གསུང་འབུམ། ཤཱཀྱ་མཆོག་ལྡན།
པོད ༡༠༦
ཆོས་མངོན་པའི་མཛོད་ཀྱི་དཀའ་བའི་གནས་རྣམ་པར་བཤད་པའི་བསྟན་བཅོས།
༼ཞ༽ ༄༅། །ཆོས་མངོན་པའི་མཛོད་ཀྱི་དཀའ་བའི་གནས་རྣམ་པར་བཤད་པའི་བསྟན་བཅོས་བཞུགས་སོ།། དེ་ནས་དེའི་འོག་ཏུ་གནས་ལྔ་པ་ཕྲ་རྒྱས་བསྟན་པ་ལ་གསུམ་སྟེ། ཕྲ་རྒྱས་ཀྱི་རང་བཞིན། དེ་ཇི་ལྟར་སྤོང་བའི་ཚུལ། སྤངས་པའི་འབྲས་བུ་ཡོངས་ཤེས་སོ། ། དང་པོ་ལ་གཉིས་ཏེ། ཕྲ་རྒྱས་ཀྱི་དབྱེ་བ་དང་རྣམ་པའི་རབ་དབྱེ་རྒྱས་པར་བཤད་པའོ། ། དང་པོ་ནི། གལ་ཏེ་འོ་ན།
ལས་ལས་འཇིག་རྟེན་སྣ་ཚོགས་སྐྱེས། ། ཞེས་བཤད་པ་དེ་ཙམ་གྱིས་ཆོག་གམ། དེ་ལྟ་ན་ནི་དགྲ་བཅོམ་པ་ཡང་རྣམ་སྨིན་དང༌། བདག་པོའི་འབྲས་བུར་གྱུར་པའི་འཇིག་རྟེན་སྣ་ཚོགས་བ་ཅན་དུ་འགྱུར་ཏེ། དགྲ་བཅོམ་པ་ཡང་མ་ངེས་པའི་ལས་དང་བཅས་པའི་ཕྱིར། གཞན་དུ་ན། མ་ངེས་པའི་ལས་ཀྱིས་དགྲ་བཅོམ་པའི་འབྲས་བུ་ལ་གེགས་བྱེད་པ་ཉིད་དུ་འགྱུར་རོ་ཞེ་ན། ལན་ལ་གཉིས་ལས། བསྟན་པ་ནི། སྲིད་པའི་རྩ་བ་ཕྲ་རྒྱས་དྲུག །
ཅེས་པ་འདི་ལ། རྒྱལ་པོ་སྲས་ནི། སྲིད་པ་ལ། ལས་ཀྱི་སྲིད་པ་དང༌། ཡང་སྲིད་གཉིས་ལས། དེ་གཉིས་ཀའི་རྩ་བ་ཕྲ་རྒྱས་ཡིན་ཏེ། ཉོན་མོངས་པ་འཇུག་པ་ན་བྱ་བ་བཅུ་བྱེད་པའི་ཕྱིར། བཅུ་གང་ཞེ་ན། རྩ་བ་བརྟན་བྱེད་ཐོབ་པའི་རྒྱུན། ། རྒྱུད་ནས་བྱེད་པ་ཕྲ་རྒྱས་རྒྱུན། །
ཞིང་ནི་རང་རྒྱུད་ཕྲ་རྒྱས་བཞིར། ། རྒྱུ་མཐུན་སྒྲུབ་པ་ཉེ་ཉོན་བརྒྱད། ། ལས་ཀྱི་སྲིད་པ་སྒྲུབ་པར་བྱེད། ། རང་ཚོགས་འཛིན་པ་ཚུལ་བཞིན་མིན། ། དམིགས་པ་ཀུན་རྨོངས་མི་ཤེས་ཉིད། ། རྣམ་ཤེས་རྒྱུན་འཁྲིད་སྲིད་པར་འཕེན། ། དགེ་ཕྱོགས་གཡོ་བ་ཉམས་པ་ཡིན། ། འཆི་བ་ཁམས་ལས་མི་འདའ་བ། ། རྣམ་པ་བཅུ་ནི་གནས་འདིར་ཡང༌། ། རབ་ཏུ་བསྟན་པ་ཡིན་པར་འདོད། །
ཅེས་བཤད་ལ། དེ་ལྟར་འཆད་པའི་རྒྱུ་མཚན་ཡང༌། འགྲེལ་པར་ཉོན་མོངས་པ་འཇུག་པ་ན་བྱ་བ་བཅུ་བྱེད་དེ། རྩ་བ་བརྟན་པར་བྱེད། རྒྱུན་གནས་པར་བྱེད། ཞིང་དུ་སྒྲུབ་པར་བྱེད། རྒྱུ་མཐུན་པ་སྒྲུབ་པར་བྱེད། ལས་ཀྱི་སྲིད་པ་མངོན་པར་སྒྲུབ་པར་བྱེད། རང་གི་ཚོགས་ཡོངས་སུ་འཛིན་པར་བྱེད། དམིགས་པ་ལ་ཀུན་ཏུ་རྨོངས་པར་བྱེད།
རྣམ་པར་ཤེས་པའི་རྒྱུན་འཁྲིད་པར་བྱེད། དགེ་བའི་ཕྱོགས་གཡོ་བར་བྱེད། ཁམས་ལས་མི་འདའ་བའི་ཚུལ་གྱི་འཆིང་བའི་དོན་དུ་ཁྱབ་པར་བྱེད། ཅེས་བཤད་པའོ། ། གང་སྤེལ་ནི། སྲིད་པ་ནི་ཡང་སྲིད་པ་ཉིད་ཡིན་ལ། དེའི་རྩ་བ་ནི། གཉིས་ཏེ། ལས་དང༌། ཉོན་མོངས་པའོ། །
དང་པོ་ནི་བཤད་ཟིན་ལ། གཉིས་པ་འདིར་འཆད་དོ། ། ཞེས་འདོད་པ་ཡིན་ཏེ། ཇི་སྐད་དུ། སྐྱེ་བའི་ཤིང་རྟ་སྐྱེ་བོ་བྱིས་པ་ཡིས། ། ཞོན་ཞིང་ཉོན་མོངས་ལས་ཀྱི་འཕང་ལོ་ཅན། ། འདི་ན་ཉོན་མོངས་འཕང་ལོ་གཅིག་ཉམས་ན། ། ལས་ཀྱི་འཕང་ལོ་གཅིག་པུ་འཁོར་མ་ཡིན། ། ཞེས་བཤད་དོ། ། གཉིས་པ་བཤད་པ་ལ།
རྩ་བའི་དབྱེ་བ་དང༌། ཡན་ལག་གི་དབྱེ་བ་གཉིས་ལས། དང་པོ་ནི། འདོད་ཆགས་དེ་བཞིན་ཁོང་ཁྲོ་དང༌། ། ཞེས་སོགས་ཡིན་ལ། གལ་ཏེ། འདོད་ཆགས་སོགས་ཕྲ་རྒྱས་ཀྱི་དབྱེ་བར་འཆད་ན། དེ་ཉིད་སྒྲ་ཇི་བཞིན་པའམ། ཞེ་ན། བྱེ་བྲག་ཏུ་སྨྲ་བ་ནི།
ཀུན་དཀྲིས་ལ་ཕྲ་རྒྱས་སུ་བཤད་ནས། གཞུང་དེ་ཉིད་སྒྲ་ཇི་བཞིན་པར་འཆད། གནས་མ་བུ་པ་ནི། ཆགས་སོགས་ཀྱི་ཐོབ་པ་ལ་ཕྲ་རྒྱས་སུ་འཆད། མདོ་སྡེ་པ་ནི་ཆགས་སོགས་ཀྱི་ས་བོན་ལ་ཕྲ་རྒྱས་སུ་འཆད་དོ། ། དེ་ཡང་འགྲེལ་པ་ལས་འདི་ལྟར་འབྱུང་སྟེ། བྱེ་བྲག་ཏུ་སྨྲ་བས་མདོ་དང་འགལ་བ་སྤངས་ནས་ཀུན་དཀྲིས་ཉིད་ཕྲ་རྒྱས་སུ་འཆད་པ། སྡེ་པ་གཞན་གྱིས་ཀུན་དཀྲིས་དང་ཕྲ་རྒྱས་ཐ་དད་དུ་འཆད་པའི་ཚུལ་ལོ། ། དང་པོ་ལ། བྱེ་སྨྲའི་རང་ལུགས་བཞག་པ་དང༌།
གནས་མ་བུ་པའི་འདོད་པ་མི་འཐད་པའོ། ། དང་པོ་ནི། གནས་མའི་བུ་དང༌། མདོ་སྡེ་པ་སོགས་གཞན་དག་ན་རེ། འདིར་དྲུག་པོ་ཉིད་ཕྲ་རྒྱས་སུ་འཆད་ན། མདོ་དང་འགལ་ཏེ། མདོ་ལས། ངེས་པར་འབྱུང་བ་ཡང་དག་པ་ཇི་ལྟ་བ་བཞིན་དུ་ཤེས་ན། འདོད་ཆགས་ཕྲ་རྒྱས་དང་བཅས་པ་སྤོང་ངོ༌། ། ཞེས་བཅས་པའི་སྒྲས་ཐ་དད་དུ་ཕྱེ་བའི་ཕྱིར།
ཞེ་ན། བཅས་པའི་སྒྲ་ནི། ཀུན་ནས་དཀྲིས་པ་རང་རང་གི་རྒྱུན་རྗེས་སུ་འབྲེལ་པ་ལ་ཟེར་བ་ཡིན་ལ། གལ་ཏེ་ཐོབ་པ་ལ་འཆད་ན་ཡང༌། ཉེ་བར་བརྟག་པ་ཡིན་ཏེ། དེའི་ཐོབ་པ་ལས་དེ་འབྱུང་བའི་ཕྱིར། དཔེར་ན་མེ་ལ་སྡུག་བསྔལ་ཞེས་བཏགས་པ་བཞིན་ནོ། ། དངོས་ལ་གནོད་བྱེད་ནི། འདོད་ཆགས་ཀྱི་ཐོབ་པ་ནི་ཕྲ་རྒྱས་དངོས་མ་ཡིན་ཏེ། ཚོར་བ་གསུམ་དང་མཚུངས་པར་མི་ལྡན་པའི་ཕྱིར།
ཁྱབ་པ་ནི། ཆོས་མངོན་པ་ལས། འདོད་ཆགས་ཀྱི་ཕྲ་རྒྱས་ནི། བདེ་བ་དང༌། ཡིད་བདེ་བ་དང༌། བཏང་སྙོམས་ཀྱི་ཚོར་བ་གསུམ་དང་མཚུངས་ལྡན་དུ་བཤད་པས་སོ། ། གཉིས་པ་ནི། ཇི་སྐད་དུ། སེམས་ནི་ཉོན་མོངས་བྱེད་ཕྱིར་དང༌། ། སྒྲིབ་ཕྱིར་དགེ་དང་འགལ་ཕྱིར་འདིར། །
ཕྲ་རྒྱས་ལྡན་པ་མ་ཡིན་མིན། ། ཞེས་བཤད་ལ། དོན་ནི། ཆགས་སོགས་ཀྱི་ལྡན་པ་ཆོས་ཅན། ཕྲ་རྒྱས་མ་ཡིན་ཏེ། སེམས་ཉོན་མོངས་པ་ཅན་དུ་བྱེད་པ་མ་ཡིན་པའི་ཕྱིར་དང༌། སྔོན་མེད་པའི་དགེ་བ་ལ་མི་སྒྲིབ་པའི་ཕྱིར། སྔོན་སྐྱེས་པའི་དགེ་བ་ཉམས་པར་བྱེད་པ་ཡང་མ་ཡིན་པའི་ཕྱིར། རྟགས་མི་མཐུན་པའི་ཕྱོགས་ལ་ཞུགས་པ་མ་ཡིན་ཏེ། ཕྲ་རྒྱས་ལ་དེ་དང་དེ་དག་བྱེད་པས་ཁྱབ་པའི་ཕྱིར།
གཏན་ཚིགས་མ་གྲུབ་པ་མ་ཡིན་ཏེ། ཆགས་སོགས་ཀྱི་ཐོབ་པས་ཀྱང་དེ་དང་དེར་བྱེད་ན། དེ་དག་རྟག་ཏུ་ཉེ་བའི་ཕྱིར་ན། དགེ་བ་རྣམས་སུ་ནམ་ཡང་དམིགས་པར་མི་འགྱུར་བ་ཞིག་ན་དགེ་བ་དམིགས་པའི་ཕྱིར་རོ། ། ཞེས་པ་ཡིན་ལ། རིགས་པ་འདི་ནི་ས་བོན་ཕྲ་རྒྱས་སུ་འདོད་པ་ལ་ཡང་འཇུག་གོ ། གཉིས་པ་ལ་གཉིས་ཏེ། བྱེ་སྨྲའི་རིགས་པ་དེས་དེ་མི་ཁེགས་པར་བསྟན་པ་དང༌། དེ་ལྟ་ན་ཡང་མདོ་སྡེ་པའི་ལུགས་ཉིད་འཐད་པའོ། ། དང་པོ་ནི།
ཇི་སྐད་དུ། འདི་ནི་གཏན་ཚིགས་སུ་མི་རུང་སྟེ། འདི་ལྟར་གང་ཞིག་ཕྲ་རྒྱས་ལྡན་པ་མ་ཡིན་པར་འདོད་པ་དེ་ཡང༌། འདི་ཐམས་ཅད་ཕྲ་རྒྱས་ཀྱིས་བྱས་པར་ནི་མི་འདོད་ཀྱང༌། ཉོན་མོངས་པས་བྱས་པ་ཁོ་ནར་འདོད་དོ། ། ཞེས་བཤད། དོན་ནི། སེམས་ཉོན་མོངས་པར་བྱེད་པ་ལ་སོགས་པའི་གཏན་ཚིགས་གསུམ་པོ་དེ་མཐུན་པའི་ཕྱོགས་ཕྲ་རྒྱས་ཁོ་ན་ལ་ཡོད་པར་འདོད་པ་མ་ཡིན་ཏེ། གསུམ་པོ་དེ་ཉིད་ཉོན་མོངས་པ་ཁོ་ནའི་བྱེད་ལས་སུ་འདོད་པའི་ཕྱིར། མ་ངེས་ཏེ།
ཉོན་མོངས་པ་ཉིད་ཕྲ་རྒྱས་སུ་འདོད་པས་སོ། ། ཞེ་ན། དེ་ནི་གྲུབ་པ་ཉིད་ཀྱིས་སྒྲུབ་པར་བྱེད་པ་མ་ཡིན་ནོ། ། གཉིས་པ་ན་འོ་ན། ཆགས་སོགས་ཀྱི་ཐོབ་པ་ཕྲ་རྒྱས་སུ་ཁས་ལེན་ནམ་ཞེ་ན། དེ་ལྟར་ཡང་མི་འདོད་ཀྱི། མདོ་སྡེ་པའི་འདོད་པ་དེ་ཉིད་ཆོས་མངོན་པའི་དགོངས་པར་གནས་སོ། ། ཞེས་འཆད་པ་ནི། ཇི་སྐད་དུ། མདོ་སྡེ་པ་རྣམས་ཀྱི་ཇི་ལྟ་བ་དེ་ལྟ་བུ་ནི་ལེགས་པ་ཡིན་ནོ། །
མདོ་སྡེ་པ་རྣམས་ཀྱི་ཇི་ལྟ་བུ་ཞེ་ན། ཕྲ་རྒྱས་ནི་མཚུངས་པར་ལྡན་པ་ཡང་མ་ཡིན། ལྡན་པ་མ་ཡིན་པ་ཡང་མ་ཡིན་གྱི་ཉོན་མོངས་པ་ཉལ་བ་ལ་ནི་ཕྲ་རྒྱས་ཞེས་བྱ་ལ། སད་པ་ལ་ནི་ཀུན་ནས་དཀྲིས་པ་ཞེས་བྱའོ། ། དེ་ལ་ཉལ་བ་གང་ཡིན་ཞེ་ན། མངོན་མ་གྱུར་བར་ས་བོན་གྱི་དངོས་པོ་རྗེས་སུ་འབྲེལ་བའོ། ། སད་པ་གང་ཞེ་ན། མངོན་སུམ་དུ་གྱུར་པའོ། ། ས་བོན་གྱི་དངོས་པོ་ཞེས་བྱ་བ་འདི་ཅི་ཞེ་ན། ཡུལ་གྱི་ཉོན་མོངས་པ་སྐྱེད་པའི་མཐུ་ཡིན་ཏེ།
དཔེར་ན། སཱ་ལུའི་འབྲས་བུ་ལས་སྐྱེས་པས་སཱ་ལུའི་འབྲས་བུ་སྐྱེས་པའི་མཐུ་དང་འདྲའོ། ། ཞེས་འབྱུང་བ་དེའི་དོན་ནི། ཆགས་སོགས་མངོན་གྱུར་བ་དང་དེའི་ཐོབ་པ་གཉིས་ཀ་ལ་ཕྲ་རྒྱས་སུ་མི་འཐད་ཀྱི། དེའི་ས་བོན་ཉིད་དེའོ། ། དེ་གང་ཞེ་ན། ཆགས་སོགས་སྔ་མའི་འབྲས་བུར་གྱུར་ཞིང༌། ཕྱི་མ་སྐྱེད་པའི་མཐུའོ། ། དེ་ལ་རྩོད་པ་གཉིས་ལས། དང་པོ་ནི།
གནས་མ་བུ་པའི་སྡེ་པ་ན་རེ། ཐོབ་པ་ཉིད་ས་བོན་དུ་འདོད་དོ། ། ཞེས་ན། དེ་ལྟ་ན་ཉོན་མོངས་པའི་ས་བོན་ཉོན་མོངས་ལས་རྫས་གཞན་དུ་འགྱུར་བས། དྲན་པའི་ས་བོན་ཡང་དྲན་པ་ལས་རྫས་གཞན་དུ་འགྱུར་རོ། ། ཞེས་འཆད་པ་ནི། གང་ཞིག་ཉོན་མོངས་པ་རྣམས་ཀྱི་ས་བོན་གྱི་དོན་ཕྲ་རྒྱས་ལྡན་པ་མ་ཡིན་པ་གཞན་དུ་རྟོག་པར་བྱེད་པ་དེས་ན། དྲན་པའི་ས་བོན་ཡང་དོན་གཞན་དུ་རྟོག་པར་བྱ་བར་འགྱུར་རོ། ། ཞེས་འབྱུང་ལ། དེའི་དོན་བསྡུས་ན།
འདོད་ཆགས་ཀྱི་ས་བོན་དང༌། དེ་ཉིད་དང་གཞན་དུ་བརྗོད་དུ་མེད་དེ། དཔེར་ན་ནས་རྡོག་སྔ་མ་ལས་སྐྱེས་ཤིང༌། ནས་རྡོག་ཕྱི་མ་བསྐྱེད་པའི་ནུས་པ་དེ་ནི། ནས་རྡོག་ལས་དེ་ཉིད་དང་གཞན་དུ་བརྗོད་དུ་མེད་པ་བཞིན་ནོ། ། གཉིས་པ་ནི། བྱེ་བྲག་ཏུ་སྨྲ་བ་ན་རེ། ཉོན་མོངས་པ་ཉིད་ཕྲ་རྒྱས་སུ་མི་འདོད་ན། དྲུག་ཚན་དྲུག་པའི་མདོ་ལས། འདོད་པའི་འདོད་ཆགས་དེ་བདེ་བའི་ཚོར་བ་ལ་རྒྱས་པར་འགྱུར་རོ། །
ཞེས་བཤད་པ་དང་འགལ་ལོ། ། ཞེ་ན། འགྱུར་རོ། ། ཞེས་བཤད་པ་ཉིད་ཀྱིས་དེའི་རྒྱུ་ལ་དེའི་མིང་གིས་བཏགས་པར་གསལ་ལོ། ། གཉིས་པ་ཉིང་ལག་གི་དབྱེ་བ་ལ། འདོད་ཆགས་དང་ལྟ་བ་མཚན་ཉིད་ཀྱི་སྒོ་ནས་དབྱེ་བ་དང༌། བཅུ་ཆར་ཁམས་ཀྱི་སྒོ་ནས་དབྱེ་བ་དང༌། དེ་དག་གི་ཆོས་ལ་དཔྱད་པའོ། ། དང་པོ་ནི། འདོད་ཆགས་ལ་གཉིས་ཏེ།
འདོད་པའི་འདོད་ཆགས་དང༌། སྲིད་པའི་འདོད་ཆགས་སོ། ། ཁམས་གོང་མ་གཉིས་ཀའི་འདོད་ཆགས་དེ་གཉིས་གཅིག་ཏུ་བསྡུད་པའི་རྒྱུ་མཚན་དང༌། སྲིད་པའི་འདོད་ཆགས་ཞེས་ཟེར་བའི་རྒྱུ་མཚན་གཉིས། དང་པོ་ནི། ཁ་ནི་ནང་དུ་བལྟས་ཕྱིར་ཏེ། ། ཐར་པའི་འདུ་ཤེས་ཟློག་ཕྱིར་བཤད། ། ཅེས་པ་ཡིན་ལ། འོ་ན་ཁམས་གོང་མ་གཉིས་ཀྱི་འདོད་ཆགས་མཐའ་དག་ཁ་ནང་དུ་བལྟས་པར་ངེས་སམ། ཞེ་ན།
མ་ཡིན་ཏེ། ཕྱི་རོལ་གྱི་གཞལ་མེད་ཁང་སོགས་ལ་ཆགས་པ་ཡང་ཡོད་པའི་ཕྱིར། དེ་ལ་བསམ་ནས་འགྲེལ་པར། དེ་དག་ནི་ཕལ་ཆེར་སྙོམས་པར་འཇུག་པ་ལ་འདོད་ཆགས་པ་ཡིན་ལ། དེ་ཡང་ཁ་ནང་དུ་བལྟས་པ་ཡིན་ཏེ་ཞེས་ཕལ་ཆེར་གྱི་སྒྲས་བསྟན་ནོ། ། གཉིས་པ་ནི། སྤྱིར་སྲིད་པ་ཞེས་པ་ཉེར་ལེན་གྱི་ཕུང་པོ་ལྔ་པོ་དག་ཡིན་ལ། དེ་ལ་སྲིད་པ་ནི་འདོད་པའི་འདོད་ཆགས་ཀྱང་ཡིན་མོད། ཁམས་གོང་མ་གཉིས་སུ་ནི་འདོད་པ་ལ་འདོད་ཆགས་དང་བྲལ་ཟིན་པས་སྲིད་པ་ཁོ་ན་ལ་སྲེད་པའི་ཕྱིར་ན། སྲིད་པའི་འདོད་ཆགས་ཞེས་སྤྱི་སྒྲ་བྱེ་བྲག་ལ་སྦྱར་བ་ཡིན་ནོ། །
ཁམས་གོང་མ་གཉིས་ལ་ཐར་པར་འཛིན་པའི་འདུ་ཤེས་དེ་སུ་ཞིག་ལ་ཡོད་ཅེ་ན། ཕྱི་རོལ་པ་དག་ལ་སྟེ། ཇི་སྐད་དུ། བསམ་གཏན་ཐ་མར་འབྱུང་འདོད་ལས། ། ཞེས་འབྱུང་བ་ལྟར། བསམ་གཏན་བཞི་ཐོབ་བོ་སྙམ་ནས། སྙོམས་འཇུག་བཞིའི་བདེ་བ་ལ་རོ་མྱང་བར་བྱེད་པ་དག་ཏུ་འདོད་པས་སོ། ། སྲིད་པའི་འདོད་ཆགས་སུ་བཤད་པས་ཐར་པའི་འདུ་ཤེས་མི་ལྡོག་གམ་སྙམ་ན། སྲིད་པ་དང་ཐར་པ་ནི་འགལ་བ་ཉིད་དུ་ཕྱི་རོལ་པ་དག་གིས་ཀྱང་འདོད་པའི་ཕྱིར་རོ། ། གཉིས་པ་ལྟ་བའི་དབྱེ་བ་ནི།
ལྟ་བ་ལྔ་སྟེ། ཞེས་སོགས་ཡིན་ལ། གལ་ཏེ་འོ་ན་འདོད་ཆགས་དང་ལྟ་བ་བཞིན་དུ་ང་རྒྱལ་ལ་ཡང་བདུན་དང་དགུའི་དབྱེ་བ་མི་འཆད་པ་ཅི་ཞེ་ན། ལྟ་བ་དང་འདོད་ཆགས་ཀྱི་དབྱེ་བ་ནི། དམིགས་པ་དང་རྣམ་པ་གཉིས་ཀའི་སྒོ་ནས་སོ་སོར་འབྱེད་ནུས་ལ། ང་རྒྱལ་གྱི་དབྱེ་བ་ནི་དམིགས་པའི་སྒོ་ནས་སོ་སོར་བཞག་པ་ཙམ་ཡིན་གྱི། རྣམ་པ་ནི་ཁེངས་པའི་རྣམ་པ་ཅན་དུ་གཅིག་པས་སོ་སོར་དབྱེ་མི་ནུས་པའི་ཕྱིར། ཞེས་སྔ་མ་རྣམས་གསུངས་མོད་ཀྱང༌། འདོད་ཆགས་དང་ང་རྒྱལ་གྱི་དབྱེ་བ་ནི་ཇི་ལྟར་ཡོད་པ་བཞིན་དུ་ཕྱེ་བར་མཉམ་ལ། སྲིད་པའི་རྩ་བ་དག་སོ་སོར་དབྱེ་བའི་ཚེ་ནི།
གཉིས་པོ་ལ་སོ་སོར་ཕྱེ་བ་མེད་ཅིང༌། ལྟ་བ་ཁོ་ལ་ལྔར་ཕྱེ་བས་ན། དེ་དཔྱད་གཞིར་བཟུང་ནས་དོགས་པ་སེལ་དགོས་པ་ཡིན་ནོ། ། དེ་ཡང་འདི་ལྟར། སྲིད་པའི་རྩ་བ་དྲུག་ལས། ལྟ་བ་ལས་ལྔར་ཕྱེ་ལྟ་མིན་ལ་མི་འབྱེད་པར། ཕྲ་རྒྱས་བཅུ་ཁོ་ནར་འཆད་པ་ཅི་ཞེ་ན། སྲིད་པའི་རྩ་བ་ནི་གཉིས་ཏེ། ལྟ་བ་དང༌། ལྟ་མིན་ནོ། །
དེ་རེ་རེ་ལ་ལྔ་ལྔ་ལས། དང་པོ་ལྔ་ནི་མཐོང་སྤངས་ཁོ་ནར་ངེས་ལ། ཕྱི་མ་ལྔ་ལ། མཐོང་སྤངས་ཁོ་ནར་ངེས་པ་དང༌། གཉིས་ཀའི་ཆ་ཡོད་པའོ། ། དང་པོ་ནི། ཐེ་ཚོམ་མོ། གཉིས་པ་ནི་གཞན་བཞིའོ། ། ཞེས་སྤྱིར་བསྟན་ནས། དང་པོ་མཐོང་སྤངས་ཁོ་ནའི་ཆར་གྱུར་པ་ལ།
མཐོང་སྤངས་རིས་བཞི་ཀའི་ཆ་ཡོད་པ་དང༌། གཉིས་ཁོ་ནའི་ཆ་ཡོད་པ་དང༌། གཅིག་ཁོ་ནའི་ཆར་གྱུར་པ་སྟེ་གསུམ་དུ་ངེས་སོ། ། དང་པོ་ནི། ལོག་པར་ལྟ་བ་དང༌། ལྟ་བ་མཆོག་འཛིན་གཉིས་ཏེ། དེ་ཡང་ལོག་པར་ལྟ་བ་ནི་བདེན་པ་བཞི་ཆར་ལ་དངོས་སུ་འཇུག ལྟ་བ་མཆོག་འཛིན་ནི་ལྟ་བ་ལོག་པ་དེ་ཉིད་ལ་འཇུག་གོ ། གཉིས་པ་ནི། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་སྟེ།
དེ་ནི་སྡུག་བསྔལ་དང་ལམ་གྱི་བདེན་པ་གཉིས་ལ་དངོས་སུ་འཇུག་གི ཀུན་འབྱུང་དང་འགོག་པ་གཉིས་ལ་མི་འཇུག་པས་སོ། ། དེའི་ཤེས་བྱེད་ཀྱང༌། ཀུན་འབྱུང་དང་འགོག་པར་གྱུར་པའི་ཚུལ་ཁྲིམས་ནི་མི་སྲིད་ལ། སྡུག་བསྔལ་དང་ལམ་དུ་གྱུར་པའི་ནི་སྲིད་པས་སོ། ། དེ་ཡང་ལུས་ངག་གི་ཚུལ་ཁྲིམས་འདོད་པ་ན་སྤྱོད་པ་ནི་འདོད་པའི་སས་བསྡུས་པས་ན་སྡུག་བསྔལ་གྱི་བདེན་པ་ཉིད་ལས་མ་འདས་ལ། བསམ་གཏན་གྱི་སྡོམ་པ་ཡང་སྤོང་བ་བདུན་ནི་སྡུག་བསྔལ་གྱི་ཕུང་པོར་བསྡུས་ཤིང༌། ཟག་མེད་ཀྱི་སྡོམ་པ་ནི་ལམ་གྱི་བདེན་པར་བསྡུས་པའོ། ། གསུམ་པ་ནི། ལྟ་བ་དང་པོ་གཉིས་ཏེ།
དེ་དག་ནི་སྡུག་བསྔལ་གྱི་བདེན་པ་ལ་དངོས་སུ་འཇུག་ཅིང༌། གཞན་གསུམ་ལ་ནི་དངོས་དང་རྒྱུད་པ་གང་གིས་ཀྱང་མི་འཇུག་པས་སོ། ། དངོས་སུ་མི་འཇུག་སྟེ། བདེན་པ་ཕྱི་མ་གསུམ་ལ་དམིགས་ནས་བདག་དང་བདག་གི་བ་ཉིད་དུ་མི་འཛིན་པའི་ཕྱིར། བརྒྱུད་པས་ཀྱང་མི་འཇུག་སྟེ། དེའི་ཡུལ་ཅན་གྱི་ཉོན་མོངས་ལ་བདག་དང་བདག་གི་བ་གང་དུ་ཡང་མི་ལྟ་བའི་ཕྱིར། དེ་ལྟ་བུའི་རྣམ་དབྱེ་བྱ་བ་དགོས་པའི་ཕྱིར། ལྟ་བ་ལ་ལྔར་ཕྱེ་བ་ཡིན་ནོ། ། གཉིས་པ་ལྟ་མིན་ལ། ཀུན་བཏགས་དང༌།
ལྷན་སྐྱེས་གཉིས་ལས། དང་པོ་ནི་ཐེ་ཚོམ་ཡིན་ལ། གཉིས་པ་ལ། ཁ་ནང་དུ་བལྟས་པ་དང༌། ཕྱིར་བལྟས་པ་དང༌། ཕྱི་ནང་གཉིས་ཀ་ལ་རྨོངས་པའོ། ། དང་པོ་ནི། ང་རྒྱལ་ཡིན་ལ། གཉིས་པ་ལ། ཁམས་གསུམ་ཆར་ན་ཡོད་པ་དང༌།
འདོད་པའི་ཁམས་ཁོ་ན་ན་ཡོད་པའོ། ། དང་པོ་ནི་འདོད་ཆགས་ཡིན་ལ། གཉིས་པ་ནི་ཁོང་ཁྲོའོ། ། ལྟ་མིན་གྱི་དབྱེ་བ་ནི། ཞེ་སྡང་མི་འཆད་པར་ཁོང་ཁྲོ་འཆད་པའི་རྒྱུ་མཚན་ཡང་དེ་ཉིད་ཀྱིས་རྟོགས་སོ། ། གསུམ་པ་ནི་མ་རིག་པའོ། ། དེས་ན་རྣམ་གཞག་དེ་ལྟ་བུ་ཁོང་དུ་ཆུད་པའི་ཕྱིར་དུ་ལྟ་མིན་ལ་ལྔར་གསལ་ལོ། ། དེ་དག་ནི་ལྟ་བ་དང་ལྟ་མིན་སོ་སོ་ལ་ལྔར་དབྱེ་བའི་རྒྱུ་མཚན་དང་དགོས་པ་ཡིན་ལ། རྩ་བ་བཅུར་བསྡུས་པའི་རྒྱུ་མཚན་དང་དགོས་པ་ཡང༌། ཆོས་མངོན་པ་ལ་ཕྲ་རྒྱས་དགུ་བཅུ་རྩ་བརྒྱད་དུ་འབྱེད་པའི་རྒྱུ་མཚན་དང་དགོས་པ་རྟོགས་པའི་ཆེད་ཡིན་ཏེ།
ཇི་སྐད་དུ། དེ་དག་བཅུ་དང་བདུན་བདུན་བརྒྱད། ། ལྟ་བ་གསུམ་གཉིས་མ་གཏོགས་པ། ། འདོད་ན་སྡུག་བསྔལ་ལ་སོགས་པ། ། མཐོང་བས་རིམ་བཞིན་སྤོང་བར་བྱེད། ། བཞི་ནི་སྒོམ་པས་སྤང་བྱ་ཡིན། ། ཞེས་འབྱུང་བ་དེ་ཉིད་དོ། ། དེ་ལྟར་འདོད་པའི་ཁམས་ན་སོ་གཉིས་དང༌། ཁམས་གོང་མ་གཉིས་ན་ནི། ཇི་སྐད་དུ།
ཁོང་ཁྲོ་མ་བཏོགས་དེ་དག་ཉིད། ། གཟུགས་ཁམས་གཟུགས་མེད་དེ་དང་འདྲ། ། དེ་ལྟར་དགུ་བཅུ་བརྒྱད་དུ་འདོད། ། ཅེས་འབྱུང་བ་དེ་ཉིད་དོ། ། གསུམ་པ་ཁྱད་པར་གྱི་ཆོས་དག་བཤད་པ་ལ། དུ་མ་དག་ལས་གཉེན་པོ་གང་གིས་སྤོང་བ་ནི། ཅི་མཐོང་སྤངས་སུ་བཤད་པ་དེ་དག་མཐོང་ལམ་ཁོ་ན་དང༌། སྒོམ་སྤངས་དུ་བཤད་པ་དེ་དག་སྒོམ་ལམ་ཁོ་ནས་སྤོང་བ་ཡིན་ནམ་ཞེ་ན། བཤད་པ། སྲིད་རྩེ་ལས་སྐྱེས་བཟོད་པ་ཡིས། །
གཞོམ་བྱ་མཐོང་བའི་སྤང་བྱ་ཉིད། ། ལྷག་སྐྱེས་མཐོང་དང་སྒོམ་གཉིས་ཀྱི། ། ཞེས་པ་འདིའི་དོན་ལ། བྱེ་བྲག་ཏུ་སྨྲ་བ་སྔ་རབས་པའི་ལུགས་ཇི་ལྟར་ཁས་ལེན་པའི་ཚུལ། དེ་ལ་གཞན་གྱི་བརྟགས་པའི་སྐྱོན་སེལ་བའོ། ། ཞལ་ལས་བྱུང་བའི་དོན་འགའ་ཞིག་བསམ་པའོ། ། དང་པོ་ནི། ཐེག་པ་ཆེན་པོ་པ་དག་སྒོམ་པའི་ལམ་ལ་འཕགས་ལམ་གྱིས་ཁྱབ་པར་འདོད་ཀྱང༌། འདིར་ནི་སོ་སོ་སྐྱེ་བོའི་སྒོམ་ལམ་ཁས་བླངས་པ་ཡིན་ཏེ། ལྷག་སྐྱེས་མཐོང་དང་སྒོམ་གཉིས་ཀྱི། །
ཞེས་འཆད་པའི་ཕྱིར། དེ་ལྟ་ན་ཡང་བྱིས་པའི་སྒོམ་ལམ་དེ་ལམ་ལྔའི་ཡ་གྱལ་དུ་འདོད་པ་ནི་མ་ཡིན་ཏེ། འདི་ནི། ཕྱི་རོལ་པའི་ལྟ་བ་ཅན་དག་ལའང་ཡོད་པའི་ཕྱིར་དང༌། བདེན་པ་མཐོང་དང་གོམས་པ་ལས། ། ཞེས། ལམ་ལྔའི་ནང་ཚན་གྱི་སྒོམ་པའི་ལམ་ལ་ནི་བདེན་པ་མཐོང་ཟིན་གོམས་པར་བྱེད་པ་ཞིག་དགོས་པའི་ཕྱིར། དེ་ལྟ་ན་ཡང༌། སྒོམ་པའི་ལམ་ནི་རྣམ་གཉིས་ཏེ། ། ཞེས་བཤད་པའི་སྐབས་ཀྱི་སྒོམ་ལམ་ཟག་བཅས་དེ་དང་དམིགས་རྣམ་མཚུངས་པས་ནི།
བྱིས་པའི་རྒྱུད་ཀྱི་སྙོམས་འཇུག་ལ་ཡང་སྒོམ་ལམ་གྱི་མིང་གིས་བཏགས་པ་ཡིན་ནོ། ། གལ་ཏེ་འདི་ས་བརྒྱད་ཀྱི་མཐོང་སྤང་སྤངས་པར་ཁས་ལེན་པ་དེའི་ཚེ། བདེན་པ་ལ་ལོག་པར་ཞུགས་པའི་ཉོན་མོངས་རྣམས་སྤངས་པ་དགོས་པས། ཕྱི་རོལ་པ་དག་ལ་ཡང་བདེན་པ་དང་བདག་མེད་མངོན་སུམ་དུ་མཐོང་བ་ཡོད་པར་འགྱུར་ཏེ། ཁམས་གོང་མ་གཉིས་ཀྱི་སས་བསྡུས་པའི་ལྟ་བ་ལྔ་དང༌། ཐེ་ཚོམ་དག་སྤངས་པ་སྲིད་པའི་ཕྱིར་རོ། ། སྙམ་ན། ཉེས་པ་མེད་དེ། དཔེར་ན། བསམ་གཏན་དང་པོའི་དངོས་གཞི་མངོན་དུ་བྱས་པའི་ཚེ།
འདོད་པའི་སས་བསྡུས་པའི་ཕུང་པོ་བདག་དང་བདག་གི་བས་སྟོང་པར་མ་མཐོང་ཡང༌། དེ་ལ་དེར་ལྟ་བ་ཉིད་ལ་ཉེས་དམིགས་སུ་མཐོང་བས། འདོད་པའི་འཇིག་ལྟ་ལ་སྲེད་པ་བཅད་པ་ཡིན་ལ། དེའི་ཚེ་དེ་དང་བྲལ་བར་འཇོག་དགོས་པ་བཞིན་ནོ། ། འདི་ལྟར་ཁས་ལེན་པ་ལས་གཞན་དུ། བདེན་པ་མངོན་སུམ་དུ་མཐོང་བའི་ཕྱིར་རོལ་པ་ཁས་ལེན་པའམ། ལྟ་བ་བཀར་བཏགས་ཀྱི་ཕྱག་རྒྱ་བཞི་ལ་ཚད་མའི་སྟོབས་ཀྱིས་ངེས་པར་འདྲེན་པའི་མུ་སྟེགས་ཅན་ཡང་སྲིད་པ་ཉིད་དུ་ཁས་ལེན་དགོས་པར་འགྱུར་ཏེ། མཐོང་སྤངས་ཉོན་མོངས་དང་འཛིན་སྟངས་འགལ་བའི་རྣམ་པ་ཅན་གྱི་གཉེན་པོ་རྒྱུད་ལ་ལྡན་པའི་མུ་སྟེགས་ཅན་ཁས་བླངས་པའི་ཕྱིར་རོ། ། གཉིས་པ་ལ་གཉིས་ཏེ། འདོད་པ་བརྗོད་པ་དང་དེ་སྤང་བའོ། །
དང་པོ་ནི། མདོ་སྡེ་པ་དང༌། ཐེག་པ་ཆེན་པོ་པ་དག་ན་རེ། སོ་སོ་སྐྱེ་བོས་མཐོང་སྤང་སྤོང་བ་མི་སྲིད་དེ། སྲིད་ན། མདོ་ལས། འདོད་པ་ལ་ཆགས་བྲལ་བྱས་ཟིན་པའི་སོ་སོ་སྐྱེ་བོ་ཕྱི་རོལ་པ་དག་ལ། འདོད་པ་ལ་དམིགས་པའི་ལོག་ལྟ་དང༌། རྟག་པར་ལྟ་བ་དང༌། ཁ་ཅིག་རྟག་པར་ལྟ་བ་དང༌།
རྒྱུ་མེད་པར་ལྟ་བ་སོགས་འབྱུང་བར་གསུངས་ལ། དེ་དག་ཀྱང་འདོད་པ་ཁམས་ཀྱི་མཐོང་སྤངས་ཡིན་ཏེ། འདོད་པའི་ཁམས་ལ་དམིགས་པའི་ལྟ་བར་གསལ་བས་སོ། ། དེ་ཡང་ཇི་ལྟར་གསུངས་ཞེ་ན། ལས་རྣམ་པར་འབྱེད་པ་ཆེན་པོའི་མདོ་ལས། ཀུན་དགའ་བོ་འདི་ན་ལ་ལ་སྲོག་གཅོད་པ་སྤོང་བ་ནས། ལོག་པར་ལྟ་བའི་བར་དུ་ཡིན་ལ། འདི་ལའང་མི་དགའ་ཞིང་སོ་སོར་མི་དགའ་ལ། ལུས་ཞིག་ནས་ཤི་བའི་འོག་ཏུ། ངན་སོང་ངན་འགྲོ་ལོག་པར་ལྟུང་བ་ལ་དམྱལ་བ་དག་གི་ནང་དུ་སྐྱེ་བར་འགྱུར་རོ། །
དེ་ཕྱི་རོལ་པའི་མུ་སྟེགས་པ་དགེ་སྦྱོང་དང་བྲམ་ཟེ་ཡང་རུང༌། རྫུ་འཕྲུལ་དང་ལྡན་པ། ལྷའི་མིག་དང་ལྡན་པ། གཞན་གྱི་སེམས་ཤེས་པ། གང་ཞིག་མཐོང་ནས་དེ་འདི་སྙམ་དུ། ལུས་ཀྱིས་ལེགས་པར་སྦྱང་པ་ཡང་མེད། ལུས་ཀྱིས་ལེགས་པར་སྦྱང་པའི་རྣམ་པར་སྨིན་པ་ཡང་མེད་དོ། ། ངག་དང་ཡིད་ཀྱིས་ལེགས་པར་སྦྱང་པའི་ཡང་མེད། ངག་དང་ཡིད་ཀྱིས་ལེགས་པར་སྦྱང་པའི་རྣམ་པར་སྨིན་པ་ཡང་མེད་དོ། ། སྙམ་དུ་སེམས་སོ། །
ཞེས་སོགས་རྒྱས་པར་གསུངས་ལ། དེའི་དུས་ཀྱི་ལོག་ལྟ་དེ་འདོད་པ་ཁམས་ལ་དམིགས་པ་ཡིན་ཏེ། དེ་དུས་ཀྱི་ལས་དེ་དག་འདོད་པ་ན་སྤྱོད་པ་ཡིན་པའི་ཕྱིར་དང༌། དམྱལ་བ་འདོད་པར་གཏོགས་པའི་ཕྱིར། ལུང་འདིར། སྡོམ་པ་ཅན་དམྱལ་བར་སྐྱེ་བ་ཞིག་མངོན་ཤེས་ཀྱིས་མཐོང་བར་བཤད་པ་དེ་ནི། སྔར་བསྲུངས་པ་ལ་ཕྱིས་འགྱོད་པའམ། མི་དགེ་བ་བཅུ་སྤངས་ཀྱང་ཆོས་སྤོང་གི་ཉེས་པ་ལྟ་བུ། ཡིད་ཀྱི་ཉེས་པ་གཞན་བྱས་པས་ན་ངན་སོང་དུ་སྐྱེས་པ་དག་གི་དབང་དུ་བྱས་སོ། ། དེ་ཡང་གཟུགས་ཀྱི་སས་བསྡུས་པའི་ཉོན་མོངས་པ་རྣམས་ཀྱིས་ནི་འདོད་པ་ལ་དམིགས་པ་མ་ཡིན་ཏེ།
འདོད་པ་ལ་ཆགས་བྲལ་བྱས་ཟིན་པའི་ཕྱིར། གཞན་ཡང༌། མདོ་སྡེ་ཚངས་པའི་དྲྭ་བ་ལས། འདི་ན་དགེ་སྦྱོང་ངམ་བྲམ་ཟེ་ལ་ལ། དགོན་པ་ན་འདུག་ཀྱང་རུང༌། ཤིང་དྲུང་ན་འདུག་ཀྱང་རུང༌། ཁང་སྟོང་ན་འདུག་ཀྱང་རུང་སྟེ། ཀུན་དུ་སྦྱངས་པའི་རྒྱུ་དང༌། སྤོང་པའི་རྒྱུ་དང༌། སྒོམ་པའི་རྒྱུ་དང༌།
ལན་མང་དུ་བྱས་པའི་རྒྱུ་དང༌། ལེགས་པར་ཡིད་ལ་བྱས་པའི་རྒྱུས། སེམས་མཉམ་པར་བཞག་པ་ལྟ་བུའི། འཇིག་པ་དང་ཆགས་པའི་བསྐལ་པ་ཉི་ཤུ་ཡང་དག་པར་རྗེས་སུ་དྲན་པར་འགྱུར་བ་དེ་ལྟ་བུའི་སེམས་ཀྱི་ཏིང་ངེ་འཛིན་ཞི་བ་ལ་རེག་པར་འགྱུར་ཞིང༌། དེ་འདི་སྙམ་དུ། བདག་དང་འཇིག་རྟེན་འདི་ནི་རྟག་པ་ཡིན་ནོ། ། སྙམ་དུ་སེམས་པར་འགྱུར་རོ། ། ཞེས་སོགས་རྒྱས་པར་གསུངས་པ་ཡིན་ལ། འདི་ཡང་འདོད་པ་ལ་དམིགས་པ་ཡིན་ཏེ། བདག་དང་འཇིག་རྟེན་སྔོན་འདོད་པའི་ཁམས་སུ་བྱུང་བ་དག་ལ་དམིགས་པའི་ཕྱིར།
ཞེས་ཟེར་བ་ནི་མདོ་སྡེ་པ་དག་གི་ཀླན་ཀ་ཡིན་ལ་ཐེག་པ་ཆེན་པོ་པ་དག་ན་རེ། སོ་སོ་སྐྱེ་བོའི་ལམ་གྱིས་ནི། མཐོང་སྤངས་ལྟ་ཞོག སྒོམ་སྤངས་ཡང་སྤོང་བ་མ་ཡིན་ཏེ། དེ་དེའི་ས་བོན་སྤོང་བ་ཡང་མ་ཡིན། མངོན་གྱུར་ལ་གནོད་པ་བྱེད་པ་ཡང་མ་ཡིན་པའི་ཕྱིར། ས་བོན་སྤོང་ན་ནི། འདོད་པ་ལ་ཆགས་བྲལ་བྱས་པའི་སོ་སོ་སྐྱེ་བོ་སླར་ཡང་འདོད་པའི་ཁམས་སུ་སྐྱེ་མི་སྲིད་པར་འགྱུར་ཏེ། དེར་སྐྱེ་བའི་རྒྱུ་ཉོན་མོངས་ཀྱི་ས་བོན་བཏོན་ཟིན་པའི་ཕྱིར། མངོན་གྱུར་ལ་གནོད་པ་བྱེད་པ་ཡང་མ་ཡིན་ཏེ།
འདས་པ་ནི་འགགས། མ་འོངས་པ་ནི་མ་སྐྱེས། ད་ལྟར་བ་གཉེན་པོ་དང་ལྷན་ཅིག་མི་འཇུག་པའི་ཕྱིར། འོ་ན་ཅི་ཞེ་ན། ས་བོན་ཉམས་དམས་པར་བྱས་པ་ཡིན་ཏེ། དཔེར་ན་ནས་ལ་སོགས་པའི་ས་བོན་བརླན་དང་བྲལ་བ་བཞིན་ནོ། ། ཉམས་པ་ནི་བཞི་སྟེ། དེ་ལ་དམིགས་པའི་ཉོན་མོངས་མི་སྐྱེ་བས་ཉམས་པ་དང༌། ཉེས་དམིགས་སུ་ལྟ་བས་ཉམས་པ་དང༌། ཞི་གནས་ཀྱིས་ཉམས་པ་དང༌།
གྲོགས་ཡང་དག་པར་བཅོམ་པས་ཉམས་པའོ། ། དེ་དག་ལས་འདིར་འཇིག་རྟེན་པའི་སྙོམས་འཇུག་སྐྱེས་པའི་ཚེ་ནི་ཞི་གནས་ཀྱིས་ཉམས་པ་ཡིན་ནོ། ། ཞེས་ཟེར། གཉིས་པ་ལ་གཉིས་ཏེ། རྒོལ་བ་དང་པོའི་ལན་དང༌། གཉིས་པའི་ལན་ནོ། ། དང་པོ་ནི། མངོན་ཤེས་ཅན་ལ་ལོག་ལྟ་འབྱུང་བར་སྟོན་པའི་མདོ་སྡེ་དག་ནི། བསམ་གཏན་གྱི་དངོས་གཞི་ལས་ཉམས་པ་དང་དུས་མཉམ་དུ་ལྟ་བ་ངན་པ་སྐྱེས་པ་ལ་དགོངས་པ་ཡིན་ཏེ། དཔེར་ན་ལུང་དབྱེན་གྱི་གཞི་ལས།
ལྷས་སྦྱིན་བསྙེན་བཀུར་གྱིས་ཟིལ་གྱིས་ནོན་ཏེ། དགེ་སློང་གི་དགེ་འདུན་འཁོར་དུ་བྱས་པའི་ཕྱིར་བཅོམ་ལྡན་འདས་ལ་ཐུགས་ལས་ཆུང་ངུར་བཞུགས་སུ་གསོལ་ལོ་སྙམ་དུ་སྡིག་པའི་བསམ་པ་སྐྱེས་པ་དང་དུས་མཉམ་དུ་རྫུ་འཕྲུལ་ལས་ཉམས་པར་བཤད་པ་བཞིན་ནོ། ། གཉིས་པ་ནི། འཇིག་རྟེན་པའི་ལམ་གྱིས་རང་གི་སྤང་བྱ་ཉོན་མོངས་ཀྱི་ས་བོན་གཅོད་པ་ཡིན་ཏེ། ས་བོན་གྱི་དོན་ནི་ཐོབ་པ་ལ་འཇོག་ལ། དེ་ནི་དེས་གཅོད་པའི་ཕྱིར། དེ་ལྟ་ཡང་ཕྱིས་ཉོན་མོངས་པ་སྐྱེ་བ་ནི། འདས་པའི་ཉོན་མོངས་རྫས་སུ་ཡོད་པ་ལས་སྐྱེ་བ་ཡིན་ནོ། ། འདི་ཡང་རྐྱེན་ཚང་བ་ལ་ལྟོས་པ་ཡིན་པས་ན་གཞན་ལ་ཧ་ཅང་ཐལ་བ་མེད་དོ། ། ཞེས་ཟེར་རོ། །
གསུམ་པ་ནི། སོ་སོ་སྐྱེ་བོ་ལ་མཐོང་སྤང་སྤངས་པ་ཞིག་སྲིད་པར་འདོད་པ་འདི། བྱེ་བྲག་ཏུ་སྨྲ་བའི་གྲུབ་མཐའ་ནོར་བའོ། ། ཞེས་གསུང་བ་དག་ཤིན་ཏུ་མང་མོད། བསྟན་བཅོས་འདིའི་དབུ་ཞབས་ཀྱི་གོང་འོག་གི་ཆགས་པ་བྲལ་བའི་ཚུལ་འཆད་པའི་སྐབས་ཐམས་ཅད་དུ། འདིར་བཤད་པ་ཉིད་རང་ལུགས་སུ་གཞག་པ་ཡིན་ཏེ། དེ་མ་ཐག་རྐྱེན་གྱི་སྐབས་སུ་བཤད་པ་དང༌། སྙོམས་འཇུག་བསྟན་པའི་མཛོད་དུ་གོང་མའི་དངོས་གཞི་ཅན་ལ་འོག་མའི་ཉོན་མོངས་དང་མི་ལྡན་པ་ཤ་སྟག་ཏུ་བཤད་པ་བཞིན་ནོ། ། དེ་ལས་གཞན་དུ་བསམ་གཏན་དང་པོའི་དངོས་གཞི་ཅན་ལ་འདོད་པའི་ཉོན་མོངས་པ་མ་སྤངས་པ་དག་ཡོད་ན། འདོད་པའི་འདོད་ཆགས་དང་ཁོང་ཁྲོ་དག་ཀྱང་ཡོད་དགོས་ཏེ།
མཐོང་སྤང་དུ་གྱུར་པའི་དེ་དག་མ་སྤངས་པར་ཡོད་པའི་ཕྱིར། དཔེར་ན་ལྟ་བ་དག་བཞི་ནི། འདོད་ནུས་པ་མ་ཡིན་ཏེ། འདོད་པ་ལ་འདུན་པ་དང་རྣམ་འཚེ་མ་སྤངས་པར་ནི་འདོད་པའི་ཆག་བྲལ་མི་རུང་བས་སོ། ། གཞན་ཡང༌། གོང་སའི་རྟེན་ལ་འདོད་པའི་ཉོན་མོངས་མངོན་དུ་འགྱུར་བར་ཁས་ལེན་དགོས་པ་ཉིད་དུ་འགྱུར་ཏེ། དེར་མཐོང་སྤང་མ་སྤངས་པ་དག་ཡོད་པར་ཁས་བླངས་པས་སོ། ། མ་སྤངས་ཀྱང་མངོན་དུ་མི་འགྱུར་རོ། ། ཞེ་ན། དེ་ཅི།
བྲལ་བས་སམ། མ་བྲལ་བར་ཡིན། དང་པོ་ལྟར་ན་སྤངས་པ་ཉིད་ལས་མ་འདས་ལ། གཉིས་པ་ལྟར་ན། ཐེག་པ་ཆེ་ཆུང་གང་གི་ལྟར་ན་ཡང༌། བསམ་གཏན་གྱི་དངོས་གཞིའི་སྙོམས་འཇུག་གི་མཚན་ཉིད་དུ་འཇོག་པ་རྣམས་མི་འཐད་པར་འགྱུར་ཏེ། ས་འོག་མ་ལ་ཆགས་པ་དང་མ་བྲལ་བཞིན་དུ་གོང་མའི་དངོས་གཞི་ཅན་དུ་འཇོག་པའི་ཕྱིར། གལ་ཏེ་འདི་སྙམ་དུ། འདོད་ཆགས་ནི་གཉིས་ཏེ། ཡུལ་ལ་ལོག་པར་ཞུགས་པ་དང༌།
བདེན་པ་ལ་ལོག་པར་ཞུགས་པ་གཉིས་ལས། ཁམས་དང་སའི་ཆགས་བྲལ་གྱི་རིམ་པ་ནི་དང་པོའི་དབང་དུ་བྱས་པའོ། ། ཞེ་ན། དེ་ལྟར་ཡང་མི་འདོད་པ་ནི་སུ་ཡང་མེད་མོད་ཀྱང༌། བསམ་གཏན་གྱི་དངོས་གཞིའི་རྟེན་ལ་འདོད་པའི་མཐོང་སྤང་དུ་གྱུར་པའི་འདོད་ཆགས་ལྡན་པ་ནི་མ་ཡིན་ཏེ། འདོད་ཆགས་དེ་ལ་དམིགས་པའི་སྲེད་པ་བཅད་པས་ན་དེའི་ཐོབ་པ་དང་བྲལ་བའི་ཕྱིར་རོ། ། གཞན་ཡང་མདོ་སྡེ་པ་དང་ཐེག་པ་ཆེན་པོ་པ་དག་གི་ལུགས་ལ། གོང་མའི་དངོས་གཞི་ཅན་གྱི་སོ་སོ་སྐྱེ་བོ་དག་ལ་འོག་མའི་འདོད་ཆགས་ཡོད་པར་ཁས་ལེན་རྒྱུ་ཡིན་ནམ་མིན། ཡིན་ན་རྣམ་གཞག་མཐའ་དག་འཇིག་པར་འགྱུར་བ་མ་ཡིན་ནམ། མ་ཡིན་ན།
དེའི་ཤེས་བྱེད་གང་ལ་ཐུག མཐོང་སྤངས་ལ་དམིགས་པའི་ཉོན་མོངས་སྤངས་པས་སོ། ། ཞེ་ན། བྱེ་བྲག་ཏུ་སྨྲ་བས་ཀྱང༌། དེ་ཙམ་ལ་མཐོང་སྤང་སྤངས་པ་ཙམ་དུ་ཁས་བླངས་པས་ཚིག་ལ་མི་མཐུན་པ་ཙམ་དུ་ཟད་དོ། ། བདེན་པ་མ་མཐོང་བར་མཐོང་སྤང་སྤོང་བ་མི་སྲིད་དོ་སྙམ་ན། བདེན་པ་མ་སྒོམ་པར་སྒོམ་སྤང་སྤོང་བ་ཡང་མི་སྲིད་དོ། ། དེ་ལྟར་ཁས་ལེན་ནོ། ། ཞེ་ན། དེ་ལྟར་ཁས་མི་ལེན་པ་ཉིད་ཀྱིས་བསལ་ལོ། །
མི་མཚུངས་ཏེ། མཐོང་སྤང་སྤངས་པའི་སྤངས་པ་སླར་ལྡོག་མི་སྲིད་པས་སོ་ཞེ་ན། མི་སྲིད་པ་དེ་དག་གཉེན་པོ་ཞི་རགས་ཀྱི་རྣམ་པ་ཅན་ཡིན་མིན་ལ་ཐུག་པ་མ་ཡིན་གྱི། སྤང་བྱ་གཞི་ཅན་ཡིན་མིན་ལ་ཐུག་པ་ནི་ལུགས་འདིར་ཡིན་ལ། ལམ་ཟག་མེད་ཀྱི་སྤངས་པ་མི་ལྡོག་པས་ཁྱབ་པ་མ་ཡིན་ཏེ། དགྲ་བཅོམ་ཉམས་པའི་ཆོས་ཅན་བཞིན་ནོ། ། གལ་ཏེ་འོ་ན། བསམ་གཏན་གྱི་དངོས་གཞི་ཅན་གྱི་འདོད་པའི་རྟེན་ཅན་གྱི་སོ་སོ་སྐྱེ་བོ་དེ། རང་རྒྱུད་ཀྱི་ཕུང་པོ་ལ་དམིགས་ནས་བདག་ཏུ་ལྟ་བ་སྲིད་དམ་མི་སྲིད། སྲིད་ན་དེའི་ཚེ་ཉོན་མོངས་པ་དེ་འདྲ་དེ་ཁམས་གོང་མའི་ཉོན་མོངས་སུ་འགྱུར་ཏེ།
འོག་མའི་ཉོན་མོངས་དག་ནི་མི་ལྡན་པའི་ཕྱིར། འདོད་ནུས་པ་མ་ཡིན་ཏེ། གོང་མའི་ཉོན་མོངས་ཀྱིས་འོག་མའི་ཕུང་པོ་ལ་མི་དམིགས་པའི་ཕྱིར་དང༌། བདག་ཏུ་ལྟ་བ་ནི་ས་གང་ན་ཡོད་པ་དེའི་ཕུང་པོ་ལ་དམིགས་ནས་དེར་ལྟ་དགོས་པའི་ཕྱིར། གཉིས་པ་ལྟར་ན། འདོད་པའི་རྟེན་ཅན་གྱི་སོ་སོ་སྐྱེ་བོ་ངར་འཛིན་དང་མི་ལྡན་པ་དག་སྲིད་པར་འགྱུར་རོ། ། ཞེ་ན། དེ་འདྲ་དེ་ལ་ལྟ་བར་གྱུར་པའི་ངར་འཛིན་ནི་མེད་དེ། ཡོད་ན་འདོད་པའི་སས་བསྡུས་ཀྱི་དེ་ཡོད་དགོས་པ་ལས་དེ་མེད་པའི་ཕྱིར། ལྟ་བ་མ་ཡིན་པའི་ངར་འཛིན་ནི་ཡོད་ཀྱང་མཐོང་སྤངས་མ་ཡིན་པས་ཉེས་པ་མེད་དོ། །
དེ་ཇི་ལྟ་བུ་ཞེ་ན། ལྟ་བ་མ་ཡིན་པའི་ངར་འཛིན་ལ་ནི་ལུགས་འདིར་ལྟ་མིན་གྱི་ནང་ནས་ང་རྒྱལ་དུ་བཤད་པ་ཡིན་ཏེ། ཇི་སྐད་དུ། འཕགས་པ་ལ། ། རྣམས་སོགས་ངའོ་སྙམ་མི་འབྱུང༌། ། ཞེས་བཤད་པས་སོ། ། གཞན་ཡང་ངར་འཛིན་པ་ནི། བཞི་སྟེ། བདག་ཏུ་རྨོངས་པ་དང༌། བདག་ཏུ་ང་རྒྱལ་བ་དང༌།
བདག་ཏུ་ཆགས་པ་དང༌། བདག་ཏུ་ལྟ་བའོ། ། དེའི་ཕྱིར་དེ་དག་ལས་ཐ་མ་ནི་གྲུབ་པའི་མཐས་ཀུན་ཏུ་བརྟགས་པར་ངེས་པས་མཉམ་པར་བཞག་པའི་སས་བསྡུས་པའི་ཞི་གནས་ཀྱིས་ཀྱང་ཕྱོགས་གཅིག་ཉམས་པར་བྱེད་ནུས་པ་ཡིན་ནོ། ། དེའི་འོག་ཏུ་ལྟ་བ་ལྔའི་ངོས་འཛིན་ནི། བདག་དང་བདག་གི་རྟག་ཆད་དང༌། ། མེད་དང་དམན་ལ་མཆོག་ལྟ་དང༌། ། རྒྱུ་མིན་ལམ་མིན་དེར་ལྟ་བ། ། དེ་དག་ལྟ་བ་ལྔ་ཡིན་ནོ། ། ཞེས་འདི་ལ་ལྔ་ལས། འཇིག་ལྟའི་ངོས་འཛིན་ནི།
སྒྲ་བཤད་པ་དང༌། འཇུག་པ་གཉིས་ལས། དང་པོ་ནི། འདུས་བྱས་མཐའ་དག་ལ་འཇིག་ཚོགས་ཞེས་བྱ་སྟེ། འགྲེལ་པར། ཟག་པ་དང་བཅས་པ་དམིགས་པ་ཐམས་ཅད་འཇིག་ཚོགས་ལ་ལྟ་བ་ཡིན་མོད་ཀྱི། ཞེས་དང༌། འཇིག་པས་ན་འཇིག་པ་དང༌། བསགས་པས་ན་ཚོགས་པའོ། ། ཞེས་སོ། །
གཉིས་པ་ནི་ཉེ་བར་ལེན་པའི་ཕུང་པོ་ལྔ་ཁོ་ན་ལ་བདག་གམ་བདག་གི་བར་རྗེས་སུ་ལྟ་བ་ལ་དེ་ཞེས་བྱ་ལ། དེ་ལ་དེར་འཆད་པའི་རྒྱུ་མཚན་དང༌། དགོས་པ་གཉིས་ལས། དང་པོ་ནི། ལྔ་པོ་ཉིད་འཇིག་པ་དང་ཚོགས་སུ་གྱུར་པའོ། ། གཉིས་པ་ནི། མུ་སྟེགས་པ་དག བདག་ཏུ་ལྟ་བས་ནི་བདག་རྟག་པ་དང་གཅིག་པུ་ལ་བདག་ཏུ་ལྟ་བ་ཡིན་ནོ། ། ཞེས་ཟེར་བ་དེ་སྤང་བའི་ཕྱིར་དུའོ། ། དེ་སྐད་དུ་ཡང༌།
དགེ་སློང་དག དགེ་སྦྱོང་ངམ་བྲམ་ཟེ་གང་ལ་ལ། བདག་གོ་སྙམ་དུ་ཡང་དག་པར་རྗེས་སུ་ལྟ་བ་ན། ལྟ་བ་དེ་དག་ཐམས་ཅད་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ལ་ལྟ་བ་ཁོ་ནར་ཟད་དོ། ། ཞེས་སོ། ། གཉིས་པ་མཐར་འཛིན་ནི། འཇིག་ལྟས་གང་ལ་བདག་ཏུ་བཟུང་བའི་དངོས་པོ་དེ་ཉིད་རྟག་པའམ་ཆད་པར་འཛིན་པའི་ཤེས་རབ་བོ། ། འདིའི་ནང་ནས་ཆད་པར་ལྟ་བའི་ཆ་ནས་སྐུར་འདེབས་ཀྱི་ལྟ་བ་ཡིན་པའི་ཕྱིར་ལོག་ལྟའི་མཚན་ཉིད་དུ་བཤད་པ་དེ་ཚང་ཡང༌། རྟག་ལྟའི་ཆ་ནས་དེའི་མཚན་ཉིད་མ་ཚང་བས་དེར་མི་འཆད་གལ་ཏེ་བདག་ཆད་པར་ལྟ་བ་སྐུར་འདེབས་སུ་འཆད་ན། བདག་ཆད་པ་མི་སྲིད་པར་འགྱུར་ལ།
དེ་ལྟ་ན་ལྷག་མེད་ཀྱི་ཚེ། ཕུང་པོ་ལྔ་ཆད་པ་མ་ཡིན་པར་འགྱུར་རོ། ། ཞེ་ན། ཕུང་པོ་ཉིད་བདག་ཏུ་ཁས་བླངས་ན་ཉེས་པ་དེས་གནོད་ཀྱང༌། དེ་དེར་ཁས་མི་ལེན་པའི་ཕྱིར་ཉེས་པ་མེད་དོ། ། འོ་ན་ཅི། འགྲེལ་པ་ལས། བདག་ཏུ་མངོན་པར་འདོད་པའི་དངོས་པོ་ཉིད་ལ། རྟག་པར་ལྟ་བའམ་ཆད་པར་ལྟ་བ་ནི། ཞེས་བཤད་པ་མ་ཡིན་ནམ་ཞེ་ན།
སྒྲ་ཇི་བཞིན་པ་དེ་ལྟ་ན། ཕུང་པོ་ཉིད་བདག་ཏུ་འདོད་དགོས་པར་ཡང་འགྱུར་རོ། ། དེས་ན་ཁྱད་གཞི་བདག་མེད་པ་ལ། ཁྱད་ཆོས་རྟག་པ་དང༌། ཆད་པ་ག་ལ་འབྱུང༌། གཉིས་པ་ལོག་པར་ལྟ་བ་ནི། སྤྱིར་ལྟ་བ་ལྔ་པོ་ཐམས་ཅད་ཀྱང་ལོག་པར་ལྟ་བ་ཡིན་མོད། འདི་ནི་སྤྱི་མིང་བྱེ་བྲག་ལ་སྦྱར་ནས་བདེན་པ་བཞི་པོ་ཐམས་ཅད་དང་གང་རུང་མེད་པར་ལྟ་བའི་ཤེས་རབ་ལ་ལོག་པར་ལྟ་བ་ཞེས་བྱ་སྟེ། དཔེར་ན། མར་ཐམས་ཅད་དྲི་ང་བ་ཡིན་ཀྱང༌།
དྲི་ཧ་ཅང་ཚབས་ཆེན་པོ་དང་ལྡན་པ་ལ་མར་དྲི་ང་བ་ཞེས་བརྗོད་པ་བཞིན་ནོ། ། གསུམ་པ་ལྟ་བ་མཆོག་འཛིན་ནི། དམན་པ་ལ་མཆོག་ཏུ་འཛིན་པའི་ཤེས་རབ་སྟེ། དམན་པ་དེ་ཡང་གང་ཞེ་ན། ཟག་པ་དང་བཅས་པ་ཐམས་ཅད་དེ། འཕགས་པ་རྣམས་ཀྱིས་སྤངས་པའི་ཕྱིར་རོ། ། དེ་བས་ན་ལྟ་བ་ལ་སོགས་པ་མཆོག་ཏུ་འཛིན་པ་ཟེར་རྒྱུ་ཡིན་པ་ལ། འདིར་སོགས་པའི་སྒྲ་མི་མངོན་པར་བྱས་པ་ཡིན་ནོ་ཞེས་འགྲེལ་པར་གསུངས་སོ། ། འདིར་ནི་སྒྲ་འཇུག་པའི་ཚེ་དེ་ལྟར་ཁས་བླངས་པས་ཆོག་པར་མངོན་ལ། སྔ་མ་འཇིག་ཚོགས་ལ་ལྟ་བ་ནི་སྒྲ་ཡངས་པ་དེ་ལྟར་ཁས་བླངས་ན།
འཇིག་ལྟ་བདེན་པ་གསུམ་ཆར་གྱི་སྒོ་ཅན་ཉིད་དུ་ཐལ་བར་འགྱུར་རོ། ། སློབ་དཔོན་འདུས་བཟང་ན་རེ། ལྟ་བ་མཆོག་འཛིན་ཞེས་པའི་སྒྲས་དམན་པ་གཞན་ལ་མཆོག་འཛིན་ཡོད་པར་དོན་གྱིས་གོ་བ་ཡིན་གྱི། སོགས་པའི་སྒྲ་དགོས་པ་མ་ཡིན་ནོ། ། ཞེས་ཟེར། ལྔ་པ་ནི། རྒྱུ་མ་ཡིན་པ་ལ་རྒྱུར་ལྟ་བ་དང༌། ལམ་མ་ཡིན་པ་ལ་ལམ་དུ་ལྟ་བའི་ཤེས་རབ་བོ། ། དེ་ལ་ཟུར་དང་པོས་ནི་སྡུག་བསྔལ་མཐོང་སྤངས་ཀྱི་དབང་དུ་བྱས། གཉིས་པ་ནི་ལམ་མཐོང་སྤངས་ཀྱི་དབང་དུ་བྱས་སོ། །
འདི་ལ་དངོས་དང༌། རྩོད་པ་སྤངས་པ་གཉིས་ལས། དང་པོ་ནི། འདི་ལྟ་སྟེ། དབང་ཕྱུག་ཆེན་པོའམ། སྐྱེ་རྒུའི་བདག་པོའམ། གཞན་ཡང་རུང་སྟེ། འཇིག་རྟེན་གྱི་རྒྱུ་མ་ཡིན་པ་ལ་རྒྱུར་ལྟ་བ་དང༌། མེ་དང་ཆུར་འཇུག་པ་ལ་སོགས་པ་མཐོ་རིས་ཀྱི་རྒྱུ་མ་ཡིན་པ་ལ་དེར་ལྟ་བ་དང༌། ཚུལ་ཁྲིམས་དང་བརྟུལ་ཞུགས་ཙམ་དང༌།
ཕྱི་རོལ་པས་བརྟགས་པའི་ཐར་པའི་ལམ་དུ་འདོད་པ་དག་ལམ་དུ་ལྟ་བ་སྟེ། འདིར་ཡང་སོགས་པའི་སྒྲ་མི་མངོན་པར་བྱས་པ་ཡིན་ནོ ། ཞེས་གྲག་གོ ། ཞེས་འགྲེལ་པར་གསུངས་ལ། དེའི་དོན་ནི། ཚུལ་ཁྲིམས་དང་བརྟུལ་ཞུགས་ནི་གཟུགས་ཀྱི་ཕུང་པོར་འདུས་ལ། སོགས་ཁོངས་ནས་ཕུང་པོ་གཞན་བསྡུད་པའི་དོན་དུའོ། ། དེ་ལྟ་ཡང་འགོག་པ་ནི་འདུས་མ་བྱས་པའི་ཕུང་པོར་མི་རུང༌། ཀུན་འབྱུང་དུ་གྱུར་པའི་རྒྱུ་མ་ཡིན་ལ་རྒྱུར་འཛིན་ཀྱང༌། དེ་འདིས་མི་སྡུད་པའི་ཤེས་བྱེད་འོག་ནས་འབྱུང་ངོ༌། །
གཉིས་པ་ལ་གཉིས་ཏེ། རྩོད་པ་དང༌། ལན་ནོ། ། དང་པོ་ནི། དབང་ཕྱུག་སོགས་རྒྱུ་མ་ཡིན་པ་རྒྱུར་ལྟ་བ་དེ་ཀུན་འབྱུང་མཐོང་སྤངས་དུ་འགྱུར་ཏེ། རྒྱུ་ལ་ལོག་པར་ཞུགས་པའི་ཕྱིར། འདོད་ན། ཀུན་འབྱུང་མཐོང་སྤངས་ལ་དེ་མེད་པར་འཆད་པ་དང་འགལ་ལོ། ། ཞེ་ན་འདི་ལྟར། དབང་ཕྱུག་སོགས་རྒྱུར་མངོན་ཞེས་པ།
ཞེས་པ་ནི་ཆོས་ཅན་ནོ། ། རྟག་བདག་ཕྱིན་ཅི་ལོག་པ་ཡིས། ། རབ་ཏུ་འཇུག་པས། ཞེས་པ་ནི་གཏན་ཚིགས་སོ། ། སྡུག་བསྔལ་མཐོང་བས་སྤང་བྱ་ཉིད། ། ཅེས་པ་ནི། བསྒྲུབ་པར་བྱ་བའི་ཆོས་སོ། ། གཏན་ཚིགས་ཀྱི་དོན་ནི། དེ་དག་ལ་འཇིག་རྟེན་གྱི་རྒྱུར་ཞེན་པ་ནི། དེ་དག་རྟག་པ་དང་བདག་ཏུ་འཛིན་པས་ཀུན་ནས་བླངས་པ་ཡིན་ལ།
དེ་དག་ཀྱང་སྡུག་བསྔལ་གྱི་བདེན་པ་ལ་ལོག་པར་ཞུགས་པ་ཡིན་པའི་ཕྱིར་ན། སྡུག་བསྔལ་གྱི་བདེན་པའི་རྣམ་པ་རྣམས་ཡོངས་སུ་ཤེས་པས་སྤོང་བར་འགྱུར། ཞེས་པའོ། ། དེ་བཞིན་དུ། མཐོ་རིས་ཀྱི་རྒྱུ་མ་ཡིན་པ་ལ་རྒྱུ་དང༌། ཐར་པའི་རྒྱུ་མིན་ལ་རྒྱུར་ལྟ་བ་ཡང་སྡུག་བསྔལ་མཐོང་བས་སྤང་བྱ་ཡིན་ཏེ། སྡུག་བསྔལ་ལ་ལོག་པར་ཞུགས་པའི་ཕྱིར་དང༌། བསྟན་བཅོས་ལས་དེ་དེར་གསུངས་པའི་ཕྱིར། འདི་ལ། གཞན་གྱིས་བརྟགས་པ་དང༌།
དེའི་ལན་གཉིས་ལས། དང་པོ་ནི། ཇི་སྐད་དུ། ཟག་པ་དང་བཅས་པ་ལ་དམིགས་པ་ཐམས་ཅད་སྡུག་བསྔལ་ལ་ལོག་པར་ཞུགས་པའི་ཕྱིར་ཧ་ཅང་ཐལ་བར་འགྱུར་རོ། ། ཡང་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ལས་མཐོང་བས་སྤང་བར་བྱ་བ་གཞན་ཇི་ལྟ་བུ་ཞིག་ཡོད། བྱེ་སྨྲ་ན་རེ། ལམ་མཐོང་བས་སྤང་བར་བྱ་བ་མ་དམིགས་པ་གང་ཡིན་པའོ། ། དེ་ཡང་སྡུག་བསྔལ་ལ་ལོག་པར་ཞུགས་པ་ཡིན་ནོ། ། ཡང་གང་ལ་ལམ་ལ་དམིགས་པའི་ལོག་པར་ལྟ་བའམ་ཐེ་ཚོམ་ཡོད་པ་དེ། ཐར་པའི་ལམ་མེད་དོ་ཞེས་ལྟ་བའམ།
ཐེ་ཚོམ་ཟ་ན། ཇི་ལྟར་དེས་འདག་པར་ཡིད་ཆེས་པར་འགྱུར། འོན་ཏེ་ཐར་པའི་ལམ་གཞན་མཆོག་ཏུ་བཟུང་ནས། འདི་ནི་ཐར་པ་ཡིན་གྱི། ལམ་ནི་མེད་དོ། ། ཞེ་ན། དེ་ཡང་གཞན་དེ་ཁོ་ནས་འདག་པར་ཡིད་ཆེས་ཀྱི། ལོག་པར་ལྟ་བ་དེ་ནི་མ་ཡིན་པས་དེའི་དེ་ཡང་ལམ་མཐོང་བས་སྤངས་བར་བྱ་བ་ལ་དམིགས་པར་མི་འགྲུབ་བོ། ། ཡང་གང་ཞིག་ཀུན་འབྱུང་དང་འགོག་པ་མཐོང་བས་སྤང་བར་བྱ་བ་ལ་དམིགས་པའི་ལོག་པར་ལྟ་བས་འདག་པར་ཡིད་ཆེས་པར་འགྱུར་བ་དེ་ཡང་ཅིའི་ཕྱིར་དེ་དག་མཐོང་བས་སྤང་བར་བྱ་བ་མ་ཡིན་ནམ། དེ་བས་འདི་ནི་བརྟག་པར་བྱ་བ་ཡིན་ནོ། །
ཞེས་གསུང༌། དེའི་དོན་ནི་གཉིས་ཏེ། ཧ་ཅང་ཐལ་བ་དང༌། དེའི་ཉེས་སྤོང་ལ་བརྟག་པའོ། ། དང་པོ་ནི། ཟག་བཅས་ལ་དམིགས་པ་ཐམས་ཅད་སྡུག་བསྔལ་མཐོང་སྤངས་སུ་ཐལ་བ་དང༌། ལམ་མཐོང་སྤང་དུ་གྱུར་པའི་ཚུལ་ཞུགས་མཆོག་འཛིན་མི་སྲིད་པར་ཐལ་བའོ། ། གཉིས་པ་ལ་བཞི་སྟེ། ལམ་མཐོང་སྤང་ལ་དམིགས་པའི་ཚུལ་ཞུགས་མཆོག་འཛིན་ཡོད་པས་ཉེས་པ་དེ་མེད་པའི་ལན་དགག ལམ་ཉིད་ལ་དམིགས་པའི་ལོག་ལྟ་དང་ཐེ་ཚོམ་ཡོད་པས་ཉེས་པ་མེད་པའི་ལན་དགག
ལམ་མིན་ལ་ལམ་དུ་འཛིན་པ་ཡོད་པས་ཉེས་པ་མེད་པའི་ལན་དགག ལམ་ལ་སྐུར་འདེབས་ཀྱི་ལོག་ལྟས་འདག་པར་ཞེན་པ་ཡོད་པས་ཉེས་པ་དེ་མེད་པའི་ལམ་དགག་པའོ། ། དང་པོ་ནི། ལམ་མཐོང་བས། ཞེས་སོགས་སོ། ། གཉིས་པ་ནི། ལམ་མེད་པར་ལྟ་བ་སོགས་ཆོས་ཅན། ཚུལ་ཞུགས་མཆོག་འཛིན་མ་ཡིན་ཏེ། འདག་གྲོལ་གྱི་རྒྱུ་ལྟ་བ་མེད་པའི་ཕྱིར། ཞེས་པ་ནི།
ཡང་གང་ལ་ཞེས་སོ། ། གསུམ་པ་ནི། ལམ་གཞན་ལ་མཆོག་འཛིན་གྱི་ལྟ་བ་ཆོས་ཅན། ལམ་ལ་ཚུལ་ཞུགས་མཆོག་འཛིན་མ་ཡིན་ཏེ། ལམ་ལ་དམིགས་པ་ཡང་མེད། ལམ་མཐོང་སྤང་ལ་དམིགས་པ་ཡང་མིན་པའི་ཕྱིར། བཞི་པ་ནི། ལམ་མཐོང་སྤང་དུ་གྱུར་པའི་ལོག་ལྟ་འདག་གྲོལ་གྱི་རྒྱུར་ལྟ་བ་ཡོད་པ་ཙམ་གྱིས་མཐོང་སྤང་དུ་གྱུར་པའི་ཚུལ་ཞུགས་མཆོག་འཛིན་ཡོད་པར་འགྲུབ་ན། ཀུན་འབྱུང་དང་འགོག་པ་གཉིས་ལ་ཡང་ཧ་ཅང་ཐལ་ལོ། ། ཞེས་འཆད་པ་ནི།
ཡང་གང་ཞིག་ཅེས་སོགས་སོ། ། བོད་སྔ་མ་རྣམས། འདི་ནི་སློབ་དཔོན་གྱིས་བྱེ་སྨྲའི་གྲུབ་མཐའ་བཀག་པ་ཡིན་ལ། སློབ་དཔོན་རང་གི་བཞེད་པ་ནི། རྣལ་འབྱོར་སྤྱོད་པའི་ལུགས་ལྟར་རོ། ། ཞེས་འཆད་པ་ནི་འཐད་པ་མ་ཡིན་ཏེ། གཞུང་འགྲེལ་འདི་ནི་ཐེག་པ་ཆེན་པོ་རང་ལུགས་སུ་བཟུང་ནས་ཉན་ཐོས་སྡེ་པའི་འདོད་པ་འགོག་པའི་སྐབས་མ་ཡིན་པའི་ཕྱིར། དེས་ན་བྱེ་སྨྲ་སྔ་རབས་པའི་འདོད་པ་དེ་ཧ་ཅང་རྩིངས་པས་ཞིབ་མོར་བརྟག་དགོས། ཞེས་པའི་དོན་ནོ། ། གཉིས་པ་སློབ་དཔོན་རང་གིས་བརྟགས་པའི་ལན་ནི།
དབང་ཕྱུག་དང༌། སྐྱེས་བུ་དང༌། ཚངས་པ་སོགས་ནི་སྡུག་བསྔལ་ཡིན་ལ། དེ་དག་རྟག་པ་དང༌། གང་ཟག་ཡིན་པའི་རྒྱུ་མཚན་གྱིས་འཇིག་རྟེན་གྱི་རྒྱུར་ལྟ་བའི་ཤེས་རབ་ངན་པ་ནི། སྡུག་བསྔལ་གྱི་མཚན་ཉིད་མི་རྟག་པ་དང་བདག་མེད་པ་གཉིས་ཀྱི་འགལ་བ་མི་མཐུན་ཕྱོགས་སུ་ལྟ་བ་ཡིན་པས་སྡུག་བསྔལ་མཐོང་སྤང་དུ་གཞག་ལ། སངས་རྒྱས་ཀྱིས་གསུངས་པའི་ལམ་ལས་གཞན་མུ་སྟེགས་ཀྱི་ཚུལ་ཁྲིམས་དང་བརྟུལ་ཞུགས་ལ་འདག་གྲོལ་གྱི་རྒྱུར་ལྟ་བས་ནི། ལམ་གྱི་མཚན་ཉིད་གཞིའི་འགལ་བ་མི་མཐུན་ཕྱོགས་སུ་ལྟ་བའི་རྒྱུ་མཚན་གྱིས་ལམ་མཐོང་སྤང་འཇོག་གོ་ཞེས་བྱ་བ་འདི་ནི་བྱེ་སྨྲའི་གྲུབ་པའི་མཐའ་འོ། ། དེ་ལས་གཞན་དུ་སྡུག་བསྔལ་ལ་དམིགས་པའི་རྩ་ཉོན་ཡིན་པས་སྡུག་བསྔལ་མཐོང་སྤང་དུ་འཇོག་པ་དང༌། ལམ་ཉིད་ལ་དམིགས་པའི་ལོག་ལྟ་ཡིན་པས་སམ།
ལོག་ལྟ་དེ་ལ་དམིགས་ནས་འདག་གྲོལ་དུ་ཞེན་པའི་ལྟ་བ་ཡིན་པ་ཙམ་གྱིས། ལམ་མཐོང་སྤང་དུ་གྱུར་པའི་ཚུལ་ཞུགས་མཆོག་འཛིན་དུ་འཇོག་པ་ནི་བྱེ་སྨྲའི་གྲུབ་མཐའ་མ་ཡིན་ཏེ། ཡིན་ན། མཐོང་སྤང་ཀུན་འགྲོར་བཤད་པ་རྣམས་ཀྱིས་སྤང་བྱ་རིགས་ལྔ་ཆར་ལ་དམིགས་པར་དེ་མ་ཐག་ཏུ་འཆད་པ་དང་དེ་མ་ཐག་ཏུ་འགལ་བའི་ཕྱིར། གལ་ཏེ་འོ་ན། ཕྱིན་ཅི་ལོག་མཐའ་དག ། རྟག་བདག་ཕྱིན་ཅི་ལོག་པ་ཡིས། ། ཤེས་པ་དེ་ཙམ་དུ་ངེས་སམ་ཞེ་ན། ། ལྟ་བ་གསུམ་ལས་ཕྱིན་ཅི་ལོག ། བཞི་ཚན།
ཞེས་པ་མཐར་འཛིན་པའི་ལྟ་བ་ལས་རྟག་པར་ཕྱིན་ཅི་ལོག་པ་དང༌། ལྟ་བ་མཆོག་འཛིན་ལས་བདེ་བ་དང་གཙང་བར་ཕྱིན་ཅི་ལོག་པ་དང༌། འཇིག་ཚོགས་ལ་ལྟ་བ་ལས་བདག་ཏུ་ཕྱིན་ཅི་ལོག་པའོ། ། འཇིག་ལྟའི་ནང་གི་བདག་གིར་ལྟ་བ་ནི་ཕྱིན་ཅི་ལོག་ལྔ་པར་མི་འཆད་དེ། ཕྱིན་ཅི་ལོག་གི་མདོ་ལས་དེ་ལྟར་མ་བཤད་པའི་ཕྱིར་དང༌། བདག་ཏུ་ལྟ་བ་ཡོད་ན་བདག་གིར་ལྟ་བ་ཤུགས་ལ་འབྱུང་བས་ལྟ་བ་གཞན་མ་ཡིན་པའི་ཕྱིར། དེ་ལྟ་ན་ཆད་ལྟ་དང༌། ལོག་ལྟ་དང༌། ཚུལ་ཞུགས་མཆོག་འཛིན་དང༌། འདོད་ཆགས་ལ་སོགས་པ་ནི་ཕྱིན་ཅི་ལོག་ཏུ་མ་བཞག་གོ །
ལྟ་བ་གསུམ་པའི་ཆ་ཁོ་ན་ཕྱིན་ཅི་ལོག་ཏུ་འཆད་པའི་རྒྱུ་མཚན་ནི་ཕྱིན་ཅི་ལོག་ཕྱིར་དང༌། ངེས་རྟོག་ཕྱིར་དང་སྒྲོ་འདོགས་ཕྱིར། ། ཞེས་པ་སྟེ། ཤེས་བྱེད་ཀྱི་གཏན་ཚིགས་དེ་གསུམ་ཚང་བ་ནི་ལྟ་བ་གསུམ་པོ་དེ་ལས་གཞན་ལ་མེད་དོ། ། འོ་ན་ཕྱིན་ཅི་ལོག་པའི་མདོ་སྡེ་ལས། སེམས་ཕྱིན་ཅི་ལོག་གམ། འདུ་ཤེས་ཕྱིན་ཅི་ལོག་ཅེས་བཤད་པ་མ་ཡིན་ནམ། ཇི་ལྟར་ན་བཞི་པོ་དེར་ངེས་ཞེས་ན། སེམས་དང་འདུ་ཤེས་དེ་དབང་གིས། ། ཤེས་པ་ལྟ་བ་ཕྱིན་ཅི་ལོག་བཞི་པོའི་དབང་གིས་དེ་དང་མཚུངས་པར་ལྡན་པའི་སེམས་དང༌།
འདུ་ཤེས་གཉིས་ཀྱང་ཕྱིན་ཅི་ལོག་ཏུ་གཞག་པ་ཡིན་གྱི། ལོགས་པར་མི་འཐད་དོ། ། འོ་ན། ཚོར་བ་དང༌། འདུ་བྱེད་དང༌། རྣམ་པར་ཤེས་པ་ཕྱིན་ཅི་ལོག་གི་ཐ་སྙད་ཀྱང་བྱེད་དགོས་པར་འགྱུར་ཏེ། དེ་དག་དང་མཚུངས་པར་ལྡན་པའི་ལྟ་བ་ཕྱིན་ཅི་ལོག་སྲིད་པས་སོ། ། ཞེ་ན། དེ་དག་ནི་འཇིག་རྟེན་ན་མ་གྲགས་པའི་ཕྱིར། ཐ་སྙད་མེད་དོ། །
ཕྱིན་ཅི་ལོག་དེ་ཐམས་ཅད་རྒྱུན་དུ་ཞུགས་པས་སྤངས་པ་ཡིན་ཏེ། ལྟ་བ་མཚུངས་ལྡན་དང་བཅས་པ་རྣམས་ནི་མཐོང་སྤང་དུ་ངེས་པའི་ཕྱིར། སྡེ་པ་གཞན་དག་ན་རེ། ཕྱིན་ཅི་ལོག་བཞི་པོ་རེ་རེ་ལ། འདུ་ཤེས་དང༌། སེམས་པ་དང༌། ལྟ་བ་ཕྱིན་ཅི་ལོག་གསུམ་གསུམ་དུ་ཕྱེ་ནས་བཅུ་གཉིས་སུ་འགྱུར་བ་ལས། བརྒྱད་ནི་མཐོང་སྤང་ཁོ་ནར་ངེས་ལ། སྡུག་བསྔལ་ལ་བདེ་བ་དང༌། མི་གཙང་བ་ལ་གཙང་བར་སེམས་དང་འདུ་ཤེས་ཕྱིན་ཅི་ལོག་པ་གཉིས་གཉིས་ཏེ།
བཞི་ནི་སྒོམ་པས་སྤང་བར་བྱ་བ་ཡང་ཡིན་ཏེ། འཕགས་པ་འདོད་པ་ལ་འདོད་ཆགས་དང་མ་བྲལ་བ་རྣམས་ལ། བདེ་བ་དང༌། གཙང་བའི་འདུ་ཤེས་མི་སྐྱེ་བར་ཐལ་བའི་ཕྱིར་རོ། ། བྱེ་སྨྲ་ན་རེ། དེ་ཙམ་གྱིས་ཕྱིན་ཅི་ལོག་ཏུ་མི་བཞག་སྟེ། གཞན་དུ་སེམས་ཅན་གྱི་འདུ་ཤེས་དང་སེམས་དག་ཀྱང་ཕྱིན་ཅི་ལོག་ཏུ་ཐལ་བའི་ཕྱིར། དེས་ན། ལྟ་བས་ཀུན་ནས་བསླངས་པའི་འདུ་ཤེས་དང་སེམས་ཕྱིན་ཅི་ལོག་ཡིན་གྱི་དེ་དང་མཚུངས་པར་མི་ལྡན་པའི་དེ་དག་ནི་མ་ཡིན་ཏེ། འཕགས་པ་ལ་འདོད་ཆགས་སྐྱེ་བ་ནི།
འགལ་མེའི་འཁོར་ལོ་དང༌། རི་མོའི་གཟུགས་ལ་གནོད་སྦྱིན་དུ་འཁྲུལ་བ་ལྟར། རྐྱེན་གྱི་སྟོབས་ཀྱིས་ཡུད་ཙམ་ཞིག་འཁྲུལ་བ་ཡིན་གྱི་ཕྱིན་ཅི་ལོག་མ་ཡིན་ནོ། ། གལ་ཏེ་དེ་ཙམ་གྱིས་ཕྱིན་ཅི་ལོག་ཏུ་འཇོག་ནུས་ན། འཕགས་པ་ལ་བདག་ཏུ་ལྟ་བ་ཕྱིན་ཅི་ལོག་ཀྱང་ཡོད་པར་འགྱུར་ཏེ། བུད་མེད་དང་རང་ཉིད་ལ་སེམས་ཅན་གྱི་འདུ་ཤེས་མེད་པར་ནི་འདོད་ཆགས་སྐྱེ་བ་མི་སྲིད་པའི་ཕྱིར། ཡང་གྲུབ་མཐའ་སྨྲ་བ་སྔ་མ་གཉིས་ལས་གཞན་ཞིག་ན་རེ། ཕྱིན་ཅི་ལོག་བཅུ་གཉིས་པོ་དེའི་ནང་ནས་ལྟ་བ་ཕྱིན་ཅི་ལོག་བཞི་པོ་ནི་མཐོང་སྤང་ཁོ་ན་ཡིན་ལ། སེམས་དང་འདུ་ཤེས་ཕྱིན་ཅི་ལོག་བརྒྱད་པོ་ནི་སྒོམ་སྤང་ཁོ་ནར་ངེས་པ་ཡིན་ཏེ། འཕགས་པ་ངག་གི་དབང་ཕྱུག་ཅེས་བྱ་བ་རྒྱུན་དུ་ཞུགས་པའི་འབྲས་བུ་ལ་ཞུགས་པ་ཞིག་གིས་གནས་བརྟན་ཀུན་དགའ་བོ་ལ་ཞུས་པ།
འདོད་པའི་འདོད་ཆགས་ཟིལ་གནོན་ཕྱིར། ། བདག་གི་སེམས་ནི་གདུང་བར་འགྱུར། ། གཽ་ཏམ་ཁྱོད་ཀྱི་ཐུགས་རྗེའི་ཕྱིར། ། ཞི་བ་མཆོག་ནི་བཤད་དུ་གསོལ། ། ཞེས་ཞུས་པའི་ལན་དུ། འདུ་ཤེས་ཕྱིན་ཅི་ལོག་པ་ཡིས། ། ཁྱོད་ཀྱི་སེམས་ནི་ཡོངས་སུ་གདུང༌། ། དེ་ཕྱིར་འདོད་ཆགས་ལྡན་པ་ཡིས། ། རྒྱུ་མཚན་སྡུག་པ་སྤངས་བར་གྱིས། ། ཞེས་འབྱུང་བས་སོ། །
ཡང༌། ཅི་འཕགས་པ་རྣམས་སྒོམ་སྤང་མ་སྤངས་པར་མངོན་དུ་བྱེད་དམ་ཞེ་ན། སྒོམ་པས་སྤང་བར་བྱ་བ་ནི། ། གསོད་སོགས་ཀུན་ནས་དཀྲིས་པའོ། ། དེ་བཞིན་འཇིག་སྲེད་འཕགས་པ་ལ། ། རྣམས་སོགས་ངའོ་སྙམ་མི་འབྱུང༌། ། མི་དགེའི་འགྱོད་པའང་མ་ཡིན་ནོ། ། ལྟ་བས་རྒྱས་པར་འགྱུར་ཕྱིར་རོ། ། ཞེས་པ་ལ་སོགས་པའི་སྒྲས་ནི། སྲོག་གཅོད་པར་བྱེད་ནས་རྫུན་དུ་སྨྲ་བའི་བར་བསྡུས་པ་ཡིན་ལ།
དེ་དག་ནི་སྒོམ་པས་སྤང་བར་བྱ་བ་ཡིན་ཏེ། སྒོམ་པས་སྤང་བར་བྱ་བའི་ཆོས་ལ་དམིགས་པའི་ཕྱིར། ཞེས་འགྲེལ་པར་གསུངས་ལ། དེ་བཞི་ནི་སྒོམ་སྤང་ཁོ་ན་ལ་ཞེས་སྦྱར་དགོས་པ་ཡིན་ཏེ། གཞན་དུ་ན། སྡུག་བསྔལ་དང༌། ཀུན་འབྱུང་མཐོང་སྤང་དུ་གྱུར་པའི་ལྟ་བ་ཡང་དེར་ཐལ་བས་སོ། ། འོ་ན་མཐོང་སྤང་ལ་ཡང་ཁོ་ན་ཞེས་སྦྱོར་དགོས་སམ་ཞེ་ན། མ་ཡིན་ཏེ། མཐོང་སྤང་ལ་དམིགས་པའི་ཉོན་མོངས་པ་ནི་མཐོང་སྤང་ཁོ་ནར་ངེས་པས་སོ། །
དེ་ཕྱིར་འཕགས་པ་ལ་མི་དགེ་བའི་ལས་ལམ་བདུན་པོ་དག་སྔོན་དུ་འགྱུར་བ་མེད་དོ། ། དེ་བཞིན་ཞེས་བྱ་བའི་སྒྲས་ནི་སྐྱེ་བའི་སྲིད་པ་བསྡུས་པ་སྟེ། བདག་གླང་པོ་ཆེ་ས་བསྲུངས་ཀྱི་བུར་སྐྱེ་བར་གྱུར་ན་ཅི་མ་རུང་སྙམ་པ་ལྟ་བུ་ཡིན་ལ། འཇིག་སྲེད་ནི་མི་རྟག་པ་ཉིད་དོན་དུ་གཉེར་བ་སྟེ། ཁམས་གསུམ་པའི་བདག་མེད་པར་གྱུར་ན་ཅི་མ་རུང་སྙམ་པའོ། ། ཞར་ལ་སྤངས་ཀྱང་མངོན་དུ་བྱེད་པ་ཡོད་དེ། དགེ་བ་ཟག་བཅས་དག་ལ་འདུན་པའི་འདོད་ཆགས་དང་བྲལ་བའི་སྒོ་ནས་སྤངས་ཀྱང་དེ་མངོན་དུ་འགྱུར་བ་ལྟ་བུའོ། ། ལྟ་བས་རྒྱས་པར་འགྱུར། ཞེས་པ་ནི་འཕགས་པ་ལ་ང་རྒྱལ་གྱི་རྣམ་པ་དགུ་དང༌། ངའོ་སྙམ་པའི་ང་རྒྱལ་མི་འབྱུང་བའི་ཤེས་བྱེད་ཡིན་ལ།
དེ་ལྟ་ན་མཐོང་སྤང་ཁོ་ནར་འགྱུར་ལ། དེ་ལྟར་ན། མཐོང་དང་སྒོམ་པས་ཟད་བྱ་བ། ། ཞེས་འཆད་པ་མ་ཡིན་ནམ། ཞེ་ན། མཐོང་སྤང་གིས་ཀུན་ནས་བསླངས་པ་ཙམ་གྱིས་མཐོང་སྤང་དུ་མི་འགྲུབ་སྟེ། ལུས་ངག་གི་དགེ་བ་བདུན་པོ་ལོག་པར་ལྟ་བས་ཀུན་ནས་སློང་བ་དང་འཇིག་སྲེད་ནི་མཐར་འཛིན་ལྟ་བའི་ཆད་ལྟས་ཀུན་ནས་སློང་བ་དང༌། སྐྱེ་སྲེད་ནི་མཐར་འཛིན་ལྟ་བའི་རྟག་ལྟས་ཀུན་ནས་སླང་བ་བཞིན་ནོ། ། དེ་བཞིན་དུ་འདོད་པའི་མི་དགེ་བའང་ཐེ་ཚོམ་གྱིས་ཀུན་ནས་བསླངས་པའོ། ། འདོད་པར་རྟོགས་པའི་འཕགས་པས་སྤངས་ཀྱང༌།
མངོན་དུ་བྱེད་པ་ནི་གཉིད་དང༌། སྡུག་བསྔལ་གྱི་དབང་པོ་དང༌། མི་དགེ་བ་ལ་སོགས་པའི་དབང་རྣམས་བཞིན་ནོ། ། ཞེས་གང་སྤེལ་ལས་བཤད་པ་ལྟར་ཁས་ལེན་དགོས་ཏེ། འདོད་པའི་རྟེན་ཅན་གྱི་ཕྱིར་མི་འོང་དང་དགྲ་བཅོམ་པས་དེ་དག་སྤངས་པ་དང་མངོན་དུ་བྱེད་པ་གཉིས་ཀར་ཁས་ལེན་དགོས་པའི་ཕྱིར། དེ་ལྟར་ན་ཡང་ངོ་བོའི་སྒོ་ནས་སྤངས་པ་མངོན་དུ་འགྱུར་བ་ནི་མེད་མོད། སྤངས་ཀྱང་ལྡན་པ་ནི་འོག་ནས། ཇི་སྐད་དུ། སྡུག་བསྔལ་མཐོང་སྤང་བྱ་སྤངས་ཀྱང༌། ། ཞེས་སོགས་ནས་འཆད་པར་འགྱུར་རོ། །
གཉིས་པ་ཕྲ་རྒྱས་ཀྱི་རྣམ་པའི་རབ་དབྱེ་ལ་དོན་ཚན་བཅུ་སྟེ། ཀུན་འགྲོ་ཡིན་མིན་དབྱེ་བ་དང༌། ཟག་བཅས་དང་ཟག་མེད་གང་ལ་དམིགས་པའི་དང༌། རྒྱས་པ་དང༌། མི་རྒྱས་པའི་དང༌། ལུང་མ་བསྟན་གྱི་དང༌། མི་དགེ་བ་དང་ལུང་མ་བསྟན་གྱི་རྩ་བ་བཤད་པ་དང༌། ལྡན་པའི་ཚུལ་དང༌། ཆོས་དུའི་ཡུལ་ཅན་ཡིན་པ་དང༌། གོ་རིམ་དང་སྐྱེ་བའི་རྒྱུ་དང༌།
ཟག་པ་ལ་སོགས་པ་མདོ་ལས་གསུངས་པའི་རྣམ་པའི་དབྱེ་བ་བཤད་པ་རྣམས་སོ། ། དང་པོ་ནི། སྡུག་བསྔལ་རྒྱུ་མཐོང་སྤང་བྱ་བ། ལྟ་བ་དང་དེ་བཞིན་ཐེ་ཚོམ་དང༌། གང་དང་ལྷན་གཅིག་མ་འདྲེས་པའི། མ་རིག་གང་ཡིན་ཀུན་ཏུ་འགྲོ་བའི་དོན་ནི། རང་དང་སྐལ་བ་མཉམ་པའི་ཁམས་སོ་སོའི་སྤང་བྱ་རིས་ལྔ་ཆར་ལ་དམིགས་ཤིང་བསྐྱེད་པའི་སྒོ་ནས་ཁྱབ་པར་འགྲོ་བའོ། ། མཚན་གཞི་ནི། མཐོང་སྤང་དང་པོ་གཉིས་སུ་གྱུར་པའི་ལྟ་བ་ཇི་སྙེད་པ་ནི་བདུན་དང༌། ལྟ་མིན་གྱི་ནང་ནས་ཐེ་ཚོམ་གཉིས་དང༌།
ལྟ་བ་དང་ཐེ་ཚོམ་དེ་དག་དང་ལྷན་ཅིག་ཏུ་མཚུངས་པའི་མ་རིག་པ་དང༌། རྩ་བའི་ཉོན་མོངས་པ་གཞན་དང་མ་འདྲེས་པའི་མ་རིག་པ་གཉིས་ཏེ་བཅུ་གཅིག་གོ ། འདྲེས་མ་འདྲེས་ཀྱི་མ་རིག་པ་གཉིས་པོ་གཅིག་ཏུ་བསྡུས་ནས་སྤང་བྱ་སོ་སོ་ལ་རེ་རེ་སྟེ། གཉིས་སུ་བགྲངས་པའོ། ། དེ་ཡང་སྤང་བྱ་དང་པོ་གཉིས་སུ་གྱུར་པའི་མ་རིག་པ་ཡིན་ཀྱང༌། འདོད་ཆགས་དང་མཚུངས་ལྡན་དུ་གྱུར་པ་ནི་ཀུན་འགྲོ་མ་ཡིན་ཏེ། ཉོན་མོངས་རང་མཚན་པ་རྣམས་ནི་ཀུན་འགྲོར་མི་རུང་བའི་ཕྱིར། དེ་བཞིན་དུ་སྒོམ་པས་སྤང་བར་བྱ་བའི་ཉོན་མོངས་པ་བཞི་པོ་ཡང༌། འདོད་ཁོང་ང་རྒྱལ་གསུམ་ནི་རང་མཚན་པ་ཁོ་ནར་ངེས་པ་དང༌། མ་རིག་པ་ཙམ་ལྡོག་ནས་སྤྱི་མཚན་པ་ཡིན་ཀྱང༌།
སྒོམ་སྤང་དུ་གྱུར་པའི་གསུམ་པོ་དང་མཚུངས་པར་ལྡན་པའི་ཚེ། ཟག་བཅས་ཀྱི་དངོས་པོ་མཐའ་དག་ལ་དམིགས་པར་མི་ནུས་པས་ཀུན་འགྲོ་མ་ཡིན་ནོ། ། བདེན་པ་དང་པོ་གཉིས་ཀྱི་ལྟ་བ་སོགས་ཀུན་འགྲོར་འཇོག་པ་ནི། རང་སའི་ཟག་བཅས་ཐམས་ཅད་ལ་དམིགས་པ་བསགས་པས་བརྟན་ཞིང་སྟོབས་དང་ལྡན་པ་ཡིན་ལ། འགོག་ལམ་མཐོང་སྤང་དུ་གྱུར་པའི་ལྟ་བ་སོགས་ནི་དེ་ལྟ་མ་ཡིན་པས་དེར་མ་གཞག་གོ ། འོ་ན་སྡུག་ཀུན་མཐོང་སྤང་དུ་གྱུར་པའི་བདག་ཏུ་ལྟ་བ་དང་བདག་ཏུ་མེད་པ་གཉིས་ཀུན་འགྲོར་འཇོག་པ་དེ་ལྟ་ན། འཇིག་ལྟའི་ཚོགས་པ་ན་བདག་ཏུ་སྲེད་པ་དང༌། བདག་ཏུ་ང་རྒྱལ་བ་གཉིས་ཀྱང་ཡོད་པས། དེ་དག་ཀྱང་ཀུན་འགྲོར་འགྱུར་ཏེ། འཇིག་ཚོགས་ཀྱི་ལྟ་བས་གང་ལ་དམིགས་པའི་ཡུལ་ལ་དེ་གཉིས་ཀྱིས་ཀྱང་དམིགས་པའི་ཕྱིར།
ཞེ་ན། ཉེས་པ་མེད། ང་རྒྱལ་དང་འདོད་ཆགས་ཀྱིས་ནི་རང་དང་མཚུངས་པར་ལྡན་པའི་ལྟ་བའི་ཡུལ་གྱི་ཕྱོགས་གཅིག་ལ་དམིགས་ཀྱང༌། ཉོན་མོངས་པ་རང་མཚན་པ་ཡིན་པའི་ཕྱིར། ཞེས་ལན་འདེབས་པ་ཡིན་ལ། དེ་ལྟ་ན་ཡང་དེ་དུས་ཀྱི་སྲིད་པ་དང་ང་རྒྱལ་གཉིས་པོ་མཐོང་སྤང་དང་སྒོམ་སྤང་གཉིས་ཀ་ལ་དམིགས་པའི་ཕྱིར། སྤང་བྱ་གཉིས་ལས་གང་ཡིན་ཞེ་ན། འགྲེལ་པར། འདྲེས་པར་དམིགས་པའི་ཕྱིར་སྒོམ་པས་སྤང་བར་བྱ་བ་དག་ཡིན་ནོ། ། ཡང་ན།
ལྟ་བའི་སྟོབས་བསྐྱེད་པས་བཅུག་པ་ཅན་ཡིན་པའི་ཕྱིར་མཐོང་བས་སྤང་བར་བྱ་བ་ཡིན་ནོ། ། ཞེས་གསུངས། འདིའི་དོན་ནི། རྣམ་བཤད་མཛད་པ་དག་གིས་དམིགས་ཕྱེད་པར་བཤད་པ་མེད་མོད། འདྲེས་པ་ལ། ཞེས་པ་ནི། ལྟ་བ་དང་ཐེ་ཚོམ་མ་ཡིན་པའི་ཉོན་མོངས་པ་དག་དང་མཚུངས་པར་ལྡན་པའི་སྲེད་པ་དང༌། ང་རྒྱལ་ནི་སྒོམ་སྤངས་ཡིན་ལ། ལྟ་བ་དང་མཚུངས་པར་ལྡན་པ་ནི་མཐོང་བས་སྤང་བར་བྱ་བ་ཉིད་ཡིན། ཞེས་པའི་དོན་ནོ། །
དོགས་པ་འདི་དཔྱད་དགོས་པའི་རྒྱུ་མཚན་ཡང༌། ཀུན་འགྲོ་མ་གཏོགས་པའི་ཉོན་མོངས་པ་རྣམས་ནི་མཐོང་སྤང་ལ་དམིགས་ན་མཐོང་སྤང་ཡིན་དགོས་པ་དང༌། སྒོམ་སྤང་ལ་དམིགས་ན་སྒོམ་སྤང་ཡིན་དགོས་པའི་ངེས་པ་ཞིག་ཡོད་པའི་རྒྱུ་མཚན་གྱིས་སོ། ། ཡང་གལ་ཏེ། བཅུ་གཅིག་པོ་དེ་དག་ལས་ཁམས་གོང་མ་ལ་དམིགས་པ་དུ་ཞེ་ན། དེ་དག་ལས་དགུ་གོང་དུ་དམིགས། ལྟ་བ་གཉིས་པོ་མ་གཏོགས་སོ། ། ཤེས་པ་འདིའི་ཤེས་བྱེད་ནི། ། གཉིས་པོ་རང་སའི་ཕུང་པོ་ལ་བདག་ཏུ་ལྟ་བ་དང༌། དེ་ལྟར་ལྟས་པའི་བདག་དེ་ཉིད་ལ་རྟག་ཆད་དུ་ལྟ་བ་ཡིན་ལ།
ས་གོང་འོག་ནི་རྒྱུད་དང་ཕུང་པོ་ཐ་དད་པའི་ཕྱིར་རོ། ། འདིར་འོག་མའི་ཉོན་མོངས་ཀྱིས། གོང་མ་ལ་དམིགས་པར་བཤད་ཀྱང༌། གོང་མའི་ཉོན་མོངས་པས་འོག་མ་ལ་དམིགས་པ་ནི་མི་སྲེད་དོ། ། ཞེས་བྱ་བ་ནི། བྱེ་སྨྲ་སྔ་ཕྱི་གཉིས་ཀ་མཐུན་ལ། མངོན་པ་གོང་མ་ལས་ཀྱང༌། མ་རིག་པ་དང༌། ལྟ་བ་དང༌། ཐེ་ཚོམ་མ་གཏོགས་པར།
འདོད་པ་ན་སྤྱོད་པའི་ཉོན་མོངས་པ་ནི་ས་གོང་མ་ལ་མི་དམིགས་སོ། ། ས་གོང་མའི་ཉོན་མོངས་པ་ནི་འོག་མ་ལ་དམིགས་པ་ཡིན་ནོ། ། ཞེས་བཤད་དོ། ། ཡང་ཀུན་འགྲོ་ལ་ཕྲ་རྒྱས་ཀྱིས་ཁྱབ་བམ། ཞེ་ན། དེ་དག་དང་ནི་ལྷན་ཅིག་གང༌། ། འབྱུང་དེའང་ཀུན་འགྲོ་ཐོབ་མ་གཏོགས། ། ཤེས་པ་དེའི་ཤེས་བྱེད་ནི། ཕྲ་རྒྱས་དང༌། ཐོབ་པ་ནི།
འབྲས་བུ་མི་གཅིག་པའི་ཕྱིར། ཐོབ་པས་རྣམ་སྨིན་མི་འབྱིན་པ་དང༌། རྒྱུ་མཐུན་ཡང་མི་གཅིག་པའོ། ། དེའི་ཕྱིར་ཕྲ་རྒྱས་ཀུན་འགྲོ་དང༌། རྒྱུ་ཀུན་འགྲོ་ལ་མུ་བཞི་སྟེ། དང་པོ་ནི། ཕྲ་རྒྱས་ཀུན་འགྲོ་མ་འོངས་པ་རྣམས་སོ། ། དེའི་ཤེས་བྱེད་ཀྱང༌། ཀུན་འགྲོ་སྐལ་མཉམ་དུས་གཉིས་པ། ། ཞེས་སོ། །
གཉིས་པ་ནི། འདས་ད་ལྟར་གྱི་ཕྲ་རྒྱས་དང་ལྷན་ཅིག་འབྱུང་བའི་ཚོར་བ་ལ་སོགས་པ་རྣམས་སོ། ། གསུམ་པ་ནི། འདས་ད་ལྟར་གྱི་ཕྲ་རྒྱས་རྣམས་སོ། ། བཞི་པ་ནི། མ་འོངས་པའི་ཕྲ་རྒྱས་དང་ལྷན་ཅིག་འབྱུང་བ་དང་ཐོབ་པ་ལ་སོགས་པའོ། ། བདེན་པ་དང་པོ་གཉིས་ཀྱི་སྤང་བྱ་མ་རིག་པ་དྲུག་ཀ་ལ། ཀུན་འགྲོ་ཡིན་མིན་གཉིས་ཀ་དངོས་སུ་བསྟན་པས་ཤུགས་ལ་ཀུན་འགྲོ་རྣམས་ནི་བདེན་པ་དང་པོ་གཉིས་ཀྱི་མཚན་ཉིད་དང་འགལ་བར་ཞུས་པས། དངོས་སུ་ལོག་ཞུགས་དང༌། ཀུན་འགྲོ་མ་ཡིན་པ་རྣམས་དངོས་པོ་ལ་དམིགས་ཀྱང་མཚན་ཉིད་དང་མི་འགལ་བས་ལོག་ཞུགས་ཡིན་ནོ། །
ཞེས་བསྟན་པ་ཡིན་ནོ། ། ཐེག་པ་ཆེན་པོ་པ་དག་དང་འཆད་ཚུལ་འདྲ་བ་མ་ཡིན་ཏེ། དེར་ནི་དངོས་སུ་ལོག་ཞུགས་དང༌། ལོག་པ་ལ་ལོག་ཞུགས་དང༌། དབང་གི་ལོག་ཞུགས་ཏེ་གསུམ་དུ་འཆད་ཅིང༌། ལྟ་བ་དང་པོ་གསུམ་དང༌། མ་རིག་པ་དང༌། ཐེ་ཚོམ་དང་ལྔ་ནི་བདེན་པ་ལ་དངོས་སུ་ལོག་ཞུགས་ཡིན་ཏེ། བདེན་པ་ཉིད་ལ་ཅི་རིགས་པར། ང་དང་ང་ཡིར་འཛིན་པ་དང༌།
རྟག་ཆད་དུ་སྒྲོ་འདོགས་པ་དང༌། མེད་དོ་ཅེས་བསྐུར་པ་འདེབས་པ་དང༌། གནས་ལུགས་མི་ཤེས་པ་དང༌། མཐའ་གཞན་དུ་དོགས་པའི་ཕྱིར། འདོད་ཆགས་དང༌། ང་རྒྱལ་དང༌། ལྟ་བ་ཕྱི་མ་གཉིས་ཏེ་བཞི་ནི། ལོག་པ་ལ་ལོག་ཞུགས་ཡིན་ཏེ། གོ་རིམ་བཞིན་དུ། ལྟ་བ་དང་པོ་གསུམ་ལ་སྲེད་པ་དང༌།
ལྟ་བ་དེས་ཁེངས་པ་དང༌། ལྟ་བ་དེ་དག་ལ་མཆོག་ཏུ་འཛིན་པ་དང༌། ལྟ་བ་དེ་དག་འདག་གྲོལ་གྱི་རྒྱུ་མ་ཡིན་པ་ལ་དེར་འཛིན་པའི་ཕྱིར། ཁོང་ཁྲོ་ནི་དབང་གི་ལོག་ཞུགས་ཡིན་ཏེ། རང་དང་ལྟ་བ་མི་མཐུན་པ་ལ་སེམས་འཁྲུག་པའི་ཕྱིར། ཡང་ཕྲ་རྒྱས་དགུ་བཅུ་རྩ་བརྒྱད་ལས། ཟག་བཅས་ལ་དམིགས་པ་དུ་ཟག་མེད་ལ་དམིགས་པ་དུ་ཞེ་ན། འགོག་དང་ལམ་མཐོང་སྤང་བྱ་བ། ། ལོག་ལྟ་ཐེ་ཚོམ་དེ་དག་དང༌། ། ལྡན་དང་འགའ་ཞིག་མ་རིག་དང༌། །
དྲུག་ནི་ཟག་མེད་སྤྱོད་ཡུལ་ཅན། ། ཞེས་དྲུག་པོ་དེ་ཟག་མེད་ལ་དམིགས་པར་དངོས་སུ་བཤད་པས་ལྷག་མ་རྣམས་ཟག་བཅས་ལ་དམིགས་པར་གྲུབ་བོ། ། དྲུག་པོ་ཟག་མེད་ལ་དམིགས་པར་བཤད་པ་ལ། འོ་ན་ས་གང་གི་ལོག་ལྟ་ལ་སོགས་པ་གསུམ་པོ་དེས་ས་གང་གི་གཉེན་པོ་འགོག་ལམ་ལ་དམིགས་ཤེ་ན། རང་གི་ས་པའི་འགོག་པ་དང༌། ལམ་ནི་ཕན་ཚུན་རྒྱུ་ཡིན་པས། ། ས་དྲུག་ས་དགུའི་ལམ་ནི་དེའི། ། སྤྱོད་ཡུལ་ཅན་གྱི་ཡུལ་ཡིན་ནོ། ། ཞེས་པ་དེའི་དོན་ལ་འཕྲོས་ནས། འོ་ན་ཆོས་ཤེས་དང་རྗེས་ཤེས་ཀྱི་ལམ་ཡང་ཕན་ཚུན་སྐལ་མཉམ་གྱི་རྒྱུ་ཡིན་པའི་ཕྱིར།
རྗེས་ཤེས་ཀྱང་ཆོས་ཤེས་ལ་དམིགས་པའི་ལོག་ལྟ་སོགས་ཀྱི་ཡུལ་དུ་ཐལ་ལོ། ། ཞེ་ན། མི་འགྱུར་ཏེ། འདོད་པའི་ཁམས་ཀྱི་རྗེས་མ་ཡིན། ། ཞེས་རྗེས་ཤེས་འདོད་པའི་གཉེན་པོར་མི་རུང་བའི་ཕྱིར། འོ་ན་ཆོས་ཤེས་པའི་ལམ་ཡང་ཁམས་གོང་མ་གཉིས་ཀྱི་ལོག་ལྟ་ལ་སོགས་པ་གསུམ་གྱི་ཡུལ་འགྱུར་ཏེ། ཇི་སྐད་དུ། སྒོམ་པའི་ལམ་ལ་འགོག་པ་དང༌། ། ལམ་ལ་ཆོས་ཤེས་གང་ཡིན་དེས། ། ཁམས་གསུམ་གྱི་ནི་གཉེན་པོ་ཡིན། །
ཞེས་འཆད་པས་སོ། ། ཞེ་ན། དེའི་ལན་ནི་འགྲེལ་པ་ལས། དང་པོ་མེད་པའི་ཕྱིར་དང༌། དང་པོ་རྣམས་ཀྱིས་མ་ཡིན་པའི་ཕྱིར། དམིགས་པ་མ་ཡིན་ནོ། ། ཞེས་འབྱུང་སྟེ། དེའི་དོན་ནི། ཆོས་ཤེས་ནི་ཁམས་གོང་མ་གཉིས་ཀྱི་ལྟ་བ་ལ་སོགས་པའི་དམིགས་པ་མ་ཡིན་ཏེ། དེ་དག་གི་གཉེན་པོ་མ་ཡིན་པའི་ཕྱིར།
ཇི་ལྟར་ཞེ་ན། ཆོས་ཤེས་པ་མཐའ་དག་ཀྱང་ཁམས་གོང་མའི་གཉེན་པོ་མ་ཡིན་ཏེ། བདེན་པ་བཞིའི་ཆོས་ཤེས་པ་རྣམས་ཀྱི་དང་པོ་བདེན་པ་དང་པོ་གཉིས་ཀྱི་ཆོས་ཤེས་པ་ཁམས་གོང་མའི་གཉེན་པོར་མི་རུང་བའི་ཕྱིར། གོང་མ་མཐའ་དག་གི་གཉེན་པོ་ཡང་ཆོས་ཤེས་མ་ཡིན་ཏེ། མཐོང་སྤང་གི་གཉེན་པོ་མ་ཡིན་པའི་ཕྱིར། དེས་ན་འདིར་དང་པོ་ཞེས་པ་ནི་གཉིས་ཏེ། ཆོས་ཤེས་ཀྱི་དང་པོ་སྡུག་ཀུན་ལ་ཆོས་ཤེས། སྤང་བྱའི་དང་པོ་མཐོང་སྤང་ངོ༌། ། དང་པོ་གཉིས་ཀྱིས་ཁམས་གོང་གི་བདེན་པ་ལ་མ་དམིགས་པས་དེའི་གཉེན་པོར་མི་རུང༌། འགོག་ལམ་ལ་ཆོས་ཤེས།
སྒོམ་ལམ་གྱིས་བསྡུས་པ་ནི་ཁམས་གསུམ་ཆར་གྱི་གཉེན་པོར་རུང་ཡང༌། མཐོང་སྤང་གི་གཉེན་པོར་མི་རུང་སྟེ། དེའི་གཉེན་པོ་བཞི་པོ་གང་དུ་ཡང་མི་རུང་བས་སོ། ། འོ་ན་འགོག་ལམ་ལ་ཆོས་ཤེས་ཀྱིས་ཁམས་གོང་མའི་བདེན་པ་ལ་ཇི་ལྟར་དམིགས་ཞེ་ན། ཁམས་གོང་མའི་སས་བསྡུས་ཀྱི་བདེན་པ་ལ་དམིགས་པ་ནི་མ་ཡིན་གྱི་འདོད་པའི་གཉེན་པོར་ལམ་ཟག་མེད་དེ་ཉིད་ཁམས་གོང་མའི་ཡང་གཉེན་པོར་རུང་བ་ལ་བསམ་པའོ། ། སྡུག་ཀུན་ལ་མི་མཚུངས་ཏེ། དེ་ཉིད་ནི་ཁམས་ཀྱིས་བསྡུས་པའི་ཕྱིར་རོ། ། འོ་ན་འགོག་ལམ་ལ་རྗེས་ཤེས་དོན་མེད་པར་འགྱུར་རོ། ། སྙམ་ན། ཉེས་པ་མེད་དེ།
ཆོས་ཤེས་གཉིས་པོ་ཁམས་གསུམ་ཀའི་གཉེན་པོར་རུང་བ་ཙམ་ཡིན་གྱི། དེས་དེ་བྱེད་ངེས་པས་ནི་མ་ཁྱབ་པའི་ཕྱིར་རོ། ། འོ་ན་འགོག་ལམ་ལ་རྗེས་ཤེས་ཀྱང་གསུམ་ཆར་གྱི་གཉེན་པོར་མཚུངས་སོ། ། ཞེ་ན། མ་ཡིན་ཏེ། རྗེས་ཤེས་ལ་ནི་ཆོས་ཤེས་སྔོན་དུ་སོང་བ་ཉིད་ཀྱིས་ཁྱབ་པས་ན། དེའི་དུས་སུ་འདོད་པ་ལ་ངེས་པར་ཆགས་བྲལ་བྱས་ཟིན་པའི་ཕྱིར་རོ། ། འགོག་ལམ་ལ་ཆོས་ཤེས་ཀྱིས་ཁམས་གསུམ་གྱི་གཉེན་པོ་བྱས་པ་གཅིག་སྲིད་པ་དེའི་ཚེ། སྤང་བྱ་ཅིག་ཆར་བའི་རྣམ་གཞག་གཅིག་ཁས་ལེན་དགོས་པར་མངོན་ཏེ། དེ་ཡིན་པའམ།
ཡང་ན་ཆོས་ཤེས་གཉིས་ཀྱིས་འདོད་པ་ལ་ཆགས་བྲལ་བྱས་ཟིན་པའི་འོག་ཏུ་ཁམས་གོང་མ་གཉིས་ཀྱིས་བྱེད་དགོས་པ་གང་རུང་ལས་མ་འདས་པའི་ཕྱིར། དེ་ལྟར་ཁས་ལེན་ནི། ཆོས་ཤེས་དེ་གཉིས་ཀྱི་གཟུགས་ལ་ཆགས་བྲལ་བྱས་པའི་འོག་ཏུ། གཟུགས་མེད་ལ་ཆགས་བྲལ་བྱེད་དགོས་པ་ཉིད་དུ་ཁས་ལེན་དགོས་ལ། དེ་ལྟ་ན་འདོད་པ་ལ་ཆགས་བྲལ་བྱས་རྗེས་སུ། ཁམས་གོང་ལ་ཆགས་བྲལ་བྱེད་པའི་བདེན་པ་བཞི་ཤེས་པ་ནི་རྗེས་ཤེས་ལས་མ་འདས་ཞེས་ལས་རྣམ་པར་བརྟག་དགོས་སོ། ། དེ་ལྟ་ན་ཟག་པ་མེད་པའི་ཡུལ་ཅན་གྱི་ཀུན་འགྲོ་དག་གིས་འགོག་པ་ནི་རང་ས་གཅིག་པུ་ལ་དམིགས་པ་དང༌། ལམ་ནི་ས་དྲུག་གམ་ས་དགུའི་སྤྱོད་ཡུལ་ཅན་དུ་བཤད་པ་དང༌། འདོད་པའི་ཉོན་མོངས་སྤངས་པའི་འགོག་པ་དང༌། ཁམས་གོང་གི་ཉོན་མོངས་སྤངས་པའི་འགོག་པ་གཉིས་ལ་གཞི་མཐུན་མི་སྲིད་པ་དང༌།
འདོད་པའི་གཉེན་པོར་གྱུར་པའི་ལམ་ལ་གཞི་མཐུན་སྲིད་པའི་རྒྱུ་མཚན་གྱིས་དེ་ལྟར་འཆད་པ་ཡིན་གྱི། ཕན་ཚུན་སྐལ་མཉམ་གྱི་རྒྱུ་ཡིན་པ་ཙམ་ལ་ཐུག་ན་དོགས་པ་སྔ་མ་དེ་སྤང་བར་མི་ནུས་སོ། ། གཞི་མཐུན་དེ་ཡང་གང་ཞེ་ན། བསམ་གཏན་ས་དྲུག་ལས་དངོས་གཞི་ལ་རྟེན་པའི་ཆོས་ཤེས་ཀྱིས་ནི་རང་ས་དང་གོང་སའི་གཉེན་པོ་བྱེད། ཉེར་བསྡོགས་ལ་བརྟེན་པའི་ཆོས་ཤེས་ཀྱིས་ནི་འོག་སའི་གཉེན་པོ་བྱེད་པའི་སྒོམ་ལམ་ཆོས་ཤེས་དེ་ཉིད་དོ། ། དེ་ཁོ་ནར་མ་ཟད། མི་ལྕོགས་མེད་ལ་བརྟེན་པའི་ཆོས་ཤེས་གཅིག་པུ་དེས། ཁམས་གསུམ་ས་དགུའི་སྒོམ་སྤང་དུ་གྱུར་པའི་ཆགས་སོགས་ཉོན་མོངས་པ་བཞི་པོ་མཐའ་དག་གི་ཐོབ་པ་གཅོད་པར་བྱེད་ནུས་ཀྱང༌། དེ་བཅད་པའི་འགོག་པ་ནི་སོ་སོ་པ་ཁོ་ན་སྟེ། སྤང་བྱའི་ངོ་སྐལ་གྱི་དབྱེ་བས་འགོག་པ་སོ་སོ་འབྱེད་དགོས་པའི་ཕྱིར།
དེ་སྐད་དུ་ཡང༌། བྲལ་བའོ་སོ་སོ་སོ་སོ་ཡིན། ། ཞེས་སོ། ། ཉེར་བསྡོགས་དེ་ལ་བརྟེན་པའི་ཆོས་ཤེས་དེ་སྤྱིར་བདེན་པ་བཞི་ཀ་ཤེས་པ་དང༌། བྱེ་བྲག་ཏུ་ཁམས་གསུམ་ཆར་གྱི་བདེན་པ་བཞི་ཀ་ཤེས་པ་ཡིན་ཏེ། བདེན་པ་མངོན་པར་རྟོགས་རྗེས་ཀྱི་ཆོས་ཤེས་སུ་འདུག་པས་སོ། ། དེའི་ཚེ་འདོད་པའི་སྡུག་ཀུན་ཤེས་པ་དང༌། ཁམས་གོང་མ་གཉིས་ཀྱི་སྡུག་ཀུན་ལ་དམིགས་པའི་ཆོས་ཤེས་ཀྱི་དམིགས་པ་ནི་སོ་སོ་བ་ཡིན་ཏེ། ཁམས་གསུམ་གྱི་སས་བསྡུས་པའི་སྡུག་ཀུན་རྫས་འགལ་བས་སོ། ། འགོག་ལམ་ལ་ནི་དམིགས་པའི་ཆོས་ཤེས་ནི་དམིགས་པ་སོ་སོ་བ་ཡིན་པའི་ངེས་པ་མེད་དེ།
བསམ་གཏན་དང་པོའི་ཉེར་བསྡོགས་ལ་རྟེན་པའི་ཆོས་ཤེས་གཅིག་པུ་དེ་ཉིད་ཁམས་གསུམ་ཀའི་གཉེན་པོ་དང་བྲལ་བ་སོ་སོ་བ་རྣམས་འཐོབ་བྱེད་དུ་འདུག་པའི་ཕྱིར། འོ་ན་ཆོས་ཤེས་དང༌། རྗེས་ཤེས་ཀྱི་དབྱེ་བ་མི་འཐད་དོ། ། ཅེ་ན། མ་ཡིན་ཏེ། བསམ་གཏན་དང་པོའི་ཉེར་བསྡོགས་ལ་བརྟེན་པའི་སྒོམ་ལམ་ཟག་མེད་གཅིག་པུ་དེས་འདོད་པའི་སྡུག་ཀུན་ལ་དམིགས་ནས་དེ་ལ་ཆགས་བྲལ་བྱས་པའི་ཚེ་ཆོས་ཤེས་ཞེས་བྱ། དེ་གཉིས་ཀྱིས་ཁམས་གོང་མའི་སྡུག་ཀུན་ལ་དམིགས་ནས། དེ་ལ་དེ་ལྟར་བྱེད་པའི་ཚེ་རྗེས་ཤེས་ཞེས་བྱ་ཞིང༌། ཡང་དེ་འདྲ་དེ་ཁམས་གསུམ་ཀའི་གཉེན་པོ་འགོག་ལམ་ལ་དམིགས་ནས་གསུམ་ཀ་ལ་ཆགས་བྲལ་བྱས་པའི་ཚེ། དེ་ཉིད་ལ་ཆོས་ཤེས་ཞེས་བྱ་བ་ཡིན་གྱི།
རྗེས་ཤེས་ཞེས་ནི་མི་བྱ་སྟེ། འདོད་པའི་གཉེན་པོར་གྱུར་པའི་ཕྱིར། དེས་ན་འདོད་པའི་ལོག་ལྟས་གཟུགས་མེད་དང་པོ་གསུམ་ལ་བརྟེན་པའི་འགོག་ལམ་ལ་སྐུར་པ་མི་འདེབས་པ་ནི་དེ་དེའི་གཉེན་པོར་མི་རུང་ལ། སྐུར་འདེབས་ནི་ས་རང་རང་གི་སྤང་གཉེན་ལ་སྐུར་འདེབས་སོགས་སུ་འཇོག་པའོ། ། དེ་བཞིན་དུ་ཁམས་གོང་མ་གཉིས་ཀྱི་ལོག་ལྟ་སོགས་ཀྱིས་ཆོས་ཤེས་ཕྱོགས་མཐུན་ལ་སྐུར་པ་མི་འདེབས་པ་ནི་དེས་འདོད་པ་ལ་ཆགས་བྲལ་བྱས་ཟིན་པས་རྟེན་གྱི་གང་ཟག་དེའི་རྒྱུད་ལ་ཁམས་གོང་གི་གཉེན་པོར་གྱུར་པའི་ཆོས་ལ་སྐུར་འདེབས་ཀྱི་ལོག་ལྟ་དང་ཐེ་ཚོམ་སོགས་འབྱུང་མི་སྲིད་པའོ། ། མདོར་ན་ཁམས་གོང་མའི་རྟེན་ལ་ཆོས་ཤེས་ཀྱིས་ཁམས་གོང་མ་ཉིད་ཀྱི་གཉེན་པོ་བྱེད་མི་སྲིད་དོ། ། དེ་ནས་ཕྲ་རྒྱས་དགུ་བཅུ་རྩ་གཅིག་པོ་དེ་དག་ལས། དམིགས་པ་དང་མཚུངས་ལྡན་གྱི་སྒོ་ནས་རྒྱས་འགྱུར་དུ་ཞེ་ན། ཕྲ་རྒྱས་ལ་གཉིས་ཏེ། ཀུན་འགྲོ་ཡིན་པ་དང༌།
མ་ཡིན་པའོ། ། དང་པོ་ལ། གཉིས་ཏེ། རང་ས་ལ་དམིགས་པ་དང༌། གོང་ས་དམིགས་པའོ། ། དང་པོའི་དབང་དུ་བྱས་ན། ཕྲ་རྒྱས་ཀུན་ཏུ་འགྲོ་རྣམས་ནི། ། དམིགས་པའི་སྒོ་ནས་རང་གི་ས། ། ཐམས་ཅད་དུ་ནི་རྒྱས་པར་འགྱུར། ། གཉིས་པའི་དབང་དུ་བྱས་ནས།
གོང་མའི་སྤྱོད་ཡུལ་མིན། གཉེན་པོའི་ཕྱིར། གཉིས་པ་ལ། ཟག་བཅས་ལ་དམིགས་པ་དང༌། ཟག་མེད་ལ་དམིགས་པ་གཉིས་ལས། དང་པོའི་དབང་དུ་བྱས་ནས། ཀུན་འགྲོ་མ་ཡིན་རང་རིས་སོ། ། གཉིས་པའི་དབང་དུ་བྱས་ནས། ཟག་མེད་མིན། བདག་གིར་མ་བྱས།
ཞེས་པའོ། ། འོ་ན་དམིགས་པའི་སྒོ་ནས་རྒྱས་པ་མ་ཡིན་པའི་ཕྲ་རྒྱས་དེ་དག་རྒྱས་པར་མི་འགྱུར་བའམ། འགྱུར་ན་ཚུལ་ཇི་ལྟར་ཞེ་ན། གང་ཞིག་གང་དང་མཚུངས་ལྡན་པ། ། དེར་ནི་དེར་མཚུངས་ལྡན་སྒོ་ནས། ། ཞེས་སོ། ། དེ་ཡང་རྒྱས་པར་བཤད་ན་འདི་ལྟར་རང་སའི་སྤང་བྱ་རིགས་ལྔ་ཆར་ལ་རྒྱས་པའི་དོན་ནི་སྡུག་ཀུན་མཐོང་སྤང་དུ་གྱུར་པའི་ལོག་ལྟ་ལྟ་བུ་དེས། འགོག་ལམ་མཐོང་སྤང་དུ་གྱུར་པའི་འདོད་ཆགས་ལྟ་བུའམ། སྒོང་སྤང་དུ་གྱུར་པའི་ཟག་བཅས་ཀྱི་དངོས་པོ་གང་ལ་དམིགས་ཀྱང༌། དམིགས་པ་དེ་ཉིད་དུ་ཞེན་ཞིང་ཞུགས་ནས།
ཞིང་ལ་ས་བོན་བཏབ་པ་སྐྱེ་བ་ལྟར། དེ་ཉིད་དུ་གནས་ཐོད་དེ་རྒྱས་པར་འགྱུར་བའོ། ། ཀུན་འགྲོ་མ་ཡིན་པར་རང་རིས་ལ་རྒྱས་པའི་དོན་ནི། སྡུག་བསྔལ་མཐོང་སྤང་དུ་གྱུར་པའི་འདོད་ཆགས་ལྟ་བུ་དེ་སྤྱིར་སྡུག་བསྔལ་མཐོང་སྤང་གི་རིགས་དང༌། བྱེ་བྲག་འདོད་ཆགས་ཉིད་ལ་དམིགས་ནས། སྔ་མ་ལྟར་རྒྱས་པ་ཡིན་གྱི། ཀུན་འབྱུང་མཐོང་སྤང་སོགས་གཞན་ལ་རྒྱས་པ་མ་ཡིན་ཏེ། ཉོན་མོངས་པ་རང་མཚན་པ་རྣམས་ནི་དམིགས་རྣམ་སོ་སོར་ངེས་པ་ཅན་ཡིན་པས། རང་རང་གི་དམིགས་རྣམ་དུ་བཤད་པ་དེ་ལས་གཞན་ལ་མི་འཇུག་པའི་ཕྱིར་དང༌། ཞུགས་པའི་ཚེ་རང་རང་གི་མཚན་ཉིད་འདོར་བའི་ཕྱིར།
ཉོན་མོངས་སྤྱི་མཚན་པ་ཡིན་ཀྱང༌། འགོག་ལམ་ལ་དམིགས་པའི་ལྟ་བ་དང་མ་རིག་པ་སོགས་ནི། རང་གི་དམིགས་པ་ཟག་མེད་ཡིན་པས་དེ་ལ་ཟག་པའི་གནས་མི་མཐོང་པའི་ཕྱིར་ན། དམིགས་པའི་སྒོ་ནས་རྒྱས་འགྱུར་མི་འཇོག་ལ། ས་གོང་མ་ལ་དམིགས་པ་དག་ཀྱང༌། གང་ལ་དམིགས་པ་དེ་སྲིད་པས་བདག་གིར་མ་བྱས་པའི་ཕྱིར། དམིགས་པ་རྒྱས་འགྱུར་དུ་མི་འཆད་དོ། ། དེའི་ཕྱིར་ཕྲ་རྒྱས་ཀུན་འགྲོ་ལ་དམིགས་པའི་སྒོ་ནས་རྒྱས་གྱུར་གྱིས་མ་ཁྱབ་སྟེ། དེའི་ནང་ན་གོང་ས་ལ་དམིགས་པ་དག་ཀྱང་ཡོད་པས་སོ། ། ཀུན་འགྲོ་མ་ཡིན་པའི་ཕྲ་རྒྱས་ཀྱང་རང་རིས་ལ་རྒྱས་པ་དེ་དམིགས་པའི་སྒོ་ནས་རྒྱས་འགྱུར་ཡིན་པས་མ་ཁྱབ་སྟེ།
དེའི་ནང་ན་ཟག་མེད་ལ་དམིགས་པ་དག་ཡོད་པས་སོ། ། དེ་བས་ན་ཕྲ་རྒྱས་ཀུན་འགྲོ་ནི། གང་ལ་དམིགས་པ་དེ་ལ་རྒྱས་པས་མ་ཁྱབ་ཀྱང༌། རང་སའི་སྤང་བྱ་རིགས་ལྔ་ཆར་ལ་རྒྱས་པས་ཁྱབ་ལ། ཀུན་འགྲོ་མ་ཡིན་པའི་ཕྲ་རྒྱས་རྣམས་ཀྱང་རང་རིགས་ལ་དམིགས་པས་མ་ཁྱབ་ཀྱང༌། དེ་ལ་རྒྱས་པས་ནི་ཁྱབ་པའོ། ། འོ་ན་སྤྱིར་རྒྱས་ལ། དམིགས་པའི་སྒོ་ནས་རྒྱས་པ་མ་ཡིན་པ་དེ་དག་ལ། མིང་ཅི་ཞེ་ན། མཚུངས་ལྡན་གྱི་སྒོ་ནས་རྒྱས་པ་ཞེས་བྱ་སྟེ།
གང་ལ་དམིགས་པ་དེར་ཞུགས་ནས་རྒྱས་པ་མ་ཡིན་ཀྱང༌། རང་གི་མཚུངས་ལྡན་གྲོགས་ཀྱི་དབང་གིས་རྒྱས་པའོ། ། དེ་ཡང་ཕྲ་རྒྱས་ཀུན་འགྲོ་གཞིར་བྱས་པ་ལ་དམིགས་པའི་སྒོ་ནས་རྒྱས་ན་མཚུངས་ལྡན་གྱི་སྒོ་ནས་ཀྱང་རྒྱས་པས་ཁྱབ་ལ། དེ་ལྟ་ན་ཡང་གང་ལ་དམིགས་པ་དེ་དང་མཚུངས་ལྡན་ཡིན་དགོས་པ་ནི་མ་ཡིན་ནོ། ། ཡང༌། ཇི་སྐད་དུ། གང་ཞིག་གང་དང་མཚུངས་ལྡན་པ། ། ཞེས་པའི་འགྲེལ་པར། ཕྲ་རྒྱས་གང་ཞིག་ཆོས་གང་དང་མཚུངས་པར་ལྡན་པའི་སྒོ་ནས་རྒྱས་པར་འགྱུར་རོ། ། ནི་ཞེས་བྱ་བའི་སྒྲས་ནི།
ཇི་སྲིད་མ་སྤངས་པ་ཞེས་ཁྱད་པར་དུ་བྱེད་པའི་ཕྱིར་རོ། ། ཞེས་བཤད། དེའི་དོན་ནི། ཚོར་བ་དང་མཚུངས་ལྡན་གྱི་འདོད་ཆགས་ཡིན་ན། དེ་དང་མཚུངས་ལྡན་གྱི་སྒོ་ནས་རྒྱས་པས་ཁྱབ་བམ་སྙམ་པ་ལ། དེ་དུས་ཀྱི་འདོད་ཆགས་དེ་མ་སྤངས་ན་དེས་ཁྱབ་ཀྱང༌། སྤངས་ན་གཉིས་པོ་དེ་མཚུངས་པར་ལྡན་མོད་ཀྱང༌། རྒྱས་པར་མི་འགྱུར་ཞེས་བྱ་བའི་དོན་ཏེ། དེ་ཡང་དགྲ་བཅོམ་པས་སྤངས་པའི་འདོད་ཆགས་ད་ལྟར་བ་ཚོར་བ་སོགས་དང་ལྷན་ཅིག་གནས་པ་མི་སྲིད་ཀྱང༌། དེས་སྤངས་ཟིན་པའི་འདོད་ཆགས་འདས་པ་ནི་འདས་པའི་ས་ན་ཚོར་བ་དང་ལྷན་ཅིག་ཏུ་གནས།
དེས་སྤངས་ཟིན་པའི་འདོད་ཆགས་མ་འོངས་པ་མི་སྐྱེ་བའི་ཆོས་ཅན་ནི་མ་འོངས་པའི་ས་ན་ཚོར་བ་དང་ལྷན་ཅིག་ཏུ་གནས། དེ་ལྟ་ན་ཡང༌། རྒྱས་པར་ནི་མི་འགྱུར་ཏེ། སྤངས་ཟིན་པའི་ཕྱིར། ཞེས་པའི་དོན་ནོ། ། འོ་ན་དགྲ་བཅོམ་པའི་སེམས་ཕྲ་རྒྱས་དང་བཅས་པར་འཇོག་གོ་ཅེ་ན། མ་ཡིན་ཏེ། ཕྲ་རྒྱས་དང་བཅས་པར་འཇོག་ཚུལ་ལ། གཉིས་ཏེ། ཉོན་མོངས་པ་ཅན་རྣམས་དེ་དང་བཅས་པར་འཇོག་ཚུལ་དང༌།
ཉོན་མོངས་པ། མ་ཡིན་པ་ཅན་རྣམས་དེ་དང་བཅས་པར་འཇོག་ཚུལ་ལོ། ། ཉོན་མོངས་པ་ཅན་རྣམས་ལ་ནི་རང་ལ་དམིགས་པའི་ཉོན་མོངས་མ་སྤངས་པ་རྣམས་ཀྱིས་དེ་དང་བཅས་པར་འཇོག་པས། མཚུངས་ལྡན་པ་རྣམས་ནི་སྤངས་ཀྱང་དེ་དང་བཅས་པར་འཇོག་པ་དང༌། ཉོན་མོངས་པ་ཅན་མ་ཡིན་པ་ལ་ནི། དེ་ལ་དམིགས་པ་ལ་སྤངས་པ་ཁོ་ནས་ཕྲ་རྒྱས་པ་དང་བཅས་པར་འཇོག་གི མཚུངས་པར་ལྡན་པ་མི་འཇོག་པའི་ཕྱིར་ཉེས་པ་མེད་དོ། ། དེ་སྐད་དུ་ཡང༌། ཉོན་མོངས་ཕྲ་རྒྱས་བཅས་རྣམ་གཉིས། ། ཉོན་མོངས་ཅན་མིན་རྒྱས་འགྱུར་གྱིས། །
ཞེས་འབྱུང་བས་སོ། ། ཡང་ཕྲ་རྒྱས་དགུ་བཅུ་རྩ་བརྒྱད་ལས། ཆོས་གསུམ་གྱི་རྣམ་པར་དབྱེ་བ་ཇི་ལྟ་བུ་ཞེ་ན། གོང་མ་རྣམས་ལུང་མ་བསྟན། ། ཞེས་པ། ཁམས་གོང་མ་གཉིས་ཀྱི་ཉོན་མོངས་པ་ཐམས་ཅད་ལུང་མ་བསྟན་ཡིན་པའི་ཤེས་བྱེད་དུ། ཆོས་ཉོན་མོངས་པ་ཅན་རྣམས་ཀྱི་རྣམ་པར་སྨིན་པ་ནི་སྡུག་བསྔལ་ཡིན་ན། དེ་ཡང་དེ་གཉིས་ན་མེད་དེ། ཕ་རོལ་ལ་གནོད་པའི་རྒྱུ་མེད་པའི་ཕྱིར་རོ། ། ཞེས་བཤད་པ་དེའི་དོན་ནི།
སྤྱིར་རྣམ་སྨིན་སྡུག་བསྔལ་མི་འབྱིན་པའི་དོན་ནི་མ་ཡིན་ཏེ། གོང་མའི་རྟེན་ལ་ས་གོང་མར་འཕེན་བྱེད་ཀྱི་ལས་སོག་པ་དག་ཡོད་པའི་ཕྱིར། དེས་ན་འདིར་རྣམ་སྨིན་ཞེས་པ་རྒྱུ་མཐུན་གྱི་འབྲས་བུའམ། སྐྱེས་བུ་བྱེད་པའི་འབྲས་བུའི་དབང་དུ་བྱས་པ་དེ། ཉོན་མོངས་དེ་ཀུན་ནས་བསླངས་པའི་ལས་ཀྱིས་གཞན་ལ་གནོད་པ་བྱེད་པ་མེད་པའི་དོན་ནོ། ། ཡང༌། འདོད་ན་འཇིག་ཚོགས་ལྟ་བ་དང༌། ། མཐར་འཛིན་ལྷན་ཅིག་མ་རིག་པ། ། ཞེས་པ་ཁམས་གོང་མ་གཉིས་ལྟ་ཞོག འདོད་པའི་ཁམས་སུ་ཡང་ལྟ་བ་འདི་གཉིས་ནི།
སྦྱིན་སོགས་དང་མི་འགལ་བའི་ཕྱིར་དང༌། གཞན་ལ་གནོད་པའི་རྣམ་པར་ཞུགས་པ་མ་ཡིན་པའི་ཕྱིར། དེས་ན་ཕྱི་རོལ་པའི་ལྟ་བ་རྣམས་ཀྱི་ནང་ནས་ཀྱང༌། ཆད་པའི་ལྟ་བ་འདི་མཆོག་ཡིན་ཏེ། ཐར་པ་དང་རྗེས་སུ་མཐུན་པའི་ཕྱིར། ཞེས་བྱེ་བྲག་ཏུ་སྨྲ་བས་འཆད་ལ། སྔོན་གྱི་སློབ་དཔོན་གཞན་དག་ནི། ལྟ་བ་དེ་དང་མཚུངས་པར་ལྡན་པའི་མ་རིག་པ་དང༌། མཐོ་རིས་ལ་སྲེད་པའི་འདོད་ཆགས། ངའོ་སྙམ་པའི་ང་རྒྱལ་ཡང་ལུང་མ་བསྟན་དུ་ཐལ་བར་འགྱུར་ཏེ།
བྱེ་སྨྲས་འདོད་པའི་གཏན་ཚིགས་དེ་དག་ཞུགས་པའི་ཕྱིར། ཞེས་ཟེར་རོ། ། སྐབས་འདིར་ཁ་ཅིག་ན་རེ། འཇིག་མཐར་གྱི་ལྟ་བ་གཉིས་ལས། ལྷན་སྐྱེས་དང༌། ཀུན་བཏགས་གཉིས་ལས། དང་པོ་ལུང་མ་བསྟན་པ་དང༌། ཕྱི་མ་མི་དགེ་བ་ཡིན་ནོ། ། ཞེས་འཆད་པ་དག་ཡོད་མོད། རིགས་པ་མ་ཡིན་ཏེ།
ཀུན་བཏགས་ལ་མི་དགེ་བས་ཁྱབ་ན། ཁམས་གོང་མ་ན་མཐོང་སྤང་དུ་གྱུར་པའི་ལྟ་བ་དང་ལྟ་མིན་གང་ཡང་ཡོད་པ་མ་ཡིན་པར་འགྱུར་རོ། ། དྲུག་པ་ལྡན་པའི་ཚུལ་འཆད་པ་ནི། འདས་དང་ཉེར་གནས་འདོད་ཆགས་དང༌། ། ཁོང་ཁྲོ་ང་རྒྱལ་དག་གི་ནི། ། གང་ལ་སྐྱེས་དེ་མ་སྤངས་པའི། ། དངོས་པོ་དེ་དང་ལྡན་པ་ཡིན། ། ཡིད་ཀྱི་དེ་དག་མ་འོངས་པ། ། ཀུན་དང་གཞན་གྱི་རང་དུས་པ། ། མི་སྐྱེ་རྣམས་ཀྱིས་ཐམས་ཅད་དང༌། །
ལྷག་མ་ཀུན་གྱིས་ཀུན་དང་ལྡན། ། ཞེས་སོ། ། དོན་ནི། ལྡན་ནོ། ། ཞེས་པ་བཤད་པའི་གཞི། གང་དང་ལྡན་ན། ཡུལ་གང་ལ་དམིགས་ནས་ཕྲ་རྒྱས་སྐྱེ་བའི་གཞིར་གྱུར་པའི་དངོས་པོ་དེ་དང་ངོ༌། ། སུ་ཞིག་ལྡན་ན། དེ་ལ་དམིགས་པའི་ཕྲ་རྒྱས་རྒྱུད་ལ་ལྡན་པའི་གང་ཟག་དེའོ། ། གང་གིས་ན།
ཕྲ་རྒྱས་དེ་ཉིད་ཀྱི་སོ། ། དཔེར་ན། ཡུལ་ནེའུ་སིང་ལྟ་བུ་དེར། གང་ཟག་གླང་བུ་ལྟ་བུ་དེ། ཉོན་མོངས་པ་རྟོད་ཕུར་དང་འདྲ་བ་དེས་སོ། ། གང་གིས་ལྡན་པར་བྱེད་པའི་ཉོན་མོངས་པ་ལ། གཉིས་ཏེ། ཉོན་མོངས་པ་རང་མཚན་པ་དང༌། སྤྱི་མཚན་པའོ། ། དང་པོ་ནི།
འདོད་ཆགས། ཁོང་ཁྲོ། ང་རྒྱལ་རྣམས་སོ། ། གཉིས་པ་ནི། ལྟ་བ་དང༌། ཐེ་ཚོམ་དང༌། མ་རིག་པ་རྣམས་སོ། ། དེ་དག་ལ་དེ་དང་དེ་ཞེས་ཟེར་བའི་རྒྱུ་མཚན་ནི། ཡུལ་རང་རང་སོ་སོ་བ་ལ་འཛིན་སྟངས་མི་འདྲ་བས་དམིགས་པའི་ཕྱིར་རང་མཚན་པ་ཞེས་བྱ་སྟེ། དཔེར་ན་འདོད་ཆགས་དང་ང་རྒྱལ་ནི།
ཡུལ་བདེ་བ་མྱོང་གྱུར་གྱི་ཡུལ་ལ་དམིགས་ནས་སྐྱེ་ཞིང༌། ཁེངས་པའི་འཛིན་སྟངས་ཅན་ཡིན་ལ། ཁོང་ཁྲོ་ནི་སྡུག་བསྔལ་མྱོང་འགྱུར་གྱི་ཡུལ་ལ་དམིགས་ནས་འཁྲུག་པའི་འཛིན་སྟངས་ཅན་ནོ། ། གཉིས་པ་སྤྱི་མཚན་པ་ནི། ལྟ་བ་སོགས་གསུམ་གྱི་ཡུལ་ལ་བྱེ་བྲག་མེད་པར་བདེ་བ་མྱོང་འགྱུར་སོགས་གསུམ་ཀ་ལ་དམིགས་ནས། རྨོངས་པ་དང༌། ཡིད་གཉིས་ཟབ་ལ་སོགས་པའི་འཛིན་སྟངས་ཅན་ནོ། ། ཉོན་མོངས་རང་མཚན་པ་འདི་ལ། གཉིས་ཏེ། རྣམ་ཤེས་ཚོགས་དྲུག་ཀའི་འཁོར་དུ་འབྱུང་བ་དང༌།
ཡིད་ཤེས་ཁོ་ནའི་འཁོར་དུ་འབྱུང་བའོ། ། དང་པོ་ནི་ཆགས་སྡང་གཉིས་ཡིན་ལ། གཉིས་པ་ནི་ང་རྒྱལ་ལོ། ། གཉིས་པོ་རེ་རེ་ལའང་དུས་གསུམ་གྱི་དབྱེ་བས་གསུམ་དུ་འགྱུར་ལ། མ་འོངས་པ་ལའང༌། སྐྱེ་བའི་ཆོས་ཅན་དང༌། མི་སྐྱེ་བའི་ཆོས་ཅན་གྱི་དབྱེ་བས་གཉིས་སོ། ། ཡིད་ཤེས་འཁོར་དུ་བྱུང་བའི་ཉོན་མོངས་པ་གསུམ་པོ་དེས་རེ་རེ་ནས་ཡུལ་འདས་མ་འོངས་གསུམ་ཆར་ལ་དམིགས་ཤིང༌། རེ་རེ་ནས་གང་ལ་སྐྱེས་ཤིང་མ་སྤངས་པའི་ཡུལ་དེ་དང་རང་གི་གང་ཟག་དེ་ལྡན་པར་བྱེད། དེ་ཡང་ཡིད་ཀྱི་ཡུལ་དུས་གསུམ་འགྱུར་བའི་རྒྱུ་མཚན་གྱིས་སོ། །
དབང་ཤེས་འཁོར་གྱི་ཉོན་མོངས་པ་གཉིས་པོ་ནི། ཡུལ་རང་དང་དུས་མཉམ་པ་ཁོ་ན་ལ་དམིགས་ནས་ལྡན་པར་བྱེད་ཀྱི། དུས་མི་མཉམ་པ་ལ་དམིགས་པ་དང་ལྡན་པར་བྱེད་པ་མ་ཡིན་ཏེ། རྣམ་ཤེས་ཚོགས་ལྔ་ནི་ཡུལ་རང་མཚན་གྱི་སྤྱོད་ཡུལ་ཅན་དུ་ངེས་པའི་རྒྱུ་མཚན་གྱིས་སོ། ། དེ་ཁོ་ནར་ངེས་སམ་ཞེ་ན། ཇི་སྐད་བཤད་པ་དེ་དག་མ་འོངས་པ་སྐྱེ་བའི་ཆོས་ཅན་གྱི་དབང་དུ་བྱས་པ་ཡིན་གྱི། སྒོ་ལྔའི་དབང་ཤེས་འཁོར་གྱི་ཆགས་སོགས་མ་འོངས་པ་མི་སྐྱེ་བའི་ཆོས་ཅན་རྣམས་ཀྱིས་ནི་ཡུལ་དུས་གསུམ་ཀ་ལ་དམིགས་ཤིང་མ་སྤངས་པའི་ཡུལ་དུས་གསུམ་ཀ་དང་ལྡན་པར་བྱེད་དོ། ། འདིར་གང་ལ་སྐྱེས་པ་ཞེས་འབྱུང་བ་ནི། ཉོན་མོངས་རང་མཚན་དེ་དག་ཡུལ་འགའ་ཞིག་ལ་མི་དམིགས་པ་དང་མི་སྐྱེ་བ་སྲིད་པ་དེ་ལས་དམིགས་ཀྱིས་བསལ་བ་དང༌། མ་སྤངས་པ་ཞེས་པས་ནི།
སྐྱེས་ཀྱང་སྤངས་ན་མི་ལྡན་པའི་རྒྱུ་མཚན་གྱིས་དེ་ལས་དམིགས་ཀྱིས་བསལ་བའོ། ། འོ་ན་སྤངས་ཀྱང་ལྡན་པར་བྱེད་པའི་ཉོན་མོངས་པ་དག་བཤད་པ་མ་ཡིན་ནམ། ཞེ་ན་དེ་ནི་ཇི་སྐད་དུ། ཀུན་འགྲོ་ལྷག་མ་རྣམས་ཀྱིས་ལྡན། ། ཞེས་གང་གིས་ལྡན་བྱེད་ཀུན་འགྲོ་ཡིན་པའི་དབང་དུ་བྱས། འདི་ནི་ལྡན་བྱེད་ཉོན་མོངས་རང་མཚན་པས་དབང་དུ་བྱས་པས་མི་འགལ་ལོ། ། འོ་ན། ལྷག་མ་ཀུན་གྱིས་ཀུན་དང་ལྡན། ། ཞེས་པའི་འགྲེལ་པར། ཉོན་མོངས་སྤྱི་ལ་ཡིན་པའི་ཕྱིར་དངོས་པོ་ཐམས་ཅད་དང་ལྡན་ནོ། །
ཇི་སྲིད་དུ་མ་སྤངས་པ་ཞེས་བྱ་བའི་དབང་དུ་བྱས་པ་ཁོ་ན་ཡིན་ནོ། །

ཞེས་བཤད་པ་མ་ཡིན་ནམ། ཞེས་ན། དེ་ནི་ཀུན་ཞེས་པའི་ཚིག་གི་ནུས་པས་སྤང་བྱ་རིགས་ལྔ་པོ་ཀུན་སྤངས་ན། ཀུན་འགྲོས་ལྡན་པར་མི་བྱེད་ཅེས་པའི་དོན་ཏོ། ། འོ་ན་སྤངས་པའི་དོན་ཐོབ་པ་བཅད་པ་ལ་བྱེད་པ་མ་ཡིན་ནམ། དེ་བཅད་ན་ལྡན་པ་ཇི་ལྟར་འབྱུང་སྟེ། མ་ཐོབ་པ་དང་མི་ལྡན་པ་དོན་གཅིག་པའི་ཕྱིར། སྙམ་ན། སྤྱིར་ལྡན་པ་ནི། རྣམ་པ་གཉིས་ཏེ། གང་དང་ལྡན་པ་དང༌།
གང་གིས་ལྡན་པའོ། ། དང་པོ་ལ། གཉིས་ཏེ། ཡུལ་རྒྱུད་ཀྱིས་མ་བསྡུས་པ་དག་དང་ལྡན་པ་དང༌། རྒྱུད་ཀྱིས་བསྡུས་པ་ཁོ་ན་དང་ལྡན་པའོ། ། གང་གིས་ལྡན་པ་ལ་གཉིས་ཏེ། ཉོན་མོངས་པས་ལྡན་པར་བྱེད་པ་དང༌། ཐོབ་པས་ལྡན་པར་བྱེད་པའོ། ། དེ་ལས་ལྡན་བྱེད་ཉོན་མོངས་པ་ཡིན་པ་ལ་ནི་རྒྱུད་དུ་མ་གཏོགས་པ་དག་དང་སྤངས་ཀྱང་ལྡན་པ་དག་སྲིད་ལ། ལྡན་བྱེད་གཉིས་པའི་དབང་དུ་བྱས་ན།
དེ་དང་དེ་དག་མི་སྲིད་དོ། ། དེའི་ཡང་དམིགས་ཀྱིས་བསལ་ནི། གནས་གཉིས་པར། ཇི་སྐད་དུ། འགོག་གཉིས་ཀྱི། ཞེས་པ་དེར་བཤད་ཟིན་ནོ། ། དེ་ལྟ་ན་ཡང་གང་དང་ལྡན་པའི་ཆོས་ལ་སྤྱིར་རྒྱུད་ཀྱིས་བསྡུས་མ་བསྡུས་གཉིས་བཤད་ཀྱང༌། གང་ལ་ལྡན་པ་ལ་ནི་རྒྱུད་ཀྱིས་མ་བསྡུས་པའི་བཤད་པ་རྣམ་པ་ཐམས་ཅད་དུ་མེད་དོ། ། གང་ལ་སྐྱེས་དེ་མ་སྤངས་པའི། ། ཞེས་པའི་ཤུགས་ལ།
གང་ལ་དམིགས་ནས་སྐྱེས་ཤིང་སྤངས་པ་དག་ཡོད་པར་བཤད་པ་དེའི་ཚེ། དམིགས་ལ་སྤངས་པ་ཞིག་ཡོད་པར་གྲུབ་ན། དེ་ལ་དམིགས་པའི་སྒོ་ནས་རྒྱས་པར་འགྱུར་བ་ཡིན་ནམ། ཞེ་ན། མ་ཡིན་ཏེ། སྤངས་ཟིན་པའི་ཕྱིར། ཡང་གལ་ཏེ། དབང་ཤེས་འཁོར་གྱི་ཉོན་མོངས་རང་མཚན་པ་མ་འོངས་པ་མི་སྐྱེ་བའི་ཆོས་ཅན་རྣམས་ཀྱིས་ཡུལ་དུས་གསུམ་ཀ་ལ་དམིགས་ན་མི་སྐྱེ་བ་འགལ་ལོ། ། ཞེ་ན། དེ་དག་ནི་དམིགས་པ་གཅིག་པུ་ལ་དམིགས་ནས་སྐྱེ་བ་མ་ཡིན་གྱི།
དབང་པོ་ལ་སོགས་པ་ཚོགས་ནས་སྐྱེ་དགོས་ལ། དེ་དག་ཚོགས་པ་མི་སྲིད་པས་མི་སྐྱེ་བའི་ཆོས་ཅན་དུ་བཞག་གོ ། དེ་ལྟར་ན་དེ་ནི་ཚོགས་པའི་འབྲས་བུ་ཅན་ཡིན་གྱི། རྫས་ཀྱི་འབྲས་བུ་ཅན་མ་ཡིན་ནོ། ། འོ་ན་ཡུལ་དུས་གསུམ་ཀ་ལ་དམིགས་པ་ཇི་ལྟར་ཞེ་ན། དེ་དག་ནི་ཡུལ་རྣམས་ལ་འཕོ་བར་འགྱུར་བ་ཡིན་ཏེ། དེ་ནི་ལྕམ་པ་བཞིན་དུ་ཡུལ་མངོན་པར་ཕྱོགས་པའི་ཕྱིར། ཞེས་འཆད་དོ། ། དེ་ལྟར་བཤད་པ་ལ་འཕྲོས་ནས། གལ་ཏེ་འདས་པ་དང་མ་འོངས་པའི་དངོས་པོ་དུས་ཐམས་ཅད་དུ་རྫས་སུ་ཡོད་དམ་མེད།
ཡོད་ན་འདུ་བྱེད་རྣམས་རྟག་པར་འགྱུར་ལ། མེད་ན་མེད་པ་དེ་དང་ཇི་ལྟར་ལྡན། ཞེ་ན། དུས་གསུམ་ཀ་ཡང་རང་གི་མཚན་ཉིད་ནི་རྫས་སུ་ཡོད་ལ། འདུས་བྱས་སྤྱིའི་མཚན་ཉིད་དང་ལྡན་པའི་ཕྱིར་རྟག་པར་དམ་བཅའ་བ་ནི་མ་ཡིན་ནོ། ། འདི་ལ་དུས་གསུམ་གྱི་རྫས་རྟག་ཏུ་ཡོད་པའི་ཤེས་བྱེད་དང༌། དངོས་པོ་གཞན་དུ་འགྱུར་བའི་རྒྱུ་མཚན་གྱིས་དུས་སུ་འཇོག་པའི་ཚུལ་ལོ། ། དང་པོ་ནི། ལུང་དང་རིགས་པ་གཉིས་ཀྱི་སྒོ་ནས། དུས་གསུམ་རྫས་ཡོད་དུ་སྨྲ་བ་ལ་ནི་ཐམས་ཅད་ཡོད་པར་སྨྲ་བ་ཞེས་བྱ་ལ།
གང་དག་ད་ལྟར་བྱུང་བ་དང༌། འབྲས་བུ་སྐྱེད་མ་ཟིན་པའི་ལས་འདས་པ་རྣམས་ནི་ཡོད་ལ། མ་འོངས་པ་དང༌། འབྲས་བུ་བསྐྱེད་ཟིན་པའི་ལས་འདས་པ་རྣམས་ནི་མེད་དོ། ། ཞེས་ཟེར་བ་དེ་ནི་རྣམ་པར་ཕྱེ་སྟེ་སྨྲ་བའི་སྡེ་པ་ཡིན་ནོ། ། གང་དེ་ལྟར་བྱུང་བ་དེ་ཁོ་ན་རྫས་སུ་ཡོད་ཀྱི་གཉིས་པོ་རྫས་སུ་མེད་དོ་ཞེས་སྨྲ་བ་དེ་ནི་མདོ་སྡེ་པ་ཡིན་ནོ། ། གཉིས་པ་ནི། རྣམ་བཞི་དངོས་དང་མཚན་ཉིད་དང༌། ། གནས་སྐབས་གཞན་གཞན་འགྱུར་ཞེས་བྱ། ། ཞེས་པ།
རྫས་གཞན་དུ་འགྱུར་ཀྱང༌། དངོས་པོ་གཞན་དུ་མི་འགྱུར་བ་ནི། བཙུན་པ་ཆོས་སྐྱོབ་ཀྱི་ལུགས་ཏེ། དཔེར་ན་གསེར་གྱི་སྣོད་བཅོམ་ནས་སྣོད་གཞན་དུ་བསྒྱུར་བ་གཞན་དུ། སྣོད་ཀྱི་དབྱིབས་ཙམ་འགྱུར་བ་ཡིན་གྱི། ཁ་དོག་གཞན་དུ་མི་འགྱུར་བ་བཞིན་དང༌། འོ་མ་ཞོར་འགྱུར་བ་ན། རོ་ནུས་ལ་སོགས་པ་གཞན་དུ་འགྱུར་གྱི། རྫས་དང་ཁ་དོག་མི་འགྱུར་བ་བཞིན་ནོ། ། མཚན་ཉིད་གཞན་དུ་འགྱུར་བ་ནི།
བཙུན་པ་དབྱངས་སྒྲོགས་ཀྱི་ལུགས་ཏེ། རྫས་གཅིག་ཉིད་དུས་གསུམ་དུ་རིམ་པར་འཇུག་པ་ན། དུས་གསུམ་གྱི་མཚན་ཉིད་ཤས་ཆེ་ཆུང་གི་སྒོ་ནས་འཇོག་པ་ཡིན་ཏེ། དཔེར་ན། སྐྱེས་བུ་ཞིག་བུད་མེད་གཅིག་ལ་ཆགས་པ་དང་བཅས་པའི་ཚེ། གཞན་ལ་ཆགས་བྲལ་མ་ཡིན་པ་བཞིན་ནོ། ། རྫས་མི་འཕོ་ཡང༌། གནས་སྐབས་འཕོ་བ་ནི། བཙུན་པ་དབྱིག་བཤེས་ཀྱི་ལུགས་ཏེ། དཔེར་ན།
རིལ་བུ་གཅིག་ཉིད་གཅིག་གི་ཤོད་མིག་ཏུ་གཞག་པ་ན་གཅིག་དང༌། བརྒྱའི་ཤོད་མིག་ཏུ་བཞག་པ་ན་བརྒྱ་དང༌། སྟོང་གི་ཤོད་མིག་ཏུ་གཞག་པ་ན་སྟོང་ཞེས་པ་བཞིན་ནོ། ། རྫས་འགྱུར་བ་མ་ཡིན་ཀྱང༌། གཞན་གཞན་དུ་འགྱུར་བར་སྨྲ་བ་ནི། སངས་རྒྱས་ལྷའི་ལུགས་ཏེ། དཔེར་ན། བུད་མེད་གཅིག་ཉིད་མ་ལ་ལྟོས་ནས་བུ་མོ་དང༌། བུ་མོ་ལ་ལྟོས་ནས་མར་འཇོག་པ་བཞིན་ནོ། ། ཞེས་ཟེར་རོ། །
དེ་ལ་སློབ་དཔོན་གྱིས་བརྟགས་པ་ནི། ལུགས་གསུམ་ལས་གསུམ་པ་དེ་ཅུང་ཟད་བཟང་བར་བསྟན་པ་དང༌། མདོ་སྡེ་པའི་ཕྱོགས་བཟུང་ནས་དེ་ཡང་མི་འཐད་པར་འཆད་པའོ། ། དང་པོ་ནི། ཆོས་སྐྱོབ་ཀྱི་ལུགས་དེ་ནི་རང་བཞིན་རྟག་ཀྱང་གནས་སྐབས་མི་རྟག་པར་སྨྲ་བའི་གྲངས་ཅན་གྱི་ལུགས་དང་ཁྱད་པར་མེད། གཉིས་པ་དབྱངས་སྒྲོགས་ཀྱི་ལུགས་ནི། གསུམ་ཆར་ལ་གསུམ་ཀའི་མཚན་ཉིད་ཚང་ན་འཆོལ་བར་འགྱུར། སངས་རྒྱས་ལྷའི་ལུགས་དེ་ལའང༌། འདས་པའི་དུས་གཅིག་པུ་ཉིད་ཀྱང་སྔ་ཕྱི་བར་གསུམ་དང་བཅས་པས་ན། ད་ལྟར་བ་དང་མ་འོངས་པ་དག་ཀྱང་སྲིད་པ་ཉིད་དུ་འགྱུར་རོ། །
དེས་ན་ལུགས་གསུམ་པ་བཟང་བ་ཡིན་ཏེ། བྱ་བ་མི་བྱེད་པ་དང༌། བྱེད་བཞིན་པ་དང༌། བྱས་ནས་འགགས་པ་གསུམ་གྱི་སྒོ་ནས་དུས་གསུམ་པོ་དག་ཏུ་འཇོག་པས་སོ། ། འོ་ན་མིག་དེ་མཚུངས་ད་ལྟར་བ་དེ་ད་ལྟར་གྱི་མིག་མ་ཡིན་པར་འགྱུར་ཏེ། གཟུགས་ལ་ལྟ་བའི་བྱ་བ་མི་བྱེད་པའི་ཕྱིར། ཞེ་ན། བདག་འབྲས་བསྐྱེད་པའི་བྱ་བ་མི་བྱེད་ཀྱང༌། རྒྱུ་མཐུན་དང༌། སྐྱེས་བུ་བྱེད་པའི་འབྲས་བུ་འཛིན་འབྱིན་གྱི་བྱ་བ་བྱེད་པས་སྐྱོན་མེད་དོ། །
འོ་ན། སྐལ་ཀུན་རྣམ་གསུམ་འདས་པ་དག་ཀྱང་ད་ལྟར་བ་ཉིད་དུ་འགྱུར་ཏེ། འབྲས་བུ་འབྱིན་པའི་བྱ་བ་ཡོད་པའི་ཕྱིར། ཞེ་ན། འབྱིན་པ་ཡོད་ཀྱང༌། འཛིན་པ་མེད་པས་ད་ལྟར་བ་ཉིད་དུ་ཐལ་བར་མི་འགྱུར་རོ། ། གཉིས་པ་ནི། གེགས་སུ་བྱེད། ཅེས་དང༌། ཡོད་ན་ཅི་ཕྱིར་མ་སྐྱེས་ཞིག
ཅེས་པའི་ཕྱིར་རོ། ། དོན་ནི་དུས་གསུམ་པོ་ཐམས་ཅད་དུས་ཀུན་ཏུ་རྫས་སུ་ཡོད་ན་འདུས་བྱས་ཀྱི་མཚན་ཉིད་ཅན་དུ་འགལ་ལོ། ། ཞེས་འཆད་པ་ནི། འགྲེལ་པ་ལས། རང་བཞིན་ཡང་ནི་རྟག་ཏུ་ཡོད། ། དངོས་པོ་ཡང་ནི་རྟག་མི་འདོད། ། རང་བཞིན་ལས་ཀྱང་དངོས་མིན་གཞན། ། དབང་ཕྱུག་ཐ་སྙད་ཡིན་པར་གསལ། ། ཞེས་སོ། ། དེ་ལ་བྱེ་སྨྲས་ལན་འདེབས་པ་ནི།
ཆོས་ཉིད་དག་ནི་ཟབ་པ་ཡིན། ། ཞེས་སོ། ། དེ་ལ་བྱེ་སྨྲའི་ལུགས་མ་ནོར་བ་ནི་འདི་ཡིན་ཏེ། དུས་གསུམ་པོ་རང་རང་གི་ས་དེ་ནི་ནམ་ཡང་རྫས་སུ་ཡོད་ལ། དེ་ལྟ་མོད་ཀྱི། འདས་པའི་དངོས་པོ་དང༌། མ་འོངས་པའི་དངོས་པོ་ད་ལྟར་གྱི་དུས་སུ་ཡོད་པར་འདོད་པ་ནི་མ་ཡིན་ཏེ། ཡིན་ན་ད་ལྟར་བ་ཉིད་དུ་ཐལ་བས་སོ། ། འོ་ན་ཤི་ཟིན་པའི་བ་ལང་དེ་འདས་པའི་དུས་དེ་ཉིད་ན་བ་ལང་གི་བྱ་བ་བྱེད་བཞིན་པར་ཡོད་དམ། མེད་ན་ནི་བ་ལང་དུ་དུས་དེ་ཉིད་དུ་ན་ཡོད་པར་འགལ་ལོ། །
ཞེ་ན། འདས་པ་དང་མ་འོངས་པའི་གང་ཡིན་པ་དེ་དུས་རང་རང་ན་ཡོད་པར་འདོད་ཀྱང༌། དེ་དང་དེའི་བྱ་བ་དུས་དེ་ན་ཡོད་པར་ཁས་མི་ལེན་ཏེ། འདས་པ་དང་མ་འོངས་པའི་བྱ་བ་དངོས་པོར་མེད་པའི་ཕྱིར་ཏེ། དེའི་བྱ་བ་ཞིག་ཟིན་པའི་ཕྱིར་དང༌། མ་སྐྱེས་པའི་ཕྱིར། གལ་ཏེ། འདས་མ་འོངས་ཀྱི་བྱ་བ་རྫས་སུ་མེད་ན། འདས་པའི་བྱ་བ་ལྟ་བུ་ཞིག འདས་པ་ཆོས་ཅན།
འདས་པ་མ་ཡིན་པར་འགྱུར་ཏེ། རྫས་སུ་མེད་པའི་ཕྱིར་ཞེ་ན། བྱེ་བྲག་ཏུ་སྨྲ་བས་ཁྱབ་པ་ཁས་བླངས་པ་མ་ཡིན་ཏེ། རྫས་སུ་ཡོད་ཀྱང་བྱ་བ་མི་བྱེད་པར་ཁས་བླངས་པ་ལ། གེགས་སུ་བྱེད་ཅེས་བྱ་བའི་རྩོད་པ་འདི་འབྱུང་བ་ཡིན་ཞིང༌། དེ་ལ་བྱ་བ་བྱེད་པའི་ནུས་པ་མ་ཚང་བས་མི་བྱེད་ཅེས་པ་ཉིད་ལན་ཡིན་ལ། དེ་ལ་གཞན་དག་ན་རེ། ཤི་ཟིན་པའི་མི་ཆོས་ཅན། མིའི་བྱ་བ་བྱེད་དེ། མི་ཉིད་ཡིན་པའི་ཕྱིར།
ཞེས་རྩོད་པ་ནི། ཡོད་ན་ཅི་ཕྱིར། ཞེས་སོ། ། དེ་ལ་བྱེ་སྨྲས། དེའི་རྫས་ཡོད་ཀྱང་དེའི་བྱ་བ་མི་བྱེད་པའི་དཔེ་ནི། གསེར་གྱི་བུམ་པ་ཞིག་ནས་མགུལ་རྒྱན་དུ་བྱས་པ་དེའི་ཚེ། གསེར་གྱི་བུམ་པའི་རྫས་ཡོད་ཀྱང་བུམ་པའི་བྱ་བ་མི་བྱེད་པ་བཞིན་ནོ། ། མདོ་སྡེ་པའི་ལུགས་ཀྱི་དུས་གཉིས་པོ་དངོས་པོར་ཡོད་ཀྱང༌། རྫས་སུ་ཡོད་པ་མ་ཡིན་ཏེ། དངོས་པོར་འཇོག་པ་ལ་ནི་རང་གི་ངོ་བོ་མེད་ཀྱང་དེའི་རྒྱུའམ་འབྲས་བུ་ཡོད་པ་ཙམ་གྱིས་ཆོག་ལ།
རྫས་སུ་ཡོད་པ་ལ་ནི་རང་གི་མཚན་ཉིད་ཡོད་དགོས་པའི་ཕྱིར་རོ། ། ཡང་དངོས་པོ་གང་ཞིག་སྤངས་ན་དེ་དང་བྲལ་བས་ཁྱབ་པ་ཡིན་ནམ། ཡང་བྲལ་བ་ལ་དེ་སྤངས་པས་ཁྱབ་བམ། ཞེ་ན། བྲལ་ན་སྤངས་པས་ཁྱབ་པར་ནི་ངེས་ལ། སྤངས་པ་ལ་བྲལ་བར་ངེས་པ་ནི། འདི་ལྟར། སྡུག་བསྔལ་མཐོང་སྤང་བྱ་སྤངས་ཀྱང༌། ། ཀུན་འགྲོ་ལྷག་མ་རྣམས་ཀྱིས་ལྡན། ། དང་པོའི་རྣམ་པ་སྤངས་ཀྱང་དེའི། །
ཡུལ་ཅན་དྲི་མ་ལྷག་རྣམས་ཀྱི། ། ཞེས་པ་འདི་ལ། སྤངས་པ་དང་བྲལ་བའི་ཁྱད་པར་ནི། སྤངས་པ་ཞེས་པ་ནི་གང་སྤངས་པའི་དངོས་པོ་དེའི་ཐོབ་པ་ཆད་པ་ཡིན་ལ། བྲལ་བ་ནི་དེའི་ཡུལ་གྱི་ཤེས་པ་སྤངས་པའོ། ། དེ་ལ་དམིགས་པའི་ཡུལ་ལྡན་པའི་རྒྱུ་མཚན་གྱིས་ན་ཡུལ་དེ་སྤངས་ཀྱང་ལྡན་ནོ། ། ཞེས་པ་ནི་འདིར་གྲུབ་པའི་མཐའ་ཡིན་ལ། ཡུལ་ཅན་ལའང་ཉོན་མོངས་པ་ཅན་ཡིན་མིན་གཉིས་དང༌། ཡུལ་ལའང༌། སྤང་བྱ་ཡིན་མིན་གཉིས་ཀྱི་སྒོ་ནས་བཤད་ནུས་ཀྱང༌།
འདིར་ཡུལ་ཅན་ཀུན་འགྲོ་དང་སྒོམ་སྤང་ཉོན་མོངས་ཀྱི་ཆ་ནས་བཤད་པ་ནི། སྤངས་པ་དང་ལྡན་པ་ལ་གཞི་མཐུན་མི་སྲིད་པའི་དོགས་པ་སེལ་བའི་དབང་དུ་བྱས་པའོ། ། ཀུན་འགྲོ་ལྷག་མ་ཞེས་པ་ནི། ཀུན་འབྱུང་མཐོང་སྤང་ལས་གཞན་ཡོད་པ་མ་ཡིན་ཏེ། མཐོང་སྤང་ཀུན་འགྲོ་ནི་སྡུག་ཀུན་གཉིས་ལས་གཞན་ལ་མི་འཆད་པའི་ཕྱིར། དང་པོའི་རྣམ་པ། ཞེས་སོགས་ནི་སྒོམ་སྤང་གི་དབང་དུ་བྱས་པ་ཡིན་ལ། དེ་ཡང༌། བཞི་ནི་སྒོམ་པས་སྤང་བྱ་ཡིན། ཞེས་འབྱུང་བ་དེ་ཉིད་ལ་ཆུང་འབྲིང་དགུར་ཕྱེ་བའོ། །
འོ་ན་ཀུན་འགྲོ་རྣམས་ནི་སྤང་བྱ་རིགས་ལྔ་ཆར་ལ་དམིགས་པ་དེ་ལྟར་འཆད་ནུས་ན་སྒོམ་སྤང་ཕྱི་མ་རྣམས་ཀྱིས་སྔ་མ་དམིགས་པའི་ཚུལ་ཇི་ལྟ་བུ་ཞེ་ན། འོག་དེ་མ་ཐག་ཏུ་དངོས་པོ་གང་ལས་ཕྲ་རྒྱས་དུ་ཞིག་དམིགས་ཞེས་དཔྱོད་པའི་སྐབས་ལས་ཤེས་པར་འགྱུར་རོ། ། དེ་ལྟར་བཤད་ཟིན་པ་དེའི་འོག་ཏུ། ཡུལ་གྱི་དངོས་པོ་གང་ལ། ཕྲ་རྒྱས་དུ་ཞིག་རྒྱས་པར་འགྱུར་ཞེས་པ་འདི་ཤེས་ན། ཕྲ་རྒྱས་དམིགས་པའི་སྒོ་ནས་རྒྱས་པར་འགྱུར། ཞེས་འཆད་པ་དེ་ཡུལ་གང་དང་གང་ལ་དམིགས་ནས་རྒྱས་པར་འགྱུར་བའི་ཚུལ་བདེ་བླག་ཏུ་རྟོགས་ནུས་པས། དེ་འཆད་པ་ནི། མདོར་ན་དམིགས་ཡུལ་གྱི་ཆོས་ནི་བཅུ་དྲུག་སྟེ། ཁམས་གསུམ་པོ་རེ་རེ་ན།
སྤང་བྱ་རིགས་ལྔ་ལྔ་དང་ཟག་པ་མེད་པའོ། ། ཡུལ་ཅན་གྱི་སེམས་ཀྱང་བཅོ་ལྔ་པོ་དེ་ཉིད་དོ། ། སེམས་གང་གི་ཡུལ་དུ་ཆོས་དུ་འགྱུར་བ་ལ་གཉིས་ཏེ། རྩ་བར་བསྟན་པ་དང༌། འགྲེལ་པ་སོགས་ཀྱིས་ཁ་བསྐང་ནས་བཤད་པའོ། ། དང་པོ་ནི། སྡུག་བསྔལ་རྒྱུ་མཐོང་གོམ་པ་ཡིས། ། སྤང་བྱ་འདོད་ཁམས་ལས་སྐྱེས་པ། ། རང་གི་གསུམ་དང་གཟུགས་གཏོགས་བཞི། ། དྲི་མེད་རྣམ་ཤེས་སྤྱོད་ཡུལ་ལོ། །
གཟུགས་ཁམས་ལས་སྐྱེས་རང་གི་དང༌། ། འོག་གསུམ་གོང་གཅིག་དྲི་མེད་ཀྱིའང༌། ། གཟུགས་མེད་ལས་སྐྱེས་ཁམས་གསུམ་གཏོགས། ། གསུམ་དང་ཟག་མེད་སྤྱོད་ཡུལ་ལོ། ། འགོག་དང་ལམ་མཐོང་སྤང་བྱ་ཀུན། ། རང་གིས་གླགས་པའི་སྤྱོད་ཡུལ་ལོ། ། ཟག་མེད་ཁམས་གསུམ་མཐའ་གསུམ་དང༌། ། ཟག་པ་མེད་པའི་སྤྱོད་ཡུལ་ལོ། ། ཞེས་པ་འདི་དག་གི་སྐབས་སུ་རང་སའི་སྡུག་ཀུན་མཐོང་སྤང་གིས་རང་སའི་དེ་གཉིས་ལ་དམིགས་པ་ནི། གོང་དུ་བཤད་ཟིན་པའི་སྐལ་མཉམ་ཀུན་འགྲོའི་དབང་དུ་བྱས་པ་དག་ཡིན་ལ།
རང་སའི་སྒོམ་སྤང་གིས་ཀྱང་དམིགས་པ་ནི། རང་སའི་དགེ་བ་ཟག་བཅས་ཀྱིས་གསུམ་པོ་དེ་ཉིད་ལ་དམིགས་པའི་དབང་དུ་བྱས་པ་ཡིན་ཏེ། སྤང་བྱ་གསུམ་པོ་དེ་ལ་དམིགས་པའི་ཐོས་བསམ་དང༌། འཇིག་རྟེན་པའི་ཡང་དག་པའི་ལྟ་བ་ལྟ་བུའོ། ། གཟུགས་སུ་གཏོགས་པའི་སྒོམ་སྤང་གིས་འདོད་པའི་དེ་གསུམ་ལ་དམིགས་པ་ལའང༌། གཟུགས་ཀྱི་དགེ་བའི་དབང་དུ་བྱས་པ་ཡིན་ཏེ། ས་གོང་མའི་ཉོན་མོངས་ཀྱི་ས་འོག་མ་ལ་དམིགས་པའི་ཕྱིར་དང༌། བསམ་གཏན་དགེ་ཡུལ་ཡོད་དགུ་ཡིན། ། ཞེས་འཆད་པས་སོ། ། གཟུགས་མེད་ཀྱི་དགེ་བས་ནི་འདོད་པ་ལ་མི་དམིགས་ཏེ།
རིང་བ་བཞིས་རིང་བའི་ཕྱིར་རོ། ། འོ་ན་གསུམ་པོ་དེ་འདོད་པ་ཉིད་ཀྱི་འགོག་ལམ་མཐོང་སྤང་གིས་མི་དམིགས་པ་ཅི་ཞེ་ན། འགོག་ལམ་མཐོང་སྤང་ལ་གཉིས་ཏེ། ཟག་མེད་ཀྱི་ཡུལ་ཅན་སྤྱི་མཚན་པ་དང༌། ཟག་བཅས་ཀྱི་ཡུལ་ཅན་རང་མཚན་པ་གཉིས་ལས། དང་པོ་ནི། ཟག་མེད་ཁོ་ནའི་ཡུན་དུ་ངེས་པ་ལས་དང༌། གཉིས་པ་ནི། ཇི་སྐད་དུ། ཀུན་འགྲོ་མ་ཡིན་རང་རིས་སོ། །
ཞེས་པས་སྤང་བྱ་རང་རིས་ཁོ་ན་ལ་དམིགས་པའི་རྒྱུ་མཚན་གྱིས་སོ། ། གཟུགས་ཁམས་ཀྱི་སྤང་བྱ་རིས་གསུམ་ལ་འདོད་པའི་གསུམ་གྱིས་དམིགས་པའི་ཤེས་བྱེད་ནི། དེ་དག་ལས་དགུ་གོང་དུ་དམིགས། ། ཞེས་དང༌། འདོད་པའི་དགེ་བ་ཟག་བཅས་ཁམས་གོང་མའི་ས་ལ་དོན་དུ་གཉེར་བའི་འདུན་པ་དག་ཀྱང་ཡོད་པས་སོ། ། རང་སའི་གསུམ་གྱིས་དམིགས་པའང་སྔ་མ་གཉིས་ཀུན་འགྲོའི་དབང་དུ་བྱས་པ་དང༌། སྒོམ་སྤང་ཡང་སྔ་མ་ལྟར་དགེ་བས་ཡིན་གྱི། ཉོན་མོངས་པ་ཅན་གྱིས་ནི་མ་ཡིན་ཏེ། སྒོམ་སྤངས་ཀུན་འགྲོ་མི་སྲིད་ཅིང༌། ཇི་སྐད་དུ།
ཀུན་འགྲོ་མ་ཡིན་རང་རིས་སུ། ། ཞེས་འཆད་པས་སོ། ། གཟུགས་མེད་ཀྱི་གཅིག་ནི་སྒོམ་སྤང་དུ་གྱུར་པའི་དགེ་བ་ཟག་བཅས་ཏེ། དེས་གཟུགས་ཁམས་ལ་དམིགས་ནས་རགས་པའི་ལྟ་བའི་ཕྱིར། ཟག་མེད་ནི་རྗེས་བཟོད་ཕྱོགས་མཐུན་དང་བཅས་པ་རྣམས་སོ། ། གཟུགས་མེད་ཁམས་སུ་གཏོགས་པའི་སྤང་བྱ་གསུམ་པོ་འོག་མ་གསུམ་གྱི་ཡུལ་དུ་བྱེད་པ་དང༌། རང་སའི་གསུམ་གྱི་ཡུལ་དུ་བྱེད་པ་ནི་སྔ་མ་དང་འདྲ་ལ། ཟག་མེད་ནི་རྗེས་ཤེས་ཕྱོགས་མཐུན་ཏེ། བཅུ་ཁོ་ནས་དམིགས་ཤིང༌། དེ་ལས་གཞན་གྱིས་མི་དམིགས་པ་ནི།
དེ་དག་ལས་དགུ་གོང་དུ་དམིགས། ། ཞེས་དང༌། འོག་མའི་དགེ་བ་ཟག་བཅས་གོང་མ་ལ་དོན་དུ་གཉེར་བའི་རྣམ་པ་ཅན་དག་སྲིད་པ་དང༌། རང་སའི་སྡུག་ཀུན་མཐོང་སྤང་ཀུན་འགྲོ་དག་གིས་རང་སའི་སྤང་བྱ་རིས་ལྔ་ཆར་ལ་དམིགས་པ་དང༌། རང་སའི་དགེ་བ་ཟག་བཅས་ཀྱིས་སའི་ཟག་བཅས་མཐའ་དག་ལ་དམིགས་པ་ནི། ཇི་སྐད་དུ། གཟུགས་མེད་དངོས་གཞི་དགེ་རྣམས་ཀྱི། ། སྤྱོད་ཡུལ་ཟག་བཅས་འོག་མ་ཡིན། ། ཞེས་འབྱུང་བ་དེ་ཉིད་དོ། ། དེ་ལྟར་སྤང་བྱ་རིས་གསུམ་གྱི་ཡུལ་ཅན་ངོས་བཟུང་ནས།
ཁམས་གསུམ་གྱི་འགོག་ལམ་མཐོང་སྤང་དུ་གྱུར་པའི་སྤང་བྱ་རྣམས་སེམས་དུའི་སྤྱོད་ཡུལ་དུ་འགྱུར་ཞེས་དཔྱོད་པ་ནི། སྔར་གྱི་སྟེང་དུ་རང་རང་བསྣན་པར་བྱ་བ་ཡིན་ཏེ། དེ་ཡང་ཀུན་འགྲོ་རྣམས་ཀྱི་ནི་སྤང་བྱ་རིགས་ལྔ་ཆར་ལ་དམིགས་པས་དང༌། སྒོམ་སྤང་དགེ་བས་ནི། བསམ་གཏན་དགེ་ཡུལ་ཡོད་དགུ་ཡིན། ། ཞེས་དང༌། འགོག་ལམ་མཐོང་སྤང་གཉིས་པོ་སོ་སོས་རང་རང་ལ་དམིགས་པ་ནི། ཀུན་འགྲོ་མ་ཡིན་རང་རིས་སོ། ། ཞེས་པ་ལས་རྟོགས་པར་འགྱུར་རོ། ། དེས་ན་འདི་ལྟར།
འདོད་པའི་འགོག་ལམ་མཐོང་སྤང་ནི། ། རྣམ་ཤེས་དྲུག་དང་གཟུགས་ཀྱི་ནི། ། དགུ་དང་གཟུགས་མེད་འགོག་ལམ་གྱི། ། སྤང་བྱ་གཉིས་པོ་རྣམ་པར་ཤེས། ། བཅུ་གཅིག་པོ་ཡི་ཡུལ་དུ་འགྱུར། ། ཞེས་པའོ། ། ཟག་མེད་ཀྱི་སེམས་སྤང་བྱ་ཐ་མ་གསུམ་གྱི་སྤྱོད་ཡུལ་དུ་འགྱུར་བའི་ཤེས་བྱེད་ཀྱང༌། འགོག་ལམ་མཐོང་སྤང་ཟག་མེད་ལ་དམིགས་པ་དག་གིས་དང༌། སྒོམ་སྤང་དུ་གྱུར་པའི་དགེ་བ་ཟག་བཅས་འདོད་པའི་སས་བསྡུས་ཀྱིས་ནི་དོན་དུ་གཉེར་བའི་རྣམ་པས་དང༌། བསམ་གཏན་གྱི་ནི་དགེ་ཡུལ་ཡོད་དགུ་ཅོག་དང༌།
གཟུགས་མེད་ཀྱི་ནི་ནམ་མཁའ་དང་སོ་སོར་བརྟགས་མིན་གྱི་འགོག་པ་གཉིས་གཉིས་ལ་དམིགས་པའང་སྲིད་དོ། ། སློབ་དཔོན་ཡོན་ཏན་བློ་གྲོས་དང༌། བཙུན་པ་དབྱིག་ཤེས་ན་རེ། ནམ་མཁའ་དང་རྟགས་མིན་གྱི་འགོག་པ་གཉིས་སྒོམ་སྤང་ཉོན་མོངས་ཅན་ཡིན་མིན་གཉིས་ཀའི་དམིགས་པ་ཡིན་ནོ། ། ཞེས་ཟེར་བ་ནི་མི་རིགས་ཏེ། དྲུག་ནི་ཟག་མེད་སྤྱོད་ཡུལ་ཅན། ། ཞེས་བརྟགས་འགོག་དང་ལམ་བདེན་ཁོ་ན་ཉོན་མོངས་ཅན་གྱི་དམིགས་པར་བཤད་པའི་ཕྱིར་རོ། ། འདིའི་ཡུལ་ཅན་ཟག་མེད་ནི་ཤེས་པ་གཉིས་པོ་ཡིན་གྱི། བཟོད་པ་ནི་མ་ཡིན་ཏེ། ཇི་སྐད་དུ།
ཟག་མེད་རྣམ་གཉིས་ཆོས་དང་ནི། ། རྗེས་སུ་ཤེས་པ་ཁོ་ན་ཡིན། ། ཞེས་སོ། ། གཉིས་པ་ལ་གཉིས་ཏེ། འགྲེལ་པ་དང་མངོན་པ་གོང་མར་བཤད་ཚུལ་གྱི་ངེས་པ་བསྐྱེད་པ་དང༌། བོད་ཀྱི་རྣམ་བཤད་མཛད་པའི་ཁ་བསྐང་བའོ། ། དང་པོ་ནི། འགྲེལ་པར། ཁམས་གསུམ་སྡུག་བསྔལ་རྒྱུ་མཐོང་དང༌། ། སྒོམ་པས་སྤང་བྱ་ཟག་པ་མེད། །
རྣམ་ཤེས་ལྔ་བརྒྱད་བཅུ་དང་ནི། ། རྣམ་ཤེས་བཅུ་ཡི་སྤྱོད་ཡུལ་ཏེ། ། འགོག་དང་ལམ་མཐོང་སྤང་བྱ་ཀུན། ། རང་གིས་གླགས་པའི་སྤྱོད་ཡུལ་ལོ། ། ཞེས་འབྱུང་བ་དེས་ནི་གོང་དུ་བཤད་པའི་ཡུལ་ཅན་གྱི་རྐང་གྲངས་མདོར་བསྡུས་པའོ། ། གཉིས་པ་ནི། ཇི་སྐད་དུ། འདོད་པ་ན་སྤྱོད་པའི་ཡིད་ཀྱིས་ཁམས་གསུམ་ན་སྤྱོད་པ་རྣམས་དང༌། ཟག་པ་མེད་པའི་ཆོས་རྣམས་ཀྱང་ཤེས་སོ། ། འདོད་པའི་ཁམས་ཇི་ལྟ་བར་གཟུགས་ན་སྤྱོད་པའང་དེ་བཞིན་ནོ། །
གཟུགས་མེད་པ་ན་སྤྱོད་པའི་ཡིད་ཀྱིས་ནི་གཟུགས་མེད་རང་གི་སའི་ཆོས་རྣམས་དང༌། ཟག་པ་མེད་པའི་ཆོས་རྣམས་དང༌། ཟག་པ་མེད་པའི་ཆོས་རྣམས་ཀྱང་ཤེས་སོ། ། ཟག་པ་མེད་པའི་ཡིད་ཀྱི་ཁམས་གསུམ་ནི་སྤྱོད་པ་རྣམས་དང༌། ཟག་མེད་ཀྱི་ཆོས་རྣམས་ཀྱང་ཤེས་སོ། ། ཞེས་བཤད་པ་དེས་ཀྱང་འདིར་འབྱུང་བ་ཉིད་ངེས་པར་བྱེད། དེ་ལྟར་ན་ཡང་ཟག་མེད་གང་དང་དམིགས་པ་དེ་ཉིད་ལ་རྒྱས་པའི་ངེས་པ་ནི་མེད་དེ། ཟག་མེད་གོང་མའི་ཡུལ་ཅན་མིན། ། ཞེས་བཤད་པས་སོ། ། གཉིས་པ་ནི།
དེས་མཚོན་ནས་སེམས་བཅུ་དྲུག་པོ་རེ་རེའི་ཡུལ་ཆོས་བཅུ་དྲུག་པོ་དུ་དུ་འགྱུར་ཞེས་དཔྱད་པ་ནི། འདི་ལྟར། ཁམས་གསུམ་བདེན་བཞི་མཐོང་སྤང་དང༌། ། སྒོམ་སྤང་སེམས་ཀྱི་ཡུལ་དུ་ནི། ། རིམ་གཞན་བཅོ་ལྔ་གཉིས་བཅུ་དྲུག ། བཅུ་དང་གཉིས་དང་བཅུ་དྲུག་དང༌། ། ལྔ་དང་གཉིས་དང་བཅུ་གཅིག་འགྱུར། ། ཟག་མེད་ཡུལ་དུ་བཅུ་དྲུག་འགྱུར། ། ཞེས་བཤད་དོ། ། དེ་ལྟ་ན་ཡུལ་དང་ཡུལ་ཅན་རྣམས་ལས།
ཡུལ་གང་ལ་ཡུལ་ཅན་ཕྲ་རྒྱས་དུ་རྒྱས་དཔྱད་པའི་སྐབས་འདིར་དཔྱད་པ་བཞི་འཇུག་དགོས་པ་ཡིན་ཏེ། ཡུལ་དེ་ཆོས་གང་དུ་གཏོགས་པ་དང༌། དེ་སེམས་དུའི་ཡུལ་དུ་གྱུར་པ་དང༌། ཡུལ་ཅན་གྱི་སེམས་དེ་ཕྲ་རྒྱས་ཡིན་མིན་དང༌། ཕྲ་རྒྱས་ཡིན་པ་དེ་ཡུལ་དེ་ལ་རྒྱས་སམ་མི་རྒྱས་ཞེས་དཔྱད་དགོས་པའི་ཕྱིར་རོ། ། དེ་ཡང་དཔེར་ན། གཟུགས་ཀྱི་ཕུང་པོ་ལ་མཚོན་ན། དེ་འདོད་གཟུགས་ཀྱི་སྒོམ་སྤང་དང་ཟག་མེད་གསུམ་པོ་གང་རུང་དུ་རྟོགས་ལ། འདོད་པའི་སྒོམ་སྤང་གི་གཟུགས་རྒྱུད་ཀྱིས་བསྡུས་པ་ཉོན་མོངས་པ་ཅན་ཡིན་ན། འདོད་པ་རང་སའི་བདེན་པ་དང་པོ་གཉིས་ཀུན་འགྲོ་གཉིས་དང༌།
སྒོམ་སྤང་དང༌། བསམ་གཏན་དང་པོའི་ཉེར་བསྡོགས་དང༌། སྒོམ་ལམ་ཟག་མེད་དང༌། སེམས་ལྔའི་ཡུལ་དུ་འགྱུར་ལ། སེམས་ལྔ་ལས། དང་པོ་ཕྲ་རྒྱས་དང༌། ཕྱི་མ་གཉིས་སྒོམ་ལམ་ཟག་བཅས་དང་ཟག་མེད་ཡིན་པས། བདེན་པ་དང་པོ་གཉིས་ཀྱིས་ཀུན་འགྲོ་བཅུ་གཅིག་དང༌། སྒོམ་སྤང་བཞི་སྟེ་ཕྲ་རྒྱས་བཅོ་ལྔས་རྒྱས་པར་འགྱུར་ཞིང༌། རྒྱུད་ཀྱིས་བསྡུས་ཀྱང་ཉོན་མོངས་པ་ཅན་མ་ཡིན་པ་དང༌།
རྒྱུད་ཀྱིས་མ་བསྡུས་པ་ཐམས་ཅད་ལ་སྒོམ་སྤང་བཞི་པོ་ཁོ་ན་རྒྱས་སོ། ། ཞེས་ཤེས་དགོས་པ་བཞིན་ནོ། ། སྐབས་འདིར་འགྲེལ་པ་ལས། བདེ་བའི་དབང་པོ་ལ་དམིགས་པའི་རྣམ་པར་ཤེས་པ་ལ་ཕྲ་རྒྱས་དུ་ཞིག་རྒྱས་པར་འགྱུར། ཞེས་བྱ་བའི་དྲི་བ་ལ་དཔྱད་པར་བྱ་སྟེ། བདེ་བའི་དབང་པོ་ནི་རྣམ་པ་བདུན་ཏེ། འདོད་པ་ན་སྤྱོད་པའི་སྒོམ་པས་སྤང་བར་བྱ་བ་དང༌། གཟུགས་ན་སྤྱོད་པ་རྣམ་པ་ལྔ་དང༌། གཟུགས་མེད་པའོ། ། དེ་དག་ཀྱང་མདོར་བསྡུ་ན་རྣམ་པར་ཤེས་པ་བཅུ་གཉིས་ཀྱི་དམིགས་པ་ཡིན་ཏེ།
འགོག་པ་མཐོང་བས་སྤང་བར་བྱ་བ་མ་གཏོགས་པ་འདོད་པ་ན་སྤྱོད་པ་རྣམ་པ་བཞི་དང༌། གཟུགས་ན་སྤྱོད་པ་རྣམ་པ་ལྔ་དང༌། གཟུགས་མེད་པ་ན་སྤྱོད་པ་རྣམ་པ་གཉིས་ཏེ། ལམ་མཐོང་བ་དང་སྒོམ་པས་སྤང་བར་བྱ་བ་དང༌། ཟག་པ་མེད་པའི་དམིགས་པ་ཡིན་ཏེ། རྣམ་པ་བཅུ་གཉིས་པོ་འདི་ནི་བདེ་བའི་དབང་པོ་ལ་དམིགས་པའི་རྣམ་པར་ཤེས་པ་ཡིན་ནོ། ། དེ་ལ་ཅི་རིགས་པར་ཕྲ་རྒྱས་འདོད་པ་ན་སྤྱོད་པའི་རིགས་བཞི་དང༌། གཟུགས་ན་སྤྱོད་པ་འདུས་བྱས་ལ་དམིགས་པ་རྣམས་དང༌། གཟུགས་མེད་པ་ན་སྤྱོད་པའི་རིས་གཉིས་དང༌། ཀུན་ཏུ་འགྲོ་བ་རྣམས་རྒྱས་པར་འགྱུར་བར་ཤེས་པར་བྱའོ། །
བདེ་བའི་དབང་པོ་ལ་དམིགས་པའི་རྣམ་པར་ཤེས་པ་ལ་ཕྲ་རྒྱས་དུ་ཞིག་རྒྱས་པར་འགྱུར། བདེ་བའི་དབང་པོ་ལ་དམིགས་པའི་རྣམ་པར་ཤེས་པ་བཅུ་གཉིས་པོ་དེ་ནི། རྣམ་པར་ཤེས་པ་གང་གི་དམིགས་པ་ཡིན་ཞེ་ན། རྣམ་པ་བཅུ་གཉིས་པོ་དེ་ཉིད་དང༌། ཡང་གཟུགས་མེད་པ་ན་སྤྱོད་པ་རྣམ་པ་གཉིས་ཏེ། སྡུག་བསྔལ་དང་ཀུན་འབྱུང་མཐོང་བས་སྤང་བར་བྱ་བའི་དམིགས་པ་ཡིན་ཏེ། རྣམ་པ་བཅུ་གཉིས་པོ་འདི་བདེ་བའི་དབང་པོ་ལ་དམིགས་པའི་རྣམ་པར་ཤེས་པ་ཡིན་ནོ། ། དེ་ལ་གཟུགས་མེད་པ་ན་སྤྱོད་པ་སྡུག་བསྔལ་དང་ཀུན་འབྱུང་མཐོང་བས་སྤང་བར་བྱ་བ་དག་བསྐྱེད་ནས། འདོད་པ་ན་སྤྱོད་པ་དང༌། གཟུགས་མེད་པ་ན་སྤྱོད་པའི་རིས་བཞི་བཞི་དང༌།
གཟུགས་ན་སྤྱོད་པ་འདུས་བྱས་ལ་དམིགས་པ་རྣམས་རྒྱས་པར་འགྱུར་རོ། ། ཞེས་བྱ་བར་ཤེས་པར་བྱ་སྟེ་ལམ་འདིས་གཞན་ཡང་ཁོང་དུ་ཆུད་པར་བྱའོ། ། ཞེས་གསུངས། འདིའི་དོན་ལ་གཉིས་སྟེ། བདེ་བའི་དབང་པོ་ཉིད་ཀྱི་ཡུལ་ཅན་ཤེས་པ་ལ་ཕྲ་རྒྱས་དུ་ཞིག་རྒྱས་པར་འགྱུར། ཞེས་སྤྱད་པ་དང༌། ཡུན་དེའི་ཡུལ་ཅན་གཉིས་པ་ལ་ཕྲ་རྒྱས་དུ་ཞིག་རྒྱས་པར་འགྱུར་ཞེས་དཔྱད་པའོ། ། དང་པོ་ལ། གཉིས་ཏེ། ཡུལ་བདེ་བའི་རྐང་གྲངས་དེ་ལ་དམིགས་པའི་ཡུལ་ཅན་རྣམ་ཤེས་གྱི་རྐང་གྲངས་སོ། །
དང་པོ་ལ་སྐབས་སུ། སྤྱིར་བདེ་བ་ལ་ཟག་བཅས་དང་ཟག་མེད་གཉིས། དང་པོ་ལ་འདོད་པའི་སྒོམ་སྤང་བདེ་བ་རིགས་གཅིག་ཏུ་བཞག གཟུགས་ཀྱི་བདེ་བ་ལ་རིས་ལྔར་ཕྱེ། གཟུགས་མེད་དུ་བདེ་བའི་དབང་པོ་མ་བཞག་པ་ཡིན་ནོ། ། དེ་དག་ཤེས་བྱེད་ནི། བསམ་གཏན་བཞི་པ་ཡན་ཆོད་ཚོར་བ་བཏང་སྙོམས་ཀྱི་ས་པ་ཁོ་ན་ཡིན་པས་དང༌། བསམ་གཏན་གྱི་སའི་བདེ་བ་ནི་སེམས་ཚོར་ཁོ་ན་དང༌། འདོད་པའི་བདེ་བ་ལུས་ཚོར་ཁོ་ནར་ངེས་པས་སྔ་མ་ལ་སྤང་བྱ་རིགས་གཉིས་སུ་འབྱེད་ནུས་ཤིང༌། ཇི་སྐད་དུ།
གཟུགས་མིན་དྲུག་པ་མིན་སྐྱེས་མིན། ། ཞེས་དྲུག་པ་ཡིད་ཀྱི་ས་པ་མ་ཡིན་པ་རྣམས་ལ་མཐོང་སྤང་མི་རུང་བར་བཤད་པ་ཡིན་ནོ། ། འདོད་གཟུགས་ཀྱི་ཚོར་བ་དག་ལུས་སེམས་སོ་སོར་ངེས་པའི་ཤེས་བྱེད་ཀྱང༌། ཇི་སྐད་དུ། ལུས་ཚོར་སེམས་པ་མ་ཡིན་གང༌། ། སྡུག་བསྔལ་དབང་པོ་སིམ་པ་ནི། ། བདེ་བའི་བསམ་གཏན་གསུམ་པ་ན། ། སེམས་ཀྱི་དེ་ནི་བདེ་དབང་པོ། ། གཞན་ན་དེ་ཡིད་བདེ་བ་ཡིན། ། ཞེས་བཤད་པ་ལས་སོ། །
སེམས་བདེ་ལ་རིགས་ལྔར་འབྱེད་ནུས་པ་ཡང༌། བདེ་བ་དག་ཀྱང་འདོད་ཆགས་སུ། མཚུངས་ལྡན། ཞེས་བཤད་ཅིང༌། འདོད་ཆགས་མཚུངས་ལྡན་དང་བཅས་པ་ལ་རིགས་ལྔར་འབྱེད་པའོ། ། གཉིས་པ་ནི། བདེ་བ་དེ་དག་རེ་རེ་ཞིང་ཡང་ཡུལ་ཅན་གྱི་རྣམ་པར་ཤེས་པ་ལ་རིགས་ཀྱི་སྒོ་ནས་དབྱེ་བསྡུ་བྱས་ན་བཅུ་གཉིས་ཀྱི་དམིགས་པ་སྲིད་དོ། ། དེ་ཡང་འདི་ལྟར། འདོད་པ་ན་སྤྱོད་པའི་སྤང་བྱ་རིས་བཞི་དང༌། གཟུགས་ན་སྤྱོད་པའི་རིས་ལྔ་དང༌།
གཟུགས་མེད་པ་ན་སྤྱོད་པའི་ལམ་མཐོང་སྤང་དང་སྒོམ་སྤང་གཉིས་ཏེ། ཁམས་གསུམ་གྱིས་བསྡུས་པའི་རྣམ་པར་ཤེས་པ་བཅུ་གཅིག་དང༌། ཟག་པ་མེད་པའི་ཤེས་པའོ། ། འདི་ལ་གཉིས་ཏེ། ཡུལ་ཅན་གྱི་གྲངས་ངེས་དང༌། ཡུལ་ཅན་དེས་བདེ་བ་ལ་དམིགས་པ་ན་ཕྲ་རྒྱས་དུ་ཞིག་རྒྱས་པར་འགྱུར་དཔྱད་པའོ། ། དང་པོ་ནི། གཟུགས་མེད་ཀྱི་སྡུག་ཀུན་མཐོང་སྤང་གཉིས་ཀྱི་བདེ་བའི་དབང་པོ་ལ་མི་དམིགས་པ་ནི། ས་དེ་ན་བདེ་བའི་དབང་པོ་མེད་པ་ལས་ཡིན་ལ། འདོད་པའི་འགོག་པ་མཐོང་སྤང་གིས་བདེ་བའི་དབང་པོ་ལ་མི་དམིགས་པ་ཡང༌།
བདེ་བའི་དབང་པོ་དང་འགོག་པའི་གཞི་མཐུན་པ་མི་སྲིད་པ་ཁོ་ནར་མ་ཟད། འདོད་པ་ན་སྤྱོད་པའི་བདེ་བའི་དབང་པོ་རྣམ་པ་ཐམས་ཅད་དུ་བདེན་པ་ལ་ལོག་པར་མི་འཇུག་པས་མཐོང་སྤང་དུ་མི་རུང་བ་ལས་སོ། ། དེ་ཡང་ཡུལ་ཅན་འགོག་པ་མཐོང་སྤང་ལ། ཟག་མེད་ལ་དམིགས་པ་དང༌། ཟག་བཅས་ལ་དམིགས་པ་གཉིས་སུ་གྲངས་ངེས། དང་པོའི་ཡུལ་ཅན་ནི་འགོག་པ་ཁོ་ནར་ངེས་ལ། གཉིས་པའི་དམིགས་པ་ནི། ཀུན་འགྲོ་མ་ཡིན་རང་རིས་སོ། ། ཞེས་པས་འགོག་པ་མཐོང་སྤང་ཁོ་ན་ལ་དམིགས་ནས་རྒྱས་དགོས་པ་ལས། འདོད་པའི་བདེ་བ་ནི་སྤྱིར་ཡང་མཐོང་སྤང་དུ་མི་རུང་བས་སོ། །
འོ་ན་གཟུགས་ན་སྤྱོད་པའི་བདེ་བ་ལ་གཟུགས་ཀྱི་འགོག་པ་མཐོང་སྤང་གིས་དམིགས་པར་འཆད་པ་དེ་ཇི་ལྟར་ཞེ་ན། བསམ་གཏན་གསུམ་པའི་སས་བསྡུས་པའི་སེམས་བདེ་ནི། དེ་དང་མཚུངས་པར་ལྡན་པའི་ཉོན་མོངས་པ་དག་གིས། བདེན་པ་བཞི་ཆར་ལ་ལོག་པར་འཇུག་པ་ཡོད་པས་སོ། ། བདེ་བ་ལ་སྤྱིར་མཐོང་སྤང་དང༌། བྱེ་བྲག་འགོག་པ་མཐོང་སྤང་གི་ཆ་དབྱེ་བར་རུང་ངོ༌། ། འདི་ཡང་དཔེར་ན། བསམ་གཏན་གསུམ་པའི་སས་བསྡུས་ཀྱི་ལོག་ལྟ་འགོག་བདེན་ལ་སྐུར་འདེབས་སུ་གྱུར་པ་དེ་དང་མཚུངས་པར་ལྡན་པའི་འདོད་ཆགས་དང༌། བསམ་གཏན་གསུམ་པའི་བདེ་བ་མཚུངས་ལྡན་དུ་ཡོད་པའོ། ། འོ་ན་གལ་ཏེ་བདེ་བའི་ཡུལ་ཅན་གྱི་སྤང་བྱ་རིགས་ལྔ་པོ་རྣམས་ཀྱིས་རང་སའི་བདེ་བ་ཁོ་ན་ལ་དམིགས་པར་འདོད་ན།
གཟུགས་མེད་ཀྱི་ལམ་མཐོང་སྤངས་དང༌། སྒོམ་སྤང་གི་བདེ་བའི་དབང་པོ་ལ་ཇི་ལྟར་དམིགས་ཞེ་ན། གཟུགས་མེད་ཀྱི་ལོག་ལྟས་ལམ་ཟག་མེད་གང་ཡང་རུང་བ་ཞིག་ལ་སྐུར་བ་བཏབ་པ་ན། བསམ་གཏན་གསུམ་པའི་བདེ་བ་ཟག་མེད་ལ་ཡང་དམིགས་པ་ཡིན་ཏེ། ཇི་སྐད་དུ། ལམ་ནི་ཕན་ཚུན་རྒྱུ་ཡིན་པས། ། ས་དྲུག་ས་དགུའི་ལམ་ནི་དེའི། ། སྤྱོད་ཡུལ་ཡིན་ནོ། ། ཞེས་འབྱུང་བས་སོ། ། འོ་ན་བདེ་བའི་དབང་པོ་གཟུགས་མེད་ཀྱི་སས་བསྡུས་པའི་སྒོམ་སྤང་གིས་ཇི་ལྟར་དམིགས་ཞེ་ན།
གཟུགས་མེད་ཀྱི་སས་བསྡུས་པའི་དགེ་བ་ཟག་བཅས་ཀྱི་གཟུགས་མེད་དང་པོ་གསུམ་ལ་བརྟེན་པའི་ལམ་ཟག་མེད་ནི་ཐར་པའི་ལམ་མོ། ། ཞེས་འཛིན་ཞིང་དམིགས་པ་དག་ཡོད་ལ། དེའི་ཚེ་བསམ་གཏན་གཉིས་པའི་བདེ་བ་ཟག་མེད་ལ་ཡང་དམིགས་པ་ཡིན་ཏེ། ཟག་མེད་ས་དགུའི་ལམ་ནི་ཕན་ཚུན་སྐལ་མཉམ་གྱི་རྒྱུ་ཡིན་པས་སོ། ། དེ་ལྟར་དཔྱད་པ་དེ་ནི། སྤྱིར་བདེ་བའི་དབང་པོ་ལ་སེམས་དུ་ཞིག་གིས་དམིགས་པ་ཡིན། ཞེས་དཔྱོད་པ་ཡིན་གྱི། ཡུལ་བདེ་བ་གཅིག་ཉིད་ལ་ཡུལ་ཅན་གྱི་སེམས་བཅུ་གཉིས་པོས་དམིགས་པས་ཁྱབ་པར་སྟོན་པ་ནི་མ་ཡིན་ཏེ། དེ་ལྟར་སྟོན་མི་ནུས་པ་དང༌། དཀའ་བའི་ཕྱིར་རོ། །
གཉིས་པ་ནི། ཡུལ་ཟག་མེད་ལ་དམིགས་པ་དང༌། ཡུལ་ཅན་ཟག་མེད་ཀྱིས་དམིགས་པ་དག་གི་ཚེ་ནི། ཟག་པ་རྒྱས་པར་འགྱུར་བ་མ་ཡིན་ཏེ། དེའི་ཚེ་ཡུལ་ཡུལ་ཅན་གཉིས་ཀ་ཟག་བཅས་སུ་ཐལ་བས་སོ། ། དེས་ན་ཡུལ་ཅན་ཉོན་མོངས་པས་ཡུལ་ཟག་བཅས་སྤངས་པ་མ་ཡིན་པ་རྣམས་ལ་དམིགས་པ་ན། དམིགས་བྱེད་ཀྱི་ཟག་པ་དེ་ཉིད་འཕེལ་ཞིང་རྒྱས་པ་ཡིན་མོད། དེའི་གྲོགས་སུ་ཡང་ཟག་པ་དུ་ཞིག་རྒྱས་པར་འགྱུར། ཞེ་ན། ཇི་སྐད་དུ།
དེ་ལ་ཅི་རིགས་པར། ཞེས་སོགས་ཀྱི་དོན་ནི། འདོད་པའི་སྡུག་བསྔལ་མཐོང་སྤང་དུ་གྱུར་པའི་འདོད་ཆགས་ཀྱིས་འདོད་པའི་བདེ་བ་ལ་དམིགས་པ་ན། འདོད་པའི་སྤང་བྱ་རིས་བཞི་དང༌། གཟུགས་ཀྱི་སྡུག་བསྔལ་མཐོང་སྤང་དུ་གྱུར་པའི་འདོད་ཆགས་ཀྱི་གཟུགས་ཀྱི་བདེ་བ་ལ་དམིགས་པ་ན། གཟུགས་ན་སྤྱོད་པའི་སྤང་བྱ་རིགས་ལྔ་ཆར་ལ་རྒྱས་པར་འགྱུར་ལ། དེ་ཡང་འདུས་བྱས་ལ་དམིགས་པ་དག་གི་དབང་དུ་བྱས་པ་དང༌། གཟུགས་མེད་ཀྱི་སྡུག་བསྔལ་མཐོང་སྤང་དུ་གྱུར་པའི་འདོད་ཆགས་ལྟ་བུས་བདེ་བ་ཟག་བཅས་ལ་དམིགས་པ་མི་སྲིད་དེ། ས་གོང་མའི་ཉོན་མོངས་པས་འོག་མ་ལ་མི་དམིགས་པའི་ཕྱིར། གོང་དུ་སྐལ་མཉམ་གྱི་རྒྱུའི་སྒོ་ནས་བཤད་པ་ལྟར།
ས་འོག་མའི་ལམ་ཟག་མེད་ལ་སྐུར་པ་བཏབ་པ་དེའི་ཚེ། བཤད་མ་ཐག་པའི་གཟུགས་མེད་ཀྱི་སྤང་བྱ་རིགས་གཉིས་དང༌། གཟུགས་མེད་ཀྱི་ཕྲ་རྒྱས་ཀུན་འགྲོ་གང་ཡིན་པ་དེ་དག་རྒྱས་པར་འགྱུར་རོ། ། འོ་ན་ཟག་མེད་ལ་དམིགས་པ་འདི་རྣམས་དམིགས་པའི་སྒོ་ནས་རྒྱས་འགྱུར་དུ་འཆད་ནུས་སམ། ཞེ་ན། དེའི་ཚེ་དམིགས་པ་ཟག་མེད་ལ་དམིགས་ཀྱང་རྒྱས་པ་ནི་མཚུངས་ལྡན་ཁོ་ནའི་སྒོ་ནས་ཡིན་ཏེ། ཇི་སྐད་དུ། བདག་གིར་མ་བྱས་གཉེན་པོའི་ཕྱིར། ། ཞེས་པས་སོ། ། གལ་ཏེ་འདོད་ཆགས་ཀྱི་བདེ་བ་ལ་དམིགས་པའི་ཚེ་སྤང་བྱ་རིགས་བཞིའམ་ལྔ་ཆར་རྒྱས་པ་སྲིད་ན།
འདོད་ཆགས་དེ་ཀུན་འགྲོ་ཉིད་དུ་ཐལ་བར་འགྱུར་ཏེ། ཕྲ་རྒྱས་ཀུན་ཏུ་འགྲོ་རྣམས་ནི། ། དམིགས་པའི་སྒོ་ནས་རང་གི་ས། ། ཐམས་ཅད་དུ་ནི་རྒྱས་པར་འགྱུར། ། ཞེས་པས་སོ། ། ཞེ་ན། འདིར་བཤད་པ་ནི་ཕྲ་རྒྱས་ཀུན་འགྲོ་དང་མཚུངས་ལྡན་གྱི་དབང་དུ་བྱས་པ་ཡིན་ཏེ། འཇིག་ལྟ་དང་མཚུངས་ལྡན་གྱི་འདོད་ཆགས་ཀྱིས་རང་སའི་ཚོར་བ་བདེ་བ་ལ་དམིགས་ཏེ་རྒྱས་པ་ན། དེ་དང་མཚུངས་པར་ལྡན་པའི་འཇིག་ཚོགས་ལ་ལྟ་བ་ཡང་རྒྱས། དེ་འདྲའི་འཇིག་ལྟ་དེ་ཀུན་འགྲོ་ཡིན་པས་རང་སའི་ཕུང་པོ་ལྔ་ཆར་ལ་དམིགས་པ་ཡིན་ལ།
དེའི་ཚེ་དེ་དང་མཚུངས་ཀྱི་འདོད་ཆགས་ཀྱིས་ཀྱང་རང་སའི་ཚོར་བ་མཐའ་དག་ལ་དམིགས་པས་ན། སྡུག་ཀུན་མཐོང་སྤང་གཉིས་རྒྱས་པར་འགྱུར་ཞིང༌། ཡང་འདོད་པའི་བདེ་བ་ལ་དམིགས་པའི་འདོད་ཆགས་དང་མཚུངས་ལྡན་གྱི་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ལམ་མཐོང་སྤང་དུ་གྱུར་པ་དག་ཀྱང་སྲིད་ཅིང༌། འདོད་པའི་འདོད་ཆགས་སྒོམ་སྤང་དུ་གྱུར་པ་དག་ཀྱང་སྲིད་ལ། དེའི་ཚེ་འདོད་ཆགས་རིས་བཞི་ཆར་གྱི་བདེ་བ་ལ་དམིགས་པར་སྲིད་པས་སོ། ། འགོག་པ་མཐོང་སྤང་དུ་གྱུར་པའི་འདོད་ཆགས་འདོད་པའི་བདེ་བ་ལ་དམིགས་པ་མི་སྲིད་དེ། དེ་ནི་རང་རིས་ཁོ་ན་ལ་དམིགས་པ་ཡིན་ལ། འདོད་པའི་སྒོམ་སྤང་དུ་ངེས་པས་སོ། ། དེ་བཞིན་དུ་གཟུགས་ཀྱི་འདོད་ཆགས་ཀྱིས་གཟུགས་ཀྱི་བདེ་བ་ལ་དམིགས་པའི་ཚེ། སྤངས་བྱ་རིགས་ལྔ་ཆར་རྒྱས་པའི་ཤེས་བྱེད་ཀྱང༌།
ས་དེའི་ཡུལ་ཅན་འདོད་ཆགས་དང་ཡུལ་བདེ་བ་ལ་སྤང་བྱ་རིས་ལྔ་ཆར་སྲིད་པས་སོ། ། ཡང་གཟུགས་མེད་པའི་འདོད་ཆགས་ཀྱིས་བདེ་བ་ལ་དམིགས་པའི་ཚེ། སྤང་བྱ་རིགས་གཉིས་དང༌། ཀུན་འགྲོ་རྣམས་རྒྱས་པའི་ཤེས་བྱེད་ནི། ཡུལ་ཅན་འདོད་ཆགས་ལ་སྤང་བྱ་རིགས་གཉིས་དང་ཀུན་འགྲོ་དང་མཚུངས་ལྡན་སྲིད་ཅིང༌། ཡུལ་བདེ་བ་ལ་ལམ་དང༌། སྒོམ་སྤང་དང༌། སྡུག་ཀུན་གྱི་བདེན་པ་དག་སྲིད་པས་སོ། ། དེ་ཡང་གཟུགས་མེད་ཀྱི་སས་བསྡུས་པའི་ལོག་ལྟ་དང་མཚུངས་ལྡན་གྱི་འདོད་ཆགས་དེས་ལམ་ཟག་མེད་ལ་སྐུར་པ་བཏབ་ན། གཟུགས་མེད་ཀྱི་ལམ་མཐོང་སྤང་རྒྱས་ཤིང༌།
དེའི་ཚེ་དེ་ལ་དམིགས་པའི་ཀུན་འགྲོ་རྣམས་ཀྱང་རྒྱས་པ་དང༌། སྒོམ་སྤང་ཉོན་མོངས་ཅན་དག་རྒྱས་པར་འགྱུར་བ་ཡིན་ནོ། ། དེ་ནས་དེའི་འོག་ཏུ་སེམས་ཕྲ་རྒྱས་དང་བཅས་པར་འཇོག་པའི་ཚུལ་འཆད་པ་ནི། ཉོན་མོངས་ཕྲ་རྒྱས་བཅས་རྣམ་གཉིས། ། ཉོན་མོངས་ཅན་མིན་རྒྱས་འགྱུར་གྱིས། ། ཞེས་པ། ཕྲ་རྒྱས་དང་བཅས་པའི་སེམས་ནི་གཉིས་ཏེ། ཉོན་མོངས་པ་ཅན་དང༌། ཉོན་མོངས་པ་ཅན་མ་ཡིན་པའོ། ། དང་པོ་ལ་གཉིས་ཏེ།
ཕྲ་རྒྱས་རྒྱས་པར་འགྱུར་བ་དང༌། མི་འགྱུར་བའོ། ། དང་པོ་ལ། གཉིས་ཏེ། མཚུངས་པར་ལྡན་པས་རྒྱས་པར་འགྱུར་བ་དང༌། དམིགས་པས་རྒྱས་པར་འགྱུར་བའོ། ། དང་པོ་ནི། འདོད་ཆགས་དང་མཚུངས་ལྡན་གྱི་སེམས་ལྟ་བུ་སྟེ། འདི་ཡང་མ་སྤངས་པའི་དབང་དུ་བྱེད་དགོས་ལ། སྤངས་ན་མཚུངས་པར་ལྡན་ཡང་རྒྱས་པར་མི་འགྱུར་བ་སྲིད་དེ།
དགྲ་བཅོམ་པའི་སེམས་འདས་པ་འདོད་ཆགས་དང་བཅས་པ་ལྟ་བུ་དང༌། དེའི་སེམས་འདས་པ་མ་འོངས་པ་མི་སྐྱེ་བའི་ཆོས་ཅན་ལྟ་བུའོ། ། དམིགས་པའི་སྒོ་ནས་རྒྱས་འགྱུར་ནི། དགེ་བ་ཟག་བཅས་གང་ཡིན་པ་དེ་རང་གི་ངོ་བོའི་སྒོ་ནས་ཀྱང་ཟག་པ་མ་ཡིན། ཟག་པ་དང་མཚུངས་པར་ལྡན་པ་མ་ཡིན་མོད། ཟག་པས་དེ་ལ་དམིགས་པའི་སྒོ་ནས་ཟག་པ་ཉིད་རྒྱས་པར་འགྱུར་བའི་རྒྱུ་མཚན་གྱི་ཟག་པ་དང་བཅས་པར་འགྱུར་བའོ། ། འདིར་ཡང་ཟག་བཅས་ཀྱི་དངོས་པོ་དེ་ལ་ཟག་པས་དམིགས་པ་ཙམ་གྱིས་རྒྱས་པར་ཁྱབ་པ་མེད་དེ། དགྲ་བཅོམ་པའི་དགེ་སེམས་ཟག་བཅས་འདས་པ་རྣམས་ལྟ་བུའོ། ། དེ་འདྲ་དེ་སྤངས་པ་ནི་ཡིན་ཏེ། སྒོམ་སྤང་ཡིན་པས་སོ། །
དེ་བཞིན་དུ་དགྲ་བཅོམ་པའི་རྒྱུད་ཀྱི་སྙོམས་འཇུག་དག་པ་རྣམས་ཟག་པ་དང་བཅས་པར་འཇོག་པ་དེ་ཡང༌། དམིགས་པ་ཁོ་ནའི་སྒོ་ནས་ཟག་བཅས་སུ་འཇོག་པ་ཡིན་མོད། རྒྱས་པར་འགྱུར་བ་ནི་མ་ཡིན་ཏེ། ཟག་པ་སྤངས་པའི་ཕྱིར། འདིར་གཞུང་རྐང་པ་དང་པོའི་དོན་ནི། མཚུངས་ལྡན་གྱི་སྒོ་ནས་ཟག་བཅས་ཡིན་པ་གཞིར་བྱས་པ་ལ། རྒྱས་པར་འགྱུར་བ་དང་མི་འགྱུར་བ་གཉིས་ཡོད། ཅེས་དང༌། དངོས་པོ་ཉོན་མོངས་ཅན་ལ། ཡུལ་ཅན་ཉོན་མོངས་པ་དམིགས་པས་རྒྱས་པ་དང་མཚུངས་ལྡན་གྱིས་རྒྱས་པ་གཉིས་ཡོད་པས་ཕྲ་རྒྱས་དང་བཅས་པར་འཇོག
ཅེས་པ་ཡིན་ལ། རྐང་པ་ཕྱི་མའི་དོན་ནི། དགེ་བ་ཟག་བཅས་དང༌། མ་སྒྲིབས་ལུང་མ་བསྟན་རྣམས་ཕྲ་རྒྱས་དང་བཅས་པར་འཇོག་པ་ནི་དམིགས་པས་རྒྱས་འགྱུར་ཁོ་ནས་དེར་འཇོག་པ་ཡིན་ཏེ། རང་སའི་ཉོན་མོངས་ཀྱིས་དམིགས་ནས་མི་རྒྱས་པར་མི་སྲིད་པའི་ཕྱིར་དང༌། རང་སའི་ཉོན་མོངས་དང་མཚུངས་པར་ལྡན་པ་མི་སྲིད་པའི་ཕྱིར། དེ་བས་ན་འདིར། ཟག་བཅས་ཡིན་པ་ལ། ཟག་པ་དམིགས་པ་དང་མཚུངས་ལྡན་གང་རུང་གི་སྒོ་ནས་རྒྱས་པར་འགྱུར་བས་མ་ཁྱབ་པ་ཉིད་དུ་བཤད་པ་དེའི་ཕྱིར། བོད་ཀྱི་རྣམ་བཤད་མཛད་པ་དག་དེ་དེའི་མཚན་ཉིད་དུ་འཇོག་པ་ནི་བྱེ་སྨྲའི་གྲུབ་པའི་མཐའ་མ་ཡིན་ནོ། །
དེ་ཡང་ལུགས་འདིར་ཟག་པ་སྤངས་པའི་དོན། ངང་པས་ཆུའི་ནང་ནས་འོ་མ་འཐུངས་པ་ལྟར། སེམས་ལོགས་སུ་བཞག་ནས་ཟག་པ་སྤོང་བར་ནི་མི་འདོད་ཀྱི། ཟག་པ་དང་སེམས་ལྷན་གཅིག་པ་ཁོ་ནར་འདས་པ་དང༌། ལྷན་ཅིག་པ་ཁོ་ནར་མ་འོངས་པའི་ས་ན་མི་སྐྱེ་བའི་ཆོས་ཅན་དུ་ཡོད་པ་ཡིན་ནོ། ། ཞེས་འདོད་པའོ། ། ཡང་དམིགས་པ་སྤངས་མ་སྤངས་ལས་རྒྱས་མི་རྒྱས་སུ་འཇོག་པ་དེའི་དོན་ནི། གང་ལ་དམིགས་པའི་ཡུལ་དེ་སྤངས་མ་སྤངས་ལ་བྱ་བ་ཁོ་ནར་མ་ཟད་ཀྱི། དེ་ལ་དམིགས་པར་བྱེད་པའི་ཡུལ་ཅན་གྱི་ཤེས་པ་སྤངས་མ་སྤངས་ལས་ཀྱང་འཇོག་དགོས་པ་ཡིན་ཏེ། ཇི་སྐད་དུ།
དེ་ལ་དམིགས་པ་ཡང་དག་པར། ། ཟད་དང་དམིགས་པ་སྤངས་པས་སོ། ། ཞེས་འབྱུང་བ་ལྟར་རོ། ། དེའི་འོག་ཏུ་ཕྲ་རྒྱས་བཅུ་པོའི་གོ་རིམ་བསྟན་པ་ནི། རྨོངས་ལས་ཐེ་ཚོམ་དེ་ལས་ནི། ། ལོག་ལྟ་དེ་ནས་འཇིག་ཚོགས་ལྟ། ། དེ་ནས་མཐར་འཛིན་དེ་ནས་ནི། ། ཚུལ་ཁྲིམས་མཆོག་འཛིན་དེ་ནས་ལྟ། ། རང་གི་ལྟ་ལ་ང་རྒྱལ་ཆགས། ། གཞན་ལ་ཞེ་སྡང་དེ་ལྟར་རིམ། །
ཞེས་པའོ། ། དེར་རྨོངས་པ་ལས་ཐེ་ཚོམ་དེ་ལས་ལོག་ལྟ་སྐྱེ་བ་ནི་གོ་བར་ཟད་ལ། ལོག་ལྟ་ལས་འཇིག་ལྟ་སྐྱེ་བ་ནི་འགྲེལ་པར། སྡུག་བསྔལ་ཕུང་པོ་བསལ་ནས་བདག་ཏུ་མངོན་པར་ཞེན་པའི་ཕྱིར་རོ། ། ཞེས་བཤད་པ་དེའི་དོན་ནི། རྣམ་བཤད་མཛད་པ་དག ཕུང་པོ་མི་རྟག་པ་དང་དུ་མར་མ་ཤེས་པས་བདག་ཏུ་ཞེན་པ་ཡིན་ཞེས་འཆད་པ་ནི། ཡི་གེའི་དོན་མ་ཡིན་ཏེ། དེ་ལྟར་འཆད་པ་ནི་མ་རིག་པ་དང་ཐེ་ཚོམ་ལས་འཇིག་ལྟ་འབྱུང་བའི་དོན་དུ་སོང་བས། བར་དུ་ལོག་ལྟ་བརྒྱུད་པའི་དགོས་པ་མ་གྲུབ་པའི་ཕྱིར།
དེས་ན་དོན་ནི། འཇིག་ལྟའི་དམིགས་པ་དང་འཛིན་སྟངས་ནི། ཕྱི་རོལ་པའི་དགེ་སྦྱོང་དང་བྲམ་ཟེ་སུའི་ལུགས་ལ་ཡང་ཕུང་པོ་ཉིད་བདག་ཏུ་འཛིན་པར་འཆད་པ་ཡིན་ལ། ལོག་པར་ལྟ་བས་སྡུག་བསྔལ་སོགས་མེད་དོ་ཞེས་སྐུར་པ་བཏབ་པ་དེའི་ཚེ། མ་མཐོང་བའི་རྒྱུ་འབྲས་ལ་སྐུར་པ་བཏབ་པ་ཡིན་ཏེ། མཐོང་བའི་ཕུང་པོ་ལ་ནི་རྒྱང་འཕན་གྱིས་ཀྱང་མི་སྙོན་པའི་ཕྱིར། དེས་ན་མ་འོངས་པའི་སྡུག་བསྔལ་ལས་ད་ལྟར་གྱི་ཕུང་པོ་ལོགས་ཤིག་ཏུ་བསལ་ནས་ད་ལྟར་གྱི་ཕུང་པོ་ཉིད་བདག་ཏུ་ཞེན་པའོ། ། དེ་འདྲའི་འཇིག་ལྟ་དེ་ལས་ནི་ཆད་པའི་ལྟ་བ་འབྱུང་བ་ཡིན་ཏེ། ཕུང་པོ་འདི་ཆད་ནས་ཕྱི་མ་མཚམས་མི་སྦྱོར་བར་འདོད་པའི་ཕྱིར། དེས་ན་སྤྱིར་འཇིག་ལྟ་ཙམ་ལོག་ལྟ་ལ་རག་མ་ལས་ཀྱང༌།
མཐར་འཛིན་ལྟ་བ་འདྲེན་བྱེད་ཀྱི་འཇིག་ལྟ་ལ་ལོག་ལྟ་སྔོན་དུ་འགྲོ་དགོས་པའི་དོན་ནོ། ། ཡང་ན་བྱེ་སྨྲའི་གྲུབ་མཐའ་འདི་ལྟར་འཆད་ནུས་ཏེ། འཇིག་ལྟའི་ངོས་འཛིན་བདག་ཏུ་ལྟ་བ་ཡིན་ཀྱང༌། ཕུང་པོ་ལ་དེར་ལྟ་བ་ལ་མི་འཆད་ཀྱི། མུ་སྟེགས་ཀྱི་གྲུབ་མཐས་བཏགས་པའི་བདག་ཏུ་ལྟ་བའོ། ། དེ་ལ་ནི་ལོག་ལྟ་སྔོན་དུ་འགྲོ་དགོས་ཏེ། སྡུག་བསྔལ་གྱི་ཕུང་པོ་འདི་མེད་དོ་ཞེས་སྐུར་པ་བཏབ་ནས། དེ་ལས་གཞན་པའི་བདག་གཅིག་ཡོད་པར་སྒྲོ་འདོགས་དགོས་པའི་ཕྱིར། འགྲེལ་པའི་ཚིག་ཀྱང༌། སྡུག་བསྔལ་གྱི་ཕུང་པོ་བསལ་ནས་བདག་ཏུ།
ཞེས་པའོ། ། དེའི་ཕྱིར་མཐར་འཛིན་གྱི་དོན་ཀྱང༌། མུ་སྟེགས་ཀྱི་བཏགས་པའི་བདག་དེ་ཉིད་ལ་རྟག་པའམ་ཆད་པར་ལྟ་བ་ཡིན་གྱི། ཕུང་པོ་ཉིད་རྟག་ཆད་དུ་འཛིན་པ་མ་ཡིན་ཏེ། ཕུང་པོ་མེད་དོ། ། ཞེས་སྐུར་པ་འདེབས་པའི་ལོག་ལྟ་སྔོན་དུ་སོང་བའི་མཐར་འཛིན་ཉིད་ཡིན་པའི་ཕྱིར་རོ། ། དོན་དེ་ལ་བསམ་ནས། ལུགས་འདིར་འཇིག་མཐར་གཉིས་མཐོང་སྤང་ཁོ་ནར་འཆད་པ་དང༌། ཇི་སྐད་དུ། འཕགས་པ་ལ།
རྣམ་སོགས་ང་འོ་སྙམ་མི་འབྱུང༌། ། ལྟ་བས་རྒྱས་པར་འགྱུར་ཕྱིར་རོ། ། ཞེས་བཤད་པ་ཡིན་ནོ། ། དེ་བཞིན་དུ་མཆོག་འཛིན་གཉིས་དང༌། རང་གི་ལྟ་བ་ལ་ཆགས་པ་དང༌། གཞན་གྱི་ལྟ་བ་ལ་ཞེ་སྡང་བ་ཡང་མུ་སྟེགས་པས་བརྟགས་པའི་བདག་ཉིད་རྟག་པའམ་ཆད་པར་ལྟ་བ་དེ་ཉིད་གཞིར་བཞག་ནས་འཆད་དགོས་པ་ཡིན་གྱི། སྤྱིར་ལྟ་བ་ངན་པ་ཙམ་གྱི་དབང་དུ་བྱས་ནས་བཤད་ན་འབྱོར་བ་མ་ཡིན་ཏེ། དེ་ལ་ནི་འདིར་འཆད་པའི་གོ་རིམ་དེའི་ངེས་པ་མི་དགོས་པའི་ཕྱིར་རོ། ། འོ་ན་སྔར་གོང་དུ་ལྟ་བ་ལྔའི་ངོས་འཛིན་བཤད་པ་དང་མ་མཐུན་ནོ། ། ཞེ་ན།
གོང་དུ་ནི་སྤྱིར་མདོའི་ལུགས་དང་མཐུན་པར་བཤད་པ་ཡིན་ལ། འདིར་ནི་རང་གི་གྲུབ་པའི་མཐས་བཏགས་ནས་བཤད་པའོ། ། གཞན་ལ་ཞེ་སྡང༌། ཞེས་པའི་དོན་གཞན་རྒྱུད་ཀྱི་ལྟ་བ་ལ་དམིགས་ནས་ཞེ་སྡང་བ་ནི་མ་ཡིན་ཏེ། མཐོང་སྤང་གི་དམིགས་པ་ནི་རང་གི་རྒྱུད་ཁོ་ན་ལ་ཡོད་དགོས་པའི་ཕྱིར། དེས་ན་གཞན་ཞེས་པ་ནི་རང་རྒྱུད་ཀྱི་ལྟ་བ་ལ་ཞེ་སྡང་བའི་སྒོ་ནས་བཤད་པའི་ཕྱིར། དེའི་རིགས་པས་མ་རིག་པ་ཡང༌། བདག་ཏུ་རྨོངས་པ་དང༌། ཐེ་ཚོམ་ཡང༌། ཕུང་པོ་ཉིད་བདག་གམ།
དེ་ལས་གཞན་ཞིག་ཡོད་སྙམ་དུ་དོགས་པའོ། ། དེ་བཤད་པ་ན་མཐོང་བས་སྤང་བྱ་བ་ཐམས་ཅད་ཁ་ནང་དུ་ལྟས་པ་དང༌། གཞི་མེད་ལ་དམིགས་པ་ཡིན་ནོ། ། ཞེས་བྱ་བར་གྲུབ་པ་ཡིན་ཏེ། བདག་ཏུ་ལྟ་བའི་ཕྱིར་དང༌། བདག་ཏུ་འདོགས་པའི་གཞི་ཕུང་པོ་ལ་མི་དམིགས་པར། གཞི་མེད་པ་གྲུབ་མཐས་བཏགས་པ་ཤིག་ལ་དམིགས་པའི་ཕྱིར། དེ་སྐད་དུ་ཡང༌། དང་པོ་ལས་མ་ཡིན། ཞེས་པའི་འགྲེལ་པར།
ཅིའི་ཕྱིར་འབྲས་བུ་དང་པོ་ལས་ཡོངས་སུ་ཉམས་པ་མེད་ཅེ་ན། མཐོང་བས་སྤང་བྱ་བ་རྣམས་གཞི་མེད་པའི་ཕྱིར་ཏེ། དེ་དག་ནི་འཇིག་ཚོགས་ལྟ་བའི་རྩ་བ་ཅན་ཡིན་པའི་ཕྱིར། བདག་གི་གཞི་ལ་འཇུག་པ་ཅན་ཡིན་ན་བདག དེ་ཡང་མེད་དོ། ། མཐར་འཛིན་པ་ལ་སོགས་པ་ཡང་དེའི་གཞི་ལ་ཞུགས་པ་ཡིན་པས་གཞི་མེད་པ་དག་ཅེས་བྱའོ། ། སྒོམ་པས་སྤང་བར་བྱ་བ་འདོད་ཆགས་ལ་སོགས་པ་ནི་གཞི་དང་བཅས་པ་དག་ཅེས་བྱ་སྟེ། གང་ལ་དེ་དག་འཇུག་པར་འགྱུར་བ་སྡུག་པ་ལ་སོགས་པ་ཙམ་ཡོད་ཀྱི། བདག་ལ་སོགས་པ་ནི་བག་ཀྱང་མེད་དོ། ། ཞེས་གསུངས་པས་སོ། །
གལ་ཏེ། དེ་ལྟར་མཐོང་སྤང་ཐམས་ཅད་འཇིག་ལྟའི་རྩ་བ་ཅན་དུ་འཆད་ན། འདིར་ལོག་ལྟ་ཉིད་འཇིག་ལྟའི་རྩ་བར་འཆད་པ་ཅི་ཞེ་ན། འཇིག་ལྟའི་རྩ་བར་བཤད་པའི་ལོག་ལྟ་ནི། སྡུག་བསྔལ་གྱི་ཕུང་པོ་ཉིད་ལ་ལོག་པར་ལྟ་བ་ཡིན་ཏེ། བདག་ཏུ་འཁྲུལ་པའི་གཞི་ཡིན་ངོ་ཤེས་པ་དེ་ལ་སྐུར་པ་འདེབས་པའི་ཕྱིར། དེ་ཉིད་འཇིག་ལྟའི་འབྲས་བུ་ཡང་ཡིན་ཏེ། བདག་ཏུ་འཁྲུལ་པའི་གཞི་མ་ཡིན་པ་ཞིག་བདག་ཏུ་བཟུང་བ་ལས། འཁྲུལ་གཞི་དེ་ལ་སྐུར་འདེབས་ཀྱི་ལྟ་བ་འབྱུང་བའི་ཕྱིར། དེ་ནས་དགུ་པ་སྐྱེ་བའི་རྒྱུ་བཤད་པ་ནི།
ཕྲ་རྒྱས་སྤངས་པ་མ་ཡིན་དང༌། ། ཡུལ་ནི་ཉེ་བར་གནས་པ་དང༌། ། ཚུལ་བཞིན་མ་ཡིན་ཡིད་བྱེད་ལས། ། ཉོན་མོངས་རྒྱུ་ནི་ཚང་བ་ཡིན། ། ཞེས་པ་རྐང་པ་དང་པོས་རྒྱུའི་སྟོབས་ཞེས་པ་དེ་འཆད་པ་ཡིན་ལ། དེ་ཡང་ཉོན་མོངས་དེའི་གཉེན་པོ་མ་སྐྱེས་ཤིང་ཐོབ་པ་མ་བཅད་པའོ། ། གཉིས་པ་ནི། ཡུལ་གྱི་སྟོབས་ཞེས་པ་དེ་འཆད་ལ། དེ་ཡང་ཉོན་མོངས་སྐྱེ་བ་དང༌། རྗེས་སུ་མཐུན་པའི་ཡུལ་ཡོད་པའོ། །
རྐང་པ་གསུམ་པས་ནི་སྦྱོར་བའི་སྟོབས་ཞེས་པ། ཡུལ་དེ་ལ་དམིགས་པའི་ཡིད་བྱེད་སྔ་མ་ཡོད་པ་དེ་འཆད་ལ། སྤྱིར་ཡིད་བྱེད་ལ། ཚུལ་བཞིན་དང༌། དེ་མ་ཡིན་པར་ཡིད་ལ་བྱེད་པ་གཉིས་ལས། འདིར་ནི་ཕྱི་མ་སྟེ་དེ་མ་ཐག་པའི་རྐྱེན་ནོ། ། རྐང་པ་སྔ་མ་གཉིས་ཀྱིས་རྒྱུའི་རྐྱེན་དང་དམིགས་པའི་རྐྱེན་ཏེ། མདོར་ན་ཉོན་མོངས་པ་གང་དང་གང་གི་རྐྱེན་གསུམ་ཚང་བ་ལ་དེའི་རྒྱུ་ཚོགས་ཚང་བ་ཞེས་བྱའོ། ། འོ་ན་དགྲ་བཅོམ་པ་ལ་ཉོན་མོངས་སྐྱེ་བ་མི་སྲིད་པར་འགྱུར་ཏེ། རྒྱུ་གསུམ་པོ་དེ་མ་ཚང་བའི་ཕྱིར།
འདོད་ན་ཡོངས་སུ་ཉམས་པའི་ཆོས་ཅན་ཇི་ལྟ་ཞེ་ན། སྤངས་པ་ལས་ཉམས་པའི་ཚེ་རྐྱེན་གསུམ་པོ་ཚང་བ་ཡིན་ནོ། ། ཞེས་ཐོག་མར་བརྗོད་ནས། ཉམས་བྱེད་ཀྱི་རྐྱེན་ཉོན་མོངས་པ་ཉིད་མ་ཡིན་ནམ། ཞེ་ན། ཡིན་མོད། ཉམས་བྱེད་ཀྱི་རྐྱེན་ཉོན་མོངས་པ་སྐྱེས་པ་དང་སྤངས་པ་ལས་ཉམས་པ་དུས་མཉམ་པའོ། ། ཞེས་འཆད་དགོས་ལ། འགྲེལ་པར་ནི། རེས་འགའ་ཡུལ་གྱི་སྟོབས་ཁོ་ན་ལས་སྐྱེ་ཡི།
རྒྱུའི་སྟོབས་ཀྱིས་ནི་མ་ཡིན་ཏེ། དཔེར་ན་དགྲ་བཅོམ་པ་ཡོངས་སུ་ཉམས་པའི་ཆོས་ཅན་གྱི་ལྟ་བུའོ། ། ཞེས་གྲག་གོ ། ཞེས་བཤད་ལ། གྲག་གོའི་དོན་ནི། རྒྱུ་མ་ཚང་བར་འབྲས་བུ་འབྱུང་ན། ཐུག་པ་མེད་པར་ཐལ་བ་དང༌། འདིར་ཉོན་མོངས་སྐྱེ་བའི་རྒྱུ་ཚོགས་ཀྱི་གྲངས་དེས་འཆད་པ་དང་དགྲ་བཅོམ་ཉམས་པའི་ཆོས་ཅན་ཁས་ལེན་པ་འགལ་བ་འདུས་པ་ཡིན་ནོ། ། ཞེས་བྱ་བའི་དོན་ཏེ། དགྲ་བཅོམ་པ་ལ་ཉམས་པ་མི་སྲིད་པར་འཆད་པའོ། །
བྱེ་སྨྲའི་གྲུབ་མཐའ་ལ་ནི། ཉམས་པའི་འོག་ཏུ་ཉོན་མོངས་སྐྱེ་བར་འཆད་ཀྱི། ཉོན་མོངས་སྐྱེས་ནས་ཉམས་པར་འཆད་པ་ནི་མ་ཡིན་ཏེ། ཇི་སྐད་དུ། ཁམས་གསུམ་པ་ཡི་ཉོན་མོངས་ཅན། ། དྲུག་དང་དྲུག་དང་གཉིས་རྙེད་དོ། ། ཞེས་འཆད་པས་སོ། ། བཅུ་པ་མདོ་ལས་གསུངས་པའི་དབྱེ་བ་བསྟན་པ་ལ་དོན་མཚན་རྣམ་པ་བཅུ་བཞི་སྟེ། ཟག་པ་དང༌། ཆུ་བོ་དང༌།
སྦྱོར་བ་དང༌། ཉེར་ལེན་དང༌། ཕྲ་རྒྱས་ལ་སོགས་པའི་མིང་དོན་དང༌། ཀུན་ཏུ་སྦྱོར་བ་དང༌། འཆིང་བ་དང༌། ཉེ་བའི་ཉོན་མོངས་པ་དང༌། ཀུན་ནས་དཀྲིས་པ་དང༌། དྲི་མ་དང༌། དེ་དག་གི་རྣམ་པའི་རབ་དབྱེ་དང༌། སྒྲིབ་པ་ལྔ་བཤད་པ་རྣམས་སོ། །
དེ་ཡང་ཟག་པ་ནས་འཆིང་བའི་བར་ཕྲ་རྒྱས་ཉིད་ཀྱི་དབང་དུ་བྱས་ནས་དགོས་པ་དང༌། རྒྱུ་མཚན་ལ་ལྟོས་པའི་མིང་གི་རྣམ་གྲངས་དུ་མས་འཆད་ལ། དམིགས་ལ་ཅུང་ཟད་ནི། ཀུན་སྦྱོར་གྱི་སྐབས་སུ་ཕྲག་དོག་དང༌། སེར་སྣ་གཉིས་ཉེ་བའི་ཉོན་མོངས་པའི་ནང་ཚན་ཡིན་ཀྱང༌། ཀུན་སྦྱོར་གྱི་དབྱེ་བར་བཤད་ཅིང༌། དེར་འཆད་པའི་རྒྱུ་མཚན་ཡང༌། ཇི་སྐད་དུ། གང་ཕྱིར་གཉིས་ཀ་གཅིག་ཏུ་ནི། ། མི་དགེ་རང་དབང་དེ་ཡི་ཕྱིར། །
ཕྲག་དོག་སེར་སྣ་དེ་དག་ལས། ། ལོགས་ཤིག་ཀུན་སྦྱོར་གཉིས་སུ་བཤད། ། ཅེས་འབྱུང་ལ། དེ་དག་ལས། ཤེས་པའི་དོན་ཡང༌། ཀུན་ནས་དཀྲིས་པ་ཞེས་བྱ་བ་ཉེ་བའི་ཉོན་མོངས་པ་དེ་དག་ལས། གཉིས་པོ་ཁོ་ན་འདིར་བཤད་ཅེས་པའི་དོན་ནོ། ། དབྱེ་བ་དེ་དག་ཕལ་ཆེ་བ་ནི་གཞུང་འགྲེལ་གྱི་སྒྲ་ཇི་པ་བཞིན་པ་ཉིད་ཀྱིས་རྟོགས་པར་ནུས་ལ། ཀུན་སྦྱོར་གྱི་དབྱེ་བ་འཆད་ཚུལ་མི་འདྲ་བ་གསུམ་སྟེ། ། དགུར་བཞག་པ་དང༌།
ཐ་མའི་ཆ་མཐུན་ལྔར་ཕྱེ་བ་དང༌། གོང་མའི་ཆ་མཐུན་ལྔར་བཞག་པའོ། ། དགུ་ནི། ལྟ་མིན་ལྔ་པོ་སོ་སོར་བཞག་པས་ལྔ་དང༌། ལྟ་བ་ལ་གསུམ་ལྟ་བའི་ཀུན་སྦྱོར་དང༌། གཉིས་མཆོག་ཏུ་འཛིན་པའི་ཀུན་སྦྱོར་དུ་བཞག་ནས་གཉིས་དང༌། ཕྲག་དོག་སེར་སྣ་གཉིས་སྟེ་དགུའོ། ། སྐབས་འདིར་འགྲེལ་པ་ལས། ཇི་སྐད་དུ། དེ་ཉིད་ཀྱི་ཕྱིར་ལྟ་བ་དང་མཚུངས་པར་ལྡན་པའི་ཆོས་རྣམས་ལ་རྗེས་སུ་ཆགས་པའི་ཀུན་ཏུ་སྦྱོར་བས་ལྡན་ཞིང༌།
ལྟ་བས་ཀུན་ཏུ་སྦྱོར་བས་མ་ཡིན་ལ། དེ་ལ་ལྟ་བའི་ཕྲ་རྒྱས་རྒྱས་པར་མི་འགྱུར་བ་མ་ཡིན་པ་ལྟ་ཡོད་དམ། ཞེ་ན། སྨྲས་པ། ཡོད་དེ། ཀུན་འབྱུང་ཤེས་པ་སྐྱེས་ལ། འགོག་པ་ཤེས་པ་མ་སྐྱེས་པའི་ཚེ། འགོག་པ་དང་ལམ་མཐོང་བས་སྤང་བར་བྱ་བ། ལྟ་བ་མཆོག་ཏུ་འཛིན་པ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་དང་མཚུངས་པར་ལྡན་པའི་ཆོས་རྣམས་དང་སྟེ།
དེ་དག་ནི་རྗེས་སུ་ཆགས་པའི་ཀུན་ཏུ་སྦྱོར་བ་དེ་ལ་དམིགས་པས་ལྡན་ལ། ལྟ་བའི་ཀུན་ཏུ་སྦྱོར་བས་ནི་མི་ལྡན་ཏེ། ཀུན་ཏུ་སྦྱོར་བས་ནི་སྤངས་པའི་ཕྱིར་དང༌། ཀུན་ཏུ་སྦྱོར་བ་མ་ཡིན་པ་དེ་ལ་དམིགས་པ་དང་རྣམ་པས་མཚུངས་པར་ལྡན་པ་ཅན་ལ་ལྟ་བའི་ཀུན་ཏུ་སྦྱོར་བ་ནི་མེད་པའི་ཕྱིར་རོ། ། དེ་དག་ལ་ལྟ་བའི་ཕྲ་རྒྱས་དག་ནི་རྒྱས་པར་འགྱུར་ཏེ། མཆོག་ཏུ་འཛིན་པའི་ལྟ་བ་དེ་དག་ཁོ་ན་མཚུངས་པར་ལྡན་པའི་སྒོ་ནས་རྒྱས་པར་འགྱུར་རོ། ། ཞེས་བྱའོ། ། ཞེས་གསུངས་པ་འདིའི་དོན། ཀུན་སྦྱོར་གྱི་དབྱེ་བ་འཆད་པའི་ཚེ་ལྟ་བའི་ཕྲ་རྒྱས་གཅིག་པུ་ལ་ཀུན་སྦྱོར་གཉིས་ཕྱེ་བས་གྲུབ་པའི་དོན་ཏེ། དེ་ཡང་འདི་ལྟར།
རྒྱུ་ཉོན་མོངས་པ་དང་སྦྱོར་བར་བྱེད་པས་ན་ཀུན་སྦྱོར་ཞེས་བྱ་ལ། དེ་ལ་ཡང༌། སྦྱོར་བྱེད་ཉོན་མོངས་པ་སྤྱི་མཚན་པས་སྦྱོར་བ་དང༌། རང་མཚན་པས་སྦྱོར་བ་གཉིས་ལས། དང་པོ་ནི། ལྟ་བ་དང༌། མ་རིག་པ་དང༌། ཐེ་ཚོམ་རྣམས་ཀྱིས་སྦྱོར་བ་ཡིན་ལ། དེ་དག་གིས་སྦྱོར་བའི་ཚུལ་དང༌། ཡུལ་གང་དང་སྦྱོར་བ་རྣམས་ནི།
ཇི་སྐད་དུ། འདས་དང་ཉེར་གནས་འདོད་ཆགས་སུ། ། ཞེས་བཤད་ཟིན་པ་དེ་ཉིད་ཡིན་ལ། འདིར་ནི། འདོད་ཆགས་ཀྱི་ཀུན་ཏུ་སྦྱོར་བས་སྦྱོར་བ་ལ། ལྟ་བའི་ཀུན་ཏུ་སྦྱོར་བས་ཀྱང་སྦྱོར་བར་ངེས་སམ། གལ་ཏེ་ལྟ་བའི་ཀུན་ཏུ་སྦྱོར་བས་མ་སྦྱར་བ་ལ་ལྟ་བའི་ཕྲ་རྒྱས་ཀྱང་རྒྱས་པར་མི་འགྱུར་བས་ཁྱབ་པ་ཡོད་དམ། ཞེས་པ་ནི་དྲི་བ་ཡིན་ལ། ལན་ལ་གཉིས་ཏེ། དྲི་བ་སྔ་མ་ལ་ཁྱབ་པ་མ་ངེས་པར་བསྟན་པ་དང༌།
ཕྱི་མ་ལ་ཁྱབ་པ་མ་ངེས་པར་བསྟན་པའོ། ། དང་པོ་ནི། སྡུག་ཀུན་མཐོང་སྤང་སྤངས་ཤིང༌། འགོག་པ་ལ་ཆོས་ཤེས་མ་སྐྱེས་པའི་སྐབས་དེར། འགོག་ལམ་མཐོང་སྤང་དུ་གྱུར་པའི་མཆོག་འཛིན་གྱི་ཀུན་སྦྱོར་གཉིས་དང་མཚུངས་པར་ལྡན་པའི་སེམས་དང་སེམས་ལས་བྱུང་བ་རྣམས་རྗེས་སུ་ཆགས་པའི་ཀུན་ཏུ་སྦྱོར་བས་ནི་ལྡན་པར་བྱེད་དེ། དེ་ལ་དམིགས་པའི་སྒོ་ནས་འདོད་ཆགས་རྒྱས་པར་འགྱུར་བའི་ཕྱིར། འདོད་ཆགས་དེ་ཡང་གང་ཞེ་ན། དེར་གྱུར་པའི་མཆོག་འཛིན་གྱི་ཀུན་སྦྱོར་དང་མཚུངས་པར་ལྡན་པ་སྟེ། ཀུན་འགྲོ་མ་ཡིན་རང་རིས་སོ། ། ཞེས་འབྱུང་བ་དེ་ཉིད་དོ། །
ལྟ་བའི་ཀུན་སྦྱོར་གྱིས་ནི་དེ་དག་ལ་དམིགས་ནས་དེ་དང་ལྡན་པར་བྱེད་པ་མ་ཡིན་ཏེ། སྤྱིར་ལྟ་བའི་ཀུན་སྦྱོར་ལ། ཀུན་འགྲོ་དང༌། ཀུན་འགྲོ་མ་ཡིན་པ་གཉིས་སུ་ངེས་ཤིང༌། ཀུན་འགྲོ་ནི་སྐབས་དེར་སྤང་ཟིན་པས་དེས་དེ་ལ་དམིགས་པར་མི་བྱེད། ཀུན་འགྲོ་མ་ཡིན་པ་ནི། འགོག་ལམ་མཐོང་སྤང་དུ་གྱུར་པའི་ལོག་ལྟ་གཅིག་པུར་ངེས་ལ། དེས་ནི། ཇི་སྐད་དུ། དྲུག་ནི་ཟག་མེད་སྤྱོད་ཡུལ་ཅན། །
ཞེས་བཤད་པས། མཆོག་འཛིན་གྱི་ཀུན་སྦྱོར་དང་མཚུངས་པའི་ཚོར་བ་སོགས་ལ་དམིགས་པར་མི་བྱེད་དེ། ཟག་མེད་ཁོ་ནའི་ཡུལ་ཅན་དུ་ངེས་པའི་ཕྱིར། དེར་གྱུར་པའི་མ་རིག་པ་དང་ཐེ་ཚོམ་གྱིས་ཀྱང་དེ་བཞིན་ནོ། ། ལྟ་བའི་ཀུན་སྦྱོར་གྱིས་མ་དམིགས་ཀྱང༌། ལྟ་བའི་ཕྲ་རྒྱས་ནི་རྒྱས་པར་འགྱུར་ཏེ། མཆོག་འཛིན་གྱི་ལྟ་བ་གཉིས་པོ་མཚུངས་ལྡན་གྱི་སྒོ་ནས་རྒྱས་པར་འགྱུར་བའི་ཕྱིར་ཏེ། དེ་དག་དང་མཚུངས་པར་ལྡན་པའི་ཕྱིར། དེ་དག་ནི་མཚུངས་པར་ལྡན་པ་བཞིན་དུ། དེ་དག་ལ་དེས་དམིགས་པ་ཡང་ཡིན་ཏེ།
ཀུན་འགྲོ་མ་ཡིན་རང་རིས་སོ། ། ཞེས་སྤྱིར་བཏང་དུ་བཤད་པ་དེ་ཉིད་འདི་ལ་འཇུག་པའི་ཕྱིར། དེའི་དམིགས་བསལ་ཀུན་འགྲོ་མ་ཡིན་པ་ཟག་མེད་ལ་དམིགས་པ་དག རང་རིས་ལ་དམིགས་པ་དང༌། རྒྱས་པ་གཉིས་ཀའི་ངེས་པ་མེད་པར་འཆད་དགོས་སོ། ། འགོག་ལམ་མཐོང་སྤང་དུ་གྱུར་པའི་ལོག་ལྟ་ནི་མཆོག་འཛིན་གཉིས་དང་ལྡན་པ་ཡིན་ཏེ། དམིགས་རྣམ་མི་མཚུངས་པས་ཚོགས་པ་ཐ་དད་པའི་ཕྱིར་དང༌། ལྟ་བའི་ཀུན་སྦྱོར་གསུམ་ནི་གཟུང་བ་ཡུལ་དུ་གྱུར་པ་ཡིན་ལ། མཆོག་འཛིན་གྱི་ཀུན་སྦྱོར་གཉིས་འཛིན་པ་ཡུལ་ཅན་དུ་གྱུར་པ་ཡིན་པས་སོ། ། དེས་ན་མཆོག་འཛིན་གཉིས་ལྟ་བ་དང་པོ་གསུམ་སྟེ་སྔ་ཆར་ལྟ་བའི་ཕྲ་རྒྱས་སུ་མཚུངས་ཀྱང༌།
དམིགས་རྣམས་འགལ་བ་ཅན་དུ་ངེས་པས། མཆོག་འཛིན་གཉིས་དང་མཚུངས་ལྡན་དུ་བྱུང་བའི་ཚོར་བ་སོགས་ལ། དམིགས་པ་དང་མཚུངས་ལྡན་གང་གི་སྒོ་ནས་ཀྱང་ལྡན་པ་དང་རྒྱས་པར་འགྱུར་བ་མ་ཡིན་ལ། མཆོག་འཛིན་གཉིས་ནི་དམིགས་པ་དང་མཚུངས་ལྡན་གཉིས་ཀའི་སྒོ་ནས་ལྡན་པ་དང་རྒྱས་པར་འགྱུར་བའོ། ། མཆོག་འཛིན་གཉིས་ཀུན་སྦྱོར་ལ་སོགས་པར་འཇོག་པའི་ཤེས་བྱེད་འཆད་པ་ན། རྫས་དང་མཆོག་འཛིན་འདྲ་བའི་ཕྱིར། ། ལྟ་གཉིས་ཀུན་ཏུ་སྦྱོར་གཞན་ནོ། ། ཞེས་འབྱུང་བ་དེའི་སྟེང་དུ། འགྲེལ་པར། ལྟ་བ་དང་པོ་གསུམ་དང་ཕྱི་མ་གཉིས་གཟུང་འཛིན་གཉིས་ཡིན་པའི་ཕྱིར།
ཞེས་ཀྱང་བཤད་དོ། ། ཕྲག་དོག་དང་སེར་སྣ་གཉིས་ཀུན་སྦྱོར་ལོགས་པར་འཇོག་པའི་ཤེས་བྱེད་དུ། གང་ཕྱིར་གཉིས་ཀ་གཅིག་ཏུ་ནི། ། མི་དགེར་རང་དབང་དེ་ཡི་ཕྱིར། ། ཞེས་བཤད་ལ། དེའི་དོན་ནི་ཀུན་ཏུ་སྦྱོར་བ་དང་པོ་བདུན་ནི་རྩ་ཉོན་ཁོ་ན་ལས་ཕྱེ་བ་ཡིན་ལ། གཉིས་པོ་འདི་ནི། ཀུན་དཀྲིས་བརྒྱད་ཀྱི་ནང་ནས་འདི་གཉིས་ཁོ་ན་ཀུན་སྦྱོར་དུ་འཆད་པའི་ཤེས་བྱེད་ཡིན་ལ། དེའི་ཤུགས་ལ། ཀུན་ནས་དཀྲིས་པ་གཞན་རྣམས་ནི།
རེས་འགའ་དགེ་བ་དང་ལུང་མ་བསྟན་དུ་ཡང་འགྱུར་བ་སྲིད་པས། མཐའ་གཅིག་ཏུ་མི་དགེ་བ་དང་རང་དབང་ཅན་མ་ཡིན། ཞེས་བྱ་བའི་དོན་ཏེ། དེ་ཡང་འདི་ལྟར། ངོ་ཚ་མེད་པ་དང༌། ཁྲེལ་མེད་པ་ནི་མཐའ་གཅིག་ཏུ་མི་དགེ་བ་ཡིན་ཀྱང༌། ཆགས་སོགས་དང་མཚུངས་པར་ལྡན་པའི་ཕྱིར་རང་དབང་ཅན་མ་ཡིན། འགྱོད་པ་ནི་མ་རིག་པ་ཙམ་དང་མཚུངས་པར་ལྡན་པས་རང་དབང་ཅན་ཡིན་ཀྱང༌། དགེ་བ་ཡང་སྲིད་པས་གཅིག་ཏུ་མི་དགེ་བ་མ་ཡིན། རྨུགས་རྒོད་གཉིས་དང་གསུམ་པོ་ནི་ཆགས་སོགས་དང་མཚུངས་པར་ཡང་ལྡན།
དགེ་བ་དང་ལུང་མ་བསྟན་ཡང་སྲིད་པས། རྒྱུ་མཚན་གཉིས་ཀ་མ་ཚང་བས་ན་ཀུན་སྦྱོར་དུ་མི་བཞག་གོ ། འདི་ལ། བྱེ་སྨྲའི་ནང་ཚན་གཞན་དག་ན་རེ། འོ་ན་ཁྲོ་བ་དང་འཆབ་པ་གཉིས་ཀྱང་ཀུན་སྦྱོར་ལོགས་པ་ཉིད་དུ་འཆད་རིགས་པར་འགྱུར་ཏེ། རྒྱུ་མཚན་གཉིས་པོ་ཚང་བའི་ཕྱིར། དེས་ན་རྒྱུ་མཚན་འདི་ནི་ཡང་དག་པ་མ་ཡིན་ནོ། ། ཞེས་ཟེར། སློབ་དཔོན་འདུས་བཟང་ན་རེ། ཕྲག་དོག་དང་སེར་སྣ་གཉིས་པོ་ནི་ཡང་དང་ཡང་དུ་བྱུང་བའི་ཕྱིར།
ཞེས་པ་ཉིད་ཤེས་བྱེད་དེ་ལྷ་དང་ལྷ་མ་ཡིན་རྩོད་པའི་གཞི་ཡང༌། རང་གི་ཕྱོགས་ལ་སེར་སྣ་དང༌། གཞན་གྱི་ཕྱོགས་ལ་ཕྲག་དོག་པར་བྱེད་དེ། མིར་གྱུར་པའི་ཁྱིམ་པ་དང་རབ་ཏུ་བྱུང་བ་དག་ཀྱང་ཕྱོགས་གཉིས་ལ་དེ་ལྟར་བྱེད་པས་སོ། ། ཞེས་ཟེར། ཡང་ཀུན་སྦྱོར་གྱི་འཆད་ཚུལ་དགུ་པོ་དེ་ཁོ་ནར་མ་ཟད། གཞན་ཡང༌། ཀུན་ཏུ་སྦྱོར་བ་ཐ་མའི་ཆ་དང་མཐུན་པ་ལྔ་དང༌། གོང་མའི་ཆ་དང་མཐུན་པ་ལྔར་ཡང་བཤད་དོ། ། དང་པོ་ནི།
ལྟ་བ་གཉིས་དང༌། ལྟ་མིན་གསུམ་ལས། དང་པོ་ནི་འཇིག་ཚོགས་ལ་ལྟ་བ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའི་ལྟ་བའོ། ། གཉིས་པ་ནི། འདོད་པ་ལ་འདུན་པ་དང༌། གནོད་སེམས་དང༌། ཐེ་ཚོམ་མོ། ། ཡང་ལྟ་བ་གཉིས་པོའི་སྟེང་དུ་ཐེ་ཚོམ་བསྣན་པ་དེ་ལ་ཀུན་དུ་སྦྱོར་བ་གསུམ་ཞེས་ཀྱང་བཤད་དེ། མཐོང་སྤང་ཀུན་སྦྱོར་གསུམ་ཞེས་བྱ་བའི་ཐ་སྙད་དེ་ཉིད་དོ། །
དེ་དག་ཏུ་གྲངས་ངེས་པའི་ཤེས་བྱེད་ལ་གསུམ་ལས། དང་པོ་ལྔར་གྲངས་ངེས་པའི་ཤེས་བྱེད་ནི། གཉིས་ཀྱིས་འདོད་ལས་མི་འདས་ལ། ། གསུམ་པོ་ཡིས་ནི་ཕྱིར་ལྡོག་བྱེད། ། ཅེས་པ་དང༌། གཉིས་ན། སྒོ་དང་རྩ་བསྡུས་ཕྱིར་གསུམ། ཞེས་པ། རྒྱུན་དུ་ཞུགས་པས་ལྟ་བ་ལྔ་དང་ཐེ་ཚོམ་སྟེ་དྲུག་ཆར་སྤངས་སུ་ཟིན་ཀྱང་ཀུན་ཏུ་སྦྱོར་བ་གསུམ་པོ་སྤངས་ཞེས་འཆད་པ་ནི། ཉོན་མོངས་པ་དྲུག་པོ་དེ་སྒོ་གསུམ་དུ་འདུས་ལ།
འདི་གསུམ་གྱིས་སྒོ་གསུམ་ཀ་བསྡུས་པའི་ཕྱིར། ཇི་ལྟར་ཞེ་ན། དྲུག་པོ་དེ་ལས་སྒོ་གཅིག་པ་ཁོ་ན་ཡིན་པ་ནི་འཇིག་མཐར་གཉིས་ཏེ། སྡུག་བསྔལ་མཐོང་སྤང་ཁོ་ནར་ངེས་པའི་ཕྱིར། སྒོ་གཉིས་པ་ཁོ་ན་ཡིན་པ་ནི་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་སྟེ། དེ་ནི་སྡུག་བསྔལ་དང་ལམ་མཐོང་སྤང་ཁོ་ནར་ངེས་པའི་ཕྱིར། སྒོ་བཞི་པ་ཁོ་ན་ཡིན་པ་ནི་ཐེ་ཚོམ་སྟེ། མཐོང་སྤང་རིགས་བཞི་ཆར་ལ་རྗེས་སུ་འགྲོ་བའི་ཕྱིར། དེ་དག་ལས་འཇིག་ལྟ་དངོས་སུ་བསྟན་པ་ན་མཐར་འཛིན་ལྟ་བ་དོན་གྱིས་གོ་བ་ཡིན་ཏེ། སྒོ་གཅིག་པར་འདྲ་བའི་ཕྱིར།
ཐེ་ཚོམ་དངོས་སུ་བསྟན་པ་ན་ལོག་ལྟ་དང་ལྟ་བ་མཆོག་འཛིན་དོན་གྱིས་གོ་བ་ཡིན་ཏེ། སྒོ་བཞི་པར་འདྲ་བའི་ཕྱིར། ཚུལ་ཁྲིམས་མཆོག་འཛིན་ནི་དངོས་སུ་བསྟན་པ་འདོད་དོ། ། རྩ་བ་བསྡུས་པ་ཡང་ཡིན་ཏེ། འཇིག་ལྟ་ནི་མཐར་ལྟའི་རྩ་བ་དང༌། ཚུལ་ཁྲིམས་མཆོག་འཛིན་ནི་ལྟ་བ་མཆོག་འཛིན་གྱི་རྩ་བ་དང༌། ཐེ་ཚོམ་ནི་ལོག་ལྟའི་རྩ་བ་ཡིན་པའི་ཕྱིར། ཞེས་པའོ། ། འདི་ནི་སྔ་རབས་པའི་ལུགས་ཡིན་ལ། སློབ་དཔོན་རང་གི་ལུགས་ནི།
འགྲོ་མི་འདོད་དང་ལམ་ནོར་དང༌། ། ལམ་ལ་ཐེ་ཚོམ་དེ་སྙེད་གཅིག ། ཐར་པ་འགྲོ་ལ་གེགས་བྱེད་པ། དེ་ཡི་ཕྱིར་ན་གསུམ་བསྟན་ནོ། ། ཞེས་སོ། ། གཉིས་པ་ནི། གོང་མའི་ཆ་དང་མཐུན་ལྔ་ཉིད། ། གཟུགས་དང་གཟུགས་མེད་ལས་སྐྱེས་པའི། ། འདོད་ཆགས་གཉིས་རྒོད་ང་རྒྱལ་རྨོངས། ། ཞེས་པ།
འདོད་ཆགས་གཉིས་པོ་ཁམས་གོང་མ་ལས་མི་འདའ་བ་ཡིན་ལ། གཞན་གསུམ་པོ་ནི་སྔ་མའི་རིགས་པས་ཕྱིར་ལྡོག་བྱེད་དུ་འབྲེལ་བ་ཡིན་ཏེ། རྒོད་པ་ནི་ལྟ་བ་ཤས་ཆེ་བ་ཡིན་ལ། ང་རྒྱལ་ཤས་ཆེ་བ་དང༌། མ་རིག་པའམ་ཐེ་ཚོམ་ཤས་ཆེ་བའི་སྙོམས་འཇུག་ཉོན་མོངས་ཅན་གྱིས་གོང་མ་གོང་མ་ལས་ཉམས་པར་བྱེད་པའི་ཕྱིར། དེ་ལྟར་རྩ་བའི་ཉོན་མོངས་ལ་བྱེད་ལས་ཀྱི་སྒོ་ནས་མིང་མི་འདྲ་བ་དག་བཤད་ཟིན་ནས། དེའི་འོག་ཏུ་ཉེ་བའི་ཉོན་མོངས་པ་དག་ནི། ཀུན་ནས་བཀྲིས་པ་བཅུ་དང༌། དྲི་མ་དྲུག་སྟེ་བཅུ་དྲུག་པོ་དག་གི་རྣམ་པར་གཞག་པ་ཙམ་ཞིག་བཤད་པར་བྱ་བ་ཡིན་ནོ། ། དེ་ལ་མདོར་བསྟན་པ་ནི།
ཉོན་མོངས་ལས་གཞན་ཉོན་མོངས་ཅན། ། གང་དེའང་ཉེ་བའི་ཉོན་མོངས་ཏེ། སེམས་བྱུང་འདུ་བྱེད་ཕུང་ཞེས་པ། ། དེ་དག་ཉོན་མོངས་ཤེས་མི་བྱ། ། ཞེས་པ་འདི་ལ། ཉེ་ཉོན་རྣམས་ལ་རྩ་ཉོན་ཞེས་མི་བྱ། ། ཞེས་དང༌། ཉེ་ཉོན་རྣམས་ཉོན་མོངས་མཚན་ཉིད་པ་མ་ཡིན་ནོ་ཞེས་པ་ནི། བོད་ཀྱི་རྣམ་བཤད་བྱེད་པ་དག་གི་འཆད་ཚུལ་ཡིན་ལ། འགྲེལ་པར་བཤད་པ་ནི།
ལུང་གཞི་དང༌། ཕྲ་ཚོགས་ལས་ཉེ་བའི་ཉོན་མོངས་སུ་བཤད་པ་གང་ཡིན་པ་དེ་དག་ནི་ཉོན་མོངས་མ་ཡིན་པས་འདིར་མི་འཆད་ཀྱི། འདིར་ནི་བཅུ་དྲུག་པོ་ཙམ་ཞིག་བཤད་པར་བྱའོ། ། དེ་དག་ཏུ་བཤད་པ་དེ་གང་ཞེ་ན། མི་དགའ་བ་དང༌། གླལ་བྱེད་པ་དང༌། སེམས་ཞུམ་པ་ཉིད་དང༌། སྨྱ་བ་དང༌། ཟས་ཀྱི་དྲོད་མི་ཟིན་པ་ཉིད་དང༌། ཐ་དད་པའི་འདུ་ཤེས་དང༌།
ཡིད་ལ་མི་བྱེད་པ་དང༌། ལུས་ཀྱི་གནས་ངན་ལེན་པ་དང༌། རྒྱུ་གདུག་དང༌། འཕྱ་རྨོད་དང༌། མཉམ་པ་ཉིད་དང༌། མི་མཉམ་པ་ཉིད་དང༌། རང་བཞིན་དུ་མི་འདུག་པ་དང༌། འདོད་པའི་རྣམ་པར་རྟོག་པ་དང༌། འཚེ་བའི་རྣམ་པར་རྟོག་པ་དང༌། ཉེ་དུའི་རྣམ་པར་རྟོག་པ་དང༌།
ཡུལ་མིའི་རྣམ་པར་རྟོག་པ་དང༌། མི་འཆི་བའི་རྣམ་པར་རྟོག་པ་དང༌། བརྙས་པ་དང་ལྡན་པའི་རྣམ་པར་རྟོག་པ་དང༌། རིགས་བསྙེམས་པ་དང་ལྡན་པའི་རྣམ་པར་རྟོག་པ་དང༌། མྱ་ངན་དང༌། སྡུག་བསྔལ་དང༌། ཡིད་མི་བདེ་བ་དང༌། འཁྲུག་པ་ཞེས་བྱ་བ་ཉེར་བཞི་པོ་དག་སྟེ་འདི་དག་གི་དོན་ནི། དབུ་མ་རིན་ཆེན་ཕྲེང་བ་དང༌། གཞི་བསྡུ་བ་ལས་འབྱུང་ངོ༌། །
དེ་དག་ཉེ་ཉོན་ཡིན་ལ། ཉོན་མོངས་མ་ཡིན་པའི་མཚན་གཞིར་འཆད་པ་ཡིན་ལ། མངོན་པ་ནས་བཤད་པའི་ཉེ་ཉོན་ཉི་ཤུར་གྲགས་པ་དེ་དག་ཉོན་མོངས་སུ་མི་འཆད་པ་ནི་འགྲེལ་པའི་དགོངས་པར་མི་མངོན་ནོ། ། དེ་ནས་ཉེ་ཉོན་བཅུ་དྲུག་འཆད་པ་ནི་གཞུང་ཇི་ལྟ་བ་བཞིན་ཏེ། འདིར་མ་འདུས་པ་གནས་གསུམ་པར་འབྱུང་བ་ནི། མ་དད་པ་དང༌། ལེ་ལོ་དང་བག་མེད་པ་དག་རྣམས་སོ། ། དེའི་འོག་ཏུ་སྒྲིབ་པ་ལྔ་བཤད་པ་ནི། འདོད་ན་སྒྲིབ་རྣམས། ཞེས་པ།
རྨུགས་རྒོད་གཉིས་དང་ཐེ་ཚོམ་སྟེ། གསུམ་པོ་ནི་ཁམས་གསུམ་ཆར་ན་ཡོད་པར་བཤད་པས། དེ་དག་ཀྱང་འདིའི་སྒྲིབ་པར་འཆད་དམ། ཞེ་ན། མ་ཡིན་ཏེ། ལྔ་པོ་ནི་མཐའ་གཅིག་ཏུ་མི་དགེ་བར་གསུངས་པའི་ཕྱིར་རོ། ། ཞེས་པའོ། ། ཟས་དང༌། ཞེས་པར། གཉིད་རྨུགས་གཉིས་ཀྱི་ཟས་ནི་ལྔ་སྟེ།
སྨྱ་བ་དང༌། མི་རྒ་བ་དང༌། བྱ་མྱང་དང༌། ཁམས་ཟས་ཀྱི་དྲོད་མི་ཟིན་པ་དང༌། སེམས་ཞུམ་པ་ཉིད་དོ། ། དེ་གཉིས་ཀྱི་ཟས་མ་ཡིན་པ་ནི། སྣང་བའི་འདུ་ཤེས་སོ། ། ཞེས་བཤད་ལ། དེ་ཡང་སྣང་བའི་གཙོ་བོ་ནི་བསྟན་བཅོས་ལ་གྲགས་པ་སྟེ་ཐོས་བསམ་གྱི་ཤེས་རབ་དང༌། དྲན་པ་དང༌།
ཤེས་བཞིན་ལ་སོགས་པའོ། ། རྒོད་འགྱོད་ཀྱི་ཟས་ནི་བཞི་སྟེ། ཉེ་དུའི་རྣམ་པར་རྟོག་པ་དང༌། ཡུལ་གྱི་རྣམ་པར་རྟོག་པ་དང༌། མི་འཆི་བའི་རྣམ་པར་རྟོག་པ་དང༌། སྔོན་རྒོད་པ་དང༌། རྩེས་པ་དང༌། དགའ་དགུར་སྤྱད་པ་རྣམས་དྲན་པའོ། ། ཟས་མ་ཡིན་པ་ནི། ཞི་གནས་སོ། །
གྲངས་ངེས་པ་ནི། མདོ་ལས་བདུན་བཤད་པ་དེ་འདི་ཉིད་དུ། ལྔར་བསྡུ་བའི་རྒྱུ་མཚན་དང༌། གཞན་ཡང་ཉོན་མོངས་པ་མཐའ་དག་སྒྲིབ་པ་ཡིན་པ་ལ་ལྔ་པོ་འདི་ཁོ་ན་སྒྲིབ་པར་འཇོག་པའི་རྒྱུ་མཚན་ཅི་ཞེས་པའི་ལན་དུ། གཉིས་གཅིག་ཕུང་པོ་གནོད་བྱེད་དང༌། ། ཐེ་ཚོམ་ཕྱིར་ན་ལྔ་ཉིད་དོ། ། ཞེས་པར་དྲི་བ་དང་པོའི་ལན་ནི། གཉིས་གཅིག་ཅེས་པ་དོན་ནི་གོང་དུ་བསྟན་མ་ཐག་པ་དེ་ཉིད་དོ། ། གཉིས་པའི་ལན་ནི། འདོད་པ་ལ་འདུན་པ་དང་གནོད་སེམས་ཀྱིས་ནི་འདོད་པའི་སྡིག་པ་དང་མི་བྲལ་བར་བྱེད་པས་ཚུལ་ཁྲིམས་ཀྱི་ཕུང་པོ་ལ་གནོད།
རྨུགས་གཉིད་ཀྱིས་ལྷག་མཐོང་དང་མི་ཕྲད་པས་ཤེས་རབ་ཀྱི་ཕུང་པོ་ལ་གནོད། རྒོད་འགྱོད་ཀྱིས་ཞི་གནས་རིང་དུ་བྱེད་པས་ཤེས་རབ་ཀྱི་ཕུང་པོ་ལ་གནོད། ཏིང་ངེ་འཛིན་དང་ཤེས་རབ་མེད་ན་བདེན་པ་ལ་ཐེ་ཚོམ་ཟ་བར་འགྱུར། དེའི་ཕྱིར་ལྔ་ཉིད་དོ། ། བྱེ་བྲག་ཏུ་སྨྲ་བ་ཕལ་ཆེ་བ་ན་རེ། དེ་ལྟར་ན། མདོ་ལས། གཉིད་རྨུགས་ཀྱིས་སྔར་རྒོད་འགྱོད་གཉིས་སྨོས་རིགས་པར་འགྱུར་ཏེ། སྒྲིབ་བྱ་ཤེས་རབ་ཀྱི་སྔར་ཏིང་ངེ་འཛིན་སྐྱེ་དགོས་པའི་ཕྱིར། དེས་ན་གཉིད་རྨུགས་ཀྱིས་ཏིང་ངེ་འཛིན་དང༌།
རྒོད་འགྱོད་ཀྱིས་ཤེས་རབ་ཀྱི་ཕུང་པོ་ལ་གནོད་པར་བྱེད་དོ། ། དེའི་ཤེས་བྱེད་ཀྱང༌། ཏིང་ངེ་འཛིན་དང་ཤེས་རབ་ལ་བརྩོན་པ་རྣམས་ནི་གཉིས་པའི་མི་མཐུན་ཕྱོགས་དེ་དང་དེ་ཤེས་དགོས་ཏེ། དེ་དང་ཆ་འདྲ་བས་བསླུ་བའི་ཕྱིར། དེ་བཞིན་དུ་ཐེ་ཚོམ་ཡང་ཤེས་རབ་ལ་གནོད་བྱེད་ཡིན་ཏེ། མཉམ་གཞག་ལས་ལངས་རྗེས་སུ་ཆོས་ལ་ངེས་པར་རྟོག་པའི་ཚེ་ཐེ་ཚོམ་གྱིས་བར་དུ་བཅོད་པའི་ཕྱིར། ཡང་བྱེ་སྨྲའི་སློབ་དཔོན་གཞན་དག་ན་རེ། ལྔ་པོ་དེ་ཏིང་ངེ་འཛིན་གྱི་སྦྱོར་བ་དང་དངོས་གཞི་དང་རྗེས་ཀྱི་མི་མཐུན་ཕྱོགས་སུ་བཞག་པ་ཡིན་ཏེ། དང་པོར་རྣལ་འབྱོར་ལ་འཇུག་པའི་ཚེ། ཡུལ་སྡུག་བསྔལ་བའམ།
མི་སྡུག་པའི་མཚན་མ་མཐོང་བ་ན། འདུན་པ་དང་གནོད་སེམས་སུ་གྱུར་ནས་ཏིང་ངེ་འཛིན་ལ་མི་འཇུག་པའི་ཕྱིར། བཞི་པོས་ནི་དངོས་གཞི་ལ་གེགས་བྱེད་པ་ཡིན་ཏེ། ཞི་གནས་དང་ལྷག་མཐོང་ལ་བར་དུ་བཅོད་པའི་ཕྱིར། ཐེ་ཚོམ་ནི་རྗེས་ཀྱི་མི་མཐུན་ཕྱོགས་ཏེ། རྗེས་སུ་ཆོས་ལ་ངེས་པར་སེམས་པ་ན། ཐེ་ཚོམ་གྱིས་བར་དུ་གཅོད་པའི་ཕྱིར། ཞེས་འཆད་དོ། ། གཉིས་པ་དེ་ཇི་ལྟར་སྤོང་བའི་ཚུལ་ལ་གཉིས་ཏེ། དངོས་དང༌།
གཉེན་པོའི་དབྱེ་བའོ། ། དངོས་ནི། དམིགས་པ་ཡོངས་སུ་ཤེས་པ་དང༌། ། དེ་ལ་དམིགས་པ་ཡང་དག་པར། ། ཟད་དང་དམིགས་པ་སྤངས་པས་སོ། ། གཉེན་པོ་སྐྱེས་པས་རྣམ་ཉམས་འགྱུར། ། ཞེས་པ། རྐང་པ་དང་པོ་གསུམ་གྱིས་མཐོང་སྤང་སྤོང་ཚུལ་དང༌། བཞི་པས་སྒོམ་སྤང་སྤོང་ཚུལ་འཆད་པ་ཡིན་ལ། དེ་ཡང་མཐོང་སྤང་ལ་སྤོང་ཚུལ་གསུམ་ཡོད་པའི་ཤེས་བྱེད་དང༌།
སྒོམ་སྤང་སྤོང་ཚུལ་ལ་གཅིག་པུ་དེ་ལས་མི་འཆད་པའི་ཤེས་བྱེད་ནི། སྤོང་ཚུལ་གཉིས་འགལ་བ་ནི་མ་ཡིན་ཏེ། མཐོང་སྤང་གི་སྤོང་ཚུལ་གསུམ་ཀ་ཡང་དམིགས་པ་ཡོངས་སུ་ཤེས་པས་སྤོང་བ་ཉིད་དུ་ཐུག་པ་ཡིན་ལ། དེའི་ཚེ་ན་མཐོང་སྒོམ་གྱི་སྤང་བྱ་གཉིས་ཀ་ཡང་དམིགས་པ་ཡོངས་སུ་ཤེས་པ་དང་གཉེན་པོ་སྐྱེས་པ་གཉིས་ཀས་སྤོང་དགོས་པའི་ཕྱིར། དེ་ལྟ་ན་ཡང་འཇིག་རྟེན་པའི་ལམ་གྱིས་སྒོམ་སྤང་སྤོང་བ་ལ་དམིགས་པའི་ཤེས་བྱེད་དེ་ཉིད་དོ། ། དེ་ལྟ་མོད་ཀྱི། འཇིག་རྟེན་ལས་འདས་པའི་སྒོམ་ལམ་གྱིས་དམིགས་པ་བདེན་བཞི་ཤེས་པ་ཙམ་གྱིས་སྒོམ་སྤང་སྤོང་བ་ནི་མ་ཡིན་ཏེ། དེ་ནི་མཐོང་ལམ་གྱི་དུས་ནས་ཤེས་ཟིན་པས་ཤེས་ཟིན་དེ་ཉིད་གོམས་པ་ལ་རག་ལས་པ་ཉིད་ཀྱི་ཕྱིར་ན། གཉེན་པོ་སྐྱེས་ཞེས་སྨོས་སོ། ། ཡང་མཐོང་སྤང་སྤོང་ཚུལ་གཉིས་པ།
དེ་ལ་དམིགས་པ་ཡང་དག་པར། ཟད་པས་སྤོང་བ་ཞེས་བྱ་བ་དེ་ཡང་སྒོམ་སྤང་སྤོང་ཚུལ་ལ་ཡོད་པ་མ་ཡིན་ཏེ། སྒོམ་སྤངས་དགུ་པ་ལ་དམིགས་བྱེད་ནི། སྒོམ་སྤང་དང་པོ་བརྒྱད་དང༌། མཐོང་སྤང་ཀུན་འགྲོ་རྣམས་ཡིན་ལ། དེ་ཟད་པ་ཙམ་གྱིས་དགུ་པོ་དེ་སྤངས་པར་བཞག་མི་ནུས་པའི་ཕྱིར། མཐོང་སྤང་གི་སྤོང་ཚུལ་གསུམ་པ་དམིགས་པ་སྤངས་པས་སྤོང་བ་ཞེས་བྱ་བ་དེ་ཡང༌། སྒོམ་སྤང་སྤོང་ཚུལ་ལ་ཡོད་པ་མ་ཡིན་ཏེ། དགུ་པའི་དམིགས་པ་ནི། ཇི་སྐད་དུ།
ཀུན་འགྲོ་མ་ཡིན་རང་རིས་སོ། ། ཞེས་བཤད་པ་ལྟར། དང་པོ་བརྒྱད་ཡིན་ལ། དེ་ཟད་པ་ཙམ་གྱིས་དགུ་པ་དེ་ཟད་པར་འཇོག་མི་ནུས་པས་སོ། ། དེའི་ཕྱིར་ཡང་དམིགས་པ་ཡོངས་སུ་ཤེས་པ་ཞེས་སྨོས་སོ། ། མཐོང་སྤང་རྣམས་ནི་དམིགས་པ་བདེན་པ་བཞིའི་མཚན་ཉིད་ཡོངས་སུ་ཤེས་པའི་སྒོ་ནས་སྤོང་དགོས་པ་ལ་ཁྱད་པར་ཡོད་པ་མ་ཡིན་ཏེ། དམིགས་པ་བདེན་པ་བཞི་ལ། རྣམ་པ་མི་རྟག་ལ་སོགས་བཅུ་དྲུག་གིས་མི་ཤེས་ན། མཐོང་བས་སྤང་བར་བྱ་བ་གང་ཡང་རུང་བ་ཞིག་ཀྱང་སྤོང་མི་ནུས་པའི་ཕྱིར། དེ་ཡང་བཟོད་པ་རྣམས་ཀྱི་དུས་སུ་རང་རང་གི་དམིགས་པ་ལ་ཐེ་ཚོམ་གཅོད་པ་ཡིན་ཀྱང་ཤེས་པ་ཞེས་ནི་མི་བྱ་སྟེ།
དྲི་མེད་བཟོད་རྣམས་ཤེས་པ་མིན། ། ཞེས་པས་སོ། ། དེ་ལྟ་མོད་ཀྱི། འདིར་དངོས་ཀྱི་དམིགས་པ་བདེན་པ་ཉིད་ལ་དམིགས་པ་དང༌། བདེན་པ་ལ་ལོག་པར་ཞུགས་པ་ཡུལ་ཅན་ལ་དམིགས་པ་གཉིས་ལས། དང་པོ་ནི། སྡུག་ཀུན་མཐོང་སྤང་རང་ས་ལ་དམིགས་པ་རྣམས་དང༌། འགོག་ལམ་མཐོང་སྤང་ཟག་མེད་ལ་དམིགས་པ་དག་ཡིན་ལ། གཉིས་པ་ལ། སྐལ་བ་མི་མཉམ་པ་ལ་དམིགས་པ་དང་མཉམ་པ་ལ་དམིགས་པ་གཉིས་ལས།
དང་པོ་ནི་ཀུན་འགྲོ་བཅུ་གཅིག་གི་ནང་ནས་གོང་ས་ལ་དམིགས་པ་དག་ཡིན་ལ། གཉིས་པ་ནི། འགོག་ལམ་མཐོང་སྤང་ཟག་བཅས་ལ་དམིགས་པར་བཤད་པ་རྣམས་སོ། ། དང་པོ་རྣམས་ནི་དམིགས་པ་ཡོངས་སུ་ཤེས་པས་སྤོངས་བ་ཡིན་ཏེ། འདོད་པའི་སྡུག་བསྔལ་མཐོང་སྤང་རྣམས་ནི་སྡུག་བསྔལ་ལ་ཆོས་ཤེས་པའི་ཚེ་དང༌། དེའི་ཀུན་འབྱུང་མཐོང་སྤང་རྣམས་ནི་ཀུན་འབྱུང་ལ་ཆོས་ཤེས་པའི་ཚེ་དང༌། ཁམས་གོང་མའི་དེ་དག་ཀྱང་རང་རང་གི་རྗེས་ཤེས་ཀྱི་ཚེ་ན་སྤངས་པ་དང༌། འགོག་ལམ་མཐོང་སྤངས་ཟག་མེད་ལ་དམིགས་པ་འདོད་པར་གཏོགས་པ་རྣམས་འགོག་ལམ་ལ་ཆོས་ཤེས་ཀྱི་ཚེ་དང༌། དེ་དང་དེ་ཁམས་གོང་དུ་གཏོགས་པ་རྣམས་དེ་དང་དེའི་རྗེས་ཤེས་ཀྱི་ཚེ་ན་སྤངས་པས་སོ། ། གཉིས་པ་ནི།
མཐོང་སྤང་ཇི་སྙེད་པ་མཐའ་དག་སྤངས་ཟིན་པའི་དུས་ནི་བཤད་མ་ཐག་པ་དེར་འདུས་པ་ཡིན་མོད། འོན་ཀྱང་ཐ་སྙད་འདོགས་ཚུལ་གཉིས་པ་ནི། མཐོང་སྤང་ཀུན་འགྲོ་གོང་ས་ལ་དམིགས་པ་དགུ་པོ་དེ་དངོས་ཀྱི་དམིགས་པ་ཡོངས་སུ་ཤེས་པས་སྤོང་བ་ནི་མ་ཡིན་ཏེ། དེའི་དངོས་ཀྱི་དམིགས་པ་ནི་ས་གོང་མའི་སྤང་བྱ་རིགས་ལྔ་པོ་དག་ཡིན་ལ། དེ་ཡོངས་སུ་ཤེས་པ་ལ་དམིགས་ཀུན་འབྱུང་ལ་རྗེས་ཤེས་སྐྱེས་པ་ཞིག་དགོས་པ་ལས། སྡུག་ཀུན་ལ་ཆོས་ཤེས་སྐྱེས་པ་ཙམ་གྱི་ཚེ་ན། འདོད་པའི་སྡུག་ཀུན་མཐོང་སྤང་གོང་ས་ལ་དམིགས་པ་དགུ་པོ་སྤངས་ཟིན་པའི་ཕྱིར། འོ་ན་གོང་ས་ལ་དམིགས་པ་དགུ་པོ་ཇི་ལྟར་སྤོང་ཞེ་ན། དེ་ལ་དམིགས་པ་ཤེས་པ་ནི། སྡུག་ཀུན་མཐོང་སྤང་རང་ས་ལ་དམིགས་པ་རྣམས་ལ་ཟེར་བ་ཡིན་ཏེ།
དེས་རང་སའི་སྤང་བྱ་རིགས་ལྔ་ཆར་ལ་དམིགས་པའི་ཕྱིར། དེ་ཡང་དག་པར་ཟད་པས་གོང་ས་ལ་དམིགས་པ་དགུ་པོ་དེ་ཡང་སྤངས་པ་ཡིན་ཏེ། དེ་སྤངས་པ་ན་མཐོང་སྤང་ཀུན་འགྲོ་མ་ལུས་པར་སྤངས་པའི་ཕྱིར། གསུམ་པ་ནི། འགོག་ལམ་མཐོང་སྤང་ཟག་བཅས་ལ་དམིགས་པ་ཞེས་བྱ་བའི་དོན་ནི། འགོག་ལམ་མཐོང་སྤང་དག་ལས་གང་རུང་ཡང་ཡིན། དངོས་ཀྱི་དམིགས་པ་ཟག་བཅས་ཀྱང་ཡིན་པའི་གཞི་མཐུན་པ་ཞིག་གི་མིང་ཡིན་ལ། མཚན་གཞི་ནི། འགོག་པ་མཐོང་སྤང་དུ་གྱུར་པའི་འདོད་ཁོང་ང་གསུམ་དང༌། ལྟ་བ་མཆོག་ཏུ་འཛིན་པ་རྣམས་ཏེ།
དེ་དག་གི་དངོས་ཀྱི་དམིགས་པ་ནི་འགོག་པ་མཐོང་སྤང་དུ་གྱུར་པའི་ལོག་ལྟ་ཐེ་ཚོམ་གསུམ་པོ་ལ་དམིགས་ནས་སྲེད་པ་དང་ཁེངས་པ་ལ་སོགས་པའི་རྣམ་པ་ཅན་དུ་གྱུར་པས་སོ། ། ལམ་མཐོང་སྤང་ལ་ཡང་དེ་བཞིན་དུ་སྦྱར་བ་ལས། ཁྱད་པར་ནི། ཚུལ་ཞུགས་མཆོག་འཛིན་བསྣན་པའོ། ། དེ་དག་ཀྱང་དམིགས་པ་ཡོངས་སུ་ཤེས་པས་སྤོང་བ་ནི་ཡིན་ཏེ། འགོག་ལམ་ལ་རྗེས་ཤེས་ཀྱི་ཚེ་སྤངས་པས་སོ། ། འོན་ཀྱང་ཐ་སྙད་འདོགས་ཚུལ་དངོས་ཀྱི་དམིགས་པ་ཤེས་པས་སྤོང་བ་ནི་མ་ཡིན་ཏེ། དེ་དག་དངོས་ཀྱི་དམིགས་པ་ནི་ཀུན་འབྱུང་གི་བདེན་པར་འདུས་པས། ཀུན་འབྱུང་ལ་རྗེས་ཤེས་ཀྱི་ཚེ་སྤངས་པར་ཐལ་བས་སོ། ། འོ་ན་ནམ་གྱི་ཚེ་སྤོང་ཞེ་ན།
འགོག་ལམ་མཐོང་སྤང་དུ་གྱུར་པའི་ལོག་ལྟ་སོགས་ཉོན་མོངས་པ་སྤྱི་མཚན་པ་གསུམ་པོ་དེ་སྤངས་པའི་ཚེ་ན་ཡིན་ཏེ། དེ་དེའི་དངོས་ཀྱི་དམིགས་པར་འདུག་པས་སོ། ། དེ་ལྟར་སྤོང་ཚུལ་མི་འདྲ་བས་སྤོང་བའི་སྤང་བྱ་དེ་དག་གི་མཚན་གཞིའི་གྲངས་ལ། དང་པོ་དམིགས་པ་ཡོངས་སུ་ཤེས་པས་སྤོང་བའི་རྐང་གྲངས་ནི་ལྔ་བཅུར་འཆད་དེ། མཐོང་སྤང་བརྒྱ་ཅུ་རྩ་བརྒྱད་ལས། འདོད་པའི་སྡུག་བསྔལ་མཐོང་སྤང་རང་ས་ལས་དམིགས་པ། སྐལ་བ་མཉམ་པའི་ཁམས་ཀུན་འགྲོ ལྟ་བ་དང་པོ་གཉིས་དང༌། ཀུན་འགྲོ་མ་ཡིན་པ་འདོད་ཁོང་གསུམ་དང༌། ཀུན་འབྱུང་མཐོང་སྤང་ཀུན་འགྲོ་མ་ཡིན་པ་འདོད་ཁོང་ང་གསུམ་པོ་དེ་དག་ཉིད་དེ། དེ་ལྟར་ན་འདོད་ཁམས་ལ་བརྒྱད་དང༌།
ཁམས་གོང་མ་གཉིས་ན་ཁོང་ཁྲོ་མ་གཏོགས་པའི་སྡུག་བསྔལ་མཐོང་སྤང་དགུ་དགུ་དང་ཀུན་འབྱུང་མཐོང་སྤང་དྲུག་དྲུག་སྟེ་སུམ་ཅུ་དང༌། ཁམས་གསུམ་གྱི་འགོག་ལམ་མཐོང་སྤང་དུ་གྱུར་པའི་མ་རིག་པ་དྲུག་མ་གཏོགས་ཟག་མེད་ལ་དམིགས་པའི་ལོག་ལྟ་དང་ཐེ་ཚོམ་བཞི་སུམ་ཅུ་གཉིས་ཏེ། ལྔ་བཅུ་པོ་དེ་དག་ནི་བདེན་པ་བཞིའི་རང་མཚན་ཡོངས་སུ་ཤེས་པས་སྤོང་སྟེ། དེ་ལྟར་ཤེས་པའི་ཤེས་པ་དང༌། ངོ་སྐལ་གྱི་སྤང་བྱར་སྦྱར་བ་རྣམས། དངོས་ཀྱི་དམིགས་པ་གཅིག་ལ་དམིགས་ནས། འཛིན་སྟངས་འགལ་བའི་རྣམ་པ་ཅན་གྱི་ཤེས་པ་ཡིན་པའི་ཕྱིར། དེ་ཡང་དཔེར་ན། སྡུག་བསྔལ་ལ་ཆོས་ཤེས་ཀྱི་ཚེ། འདོད་པའི་ཕྲ་རྒྱས་རང་ས་ལ་དམིགས་པ་དང༌།
རྗེས་ཤེས་ཀྱི་ཚེ་ཁམས་གོང་མའི་མཐོང་སྤང་རང་ས་ལ་དམིགས་པ་རྣམས་སྤོང་བ་བཞིན་ནོ། ། གཉིས་པ་ནི། དངོས་ཀྱི་དམིགས་པ་དེ་ལ་དམིགས་པའི་ཡུལ་ཅན་ཡང་དག་པར་ཟད་པས་སྤང་དགོས་པའི་སྤང་བྱ་རྣམས་ཀྱི་རྐང་གྲངས་ནི། དེ་དག་ལས་དགུ་གོང་དུ་དམིགས། ཞེས་བཤད་པའི་སྡུག་ཀུན་མཐོང་སྤང་སྐལ་བ་མི་མཉམ་པའི་ཁམས་ཀུན་འགྲོ་དགུ་པོ་རྣམས་ཏེ། དེ་དག་ནི་འདོད་པའི་སྡུག་ཀུན་མཐོང་སྤང་དུ་གྱུར་པའི་འཇིག་མཐར་གཉིས་ནམ་སྤངས་པའི་ཚེ་ན་སྤངས་པས་སོ། ། འདི་ཡང་ཀུན་འབྱུང་ལ་ཆོས་ཤེས་ཀྱི་ཚེ་ཡིན་གྱི་རྗེས་ཤེས་ལ་ལྟོས་པ་ནི་མ་ཡིན་ཏེ། གཟུགས་ཁམས་ཀྱི་སྡུག་ཀུན་མཐོང་སྤང་ལ་སྐལ་བ་མི་མཉམ་པའི་ཁམས་ཀུན་འགྲོ་མི་འཇོག་པའི་ཕྱིར། དེའི་ཕྱིར་གཟུགས་ཁམས་ཀྱི་སས་བསྡུས་པའི་ཀུན་འགྲོ་ཡིན་ན། དངོས་ཀྱི་དམིགས་པ་ཡོངས་སུ་ཤེས་པས་སྤོང་བ་ཞེས་བྱ་བ་དེར་འདུས་པས་ཁྱབ་ཏེ།
དེ་ཡིན་ན་རང་ས་ཁོ་ན་ལ་དམིགས་པ་དང༌། གོང་ས་ལ་དམིགས་པ་ཞེས་བྱ་བའི་དབྱེ་བ་མི་འབྱུང་བས་ཁྱབ་པའི་ཕྱིར་ཏེ། གཟུགས་ཁམས་ཀྱི་སྡུག་བསྔལ་མཐོང་སྤང་ལྟ་བུ་གཅིག་ཡིན་ན། ཁམས་གོང་མ་གཉིས་ཀའི་བདེན་པ་ལ་ཅིག་ཆར་དུ་དམིགས་པས་ཁྱབ་པའི་ཕྱིར། ཁམས་གོང་གི་སྡུག་ཀུན་མཐོང་སྤང་ལ་ཀུན་འགྲོའི་རྣམ་གཞག་ཡོད་ཀྱང༌། སྐལ་བ་མི་མཉམ་པའི་ཁམས་ཀུན་འགྲོའི་རྣམ་གཞག་མི་འབྱུང་བ་དེས་ན། དམིགས་བྱེད་ཡང་དག་པར་ཟད་པས་སྤོང་དགོས་པའི་སྤང་བྱའི་རྐང་གྲངས་དགུ་པོ་དེ་ཁོ་ནའོ། ། གསུམ་པ་དམིགས་པ་སྤངས་པས་སྤོང་དགོས་པའི་སྤང་བྱའི་རྐང་གྲངས་ནི། འདོད་པ་ན་འགོག་པ་མཐོང་སྤང་རིགས་བཞི་དང༌། ལམ་མཐོང་སྤང་ལྔ་སྟེ་དགུ་དང༌།
ཁམས་གོང་མ་གཉིས་ན་ཁོང་ཁྲོ་མ་གཏོགས་པ་བདུན་བདུན་སྟེ་ཉི་ཤུ་རྩ་གསུམ་པོ་རྣམས་ཏེ། དེ་དག་ནི་འགོག་ལམ་གྱི་དབང་དུ་བྱས་པའི་ལོག་ཞུགས་ཡིན་པས་སོ། ། དེ་ལྟར་ན་སྤོང་ཚུལ་གསུམ་པོ་དེ་ནི། འཛིན་སྟངས་འགལ་བས་དང༌། རྒྱུ་སྤངས་པས་འབྲས་བུ་ཁེགས་པ་དང༌། ཡུལ་ཁེགས་པས་ཡུལ་ཅན་ཁེགས་པའི་དབང་དུ་བྱས་སོ། ། གཉིས་པ་གཉེན་པོའི་དབྱེ་བ་ལ། དབྱེ་བ་དངོས་དང༌། དེས་གང་ལས་སྤོང་བའོ། ། དང་པོ་ནི།
གཉེན་པོ་རྣམ་བཞི། ཞེས་སོགས་ཏེ། འདིར་སྤོང་བ་གཉེན་པོ་ནི་བར་ཆད་མེད་པའི་ལམ་ཁོ་ན་སྟེ། རྣལ་འབྱོར་སྤྱོད་པ་པ་དག སྦྱོར་བའི་ལམ་དག་སྤོང་གཉེན་གྱི་དབྱེ་བར་འཆད་པ་དང་མི་འདྲའོ། ། བར་ཆད་མེད་ལམ་འདི་ནི་སོ་སོ་སྐྱེ་བོ་དག་ལ་ཡང་ཡོད་དེ། སྤང་བྱའི་ཐོབ་པ་གཅོད་པས་དེར་འཇོག་ལ། དེ་ནི་དེ་ལ་ཡང་ཡོད་པའི་ཕྱིར། དེ་བས་ན་སོ་སོར་བརྟགས་འགོག་དང་རྣམ་པར་གྲོལ་བའི་ལམ་ཡང་གཞག་མོད། རྣམ་པར་གྲོལ་བའི་ལམ་གྱིས་བྲལ་ཐོབ་འཛིན་པ་ཞེས་བྱ་བའི་རྣམ་གཞག་ནི་ཡོད་པ་མ་ཡིན་ཏེ།
དེ་ནི་ཟག་མེད་ཁོ་ན་ལ་རག་ལས་པའི་ཕྱིར། འདི་ཡང་ཞིབ་མོར་ན། བྲལ་ཐོབ་འཛིན་པ་ཙམ་ནི་འཇིག་རྟེན་པའི་ལམ་ལ་ཡང་བཞག་ཏུ་རུང་མོད། ལམ་ཟག་མེད་ཀྱིས་སྤངས་པ་དེ་གཟུང་བའི་སྟོབས་ཀྱིས། ཉམས་བཞིན་པའི་ངང་ལ་འཆི་བ་མེད་པ་ཞེས་བྱ་བ་དེ་ནི་བྲལ་ཐོབ་ཟག་མེད་ཁོ་ནའི་བྱེད་ལས་སོ། ། སྤང་བྱ་དེ་སྤངས་པ་ལ་དེའི་ས་བོན་སྤངས་པ་ཞིག་དགོས་པས་ཁྱབ་པར་ཁས་ལེན་པའི་ཕྱོགས་ལ་ནི། བར་ཆད་མེད་ལམ་ལ་འདས་ལམ་གྱིས་ཁྱབ་པར་ཁས་ལེན་པ་ཡིན་གྱི། འདིར་ཐོབ་པ་བཅད་པ་ཙམ་གྱིས་སྤངས་པའི་གོ་ཆོད་པར་འདོད་པའི་ཕྱོགས་ལ་ནི། སོ་སོ་སྐྱེ་བོ་ལ་ཡང་ལམ་དུ་བཞི་ཀ་རྣམ་པར་བཞག་གོ ། འདིར་རྣམ་པར་སུན་འབྱིན་པའི་གཉེན་པོར་ཐ་མར་བཤད་ཀྱང༌།
སྐྱེ་བའི་གོ་རིམ་ཐོག་མར་འཆད་དགོས་ཏེ། སྦྱོར་བའི་ལམ་སྔོན་དུ་མ་སོང་བར་བར་ཆད་མེད་པའི་ལམ་འབྱུང་བའི་ཕྱིར། དེ་ཡང་གང་ཞེ་ན། འགྲེལ་པར། ཇི་སྐད་དུ། སྡུག་བསྔལ་དང་ཀུན་འབྱུང་བ་ལ་དམིགས་པ་སྦྱོར་བའི་ལམ་མོ། ། ཞེས་འབྱུང་བ་དེའི་དོན་ལ། ཁ་ཅིག་ངེས་འབྱེད་ཆ་མཐུན་ལ་འཆད་པ་དང༌། གཞན་དག་སྡུག་ཀུན་ལ་རྗེས་ཤེས་ཚུན་ཚད་སྦྱོར་བའི་ལམ་དུ་འཆད་པ་ཡོད་མོད། དེའི་ལྟར་ན་སྤོང་གཉེན་ལ་སྦྱོར་བའི་ལམ་དང་བར་ཆད་མེད་པའི་ལམ་གཉིས་སུ་ཕྱེ་བའོ། །
གཉིས་པ་ནི། ཉོན་མོངས་སྤོང་བ་ན་གང་ལས་སྤང་བར་བྱ་ཞེ་ན།

བཤད་པ། དམིགས་པ་ལས། ཉོན་མོངས་པ་ནི་སྤང་བྱར་འདོད་ཅེས་པ་སྤང་བྱ་ཉོན་མོངས་པ་ནི་གཉིས་ཏེ། རང་རྒྱུད་ལ་མཚུངས་ལྡན་དུ་ཡོད་པ་དང༌། མཚུངས་ལྡན་མ་ཡིན་པའི་ཆོས་ལ་དམིགས་ནས་སྐྱེ་བའོ། ། གཉིས་པ་ལྟ་ཞོག དང་པོ་དེ་ཡང་གང་ལ་དམིགས་པའི་ཡུལ་ལས་ལོགས་སུ་ཕྱེ་ནས་སྤོང་བ་ཡིན་གྱི། མཚུངས་ལྡན་ལས་ལོགས་སུ་ཕྱེ་ནས་སྤོང་བ་ནི་མ་ཡིན་ཏེ། དེ་ལས་ལོགས་སུ་དབྱེ་བར་མི་ནུས་པའི་ཕྱིར། མི་ནུས་པའི་དོན་གང༌། དམིགས་པ་ལས་དབྱེ་བར་ནུས་པའི་དོན་ཅི་ཞེ་ན།
དང་པོའི་དོན་ནི། དཔེར་ན་ངང་པས་ཆུ་ལས་འོ་མ་འཐུང་པ་ན། གཉིས་པོ་སོ་སོར་ཕྱེ་ནས་འོ་མ་འཐུང་ལ། ཆུ་ཤུལ་དུ་འཇོག་པ་ལྟར། ཉོན་མོངས་པ་སྤོང་བ་ན། འདོད་ཆགས་སྤངས་པའི་ཤུལ་དུ་དེ་དང་མཚུངས་པར་ལྡན་པའི་ཚོར་བ་ལ་སོགས་པ་ལོགས་སུ་ཕྱེ་ནས་འཇོག་པ་ནི་མ་ཡིན་ཏེ། འདོད་ཆགས་ཀྱི་གཉེན་པོས་སྤང་བྱ་དེ་མཚུངས་ལྡན་ལས་དབྱེ་བར་མི་ནུས་པའི་ཕྱིར། དེའི་ཤེས་བྱེད་ཀྱང༌། གཉིས་པོ་ཡུལ་དང་དེ་མ་ཐག་རྐྱེན་གྱི་ཚོགས་པ་གཅིག་ལ་སྐྱེ་བའི་དུས་དང་འགག་པའི་དུས་མཉམ་དུ་བྱེད་པའི་ཕྱིར། དམིགས་པ་ལས་ནི་དེ་ལྟར་མིན་པས་ལོགས་སུ་དབྱེ་བར་ནུས་པ་ཡིན་ཏེ།
གང་ལ་དམིགས་པའི་ཡུལ་གྱི་མཚན་ཉིད་ཡོངས་སུ་ཤེས་པའམ། དེ་མ་ཤེས་ཀྱང༌། བྱིས་པ་དག་གིས་ཡུལ་དེ་ལ་དམིགས་པའི་འདོད་ཆགས་སྤྱད་པས་ཡུལ་ཅན། ལོགས་སུ་དབྱེ་ནུས་པའི་ཕྱིར། དེ་ཡང་དམིགས་པ་ལ་གཉིས་ཏེ། རང་རྒྱུད་ལ་ཡོད་པ་དང༌། གཞན་རྒྱུད་དམ་རྒྱུད་ཀྱིས་མ་བསྡུས་པ་དག་གོ ། དང་པོ་ལ་གཉིས་ཏེ། ཉོན་མོངས་པ་ཅན་དང༌། དེ་མ་ཡིན་པའོ། །
དང་པོ་ནི། ། དམིགས་ཡུལ་ཉོན་མོངས་ཅན་དེའི་ཐོབ་པ་བཅད་པ་ན། ཡུལ་ཅན་ཉོན་མོངས་པ་དེ་སྤངས་པ་ལ་ནི་དམིགས་པ་ལས་སྤངས་པ་ཞེས་བྱ་བར་འཇོག་ཚུལ་གཅིག་ཡིན་ལ། ཉོན་མོངས་ཅན་མ་ཡིན་པ་སོགས་གསུམ་པོ་ལ་ནི། ཡུལ་དེ་ལ་འདུན་པའི་རང་རྒྱུད་ཀྱི་འདོད་ཆགས་སྤངས་པ་ལ། ཡུལ་དེ་ཡང་སྤངས་པའི་ཐ་སྙད་བྱས་པ་ཡིན་ཏེ། འདི་ཡང་དམིགས་པ་ལས་སྤངས་པ་ཞེས་བྱ་བའི་ཁྱད་པར་གཅིག་གོ ། དེ་ལ་དམིགས་པ་ལས་སྤོང་བའི་ཚུལ་ནི་གཉིས་ཏེ། ཡུལ་དམིགས་པ་དེ་ཉིད་སྤངས་པས་སྤོང་བ་དང༌། དེ་སྤོང་མི་ནུས་པ་ཞིག་ཡིན་ན་ཡུལ་དང་ཡུལ་ཅན་གྱི་སྦྲེལ་ཐག་གཅོད་པའོ། །
དང་པོ་ནི། རང་རྒྱུད་ཀྱི་ལོག་ལྟ་ལ་དམིགས་པའི་འདོད་ཆགས་སྤོང་བ་ལྟ་བུ་ཡིན་ལ། གཉིས་པ་ནི། གཞན་རྒྱུད་ཀྱི་ཆོས་གསུམ་དང༌། རང་རྒྱུད་ཀྱི་དགེ་བ་དང༌། ལུང་མ་བསྟན་ལ་དམིགས་པའི་ཉོན་མོངས་སྤོང་བའི་ཚེ་ལྟ་བུའོ། ། དེ་གཉིས་ཀ་ལ་ཡང༌། ཡུལ་ཅན་ཉོན་མོངས་ཀྱི་ཐོབ་པ་གཅོད་དགོས་པར་ནི་འདྲ་བ་ཡིན་ཏེ། དེ་མ་བཅད་ན་སྤངས་པའི་ཐ་སྙད་མི་འབྱུང་བས་སོ། ། དོན་དེ་དག་ཀྱང༌།
ཇི་སྐད་དུ། འགྲེལ་པ་ལས། ཇི་ཙམ་གྱི་ན། ཉོན་མོངས་པ་སྤངས་པ་ཞེས་བརྗོད་ཅེ་ན། རང་གི་རྒྱུད་ལ་ཡོད་པ་ནི་ཐོབ་པ་གཅོད་པས་སོ། ། གཞན་གྱི་རྒྱུད་ལ་ཡོད་པ་ནི། ཉོན་མོངས་པ་དང་གཟུགས་ཐམས་ཅད་དང༌། ཉོན་མོངས་པ་ཅན་མ་ཡིན་པའི་ཆོས་ནི། དེ་དག་ལ་དམིགས་པའི་ཉོན་མོངས་པ་རང་གི་རྒྱུད་ལ་ཡོད་པ་སྤངས་པས་སོ། ། ཞེས་འབྱུང་ངོ༌། །
ཡང་འགྲེལ་པ་ལས། ཇི་སྐད་དུ། རེ་ཤིག་མ་འོངས་པ་ནི་དམིགས་པ་ལས། རྣམ་པར་དབྱེ་བར་ཡང་ནུས་གྲང་ན། འདས་པ་ཇི་ལྟར་ནུས། འོན་ཏེ་འདིའི་དོན་ནི། དམིགས་པ་ཡོངས་སུ་ཤེས་པས་སྤོང་བ་ཞེས་བྱ་བ་དེ་མ་ཡིན་ནོ་ཞེ་ན། དེ་ཡང་མ་ངེས་ཏེ། དེ་བས་ན་འདི་ནི་བརྗོད་པར་བྱ་དགོས་སོ། ། ཞེས་བཤད།
དེའི་དོན་ནི། སློབ་དཔོན་གྱིས་བྱེ་སྨྲ་སྔ་རབས་པ་ལ་རྒོལ་བ་སྟེ། འདི་ལ་གསུམ་ལས། དང་པོ་སློབ་དཔོན་གྱིས་དྲིས་པ་ནི། ཉོན་མོངས་པ་ལ་མ་འོངས་པ་དག་ཡུལ་ལ་དམིགས་ནས་མི་སྐྱེ་བར་བྱར་ཡོད་པས་དམིགས་པ་ལས་དབྱེ་ནུས། ཉོན་མོངས་པ་འདས་པ་རྣམས་ནི་ཡུལ་ལ་དམིགས་ཟིན་པས་ཇི་ལྟར་དབྱེ་ཞེས་པའོ། ། འདི་ལྟར་འདྲི་བའི་རྒྱུ་མཚན་ཡང༌། གྲུབ་པའི་མཐའ་ལ། གཉེན་པོ་འདས་པས་སྤང་བྱ་ད་ལྟ་བ་དང་མ་འོངས་པ་གཉིས་སྤོང་བ་ཡིན་ཏེ། གཉེན་པོའི་དུས་ན་དེའི་སྤང་བྱ་ད་ལྟ་བ་ནི་མེད་པས་སྤོང་མི་ནུས་པའི་ཕྱིར།
འདས་པ་ནི་སྤོང་དགོས་ཏེ། སྤང་བྱ་ནི་ཡིན་ཞིང༌། མ་སྤངས་པའི་ཕྱིར། ཇི་ལྟར་སྤོང་ན། འདས་པའི་གོ་ས་ན་ཡུལ་ཡུལ་ཅན་གཉིས་ཀ་མཉམ་དུ་ཚོགས་ནས་ཡོད་པ་དེ་མ་སྤངས་ན་རྒྱས་པར་འགྱུར་བས་སོ་སོར་ཁ་ཕྲལ་བའོ། ། དེ་ལྟར་བྱེད་པ་པོ་ནི་གཉེན་པོ་ད་ལྟ་བ་ཉིད་དེ། དེས་མཚུངས་ལྡན་ཕྲལ་མི་ནུས་ལ། ཡུལ་ཡུལ་ཅན་ཁ་ཕྲལ་བར་ནུས་པ་ནི་གྲུབ་པའི་མཐའ་ལ་ཡོད་པའི་རྒྱུ་མཚན་གྱིས་དྲིས་སོ། ། གཉིས་པ་བྱེ་སྨྲའི་ལན་ནི། གཉེན་པོ་ད་ལྟ་བས་ཉོན་མོངས་འདས་པ་དེའི་དམིགས་ཡུལ་གྱི་མཚན་ཉིད་ཡོངས་སུ་ཤེས་པ་ན།
གཉིས་པོ་སོ་སོར་ཕྲལ་ནུས་པ་ཡིན་ལ། མཚུངས་ལྡན་ལ་ནི་དེ་ལྟར་མ་ཡིན་ནོ། ། གསུམ་པ་དེ་ལ་སློབ་དཔོན་གྱིས་སུན་འབྱིན་བརྗོད་པ་ནི། དེ་ཡང་མ་ངེས་ཏེ། ཞེས་པ། དེ་ལྟ་ན་དམིགས་པ་ཡོངས་སུ་ཤེས་པ་ལ་སོགས་པའི་སྤོངས་ཚུལ་གསུམ་བཤད་པ་དང་འགལ་ཏེ། སྐལ་བ་མི་མཉམ་པའི་ཁམས་ཀུན་འགྲོ་འདས་པ་རྣམས་ལ་སྤོང་ཚུལ་དང་པོ་དེ་མེད་པའི་ཕྱིར། ཞེས་པའོ། ། དེ་ལ་བྱེ་སྨྲས་ལན་ལྡོན་མི་ཤེས་པ་ལྟ་བུའི་ཚུལ་དུ་འཆད་པ་ན། དེ་བས་ན་འདི་བརྗོད་དགོས་སོ། །
ཞེས་བཤད་ཀྱང༌། ལན་ནི་འདི་ལྟར་ལྡོན་ནུས་ཏེ། སྤོང་ཚུལ་གཉིས་པ་དེས་དམིགས་པ་ལས་འབྱེད་ནུས་སོ། ། གཉིས་པ་དེ་ནམ་གྱི་ཚེ་འབྱུང་ཞེ་ན། སྡུག་ཀུན་ལ་ཆོས་ཤེས་སྐྱེས་པའི་ཚེ་ན། ཆོས་ཤེས་ད་ལྟར་བས་ཀུན་འགྲོ་འདས་པའི་ཡུལ་ཡུལ་ཅན་གྱི་སྦྲེལ་ཐག་གཅོད་པར་བྱེད་དོ། ། ཞེས་བྱ་བ་འདི་ཉིད་གྲུབ་པའི་མཐའ་ཡིན་པས་སོ། ། གསུམ་པ་སྤངས་པའི་འབྲས་བུ་ཡོངས་ཤེས་བཤད་པ་ལ་གཉིས་ཏེ། ངོ་བོ་དང༌། དབྱེ་བའོ། །
དང་པོ་ལ། སྤྱིར་ཡོངས་སུ་ཤེས་པའི་མིང་ཅན་ནི་གཉིས་ཏེ། ཡེ་ཤེས་ཀྱི་ཡོངས་ཤེས་དང༌། སྤངས་པའི་ཡོངས་ཤེས་སོ། ། དང་པོ་ནི། ཟག་མེད་རྣམ་གྲོལ་ལམ་གྱི་ངོ་བོར་གྱུར་པའི་ཡེ་ཤེས་ཤིག་ཡིན་ལ། གཉིས་པ་ནི། ངོས་སྐལ་གྱི་སྤང་བྱ་སྤངས་པའི་འགོག་བདེན་ཞིག་གོ ། དེ་ལྟར་གཉིས་ལས། འདིར་ནི་ཕྱི་མའི་དབང་དུ་བྱས་པ་ཡིན་ལ།
དེ་ཡང་ཡོངས་ཤེས་གཏགས་པ་བ་ཡིན་ཏེ། རྒྱུ་ཡེ་ཤེས་ཀྱི་མིང་གིས་སམ། ཡུལ་ཅན་ཡེ་ཤེས་ཀྱི་མིང་གིས་བཏགས་པའི་ཕྱིར། སྤངས་པ་ལ་ཡོངས་ཤེས་སུ་འཇོག་པ་དེ་ལྟར་ན། ཡོངས་ཤེས་གོང་ནས་གོང་དུ་འགྲོར་མེད་པའམ། ཡང་ན་སྤངས་པ་གོང་ནས་གོང་དུ་འགྲོར་ཡོད་པར་འགྱུར་རོ། ། ཞེ་ན། ལན་གཅིག་ཏུ་ཟད་དེ་དག་གི ། བྲལ་བའི་ཐོབ་པ་ཡང་དང་ཡང༌། ། ཞེས་པ།
སྤངས་པ་ནི་རྟག་པས་འགྱུར་བ་མེད་ལ། སྤངས་པ་དེ་འཛིན་བྱེད་ཀྱི་ཐོབ་པ་ནི་ཡང་དང་ཡང་དུ་འཕོ་བ་ཡིན་ཏེ། གནས་སྐབས་དྲུག་པོ་དག་ཏུ་བྲལ་ཐོབ་སྔ་མ་བཏང་ནས་ཕྱི་མ་སྐྱེ་བའི་ཕྱིར། དྲུག་པོ་གང་ཞེ་ན། གཉེན་པོ་སྐྱེས་དང་འབྲས་ཐོབ་དང༌། ། དབང་པོ་རྣམ་པར་འཕེལ་རྣམས་སུ། ། ཞེས་པ་སྟེ། གཉེན་པོ་ནི་འདིར་རྣམ་པར་གྲོལ་བའི་ལམ་ལ་བྱ་དགོས་ཏེ། བར་ཆད་མེད་ལམ་གྱི་ཚེ་ན་བྲལ་ཐོབ་སྐྱེ་བ་ལ་མངོན་དུ་ཕྱོགས་པ་ཙམ་ཡིན་གྱི། སྐྱེས་པ་མ་ཡིན་པའི་ཕྱིར།
སྤྱིར་བྲལ་ཐོབ་འཛིན་བྱེད་ཀྱི་གཉེན་པོ་རྣམ་གྲོལ་ལམ་ལ། འཇིག་རྟེན་པའི་ལམ་ཡོད་ཀྱང༌། འདིར་ཡོངས་ཤེས་འཇོག་བྱེད་ཀྱི་བྲལ་ཐོབ་ནི་ཟག་མེད་ཁོ་ན་སྟེ། འདི་ཡོངས་ཤེས་ལ་ནི་རྒྱུ་བཟོད་ཤེས་སྔོན་དུ་འགྲོ་དགོས་པའི་ཕྱིར། དེ་ལྟ་ན་ཡང༌། བྲལ་ཐོབ་ཟག་མེད་ཀྱིས་གཟུང་བའི་སྤངས་པ་ཡིན་པ་ཙམ་གྱིས་ཡོངས་ཤེས་སུ་བཞག་ནུས་པ་མ་ཡིན་ཏེ། དཔེར་ན། སྡུག་བསྔལ་མཐོང་སྤང་སྤངས་པའི་འགོག་པ་བཞིན་ནོ། ། འབྲས་ཐོབ་དང༌། ཞེས་པ་ནི།
དགེ་སྦྱོང་ཚུལ་གྱི་འབྲས་བུ་བཞི་པོ་དག་གོ ། དེ་ལྟར་བཤད་པ་དེའི་ཕྱིར་སྡུག་བསྔལ་མཐོང་སྤང་སྤངས་པའི་འགོག་པ་དེ་ཉིད། བཅུ་དྲུག་པའི་ཚེ་ན་བྲལ་ཐོབ་སྔ་མ་བཏང་ནས་ཕྱི་མ་སྐྱེས་པ་ཡིན་མོད། དེའི་གོང་དུ་མ་ཡིན་ཏེ། དེར་གཉེན་པོ་སྐྱེས་པ་དང༌། འབྲས་བུ་ཐོབ་པ་དང༌། དབང་པོ་འཕོ་བ་གསུམ་པོ་གང་ཡང་མ་ཚང་བའི་ཕྱིར། དེ་ལྟ་ན་ཡང༌། གོང་དེར་ཡོངས་ཤེས་སུ་ནི་གཞག་དགོས་ཏེ། ཀུན་འབྱུང་མཐོང་སྤང་སྤངས་པའི་ཚེ།
ཇི་སྐད་དུ། འདོད་པ་ན། ། དང་པོ་རྣམ་གཉིས་ཟད་ལ་གཅིག ། ཅེས་བཤད་པའི་ཕྱིར། དེ་ལྟ་ན་ཡང་སྐབས་དེར་ཀུན་འབྱུང་མཐོང་སྤང་མ་ལུས་པར་སྤངས་པའི་འགོག་བདེན་གཅིག་པུ་ཤེས་ཡོངས་སུ་འཇོག་པའམ། སྡུག་བསྔལ་མཐོང་སྤང་སྤངས་པའི་འགོག་པ་དང་གཉིས་ཀ་དེར་འཇོག་ཅེས་བརྟག་དགོས་ཏེ། དེའི་ཚེ་གཉིས་པོ་ཐོབ་པ་ཐུན་མོང་བ་གཅིག་གིས་བསྡུས་པར་ནི་མི་འཆད་པས་སོ། ། ཞེས་དཔྱད་ན་དཀའ་བའི་གནས་སུ་འགྱུར་བས། འདི་ལྟར་འཆད་དགོས་པ་ཡིན་ཏེ། མཐོང་ལམ་གྱི་ཤེས་པ་བརྒྱད་པོ་རེ་རེ་ཞིང་ཡང༌།
ཐོབ་པ་གསར་རྙེད་རེ་རེ་དང༌། སྒོམ་སྤང་དགུ་པོ་སྤངས་པའི་རྣམ་པར་གྲོལ་བའི་ལམ་རེ་རེ་ཞིང་ཡང་ཐོབ་པ་གསར་དུ་རྙེད་པ་རེ་རེ་ཡོད་པ་ཡིན་ལ། དེ་དག་ཀྱང་ངོ་སྐལ་གྱི་སྤང་བྱ་མ་ཡིན་པའི་སྤངས་པ་སྔ་མ་ཞིག་སྔོན་དུ་སོང་ན། དེ་དང་ངོ་སྐལ་གྱི་སྤངས་པ་གཉིས་ཀ་བསྡོམས་པའི་ཐོབ་པ་ཡིན་པ་ལ་ཁྱད་པར་མེད་དོ། ། དེ་ཐམས་ཅད་ཡོངས་ཤེས་སུ་འཇོག་པ་ནི་མ་ཡིན་ཏེ། དེར་འཇོག་པ་ལ་རྒྱུ་གཉིས་ཀུན་ཏུ་བཅོམ་པ་ལ་སོགས་པའི་ཁྱད་ཆོས་དག་ཚང་དགོས་པའི་ཕྱིར། འདིར་འགྲེལ་པ་ལས། དེ་ལ་ཅི་རིགས་པར་ཁ་ཅིག་ནི་དུས་དྲུག་ཏུ་ཐོབ་པ་ནས། ཁ་ཅིག་ནི་དུས་གཉིས་ཀྱི་བར་དུ་ཐོབ་པར་ལྟའོ། ། ཞེས་བཤད་པ་དེ་ནི།
ཆགས་བྲལ་སྔོན་དུ་མ་སོང་ན། སྡུག་བསྔལ་མཐོང་སྤང་སྤངས་པའི་སྤངས་པ་དེའི་ཐོབ་པ་ཟག་མེད། གཉེན་པོ་ཆོས་ཤེས་ཀྱི་ཚེ་ཐོབ་པ་དང༌། འབྲས་བུ་བཞིའི་རིམ་པས་བཞི་དང༌། དབང་པོ་འཕོས་པའི་ཚེའོ། ། གཉིས་ཐོབ་པ་ནི། འདོད་པ་ལ་ཆགས་བྲལ་སྔོན་དུ་སོང་བའི་སྤངས་པ་དེ་བཅུ་དྲུག་པའི་ཚེ་དང༌། དགྲ་བཅོམ་པའི་ཚེའོ། ། དེ་ཡང་དབང་པོ་རྣོན་པོས་ཐོབ་པའི་དབང་དུ་བྱས་ཤིང༌། འདི་ལ་གཉེན་པོས་ཐོབ་པ་ནི་མི་བཞག་སྟེ།
གཉེན་པོ་འཇིག་རྟེན་པའི་རྣམ་གྲོལ་སྡོན་དུ་སོང་བའི་ཕྱིར། འོ་ན་ཆགས་བྲལ་སྔོན་སོང་འདིས་མཐོང་ལམ་གྱི་ཤེས་པ་བརྒྱད་པོ་གང་རུང་མངོན་དུ་བྱས་པའི་ཚེ། ཐ་མའི་ཆ་མཐུན་སྤངས་པའི་ཡོངས་ཤེས་འཇོག་ནུས་སམ། ཞེ་ན། མ་ཡིན་ཏེ། དེ་ལ་ནི། ཇི་སྐད་དུ། ལྷག་མ་རྣམས་ནི་ཤེས་པའི་ཡིན། ཞེས་སྒོམ་ལམ་ཆོས་ཤེས་དང་རྗེས་ཤེས་ཀྱིས་ཐོབ་པ་ཞིག་དགོས་པའི་ཕྱིར། དེས་ན་ཕྱིར་འོང་དང་ཕྱིར་མི་འོང་གི་འབྲས་བུར་གྱུར་པའི་སྤངས་པ་ལས་ཡོངས་ཤེས་ཀྱིས་མ་ཁྱབ་ཅིང༌།
རྒྱུན་ཞུགས་དང༌། དགྲ་བཅོམ་པའི་འབྲས་བུར་གྱུར་པའི་དེ་ལ་དེས་ཁྱབ་པར་ཁས་ལེན་པ་ཡིན་ཏེ། དེ་དང་དེ་ལ་མཐོང་སྤང་སྤངས་པའི་དང༌། ཟག་པ་ཀུན་ཟད་ཀྱི་ཡོངས་ཤེས་ཀྱིས་ཁྱབ་པའི་ཕྱིར། གཉིས་པ་དབྱེ་བ་ལ། དངོས་དང༌། དེར་འཇོག་པའི་རྒྱུ་མཚན་ནོ། ། དང་པོ་ནི། ཡོངས་སུ་ཤེས་དགུ་འདོད་པ་ན། ། དང་པོ་རྣམ་གཉིས་ཟད་ལ་གཅིག །
གཉིས་ཟད་པ་ནི་དེ་གཉིས་སོ། ། དེ་བཞིན་གོང་མའི་དེ་གསུམ་ཉིད། ། ཐ་མའི་ཆ་དང་མཐུན་གཟུགས་དང༌། གཟུགས་མེད་ཟག་པ་ཀུན་ཟད་ཉིད། ། ཅེས་པ། མཐོང་སྤང་སྤངས་པའི་ཡོངས་ཤེས་ནི་དྲུག་སྟེ། འདོད་པའི་མཐོང་སྤང་སྤངས་པའི་ཡོངས་ཤེས་གསུམ། དེ་བཞིན་དུ། ཁམས་གོང་མའི་གསུམ་མོ། ། གང་ཞེ་ན།
འདོད་པའི་སྡུག་ཀུན་མཐོང་སྤང་སྤངས་པའི་ཡོངས་ཤེས་གཅིག་དང༌། འགོག་ལམ་མཐོང་སྤང་སྤངས་པ་ལས་རེ་རེ་སྟེ། གོང་མ་ལ་ཡང་དེ་བཞིན་ནོ། ། འོ་ན་དང་པོ་གཉིས་གཅིག་ཏུ་བསྡོམ་པ་ཅི་ཞེ་ན། ཡོངས་ཤེས་སུ་འཇོག་པ་ལ་ནི་སྤངས་པ་དང་བྲལ་བ་གཉིས་ཀ་ཚོགས་པ་དགོས་ཏེ། དེར་འཇོག་པ་ལ་བྲལ་ཐོབ་ཟག་མེད་ཀྱིས་སྤངས་པ་དེ་འཛིན་དགོས་པའི་ཕྱིར། སྡུག་བསྔལ་མཐོང་སྤང་སྤངས་ཀྱང༌། ཀུན་འབྱུང་ལ་དེ་མ་སྤངས་ན་སྤངས་པ་དེ་ཡོངས་ཤེས་སུ་མི་བཞག་སྟེ། སྤང་བྱ་དེ་དང་མ་བྲལ་བའི་ཕྱིར། དེ་སྐད་དུ་ཡང༌།
སྡུག་བསྔལ་མཐོང་སྤང་བྱ་སྤངས་ཀྱང༌། ། ཀུན་འགྲོ་ལྷག་མ་རྣམས་ཀྱིས་ལྡན། ། ཞེས་སོ། དེ་བཞིན་དུ་ཁམས་གསུམ་པོ་རེ་རེའི་ཉོན་མོངས་མ་ལུས་པ་སྤངས་པ་ཉིད་ཀྱི་ཚེ་ན་ཡོངས་ཤེས་སུ་བཞག་དགོས་པ་ཡིན་ཏེ། ཇི་སྐད་དུ། དང་པོའི་རྣམ་པ་སྤངས་ཀྱང་དེའི། ། ཡུལ་ཅན་དྲི་མ་ལྷག་རྣམས་ཀྱིས། ། ཞེས་སོ། ། འོ་ན་འགོག་པ་མཐོང་སྤང་སྤངས་ཀྱང༌། ལམ་མཐོང་སྤང་མ་སྤངས་པའི་ཚེ་ན།
ཡོངས་ཤེས་གཞག་ཏུ་མེད་པར་མཚུངས་སོ། ། ཞེ་ན། འགོག་ལམ་མཐོང་སྤང་ལ་ཀུན་འགྲོ་མི་འཇོག་པའི་ཕྱིར། གཉིས་པ་ལ་གཉིས་ཏེ། མཐོང་སྤང་སྤངས་པའི་ཡོངས་ཤེས་ཀྱི་ཤེས་བྱེད་དང༌། སྒོམ་སྤང་སྤངས་པའི་ཡོངས་ཤེས་ཀྱི་ཤེས་བྱེད་དོ། ། དང་པོ་ནི། བྲལ་བའི་ཐོབ་པ་ཟག་མེད་དང༌། ། སྲིད་རྩེ་ཉམས་པར་བྱས་པ་དང༌། ། རྒྱུ་གཉིས་ཀུན་ཏུ་བཅོམ་པའི་ཕྱིར། །
ཡོངས་ཤེས་ཞེས་པ། རྒྱུ་མཚན་གསུམ་པོ་འདི་ཚང་བའི་སྤངས་པ་ཁོ་ན་ཡོངས་ཤེས་སུ་འཇོག་གི གཞན་ལ་མ་ཡིན་ཏེ། སོ་སོ་སྐྱེ་བོ་ལ་ནི་རྒྱུ་མཚན་དང་པོ་གཉིས་མ་ཚང༌། འཕགས་པ་ཡང་ཇི་སྲིད་སྡུག་བསྔལ་ལ་རྗེས་ཤེས་མ་སྐྱེས་པ་དེ་སྲིད་དུ། རྒྱུ་མཚན་དང་པོ་ཚང་ཡང༌། གཉིས་པ་མ་ཚང༌། སྡུག་བསྔལ་ལ་རྗེས་ཤེས་ནས་ཀུན་འབྱུང་ལ་ཆོས་བཟོད་ཀྱི་བར་དེར་རྒྱུ་མཚན་དང་པོ་གཉིས་ཚང་ཡང་གསུམ་པ་མ་ཚང་བའི་ཕྱིར། འདིར་རྒྱུ་གཉིས་ཞེས་པ་ནི། སྡུག་ཀུན་མཐོང་སྤང་དུ་གྱུར་པའི་ཀུན་འགྲོ་དག་ལ་ཟེར་བ་ཡིན་ལ།
དེ་ཡང་འདོད་པའི་སྡུག་ཀུན་མཐོང་སྤང་དུ་གྱུར་པའི་ཀུན་འགྲོ་སྤང་པ་ཙམ་གྱིས་རྒྱུ་གཉིས་བཅོམ་པའི་གོ་ཆོད་པ་ཡིན་ཏེ། ཀུན་འབྱུང་ལ་ཆོས་ཤེས་ཀྱི་ཚེ། ཁམས་གོང་མའི་ཀུན་འབྱུང་མཐོང་སྤང་དུ་གྱུར་པའི་ཀུན་འགྲོ་རྣམས་མ་སྤངས་ཀྱང༌། དེས་འདོད་པའི་སྡུག་ཀུན་མཐོང་སྤང་ལ་མ་དམིགས་པས་དེ་དང་ལྡན་པར་མི་འཇོག་པའི་ཕྱིར། དེས་ན། ཀུན་འགྲོ་ལྷག་མ་རྣམས་ཀྱིས་ལྡན། ། ཞེས་པ་ཁམས་གཅིག་པའི་དབང་དུ་བྱེད་དགོས་པའི་ཕྱིར། ཁམས་རེ་རེའི་དབང་དུ་བྱས་པའི་སྡུག་ཀུན་མཐོང་སྤང་སྤངས་པ་ན་རྒྱུ་གཉིས་ཀུན་ཏུ་བཅོམ་པར་བཞག་པའོ། ། འོ་ན་འདོད་པའི་ཀུན་འབྱུང་མཐོང་སྤང་སྤངས་པའི་ཚེ། ཁམས་གོང་མའི་སྡུག་བསྔལ་མཐོང་སྤང་སྤངས་པ་སྔོན་དུ་འགྲོ་མི་དགོས་ན་ནི།
ཀུན་འབྱུང་ལས་ཆོས་ཤེས་ཀྱི་ཚེ་རྒྱུ་གཉིས་ཀུན་ཏུ་བཅོམ་པར་མི་འགྲུབ་ལ། དགོས་ན་ནི་སོ་སོ་སྐྱེ་བོ་ལ་རྒྱུ་གཉིས་ཀུན་ཏུ་བཅོམ་པ་ཡོད་པ་འཆད་པ་དེ་ཇི་ལྟ་བུ་ཞེ་ན། སྤོང་ཚུལ་གཉིས་པོ་མི་མཚུངས་ཏེ། སོ་སོ་སྐྱེ་བོས་ནི་འདོད་པའི་ཁམས་ཀྱི་མཐོང་སྤང་མ་ལུས་པ་ཆུང་འབྲིང་དགུའི་རིམ་པས་སྤངས་ཟིན་པའི་འོག་ཏུ། གཟུགས་ཀྱི་མཐོང་སྤང་མ་ལུས་པ་དང༌། དེའི་འོག་ཏུ་གཟུགས་མེད་དང་པོ་གསུམ་གྱི་མཐོང་སྤང་སྤོང་བ་ཡིན་ལ། འཕགས་པས་ནི་ཁམས་གསུམ་ཆར་གྱི་སྡུག་བསྔལ་མཐོང་སྤང་རྣམས་སྤངས་ཟིན་པའི་འོག་ཏུ་གསུམ་ཆར་གྱི་ཀུན་འབྱུང་མཐོང་སྤང་སྤོང་བ་ལ་སོག་པའི་རིམ་པ་ལ་འཇུག་པས་སོ། ། གཉིས་པ་ནི། ཁམས་ལས་འདས་པ་ལས། ཞེས་པ།
སྒོམ་སྤང་སྤངས་པའི་ཡོངས་ཤེས་སུ་འཇོག་པ་ལ་ནི་རྒྱུ་མཚན་ལྔ་མ་གསུམ་པོ་དེ་ཚང་བའི་སྟེང་དུ། ཁམས་གསུམ་པོ་གང་རུང་ལས་འདས་པ་སྟེ། རྒྱུ་མཚན་བཞི་ཚང་དགོས་པའོ། ། འོ་ན་ཇི་སྐད་དུ། ལྷག་མ་རྣམས་ནི་ཤེས་པའི་ཡིན། ། ཞེས་བཤད་པས། ཡོངས་ཤེས་ཕྱི་མ་དག་ལ་ཆགས་བྲལ་སྔོན་སོང་དུ་མི་འཇོག་གམ། ཞེ་ན། མ་ཡིན་ཏེ། བསམ་གཏན་རྣམས་ཀྱི་ལྔའམ་བརྒྱད། །
ཅེས་འཆད་པའི་ཕྱིར། དེ་ཡང་ལྔ་ཞེས་པ་ནི་ཁམས་གོང་མ་གཉིས་ཀྱི་མཐོང་སྤང་སྤངས་པའི་ཡོངས་ཤེས་གསུམ་དང༌། སྒོམ་སྤང་སྤངས་པའི་ཡོངས་ཤེས་ཕྱི་མ་གཉིས་སོ། ། བརྒྱད་ཅེས་པ་ནི། བཙུན་པ་དབྱངས་སྒྲོགས་ན་རེ། འདོད་པའི་མཐོང་སྤང་སྤངས་པའི་ཡོངས་ཤེས་གསུམ་པོ་ཡང༌། ཆགས་བྲལ་སྔོན་སོང་གི་ཐོབ་པ་ན་བསམ་གཏན་གྱི་སྟོབས་ཀྱི་བྲལ་ཐོབ་ཟག་མེད་གསར་དུ་རྙེད་པའི་དང༌། མི་ལྕོགས་མེད་ཁོ་ནའི་ཐོབ་འབྲས་ནི་ཐ་མའི་ཆ་མཐུན་སྤངས་པའི་ཡོངས་ཤེས་གཅིག་པུར་ངེས་པའི་ཕྱིར། ཞེས་པའོ། ། ཡང་གང་ཟག་སུ་ཞིག་ཡོངས་སུ་ཤེས་པ་དུ་དང་ལྡན་ཞེ་ན།
གཅིག་མིན་མཐོང་ལ་གནས་པ་ནི། ། ལྔ་ཡི་བར་དང་ཡང་དག་ལྡན། ། སྒོམ་ལ་གནས་པ་དྲུག་གམ་ནི། ། གཅིག་གམ་ཡང་ན་གཉིས་དང་ངོ༌། ། ཞེས་པ། སོ་སོ་སྐྱེ་བོ་ནི་གཅིག་དང་ཡང་མི་ལྡན་ལ། ཀུན་འབྱུང་ལ་ཆོས་ཤེས་ལ་གནས་པ་ནི། འདོད་པའི་སྡུག་ཀུན་མཐོང་སྤང་སྤངས་པའི་ཡོངས་ཤེས་གཅིག་པུ་དང་ལྡན། ཀུན་འབྱུང་ལ་རྗེས་ཤེས་ཀྱི་ཚེ། གོང་མ་གཉིས་ཀྱི་སྡུག་ཀུན་མཐོང་སྤང་སྤངས་པའི་ཡོངས་ཤེས་བསྣན་པས་གཉིས་དང་ལྡན།
འགོག་པ་ལ་ཆོས་ཤེས་ཀྱི་ཚེ་གསུམ་དང༌། རྗེས་ཤེས་ཀྱི་ཚེ་བཞི་དང༌། ལམ་ལ་ཆོས་ཤེས་ཀྱི་ཚེ་ལྔ་དང་ལྡན་ནོ། ། ཆགས་བྲལ་སྔོན་དུ་མ་སོང་བའི་བཅུ་དྲུག་པ་ལ་གནས་པ་ནི། དྲུག་དང༌། དེ་ཉིད་ཀྱིས་འདོད་པ་ལ་ཆགས་བྲལ་བྱས་པའི་ཚེ་ཡོངས་ཤེས་སྔ་མ་རྣམས་བསྡོམས་ནས། ཐ་མའི་ཆ་མཐུན་སྤངས་པའི་ཡོངས་ཤེས་གཅིག་པུ་དང་ལྡན་པ་ཡིན་ལ། དེས་གཟུགས་ལ་ཆགས་བྲལ་བྱས་པའི་ཚེ་ཡོངས་ཤེས་སྡོམ་པ་མེད་པས། གཟུགས་ལ་ཆགས་བྲལ་གྱི་ཡོངས་ཤེས་དང་གཉིས་ལྡན་པ་ཡིན་ཞིང༌། དགྲ་བཅོམ་པའི་ཚེ་གཅིག་ཁོ་ན་དང་ལྡན་པ་ཡིན་ཏེ།
ཁམས་ལས་འདོད་ཆགས་བྲལ་བ་དང༌། ། འབྲས་བུ་ཐོབ་ཕྱིར་དེ་དག་བསྡོམས། ། ཞེས་པས་སོ། ། འདིར་ཡོངས་ཤེས་བསྡོམས་པ་དང༌། སྤངས་པ་བསྡོམས་པའི་ཁྱད་པར་ཕྱེད་དགོས་ཏེ། སྤངས་པ་ནི་བཅུ་དྲུག་པའི་ཚེ་ན་ཡང་བསྡོམས་པར་བཤད་ལ། ཡོངས་ཤེས་ནི་དེའི་ཚེ་མི་སྡོམ་པར་དྲུག་ལྡན་དུ་བཤད་པའི་ཕྱིར། བཅུ་དྲུག་པའི་ཚེ་ཡོངས་ཤེས་མི་བསྡོམས་པས་ཁྱབ་པ་ཡང་མ་ཡིན་ཏེ། འདོད་པ་ཆགས་བྲལ་སྔོན་སོང་གི་བཅུ་དྲུག་པ་ཐོབ་པའི་ཚེ། དེ་གོང་གི་ཡོངས་ཤེས་ལྔའི་བར་སོ་སོ་བ་དག་དང་ལྡན་པ་དེ་བསྡོམས་ནས་ཐ་མའི་ཆ་མཐུན་སྤངས་པའི་ཡོངས་ཤེས་གཅིག་པུ་དང་ལྡན་པར་འཆད་པའི་ཕྱིར་ཏེ།
འབྲས་བུ་ཐོབ་ཕྱིར་དེ་དག་བསྡོམས། ། ཞེས་པས་སོ། ། ཆགས་བྲལ་སྔོན་སོང་གིས་ཤེས་པ་དང་པོ་བདུན་ལས་ཀུན་འབྱུང་ལ་ཆོས་ཤེས་མངོན་དུ་བྱས་པའི་ཚེ། ཐ་མའི་ཆ་མཐུན་སྤངས་པའི་ཡོངས་ཤེས་གཞག་ནུས་པར་འགྱུར་ཏེ། དེར་འཇོག་བྱེད་ཀྱི་རྒྱུ་མཚན་བཞི་པོ་ཚང་བས་སོ། ། ཞེ་ན། ཅུང་ཟད་དཔྱད་དགོས་མོད། དེར་ངེས་པ་མ་ཡིན་ཏེ། ཐ་མའི་ཆ་མཐུན་སྤངས་པའི་ཡོངས་ཤེས་ཡིན་ན། དེ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཡིན་དགོས་པའི་ཕྱིར།
སྨྲས་པ། གཞན་དུ་ཉོན་མོངས་པ་ནི་འཁོར་བར་མ་ཟད་མི་གནས་པའི། ། མྱང་འདས་ཐབས་སུ་མེད་མི་རུང་ཞེས་འཆད་མོད་གང་འདིར་ནི། ། ནག་པོའི་རྣམ་སྨིན་ཁོ་ནར་མ་ཟད་བདེ་འགྲོའི་འཁོར་བར་ཡང༌། ། འདྲེན་བྱེད་ཉིད་ཡིན་དེ་དྲུང་འབྱིན་པའི་ལམ་དེ་བཙལ་བར་གྱིས།། །། ཞེས་ཆོས་མངོན་པའི་མཛོད་ཀྱི་དཀའ་བའི་གནས་རྣམས་ཞིབ་མོར་བཤད་པའི་བསྟན་བཅོས་བྱེ་བྲག་ཏུ་བཤད་པའི་མཚོ་ཆེན་པོ་ཞེས་བྱ་བ་ལས་གནས་ལྔ་པ་ཕྲ་རྒྱས་བསྟན་པའི་མཛོད་ཉིད་རྒྱས་པར་བཤད་པའོ།། །། གང་ཡང་འདི་ན་བདེ་ནས་བདེ་བར་རྒྱུ་བའི་ཤུལ་བཟང་པོ། ། འཁྲུལ་མེད་ཐར་པའི་ཁང་ཆེན་གཞན་ལ་མེད་གང་དེར། ། བར་མཚམས་མེད་པར་གཤེགས་མཛད་དེ་དང་དེ་ནི་རྒྱལ་རྣམས་དང༌། ། ཡང་དག་སློབ་མའི་ཚོགས་ཡིན་དེ་དང་དེ་ལ་ཕྱག་བགྱིའོ། །
ཁམས་དང་དབང་པོ་འཇིག་རྟེན་བསྟན་ཤེས་པ། ། སྡུག་བསྔལ་ཀུན་འབྱུང་རྟོགས་པ་དེ་ཡི་རྒྱུ། ། ལས་དང་ཉོན་མོངས་སྤོང་བྱེད་དེ་སྤངས་པའི། ། འགོག་པ་འཐོབ་བྱེད་ལམ་དང་གང་ཟག་འཆད། ། དེ་ལྟར་མཆོད་པར་བརྗོད་ཅིང༌། རྩོམ་པར་དམ་བཅའ་བ་སྔོན་དུ་བཏང་ནས། གནས་དྲུག་པ་ལམ་དང་གང་ཟག་བསྟན་པའི་མཛོད་འཆད་པ་ལ། གཉིས་ཏེ། མཚམས་སྦྱར་བ་དང༌། དཀའ་བའི་གནས་སོ་སོ་ལ་ཞིབ་མོར་དཔྱད་པའོ། །
དང་པོ་ནི། ཇི་སྐད་དུ། ཉོན་མོངས་སྤངས་པ་ཞེས་བཤད་པ། ། བདེན་པ་མཐོང་དང་གོམས་པ་ལས། ། ཞེས་བཏོན་ནས། གནས་ལྔ་པར། སྤངས་པའི་འབྲས་བུ་ཡོངས་ཤེས་ཞེས་བཤད་པ་དེ་འཐོབ་བྱེད་ཀྱི་ལམ་ཇི་ལྟ་བུ་ཞེ་ན། ལམ་གཉིས་པོ་ཁོ་ན་སྟེ་གཉིས་པོ་གང་ཡང་རུང་བ་མེད་ན་དེ་མི་འབྱུང་བའི་ཕྱིར་རོ། ། དེ་བས་ན་ཚོགས་ཀྱི་ལམ་དང་ངེས་འབྱེད་ཆ་མཐུན་ཙམ་གྱིས་ནི་ཉོན་མོངས་སྤངས་པར་འཇོག་པ་མེད་དོ། ། འདིར་བདེན་པ་ཞེས་པ་ནི་མཐོང་ལམ་གྱི་ཁྱད་ཆོས་ཡིན་གྱི།
ཅིག་ཤོས་ལ་ངེས་པར་སྦྱོར་དགོས་པ་མ་ཡིན་ཏེ། དེ་ལ་ནི། བདེན་པ་སྒོམ་པས་མ་ཁྱབ་པའི་ཕྱིར། དེ་ཡང་འཇིག་རྟེན་པ་སོ་སོ་སྐྱེ་བོའི་ལམ་གྱིས་ནི་བདེན་པའི་རྣམ་པ་ཅན་གྱི་སྒོམ་པའི་ལམ་དུ་འགལ་ལ། འཇིག་རྟེན་ལས་འདས་པའི་ལམ་དུའང་སྒོམ་པའི་ལམ་ལ་བདེན་པའི་རྣམ་པ་ཅན་ཡིན་མིན་གཉིས་སུ་དབྱེ་བའི་ཕྱིར། འདི་ཡང་འཇིག་རྟེན་པ་དང་ཆ་མཐུན་འདྲ་བས་དེར་བཏགས་པ་ཡིན་གྱི། དངོས་ནི་མ་ཡིན་ཏེ། རྟེན་གྱི་གང་ཟག་འཇིག་རྟེན་ལས་འདས་པ་ཡིན་པའི་ཕྱིར་རོ། ། འདྲ་བ་ཇི་ལྟར་ཞེ་ན། ཞི་རགས་ཀྱི་རྣམ་པ་ཅན་གྱིས་འཕེན་འགྲུབ་ཀྱི་ལས་སོགས་པའི་ཕྱིར་དང༌།
དངོས་གཞིའི་དགེ་བ་དག་ཀྱང་ཉོན་མོངས་པ་དག་གིས་ཀུན་ནས་ཉོན་མོངས་པར་བྱེད་པའི་ཕྱིར་རོ། ། དེ་ནས་ཇི་སྐད་དུ། སྒོམ་པའི་ལམ་ནི་རྣམ་གཉིས་ཏེ། ། ཞེས་པར། འདིར་བཤད་པའི་འཇིག་རྟེན་པའི་སྒོམ་ལམ་ནི་འཕགས་པའི་གང་ཟག་གི་ལམ་ཉིད་ལ་འཆད་དགོས་པ་ཡིན་ཏེ། མཐོང་ལམ་གྱི་འདས་དྲངས་པའི་ཕྱིར་དང༌། སྤངས་པའི་འབྲས་བུ་ཡོངས་ཤེས་ཐོབ་བྱེད་ཀྱི་ལམ་འཆད་པ་སྐབས་སུ་བབ་པའི་ཕྱིར། ཅི་འཕགས་ལམ་དུ་མ་གྱུར་པའི་སྒོམ་པའི་ལམ་དག་ཀྱང་ཁས་ལེན་པར་བྱེད་དམ་ཞེ་ན། དེའི་མིང་ཅན་ཞིག་ནི་ལུགས་འདིར་འབྱུང་བ་ཡིན་ཏེ། ཇི་སྐད་དུ།
ལྷག་སྐྱེས་མཐོང་དང་སྒོམ་གཉིས་ཀྱི། ། ཞེས་བཤད་པས་སོ། ། དེ་འདྲ་དེ་ཡང་ཐར་ལམ་དུ་ནི་ཁས་མི་ལེན་ཏེ། ཆོས་འདི་པ་མ་ཡིན་པ་དག་ལ་ཡང་ཡོད་པའི་ཕྱིར་དང༌། ཐར་པ་ཆ་མཐུན་གྱི་བསམ་པ་སྔོན་དུ་མ་སོང་བའི་ཕྱིར་དང༌། དེ་འདྲ་དེ་ཐར་ལམ་ཡིན་ན་ལམ་ལྔ་པོ་གང་རུང་དུ་འགྱུར་ལ། དེ་ལྟ་ན། དེའི་ཡ་གྱལ་དུ་གྱུར་པའི་སྒོམ་པའི་ལམ་ལས་འོས་མེད་ཅིང༌། དེ་ཡང་མ་ཡིན་ཏེ། མཐོང་ལམ་གྱི་རྟོགས་པ་སྔོན་དུ་མ་སོང་བའི་ཕྱིར་དང༌།
ཐར་ལམ་ཡིན་ན་སྲིད་པ་ལ་རྒྱབ་ཀྱིས་ཕྱོགས་དགོས་པ་ལས་སྲིད་པ་ཚོལ་བའི་དང་ཚུལ་ཅན་ཡིན་པའི་ཕྱིར། སྔ་མ་འཇིག་རྟེན་པའི་སྒོམ་ལམ་དངོས་སུ་ཁས་ལེན་པ་དེ་ལ་ནི་མཚུངས་ཏེ། ཐར་པ་ཆ་མཐུན་གྱི་དགེ་རྩ་སྔོན་དུ་སོང་བས་ན་རྒྱུའི་ཀུན་སློང་ངེས་འབྱུང་གི་བསམ་པ་ཅན་ཡིན་པའི་ཕྱིར་དང༌། སྦྱོར་མཐོང་གི་རྟོགས་པ་སྔོན་དུ་སོང་བའི་ཕྱིར། སྲིད་པར་འཕེན་འགྲུབ་གང་རུང་ཡིན་པ་ཙམ་གྱིས་ཐར་ལམ་མ་ཡིན་པར་མི་འགྲུབ་སྟེ། ངེས་འབྱེད་ཆ་མཐུན་བཞིན་ནོ། ། འོ་ན་དེས་འཕངས་པའི་སྲིད་པ་གང་ཞེ་ན། བསམ་གཏན་བཞི་པོ་དག་གོ ། དེ་ལྟར་ན་ཀུན་འབྱུང་གི་བདེན་པ་ཉིད་དུ་ཐལ་བ་མ་ཡིན་ནམ་ཞེ་ན། འདི་ཡང་ཞིབ་མོར་ན།
བདེན་པའི་རྣམ་པ་ཅན་གྱི་ཆ་ནས་ནི་སྲིད་པ་ལ་རྒྱབ་ཀྱིས་ཕྱོགས་པས་དེར་མི་འཆད་ཀྱང༌། སྤྱིར་བསམ་གཏན་དུ་གཏོགས་པའི་དགེ་བ་དག་པ་བ་ཡིན་པ་ལས་དང༌། བྱེ་བྲག་ཏུ་ཞི་རགས་ཀྱི་རྣམ་པ་ཅན་གྱི་ཆ་ནས་ནི་ཀུན་འབྱུང་བའི་བདེན་པ་ཉིད་དུ་བཞག་སྟེ། ཁམས་གོང་མ་དག་འཕེན་པའམ་འགྲུབ་པར་བྱེད་པའི་ཕྱིར། སྲིད་པའི་རྒྱུ་དང་གཏན་མ་འདྲེས་པའི་ངེས་འབྱེད་ཆ་མཐུན་དག་ཀྱང་ཁས་ལེན་དགོས་ཏེ། ཞི་གནས་རྐྱང་པའི་ངོ་བོར་གནས་པའི་ཉེར་བསྡོགས་ལ་བརྟེན་པའི་ངེས་འབྱེད་ཆ་མཐུན་དག་བཞིན་ནོ། ། དེ་ནས། ཇི་སྐད་དུ། མཐོང་བ་ཞེས་བྱ་ཟག་པ་མེད། ། མཐོང་བའི་ལམ་ནི་ཁམས་གསུམ་པའི་གཉེན་པོ་ཡིན་པའི་ཕྱིར་དང༌།
མཐོང་བས་སྤང་པ་དགུ་ཅིག་ཆར་སྤོང་བའི་ཕྱིར། འཇིག་རྟེན་ལས་འདས་པ་ཁོ་ན་ཡིན་ཏེ། འཇིག་རྟེན་པ་ལ་ནི་དེ་འདྲ་བའི་མཐུ་མེད་དོ། ། ཞེས་བཤད། དོན་ནི། ཁམས་གསུམ་ཆར་གྱི་མཐོང་སྤང་དུ་གྱུར་པ་མཐའ་དག་གི ཞེས་བྱ་བའི་དོན་ཏེ། ཆོས་ཤེས་ཕྱོགས་མཐུན་ནི་འདོད་པའི་ཕྱིར་དང༌། རྗེས་ཤེས་ཕྱོགས་མཐུན་ནི་ཁམས་གོང་མའི་གཉེན་པོར་ངེས་པས་སོ། ། འོ་ན་སྲིད་རྩེའི་གཉེན་པོ་ནི་ཟག་མེད་ཁོ་ནར་ངེས་མོད།
ས་འོག་མ་རྣམས་ཀྱི་མཐོང་བས་སྤང་བར་བྱ་བའི་གཉེན་པོ་འདས་ལམ་ཁོ་ནར་ངེས་པ་ཅི་ཞེ་ན། མཐོང་སྤང་ནི་བདེན་པ་རྣམས་ལ་ལོག་པར་ཞུགས་པ་ཁོ་ན་ཡིན་ལ། དེའི་དངོས་ཀྱི་འགལ་ཟླ་ནི་བདེན་པ་མངོན་སུམ་དུ་མཐོང་བ་ཁོ་ནར་ངེས་པའི་ཕྱིར། འོ་ན་སྲིད་རྩེ་མ་གཏོགས་པའི་ས་ལྷག་མའི་མཐོང་སྤང་དུ་བཤད་པ་རྣམས་བྱིས་པའི་ལམ་གྱིས་སྤོང་བ་དག་སྲིད་པར་འཆད་དགོས་པ་མ་ཡིན་ནམ་ཞེ་ན། དེ་ལྟར་བཤད་པ་དེ་ཡང༌། དེ་འདྲ་དེས་ས་ལྷག་མའི་མཐོང་སྤང་རིལ་གྱིས་སྤོང་བར་ཁས་ལེན་པ་ནི་མ་ཡིན་ཏེ། བདེན་པ་ལ་དངོས་སུ་ལོག་པར་ཞུགས་པའི་ཉོན་མོངས་པ་རྣམས་ལ་སྲེད་པའི་འདོད་ཆགས་དང༌། མི་མཐུན་པ་ལ་ཞེ་སྡང་བའི་ཁོང་ཁྲོ་བྱིས་པའི་ལམ་གྱིས་སྤོང་བ་ལ་བསམ་ནས། དེས་དེ་དང་དེ་སྤོང་བར་འཆད་པ་ཡིན་གྱི། བདེན་པ་ལ་དངོས་སུ་ལོག་པར་ཞུགས་པ་རྣམས་སྤོང་བར་ནི་བྱེ་བྲག་ཏུ་སྨྲ་བས་ཀྱང་མི་འདོད་དོ། །
དེ་བས་ན། གཞན་དག ཇི་སྐད་དུ། ལྷག་སྐྱེས་མཐོང་དང་སྒོམ་གཉིས་ཀྱི། ། ཞེས། བྱེ་སྨྲའི་རྟོག་པས་སྒྲོ་བཏགས་སུ་འཆད་མོད། བྱེ་སྨྲའི་བསམ་དོན་དེ་ནི་ཐེག་པ་ཆེན་པོ་པ་དག་གིས་ཀྱང་ཁས་ལེན་དགོས་ཏེ། བསམ་གཏན་དང་པོའི་ཉེར་བསྡོགས་ཀྱི་འདོད་པ་ལ་ཆགས་བྲལ་བྱས་སོ་ཞེས་ཁས་ལེན་པ་དེའི་ཚེ། འདོད་པའི་སས་བསྡུས་ཀྱི་སྒོམ་སྤངས་ལ་སྲེད་པའི་འདོད་ཆགས་སྤངས་པར་ཁས་ལེན་དགོས་པའི་ཕྱིར། དེས་ན་སྤངས་པའི་དོན་ནི་གཉེན་པོ་དེས་སྤང་བྱ་དེའི་ཐོབ་པ་བཅད་ནས་མི་ལྡན་པ་ལ་བྱ་ཞིང༌།
མི་ལྡན་པའི་ཚུལ་ལའང་གཉིས་ཏེ། རྣམ་པ་འགལ་བས་དང༌། ཡུལ་དེ་ལ་འདུན་པའི་འདོད་ཆགས་དང་བྲལ་བའོ། ། དང་པོ་ནི་མཐོང་བའི་ལམ་ཉིད་ཀྱི་མཐོང་སྤང་སྤོང་བ་ལྟ་བུ་ཡིན་ལ། གཉིས་པ་ནི། བྱིས་པའི་ལམ་གྱིས་ཏེ། ཇི་སྐད་དུ། གང་ལ་སྐྱེས་དེ་མ་སྤངས་པའི། ། དངོས་པོ་དེ་དང་ལྡན་པ་ཡིན། ། ཞེས་པའི་སྐབས་ནས་འབྱུང་བ་ལྟར་རོ། །
ཡང་མཐོང་ལམ་གྱིས། སྤང་བྱ་རྣམ་པ་དགུ་ཅིག་ཆར་དུ་སྤོང་ཞེས་པ། མཐོང་སྤང་ལ་ཡང་ཆུང་འབྲིང་སོགས་རྣམ་པ་དགུར་དབྱེ་བ་དག་འཆད་དམ། དེ་ལྟ་ན་ནི་གཉེན་པོ་མཐོང་ལམ་ལ་དེ་ལྟར་དབྱེ་བ་གང་ནས་ཀྱང་མི་འབྱུང་བས། ཇི་ལྟར་ཞེ་ན། འདིར་དགུ་ཞེས་པ། ས་དགུའི་མཐོང་སྤང་དགུ་ལས་དང་པོ་བརྒྱད་ཀྱི་ལམ་ནི་དགུ་དགུར་འབྱེད་པ་ཡིན་ལ། དེ་ཡང་གཉེན་པོ་མཐོང་ལམ་གྱི་དབྱེ་བ་ལས་མ་ཡིན་གྱི། གཉེན་པོ་བྱིས་པའི་སྒོམ་ལམ་ལ་དགུར་དབྱེ་དགོས་པ་ལས་ལ། སྲིད་རྩེ་སས་བསྡུས་པའི་མཐོང་སྤང་ལ་ནི་དགུར་དབྱེ་བ་མ་ཡིན་ཏེ།
དེའི་གཉེན་པོར་གྱུར་པའི་བྱིས་ལམ་དགུ་པོ་དག་མི་འཆད་པའི་ཕྱིར། དེའི་ཕྱིར་དེ་དང་འདྲ་བར་ས་བརྒྱད་ཀྱིས་བསྡུས་པའི་ལྟ་བ་ཐེ་ཚོམ་དང་མ་རིག་པ་མཐོང་སྤང་དུ་གྱུར་པ་རྣམས་ལ་ཡང་དགུར་དབྱེ་བ་ནི་མ་ཡིན་ཏེ། དེ་ལྟར་དབྱེ་བའི་རྒྱུ་མ་ཚང་བའི་ཕྱིར། དེས་ན་འདོད་ཆགས་དང་ཁོང་ཁྲོ་ང་རྒྱལ་ཏེ་མཐོང་སྤང་དུ་གྱུར་པའི་ཉོན་མོངས་པ་རིགས་གསུམ་དང༌། སྒོམ་སྤང་དུ་གྱུར་པའི་འདོད་ཁོང་མ་རིག་རྣམས་ལས་རེ་རེ་བཞིན་ཡང་དགུ་དགུར་ཕྱེ་བས་སོ། ། དགུ་པོ་ཆོས་བཟོད་ཀྱི་ཅིག་ཆར་དུ་སྤོང་ཞེས་པའི་དོན་ཡང༌། ས་ཐམས་ཅད་ཀྱི་བསྡོམས་ནས་སྤོང་བ་ལྟ་བུ་ནི་མ་ཡིན་ཏེ། རྗེས་བཟོད་རྣམས་དོན་མེད་པར་ཐལ་བའི་ཕྱིར། དེས་ན་སྡུག་བསྔལ་ཆོས་བཟོད་ཀྱིས་འདོད་པ་ཁམས་པའི་སྡུག་བསྔལ་ལ་དམིགས་པའི་ཉོན་མོངས་པ་གང་དང་གང་ལ་དགུར་ཕྱེ་བ་དེ་དང་དེ་དག་ཅིག་ཆར་དུ་སྤོང་བ་དང༌། ཀུན་འབྱུང་ལ་ཆོས་བཟོད་ཀྱིས་ཀྱང་དེ་ལྟར་སྤོང་བ་དང༌།
སྡུག་བསྔལ་ལ་རྗེས་བཟོད་ཀྱིས་ཁམས་གོང་མ་བདུན་གྱི་སྡུག་བསྔལ་ལ་དམིགས་པའི་ཉོན་མོངས་པ་དགུ་ཚན་བདུན་ཅིག་ཆར་དུ་སྤོང་བ་སོགས་ཤེས་པར་བྱའོ། ། བཟོད་པ་རྣམས་ཀྱིས་དགུར་ཕྱེ་བ་དེ་ལས་གཞན་ཡང་དེ་དག་དང་མཉམ་དུ་སྤོང་བ་ཡིན་ཏེ། དེའི་ཚེ་ན་བདེན་པ་སོ་སོ་ལ་དམིགས་པའི་ཉོན་མོངས་སྤྱི་མཚན་པ་གསུམ་ཡང་སྤོང་བའི་ཕྱིར། སྔོན་བྱིས་པའི་ལམ་གྱིས་ས་བརྒྱད་ཀྱི་མཐོང་སྤང་གང་ཡིན་ཐམས་ཅད་སྤོང་ནུས་པ་ནི་མ་ཡིན་ཏེ། ཡིན་ན་དེས་སྒོམ་ལམ་ཟག་མེད་ཀྱི་སྤང་བྱ་རྣམས་ཀྱང་སྔོན་སོ་སོ་སྐྱེ་བོའི་དུས་སྤོང་ནུས་པ་ལྟ་ཅི་སྨོས་པའི་ཕྱིར། དེ་ཡང་དེ་ལྟ་ན་ནི། ས་བརྒྱད་ཀྱིས་བསྡུས་པའི་མ་རིག་པ་ཡུལ་ལ་རྨོངས་པ་བདེན་པ་བཞི་བསྒོམ་པར་བྱས་པ་ལས་ངེས་པར་སྤོང་དགོས་པ་དག་མེད་པར་འགྱུར་རོ། ། དེ་ནས་ཡང༌། ཇི་སྐད་དུ། བདེན་པ་དག་ནི་བཞིར་བཤད་དོ། །
ནས། དེ་དག་ཇི་ལྟར་མངོན་རྟོགས་རིམ། ། ཞེས་པ། མངོན་པར་རྟོགས་པའི་རིམ་པ་ནི། ཤེས་པར་བྱ་བ་དང༌། དེའི་རྒྱུ་སྤང་པར་བྱ་བ་དང༌། སྤངས་པའི་འབྲས་བུ་དོན་དུ་གཉེར་བ་དང༌། སྤོང་བྱེད་ཀྱི་ཐབས་ལ་རྟོག་པ་སྟེ། ཡུལ་ཅན་རྟོགས་པ་བཞི་པོ་རིམ་པར་སྐྱེ་བའི་དབང་གིས། ཡུལ་བདེན་པ་བཞི་པོ་གོ་རིམ་དུ་བསྟན།
ཞེས་པའོ། ། འདིར་མངོན་པར་རྟོགས་པ་དངོས་ནི་བདེན་པ་མངོན་པར་རྟོགས་པ་སྟེ། དེའི་དུས་སུ་ཐོག་མར་སྡུག་བསྔལ་ལ་ཆོས་ཤེས་དང༌། དེ་ནས་ཀུན་འབྱུང་ལ་བཟོད་ཤེས་སོགས་རིམ་པར་སྐྱེ་བ་ཡང༌། སྔོན་ཐོས་བསམ་གྱི་དུས་སུ་དེ་ལྟར་གཏན་ལ་ཕབ་པ་ལས་ཡིན་ཏེ། དཀྱུས་ས་བསྟན་པའི་རྟ་ཐགས་ཐོགས་མེད་པར་རྒྱུག་པ་བཞིན་ནོ། ། སོ་སོའི་ངོས་འཛིན་ནི། ཇི་སྐད་དུ། དེ་ལ་ཉེ་བར་ལེན་པའི་ཕུང་པོ་འབྲས་བུར་གྱུར་པ་རྣམས་ནི་སྡུག་བསྔལ་གྱི་བདེན་པ་ཡིན་ནོ། ། རྒྱུར་གྱུར་པ་རྣམས་ནི་ཀུན་འབྱུང་གི་བདེན་པ་ཡིན་ཏེ།
འདི་ལས་ཀུན་འབྱུང་བའི་ཕྱིར་རོ། ། དེ་ཉིད་ཀྱི་ཕྱིར་དེ་གཉིས་ནི་རྒྱུ་དང་འབྲས་བུར་གྱུར་པའི་མིང་གི་སྒོ་ནས་བྱེ་བྲག་ཡོད་ཀྱི། རྫས་སུ་ནི་མ་ཡིན་ནོ། ། འགོག་པ་དང་ལམ་ནི་རྫས་སུ་ཡང་བྱེ་བྲག་ཡོད་དོ། ། ཞེས་བཤད། འདིའི་དོན་ལ་བོད་སྔ་མ་རྣམས་བྱེ་བྲག་ཏུ་སྨྲ་བས་བདེན་པ་དང་པོ་གཉིས་ཡིན་ཁྱབ་མཉམ་དུ་འདོད་དོ། ། ཞེས་གསུངས་ཡང་ལེགས་པ་མ་ཡིན་ཏེ། ལུང་དང་མི་མཐུན་པ་དང༌། རིགས་པས་གནོད་པའོ། ། དང་པོ་ནི།
དེ་ལྟར་ན་ཀུན་འབྱུང་གི་རྫས་ལ་དམིགས་ནས་རྟག་སོགས་ཕྱིན་ཅི་ལོག་ཏུ་འཛིན་པ་དང༌། མི་རྟག་སོགས་མཚན་ཉིད་བཞིའི་སྒོ་ནས་ཤེས་པར་བྱས་ཏེ་གོམས་པ་ན། སྡུག་བསྔལ་ལ་ཕྱིན་ཅི་ལོག་གི་བློ་དང་འཛིན་སྟངས་དངོས་སུ་འགལ་བའི་རྣམ་པ་གོམས་པར་འགྱུར་བ་དང༌། དེ་ལས་སྡུག་བསྔལ་མཐོང་བར་འགྱུར་བ་དང༌། དེ་བཞིན་དུ་སྡུག་བསྔལ་ལ་དམིགས་ནས་རྒྱུ་སོགས་སུ་སྒོམ་བྱར་ཐལ་བ་དང༌། གཞུང་ལས་སྡུག་ཀུན་གྱི་ངོས་འཛིན་སོ་སོར་བཤད་པ་དང་མ་མཐུན་ནོ། ། གཞུང་ལས་ཇི་ལྟར་བཤད་ཅེ་ན། གནས་དང་པོ་གསུམ་དུ་སྡུག་བསྔལ་གྱི་བདེན་པ་དང༌། དེའི་འོག་མ་གཉིས་སུ་ཀུན་འབྱུང་གི་བདེན་པ་བཤད་དོ། ། མཚན་གཞི་འཛིན་ཚུལ་ཡང་མི་འདྲ་སྟེ།
དང་པོ་ནི་གནོད་ཀྱི་འཇིག་རྟེན་དང་བཅུད་ཀྱི་འགྲོ་བའི་ཆ་ནས་བཤད་ལ། གཉིས་པ་ནི་ལས་དང་ཉོན་མོངས་པའི་ཆ་ནས་བཤད་དོ། ། རིགས་པས་གནོད་པའི་ཚུལ་ནི། གཉིས་པོ་ཁྱབ་མཉམ་པ་མ་ཡིན་ཏེ། སྡུག་བདེན་གྱི་གཙོ་བོ་ནི། ཇི་སྐད་དུ། དེར་ནི་དམྱལ་སོགས་འགྲོ་བ་ལྔ། ། རང་གི་མིང་གིས་བསྟན་དེ་དག ། ཉོན་མོངས་ཅན་མིན་ལུང་བསྟན་མིན། ། ཞེས་མ་སྒྲིབས་ལ་ལུང་དུ་མ་བསྟན་པ་དག་བཤད་ལ།
ཀུན་འབྱུང་གི་གཙོ་བོ་ནི་ལས་དང་ཉོན་མོངས་པ་དག་ལ་བཤད་པའི་ཕྱིར། མདོར་ན། རྣམ་སྨིན་གྱི་ཕུང་པོ་དང་མ་དག་པའི་སྣོད་ཀྱི་འཇིག་རྟེན་ཆོས་ཅན། ཀུན་འབྱུང་གི་བདེན་པ་མ་ཡིན་ཏེ། དེའི་མཚན་ཉིད་རྒྱུ་སོགས་བཞི་དང་མི་ལྡན་པའི་ཕྱིར། སྤྱིར་སྡུག་བསྔལ་གྱི་རྒྱུ་ཡིན་པ་ཙམ་གྱིས་ཀུན་འབྱུང་བདེན་པར་འཇོག་ནུས་ན། ལམ་གྱི་བདེན་པ་ཡང་དེར་འགྱུར་ཏེ། རང་ལས་གཞན་པ་བྱེད་རྒྱུའི་རྒྱུ། ། ཞེས་འཆད་པའི་ཕྱིར་དང༌། ཉན་ཐོས་དགྲ་བཅོམ་པའི་ཉེར་ལེན་གྱི་ཕུང་པོ་ལྔ་པོ་ཡང་ཀུན་འབྱུང་གི་བདེན་པ་ཉིད་དུ་ཐལ་བར་འགྱུར་རོ། །
གལ་ཏེ། སྡུག་བསྔལ་གང་ཡིན་ཀུན་འབྱུང་དུ་ཁས་ལེན་པར་མི་ནུས་མོད། ཀུན་འབྱུང་གང་ཡིན་ལ་སྡུག་བསྔལ་གྱིས་ཁྱབ་སྟེ། ཆོས་ཀྱི་སྡོམ་བཞིའི་མདོ་ལས་ཟག་པ་དང་བཅས་པ་ཐམས་ཅད་སྡུག་བསྔལ་དུ་བཤད་པའི་ཕྱིར་ཞེ་ན། དེ་ནི་སྡུག་བསྔལ་གྱི་རྒྱུ་ལ་ཡང་སྡུག་བསྔལ་དུ་གཏགས་པ་ཡིན་ཏེ། འགྱུར་བའི་སྡུག་བསྔལ་བཞིན་ནོ། ། དེ་ལས་གཞན་དུ། མི་རྟག་པ་ཐམས་ཅད་དང་འདུ་བྱེད་ཐམས་ཅད་ཀྱང་སྡུག་བསྔལ་བར་འགྱུར་ཏེ། སྡུག་བསྔལ་གྱི་མཚན་ཉིད་དུ་མི་རྟག་པར་བཤད་པ་དང༌། འདུ་བྱེད་ཀྱི་སྡུག་བསྔལ་ཞེས་བཤད་པའི་ཕྱིར་དང༌།
ཚོགས་སྦྱོར་གཉིས་ཀྱང་སྡུག་བསྔལ་དུ་ཐལ་བར་འགྱུར་རོ། ། འདོད་ན་སྡུག་བསྔལ་གསུམ་ལས་གང་ཡིན། འདུ་བྱེད་ཀྱི་སྡུག་བསྔལ་ལོ། ། ཞེ་ན། ལས་དང་ཉོན་མོངས་པས་འདུས་བྱས་པ་ཉིད་དུ་ཐལ་བར་འགྱུར་རོ། ། ཐེག་པ་གཞན་ལས་ཚོགས་སྦྱོར་གྱི་ལམ་ཀུན་འབྱུང་དུ་འཆད་པ་དག་ཡོད་ཀྱང༌། སྡུག་བསྔལ་གྱི་བདེན་པར་འཆད་པ་ནི་ནམ་ཡང་ཡོད་པ་མ་ཡིན་ཏེ། སྡུག་བསྔལ་གསུམ་གྱི་ཟླས་ཕྱེ་བའི་འདུ་བྱེད་ཀྱི་སྡུག་བསྔལ་ནི་ཟག་བཅས་སྐྱེས་ཐོབ་དག་ལ་འཇོག་པ་ཡིན་གྱི། སྦྱོར་བ་ལས་བྱུང་བའི་ཡོན་ཏན་དག་ལ་མི་བཞེད་པའི་ཕྱིར་རོ། ། ཡང་འོ་ན།
བཞི་པོ་འདི་དག་འཕགས་པས་ཇི་ལྟར་གཟིགས་པ་དང་མཐུན་པར་སྡུག་བསྔལ་སོགས་སུ་གནས་པས་ན་འཕགས་པའི་བདེན་པ་ཞེས་བྱ་བར་འཇོག་ལ། བྱིས་པས་མཐོང་བ་དང་མཐུན་པར་མི་གནས་པའི་དོན་གྱིས་བྱིས་པའི་བདེན་པ་ཞེས་ནི་མི་བྱ་བ་དེ་ལྟ་མོད་ཀྱི། སྤྱིར་བདེན་ནམ་རྫུན་ཞེ་ན། འགྲེལ་པ་ལས། འདི་དག་ནི་ཕྱིན་ཅི་མ་ལོག་པའི་ཕྱིར་ཐམས་ཅད་ཀྱང་བདེན་ན། ཞེས་བཤད་པ་དེའི་དོན་ལ་བརྟགས་ན། ཐམས་ཅད་བདེན་པར་ནི་བཤད་པས། ཐམས་ཅད་དོན་དམ་དུ་བདེན་པ་ཡིན་ནམ། ཀུན་རྫོབ་ཏུ་བདེན་པས་བདེན་པའི་གོ་ཆོད་པར་འདོད། དང་པོ་ལྟར་ན།
ཐམས་ཅད་ཀྱང་དོན་དམ་པའི་བདེན་པར་འགྱུར་ལ། གཉིས་པ་ལྟར་ན། ཤིན་ཏུ་འཁྲུགས་པ་ཡིན་ཏེ། དེ་ལྟར་འདོད་པ་ནི་བདེན་གཉིས་ཀྱི་རྣམ་དབྱེ་འཆད་པའི་རང་གཞན་གྱི་སྡེ་པ་ཁུངས་ཐུབ་སུ་ལ་ཡང་མི་སྣང་བའི་ཕྱིར་དང༌། ཀུན་རྫོབ་ཀྱང་བདེན་ན་བདེན་གཉིས་ཀྱི་རྣམ་དབྱེ་འཆད་པ་དོན་མེད་པའི་ཕྱིར་རོ། ། དེ་ནས། ཇི་སྐད་དུ། སྡུག་བསྔལ་ཉིད་གསུམ་ལྡན་པའི་ཕྱིར། ། ཅི་རིགས་མ་ལུས་སྡུག་བསྔལ་ལོ། ། ཞེས་པ་འདིའི་དོན་ནི།
འདི་སྙམ་དུ། ཚོར་བ་བདེ་བ་དང་བཏང་སྙོམས་དག་ཀྱང་ཡོད་མོད། ཟག་པ་དང་བཅས་པ་མཐའ་དག་མདོ་ལས་སྡུག་བསྔལ་དུ་བཤད་པ་ཅི་ཞེ་ན། ཟག་བཅས་ཀྱི་ཚོར་བ་བདེ་བ་རྣམས་ནི་སྐྱེ་བ་དང་གནས་པ་བདེ་ཡང༌། འགྱུར་བ་ན་སྡུག་བསྔལ་བས་དེར་བཞག་ལ། ཟག་བཅས་ཀྱི་ཚོར་བ་བཏང་སྙོམས་ནི་སྡུག་བསྔལ་དུ་འཇོག་པའི་ཤེས་བྱེད་དུ། འགྲེལ་པ་ལས། བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པའི་ཚོར་བ་ནི་རྐྱེན་གྱི་མངོན་པར་འདུ་བྱེད་པའི་ཕྱིར་འདུ་བྱེད་ཁོ་ནས་སྡུག་བསྔལ་བ་ཉིད་དོ། ། གང་མི་རྟག་པ་དེ་ནི་སྡུག་བསྔལ་བ་ཡིན་ནོ། ། ཞེས་འབྱུང་ངོ༌། །
དེ་མྱོང་བར་འགྱུར་བའི་འདུ་བྱེད་རྣམས་ཀྱང་ཚོར་བ་དང་འདྲ་བར་བརྗོད་དོ། ། ཞེས་བཤད། དེའི་དོན་ནི། གསུམ་སྟེ། ཁོ་ན་སྨོས་པའི་རྣམ་བཅད་དང༌། མི་རྟོག་པ་གང་ཡིན་སྡུག་བསྔལ་དུ་བཤད་པའི་དོན་དང༌། ཚོར་བ་དང་འདྲ་བར་བརྗོད་པའི་དོན་ནོ། ། དང་པོ་ནི། སྡུག་བསྔལ་གཞན་གཉིས་ལས་ཁྱད་པར་དུ་ཕྱེ་བ་སྟེ། གཅིག་ནི་འགྱུར་བ་དང་འདུ་བྱེད་གཉིས་ཀྱིས་སྡུག་བསྔལ་ཅིག་ཤོས་ནི་སྡུག་བསྔལ་གྱི་ངོ་བོར་གནས་པ་དང་འདུ་བྱེད་ཀྱི་སྒོ་ནས་སྡུག་བསྔལ།
འདི་ནི་འདུ་བྱེད་ཁོ་ནས་སྡུག་བསྔལ་ཞེས་པའོ། ། གཉིས་པ་ནི། འོ་ན་རྐྱེན་གྱིས་མངོན་པར་འདུ་བྱས་པ་ཐམས་ཅད་སྡུག་བསྔལ་བའི་རྒྱུ་མཚན་ཅི་ཞེ་ན། མདོ་ལས་མི་རྟག་པ་གང་ཡིན་པ་དེ་སྡུག་བསྔལ་དུ་བཤད་པའི་ཕྱིར་ཞེས་པ་ཡིན་ལ། འདིའི་སྒྲ་ཇི་བཞིན་པ་ལྟར་ན་ནི། ལམ་གྱི་བདེན་པ་ཡང་སྡུག་བསྔལ་དུ་ཐལ་བར་འགྱུར་བ་ལས་དེར་མི་ཐལ་བའི་ཤེས་བྱེད་བཙལ་ན། ཟག་པ་དང་བཅས་པའི་འདུ་བྱས་རྣམས་གཞིར་བྱས་ནས་གཏན་ལ་འབེབས་དགོས་པ་ཡིན་ཏེ། ཆོས་འདི་ལས་ཕྱི་རོལ་དུ་གྱུར་པ་དག་ནི་དེ་ཐམས་ཅད་སྡུག་བསྔལ་དུ་མི་འདོད་པས་དེའི་ངོ་བོར་མཚན་ཉིད་རྣམ་པར་བཤད་པའི་སྒོ་ནས་སྡུག་བསྔལ་དུ་གཏན་ལ་འབེབས་དགོས་པའི་ཕྱིར། དེ་ཡང་འདི་ལྟར། ཟག་པ་དང་བཅས་པ་མཐའ་དག་མི་རྟག་པར་ཤེས་པ་ལས་སྡུག་བསྔལ་དུ་ཤེས་པ་འབྱུང་བའི་ཕྱིར།
ཇི་སྐད་དུ། དེ་ཕྱིར་མི་རྟག་ལས་སྡུག་བསྔལ། ། ཞེས་པ་ལྟས་ལྟར་རོ། ། དེའི་གོ་བ་ཡང༌། ཟག་བཅས་ཀྱི་དངོས་པོ་གཞིར་བྱས་པ་ལ་རང་གི་ངོ་བོ་སྡུག་བསྔལ་ཡིན་མིན་གཉིས་སུ་ཁ་ཚོན་ཆོད། མ་ཡིན་པ་རྣམས་གཞན་དུ་གྱུར་པ་ལས་སྡུག་བསྔལ་ལས་འོས་མེད་དེ། གཉིས་པོ་ཕན་ཚུན་སྤངས་ཏེ་གནས་པའི་ཕྱིར། དེའི་དོན་ཡང༌། རྒྱུ་མ་རིག་པས་ཀུན་ནས་བསླངས་པའི་ལས་ཀྱི་འབྲས་བུ་ནི་སྡུག་བསྔལ་མ་ཡིན་པ་ལྟར་སྣང་ཡང༌། མི་རྟག་ན་མཐར་རྒྱུན་ཆད་ངེས་ཡིན་པས་ཁྱབ་སྟེ།
ཡུལ་གྱི་གནས་ཚུལ་ལམ་ཞུགས་པའི་རྒྱུ་ལས་བྱུང་བའི་ཕྱིར། ཟླ་གཉིས་སུ་སྣང་བའི་བློ་བཞིན་ནོ། ། ལམ་གྱི་བདེན་པ་ནི་མི་རྟག་ཀྱང་རྒྱུན་ཕྱི་མ་སྡུག་བསྔལ་དུ་འགྱུར་བ་མི་སྲིད་དེ། ཡུལ་གྱི་གནས་ཚུལ་ལ་ཞུགས་པའི་ཕྱིར། ཇི་སྐད་དུ་ཡང༌། བློ་ནི་དེ་ཕྱོགས་འཛིན་ཕྱིར་རོ། ། ཞེས་སོ་དེས་ན་དོན་དམ་པའི་བདེ་བ་དང་ཀུན་རྫོབ་པའི་བདེ་བ་གཉིས་ཀ་འབྲས་བུར་མཚུངས་ཀྱང༌། རང་ཐོབ་བྱེད་ཀྱི་རྒྱུ་ཟག་བཅས་དང་ཟག་མེད་ཀྱི་ཁྱད་པར་ཡོད་པས། རང་གི་རྒྱུན་ཕྱི་མ་སྡུག་བསྔལ་དུ་འགྱུར་མི་འགྱུར་གྱི་ཁྱད་པར་ཡོད་དོ། ། ཞེས་བྱ་བ་ནི།
རྒྱུ་ཟག་བཅས་ཀྱི་འབྲས་བུ་ཐམས་ཅད་སྡུག་བསྔལ་དུ་འཇོག་པའི་ཤེས་བྱེད་དོ། ། དེ་སྐད་དུ་ཡང༌། ཉེས་པའི་རྟེན་ཕྱིར་དང༌། རྒྱུ་དབང་ཕྱིར་ཡང་སྡུག་བསྔལ་ཡིན། ། ཞེས་སོ། ། དེ་བས་ན་སྡུག་བསྔལ་བདེན་པའི་མཚན་ཉིད་བཞི་པས་རིགས་མི་མཐུན་སེལ་བྱེད་ནི་གཅིག་ཁོ་ནར་ངེས་ལ། གཞན་གསུམ་ནི་ལོག་རྟོག་སེལ་བྱེད་དོ། ། གཅིག་པུ་དེ་ཡང་ཚོར་བ་སྡུག་བསྔལ་ལ་ངོས་འཛིན་པ་ནི་མ་ཡིན་ཏེ། ཚོར་བ་བདེ་བ་དང་བཏང་སྙོམས་ལ་མ་ཁྱབ་པའི་ཕྱིར་དང༌། སྡུག་བསྔལ་ཉིད་གསུམ་ལྡན་པའི་ཕྱིར།
སྡུག་བསྔལ་ཞེས་བཤད་པས་སོ། ། ལོག་རྟོག་སེལ་བྱེད་ལ་གཉིས་ཏེ། ཚོར་བ་གཞན་གཉིས་སྡུག་བསྔལ་མ་ཡིན་པའི་དང༌། སྡུག་བསྔལ་སྤངས་མི་ནུས་པའི་ལོག་རྟོག་སེལ་བྱེད་དོ། ། དང་པོ་ནི་མི་རྟག་པ་སྟེ། འདིའི་ངོས་འཛིན་རྒྱུན་གྱིས་འཇིག་པ་དང༌། སྐད་ཅིག་གིས་འཇིག་པ་གཉིས་ལས། འདིར་ནི་དང་པོའི་དབང་དུ་བྱས་ཏེ། དེ་ཙམ་གྱིས་ལོག་རྟོག་དེ་སེལ་ནུས་པས་སྐབས་ཀྱི་དོན་འགྲུབ་པ་དང་གཉིས་པའི་དབང་དུ་བྱས་ན། ཉན་ཐོས་འཕགས་པ་ཆོས་ཀྱི་བདག་མེད་མངོན་སུམ་དུ་རྟོགས་པར་ཐལ་བའི་ཕྱིར་རོ། །
གཉིས་པ་ནི། སྟོང་པ་དང་བདག་མེད་པ་སྟེ། མཚན་ཉིད་དེ་དང་ལྡན་པར་ཤེས་པ་ན། བདག་མེད་མངོན་སུམ་དུ་རྟོགས་པའི་ཤེས་རབ་ཀྱིས་དེའི་རྒྱུ་སྤོང་ནུས་པ་ཉིད་ཡིན་པར་བདེ་བླག་ཏུ་རྟོགས་པའི་ཕྱིར་རོ། ། གཞུང་གསུམ་པའི་དོན་ནི། གལ་ཏེ་སྡུག་བསྔལ་གྱི་དོན་ནི་གནོད་པ་ཡིན་ལ། དེ་ཡང་ཡུལ་ཅན་ཚོར་བས་ལུས་སེམས་ལ་ཕན་གནོད་བྱེད་ཀྱང༌། ཡུལ་ཡིད་དུ་འོང་མི་འོང་བར་མ་གསུམ་གྱིས་དེར་མི་བྱེད་པས་སྡུག་བསྔལ་དུ་མི་རིགས་སོ་སྙམ་ན། ཡུལ་འདུ་བྱེད་རྣམས་ཀྱང་ཡུལ་ཅན་ཚོར་བ་དང་འདྲ་བར་སྡུག་བསྔལ་ཉིད་དུ་བཞག་སྟེ། དངོས་སུ་གནོད་པ་སྐྱེས་བྱེད་མ་ཡིན་ཀྱང༌།
དེས་ཚོར་བ་བདེ་སྡུག་སྐྱེད་པའི་ཕྱིར། དེ་ལྟར་རང་ལུགས་བཞག་ནས། གཞན་གྱི་ལུགས་མི་འཐད་པ་ལ། གཉིས་ཏེ། བཙུན་པ་གཞོན་ནུ་ལེན་གྱི་ལུགས་མི་འཐད་པ་དང༌། བཙུན་པ་དཔལ་ལེན་གྱི་ལུགས་མི་འཐད་པའོ། ། དང་པོ་ནི། སྡུག་བསྔལ་བདུན་བཅུ་པ་ཞེས་བྱ་བའི་བསྟན་བཅོས་ལས། སྡུག་བསྔལ་གྱི་ནི་རྒྱུ་ཕྱིར་དང༌། ། སྡུག་བསྔལ་མང་པོས་སྐྱེད་ཕྱིར་དང༌། །
སྡུག་བསྔལ་ཡོད་ན་དེ་འདོད་ཕྱིར། ། བདེ་བ་སྡུག་བསྔལ་ཞེས་རྟོགས་སོ། ། ཞེས་བཤད། དེ་མི་འཐད་པ་ལ། གསུམ་སྟེ། རིགས་པས་གནོད་པ་དང༌། ལུང་དང་མ་མཐུན་པ་དང༌། འཕྲོས་པའི་དོན་ནོ། ། དང་པོ་ནི། འདི་མི་འཐད་དེ།
སྡུག་བསྔལ་གྱི་རྒྱུ་ཡིན་པ་དེ་ནི་ཀུན་འབྱུང་གི་རྣམ་པ་ཡིན་པའི་ཕྱིར་དང༌། ཁམས་གོང་མའི་རྟེན་ཅན་གྱི་འཕགས་པས་རང་གི་ཕུང་པོ་སྡུག་བསྔལ་དུ་མི་རྟོགས་པར་འགྱུར་ཏེ། རང་གི་ཕུང་པོ་ཚོར་བ་སྡུག་བསྔལ་གྱི་རྒྱུར་རྟོགས་པ་མེད་པའི་ཕྱིར་ཏེ། དེ་ན་ཚོར་བ་སྡུག་བསྔལ་མེད་པས་སོ། ། གཉིས་པ་ནི། འགྲེལ་པར། མདོ་ལས་འདུ་བྱེད་ཀྱི་སྡུག་བསྔལ་ཉིད་ཀྱང་ཅི་ཕྱིར་གསུང་བར་འགྱུར། ཅེས་བཤད། དོན་ནི། འདུ་བྱེད་གཞན་རྣམས་སྡུག་བསྔལ་དུ་འཇོག་པའི་ཤེས་བྱེད་དུ།
གང་མི་རྟག་པ་དེ་སྡུག་བསྔལ་ལོ་ཞེས་གསུང་མི་དགོས་པར་འགྱུར་ཏེ། སྡུག་བསྔལ་གྱི་རྒྱུ་ཡིན་པ་ཙམ་གྱིས་སྡུག་བསྔལ་དུ་འགྲུབ་པའི་ཕྱིར། དེ་ཡང་ཞིབ་མོར་ན། སྡུག་བསྔལ་གྱི་རྒྱུ་ཡིན་པ་དེ་འགྱུར་བའི་སྡུག་བསྔལ་གྱི་གོ་དོན་དུ་འཇོག་ན། འདུ་བྱེད་ཀྱི་སྡུག་བསྔལ་ཡང་དེར་ཐལ་ལོ། ། ཞེས་པ་དང༌། སྡུག་བསྔལ་གསུམ་ཀ་ལ་སྡུག་བསྔལ་དུ་འཇོག་བྱེད་གཅིག་པུ་དེས་ཆོག་པར་འགྱུར་ཞིང༌། དེ་ལྟ་ན་མི་རྟག་པ་ཞེས་སྨོས་པ་དོན་མེད་པར་འགྱུར་རོ། ། དེ་ལྟར་ཤེས་པ་ན། མི་རྟག་སྡུག་བསྔལ་གཉིས་ཀ་སྡུག་བསྔལ་བདེན་པའི་རང་གི་མཚན་ཉིད་དུ་གྲུབ་བོ། །
གསུམ་པ་ནི། འགྲེལ་པར། འོ་ན་མི་རྟག་པ་དང་སྡུག་བསྔལ་གྱི་རྣམ་པ་དག་ལ་ཁྱད་པར་ཅི་ཞིག་ཡོད། སྐྱེ་ཞིང་འཇིག་པའི་ཆོས་ཅན་ཡིན་པའི་ཕྱིར་མི་རྟག་པར་ལྟ་ལ། མི་མཐུན་པ་ཡིན་པའི་ཕྱིར་སྡུག་བསྔལ་དུ་ལྟ་སྟེ། མི་རྟག་པར་མཐོང་ན་མི་མཐུན་པར་འགྱུར་བས་མི་རྟག་པའི་རྣམ་པས་སྡུག་བསྔལ་གྱི་རྣམ་པ་འདྲེན་པར་བྱེད་དོ། ། ཞེས་བཤད་པ་འདིའི་དོན་ལ། གཉིས་ཏེ། དོགས་པ་དང༌། ལན་ནོ། །
དང་པོ་ནི། གལ་ཏེ་མི་རྟག་པའི་རྣམ་པས་ཀྱང་འདུ་བྱེད་སྡུག་བསྔལ་དུ་གོ་ནུས་པ་དེའི་ཚེ། འོ་ན་སྡུག་བསྔལ་གྱི་རྣམ་པ་དང་ཁྱད་པར་ཅི་ཡོད་དེ། སྡུག་བསྔལ་གྱི་རྣམ་པས་ཀྱང་འདུ་བྱེད་སྡུག་བསྔལ་དུ་གོ་བ་ལས་བྱ་བ་གཞན་མེད་པའི་ཕྱིར། ཞེ་ན། མི་རྟག་པ་ཉིད་ཀྱིས་སྡུག་བསྔལ་དུ་གོ་བ་མ་ཡིན་གྱི། དེས་སྡུག་བསྔལ་གྱི་རྣམ་པ་འདྲེན་པར་བྱེད་པའི་ཕྱིར་ཁྱད་པར་ཡོད་དོ། ། འོ་ན་སྡུག་བསྔལ་གྱི་རྣམ་པ་གཅིག་པུས་ཆོག་མོད། ཅེ་ན། ཚོར་བ་བདེ་བ་དང༌།
བཏང་སྙོམས་སྡུག་བསྔལ་དུ་ངེས་པ་ལ་མི་རྟག་པར་ངེས་པ་སྔོན་དུ་འགྲོ་དགོས་པའི་ཕྱིར་སྐྱོན་མེད་དོ། ། གཉིས་པ་ནི། བཙུན་པ་དཔལ་ལེན་ན་རེ། ཚོར་བ་བདེ་བ་ཞེས་བྱ་བ་ནི། མིང་དེར་བཏགས་ཀྱང་བདེ་བ་དངོས་མ་ཡིན་ཏེ། ཤེས་བྱེད་ལུང་དང༌། རིགས་པ་གཉིས་ལས། དང་པོ་ནི། བཅོམ་ལྡན་འདས་ཀྱིས། གང་ཅི་ཚོར་ཡང་རུང༌།
དེ་ནི་འདིར་སྡུག་བསྔལ་ལོ། ། ཞེས་དང༌། བདེ་བའི་ཚོར་བ་ནི་སྡུག་བསྔལ་དུ་ལྟ་བར་བྱའོ། ། ཞེས་དང༌། སྡུག་བསྔལ་ལ་བདེ་བའོ། ། སྙམ་དུ་འདུ་ཤེས་ཕྱིན་ཅི་ལོག ཅེས་གསུངས་སོ། ། རིགས་པ་ནི། བདེ་བའི་རྒྱུ་ཉེ་བར་མི་གནས་པའི་ཕྱིར། གནས་པར་འདོད་ན་གང་ཡིན།
བཟའ་བཏུང་དང་ཟས་གོས་ལ་སོགས་པའོ། ། ཅེ་ན། དེ་དག་ནི་སྡུག་བསྔལ་གྱི་རྒྱུ་སྟེ། དེ་དག་ཧ་ཅང་དཔྱད་པ་དང༌། དུས་མ་ཡིན་པར་སྤྱད་པ་ལས་སྡུག་བསྔལ་སྐྱེད་པའི་ཕྱིར། དེས་ན་སྡུག་བསྔལ་གྱི་བྱེ་བྲག་ལ་བདེ་བར་མིང་བཏགས་པ་སྟེ། དཔེར་ན་ཕྲག་པར་ཁུར་སྦེད་པར་བྱེད་པ་ལྟ་བུའོ། ། དེས་ན་སྡུག་བསྔལ་དང་འགལ་ཙམ་ལ་བདེ་བའི་མིང་བཏགས་པ་ཡིན་གྱི། བདེ་བ་ནི་མེད་པ་ཉིད་དོ། ། ཞེས་ཟེར།
དེ་མི་འཐད་པ་ནི། འགྲེལ་པར། ཆོས་མངོན་པ་པ་རྣམས་ན་རེ། ཡོད་པ་ཉིད་ཡིན་ནོ། ། ཞེས་ཟེར་ཏེ། འདི་ཉིད་རིགས་པ་ཡིན་ནོ། ། ཇི་ལྟར་བྱས་པས་ཞེ་ན། ཞེས་པ་ནས་དེ་ལྟ་བས་ན་བདེ་བའི་ཚོར་བ་ནི་ཡོད་པ་ཁོ་ནའོ། ། ཞེས་བྱ་བར་ཡང་གྲུབ་ལ། སྡུག་བསྔལ་ཉིད་གསུམ་དང་ལྡན་པའི་ཕྱིར་ཟག་པ་དང་བཅས་པ་ཐམས་ཅད་སྡུག་བསྔལ་ལོ་ཞེས་པར་གྲུབ་པ་ཡིན་ནོ། །
ཞེས་བཤད། དོན་ནི་ཚོར་བའི་ཆ་ནས་བདེ་བ་དང༌། དོན་དམ་པའི་བདེ་སྡུག་གཉིས་ལས་སྡུག་བསྔལ་ཡིན་ཞེས་པ་སྟེ། མདོར་ན། ཀུན་རྫོབ་ཏུ་བདེ་བ་དང༌། དོན་དམ་པར་སྡུག་བསྔལ་བ་སྟེ། དོན་དམ་དབང་བཙན་པར་བྱས་ནས་ཕྱོགས་སྔ་མ་ལྟར་མི་འཐད་པ་མེད་ལ། ཀུན་རྫོབ་དབང་བཙན་པའི་ཚེ་ཕྱོགས་ཕྱི་མ་ལྟར་འཐད་པ་ལས། འདིར་ནི་སྡུག་ཀུན་གྱི་འཇོག་མཚམས་ཀུན་རྫོབ་ཀྱི་དབང་དུ་བྱས་པ་ཡིན་པར་གསལ་ལོ། ། དེ་ལྟར་བདེན་པ་བཞི་བཤད་ནས་བདེན་པ་གཉིས་ཀྱི་མཚན་ཉིད་དང༌།
མཚན་གཞི་འཆད་པ་ནི། གང་ལ་བཅོམ་དང་བློ་ཡིས་གཞན། ། བསལ་ན་དེ་བློ་མི་འཇུག་པ། ། བུམ་ཆུ་བཞིན་དུ་ཀུན་རྫོབ་དུ། ། ཡོད་དེ་དོན་དམ་ཡོད་གཞན་ནོ། ། ཞེས་འདི་ལ། མཚན་ཉིད་དང༌། མཚོན་བྱའི་སྒྲ་བཤད་པ། མཚན་གཞིའི་རྣམ་གཞག་གཏན་ལ་ཕབ་པའོ། ། དང་པོ་ནི།
བཅོམ་པའམ་བཤིག་པས་དེའི་བློ་མི་འཇུག་ཅིང༌། དེ་ལས་གཞན་གྱི་ཚེ་འཇུག་པ་ནི། ཀུན་རྫོབ་ཏུ་ཡོད་པའི་མཚན་ཉིད་དང༌། བཅོམ་བཤིག་གིས་དེར་འཛིན་གྱི་བློ་འདོར་མི་ནུས་པ་ནི་དོན་དམ་དུ་ཡོད་པའི་མཚན་ཉིད་དོ། ། གཉིས་པ་ནི། ཀུན་རྫོབ་ཏུ་ཡོད་པས་ན་ཀུན་རྫོབ་ཀྱི་བདེན་པ་དང༌། དོན་དམ་པར་ཡོད་པས་ན་དོན་དམ་པའི་བདེན་པ་ཞེས་བྱ་བ་འདི་ལ་ནི། ཐེག་པ་གོང་འོག་མཐའ་དག་འདྲ་བ་ཡིན་ཏེ། ཡོད་པ་དང་བདེན་པ་ནི། མི་བསླུ་བ་དང༌།
དེའི་དོན་ཡང་ཚད་མས་གྲུབ་པ་ཉིད་ལ་འཆད་པར་འདྲ་བའི་ཕྱིར། འདིར་བཅོམ་པའི་དོན་ནི། དབྱིབས་བཅོམ་པ་སྟེ། འཇོམས་བྱེད་གཟུགས་ཅན་གྱི་དངོས་པོས། གཞོམ་བྱ་ཡང་གཟུགས་ཅན་ཉིད་བཅོམ་པ། ཐོ་བས་བུམ་པ་གྱོ་མོར་བྱས་པ་ལྟ་བུའོ། ། བཤིག་པ་ནི། འཇིག་བྱེད་སོ་སོར་རྟོག་པའི་ཤེས་རབ་ཀྱིས། བཤིག་བྱ་གཟུགས་ཅན་ཡིན་མིན་གྱི་དངོས་པོ་གང་ཡང་རུང་བ་བཤིག་པ་སྟེ། སོ་སོར་རྟོག་པའི་ཤེས་རབ་ཀྱི་རགས་པའི་དངོས་པོ་བཤིག་པ་ན་རགས་པར་འཛིན་པའི་བློ་མི་འཇུག་པ་ལྟ་བུའོ། །
འཇིག་བྱེད་སོ་སོར་རྟོག་པའི་ཤེས་རབ་ལ་འཆད་ཀྱང༌། དེས་གཟུགས་མིང་དུས་གསུམ་གྱི་ཆུང་མཐའི་བར་དུ་དཔྱོད་ཀྱང༌། ཆུང་མཐའ་དེ་དང་དེ་དག་ནི་བཤིག་པར་མི་བྱེད་དེ། དེ་དག་དཔྱོད་བྱེད་ཀྱི་རིགས་པ་གྲུབ་པའི་མཐའ་ལས་མི་འཆད་པའི་ཕྱིར་དང༌། སྐད་ཅིག་དང་ཕྱོགས་ཀྱི་ཆ་མེད་པས་བློ་ཆ་ཤས་སུ་དབྱེར་མི་རུང་བའི་ཕྱིར། དྲུག་གིས་གཅིག་ཆར་སྦྱར་བས་ན། ། ཞེས་སོགས་ནི་ཐེག་པ་གོང་མའི་རིགས་པ་ཡིན་འདིར་མི་འཆད་དོ། ། ཀུན་རྫོབ་དང་དོན་དམ་ཞེས་པ། ཐེག་པ་ཆེན་པོ་པ་ནི། མ་རིག་པ་དང༌།
དེའི་དངོས་ཀྱིས་འགལ་ཟླར་གྱུར་པའི་ཡེ་ཤེས་ལ་བཤད་ཀྱང༌། ཉན་ཐོས་པ་དག་གི་ལུགས་ལ་དེ་ལྟར་འཆད་པའི་ལུང་མེད་ཅིང༌། ཡུལ་གནས་ཚུལ་ལ་ཡོད་མེད་ཀྱི་སྒོ་ནས་དེ་ལ་ལྟོས་པའི་ཡུལ་ཅན་གྱི་བློ་འཁྲུལ་མ་འཁྲུལ་དུ་འཇོག་དགོས་པར་ནི་གདོན་མི་ཟ་ལ། འདིར་བཤད་པ་དང༌། རྣམ་འགྲེལ་དུ། དོན་དམ་དོན་བྱེད་ནུས་པ་གང༌། ། ཞེས་བཤད་པ་ལ། ཁྱད་པར་ཅུང་ཟད་ཀྱང་ཡོད་པ་མ་ཡིན་ནོ། ། གསུམ་པ་ལ། མཚན་གཞི་དངོས་དང༌།
ཡུལ་ཅན་གྱི་བློའི་ཁྱད་པར་ལ་དཔྱད་པའོ། ། དང་པོ་ནི། རགས་པ་དང་རྒྱུན་གྱི་དངོས་པོ་རྣམས་ནི། ཀུན་རྫོབ་ཏུ་ཡོད་པའི་མཚན་གཞི་དང༌། ཕྱོགས་ཀྱི་ཆ་མེད་པའི་རྡུལ་ཕྲ་རབ་དང༌། དུས་ཀྱི་ཐུང་བའི་མཐར་ཐུག་པའི་ཤེས་པ་སྐད་ཅིག་ཆ་མེད་ཅེས་གྲགས་པ་ནི་དོན་དམ་དུ་ཡོད་པའི་མཚན་གཞིའོ། ། རྡུལ་ཕྲ་རབ་ཀྱི་འཛིན་ཚུལ་ལ་གཉིས་ཏེ། རྫས་ཀྱི་རྡུལ་ཕྲ་རབ་དང༌། སྐྱེ་མཆེད་ཀྱི་རྡུལ་ཕྲ་རབ་བོ། ། དང་པོ་ནི།
འབྱུང་བ་བཞིའི་རྡུལ་ལས་གཞན་མེད་ཅིང༌། དབང་ཤེས་ཀྱི་ཡུལ་དུ་མི་རུང་ལ། གཉིས་པ་ནི། རྡུལ་རྫས་བརྒྱད། ཅེས་བཤད་པའི་དུས་ཀྱི་བརྒྱད་པོ་རེ་རེ་བ་རྣམས་སོ། ། དེ་དུས་ཀྱི་དྲི་རོ་ལ་སོགས་པ་བཞི་ནི་འབྱུང་བ་ལས་གྱུར་པ་ཡིན་ཀྱང་རྫས་གཞན་རེ་རེ་བར་གྲུབ་པ་དང༌། བསགས་རྡུལ་ཕྲ་རབ་ཅེས་བྱ་ལ། དེ་དག་རྣམ་པར་ཤེས་པའི་ཚོགས་ལྔའི་སྤྱོད་ཡུལ་དུ་གྱུར་པའི་དོན་དང༌། དོན་དམ་བདེན་པའི་མཚན་གཞིའོ། ། དེ་ལས་གཞན་མིག་སོགས་དབང་པོ་ལྔའི་རྡུལ་ཕྲ་རབ་ཀྱང་དེ་དང་འདྲ་བ་དང༌།
སྒྲའི་རྡུལ་ཡང་དེ་བཞིན་ནོ། ། འདི་དག་འབྱུང་བ་བཞི་འདུས་པ་ལས་བྱུང་བའི་ཕྱིར་རགས་པར་ཁས་ལེན་དགོས་པ་མ་ཡིན་ནམ་ཞེ་ན། མདོ་སྡེ་པས་ནི་འབྱུང་གྱུར་ལ་རགས་པ་དང་བཏགས་ཡོད་ཀྱིས་ཁྱད་པར་ཁས་ལེན་ཏེ། འབྱུང་བ་བཞི་རྡུལ་སོ་སོར་གྱེས་པའི་གཟུགས་ཀྱི་རྡུལ་སོགས་ཤུལ་ན་ལུས་པ་མེད་པའི་ཕྱིར། དེས་ན་དེ་དག་ལ་དོན་དམ་བདེན་པའི་མཚན་གཞི་ཚང་བར་མི་འདོད་དོ། ། བྱེ་མདོ་གཉིས་ཀྱིས་རྡུལ་ཕྲ་རབ་ཀྱི་རྣམ་གཞག་ལ། མི་མཐུན་པའི་ཁྱད་པར་ནི། བྱེ་སྨྲས་རྫས་ཀྱི་རྡུལ་ཕྲ་རབ་བརྟག་པ་དང་སྒྲིབ་ཐོགས་ལ་སོགས་པའི་བྱ་བ་མི་བྱེད་པ་དང༌། དོན་དམ་པར་ཡོད་པའི་ཕྱིར། དོན་དམ་པའི་བདེན་པ་ལས་མ་འདས་སོ། །
རྫས་ཀྱི་རྡུལ་ཕྲ་རབ་ལ་ནི་རྡུལ་རྫས་བརྒྱད་ཚང་བར་འདོད་པ་མ་ཡིན་ཏེ། དབང་པོའི་ཡུལ་ལས་འདས་པའི་ཕྱིར་དང༌། སྒྲིབ་ཐོགས་ཀྱི་བྱ་བ་མི་བྱེད་པའི་ཕྱིར། དེས་བརྩམས་པའི་རྡུལ་རྫས་བརྒྱད་པོ་ནི་དེ་ལས་ཟློག་སྟེ། སྒྲིབ་ཐོགས་ཀྱི་བྱ་བ་བྱེད་པར་ཁས་ལེན་ཞིང༌། མི་རྟག་པར་ཡང་འདོད་དེ། སྣོད་ཀྱི་འཇིག་རྟེན་ཞིག་པའི་ཚེ་འཇིག་པར་འདོད་པའི་ཕྱིར། འོ་ན་བཅོམ་པས་དེ་འཛིན་གྱི་བློ་འདོར་བའི་ཆོས་སུ་ཁས་ལེན་དགོས་པ་མ་ཡིན་ནམ་ཞེ་ན། དེ་ནི་ལས་ཀྱི་ནུས་པ་ཟད་པའི་ཚེ་ཞིག་པ་ཡིན་པས་བཅོམ་པའི་ཐ་སྙད་མི་འཇུག་གོ ། བྱེ་སྨྲས་དེ་ལྟར་ཁས་ལེན་དགོས་པ་ནི།
དབང་པོ་ལྔས་གང་ལ་ལྟ་བ་དེ་རྣམ་མེད་རྗེན་ཆར་དུ་ཡིན་ལ། གཟུགས་རྡུལ་ཕྲ་རབ་མེད་ན་རགས་པ་དབང་ཤེས་ཀྱི་ཡུལ་དུ་མི་རུང་བས་མིག་གིས་གཟུགས་མཐོང་བར་མི་འགྱུར་རོ་སྙམ་དུ་བསམས་པའོ། ། མདོ་སྡེ་པ་ལྟར་ན། དབང་ཤེས་ལ་དངོས་སུམ་སྣང་བ་ནི་གཟུགས་སོགས་ཀྱི་རྣམ་པ་ཡིན་ལ། རྣམ་པ་དེ་དག་གཏོད་བྱེད་གྱི་རྒྱུ་ལ་ནི་གཟུགས་སོགས་ཉིད་ཀྱི་རྡུལ་དགོས་པ་མ་ཡིན་ཏེ། འབྱུང་བ་བཞིའི་རྡུལ་ཉིད་ཀྱི་རྣམ་པ་དག་གཏོད་པར་བྱེད་པའི་ཕྱིར། གཞན་དུ་ན། མདོ་སྡེ་པའི་ལུགས་དེ་ཡང༌། ཡིད་འོང་གི་རྣམ་པ་གཏོད་པ་ལ་ཡིད་འོང་དང༌། ཡིད་མི་འོང་གི་རྣམ་པ་གཏོད་བྱེད་ལ་ཕྱི་རོལ་གྱི་དོན་ཡིད་མི་འོང་དགོས་པ་ཉིད་དུ་འགྱུར་རོ། །
འདིར་ཆུ་ཀུན་རྫོབ་བདེན་པའི་མཚན་གཞིར་བཤད་པ་ནི། རྡུལ་རྫས་བརྒྱད་འདུས་ཀྱི་གོང་བུར་གྱུར་པའི་རགས་པ་དེ་ལ་བསམས་པ་ཡིན་གྱི། ཆུའི་བསགས་རྡུལ་ཕྲ་རབ་དེ་ཡང་ཆུའི་ཁམས་སུ་ཁས་ལེན་དགོས་མོད་ཀྱང་དོན་དམ་པའི་བདེན་པ་ལས་མ་འདས་སོ། ། ཡང་གཟུགས་དོན་དམ་དུ་ཡོད་པའི་མཚན་གཞིར། འགྲེལ་པ་ལས་བཤད་པ་དེ་ཡང་གཟུགས་རྡུལ་ཕྲ་རབ་ལ་བསམས་པ་ཡིན་ཏེ། མིག་གིས་མཐོང་བ་ནི་དེ་ཉིད་ལས་གཞན་ཡོད་པ་མ་ཡིན་པའི་ཕྱིར། བུམ་པའི་གཟུགས་མཐོང་བའི་ཚེ། གཟུགས་རྡུལ་ཕྲ་རབ་དེ་ཉིད་མཐོང་བ་ཡིན་གྱི། དེ་ལས་གཞན་མཐོང་རྒྱུ་ཡོད་པར་མི་འདོད་དོ། ། གལ་ཏེ་གཟུགས་དོན་དམ་པའི་བདེན་པར་ཁས་ལེན་ན།
བུམ་པ་ཡང་དེར་མཚུངས་སོ། ། ཞེ་ན། མ་ཡིན་ཏེ། བུམ་པ་ནི་རྡུལ་རྫས་རེ་རེ་བ་ལ་ངོས་འཛིན་པ་མ་ཡིན་གྱི། བརྒྱད་འདུས་པའི་གོང་བུ་ལ་ངོས་འཛིན་པས་དབང་པོ་སྒོ་ལྔ་པོ་གང་གི་ཡང་ཡུལ་དུ་མི་བྱེད་ལ། གཟུགས་ལ་ནི་དེ་ལྟར་མ་ཡིན་པའི་ཕྱིར། ཆུ་ཀུན་རྫོབ་ཀྱི་མཚན་གཞིར་བཤད་པ་ཡང་དེ་བཞིན་དུ་བལྟ་བར་བྱའི། དེ་ལ་གཞན་དུ། རྫས་བརྒྱད་ཀྱི་ཟླར་བགྲང་པའི་ཆུ་ལ་བཤད་ན་དཀའ་བའི་གནས་སོ། ། འདུ་མ་བྱས་གསུམ་པོ་བདེན་པ་གཉིས་པོ་གང་གི་མཚན་གཞིར་བཟུང་ཞེ་ན།
རྟག་པའི་རྫས་ཡིན་པས་དོན་དམ་པར་ཡོད་པ་ཞེས་བྱའོ། ། དེ་ལས་གཞན་ཤེས་བྱ་དང་གཞལ་བྱ་བདག་མེད་ཅེས་སོགས་ཀྱི་ཐ་སྙད་འདོགས་པ་དེ་ཐམས་ཅད་ཀྱི་མཚན་གཞི་ཡང་ཤེས་བྱ་གཞི་ལྔ་པོ་གང་རུང་གི་སྟེང་ནས་རྩི་བ་ཡིན་གྱི། རང་སྡེའི་རྟོག་གེ་ལ་གྲགས་པའི་གཞན་སེལ་གྱི་རྣམ་པར་བཞག་པ་ནི་འདིར་མི་འཆད་དོ། ། གཉིས་པ་ནི། གལ་ཏེ། ཐེག་པ་ཆེན་པོ་ལ་གྲགས་པ་ལྟར། བདེན་པ་གཉིས་པོའི་ཡུལ་ཅན་གྱི་བློ་ལ་འཁྲུལ་བ་དང་མ་འཁྲུལ་བའི་དབྱེ་བ་ཁས་ལེན་ནམ། འོན་ཏེ་མ་ཡིན། དང་པོ་ལྟར་ན་ནི་དབང་པོའི་མངོན་སུམ་ཁས་མི་ལེན་པའམ། ལེན་ན་ཡང་ཀུན་རྫོབ་པའི་ཆོས་རྣམས་མི་སྣང་བར་འགྱུར་ལ།
འདོད་ན་ནི་མྱོང་བ་དང་འགལ་ཏེ། མ་བཅོས་པ་དང་མ་བཤིག་གི་བར་དུ་དེ་འཛིན་གྱི་མངོན་སུམ་དམིགས་པའི་ཕྱིར། འཕྲལ་གྱི་འཁྲུལ་རྒྱུས་མ་སླད་པའི་རྟོག་མེད་ཀྱི་ཤེས་པ་ལ་དེ་ལྟར་སྣང་བའི་ཕྱིར་རོ། ། ཀུན་རྫོབ་ཏུ་ཡོད་པ་ཅེས་བྱ་བའི་དོན་ནི། བཏགས་པའི་ཡོད་པ་ཞེས་བྱ་བའི་དོན་ཡིན་ལ། དེའི་དོན་ཡང་མེད་བཞིན་དུ་སྒྲོ་བཏགས་པ་ཞེས་བྱ་བའི་དོན་ལ་འཆད་དགོས་པའི་ཕྱིར་ན། ཀུན་རྫོབ་པའི་ཡུལ་ཅན་གྱི་བློ་ཚད་མར་མི་རུང་ལ། དེའི་ཕྱིར་གང་ཀུན་རྫོབ་ཀྱི་བདེན་པ་ཡིན་ན་ཡོད་པ་མ་ཡིན་པས་ཁྱབ། དཔེར་ན་དབང་ཤེས་ལ་སྣང་བའི་ཟླ་གཉིས་བཞིན། བུམ་སོགས་རགས་པ་རྣམས་ཀྱང་ཀུན་རྫོབ་ཀྱི་བདེན་པར་བཤད་པ་དེའི་ཕྱིར་ཀུན་རྫོབ་ཏུ་ཚད་མས་དམིགས་པ་ལྟར་སྣང་ཡང་ཡུལ་ཅན་གྱི་ཚད་མ་མེད་དོ། །
ཞེས་བྱ་བ་ནི་ཕན་ཚུན་སྤངས་པའི་འགལ་བ་དམིགས་པའི་གཏན་ཚིགས་སོ། ། མི་འགྲུབ་པ་ཇི་ལྟར་ཞེ་ན། འོ་ན་མདུན་གྱི་རྫ་བུམ་དེ་མངོན་སུམ་གྱིས་འགྲུབ་པའམ། རྗེས་དཔག་གིས་འགྲུབ། འགྲུབ་བྱེད་ཀྱི་ཚད་མ་གསུམ་པ་གཞན་ནི་མེད་དོ། ། གཉིས་པ་ལྟར་ན། ལྐོག་གྱུར་དུ་འགྱུར་ཏེ། རང་འགྲུབ་བྱེད་ཀྱི་ཚད་མ་ནི་རྟེན་གཏན་ཚིགས་ལ་ལྟོས་པའི་ཕྱིར་རོ། ། དང་པོ་ལྟར་ན། རང་རིག་ནི་ཁས་མི་ལེན་པས།
དབང་པོའམ། ཡིད་ཀྱིའམ། རྣལ་འབྱོར་མངོན་སུམ་གྱིས་འགྲུབ། གསུམ་པ་མི་རིགས་ཏེ། ད་ཀུན་རྫོབ་ཀྱི་བདེན་པ་སྣང་ཡུལ་དུ་མི་བྱེད་པའི་ཕྱིར། དང་པོ་ལྟར་ན། དབང་པོ་ལྔ་པོ་གང་གིས་དམིགས། མིག་གི་དབང་པོས་སོ་ཞེས། འོ་ན་བུམ་པའི་གཟུགས་བུམ་པའམ། བུམ་པ་བུམ་པའི་གཟུགས་ཡིན་པར་ཐལ་བ་གང་རུང་ལས་མ་འདས།
གཉིས་པ་ཡིད་ཀྱི་མངོན་སུམ་གྱིས་དམིགས་ན། འདིར་དེའི་རྣམ་གཞག་བཤད་པར་དཀའ་བ་ཡིན་མོད། གཟུགས་འཛིན་ཡིད་ཀྱི་མངོན་སུམ་གྱིས་དམིགས་པ་སོགས་གང་དུ་ཁས་ལེན་ཡང༌། བུམ་པའི་གཟུགས་བུམ་པར་ཐལ་བའི་བུམ་པ་ཉིད། བུམ་པའི་གཟུགས་སུ་ཐལ་བ་ལས་མ་འདས་སོ། ། གལ་ཏེ། བུམ་ཆུ་སོགས་ཡོད་པ་མ་ཡིན་ན། སྣོད་ཀྱི་འཇིག་རྟེན་ཀྱང་ཡོད་པ་མ་ཡིན་པར་འགྱུར་ལ། དེ་ལྟ་ན་འཕགས་པས་སྡུག་བསྔལ་དུ་གཟིགས་པ་ལྟར་སྡུག་བསྔལ་དུ་བདེན་པ་མ་ཡིན་པར་འགྱུར། དེ་ལྟར་ན་སྡུག་བསྔལ་གྱི་བདེན་པ་མ་ཡིན་པར་འགྱུར་རོ། །
ཞེ་ན། ཀུན་རྫོབ་ཏུ་བདེན་པ་ལ་བསམ་ནས་དེ་ལྟར་འཆད་པ་ལ་ཉེས་པ་མེད་དོ། ། གལ་ཏེ་ཀུན་རྫོབ་ཏུ་བདེན་ན་མི་བདེན་པར་འགལ་ལོ་ཞེ་ན། དེ་ཡང་རགས་པ་དང་རྒྱུན་གྱི་དངོས་པོས་མ་ངེས་སོ། ། འདོད་ན། རགས་པའི་དངོས་པོ་དེ་རགས་པར་བདེན་ནམ། རྡུལ་ཕྲ་རབ་ཏུ་བདེན། དང་པོ་ལྟར་ན། རིགས་པས་དཔྱད་པའི་ཚེ་ཡང་རགས་པ་ཉིད་དུ་གནས་པར་འགྱུར་ཏེ། རགས་པར་བདེན་པའི་ཕྱིར།
འདོད་ན། བཅོམ་པའམ་བཤིག་པས་དེར་འཛིན་གྱི་བློ་འདོར་བར་འགལ་ལོ། ། འོ་ན་ཀུན་རྫོབ་རིགས་པས་དཔྱད་བཟོད་པར་འགྱུར་ཏེ། ཀུན་རྫོབ་ཏུ་བདེན་པའི་ཕྱིར་སྙམ་ན། ཁྱབ་པ་འགལ་བ་ཡིན་ཏེ། ཀུན་རྫོབ་ཏུ་བདེན་ན་རིགས་པས་མ་དཔྱད་པའི་ངོར་བདེན་པ་ཡིན་དགོས་ལ། དེ་ལ་ནི་སྤྱིར་བདེན་པར་འགལ་བའི་ཕྱིར། གལ་ཏེ་རགས་པར་བདེན་པ་ཡང་ཀུན་རྫོབ་ཀྱི་དབང་དུ་བྱས་སོ་ཤེ་ན། དེ་ན་མི་བདེན་པ་ཉིད་དུ་གྲུབ་བོ། ། ཅི་སྟེ་ཡོད་ན་བདེན་དགོས་སོ་ཞེས་བྱ་བ་འདི་ལ།
ཤེས་བྱེད་ཀྱི་ལུང་དང་འབྲེལ་པའི་རིགས་པ་གང་ཞིག་ཅེ་ན། ཡོད་ན་བདེན་དགོས་ཏེ། ཀུན་རྫོབ་དུ་ཡོད་ན་ཀུན་རྫོབ་ཏུ་བདེན་དགོས་པ་དང༌། དོན་དམ་དུ་ཡོད་ན་དོན་དམ་དུ་བདེན་དགོས་པའི་ཕྱིར་དང༌། རང་ལུགས་ཀྱི་ཀུན་རྫོབ་ཏུ་ཡོད་ན་རང་ལུགས་ལ་ཡོད་མི་དགོས་པའི་ཕྱིར། དེ་དགོས་ན་གང་ཟག་གི་བདག་རྟག་པ་གཅིག་པུ་རང་དབང་ཅན་གྱི་མ་ངེས་སོ། ། འདོད་ན་ཆོས་ཀྱི་ཕྱག་རྒྱ་དང་འགལ་ཞིང༌། མ་གྲུབ་ན། དེ་ཆོས་ཅན། རང་ལུགས་ཀྱི་ཀུན་རྫོབ་ཏུ་ཡོད་པ་ཡིན་ཏེ།
རང་ལུགས་ལ་གཏགས་ཡོད་ཡིན་པའི་ཕྱིར་རོ། ། དེ་སྐད་དུ་ཡང༌། གནས་དགུ་པར་མདོ་དྲངས་པ་ལས། ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་ལྟར་བརྗོད་པ་ལྟར། ། དེ་བཞིན་ཕུང་པོར་རྣམ་བརྟེན་ནས། ། ཀུན་རྫོབ་སེམས་ཅན་ཞེས་བྱའོ། ། ཞེས་གསུངས་སོ། ། བུམ་པ་དངོས་པོར་ཁས་མི་ལེན་ན་ཆུ་སྐྱོར་གྱི་དོན་བྱེད་ནུས་པར་འགལ་ལོ། ། ཞེ་ན།
ཁས་ལེན་དེ་གཉིས་ཀ་ཀུན་རྫོབ་ཀྱི་དབང་དུ་བྱས་སོ་ཞེས་སྨྲ་བ་ཟིན་པ་མ་ཡིན་ནམ། འོ་ན་བུམ་ཆུ་སོགས་མ་བཅོམ་པ་དང་མ་བཤིག་གི་བར་དུ་ཡོད་པར་ཁས་ལེན་དགོས་པ་མ་ཡིན་ནམ་ཞེ་ན། དེ་ཡང་ཀུན་རྫོབ་ཏུ་ཞེས་བྱ་བའི་ཚིག་གི་ལྷག་མ་ཅན་ཡིན་ཏེ། བཅོམ་པ་དང་བཤིག་པ་ན་ནི་ཀུན་རྫོབ་ཏུ་ཡང་ཡོད་པར་མ་ཡིན་པའི་ཕྱིར་རོ། ། གལ་ཏེ་རགས་རྒྱུན་ཀུན་རྫོབ་ཏུ་ཡོད་ན་གཞལ་བྱ་རང་སྤྱི་གཉིས་ལས་གང་ཡིན། སྤྱི་མཚན་ལས་འོས་མེད་དོ། ། དེ་ལྟར་ན་ཡུལ་ཅན་གྱི་བློ་རྟོག་པར་ཐལ་བ་དང༌། འཇལ་བྱེད་རྗེས་དཔག་གི་ཚད་མ་ཡོད་པར་འགྱུར་རོ། ། གཉིས་ཀ་ལ་འདོད་ན། མྱོང་བ་དང་འགལ་ཞིང༌།
ཚད་མས་མི་འགྲུབ་པར་ཁས་བླངས་པ་ཉམས་སོ། ། ཞེ་ན། ཉེས་པ་མེད་དེ། བུམ་ཆུ་སོགས་མ་བརྟགས་གཅིག་པུར་ཉམས་དགའ་བ་ཉིད་དུ་མངོན་སུམ་ལ་གྲུབ་པ་ལྟ་བུར་སྣང་བ་ཡིན་གྱི་རྣམ་པར་བརྟགས་ན། སྔར་གྱི་སྐྱོན་ལས་མ་འདས་པའི་ཕྱིར་དང༌། གདགས་གཞི་རྫས་ཡོད་ལ་བརྟེན་ནས་བཏགས་པའི་བཏགས་ཡོད་ཉིད་དུ་གྲུབ་པས་ཡུལ་ཅན་རྟོག་པ་ལས་མ་འདས་པའི་ཕྱིར་དང༌། རྗེས་དཔག་གི་གཞལ་བྱ་ལ་ཡོད་པས་མ་ཁྱབ་ཀྱང༌། དེས་གྲུབ་པ་ནི་རང་མཚན་ཁོ་ནར་ངེས་པའི་ཕྱིར་རོ། ། མདོར་ན་ཚོགས་སྤྱིའི་ཡུལ་ཅན་གྱི་བློ་ལ་རྟོགས་པས་ཁྱབ་པའི་རྒྱུ་མཚན་གྱིས་རྣམ་པར་ཤེས་པའི་ཚོགས་ལྔ་པོ་ཚོགས་སྤྱིའི་ཡུལ་ཅན་དུ་འཆད་པ་དབྱིག་གཉེན་གྱི་དགོངས་པ་མ་ཡིན་ནོ། ། ཞེས་ནི།
ཆོས་ཀྱི་གྲགས་པས་ཀྱང་བཤད་པ་ཡིན་ཏེ། ཇི་སྐད་དུ། བསགས་པ་དག་ནི་ཚོགས་པ་ཡིན། ། དེ་སྤྱི་དེ་ལ་དབང་པོའི་བློ། ། སྤྱི་བློ་གདོན་མི་ཟ་བར་ཡང༌། ། རྣམ་པར་རྟོག་དང་རྗེས་སུ་འབྲེལ། ། ཞེས་པའི་ཕྱོགས་སྔ་ལ་ལན་འདེབས་པ་ན། དོན་གཞན་དང་ནི་མངོན་འགྲེལ་ཕྱིར། ། རྡུལ་ཕྲན་གཞན་གང་སྐྱེ་འགྱུར་བ། ། དེ་དག་བསགས་བཤད་དེ་དག་ནི། །
ཤེས་པ་སྐྱེ་བའི་རྒྱུ་མཚན་ཡིན། ། ཞེས་དང༌། ཤེས་དེ་གཅིག་ལས་ངེས་མིན་ཕྱིར། ། སྤྱི་ཡི་སྤྱོད་ཡུལ་ཅན་དུ་བཤད། ། ཅེས་འཆད་པའི་ཕྱིར་རོ། ། གཏགས་ཡོད་ཀྱི་ཆོས་རྣམས་ངོ་བོས་སྟོང་པར་འདོད་པ་དེ་ལྟ་ན། ཆོས་ཀྱི་བདག་མེད་ཁས་བླངས་པར་འགྱུར་བ་མ་ཡིན་ནམ་ཞེ་ན། བླངས་མོད། དེ་ལས་ཅིར་འགྱུར། ཉན་ཐོས་པ་དེ་ལྟར་མི་འདོད་དོ་ཅེ་ན།
མི་འདོད་པ་གང་ལས་ཤེས། རགས་རྒྱུན་བདེན་པར་མི་འདོད་དོ། ། ཞེས་ཀུན་གྱི་མཐུན་པར་འཆད་པ་མ་ཡིན་ནམ། ཇི་སྐད་དུ། དྲི་མེད་བཅུ་དྲུག་གཞན་རྣམ་མེད། ། ཅེས་མི་རྟག་ལ་སོགས་བཅུ་དྲུག་གི་རྣམ་པ་ལས་གཞན་མ་བཤད་དོ། ། སྙམ་ན། དེ་ཉིད་ཀྱི་དེར་གྲུབ་པ་ཡིན་ཏེ། མི་རྟག་པའི་རྣམ་པ་ཞེས་པའི་གོ་དོན་ནི། ཕྱི་རོལ་གྱི་དོན་རྡུལ་ཕྲན་སིལ་བུ་བ་དང༌།
སེམས་སྐད་ཅིག་ཆ་མེད་དུ་རྟོགས་པའི་ཤེས་རབ་ལ་འཆད་པ་ཡིན་ལ། དེ་ལྟར་ཤེས་པ་ཡང༌། རགས་རྒྱུན་གྱི་དངོས་པོ་ཉིད་དུ་མ་གྲུབ་པར་རྟོགས་པ་ལ་རགས་ལས་པའི་ཕྱིར། དེ་ལྟ་ན་ཡང་ཆོས་ཀྱི་བདག་མེད་མཐར་ཐུག་པ་ནི་མ་ཡིན་ཏེ། རྡུལ་ཕྲན་དང་སྐད་ཅིག་མ་རང་གི་ངོ་བོས་སྟོང་པར་མི་འདོད་པའི་ཕྱིར་རོ། ། རགས་པ་དང་རྒྱུན་གྱི་གནས་ཚུལ་དང་གདགས་གཞི་རྫས་ཡོད་དུ་འདོད་པའི་ཆོས་ཀྱི་བདག་མེད་ཇི་བཞིན་པ་མ་ཡིན་ནོ་སྙམ་ན་ནི། དེ་ལྟར་འདོད་ལ་རག་མོད། གང་ཟག་གི་བདག་མེད་ཀྱང་ཇི་བཞིན་པ་མ་ཡིན་པར་འགྱུར་ཏེ། གདགས་གཞི་ངོ་བོས་སྟོང་པར་མི་འདོད་པའི་ཕྱིར་རོ། ། དེ་ལྟར་ཡང་འདོད་པ་དག་སྣང་མོད།
ཆོས་ཀྱི་ཕྱག་རྒྱ་བཞི་ནི་ཁས་ལེན་པ་ཉམས་སོ། ། དེ་དག་ལ་འདི་སྐད་ཅེས། གདགས་གཞི་རྫས་དང་བཏགས་ཆོས་ལ། ། བདེན་པ་གཉིས་སུ་རྣམ་པར་ཕྱེ། ། ཀུན་བཏགས་པའི་ཡོད་པ་ལ། ། ཆོས་དང་གང་ཟག་དབྱེ་བས་གཉིས། ། ཆོས་ནི་སྐད་ཅིག་ཕྲེང་བ་དང༌། ། རྡུལ་ཕྲན་ཚོགས་ལ་བཏགས་ཞེས་བྱ། ། གང་ཟག་རང་གི་ཕུང་པོ་ལ། ། རྨོངས་པའི་བློ་ཡིས་བཏགས་པར་འདོད། །
བཏགས་ཡོད་ཇི་སྙེད་མངོན་སུམ་དང༌། རྗེས་སུ་དཔག་པས་མི་འགྲུབ་སྟེ། ། ཚད་མའི་འཇུག་ཡུལ་གང་ཡིན་པ། ། རྫས་ཡོད་ཉིད་དུ་བཤད་ཕྱིར་རོ། ། རྗེས་སུ་དཔག་པས་སྣང་ཡུལ་དུ། ། བྱས་པ་ཙམ་གྱིས་ཚད་མ་ངེས། ། དམིགས་པར་འཇོག་པ་མ་ཡིན་ཏེ། ། རང་མཚན་རྣམས་ཀྱི་དོན་སྤྱི་བཞིན། ། དོན་དམ་རྫས་ཡོད་ཁོ་ན་ལ། ། བྱས་དང་མ་བྱས་དབྱེ་བས་གཉིས། །
འདུས་མ་བྱས་གསུམ་དོན་དམ་སྟེ། ། རྟག་རྫས་གཞིག་མི་རུང་ཕྱིར་རོ། ། འདུས་བྱས་བདེན་པ་གསུམ་པོ་ལ། ། རྫས་དང་བཏགས་པའི་དབྱེ་བ་ཡིས། ། ཀུན་རྫོབ་དོན་དམ་གཉིས་གཉིས་ཏེ། ། སོ་སོའི་མཚན་ཉིད་བསམ་པར་བྱ། ། མདོ་སྡེ་པ་རྣམས་འདུས་མ་བྱས། ། གསུམ་པོ་མེད་པ་གཞན་སེལ་དང༌། ། དོན་བྱེད་མི་ནུས་པ་ཡི་ཕྱིར། ། ཀུན་རྫོབ་བདེན་པར་འཆད་མོད་ཀྱང༌། །
བདག་མེད་གཉིས་པོ་དོན་དམ་པར། ། དོན་བྱེད་ནུས་པ་ཉིད་ཡིན་ཞེས། ། བྱེ་མདོ་རྣམ་རིག་སྨྲ་གསུམ་པོ། ། དོན་དམ་བདེན་པར་འདོད་པ་མཐུན། ། བདག་གཉིས་ཀྱིས་སྟོང་ཆ་མེད་ཀྱི། ། དངོས་པོ་བྱེ་མདོའི་དོན་དམ་སྟེ། ། གཟུང་འཛིན་རྫས་གཞན་གྱིས་སྟོང་དང༌། ། གཉིས་སྟོང་ཡེ་ཤེས་རྣམ་རིག་པའི། ། དོན་དམ་དུ་འདོད་གཞན་གྱི་དབང༌། ། དོན་དམ་བདེན་པར་བཤད་པ་མེད། །
གནས་སྐབས་བདེན་པར་གྲུབ་ཅེས་པ། ། ཐ་སྙད་བདེན་པའི་དབང་དུ་བྱ། ། ཞེས་སྦྱར་བ་ཡིན་ནོ། ། དེ་ལྟར་དམིགས་ཡུལ་བདེན་པ་རྣམས་བཤད་ནས། དེ་ལ་ཇི་ལྟར་དམིགས་པའི་རིམ་པ་ལ། གསུམ་ཏེ། མངོན་རྟོགས་སྐྱེ་བའི་རིམ་པ། སྒོམ་པ་པོའི་གང་ཟག མངོན་པར་རྟོགས་པའི་ལམ་ཉིད་བཤད་པའོ། ། དང་པོ་ལ།
ཚོགས་ཀྱི་ལམ་དང༌། སྦྱོར་བའི་ལམ་དང༌། མཐོང་བའི་ལམ་སྐྱེ་བའི་ཚུལ་ལོ། ། དང་པོ་ལ། རྟེན་གྱི་གང་ཟག་སྒོམ་པའི་ཆོས་སོ། ། དང་པོ་ནི། འཕགས་པའི་རིགས་ལ་གནས་པའོ། ། རིགས་དེ་གང་ཞེ་ན། ཆོག་ཤེས་པ་དང༌། སྤོང་བ་དང༌།
སྒོམ་པ་ལ་མངོན་པར་དགའ་བའོ། ། དང་པོ་ནི། གསུམ་སྟེ། ཆོས་གོས་དང༌། བསོད་སྙོམས་དང༌། མལ་སྟན་གྱིས་ཆོག་ཤེས་པའོ། ། འདི་དག་ལ་ཆོག་ཤེས་པ་ཞེས་བྱ་སྟེ། སྲིད་པ་དང་འདོད་ཆགས་ལ་རྒྱབ་ཀྱིས་ཕྱོགས་པའི་ཕྱིར། དེ་ལྟ་བུའི་ཆོག་ཤེས་གསུམ་གྱིས་ནི། འདོད་པ་ཆུང་བ་ཡང་བསྡུས་པ་ཡིན་ཏེ།
འདོད་ཆེན་གྱི་གཉེན་པོར་གྱུར་པའི་ཕྱིར། དེ་ཡང་གྱ་ནོམ་པ་དང་མང་པོ་འདོད་པ་ནི་འདོད་ཆེན་ཡིན་ལ། འདི་ནི་ངན་ངོན་གྱིས་ཆོག་ཤེས་པའི་བདག་ཉིད་ཡིན་པའི་ཕྱིར། འོ་ན་གཉིས་པོའི་ཁྱད་པར་དབྱེ་དཀའོ་ཞེ་ན། རྩ་བར་ནི། རྙེད་ལ་ཡང་སྲེད་ཆོག་མི་ཤེས། ། མ་རྙེད་པ་ལ་འདོད་ཆེན་ཅན། ། ཞེས་བཤད་ལ། སློབ་དཔོན་གྱི་བརྗོད་པ་ནི། རྙེད་པའི་སྟེང་དུ་ཡང་འདོད་པ་ནི་མ་རྙེད་པ་ཚོལ་བའི་ནང་དུ་འདུས་པའི་ཕྱིར་གཉིས་པོ་ལ་རྙེད་མ་རྙེད་ཀྱི་ཁྱད་པར་མེད་དོ། །
དེས་ན་གཉིས་པོ་ལྡོག་པས་འབྱེད་དེ། བཟང་པོ་དང་མང་པོ་ཚོལ་འདོད་པ་འདོད་པ་ཆེ་བ་ཡིན་ལ། ངན་པ་དང་ཉུང་ངུ་རྙེད་པས་ཡིད་མི་བདེ་བ་ནི་ཆོག་མི་ཤེས་པའོ། ། གཉིས་པ་འདི་གང་ལ་ཡོད་པ་དེ་ནི་ལམ་སྒོམ་པའི་རྟེན་དུ་མི་རུང་སྟེ། དེ་ལ་སྲིངས་བ་གཉིས་མི་འབྱུང་བའི་ཕྱིར། གཉིས་པོ་གང་ཞེ་ན། ལུས་འདུ་འཇིག་ལས་དང༌། སེམས་མི་དགེ་བའི་རྣམ་པར་རྟོག་པ་ལས་སོ། ། འོ་ན་ཆོག་ཤེས་པ་དེ་ཙམ་གྱིས་འཕགས་པའི་རིགས་ཡོངས་སུ་རྫོགས་པ་ཡིན་ནམ་ཞེ་ན། མ་ཡིན་ཏེ།
དེ་ཙམ་གྱིས་ཐར་པ་ཆ་མཐུན་གྱི་དགེ་བར་གཞག་མི་ནུས་པའི་ཕྱིར། འོ་ན་ཅི་ཞིག་དགོས་ཞེ་ན། དེའི་ཚུལ་ལ་གནས་པའི་སྟེང་དུ་སྤོང་བ་ལ་དགའ་བ་ཞེས་པ་ནི་འགོག་བདེན་དོན་དུ་གཉེར་བ་ཡིན་ལ། སྒོམ་པ་ལ་དགའ་བ་ནི་ལམ་རྒྱུད་ལ་བརྟེན་པར་སྤྲོ་བའོ། ། དེ་ལྟ་ན་འཕགས་པའི་རིགས་དངོས་ནི་ཕྱི་མ་འདི་ཡིན་ལ། དང་པོ་གསུམ་ནི་ཡན་ལག་གོ ། དེ་ཡང་གསུམ་པོ་ནི་བདག་གིར་སྲེད་པ་མགོ་གནོན་པའི་གཉེན་པོ་ཡིན་ལ། བཞི་པ་ནི་བདག་ཏུ་སྲེད་པ་དྲུངས་འབྱིན་པའི་གཉེན་པོའོ། ། མདོར་ན་ལུས་དང་ལོངས་སྤྱོད་ལ་མ་ཆགས་པ་ནི་འཕགས་པའི་རིགས་ཏེ། དེ་ལ་གནས་ནས་བསྐལ་པ་གྲངས་མེད་གསུམ་དང༌།
བསྐལ་ཆེན་བརྒྱ་དང༌། ཚེ་གཅིག་ཏུ་ཚོགས་བསགས་པའི་དབྱེ་བས་བྱང་ཆུབ་གསུམ་དུ་སེམས་བསྐྱེད་ནས། ངེས་འབྱེད་ཆ་བཞིའི་རིམ་པས་ཐེག་པ་སོ་སོའི་འཕགས་པ་རྣམས་མངོན་དུ་བྱེད་དོ། ། གཉིས་པ་ལ། ཞི་གནས་དང༌། ལྷག་མཐོང་སྒྲུབ་པའི་རིམ་པ་གཉིས་ལས། འདི་དག་ནི་ཕལ་ཆེར་གཞུང་འགྲེལ་ཇི་ལྟ་བ་བཞིན་ཏེ། མན་ངག་གིས་འཁྲིད་པ་གཙོ་ཆེ་བ་ཡིན་གྱི། དཀའ་གནས་ཀྱི་བཤད་པ་གཙོ་མི་ཆེའོ། ། དེ་ལྟ་ན་ཡང་མི་སྡུག་པའི་ངོ་བོ་ནི་འདོད་ཆགས་མེད་པ་ཞེས་བྱ་བའི་མིང་ཅན་གྱི་སེམས་བྱུང་ཡིན་ལ།
ས་ནི་བསམ་གཏན་གྱི་དངོས་གཞི་དང་ཉེར་བསྡོགས་བཞི་བཞི་སྟེ་བརྒྱད་དང༌། བསམ་གཏན་ཁྱད་པར་ཅན་དང་འདོད་པ་སྟེ་ས་བཅུ་ལ་བརྟེན། དམིགས་པ་ནི་འདོད་པའི་ཁ་དོག་དང་དབྱིབས་ལ་དམིགས། རྣམ་པ་ནི་མི་སྡུག་པའི་རྣམ་པ་དང༌། དུས་ནི་འདས་པའི་མི་སྡུག་པས་འདས་པ་ལ་དམིགས་པ་སོགས་དང༌། མི་སྐྱེ་བའི་ཆོས་ཅན་གྱིས་ནི་དུས་གསུམ་ཀ་ལ་དམིགས་སོ། ། ངོ་བོ་ནི་ཟག་པ་དང་བཅས་པ་ཁོ་ན་སྟེ། མོས་པ་ཡིད་ལ་བྱེད་པའི་ཕྱིར། དེའི་གོ་བ་ཡང༌། ཀེང་རུས་མ་ཡིན་པ་ལ་དེར་མོས་པ་ལ་སོགས་པའོ། །
འགྲེལ་པར། འདྲིས་པ་དང་མ་འདྲིས་པ་ཡིན་པའི་ཕྱིར་འདོད་ཆགས་དང་བྲལ་བས་ཐོབ་པ་དང༌། སྦྱོར་བ་ལས་བྱུང་བ་ཡིན་ནོ། ། ཞེས་པ་དེའི་དོན་ནི། ཚེ་རབས་གཞན་ལ་མི་སྡུག་པའི་སྒོམ་མངོན་དུ་བྱེད་མྱོང་ན། འདོད་པ་ལ་འདོད་ཆགས་དང་བྲལ་བ་ཙམ་གྱིས་དེ་དང་ལྡན་པར་འཇོག་ལ། མ་མྱོང་ན་དེ་ཙམ་གྱིས་མི་ཆོག་པར་བསམ་གཏན་གྱི་སེམས་མངོན་དུ་བྱས་ནས་སྦྱོར་བས་སྒྲུབ་དགོས་པའོ། ། གཉིས་པ་དབུགས་འབྱུང་རྔུབ་དྲན་པའི་སྒོམ་ནི། ངོ་བོ་ཤེས་རབ་ཡིན་ཀྱང༌། དྲན་པ་ཞེས་སྨོས་པ་ནི།
རྒྱུ་དྲན་པའི་མིང་གིས་བཏགས་པའོ། ། ས་ནི་བསམ་གཏན་གྱི་ཉེར་བསྡོགས་དང་པོ་གསུམ་དང༌། བསམ་གཏན་ཁྱད་པར་ཅན་དང༌། འདོད་པའོ། ། དངོས་གཞི་དང་པོ་གསུམ་ནི་ཡིད་བདེ་བ་དང་བ་ཤས་ཆེ་བས་རྣམ་རྟོག་གཡོ་བའི་ཕྱིར་དང༌། རྣམ་རྟོག་གཉེན་པོ་ནི་བདེ་སྡུག་དང་མཚུངས་པར་མི་ལྡན་པའི་ཕྱིར་དང༌། བཞི་པ་ཡན་ཆད་ན་རླུང་རྒྱུ་བ་དང་བྲལ་བའི་ཕྱིར་ས་ལྔར་ངེས་སོ། ། འདི་ཡང་འདྲིས་པ་དང་མ་འདྲིས་པའི་བྱེ་བྲག་གི་འཐོབ་ཚུལ་སྔར་དང་འདྲ་ཞིང༌། འདི་ནི་དེ་ཁོ་ན་ཡིད་ལ་བྱེད་པའི་ཕྱིར་ཟག་མེད་ཀྱང་སྲིད་དོ། ། འགྲེལ་པར།
གང་དག་བསམ་གཏན་གྱི་དངོས་གཞི་དག་ན་བཏང་སྙོམས་ཀྱི་དབང་པོ་ཡོད་པར་འདོད་པ་དེ་དག་གི་ལྟར་ན་ས་བརྒྱད་པ་ཡིན་ནོ། ། ཞེས་བཤད་པ་དེ་ལྟར་ན། བསམ་གཏན་ཕྱི་མ་གསུམ་ལ་ཡང་དངོས་གཞི་ཙམ་ཁྱད་གཉིས་སུ་དབྱེ་བ་དང༌། ཕན་ཡོན་གྱི་ཡན་ལག་བཏང་སྙོམས་གཅིག་པུ་དང་ལྡན་པར་ཡང་ཁས་ལེན་དགོས་སོ། ། ཡང་འདི་ཕྱི་རོལ་པའི་རྟེན་ཅན་མ་ཡིན་ཏེ། ལུང་མེད་པའི་ཕྱིར་དང་བདག་ཉིད་ཀྱི་ཟབ་མོ་མངོན་པར་མི་རྟོགས་པའི་ཕྱིར། ཞེས་བཤད་པའི་དོན་ནི། ཕྱི་རོལ་པ་ལ་རླུང་སྒོམ་པའི་ལུང་མེད་པར་སྟོན་པ་མ་ཡིན་གྱི། དབུགས་འབྱུང་རྔུབ་དྲན་པའི་སྒོ་ནས་རྣམ་རྟོག་འགོག་པའི་དབང་དུ་བྱས་སོ། ། ཡང༌།
རྒྱུ་མཐུན་ལས་བྱུང༌། ཞེས་པའི་འགྲེལ་པར། ལུས་རྒྱས་པ་ན། འགྲིབ་པའི་ཕྱིར་དང༌། ཆད་ནས་ཡང་ཉིང་མཚམས་སྦྱོར་བའི་རྒྱས་པ་ལས་བྱུང་བ་དང་རྣམ་སྨིན་ལས་སྐྱེས་པ་ནི་མ་ཡིན་ནོ། ། ཞེས་པ་འདི་ཡང༌། རྣམ་སྨིན་གཟུགས་ཅན་པ་ལ་བསམ་པ་ཡིན་གྱི། རྣམ་སྨིན་དུ་གྱུར་པའི་སེམས་དང་སེམས་ལས་བྱུང་བ་རྣམས་ལ་ནི་མ་ཡིན་ཏེ། དེ་དག་ནི་ཆད་ཅིང་མཚམས་སྦྱོར་བའི་ཕྱིར། དེ་སྐད་དུ་ཡང༌།
འགྲེལ་པར། རྣམ་པར་སྨིན་པའི་གཟུགས་ལ་ནི། དེ་ལྟ་བུ་མེད་དོ། ། ཞེས་བཤད། སྐབས་འདིར། བགྲང་དང་རྗེས་འགྲོ་འཇོག་པ་དང༌། ། རྟོག་པ་དང་ནི་བསྒྱུར་བ་དང༌། ། ཡོངས་དག་རྣམ་པ་དྲུག་ཏུ་འདོད། ། ཅེས་འབྱུང་བ་དེ་ནི་འགྲེལ་པའི་ཚིག་ཡིན་ནོ། ། ཞེས་བྱ་བ་འདི་བསྡུ་བའི་ཚིགས་སུ་བཅད་པའོ། །
ཞེས་འབྱུང་བའི་ཕྱིར། འདིའི་སྐབས་ཀྱི་ཡོངས་དག་ཅེས་པ་དེ་སྒོམ་ལམ་དང་ཟད་ཤེས་པ་འཇོག་པའི་ལུགས་གཉིས་འགྲེལ་པར་བཤད་པས་འདིའི་ས་མཚམས་ཀྱང་དེ་བཞིན་ནོ། ། ཡང་འོག་མ་ཡི། ཡིད་ཀྱི་དེ་གཉིས་མི་རྟོགས་སོ། ། ཞེས་པ། རྟེན་ས་འོག་མ་ལ་ཡོད་པའི་ཡིད་ཀྱིས་དེ་མི་རྟོགས་པའི་དོན་ནི་མ་ཡིན་གྱི། ཅི་ཞེ་ན། བསམ་གཏན་བཞི་པ་མན་ཆད་དུ་གོང་མ་གོང་མའི་ལུས་ལ་འོག་མའི་སྤྱོད་ལམ་པ་དང་སྤྲུལ་སེམས་པ་གཉིས་མངོན་དུ་བྱེད་པར་བཤད་པ་དེ་ལས་བསམ་པ་ཡིན་ལ། དེའི་ཚེ་ན་སེམས་དེ་གཉིས་ཀས་དབུགས་མི་དམིགས་པའི་དོན་ནོ། ། གཉིས་པ་ལྷག་མཐོང་སྒྲུབ་པའི་རིམ་པ་ལ།
ཐོག་མར་དྲན་པ་ཉེ་བར་གཞག་སྒྲུབ་པ་དང༌། དེ་ལས་ལྷག་མཐོང་དངོས་གཞི་སྐྱེ་བའི་ཚུལ་ལོ། ། དང་པོ་ནི། ཞི་གནས་གྲུབ་པར་གྱུར་པ་ཡིས། ། དྲན་པ་ཉེར་གཞག་སྒོམ་པར་བྱ། ། ཞེས་པ། ཤེས་རབ་མེད་ན་ཞི་གནས་རྐྱང་པས་མི་ནུས་པའི་ཕྱིར། ཞེས་པའི་དོན་ནོ། ། གལ་ཏེ། ཞི་གནས་ཀྱི་ངོ་བོ་ནི་ཏིང་ངེ་འཛིན་ལ་འཆད་དགོས་ན།
བཤད་མ་ཐག་པ་གཉིས་པོ་ནི་མ་ཆགས་པ་ཤེས་རབ་ཏུ་བཤད་པས་ཇི་ལྟར་ཞེ་ན། གཉིས་པོ་དེ་ཞི་གནས་འགྲུབ་བྱེད་ཀྱི་ཐབས་སུ་འཆད་ཀྱི། ཞི་གནས་དངོས་སུ་འཆད་པ་ནི་མ་ཡིན་ཏེ། འགྲེལ་པར། དེ་གཉིས་ཀྱི་ཏིང་ངེ་འཛིན་ཐོབ་ནས་ལྷག་མཐོང་བསྒྲུབ་པར་བྱ་བའི་ཕྱིར། ཞེས་བཤད་དོ། ། ཉེ་བར་བཞག་དེ་ཉིད་ཀྱང་ཇི་ལྟར་སྒྲུབ་པའི་ཚུལ་ནི། ཐོག་མར་ཐོས་པའི་ཤེས་རབ་ཀྱི་གཏན་ལ་ཕབ། བསམ་པ་ལས་བྱུང་བའི་ཤེས་རབ་ཀྱིས་ཡིད་ལ་བྱ། སྒོམ་པ་ལས་བྱུང་བའི་ཤེས་རབ་ཀྱིས་གོམས་པར་བྱས་པས་གྲུབ་པ་ཡིན་ལ།
གྲུབ་པའི་ཚད་ཀྱང༌། ལུས་རྡུལ་ཕྲ་རབ་དང༌། སེམས་སྐད་ཅིག་མར་གཏན་ལ་ཕབ་ནས་མཐོང་པའི་ཤེས་རབ་སྐྱེས་པའོ། ། ཞེས་འགྲེལ་པར་བཤད་ལ། དེས་ན་ཉེ་བར་བཞག་ལ་སྒོམ་གྱིས་མ་ཁྱབ་སྟེ། ཤེས་རབ་ཐོས་སོགས་ལས་བྱུང་བའོ། ། ཞེས་སོ། ། ངོ་བོ་ཤེས་རབ་ལ་འཆད་ན། དྲན་པ་ཞེས་བྱ་བའི་དོན་ཅི་ཞེ་ན། འདིས་དྲན་པ་ཉེ་བར་འཇོག་པས་ན་ཉེ་བར་བཞག་སྟེ།
དཔེར་ན་ཤིང་སྟེའུས་བཤགས་ནས་ཁྱེའུས་འཛིན་པར་བྱེད་པ་བཞིན་ནོ། ། ཡང་རྒྱུ་དྲན་པའི་མིང་གིས་འབྲས་བུ་ཤེས་རབ་ལ་བཏགས་པ་ཡིན་ཞེས་ཀྱང་ཟེར་མོད། གང་ལྟར་ཡང་ངོ་བོ་ཤེས་རབ་ཉིད་ཡིན་ཏེ། མདོ་ལས། ལུས་ལ་ལུས་ཀྱིས་རྗེས་སུ་ལྟ་བའི་ངོ་བོར་བཤད་པའི་ཕྱིར། ཡུལ་གང་ལ་ཇི་ལྟར་ལྟ་ཞེ་ན། ལུས་ཚོར་སེམས་དང་ཆོས་རྣམས་ལ། ། མཚན་ཉིད་གཉིས་གཉིས་ཡོངས་བཏགས་པས། ། ཤེས་རབ། ཅེས་པ་ནི་རང་གཞན་དྲན་པ་ཉེ་བར་གཞག་གི་ངོས་འཛིན་དང་གཙོ་བོ་ཡིན་ལ།
གཞན་ནི་འབྲེལ་དང་དམིགས་པ་ལས། ། ཞེས་པ་ནི། ཞར་ལ་བྱུང་བ་སྟེ། གཉིས་པོ་འདི་ཉེ་བར་བཞག་མཚན་ཉིད་པ་མ་ཡིན་པའི་བཤད་པ་ནི་སུས་ཀྱང་མ་མཛད་ལ། གསུམ་པོའི་སྒྲ་བཤད་ན། འདིས་ཉེ་བར་བཞག་པ་དང༌། འདི་ཉེ་བར་བཞག་པ་དང༌། འདི་ལ་ཉེ་བར་བཞག་པའོ། ། མཚན་ཉིད་གཉིས་ཞེས་པ་ནི། རང་གི་མཚན་ཉིད་དང་སྤྱིའི་མཚན་ཉིད་དག་ཅེས་བྱ་ལ།
དང་པོ་ནི། ཐུན་མོང་མ་ཡིན་པའི་རང་གི་ངོ་བོ་དང༌། སྤྱིའི་མཚན་ཉིད་ནི་གཅིག་ཀ་ལ་ཁྱབ་བྱེད་དུ་འཇུག་པའོ། ། དེ་ཡང་ལུས་ནི་གཟུགས་ཀྱི་ཕུང་པོ་སྟེ། དེའི་རང་གི་མཚན་ཉིད་ནི་གཟུགས་སུ་རུང་བ་དང༌། ཚོར་བ་ནི་དེའི་ཕུང་པོ་སྟེ། དེའི་རང་གི་མཚན་ཉིད་ནི་མྱོང་བའི་ངོ་བོ་དང༌། སེམས་ནི་རྣམ་པར་ཤེས་པའི་ཕུང་པོ་སྟེ། ཡུལ་གྱི་ངོ་བོ་ཙམ་རིག་པ་དང༌། ཆོས་ནི་ཚོར་བ་མ་གཏོགས་པའི་སེམས་བྱུང་རྣམས་དང༌།
ལྡན་པ་མ་ཡིན་པའི་འདུ་བྱེད་སོགས་འདུས་མ་བྱས་རྣམས་དང་བཅས་པ་སྟེ། དེ་དག་གི་རང་གི་མཚན་ཉིད་ལུང་ལས་བཤད་པ་རྣམས་སོ། ། མཚན་གཞི་ནི་དངོས་པོའི་སྟེང་དུ་དེ་དག་རེ་རེ་ནས་ཡིད་ལ་བྱེད་པ་ནི་རང་གི་མཚན་ཉིད་དུ་ལྟ་བ་ཡིན་ལ།

སྤྱིའི་མཚན་ཉིད་ནི། མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པ་རྣམས་ཏེ། དེ་དག་ཆོས་ཅན་རེ་རེའི་སྟེང་དུ་ཡིད་ལ་བྱས་པ་ན། མཚན་གཞི་གཞན་རྣམས་དང་ཐུན་མོང་གིས་ཆོས་ལ་ལྟ་བའི་ཕྱིར། སྤྱིའི་མཚན་ཉིད་ཀྱིས་བརྟགས་ནས་ཡིད་ལ་བྱེད་པ་ཞེས་བྱའོ། ། དྲན་པ་ཉེ་བར་གཞག་དང་པོར་ཡིད་ལ་བྱེད་པའི་ཚེ། དོན་སྡུག་བདེན་ལ་དམིགས་པ་ཡིན་ཀྱང༌། བདེན་བཞི་སོ་སོར་ཕྱེ་བའི་ཐ་སྙད་ནི་མ་བཏགས་ཏེ།
བདེན་པ་བཞི་ལས་འཇུག་པའི་སྒོམ་པ་ཅན་ཡིན་པའི་ཕྱིར་དང༌། དེ་ནི་བདེན་བཞིའི་སྤྱོད་ཡུལ་ཅན། ། ཞེས་དྲོད་ནས་དང་པོར་བཟུང་བའི་ཕྱིར། དྲན་པ་ཉེ་བར་བཞག་ལ་བདེན་གཞི་སོ་སོར་ཕྱེ་བའི་དམིགས་རྣམ་ཅན་མ་ཡིན་པར་ངེས་པ་ཉིད་དུ་ཡང་མི་འཆད་དེ། སྦྱོར་མཐོང་སྒོམ་པ་གསུམ་ཀ་དྲན་པ་ཉེ་བར་གཞག་གི་ངོ་བོ་ཅན་དུ་བཤད་པའི་ཕྱིར། དེ་ལྟར་འཆད་པ་དེའི་ཚེ། དམིགས་པ་བདེན་པ་བཞི་ཆར་ལ། རྣམ་པ་མི་རྟག་སོགས་སྤྱིའི་མཚན་ཉིད་བཞི་པོའི་སྒོ་ནས་ལྟ་བའི་ཤེས་རབ་གང་ཡིན་ཐམས་ཅད་དྲན་པ་ཉེ་བར་བཞག་ཏུ་འཆད་དགོས་སོ། ། དེ་དག་ལས་དང་པོ་གསུམ་ནི་མ་འདྲེས་པའི་དམིགས་པ་ཁོ་ནར་བཞག་སྟེ། རང་རང་གི་ཐུན་མོང་མ་ཡིན་པའི་དམིགས་པ་ལ་རང་དང་སྤྱིའི་མཚན་ཉིད་གང་རུང་གི་སྒོ་ནས་ཡིད་ལ་བྱེད་པའི་ཕྱིར།
བཞི་པ་ལ་ནི། མ་འདྲེས་པ་དང༌། འདྲེས་པ་ལ་དམིགས་པ་གཉིས་ཀ་ཡོད་དེ། རང་ཐུན་མོང་མ་ཡིན་པའི་དམིགས་པར་གྱུར་པའི་ཆོས་ལ་དམིགས་པ་དང༌། ལུས་སོགས་སྤྱི་ལ་དམིགས་ནས་སྤྱིའི་མཚན་ཉིད་ཀྱི་རྣམ་པས་ལྟ་བ་དག་ཡོད་པའི་ཕྱིར། ཚོགས་ལམ་ཆེན་པོའི་ཐ་མར་ནི་འདི་ཉིད་ངེས་པར་དགོས་ཏེ། ངེས་འབྱེད་ཆ་མཐུན་གྱི་དམིགས་རྣམས་དངོས་སུ་འདྲེན་པའི་ཕྱིར། གཉིས་ངེས་འབྱེད་ཆ་མཐུན་གྱི་ངོ་བོ་ནི། དམིགས་པ་བདེན་པ་བཞི་ལ་མི་རྟག་ལ་སོགས་བཅུ་དྲུག་གི་རྣམ་པ་ཅན་གྱི་ཤེས་རབ་བོ། ། འཁོར་བ་དང་བཅས་ན།
ཕུང་པོ་ལྔ་པ་ཡིན་མོད། མཐོང་སྒོམ་དང་འདྲ་བར་དེའི་ཐོབ་པ་ནི་དེར་མི་འཆད་དོ། ། བཤད་ན་འཕགས་པ་ལ་ངེས་འབྱེད་མངོན་དུ་འགྱུར་བར་ཐལ་བས་སོ། ། སྐབས་འདིར་ངེས་འབྱེད་ཆ་བཞི་ལ་དྲན་པ་ཉེ་བར་བཞག་པ་བཞིས་རྣམ་པ་གཏོད་པ་དང་འཕེལ་བ་ཞེས་གསུངས་པའི་གོ་བ་ནི། དང་པོར་བདེན་པ་དམིགས་པའི་རྣམ་པ་ཐོག་མར་སྒོམ་པ་དང༌། གོམས་ནས་བྱང་བར་བྱེད་པའི་དོན་ཡིན་ལ། གཏོད་བྱེད་ཀྱང་ངེས་འབྱེད་ཆ་མཐུན་གྱི་ངོ་བོར་ཡོད་པ་ཡིན་གྱི། གཞན་ནས་ཚོལ་བ་དགོས་པ་ནི་མ་ཡིན་ནོ། ། དྲོད་རྩེ་གཉིས་དང་བཟོད་མཆོག་གཉིས་རྣམ་པ་གཏོད་བྱེད་འདྲ་བ་འཕེལ་བྱེད་མི་འདྲ་བར་བཤད་པའི་གོ་བ་ནི། བཟོད་མཆོག་གཉིས་མཐོང་ལམ་དང་ཉེ་བས་དམིགས་རྣམ་འདྲ་བ་ཡིན་ལ།
མཐོང་ལམ་ནི་ཆོས་དྲན་པ་ཉེ་བར་བཞག་ཁོ་ནའི་ངོ་བོར་སྐྱེ་བའི་ཕྱིར། དེ་ལྟར་བཤད་པ་ན། དྲོད་རྩེའི་རྣམ་གཞག་གི་ཚེ་དམིགས་པ་བདེན་པ་ལ། དམིགས་བྱེད་དྲན་པ་ཉེ་བར་བཞག་པ་གསུམ་གྱི་རྣམ་པ་ཅན་ཞིག་ཡོད་པར་འཆད་དགོས་པས། དྲི་མེད་བཅུ་དྲུག་གཞན་རྣམས་མེད། ། ཅེས་བཤད་པ་དང་མི་འགལ་བའི་ཚུལ་རྣམ་པར་བརྟག་དགོས་སོ། ། གལ་ཏེ་འོ་ན། མཐོང་ལམ་ཆོས་བཟོད་དང་པོའི་ཚེ། འདོད་པའི་སྡུག་བསྔལ་ཁོ་ན་དང༌། བཟོད་ཆེན་དང་ཆོས་མཆོག་གི་ཚེ་ཡང་དེ་ལྟར་དམིགས་པ་ཉིད་དུ་བཤད་ན།
དྲོད་རྩེ་གསུམ་དང༌། བཟོད་པ་ཆུང་འབྲིང་གི་ཚེ། བདེན་པ་བཞི་ཆར་ལ་དམིགས་པ་ནི་དངོས་སུ་བཤད་ལ། བཤད་པ་དེ་ཡང་འདོད་པ་ཁོ་ནའི་དབང་དུ་བྱེད་དམ། ཁམས་གོང་མའི་དབང་དུ་ཡང་བྱེད། དང་པོ་ལྟར་ན། དེ་ལྟར་མ་བཤད་པས་ལུང་དང་མ་མཐུན་པ་དང༌། ཁམས་གོང་གི་བདེན་པ་རྣམས་ལ་དམིགས་པའི་ངེས་འབྱེད་ཆ་མཐུན་མེད་པར་འགྱུར་རོ། ། གཉིས་པ་ལྟར་ན། བཟོད་པ་འབྲིང༌།
ཁམས་གོང་གི་བདེན་བཞི་ལ་དམིགས་ནས་བཅུ་དྲུག་གི་རྣམ་པ་ཅན་ཡིན་པ་དེ་བཟོད་ཆེན་དུ་འཕོ་བའི་ཚེ། འདོད་པའི་སྡུག་བསྔལ་ཁོ་ན་ལ་དམིགས་པའི་ཚུལ་ཇི་ལྟ་བུ་ཞེ་ན། འགྲེལ་པ་ལས། ཆེན་པོ་འདོད་གཏོགས་སྡུག་བསྔལ་ཡུལ། བཟོད་པ་ཞེས་བྱ་བར་སྦྱར་ཏེ། དེ་ནི་ཆོས་མཆོག་དང་ཉེ་བའི་ཕྱིར་འདོད་པ་ན་སྤྱོད་པའི་སྡུག་བསྔལ་ལ་དམིགས་པ་ཁོ་ནའོ། ། དེ་ཉིད་ཀྱི་ཕྱིར་དྲོ་བར་གྱུར་པ་ལ་སོགས་པའི་ངེས་པ་མ་སྨོས་པས་ཁམས་གསུམ་པའི་སྡུག་བསྔལ་ལ་སོགས་པ་ལ་དམིགས་པ་ཉིད་དུ་གྲུབ་བོ། ། གང་གི་ཚེ་གཟུགས་མེད་པའི་གཉེན་པོ་ལ་སོགས་པའི་རྣམ་པ་དམིགས་པ་རེ་རེ་ནས་ཕྲི་ནས། འདོད་པ་མ་སྤྱོད་པའི་སྡུག་བསྔལ་ཁོ་ན་ལ་སྐད་ཅིག་མ་གཉིས་སུ་ཡིད་ལ་བྱེད་པའི་བར་དེ་ཐམས་ཅད་ནི་བཟོད་པ་འབྲིང་ཡིན་ལ། གང་གི་ཚེ་སྐད་ཅིག་མ་གཅིག་ཁོ་ན་གང་ཡིན་པ་དེའི་ཚེ་ནི་ཆེན་པོ་ཡིན་ནོ། །
ཞེས་གྲགས་གོ ། དེ་ནི་སྐད་ཅིག་གཅིག་ཡིན་གྱི། ། རྒྱུན་ཆགས་པ་ནི་མ་ཡིན་ནོ། ། ཞེས་བཤད། འདིའི་དོན་ལ་མདོ་རྒྱས་གཉིས་ལས། དང་པོ་ནི། བཟོད་པ་ཆུང་ངུའི་ཚེ། འདོད་པའི་བདེན་པ་བཞི་ལ་རྣམ་པ་བཅུ་དྲུག་དང༌། གོང་པ་གཉིས་གཅིག་ཏུ་སྡུག་བསྔལ་བའི་བདེན་པ་གཞིའི་རྣམ་པ་བཅུ་དྲུག་སྟེ། སྐད་ཅིག་མ་སུམ་ཅུ་རྩ་གཉིས་ཚང་བ་གནས་པ་ལས།
བཟོད་པ་འབྲིང་དུ་གནས་པའི་ཚེ་རྣམ་པ་རེ་རེ་ནས་ཕྲི་སྟེ། མཐར་སྡུག་བདེན་གྱི་རྣམ་པ་བཞི་ལས་གང་དུ་རུང་བ་གཅིག་ཏུ་སྒོམ་པའི་སྐད་ཅིག་མ་གཉིས་ཁོ་ན་ཚང་བ་དེ་ནི་བཟོད་པ་འབྲིང་གི་སྐད་ཅིག་ཐ་མ་ཡིན་ལ། དེ་འདྲ་དེ་དང༌། བཟོད་ཆེན་དང༌། ཆོས་མཆོག་དང༌། སྡུག་བསྔལ་ཆོས་བཟོད་གསུམ་ནི་དམིགས་རྣམ་མཚུངས་པ་ཁོ་ན་དང༌། ཆོས་དྲན་པ་ཉེ་བར་བཞག་ངོ་བོ་ཅན་དང༌། སྐད་ཅིག་མ་རེ་རེ་ཁོ་ནའོ། ། གཉིས་པ་ལ། འགྲེལ་བཤད་བྱེད་པ་དག་གི་འདོད་པ་མི་མཐུན་པ་གཉིས་ལས།
དང་པོ་ནི། ཐོག་མར་རྣམ་པ་ཕྲི་ནས། རྗེས་སུ་དམིགས་པའང་དེ་ནས་སྒོམ་པ་ཡིན་ལ། ལུགས་གཉིས་པ་ནི། དམིགས་པ་མདོར་བཞིན་དུ་རྣམ་པ་རེ་རེ་ནས་དབྲི་མི་ནུས་པས་དམིགས་རྣམ་གཉིས་ཀ་ལྷན་ཅིག་ཏུ་ཕྲི་ནས་ལྷག་མ་གང་ལུས་སྒོམ་པའོ། ། དང་པོ་ནི། དྲངས་མ་ཐག་པའི་འགྲེལ་པ་དེའི་དགོས་པ་ལ། རྣམ་པ་རེ་རེ་ནས་ཕྲི་བ་དང༌། དམིགས་པ་རེ་རེ་ནས་ཕྲི། སྒོམ་པ་ཞེས་བྱ་བ་ཡིན་པས།
ཐོག་མར་ཁམས་གོང་མ་གཉིས་ཀྱི་གཉེན་པོ་ལམ་བདེན་གྱི་རྣམ་པ་གཅིག་ཕྲི་ནས། རྣམ་པ་སུམ་ཅུ་རྩ་གཅིག་སྒོམ་པ་དང༌། དེ་ནས་གཉིས་ཕྲི་ནས་དང༌། གསུམ་དང་བཞི་ཕྲི་ནས་དང༌། དེ་ནས་ལམ་བདེན་ལ་དམིགས་པ་དོར་ནས། གོང་མའི་འགོག་པ་དང༌། ཀུན་འབྱུང་དང༌། སྡུག་བསྔལ་གསུམ་པོའི་ཡང་རྣམ་པ་རེ་རེ་ཕྲི་སྟེ་ལྷག་མ་རྣམས་བསྒོམ་པ་དང༌། དེ་ནས་ཁམས་གོང་མ་ལ་དམིགས་པ་བོར་ཏེ། འདོད་པའི་ལམ་བདེན་ནས་སྡུག་བསྔལ་གྱི་བར་རྣམ་ཡ་རེ་རེ་ནས་དེར་ཏེ།
མཐར་སྡུག་བདེན་གྱི་རྣམ་པ་གང་རུང་གཅིག་ལན་གཅིག་ཏུ་བཟླས་ཏེ་བསྒོམ་པ་རྣམས་ཏེ། མདོར་ན་བཟོད་འབྲིང་དེ་ནི་སྐད་ཅིག་མ་བཞི་བརྒྱ་དང་དགུ་བཅུ་རྩ་བདུན་ཡིན་ནོ། ། འདི་དག་སློབ་དཔོན་སྔ་མས་བསྡོམ་དུ་བསྡུས་པ་ནི། དང་པོ་གསུམ་ལ་དགུ་བཅུ་སྟེ། ། དེ་ནས་དགུ་ཉིད་ཕྲི་བ་དགུ། ། ཐ་མའི་རྣམ་པ་གཉིས་བསྣན་པ། ། འདི་ལ་གྲངས་སུ་ངེས་པར་བཟུང༌། ། ཞེས་འཆད་དོ། ། ལུགས་གཉིས་པ་ནི། ཐོག་མར་དམིགས་པ་མ་དོར་བར་རྣམ་པ་འདོར་མི་ནུས་པས་ནས་འགྲེལ་པའི་དགོས་པ་ནི།
རྣམ་པ་རེ་རེ་ནས་དང༌། དམིགས་པ་རེ་རེ་ནས་ཕྲི་བ་ཞེས་བྱ་བ་འདི་མ་ཡིན་གྱི་འདི་ལྟར། བདེན་པ་རེ་རེའི་རྣམ་པ་གང་ཡིན་པ་དེ་དག་གི་དམིགས་པ་ཕྲི་ནས་ཞེས་བྱ་བ་ཡིན་ལ། དེའི་ཚེ་བཟོད་འབྲིང་གི་ཐོག་མར་ཁམས་གོང་གི་གཉེན་པོ་ལམ་བདེན་རྣམ་པ་བཞི་དང་བཅས་པ་བོར་ཏེ་ལྷག་མ་ཉི་ཤུ་རྩ་བརྒྱད་སྒོམ་པ་དང༌། དེ་ནས་འདོད་པའི་གཉེན་པོ་ལམ་བདེན་གྱི་རྣམ་པ་བཞི་དང་བཅས་པ་བོར་ཏེ་ལྷག་མ་ཉི་ཤུ་རྩ་བཞི་སྒོམ་པ་དང༌། དེ་ནས་ཁམས་གོང་གི་འགོག་བདེན་རྣམ་པ་བཞི་དང་བཅས་པ་བོར་ཏེ་ལྷག་མ་ཉི་ཤུ་སྒོམ་པ་དང༌། དེ་ནས་འདོད་པའི་འགོག་བདེན་རྣམ་པ་བཞི་དང་བཅས་པ་བོར་ནས་ལྷག་མ་བཅུ་དྲུག་སྒོམ་པ་དང༌། དེ་ནས་གོང་མའི་ཀུན་འབྱུང་གི་རྣམ་པ་བཞི་བོར། དེ་ནས་འདོད་པའི་ཀུན་འབྱུང་གི་རྣམ་པ་བཞི་བོར། དེ་ནས་ཁམས་གོང་མའི་སྡུག་བསྔལ་གྱི་རྣམ་པ་བཞི་བོར་ནས་ལྷག་མ་འདོད་པའི་སྡུག་བསྔལ་གྱི་རྣམ་པ་བཞི་སྒོམ།
དེ་ནས་སྒོམ་པ་པོ་དེ་དབང་པོ་རྣོན་པོ་ལྟ་བ་སྤྱད་པ་དང༌། རྟུལ་པོ་དེ་སྲེད་པ་གཉིས་ལས། དང་པོ་ཡིན་ན་འདོད་པའི་སྡུག་བདེན་རྣམས་ཀྱི་རྣམ་པ་དང་པོ་དོར་ནས་ལྷག་མ་གསུམ། དེ་ནས་ལྷག་མ་གཉིས་སྒོམ། དེ་ནས་གང་ཟག་དེ་བདག་ཏུ་ལྟ་བ་སྤྱད་པ་ཡིན་ན་དེའི་གཉེན་པོར་བདག་མེད་པའི་རྣམ་པ་ལན་གཉིས་སྒོམ། གང་ཟག་དེ་བདག་གི་རང་ལྟ་བ་སྤྱད་པ་ཡིན་ན། དེའི་གཉེན་པོར་སྟོང་པའི་རྣམ་པ་ལན་གཉིས་སུ་སྒོམ་མོ། ། ཡང་གང་ཟག་དེས་སྲིད་པ་སྤྱད་པ་ཡིན་ན། སྡུག་བདེན་གྱི་རྣམ་པ་ཕྱི་མ་གཉིས་རེ་རེ་ནས་དོར་ཏེ་དང་པོ་གཉིས་སུ་སྒོམ། སྲེད་པ་སྤྱད་པ་ལའང༌།
ང་རྒྱལ་ཤས་ཆེ་བ་དང༌། ལེ་ལོ་ཆེ་བ་གཉིས་ལས། དང་པོ་ལྟར་ན། མི་རྟག་པའི་རྣམ་པ་ལན་གཉིས་དང༌། གཉིས་པ་ལྟར་ན་སྡུག་བསྔལ་གྱི་རྣམ་པ་ལན་གཉིས་ཏེ། དེ་ལྟར་ན་བཟོད་འབྲིང་ལ་སྐད་ཅིག་མ་བརྒྱ་དང་བཅུ་དགུར་འགྱུར་རོ། ། དེ་ལ་འདི་སྐད་ཅེས། ཉེར་བརྒྱད་ཉེར་བཞི་ཉི་ཤུ་དང༌། ། བཅུ་དྲུག་བཅུ་གཉིས་བརྒྱད་དང་བཞི། ། གསུམ་གཉིས་རྣམ་པ་ཐ་མ་གཅིག །
ལན་གཉིས་བཟླས་པ་འདི་ཡི་གྲངས། ། ཞེས་པའོ། ། དེ་ལྟར་དྲོད་ནས་བཟོད་འབྲིང་ཕལ་ཆེ་བའི་བར་དུ་ཁམས་གོང་འོག་གི་བདེན་པ་མཐའ་དག་ལ་དམིགས་ནས། བཟོད་འབྲིང་གི་མཐར་འདོད་པའི་སྡུག་བདེན་ཁོ་ན་དང༌། དེའི་ཡང་མཐར་རྣམ་པ་གཅིག་ཉིད་ལ་དམིགས་ཤིང༌། བཟོད་ཆེན་ཆོས་མཆོག་ཆོས་བཟོད་གསུམ་གྱིས་ཀྱང་དེ་ཁོ་ན་ལྟར་དམིགས་པར་བཤད་པའི་དགོངས་པ་འདི་ནི། ངེས་འབྱེད་ཆ་མཐུན་གྱི་ཐོག་མར་བྱུང་བ་རྣམས་ཁམས་གསུམ་ཀའི་མཐོང་སྤང་རྣམ་པར་སུན་འབྱིན་པའི་གཉེན་པོ་དང༌། ཐ་མར་བྱུང་བ་རྣམས་འདོད་པའི་སྡུག་བསྔལ་མཐོང་སྤང་གི་གཉེན་པོ་སྦྱོར་བའི་ལམ་མོ། ། ཞེས་བྱ་བར་ཡང་བརྟག་ནུས་སོ། ། གཞན་ཡང་འདིར་བཅད་པའི་དོགས་པ་ནི།
སྡུག་བསྔལ་ལ་ཆོས་བཟོད་འདོད་པའི་སྡུག་བསྔལ་གྱི་བདེན་པའི་རྣམ་པ་གཅིག་ཁོ་ན་ཅན་དང༌། དེས་འདོད་པའི་སྡུག་བསྔལ་མཐོང་སྤང་སྤོང་བྱེད་དང༌། ཆོས་ཤེས་ཀྱང་དམིགས་རྣམ་དེ་དང་འདྲ་བ་ལ་རྣམ་པར་གྲོལ་བའི་ལམ་དུ་བཞག་པ་དེའི་ཚེ། ལྷག་མ་རྣམས་ལ་ཡང་མཚུངས་པར་འགྱུར་ལ། དེ་ལྟར་ན་ཀུན་འབྱུང་ལ་ཆོས་བཟོད་དང་རྗེས་བཟོད་ཀྱི་ཚེ། རྣམ་པ་བཞི་ཀའམ། གང་རུང་གཅིག་ཁོ་ན་ཡིན། དེ་བཞིན་དུ་འགོག་ལམ་ལ་ཡང་བརྟག་པར་བྱ་ཞིང༌། དང་པོ་ལྟར་ན་ནི་སྡུག་བསྔལ་ལ་བཟོད་ཤེས་སྐད་ཅིག་མ་རེ་རེ་ཁོ་ན་ཡིན་ལ། ཀུན་འབྱུང་ལ་བཟོད་ཤེས་སྐད་ཅིག་མ་བཞི་བཞི་ཡིན་པས་ཁྱད་པར་འདི་གང་ལས་རྟོགས།
གཉིས་པ་ལྟར་ན་ནི། རྣམ་པ་རེ་རེ་བ་དེ་དག་གང་དང་གང་ཡིན། ཞེས་རྣམ་པར་བརྟགས་པ་ན་ལན་གདབ་པར་དཀའ་བ་ཡིན་ཏེ། ཇི་སྐད་དུ། དེ་ནི་བདེན་བཞིའི་སྤྱོད་ཡུལ་ཅན། རྣམ་པ་བཅུ་དྲུག ཅེས་དྲོད་རྩེ་གཉིས་ལ་རྣམ་པ་དེ་ལྟར་བཤད་ཀྱང༌། བཟོད་འབྲིང་ནས་དེ་ལྟར་མ་བཤད་པའི་ཕྱིར་དང༌། ངེས་འབྱེད་ཆ་བཞི་ཀ་ལ་ཆོས་དྲན་པ་ཉེ་བར་བཞག་གིས་རྣམ་པ་གཏོད་པ་དང༌། བཟོད་མཆོག་ནས་ཆོས་དྲན་ཁོ་ནས་རྣམ་པ་འཕེལ་བར་བཤད་ལ།
དེ་ལས་ལོགས་སུ་མཐོང་ལམ་ལ་རྣམ་པ་གཏོད་འཕེལ་གང་གིས་བྱེད་གསལ་ཁ་མ་བཤད་པའི་ཕྱིར་དང༌། སྡུག་བསྔལ་ལ་ཆོས་བཟོད་རྣམ་པ་བཞི་ཁོ་ན་ཡིན་པའི་རྒྱུ་མཚན་གྱིས་ཆོས་མཆོག་ཀྱང་དེ་དང་འདྲ་བར་འཆད་དགོས་ན། སྡུག་བསྔལ་ལ་རྗེས་བཟོད་རྣམ་པ་གཅིག་གམ་བཞི་ཡིན་པ་དེ་ལྟར་སྡུག་བསྔལ་ལ་ཆོས་ཤེས་ཀྱང་དེ་དང་འདྲ་བར་ཐལ་བ་དང༌། ཀུན་འབྱུང་ལ་ཆོས་བཟོད་རྣམ་པ་དུ་ཞིག་ཡིན་པ་དེ་ཉིད་དེའི་ཉེ་བར་རྒྱུ་ལ་ཡང་དེར་ཐལ་བ་སོགས་འཇུག་པའི་ཕྱིར་རོ། ། དེས་ན་འདི་ལྟར་བརྟག་ནུས་ཏེ། ཆོས་བཟོད་རྣམས་ཀྱིས་འདོད་པའི་བདེན་པ་གང་རུང་གཅིག་གི་རྣམ་པ་གང་རུང་གཅིག་མངོན་སུམ་དུ་རྟོགས་པ་ན་བཞི་ཀ་དུས་གཅིག་ཏུ་རྟོགས་པ་དང༌། རྗེས་བཟོད་རྣམས་ཀྱིས་གོང་མའི་བདེན་པ་གང་རུང་གཅིག་གི་རྣམ་པ་བཞི་ལས། གཅིག་རྟོགས་པ་ན་བཞི་ཆར་མངོན་སུམ་དུ་རྟོགས་པའི་ཕྱིར་སྐད་ཅིག་གི་གྲངས་ཉམས་པར་མི་འགྱུར་རོ། ། སྦྱོར་ལམ་དང་མི་མཚུངས་པ་ནི་མངོན་སུམ་ཡིན་མིན་གྱི་ཁྱད་པར་ལས་སོ། ། དངོས་འབྲས་ཀྱི་རྣམ་པ་གང་ཡིན་དངོས་རྒྱུ་ལ་ཡོད་དགོས་པ་མ་ཡིན་ཏེ།
དམིགས་པ་འཕོས་པའི་ཚེ་དེར་མ་ངེས་པའི་ཕྱིར་དང༌། ཆོས་མཆོག་དང་ཆོས་བཟོད་ནི་དམིགས་རྣམ་གཉིས་ཀ་མི་འཕོ་བའི་ཕྱིར། འོ་ན་སྡུག་བསྔལ་ལ་རྗེས་བཟོད་དང་རྗེས་ཤེས་ཁམས་གོང་མའི་སྡུག་བདེན་གྱི་རྣམ་པ་ཅན་དུ་འདྲེན་བྱེད་དང༌། ཀུན་འབྱུང་ལ་ཆོས་བཟོད་དང་ཆོས་ཤེས་སོགས་ཁམས་གོང་འོག་གི་བདེན་པ་དེ་དང་དེའི་རྣམ་པ་ཅན་དུ་འདྲེན་བྱེད་ཀྱི་ངེས་འབྱེད་ཆ་མཐུན་དགོས་སམ་མི་དགོས། དགོས་ན་གང་དང་གང་ཡིན། མི་དགོས་ན་སྡུག་བསྔལ་ལ་ཆོས་བཟོད་སྡུག་བདེན་ཁོ་ན་རྣམ་པ་ཅན་དུ་འདྲེན་བྱེད་ཀྱི་ཆོས་མཆོག་དགོས་པ་དང༌། ཆོས་མཆོག་དེ་འདྲེན་བྱེད་ཀྱི་བཟོད་ཆེན་དགོས་པར་འཆད་པ་དང་འགལ་ལོ་ཞེ་ན། ཕྱི་མ་ལྟར་ཁས་མི་ལེན་ལ། དྲོད་ནས་བཟོད་འབྲིང་ཕན་ཆད་དུ་ཁམས་གོང་འོག་གི་བདེན་པ་ལ་རྣམ་པ་བཅུ་དྲུག་ཏུ་ཡིད་ལ་བྱས་པ་དེ་ཉིད་དོ། ། ཞེས་བྱ་སྟེ།
དེ་དག་གི་རིགས་འདྲའི་འབྲས་བུ་འཛིན་པའི་བྱ་བ་ནི་རང་དུས་སུ་བྱས་ལ། འབྱིན་པ་ནི་འདས་ཀྱང་བྱེད་པའི་ཕྱིར། དེས་ན། འགྲེལ་པར་ཉེ་བའི་ཕྱིར་ཞེས་རྟགས་སུ་བཀོད་པ་ནི། དེ་མ་ཐག་རྐྱེན་ལ་དངོས་འབྲས་དང་དམིགས་རྣམ་མཚུངས་པ་དགོས་པའི་ཤེས་བྱེད་མ་ཡིན་གྱི། དངོས་འབྲས་ཀྱི་དུས་སུ་བདེན་པའི་རྣམ་པ་གཅིག་མངོན་དུ་བྱས་པ་ན་གཞན་ཐམས་ཅད་མངོན་དུ་བྱེད་ནུས་པ་ཞིག་ཡོད་ན། དངོས་རྒྱུའི་དུས་སུའང་དེ་དང་ཆ་མཐུན་པ་ཞིག་ཡོད་པར་སྟོན་པའོ། ། འོ་ན་ཆོས་ཤེས་དང་བཟོད་ཤེས་ལ་དེར་ཐལ་ལོ་ཞེ་ན། འདོད་པ་ཉིད་དེ་དང་དམིགས་པ་ཐ་དད་ཀྱང་རྣམ་པ་མཚུངས་པའི་ཕྱིར། འོ་ན་ཐེག་པ་ཆེན་པོ་པ་དག་གི་འདོད་པ་ལྟར།
ཆོས་མཆོག་བདེན་པ་བཞི་ཀའི་རྣམ་པ་ཅན་དུ་ཁས་བླངས་པ་ལ་ཉེས་པ་ཅི་ཡོད་དེ། ཆོས་བཟོད་ཀྱི་དེ་མ་ཐག་རྐྱེན་ལ་ནི་དེ་དང་དམིགས་རྣམ་འདྲ་བར་མ་ངེས་པའི་ཕྱིར། དེས་ན་རྗེས་བཟོད་ལའང་ཅིའི་ཕྱིར་མི་མཚུངས། སྙམ་ན། ཆོས་མཆོག་དང་ཆོས་བཟོད་འདོད་པའི་གཉེན་པོ་ཉིད་དུ་མཚུངས་པས་དེ་ལྟར་བཤད་པའོ། ། ཆོས་མཆོག་འདོད་པ་ཁོ་ནའི་གཉེན་པོར་བསྒྲུབ་བྱའོ། ། ཞེ་ན། ཆོས་བཟོད་ལའང་མཚུངས་པ་ཉིད་དོ། ། དེ་དེར་དམན་པའི་མདོ་སྡེ་དེ་ལས་བཤད་དོ། ། ཞེས་ན།
འདོད་པ་གྲུབ་པ་ཉིད་དོ། ། དེ་ནས་སྐབས་འདིར་སྦྱོར་ལམ་སྒོམ་བྱུང་ཁོ་ན་དང༌། ཐར་པ་ཆ་མཐུན་ཐོས་བསམ་ཁོ་ན་དང༌། དྲན་པ་ཉེ་བར་བཞག་ལ་ཤེས་རབ་གསུམ་ཀ་ཡོད་པར་བཤད་དོ། ། དེའི་ཚེ་ཚོགས་ལམ་ནི་ཐར་པ་ཆ་མཐུན་གྱིས་ཁྱབ་ལ། ཅིག་ཤོས་ལ་ནི་དེས་མ་ཁྱབ་སྟེ། འཕགས་པའི་རིགས་ལ་གནས་པ་པ་ནས་ཐར་པ་ཆ་མཐུན་དུ་འཇོག་པའི་ཕྱིར་དང༌། ཚོགས་ཀྱི་ལམ་ནི་ལམ་དུ་ཞུགས་པའི་ཐོག་མ་ཡིན་པའི་ཕྱིར། མངོན་པ་གོང་མར་ཚོགས་ལམ་ལ་སྒོམ་བྱུང་བཤད་ཀྱང༌། འདིར་མི་འཆད་དེ།
ཐོས་བསམ་ལས་བྱུང༌། ཞེས་པའི་འགྲེལ་པར། བསྒོམ་པ་ལས་བྱུང་བ་ནི་མ་ཡིན་ནོ། ། ཞེས་བཤད་པའི་ཕྱིར། དྲན་པ་ཉེ་བར་བཞག་ལ་བསྒོམ་བྱུང་བཤད་པ་ནི་སྦྱོར་མཐོང་གི་དབང་དུ་བྱས་པར་གསལ་ལོ། ། འོ་ན་ཚོགས་ལམ་དུ་ཞི་གནས་དང་ལྷག་མཐོང་བཤད་པ་མ་ཡིན་ནམ། ཞི་ལྷག་མཚན་ཉིད་པ་སྒོམ་བྱུང་དུ་ཇི་ལྟར་རུང་སྙམ་ན། ཞི་གནས་ཀྱི་བཤད་ཚུལ་གཉིས་པོ་ནི། ཚོགས་ལམ་ནས་ཐོག་མའི་ས་མཚམས་འཛིན་པ་ཡིན་ལ། གཉིས་པོའི་རྟེན་ལམ་ལྔ་དང་ས་བཅུ་ཞེས་པར་འདོད་པའི་ས་བཤད་ལ།
རྟེན་དེ་ལ་གནས་པའི་ཞི་གནས་ནི་འདོད་སེམས་ཡིན་པས་སྒོམ་བྱུང་མི་རུང་བའི་ཕྱིར། དྲན་པ་ཉེ་བར་བཞག་པའི་སེམས་རྟེན་ཀྱང་མཉམ་བཞག་པའི་ས་པ་ཉིད་དུ་བཤད་པའི་ཕྱིར། དེ་བཞིན་དུ་མངོན་པ་གོང་མར་ནི། སྦྱོར་ལམ་ཡང་ཐོས་བསམ་གྱིས་བསྡུས་པར་བཤད་མོད། འདིར་མི་འཆད་དེ། བསྒོམ་བྱུང༌། ཞེས་པའི་འགྲེལ་པར་ཐོས་པ་དང་བསམ་པ་ལས་བྱུང་བ་ནི་མ་ཡིན་ནོ། ། ཞེས་འབྱུང་བས་སོ། ། དེ་ནས་ཇི་སྐད་དུ། མི་ལྕོགས་མེད་པ་དང༌།
ཁྱད་པར་བསམ་གཏན་ས་པའོ། ། ཞེས་པར། ངེས་འབྱེད་ཆ་མཐུན་ནི་མཐའ་གཅིག་ཏུ་བདེན་པའི་རྣམ་པ་ཅན་ཁོ་ནར་ངེས་ཀྱང༌། བསམ་གཏན་གྱི་སས་བསྡུས་པའི་དགེ་བ་དག་པ་བ་ཁོ་ནར་ངེས་པས་དེའི་རྣམ་པར་སྨིན་པ་ནི་གཟུགས་ཁམས་ཀྱི་ཕུང་ལྔ་པོ་ཅན་ནོ། ། དེ་ཡང་དེའི་རྫོགས་བྱེད་ཡིན་གྱི། འཕེན་བྱེད་དུ་ནི་རུང་བ་མ་ཡིན་ཏེ། གཏན་ཚིགས་སོགས་ཀྱི་རྣམ་པས་སྲིད་པ་སུན་འབྱིན་པའི་ཕྱིར། འདི་ལ་ཞི་རགས་ཀྱི་རྣམ་པ་ཅན་མི་སྲིད་པ་ནི། ཉེར་བསྡོགས་ཕྱི་མ་གསུམ་ལ་མི་བརྟེན་པར་བཤད་པ་ཉིད་ཀྱིས་རྟོགས་ལ། འདིའི་རྣམ་སྨིན་གཟུགས་ཀྱི་ཕུང་པོ་མི་སྲིད་པ་ཡང༌།
གཟུགས་མེད་དངོས་གཞིའི་སེམས་ལ་བརྟེན་པར་བཤད་པ་ཉིད་ཀྱིས་གྲུབ་ལ། དེའི་ཤེས་བྱེད་ཀྱང༌། དེས་ཆ་ནི་ངེས་པར་འདོད་པ་ལ་དམིགས་པའི་ཕྱིར་ཞེས་པ་ཡིན་ལ། དེའི་ཤེས་བྱེད་ཀྱང༌། འདོད་པ་ནི་དང་པོར་ཤེས་བྱ་ཡིན་པའི་ཕྱིར། ཞེས་པའོ། ། སློབ་དཔོན་གང་སྤེལ་ན་རེ། བདེན་པའི་རྣམ་པ་ཅན་ཡིན་ཀྱང༌། ཉམས་པ་ཆ་མཐུན་ནི་འཕེན་བྱེད་དུའོ། ། ཞེས་གསུངས་པར་གྲགས་མོད།
འགྲེལ་པ་དང་འགལ་ཞིང༌། དེའི་ཚེ་བསམ་གཏན་གྱི་ས་པའི་ཉོན་མོངས་པ་ཉིད་འཕེན་བྱེད་དུ་སོང་བ་ཡིན་གྱི། དེས་ཆ་དེར་མ་སོང་ངོ༌། ། འོ་ན་སྦྱོར་ལམ་པ་གཟུགས་ཁམས་སུ་སྐྱེས་པའི་ལྷ་དེ་ལམ་ཞུགས་ཡིན་ནམ་མིན། ཡིན་ན་སྦྱོར་ལམ་པ་ཉིད་ལས་མ་འདས་པས། འཕགས་མིན་འཆི་བས་སོ། ། ཞེས་པ་དང་འགལ། མིན་ན་སྦྱོར་ལམ་ཐོབ་ལ་མ་ཉམས་པ་ཉིད་དུ་མི་འགྱུར་རོ། ། ལམ་རྒྱུད་ལ་མི་ལྡན་པའི་ཚེ་ལམ་ཞུགས་མིན་པར་འདོད་ན་ནི། སྦྱོར་ལམ་པ་འཆི་སྲིད་ལ་གནས་པ་དེའི་ཚེ་ཡང་མ་ཡིན་པར་འགྱུར་བ་སོགས་མང་ངོ༌། །
ཞེས་བརྟགས་ན་འདི་ལྟར་འཆད་ནུས་ཏེ། རྟེན་དེ་ལ་བདེན་པའི་རྣམ་པ་ཅན་གྱི་བློ་ཡོད་དམ་མེད། མེད་ན་ནི་རྟེན་དེ་ལ་སྒོམ་ལམ་ཟག་མེད་ཀྱང་མི་འབྱུང་བར་འགྱུར་ཏེ། རྟེན་དེ་ལ་བདེན་པའི་རྣམ་པ་ཅན་གྱི་བློ་འགལ་བའི་ཕྱིར། དེས་ན་དེ་འདྲའི་ལྷ་དེ་ཆོས་ཅན། ལམ་དུ་ཞུགས་པ་ཡིན་ཏེ། སེམས་རྟེན་བསམ་གཏན་གྱི་དངོས་གཞི་ལ་བརྟེན་པའི་བདེན་པའི་རྣམ་པ་ཅན་གྱི་སྒོམ་བྱུང་གི་ཤེས་རབ་རང་རྒྱུད་ལ་ཡོད་པའི་ཕྱིར། དེ་འདྲ་དེ་སླར་ཡང་འདོད་པའི་ཁམས་སུ་ཉིང་མཚམས་སྦྱར་བའི་ཚེ་ནི། དེ་ལས་ཡོངས་སུ་ཉམས་པའི་ཕྱིར་ལམ་ཞུགས་མ་ཡིན་ནོ། ། དེ་འདྲ་དེས་སླར་ཡང་བསྒྲུབ་ནས་ཐོབ་པའི་ཚེ།
སྔོན་སྐྱེ་མ་མྱོང་བ་ཞིག་ཐོབ་པ་ཡིན་ཏེ། མ་འདྲིས་པ་དང་འབད་དེ་བསྒྲུབ་པར་བྱ་བ་ཡིན་པའི་ཕྱིར། དེ་སྐད་དུ་ཡང་རྣམ་པར་ཉམས་ན་སྔོན་མེད་ཐོབ། ། ཅེས་སོ། ། འདི་ནི་ཇི་སྐད་དུ། བསམ་གཏན་སྐྱེས་དང་ལྡན་པ་ནི། ། རྟག་ཏུ་འདས་དང་ཞེས་པའི་དམིགས་ཀྱིས་བསལ་བའོ། ། དེ་དོན་ཡང་སྐྱེས་ཐོབ་དང་སྦྱོར་བྱུང་གི་ཁྱད་པར་ལས་འབྱེད་དོ། ། དེ་འདྲ་དེ་སྔོན་དྲོད་རྩེ་ཐོབ་པ་ལས་ཉམས་པ་ལྟ་བུ་ཡིན་ན། སླར་བསྒྲུབ་པའི་ཚེ།
གཞི་ནས་སྒྲུབ་དགོས་སམ། འཕྲོ་ནས་སྐྱེད་པས་ཆོག སྙམ་ན། འགྲེལ་པར། མཚམས་སྟོན་པར་བྱེད་པ་ཞིག་ཡོད་ན་ནི་གོང་མ་བསྐྱེད་ནས་བྱེད་དོ། ། མེད་ན་ནི་གཞི་ཁོ་ན་ནས་སྐྱེད་པར་བྱེད་དོ། ། ཞེས་གསུངས། དོན་ནི། སྔོན་དྲོད་རྩེ་གང་ལ་བསྟེན་པའི་སེམས་དེ་སླར་ཡང་མངོན་དུ་བྱས་ནས་སྔོན་གྱི་གནས་རྗེས་སུ་དྲན་པའི་མངོན་པར་ཤེས་པ་བསྐྱེད་ནས། སྔོན་དེ་སྐྱེས་པར་དྲན་ན་ནི་འཕྲོ་ནས་སྐྱེད་པས་ཆོག་ལ།
དེ་མེད་ན་སེམས་རྟེན་གང་ཡང་རུང་བ་ཞིག་གིས་གཞི་ནས་སྒྲུབ་པར་བྱེད་དགོས་སོ། ། དེའི་ཚེ་དྲོད་རྩེ་གཉིས་ཀྱང་ཐོབ་པ་ནི་འཆད་དགོས་ཏེ། དེ་མེད་ན་གོང་མ་མི་སྐྱེ་བའི་ཕྱིར། ཐོབ་མོད། དྲོད་རྩེ་ནམ་གྱི་ཚེ་སྐྱེས་པ་ཡིན་ཞེ་ན། དྲན་པ་ཉིད་ཀྱི་ཚེ་ན་སྐྱེས་པའོ། དེའི་ཤེས་བྱེད། སྔོན་གྱི་དམིགས་རྣམ་ཉམས་སུ་མྱོང་དགོས་པའི་ཕྱིར་རོ། ། ཡང་ཇི་སྐད་དུ། ཆོས་མཆོག་བུད་མེད་ཀྱིས། །
གཉིས་ཀའི་རྟེན་ཅན་ཐོབ་པར་འགྱུར། ། ཞེས་པ། ཆོས་མཆོག་གི་ཐོབ་པ་ནི་འཕགས་ལམ་སྐྱེས་ནས་ཀྱང་ས་མ་འཕོས་ཀྱི་བར་དུ་ཡོད་པས། ཆོས་མཆོག་གི་ཐོབ་པ་དང་པོར་བུད་མེད་ཀྱི་རྟེན་ལ་ཡོད་པ་དེ་ནི། ཕྱིས་སྐྱེས་པའི་རྟེན་ལ་ཡང་ཡོད་པས་ཁྱབ་སྟེ། དེ་འདྲ་དེ་ཤི་འཕོས་པས་ནི་མི་གཏོང་ལ། ཆོས་མཆོག་ནས་བུད་མེད་དུ་མི་སྐྱེ་བའི་བརྟགས་མིན་གྱི་འགོག་པ་ཐོབ་པའི་ཕྱིར། དེས་ནི་བཟོད་ཆེན་དང༌། བཟོད་འབྲིང་གི་ཐ་མ་ཡང་མཚོན་ནུས་ཏེ། ཆོས་བཟོད་དང་ས་གཅིག་ཅིང་སྐད་ཅིག་རེ་རེ་ལས་མེད་པའི་ཕྱིར།
དྲོད་རྩེ་ལ་ཡང་གཉིས་ཀའི་རྟེན་སྲིད་མོད། མ་ངེས་པས་ནི་དྲོད་རྩེ་དང་ཆོས་མཆོག་གི་བར་འཆི་འཕོ་བ་དང་ས་འཕོ་གཉིས་ཀ་སྲིད་པས་སོ། ། དེ་ནས། འཕགས་པས་དེ་དག་ས་བོར་བས། གཏོང་ངོ༌། ། ཞེས་པ། འཕགས་བརྒྱུད་ལ་ངེས་ཆའི་ཐོབ་པ་ཡོད་པ་དེ་གཞིར་བྱས་ནས། དེ་ནམ་གྱི་ཚེ་གཏོང་སྙམ་པ་ལ། འདིར་ས་བོར་ཞེས་སྨོས་པ་ནི། སྔར་བསམ་གཏན་གཏོགས་པའི་དགེ་བ་ནི།
ས་འཕོས་ཞེས་པ་ལས་ཁྱད་པར་དུ་བྱས་པ་སྟེ། ས་འཕོ་བ་ཙམ་ལ་ནི་འདོད་ཆགས་དང་བྲལ་བས་འཕོ་བ་ཡང་ཡོད་པའི་ཕྱིར། འཕགས་པ་ཞེས་སྨོས་པ་ནི། འཕགས་མིན་ལྟར་འཆི་བ་དང་ཡོངས་སུ་ཉམས་པས་མི་གཏོང་ཞེས་པའི་དོན་ཏེ། འཕགས་པ་ནི་ངེས་ཆའི་ཐོབ་པ་ལས་ཉམས་པ་མི་སྲིད་པ་དང༌། ས་མ་འཕོས་ན་ཤི་འཕོས་པ་ཙམ་གྱིས་མི་གཏོང་བའི་ཕྱིར། དེ་སོ་སྐྱེ་དང་མི་མཚུངས་པའི་ཤེས་བྱེད་ཀྱང༌། སོ་སྐྱེ་ལ་ནི་སྦྱོར་ལམ་དང་དེའི་ཐོབ་པ་གཉིས་ཡོད་ཁྱབ་མཉམ་དུ་འཆད་ལ། འཕགས་པ་ལ་མ་ཡིན་པའི་ཕྱིར། མི་ཉམས་པའི་ཤེས་བྱེད་ཀྱང་མཐོང་ལམ་ལས་ཉམས་པ་མི་སྲིད་ལ།
ཆོས་མཆོག་གི་ཐོབ་པ་ནི་མཐོང་ལམ་དང་ས་གཅིག་པའི་ཕྱིར། ས་བོར་བའི་གོ་བ་ནི་བསམ་གཏན་དང་པོ་ལ་བརྟེན་པའི་ངེས་ཆ་རྒྱུད་ལ་ལྡན་པའི་འཕགས་པ་འདོད་རྟེན་ཅན་བསམ་གཏན་དང་པོར་སྐྱེ། དེ་ནས་བསམ་གཏན་གཉིས་པ་ཡན་ཆད་དུ་སྐྱེས་པའི་ཚེ་ཡིན་གྱི། བསམ་གཏན་དང་པོ་སྐྱེས་པ་ཙམ་གྱིས་མི་ཆོག་སྟེ། དེའི་ཚེ་སྦྱོར་ལམ་དང་ས་གཅིག་པའི་ཕྱིར། འོ་ན་དེ་འདྲ་དེ་བསམ་གཏན་དང་པོ་ལ་ཆགས་བྲལ་བྱས་ཙམ་གྱི་ཚེ་ན། ས་བོར་བར་འགྱུར་ཏེ། འཕོས་པའི་ཕྱིར། ཞེ་ན། དེའི་ཚེ་བསམ་གཏན་དང་པོའི་དགེ་བ་དག་པ་པ་དག་ལ་རོ་མྱང་བའི་སྲེད་པ་སྤྱད་པས་བདེན་པའི་རྣམ་པ་ཅན་མ་ཡིན་པའི་དགེ་བ་དག་པ་བ་ཉམས་པ་ཆ་ཐུན་དེ་དོར་བས་དང༌།
བསམ་གཏན་གཉིས་པའི་དངོས་གཞི་ཐོབ་པས་ས་འཕོས་པར་འཇོག་མོད། ས་དེ་བོར་བ་ནི་མ་ཡིན་ཏེ། བདེན་པའི་རྣམ་པ་ཅན་ངེས་འབྱེད་ཆ་མཐུན་དུ་གྱུར་པའི་བསམ་གཏན་དང་པོའི་ས་མ་བོར་བའི་ཕྱིར། དེས་ན་ས་བོར་བ་ནི་རིས་མཐུན་བཏང་བ་སྟེ། བསམ་གཏན་དང་པོའི་དགེ་བ་དག་པ་བས་བསམ་གཏན་གཉིས་པར་ཉིང་མཚམས་སྦྱོར་སེམས་བྱས་པའི་ཚེ་ནི། ས་དེའི་རྣམ་སྨིན་སྐྱེས་ཀྱང་གཏོང་ལ། རྣམ་སྨིན་སྐྱེས་ཀྱིས་ཉིང་མཚམས་སྦྱོར་སེམས་བྱས་པའི་དགེ་བ་དག་པ་དེ་ཡང་གཏོང་བའོ། ། དེས་ན་ངེས་འབྱེད་ཆ་མཐུན་ས་འཕོས་པ་ཙམ་གྱིས་མི་གཏོང་བ་ནི། དེ་དང་པོར་ཐོབ་པའི་ཚེ་ཡང་ས་འཕོས་པ་ཙམ་གྱིས་ཐོབ་པ་མ་ཡིན་གྱི། སྦྱོར་བས་ཐོབ་པ་ལ་ཐུག་གོ །
ཡང༌། འཕགས་མིན་འཆི་བས་སོ། ། ཞེས་པ། སོ་སྐྱེའི་རྒྱུད་ཀྱི་ངེས་ཆའི་ཐོབ་པ་དེ་གཏོང་བའང་སྔ་མ་ལྟར་ས་བོར་བ་ལ་རག་ལས་སམ་ཞེ་ན། མ་ཡིན་ཏེ། དེ་ནི་ས་འཕོ་ཡང་རུང༌། མི་འཕོ་ཡང་རུང་སྟེ། འཆི་བ་ཁོ་ན་གཏོང་རྒྱུ་ཡིན་གྱི། ས་བོར་བ་གཏོང་རྒྱུ་མ་ཡིན་པའི་ཕྱིར། འདི་ལ་ས་བོར་བ་ཇི་ལྟར་ཡོད།
དེ་གཏོང་རྒྱུ་མ་ཡིན་པའི་ཤེས་བྱེད་ཅི་ཞེ་ན། ས་འདོར་བ་ནི། འདོད་རྟེན་ཅན་གྱི་སྦྱོར་ལམ་པ་བསམ་གཏན་གཉིས་པར་སྐྱེ་བའི་ཚེ་ལྟ་བུའོ། ། སྦྱོར་ལམ་གང་ལ་སྐྱེ་བའི་ས་བསམ་གཏན་དང་པོ་དེ་བོར་བའི་ཕྱིར། དེ་ཙམ་གྱིས་དེ་དེའི་གཏོང་རྒྱུར་མི་རུང་སྟེ། ཉམས་པ་ཆ་མཐུན་ནི་གོང་ནས་འཕོས་ཟིན་པའི་ཕྱིར་དང༌། ངེས་འབྱེད་ཆ་མཐུན་དང༌། གནས་པ་ཆ་མཐུན་འཕོ་བ་ནི་གོང་དུ་སྐྱེས་ཟིན་པ་ལ་རག་ལས་ལ། ཁམས་གོང་གི་བར་སྲིད་ཀྱི་ཚེ་ཡང་སྦྱོར་ལམ་བཏང་ཟིན་པའི་ཕྱིར་དང༌། བར་སྲིད་ལ་ནི་མངོན་པར་འགྲུབ་པ་ཞེས་བྱའི།
དེར་སྐྱེ་བ་བྱ་བའི་ཐ་སྙད་མེད་པའི་ཕྱིར་རོ། ། འདི་ལྟར་ཡང་ཤེས་དགོས་ཏེ། སྦྱོར་ལམ་པ་ཁམས་གོང་དུ་སྐྱེས་པའི་ཚེ་སྦྱོར་ལམ་བཏང་ཡང༌། དེ་གང་ལ་བརྟེན་པའི་ས་ནི་བཏང་བ་མ་ཡིན་ཏེ། དེ་བཏང་ན་དེར་སྐྱེས་པ་འགལ་བའི་ཕྱིར་རོ། ། དེས་ན་འདི་ལ་ནི་ངེས་འབྱེད་ཆ་མཐུན་བཏང་ལ། གནས་པ་ཆ་མཐུན་སོགས་མ་བཏང་བ་ཞེས་བྱའོ། ། ཡང་འདོད་རྟེན་ཅན་གྱི་སྦྱོར་ལམ་པ་འདོད་པར་འཆི་འཕོ་བའི་ཚེ་ནི། ངེས་འབྱེད་ཆ་མཐུན་དུ་མ་ཟད། ། གཞན་གསུམ་ཡང་བཏང་བ་ཞེས་བྱ་སྟེ།
མཉམ་གཞག་གི་ས་མཐའ་དག་བཏང་བའི་ཕྱིར། འཕགས་མིན་འཆི་བས་གཏོང༌། ཞེས་པ་འདི་ཡང༌། གཙོ་བོར་དྲོད་རྩེ་གཉིས་ཀྱི་དབང་དུ་བྱས་པ་དང༌། ཉེར་བསྡོགས་ལ་བརྟེན་པའི་དབང་དུ་བྱས་པ་ཡིན་ཏེ། བཟོད་མཆོག་པ་དང་དངོས་གཞི་ལ་བརྟེན་པ་ནི་ཚེ་དེ་ཉིད་ལ་བདེན་པ་མཐོང་བར་ངེས་པའི་ཕྱིར། འོ་ན་སྦྱོར་ལམ་པ་ཁམས་གོང་དུ་སྐྱེ་བ་ཇི་ལྟར་ཞེ་ན། དངོས་གཞི་ཁྱད་པར་ཅན་ལ་བརྟེན་པ་སྟེ། དེ་དང་མི་ལྕོགས་མེད་ལ་བརྟེན་པ་ནི། ཉམས་སྲིད་པས་ཚེ་དེ་ལ་བདེན་པ་མཐོང་བར་མ་ངེས་པའི་ཕྱིར།
དང་པོ་གཉིས་ཡོངས་ཉམས་པས་ཀྱང༌། ཞེས་པ་འདི་ནི་རྟེན་གྱི་གང་ཟག་སོ་སྐྱེའི་དབང་དུ་བྱས་པ་ཡིན་ཏེ། འཕགས་པ་ལ་དེ་མེད་པའི་ཕྱིར། འཕགས་པ་ལའང་དེ་གཉིས་རྣམ་པར་ཉམས་པས་གཏོང་བ་ནི་ཡོད་དེ། ས་བོར་བས་གཏོང་བའི་ཕྱིར། དེ་ལྟར་ན། ཡོངས་ཉམས་ལ་ནི་མེད་དོ། ། ཉམས་པས་ཁྱབ་ལ་རྣམ་པར་ཉམས་པ་ལ་ནི་ཉེས་པས་དང༌། ཡོན་ཏན་གྱིས་ཉམས་པ་གཉིས་ཀ་ཡོད་དོ། ། ཆོས་དེ་དང་དེའི་མི་ལྡན་པའམ་མ་ཐོབ་པ་ཉིད་དུ་ནི་ཁྱད་པར་མེད་དོ། །
དྲོད་རྩེ་ལས་ཉམས་པ་དེ་ལོག་ལྟ་དང་མཚམས་མེད་ཀྱི་ལས་བྱེད་པ་དང༌། ངན་སོང་དུ་སྐྱེ་བ་དག་སྲིད་ཀྱང༌། རྩེ་མོ་ཐོབ་ནས་དགེ་རྩ་ཆད་པ་མི་སྲིད་ལ། དྲོད་དུ་དེ་ཆད་པ་སྲིད་ཀྱང༌། དེ་མ་ཐག་ཏུ་མཚམས་སྦྱོར་བས་ངེས་པར་མྱ་ངན་ལས་འདའ་བའི་རིགས་ཅན་ནོ། ། ཡང༌། དངོས་གཞིའི་དེ་ཉིད་ལ་བདེན་མཐོང༌། དངོས་གཞི་འདི་ལ་གཉིས་ཏེ། འདོད་པ་འདི་ལ་ཆགས་བྲལ་སྔོན་དུ་སོང་བ་དང༌། ས་གཞན་ལ་ཡང་སྔོན་དུ་སོང་བའོ། །
དང་པོ་ནི། བསམ་གཏན་དང་པོའི་དངོས་གཞི་སྟེ། དེ་བརྟེན་པའི་དྲོད་ཀྱིས་ཀྱང་ཚེ་དེ་ཉིད་ལ་བདེན་པ་མངོན་དུ་བྱེད་ནུས་ཏེ། འདོད་པ་ལ་ཆགས་བྲལ་སྔོན་དུ་སོང་བས་ཆོས་བཟོད་མངོན་དུ་བྱེད་པར་སླ་བའི་ཕྱིར་དང༌། ངེས་ཆ་ལས་ཉམས་བྱེད་ནི་འདོད་པའི་ཉོན་མོངས་པ་ཁོ་ནར་ངེས་པའི་ཕྱིར། གཉིས་པ་ནི། ཅི་ཡང་མེད་ནས་བསམ་གཏན་དང་པོའི་བར་ས་བརྒྱད་པོ་གང་ལ་ཆགས་བྲལ་སྔོན་དུ་སོང་ཡང་རུང༌། དེ་འདྲའི་དྲོད་ཀྱིས་ནི་ཚེ་འདི་ཉིད་ལ་དགྲ་བཅོམ་པའི་འབྲས་བུ་ཡང་མངོན་དུ་བྱེད་ནུས་ཏེ། ཁམས་གོང་ལ་ཆགས་བྲལ་སྔོན་དུ་སོང་བས་དེ་ལྟར་སླ་བའི་ཕྱིར་དང༌། ཡིད་འབྱུང་བ་ཤས་ཆེ་བའི་ཕྱིར།
དཔེར་ན་བསེ་རུ་ལྟ་བུ་བཞིན་ནོ། ། ཡང་ཉེར་བསྡོགས་ལ་བརྟེན་པའི་དྲོད་རྩེ་ཅན། བཟོད་ཆེན་མ་སྐྱེས་པའི་བར་དེར་བསམ་གཏན་གསུམ་པ་མན་ཆད་ལ་ཆགས་བྲལ་བྱེད་པ་ནི་སྲིད་ལ། བསམ་གཏན་བཞི་པ་སོགས་ལ་ཆགས་བྲལ་བྱེད་པ་ཡོད་དམ་མེད་ནི་བརྟག་དགོས་ཏེ། གཟུགས་མེད་ངེས་ཆའི་རྟེན་དུ་མི་རུང་བའི་ཕྱིར། དེ་ལྟ་ན་ཡང༌། དྲོད་རྩེ་བའི་རྒྱུད་ལ་ཡོད་པའི་སྙོམས་འཇུག་གང་ཡིན་ངེས་འབྱེད་ཆ་མཐུན་དུ་འཆད་མི་དགོས་ཏེ། ཞི་རགས་ཀྱི་རྣམ་པ་ཅན་དག་དེར་མི་རུང་བའི་ཕྱིར་ཏེ། ངེས་ཆ་ལ་ནི་བདེན་པའི་རྣམ་པ་ཅན་ལས་གཞན་མ་བཤད་པའི་ཕྱིར། དེའི་ཕྱིར་སྐབས་དེར་ཅི་ཡང་མེད་མན་ཆད་ལ་ཆགས་བྲལ་བྱས་པ་དག་སྲིད་དོ། །
དེ་འདྲ་བསམ་གཏན་དངོས་གཞི་ཁྱད་པར་ཅན་ལ་བརྟེན་ནས་བཟོད་མཆོག་སྔོན་དུ་བྱས་པ་ཞིག་སྲིད་པ་དེའི་ཚེ། དེ་འདྲ་དེ་བཟོད་པ་ནས་ཟད་ཤེས་ཀྱི་བར་མཉམ་གཞག་ཐུན་གཅིག་ལ་མངོན་དུ་རུང་བ་ཡིན་ཏེ། དེ་ལྟར་རུང་བའི་རྒྱུ་ཚོགས་གྲངས་ཚངས་བའི་ཕྱིར། དེ་དུས་ཀྱི་མི་སློབ་པ་དེའི་རྒྱུད་ལ་ངེས་འབྱེད་ཆ་མཐུན་དང་ལྡན་པ་ཡིན་ཏེ། སྐྱེས་ནས་གཏོང་རྒྱུ་མ་བྱུང་བའི་ཕྱིར། དེ་ལྷག་མེད་དུ་འདས་པའི་ཚེ་ཡང༌། འཕགས་པ་ལ་འཆི་འཕོ་བ་དེའི་གཏོང་རྒྱུར་མ་བཤད་པའི་ཕྱིར། ཞེས་ཀྱང་རྣམ་པར་བརྟག་གོ ། སྦྱོར་ལམ་པ་ཁམས་གོང་མ་ནས་གོང་མ་དག་ཏུ་སྐྱེས་པ་དེ། སྦྱོར་བའི་ལམ་ལས་རྣམ་པར་ཉམས་པ་ནི་མ་ཡིན་ཏེ།
ཡོན་ཏན་གྱི་དབང་གིས་དེའི་ཐོབ་པ་བཏང་བའི་ཕྱིར། དེ་འདྲ་དེ་གཟུགས་མེད་དུ་སྐྱེ་སྲིད་པའི་རྒྱུ་མཚན་བརྟག་དཀའ་བས་དྲོད་རྩེ་སྔོན་དུ་བྱས་ནས་མཐོང་ལམ་མ་སྐྱེས་པའི་བར་དེར་བསྐལ་པ་དུ་མར་རྣམ་པར་འཁྱམས་པ་མ་ཡིན་ནམ་ཞེས་ཀྱང་བརྟག་པར་བྱའོ། ། དེ་ནས། བཟོད་ཐོབ་ངན་སོང་མི་འགྲོའོ། ། ཞེས་པ་དེར་སྐྱེ་བའི་རྒྱུ་ལས་དང་ཉོན་མོངས་པ་ཐག་བསྲིངས་པ་ཞེས་འགྲེལ་པར་བཤད་ཀྱང༌། སྤངས་པ་ནི་མ་ཡིན་ཏེ། ད་དེ་དག་སྤོང་བྱེད་ཀྱི་གཉེན་པོར་མི་རུང་བའི་ཕྱིར་ཏེ། དེའི་གཉེན་པོ་བར་ཆད་མེད་ལམ་ལ་མཐོང་སྒོམ་གཉིས་ལས་གཞན་མེད་དོ། ། དེའི་ཕྱིར་དེ་དག་ཏུ་སྐྱེ་བ་སོ་སོར་བརྟགས་མིན་གྱི་འགོག་པས་ཁེགས་པའི་ཆོས་ཉིད་ཐོབ་པའོ། ། རྩ་བར་ངན་སོང་གསུམ་ལས་མ་སྨོས་ཀྱང༌།
འགྲེལ་པར་ངན་སོང་གི་འགྲོ་བ་རྣམས་དང༌། སྒོ་ང་ལས་སྐྱེས་པ་དང༌། དྲོད་གཤེར་ལས་སྐྱེས་པ་དང༌། འདུ་ཤེས་མེད་པའི་སེམས་ཅན་དང༌། བྱང་གི་སྒྲ་མི་སྙན་དང༌། ཚངས་པ་ཆེན་པོར་སྐྱེ་བ་རྣམས་དང༌། ཟ་མ་དང༌། མ་ནིང་དང༌། མཚན་གཉིས་པའི་ལུས་རྣམས་དང༌། བརྒྱད་པ་ལ་སོགས་པའི་སྲིད་པ་རྣམས་དང༌།
མཐོང་བས་སྤང་བར་བྱ་བའི་ཉོན་མོངས་པ་རྣམས་ཀྱི་མི་སྐྱེ་བའི་ཆོས་ཉིད་ཐོབ་བོ། ། དེ་དག་གི་ཅི་རིགས་པར། ཆུང་ངུས་ནི་ངན་སོང་གི་འགྲོ་བ་རྣམས་ཀྱི་མི་སྐྱེ་བར་ཐོབ་ལ། ཆེན་པོས་ནི་གཞན་དག་གིའོ། ། ཞེས་བཤད། འདི་ལྟར་ན། ཉེར་བསྡོགས་ལ་བརྟེན་པའི་བཟོད་པ་ཆུང་ངུ་ཅན་ཤི་འཕོས་པ་མི་སྲིད་པར་ཁས་ལེན་པའམ། སྲིད་ན་ཡང་དེ་འདྲ་དེ་དེ་ལ་ངན་སོང་དུ་སྐྱེ་མི་སྲིད་པ་ལ་སོགས་པའི་ཡོན་ཏན་དྲུག་པོ་དེ་དག་ཡོད་པར་ཁས་ལེན་དགོས་སོ། ། དྲུག་པོ་གང་ཞེ་ན། འགྲོ་བ་དང༌།
སྐྱེ་གནས་དང༌། སྐྱེ་བ་དང༌། ལུས་དང༌། སྲིད་པ་དང༌། ཉོན་མོངས་པ་རྣམས་སོ། ། དེ་ལྟར་བཤད་པ་དེའི་ཕྱིར་བཟོད་པ་ཐོབ་པའི་ཉན་ཐོས་སངས་རྒྱས་སུ་འགྱུར་བ་ནི་མི་སྲིད་དེ། བྱང་ཆུབ་སེམས་དཔའ་རྣམས་ནི་གཞན་ལ་ཕན་འདོགས་པའི་དབང་གིས་ངན་སོང་དུ་ཡང་འགྲོའོ། ། ཞེས་འགྲེལ་པར་བཤད་པ་དེ་ལ་འདི་ལྟར་བརྟག་དགོས་ཏེ། བཟོད་པ་ཐོབ་པའི་བྱང་ཆུབ་སེམས་དཔའ་ངན་སོང་དུ་མི་འགྲོ་ཡང༌། དྲོད་རྩེ་ཐོབ་པའི་བྱང་ཆུབ་སེམས་དཔའ་ངན་སོང་དུ་འགྲོ་བ་སྲིད་ཅེས་པ་གཅིག་དོན་གྱིས་ཐོབ་ལ།
དེ་ལྟར་ན་ཉན་ཐོས་དྲོད་རྩེ་ཅན་མ་ཤིག་གོང་དུ་བྱང་ཆུབ་ཏུ་སེམས་བསྐྱེད་པ་དང༌། ཤི་ནས་སྦྱོར་ལམ་བཏང་སྟེ་བསྐལ་པ་གྲངས་མེད་གསུམ་དུ་ཚོགས་སོག་པ་གཅིག་ཡོད་པར་གྲུབ་བོ། ། དེའི་ཚེ་བྱང་ཆུབ་ཏུ་སེམས་བསྐྱེད་པ་དེ་ཉན་ཐོས་ཀྱི་སྦྱོར་ལམ་གྱི་གཏོང་རྒྱུར་ཁས་ལེན་ནམ་མི་ལེན། ལེན་ན་ཡོངས་སུ་ཉམས་པ་ལས་འོས་མེད་པས་ཉམས་ནས་བྱང་ཆུབ་སེམས་དཔར་འགྲོ་བ་ཞེས་ཁས་ལེན་དགོས་ལ། དང་པོ་ལྟར་ན་ནི། ཉན་ཐོས་ཀྱི་སྦྱོར་ལམ་རྒྱུད་ལ་ཡོད་པའི་བྱང་ཆུབ་སེམས་དཔའ་ཁས་ལེན་དགོས་སོ། ། དེ་བས་ན་ཉན་ཐོས་ཀྱི་དྲོད་རྩེ་ཅན་བྱང་ཆུབ་སེམས་དཔར་སོང་བ་དེའི་ཚེ་ན། ཉན་ཐོས་ཀྱི་དྲོད་རྩེ། བྱང་ཆུབ་སེམས་དཔའི་དྲོད་རྩེར་གནས་འགྱུར་བ་ནི་མ་ཡིན་ཏེ། ཡིན་ན།
བསམ་གཏན་མཐའ་རྟེན་གཅིག་ལ་ཀུན། ། ཞེས་བྱ་བའི་དོན་དང་འགལ་བར་འགྱུར་རོ། ། བཟོད་པ་ཐོབ་ནས་རང་སངས་རྒྱས་སུ་འགྱུར་བར་བཤད་པ་འདི་ཡང༌། དེས་རང་རྒྱལ་གྱི་བཟོད་པའི་གོ་ཆོད་པ་ནི་མ་ཡིན་ཏེ། རང་རྒྱལ་གྱི་བྱང་ཆུབ་མངོན་དུ་བྱེད་པ་ལ་ནི་དེར་སེམས་བསྐྱེད་ནས་བསྐལ་ཆེན་བརྒྱར་ཚོགས་སོག་སྔོན་དུ་འགྲོ་དགོས་ལ། རང་རྒྱལ་གྱི་ནི་དྲོད་ནས་ཟད་ཤེས་ཀྱི་བར་སྟན་ཐོགས་གཅིག་ལ་སྔོན་དུ་བྱེད་པའི་ཕྱིར། དེ་ལྟར་བརྟགས་པ་ན། ཉན་ཐོས་ཀྱི་བཟོད་པ་ཐོབ་ནས་རང་རྒྱལ་གྱི་དྲོད་དུ་མ་ཞུགས་པའི་བར་དེར་བསྐལ་ཆེན་བརྒྱར་ཚོགས་སོག་དགོས་པས་ཉན་ཐོས་ཀྱི་བཟོད་པ་ཤི་འཕོས་པས་གཏོང་བ་དང༌། དེའི་སེམས་རྟེན་འདོད་པའི་སེམས་ལ་བྱེད་པ་ནི། བཙུན་པ་དབྱངས་བསྒྲོགས་ཀྱི་ལུགས་ལའང་མི་རུང་བས་བསམ་གཏན་གྱི་སེམས་ལས་འོས་མེད་ལ།
དེ་འདོད་པའི་ཉོན་མོངས་ཀྱིས་ཉམས་པར་མ་བྱས་པར་ནི་འདོད་པར་མི་སྐྱེ་བས། ཉན་ཐོས་ཀྱི་བཟོད་པ་ཡོངས་སུ་ཉམས་པས་གཏོང་བ་ཞིག་ཡོད་པར་ཡང་ཁས་ལེན་དགོས་སོ། ། ཡང་ན་ནི་འཆི་འཕོ་བཞིན་པའི་ཚེ་བཏང་ཡང་ཉམས་པ་མ་ཡིན་ལ། ཤི་འཕོས་པའི་ཚེ་ཉམས་ཀྱང་བཏང་བ་མ་ཡིན་ཞེས་ཁས་ལེན་དགོས་སོ། ། ཐེག་པ་གཞན་གཉིས་ལ་ནི་དྲོད་ཐོབ་ནས། གཞན་དུ་མི་འགྱུར་བས་ཁྱབ་པ་དང༌། གཉིས་པོའི་ངེས་ཆ་ཡིན་ན་ས་བསམ་གཏན་བཞི་པ་ཁོ་ན་ལ་བརྟེན་པས་ཁྱབ་པ་དང༌། ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བའི་ཁྱབ་པ་ཁས་ལེན་པ་དང༌། བསྐལ་ཆེན་བརྒྱད་དང་གྲངས་མེད་གསུམ་དུ་ཚོགས་སོག་པ་དེ་ཐར་པ་ཆ་མཐུན་གྱི་སྐབས་ཡིན་པར་ཁས་ལེན་ནོ། ། ཉན་ཐོས་ཀྱི་ཡིན་ཀྱང༌།
ཐར་ཆ་དང་ངེས་ཆ་ཚེ་གཅིག་ཁོ་ན་ལ་སྐྱེད་པ་ནི་མི་སྲིད་དེ། དེ་ཡི་སྔོན་དུ་ཐར་ཆ་མཐུན། ། ཞེས་བཤད་པའི་ཕྱིར་དང༌། མྱུར་ན་ཚེ་གསུམ་གྱིས་ཐར་པར་བཤད་པ་དེ་ཡང༌། ཐར་པ་ཆ་མཐུན་ནི་ཚེ་སྔ་མ་ལ་ངེས་པར་སྐྱེད་དགོས་པའི་ཕྱིར། མི་ཡི་ནང་ནས་འཕེན་པར་བྱེད། ། ཅེས་བཤད་པ་དེ་ནི་ཉན་རང་གི་དབང་དུ་བྱས་ཀྱི། བྱང་སེམས་ཀྱི་ཐར་ཆ་ནི་དུད་འགྲོའི་རྟེན་ལ་ཤིན་ཏུ་མང་བར་འདུལ་བའི་ལུང་ལས་བཤད་དོ། ། གསུམ་པ་མཐོང་བའི་ལམ་ནི་གཞུང་འགྲེལ་ཇི་ལྟ་བ་བཞིན་ཏེ། ལུགས་འདིའི་ཐུན་མོང་མ་ཡིན་པའི་རྣམ་པར་བཞག་པ་ལ་ནི་དཔྱད་པར་བྱ་བ་ཉུང་བའི་ཕྱིར།
དེ་ལྟ་མོད་ཀྱི། བདེན་པ་མངོན་པར་རྟོགས་པ་ལ་མཐོང་བའི་ལམ་གྱིས་མ་ཁྱབ་པ་དང༌། མཐོང་བ་དང༌། དམིགས་པ་དང༌། བྱ་བའི་མངོན་པར་རྟོགས་པ་གསུམ་ཀ་ཡང༌། བདེན་པ་མངོན་པར་རྟོགས་པ་མཚན་ཉིད་པ་ཡིན་པ་དང༌། དེར་གྱུར་པའི་ཤེས་པ་ལ་བདེན་པའི་རྣམ་པ་ཅན་གྱིས་ཁྱབ་ཀྱང༌། དེ་མ་ཡིན་པའི་མངོན་རྟོགས་ལ་བདེན་པའི་རྣམ་པ་ཅན་ཡིན་པས་མ་ཁྱབ་སྟེ། རྣམ་པ་ཤེས་རབ། ཅེས་འཆད་པའི་ཕྱིར།
ཆགས་བྲལ་སྔོན་སོང་གི་ཚེ་ཡང༌། ཤེས་བཟོད་གཉིས་བདག་ཏུ་ལྟ་བ་སྤོང་བ་ལ་ལྟོས་པའི་བར་ཆད་མེད་ལམ་དང་རྣམ་པར་གྲོལ་བའི་ལམ་དུ་བཤད་པས་ཆོག་པ་རྣམས་ཤེས་པར་བྱའོ། ། དེ་ལྟར་འཕགས་པའི་ལམ་ཇི་ལྟར་སྐྱེ་བའི་ཚུལ་བཤད་ནས། ལམ་དེ་ལ་གནས་པའི་གང་ཟག་གི་དབྱེ་བ་འཆད་པ་ལ། གསུམ་སྟེ། བརྒྱད་དུ་དབྱེ་བ། བདུན་དབྱེ་བ། གཉིས་སུ་དབྱེ་བ་རྣམས་སོ། ། དང་པོ་ལ་སྤྱིར་ཞུགས་གནས་གཉིས་ལས་ཞུགས་པ་ལའང་ཆོས་བཟོད་ཀྱི་རྟོགས་པ་ཐོབ་མྱོང་བ་ཞིག་ངེས་པར་དགོས་ཏེ། དབང་པོ་རྣོ་རྟུལ་དེ་དག་ཏུ། །
ཞེས་འཆད་པའི་ཕྱིར། འབྲས་གནས་སུ་འཇོག་པ་ལ། ཐ་ནའང་བཅུ་དྲུག་པའི་རྟོགས་པ་ཐོབ་མྱོང་བ་གཅིག་དགོས་ཏེ། བཅུ་དྲུག་པ་ལ་དེ་འབྲས་གནས། ། ཞེས་འཆད་པའི་ཕྱིར། འདིར་འབྲས་བུ་དང༌། དེ་ལ་ལྟོས་པའི་རྒྱུ་ངོས་མ་ཟིན་ན། རྒྱུ་ལ་ལྟོས་པ་དང༌། འབྲས་བུ་ལ་གནས་པའི་དབྱེ་བ་མང་པོ་པ་དེ་དག་ལ་རྨོངས་པར་འགྱུར་བའི་ཕྱིར། རྒྱུ་ནི་དགེ་སྦྱོང་གི་ཚུལ་ཏེ།
དེ་མེད་ན་འདིར་འཆད་པའི་འབྲས་བུ་དེ་མི་འབྱུང་བའི་ཕྱིར། དེ་གང་ཞེ་ན། ཟག་པ་མེད་པའི་བར་ཆད་མེད་ལམ་དེ། འཆལ་བའི་ཚུལ་ཁྲིམས་ཀྱི་ཐོབ་པ་གཅོད་པའི་ཕྱིར། འཆལ་ཚུལ་ལ་ཡང་གཉེན་པོ་སྡོམ་པ་གསུམ་གྱི་དབྱེ་བས་གསུམ་ཡོད་ཀྱང༌། འདིར་ཟག་མེད་སྡོམ་པ་ལ་ལྟོས་པ་ཡིན་ཏེ། དོན་དམ་པའི་དགེ་སྦྱོང་དུ་བྱེད་པའི་བྱེད་ཆོས་འཆད་པའི་སྐབས་ཡིན་པའི་ཕྱིར། དེ་ལའང་མཐོང་སྒོམ་གྱི་དབྱེ་བས་གཉིས་ཏེ། སྤང་བྱ་གཉིས་ཀྱི་དབྱེ་བས་སོ། ། དང་པོ་ལ་བཟོད་པ་བརྒྱད་དང༌།
ཕྱི་མ་ལ་སྤང་བྱའི་དབྱེ་བས་བརྒྱད་ཅུ་རྩ་གཅིག་གོ ། འཇིག་རྟེན་པའི་སྒོམ་ལམ་བར་ཆད་མེད་ལམ་རྣམས་ནི་དེར་མི་རུང་སྟེ། ཕྱི་རོལ་པ་ལ་དགེ་སྦྱོང་གི་ཚུལ་མེད་པའི་ཕྱིར་དང༌། དེས་ཐོབ་པའི་རྣམ་གྲོལ་ལམ་དང་སོ་སོར་བརྟགས་འགོག་གཉིས་ཀ་ལ་འཛིན་བྱེད་ཀྱི་ཐོབ་པ་མེད་པའི་ཕྱིར། འོ་ན་ཆགས་བྲལ་སྔོན་དུ་སོང་བ་ལ་སྐབས་འདིའི་འབྲས་བུ་བཞག་མི་རིགས་པར་འགྱུར་ཏེ། འཐོབ་བྱེད་དགེ་སྦྱོང་གི་ཚུལ་མེད་པའི་ཕྱིར། སྙམ་ན། མ་གྲུབ་སྟེ། མཐོང་ལམ་བཟོད་པ་བརྒྱད་པོ་ཉིད་ཆགས་བྲལ་སྔོན་དུ་སོང་བའི་ཕྱིར་འོང་དང་ཕྱིར་མི་འོང་གི་འབྲས་བུ་འཐོབ་བྱེད་དགེ་སྦྱོང་གི་ཚུལ་དུ་འཇོག་པའི་ཕྱིར། མ་ཡིན་ཏེ།
དེ་གཉིས་པོའི་སྤང་བྱའི་གཙོ་བོ་མ་སྤངས་པའི་ཕྱིར། ཞེ་ན། མ་ཡིན་ཏེ། འབྲས་བུ་བར་པ་གཉིས་སུ་མ་ཟད། འབྲས་བུ་བཞི་ཆར་གྱི་སྤང་བྱའི་གཙོ་བོ་ནི་སྲིད་པའི་རྩེ་མོའི་ཉོན་མོངས་པ་དག་ཡིན་ལ། དེ་ལའང་ཉི་ཚེ་བ་དང༌། ཁྱབ་པ་གཉིས་ལས། ཕྱི་མ་ནི་དགྲ་བཅོམ་པའི་འབྲས་བུ་ཉིད་ཀྱི་སྤང་བྱའི་གཙོ་བོ་ཡིན་ལ། དང་པོ་ནི། མཐོང་སྤང་སྟེ།
དེ་ལའང་སྒོམ་སྤང་དང་མ་འགྲེལ་བར་སྤངས་པས་ཆོག་པ་དང༌། སྒོམ་སྤང་དང་འགྲེལ་ནས་སྤོང་དགོས་པ་གཉིས་ལས། དང་པོ་ནི། རྒྱུན་ཞུགས་ཀྱིས་འབྲས་བུའི་སྤང་བྱའི་གཙོ་བོ་དང༌། གཉིས་པ་ལ། འདོད་ཉོན་དྲུག་པ་དང་སྦྲེལ་ནས་སྤོང་དགོས་པ་དང༌། དགུ་པ་དང་སྦྲེལ་ནས་སྤོང་དགོས་པ་གཉིས་ལས། དང་པོ་ནི། ཕྱིར་འོང་གི་འབྲས་བུའི་སྤང་བྱའི་གཙོ་བོ་དང༌། གཉིས་པ་ཕྱིར་མི་འོང་གི་འབྲས་བུའི་སྤང་བྱའི་གཙོ་བོར་འཇོག་དགོས་པས་སོ། །
དེ་ལ་འདི་སྙམ་དུ། དེ་ལྟར་མ་ཡིན་ཏེ། མཐོང་སྤང་སྤངས་ཟིན་ཀྱང༌། ཇི་སྲིད་འདོད་ཉོན་དྲུག་པ་དང་དགུ་པ་མ་སྤངས་པ་དེ་སྲིད་དུ་འབྲས་བུ་གཉིས་བཞག་ཏུ་མི་རུང་བས་སོ། ། ཞེ་ན། ཁྱབ་པ་འཁྲུལ་བ་ཡིན་ཏེ། འདོད་ཉོན་དྲུག་པ་དང་དགུ་པ་སྤངས་པའི་རྣམ་པར་གྲོལ་བའི་ལམ་དང་འགོག་བདེན་གྱི་ལྡོག་པ་ནས་འབྲས་བུ་བར་པ་དེ་དང་དེར་བཞག་མི་ནུས་པའི་ཕྱིར། ནུས་ན་མཐོང་ལམ་གྱི་སྔ་རོལ་དུའང་དེ་གཉིས་ཡོད་པར་ཐལ་བ་དང༌། རྗེས་སུའང་འབྲས་བུ་བར་པ་གཉིས་སུ་འཇོག་པ་ལ་འཇོག་བྱེད་ཀྱི་རྒྱུ་ལྔ་ཚང་མི་དགོས་པར་ཐལ་བའི་ཕྱིར། འོ་ན་ཇི་ལྟར་ཞེ་ན།
ཟག་མེད་བར་ཆད་མེད་ལམ་གྱིས་ཐ་མའི་ཆ་མཐུན་ལྔ་ལས་ཕལ་ཆེར་སྤངས་པ་དང༌། མ་ལུས་པར་སྤངས་པ་ལ་འབྲས་བུ་གཉིས་པོ་དེ་དང་དེར་འཇོག་ལ། ལྔའི་ནང་ནས་གསུམ་ནི་མཐོང་སྤང་ཁོ་ནར་ངེས་ཤིང༌། གཞན་གཉིས་པོ་ལའང་མཐོང་སྤང་དང་སྒོམ་སྤང་གི་ཆ་གཉིས་ལས། མཐོང་སྤང་གི་ཆ་དེ་མ་སྤངས་པར་ནི་འབྲས་བུ་དེ་དང་དེར་བཞག་དུ་མི་རུང་བ་ཡིན་ནོ། ། དེས་ན་བོད་ཕྱི་མ་རྣམས་ཀྱིས་འབྲས་བུའི་སྤང་བྱའི་གཙོ་བོ་དང༌། གང་ཟག་གི་སྤང་བྱའི་གཙོ་བོ་མ་ཕྱེད་པས་ནོངས་པ་ཡིན་ཏེ། གང་ཟག་དེ་ཕྱིར་འོང་དང་ཕྱིར་མི་འོང་དུ་འཇོག་པའི་སྤང་བྱའི་གཙོ་བོ་ནི། འདོད་ཉོན་དྲུག་པ་དང་དགུ་པ་ཉིད་ཡིན་པ་དང༌། དེའི་འབྲས་བུ་དེ་དེ་དང་དེ་ནི་མཐོང་སྤང་སྤངས་པ་ལ་ལྟོས་ནས་འཇོག་དགོས་པའི་བཤན་མ་ཕྱེད་པའི་ཕྱིར།
གཏན་ཚིགས་གཉིས་པ་བསྒྲུབས་ཟིན་ལ། དང་པོའི་ཤེས་བྱེད་ནི། གང་ཟག་དེ་འདོད་པར་སྐྱེ་བ་ལན་གཅིག་ལེན་པ་དང་མི་ལེན་པ་ནི། གང་ཟག་དེ་ཕྱིར་འོང་དང་ཕྱིར་མི་འོང་དུ་འཇོག་པའི་ཤེས་བྱེད་ཀྱི་གཙོ་བོ་ཡིན་ལ། དེའི་སྒྲུབ་བྱེད་ཀྱང༌། འདོད་པའི་སྒོམ་སྤང་དུ་གྱུར་པའི་ཉོན་མོངས་པ་མ་ལུས་པ་དང༌། ཕལ་ཆེ་བར་སྤངས་པའི་བྱེ་བྲག་ལ་བཞག་པའི་ཕྱིར། དོན་དེ་དག་ཀྱང༌། ཇི་སྐད་དུ། འཇིག་རྟེན་པ་ཡི་ཐོབ་འབྲས་ནི། །
བསྲེས་དང་ཟག་མེད་ཐོབ་འཛིན་ཕྱིར། ། ཞེས་སོ། ། འདི་ལའང་གཉིས་ཏེ། ཆགས་བྲལ་སྔོན་དུ་སོང་བ་དང་རིམ་གྱིས་པའོ། ། དང་པོའི་དབང་དུ་བྱས་ན། འགོག་བདེན་བསྲེ་བ་ཡིན་གྱི། རྣམ་པར་གྲོལ་བའི་ལམ་སྔོན་ཐོབ་པ་དེ་ནི་དེར་བསྲེ་རྒྱུ་མེད་དོ། ། འོ་ན་གང་ཞིག་དུས་ནམ་གྱི་ཚེ་ཞེ་ན། སྔོན་འཇིག་རྟེན་པའི་ལམ་གྱིས་ཐོབ་པའི་འགོག་པ་དེ་བཅུ་དྲུག་པའི་ཚེ་ནའོ། ། གང་དང་ཚུལ་ཇི་ལྟར་དུ་ཞེ་ན།
མཐོང་སྤང་སྤངས་པའི་འགོག་པ་དེ་དང་ཐོབ་པ་ཐུན་མོང་བ་གཅིག་གིས་འཛིན་པར་བསྲེ་བའོ། ། གཉིས་པོ་ཐུན་མོང་དུ་སྡོམ་བྱེད་ཀྱི་ཐོབ་པ་དེ་གང་ཞེ་ན། སྔོན་གྱི་འགོག་པ་དེའི་ཐོབ་པ་ཟག་བཅས་ཡིན་པ་ལས། འདིར་ནི་མཐོང་སྤང་སྤངས་པའི་ཐོབ་པ་ཟག་མེད་སྡོམ་བྱེད་ཐག་པ་དང་འདྲ་བ་དེའི་ཁོངས་སུ་བསྡམས་པའོ། ། དེས་ན་དེ་ཕྱིན་ཆད་སྔོན་གྱི་སྤངས་པ་དེ་ཐོབ་པ་ཟག་མེད་ཀྱིས་བཟུང་བས་ན། བསྲེས་དང་ཐོབ་འཛིན། ཞེས་པའི་དོན་ཚང་བའོ། ། ཡང་རིམ་གྱིས་པའི་དབང་དུ་བྱས་ན། འཇིག་རྟེན་པའི་ལམ་ཞི་རགས་ཅན་གྱིས་འདོད་ཉོན་དྲུག་པ་དང་དགུ་པ་སྤངས་པའི་ཚེ། རྣམ་པར་གྲོལ་བའི་ལམ་ནི་ཟག་བཅས་ཁོ་ན་ཡིན་པས་འབྲས་བུར་མི་རུང་ངོ༌། །
དེ་དང་དེ་སྤངས་པའི་འགོག་བདེན་ཐོབ་པ་ཟག་བཅས་ཀྱིས་བཅིངས་པ་དེ་ནི། སྐབས་དེར་བརྟག་པ་མཐར་བཟུང་བ་ཡིན་མོད། འབྲས་བུ་བར་མ་གཉིས་སུ་མི་རུང་སྟེ། རྒྱུ་ལྔ་མ་ཚང་བའི་ཕྱིར། མ་ཚང་བ་ཇི་ལྟར་ཞེ་ན། སྔོན་མཐོང་སྤང་སྤངས་པའི་འགོག་པ་དང༌། སྡོམ་བྱེད་ཀྱི་ཐོབ་པ་ཐུན་མོང་གཅིག་གིས་བསྡོམས་པའི་འགོག་པ་དེ་དང་དེའོ། ། དེའི་ཚེ་ཡང་སྤངས་པ་འཛིན་བྱེད་ཀྱི་ཐོབ་པ་ནི་མཐོང་སྤང་སྤངས་པའི་འགོག་བདེན་གྱི་ཐོབ་པ་དེ་ཉིད་ཡིན་ལ། དེ་འདྲ་དེས་ལམ་ཟག་བཅས་ཀྱི་སྤངས་པ་འདི་མ་བཟུང་ན། སྔོན་སོ་སོ་སྐྱེ་བོའི་དུས་སུ་འདོད་ཉོན་དྲུག་དགུ་སྤངས་པའི་འགོག་པ་ལས་ཉམས་བཞིན་པའི་ངང་ནས་སྐྱེ་བ་ལེན་པ་དེ་བཞིན་དུ།
འདིར་ཡང་དེ་ལྟར་ཐལ་བ་ལས། འདིར་ལན་གཅིག་ཉམས་ཀྱང་མི་འཆི་བ་ནི་འཛིན་བྱེད་ཟག་མེད་དེའི་མཐུ་ལས་ཡིན་ནོ། ། དོན་དེ་ཡང༌། ཇི་སྐད་དུ། འབྲས་ལས་ཉམས་པ་འཆི་བ་མེད། ། ཅེས་སོ། ། དེ་ལྟར་འབྲས་བུའི་རྒྱུ་བཤད་ནས། དེས་ཐོབ་པའི་འབྲས་བུ་ནི། གཉིས་ཏེ། འདུས་བྱས་དང༌།
འདུས་མ་བྱས་སོ། ། གཉིས་པ་ནི། རྒྱུ་མཐུན་དང༌། བྲལ་བའི་འབྲས་བུ་སྟེ། སྐྱེད་འབྲས་དང༌། ཐོབ་འབྲས་སུ་འདུག་པས་སོ། ། འབྲས་བུ་འདུས་མ་བྱས་པ་ནི་འགོག་པའི་བདེན་པ་ཉིད་དུ་ངེས་ལ། དེ་ལ་དབྱེ་ན་བརྒྱད་ཅུ་རྩ་དགུར་ཡོད་པ་ལས། འདོད་ཉོན་དྲུག་དགུ་སྤངས་པའི་འགོག་བདེན་གཉིས་པོ་མ་གཏོགས། གཞན་རྣམས་ལ་ལམ་ཟག་བཅས་ཀྱི་སྤངས་པ་མི་བཞག་སྟེ།
དེས་སྤངས་པ་དགེ་སྦྱོང་ཚུལ་གྱི་འབྲས་བུར་མི་རུང་བའི་ཕྱིར། གཉིས་པོ་དང་མི་མཚུངས་པ་ནི། སྐབས་གཉིས་པོ་དེར་ཟད་པ་རྣམས་ཐོབ་པ་ཟག་མེད་ཀྱི་ཕྱོགས་གཅིག་ཏུ་སྡོམ་པ་ཞེས་བྱ་བ་ཡོད་ལ། གཞན་ལ་དེ་མེད་པའི་ཕྱིར། གཉིས་པོ་ཡང་ལམ་ཟག་མེད་ཀྱིས་སྤངས་པའི་ཚེ་ན་ནི་ངག་ཏུ་བརྗོད་པའི་ཚུལ་ལ། ལམ་ཟག་མེད་ཀྱི་ངོ་སྐལ་གྱི་སྤང་བྱའི་གཙོ་བོ་འདོད་ཉོན་དྲུག་པ་སྤངས་པའི་དང༌། དགུ་པ་སྤངས་པའི་འགོག་བདེན་གཉིས་པོ་རེ་རེ་ནས་ཕྱིར་འོང་དང་ཕྱིར་མི་འོང་གི་འབྲས་བུ་མ་ཡིན་ཏེ། སྤང་བྱའི་གཙོ་བོ་མཐོང་སྤང་སྤངས་པ་ལ་ལྟོས་པའི་འབྲས་བུ་མ་ཡིན་པའི་ཕྱིར། སྤྱིར་དགེ་སྦྱོང་ཚུལ་གྱི་འབྲས་བུ་ནི་ཡིན་ཏེ། དེ་དག་བརྒྱད་ཅུ་རྩ་དགུའོ། །
ཞེས་པའི་གྲངས་ཚང་དགོས་པའི་ཕྱིར། འབྲས་བུ་འདུས་བྱས་ནི། ཇི་སྐད་དུ། གྲོལ་ལམ། ཞེས་བཤད་མོད། དེ་ལ་རྣམ་གྲོལ་ལམ་གྱིས་ཁྱབ་པ་མ་ཡིན་ཏེ། ལམ་ཟག་བཅས་ཀྱིས་ཐོབ་པའི་འགོག་བདེན་དགེ་སྦྱོང་ཚུལ་གྱི་འབྲས་བུར་འཇོག་པ་གཅིག་ཡོད་པ་དེའི་ཚེ། རྣམ་པར་གྲོལ་བའི་ལམ་དེའི་འབྲས་བུར་མི་རུང་བའི་ཕྱིར་ཏེ། དེ་དུས་ཀྱི་རྣམ་པར་གྲོལ་བའི་ལམ་དེ་ཟག་བཅས་ཡིན་པའི་ཕྱིར། དེས་ན་མཐོང་སྤང་སྤངས་པའི་འགོག་པ་དང་ཕྱོགས་གཅིག་པར་སྡོམ་བྱེད་ཀྱི་ཐོབ་པ་ཟག་མེད་དེའོ། །
འདི་ནི་མཐོང་སྤང་སྤངས་པའི་ཁྱད་པར་གྱི་ལམ་ཡིན་གྱི་ངོས་སྐལ་གྱི་སྒོམ་སྤང་སྤངས་པའི་རྣམ་གྲོལ་བའི་ལམ་དུ་ནི་མི་བཞག་ཏེ། སྤོང་བྱེད་ཟག་བཅས་ལ་གྲོལ་ལམ་ཟག་མེད་མི་འབྱུང་བའི་ཕྱིར། དེ་ལྟར་འཆད་པ་འདི་ཡང༌། འབྲས་བུ་བར་པ་གཉིས་ལམ་ཟག་བཅས་ཀྱིས་ཐོབ་པའི་ཚེ་ནའོ། ། འབྲས་བུ་འདུས་བྱས་དེ་ལའང་བརྒྱད་ཅུ་རྩ་དགུ་སྟེ། སྤང་བྱའི་དབྱེ་བ་ལས་སོ། ། སྒོམ་སྤང་སྤོང་བྱེད་ཀྱི་གཉེན་པོ་ཟག་བཅས་ལ་རྫས་ཀྱི་སྒོ་ནས་བརྒྱད་ཅུ་རྩ་གཅིག་དགོས་ཀྱང༌། ཟག་མེད་ལ་ནི་ལྡོག་པས་འབྱེད་པ་ཙམ་མ་གཏོགས་རྫས་ཀྱི་སྒོ་ནས་བཅོ་བརྒྱད་ལས་ལྷག་པ་མེད་དེ། གོང་མའི་ས་བརྒྱད་ཀྱི་སྤང་བྱ་བདུན་བཅུ་རྩ་གཉིས་པོ་ལན་དགུར་དྲིལ་ནས་སྤོང་བའི་ཕྱིར། དཔེར་ན་སྡུག་བསྔལ་ལ་ཆོས་ཤེས་སྒོམ་ལམ་དུ་གྱུར་པ་དེས་ས་བརྒྱད་ཀའི་སྡུག་བདེན་རྣམས་བསྡོམས་པ་ལ་དམིགས་ཤིང༌།
དེ་འདྲའི་རྗེས་ཤེས་ཆུང་ངུའི་ཆུང་ངུ་དེས་ས་བརྒྱད་ཀའི་ཉོན་མོངས་ཆེན་པོའི་ཆེན་པོ་རྣམས་ཅིག་ཆར་དུ་སྤོང་བ་བཞིན་ནོ། ། དེ་དུས་ཀྱི་འགོག་བདེན་རྣམས་ནི་རྫས་སོ་སོ་བ་བདུན་བཅུ་རྩ་གཉིས་སུ་འགྱུར་ལ། རྣམ་པར་གྲོལ་བའི་ལམ་ནི་རྫས་ཀྱི་སྒོ་ནས་དགུར་ངེས་ཏེ། རྒྱུ་མཐུན་བར་ཆད་མེད་ལམ་དགུར་གྲངས་ངེས་པའི་ཕྱིར། སྒོམ་སྤང་གི་སྐབས་འདིར་མཐོང་ལམ་ལྟར་ཁམས་གོང་འོག་གི་བདེན་པ་ལ་འཕར་འབབ་རེས་ཀྱི་བྱེད་པ་ནི་མ་ཡིན་ཏེ། འདོད་པ་ལ་ཆགས་བྲལ་བྱས་རྗེས་སུ་གོང་མ་ནས་ཆགས་བྲལ་གྱི་ཐོག་མ་འཛིན་པའི་ཕྱིར། དགེ་སྦྱོང་ཚུལ་གྱི་འབྲས་བུ་བརྒྱད་ཅུ་རྩ་དགུ་པོ་དེ་དག་རྒྱུན་ཞུགས་ལ་སོགས་པའི་འབྲས་བུ་བཞི་པོ་དེར་འདུ་བ་ནི་མ་ཡིན་ཏེ། གྱ་དགུའི་ནང་ནས་བཞི་མ་གཏོགས་གྱ་ལྔ་པོ་ཐམས་ཅད་བཞི་པོ་གང་རུང་དུ་མི་འདུ་བའི་ཕྱིར། བཞི་པོ་གང་ཞེ་ན། མཐོང་སྤང་སྤངས་པའི་དུས་ཀྱི་དང༌།
འདོད་ཉོན་དྲུག་པ་དང༌། དགུ་པ་དང༌། སྲིད་ཉོན་དགུ་པ་སྤངས་པའི་དུས་ཀྱི་དགེ་སྦྱོང་ཚུལ་གྱི་འབྲས་བུ་གང་ཡིན་པ་དེ་ཉིད་དོ། ། དེ་ལྟ་མོད་ཀྱི་འབྲས་གནས་བརྒྱད་ཅུ་རྩ་དགུ་པོ་ནི་ཕལ་ཆེར་རྒྱུན་ཞུགས་འབྲས་གནས་སོགས་བཞི་པོ་གང་རུང་དུ་འདུས་སོ། ། མ་འདུས་པ་གང་ཞེ་ན། མཐོང་ལམ་དུ་གྱུར་པའི་ཤེས་པ་ཐོག་མ་བདུན་པོ་དག་སྟེ། དེའི་ཤེས་བྱེད་ཀྱང༌། རྒྱུན་ཞུགས་ཀྱི་འབྲས་བུ་ཙམ་ཡང་ཐོབ་མ་མྱོང་བའི་ཕྱིར་རོ། ། དེ་ལྟར་འཆད་པ་འོ་ན། མདོ་ལས་དགེ་སྦྱོང་ཚུལ་གྱི་འབྲས་བུ་བཞི་ལས་གཞན་མ་བཤད་པས་གནོད་དོ་ཅེ་ན།
དེའི་ལན་དུ། འབྲས་བུ་བཞི་རྣམ་བཞག་པ་ནི། ། རྒྱུ་ལྔ་དག་ནི་སྲིད་ཕྱིར་རོ། ། ཞེས་པ་རྒྱུ་ཚང་བའི་འབྲས་བུའི་དབང་དུ་བྱས་ནས་བཞི་ཁོ་ནར་བཤད་པ་ཡིན་གྱི། དགེ་སྦྱོང་ཚུལ་གྱི་འབྲས་བུ་ཙམ་གྱི་དབང་དུ་བྱས་པ་མ་ཡིན་པས་ཉེས་པ་མེད་དོ། ། རྒྱུ་ལྔ་པོ་གང་ཞེ་ན། འབྲས་ལས་སྔོན་ལམ་བཏང་བ་དང༌། ། གཞན་ཐོབ་པ་དང་ཟད་སྡོམས་དང༌། ། ཤེས་པ་བརྒྱད་ཚན་ཐོབ་པ་དང༌། ། རྣམ་པ་བཅུ་དྲུག་ཐོབ་པའོ། །
ཞེས་པ་ལ། སྔོན་ལམ་ནི་ཞུགས་པའི་ལམ་སྟེ། ཟག་མེད་ཁོ་ནའོ། ། བཏང་བ་ཞེས་བྱ་བ་ནི། ཐོབ་པ་བཏང་ནས་མ་ཐོབ་པ་སྐྱེས་པ་ཞེས་བྱ་བའི་དོན་ཏེ། འབྲས་བུ་བཞི་པོ་གང་རུང་ཐོབ་པའི་ཚེ་དེ་ཉིད་ཀྱི་ཞུགས་ལམ་གང་ཡིན་པ་དེ་གཏོང་དགོས་པའི་ཕྱིར། གཞན་ཐོབ་དང༌། ཞེས་པ་ཞུགས་པ་ལས་གཞན་པའི་འབྲས་བུ་ནི་བཞི་པོ་ཁོ་ན་སྟེ། འབྲས་བུ་བརྒྱད་ཅུ་རྩ་ལྔ་གཞན་ལ་ཞུགས་འབྲས་གཉིས་སུ་ཕྱེ་ནས་འཆད་པ་མེད་པའི་ཕྱིར་དང༌། འབྲས་བུ་དེ་དག་གི་ཚེ་ན་ཞུགས་ལམ་བཏང་བའི་རྣམ་གཞག་ཀྱང་མེད་དོ། །
ཞེས་པ་ནི། གཞན་ཐོབ་ཅེས་པ་རྒྱས་པར་འཆད་པ་སྟེ། སྔོན་སྤང་བྱ་ཇི་སྙེད་སྤངས་པ་ཐམས་ཅད་བསྡོམ་པའི་ཐོབ་པ་ཐུན་མོང་བ་གཅིག་གསར་དུ་རྙེད་པའོ། ། དེའི་ཚེ་འགོག་བདེན་ཐོབ་པ་དང་བཅས་པ་ནི་རྒྱུ་ལྔ་ཚང་བའི་འབྲས་བུ་སྟེ། འདུས་བྱས་དང་འདུས་མ་བྱས་ཀྱི་མཚན་གཞིའོ། ། དེ་ལྟར་བཤད་པ་ན། བཅུ་དྲུག་པ་ལམ་རྗེས་ཤེས་ཀྱི་རང་ལྡོག་ནས་ནི། རྒྱུན་ཞུགས་ཀྱི་འབྲས་བུར་འཆད་དཀའ་བ་ཡིན་ཏེ། མཐོང་སྤང་ཀུན་སྦྱོར་གསུམ་སྤངས་པས་རབ་ཏུ་ཕྱེ་བ་མ་ཡིན་གྱི། ཁམས་གོང་གི་ལམ་མཐོང་སྤང་ཙམ་སྤངས་པས་རབ་ཏུ་ཕྱེ་བའི་ཕྱིར།
དེ་ལྟ་ན་ཡང་དེ་དུས་ཀྱི་ཐོབ་པ་ཟག་མེད་དེ་མཐོང་སྤང་སྤངས་པའི་རྣམ་གྲོལ་ལམ་དུ་འཆད་པ་ལ་འགལ་བ་མེད་དོ། ། རྒྱུ་མཚན་བཞི་པ། ཤེས་པ་བརྒྱད་ཚན་ཐོབ་པ་ཞེས་བྱ་བ་ནི། བདེན་པ་བཞི་ལ་ཆོས་ཤེས་དང་རྗེས་ཤེས་ཀྱི་དབྱེ་བས་བརྒྱད་པོ་དེ་ཐོབ་ཅེས་པ་བརྒྱད་ཀའི་ལྡན་པ་ཚང་བ་ལ་བྱ་བ་ཡིན་གྱི། ཤེས་པ་དེ་ཉིད་ཚང་དགོས་པ་ནི་མ་ཡིན་ནོ། ། འོ་ན་བཅུ་དྲུག་པའི་ཚེ་ཤེས་པ་བརྒྱད་ཚན་ཇི་ལྟར་ཐོབ་སྟེ། ཤེས་པ་དང་པོ་བདུན་ནི་ཞུགས་ལམ་ཡིན་པས་བཏང་ཟིན་པའི་ཕྱིར། སྙམ་ན། ཞུགས་ལམ་གྱི་ངོ་བོར་གྱུར་པའི་དེ་དག་བཏང་ཡང༌། བཅུ་དྲུག་པ་དང་དུས་མཉམ་དུ་སྔ་མ་བདུན་པོའི་ཐོབ་པ་འབྲས་བུའི་ངོ་བོར་གྱུར་པ་ཞིག་གསར་དུ་རྙེད་པའོ། །
དེའི་རྒྱུ་མཚན་ཡང༌། དུས་དེར་ཁམས་གོང་གི་བདེན་པ་བཞི་ལ་ལྟོས་པའི་མཐོང་སྤང་བརྒྱད་ཀ་སྤངས་པའི་སོ་སོར་བརྟགས་འགོག་འཛིན་བྱེད་ཀྱི་ཐོབ་པ་ཟག་མེད་གཅིག་རྙེད་པ་དེ་དང༌། ཤེས་པ་བརྒྱད་ཀའི་ཐོབ་པ་ཐུན་མོང་བ་ཡིན་ལ། དེ་རྙེད་པ་ན་ཤེས་པ་བརྒྱད་ཀ་ལྡན་པར་འཇོག་ནུས་པའི་ཕྱིར། དཔེ་དེ་བཞིན་དུ། སྒོམ་ལམ་ཟག་པ་ཡོད་མེད་གང་རུང་གི་འདོད་ཉོན་དྲུག་དགུ་སྤངས་པའི་ཚེ་ན་ཤེས་པ་བརྒྱད་ཚན་ཐོབ་པ་ཡིན་ཏེ། དེ་ལྡན་པའི་ཕྱིར། ཇི་ལྟར་ཞེ་ན། ཁམས་གོང་འོག་གི་མཐོང་སྤང་བརྒྱད་པོ་སྤངས་པའི་འགོག་བདེན་འཛིན་བྱེད་ཀྱི་ཐོབ་པ་ཐུན་མོང་བ་ཞིག་རྙེད་ལ། དེ་ཤེས་པ་བརྒྱད་ཀའི་ཐོབ་པ་ཐུན་མོང་བ་ཡིན་པའི་ཕྱིར།
གཏན་ཚིགས་དང་པོ་གྲུབ་སྟེ། འབྲས་བུ་བར་པ་གཉིས་ཀྱང་མཐོང་སྤང་བརྒྱད་པོ་སྤངས་པས་རབ་ཏུ་ཕྱེ་བའི་ཕྱིར། མཐོང་སྤང་སྤངས་པའི་འགོག་པ་དང་ལྷན་ཅིག་ཏུ་མ་སྡོམས་པའི་འདོད་ཉོན་དགུ་དྲུག་སྤངས་པའི་འགོག་བདེན་རང་ལྡོག་ནས་ཕྱིར་འོང་དང་ཕྱིར་མི་འོང་གི་འབྲས་བུར་བཞག་ཏུ་མི་རུང་བའི་ཕྱིར་ཏེ། ཐ་མའི་ཆ་མཐུན་ལྔ་ཕལ་ཆེར་རམ་མ་ལུས་པར་སྤངས་པས་རབ་ཏུ་ཕྱེ་བའི་འབྲས་བུ་མ་ཡིན་པའི་ཕྱིར། དེ་ལྟར་བཤད་པ་ན། འདོད་ཉོན་དྲུག་པ་དང་དགུ་པ་གང་རུང་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཡིན་ན། ཕྱིར་འོང་དང་ཕྱིར་མི་འོང་གི་འབྲས་བུ་གང་རུང་ཡིན་པས་མ་ཁྱབ་པ་ཉིད་དུ་ཤེས་སོ། ། རྣམ་པ་བཅུ་དྲུག་ཐོབ་པའི་དོན་ཀྱང༌། དེ་རང་གི་རྣམ་པ་ཅན་དུ་ཡོད་དགོས་པ་ནི་མ་ཡིན་གྱི། བཅུ་དྲུག་པའི་ཐོབ་པ་གསར་དུ་རྙེད་པའོ། །
བཅུ་དྲུག་ཚང་དགོས་པའི་ཤེས་བྱེད་ཀྱང༌། དེ་མ་ཚང་བར་ནི་བདེན་པ་བཞི་མི་ཤེས་ཤིང༌། དེ་མ་ཤེས་པར་ནི་བདེན་པ་རྣམས་མངོན་པར་མི་རྟོགས་ལ། དེ་མ་རྟོགས་པར་ནི་མཐོང་སྤང་སྤངས་པ་མི་འབྱུང་ཞིང༌། དེ་མེད་པར་འབྲས་བུ་བཞི་པོ་གང་དུ་ཡང་འཇོག་མི་ནུས་པའི་ཕྱིར། དེ་ཡང་སྤངས་པ་འཛིན་བྱེད་ཀྱི་ཐོབ་པ་ཟག་མེད་དེ་ཉིད་རྣམ་པ་བཅུ་དྲུག་གི་ཐོབ་པར་ཁས་ལེན་པའམ། དུས་མཉམ་པ་ཉིད་དུ་རྙེད་པ་གང་རུང་མེད། རྣམ་པ་བཅུ་དྲུག་པ་འདི་ཡང༌། ཁམས་གོང་འོག་གཉིས་ཀའི་བདེན་པ་བཞི་རྣམ་པ་ཡོངས་སུ་རྫོགས་པའི་དབང་དུ་བྱས་པ་ཡིན་གྱི། གང་རུང་གཅིག་གི་བདེན་པའི་རྣམ་པ་རྣམས་ཚང་བ་ཙམ་གྱིས་ནི་མི་ཆོག་སྟེ།
འབྲས་བུ་བཞི་པོ་དེ་དང་དེར་འཇོག་པ་ལ་ཁམས་གོང་མའི་མཐོང་སྤང་ཡང་སྤངས་དགོས་པའི་ཕྱིར། འོ་ན་ཤེས་པ་བརྒྱད་ཚན་ཐོབ་པར་བཤད་པ་ཉིད་ཀྱིས་ཆོག་མོད། རྣམ་པ་བཅུ་དྲུག་ཐོབ་པ་ལོགས་སུ་བཤད་མི་དགོས་སོ་སྙམ་ན། ཐོབ་བྱའི་རྫས་སོ་སོ་བ་རྣམས་ཀྱི་ཐོབ་པ་ཡང་རྫས་སོ་སོར་ཁས་ལེན་དགོས་པའི་ཕྱིར། འཇིག་རྟེན་པའི་ལམ་གྱིས་འདོད་ཉོན་དྲུག་པ་སྤངས་པའི་ཚེ་རྣམ་པ་བཅུ་དྲུག་ཐོབ་པ་ཇི་ལྟར་ཡོད་དེ། བར་ཆད་མེད་ལམ་ཟག་བཅས་ལ་རྣམ་པར་གྲོལ་བའི་ལམ་ཟག་བཅས་ལས་མེད་ཅིང༌། དེས་ཐོབ་པའི་འགོག་བདེན་ལ་ཡང་ཐོབ་པ་ཟག་བཅས་ལས་གཞན་མེད་པའི་ཕྱིར། ཞེ་ན། སྤང་གཉེན་དེ་ལ་ལྟོས་ནས་དེ་ལྟར་ངེས་ཀྱང༌། འབྲས་བུ་བཞི་ནི་མཐོང་སྤང་སྤངས་པས་རབ་ཏུ་ཕྱེ་བར་བཤད་པ་དེའི་ཚེ།
དེ་ལ་ལྟོས་པའི་འགོག་བདེན་འཛིན་བྱེད་ཀྱི་ཐོབ་པ་ལ་རྣམ་པ་བཅུ་དྲུག་གི་ཐོབ་པ་ཚང་དགོས་པའི་ཕྱིར། འདི་དག་ནི་ཐོབ་བྱའི་ཆོས་འདས་པའི་ཐོབ་པ་ད་ལྟར་བ་ཞེས་བྱ་བ་དེ་ཡིན་ནོ། ། དེ་ནས་ཞུགས་ལམ་གྱི་ངོ་བོ་ཡང་ངོས་གཟུང་བར་བྱ་སྟེ། བོད་ཀྱི་རྣམ་བཤད་མཛད་པ་དག་གི་བསམ་པ་ལ་འདོད་པའི་ཉོན་མོངས་དང་པོ་ནས་ལྔ་པའི་བར་ཐམས་ཅད་ཕྱིར་འོང་ལ་ལྟོས་པའི་སྤང་བྱ་དང༌། དེ་བཞིན་དུ་འདོད་ཉོན་བདུན་བརྒྱད་ཕྱིར་མི་འོང་ལ་དང༌། བསམ་གཏན་དང་པོ་ནས་སྲིད་ཉོན་བརྒྱད་པའི་བར་དགྲ་བཅོམ་པ་ལ་ལྟོས་པའི་སྤང་བྱ་ཡིན་ཞིང༌། དེ་དག་སྤོང་བྱེད་ཀྱི་བར་ཆད་མེད་ལམ་ཟག་པ་ཡོད་མེད་གང་ཡིན་ཀྱང་དེ་དང་དེའི་ཞུགས་ལམ་ཡིན་པས་ཁྱབ་པར་ཁས་འཆེའོ། ། དེ་མི་འཐད་པ་ལ་གཉིས་ཏེ། སྤང་བྱ་ངོས་མ་ཟིན་པ་དང༌། ཞུགས་ལམ་ངོས་མ་ཟིན་པའི་ཉེས་པའོ། །
དང་པོ་ལ། ཕྱིར་འོང་གི་སྤང་བྱ་ལ་དཔྱད་པ་དང༌། དེས་ལྷག་མ་མཚོན་པའོ། ། དང་པོ་ནི། འདོད་ཉོན་དང་པོ་ནས་ལྔ་པའི་བར་ཕྱིར་འོང་ལ་ལྟོས་པའི་སྤང་བྱ་མ་ཡིན་ཏེ། དེ་དང་དེ་སྤངས་མ་སྤངས་ལས་རྒྱུན་ཞུགས་ཀྱི་ཁྱད་པར་དེ་དང་དེ་དག་ཏུ་འཇོག་པ་ཡིན་གྱི། ཕྱིར་འོང་གི་ཁྱད་པར་དག་ཏུ་འཇོག་པ་མེད་པའི་ཕྱིར། དེར་འགྱུར་བ་ལ་དེ་དག་སྤངས་དགོས་པས་དེ་ལ་ལྟོས་པའི་སྤང་བྱར་འཇོག་ན་ནི། མཐོང་སྤང་རྣམས་ཀྱང་དེ་ལ་ལྟོས་པའི་སྤང་བྱ་ཉིད་དུ་འགྱུར་རོ། ། འོ་ན་དེ་དག་སྤོང་བ་ལ་བརྩོན་བཞིན་པ་རྣམས་ཕྱིར་འོང་ཞུགས་པར་འཇོག་པ་ཅི་ཞེ་ན།
རྒྱུན་ཞུགས་ཀྱི་འབྲས་བུ་ཁྱད་པར་ཅན་ལ་གནས་པ་དང༌། དེའི་རྒྱུ་མཚན་ཡང༌། སྤང་བྱ་ལྷག་མ་སྤོང་བ་ལ་བརྩོན་པས་ཡིན་གྱི། ཕྱིར་འོང་གི་སྤང་བྱ་སྤོང་བ་ལ་བརྩོན་པས་ཕྱིར་འོང་ཞུགས་པར་འཇོག་པ་ནི། འདོད་ཉོན་དྲུག་པ་སྤོང་བ་ལ་བརྩོན་པ་དེ་ལས་གཞན་མེད་དོ། ། གཉིས་པ་ནི། ལྷག་མ་གཞན་ལའང་དེ་བཞིན་དུ་སྦྱར་བར་བྱ་ཞིང༌། མདོར་ན། རྒྱུན་ཞུགས་དང་ཕྱིར་འོང་ཕྱིར་མི་འོང་གསུམ་པོ་གང་ཡིན་ཀྱང་རུང་སྟེ། འབྲས་གནས་ཙམ་པོར་འཇོག་བྱེད་ཀྱི་སྤང་བྱ་སྤངས་པ་ལས་ཙམ་པོ་དང༌།
ཁྱད་པར་ཅན་ལ་ལྟོས་པའི་སྤང་བྱ་དེའི་གཉེན་པོ་ཐོབ་པ་ལས་ཁྱད་པར་ཅན་དུ་འཇོག་པ་ཡིན་ནོ། ། གཉིས་པ་ལ། མི་འཐད་པའི་ཆ་དགག་པ་དང༌། འཐད་པ་ངོས་བཟུང་བའོ། ། དང་པོ་ནི། ཞུགས་ལམ་ཟག་བཅས་ནི་གཏན་མི་སྲིད་པ་ཡིན་ཏེ། ཞུགས་ལམ་ནི་རང་རང་ལ་ལྟོས་པའི་འབྲས་དུས་སུ་གཏོང་བར་ངེས་ལ། ཟག་བཅས་ལ་གཏོང་ཚུལ་དེ་འདྲ་མ་བཤད་པའི་ཕྱིར་དང༌། འབྲས་བུ་ཕྱི་མའི་ཞུགས་ལམ་ཡིན་ན། སྔ་མའི་ཁྱད་པར་གྱི་ལམ་ཡིན་དགོས་ཤིང༌།
དེ་ལ་ཟག་བཅས་མི་སྲིད་པའི་ཕྱིར། འོ་ན་བཅུ་དྲུག་པའི་རྗེས་སུ་ལམ་ཟག་བཅས་ཀྱིས་འདོད་ཉོན་དང་པོ་སོགས་སྤོང་བ་ལ་བརྩོན་པ་དེ་ཕྱིར་འོང་ཞུགས་པ་མ་ཡིན་པར་འགྱུར་ཏེ། དེ་ལ་དེའི་ཞུགས་ལམ་མེད་པའི་ཕྱིར་ཞེ་ན། གཏན་ཚིགས་མ་གྲུབ་པ་ཉིད་དེ། རྒྱུན་ཞུགས་ཀྱི་འབྲས་བུ་ཁྱད་པར་ཅན་རྒྱུད་ལ་ཡོད་པའི་ཕྱིར་ཏེ། རྒྱུན་ཞུགས་ཀྱི་འབྲས་བུ་རྒྱུད་ལ་ཡོད་པ་དེ་ཉིད་ཁྱད་པར་ཅན་དུ་བྱ་བའི་ལམ་ལ་ཞུགས་པའི་ཕྱིར། དེ་བཞིན་དུ་འདོད་ཉོན་དང་པོ་སོགས་ནས་ལྔ་པའི་བར་སྤོང་བྱེད་ཀྱི་ཟག་མེད་བར་ཆད་མེད་ལམ་ཡང་ཕྱིར་འོང་གི་ཞུགས་ལམ་དུ་མི་རུང་སྟེ། དེ་རང་རང་གིས་ཐོབ་པའི་འབྲས་བུ་དེ་རྒྱུ་ལྔ་ཚང་བའི་འབྲས་བུར་མི་རུང་བའི་ཕྱིར། ཁྱབ་པ་ལུང་གིས་གྲུབ། གཏན་ཚིགས་ནི།
འདོད་ཉོན་དྲུག་པ་སྤོང་བའི་ཟག་མེད་བར་ཆད་མེད་ལམ་དེ་རྒྱུན་ཞུགས་ཀྱི་འབྲས་བུ་ཁྱད་པར་ཅན་དུ་མི་རུང་བའི་རྒྱུ་མཚན་གྱིས་ཕྱིར་འོང་གི་ཞུགས་ལམ་དུ་མི་འཇོག་པ་བཞིན་ནོ། ། གཉིས་པ་ནི། རྒྱུན་ཞུགས་ཀྱི་འབྲས་བུའི་ངོས་འཛིན་བཤད་མ་ཐག་པ་དེ་ཉིད་ལ། ཙམ་པོ་དང༌། ཁྱད་པར་ཅན་གཉིས་ལས། གཉིས་པ་དེ་ཞུགས་ལམ་དུ་འཇོག་པ་ཡིན་ལ། དེ་འབྲས་བུ་ཁྱད་པར་ཅན་དུ་བྱེད་ཆོས་ནི། སྤང་བྱ་ལྷག་མ་སྤོང་བ་ལ་བརྩོན་ཟིན་པའི་ལམ་ཟག་པ་ཡོད་མེད་གང་ཡང་རུང་བ་དེའོ། ། དེས་ཁྱད་པར་དུ་བྱས་པའི་ལམ་བདེན་རྒྱུན་ཞུགས་ཀྱི་འབྲས་བུ་ཁྱད་པར་ཅན་དུ་བཞག་པ་དེ་ཆོས་ཅན། ཕྱིར་འོང་གི་ཞུགས་ལམ་ཡིན་ཏེ།
རྒྱུན་ཞུགས་ཀྱི་འབྲས་བུ་ཁྱད་པར་ཅན་ཡིན་པའི་ཕྱིར་ཏེ། མཐོང་སྤང་སྤངས་པའི་ཁྱད་པར་གྱི་ལམ་ཡིན་པའི་ཕྱིར། རྩ་བའི་ཁྱབ་འབྲེལ་ནི། རྒྱུན་ཞུགས་ཀྱི་འབྲས་བུ་ཁྱད་པར་ཅན་གྱི་རིགས་འདྲའི་རྒྱུན་དེ་ཉིད་སྤངས་པ་གཞན་དང་བསྲེས་པ་ནི་ཕྱིར་འོང་གི་འབྲས་བུར་འཇོག་པ་དང༌། ཞུགས་ལམ་གྱི་རྒྱུན་དེ་ཉིད་རྒྱུ་ལྔ་ཚང་བའི་ཚེ་འབྲས་བུར་འཇོག་པ་ལ་ཐུག་གོ ། གལ་ཏེ་འོ་ན། མཐོང་ལམ་སྐད་ཅིག་བཅོ་ལྔ་པོ་དེ་ཞུགས་ལམ་ཡིན་ནམ་མ་ཡིན། མ་ཡིན་ན་རྒྱུན་ཞུགས་ཀྱི་འབྲས་བུའི་ཞུགས་ལམ་གྱི་མཚན་གཞི་གང་ལ་བྱེད། ཡིན་ན་བཅུ་དྲུག་པའི་ཚེ་དེ་དག་གི་ཐོབ་པ་མི་ལྡན་པར་འགྱུར་ཏེ། འབྲས་དུས་སུ་ཞུགས་ལམ་མི་ལྡན་པའི་ཕྱིར།
ཞེ་ན། ལན་ལ་གཉིས་ཏེ། བཅོ་ལྔ་པོ་ཞུགས་ལམ་ཡིན་པར་བསྟན་པ་དང༌། དེ་ལ་ཉེས་པས་མི་གནོད་པའོ། ། དང་པོ་ནི། མཐོང་ལམ་ལ་གཉིས་ཏེ། ཆགས་བྲལ་སྔོན་དུ་མ་སོང་བ་དང༌། སོང་བའོ། ། དང་པོ་ལ། གཉིས་ཏེ།
འདོད་ཉོན་དང་པོ་ནས་ལྔ་པའི་བར་གང་རུང་ལ་ཆགས་བྲལ་སྔོན་དུ་མ་སོང་བ་དང༌། སོང་བའོ། ། དང་པོ་ནི། རྒྱུན་ཞུགས་ཀྱི་འབྲས་བུ་ཙམ་པོའི་ཞུགས་པ། གཉིས་པ་ནི། རྒྱུན་ཞུགས་ཀྱི་འབྲས་བུ་ཁྱད་པར་ཅན་གྱི་ཞུགས་པ། ཆགས་བྲལ་སྔོན་དུ་སོང་བའི་མཐོང་ལམ་ལའང་གཉིས་ཏེ། འདོད་ཉོན་དྲུག་པ་ལ་དང༌། དགུ་པ་ལའོ། ། དང་པོ་ལ།
དྲུག་པ་ཉིད་ལ་དང༌། ལྷག་མ་གཞན་ལ་ཡང་ཆགས་བྲལ་ལོ། ། དང་པོ་ནི་ཕྱིར་འོང་གི་འབྲས་བུ་ཙམ་པོའི་ཞུགས་ལམ་དང༌། གཉིས་པ་ནི་དེ་ཁྱད་པར་ཅན་གྱིའོ། ། གཉིས་པ་ལ། དགུ་པ་ཉིད་ལ་དང༌། ལྷག་མ་གཞན་ལ་ཆགས་བྲལ་སྔོན་སོང་ངོ༌། ། དང་པོ་ནི་ཕྱིར་འོང་གི་འབྲས་བུ་ཙམ་པོ་དང༌། གཉིས་པ་ནི་ཁྱད་པར་ཅན་གྱི་ཞུགས་ལམ་མོ། ། འོ་ན་རྒྱུན་ཞུགས་ཁྱད་པར་ཅན་གྱི་ཞུགས་ལམ་དེས་ཁྱད་པར་ཅན་གྱིས་འབྲས་བུ་དེ་དུས་ནམ་གྱི་ཚེ་མངོན་དུ་བྱས་ཞུགས་ལམ་ཙམ་པོས་འབྲས་བུ་ཙམ་པོ་མངོན་དུ་བྱས་པ་དང་དུས་མཚུངས་སམ་ཞེ་ན།
མ་ཡིན་ཏེ། འབྲས་བུ་ཙམ་ཁྱད་གཉིས་པོ་ཐོབ་པའི་དུས་མི་མཚུངས་པའི་ཕྱིར། གཅིག་ནི་མཐོང་སྤང་ལས་གྲོལ་ཙམ་གྱི་ཚེ་ན་ཡིན་ལ། ཅིག་ཤོས་ནི་དེས་སྤངས་པའི་ཁྱད་པར་གྱི་ལམ་གྱི་དུས་སུ་ཐོབ་པས་སོ། ། ཁྱད་པར་གྱི་ལམ་ནི་གསུམ་སྟེ། རྣམ་གྲོལ་གྱི་ལམ་གང་ཡིན་པ་དེའི་རྗེས་ཐོགས་སུ་བྱུང་ཞིང༌། མི་མཐུན་ཕྱོགས་སྤོང་བ་དང༌། ཡོན་ཏན་མངོན་དུ་བྱེད་པ་དང༌། མཐོང་བའི་ཆོས་ལ་བདེ་བར་གནས་པའོ། ། འདིར་ནི་མི་མཐུན་ཕྱོགས་སྤོང་བས་བརྩོན་པ་ནས་ཁྱད་པར་གྱི་ལམ་དུ་བཞག་དགོས་ཏེ།
བསམ་གཏན་གྱི་དངོས་གཞི་མ་ཐོབ་པ་ལ་གཞན་གཉིས་མི་འབྱུང་བའི་ཕྱིར། འོ་ན་འབྲས་བུ་ཁྱད་པར་ཅན་དུ་འཇོག་པ་ཁྱད་པར་ཅན་གྱི་ཞུགས་ལམ་སྔོན་དུ་སོང་མ་སོང་འདྲ་བར་འགྱུར་ཏེ། ཇི་སྲིད་སྤང་བྱ་ཕྱི་མ་སྤོང་བའི་ལམ་མ་ཐོབ་པ་དེ་སྲིད་དུ་ནི་འབྲས་བུ་ཁྱད་པར་ཅན་འཇོག་མི་ནུས་པའི་ཕྱིར། ཞེ་ན། སྤྱི་ཙམ་ནི། ཇི་སྐད་དུ། མི་བརྩོན་པ་ནི་ཞུགས་མ་ཡིན། ། ཞེས་འབྲས་བུ་ཁྱད་པར་ཅན་དུ་འཇོག་པ་ལ། ལམ་ཕྱི་མ་ལ་བརྩོན་པ་ཞིག་དགོས་པར་བཤད་ཀྱང༌། ཆགས་བྲལ་སྔོན་དུ་སྔོན་སོང་བའི་རིགས་ནས་རིགས་སྐྱེ་དང་ཚེ་གཅིག་བར་ཆད་གཅིག་པ་ཡིན་ན་འབྲས་གནས་ཁྱད་པར་ཅན་ཡིན་དགོས་པ་དང༌།
སྤང་བྱ་ཕྱི་མ་སྤོང་བ་ལ་མི་བརྩོན་པས་ཁྱབ་པར་འགྲེལ་པ་ཉིད་དུ་བཤད་ལ། དེ་ལྟ་བུའི་དབང་དུ་བྱས་ནས་འབྲས་བུ་ཁྱད་པར་ཅན་ལ་ལྟོས་པའི་ཞུགས་པ་འཆད་པ་མི་འགལ་ལོ། ། གཉིས་པ་ནི། དེ་ལྟར་ཁས་བླངས་པ་ལ་འབྲས་བུའི་དུས་སུ་ཤེས་པ་དང་མི་ལྡན་པར་ཐལ་བའི་ཉེས་པ་མེད་དེ། དེའི་ཚེ་ཞུགས་ལམ་གྱིས་བསྡུས་པའི་ཤེས་པ་བཏང་བར་འདོད་པ་ཡིན་གྱི། འབྲས་བུའི་མིང་ཅན་གྱི་ཤེས་པ་དེ་བཏང་བར་མི་འདོད་པའི་ཕྱིར། མདོར་ན་འབྲས་བུའི་མིང་ཐོབ་པ་ན་ཞུགས་ལམ་གྱི་མིང་དོར་བ་དེ་ཙམ་ལ་བཏང་བའི་ཐ་སྙད་བྱས་སོ། ། གལ་ཏེ། འོ་ན། བཟོད་པ་བརྒྱད་པོ་རྒྱུན་ཞུགས་དང་ཆགས་བྲལ་སྔོན་སོང་གི་ཞུགས་པར་འཆད་ན།
འདོད་ཉོན་དྲུག་དགུ་དང་སྲིད་ཉོན་དགུ་པ་སྤོང་བའི་ཟག་མེད་བར་ཆད་མེད་ལམ་འབྲས་བུ་ཕྱི་མ་གསུམ་གྱི་ཞུགས་ལམ་དུ་མི་འཆད་པ་འགལ་ལོ་ཞེ་ན། ལན་ལ་ཕྲ་རགས་གཉིས་ལས། རགས་པར་ན། མཚུངས་པ་མ་ཡིན་ཏེ། རྒྱུན་ཞུགས་ཀྱི་འབྲས་བུ་ནི་མཐོང་སྤང་སྤངས་པ་ཙམ་གྱིས་རབ་ཏུ་ཕྱེ་བས། དེ་སྤོང་བྱེད་ཀྱི་བར་ཆད་མེད་ལམ་དུ་རུང་ལ། འབྲས་བུ་ཕྱི་མ་གསུམ་ནི། འདོད་ཉོན་དྲུག་པ་དང༌། དགུ་པ་དང༌། སྲིད་ཉོན་དགུ་པ་ཙམ་སྤང་བས་རབ་ཏུ་ཕྱེ་བ་མ་ཡིན་པའི་ཕྱིར།
འབྲས་བུ་དེའི་ཕྱོགས་གཅིག་ཐོབ་བྱེད་ཀྱི་ལམ་ཡིན་པས་ཞུགས་ལམ་དུ་འཇོག་ན། བཟོད་པ་བརྒྱད་པོ་དགྲ་བཅོམ་པ་དང༌། རིམ་གྱིས་པའི་ཕྱིར་འོང་དང་ཕྱིར་མི་འོང་གི་འབྲས་བུའི་ཞུགས་ལམ་དུ་འགྱུར་རོ། ། གཉིས་པ་ནི། ཞིབ་མོར་ན། བཟོད་པ་བརྒྱད་པོ་རེ་རེ་ནས་འབྲས་བུ་དང་པོའི་ཞུགས་ལམ་དུ་མི་འཇོག་པར་བརྒྱད་ཀའི་རང་ལྡོག་ནས་འཇོག་པ་དང༌། ཤེས་པ་བདུན་པོ་ཞུགས་ལམ་དངོས་སུ་མི་འཇོག་པ་དང༌། ཞུགས་པ་ཡིན་ན་ཞུགས་ལམ་ལ་གནས་བཞིན་པ་ཡིན་པས་མ་ཁྱབ་པ་དང༌། འདོད་ཉོན་དྲུག་པ་སྤངས་པའི་འགོག་བདེན་གྱི་ཐོབ་པ་ཟག་བཅས་དང་ལྷན་ཅིག་པའི་བཟོད་པ་བརྒྱད་པོ་དེ་ཆགས་བྲལ་སྔོན་དུ་སོང་བའི་ཕྱིར་འོང་གི་ཞུགས་ལམ་ཡིན་པ་དང༌། འདོད་ཉོན་དགུ་པ་སྤང་པའི་འགོག་བདེན་གྱི་ཐོབ་པ་ཟག་བཅས་དང་ལྷན་ཅིག་པའི་བཟོད་པ་བརྒྱད་པོ་དེ་ཆགས་བྲལ་སྔོན་དུ་སོང་བའི་ཕྱིར་མི་འོང་གི་འབྲས་བུ་ལ་ལྟོས་པའི་ཞུགས་ལམ་ཡིན་པ་དང༌།
མཐོང་སྤང་ཀུན་སྦྱོར་གསུམ་སྤངས་པའི་འགོག་བདེན་གྱི་ཐོབ་པ་ཟག་མེད་སྤང་བྱ་ཕྱི་མ་སྤོང་བའི་ལམ་གྱིས་ཁྱད་པར་དུ་བྱས་པ་དེ་རིམ་གྱིས་པའི་ཕྱིར་འོང་གི་ཞུགས་ལམ་དང༌། མཐོང་སྤང་ཀུན་སྦྱོར་གསུམ་དང་འདོད་ཉོན་དྲུག་པ་སྤངས་པའི་འགོག་བདེན་གྱི་ཐོབ་པ་ཟག་མེད་སྤང་བྱ་ཕྱི་མ་སྤོང་བའི་ལམ་གྱིས་ལམ་སྔ་མའི་ཁྱད་པར་གྱི་ལམ་དུ་བྱས་པ་དེ་རིམ་གྱིས་པའི་ཕྱིར་མི་འོང་གི་འབྲས་བུའི་ཞུགས་ལམ་དང༌། ཐ་མའི་ཆ་མཐུན་ལྔ་སྤངས་པའི་འགོག་བདེན་གྱི་ཐོབ་པ། ཁམས་གོང་གི་ཉོན་མོངས་སྤོང་བའི་ལམ་གྱིས་ལམ་ལྔ་མའི་ཁྱད་པར་གྱི་ལམ་དུ་བྱས་པ་དེ། དགྲ་བཅོམ་པའི་འབྲས་བུའི་ཞུགས་ལམ་གྱི་མཚན་གཞིའོ། ། དེ་ལྟར་བཤད་པ་ན། ལམ་སྔ་མའི་ཁྱད་པར་གྱི་ལམ་དང༌། ལམ་ཕྱི་མའི་བར་ཆད་མེད་ལམ་གྱི་གཞི་མཐུན་ཡོད་ཅེས་བྱ་བ་ནི་མ་ཡིན་གྱི། ལམ་ཕྱི་མའི་བར་ཆད་མེད་ལམ་དེས་སྔ་མའི་རྣམ་གྲོལ་ལམ་གྱི་རིགས་རྒྱུན་བཟང་པོར་བྱས་པ་དེ་ལ་སྔ་མའི་ཁྱད་པར་གྱི་ལམ་ཞེས་འཆད་པའོ། ། དོན་དེ་དག་ཀྱང༌།
ཇི་སྐད་དུ། འབྲས་ཐོབ་འབྲས་བུའི་ཁྱད་པར་གྱི། ། ལམ་ཐོབ་མེད་པས་དེ་ཡི་ཕྱིར། ། འབྲས་གནས་ཁྱབ་པར་བྱ་བའི་ཕྱིར། ། མི་བརྩོན་པ་ནི་ཞུགས་མ་ཡིན། ། ཞེས་སོགས། གཞུང་འདིའི་དོན་ལ་བོད་ཀུན། རྒྱུན་ཞུགས་སོགས་ཁྱད་པར་ཅན་ཡིན་ན། ཕྱི་མའི་ཞུགས་པ་ཡིན་པས་ཁྱབ་པ་དང༌། ཞུགས་པ་ཡིན་ན།
ཕྱི་མ་ཐོབ་ཕྱིར་དུ་སྤང་བྱ་སྤོང་བ་ལ་བརྩོན་པས་ཁྱབ་པ་ཁས་ལེན་པར་བྱེད་དོ། ། ཁྱད་པར་ཅན་ལ་ཞུགས་པས་ཁྱབ་པ་དེ་ལྟ་མོད་ཀྱི་ཕྱི་མ་ནི་མ་ངེས་ཏེ། ཆགས་བྲལ་སྔོན་དུ་སོང་བའི་རིགས་ནས་རིགས་སྐྱེ་དང་ཚེ་གཅིག་བར་ཆད་གཅིག་པ་རྒྱུན་ཞུགས་ཀྱི་འབྲས་བུའི་ཁྱད་པར་གྱི་ལམ་གནས་པ་དེས་མ་ངེས་སོ། ། དེ་སྤང་བྱ་ལྷག་མ་སྤོང་བ་ལ་བརྩོན་པ་ནི་མ་ཡིན་ཏེ། དེ་ལྟ་ན་སྐྱེ་བའི་ཁྱད་པར་མི་འགྲུབ་པའི་ཕྱིར། སྐབས་འདིར་རྒྱུན་ཞུགས་ལ་ཆགས་བྲལ་སྔོན་དུ་སོང་བ་མེད་དོ། ། ཞེས་མཐུན་པར་སྨྲ་ཡང༌། ཞིབ་ཏུ་འབྱེད་དགོས་པ་ཡིན་ཏེ། ཇི་སྐད་དུ། རྣམ་པ་ལྔ་ཡི་བར་བཅོམ་པ་དང༌། །
ཞེས་པས་ཆགས་བྲལ་སྔོན་དུ་སོང་བའི་རྒྱུན་དུ་ཞུགས་པ་ཞིག་བཤད་ལ། ལྔ་པའི་བར་དེ་དག་རྒྱུན་ཞུགས་ལ་ལྟོས་པའི་སྤང་བྱ་ཉིད་དུ་ངེས་པའི་ཕྱིར། དེ་ཙམ་གྱི་རྒྱུན་ཞུགས་ལ་ཆགས་བྲལ་སྔོན་སོང་ཡོད་པའི་གོ་མི་ཆོད་ན། ཕྱིར་འོང་དང་ཕྱིར་མི་འོང་ལའང་དེ་མི་སྲིད་པར་འགྱུར་རོ། ། མི་མཚུངས་ཏེ། དེ་གཉིས་ཀྱི་སྤང་བྱའི་གཙོ་བོ་མཐོང་ལམ་གྱི་སྔ་རོལ་དུ་སྤངས་པ་སྲིད་པའི་ཕྱིར་རོ། ། ཞེ་ན། སྤང་བྱའི་གཙོ་བོ་གང་ལ་ལྟོས་ནས་འཇོག གང་ཟག་ལ་ལྟོས་ནས་སམ། འབྲས་བུ་ལ་ལྟོས་ནས་ཡིན།
དང་པོ་ལྟར་ན། རྒྱུན་ཞུགས་ལ་དེ་ཡོད་པར་འགྱུར་ཏེ། གང་ཟག་དེ་རིགས་ནས་རིགས་སྐྱེར་འཇོག་པའི་སྤང་བྱའི་གཙོ་བོ་ནི་འདོད་ཉོན་གསུམ་པ་ཡིན་ལ། དེ་སྔོན་བྱིས་པའི་ལམ་གྱིས་སྤངས་པ་སྲིད་པའི་ཕྱིར། དཔེར་ན་ཕྱིར་འོང་དང་ཕྱིར་མི་འོང་དུ་འཇོག་པའི་སྤང་བྱའི་གཙོ་བོ་འདོད་ཉོན་དྲུག་པ་དང་དགུ་པ་དག་ཡིན་པའི་རྒྱུ་མཚན་གྱིས་གཉིས་པོ་ལ་ཆགས་བྲལ་སྔོན་སོང་འཇོག་པ་བཞིན་ནོ། ། གཉིས་པ་ལྟར་ན། གཉིས་པོ་ལའང་ཆགས་བྲལ་སྔོན་སོང་མི་སྲིད་པར་འགྱུར་ཏེ་འབྲས་བུ་གཉིས་པོའི་སྤང་བྱའི་གཙོ་བོ་སྔོན་གྱི་ལམ་གྱིས་སྤངས་པ་མི་སྲིད་པའི་ཕྱིར། གཉིས་པོའི་སྤང་བྱའི་གཙོ་བོ་ནི་ཐ་མའི་ཆ་དང་མཐུན་པ་ལྔ་པོ་དག་ཡིན་པའི་ཕྱིར། དེའི་ཤེས་བྱེད་ཀྱང༌། ཟག་མེད་ཐོབ་འཛིན་ཕྱིར།
ཞེས་པའི་འགྲེལ་པར་མདོ་དྲངས་པ་ལས། ལན་གཅིག་ཕྱིར་འོང་བའི་འབྲས་བུ་གང་ཞེ་ན། ཀུན་ཏུ་སྦྱོར་བ་གསུམ་སྤངས་པ་དང༌། འདོད་ཆགས་དང༌། ཞེ་སྡང་དང༌། གཏི་མུག་རྣམས་སྲབ་པ་གང་ཡིན་པ་དེ་ཡིན་ནོ། ། ཕྱིར་མི་འོང་བའི་འབྲས་བུ་གང་ཞེ་ན། ཀུན་ཏུ་སྦྱོར་བ་ཐ་མའི་ཆ་དང་མཐུན་པ་ལྔ་སྤངས་པ་གང་ཡིན་པ་དེ་ཡིན་ནོ། ། ཞེས་གསུངས་སོ། ། དེ་ལྟར་བཤད་པ་ན།
སྔ་རབས་པ་མང་པོ་དག ཆགས་བྲལ་སྔོན་སོང་གཉིས་ཞུགས་པ་དང་གནས་པ་ལ་སྤངས་པའི་ཁྱད་པར་མེད་ཅིང༌། རྟོགས་པའི་ཁྱད་པར་གྱིས་འབྱེད་དོ་ཞེས་ཟེར་བ་མི་རིགས་ཏེ། གཉིས་པོ་ལ་མཐོང་སྤང་སྤངས་པ་དགོས་མི་དགོས་ཀྱི་ཁྱད་པར་ཤིན་ཏུ་ཆེ་བའི་ཕྱིར། དེ་ལས་གཞན་དུ་ན། ཟག་མེད་ལམ་གྱི་འདོད་ཉོན་དྲུག་དགུ་སྤངས་པའི་རྣམ་གྲོལ་ལམ་གཉིས་པོ་ཕྱིར་འོང་དང་ཕྱིར་མི་འོང་གི་འབྲས་བུ་གོ་ཆོད་པོར་འགྱུར་ཏེ། ཉོན་མོངས་དྲུག་དགུ་གཉིས་པོ་འབྲས་བུ་གཉིས་པོའི་སྤང་བྱའི་གཙོ་བོ་ཡིན་པའི་ཕྱིར་དེ་ལྟར་འདོད་མཁན་ཡང་མང་བས་རྒྱུ་ལྔ་ཚང་བའི་འབྲས་བུར་ཐལ་བ་དང༌། ཐ་མའི་ཆ་མཐུན་ལྔ་ཕལ་ཆེར་དང་མ་ལུས་པར་སྤངས་པའི་རྣམ་གྲོལ་ལམ་དུ་ཐལ་བར་འགྱུར་རོ། ། རྣམ་པར་གྲོལ་བའི་ལམ་གང་ཞིག ཐ་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར།
དེ་ཡང་ཟག་མེད་བར་ཆད་མེད་ལམ་གྱིས་འདོད་ཉོན་དྲུག་དགུ་སྤངས་པའི་འགོག་བདེན་གཉིས་པོ་རེ་རེ་ནས་ཆོས་ཅན། མཐོང་ལམ་བར་ཆད་མེད་ལམ་གྱི་བྲལ་འབྲས་སུ་འགྱུར་ཏེ། ཕྱིར་འོང་དང་ཕྱིར་མི་འོང་གི་འབྲས་བུ་འདུས་མ་བྱས་དག་ཡིན་པའི་ཕྱིར། དེ་ལྟ་ན་འབྲས་བུ་བཞི་པོ་ནི། རང་རང་གི་སྤང་བྱའི་གཙོ་བོ་ལ་ཆགས་བྲལ་སྔོན་དུ་སོང་བ་མི་སྲིད་ལ། འབྲས་བུ་བརྒྱད་ཅུ་རྩ་དགུའི་ནང་གི་འབྲས་བུ་རྣམས་ལ་ནི་ཆགས་བྲལ་སྔོན་སོང་ཤིན་དུ་མང་བ་ཡིན་ཏེ། སྔོན་ཅི་ཡང་མེད་མན་ཆད་ལ་ཉོན་མོངས་ཀྱི་རྣམ་པ་རེ་རེ་བ་ནས་ཆགས་བྲལ་སྔོན་དུ་སོང་བའི་སྒོམ་ལམ་པ། ལམ་བཞིའི་ནང་ནས་ཁྱད་པར་ལམ་ལ་གནས་པ་དེའི་རྒྱུད་ཀྱི་འདོད་ཉོན་དང་པོ་སྤངས་པའི་འགོག་བདེན་ནས། ཅི་ཡང་མེད་ཀྱི་དགུ་པ་སྤངས་པའི་འགོག་བདེན་གྱི་བར་ཐམས་ཅད། འབྲས་བུ་རང་རང་ལ་ལྟོས་པའི་སྤང་བྱའི་གཙོ་བོ་མཐོང་ལམ་གྱི་སྔར་བྱིས་པའི་ལམ་གྱིས་སྤངས་པ་གང་ཞིག
དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། དེའི་འབྲས་བུ་ཡིན་ཏེ། དེ་དག་སྤངས་པ་གང་ཞིག སྤངས་པ་དེ་དག་གི་གཉེན་པོ་ཟག་མེད་ཀྱི་དབང་པོ་ཐོབ་པའི་ཕྱིར་ཏེ། བྲལ་བ་དེ་དག་འཛིན་བྱེད་ཀྱི་ཟག་མེད་ཀྱི་ཐོབ་པ་རྙེད་པའི་ཕྱིར། ཇི་སྐད་དུ་ཡང༌། འཇིག་རྟེན་པ་ཡི་ཆགས་བྲལ་བའི། ། འཕགས་ལ་བྲལ་བའི་ཐོབ་རྣམ་གཉིས། ། ཞེས་སོ། ། བསྲེས་དང་ཞེས་པའི་དོན་ནི་འདི་ལ་ཚང་དགོས་པ་མ་ཡིན་ནོ། །
དེ་ལྟར་ན་རྒྱུན་ཞུགས་ཕྱིར་འོང༌། ཕྱིར་མི་འོང་གསུམ་ཀའི་འབྲས་བུ་ལ་ནི་ཆགས་བྲལ་སྔོན་སོང་མི་སྲིད་ལ། གང་ཟག་ལ་ནི་ཆགས་བྲལ་སྔོན་སོང་སྲིད་པར་རིགས་པས་ཐོབ་ཅིང་གཞུང་ལས་བཤད་པ་དེ་ལྟ་མོད་ཀྱི། དགྲ་བཅོམ་པའི་ནི་འབྲས་བུར་མ་ཟད་གང་ཟག་ལ་ཡང་ཆགས་བྲལ་སྔོན་སོང་མེད་དེ། དགྲ་བཅོམ་པ་ལ་ལྟོས་པའི་སྤང་བྱ་ནི་སྣ་གཅིག་ཀྱང་སྔོན་བྱིས་ལམ་གྱིས་སྤངས་པ་མེད་པའི་ཕྱིར་དང༌། གཞུང་ལས་ཀྱང་མ་བཤད་པའི་ཕྱིར། འོ་ན་ཆགས་བྲལ་སྔོན་དུ་སོང་བའི་ཕྱིར་མི་འོང་གི་ཐོབ་པའི་དགྲ་བཅོམ་པ་ལ་ཆགས་བྲལ་སྔོན་སོང་ཡོད་པའི་གཏན་ཚིགས་སུ་འགྱུར་བ་མ་ཡིན་ནམ། ཞེ་ན། མ་ཡིན་ཏེ། ཅི་ཡང་མེད་མན་ཆད་ཀྱི་ཉོན་མོངས་པའི་རྣམ་པ་གང་ཡིན་ཀྱང༌།
དགྲ་བཅོམ་པ་ལ་ལྟོས་པའི་སྤང་བྱར་མི་རུང་བའི་ཕྱིར། དེས་ན་གང་ཟག་གི་ཆགས་བྲལ་སྔོན་སོང་འཇོག་པའང༌། གང་ཟག་དེ་ཉིད་ཀྱི་ཁྱད་པར་ལ་ལྟོས་པའི་སྤང་བྱ་ལ་ཆགས་བྲལ་སྔོན་དུ་སོང་བ་ཞིག་དགོས་ཏེ། ཕྱིར་མི་འོང་ཆགས་བྲལ་སྔོན་སོང་དུ་འཇོག་པ། དེ་ལ་ལྟོས་པའི་སྤང་བྱ་ཞིག་བྱིས་ལམ་གྱི་སྤངས་དགོས་པ་བཞིན། དེས་ན་འདོད་པ་ལ་ཆགས་བྲལ་སྔོན་དུ་སོང་ནས་མཐོང་ལམ་བཟོད་པ་བརྒྱད་པོ་གང་རུང་ལ་གནས་པ་དེ་ནི་ཕྱིར་མི་འོང་གི་འབྲས་བུ་ལ་ཞུགས་པ་ཞེས་བྱ་སྟེ། ཕྱིར་མི་འོང་གི་འབྲས་བུ་ལ་ལྟོས་པའི་སྤང་བྱ་སྤོང་བ་ལ་བརྩོན་བཞིན་པ་ཡིན་པའི་ཕྱིར། དེའི་ཕྱིར་ཡང་ཕྱིར་མི་འོང་གི་སྤང་བྱ་ལ་ཆགས་བྲལ་སྔོན་སོང་མ་ཡིན་ནོ། ། འདིས་ཐོབ་པའི་ཕྱིར་མི་འོང་གི་འབྲས་བུ་དེ་ལ་བོད་ཀྱི་སློབ་དཔོན་དག་འབྲས་བུ་ཐོད་རྒལ་བའི་མིང་གིས་འདོགས་པར་མཛད་ལ། འགྲེལ་པར།
སྒོམ་པས་སྤང་བྱ་མ་སྤངས་ན་ཞེས་པ་མན་ཆོད་ལ་མཐར་གྱིས་འཇུག་པ་ཞེས་པ་ལ་དཔག་པ་ཡིན་མོད། དེའི་དོན་ནི་འབྲས་བུ་ལ་མཐར་གྱིས་འཇུག་པ་ཞེས་བྱ་བའི་དོན་ནི་མ་ཡིན་ཏེ། སྤང་བྱ་སྤོང་ཚུལ་མཐར་གྱིས་པ་ཞེས་བྱ་བའི་དོན་ཡིན་པས། སྔ་མ་ལ་མཐར་གྱིས་པ་མ་ཡིན་པའམ། ཆགས་བྲལ་སྔོན་སོང་ཉིད་ཀྱི་ཐ་སྙད་མཛེས་སོ། ། འབྲས་བུ་ཐོད་རྒལ་བར་འདོད་པ་དེ་ལྟ་ན། མཐོང་སྤང་སྤངས་པའི་འབྲས་བུ་མངོན་དུ་མ་བྱས་པར། སྒོམ་སྤང་སྤངས་པའི་འབྲས་བུ་མངོན་དུ་བྱས་པ་ཞིག་འདོད་དགོས་པར་འགྱུར་རོ། ། གལ་ཏེ། རྒྱུན་ཞུགས་ཀྱི་འབྲས་བུ་མངོན་དུ་མ་བྱས་པར།
ཕྱིར་འོང་གི་འབྲས་བུ་མངོན་དུ་བྱས་པས་དེར་བཏགས་སོ་སྙམ་ན། དེ་མ་བྱས་པར་མི་འགྲུབ་སྟེ། མཐོང་སྤང་སྤངས་པའི་འབྲས་བུ་མངོན་དུ་མ་བྱས་པར། སྒོམ་སྤང་སྤངས་པའི་ཕྱིར་རོ། ། དེ་སྤངས་ཀྱང་དེའི་རྒྱུད་ལ་འབྲས་བུ་དེ་ཡོད་མ་མྱོང་ངོ་ཞེ་ན། ཡོད་མ་མྱོང་ཡང་གསུམ་ཀའི་སྤངས་རྟོགས་ལྡན་པ་ཡིན་ཏེ། སྤངས་པ་གསུམ་ཀ་དང་ལྡན་པའི་ཕྱིར། དེ་ལྟ་ན་ཡང་གང་ཟག་དེ་རྒྱུན་དུ་ཞུགས་པ་ལ་སོགས་པར་མི་འཇོག་སྟེ། ཕྱིར་མི་འོང་ཉིད་དུ་སོང་བའི་ཕྱིར། དེ་ཉིད་ཀྱིས་ན་འབྲས་བུ་ཐོད་རྒལ་བར་གྲུབ་བོ། །
ཅེ་ན། མ་ཡིན་ཏེ། དེ་ཙམ་གྱི་ནི་གང་ཟག་ཐོད་རྒལ་བར་སོང་གི འབྲས་བུའི་དོན་ནི་མངོན་དུ་མ་བྱས་པ་གང་ཡང་མེད་པའི་ཕྱིར་རོ། ། ཐ་སྙད་མངོན་དུ་མ་བྱས་པ་ཙམ་གྱིས་དེར་འཇོག་ན་ནི། རྒྱུན་ཞུགས་ནས་དགྲ་བཅོམ་པའི་བར་ཚེ་གཅིག་ལ་མངོན་དུ་བྱས་པ་དེ་ཡང་འབྲས་བུ་ཐོད་རྒལ་བར་འགྱུར་ཏེ། སྲིད་པ་ལན་བདུན་པ་དང་རིགས་ནས་རིགས་སྐྱེ་སོགས་ཀྱི་ཐ་སྙད་མངོན་དུ་མ་བྱས་པར་དགྲ་བཅོམ་པ་ཉིད་མངོན་དུ་བྱས་པའི་ཕྱིར། དེས་ན་འབྲས་བུ་ཐོད་རྒལ་བའི་ཐ་སྙད་ནི་གཞུང་འགྲེལ་ནས་མི་འབྱུང་ལ། ཆགས་བྲལ་སྔོན་དུ་སོང་བ་དང༌། ཆགས་བྲལ་མཐར་གྱིས་བྱེད་པའི་ཐ་སྙད་འབྲེལ་པ་ལས་འབྱུང་བ་ཡིན་ནོ། །

དེ་ཙམ་གྱིས་འབྲས་བུ་ཐོད་རྒལ་བར་འགྲུབ་བོ་ཅེ་ན། མ་ཡིན་ཏེ། ཆགས་བྲལ་ཐོད་རྒལ་དུ་བྱས་ཀྱང༌། འབྲས་བུ་ནི་བརྒྱད་ཅུ་རྩ་དགུ་པོ་རིམ་ཅན་དུ་བྱས་པའི་ཕྱིར། དཔེར་ན་འདོད་པ་ལ་ཆགས་བྲལ་སྔོན་སོང་གིས། བཅུ་དྲུག་པའི་རྗེས་སུ་འདོད་པའི་བདེན་པ་རྣམས་ལ་དམིགས་པའི་སྒོམ་ལམ་ཆོས་ཤེས་ཆུང་འབྲིང་དགུ་རིམ་གྱིས་སྐྱེས་པ་ན། སྔོན་སྤངས་པའི་འདོད་ཉོན་དགུ་པོའི་གཉེན་པོ་ཟག་མེད་ཀྱི་དབང་པོ་རིམ་ཅན་དུ་སྐྱེས་པ་ཡིན་ལ། དེའི་ཚེ་ན་སྔོན་གྱི་སྤངས་པ་དགུ་པོ་དགེ་སྦྱོང་ཚུལ་གྱི་འབྲས་བུར་འཇོག་པའི་ཕྱིར། བཅུ་དྲུག་པའི་རྟོགས་པ་ལ་གནས་ཙམ་གྱི་ཚེ་དེ་དག་དེར་འཇོག་པ་མ་ཡིན་ཏེ། དེའི་ཚེ་ན་འདོད་ཉོན་དགུ་པོ་སྤངས་པའི་འགོག་པ་དེ་སྤྱིར་དགེ་སྦྱོང་ཚུལ་གྱི་འབྲས་བུར་འཇོག་ཀྱང༌། ས་དགུ་པོ་རང་རང་གི་གཉེན་པོར་གྱུར་བའི་དགེ་སྦྱོང་ཚུལ་གྱིས་ཐོབ་པ་མ་ཡིན་པའི་ཕྱིར།
སྤྱིར་ནི་ཡིན་ཏེ། མཐོང་ལམ་བཟོད་པ་བརྒྱད་ཀྱིས་ཐོབ་པའི་འགོག་བདེན་དང་བྲལ་ཐོབ་གཅིག་གིས་བཅིངས་པའི་ཕྱིར། དེ་ལྟར་བཤད་པ་ན། སྤྱིར་ཕྱིར་མི་འོང་གི་འབྲས་བུ་ཡིན་ན་དགེ་སྦྱོང་ཚུལ་གྱི་འབྲས་བུ་ཡིན་དགོས་ཀྱང༌། འདོད་ཉོན་དགུ་པ་སྤངས་པའི་ཕྱིར་མི་འོང་གི་འབྲས་བུ་ལ་འབྲས་བུ་གྱ་དགུ་པོ་གང་རུང་ཡིན་པས་མ་ཁྱབ་སྟེ། བཅུ་དྲུག་པ་ལ་གནས་ཟིན་པའི་འདོད་ཉོན་དགུ་པ་སྤངས་པའི་འགོག་བདེན་གྱིས་མ་ངེས་སོ། ། དེ་ནས། ཇི་སྐད་དུ། འབྲས་ཐོབ་འབྲས་བུའི་ཁྱད་པར་གྱི། ། ཞེས་པར།
འབྲས་བུ་ཐོབ་པའི་གནས་སྐབས་ནི་གཉིས་ཏེ། འབྲས་བུ་ཙམ་ཐོབ་པའི་དང༌། འབྲས་བུའི་ཁྱད་པར་ཐོབ་པའི་གནས་སྐབས་སོ། ། དང་པོ་ལ་གཉིས་ཏེ། སྤྱིར་བཏང་བ་དང༌། དམིགས་བསལ་འོག་ནས་འཆད་པའོ། ། དང་པོ་ལ། ཆགས་བྲལ་སྔོན་སོང་གི་དབང་དུ་བྱས་པ་དང༌། སྤང་བྱ་མཐར་གྱིས་པའི་དབང་དུ་བྱས་པའོ། ། དང་པོ་ནི།
ཆགས་བྲལ་སྔོན་སོང་གི་ཚེ། བཅུ་དྲུག་པའི་རྟོགས་པ་ལ་དང་པོར་གནས་ཙམ་གྱི་ཚེ་ཡིན་ལ། གཉིས་པ་ནི། ལམ་ཟག་པ་ཡོད་མེད་གང་རུང་གིས་འདོད་ཉོན་དྲུག་པ་དང་དགུ་པ་སྤངས་པའི་རྣམ་གྲོལ་ལམ་ཐོབ་པ་ཙམ་གྱི་ཚེ་ནའོ། ། གཉིས་པ་ལ་ཡང༌། ཆགས་བྲལ་སྔོན་སོང་གི་དབང་དུ་བྱས་པ་དང༌། མཐར་གྱིས་པའི་དབང་དུ་བྱས་པའོ། ། དང་པོ་ནི། ཆགས་བྲལ་སྔོན་དུ་སོང་བའི་ཕྱིར་འོང་ཞུགས་པས་བཅུ་དྲུག་པའི་རྟོགས་པ་ཐོབ་རྗེས་སུ་ཉོན་མོངས་ལྷག་མ་སྤོང་བའི་ཟག་བཅས་ཀྱི་ལམ་མངོན་དུ་བྱེད་པ་ཙམ་གྱིས་ནི་མི་ཆོག་གི ཟག་མེད་ཀྱི་དབང་པོ་མངོན་དུ་བྱེད་པ་གཅིག་དགོས་པས་ན་འདོད་པའི་བདེན་པ་ལ་དམིགས་པའི་སྒོམ་ལམ་ཆོས་ཤེས་ནམ་ཐོབ་པ་དེའི་ཚེ་ན་ཕྱིར་འོང་གི་འབྲས་བུ་ཁྱད་པར་ཅན་ཐོབ་པ་ཡིན་ཏེ།
དེའི་ཚེ་ན་སྔོན་སྤངས་པའི་དྲུག་པའི་གཉེན་པོ་ཟག་མེད་ཀྱི་དབང་པོ་ཐོབ་པའི་ཕྱིར། ཕྱིར་མི་འོང་ལའང་དེ་བཞིན་ཏེ། མཐོང་སྤང་གི་གཉེན་པོ་ལམ་རྗེས་ཤེས་ཀྱི་འཇུག་ཐོགས་སུ་སྒོམ་སྤང་གི་གཉེན་པོ་སྡུག་ཀུན་ལ་རྗེས་ཤེས་ཀྱིས་ཐོབ་པ་མངོན་དུ་བྱེད་དགོས་པའི་ཕྱིར། གཉིས་པ་མཐར་གྱིས་པའི་དབང་དུ་བྱས་ན། རྒྱུན་ཞུགས་ཀྱི་འབྲས་བུ་ཙམ་པོའི་རྗེས་སུ་འདོད་ཉོན་དང་པོ་སྤོང་བྱེད་ཀྱི་སྒོམ་ལམ་ཟག་མེད་ཀྱི་ཐོབ་པ་ཙམ་གྱིས་མི་ཆོག་པར་དེ་ཉིད་མངོན་དུ་གྱུར་པ་དགོས་ཏེ། སྤང་བྱ་དེ་དག་ཕྱིས་སྤང་བར་བྱ་རྒྱུ་ཡིན་པའི་ཕྱིར། དེ་ཉིད་ཀྱི་ཚེ་རྒྱུན་ཞུགས་ཀྱི་འབྲས་བུའི་ཁྱད་པར་གྱི་ལམ་མངོན་དུ་བྱས་པ་ཞེས་བྱ་སྟེ། ལམ་ལྔ་མའི་རྣམ་གྲོལ་གྱི་རྗེས་སུ་ཕྱི་མའི་སྤང་བྱ་སྤོང་བར་མ་ཞུགས་པའི་ཕྱིར། ལམ་ཟག་བཅས་ཀྱི་འདོད་ཉོན་དང་པོ་སྤོང་བ་ལ། འཇིག་རྟེན་པའི་ལམ་གྱིས་འདོད་ཉོན་དང་པོ་སྤོང་བ་སོགས་ཀྱིས་ནི་མི་ཆོག་སྟེ།
འཇིག་རྟེན་པའི་ལམ་དག་ནི་འཇིག་རྟེན་ལས་འདས་པའི་ཁྱད་པར་གྱིས་ལམ་དུ་མི་རུང་ཞིང༌། དེའི་ཁྱད་པར་གྱི་ལམ་མེད་པར་ཡང་འབྲས་བུ་སྔ་མ་ཁྱད་པར་ཅན་དུ་བྱེད་མི་ནུས་པའི་ཕྱིར། དེ་དང་འདྲ་བར། འདོད་ཉོན་དགུ་པ་སྤངས་པའི་རྣམ་གྲོལ་ལམ་གྱི་དེ་མ་ཐག་ཏུ། ཁམས་གོང་མའི་ཉོན་མོངས་སྤོང་བྱེད་ཀྱི་གཉེན་པོ་ཟག་མེད་མངོན་དུ་བྱས་ན། དེའི་ཚེ་ཕྱིར་མི་འོང་གི་འབྲས་བུ་དེ་ཁྱད་པར་ཅན་དུ་བྱེད་པ་ཡིན་གྱི། ཟག་བཅས་ཀྱིས་དེར་མི་བྱེད་པ་ནི་སྔ་མ་བཞིན་ནོ། ། དེའི་ཕྱིར་འབྲས་གནས་ཁྱད་པར་ཅན་ལ་ཕྱི་མའི་ཞུགས་པས་ཁྱབ་ཀྱང༌། རིམ་གྱིས་པའི་ཞུགས་པ་ཕྱི་མ་ལ་སྔ་མའི་འབྲས་གནས་ཁྱད་པར་ཅན་གྱིས་མ་ཁྱབ་སྟེ། དེའི་འབྲས་བུ་ཁྱད་པར་ཅན་ལ་གནས་པས་མ་ཁྱབ་པའི་ཕྱིར།
མདོར་བསྡུ་ན། ལམ་ཟག་བཅས་ནི་གང་དང་གང་གི་འབྲས་བུ་ཙམ་པོ་འཐོབ་བྱེད་དུ་རུང་གི་ཁྱད་པར་ཅན་གྱི་མི་རུང་ལ། ཟག་མེད་ནི་ཙམ་ཁྱད་གཉིས་ཀའི་འཐོབ་བྱེད་དུ་རུང༌། དེ་ལྟ་ན་ཡང་ཙམ་པོ་ཐོབ་བྱེད་ཀྱི་ཟག་མེད་ནི་ཁྱད་པར་ཅན་འཐོབ་བྱེད་ཀྱི་ཟག་མེད་དུ་མི་རུང་སྟེ། སྤངས་བྱ་རིགས་ཐ་དད་ཀྱིས་ཆོད་པའི་ཕྱིར། གཉིས་པ་དམིགས་ཀྱིས་བསལ་ནི། ཆགས་བྲལ་སྔོན་སོང་བཅུ་དྲུག་པའི་ཚེ་ན་འབྲས་གནས་ཁྱད་པར་ཅན་མ་ཡིན་པར་ངེས་སམ་ཞེ་ན། འགྲེལ་པ་ལས། གང་ཞིག་བསམ་གཏན་གསུམ་པ་ལས། འདོད་ཆགས་དང་བྲལ།
ས་འོག་མ་ལ་བརྟེན་ཏེ་ངེས་པར་འཇུག་པ་དེ་ནི་གདོན་མི་ཟ་བར་འབྲས་བུ་ཁྱད་པར་ཅན་གྱི་ལམ་མངོན་དུ་བྱེད་དོ། ། དེ་ལྟ་མ་ཡིན་ན་དེའི་གོང་དུ་སྐྱེས་པ་དེ་བདེ་བའི་དབང་པོ་དང་མི་ལྡན་པར་འགྱུར་རོ། ། ཞེས་གསུངས། དེའི་དོན་ནི། བསམ་གཏན་གསུམ་པ་མན་ཆད་ལ་ཆགས་བྲལ་བྱས་པའི་སོ་སོ་སྐྱེ་བོས་བསམ་གཏན་དང་པོ་ཉེར་བསྡོགས་དང༌། བསམ་གཏན་ཁྱད་པར་ཅན་དང༌། བསམ་གཏན་དང་པོ་གཉིས་ཏེ་བཞི་པོ་གང་རུང་ལ་བརྟེན་ནས། བདེན་པ་མངོན་པར་རྟོགས་པའི་ཚེ། དང་པོ་བཅོ་ལྔ་ལ་གནས་པ་ཕྱིར་མི་འོང་ཞུགས་པ་དང༌། བཅུ་དྲུག་པ་ལ་གནས་པའི་ཚེ་ཕྱིར་མི་འོང་འབྲས་གནས་ཡིན་པ་ནི་རྟོགས་སླ་མོད།
དེའི་ཚེ་ཙམ་པོ་ནི་མ་ཡིན་ཏེ། སྔོན་སྤངས་ཟིན་པའི་སྤང་བྱ་དེ་དག་གཉེན་པོ་ཟག་པ་མེད་པའི་དབང་པོ་ཐོབ་པའི་ཕྱིར། དེ་གང་ཞེ་ན། བསམ་གཏན་གསུམ་པའི་བདེ་བ་ནི་ངེས་པར་ཐོབ་ལ། དེ་ཟག་མེད་ཀྱི་དབང་པོར་ངེས་པའི་ཕྱིར། དེ་ཐོབ་པའི་རྒྱུ་མཚན། བསམ་གཏན་གསུམ་པ་ལ་ཆགས་བྲལ་བྱས་ཟིན་པས་བསམ་གཏན་ས་དྲུག་གི་ཚོར་བའི་དབང་པོ་རྣམས་ལས་གང་རུང་གཅིག་མངོན་དུ་བྱས་པ་ན་གཞན་ཡང་ལྡན་པའི་ཕྱིར་དང༌། མི་ལྡན་ན་དེ་དུས་ཀྱི་སྒོམ་ལམ་པ་དེ་ཁམས་གོང་མར་སྐྱེས་པའི་ཚེ། བསམ་གཏན་བཞི་པ་དང་གཟུགས་མེད་ཀྱི་རྟེན་གང་རུང་དུ་ངེས་ལ། རྟེན་དེ་ལ་བདེ་བའི་དབང་པོ་མི་ལྡན་པར་འགྱུར་ཏེ།
རང་ས་ན་མེད་ཅིང༌། ས་འོག་མའི་བདེ་བ་དང་མི་ལྡན་པའི་ཕྱིར། འདོད་མི་ནུས་ཏེ། ཀུན་ཤེས་པའི་དབང་པོ་དང་ལྡན་པའི་ཕྱིར། དེ་ལྟར་ལྡན་པ་དེ་ཟག་བཅས་ཀྱི་དབང་པོར་ཁས་ལེན་པ་ནི་མ་ཡིན་ཏེ། ཟག་བཅས་ནི་ས་འཕོས་པས་བཏང་བའི་ཕྱིར། འོ་ན་ཟག་མེད་ཀྱི་དེ་འདྲ་དེས་སྔོན་སོ་སྐྱེའི་ཚེ། བསམ་གཏན་གསུམ་པའི་དགེ་བ་ཟག་བཅས་ནི་བཏང༌། ཟག་མེད་ནི་མ་ཐོབ་པའི་བར་དེར་བཅུ་དྲུག་པ་མངོན་དུ་བྱས་པ་ན། བཅུ་དྲུག་པ་དེ་བསམ་གཏན་ས་དྲུག་པོ་གང་ལ་རྟེན་པའི་ས་དེར་གཏོགས་པའི་ཚོར་བའི་དབང་པོ་གང་དང་གང་ཡིན་པ་དེ་ནི་མཐོང་སྤང་ལ་ལྟོས་པའི་གཉེན་པོ་ཡིན་པས་ཙམ་པོའི་ལམ་ཡིན།
དེ་གང་ལ་མ་རྟེན་པའི་བསམ་གཏན་གྱིས་ས་དེར་གཏོགས་པའི་ཚོར་བའི་དབང་པོ་དེ་ནི་ཁྱད་པར་ཅན་གྱི་ལམ་ཡིན། དེའི་ཕྱིར་ངེས་འཇུག་བསམ་གཏན་གསུམ་པ་ལ་བརྟེན་ན་ཟག་མེད་ཀྱི་ཡིད་བདེ་དང༌། དེ་བཞི་པ་ལ་བརྟེན་ན་ཟག་མེད་ཀྱི་བདེ་བ་དང་ཡིད་བདེ་བ་གང་རུང་ཁྱད་པར་ཅན་གྱི་ལམ་མོ། ། ཞེས་པ་འདི་ངེས་པར་འཛིན་དགོས་སོ། ། ཟག་མེད་ཀྱི་དབང་པོ་དེ་སྔོན་སྤངས་ཟིན་པའི་སྤང་བྱ་དེ་དག་གི་གཉེན་པོ་ཇི་ལྟར་ཡིན་ཞེ་ན། ཁམས་གོང་མའི་བདེན་པ་ལ་དམིགས་པའི་སྒོམ་ལམ་རྗེས་ཤེས་ནི་ཁམས་གོང་མའི་ཉོན་མོངས་པ་དག་གི་གཉེན་པོར་གནས་པའི་ཕྱིར། དེ་ལྟར་གནས་མོད། དེ་བཅུ་དྲུག་པའི་ཚེ་ཐོབ་པའི་རྒྱུ་མཚན་ཅི་ཞེ་ན། གསུམ་པ་ལ་ཆགས་བྲལ་སྔོན་སོང་དང་སྒོམ་ལམ་གྱི་གཞི་མཐུན་ཡིན་པས་སོ། ། དེ་ཡང་ཆགས་བྲལ་སྔོན་དུ་མ་སོང་ན་ནི་དབང་པོ་དེ་སྒོམ་སྤང་གི་གཉེན་པོར་མི་རུང་སྟེ།
དེ་འདྲ་དེ་མཐོང་སྤང་སྤངས་པའི་རྣམ་གྲོལ་ལམ་ཉིད་དུ་འདུག་པས་སོ། ། ཆགས་བྲལ་སྔོན་སོང་ལ་ནི་མཐོང་སྤང་སྤངས་པའི་ཁྱད་པར་གྱི་ལམ་དུ་སོང་བའོ། ། དེ་ལྟར་ན་གཞུང་འདི་ལྟར་ཡང་ཤུགས་བསྟན་ལས་འབྱུང་བ་ཡིན་ཏེ། འབྲས་ཐོབ་འབྲས་བུའི་ཁྱད་པར་གྱི། ། ལམ་ཐོབ་ཡོད་པ་འགའ་ཞིག་ལ། ། འབྲས་གནས་ཁྱད་པར་བྱ་བའི་ཁྱད་པར་བྱ་བའི་ཕྱིར། ། མི་བརྩོན་ན་ཡང་ཞུགས་པ་ཡིན། ། ཞེས་པའོ། ། འོ་ན་བཤད་མ་ཐག་པའི་རྣམ་གཞག་དེ་འདོད་པ་ཙམ་དང༌། བསམ་གཏན་དང་པོ་དང་གཉིས་པ་ཙམ་ལ་ཆགས་བྲལ་སྔོན་དུ་སོང་བ་ལ་མི་འཆད་པ་ཅི་ཞེ་ན།
ཇི་སྐད་དུ། འདོད་པའི་ཁམས་ཀྱི་རྗེས་མ་ཡིན། ། ཞེས་རྗེས་ཤེས་འདོད་པའི་གཉེན་པོར་མི་རུང་བ་དང༌། བསམ་གཏན་གསུམ་པ་ལ་ཆགས་བྲལ་མ་བྱས་པའི་འཕགས་རྒྱུད་ཀྱི་བདེ་ཡིད་བདེ་བཏང་སྙོམས་གསུམ་པོ་གང་རུང་ལ་ཟག་མེད་ཀྱིས་མ་ཁྱབ་པའི་ཕྱིར། མ་ཁྱབ་སྟེ། བསམ་གཏན་དང་པོ་གསུམ་དུ་སྐྱེས་བའི་འཕགས་རྒྱུད་ལ་རང་ས་ཟག་བཅས་ཀྱིས་བསྡུས་པའི་ཚོར་བ་གསུམ་པོ་དེ་ཡོད་པའི་ཕྱིར། འོ་ན་བསམ་གཏན་གསུམ་པ་ལ་ཆགས་བྲལ་གྱིས་བསམ་གཏན་གསུམ་པ་ལ་བརྟེན་ནས་ཆགས་བྲལ་མངོན་དུ་བྱས་པ་དེའི་ཚེ་འབྲས་བུ་ཁྱད་པར་ཅན་མངོན་དུ་བྱེད་པར་མ་ངེས་པ་ཅི་ཞེ་ན། དེའི་ཚེ་བཅུ་དྲུག་པ་ལ་བསམ་གཏན་གསུམ་པའི་སས་བསྡུས་པའི་བདེ་བའི་དབང་པོ་འབྱུང་སྲིད་པའི་ཕྱིར། སྔ་མ་དང་མི་མཚུངས་ཏེ། འདིར་ས་མ་འཕོས།
སྔར་བཤད་པ་དག་ལས་འཕོས་པའི་ཕྱིར། ཞེས་བྱ་བ་འདི་ཡིན་ནོ། ། དེའི་འོག་ཏུ་སྤང་བྱ་མཐར་གྱིས་པ་འཆད་པ་ནི། ས་དང་ས་ན་ཉེས་རྣམ་དགུ། ། ཞེས་སོགས་ཏེ། འདིར་བཤད་པའི་སྤང་གཉེན་ལ་དགུར་ཕྱེ་བ་དེ་དག་ནི་སྒོམ་སྤང་གཉེན་པོ་དང་བཅས་པ་ཁོ་ནའི་དབང་དུ་བྱས་པ་ཡིན་ཏེ། སྤང་བྱ་མཐར་གྱིས་པ་འཆད་པའི་སྐབས་ཡིན་པའི་ཕྱིར་དང༌། མཐོང་སྤང་གི་གཉེན་པོ་མཐོང་ལམ་ཆུང་འབྲིང་དུ་དབྱེ་བ་མ་བཤད་པའི་ཕྱིར། འདིར་དེ་ལྟར་བཤད་པའི་དགོས་པ་ནི། འོག་ནས་འབྱུང་བའི་འབྲས་གནས་ཀྱི་དབྱེ་བ་མང་པོ་པ་དེ་དག་བདེ་བླག་ཏུ་རྟོགས་པའི་ཕྱིར་ཡིན་ལ།
དེ་ཡང་གཙོ་བོར་ནི་གཉེན་པོ་ཞི་རགས་ཀྱི་དབང་དུ་བྱས་པ་མང་བ་ཡིན་ཏེ། ཁམས་གོང་མར་ཉེར་འགྲོ་དག་དེ་དབང་དུ་བྱས་ནས་འཆད་དགོས་པའི་ཕྱིར། རིགས་ནས་རིགས་སུ་སྐྱེ་བ་དང༌། ཚེ་གཅིག་བར་ཆད་གཅིག་པ་ལ་ནི། གཙོ་བོར་གཉེན་པོ་ཟག་མེད་ཀྱི་དབང་དུ་བྱས་ནས་འཆད་དེ། དེ་ཉིད་རྒྱས་པར་འཆད་པ་ལ་བཞི་ལས། དང་པོ་རྒྱུན་ཞུགས་ལ་དབྱེ་གཞི་ནི། གོང་དུ་བཤད་ཟིན་པ་ཉིད་ཀྱིས་རྟོགས་པས། དབྱེ་བ་ལ་གཉིས་ལས། དང་པོ་ནི།
འབྲས་གནས་སྒོམ་སྤང་བྱ་མ་ཟད། ། ཅེས་པ། རྒྱུན་ཞུགས་འབྲས་གནས་གང་ཞིག འདོད་པའི་སྒོམ་སྤང་དང་པོ་ཙམ་ཡང་མ་སྤངས་པ་དེ་ལ། ཐམས་ཅད་ཀྱི་ཐ་ཤལ་དུ་གྱུར་པ་དང༌། དེ་མ་ཡིན་པའོ། ། དང་པོ་ནི། དེ་ལྟར་ཐོགས་ན་ལན་བདུན་པ། ། ཞེས་པ་ཡིན་ལ། གཉིས་པ་ལ།
སྤྱིར་སྐྱེ་བ་མི་ལེན་པ་དང༌། ལེན་པ་གཉིས། ལེན་པ་ལ། གཅིག་ཁོ་ན་ལེན་པ་དང༌། གཉིས་ལ་སོགས་པ་ལེན་པའོ། ། དང་པོ་ལ་ཁམས་གོང་མར་སྐྱེ་བ་ལེན་མི་ལེན་གཉིས་ཡོད་ལ། གཉིས་པ་ལ་ནི་ཁམས་གོང་མར་སྐྱེ་བ་མེད་དེ། འདོད་པར་ཚེ་ཡོངས་གྱུར་པའི་འཕགས། ། ཁམས་གཞན་དུ་ནི་འགྲོ་བ་མེད། ། ཅེས་སོ། །
འདོད་པར་མི་ལེན་པ་ལ། ཁམས་གོང་མར་ལེན་མི་ལེན་གཉིས། ལེན་པ་ནི་ཕྱིར་མི་འོང་གི་འབྲས་བུ་མངོན་དུ་བྱས་ནས་ཡིན་ལ། དེ་ནི་ཁམས་གོང་མར་ཉེར་འགྲོའི་དབྱེ་བ་འོག་ནས་འབྱུང་བ་རྣམས་སོ། ། འདོད་པར་ལེན་པ་ལའང༌། ཕྱིར་འོང་དུ་གྱུར་ནས་ལེན་པ་དང༌། དེར་མ་གྱུར་བར་ལེན་པའི་དབྱེ་བས་གཉིས་ཡིན་ལ། གཉིས་པ་ལ། མ་གྱུར་གོང་དུ་ལན་གཅིག་ལེན་པ་དང༌། མི་ལེན་པ་གཉིས་སུ་ངེས་ལ།
རྒྱུན་ཞུགས་ཀྱི་རྟེན་ལ་སྐྱེ་བ་གཉིས་ཚུན་ཆད་བླངས་ནས་ཕྱིར་འོང་དུ་གྱུར་པ་ནི། འདོད་པར་སྐྱེ་བ་ལེན་པ་མི་སྲིད་དོ། ། ཅེས་གཞན་དག་གསུང་ངོ༌། ། རྒྱུན་ཞུགས་སྲིད་པ་ལན་བདུན་པའི་རྒྱུད་ཀྱི་སྒོམ་ལམ་གྱི་སེམས་བརྟེན་དུ་པའི་བསམ་གཏན་དང་པོའི་ཉེར་བསྡོགས་ནི། དགེ་བ་དག་པ་བ་ཞི་གནས་ཀྱི་ངོ་བོར་གྱུར་པ་དེ་ཉིད་ཡིན་གྱི། ཞི་རགས་ཀྱི་རྣམ་པ་ཅན་ནི་མ་ཡིན་ཏེ། ཡིན་ན་འདོད་པའི་ཉོན་མོངས་པ་དག་སྤོང་བཞིན་པར་ཐལ་བའི་ཕྱིར་རོ། ། སྲིད་པ་བདུན་ལེན་པ་ཡང༌། རྒྱུན་ཞུགས་ཀྱི་རྟེན་དེ་ཉིད་ལ་འདོད་པར་འཕེན་བྱེད་ཀྱི་ལས་གསོག་པ་ཡིན་གྱི། སྔོན་སོ་སྐྱེའི་དུས་སུ་གསོག་དགོས་པ་ལ་སོགས་པའི་བཤད་པ་ལུགས་འདི་ལ་མེད་དོ། །
འདིར་འགྲེལ་པ་ལས་འབྱུང་བའི་བཤད་པ་ཕལ་ཆེར་ནི་གོ་བར་ཟད་ལ། འདི་སྐད་ཅེས། གང་ཞིག་མིའི་ནང་དུ་རྒྱུན་དུ་ཞུགས་པར་གྱུར་པ་དེ་ནི་དེ་ཁོ་ནར་འོངས་ནས་ཡོངས་སུ་མྱ་ངན་ལས་འདས་ལ། གང་ཞིག་ལྷག་དག་གི་ནང་དུ་ཞུགས་པར་གྱུར་པ་ནི། དེ་ཁོ་ནར་འོངས་ཏེ་ཡོངས་སུ་མྱ་ངན་ལས་འདའོ། ། ཞེས་འབྱུང་བ་ནི། རྒྱུན་ཞུགས་ཐོབ་རྗེས་སུ་སྐྱེ་བ་ལེན་པའི་ཐོག་མ་མི་ནས་བཟུང་བའི་ཁྱད་པར་རོ། ། འདིས་སྲིད་པ་བདུན་ལེན་པའི་ཤེས་བྱེད་དུ་ཐ་མའི་ཆ་མཐུན་གཉིས་ལུས་པ་དང༌། བརྒྱད་ལས་ལྷག་པ་མི་ལེན་པའི་ཤེས་བྱེད་དུ་དེ་སྲིད་ཀྱིས་རྒྱུད་ཡོངས་སུ་སྨིན་པའི་ཕྱིར། ཞེས་གསུངས་ལ།
དེ་ཉིད་ཀྱི་རྒྱས་བཤད་དུ། བར་སྐབས་སུ་འཕགས་པའི་ལམ་མངོན་དུ་བྱེད་ཅིང༌། མྱ་ངན་ལས་འདའ་བར་མི་བྱེད། ཅེས་གསུངས། དེའི་དོན། གཞན་དག་ཕྱིར་འོང་གི་འབྲས་བུ་མངོན་དུ་བྱེད་པ་ལ་འཆད་ཀྱང༌། དེ་ནི་སྲིད་པ་ཐ་མའི་ཚེ་ཁོ་ན་ལ་མངོན་དུ་བྱེད་པར་བཤད་ན་ལེགས་ཏེ། ཕྱིར་འོང་དང་གཉིས་ཀ་བསྡོམས་པའི་སྲིད་པ་སྐབས་ཀྱི་དོན་མ་ཡིན་པའི་ཕྱིར། དེས་ན་ཟག་མེད་ལམ་གྱིས་ཉོན་མོངས་པའི་རྣམ་པ་བཞི་པའི་བར་སྤོང་བ་ལ་བཤད་ན་ལེགས་སོ། ། འགྲེལ་པར།
ཀུན་ཏུ་སྦྱོར་བ་བདུན་པོ་ཐ་མའི་ཆ་མཐུན་གཉིས་དང་གོང་མའི་ཆ་མཐུན་ལྔ་ལུས་པའི་ཕྱིར། ཞེས་པ་འདི། སྲིད་པ་བདུན་དང་ཀུན་སྦྱོར་བདུན་བསྒྲུབ་བྱ་སྒྲུབ་བྱེད་དུ་འཆད་པ་ཉིད་འགྲེལ་པའི་དགོས་པར་བྱས་ནས། སློབ་དཔོན་འདུལ་བཟང་ལ་སོགས་པའི་བརྒལ་ལན་མང་པོ་ཡོད་པར་སྣང་ཡང༌། ཕྱིས་དཔྱད་པར་བྱའོ། ། ཡང་ཇི་སྐད་དུ། སངས་རྒྱས་འབྱུང་བ་མེད་ན་ཁྱིམ་པ་ཁོ་ནས་དགྲ་བཅོམ་པ་ཉིད་ཐོབ་ལ་ཁྱིམ་ན་མི་གནས་སོ། ། ཆོས་ཉིད་ཀྱིས་ཐོབ་པའི་དགེ་སློང་གི་མཚན་མ་ཡང་ཐོབ་བོ། ། ཞེས་འབྱུང་བ་དེའི་དོན་ནི། སངས་རྒྱས་ཀྱི་འཁོར་དུ་བྱུང་བའི་ཉན་ཐོས་ཡིན་ཀྱང༌།
སྲིད་པ་བདུན་པའི་སྐབས་སུ། སངས་རྒྱས་མ་བྱོན་པའི་འདོད་པའི་ཁམས་ཀྱི་ཁྱད་པར་ལ་ལར་སྐྱེས་ནས། ཉན་ཐོས་ཀྱི་དགྲ་བཅོམ་པ་ནི་མངོན་དུ་མི་བྱེད་དེ། དེ་ནི་སངས་རྒྱས་ཀྱི་བསྟན་པ་ལ་ངེས་པར་ལྟོས་པའི་ཕྱིར། དེས་ན་རང་རྒྱལ་གྱི་བྱང་ཆུབ་མངོན་དུ་བྱེད་ལ། དེ་བྱས་ནས་དགེ་སློང་གི་མཚན་མ་མངོན་དུ་བྱེད། ཅེས་པ་ནི་དོན་དམ་པའི་དགེ་སློང་ལ་དགོངས་པ་མ་ཡིན་གྱི། རིས་བརྒྱད་ཀྱི་དགེ་སློང་ཉིད་ལ་འཆད་དགོས་པ་ཡིན་ཏེ། སོ་ཐར་སྡོམ་པའི་ཐོབ་རྒྱུ་བཅུའི་ནང་ན། དགེ་སློང་གི་མཚན་མ་ཞེས་པ་ན།
ཆོས་གོས་གསུམ་དང་ལྷུང་བཟེད་ལ་སོགས་པ་ཡིན་གྱི། དོན་དམ་པའི་དགེ་སློང་གི་ཀུན་སྤྱོད་ལ་འཆད་དགོས་པ་ནི་མ་ཡིན་ནོ། ། འབྱུང་བ་མེད་ན་ཁྱིམ་པ་ཁོ་ན་ཞེས་པའི་ཤུགས་ལ། འབྱུང་བ་ཡོད་ན་སློབ་འབྲས་གསུམ་པོ་རབ་ཏུ་བྱུང་བའི་རྟེན་ལ་མངོན་དུ་བྱེད་པར་གསལ་ལོ། ། སངས་རྒྱས་འབྱུང་བ་དང་མ་ཕྲད་ན་སྐྱེ་སྲིད་བརྒྱད་ལས་ལྷག་པ་ལེན་ནམ་སྙམ་པའི་དོགས་པ་བཅས་པའི་ཕྱིར་དུ་འདི་དག་གསུངས་པ་ཡིན་ཏེ། སྲིད་པ་ཐ་མའི་ཚེ་ཆོས་སྟོན་པའི་སློབ་དཔོན་མེད་ན་འབྲས་བུ་ཕྱི་མ་མངོན་དུ་བྱེད་མི་ནུས་པའི་ཕྱིར་སྙམ་པའི་དོགས་པ་ཡོད་པས་སོ། ། ཡང་ཇི་སྐད་དུ། ཅིའི་ཕྱིར་ལོག་པར་ལྟུང་བའི་ཆོས་ཅན་མ་ཡིན་ཞེ་ན། དེར་འགྲོ་བའི་ལས་མི་གསོག་པའི་ཕྱིར་དང༌། རྒྱུད་རྣམ་པར་སྨིན་པ་དང་མི་མཐུན་པའི་ཕྱིར།
ཞེས་བཤད། དོན་ནི། རྒྱུན་ཞུགས་ཀྱི་རྟེན་དེ་ངན་འགྲོར་འཕེན་བྱེད་ཀྱི་ལས་མི་སོག་པ་དང༌། སྔོན་བསགས་པ་ཡང་རྫོགས་པར་མི་བྱེད་ཅེས་པའི་དོན་ཡིན་ལ། དེའི་ཤུགས་ལ། བདེ་འགྲོར་འཕེན་བྱེད་ཀྱི་ལས་ནི་རྟེན་དེ་ལ་སོག་པ་ཡོད་པར་བསྟན་ནོ། ། ཡང་ཇི་སྐད་དུ། མཆོག་ཏུ་ཐོགས་ན་ལན་བདུན་པ་གཞན་ཡང་ཡོད་མོད་ཀྱི་མ་ངེས་པས་མི་བརྗོད་དོ། ། ཞེས་བཤད། དེའི་དོན་ལ་ཕལ་ཆེ་བ་དག་རྒྱུན་ཞུགས་སྲིད་པ་ལན་བདུན་པ་ཉིད་ལ།
མྱོང་བར་ངེས་པ་དང༌། མ་ངེས་པ་གཉིས་སུ་འབྱེད་ཅེས་གསུངས་ཡང༌། གཞན་ཞེས་པ་འཕགས་པ་ལས་གཞན་སོ་སོ་སྐྱེ་བོ་རྒྱུད་ཡོངས་སུ་སྨིན་པ་དག་ཡིན་ལ། མ་ངེས་ཞེས་པ་ནི་སྲིད་པ་བརྒྱད་ལ་སོགས་པ་ལེན་སྲིད་པས་འདིར་མི་བརྗོད་ཅེས་པའི་དོན་ཡིན་གྱི། བདུན་ལས་ཉུང་བ་ནི་འདིར་བརྗོད་ཟིན་པ་ཡིན་ཏེ། འབྲས་གནས། རེ་ལྟར་ཐོགས་ན། ཞེས་པ་རྩ་འགྲེལ་གྱིས་དོན་དེ་ཉིད་བསྟན་ཟིན་པའི་ཕྱིར། དེ་ནས། ། རྣམ་གསུམ་རྣམ་བཞི་ལས་གྲོལ་བ། །
ཚེ་གཉིས་གསུམ་དུ་རིགས་ནས་རིགས། ། ཞེས་པ། སྤངས་པ་དང༌། སྐྱེ་བའི་ཁྱད་པར་རྩ་བར་དངོས་སུ་བསྟན་ནས། འགྲེལ་པར། དབང་པོ་ལས་ནི་དེའི་གཉེན་པོ་ཟག་པ་མེད་པའི་དབང་པོ་ཐོབ་པའི་ཕྱིར་རོ། ། ཞེས་གསུངས། དོན་ནི། རྒྱུན་ཞུགས་ཙམ་པོ་ཐོབ་རྗེས་སུ། ཟག་མེད་པར་ཆད་མེད་པའི་ལམ་གྱི་རྣམ་པ་གསུམ་སྤངས་པ་ངེས་པར་དགོས་ཀྱི།
ཟག་བཅས་ཀྱིས་ནི་མི་ཆོག་སྟེ། ཟག་བཅས་ཀྱི་སྤངས་པ་ལོག་ནས་སོར་མ་ཆུད་པར་སྐྱེ་བ་གསུམ་ལས་མང་བ་ལེན་སྲིད་པའི་ཕྱིར། རིགས་ནས་རིགས་སྐྱེ་ལ་རྒྱུན་ཞུགས་ཁྱད་པར་ཅན་གྱིས་ཁྱབ་པར་ཀུན་གྱིས་འཆད་པ་དེའི་ཤེས་བྱེད་ནི་སྤང་བྱ་ལྷག་མའི་གཉེན་པོ་ཟག་མེད་ཀྱི་དབང་པོ་ཐོབ་པ་ལས་ཡིན་གྱི། ཕྱིར་འོང་ཐོབ་ཕྱིར་དུ་བརྩོན་པ་ཙམ་གྱིས་ནི་མ་ཡིན་ཏེ། ཟག་བཅས་ཀྱི་སྤངས་པ་ལམ་དང་བཅས་པ་ནི་ཞུགས་ལམ་དུ་མི་རུང་བའི་ཕྱིར། ཇི་སྐད་དུ། དེ་ཡི་གཉེན་པོ་ཟག་པ་མེད་པའི་དབང་པོ་ཐོབ་པ་ནི་མ་སྨོས་ཀྱང་འགྲུབ། ཅེས་པའི་དོན། སྤངས་པ་དང་སྐྱེ་བའི་ཁྱད་པར་གཉིས་ཚོགས་པས་འགྲུབ་པ་ཡིན་ཏེ། གཉེན་པོ་དེ་མ་ཐོབ་ན་སྐྱེ་བའི་ངེས་པ་དེ་མི་རུང་བའི་ཕྱིར།
དབྱེ་ན་གཉིས་ལས། ལྷའི་རིགས་ནས་རིགས་སྐྱེ་ནི། ལྷའི་རྟེན་ལ་རྒྱུན་ཞུགས་ཀྱི་འབྲས་བུ་མངོན་དུ་བྱས་པ་ཞིག འདོད་པའི་ལྷར་སྐྱེ་བ་གཉིས་སམ་གསུམ་བླངས་ནས་ལྷའི་རྟེན་ལ་མྱང་འདས་མངོན་དུ་བྱེད་པའོ། ། འགྲེལ་པའི་ཚིག་རིགས་ལ། ལྷ་དག་གི་ནང་དུ་གཉིས་སམ་གསུམ་འཁོར་ནས། ལྷའི་རིགས་དེའམ། ཞེས་སྐྱེ་བ་བཞི་ལེན་པ་ལྟ་བུར་བཤད་ཀྱང༌། གསུམ་ཉིད་ལས་མ་འདས་སོ། ། ཡང་གཞུང་འདིའི་ཤུགས་ལ།
རྣམ་གཅིག་རྣམ་གཉིས་ལས་གྲོལ་བ། ། ཚེ་བཞི་ཚེ་ལྔ་རིགས་ནས་རིགས། ། ཞེས་འདོན་དགོས་ཏེ། འདི་ནི་བཤད་པ་བྱེད་པ་རྣམས་ཀྱིས་དཔྱད་པ་མི་སྣང་བས་དཔྱད་དགོས་སོ། ། ཞེས་ཟེར་བ་དང༌། ཡང་གཞན་དག་ན་རེ། དེ་ལྟར་དཔྱོད་དགོས་པ་བདེན་ཏེ། གཅིག་ཀྱང་མ་སྤངས་པ་དང༌། གསུམ་ནས་དགུའི་བར་ལ་རེ་རེ་ཞིང་རྣམ་པར་དཔྱད་པ་གཞུང་ལས་མཛད་ཟིན་པའི་ཕྱིར། ཞེས་གསུངས་སོ། །
གཞུང་རིགས་པ་མཚུངས་པར་སྦྱོར་བ་འཐད་དུ་ཆུག་ཀྱང༌། དེ་འདྲ་དེ་རིགས་ནས་རིགས་སྐྱེར་ནི་མི་རུང་སྟེ། རྩ་འགྲེལ་ནས་བཤད་པའི་མཚན་ཉིད་མ་ཚང་བའི་ཕྱིར། རྣམ་པ་གཅིག་དང་གཉིས་སྤངས་པ་ལ་མ་དཔྱད་པ་མ་ཡིན་ཏེ། སྲིད་པ་ལེན་བདུན་པའི་རིགས་རྒྱུན་གྱི་ནང་དུ་འདུས་པའི་ཕྱིར། འདི་དཔྱད་དགོས་ཏེ། རིགས་ནས་རིགས་སུ་སྐྱེ་བའི་རྒྱུན་ཞུགས་ཀྱི་འབྲས་བུ་ཞེས་བྱ་བ་གཅིག་ངོས་བཟུང་དུ་ཡོད་དམ་མེད། ཡོད་ན་གང་ཡིན། མེད་ན་དེ་རྒྱུན་ཞུགས་ཀྱི་འབྲས་བུ་ཁྱད་པར་ཅན་ལ་གནས་པར་འགྱུར་རོ། ། ཞེ་ན་ལམ་ཟག་མེད་ཀྱིས་འདོད་ཉོན་གསུམ་པ་སྤངས་པའི་རྣམ་པར་གྲོལ་བའི་ལམ་དང༌།
འགོག་པའི་བདེན་པ་རིགས་ནས་རིགས་སྐྱེའི་རྒྱུད་ལ་ཡོད་པ་དེ་ནི། སྤྱིར་དགེ་སྦྱོང་ཚུལ་གྱི་འབྲས་བུ་ཡིན་ཀྱང༌། རྒྱུན་ཞུགས་གྱི་འབྲས་བུ་མ་ཡིན་ཏེ། མཐོང་སྤང་ཀུན་སྦྱོར་གསུམ་སྤངས་པས་རབ་ཏུ་ཕྱེ་བ་མ་ཡིན་པའི་ཕྱིར། དེ་ཉིད་ཀྱི་ཕྱིར་དེའི་འབྲས་བུ་ཁྱད་པར་ཅན་དུའང་མི་རུང་ངོ༌། ། དེས་ན་རིགས་ནས་རིགས་སྐྱེ་རྐྱང་པར་མ་ཟད། འབྲས་གནས་བཞི་པོའི་དབྱེ་བ་མཐའ་དག་ལ་དེ་དང་དེའི་འབྲས་བུ་ལོགས་པ་འཛིན་རྒྱུ་ཡོད་པ་གཞུང་འགྲེལ་ལས་མ་བཤད་ཅིང༌། རིགས་པས་མི་འཐད་དོ། ། འོ་ན་དེའི་རྒྱུད་ཀྱི་རྒྱུན་ཞུགས་ཀྱི་འབྲས་བུ་ཁྱད་པར་ཅན་དེ་གང་ལ་བྱ། ཞེ་ན།
ཙམ་པོ་ནི་མཐོང་སྤང་ཀུན་སྦྱོར་གསུམ་སྤངས་པའི་འགོག་བདེན་དང༌། དེ་འཛིན་བྱེད་ཀྱི་ཐོབ་པ་བཅུ་དྲུག་པ་ལམ་རྗེས་ཤེས་ཀྱིས་བསྡུས་པ་དེ་ཉིད་ཡིན་ལ། ཁྱད་པར་ཅན་ནི། སྔ་མ་དེའི་སྟེང་དུ་སྡུག་ཀུན་ལ་ཆོས་ཤེས་ཀྱིས་བསྡུས་པའི་ཐོབ་པས་ཁྱད་པར་དུ་བྱས་པའོ། ། ཆོས་ཤེས་དེ་ལའང་ཆུང་འབྲིང་གི་དབྱེ་བ་དགུ་ལས། འདིར་ངོས་འཛིན་ནི་འབྲིང་པོ་སྐོར་གསུམ་ཚུན་ཆད་ཀྱི་ཐོབ་པ་དང་ལྷན་ཅིག་པའོ། ། དེ་ཡང་དཔེར་ན། འདོད་ཉོན་དྲུག་པའི་གཉེན་པོ་ལམ་ཟག་མེད་ཀྱི་ཐོབ་པ་དང་ལྷན་ཅིག་པའི་མཐོང་སྤང་སྤངས་པའི་འགོག་བདེན་དང༌། དེའི་སྡོམ་པ་ཟག་མེད་ལྟ་བུའོ། ། དེ་ནས་ཇི་སྐད་དུ།
རྣམ་པ་ལྔ་ཡི་བར་བཅོམ་པ། ། གཉིས་པ་ལ་ནི་ཞུགས་པ་ཡིན། ། རྒྱུན་ཞུགས་ཀྱི་འབྲས་བུ་ལ་གནས་པ་གཞིར་བྱས་པ་ལ། ཟག་མེད་དུ་མ་ཟད། ཟག་བཅས་ཀྱིས་ཀྱང་རྣམ་པ་གཅིག་ནས་ལྔའི་བར་བཅོམ་པ་དེ་ནི་གཉིས་པ་ལ་ཞུགས་པ་ཞེས་བྱ་སྟེ། དེ་ཐོབ་ཕྱིར་དུ་བརྩོན་པའི་འབྲས་གནས་ཡིན་པའི་ཕྱིར། དེ་འདྲ་དེ་འབྲས་གནས་ཁྱད་པར་ཅན་དུ་འཇོག་བྱེད་ཀྱི་འབྲས་བུ་ནི་ངོས་བཟུང་བར་དཀའ་བ་ཡིན་ཏེ། ཁྱད་པར་ཅན་དུ་འཇོག་བྱེད་ཀྱི་ལམ་ཐོབ་པ་མེད་པའི་ཕྱིར། དེ་ལྟར་བྱས་ན་འདི་སྐད་དུ། འབྲས་ཐོབ་འབྲས་བུའི་ཁྱད་པར་གྱི། །
ལམ་ཐོབ་མེད་ཀྱང་ཕྱི་མ་ལ། ། བརྩོན་བཞིན་པ་དེ་ཞུགས་པ་ཡིན། ། ཞེས་ཀྱང་སྦྱར་རོ། ། དེ་ནས། རྣམ་པ་དྲུག་པ་ཟད་གྱུར་པ། ། དེ་ནི་ལན་གཅིག་ཕྱིར་འོང་བ། ། ཞེས་པར། གཞུང་དེས་གང་ཟག་ཕྱིར་འོང་ངོས་འཛིན་པ་ཡིན་གྱི། འབྲས་བུ་ངོས་འཛིན་པ་མ་ཡིན་ཏེ། དེ་དེའི་འབྲས་བུར་མི་རུང་བའི་ཕྱིར་དང༌།
སྤང་བྱའི་ངོས་འཛིན་རྒྱ་ཆུང་བའི་ཕྱིར། དེ་ནས། ཉེས་ཆ་བདུན་དང་བརྒྱད་ཟད་པ། ། ཚེ་གཅིག་བར་ཆད་གཅིག་པ་དང༌། ། གསུམ་པ་ལ་ནི་ཞུགས་པའང་ཡིན། ། ཞེས་པར། རྩ་བར་མ་བཤད་པའི་ཁྱད་པར་གསུམ་པ་ནི་སྤང་བྱ་དེའི་གཉེན་པོ་ཟག་མེད་ཀྱི་དབང་པོ་ཐོབ་པ་ཞིག་དགོས་སོ། ། དེ་གང་ཞེ་ན། འདོད་པའི་སྒོམ་སྤང་གི་གཉེན་པོ་ཡིན་པའི་ཕྱིར་ན་སྒོམ་ལམ་ཆོས་ཤེས་ལས་འོས་མེད་ལ། དེ་ལ་བར་ཆད་མེད་ལམ་དང་རྣམ་པར་གྲོལ་བའི་ལམ་གཉིས་ལས།
རིམ་གྱིས་པའི་སྐབས་འདིར་ནི་བར་ཆད་མེད་པའི་ལམ་ཐོབ་པ་ལ་འཆད་དོ། ། འོ་ན་འདིར། ཉོན་མོངས་བརྒྱད་པ་སྤངས་ན་དགུ་པ་ཡང་ཚེ་འདི་ཉིད་ལ་གདོན་མི་ཟ་བར་སྤོང་བ་མ་ཡིན་ནམ། ཞེ་ན་མ་ཡིན་ཏེ། འདིར་ནི་ཁམས་ལས་འདའ་དགོས་པས་དེ་སྤོང་བ་ཤིན་ཏུ་དཀའ་བའི་ཕྱིར། ཞེས་བཤད་ལ། དེའི་དོན་ནི། འདོད་པ་ཁམས་ཀྱི་རྣམ་སྨིན་དང་རྒྱུ་མཐུན་མྱོང་འགྱུར་ལས་འདའ་དགོས་པའོ། ། དེའི་ཚེ་ལྔ་པ་སྤངས་ན་དྲུག་པ་གདོན་མི་ཟ་བར་སྤོང་བ་དང་མཚུངས་པ་མ་ཡིན་ནོ། ། སྐབས་འདིར་འགྲེལ་པ་ལས།
སྔོན་རྣམ་པ་གསུམ་དང་བཞི་སྤངས་པའམ། བདུན་དང་བརྒྱད་སྤངས་པ་འབྲས་བུ་ཐོབ་པ་ན། ཇི་སྲིད་འབྲས་བུ་ཁྱད་པར་ཅན་གྱི་ལམ་མངོན་དུ་མ་བྱས་པ་དེ་སྲིད་དུ་རིགས་ནས་རིགས་སུ་སྐྱེ་བའམ་བར་ཆད་གཅིག་པ་མ་ཡིན་ནོ། ། ཞེས་གསུངས། དེའི་ཤུགས་བསྟན་ལ་ཁྱད་པར་ཅན་གྱི་ལམ་ཐོབ་པའི་ཚེ་དེ་དང་དེར་འཇོག་པར་གསལ་བས། གཉིས་པོ་ལ་ཆགས་བྲལ་སྔོན་སོང་གྲུབ་པ་ཡིན་ཏེ། གང་ཟག་གི་ཁྱད་པར་དེ་དང་དེར་འཇོག་བྱེད་ཀྱི་ཁྱད་པར་གསུམ་པོ་ཚང་བར་བཤད་པའི་ཕྱིར། ཁྱད་པར་ཅན་གྱི་ལམ་དེ་ནམ་གྱི་ཚེ་མངོན་དུ་བྱས་ཞེ་ན། རྣམ་པ་གསུམ་མམ་བདུན་ལྟ་བུ་སྔོན་བྱིས་པའི་ལམ་གྱི་སྤངས་ཟིན་པ་དེ་དག་གི་གཉེན་པོར་གྱུར་པའི་ཟག་མེད་ཀྱི་དབང་པོ་ནམ་ཐོབ་པ་དེའི་ཚེ་ནའོ། ། དེ་ཡང་ནམ་གྱི་ཚེ་ཞེ་ན།
བཅུ་དྲུག་པའི་ཚེ་ན་མ་ཡིན་ཏེ། བཅུ་དྲུག་པ་ལམ་རྗེས་ཤེས་དེ་འདོད་པའི་ཉོན་མོངས་ཀྱི་གཉེན་པོའི་རིགས་སུ་མ་གྱུར་པའི་ཕྱིར་དང༌། འདོད་པའི་དགུ་པ་ལ་ཆགས་བྲལ་སྔོན་དུ་སོང་བ་ཡང་མ་ཡིན་པའི་ཕྱིར། དེ་བས་ན་འབྲས་བུ་ཕྱི་མའི་དོན་དུ་ཟག་པ་མེད་པའི་ལམ་ལ་མངོན་དུ་ཕྱོགས་པ་དེའི་ཚེ་ནའོ། ། དངོས་སུ་སྐྱེ་དགོས་པ་ནི་མ་ཡིན་ཏེ། ཐོབ་པ་སྔར་སྐྱེ་ཡོད་པའི་ཕྱིར། དེའི་ཤུགས་ཀྱིས་ལམ་ཟག་བཅས་ཀྱིས་སྤང་བྱ་ཕྱི་མ་སྤོང་བ་ལ་ཞུགས་པ་ཡིན་ན་ནི། གཉིས་པོ་རང་རང་གི་སྤང་བྱའི་གཙོ་བོ་ལ་ཆགས་བྲལ་སྔོན་དུ་སོང་ཡང༌། དེ་དང་དེ་མི་འཇོག་སྟེ། དེ་དག་གི་གཉེན་པོ་ཟག་མེད་ཀྱི་དབང་པོ་མི་ཐོབ་པའི་ཕྱིར།
འགྲེལ་ཚིག་འདིའི་ཤུགས་བསྟན་ལ་འབྲས་བུ་ཁྱད་པར་ཅན་གྱི་ལམ་མངོན་དུ་བྱས་ན་ཟག་མེད་ཀྱི་དབང་པོ་ཐོབ་པས་ཁྱབ་པར་བསྟན་པ་ཡིན་ཏེ། དེ་མངོན་དུ་བྱས་ན་གཉིས་པོ་དེ་དང་དེར་འཇོག་བྱེད་ཀྱི་ཆོས་གསུམ་ཚང་བར་བཤད་པའི་ཕྱིར། བཅུ་དྲུག་པའི་ཚེ་འདོད་པའི་གཉེན་པོ་ཟག་མེད་མི་ཐོབ་པར་བཤད་པ་འདི་ཡང༌། གོང་མའི་དངོས་གཞི་ལ་ཆགས་བྲལ་སྔོན་དུ་མ་སོང་བའི་དབང་དུ་བྱས་པ་ཡིན་ཏེ། དེ་སྔོན་དུ་སོང་བ་ལ། སྔོན་སྤང་བྱ་ཟག་བཅས་ལམ་གང་གིས་སྤངས་པའི་ལམ་དེའི་ཐོབ་པ་ཟག་བཅས་ས་འཕོས་པས་བཏང་ནས། བཅུ་དྲུག་པའི་ཚེ་ཟག་མེད་ཀྱི་དབང་པོ་རྙེད་པ་གཅིག་སྲིད་པའི་ཕྱིར། བསམ་གཏན་དང་པོའི་ཉེར་བསྡོགས་ཀྱིས་འདོད་པ་ལ་ཆགས་བྲལ་སྔོན་དུ་སོང་ཡང༌། བཅུ་དྲུག་པ་ཉེར་བསྡོགས་དེ་ཉིད་ལ་རྟེན་པའི་ཚེ་ནི། ཉེར་བསྡོགས་ཀྱི་ཚོར་བ་བཏང་སྙོམས་དེ་ཉིད་ཟག་མེད་ཀྱི་དབང་པོ་ཡིན་ཀྱང༌།
དེར་ཉེར་བསྡོགས་ཟག་བཅས་ཀྱི་ཐོབ་པ་ནི་བཏང་བ་མ་ཡིན་ཏེ། ས་མ་འཕོས་པའི་ཕྱིར་དང༌། དེའི་ཚེ་འདོད་ཉོན་དགུ་པ་སྤངས་པའི་འགོག་བདེན་ཐོབ་པ་ཟག་བཅས་ཙམ་པོ་ཡིན་གྱི། ཁྱད་པར་ཅན་མ་ཡིན། དེའི་དུས་ཀྱི་ཟག་མེད་ཀྱི་དབང་པོ་དེ་ཉིད་ནི་རྗེས་ཤེས་ཀྱིས་བསྡུས་པས་འདོད་པའི་གཉེན་པོར་མི་རུང་བའི་ཕྱིར་དང༌། ཇི་སྲིད་ཙམ་པོའི་ལམ་མ་བཏང་བ་དེ་སྲིད་དུ་ཁྱད་པར་གྱི་ལམ་མི་འབྱུང་བའི་ཕྱིར། དེ་ནས་ཇི་སྐད་དུ། དེ་དགུ་ཟད་པ་ཕྱིར་མི་འོང༌། ། ཞེས་པ་འདི་ཡང༌། འབྲས་བུ་ངོས་བཟུང་བ་ནི་མ་ཡིན་ཏེ།
སྤང་བྱ་རྒྱ་ཆུང་བའི་ཕྱིར། དེ་སྐད་དུ་ཡང༌། འགྲེལ་པར་ཀུན་ཏུ་སྦྱོར་བ་ཐ་མའི་ཆ་དང་མཐུན་པ་སྤངས་པའི་ཕྱིར། ཞེས་འབྱུང་བ་ནི་སྤངས་པ་བསྡོམས་པའི་ཕྱིར་ཏེ། གདོན་མི་ཟ་བར་སྔོན་གཉིས་སམ་གསུམ་སྤངས་པ་ཡིན་ནོ། ། དེར་གཉིས་ཞེས་བཤད་པ་ནི་ཆགས་བྲལ་སྔོན་སོང་དང༌། གསུམ་ཞེས་བཤད་པ་ནི་རིམ་གྱིས་པའི་དབང་དུ་བྱས་པའོ། ། དེ་དག་གི་དབྱེ་བ་ལ། ཁམས་གོང་མར་འགྲོ་བ་དང༌། མི་འགྲོ་བ་གཉིས་ལས།
དང་པོ་ལ། གཟུགས་སུ་དང༌། གཟུགས་མེད་དུ་འགྲོ་བ་གཉིས། དང་པོ་ལ། བར་འདའ་བ། སྐྱེས་འདའ་བ། གོང་འཕོ་དང་གསུམ། གསུམ་པོའི་ཁྱད་པར་ནི། ཇི་སྐད་དུ། དེ་དག་གི་ནི་ཁྱད་པར་རྣམས། །
ལས་དབང་ཉོན་མོངས་བྱེ་བྲག་ལས། ། ཞེས་པ་ཉིད་ཡིན་ལ། དེ་ཡང་ཁམས་གོང་མ་འགྲུབ་བྱེད་ཀྱི་ལས་ནི་འཕགས་པའི་རྟེན་ལ་བསགས་པ་ལས་འོས་མེད་ལ། འཕེན་བྱེད་ཀྱི་ལས་ནི། ཆགས་བྲལ་སྔོན་དུ་སོང་ན་སོ་སོ་སྐྱེ་བོའི་དུས་སུ་བསགས་ལ། སྤང་བྱ་མཐར་གྱིས་པས་ནི་འཕགས་པའི་རྟེན་ལ་བསགས་པ་ཡིན་ཏེ། བཅུ་དྲུག་པའི་རྗེས་སུ་ཉེར་བསྡོགས་ཞི་རགས་ཀྱི་རྣམ་པ་ཅན་གྱིས་འདོད་པ་ལ་ཆགས་བྲལ་བྱས་པའི་ཕྱིར། འཕགས་པའི་རྟེན་ལ་ཉེར་བསྡོགས་ཟག་མེད་ཀྱིས་འདོད་པ་ལ་ཆགས་བྲལ་བྱས་ན་ནི་མཐོང་ཆོས་ཞིའི་རིགས་ཅན་ནོ། ། གཟུགས་སུ་ཉེར་འགྲོ་འདི་ལ་སྲིད་རྩེ་འགྲོ་ཞེས་བྱ་བ་ནི་འཕགས་པའི་རྟེན་ལ་སྲིད་རྩེར་འཕེན་བྱེད་ཀྱི་ལས་བསགས་ཟིན་པ་ནི་མ་ཡིན་ཏེ། གཟུགས་ལ་ཆགས་བྲལ་མ་བྱས་པར་དེར་འཕེན་བྱེད་ཀྱི་ལས་མི་བསོགས་པའི་ཕྱིར།
འོག་མིན་དུ་འཕེན་བྱེད་ཀྱི་ལས་ནི་འཕགས་པའི་རྟེན་དེ་ཉིད་ལ་བསགས་པ་ཡིན་ཏེ། དེར་འཕེན་བྱེད་ཀྱི་ལས་ནི་བསམ་གཏན་སྤེལ་མ་ལ་རག་ལས་པའི་ཕྱིར། ཇི་ལྟར་ཞེ་ན། ཟག་བཅས་ཀྱིས་བསམ་གཏན་བཞི་པ་ལ་རོ་མྱངས་པས་ནི་སྤྱིར་བསམ་གཏན་བཞི་པར་འཕངས་ལ། ཟག་མེད་ཀྱིས་ནི་སོ་སོ་སྐྱེ་བོའི་ས་འགྲུབ་པ་ཁེགས་པའི་ཕྱིར། སྤྱིར་བསམ་གཏན་སྤེལ་མ་སྒོམ་པ་འདི་གོང་དུ་འཕོ་བ་ཁོ་ནའི་རྒྱུ་མ་ཡིན་ཏེ། གནས་གཙང་མ་ལྔའི་སྐྱེ་འདའ་བ་ལ་ཡང་བསམ་གཏན་སྤེལ་མ་སྔོན་དུ་འགྲོ་དགོས་པའི་ཕྱིར། དེ་ན་སྤེལ་མ་ལས་མ་ཉམས་པའི་དབང་དུ་བྱས་ལ། ཉམས་ན་འཕར་བ་ལ་སོགས་པའི་དབྱེ་བས་གསུམ་མོ། ། མ་ཉམས་པའི་ཚེ་ནི་འཕངས་པ་ཡིན་ལ།
ཉམས་ནས་འགྲུབ་བྱེད་ཀྱི་ལས་བསོགས་ཚུལ་གྱི་དབྱེ་བས་གསུམ་མོ། ། འཕེན་བྱེད་ལ་རྣམ་པ་ལྔའི་དབྱེ་བས་འབྲས་བུ་གནས་གཙང་མ་ལྔའོ། ། དེ་དག་གི་ངོས་འཛིན་ལ། འགྲེལ་པ་ལས། དེ་ལས་འཕར་བ་ཞེས་བྱ་བ་ནི། འདིར་བསམ་གཏན་རྣམ་པར་སྤེལ་ནས་བསམ་གཏན་དང་པོའི་རོ་མྱངས་ཏེ། བསམ་གཏན་གསུམ་པ་ལས་ཡོངས་སུ་ཉམས་པ་ཚངས་རིས་པ་དག་གི་ནང་དུ་སྐྱེས་ནས། སྔོན་གོམས་པའི་དབང་གིས་བསམ་གཏན་བཞི་པ་སྤེལ་ཏེ། དེ་ནས་ཤི་འཕོས་ནས་འོག་མིན་པ་དག་གི་ནང་དུ་སྐྱེས་པ་གང་ཡིན་པ་སྟེ། དེ་ནི་བར་དུ་མི་འགྲོ་བས་ན་འཕར་བ་ཞེས་བྱའོ། །
ཞེས་བཤད། འདིར་ཞེས་པས་འཕེན་བྱེད་ཀྱི་ལས་བསྟན། མྱངས་ཏེ་ཞེས་པས་གོང་མ་གསུམ་ལས་ཉམས་བྱེད་ཀྱི་རྒྱུ་བསྟན་ནས་འགྲུབ་བྱེད་ཀྱི་ལས་མེད་པར་བསྟན། སྔོན་ཞེས་སོགས་ཀྱིས་སླར་འགྲུབ་བྱེད་ཀྱི་ལས་སོག་པའི་ཚུལ་བསྟན་ནོ། ། ཡང་ཇི་སྐད་དུ། ཆེད་དུ་འཕར་བ་ཞེས་བྱ་བ་ནི། དེ་ནས་གནས་གཙང་མ་རྣམས་སུ་སྐྱེས་ལ། བར་ནས་གནས་གཞན་འགའ་ཙམ་རྒལ་ཏེ་འོག་མིན་དུ་འཇུག་པའོ། ། ཞེས་དང༌། གནས་ཐམས་ཅད་དུ་འཆི་འཕོ་བ་ཞེས་བྱ་བ་ནི།
གནས་གཞན་ཐམས་ཅད་དུ་འཕོས་ནས་འོག་མིན་དུ་འཇུག་པ་གང་ཡིན་པའོ། ། ཞེས་བཤད། དེའི་དོན་འཁྲུལ་པར་བཤད་པར་མང་བས། འདི་ལྟར་ཤེས་དགོས་ཏེ། ཚངས་རིས་སུ་སྐྱེས་པའི་བར་འཕར་བ་དང་འདྲ་ལ། རྟེན་དེ་ལ་སྤེལ་སྒོམ་དང་པོ་གསུམ་སོར་ཚུད་པར་བྱས། དེའི་ཕྱི་མ་ལ་གནས་གཙང་མ་དང་པོ་གང་རུང་སྐྱེས། རྟེན་དེ་ལ་སྤེལ་སྒོམ་ཆེ་ཤོས་སོར་ཚུད་པར་བྱས། དེ་ནས་འོག་མིན་དུ་སྐྱེ་བའོ། ། ཐམས་ཅད་དུ་འཆི་འཕོ་བ་ཡང༌།
གཞན་འདྲ་བ་ལ། ཚངས་རིས་ཀྱི་རྟེན་དེར་བསམ་གཏན་དང་པོའི་སྙོམས་འཇུག་འབྲིང་དུ་བསྒོམས་པས་མདུན་ན་འདོན་དུ་སྐྱེས། དེར་འབྲིང་དུ་བསྒོམས་པས་ཚངས་ཆེན་དུ་སྐྱེས། རྟེན་དེར་བསམ་གཏན་གསུམ་པའི་ཉེར་བསྡོགས་ཀྱིས་དང་པོ་ལ་ཆགས་བྲལ་བྱས་ཤིང༌། གཉིས་པོའི་དངོས་གཞི་ཆུང་ངུར་བསྒོམས་པས་འོད་ཆུང་དུ་སྐྱེ་བ་སོགས་རིམ་པར་བྱས་ནས། བསམ་གཏན་བཞི་པའི་རྟེན་ལ་སྤེལ་སྒོམ་ཆུང་ངུ་བྱས། མི་ཆེ་བར་སྐྱེས། རྟེན་དེ་ལ་འབྲིང་དྲུག་སྤེལ་བྱས། མི་གདུང་བར་སྐྱེས་པ་ནས། གྱ་ནོམ་སྣང་གི་རྟེན་ལ་སྤེལ་སྒོམ་ཆེ་ཤོས་སོར་ཚུད་པས་ཕྱི་མ་འོག་མིན་དུ་སྐྱེས་པའོ། །
ཕྱིར་མི་འོང་འདི་དག་སྐྱེ་ས་གཅིག་ཏུ་ལན་གཉིས་སྐྱེ་བ་ནི་མེད་དེ། ཁྱད་པར་དུ་འགྲོ་བའི་ཕྱིར། འོག་མིན་ནས་གཟུགས་མེད་དུ་སྐྱེ་བ་ལེན་པ་ནི་མི་སྲིད་དེ། དེའི་མཐར་ཐུག་འགྲོ་ཞེས་བཤད་པའི་ཕྱིར་དང༌། གཟུགས་མེད་ཀྱི་རྟེན་ལ་འདའ་བ་དེ་ཡིན་ན། གནས་གཙང་དུ་མི་འགྲོ་བས་ཁྱབ་པའི་ཕྱིར། འདིའི་ཐད་ཀྱི་འགྲེལ་པར། འདི་ལྟར་ན་འདིས་ཕྱིར་མི་འོང་བ་ཉིད་ཡོངས་སུ་རྫོགས་པ་ཡིན་ཏེ། གང་དུ་སྐྱེས་པ་དེ་དང་དེའི་འོག་སར་ཕྱིར་མི་འོང་བའི་ཕྱིར། ཞེས་བཤད།
མི་སྐྱེ་བ་དེ་ལྟ་མོད་ཀྱི། དེར་སྐྱེ་བའི་ལས་གྲངས་གཞན་ལ་མྱོང་གྱུར་གྱི་ལས་མ་ངེས་པ་ཞིག་སོགས་པར་ནི། གོང་དུ། འདོད་ཆགས་བྲལ་བ་མི་རྟེན་པའི། འཕགས་པས། ཞེས་འདོན་དགོས་པ་ཉིད་ཀྱིས་བསྟན་ནོ། ། དེ་ལྟར་བཤད་པ་དེ་རྟེན་འདོད་པ་ཁོ་ནའི་དབང་དུ་བྱས་སོ་སྙམ་ན། དེའི་ཤེས་བྱེད་གོང་སའི་རྟེན་ལ་འོག་སའི་ཉོན་མོངས་མི་འབྱུང་བ་ལ་བསམས་པ་ཡིན་མོད། དེ་ལྟར་གོང་མའི་རྟེན་ལ་སོ་སོ་སྐྱེ་བོས་ཀྱང་འོག་མར་འཕེན་བྱེད་ཀྱི་ལས་གསོག་པ་མི་སྲིད་པ་ཉིད་དུ་འགྱུར་རོ། ། ཡང་བར་འདའ་བའི་ཐད་ཀྱི་འགྲེལ་པར།
སྲིད་པ་བར་མར་ཡོངས་སུ་མྱ་ངན་འདའོ། ། ཞེས་དང༌། སྐྱེ་འདའ་བའི་ཐད་དུ། ཕུང་པོའི་ལྷག་མ་དང་བཅས་པར་འདའ་བ་ཞེས་བཤད་པ་ལ་བརྟེན་ནས་སྔ་མ་རྣམས་འདིས་ལྷག་བཅས་མངོན་དུ་མ་བྱས་པར་ལྷག་མེད་དུ་འདའ་བ། ཞེས་དང༌། གཞན་དག་དེ་འདྲ་མི་སྲིད་པས་ལྷག་མེད་ཉེ་བ་ལ་དགོངས་པ་ཡིན་ནོ། ། ཞེས་དང༌། ཁ་ཅིག གཉིས་པོ་མཉམ་པོར་མངོན་དུ་བྱས་པ་ཡིན། ཞེས་ཟེར་རོ། །
ལུགས་ཕྱི་མ་ནི། ཁོ་བོའི་མ་མོ་བཤམ་མོ་ཞེས་ཟེར་བ་དང་འདྲ་བས། མི་སྲིད་ལ། ལྷག་བཅས་སྔོན་དུ་སོང་བའི་ལྷག་མེད་དུ་མ་ཟད་དེ་སྔོན་དུ་མ་སོང་བའི་ལྷག་མེད་ཀྱང་སྲིད་པར་མངོན་ཏེ། བར་དོའི་ཕུང་པོའི་རྒྱུན་འགག་པ་དང་དུས་མཉམ་དུ་ཉོན་མོངས་མ་ལུས་པར་སྤངས་པ་འབྱུང་བ་ལ་འགལ་བ་མེད་པའི་ཕྱིར། སྔོན་དུས་ཀྱི་སྲིད་པ་དང་མི་མཚུངས་ཏེ། དེར་ནི་ཕུང་པོའི་རྒྱུན་འགག་དཀའ་བའི་ཕྱིར། ཡང་བསམ་གཏན་དང་པོ་ནས་ཤི་འཕོས་ནས་གཉིས་པའི་བར་དོར་འདའ་བ་ལྟ་བུ་མི་སྲིད་དེ། བསམ་གཏན་དང་པོ་ནས་གཉིས་པར་སྐྱེ་བའི་བར་དོ་ནི་འདུ་ཤེས་མི་གསལ་ལ། འདོད་པ་ནས་ཤི་འཕོས་པའི་བར་དོའི་འདུ་ཤེས་གསལ་བའི་ཕྱིར།
དེའི་ཤེས་བྱེད་ཀྱང༌། སྤྱིར་འདོད་ཁམས་པ་འདུ་ཤེས་གསལ་བས་བར་དོར་འདའ་བར་བྱའོ། ། སྙམ་པའི་འདུ་ཤེས་སྔོན་དུ་གཏོང་བའི་ཕྱིར་དང༌། ཅིག་ཤོས་ལ་དེ་མེད་པའི་ཕྱིར། ཞེས་སྔ་མ་རྣམས་གསུང་ངོ༌། ། སྐྱེ་འདའ་བའི་འགྲེལ་པར། གཞན་དག་ན་རེ། དེ་ཡང་ཕུང་པོ་ལྷག་པ་མེད་པས་སོ། ། ཞེས་ཟེར་རོ། ། མ་ཡིན་ཏེ།
ཚེ་འདོར་བ་ལ་དབང་མེད་པའི་ཕྱིར་རོ། ། ཞེས་བཤད་པ་དེའི་དོན་ནི། རྟེན་དེ་ལ་ལྷག་མེད་མངོན་དུ་མི་བྱེད་པའི་དོན་ནི་མ་ཡིན་ཏེ། ཡིན་ན་རྟེན་དེ་ལ་མི་འཆི་བར་ཐལ་བའི་ཕྱིར་རོ། ། དེས་ན་བར་འདའ་བ་ཚེ་འདོར་བ་ལ་དབང་མ་ཐོབ་ཀྱང༌། ཕུང་པོའི་རྒྱུན་འདོར་སླ་བའི་རྒྱུ་མཚན་གྱིས་ཚེ་ཚད་མ་རྫོགས་པར་དུས་མིན་དུ་ལྷག་མེད་མངོན་དུ་བྱེད་པ་དང་འདྲ་བ་མ་ཡིན་ཞེས་པའི་དོན་ནོ། ། སླ་བའི་དོན་ཀྱང༌། དེར་འཕེན་བྱེད་ཀྱིས་འཕངས་ཀྱང༌། རྫོགས་བྱེད་ཀྱིས་རྫོགས་དགོས་པ་མ་ཡིན་པའི་དོན་གྱིས་སོ། ། སྐྱེ་འདའ་བ་གསུམ་གྱི་གོ་རིམ་ནི།
བྱེད་བཅས་སྔར་འབྱུང་བ་བསྟན་ཆོས་ཀྱི་ལུགས་དང༌། བྱེད་མེད་སྔར་འཆད་པ་མདོའི་ལུགས་སོ། ། ཞེས་པ་འགྲེལ་པ་ལས་འབྱུང་ངོ༌། ། གོང་འཕོ་ཡིན་ན་སྤྱིར་གཟུགས་ཁམས་ཀྱི་གོང་དུ་སྐྱེས་པ་ཉིད་དུ་མི་འདའ་བར་དེའི་གོང་དུ་འགྲོ་དགོས་པས་ནི་ཁྱབ་ལ། འོག་མིན་དང་སྲིད་རྩེར་འགྲོ་དགོས་པས་ནི་མ་ཁྱབ་སྟེ། འགྲེལ་པར། གོང་དུ་འཕོ་བ་ནི་གོང་དུ་སྐྱེས་པ་དེ་ཉིད་དུ་མྱ་ངན་ལས་མི་འདའ་བར་གོང་དུ་འགྲོ་བ་གང་ཡིན་པ་སྟེ། ཞེས་དང༌། གོང་དུ་འཕོ་བ་བར་སྐབས་སུ་ཡང་མྱ་ངན་ལས་འདའ་བ་རུང་བར་ལྟའོ། ། ཞེས་བཤད་པས་སོ། །
སྲིད་རྩེའི་མཐར་ཐུག་འགྲོ་ལ། ངོས་འཛིན་གོང་དུ་འཕོ་བ་གཞིར་བྱས་ལ། བསམ་གཏན་མ་སྤེལ་བ་ཙམ་ཞིག་ལས་མ་བཤད་ཀྱང༌། འདོད་པའི་རྟེན་ལ་སྲིད་རྩེའི་སེམས་ཞི་རགས་ཀྱི་རྣམ་པ་ཅན་གྱིས་ཅི་ཡང་མེད་ལ་ཆགས་བྲལ་བྱས་པ་ཞིག་ངེས་པར་དགོས་ཏེ། དེར་འཇོག་པ་ལ་སྲིད་རྩེར་འཕེན་བྱེད་ཀྱི་ལན་གྲངས་གཞན་ལ་མྱོང་འགྱུར་གྱི་ལས་དང་ལྡན་པ་ཞིག་དགོས་པའི་ཕྱིར་དང༌། སྔོན་སོ་སྐྱེའི་དུས་སུ་ཡོད་པ་ནི་ས་འཕོས་པས་བཏང་བའི་ཕྱིར་དང༌། མ་བཏང་ན་ཡང་དེ་ཙམ་གྱིས་དེར་འཇོག་ན་འཆོལ་བར་འགྱུར་བའི་ཕྱིར། དེ་ལྟར་བྱས་ཀྱང༌། བསམ་གཏན་དང་པོའི་རོ་མྱངས་པ་སོགས་ཀྱིས་གཟུགས་ཁམས་སུ་རིམ་གྱིས་སྐྱེས་ཏེ། སྲིད་རྩེར་འགྲོ་བའོ། །
འདིས་གཟུགས་ཀྱི་རྟེན་ལ་བསམ་གཏན་མི་སྤེལ་བ་ཅི་ཞེ་ན། འདིས་འདོད་པའི་རྟེན་ལ་ནི་མ་སྤེལ་ལ། འདོད་པའི་རྟེན་ལ་སྤེལ་བ་སྔོན་དུ་མ་སོང་ན་གཟུགས་ཀྱི་རྟེན་ལ་སྤེལ་མི་ནུས་པའི་ཕྱིར། འདོད་པའི་རྟེན་ལ་སྤེལ་མི་སྤེལ་གཉིས་འབྱུང་བའི་རྒྱུ་མཚན་ནི། ཞི་གནས་སྤྱད་པ་དང༌། ལྷག་མཐོང་སྤྱད་པའི་དབྱེ་བ་ལས་སོ། ། བསམ་གཏན་སྤེལ་མ་ལས་ཉམས་བྱེད་བསམ་གཏན་དང་པོ་རོ་མྱང་ལ་བཤད་པ་འདི་ཡང་མཚོན་པ་ཡིན་གྱི། བསམ་གཏན་གཉིས་པའི་རོ་མྱངས་པ་དང༌། བསམ་གཏན་གསུམ་པའི་རོ་མྱངས་པས་ཉམས་པ་དག་དེ་དང་དེར་སྐྱེས་ནས། འཕར་བ་དང༌།
ཕྱེད་དུ་འཕར་བ་དང༌། གནས་ཐམས་ཅད་དུ་འཆི་འཕོ་བར་ཡང་བྱེད་དོ། ། བསམ་གཏན་བཞི་པའི་རོ་མྱངས་པས་སྤྲིན་མེད་ལ་སོགས་པར་སྐྱེ་བ་དང་ཡོད་མོད། ཉམས་བྱེད་མ་ཡིན་ཏེ། ས་གཅིག་པའི་ཕྱིར། སྤྲིན་མེད་དུ་སྐྱེས་པ་དེ་ཡང་འཕར་བ་སོགས་བྱེད་པ་ལ་འགལ་བ་མེད་དེ། རིགས་པ་མཚུངས་པའི་ཕྱིར། གཟུགས་མེད་ཉེར་འགྲོ་ནི་འདོད་པའི་རྟེན་ལ་གཟུགས་ཀྱི་ཆགས་བྲལ་བྱས་ཤིང༌། དེ་ཡང་ཞི་རགས་ཀྱི་རྣམ་པ་ཅན་གྱིས་བྱས་པ་ཡིན་ཏེ། ཟག་མེད་ཀྱིས་ནི་ཁམས་གོང་མ་གཉིས་ལ་ཅིག་ཆར་དུ་ཆགས་བྲལ་བྱེད་པའི་ཕྱིར།
དེ་ལའང་སྐྱེ་འདའ་བ་ལ་སོགས་པའི་དབྱེ་བས་རྣམ་པ་བཞི་ཡིན་ལ། དེའི་ཚེ་གོང་འཕོར་འཇོག་པ་ལ་ནི། འདོད་པའི་རྟེན་ལ་སྲིད་རྩེའི་ཉེར་བསྡོགས་ཀྱིས་སྲིད་རྩེར་འཕེན་བྱེད་ཀྱི་ལས་བསགས། དེ་ལས་ཉམས་ནས་གཟུགས་མེད་དང་པོ་གསུམ་གང་རུང་དུ་སྐྱེས་ནས་མྱོང་འགྱུར་གྱི་ལས་བྱས་པ་ཞིག་དགོས་པ་ཡིན་ཏེ། འཕགས་པས་སྲིད་རྩེར་ལན་གྲངས་གཞན་ལ་མྱོང་འགྱུར་གྱི་ལས་འདོད་པའི་རྟེན་ལ་བསགས་ན། དེའི་གོང་འཕོར་མི་རུང་བའི་ཕྱིར་རོ། ། འདི་དང་གཟུགས་སུ་ཉེར་འགྲོའི་སྲིད་རྩེ་འགྲོ་གཉིས་ཁྱད་པར་ནི། འདོད་རྟེན་ལ་གཟུགས་ཀྱི་ཆགས་བྲལ་བྱས་པར་འདྲ་ཡང༌། ཆགས་བྲལ་དེ་ལས་མི་ཉམས་པ་དང༌། ཉམས་པའི་ཁྱད་པར་དག་ཡིན་ཏེ།
ཉམས་ན་གཟུགས་སུ་ཉེར་འགྲོ་དག་ཏུ་ཐལ་བའི་ཕྱིར་རོ། དེ་ནས། ཇི་སྐད་དུ། གཞན་ནི་འདི་ལ་མྱ་ངན་འདའ། ། ཞེས་པ། ཕྱིར་མི་འོང་གཞིར་བྱས་ནས་ཁམས་གོང་མར་འགྲོ་བ་ལས་གཞན་ཞེས་པ་ཡིན་ལ། གཙོ་བོར་ནི་ལམ་ཟག་མེད་ཀྱི་ཁམས་གོང་མ་ལ་ཆགས་བྲལ་བྱེད་པ་དག་སྟེ། གོང་མར་འཕེན་འགྲུབ་ཀྱི་ལས་གསོག་པ་མེད་པའི་ཕྱིར་རོ། ། འདི་ལའང༌། བདེན་པ་མཐོང་བའི་ཚེ་དེ་ཉིད་ལ་འདའ་བ་དང༌།
བདེན་པ་མཐོང་རྗེས་ཀྱང་ཚེ་གཞན་གྱི་དབང་དུ་བྱས་པ་གཉིས་ཡོད་དོ། ། སྤྱིར་མཐོང་ཆོས་ཞིར་འཇོག་པ་ལ་ཕྱིར་འོང་ཡིན་པ་ཡན་ལག་ཏུ་དགོས་པ་ནི་མ་ཡིན་ཏེ། མཐོང་བའི་ཆོས་ལ་མྱང་འདས་མངོན་དུ་བྱེད་པ་ལ་དེའི་སྒྲ་བཤད་ཚང་བའི་ཕྱིར། དེ་ལྟ་ན་ཡང་ཁམས་གོང་མའི་རྟེན་ཅན་ནི་མ་ཡིན་དགོས་ཏེ། གཞན་ནི་ཞེས་པའི་ཚིག་གིས་ལོགས་སུ་བཀར་བའི་ཕྱིར་དང༌། ཁམས་གོང་འགྲོ་མ་ཡིན་པའི་ཕྱིར་མི་འོང་སླར་འདོད་པར་སྐྱེ་བ་ཡོད་དམ་སྙམ་པའི་དོགས་པ་བསལ་བའི་ཕྱིར་དུ་འདི་སྨོས་པ་ཡིན་ནོ། ། འོ་ན་ཁམས་གོང་མར་ཉེར་འགྲོ་འཇོག་པ་འདི་འདོད་རྟེན་ཅན་ཡིན་པ་གཞིར་བྱས་ནས། འབྲས་བུ་དང་པོ་གསུམ་ཚེ་གཅིག་ལ་མངོན་དུ་བྱས་པ་ཞིག་གི་དབང་དུ་བྱེད་དམ། རྒྱུན་ཞུགས་ཐོབ་པའི་ཚེ་གཉིས་པ་ལ་ཕྱིར་མི་འོང་ཐོབ་པ་སོགས་ལ་ཡང་ཁམས་གོང་འགྲོའི་རྣམ་གཞག་འཇོག་རྒྱུ་ཡོད་དམ་ཞེ་ན། དང་པོ་ཁོ་ནའི་དབང་དུ་བྱས་པ་ཡིན་ནོ། །
ཞེས་འཆད་པ་ནི། འདོད་པར་ཚེ་ཡོངས་གྱུར་པའི་འཕགས། ། ཁམས་གཞན་དུ་ནི་འགྲོ་བ་མེད། ། ཅེས་པའོ། ། དེས་ན་འདི་ཡང་མཐོང་ཆོས་ཞི་ཁོ་ནའོ། ། ཡང་ཚེ་དང་པོ་ལ་རྒྱུན་ཞུགས་མངོན་དུ་བྱས། ཚེ་གཉིས་པ་ལ་ཕྱིར་འོང་མངོན་དུ་བྱས་པ་དེའི་ཚེ་དེ་ཉིད་ལ་འདའ་འམ་ཞེ་ན། དེ་ལྟར་བྱེད་པའམ། ཡང་ན་ཚེ་ཕྱི་མ་ལ་འདོད་པའི་ཁམས་སུ་ཕྱིར་མི་འོང་མངོན་དུ་བྱས་ཏེ་འདའ་བའོ། ། དེས་ན་ཚེ་ཡོངས་གྱུར་དུ་འཇོག་པ་ལ།
འཕགས་པ་ཐོབ་རྗེས་འདོད་པར་སྐྱེ་བ་གཅིག་བླངས་པ་ཙམ་གྱིས་ཆོག་པ་ཡིན་གྱི། སྐྱེ་བ་དུ་མ་ལེན་དགོས་པ་ནི་མ་ཡིན་ནོ། ། དེའི་ཕྱིར་ཚེ་གཅིག་བར་ཆད་གཅིག་པ་ཡང་ཁམས་གོང་མར་སྐྱེ་བ་ལེན་པ་མེད་ན། རིགས་ནས་རིགས་སྐྱེ་དང་སྲིད་པ་ལན་བདུན་ལྟ་ཅི་སྨོས། འོ་ན་བརྒྱ་བྱིན་གྱིས། ཇི་སྐད་དུ། བདག་ནི་ཐ་མར་ཉམས་ན་ལྷ་གང་འོག་མིན་ཞེས། ། རྣམ་པར་གྲགས་པ་དེར་ནི་སྐྱེ་བར་འགྱུར་བར་ཤོག ། ཅེས་སྨྲས་པ་ཇི་ལྟ་བུ་ཞེ་ན། བྱེ་བྲག་ཏུ་སྨྲ་བ་ན་རེ།
བརྒྱ་བྱིན་གྱིས་ཆོས་མངོན་པ་མི་ཤེས་པས་ལན་ནོ། ། ཞེས་ཟེར། བཅོམ་ལྡན་འདས་ཀྱིས་དགག་པར་རིགས་སོ་ཞེ་ན། བརྒྱ་བྱིན་དགའ་བར་བྱ་བའི་ཕྱིར་མ་བཀག་པ་ཡིན་ནོ། ། ཞེས་ཟེར། འདིའི་དོན་ནི། བརྒྱ་བྱིན་དུས་དེར་ཚེ་ཡོངས་སུ་གྱུར་པའི་འཕགས་པ་ཡིན་པར་བསམས་པ་མ་ཡིན་གྱི། དུས་དེར་རྒྱུན་ཞུགས་ཡིན་ལ། དེ་ནས་ཤི་ནས་མིའི་རྟེན་ལ་མྱང་འདས་མངོན་དུ་བྱེད་པའི་སྨོན་ལམ་བཏབ། དེར་མྱང་འདས་མངོན་དུ་མ་བྱས་ན་འོག་མིན་དུ་སྐྱེ་བའི་སྨོན་ལམ་བཏབ་པའོ། །
དེ་སྐད་དུ་ཡང༌། བརྒྱ་བྱིན་གྱིས་ཞུས་པའི་མདོ་ལས། བཅོམ་ལྡན་བདག་ནི་རྒྱུན་ཞུགས་བདེར་གཤེགས་རྒྱུན་ཞུགས་ཏེ། ཞེས་རྒྱུན་ཞུགས་སུ་ཡང་བཤད། ཡང་ཇི་སྐད་དུ། བདག་འདི་ནས་ཤི་འཕོས་ནས་མིའི་ནང་དུ་མྱ་ངན་ལས་འདའ་བར་གྱུར་ཅིག དེར་མྱང་འདས་མ་ཐོབ་ན་གཟུགས་ཀྱི་ཁམས་སུ་སྐྱེ་བར་གྱུར་ཅིག ཅེས་བཤད་པ་ལ་བསམས་པའོ། ། གཟུགས་སུ་ཚེ་ཡོངས་སུ་གྱུར་པའི་འཕགས་པ་ནི་ཁམས་གཞན་དུ་འགྲོ་བ་སྲིད་དེ། གཟུགས་སུ་ཉེར་འགྲོའི་སྲིད་རྩེ་མཐར་ཐུག་འགྲོ་བ་བཞིན་ནོ། །
འདོད་པའི་རྟེན་ཅན་གྱི་ཕྱིར་མི་འོང་ཁམས་གོང་མར་ཉེར་འགྲོ་འཇོག་པའི་གཞི་ནི། ཆགས་བྲལ་སྔོན་འགྲོ་ལ་ཡིན་ཏེ། སྤང་བྱ་མཐར་གྱིས་པ་ནི་འདོད་པར་ཚེ་ཡོངས་གྱུར་གྱི་འཕགས་པ་ཉིད་དུ་ངེས་པས་སོ། ། དེའི་ཤེས་བྱེད་ཀྱང༌། རྒྱུན་ཞུགས་ཀྱི་རྗེས་སུ་འདོད་ཉོན་སྤོང་ཚུལ་ལ། རིགས་ནས་རིགས་སྐྱེ་དང༌། ཚེ་གཅིག་བར་ཆད་གཅིག་པའི་རྣམ་གཞག་བྱས་ཀྱི། མཐོང་ལམ་གྱི་ལུས་རྟེན་དེ་ཉིད་ལ་ཕྱིར་མི་འོང་གི་འབྲས་བུ་མངོན་དུ་བྱེད་པའི་རྣམ་གཞག་མ་བཤད་པའི་ཕྱིར། ཞེས་ཀྱང་བརྟག་པར་ནུས་སོ། ། ཡང༌།
མྱུར་བ་སྲིད་པ་གསུམ་གྱི་འཐར། ། ཞེས་པའི་སྐབས་ནས་འབྱུང་བ་ལྟར། ཚེ་གསུམ་ལ་འཕགས་ལམ་ཡོངས་སུ་རྫོགས་པར་སྐྱེད་ན་ནི། མཐོང་ཆོས་ཞིར་ངེས་པའི་ཕྱིར་དེ་བས་ཀྱང་དཀའ་བ་ཉིད་དོ། ། ཅེས་ཀྱང་དཔྱད་པར་བྱའོ། ། ཡང་དེ་འདྲ་དེ་ཁམས་གོང་དུ་མི་འགྲོ་བར་མ་ཟད། ཡོངས་སུ་ཉམས་པ་དང༌། དབང་པོ་འཕོ་བ་ཡང་མི་བྱེད་དོ། ། དེ་བཞིན་དུ་ཁམས་གོང་མར་སྐྱེས་པའི་འཕགས་པ་ཡང་དབང་པོ་མི་འཕོ་ཞིང༌། ཡོངས་སུ་ཉམས་པར་མི་འགྱུར་རོ། །
དེའི་ཤེས་བྱེད། འགྲེལ་པར། ཚེ་རབས་གཞན་ནས་ཡོངས་སུ་འདྲིས་པས་དབང་པོ་རྣམས་ཚེ་ཡོངས་སུ་སྨིན་པའི་ཕྱིར་དང༌། རྟེན་ཁྱད་པར་ཅན་ཐོབ་པའི་ཕྱིར། ཞེས་བཤད། གཏན་ཚིགས་དང་པོ་ནི་མི་ཉམས་པའི་ཤེས་བྱེད་དང༌། གཉིས་པ་ནི་དབང་པོ་མི་འཕོ་བའི་ཤེས་བྱེད་དུ་སྦྱོར་དགོས་པ་ལྟ་བུ་སྣང་ཡང་ཞིབ་མོར་འབྱེད་དགོས་ཏེ། འདོད་པར་ཚེ་ཡོངས་གྱུར་ཁམས་གོང་དུ་མི་འགྲོ་བ་དང༌། ཁམས་གཞན་དུ་མི་ཉམས་པ་དང༌། དབང་པོ་མི་འཕོ་བའི་ཤེས་བྱེད་ནི།
གཏན་ཚིགས་དང་པོ་ཡིན་ལ། གོང་མར་སྐྱེས་པའི་འཕགས་པ། མི་ཉམས་པ་དང༌། དབང་པོ་མི་འཕོ་བའི་ཤེས་བྱེད་ནི་གཏན་ཚིགས་གཉིས་པ་དེའོ། ། དེ་ཡང་དབང་པོ་འཕོ་བའི་དགོས་པ་ནི། ཉམས་ཀྱིས་དོགས་པ་དང༌། སྤང་བྱ་ལྷག་མ་སྤོང་བའི་ཕྱིར་ཡིན་ལ། ཆོས་ཅན་དུ་བཟུང་བྱ་གཉིས་པོ་ཡོངས་སུ་ཉམས་པ་མི་སྲིད་ཅིང༌། གཅིག་ནི་སྤང་བྱ་སྤངས་དཀའ་བ་རྣམས་སྤངས་ཟིན་པས་དེའི་ཕྱིར་དུ་འཕོ་མི་དགོས་པ་དང༌། སྤངས་དཀའ་བ་གང་ཞེ་ན།
འདོད་པའི་ཉོན་མོངས་སོ། ། དེ་སྤངས་ཟིན་ཀྱང་རྟེན་ཁྱད་པར་ཅན་མ་ཐོབ་ན་ལྡོག་སྲིད་པས་དེ་ཐོབ་པའི་ཕྱིར། ཞེས་སྨོས་སོ། ། དང་པོ་མི་ཉམས་པའི་ཤེས་བྱེད་དུ་ཚེ་རབས་གཞན་ནས་འདྲིས་པ་དང༌། དབང་པོ་མི་འཕོ་བའི་ཤེས་བྱེད་དུ་རྒྱུད་ཡོངས་སུ་སྨིན་པ་གཏན་ཚིགས་སུ་བཀོད་པའོ། ། གཞུང་འདིའི་དངོས་བསྟན་ལྟར་ན། ཇི་སྐད་དུ། བཞི་ནི་རིགས་ལས་ལྔ་འབྲས་ལས། ། ཉམས་འགྱུར་ཞེས་བཤད་པའི་རིགས་དང་འབྲས་བུ་ཉམས་པ་དེ་ཡང་འདོད་པའི་རྟེན་ཁོ་ནའི་དབང་དུ་བྱས་པ་དང༌། འདོད་རྩེའི་མི་བརྟན་པའང་མིན། །
ཞེས་པའི་སྐབས་ཀྱི་འཕགས་པས་ས་གང་ལ་ཆགས་བྲལ་བྱས་ཀྱང༌། བརྟན་པོ་མ་བྱས་པའི་ས་དེར་འཕེན་བྱེད་ཀྱི་ལས་སོག་པར་བཤད་པ་དང༌། ལམ་ཟག་བཅས་ཀྱི་སྤངས་པ་ལས་འཕགས་པ་རྣམས་ཉམས་པར་བཤད་པ་དེ་ཡང་འདོད་པ་ཁོ་ནའི་དབང་དུ་བྱས་པར་འཆད་དགོས་མོད། ཞིབ་མོར་ན། ཁམས་གོང་མའི་རྟེན་ཅན་གྱི་འཕགས་པ་འོག་མར་མི་སྐྱེ་ཡང༌། དེར་འཕེན་བྱེད་ཀྱི་ལས་སོག་པ་མི་འགལ་ཏེ། ལུགས་འདིར་འཕེན་བྱེད་ཀྱི་ལས་ནི་རྣམ་སྨིན་དང་ས་གཅིག་པ་མི་དགོས་པའི་ཕྱིར། དཔེར་ན། འཕགས་པ་གང་དུ་སྐྱེས་ཟིན་པའི་གོང་ས་དེ་ཉིད་དུ་སླར་མི་སྐྱེ་ཡང༌། དེར་འཕེན་བྱེད་ཀྱི་ལས་སོག་པ་མི་འགལ་བ་བཞིན།
ཡང༌། ཁམས་གོང་གི་འཕགས་པ། དབང་པོ་འཕོ་བ་དང༌། ཉམས་པ་མི་སྲིད་ཀྱང༌། ཡོངས་སུ་ཉམས་པའི་ཆོས་ཅན་ལ་སོགས་པའི་རིགས་དྲུག་འབྱེད་པ་མི་འགལ་བར་ནི། ཕྱིར་མི་འོང་སྐྱེ་འདའ་བ་སོགས་ལ་རྟེན་གྱི་དབྱེ་བ་འཆད་པའི་སྐབས་ལས་རྟོགས་པར་འགྱུར་རོ། ། འོ་ན་རྒྱུན་ཞུགས་དང་ཕྱིར་འོང་འདོད་ཁམས་ཀྱི་བར་དོའི་རྟེན་ལ་འདའ་བ་དག་མི་འཆད་པའི་རྒྱུ་མཚན་ཅི་ཞེ་ན། ལན་ལ། སློབ་དཔོན་རང་ཉིད་ཀྱི་དང༌། བྱེ་སྨྲའི་གཉིས་ལས།
དང་པོ་ནི། ཇི་སྐད་དུ། ལམ་མ་འདྲིས་པས་མངོན་སུམ་དུ་མི་འགྱུར་བའི་ཕྱིར་དང༌། ཕྲ་རྒྱས་རྣམས་ཤིན་ཏུ་ཆུང་བ་མ་ཡིན་པའི་ཕྱིར། ཞེས་གསུངས། གཉིས་པ་ནི། ཇི་སྐད་དུ། འདོད་པའི་ཁམས་ལས་འདའ་བར་དཀའ་བའི་ཕྱིར་ཏེ། འདིས་ཉོན་མོངས་པ་མི་དགེ་བ་དང་ལུང་མ་བསྟན་པ་དང༌། དགེ་སྦྱོང་ཚུལ་གྱི་འབྲས་བུ་གཉིས་མ་གསུམ་ཐོབ་པ་དང༌།
ཁམས་གསུམ་ལས་ཡང་དག་པར་འདའ་བ་དང༌། མང་པོ་ཞིག་བྱ་དགོས་ལ། དེ་ཡང་སྲིད་པ་བར་མ་ལ་གནས་པས་བྱ་བར་མི་ནུས་སོ། ། ཞེས་ཟེར་རོ། ། ཞེས་བཤད། དེ་ནས་བསམ་གཏན་སྤེལ་མ་སྒོམ་པའི་ཚུལ་བཤད་པ་ནི། སྦྱོར་བ་དང༌། དངོས་གཞི་གཉིས་ལས། དང་པོ་ནི། དང་པོར་བཞི་པ་སྤེལ་བར་བྱེད། །
ཅེས་པ། དངོས་བསྟན་ལ་བསམ་གཏན་བཞི་པའི་སྤེལ་སྒོམ་གྱི་སྦྱོར་བ་བཤད་ཀྱང༌། བསམ་གཏན་དང་པོ་གསུམ་ཀའི་སྤེལ་སྒོམ་དོན་གྱི་ཐོབ་པར་བསྟན་ཅིང༌། ཇི་སྐད་དུ། བསམ་གཏན་དང་པོའི་རོ་མྱངས་པས་ཉམས། ། ཞེས་པའང་སྤེལ་སྒོམ་གྱི་སར་སླེབ་པའི་དབང་དུ་བྱས་སོ། ། དང་པོ་གསུམ་ལ་འབྲས་བུ་གནས་གཙང་མའི་གྲངས་མེད་པར་སྤེལ་སྒོམ་ལྔའི་གྲངས་ངེས་མ་བཤད་ཀྱང༌། དགོས་པ་བདེ་བར་གནས་པ་དང༌། ཉོན་མོངས་པ་ཐག་སྲིང་བའི་ཕྱིར་དུ་སྤེལ་བར་བྱེད་དོ། ། སྤེལ་བའི་དོན་ནི།
ཟག་བཅས་དང་ཟག་མེད་སྤེལ་བ་ཡིན་ལ། དེའི་ཚུལ་ཡང་ཟག་མེད་གཉིས་ཀྱི་བར་དུ་ཟག་བཅས་གཅིག་སྤེལ་བར་བཤད་དོ། ། དེ་ཡང་སྦྱོར་བའི་དུས་སུ་རྒྱུན་ལྡན་དང་དངོས་གཞིའི་ཚེ་ན་སྐད་ཅིག་བསྲེས་ནས་སྤེལ་བའོ། ། སྐད་ཅིག་མ་ནི་བསྲེས་པས་འགྲུབ། ། ཅེས་པ་གང་གི་ཚེ་ཟག་པ་མེད་པའི་སྐད་ཅིག་མའི་འཇུག་ཐོགས་སུ་ཟག་པ་དང་བཅས་པ་མངོན་དུ་བྱེད། ཟག་པ་དང་བཅས་པའི་འཇུག་ཐོགས་སུ་ཡང་ཟག་པ་མེད་པ་མངོན་དུ་བྱེད་ལ། དེ་ལྟར་ཟག་པ་དང་བཅས་པའི་སྐད་ཅིག་མ་དང༌། ཟག་པ་མེད་པ་དག་ཏུ་བསྲེས་པས་སྤེལ་མ་གྲུབ་པ་ཡིན་ཏེ། སྐད་ཅིག་མ་གཉིས་ནི་བར་ཆད་མེད་པའི་ལམ་ལྟ་བུ་ཡིན་ལ། གསུམ་པ་ནི་རྣམ་པར་གྲོལ་བའི་ལམ་ལྟ་བུ་ཡིན་ནོ། །
ཞེས་ཟེར་རོ། ། ཞེས་བཤད་པ་དེའི་དོན་ནི། དུས་ཀྱི་ཐུང་བའི་མཐར་ཐུག་པའི་ཟག་མེད་གཉིས་ཀྱི་བར་དུ་དེར་གྱུར་པའི་ཟག་བཅས་གཅིག་བསྲེ་ཞེས་བཤད་ཀྱི། འདིར་སྤེལ་ཞེས་མ་བཤད་པས་གསུམ་བསྲེས་དེ་གྲུབ་པའི་ཚད་དོ། ། དེ་དུས་ཀྱི་ཟག་མེད་དང་པོ་ཟག་བཅས་དབུས་མ་ནི་བར་ཆད་མེད་ལམ་དང༌། ཟག་མེད་ཐ་མ་དེ་རྣམ་པར་གྲོལ་བའི་ལམ་མོ། ། ཞེས་པ་ཉིད་རྣམ་བཤད་མཛད་པ་རྣམས་ཀྱི་འཆད་ཚུལ་ཡིན་ཀྱང༌། གོ་བ་ཆེར་མི་སྣང་བས་འདི་ལྟར་ཡང་བརྟག་ནུས་ཏེ། དངོས་གཞི་ལ་གཉིས་ཏེ། བར་ཆད་མེད་ལམ་དང༌།
རྣམ་པར་གྲོལ་བའི་ལམ་མོ། ། དང་པོ་ནི། ཟག་བཅས་དང་ཟག་མེད་གང་ཡང་རུང་བ་ཆ་མེད་པའི་སྐད་ཅིག་གི་རྗེས་སུ་ཅིག་ཤོས་དེ་མངོན་དུ་བྱེད་པའོ། ། དེ་འདྲ་དེ་ལན་གཉིས་ཐལ་བའི་རྗེས་སུ་ནི་སྐད་ཅིག་སྔ་ཕྱིའི་རིམ་པ་མེད་པར་གཉིས་པོ་གཅིག་ཏུ་བསྲེས་པའོ། ། བསྲེས་པའི་དོན་ཀྱང༌། གཅིག་མངོན་དུ་བྱས་པ་ན་ཅིག་ཤོས་མངོན་དུ་འགྱུར་བའོ། ། དེ་ལ་ནི་རྣམ་པར་གྲོལ་བའི་ལམ་ཞེས་བྱའོ། ། ཞེས་པ་ཉིད་དོ། ། སློབ་དཔོན་ནི། དེ་ལྟར་བྱེད་པ་སངས་རྒྱས་ལས་གཞན་ལ་མི་འབྱུང་བས་རྒྱུན་ཇི་ལྟར་འདོད་པ་བཞིན་སྤེལ་ནུས་པའོ། །
ཞེས་གསུངས། དེའི་ཚེ་སྦྱོར་བ་འབད་རྩོལ་གཅིག་གིས་རྒྱུན་ལྡན་གསུམ་སྤེལ་བ་དང་སྦྱོར་བ་གཅིག་གིས་གསུམ་པོ་དེ་ཉིས་འགྱུར་དུ་བྱེད་ཐུབ་པ་དང༌། སྦྱོང་བ་གཅིག་གི་ནང་དུ་དེ་ཉིད་ལན་གསུམ་བྱེད་ནུས་པ་ནས་ལྔ་ནུས་པའི་བར་རོ། ། སྤེལ་སྒོམ་དེ་ནི་དང་པོར་མིའི་རྟེན་ཁོ་ན་ལ་བྱེད་ཅིང༌། ཕྱིས་ནི་གཟུགས་ཀྱི་ཁམས་སུ་ཡང་མངོན་དུ་བྱེད་དོ། ། ཞེས་བཤད་ཅིང༌། ཡང་ཇི་སྐད་དུ། དེ་ལ་ཟག་པ་དང་བཅས་པ་གང་ཡིན་པ་དེའི་དབང་གིས་སྐྱེའོ། ། ཞེས་གསུངས་སོ། ། དེ་ནས།
ཇི་སྐད་དུ། འགོག་པ་ཐོབ་པ་ཕྱིར་མི་འོང༌། ། ལུས་ཀྱི་མངོན་སུམ་བྱེད་པར་འདོད། ། ཅེས་པ། འགོག་པའི་སྙོམས་འཇུག་ཐོབ་པ་མ་གཏང་བ་ཙམ་གྱིས་དེར་འཇོག་མི་ནུས་ཏེ། དེ་འདྲ་དེ་ནི་སྲིད་རྩེའི་རྟེན་ལ་ཡང་སྲིད་པའི་ཕྱིར། དེ་སྐད་དུ། འགྲེལ་པར། འདི་ལ་འགོག་པ་ཡོད་པས་ན་འགོག་པ་ཐོབ་པ་སྟེ། ཞེས་སོ། །
ཅིའི་ཕྱིར་དེ་ཞེས་བྱ་ན། འདི་ལ་བྱེ་སྨྲའི་ལུགས་དང༌། སློབ་དཔོན་རང་གི་ལུགས་གཉིས་ལས། དང་པོ་ནི། སྙོམས་འཇུག་དེ་སེམས་མེད་པའི་ལུས་ཀྱིས་མངོན་སུམ་དུ་བྱེད་པས་ན་དེ་ཞེས་བྱའོ། ། གཉིས་པ་ནི། ཇི་སྐད་དུ། འདི་ལྟ་བུ་ཡིན་པར་འགྱུར་ཏེ། དེ་འགོག་པ་དེ་ལས་ལངས་ནས་འདི་སྙམ་དུ། ཀྱེ་མ་འགོག་པའི་སྙོམས་པར་འཇུག་པ་དེ་ནི།
མྱ་ངན་ལས་འདས་པ་དང་འདྲ་བར་ཞི་བ་ཡིན་ནོ་སྙམ་དུ་སེམས་པར་འགྱུར་བ། རྣམ་པར་ཤེས་པ་དང་བཅས་པའི་ལུས་ཞི་བ་སྔོན་མ་ཐོབ་པ་འཐོབ་པར་འགྱུར་ཏེ། དེ་ལྟར་ན་འདིས་དེའི་ཞི་བ་ཉིད་དུ་ལུས་ཀྱི་མངོན་དུ་བྱས་པ་ཡིན་ཏེ། ཐོབ་པ་དང་ཤེས་པས་མངོན་དུ་བྱེད་པ་དག་གིས་མངོན་སུམ་དུ་གྱུར་པ་ནི་མངོན་དུ་བྱེད་པ་ཡིན་ནོ། ། ཞེས་བཤད། དེའི་དོན་ནི། རྗེས་ཐོབ་ཏུ་ལུས་ཞི་བ་ཉམས་སུ་མྱོང་བའི་རྟགས་ཀྱིས། མཉམ་གཞག་ཏུ་ལུས་ཞི་བ་དེ་ཐོབ་པར་དཔོག་པའོ། ། དེ་ལྟར་དཔགས་པ་ལས་འགོག་པའི་སྙོམས་འཇུག་དེ་མྱང་འདས་དང༌། འདྲ་བར་ཞི་བ་ཉིད་དུ་རྟོགས་པ་ཡིན་ཏེ།
དེ་ལས་ལངས་པའི་དུས་སུ་ལུས་ཞི་བ་སྔོན་ཉམས་སུ་མྱོང་བ་ཞིག་ཐོབ་པའི་ཕྱིར། མདོར་ན་མཉམ་གཞག་གི་འགོག་སྙོམས་ཞི་བ་ཉིད་དུ་བྱས་པས་ན་དེ་ཞེས་བྱའོ། ། ཞིབ་མོར་ན། རྒྱུ་སྔོན་སོང་སྒྲུབ་ཀྱི་འབྲས་བུའི་གཏན་ཚིགས་ལ་རྟེན་པའི་རྗེས་དཔག་ཡིན་ཏེ། འགོག་སྙོམས་ལས་ལངས་རྗེས་ཀྱི་ལུས་ཤིན་ཏུ་སྦྱངས་པ་འདི་ཆོས་ཅན། མྱང་འདས་དང་འདྲ་བའི་ཞི་བ་སྔོན་དུ་སོང་བ་ཡིན་ཏེ། རྣམ་པར་ཤེས་པ་དང་བཅས་པའི་ལུས་ཀྱི་ཞི་བ་སྔོན་སྙོམས་པར་ཞུགས་གོང་དུ་མེད་པ་ཞིག་འདིར་མངོན་དུ་གྱུར་པའི་ཕྱིར། ཞེས་པ་སྟེ། རྗེས་ཐོབ་ཀྱི་ཞི་བ་ཉམས་སུ་མྱོང་བ་དང༌། མཉམ་གཞག་གི་ཞི་བ་ལུས་ཀྱི་རྟགས་ལས་དཔོག་པའོ། །
འོ་ན་མདོ་ལས་སློབ་པ་བཅོ་བརྒྱད་གསུངས་པའི་ནང་དུ་ལུས་མངོན་བྱེད་མ་བཤད་པས་བསྟན་བཅོས་ལས་རང་བཟོར་བཤད་དོ། ། ཅེ་ན། སློབ་པར་འཇོག་བྱེད་ནི་བྲལ་རྒྱུ་དང་བྲལ་འབྲས་གང་རུང་གི་ཡིན་ལ། འགོག་པའི་སྙོམས་འཇུག་འདི་ནི་གཉིས་པོ་གང་རུང་དུ་ཡང་མི་རུང་བའི་ཕྱིར། ཞེས་འཆད་པ་ནི། འགྲེལ་པར། འགོག་པའི་སྙོམས་པར་འཇུག་པ་ནི་བསླབ་པ་ཡང་མ་ཡིན། བསླབ་པའི་འབྲས་བུ་ཡང་མ་ཡིན་ཏེ། དེའི་ཕྱིར་སློབ་པའི་ཁྱད་པར་དུ་མ་གསུངས་སོ། ། ཞེས་སོ། །
སློབ་པ་བཅོ་བརྒྱད་ནི། མདོ་ལས། ཁྱིམ་བདག་མགོན་མེད་ཟས་སྦྱིན་གྱིས་ཞུས་པ། བཅོམ་ལྡན་འདས་འཇིག་རྟེན་ན་ཡོན་གནས་སུ་ཞིག་མཆིས། གཉིས་ཏེ། སློབ་པ་དང༌། མི་སློབ་པའོ། ། སློབ་པ་ནི་བཅོ་བརྒྱད་དེ། མི་སློབ་པ་ནི་དགུའོ། ། བཅོ་བརྒྱད་གང་ཞེ་ན།
རྒྱུན་དུ་ཞུགས་པ་ནས། དགྲ་བཅོམ་པའི་འབྲས་བུ་མངོན་དུ་བྱས་པའི་ཕྱིར་ཞུགས་པའི་བར་བདུན་དང༌། དད་ཐོབ་གཉིས་དང༌། རིགས་སྐྱེ་དང༌། ཚེ་གཅིག་པ་དང༌། བར་འདའ་བ་ནས་གོང་བུའི་བར་ལྔའོ། ། མི་སློབ་པ་དགུ་ནི། རིགས་དྲུག་དང༌། ཡོངས་སུ་མི་ཉམས་པའི་ཆོས་ཅན་དང༌། ཤེས་རབ་ཀྱི་རྣམ་པར་གྲོལ་བ་དང༌།
གཉིས་ཀའི་ཆ་ནས་རྣམ་པར་གྲོལ་བ་རྣམས་སོ། ། ལུས་མངོན་བྱེད་ནི། ཕྱིར་མི་འོང་ལ། མཐོང་ཆོས་ཞི་དང༌། ཁམས་གོང་མར་ཉེར་འགྲོ་གཉིས་སུ་ངེས་པའི་ནང་ནས་གང་དུ་འཇོག་ཅེ་ན། གཉིས་ཀའི་ཆ་དང་ལྡན་པ་ཡིན་ཏེ། ཇི་སྐད་དུ། མ་ངེས། ཞེས་པས་མྱོང་བར་མ་ངེས་པའི་ལས་ཅན་དང༌། ཇི་སྐད་དུ།
སྲིད་རྩེར་སྐྱེས། ཞེས་དང༌། གཉིས་ཀ་འདོད་དང་གཟུགས་རྟེན་ཅན། ། ཞེས་པ་རྣམས་ཀྱིས་དེ་ལྟར་གྲུབ་པའི་ཕྱིར། དེ་ཡང་སྲིད་རྩེར་སྐྱེས། ཞེས་པས་ནི་གཟུགས་མེད་ཉེར་འགྲོའི་སྐྱེ་འདའ་བ་བསྟན་པ་ཡིན་ལ། གཟུགས་རྟེན་ཅན། ཞེས་པ་ནི། འདོད་པའི་རྟེན་ལ་འགོག་སྙོམས་ལས་ཉམས་ཏེ། ཕྱི་མ་གཟུགས་ཀྱི་ཁམས་སུ་འོག་སའི་སྙོམས་འཇུག་སོར་ཆུད་པར་བྱས་ནས།
མཐར་སྲིད་རྩེར་སྐྱེ་བ་ལེན་པ་དང༌། མི་ལེན་པ་གཉིས་ཀ་སྲིད་དོ། ། སྐབས་འདིར་འགྲེལ་པ་ལས་ཕྱིར་མི་འོང་གི་དབྱེ་བ། ཁྲི། ཉིས་སྟོང༌། དགུ་བརྒྱ་དང་དྲུག་ཅུ་ཡོད་པར་གསུངས་སོ། ། ཇི་ལྟར་ཞེ་ན། ཇི་སྐད་དུ། བར་མ་དོར་ཡོངས་སུ་མྱ་ངན་ལས་འདའ་བ་ལ། དབང་པོ་རྟུལ་པོ་དང༌།
འབྲིང་དང༌། རྣོན་པོའི་བྱེ་བྲག་གིས་གསུམ་མོ། ། དེ་ཉིད་སའི་བྱེ་བྲག་གིས་བཞིའོ། ། རིགས་ཀྱི་བྱེ་བྲག་གིས་དྲུག་གོ ། ས་དང༌། འདོད་ཆགས་བྲལ་བའི་བྱེ་བྲག་གིས་སུམ་ཅུ་རྩ་དྲུག་སྟེ། གཟུགས་ཀྱི་ཁམས་ཀྱི་འཆིང་བ་མཐའ་དག་དང་ལྡན་པ་ནས། བསམ་གཏན་བཞི་པའི་རྣམ་པ་བརྒྱད་ལ་འདོད་ཆགས་དང་བྲལ་བའི་བར་རོ། ། གནས་གཞན་དང༌། རིགས་དང༌།
འདོད་ཆགས་དང་བྲལ་བ་དང༌། དབང་པོའི་བྱེ་བྲག་གིས། ཉིས་སྟོང༌། ལྔ་བརྒྱ། དགུ་བཅུ་རྩ་གཉིས་ཏེ། ཇི་ལྟར་བྱས་པས་ཞེ་ན། གནས་གཅིག་ན་རིགས་དྲུག་གོ ། རིགས་རེ་རེ་ལ་འཆིང་བ་མཐའ་དག་དང་ལྡན་པ་ནས། རང་གི་གནས་ཀྱི་རྣམ་པ་བརྒྱད་ལ་འདོད་ཆགས་དང་བྲལ་བའི་བར་གང་ཟག་དགུ་དགུ་སྟེ། དགུ་ཚན་དྲུག་ན་ལྔ་བཅུ་བཞིའོ། །
ལྔ་བཅུ་རྩ་བཞི་ཕྲ་བཅུ་དྲུག་ནི། བརྒྱད་བརྒྱ་དྲུག་ཅུ་རྩ་བཞིའོ། ། ཡང་དབང་པོའི་བྱེ་བྲག་གིས་གསུམ་དུ་འགྱུར་ཏེ། དེ་ལྟར་བྱས་པས་སོ། ། འདྲ་བར་རྩི་བའི་ཕྱིར། བསམ་གཏན་འོག་མའི་རྣམ་པ་དགུ་ལས། འདོད་ཆགས་དང་བྲལ་བ་གང་ཡིན་པ་དེ་ནི་གོང་མའི་འཆིང་བ་མཐའ་དག་དང་ལྡན་པར་བཤད་པ་ཡིན་ནོ། ། བར་མ་དོར་ཡོངས་སུ་མྱ་ངན་ལས་འདའ་བ་ཇི་ལྟ་བར་གོང་དུ་འཕོ་བའི་བར་ལ་ཡང་དེ་དང་འདྲ་བས། ཐམས་ཅད་བསྡུས་ན་ཕྱིར་མི་འོང་བ། ཁྲི།
ཉིས་སྟོང༌། དགུ་བརྒྱ་རྩ་དྲུག་ཅུ་ཡིན་ནོ། ། ཞེས་གསུངས། དེ་ལྟར་བཤད་པ་འདི་ནི། གཟུགས་སུ་ཉེར་འགྲོ་ལྔ་པོ་ཁོ་ནའི་དབང་དུ་བྱས་པར་སྣང་ལ། དེའི་རིགས་པས་གཟུགས་མེད་ཉེར་འགྲོ་ལའང༌། རྟེན་གྱིས་བཞི་དང༌། དབང་པོས་གསུམ་དང༌། རིགས་ཀྱིས་དྲུག་དང༌། འདོད་ཆགས་དང་བྲལ་བས་དགུ་དགུ་དང༌།
ངོ་བོའི་སྒོ་ནས་སྐྱེ་འདའ་བ་སོགས་བཞི་སྟེ། རེ་རེ་ལ་དྲུག་བརྒྱ་བཞི་བཅུ་རྩ་བརྒྱད་རེ་ཡོད་པས། ཐམས་ཅད་བསྡོམས་ན་ཉིས་སྟོང༌། ལྔ་བརྒྱ། དགུ་བཅུ་རྩ་གཉིས་སུ་འགྱུར་རོ། ། མཐོང་ཆོས་ཞི་ལ། རིགས་ཀྱིས་དྲུག་དང༌། དབང་པོས་གསུམ་གྱི་དབྱེ་བ་ཤེས་པར་བྱའོ། ། རྟེན་དང་ཆགས་བྲལ་གྱི་དབྱེ་བ་མེད་དོ། ། ཞེས་ཁ་ཅིག་གསུངས་ལ།
གཞན་དག་ན་རེ། རྟེན་གླིང་གསུམ་དང༌། འདོད་ལྷ་རིགས་དྲུག་སྟེ་དགུ་དང༌། ཆགས་བྲལ་གྱི་དབྱེ་བ་བསམ་གཏན་དང་པོ་ནས་སྲིད་རྩེའི་བར་དགུ་བརྒྱ་བདུན་ཅུ་རྩ་གཉིས་སྦྱར་བས། ཁྲི་ཆིག་སྟོང་དྲུག་བརྒྱ་དྲུག་ཅུ་རྩ་བཞིར་འགྱུར་རོ། ། ཞེས་ཁ་ཅིག་ཟེར་རོ། ། ལུགས་ཕྱི་མ་འདི་འཐད་པར་མ་མཐོང་སྟེ། འདོད་པ་ཁམས་ཀྱི་རྟེན་གྱི་དབྱེ་བས་འབྱེད་པ་གཞུང་འགྲེལ་ལས་མ་བཤད་པ་དང༌། ཆགས་བྲལ་གྱི་དབྱེ་བ་ཆགས་བྲལ་སྔོན་སོང་ལ་རྩིའམ། མཐར་གྱིས་པ་ལ་རྩི།
གཉིས་པ་ལྟར་ན། ཞི་རགས་ཀྱི་རྣམ་པ་ཅན་གྱིས་སམ། བདེན་པའི་རྣམ་པ་ཅན་གྱིས་ཆགས་བྲལ་བྱས་པའི་དབང་དུ་བྱེད། དང་པོ་ལྟར་ན། ཁམས་གོང་མར་ཉེར་འགྲོ་ལས་མ་འདས་ཏེ། འཕགས་པའི་རྟེན་ལ་ཁམས་གོང་དུ་འཕེན་བྱེད་ཀྱི་ལས་རིམ་པར་བསགས་པའི་ཕྱིར། གཉིས་པ་ལྟར་ན། དབྱེ་བ་བདུན་བཅུ་རྩ་གཉིས་མི་འཐད་དེ། ས་བརྒྱད་ཀྱི་ཉོན་མོངས་པ་ཆུང་ངུ་རྣམས་ཅིག་ཆར་དུ་སྤོང་བ་ལ་སོགས་པ་ཉིད་ཀྱི་ཕྱིར། ཆགས་བྲལ་སྔོན་འགྲོའི་དབང་དུ་བྱེད་ན་ཡང་ཁམས་གོང་མར་ཉེར་འགྲོ་ལས་མ་འདས་ཏེ།
དཔེར་ན་འདོད་པ་ལ་ཞི་རགས་ཀྱི་རྣམ་པ་ཅན་གྱིས་ཆགས་བྲལ་བྱས་པའི་ཚེ་བསམ་གཏན་དང་པོར་འཕེན་བྱེད་ཀྱི་ལས་བསགས་པ་ཡིན་ལ། ལས་དེ་ཡང་ས་མ་འཕོས་ན་ཕྱིར་མི་འོང་ཙམ་གྱིས་མི་གཏོང་བའི་ཕྱིར། དེ་བཞིན་དུ་བོད་ཀྱི་རྣམ་བཤད་མཛད་པ་དག ཕྱིར་མི་འོང་ཁམས་གོང་མར་ཉེར་འགྲོའི་དབྱེ་བ་འགྲེལ་པར་གསུངས་པ་འདི་ལ་འདྲ་ལེན་བྱས་ནས། རྒྱུན་ཞུགས་དང༌། ཕྱིར་འོང་ཞུགས་གནས་སོགས་ལ་ཡང་རྟེན་དང་ཆགས་བྲལ་གྱི་སྒོ་ནས་དབྱེ་བ་རྒྱས་པར་བཤད་མོད། ལེགས་པར་བཤད་པའི་ཆ་ཡོད་པ་མ་ཡིན་ཏེ། ཕྱིར་མི་འོང་ཞུགས་པ་ལ་ཡང་དེ་ལྟར་དབྱེ་བ་མི་འཐད་ན་གཞན་རྣམས་ལྟ་ཅི་སྨོས་པའི་ཕྱིར། དེ་ལ་མི་འཐད་པ་ཅི་ཞེ་ན། རྟེན་གྱི་དབྱེ་བ་མི་འཐད་པ་དང༌།
ཆགས་བྲལ་གྱི་དབྱེ་བ་མི་འཐད་པའོ། ། དང་པོ་ནི། ཞུགས་གནས་དང་པོ་ལྔ་ལ། རྟེན་གླིང་གསུམ་དང༌། འདོད་ལྷའི་དབྱེ་བས་དགུར་འབྱེད་ན། བར་འདའ་བ་སོགས་གཟུགས་སུ་ཉེར་འགྲོ་ལྔ་ལ་རྟེན་གྱི་དབྱེ་བ་དེ་ལྟར་མི་འབྱེད་པ་ཅི་ཡིན། དེ་ལ་དབྱེ་བ་དེ་མེད་པར་འདོད་དམ། ཡོད་ཀྱང་དེར་མི་འབྱེད་ན་ནི་ལྔ་པོ་རྣམས་ལའང་མི་འབྱེད་པར་མཚུངས་སོ། ། གལ་ཏེ་དེ་དག་ལ་གཟུགས་ཁམས་གནས་རིགས་བཅུ་དྲུག་གི་དབྱེ་བ་བཤད་པས་རྟེན་གྱི་དབྱེ་བ་འགྲུབ་བོ་ཅེ་ན། དེ་དང་ཁྱེད་ཀྱི་འདོད་པ་མི་འདྲ་སྟེ།
དེ་ནི་བར་འདའ་བ་གང་དུ་སྐྱེ་འགྱུར་གྱི་གནས་ཀྱི་དབྱེ་བ་ཡིན་གྱི། བར་འདའ་བ་དངོས་ཀྱི་ལུས་རྟེན་འཆད་པ་མ་ཡིན་ནོ། ། དེ་ཉིད་ཀྱིས་ཆོག་ན་ནི། ཞུགས་གནས་དང་པོ་ལྔ་ལའང་གནས་རིགས་བཅུ་དྲུག་གི་དབྱེ་བ་འཆད་རིགས་པར་འགྱུར་ཏེ། དེ་དག་ཀྱང་དེར་འཕེན་བྱེད་ཀྱི་ལས་དང་ཅི་རིགས་པར་ལྡན་པའི་ཕྱིར། དཔེར་ན་འདོད་ཉོན་དང་པོ་ལ་ཆགས་བྲལ་སྔོན་དུ་སོང་བའི་རྒྱུན་ཞུགས་དེ་བསམ་གཏན་དང་པོར་འཕེན་བྱེད་ཀྱི་ལས་དང་ལྡན་པ་བཞིན། ཕྱིར་མི་འོང་ཞུགས་པ་ལ་ཆགས་བྲལ་གྱི་རིམ་པས་སོ་སོར་འབྱེད་པ་འཐད་ན། གང་དུ་སྐྱེ་འགྱུར་གྱི་གནས་ཀྱི་དབྱེ་བས་འབྱེད་པར་ཡང་མཚུངས་ཏེ། འཇིག་རྟེན་པའི་ལམ་གྱིས་བྱས་པའི་ཆགས་བྲལ་གྱི་རིམ་པ་དེ་དག་ནི་ཁམས་གོང་མར་འཕེན་བྱེད་ཀྱི་ལས་དང་བཅས་པའི་ཕྱིར། དེས་ན་ཕྱིར་མི་འོང་འབྲས་གནས་ཁམས་གོང་མར་ཉེར་འགྲོ་ལ་གང་དུ་སྐྱེ་འགྱུར་གནས་ཀྱི་དབྱེ་བ་བཤད་པ་དེ།
ཞུགས་གནས་གཞན་ལ་ད་ལྟ་ལུས་རྟེན་གྱི་དབྱེ་བ་འཆད་པའི་རྒྱུ་མཚན་དུ་སྦྱོར་བ་དང༌། ཁམས་གོང་མར་ཉེར་འགྲོ་ལ་ཆགས་བྲལ་གྱི་དབྱེ་བས་གོང་མར་སྐྱེ་འགྱུར་གྱི་ལས་ཀུན་ནས་སློང་བྱེད་ཀྱི་ཉོན་མོངས་པ་གང་དང་གང་ཡོད་པ་དེའི་ངོས་འཛིན་དང་དབྱེ་བ་འཆད་རྒྱུ་ཡིན་པ་དེ། ཞུགས་གནས་གཞན་ལ་དེ་ལྟ་བུའི་རྒྱུ་མཚན་མེད་བཞིན་དུ་སྦྱར་བས་ལེགས་པར་བཤད་པ་མ་ཡིན་ཏེ། དཔེར་ན་འདོད་པ་ཁམས་ཀྱི་འཆིང་བ་མཐའ་དག་དང་ལྡན་པའི་རྒྱུན་ཞུགས་ནས་ལྔ་པའི་བར་སྤངས་པའི་དབྱེ་བ་བཤད་པ་ཙམ་གྱིས། གང་དུ་སྐྱེ་འགྱུར་གྱི་རྒྱུན་ཞུགས་ཀྱི་དབྱེ་བ་རྒྱས་པར་མི་རྟོགས་པ་བཞིན་ནོ། ། ཞུགས་གནས་སྔ་མ་རྣམས་ལ་གཟུགས་སུ་ཉེར་འགྲོའི་ཕྱིར་མི་འོང་གི་དབྱེ་བ་འབྱེད་ཚུལ་དད་པའི་རྗེས་འབྲང་གི་དབྱེ་བ་འཆད་པའི་འགྲེལ་ཚིག་ལ་དཔགས་ནས་འདྲ་མཚུངས་སུ་མི་སྦྱོར་ཁ་མེད་བྱུང་ན། འདི་ལྟར་སྦྱོར་རིགས་པ་ཡིན་ཏེ། སྲིད་པ་ལན་བདུན་པ་ལ། གང་དུ་སྐྱེ་འགྱུར་གྱི་གླིང་གསུམ་དང་འདོད་ལྷ་རིགས་དྲུག་ཏུ་དབྱེ་བ་དང༌། རིགས་ནས་རིགས་སྐྱེ་དང་ཚེ་གཅིག་བར་ཆད་གཅིག་པ་ལའང་གང་དུ་སྐྱེ་འགྱུར་གྱི་ལྷ་དང་མིའི་དབྱེ་བ་དང༌།
དེ་རེ་རེ་ལའང་གླིང་གསུམ་དང༌། འདོད་ལྷ་རིས་དྲུག་སོགས་སུ་དབྱེར་རིགས་པ་ལས། དེ་ལྟར་ནི། ཁྱེད་ཀྱིས་མ་བཤད་པས་འཆད་དགོས་པ་མ་བཤད་པའི་ཉེས་པ་དང་ཡང་བཅས་སོ། ། དེ་ལྟ་མོད་ཀྱི། གནས་གཙང་མ་ལྔའི་གནས་རེ་རེ་ལ། འཆིང་བ་མཐའ་དག་དང་ལྡན་པ་སོགས་དགུ་དགུར་བཤད་པ་དེ་གང་ལ་ངོས་འཛིན་པ་དང༌། གཟུགས་གཟུགས་མེད་ཀྱི་གོང་འཕོ་གཉིས་ཀྱི་སྐབས་སུ་འདའ་བ་བཞི་ལོགས་སུ་གནས་བཅུ་དྲུག་དང་བཞི་པོ་རེ་རེ་བཞིན་ཡང༌། ཆགས་བྲལ་གྱི་དབྱེ་བ་དགུ་དགུར་བཤད་པ་དེ་དག་མ་འདྲེས་པར་ཕྱེད་དགོས་པ་དང༌། ཡང་ལ་ལ་དག་གི་བསམ་པ་ལ།
བསམ་གཏན་དང་པོ་ལ་ལྟོས་པའི་ཆགས་བྲལ་གྱི་རིམ་པ་དགུ་པོ་ལས་གསུམ་ཚན་རེ་རེས་འབྲས་བུ་སྐྱེ་བའི་བསམ་གཏན་གྱི་ས་གསུམ་པོ་རེ་རེ་ནས་སྐྱེ་བའི་རྒྱུ་བྱེད་པ་དང༌། དེར་སྐྱེས་པའི་ཚེ། ཚངས་ཆེན་གྱིས་ཚངས་པ་འདུན་ན་འདོན་ལ་ཆགས་བྲལ་བྱེད་པ་ཡོད་དམ་སྙམ་པར་དོགས་པ་དག་སྲིད་པས་དེ་སྤངས་དགོས་སོ། ། དེ་ལྟར་གསུམ་ལས། དཔྱད་པ་དང་པོའི་ལན་ནི། བསམ་གཏན་བཞི་པའི་ཉོན་མོངས་དགུ་ལས་ལོགས་སུ་གནས་གཙང་མར་སྐྱེ་བ་ཀུན་ནས་སློང་བྱེད་ཀྱི་ཉོན་མོངས་པ་དགུའི་ངོས་འཛིན་ནི། གཅིག་ལ་དཔེར་མཚོན་ན། ཆུང་ངུ་གསུམ་སྤེལ་གྱི་ནང་ཚན་དུ་གྱུར་པའི་ཟག་བཅས་ལ་རོ་མྱང་བའི་སྲེད་པ་ཆུང་ངུ་འབྲིང་ཆེན་པོ་དགུ་སྟེ། འདི་ཡང་འཇིག་རྟེན་པའི་བསམ་གཏན་བཞི་པའི་སས་བསྡུས་པ་ཡིན་གྱི། བསམ་གཏན་བཞི་པ་ལ་ཆགས་པ་དང་བྲལ་རྗེས་སུ་དགུ་པོ་འདི་ལོགས་སུ་སྤངས་དགོས་པ་མ་ཡིན་ནོ། །
དེའི་ཕྱིར་བསམ་གཏན་བཞི་པ་ལ་ཆགས་བྲལ་སྔོན་དུ་སོང་བའི་འཕགས་པས་གནས་གཙང་མ་ལྔར་སྐྱེ་བ་ལེན་པར་ནི་བྱེད་པ་མ་ཡིན་ནོ། ། དེས་ན་གང་ལ་སྲེད་པའི་གཞི་སྤེལ་སྒོམ་གྱི་ནང་མཚན་ཡིན་མིན་གྱི་དབྱེ་བས་ལྡོག་ཆ་སོ་སོར་ཕྱེ་བའོ། ། དཔྱད་པ་གཉིས་པའི་ལན་ནི། གཟུགས་ཀྱི་གོང་འཕོ་ལ་གནས་རིས་བཅུ་དྲུག་གི་དབྱེ་བ་དང༌། རེ་རེ་ལ་ཆགས་བྲལ་གྱི་དབྱེ་བ་དགུ་དགུར་ཕྱེ་བ་དེ་ནི། སྤྱིར་གོང་འཕོ་ཞེས་པ་འདོད་པའི་རྟེན་ཅན་གྱི་ཕྱིར་མི་འོང་གང་དུ་སྐྱེས་པ་དེ་ཉིད་དུ་དགྲ་བཅོམ་མངོན་དུ་མི་བྱེད་པར་དེའི་ཡང་གོང་དུ་འགྲོ་བ་ཞིག་ལ་བྱ་བ་ཡིན་པས། ཐ་ནའང་འདོད་པའི་རྟེན་ལ་བསམ་གཏན་གཉིས་པ་ཡན་ཆད་དུ་ལན་གྲངས་གཞན་ལ་མྱོང་འགྱུར་གྱི་ལས་བསགས་པ་ཞིག་དགོས་སོ། ། དེ་ནས་བཟུང་སྟེ་འོག་མིན་དང་སྲིད་རྩེའི་བར་ལན་གྲངས་གཞན་ལ་མྱོང་འགྱུར་གྱི་ལས་ཀུན་ནས་སློང་བྱེད་ཀྱི་ཉོན་མོངས་པ་དགུ་པོ་དག་གོ ། དེ་དུས་གཞིར་བཞག་པ་ན། བསམ་གཏན་དང་པོར་སྐྱེ་འགྱུར་གྱི་ལས་ཀུན་ནས་སློང་བྱེད་ཀྱི་ཉོན་མོངས་པ་གང་ཡིན་པ་དེ་དག
སྐྱེ་འདའ་བའི་ལས་ཀུན་ནས་སློང་བྱེད་མ་ཡིན་ཏེ། གང་ཟག་དེ་སྐྱེ་འདའ་བ་མ་ཡིན་པའི་ཕྱིར། མདོར་ན་བསམ་གཏན་གཉིས་པ་ཡན་ཆད་ཀྱི་རྟེན་ལ་མྱང་འདས་མངོན་དུ་བྱེད་པའི་གོང་འཕོ་སྲིད་ལ། བསམ་གཏན་དང་པོའི་ཡང་ཚངས་རིས་ཀྱི་རྟེན་ལ་འདའ་བའི་གོང་འཕོ་ནི་མི་སྲིད་པར་ངེས་མོད། གཞན་གཉིས་སུ་སྐྱེ་བའི་གོང་འཕོ་སྲིད་པས། དེའི་སྟེང་ནས་ངོས་བཟུང་བར་བྱའོ། ། རྣམ་པར་དཔྱད་པ་གསུམ་པའི་ལན་ནི། ཚངས་རིས་ནས་ཚངས་པ་འདུན་ན་འདོན་དུ་སྐྱེ་བ་དེའི་ཚེ་ཚངས་རིས་ལ་ཆགས་བྲལ་བྱེད་དགོས་པ་མ་ཡིན་ཏེ། དེ་ལྟར་མི་ནུས་པ་དང༌། མི་དགོས་པའི་ཕྱིར།
མི་ནུས་ཏེ། རང་སའི་གཉེན་པོ་ཟག་བཅས་ཀྱིས་རང་སའི་ཉོན་མོངས་པ་སྤོང་མི་ནུས་པའི་ཕྱིར་དང༌། ཁྱབ་འབྲེལ་ནི། དེ་དག་ས་གཅིག་པའི་ཕྱིར། དགོས་པ་ཡང་མ་ཡིན་ཏེ། གནས་གསུམ་པོ་འགྲུབ་བྱེད་བཟང་ངན་གྱི་དབྱེ་བས་སོ་སོར་ཕྱེ་བ་ཡིན་གྱི། འཕེན་བྱེད་ལ་ཁྱད་པར་མེད་པའི་ཕྱིར། དེ་ལྟ་ཡིན་པ་དེའི་ཕྱིར་བསམ་གཏན་དང་པོའི་ཉོན་མོངས་པའི་རྣམ་པ་དགུ་པོ་གང་ཡིན་ཀྱང་རུང་སྟེ། སྤོང་བྱེད་ཀྱི་དགེ་བ་དག་པ་བ་ནི་བསམ་གཏན་གཉིས་པའི་ཉེར་བསྡོགས་ལས་གཞན་མེད་དོ། ། ཡང་ལ་ལ་དག་ན་རེ།
བསམ་གཏན་དང་པོའི་ཉེར་བསྡོགས་ལ་ཆུང་ངུ་འབྲིང་ཆེན་པོ་གསུམ་དུ་བྱེད་དགོས་ཏེ། འབྲས་བུ་སྐྱེ་བའི་བསམ་གཏན་ལ་གསུམ་དུ་ངེས་པའི་ཕྱིར། ཞེས་ཟེར། དེ་ནི་མ་ཡིན་ཏེ། བསམ་གཏན་དང་པོའི་ཉེར་བསྡོགས་ཚང་མ་དེས་འབྲས་བུ་སྐྱེ་བའི་བསམ་གཏན་དང་པོ་ཙམ་དུ་སྤྱིར་འཕངས་པ་དེ། འགྲུབ་བྱེད་ཀྱི་དབྱེ་བས་སོ་སོར་སོང་བ་ཡིན་གྱི། གཞན་དུ་ན། སྐྱེ་འདའ་བ་ཡིན་ན་གོང་འཕོ་ཡིན་པས་ཁྱབ་པར་འགྱུར་ཏེ། ཚངས་རིས་ཀྱི་རྟེན་ཅན་ཡིན་ན་ཚངས་པ་འདུན་ན་འདོན་སོགས་སུ་སྐྱེ་བའི་ལས་དང་ལྡན་པས་ཁྱབ་པའི་ཕྱིར། རྟགས་ཁྱོད་ཀྱིས་ཁས་བླངས་པ་ཡིན་ཏེ།
བསམ་གཏན་དང་པོའི་ཉེར་བསྡོགས་མ་རྫོགས་པར་ནི་ཚངས་རིས་ཙམ་དུ་ཡང་མི་སྐྱེ་ལ་དེ་རྫོགས་ན་ནི་གནས་གསུམ་ཆར་དུ་འཕངས་པས་ཁྱབ་པར་ཁས་བླངས་པའི་ཕྱིར་རོ། ། དེ་ནས་ཇི་སྐད་དུ། སྲིད་རྩེའི་བར་ཆ་བརྒྱད་ཟད་པ། ། དགྲ་བཅོམ་ཉིད་ལ་ཞུགས་པ་ཡིན། ། དགུ་པའི་བར་ཆད་མེད་ལམ་ཡང༌། ། ཞེས་པ། འགྲེལ་པར། བསམ་གཏན་དང་པོའི་རྣམ་པ་གཅིག་ལ་འདོད་ཆགས་དང་བྲལ་བ་ནས་བཟུང་སྟེ། སྲིད་པའི་རྩེ་མོའི་རྣམ་པ་བརྒྱད་ཀྱི་བར་སྤངས་པས་དགྲ་བཅོམ་པ་ཉིད་ལ་ཞུགས་པ་ཡིན་ནོ། ། ཞེས་བཤད་པ་འདི་ནི་ཞུགས་ལམ་ངོས་འཛིན་པའི་དབང་དུ་བྱས་པ་ཡིན་གྱི།
གང་ཟག་དེ་ཞུགས་པར་འཇོག་པ་ལ་ནི། སྤང་བྱ་ལྷག་མ་རྣམས་སྤོང་བ་ལ་བརྩོན་བཞིན་པའི་སྒོ་ནས་ཀྱང་བཞག་པས་ཆོག་གོ ། ཞུགས་ལམ་དངོས་དེ་གང་ཞེ་ན། སྤངས་པ་དེ་དག་གི་ཐོབ་པ་ཟག་མེད་དེའོ། ། གཉེན་པོ་ལམ་ནི་ཟག་བཅས་ལྟ་ཞོག་གི་ཟག་མེད་ཀྱང་ཞུགས་ལམ་དུ་མ་བཞག་སྟེ། གཞུང་འགྲེལ་དུ་ཞུགས་པ་ངོས་འཛིན་པའི་སྐབས་ཐམས་ཅད་དུ། སྤངས་པའི་སྒོ་ནས་ངོས་འཛིན་པ་ཁོ་ན་བྱུང་བ་དེ་ནི་ཞུགས་ལམ་ལ་དགོངས་པའི་ཕྱིར། འོ་ན་ཟག་བཅས་ཀྱི་སྤངས་པ་ལ་ཐོབ་པ་ཟག་མེད་ཇི་ལྟར་ཞེ་ན། འཕགས་པས་དེ་ལྟར་སྤངས་ཀྱང་ཐོབ་པ་ཟག་མེད་ཀྱང་སྐྱེ་བར་བཤད་པ་ལས་སོ། ། དེ་ནི་རྡོ་རྗེ་ལྟ་བུ་ཡིན། །
ཞེས་པར། འགྲེལ་པ་ལས། རྡོ་རྗེ་ལྟ་བུའི་བྱེ་བྲག་མང་པོ་ཞིག་སྟེ། མི་ལྕོགས་པ་མེད་པས་བསྡུས་པ། སྲིད་པའི་རྩེ་མོ་པའི་སྡུག་བསྔལ་དང་ཀུན་འབྱུང་ལ་དམིགས་པས་སྡུག་བསྔལ་དང་ཀུན་འབྱུང་ལ་རྗེས་སུ་ཤེས་པའི་རྣམ་པ་དག་དང་མཚུངས་པར་ལྡན་པ་བརྒྱད་དང༌། འགོག་པ་དང་ལམ་ལ་ཆོས་ཤེས་པའི་རྣམ་པ་དག་དང་མཚུངས་པར་ལྡན་པ་བརྒྱད་དང༌། འགོག་པ་རྗེས་སུ་ཤེས་པའི་རྣམ་པ་དག་དང་མཚུངས་པ་ལྡན་པ། བསམ་གཏན་དང་པོའི་འགོག་པ་ལ་དམིགས་པ་བཞི་ནས། དེ་བཞིན་དུ་སྲིད་པའི་རྩེ་མོའི་འགོག་པ་ལ་དམིགས་པའི་བར་བཞི་དང༌། ལམ་ལ་རྗེས་སུ་ཤེས་པ་རྣམ་པ་དག་དང་མཚུངས་པར་ལྡན་པ་བཞི་སྟེ།
རྗེས་སུ་ཤེས་པའི་ཕྱོགས་དང་མཐུན་པ་ཟད་པ་ལ་དམིགས་པའི་ཕྱིར་རོ། ། དེ་དག་ནི་ཤེས་པའི་རྣམ་པ་དང་དམིགས་པའི་བྱེ་བྲག་གིས་ཐ་དད་པའི་ཕྱིར། རྡོ་རྗེ་ལྟ་བུ་ལྔ་བཅུ་རྩ་གཉིས་ཡིན་ནོ། ། མི་ལྕོགས་པ་མེད་པས་བསྡུས་པ་ཇི་ལྟ་བར། བསམ་གཏན་བཞི་པས་བསྡུས་པའི་བར་དག་ཀྱང་དེ་དང་འདྲའོ། ། ནམ་མཁའ་དང༌། རྣམ་ཤེས་མཐའ་ཡས་དང༌། ཅི་ཡང་མེད་པའི་སྐྱེ་མཆེད་ཀྱིས་བསྡུས་པ་རྣམས་ནི། གྲངས་བཞིན་དུ། ཉི་ཤུ་རྩ་བརྒྱད་དང༌།
ཉི་ཤུ་རྩ་བཞི་དང༌། ཉི་ཤུ་པ་ཡིན་ཏེ། དེ་དག་ན་ཆོས་ཤེས་པ་དང་རྗེས་སུ་ཤེས་པས་ས་འོག་མའི་འགོག་པ་ལ་དམིགས་པ་མེད་པའི་ཕྱིར་རོ། ། ས་འོག་མའི་གཉེན་པོ་ལ་དམིགས་པ་ནི་ཡོད་དེ། གང་དག་ལམ་ལ་རྗེས་སུ་ཤེས་པ་ཡང༌། ས་རེ་རེའི་གཉེན་པོ་ལ་དམིགས་པ་ཡིན་པར་འདོད་པ་དེ་དག་གི་ལྟར་ན། ཉི་ཤུ་རྩ་བརྒྱད་ལྷག་པར་བསྣན་ནས། མི་ལྕོགས་པ་མེད་པས་བསྡུས་པའི་རྡོ་རྗེ་ལྟ་བུ་ནི་བརྒྱད་བཅུ་ཐམ་པ་ཡིན་ཏེ། བསམ་གཏན་བཞི་པས་བསྡུས་པའི་བར་དུ་ཡང་དེ་དང་འདྲའོ། ། ནམ་མཁའ་མཐའ་ཡས་སྐྱེ་མཆེད་ལ་སོགས་པ་དག་ནི།
གོ་རིམ་བཞིན་དུ། བཞི་བཅུ་དང༌། སུམ་ཅུ་རྩ་གཉིས་དང༌། ཉི་ཤུ་རྩ་བཞི་ཡིན་ནོ། ། རིགས་དང་དབང་པོའི་བྱེ་བྲག་གིས་ནི་ཆེས་མང་བ་ཡིན་ནོ། ། ཞེས་གསུངས། འདིའི་དོན་བཤད་པ་ལ་གཉིས་ཏེ། བསམ་གཏན་གྱི་ས་པའི་རྡོ་རྗེ་ལྟ་བུའི་དབྱེ་བ་ངོས་བཟུང༌། གཟུགས་མེད་པ་པའི་རྡོ་རྗེ་ལྟ་བུ་ངོས་བཟུང་བའོ། ། དང་པོ་ལ།
མི་ལྕོགས་མེད་ལ་བརྟེན་པ་ངོས་བཟུང༌། དེས་གཞན་ཡང་མཚོན་པའོ། ། དང་པོ་ནི། མི་ལྕོགས་མེད་ཀྱི་རྡོ་རྗེ་ལྟ་བུ་དེས་དམིགས་པ་ནི། གཉིས་ཏེ། ཟག་བཅས་དང༌། ཟག་མེད་དོ། ། དང་པོ་ལ། རང་ས་སྡུག་ཀུན་གཉིས་ལ་དམིགས་པའི་རྗེས་ཤེས་ཀྱི་དབྱེ་བས་གཉིས་མི་རྟག་པ་ལ་སོགས་པའི་རྣམ་པའི་དབྱེ་བས་བརྒྱད་དོ། ། གཞན་དག་ན་རེ།
འདིས་སྲིད་རྩེའི་འོག་སར་གྱུར་པའི་སྡུག་ཀུན་ལ་དམིགས་ཏེ། དེ་ལ་ཆགས་པ་དང་བྲལ་ཟིན་པའི་ཕྱིར། ཞེས་ཟེར། དེས་དེ་ལ་མ་དམིགས་པས་ཁྱབ་པ་ནི་ཡོད་པ་མ་ཡིན་ཏེ། ཅི་ཡང་མེད་མན་ཆད་ལ་ཡང༌། ལམ་ཟག་མེད་ཀྱིས་ཆགས་བྲལ་བྱེད་པ་དེའི་ཚེ། ཁམས་གོང་འོག་གཉིས་ཀའི་སྡུག་ཀུན་ལ་ཅིག་ཆར་དུ་དམིགས་པ་ཡིན་གྱི། གཟུགས་ཁམས་སྡུག་ཀུན་ལ་རྗེས་ཤེས་ཀྱི་འོག་ཏུ་གཟུགས་མེད་གྱི་སྡུག་ཀུན་ལ་དམིགས་པའི་རྗེས་ཤེས་སྐྱེ་དགོས་པ་ནི་མ་ཡིན་པའི་ཕྱིར། དེ་ནི་དེ་བས་ཀྱང་མི་འཐད་དེ། ཅི་ཡང་མེད་མན་ཆད་ལ་འཇིག་རྟེན་པའི་ལམ་གྱིས་ཆགས་བྲལ་བྱས་རྗེས་སུ་མི་ལྕོགས་པ་མེད་པས་སྲིད་རྩེ་ལ་ཆགས་བྲལ་བྱེད་པ་མི་སྲིད་པའི་ཕྱིར།
ཞེ་ན། འོག་མའི་དངོས་གཞི་ཐོབ་ནས་ལམ་སླ་བ་པ་དངོས་གཞི་ལ་རྟེན་པར་དབང་བཞིན་དུ། དཀའ་བ་ཉེར་བསྡོགས་ལ་བརྟེན་པ་ལ་དགོས་པ་མེད་དོ་ཞེས་མངོན་པ་གོང་མ་བདག་གི་སྤྱི་སྐད་ལ་འཆད་ཀྱང༌། ལུགས་འདིར་ནི། འཇིག་རྟེན་པའི་ལམ་གྱིས་ཆགས་བྲལ་བྱས་པ་དག་ཏུ་མ་ཟད། འདོད་པའི་རྟེན་དང་བསམ་གཏན་དང་པོའི་རྟེན་ལ་ནི་ཤིན་ཏུ་ཡང་སྲིད་པ་ཡིན་ཏེ། འདོད་པའི་རྟེན་ལ་ལྷག་མཐོང་ཤས་ཆེ་བ་དག་ཉེར་བསྡོགས་ལ་བརྟེན་ནས་ཆགས་བྲལ་བྱེད་པ་དང༌། བསམ་གཏན་དང་པོའི་རྟེན་ལ་ཡིད་བདེ་བས་སྐྱོ་ནས་ཉེར་བསྡོགས་ཀྱི་བཏང་སྙོམས་སྔོན་དུ་བྱེད་པར་བཤད་པའི་ཕྱིར། དེ་ལྟར་བརྒྱད་པོ་དེའི་སྟེང་དུ་འགོག་ལམ་ལ་ཆོས་ཤེས་ཀྱི་རྣམ་པ་བཞི་བཞི་བསྣན་པས་བརྒྱད་དང༌། འགོག་པ་ལ་རྗེས་ཤེས་ཀྱིས་བསམ་གཏན་དང་པོ་ནས་སྲིད་རྩེའི་བར་གྱི་འགོག་པ་ལ་དམིགས་པ་བརྒྱད་པོ་ལ་རྣམ་པ་བཞི་བཞི་སྟེ་སུམ་ཅུ་རྩ་གཉིས་དང༌།
ལམ་ལ་རྗེས་ཤེས་ཀྱི་རྣམ་པ་བཞི་སྟེ་ལྔ་བཅུ་རྩ་གཉིས་སོ། ། དེ་དག་ལ་དོགས་པ་གཅོད་པའི་ཚུལ་འདི་ལྟར། རྡོ་རྗེ་ལྟ་བུའི་ཏིང་ངེ་འཛིན་ལ་འགོག་ལམ་ཆོས་ཤེས་གཉིས་བཤད་ནས། སྡུག་ཀུན་ལ་ཆོས་ཤེས་མི་འཆད་པ་ཅི་ཞེ་ན། སྡུག་ཀུན་ལ་ཆོས་ཤེས་ནི་ཁམས་གོང་མའི་གཉེན་པོར་མི་རུང་ལ། འགོག་ལམ་ལ་ཆོས་ཤེས་ནི། ཇི་སྐད་དུ། སྒོམ་པའི་ལམ་ལ་འགོག་པ་དང༌། ། ལམ་ལ་ཆོས་ཤེས་གང་ཡིན་ཏེ། ། ཁམས་གསུམ་གྱི་ནི་གཉེན་པོ་ཡིན། །
ཞེས་འཆད་པའི་ཕྱིར་རོ། ། འགོག་པ་ལ་ཆོས་ཤེས་ཀྱི་རྣམ་པ་ལ་བཞི་ལས་མི་འཆད་པར། རྗེས་ཤེས་ལ་རྣམ་པ་སུམ་ཅུ་རྩ་གཉིས་འཆད་པ་ཅི་ཞེ་ན། འགོག་པ་ནི་གཅིག་ཡིན་པས་དེའི་གཉེན་པོ་འགོག་པ་ཡང་གཅིག་ཏུ་བཞག་ལ། གོང་མའི་ས་བརྒྱད་ཡོད་པས་དེའི་གཉེན་པོ་འགོག་པ་ལ་ཡང་བརྒྱད་དུ་ཕྱེའོ། ། འོ་ན་གཉེན་པོ་ལམ་ལ་རྗེས་ཤེས་ཀྱང་སའི་དབྱེ་བས་བརྒྱད་དུ་མི་འབྱེད་པ་ཅི་ཞེ་ན།

ལམ་ས་བརྒྱད་པོ་གཅིག་གི་གཉེན་པོ་གང་ཡིན་པ་དེ་ཉིད་གཞན་གྱིའང་གཉེན་པོ་ཡིན་པའི་ཕྱིར་རྫས་བརྒྱད་དུ་མི་འབྱེད་ལ། ས་སོ་སོའི་ཉོན་མོངས་དང་བྲལ་བའི་འགོག་པ་ནི་རྫས་སོ་སོ་བ་བརྒྱད་ཡོད་པའི་ཕྱིར་ན་རྫས་བརྒྱད་དུ་འབྱེད་པའོ། ། དེའི་ཕྱིར་ན་བསམ་གཏན་དང་པོའི་ཉོན་མོངས་ཀྱི་གཉེན་པོ་ལམ་རྗེས་ཤེས་དེ་ཉིད་སྲིད་རྩེའི་ཡང་ཉོན་མོངས་ཀྱི་གཉེན་པོར་གྱུར་པའི་ལམ་རྗེས་ཤེས་ཉིད་ཡིན་པའི་ཕྱིར་ན་ལམ་ཟག་མེད་ཀྱི་ཁམས་གོང་མ་གཉིས་ལ་ཆགས་བྲལ་ཅིག་ཆར་དུ་བྱེད་པར་ངེས་སོ། ། འོ་ན་བསམ་གཏན་དང་པོའི་གཉེན་པོར་གྱུར་པའི་སྡུག་ཀུན་ལ་རྗེས་ཤེས་ཀྱིས་སྲིད་རྩེའི་ཡང་གཉེན་པོ་བྱེད་པར་མཚུངས་ལ། དེ་ལྟ་ན་རྡོ་རྗེ་ལྟ་བུའི་ཏིང་ངེ་འཛིན་གྱིས་ས་དང་པོ་བདུན་གྱི་སྡུག་ཀུན་ལ་དམིགས་དགོས་ལ། དེ་ལྟ་ན་ཏིང་ངེ་འཛིན་དེའི་གྲངས་ངེས་ཉམས་སོ། ། ཞེ་ན། མཚུངས་པ་ནི་འདོད་ལ། དེ་ལྟ་ན་ཡང་གྲངས་ངེས་ཉམས་པའི་ཉེས་པ་མེད་དེ། ས་འོག་མའི་སྡུག་ཀུན་ལ་དམིགས་ཀྱང༌། དེའི་ཆ་ནས་སྲིད་རྩེའི་གཉེན་པོར་མི་འཇོག་པའི་ཕྱིར།
འོ་ན་ས་འོག་མའི་འགོག་ལམ་ལ་དམིགས་པའི་ཆ་ནས་ཀྱང་དེར་མི་འཇོག་པས་གྲངས་ངེས་ཉམས་སོ། ། ཞེ་ན། མི་མཚུངས་ཏེ། སྡུག་ཀུན་ནི་རང་རང་གི་སས་བསྡུས་ལ། གཉིས་པོ་ལ་དེ་ལྟར་མ་ཡིན་པའི་ཕྱིར་དང༌། ལམ་ལ་ནི་ས་དགུ་ཀའི་གཉེན་པོའི་གཞི་མཐུན་སྲིད་པའི་ཕྱིར། ཁམས་གསུམ་ཀའི་ཉོན་མོངས་པ་མཐའ་དག་སྤངས་པའི་འགོག་པ་རྣམས་ཕྱོགས་གཅིག་ཏུ་བསྡོམས་ནས་དགྲ་བཅོམ་པའི་འབྲས་བུར་འཇོག་ལ། དེ་འཐོབ་བྱེད་ཀྱི་རྒྱུ་རྡོ་རྗེ་ལྟ་བུའི་ཏིང་ངེ་འཛིན་དུ་གྱུར་པའི་འགོག་པ་ལ་རྗེས་ཤེས་དེ་ཉིད་ཡིན་པའི་ཕྱིར། དེ་ལ་དགོངས་ནས་ཇི་སྐད་དུ། རྗེས་སུ་ཤེས་པའི་ཕྱོགས་དང་མཐུན་པ་ཟད་པ་ལ་དམིགས་པའི་ཕྱིར་རོ། །
ཞེས་གསུངས། འོ་ན། ཇི་སྐད་དུ། རང་གི་ས་པའི་འགོག་པ་དང༌། ། ཞེས་བཤད་པ་མ་ཡིན་ནམ་ཞེ་ན། དེ་ནི་ཡུལ་ཅན་ཉོན་མོངས་ཀྱིས་དམིགས་ཚུལ་ཡིན་གྱི། གཉེན་པོ་རྗེས་ཤེས་ཀྱིས་མ་ཡིན་ནོ། ། གཉིས་པ་དེས་གཞན་ཡང་མཚོན་པ་ལ་གཉིས་ཏེ། བསམ་གཏན་གྱི་དངོས་གཞི་ས་བསྡུས་པའི་རྡོ་རྗེ་ལྟ་བུ་མཚོན་པ་དང༌། གཟུགས་མེད་དང་པོ་གསུམ་གྱི་རྡོ་རྗེ་ལྟ་བུ་ཡང་མཚོན་པའོ། །
དང་པོ་ནི། བསམ་གཏན་བཞི་པས་བསྡུས་པའི་བར་དག་ཀྱང་དེ་དང་འདྲའོ། ། ཞེས་པ་བསམ་གཏན་ས་དྲུག་ལས་ཕྱི་མ་ལྔ་ལའང་རྡོ་རྗེ་ལྟ་བུའི་ཏིང་ངེ་འཛིན་ལྔ་བཅུ་རྩ་གཉིས་རེ་ཡོད་དོ། ། ཞེས་བྱ་བའི་དོན་ཏེ། དེ་ལྟར་ན་བསམ་གཏན་ས་དྲུག་གིས་བསྡུས་པ་ལ། སུམ་བརྒྱ་དང་བཅུ་གཉིས་སོ། ། གཉིས་པ་ནི། ནམ་མཁའ་མཐའ་ཡས་ཀྱི་ངོ་བོར་གྱུར་པའི་རྡོ་རྗེ་ལྟ་བུའི་ཏིང་ངེ་འཛིན་ནི་ཉི་ཤུ་རྩ་བརྒྱད་དེ། སྲིད་རྩེའི་སྡུག་ཀུན་ལ་དམིགས་པའི་རྗེས་ཤེས་ཀྱི་རྣམ་པ་བརྒྱད། འགོག་པ་ལ་རྗེས་ཤེས་ཀྱི་རྣམ་པ་ནི།
གཟུགས་མེད་བཞིའི་གཉེན་པོ་འགོག་ལམ་ལ་དམིགས་པའི་རྣམ་པ་བཞི་ཚན་བཞིའི་དབྱེ་བས་བཅུ་དྲུག་ལམ་ལ་རྗེས་ཤེས་ཀྱི་རྣམ་པ་བཞི་རྣམས་སོ། ། འདིར་སྔ་མའི་སྟེང་ནས་འགོག་ལམ་ལ་ཆོས་ཤེས་ཀྱི་རྣམ་པ་བརྒྱད་མི་འཇོག་སྟེ། གཟུགས་མེད་ནི་འདོད་པའི་ཁམས་ལས་རིང་བ་བཞིས་རིང་བས་དེའི་གཉེན་པོ་འགོག་ལམ་ལ་མི་དམིགས་པའི་ཕྱིར་རོ། ། བསམ་གཏན་ས་བཞིའི་གཉེན་པོར་གྱུར་པའི་འགོག་པ་བཞིའི་རྣམ་པ་བཅུ་དྲུག་མི་རྩི་སྟེ། དེས་ས་འོག་མའི་འགོག་པ་ལ་དམིགས་པའི་ཕྱིར། དེས་དེའི་དགག་བྱ་ཉོན་མོངས་ལ་མི་དམིགས་ཤིང༌། དགག་བྱ་མ་བཟུང་བར་དེའི་འགོག་པ་མི་འཛིན་པའི་ཕྱིར་འགོག་པ་མི་འཛིན་པའི་ཤེས་བྱེད་ཀྱང༌། ཇི་སྐད་དུ། གཟུགས་མེད་དངོས་གཞི་དགེ་རྣམ་ཀྱི། ། སྤྱོད་ཡུལ་ཟག་བཅས་འོག་མ་མིན། །
ཞེས་དང་བསམ་གཏན་མི་མཚུངས་པའི་ཤེས་བྱེད། བསམ་གཏན་དགེ་ཡུལ་ཡོད་དགུ་ཡིན། ། ཞེས་བཤད་པས་སོ། ། དེ་བཞིན་དུ། རྣམ་ཤེས་ཀྱིས་ནམ་མཁའི་འགོག་པ་ལ་མི་དམིགས་པས། ཉི་ཤུ་རྩ་བརྒྱད་ཀྱི་སྟེང་ནས་བཞི་ཕྲི། ཅི་ཡང་མེད་ཀྱི་རྣམ་ཤེས་ལ་མི་དམིགས་པས་ཉི་ཤུ་རྩ་བཞིའི་སྟེང་ནས་བཞི་ཕྲི་བའོ། ། དེ་ལྟར་ན་གཟུགས་མེད་དང་པོ་གསུམ་གྱི་རྡོ་རྗེ་ལྟ་བུ་ལ་བདུན་བཅུ་རྩ་གཉིས་ཏེ། སྔ་མ་དང་བསྡོམས་པས་སུམ་བརྒྱ་དང་བརྒྱད་ཅུ་རྩ་བཞིར་འགྱུར་རོ། ། དེ་དག་ལ་ཡང་རིས་དྲུག་དང་དབང་པོ་གསུམ་གྱི་བསྒྱུར་ན།
དྲུག་སྟོང་དགུ་བརྒྱ་བཅུ་གཉིས་སུ་འགྱུར་རོ། ། གཉིས་པ་ལུགས་གཞན་བསྟན་པ་ནི། ཆོས་མངོན་པ་པ་གང་དག ལམ་གྱི་བདེན་པ་འགོག་བདེན་དང་འདྲ་བར། ས་རེ་རེ་ཞིང་དམིགས་པར་འདོད་པ་ལྟར་ན། ས་དགུའི་གཉེན་པོ་སོ་སོར་ངེས་པས། གོང་མ་མའི་ལམ་སྤྱི་ལ་དམིགས་པའི་རྗེས་ཤེས་བཞིའི་རྣམ་གཞག་སྔར་བཤད་པ་དེ་བོར་ནས། འདོད་པའི་ལམ་བདེན་ལ་དམིགས་པའི་ཆོས་ཤེས་བཞི། ས་བརྒྱད་ཀྱི་ལམ་བདེན་ལ་དམིགས་པའི་རྗེས་ཤེས་སུམ་ཅུ་རྩ་གཉིས་ཏེ། ལུགས་སྔ་མ་ལ་མེད་པའི་ཉི་ཤུ་རྩ་བརྒྱད་རེ་ལྷག་པར་བསྣན་པས།
བསམ་གཏན་ས་དྲུག་པོ་རེ་རེ་ལ་བརྒྱད་ཅུ་བརྒྱད་ཅུ་སྟེ། བསྡོམས་པས་བཞི་བརྒྱ་བརྒྱད་ཅུ་དང་གཟུགས་མེད་དང་པོ་གསུམ་ལ། རང་ས་དང་གོང་སའི་ལམ་བདེན་ལ་དམིགས་པ་ནི། གོ་རིམ་བཞིན་དུ་བཅུ་གཉིས་དང༌། བརྒྱད་དང༌། བཞི་བསྣན་པས། བཞི་བཅུ་དང༌། སུམ་ཅུ་རྩ་གཉིས་དང༌། ཉི་ཤུ་རྩ་བཞི་ཡིན་པས་དགུ་བཅུ་རྩ་དྲུག་ཏུ་འགྱུར་བས། ཐམས་ཅད་བསྡོམས་ན་ལྔ་བརྒྱ་དང་བདུན་ཅུ་རྩ་དྲུག་ཏུ་འགྱུར་ལ།
དེ་ཡང་རིགས་དང་དབང་པོས་བསྒྱུར་ན། རྡོ་རྗེ་ལྟ་བུ་ཁྲི་དང་སུམ་བརྒྱ་དྲུག་ཅུ་རྩ་བརྒྱད་དུ་འགྱུར་རོ། ། ཞེས་སྔ་མ་རྣམས་གསུངས་པ་འགྲེལ་པའི་དགོངས་པ་ཉིད་ཡིན་གྱི། ཆགས་བྲལ་གྱི་རིམ་པ་ལྟ་ཞོག རྟེན་གྱི་སྒོ་ནས་འབྱེད་པའང་དགོངས་པར་མི་རུང་ངོ༌། ། ཁ་ཅིག་ཉི་ཤུ་རྩ་བརྒྱད་ལྷག་པར་བསྣན་པའི་དོན་ལ། སྲིད་རྩེའི་གཉེན་པོ་ལམ་ལ་དམིགས་པ་བཞི་མི་བརྩི་བར་ལམ་ཕྱི་མ་ལ་དམིགས་པ་བཞི་སོར་འཇོག་པར་བྱེད་དོ། ། དེའི་ཤེས་བྱེད་ནི། སྲིད་རྩེའི་གཉེན་པོ་རྗེས་ཤེས་ནི་ས་འོག་མ་བདུན་པོ་དག་གིས་བསྡུས་པ་ལས་གཞན་མེད་པ་ལ་བསམས་སོ། ། འདོད་པ་ལ་མཚུངས་པ་ནི།
དེའི་གཉེན་པོ་ནི་ཆོས་ཤེས་ཁོ་ནར་ངེས་པས་སོ། ། ཞེས་འཆད། ལུགས་ཕྱི་མ་འདི་ལྟར་ན། གོང་ས་བརྒྱད་པོའི་གཉེན་པོ་ལམ་བདེན་སོ་སོར་འཆད་ལ། དེའི་ལྟར་ན་ས་བརྒྱད་ལ་ཆགས་བྲལ་རིམ་གྱིས་བྱེད་པ་ཁོ་ནར་ངེས་པ་དང༌། སྲིད་རྩེའི་གཉེན་པོ་བསམ་གཏན་ས་དྲུག་གི་སྡུག་ཀུན་ལ་རྗེས་ཤེས་ཀྱིས་ས་འོག་མའི་སྡུག་ཀུན་ལ་མ་དམིགས་པར་བཤད་དུ་རུང་མོད། བྱེ་སྨྲའི་རང་ལུགས་མ་ཡིན་ཏེ། བསམ་གཏན་དགེ་ཡུལ་ཡོད་དགུ་ཡིན། ། ཞེས་བྱ་བའི་དོན་དང་འགལ་བའི་ཕྱིར། འོ་ན་ས་འོག་མ་ལ་དམིགས་པའི་སྡུག་ཀུན་ལ་རྗེས་ཤེས་འདིར་མི་བགྲང་བ་ཅི་ཞེ་ན།
དེས་དེ་ལ་དམིགས་ཀྱང་དེ་ལ་དམིགས་པའི་རྣམ་པ་བཞི་ཚན་དེ་དག་ནི་སྲིད་རྩེའི་གཉེན་པོར་མི་རུང་བའི་ཕྱིར་ཏེ། ས་གང་དང་གང་གི་སྡུག་ཀུན་ལ་དམིགས་པའི་རྣམ་པ་དེ་དང་དེ་དག་ནི་ས་དེ་ཉིད་ཀྱི་གཉེན་པོར་བྱེད་པས་ཁྱབ་པའི་ཕྱིར། འོ་ན་ཅིག་ཆར་བ་འདིའི་ལུགས་ལ། བསམ་གཏན་དང་པོ་སོགས་ཀྱི་གཉེན་པོར་གྱུར་པའི་རྡོ་རྗེ་ལྟ་བུའི་ཏིང་ངེ་འཛིན་ཁས་ལེན་དགོས་པས་དེའི་གཉེན་པོའི་དབྱེ་བ་ཇི་ལྟ་བུ་ཞེ་ན། བསམ་གཏན་དང་པོ་ལ་ནི། མི་ལྕོགས་པ་མེད་པ་དང༌། དང་པོ་བཞི་ཙམ་ཁྱད་གཉིས་ཏེ། གསུམ་གྱི་དབྱེ་བ་དང༌། གཉིས་པ་ལ་ཆགས་བྲལ་བྱེད་པའི་རྡོ་རྗེ་ལྟ་བུ་ལ་མི་ལྕོགས་མེད་དང༌། གཉིས་པའི་གཞི་ཟག་མེད་དང༌།
དེ་བཞིན་དུ་སྦྱར་ནས་མི་ལྕོགས་མེད་དང༌། ཅི་ཡང་མེད་ཀྱི་དངོས་གཞི་ཟག་མེད་གང་རུང་གིས་སྲིད་རྩེ་ལ་ཆགས་བྲལ་བྱེད་པའི་བར་རོ། ། དེས་ན་བསམ་གཏན་གཉིས་པའི་དངོས་གཞི་ཟག་མེད་ཀྱིས་བསམ་གཏན་དང་པོ་ལ་ཆགས་བྲལ་བྱེད་པ་ལྟ་བུ་ནི་ཡོད་པ་མ་ཡིན་ཏེ། ཉེར་བསྡོགས་ཀྱི་ཆགས་བྲལ་བྱས་ཟིན་པའི་ཕྱིར།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
