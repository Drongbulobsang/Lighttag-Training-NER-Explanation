གསུང་འབུམ། ཤཱཀྱ་མཆོག་ལྡན།
པོད ༢༧
ཆོས་ཀྱི་དབྱིངས་སུ་བསྟོད་པ་ཞེས་བྱ་བའི་བསྟན་བཅོས་ཀྱི་རྣམ་པར་བཤད་པ་ཆོས་ཀྱི་དབྱིངས་རྣམ་པར་ངེས་པ།
༼ཇ༽ ༄༅། །ཆོས་ཀྱི་དབྱིངས་སུ་བསྟོད་པ་ཞེས་བྱ་བའི་བསྟན་བཅོས་ཀྱི་རྣམ་པར་བཤད་པ་ཆོས་ཀྱི་དབྱིངས་རྣམ་པར་ངེས་པ་ཞེས་བྱ་བ་བཞུགས་སོ།། ན་མོ་མཉྫུ་ཤྲཱི་ཡེ། ཆོས་ཀྱི་དབྱིངས་སུ་བསྟོད་པ་ཞེས་བྱ་བའི་བསྟན་ཆོས་ཀྱི་རྣམ་པར་བཤད་པ་ཆོས་ཀྱི་དབྱིངས་རྣམ་པར་ངེས་པ་ཞེས་བྱ་བ། ཆོས་དབྱིངས་ནགས་ཀྱི་དཔག་བསམ་གཞོན་ནུ་མ། ། ཡོན་ཏན་ལྗོན་ཕྲེང་གསར་པའི་དོ་ཤལ་ཅན། ། སྐུ་གསུམ་ཕྲིན་ལས་འབྲས་བུས་གཡུར་ཟ་བའི། ། ལང་ཚོའི་མདངས་གསལ་དེ་ལ་ཕྱག་འཚལ་ལོ། ། ཉོན་མོངས་འབར་བའི་ཁྲོད་དུ་རྟག་ཞུགས་ཀྱང༌། ། ཡེ་ཤེས་བསིལ་བའི་མདངས་གསལ་མ་ཉམས་པར། །
མཚན་རྟོག་བུད་ཤིང་བསྲེག་པའི་རྣོ་ངར་ཅན། ། ཆོས་དབྱིངས་ཡེ་ཤེས་གང་འདིར་རྣམ་ངེས་བྱ། ། ཞེས་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས། བཤད་པ་དངོས་ལ་གཉིས་ཏེ། བསྟན་ཆོས་འདི་ཚིག་ཟུར་ཕྱིན་པར་བཤད་དགོས་པའི་རྒྱུ་མཚན་དང༌། གཞུང་གི་དོན་སོ་སོར་བཤད་པའོ། ། དང་པོ་ནི། འདིར་བསལ་དགོས་པའི་ལོག་པར་རྟོག་པ་ནི་འདི་ལྟ་སྟེ། མཚན་ཉིད་ཐེག་པ་ལས་ཆོས་དབྱིངས་ཡེ་ཤེས་ཞེས་བྱ་བའི་ཐ་སྙད་མི་འབྱུང་ངོ་སྙམ་པ་དང༌། དེ་ནས་བཤད་པའི་སེམས་ཅན་དང་སངས་རྒྱས་ཀྱི་ཆོས་དབྱིངས་གཉིས་ཀ་ཡང་སྟོང་ཉིད་མེད་དགག་གི་ཆ་ཁོ་ན་ལ་འཆད་པ་དང༌།
རང་བཞིན་དུ་གནས་པའི་རིགས་དང༌། ངོ་བོ་ཉིད་ཀྱི་སྐུ་དང༌། མི་གནས་པའི་མྱ་ངན་ལས་འདས་པ་གསུམ་ཀ་ཡང༌། སྟོང་ཉིད་མེད་དགག་ཁོ་ནའི་ཆ་ནས་ངོས་འཛིན་གྱི། མྱོང་བ་གསལ་རིག་གི་ཆ་ནས་འཆད་མ་ཤེས་པ་དང༌། གཞི་དུས་ཀྱི་མྱོང་བ་གསལ་རིག་གི་ཆ་དེ་རྣམ་ཤེས་ཁོ་ནར་བཤད་ནས། ཡེ་ཤེས་སུ་འཆད་མ་ཤེས་པ་དང༌། དེ་དང་དེ་དག་དེ་ལྟར་དུ་འཆད་ཤེས་པ་དག་གིས་ཀྱང༌། ཡེ་ཤེས་དེ་ཉིད་སངས་རྒྱས་དང༌། ཆོས་སྐུ་མཚན་ཉིད་པར་ཁས་ལེན་པ་དང༌།
དེའི་རྒྱུ་མཚན་གྱིས་སེམས་ཅན་ཐམས་ཅད་སངས་རྒྱས་སུ་ཁས་ལེན་པ་དང༌། དེ་ཡང་ངེས་དོན་གྱི་མཚན་དཔེ་དང༌། སྟོབས་སོགས་ཀྱི་ཡོན་ཏན་དང་བཅས་པར་ཁས་ལེན་པ་དང༌། གཞིའི་དུས་ན་བདེ་བར་གཤེགས་པའི་སྙིང་པོ་མཚན་ཉིད་པ་ཡོད་པར་འདོད་པ་དང༌། མྱོང་བ་གསལ་རིག་དེ་ཉིད་གཞི་དུས་སུ་སེམས་ཅན་གྱི་སྙིང་པོ་དང༌། འབྲས་དུས་སུ་སངས་རྒྱས་ཀྱི་སྙིང་པོར་བཤད་པ་དེ་མ་གོ་བར་དེ་འདྲ་དེ་གནས་སྐབས་ཀུན་ཏུ་སངས་རྒྱས་ཀྱི་སྙིང་པོར་ཁས་ལེན་པ་དང༌། ཡང་དེ་ཉིད་ལ་གནས་སྐབས་གསུམ་གྱི་དབྱེ་བས་སེམས་ཅན་དང༌། བྱང་ཆུབ་སེམས་དཔའ་དང༌། སངས་རྒྱས་སུ་མིང་གིས་འདོགས་པར་བཤད་པ་དེ་མ་གོ་བར། གནས་སྐབས་ཐམས་ཅད་དུ་དེ་ཉིད་ལ་སངས་རྒྱས་ཞེས་འཆད་པ་དང༌།
ཡང་གཞན་དག་ལ་ལ་དྲི་བཅས་སེམས་ཀྱི་ཆོས་ཉིད་ལ་སྙིང་པོར་བཤད་པ་དེ་ཡེ་ཤེས་ཀྱི་ཆ་ནས་འཆད་མ་ཤེས་པར། སྟོང་ཉིད་ཁོ་ནའི་ཆ་ལ་འཆད་པ་དང༌། གཞུང་འདིར་ཡེ་ཤེས་བདེན་གྲུབ་ཏུ་བསྟན་ནོ་སྙམ་པ་དང༌། ཀླུ་སྒྲུབ་ཞབས་དང༌། ཐོགས་མེད་ཞབས་གཉིས། རང་བཞིན་གནས་རིགས་དང༌། བདེ་གཤེགས་སྙིང་པོའི་ངོས་འཛིན་མི་མཐུན་པ་ཁོ་ནར་སྨྲ་བ་དང༌། བྱེ་བྲག་ཏུ་གཞུང་འདིས་གང་ལ་བསྟོད་པར་བྱ་བའི་ཆོས་དབྱིངས་དེ་ཡེ་ཤེས་སུ་མི་འཆད་པར། སྟོང་པ་ཉིད་ཁོ་ན་ལ་འཆད་པའི་ལོག་པར་རྟོག་པ་རྣམས་བྱུང་ངོ༌། ། རྟོག་པ་དེ་དག་བསལ་ནས།
ཆོས་ཀྱི་དབྱིངས་ཀྱི་ངོ་བོ་གང་ཡིན་པ་དང༌། དེ་འཁོར་བ་དང་མྱ་ངན་ལས་འདས་པའི་གནས་སྐབས་སུ་ཇི་ལྟར་གནས་པ་དང༌། དེའི་གནས་སྐབས་དེ་དང་དེ་ལ། མཚན་འཛིན་ཇི་ལྟར་འདོགས་པའི་ཚུལ་ལ་སོགས་པ་རྣམས་ལ་ངེས་པ་བསྐྱེད་པ་ནི་རྣམ་པར་བཤད་པ་འདི་སྦྱར་བའི་དགོས་པའོ། ། གཉིས་པ་གཞུང་གི་དོན་ལ་གཉིས་ཏེ། ཆོས་ཀྱི་དབྱིངས་ལ་ཕྱག་འཚལ་བ་དང༌། དབྱིངས་དེ་ཉིད་རྒྱས་པར་བཤད་པའོ། ། དང་པོ་ནི། ལུས་ངག་གིས་ཕྱག་འཚལ་ཞིང༌། ཡིད་ཀྱིས་འདུད་དོ། །
གང་ལ་ན། འདིར་ཆོས་ནི་མི་གནས་པའི་མྱ་ངན་ལས་འདས་པའོ། ། དེའི་དབྱིངས་ནི་དེའི་རྒྱུ་སྟེ་གཞི་ལམ་འབྲས་བུའི་གནས་སྐབས་ཐམས་ཅད་དུ་ཁྱབ་བྱེད་དུ་འགྲོ་བའི་ཡེ་ཤེས་དེ་ལའོ། ། དེའི་རང་བཞིན་ཇི་ལྟ་བུ་ཞེ་ན། གང་ཞིག་ཀུན་ཏུ་མ་ཤེས་ཤིང་མ་མཐོང་ན་སྲིད་པ་གསུམ་གྱི་ལམ་དུ་ཉོན་མོངས་པའི་ཤིང་རྟས་དྲངས་ནས་རྣམ་པར་འཁོར་བ་དང༌། གནས་ནི་སེམས་ཅན་ཀུན་ལ་ངེས་པར་གནས་པའོ། ། འདིའི་ངོས་འཛིན་མེད་དགག་ལ་བཤད་ན་སྲིད་པར་འཁོར་བ་དང༌། སེམས་ཅན་ལ་གནས་པའི་ངེས་བཟུང་འོང་བའི་དོན་མེད་དེ། དེ་ལས་ཉོན་གྱིས་འཁོར་བར་འདྲེན་མི་ནུས་པའི་ཕྱིར་དང༌། སེམས་ཅན་མ་ཡིན་པ་ལ་ཡང་ཁྱབ་པའི་ཕྱིར་རོ། །
གཉིས་པ་ལ་གཉིས་ཏེ། ཆོས་ཀྱི་དབྱིངས་ངོས་བཟུང༌། དེ་ཉིད་གནས་སྐབས་གསུམ་དུ་ཇི་ལྟར་གནས་པའི་ཚུལ་ལོ། ། དང་པོ་ནི། གང་ཞིག་འཁོར་བའི་རྒྱུར་གྱུར་པའི་ལས་དང༌། ཉོན་མོངས་པ་དང༌། རྣམ་པར་རྟོག་པ་དེ་ཉིད། སྦྱང་གཞི་ཆོས་དབྱིངས་ཡེ་ཤེས་དེའི་སྟེང་དུ། སྦྱོང་བྱེད་ལམ་གྱིས་སྦྱང་བ་བྱས་པ་ལས་དྲི་མས་དག་པའི་ཡེ་ཤེས་དེ་ཉིད་ལ་མིང་གི་རྣམ་གྲངས་མྱ་ངན་ལས་འདས་པ། ཆོས་ཀྱི་སྐུ་ཡང་དེ་ཉིད་དོ། །
གཞི་དུས་ཀྱི་ཆོས་དབྱིངས་ལ་མིང་གི་རྣམ་གྲངས་འདི་གཉིས་འཇུག་ན་ནི། སྦྱང་བ་བྱས་པ་ལས་དག་པ་ཞེས་པའི་ངེས་གཟུང་གི་ཚིག་འབྱུང་བའི་དོན་མེད་དོ། ། གཉིས་པ་ལ་གསུམ་སྟེ། གཞི་འཁོར་བའི་གནས་སྐབས་སུ་ཆོས་དབྱིངས་རང་བཞིན་གྱིས་རྣམ་དག་ཏུ་གནས་པའི་ཚུལ། ལམ་ཐེག་ཆེན་འཕགས་པའི་གནས་སྐབས་སུ་དག་པ་གཉིས་ལྡན་གྱི་ཆོས་སྐུ་རིམ་གྱིས་འཕེལ་བའི་ཚུལ། འབྲས་བུ་སངས་རྒྱས་ཀྱི་སར་སྐུ་གསུམ་དང་ཕྲིན་ལས་ལྷུན་གྲུབ་ཏུ་འབྱུང་བའི་ཚུལ་ལོ། ། དང་པོ་ལ་གསུམ་སྟེ། གཞི་དུས་སུ་ཆོས་དབྱིངས་དེ་ཉིད་རང་བཞིན་གྱིས་འོད་གསལ་བར་གནས་པའི་ཚུལ། དེའི་རྒྱུ་མཚན་གྱིས་དྲི་མ་སྦྱོང་ནུས་པའི་ཚུལ། དྲི་མ་སྦྱོང་བ་རིགས་སད་བྱེད་ཀྱི་རྐྱེན་ལ་ལྟོས་པར་བསྟན་པའོ། །
དང་པོ་ལ་གཉིས་ཏེ། དེ་ན་ཡེ་ཤེས་དེ་ཡོད་ཀྱང༌། མི་མཐོང་བའི་ཤེས་བྱེད་ཀྱི་དཔེ་བཤད་པ་དང༌། དེར་དེ་ཡོད་པ་ལ་རྩོད་པ་སྤང་བའོ། ། དང་པོ་ལ་བཞི་སྟེ། འོ་མ་དང་མར་གྱི་དཔེས། ཡེ་ཤེས་དེས་སེམས་ཅན་ཐམས་ཅད་ལ་ཁྱབ་པར་བསྟན་པ་དང༌། བུམ་པ་དང་མར་མེའི་དཔེས། ཡེ་ཤེས་དེ་དུས་རྟག་ཏུ་འོད་གསལ་བར་བསྟན་པ་དང༌། རྡོ་དང་རྡོའི་སྙིང་པོའི་དཔེས་རྟག་ཏུ་འོད་གསལ་ཡང་མི་ཤེས་པའི་མུན་པ་སེལ་བའི་ས་མཚམས་བསྟན་པ་དང༌།
ས་ལེ་སྦྲམ་གྱི་དཔེས་གཞིའི་དུས་ནའང་འོད་གསལ་དེ་ཉིད་ཡོད་པའི་ཤེས་བྱེད་དོ། ། དང་པོ་ལ་གཉིས་ཏེ། ཡོད་ཀྱང་རང་གིས་མི་མཐོང་བའི་དཔེ་དང༌། དྲི་མ་སྦྱངས་ན་མཐོང་བའི་དཔེའོ། ། དང་པོ་ནི། ཇི་ལྟར་འོ་མ་དང་འདྲེས་པས། ། ཞེས་སོགས་སོ། ། གཉིས་པ་ནི། ཇི་ལྟར་འོ་མ་རྣམ་སྦྱངས་པས། ། སོགས་སོ། །
གཉིས་པ་ལ་གཉིས་ཏེ། འོད་གསལ་ཡང་རང་ལ་མི་སྣང་བའི་དཔེ་དང༌། དྲི་མ་བསལ་ན་སྣང་བའི་དཔེའོ། ། དང་པོ་ནི། ཇི་ལྟར་མར་མེ་སོགས་སོ། ། གཉིས་པ་ལ། དངོས་དང༌། རྩོད་སྤང་ངོ༌། ། དང་པོ་ནི། ཕྱོགས་ནི་གང་དག་གང་དག་ནས། །
ཞེས་སོགས་ཤླཽ་ཀ་གཉིས་སོ། ། གཉིས་པ་ནི། ཕྱིས་ཀྱི་ཡེ་ཤེས་གསལ་བ་དེ་ལམ་བསྒོམས་པས་གསར་དུ་བྱུང་བ་ཡིན་གྱི། གཞི་དུས་ན་ཡོད་པ་མ་ཡིན་ནོ། ། ཞེ་ན། རང་བཞིན་གྱིས་འོད་གསལ་བའི་ཡེ་ཤེས་ནི་ཆོས་ཅན། རིགས་འདྲའི་རྒྱུན་སྔོན་དུ་མ་སོང་བར་སྐྱེ་བ་མ་ཡིན་ཏེ། དུས་ནམ་ཡང་རིགས་འདྲའི་རྒྱུན་ཆད་པའི་སྒོ་ནས་འགག་པར་འགྱུར་བ་མེད་ཅིང༌། དུས་རྣམས་ཀུན་ཏུ་ཉོན་མོངས་པའི་ངོ་བོར་སྐྱེས་པ་མེད་པའི་ཕྱིར། ཐོག་མ་དང༌།
བར་དང༌། མཐར་རང་གི་ངོ་བོ་ལ་དྲི་མ་དང་བྲལ་བ་ཡིན་གྱི། གསར་དུ་སྐྱེས་པ་མ་ཡིན་ཏེ། ཆོས་ཀྱི་དབྱིངས་ཡིན་པའི་ཕྱིར་རོ། ། གསུམ་པ་ལ། རང་བཞིན་གྱིས་འོད་གསལ་བའི་དཔེ་དང༌། དེ་ལྟ་ན་ཡང་མི་ཤེས་པའི་མུན་པ་སེལ་བའི་ས་མཚམས་སོ། ། དང་པོ་ནི། ཇི་ལྟར་རིན་ཆེན་སོགས་སོ། ། གཉིས་པ་ནི།
དེ་བཞིན་སོགས་སོ། ། བཞི་པ་ནི། གལ་ཏེ་མྱ་ངན་ལས་འདས་པའི་ཚེ་ན་འོད་གསལ་བའི་མྱང་འདས་དེ་ཡོད་མོད། དེ་གཞིའི་དུས་ན་ཡོད་པ་མ་ཡིན་ནོ་སྙམ་ན། རྒྱུ་དུས་སུ་མེད་ན་འབྲས་དུས་སུ་དེ་མི་འབྱུང་བ་དཔེའི་སྒོ་ནས་བསྟན་པ་ནི། ཁམས་ཡོད་ན་ནི་ཞེས་སོགས་ཤླཽ་ཀ་གཅིག་གོ ། གཉིས་པ་རྩོད་པ་སྤང་བ་ལ། སེམས་ཅན་སངས་རྒྱས་སུ་ཐལ་བའི་རྩོད་པ་སྤང་བ་དང༌། སེམས་ཅན་སངས་རྒྱས་ཀྱི་སྙིང་པོ་ཅན་དུ་ཐལ་བའི་རྩོད་པ་སྤང་བ་དང༌། དྲི་མ་སྦྱོང་བྱེད་ཀྱི་གཉེན་པོས་ཁམས་ཉིད་ཀྱང་འཇོམས་པར་ཐལ་བའི་རྩོད་པ་སྤང་བའོ། །
དང་པོ་ནི། ཡེ་ཤེས་དེ་གནས་སྐབས་གསུམ་ཆར་དུ་རང་བཞིན་ཁྱད་པར་མེད་པར་ཡོད་ན། སེམས་ཅན་ཐམས་ཅད་སངས་རྒྱས་སུ་ཐལ་ལོ་ཞེ་ན། དེ་ལྟ་ན་ཡང་དེ་དེ་མ་ཡིན་པའི་ཤེས་བྱེད་ཀྱི་དཔེ་ནི་ཇི་ལྟར་སྣུན་པས་སོགས་ཤླཽ་ཀ་གཉིས་སོ། ། གཉིས་པ་ལ། དངོས་དང༌། སེམས་ཅན་ལ་སངས་རྒྱས་ཀྱི་ཁམས་ཡོད་པའི་ཤེས་བྱེད་དོ། ། དང་པོ་ནི། དེ་དེ་མ་ཡིན་པ་དེ་ལྟར་མོད་ཀྱི། གནས་སྐབས་དེ་གསུམ་ན་དེ་ཡོད་པ་ཁྱད་པར་མེད་ན།
སེམས་ཅན་ཐམས་ཅད་ལ་སངས་རྒྱས་ཀྱི་སྙིང་པོ་ཡོད་པར་འགྱུར་རོ་ཞེ་ན། ཆུ་ཤིང་ལ་སྙིང་པོ་མེད་ཀྱང༌། དེའི་ཁམས་ཡོད་པའི་རྒྱུ་མཚན་གྱིས་དེ་ལས་འབྲས་བུ་མངར་པོ་ཞིག་འབྱུང་བ་ལྟར། སེམས་ཅན་ལ་སངས་རྒྱས་ཀྱི་སྙིང་པོ་མེད་ཀྱང༌། དེའི་ཁམས་ཡོད་པའི་རྒྱུ་མཚན་གྱིས་འབྲས་བུ་སངས་རྒྱས་འབྱུང་བ་ཡིན་ནོ། ། ཞེས་སྟོན་པ་ནི། ཆུ་ཤིང་སྙིང་པོ་མེད་དོ་ཞེས་སོགས་ཤླཽ་ཀ་གཉིས་སོ། ། གཉིས་པ་ནི། སེམས་ཅན་ཐམས་ཅད་ལ་སྙིང་པོ་སངས་རྒྱས་མེད་ཀྱང་དེའི་ཁམས་ཡེ་ཤེས་དེ་ཡོད་དེ། དེ་མེད་ན་འབྲས་བུ་སངས་རྒྱས་དེ་མེད་མི་འབྱུང་བའི་ཕྱིར།
ཞེས་འཆད་པ་ནི། དེ་བཞིན་ས་བོན་ཐམས་ཅད་ལས། ། ཞེས་སོགས་ཤླཽ་ཀ་གཉིས་སོ། ། འདིར། དཔེའི་སྐབས་སུ་འབྲས་བུ་མངར་པོ་ཉིད་ཆུ་ཤིང་གི་སྙིང་པོར་བསྟན་ནོ་སྙམ་དུ་བསམ་པར་མི་བྱ་སྟེ། དེ་དེའི་འབྲས་བུར་བསྟན་པ་ཡིན་གྱི། སྙིང་པོར་བསྟན་ན་དེང་དུས་མཉམ་དུ་ཡོད་དགོས་པ་དང༌། དེ་ཁོ་ན་གནས་དགོས་པའི་ཕྱིར་རོ། ། དོན་གྱི་སྐབས་སུ་ཡང་སངས་རྒྱས་ཉིད་འཁོར་བའི་འབྲས་བུར་བསྟན་གྱི། སྙིང་པོ་བསྟན་པ་མེད་དེ།
འཁོར་བ་ལ་སྙིང་པོ་མེད་པ་ཚིག་གིས་ཟིན་པའི་ཕྱིར། གལ་ཏེ་འཇིག་རྟེན་ན་ཆུ་ཤིང་ལ་སྙིང་པོ་མེད་པར་གྲགས་ཀྱང༌། འབྲས་བུ་དངར་པོའི་ཁམས་ཡོད་པ་དེ་དེའི་སྙིང་པོ་ཡིན་པའི་དཔེར་བྱས་ནས། འཁོར་བ་ལ་སྙིང་པོ་མེད་པར་གྲགས་ཀྱང༌། འབྲས་བུ་སངས་རྒྱས་ཀྱི་ཁམས་ཡོད་པ་དེ་ཉིད་དེའི་སྙིང་པོར་བཤད་པ་མ་ཡིན་ནམ་ཞེ་ན། དེ་ལྟར་བཤད་པ་ཡིན་མོད། དེའི་ཚེ་ན་སེམས་ཅན་ལ་སངས་རྒྱས་ཀྱི་ཁམས་ཡོད་པར་བཤད་ཀྱི། སངས་རྒྱས་ཉིད་སེམས་ཅན་གྱི་སྙིང་པོར་མ་བཤད་དོ། ། དེའི་ཚེ་ན་སེམས་ཅན་སངས་རྒྱས་ཀྱི་སྙིང་པོ་ཅན་ཡིན་ཞེས་པ་ལ་གོ་བ་ཅི་ཞིག་ཡོད། བཞི་པ་ལ།
དོགས་པ་དགོད་པ་དང༌། དེའི་ལན་ནོ། ། དང་པོ་ནི། གཞི་དུས་ཀྱི་ཡེ་ཤེས་དེ་ཉིད་སངས་རྒྱས་སུ་མི་འཆད་པར། དེ་ལས་དེ་འབྱུང་བར་འཆད་ན། གཞི་དུས་ཀྱི་ཁམས་དེ་ཉིད་ཀྱང་དྲི་མ་དང་འདྲ་བར་གཉེན་པོས་ཟད་པར་བྱས་པ་ལས་སངས་རྒྱས་སུ་འགྱུར་བ་ཡིན་ནམ་ཞེ་ན། གཉིས་པ་ལ། སྒྲིབ་བྱེད་སེལ་དགོས་པར་བསྟན་པ་དང༌། བསྒྲིབ་བྱ་སེལ་མི་ནུས་པར་བསྟན་པ་དང༌། ཡེ་ཤེས་དེ་ཉིད་བདག་ཏུ་ཐལ་བ་སྤང་བའོ། །
དང་པོ་ལ། སྒྲིབ་བྱེད་ངོས་བཟུང༌། དེ་ཇི་ལྟར་སེལ་བའི་དཔེ་བཤད་པའོ། ། དང་པོ་ལ་གཉིས་ཏེ། དཔེ་དང་དོན་ནོ། ། དང་པོ་ནི། དྲི་མེད་ཉི་མ་ཟླ་བ་ཡང༌། ། ཞེས་སོགས་སོ། ། གཉིས་པ་ནི། དེ་བཞིན་འོད་གསལ་བ་ཡི་སེམས། །
སོགས་སོ། ། གཉིས་པ་ལ། དཔེ་དང་དོན་ནོ། ། དང་པོ་ནི། ཇི་ལྟར་མེ་ཡིས་དག་པའི་གོས། ། སོགས་སོ། ། གཉིས་པ་ནི། དེ་བཞིན་འོད་གསལ་བ་ཡི་སེམས། ། སོགས་སོ། ། གཉིས་པ་ལ།
སྒྲུབ་བྱེད་ཀྱི་གཏན་ཚིགས་དང༌། ཤེས་བྱེད་ཀྱི་དཔེའོ། ། དང་པོ་ནི། གཉེན་པོས་ཁམས་ཀྱི་དྲི་མ་མེད་པར་བྱེད་པ་ཡིན་གྱི། ཁམས་དེ་ཉིད་མེད་པར་བྱེད་པ་ནི་མ་ཡིན་ནོ། ། ཞེས་འཆད་པ་ནི། སྟོང་པ་ཉིད་ནི་སྟོན་པའི་མདོ། ། ཞེས་སོགས་སོ། ། གཉིས་པ་ཁམས་དེ་སྤོང་མི་དགོས་པའི་དཔེ་འཆད་པ་ནི། ས་ཡི་དཀྱིལ་ན་ཡོད་པའི་ཆུ། །
ཞེས་སོགས་སོ། ། གཞུང་འདིས་ཆོས་དབྱིངས་ཀྱི་ངོ་བོ་ཡེ་ཤེས་སུ་བསྟན་ཞིང༌། རང་གི་ངོ་བོ་སྤང་བྱ་མ་ཡིན་པས། སེལ་མི་དགོས་པར་བསྟན་ནོ། ། གསུམ་པ་ནི། གལ་ཏེ་ཆོས་དབྱིངས་དེ་གཞི་ལམ་འབྲས་བུའི་གནས་སྐབས་ཐམས་ཅད་དུ་འགྲོ་ན། གྲོལ་བ་པོའི་བདག་ཁས་བླངས་པར་འགྱུར་རོ་ཞེ་ན། གཞི་དུས་ཀྱི་ཡེ་ཤེས་དེ་ཆོས་ཅན། བདག་མ་ཡིན་པ་སོགས་བསྒྲུབ་བྱའི་ཆོས་སོ། ། གཏན་ཚིགས་གང་གི་ཕྱིར་ན།
ཆོས་ཀྱི་དབྱིངས་ཡིན་པའི་ཕྱིར་རོ། ། ཁྱབ་པ་ནི། གཟུང་བ་ཀུན་བཏགས་ལ་སོགས་ཏེ། ཤེས་བྱེད་ནི། གཟུང་འཛིན་དུ་ཆགས་པ་མེད་པའི་སོགས་སོ། ། གཉིས་པ་ལ། དྲི་མ་སྦྱོང་བྱེད་ཀྱི་གཉེན་པོ་བཤད། དེ་ལས་སྦྱངས་པའི་འབྲས་བུ་འབྱུང་བའི་ཚུལ་ལོ། ། དང་པོ་ལ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ལ་ཉོན་མོངས་སྦྱོང་བྱེད་ཀྱི་གཉེན་པོ་གང་ཟག་གི་བདག་མེད་རྟོགས་པའི་ཤེས་རབ་ཡིན་པར་བཤད་པ། ཤེས་སྒྲིབ་སྦྱོང་བྱེད་ཀྱི་གཉེན་པོ་ཆོས་ཀྱི་བདག་མེད་རྟོགས་པའི་ཤེས་རབ་ཡིན་པར་བཤད་པ། དེ་གཉིས་ཀའི་ཤེས་བྱེད་དུ་ཆོས་ཐམས་ཅད་བདག་མེད་དུ་བཤད་པའོ། ། དང་པོ་ནི། སྡུག་བསྔལ་གྱི་ཕུང་པོ་མི་རྟག་པ་དང༌། སྡུག་བསྔལ་བ་དང༌། སྟོང་པ་ཞེས་བྱ་བ་གསུམ་པོ་རྟོགས་པའི་ཤེས་རབ་ཀྱི་ཉོན་མོངས་པའི་དྲི་མ་སྦྱོང་བར་བྱེད་དེ། རྩ་བ་གང་ཟག་གི་བདག་ཏུ་འཛིན་པ་འཇོམས་པའི་ཕྱིར་རོ། ། འདིར་སྟོང་བདག་མེད་གཉིས་གཅིག་ཏུ་བསྡུས་པའོ། །
གཉིས་པ་ནི། སེམས་ནི་མཆོག་ཏུ་སྦྱོང་བར་བྱེད་པ་སྟེ། ཤེས་སྒྲིབ་ཀྱི་གཉེན་པོ་ནི་ཆོས་རང་བཞིན་མེད་པར་རྟོགས་པའི་ཤེས་རབ་ཡིན་ཏེ། རྩ་བ་ཆོས་ཀྱི་བདག་ཏུ་འཛིན་པ་འཇོམས་པའི་ཕྱིར་རོ། ། གསུམ་པ་ལ། སེལ་དགོས་པའི་རྒྱུ་མཚན་དང༌། སེལ་ནུས་པའི་ཤེས་བྱེད་དོ། ། དང་པོ་ལ། ཉོན་མོངས་སེལ་དགོས་པའི་རྒྱུ་མཚན་དང༌། ཤེས་སྒྲིབ་རྟོག་པ་སེལ་དགོས་པའི་རྒྱུ་མཚན་ནོ། །
དང་པོ་ནི། ཇི་ལྟར་སྦྲུམ་མའི་ལྟོ་ན་བུ། ། ཞེས་སོགས་སོ། ། གཉིས་པ་ནི། ཇི་ལྟར་སྦྲུམ་མའི་ལྟོ་ན་བུ། ། ཡོད་ཀྱང་མཐོང་བ་མ་ཡིན་པ། ། དེ་བཞིན་རྣམ་རྟོག་གིས་གཡོགས་པའི། ། ཆོས་ཀྱི་དབྱིངས་ཀྱང་མཐོང་མ་ཡིན། ། ཞེས་སྦྱར་རོ། ། རྣམ་པར་རྟོག་པ་ནི་གཉིས་ཏེ།
བུམ་པའོ་སྙམ་པ་ལྟ་བུ་མིང་གི་འདུ་ཤེས་ཅན་གྱི་རྣམ་པར་རྟོག་པ་དང༌། ལྟོ་ལྡིར་བའོ་སྙམ་པ་ལྟ་བུ་རྒྱུ་མཚན་གྱི་འདུ་ཤེས་ཅན་གྱི་རྣམ་པར་རྟོག་པའོ། ། གཉིས་པ་ལ། དངོས་དང༌། སེལ་བྱེད་ཀྱི་གཉེན་པོ་བཤད་པའོ། ། དང་པོ་ལ། འཁོར་བའི་རྟོག་པ་སེལ་ནུས་པའི་དང༌། མྱང་འདས་ཀྱི་རྟོག་པ་སེལ་ནུས་པའི་རྒྱུ་མཚན་ནོ། ། དང་པོ་ནི། སྒྲིབ་པ་གཉིས་ཀྱི་གཉེན་པོར་འབྱུང་བ་དང་འབྱུང་འགྱུར་རང་བཞིན་མེད་པར་ཤེས་དགོས་ཏེ།
བདག་དང་བདག་གི་བའི་རྣམ་པར་རྟོག་པ་སོགས་བཞི་པོ་འབྱུང་བ་ཡང་རྒྱུ་འབྱུང་བ་དང་འབྱུང་བ་ལས་གྱུར་པས་སྐྱེད་པའི་ཕྱིར། གཉིས་པ་ནི། འོ་ན་རྒྱུ་འབྱུང་བ་ལས་མ་བྱུང་བར་སྙིང་རྗེ་དང༌། སྨོན་ལམ་གྱི་དབང་གིས་བྱུང་བའི་ཆོས་རྣམས་ལ་མཚན་མར་འཛིན་པའི་རྟོག་པ་གང་གིས་སེལ་སྙམ་པ་ལ། རྒྱུ་སྨོན་ལམ་དང༌། སྙིང་རྗེ་སོགས་རང་བཞིན་མེད་པར་ཤེས་པས་སྤོང་ངོ་ཞེས་སྟོན་པ་ནི། སངས་རྒྱས་རྣམས་ཀྱི་སྨོན་ལམ་དང༌། དེའི་དབང་གིས་བྱུང་བའི་གཟུགས་ཀྱི་སྐུ་དང༌། ཞིང་ཁམས་སྣ་ཚོགས་པ་རྣམས་ཀྱང་ཆོས་ཅན། སངས་རྒྱས་རང་སྣང་ལ་སྣང་བ་མེད་ཅིང༌།
མཚོན་པར་བྱེད་པའི་མཚན་ཉིད་ཀྱང་མེད་དེ། སོ་སོར་རང་གིས་རིག་པའི་ཡེ་ཤེས་ལ་དུས་རྟག་ཏུ་སྦྱོར་བ་སྟེ། མཉམ་པར་བཞག་པ་དང་ལྡན་པ་ཉིད་ཀྱི་སངས་རྒྱས་ནི། རྟག་པའི་ཆོས་ཉིད་ཅན་ཡིན་ལ། དེའི་བདག་རྐྱེན་ལས་བྱུང་བས་སོ། ། སངས་རྒྱས་རྟག་པའི་ཆོས་ཉིད་ཅན། ། ཞེས་པའི་གཞུང་འདིས་སངས་རྒྱས་ཀྱི་དོན་དམ་པའི་སྐུ་དེ་ངོས་གཟུང་ནས། དེའི་ཀུན་རྫོབ་པའི་སྐུ་སྣ་ཚོགས་སུ་སྣང་བ་དེ་རང་བཞིན་མེད་པར་བསྟན་པ་ཡིན་གྱི། སེམས་ཅན་གྱི་རྒྱུད་ལ་སངས་རྒྱས་ཡོད་པར་སྟོན་པ་མ་ཡིན་ཏེ་དེ་ལྟར་འཆད་དགོས་པའི་འཕྲོས་མེད་པའི་ཕྱིར་དང༌། གོང་འོག་གི་གཞུང་དང་འགལ་བའི་ཕྱིར་གཞུང་དེས་ནི་འབྲས་བུ་ལ་མཚན་འཛིན་གྱི་རྟོག་པ་སེལ་བར་བྱེད་དོ། །
གཉིས་པ་ལ། འཁོར་འདས་ཀུན་གྱི་སྤྱིའི་མཚན་ཉིད་བཏགས་པ་ཙམ་ཡིན་པར་བཤད། རང་གི་མཚན་ཉིད་མ་གྲུབ་པར་བསྟན་པ་དེས་ན་མཚན་འཛིན་ཡུལ་དང་མི་མཐུན་པ། མཐའ་བྲལ་སངས་རྒྱས་ཀྱི་དགོངས་པར་བཤད་པ། མཐའ་བྲལ་དག་ཏུ་བསྟན་མི་ནུས་པའོ། ། དང་པོ་ནི། འོ་ན་ལས་ཉོན་དང༌། སྨོན་ལམ་གྱི་དབང་གིས་བྱུང་བའི་ཆོས་ཐམས་ཅད་ལ་མཚན་འཛིན་གྱི་རྟོག་པ་སེལ་བྱེད་ཀྱི་གཉེན་པོ་ཅི་ཞེ་ན། ཇི་ལྟར་རི་བོང་གི་མགོའི་རྭ་འཛིན་པའི་རྟོག་པས། རྭ་དེ་བཏགས་པ་ཉིད་ཡིན་གྱི་དེ་དེའི་མགོ་ལ་མེད་པ་ལྟར།
དེ་བཞིན་དུ་གཞི་ལམ་འབྲས་བུའི་ཆོས་རྣམས་ཀྱི་སྤྱིའི་མཚན་ཉིད་ཐམས་ཅད་ཀྱང་དེ་འཛིན་པའི་རྟོག་པས་བཏགས་པ་ཉིད་ཡིན་གྱི། ཇི་ལྟར་བཏགས་པ་དེ་ཡོད་པ་མིན་ནོ། ། གཉིས་པ་ནི། གལ་ཏེ་དེ་དེའི་དཔེར་མི་རུང་སྟེ། རི་བོང་རྭ་ལ་རང་གི་མཚན་ཉིད་མེད་ཀྱང༌། གླང་གི་རྭ་ལ་རང་གི་མཚན་ཉིད་ཡོད་པ་བཞིན་དུ། འཁོར་འདས་ཀྱི་ཆོས་རྣམས་ཀྱི་རང་གི་མཚན་ཉིད་ཡོད་དོ་ཞེ་ན། གླང་གི་རྭ་ཡང་ཆོས་ཅན། ཁྱོད་ལ་རང་གི་མཚན་ཉིད་དམིགས་པ་མ་ཡིན་ཏེ། ཕྲ་རབ་རྡུལ་གྱི་ངོ་བོ་ཡིས་བཏགས་ན་མ་རྙེད་པའི་ཕྱིར་རོ། །
དེར་མེད་ཀྱང་རགས་པའི་ངོ་བོར་ཡོད་དོ་ཞེ་ན། གླང་གི་རྭ་དེ་ལ་ཆོས་ཅན། རགས་པའི་ངོ་བོར་ཅི་ཞིག་བརྟག་པར་བྱ་སྟེ། ཇི་ལྟར་སྔོན་རྔུལ་ཕྲན་གྱི་གནས་སྐབས་ན་མ་རྙེད་པ་བཞིན་དུ། ཕྱིས་ཀྱང་དེ་བཞིན་ཏེ། གདགས་གཞི་མེད་པ་ལ་བཏགས་པའི་ཆོས་ཀྱི་རང་གི་མཚན་ཉིད་མི་འབྱུང་བའི་ཕྱིར་རོ། ། གསུམ་པ་ནི། བྱིས་པ་ཆོས་ཅན། ཆོས་རྣམས་ཀྱི་རང་དང་སྤྱིའི་མཚན་ཉིད་ཁྱོད་ཀྱིས་ཇི་ལྟར་རྟོགས་པར་བྱེད་དེ། ཁྱོད་ཀྱིས་ཇི་ལྟར་བཟུང་བ་དེ་གཅིག་ཀྱང་ཡོད་པ་མ་ཡིན་པའི་ཕྱིར་རོ། །
རྟགས་གྲུབ་སྟེ། ཆོས་ཐམས་ཅད་ཀྱི་ཐ་སྙད་ནི་བརྟེན་ནས་འབྱུང་བར་འགྱུར་བ་དང༌། བརྟེན་ནས་འགག་པར་འགྱུར་བ་ན་སྟེ། རྟེན་ཅིང་འབྲེལ་པར་འབྱུང་བ་ཡིན་པས་སོ། ། བཞི་པ་ནི། བདེ་བར་གཤེགས་པས་འཁོར་འདས་ཀྱི་ཆོས་རྣམས་ཐམས་ཅད་གཉིས་སྤང་པའི་དབུ་མ་ཉིད་དུ་སྒྲུབ་པར་བྱེད་དོ། ། ཇི་ལྟར་ཞེ་ན། རི་བོང་གི་རྭ་དང་བ་གླང་གི་རྭ་ཡི་དཔེ་ལས་སོ། ། དེ་ཡང་ཤེས་བརྗོད་ཀྱི་བཏགས་པ་ཙམ་ནི་རི་བོང་གི་རྭ་ལ་ཡང་ཡོད་ལ། རང་གི་ངོ་བོ་ནི་གླང་གི་རྭ་ལ་ཡང་མེད་པའོ། །
མཐར་དབུ་མའི་རིགས་པས་རྣམ་པར་བསམས་པའི་ཚེ། ཚད་མས་གྲུབ་པའི་ཆོས་ཞེས་བྱ་བ་ཅི་ཡང་མེད་ལ། དེའི་རྒྱུ་མཚན་གྱིས་རྟག་ཆད་ཀྱི་མཐའ་གཉིས་ལས་གྲོལ་བ་དེ་ཙམ་ལ་དབུ་མ་ཞེས་བྱ་བའི་ཐ་སྙད་བཏགས་པའོ། ། ལྔ་པ་ནི། ཇི་ལྟར་ཉི་ཟླ་སྐར་མའི་གཟུགས་རྣམས་དངུལ་ལ་སོགས་པ་དྭང་བའི་སྣོད་ཀྱི་ཆུ་ནང་དུ་གཟུགས་བརྙན་ཙམ་ཞིག་མཐོང་བར་འགྱུར་གྱི། རང་གི་ངོ་བོ་ཇི་ལྟ་བ་བཞིན་དུ་མཐོང་བ་མ་ཡིན་པ་ལྟར། ཀུན་རྫོབ་ཀྱི་ཆོས་རྣམས་ཀྱི་མཚན་ཉིད་ཡོངས་སུ་རྫོགས་པ་ནི། སྒོམ་པས་ཉམས་སུ་མྱོང་བར་བྱ་བ་ཡིན་གྱི། རྣམ་ཤེས་ཀྱི་ཡུལ་དུ་ནི་དཔེ་སྔ་མ་དེ་དང་འདྲ་བར་མཚན་ཉིད་རྫོགས་པར་སྟོན་ནུས་པ་མ་ཡིན་ནོ། ། དེའི་ཤེས་བྱེད་ཀྱང༌།
ཐོག་མ་དང༌། བར་དང༌། མཐར་དགེ་བའི་ཆོས་ཀྱི་དབྱིངས་འཕགས་པས་གཟིགས་པ་དང་མཐུན་པས་སླུ་བ་མེད་ཅིང༌། གཞི་ལམ་འབྲས་བུའི་གནས་སྐབས་ཐམས་ཅད་དུ་རྒྱུན་བརྟན་པ་ཡི་ཆོས་དབྱིངས་གང་ཞིག་འཕགས་པས་བདག་མེད་དུ་གཟིགས་པ་དེ་ལྟར་ན། བྱིས་པ་རྣམས་ཀྱི་ཇི་ལྟར་ཡང་བདག་དང་བདག་གི་བར་བརྟགས་ཏེ། དེས་བརྟགས་པ་ལྟར་ཡོད་པ་མ་ཡིན་པའི་ཕྱིར་རོ། ། ཡང་ན་འདི་ལྟར་བཤད་དེ། གཉིས་པ་རྒྱས་པར་བཤད་པ་ལ་གཉིས་ཏེ། རྒྱལ་བས་ངེས་དོན་གྱི་ཆོས་ཇི་ལྟར་སྟོན་པའི་རིམ་པ། དེ་ལྟར་སྟོན་པའི་ངེས་དོན་དེ་ཉིད་ངོས་བཟུང་ནས་དེ་ཉིད་ལ་ཀུན་རྫོབ་ཏུ་ཐ་སྙད་འདོགས་ཚུལ་བཤད་པའོ། །
དང་པོ་ནི། གལ་ཏེ་ཆོས་དབྱིངས་ཡེ་ཤེས་ཀྱིས་གནས་སྐབས་གསུམ་ཀ་ལ་ཁྱབ་པ་དེ་ལྟ་ན། སངས་རྒྱས་ཀྱི་གསུང་རབ་ཐམས་ཅད་དུ་དེ་ལྟར་མི་སྟོན་པ་ཅི་ཞེ་ན། རྒྱལ་བས་ཆོས་སྟོན་པའི་ཚུལ་ནི། ངེས་པའི་དོན་ལ་རིམ་གྱིས་བཀྲི་དགོས་པ་རྣམས་ལ་ཐོག་མ་དང༌། བར་དང༌། མཐར་དགེ་བ་གསུམ་གྱི་རིམ་པས་བསྟན་དགོས་པ་ཡིན་ཏེ། དང་པོར་བསོད་ནམས་ཆ་མཐུན་གྱི་དགེ་བ་ལ་འགོད་པའི་ཕྱིར་དུ། གང་ཟག་དང༌། ཆོས་ཀྱི་བདག་ཡོད་པ་དང་མཐུན་པའི་ཚུལ་གྱིས་དང༌།
བར་དུ་ཐར་པ་ཆ་མཐུན་གྱི་དགེ་བ་ལ་འགོད་པའི་ཕྱིར་དུ། བདག་གཉིས་པོ་མེད་པའི་ཚུལ་གྱིས་དང༌། ཐ་མར་སྒྲིབ་གཉིས་སྦྱང་བ་དང༌། ཚོགས་གཉིས་ཀྱི་རྟེན་ཆོས་ཀྱི་དབྱིངས་ཀྱི་ཡེ་ཤེས་དེ་ཉིད་གཞི་ལམ་འབྲས་བུའི་གནས་སྐབས་གསུམ་ཆར་དུ་ཁྱབ་པ་ཡིན་ནོ། ། ཞེས་བསྟན་པ་ཡིན་ནོ། ། བསྟན་པ་དེ་ཡང་དཔྱད་པ་གསུམ་གྱི་རྣམ་པར་དག་པས་ན་སླུ་བ་མེད་པའོ། ། ཐ་མར་དེ་ལྟར་བསྟན་ན་མུ་སྟེགས་ཀྱིས་བཏགས་པའི་བདག་བསྟན་པ་དང་མཚུངས་པར་འགྱུར་ཏེ་དེའི་འཆད་ཚུལ་དང་ཁྱད་པར་མེད་པའི་ཕྱིར་ཞེ་ན། རྒྱལ་བས་ཐ་མར་བསྟན་པའི་ཆོས་དབྱིངས་ཡེ་ཤེས་ལ། ཇི་ལྟར་བདག་དང་བདག་གི་བར་བརྟག་སྟེ། རྒྱལ་བས་ཆོས་སྟོན་ཚུལ་གྱི་རིམ་པ་གང་ཞིག
ཐོག་མཐའ་བར་གསུམ་དུ་དགེ་བ་དེ་ལྟ་ན། བར་དུ་བདག་མེད་པའང་བསྟན་ཟིན་པའི་ཕྱིར་རོ། ། གཉིས་པ་དཔེ་དོན་དེ་ཉིད་ངོས་བཟུང་བ་ལ། གང་ཟག་གི་བདག་མེད་ངོས་བཟུང་ནས་དེ་ཉིད་ལ་གང་ཟག་གི་ཐ་སྙད་འདོགས་པར་བསྟན་པ་དང༌། ཆོས་ཀྱི་བདག་མེད་ངོས་བཟུང་ནས་དེ་ཉིད་ལ་ཆོས་སོ་སོའི་ཐ་སྙད་འདོགས་པར་བསྟན་པའོ། ། དང་པོ་ནི། གལ་ཏེ་ལྷན་ཅིག་སྐྱེས་པའི་མ་རིག་པ་དང༌། གྲུབ་པའི་མཐས་བརྟགས་པའི་བདག་ནི་འཁོར་བ་པར་བཀག་ལ། འཁོར་ལོ་ཐ་མར་བདག་ཏུ་བཤད་པའི་ཆོས་དབྱིངས་ཡེ་ཤེས་ཉིད་ཀྱང་བདག་མ་ཡིན་ན། སངས་རྒྱས་དང་སེམས་ཅན་དུ་བརྗོད་པའི་མིང་གང་ལ་འཇུག་པའི་གཞི་མེད་པར་འགྱུར་རོ་ཞེ་ན།
ཇི་ལྟར། སོས་ཀའི་དུས་སུ་ཆུ་དྲོའོ་ཞེས་ནི་བརྗོད་པར་བྱེད་ལ། ཆུ་དེ་ཉིད་ལ་གྲང་བ་སྟེ། དགུན་གྱི་དུས་སུ་ནི་གྲང་ངོ་ཞེས་ནི་བརྗོད་པ་ཡིན་ནོ། ། དཔེ་དེ་བཞིན་དུ་ཉོན་མོངས་པའི་དྲྭ་བས་གཡོགས་པ་ན་སེམས་ཅན་ཞེས་ནི་བརྗོད་པར་བྱ་ལ། ཆོས་དབྱིངས་དེ་ཉིད་ཉོན་མོངས་པ་དང་བྲེལ་བར་གྱུར་པ་ན། སངས་རྒྱས་ཞེས་ནི་བརྗོད་པར་བྱའོ། ། གཞུང་འདིས་ནི་གཞི་ལམ་འབྲས་བུའི་དུས་ཀྱི་ཆོས་དབྱིངས་ཡེ་ཤེས་གསུམ་ལ་སེམས་ཅན་དང༌། བྱང་ཆུབ་སེམས་དཔའ་དང༌། སངས་རྒྱས་ཀྱི་མིང་གིས་འདོགས་པར་བསྟན་ཞིང༌།
ངེས་དོན་དོན་དམ་པའི་སེམས་ཅན་སོགས་གསུམ་གྱི་མཚན་གཞི་ཡང་དེ་ཉིད་དོ། ། དེ་དང་མཐུན་པར་རྒྱུད་བླ་མ་ལས་ཀྱང༌། མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པ་ཞེས་བརྗོད་དོ། ། ཞེས་གསུངས་སོ། ། གཞུང་དེ་དག་གིས་ནི་གཞི་དུས་ཀྱི་ཆོས་དབྱིངས་ཡེ་ཤེས་སེམས་ཅན་དུ་བཤད་ཀྱི། སངས་རྒྱས་སུ་བཤད་པ་མེད་ལ། དེ་གཉིས་ཀའི་གཞི་མཐུན་དུ་འཆད་ན་ནི།
ཇི་སྐད་དུ། དེ་ཉིད་ཉོན་མོངས་བྲལ་གྱུར་ན། ། སངས་རྒྱས་ཞེས་ནི་བརྗོད་པར་བྱ། ། ཞེས་པའི་ངེས་གཟུང་གི་ཚིག་འོང་དོན་མེད་དོ། ། གཉིས་པ་ནི། འཁོར་འདས་ཀྱི་ཆོས་ཐམས་ཅད་རང་གི་ངོ་བོས་སྟོང་ན། ཕྱི་ནང་གི་སྐྱེ་མཆེད་བཅུ་གཉིས་སུ་སྣང་བ་དང༌། འགལ་ལོ་ཞེ་ན། ལན་ལ་གཉིས་ཏེ། ཆོས་ཀྱི་དབྱིངས་ཉིད་ལ་དེང་དེའི་ཐ་སྙད་འདོགས་པའི་ཚུལ།
དེ་དག་གི་དོན་བསྡུ་བའོ། ། དང་པོ་ནི། གཟུགས་ལ་སོགས་པའི་སྐྱེ་མཆེད་དྲུག་ནི་དོན་ལ་ཡོད་པ་བཞིན་རྣམ་པར་ཤེས་པ་ལ་སྣང་བ་ནི་མ་ཡིན་ཏེ། རྡུལ་ཕྲ་རབ་ཀྱི་བར་དུ་བརྟགས་ན་མ་གྲུབ་པའི་མིག་དང་གཟུགས་ལ་བརྟེན་ནས་ནི་རྣམ་རྟོག་གི་དྲི་མ་མེད་པའི་གཟུགས་ཀྱི་སྣང་བ་གསལ་བ་དེའི་ཚེ། སྣང་བ་དེ་ལ་སྐྱེ་བ་མེད་ཅིང་འགག་པ་མེད་པའི་རྒྱུ་མཚན་ཉིད་ལས་ཆོས་ཀྱི་དབྱིངས་ཉིད་ཡིན་ལ། དེ་ལ་རྗེས་ཀྱི་རྟོག་པས་གཟུགས་སོ་ཞེས་རབ་ཏུ་ཤེས་ཤིང་ཞེན་པ་ཡིན་པའི་ཕྱིར་དང༌། སྒྲ་དང་རྣ་བ་བརྟེན་ནས། རྟོག་པས་རྣམ་པར་དག་པའི་སྒྲ་གསལ་སྣང་གི་ཤེས་པ་འབྱུང་ལ། དེའི་ཚེ་གསལ་སྣང་གི་ཤེས་པ་ཡུལ་དང་བཅས་པ་དེ་ཉིད་མཚོན་པར་བྱེད་པའི་མཚན་ཉིད་གཞན་མེད་པའི་ཆོས་ཀྱི་དབྱིངས་ཡིན་པ་ལ། རྗེས་ཀྱི་རྟོག་པ་དང་བཅས་པས་སྒྲ་ཐོས་པར་ཞེན་པ་ཉིད་དུ་འགྱུར་བའི་ཕྱིར་དང༌།
སྣ་དང་དྲི་ལ་བརྟེན་ནས་སྣོམ་པ་དེ་ནི་གཟུགས་སུ་སྣང་བ་ལ་སྐྱེ་འགག་མེད་པའི་དཔེ་ཇི་ལྟ་བ་དེ་བཞིན་དུ། དྲིའི་ངོ་བོར་མ་གྲུབ་ཀྱང་སྣའི་རྣམ་ཤེས་ཀྱིས་དྲི་རྟོགས་སོ་ཞེས་ཆོས་ཀྱི་དབྱིངས་ལ་དྲི་ཉིད་དུ་ཞེན་པར་བྱེད་པའི་ཕྱིར་དང༌། ལྕེའི་རང་བཞིན་རང་གི་ངོ་བོས་སྟོང་པ་ཉིད་དང༌། རོའི་ཁམས་ཀྱང་རང་གི་ངོ་བོས་དབེན་པ་སྟེ། གཉིས་ཀ་ཆོས་ཀྱི་དབྱིངས་ཀྱི་ངོ་བོ་ཡིས་ལྕེའི་རྣམ་པར་ཤེས་པའི་རྒྱུར་གནས་པ་མེད་ཀྱང༌། རྟོག་པས་དེར་ཞེན་པའི་ཕྱིར་དང༌། བརྟགས་ན་རྡུལ་གྱིས་དག་པའི་ལུས་ཀྱི་ངོ་བོ་དང༌། དེས་དག་པའི་རེག་བྱའི་རྐྱེན་གྱི་མཚན་ཉིད་དང༌། རྐྱེན་དག་ལས་ནི་གྲོལ་བར་གྱུར་པའི་ལུས་ཀྱི་རྣམ་པར་ཤེས་པ་གསུམ་ཀ་ཆོས་ཀྱི་དབྱིངས་སོ་ཞེས་བརྗོད་པར་བྱ་བའི་ཕྱིར་དང༌། ཀུན་རྫོབ་ཏུ་ཡིད་དང་ཆོས་ལ་བརྟེན་ནས་ཡིད་ཀྱི་རྣམ་པར་ཤེས་པ་གཙོ་བོར་གྱུར་པ་སྟེ།
དེ་ལ་སྣང་བའི་ཆོས་རྣམས་ལ་འདིའི་ཞེས་རྟོག་པ་དང༌། རྟོག་པས་སྒྲོ་བཏགས་པ་རྣམས་ལ་ནི་ཆོས་སོ་ཞེས་ཐ་སྙད་བཏགས་ཀྱང༌། བཏགས་པ་ལྟར་ཡོད་པ་མ་ཡིན་པའི་ཕྱིར་རོ། ། གཉིས་པ་དོན་བསྡུ་བ་ལ་གཉིས་ཏེ། སྣང་ཚད་ཆོས་དབྱིངས་སུ་བསྒོམ་པར་བྱ་བ་དང༌། དེ་ལྟར་བསྒོམས་པས་ཆོས་དབྱིངས་ཀྱི་མཚན་ཉིད་རྫོགས་པར་མཐོང་བའོ། ། དང་པོ་ནི། སོ་སོར་རྟོག་པའི་ཤེས་རབ་ཀྱིས་ཀུན་རྫོབ་ཀྱི་ཆོས་རྣམས་ལ་གཟུགས་སོགས་དེ་དང་དེར་ཞེན་པ་རྣམ་པར་སྤངས་ནས་གཟུགས་སོགས་ཀྱི་ཆོས་རྣམས་རང་བཞིན་མེད་པ་ཉིད་དུ་ཤེས་པར་བྱས་ནས་བསྒོམས་པར་བྱའོ། ། གཉིས་པ་ནི། མཐོང་བ་དང༌།
ཐོས་པ་དང༌། བསྣམས་པ་དང༌། མྱངས་པ་དང༌། རེག་པར་གྱུར་པ་དང༌། ཆོས་རྣམས་ཏེ་ཡུལ་གྱི་སྐྱེ་མཆེད་དྲུག་དང༌། མིག་དང༌། རྣ་བ་དང༌། སྣ་དག་དང༌། ལྕེ་དང༌། ལུས་དང༌།
དེ་བཞིན་དུ་ཡིད་ཏེ། ནང་གི་སྐྱེ་མཆེད་དྲུག་པོ་ནི། རང་རང་གི་ངོ་བོས་རྣམ་པར་དག་ཅིང༌། སྟོང་པ་འདི་ཉིད་ནི། དེ་དང་དེ་དག་ཉིད་སོ་སོའི་མཚན་ཉིད་དོ། ། ཕྱི་ནང་གི་ཆོས་རྣམས་རང་གི་ངོ་བོས་སྟོང་པ་དེ་ལྟར་རྣལ་འབྱོར་པས་ཤེས་ན། ཆོས་རྣམས་ཆོས་དབྱིངས་སུ་རོ་གཅིག་པར་ཤེས་པ་ཞེས་བྱ་ལ། དེའི་ཚེ་ན་ཆོས་རྣམས་ཀྱི་མཚན་ཉིད་རྫོགས་པར་མཐོང་བ་ཡིན་ནོ། ། མདོར་ན་མིག་སོགས་སྐྱེ་མཆེད་བཅུ་གཉིས་ཀྱི་གནས་ཚུལ་ནི་ཆོས་དབྱིངས་སུ་གནས་པ་ཡིན་ལ། སྣང་ཚུལ་ནི་མིག་སོགས་སུ་སྣང་བའོ། །
དེའི་ཚེ་གནས་ཚུལ་དབང་བཙན་པས་མིག་ལ་སོགས་པ་ནི། ཆོས་ཀྱི་དབྱིངས་ཁོ་ན་ཡིན་གྱི། མིག་དང་གཟུགས་ལ་སོགས་པ་རེ་རེ་ནས་མ་ཡིན་ནོ། ། དེས་ན་འདི་ལྟར་བྱ་སྟེ། གཟུགས་ཆོས་ཅན། ཀུན་རྫོབ་ཏུ་གཟུགས་ཡིན་ཏེ། གཟུང་འཛིན་གཉིས་སུ་སྣང་བའི་བག་ཆགས་ཀྱིས་བསླད་པའི་འཁྲུལ་ཤེས་ཀྱི་ངོར་གཟུགས་སུ་སྣང་བའི་ཕྱིར། ཀུན་རྫོབ་ཏུ་གཟུགས་ཡིན་ཀྱང༌། རང་ལུགས་ལ་གཟུགས་མ་ཡིན་ཏེ། ཆོས་ཀྱི་དབྱིངས་ཡིན་པའི་ཕྱིར།
དེ་ཡིན་ཏེ། རང་གི་ངོ་བོས་སྟོང་པ་ཉིད་ཡིན་པའི་ཕྱིར་རོ། ། དེ་ལྟར་ན། ཤེས་བྱ་ཐམས་ཅད་གནས་ཚུལ་ལ་ཆོས་ཀྱི་དབྱིངས་སུ་གནས་ཤིང༌། དབྱིངས་དེ་ཉིད་ཀྱང་སེམས་ཀྱི་ཆོས་དབྱིངས་ཡེ་ཤེས་དང་དབྱེར་མེད་པར་གནས་ཀྱང༌། སྣང་ཚུལ་ལ་ལྷན་ཅིག་སྐྱེས་པའི་མ་རིག་པས་གང་དང་གང་དུ་སྒྲོ་བཏགས་པ་དེ་དང་དེ་ཉིད་ཀྱི་ཐ་སྙད་བྱས་པའོ། ། དེའི་ཚེ་གནས་ཚུལ་ལ་སེམས་པ་མཐར་ཐུག་པའི་ཚེ། ཤེས་བྱ་ཐམས་ཅད་ནི་གནས་ཚུལ་ལ་ཆོས་དབྱིངས་ཡིན་པའི་ཕྱིར། ཆོས་ཀྱི་དབྱིངས་སོ། ། དེ་ཙམ་གྱི་ས་ཡོད་པ་དང་དོན་དམ་གྱི་བདེན་པ་སོགས་སུ་ཐལ་བ་མ་ཡིན་ཏེ།
དེའི་ཚེ་ཆོས་ཀྱི་དབྱིངས་ཡིན་ན། སྤྲོས་པའི་མཐའ་དེ་དང་དེ་དག་ཏུ་འགལ་བའི་ཕྱིར་རོ། ། དོན་དེ་ལ་དགོངས་ནས། ཡུམ་རྒྱས་པར། ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པར་གསུངས་སོ། ། གནས་སྐབས་ཀྱི་རང་ལུགས་འཇོག་པའི་ཚེ་ཡང༌། གང་ཡོད་པ་ཐམས་ཅད་ཆོས་ཀྱི་དབྱིངས་དང༌། དོན་དམ་པའི་བདེན་པར་ཁས་ལེན་ཞིང༌། ཀུན་རྫོབ་ཀྱི་བདེན་པར་བཤད་པ་རྣམས་ཡོད་པ་མ་ཡིན་པ་དང༌། གནས་ཚུལ་ཆོས་ཀྱི་དབྱིངས་སུ་ཁས་ལེན་ཀྱང༌།
དོན་དམ་པའི་བདེན་པར་ཐལ་བ་མེད་དེ། དེའི་གནས་ཚུལ་དོན་དམ་པའི་བདེན་པ་ཡིན་པ་ཙམ་གྱིས། དེང་དེའི་ཀུན་རྫོབ་ཀྱི་ཆ་དང༌། སྣང་ཚུལ་དོན་དམ་པའི་བདེན་པ་ཡིན་མི་དགོས་པའི་ཕྱིར་ཏེ། གནས་སྐབས་སུ་ནི་བདེན་པ་གཉིས་སོ་སོར་ངེས་པས་སོ་སོའི་མཚན་གཞི་བཤད་པ་རྣམས་སོ་སོར་ཁས་ལེན་དགོས་པའི་ཕྱིར། དེ་ལྟར་ན། གནས་ལུགས་ལ་ཆོས་དབྱིངས་ཡིན་པས་ཆོས་དབྱིངས་ཡིན་པས་ཁྱབ་པར་འཇོག་ཀྱང༌། དེ་ལ་དོན་དམ་བདེན་པས་མ་ཁྱབ་སྟེ། སྟོང་པ་ཉིད་ལ་དེས་མ་ཁྱབ་པ་བཞིན་ནོ། ། དེ་ལ་འང་དེས་ཁྱབ་ན་ནི། །
ཇི་སྐད་དུ། དེ་ཕྱིར་སྟོང་ཉིད་མ་གཏོགས་པའི། ། ཆོས་འགའ་ཡོད་པ་མ་ཡིན་ནོ། ། ཞེས་གསུངས་པས་མ་ངེས་སོ། ། གཉིས་པ་ཆོས་དབྱིངས་སྦྱངས་པ་ལས་འབྲས་བུ་ཇི་ལྟར་འབྱུང་བའི་ཚུལ་ལ་གསུམ་སྟེ། མཐར་ཐུག་ཆོས་ཀྱི་སྐུར་འགྱུར་བའི་ཚུལ། གནས་སྐབས་གཟུགས་ཀྱི་སྐུའི་སྣང་བ་འཆར་བའི་ཚུལ། ས་ལམ་འབྲས་བུའི་རྣམ་པར་བཞག་པ་ཐམས་ཅད་སེམས་ཀྱི་ཆོས་དབྱིངས་དེ་ཉིད་དྲི་མས་དག་པའི་གནས་སྐབས་ལ་བཏགས་པར་བཤད་པའོ། ། དང་པོ་ལ་གཉིས་ཏེ། སེམས་ཀྱི་ཆོས་ཉིད་མ་རྟོགས་ན་མ་རིག་པ་འབྱུང་བའི་ཚུལ་དང༌།
རྟོགས་ན་དེ་དག་པའི་ཚུལ་ལོ། ། དང་པོ་ནི། སེམས་ཅན་གྱི་སེམས་ཉིད་རྣམ་པ་གཉིས་སུ་མཐོང་སྟེ། ཇི་ལྟར་ན། བདག་ཏུ་འཛིན་པ་དང༌། རང་བཞིན་གྱིས་འོད་གསལ་བའོ། ། དང་པོ་ནི་འཇིག་རྟེན་པ་སྟེ། བདག་ཏུ་འཛིན་པ་ལས་འཁོར་བ་འབྱུང་བས་སོ། ། གཉིས་པ་ནི། འཇིག་རྟེན་ལས་འདས་པ་སྟེ།
དེ་ཉིད་སོ་སོར་རང་གིས་རིག་པའི་ཡེ་ཤེས་ཀྱིས་རིག་ན་ཡེ་ཤེས་ཁོ་ནར་འགྱུར་བས་སོ། ། གཉིས་པ་ལ། དངོས་དང༌། འབྲས་བུ་དེ་ལོགས་ནས་ཚོལ་བ་མ་ཡིན་པའོ། ། དང་པོ་ནི། དེ་རིག་ན་དེར་འགྱུར་བའི་ཚུལ་ཇི་ལྟ་བུ་ཞེས་ན། དེ་རིག་ན། སྲིད་པ་དང་ཞི་བ་ལ་སྲེད་པའི་འདོད་ཆགས་ཟད་པར་འགྱུར་ལ། དེ་ཟད་པའི་ཆོས་དབྱིངས་ཡེ་ཤེས་དེ་ནི་མི་གནས་པའི་མྱ་ངན་ལས་འདས་པ་ཡིན་པ་དང༌། ཡང་དེ་རིག་ན་ཉོན་མོངས་པ་ཅན་གྱི་ཞེ་སྡང་དང༌།
ཉོན་མོངས་པ་ཅན་མ་ཡིན་པའི་གཏི་མུག་ཟད་པར་འགྱུར་བ་དང༌། གསུམ་པོ་དེ་དག་ཡེ་ཤེས་ཀྱི་སྟོབས་ཀྱིས་འགགས་པ་ནི་སངས་རྒྱས་ཉིད་དང༌། ལུས་ཅན་ཀུན་གྱི་སྐྱབས་ཉིད་དོ། ། དེ་དག་ནི་མཐར་ཐུག་གི་འབྲས་བུ་ཡིན་ཏེ། ཆོས་དབྱིངས་ཡེ་ཤེས་དེ་ཉིད་དྲི་མས་དག་པའི་གནས་སྐབས་ལ་མི་གནས་པའི་མྱང་འདས་སོགས་ཀྱི་མིང་གིས་བཏགས་པའི་ཕྱིར་རོ། ། གཉིས་པ་ལ། རང་གི་ཆོས་དབྱིངས་དྲི་མས་དག་པ་རྫོགས་པའི་བྱང་ཆུབ་ཏུ་བཤད་པ་དང༌། བྱང་ཆུབ་དེ་འགྲོ་འོང་སོགས་དང་བྲལ་བར་བསྟན་པ། ཤེས་རབ་ཀྱི་སྒྲོན་མས་རང་རྒྱུད་ཀྱི་བྱང་ཆུབ་མཐོང་བར་བསྟན་པའོ། ། དང་པོ་ནི།
འཁོར་བ་དང་མྱ་ངན་ལས་འདས་པ་ཐམས་ཅད་རང་གི་ལུས་འདི་ཉིད་ལ་ཚང་བ་ཡིན་ཏེ། སེམས་ཀྱི་ཆོས་དབྱིངས་ཤེས་པ་དང་མི་ཤེས་པ་དག་ལས་དེ་དང་དེ་འབྱུང་བའི་ཕྱིར་རོ། ། ཇི་ལྟར་ཞེ་ན། རང་གི་རྒྱུད་ཀྱི་རྣམ་པར་རྟོག་པས་བཅིངས་པའི་སེམས་ཀྱི་ཆོས་དབྱིངས་དེ་ཆོས་ཅན། འཁོར་བ་པ་ཞེས་བྱ་སྟེ་སེམས་ཅན་གྱི་གདགས་གཞི་ཡིན་པའི་ཕྱིར། ཆོས་དབྱིངས་རང་གི་བདག་ཉིད་ཤེས་ན་རྣམ་པར་རྟོག་པ་ཐམས་ཅད་ལས་གྲོལ་བར་འགྱུར་ལ། གྲོལ་བ་དེའི་དུས་ཀྱི་ཆོས་དབྱིངས་དེ་ཆོས་ཅན། འཁོར་བ་ལས་གྲོལ་བ་ཞེས་བྱ་སྟེ། སངས་རྒྱས་ཀྱི་གདགས་གཞི་ཡིན་པའི་ཕྱིར། གཞུང་འདིས་སེམས་ཅན་གྱི་ལུས་ལ་སངས་རྒྱས་གནས་པར་སྟོན་པ་ནི་མ་ཡིན་གྱི།
དེ་ལས་འཁོར་འདས་གཉིས་ཀ་འབྱུང་བར་འཆད་པ་ཡིན་ཏེ། འདིར་ལས་ཞེས་འབྱུང་ཁུངས་ཀྱི་སྒྲ་ཡོད་པ་དང༌། མདོ་ལས་ཀྱང༌། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའང་ཐོབ་པར་འགྱུར། ། ཞེས་དང༌། རྒྱུད་བླ་མར་ཡང༌། རིགས་ཡོད་ཕྱིར་ན་ཞེས།
རིགས་ཡོད་པར་བཤད་ཀྱི། སངས་རྒྱས་དངོས་ཡོད་པར་མ་བཤད་པ་དང༌། ཆོས་དབྱིངས་དེ་ཉིད་སངས་རྒྱས་དང་སེམས་ཅན་གཉིས་ཀའི་ཁམས་སུ་བཤད་པ་ཡང་དེ་གཉིས་ཀའི་རྒྱུ་ཡིན་པ་ལ་དགོངས་པའོ། ། གཉིས་པ་ནི། སེམས་ཅན་རྣམས་ལ་བྱང་ཆུབ་ཉེ་བ་མ་ཡིན་ཏེ། སེམས་ཀྱི་ཆོས་དབྱིངས་དྲི་མས་མ་དག་པ་དེ་སྲིད་དུ་བྱང་ཆུབ་ཏུ་མི་འགྱུར་བའི་ཕྱིར། དེ་ལ་དེ་རིང་བའང་མ་ཡིན་ཏེ། དེ་ལོགས་ནས་ཚོལ་དགོས་པ་མ་ཡིན་པར་སེམས་ཀྱི་ཆོས་དབྱིངས་དྲི་མས་དག་པ་ན་བྱང་ཆུབ་ཏུ་འཇོག་པའི་ཕྱིར། སངས་རྒྱས་ཀྱི་བྱང་ཆུབ་དེ་སེམས་ཅན་གྱི་ཤེས་རྒྱུད་ལ་ཕར་འགྲོ་བའང་མ་ཡིན་ཞིང༌། སེམས་ཅན་གྱི་ཤེས་རྒྱུད་ལ་ཚུར་འོང་བའང་མ་ཡིན་ཏེ།
ཉོན་མོངས་པའི་གཟེབ་ནང་ན་གནས་པར་གྱུར་པའི་སེམས་ཀྱི་ཆོས་དབྱིངས་འདི་ཉིད་ལ་སངས་རྒྱས་སུ་མཐོང་བ་དང་ནི་མ་མཐོང་བའི་ཁྱད་པར་ལས། སངས་རྒྱས་དང་སེམས་ཅན་དུ་བཞག་པ་ཡིན་པའི་ཕྱིར། གསུམ་པ་ལ། སྤྲོས་བྲལ་རྟོགས་པའི་ཤེས་རབ་ཀྱི་མར་མེ་བསྟེན་དགོས་པར་བསྟན་པ་དང་བསྟེན་ནས་ཀྱང་ཆོས་སྐུ་རིམ་གྱིས་མཐོང་དགོས་པར་བསྟན་པའོ། ། དང་པོ་ནི། འོ་ན་དེ་ལ་དེ་མཐོང་བའི་གསལ་བྱེད་ཀྱི་ཐབས་ཇི་ལྟ་བུ་ཞེ་ན། ཤེས་རབ་ཀྱི་མར་མེ་ལ་གནས་ནས་རང་གི་སེམས་ནི་མཆོག་ཏུ་སྤྲོས་པ་ཐམས་ཅད་ཞི་བར་གྱུར་པ་མཐོང་སྟེ། རང་རྒྱུད་ལ་དེ་བཞིན་ཉིད་རྟོགས་པའི་ཡེ་ཤེས་དེ་མེད་པའི་ཕྱིར་རོ། ། སྟོབས་བཅུའི་ཡེ་ཤེས་ཀྱི་སྟོབས་ཀྱིས་བྱིས་པ་རྣམས་བྱིན་གྱིས་བརླབས་ནས། སེམས་ཀྱི་ཆོས་དབྱིངས་དྲི་མ་ཕྱོགས་གཅིག་གིས་དག་པར་གྱུར་པ་དེའི་ཚེ་ཆོས་ཅན།
འཇིག་རྟེན་པ་རྣམས་ཀྱིས་ནི་ཟླ་བ་ཚེས་པ་སྟེ། ཚེས་གཅིག་གི་ཉིན་ཟླ་བའི་ཆ་ཤས་ཅུང་ཟད་གཅིག་མཐོང་བ་བཞིན་དུ། དེ་བཞིན་གཤེགས་པའི་ཆ་ཤས་ཅུང་ཟད་གཅིག་མཐོང་བ་ཡིན་ཏེ། དེའི་ཚེ་རང་རྒྱུད་ལ་དེ་བཞིན་ཉིད་མངོན་སུམ་དུ་རྟོགས་པའི་ཡེ་ཤེས་ཀྱི་ཆ་ཤས་གཅིག་སྐྱེས་པའི་ཕྱིར། གཉིས་པ་གཟུགས་སྐུའི་སྣང་བ་འཆར་བའི་ཚུལ་ལ་གཉིས་ཏེ། བསོད་ནམས་དང་ཡེ་ཤེས་མེད་པ་ལ་དེའི་སྣང་བ་མི་འཆར་བའི་ཚུལ། དེ་དང་ལྡན་པ་ལ་དེའི་སྣང་བ་འཆར་བའི་ཚུལ་ལོ། ། དང་པོ་ནི། ཇི་ལྟར་ཡི་དྭགས་རྣམས་ཀྱིས་ནི་རྒྱ་མཚོའི་དྲུང་དུ་ཕྱིན་ཀྱང་སྐོམས་པར་མཐོང་བ་ལྟར། དེ་བཞིན་དུ་སངས་རྒྱས་ཀྱི་གཟུགས་ཀྱི་སྐུ་ལ་འགྲོ་འོང་མི་མངའ་ཡང༌།
སེམས་ཅན་འགའ་ཞིག་ནི་བསོད་ནམས་མ་ཡིན་པ་དང༌། མི་ཤེས་པས་བསྒྲིབས་པས། སངས་རྒྱས་ཀྱི་གཟུགས་ཀྱི་སྐུ་རྣམས་ནི་མེད་པར་བློས་བཏགས་ཤིང་ཞེན་ནོ། ། གལ་ཏེ་སེམས་ཅན་འགའ་ཞིག་དེ་མཐོང་བའི་མིག་དང་མི་ལྡན་ཡང༌། སངས་རྒྱས་རང་གི་ཐུགས་རྗེ་དང༌། ཐབས་མཁས་ཀྱིས་དེ་དག་ལ་རང་གི་སྐུ་དང་གསུང་གི་སྣང་བ་སྟོན་པར་རིགས་སོ་ཞེ་ན། སེམས་ཅན་ཤེས་རབ་དམན་པ་དང༌། བསོད་ནམས་དམན་པ་བློ་ཡི་མེ་ལོང་མ་ཐོབ་པ་དག་ལ། བཅོམ་ལྡན་འདས་ཀྱིས་ཅི་བགྱིར་མཆིས་ཏེ་དེར་སྣང་བའི་རྒྱུ་མ་ཚོགས་པའི་ཕྱིར་དང༌། གཟུགས་སྐུའི་སྣང་བ་བསྐྱེད་ནས།
དེ་ལ་ཆོས་བསྟན་ཀྱང་མི་ཕན་པའི་ཕྱིར། ཇི་ལྟར་དམུས་ལོང་གི་ལག་པ་རུ་རིན་ཆེན་མཆོག་ནི་བཞག་པ་ན་བརྡ་སྤྲོད་པ་པོ་གཞན་མེད་ན། རྡོ་བ་ཕལ་པ་དང་ཁྱད་མེད་དུ་འགྱུར་བ་དེ་དང་འདྲའོ། ། དེ་འདྲ་དེའི་ངོར་ནི་ཚངས་པ་དང༌། ཁྱབ་འཇུག་དང༌། འཇམ་དཔལ་གཞོན་ནུ་ལ་སོགས་པའི་གཟུགས་ཀྱིས་དོན་བྱེད་པར་བཤད་ཅིང༌། དེ་དག་གི་སྣང་བ་ཙམ་ཡང་འཆར་མི་ནུས་པ་དེ་དག་ལ་ནི། དགེ་བའི་བཤེས་གཉེན་རང་ག་བ་དང༌། ཚོང་དཔོན་དང༌། མཉེན་པ་ལ་སོགས་པའི་གཟུགས་ཀྱིས་འགྲོ་བའི་དོན་མཛད་པ་ཡིན་གྱི།
འགྲོ་བ་རྣམས་ཡལ་བར་འདོར་བ་ནི་མ་ཡིན་ནོ། ། གཉིས་པ་ལ་གཉིས་ཏེ། བསོད་ནམས་ཅན་ལ་སྤྲུལ་སྐུའི་སྣང་བ་འཆར་བའི་ཚུལ། ཡེ་ཤེས་ཅན་ལ་ལོངས་སྐུའི་སྣང་བ་འཆར་བའི་ཚུལ་ལོ། ། དང་པོ་ནི། སེམས་ཅན་སྔོན་བསོད་ནམས་བྱས་པ་རྣམས་ལ་འོད་ཀྱི་གསལ་ཞིང༌། དཔལ་དང་ལྡན་པའི་མཚན་སུམ་ཅུ་རྩ་གཉིས་འབར་བའི་སངས་རྒྱས་ཀྱི་སྤྲུལ་པའི་སྐུ་ནི། སེམས་ཅན་དེའི་མདུན་ན་གནས་ནས། ཆོས་སྟོན་པ་ལ་སོགས་པའི་བྱ་བ་མཛད་པར་སྣང་ངོ༌། ། དེའི་ཚེ་མགོན་པོ་མཆོག་གི་སྤྲུལ་པ་དེའི་གཟུགས་ཀྱི་སྐུས་བསྐལ་པ་མང་པོར་བཞུགས་ནས་ཡང་མྱ་ངན་ལས་འདའ་བའི་ཚུལ་བསྟན་པ་ན་འདུལ་བྱ་རྣམས་ནི་གདུལ་བའི་ཕྱིར།
ཆོས་ཀྱི་དབྱིངས་ཀྱི་ཡེ་ཤེས་ཉིད་སྐྱེ་འགག་ཐ་དད་དུ་སྣང་བར་གྱུར་པ་ཡིན་གྱི། དེ་བཞིན་གཤེགས་པ་ལ་བྱོན་བཞུགས་མི་མངའོ། ། དབྱིངས་ཉིད་ཐ་དད་གྱུར་མ་ལགས། ། ཞེས་འདོན་པ་ལྟར་ན། གདུལ་བྱ་འདུལ་བའི་ཕྱིར་དེ་ནི་གཤེགས་པ་བློའི་མེ་ལོང་མ་ཐོབ་པ་དག་གི་ངོར་སྐྱེ་འགག་ཏུ་སྣང་བ་ཡིན་གྱི། དབྱིངས་ཉིད་དེ། དེ་བཞིན་གཤེགས་པ་དངོས་ལ་ནི་སྐྱེ་འགག་ཐ་དད་དུ་གྱུར་པ་མངའ་བ་མ་ལགས་སོ། ། ཞེས་སྦྱར་རོ། ། འདི་དག་གི་ངག་དོན་ནི་འདི་ཡིན་ཏེ། ཉན་རང་དང༌།
སོ་སྐྱེ་ལས་སྤྲུལ་སྐུའི་སྣང་བ་ཤར་བ་དེའི་ཚེ། གཟུགས་དང་གསུང་གི་སྣང་བ་ཤར་བའི་ཆ་དེ་ནི་སྣང་བ་པོ་རང་གི་སེམས་ཀྱི་ཆོས་དབྱིངས་བསོད་ནམས་ཀྱིས་རྒྱས་པར་བྱས་པའི་ཆ་ཤས་གཅིག་ཡིན་པས། རང་གི་སེམས་ཀྱི་ཆོས་སུ་འདུས་ལ། སྣང་བ་དེ་ལྟར་བསྟན་པའི་བདག་པོའི་རྐྱེན་ནི་སངས་རྒྱས་ཀྱི་ཆོས་ཀྱི་དབྱིངས་ཉིད་ཡིན་པས་དེ་ལ་ནི་བྱོན་བཞུད་དང་འཕེལ་འགྲིབ་མི་མངའ་བ་ཡིན་ནོ། ། དོན་དེ་ཡང་ཇི་སྐད་དུ། འདི་ནི་རང་སེམས་སྣང་བ་ཞེས། ། སོ་སོ་སྐྱེ་བོས་མི་ཤེས་མོད། ། དེ་ལྟ་ན་ཡང་གཟུགས་མཐོང་སྟེ། ། དེ་དག་ལ་ནི་དོན་ཡོད་འགྱུར། ། ཞེས་གསུངས་སོ། །
དེའི་ཕྱིར་ཆོས་དབྱིངས་མངོན་སུམ་དུ་མཐོང་བ་དག་གི་ངོར་ནི་གཟུགས་ཀྱི་སྐུ་ལ་མྱ་ངན་ལས་འདའ་བར་སྣང་བ་མེད་ལ། དེ་མངོན་སུམ་དུ་མ་མཐོང་བ་དག་གི་ངོར་དེ་ལྟར་སྣང་བ་དེ་ནི། རང་རང་གི་དད་པ་ལ་སོགས་པའི་བསོད་ནམས་འཕེལ་འགྲིབ་ཀྱི་དབང་གིས་ཡིན་ཏེ། ཇི་སྐད་དུ། འགྲོ་བར་གཟུགས་བརྙན་འཆར་ནུབ་རྙོག་མེད་དང༌། ། རྙོག་པའི་རང་སེམས་རབ་འཇུག་དབང་གིས་འཇུག ། ཅེས་གསུངས་སོ། ། གཉིས་པ་ལ། རང་གི་ཆོས་དབྱིངས་དྲི་མས་དག་པའི་གནས་སྐབས་ལ་ས་བཅུར་འཇོག་པའི་ཚུལ། གནས་སྐབས་དེ་དང་དེར་རང་གི་ཡེ་ཤེས་ཉིད་ལོངས་སྐུ་གནས་དང་བཅས་པར་སྣང་བའི་ཚུལ་ལོ། །
དང་པོ་ནི། སོ་སོར་རང་གིས་རིག་པའི་ཡེ་ཤེས་ཀྱི་བདག་ཉིད་དྲི་མས་རྣམ་པར་དག་པ་ན། ས་བཅུ་པོ་དེ་རྣམས་ནི་ཡེ་ཤེས་དེའི་བདག་ཉིད་དུ་གནས་པ་ཡིན་ཏེ། སེམས་ཀྱི་ཡུལ་ཕྱིའི་སྐྱེ་མཆེད་དྲུག་པོ་ནི། ཆོས་ཀྱི་དབྱིངས་སུ་ངེས་པར་རྟོག་ནས། ནང་གི་སྐྱེ་མཆེད་དྲུག་ཀྱང་ཆོས་དབྱིངས་སུ་རོ་གཅིག་པ་དེར་ནི་སོ་སོར་རང་གིས་རིག་པའི་ཡེ་ཤེས་དེ་ཉིད་གོང་ནས་གོང་དུ་འཇུག་པར་འགྱུར་བའི་གནས་སྐབས་ལ་ས་དེ་དང་དེར་བཞག་པ་ཡིན་པས་སོ། ། གཉིས་པ་ནི། ཆོས་ཀྱི་དབང་ཕྱུག་ཆེན་པོ་ལོངས་སྤྱོད་རྫོགས་པའི་སྐུའི་གནས་མཆོག་སྟེ་མཚན་དཔེ་འབར་བའི་སྐུ་དང༌། འོག་མིན་སྟུག་པོ་བཀོད་པའི་ཞིང་ཁམས་རྣམ་པར་མཛེས་པ་དེ་ཉིད་དང༌། ས་བཅུའི་བྱང་སེམས་ཀྱི་ཆོས་ཀྱི་དབྱིངས་ཀྱི་ཤེས་པ་གསུམ་པོ་རོ་གཅིག་པ་ཉིད་དུ་འདྲེས་པར་གྱུར་པ་ལ།
ལོངས་སྐུ་མཐོང་ངོ་ཞེས་བྱ་བའི་ཐ་སྙད་བཏགས་པར་ནི་བསྟན་བཅོས་རྩོམ་པ་པོ་བདག་སྨྲའོ། ། འདིའི་ངག་དོན་ནི། ལོངས་སྐུ་གནས་དང་བཅས་པའི་སྣང་ཆ་ནི། སྣང་བ་པོ་རང་གི་ཡེ་ཤེས་ཀྱི་བདག་དུ་འདུས་ལ། རྒྱ་ཆད་དུ་སྣང་བའི་རྒྱུ་མཚན་ནི། ཡེ་ཤེས་དེ་ཉིད་གཉིས་སྣང་གི་བག་ཆགས་ཀྱིས་མ་དག་པའི་དབང་ལས་སོ། ། དེ་ལྟར་སྣང་བའི་རྒྱུའི། རྐྱེན་རང་གི་ཡེ་ཤེས་ཡིན་ཀྱང་བདག་པོའི་རྐྱེན་ནི་སངས་རྒྱས་ཀྱི་ཡེ་ཤེས་སོ། ། ས་བཅུ་གཅིག་པ་ལ་ནི་རང་གི་ཡེ་ཤེས་དང༌། སངས་རྒྱས་ཐམས་ཅད་ཀྱི་ཡེ་ཤེས་གཅིག་ཏུ་འདྲེས་པའི་ཕྱིར་དོན་དམ་པའི་སྐུ་ལ་དབྱེ་བ་མེད་ལ།
སྨོན་ལམ་གྱི་དབང་གིས་གཟུགས་ཀྱི་སྐུའི་སྣང་བ་ཐ་དད་དུ་འཆར་བ་ཡིན་ནོ། ། གསུམ་པ་ལ། ཞི་བ་མྱ་ངན་ལས་འདས་པའི་ཕྱོགས་ཀྱི་ཡོན་ཏན་གྱི་ཆོས་ཐམས་ཅད་ཆོས་དབྱིངས་ཉིད་ཀྱི་གནས་སྐབས་སུ་བསྟན་པ་དང༌། སྲིད་པ་འཁོར་བའི་གནས་སྐབས་ཀྱི་ཆོས་ཐམས་ཅད་ཆོས་དབྱིངས་ཉིད་ཀྱི་གནས་སྐབས་སུ་བསྟན་པ་དང༌། དེས་ན་ཆོས་ཀྱི་དབྱིངས་ཉིད་ཤེས་དགོས་པར་བསྟན་པའོ། ། དང་པོ་ནི། བྱིས་པའི་ནང་ནས་ཡོངས་མཁྱེན་དང༌། ། ཞེས་པ་དང༌། དེའི་རྒྱུད་ཀྱི་བསོད་ནམས་དང༌། ཡེ་ཤེས་ཀྱི་ཡོན་ཏན་ཅི་ཡོད་པ་དང༌།
འཕགས་པའི་ནང་ན་སྣ་ཚོགས་ཉིད། ། ཅེས་པ། དེའི་རྒྱུད་ཀྱི་ས་དང་ལམ་གྱི་ཁྱད་པར་དག་དང༌། དབང་ཕྱུག་ཆེན་པོ་ཚེ་དཔག་མེད་ཅེས་པ། རྫོགས་པའི་སངས་རྒྱས་ཀྱི་ཆོས་ཀྱི་སྐུ་སྟེ། གསུམ་ཀ་ཡང༌། བསྐལ་པའི་ཚེ་ཡི་རྒྱུ་གང་ཡིན། ། ཞེས་པ། ནམ་མཁའ་མ་ཞིག་གི་བར་དུ་རྒྱུན་མི་ཆད་པ་ཡང་ཆོས་ཀྱི་དབྱིངས་ཀྱི་ཡེ་ཤེས་ཉིད་དོ། ། གཉིས་པ་ནི།
ཕྱི་རོལ་སེམས་ཅན་གྱི་ཁམས་ཏེ་འཁོར་བའི་ཆོས་ཡང་ཚེ་དཔག་ཏུ་མེད་པའི་བསྐལ་པར་གནས་པ་དང༌། སྲོག་ཆགས་རྣམས་ཀྱི་སྲོག་ཇི་སྲིད་དུ་གནས་པར་འགྱུར་པ་དེ་ཡང་ཆོས་ཀྱི་དབྱིངས་ཀྱི་ཡེ་ཤེས་གང་གིས་བསྲུངས་པར་འགྱུར་པའོ། ། ངག་དོན་ནི། ཀུན་ནས་ཉོན་མོངས་དང༌། རྣམ་བྱང་གི་ཕྱོགས་ཀྱི་ཆོས་ཇི་སྙེད་པའི་ཚེའམ། སྲོག་ནི་ཆོས་ཀྱི་དབྱིངས་ཀྱི་ཡེ་ཤེས་དེ་ཉིད་དོ། ། དེ་ཡང་རྣམ་བྱང་གི་ཆོས་ནི་དེ་དང་དབྱེར་མེད་དུ་འདྲེས་ནས་དེས་འཛིན་ལ། ཀུན་ནས་ཉོན་མོངས་ཀྱི་ཆོས་ནི་དེ་དང་འབྲལ་དུ་རུང་བའི་ཚུལ་གྱི་ས་དེ་ལ་གནས་པའོ། ། གསུམ་པ་ལ། ཤེས་རབ་རྣམ་བྱང་གི་ཡེ་ཤེས་དང་མཐུན་པའི་ཚུལ།
ཤེས་རབ་ཀྱི་ཡེ་ཤེས་ཇི་ལྟར་ལེན་པའི་དཔེ། དེ་ལྟར་བླངས་པའི་ཡེ་ཤེས་ལ་སྒྲིབ་བྱེད་སེལ་ནུས་པའོ། ། དང་པོ་ནི། རྒྱུ་ཟད་མི་ཤེས་པ་ཆོས་ཀྱི་དབྱིངས་དེ་ཉིད་ལས། འབྲས་བུ་ཟད་མི་ཤེས་པ་འཁོར་བ་དང༌། མྱ་ངན་ལས་འདས་པའི་ཆོས་གཉིས་ཀ་འབྱུང་བ་ལས། རྐྱེན་མ་རིག་པའི་དབང་གིས་ནི་འབྲས་བུ་དང་པོའི་དོན་དུ་འཇུག་པར་བྱེད་ལ། ཅིར་ཡང་སྣང་བ་མེད་པ་རྟོགས་པའི་ཤེས་རབ་ཀྱི་བྱེ་བྲག་གིས་ནི། ཆོས་དབྱིངས་གང་གི་འབྲས་བུ་མི་ཟད་པ་རྣམ་པར་བྱང་བའི་ཕྱོགས་ཀྱི་ཆོས་གང་ཡིན་པ་དེའི་དོན་དུ་རབ་ཏུ་འཇུག་པར་བྱའོ། ། དེ་ལྟར་ཞུགས་པ་ན་རྫོགས་པའི་བྱང་ཆུབ་རིང་བར་མི་བསམ་སྟེ།
ཡུལ་དྲུག་སྣང་བ་མེད་པར་ནི། ཡང་དག་པ་ཇི་ལྟ་བ་བཞིན་དུ་རིག་པར་གྱུར་པ་དེ་ཉིད་བྱང་ཆུབ་ཏུ་འཇོག་པའི་ཕྱིར། དེ་ཉེ་བར་ཡང་ནི་བསམ་པར་མི་བྱ་སྟེ། ཡུལ་དྲུག་གི་འཛིན་པའི་དྲི་མ་ཕྱོགས་གཅིག་ཀྱང་མ་དག་པ་དེའི་ཚེ་བྱང་ཆུབ་ཏུ་མི་བཞག་པའི་ཕྱིར། ངག་དོན་ནི། རིང་བར་མི་བསམ་ཞེས་པ། སྦྱོང་བྱེད་ཀྱི་གཉེན་པོ་ཡོད་ན་བྱང་ཆུབ་ལོགས་ནས་བཙལ་མི་དགོས་པའོ། ། ཉེ་བར་མི་བསམ་ཞེས་པ། དེ་མ་བསྟེན་ན་ཆོས་ཀྱི་དབྱིངས་དེ་ཉིད་བྱང་ཆུབ་ཏུ་མི་གཞག་པའོ། ། འོ་ན།
ཇི་སྐད་དུ། སེམས་ཅན་རྣམས་ནི་སངས་རྒྱས་ཉིད། ། ཅེས་འབྱུང་བལྟར། ཆོས་དབྱིངས་ཡེ་ཤེས་དེ་ཉིད་རང་བཞིན་གྱི་སངས་རྒྱས་སུ་ཁས་ལེན་དགོས་པ་མ་ཡིན་ནམ་ཞེ་ན། དེ་དེ་ཡིན་མོད་ཀྱང་དེས་སངས་རྒྱས་ཀྱི་གོ་མི་ཆོད་དེ། སྐུ་གསུམ་མ་ཚང་བའི་ཕྱིར་རོ། ། ཅི་སྟེ་རང་བཞིན་གྱིས་སྐུ་གསུམ་ཚང་བ་མ་ཡིན་ནམ་ཞེ་ན། དེ་ཚང་མོད་ཀྱང༌། དེས་དེའི་གོ་མི་ཆོད་དེ། གཞན་དོན་མཐར་ཕྱིན་པའི་སྐུ་མ་ཡིན་པའི་ཕྱིར།
དེ་ལྟ་བས་ན་རང་བཞིན་གྱི་སངས་རྒྱས་ཞེས་བྱ་བ་ནི་སངས་རྒྱས་ཀྱི་རྒྱུ་ལ་བྱ་བ་ཡིན་ལ། དེ་ཙམ་གྱིས་དེ་ཡོད་པར་འགྱུར་ན། གྲངས་ཅན་གྱི་གྲུབ་པའི་མཐའ་ཁས་བླངས་པར་འགྱུར་ཏེ། སེམས་ཅན་གྱི་དུས་སུ་སངས་རྒྱས་མི་གསལ་བའི་ཚུལ་གྱིས་བཞུགས་པ་དེ་ཕྱིས་ལམ་གྱིས་སྟོབས་ཀྱིས་གསལ་བར་བྱེད་དགོས་པའི་ཕྱིར། གཉིས་པ་ནི། ཇི་ལྟར་འོ་མ་དང་ཆུ་འདྲེས་པ་སྣོད་གཅིག་ལ་ནི་གནས་པ་ལས། ངང་པ་འོ་མ་འཐུང་བར་བྱེད་ཅིང༌། ཆུ་ནི་མ་ཡིན་པ་དེ་བཞིན་དུ། ཡེ་ཤེས་དང་མི་ཤེས་པ་གཉིས་ཀ་ལུས་ཀྱི་གནས་འདིར་ལྷན་ཅིག་ཏུ་ཉོན་མོངས་ཀྱིས་གཡོགས་ནས་གནས་ཀྱང༌། གཉིས་པོ་སོ་སོར་འབྱེད་ཤེས་པའི་རྣལ་འབྱོར་པ་ཡིས་ནི་ཡེ་ཤེས་ལེན་པར་བྱེད་ཅིང༌།
མི་ཤེས་པ་ནི་འདོར་བར་བྱེད་དོ། ། གསུམ་པ་ནི། འདོར་ལེན་ཇི་ལྟར་བྱེད་ཅེ་ན། མི་ཤེས་པ་ནི་གཉིས་ཏེ། བདག་དང༌། བདག་གི་ཞེས་འཛིན་པས་གང་ཟག་ཏུ་རྨོངས་པ་དང༌། གཟུགས་སོ་སྒྲའོ་ཞེས་ཇི་སྲིད་ཕྱི་རོལ་ཏུ་རྣམ་པར་བཏགས་པ་དེ་སྲིད་དུ་ཆོས་ཀྱི་བདག་ཏུ་རྨོངས་པའོ། ། དེའི་གཉེན་པོར་བདག་མེད་པ་རྣམ་པ་གཉིས་མཐོང་བར་བྱས་ནས་སྲིད་པའི་ས་བོན་འགག་པར་འགྱུར་བ་དང༌། ཡང་དག་པའི་མཐའ་མངོན་དུ་བྱེད་པར་འགྱུར་རོ། ། ཆོས་ཀྱི་སྐུ་མངོན་དུ་བྱེད་པ་ལ།
བདག་གཉིས་མེད་པར་རྟོགས་པའི་རྣལ་འབྱོར་ལ་གནས་དགོས་ཏེ། གང་གི་ཕྱིར་ན་སངས་རྒྱས་དང༌། མྱ་ངན་ལས་འདས་པ་དང༌། གཙང་བ་དང༌། རྟག་པ་དང༌། དགེ་བའི་གཞིར་གྱུར་པའི་ཆོས་ཀྱི་དབྱིངས་ལ་བདག་ཏུ་འཛིན་པའི་རྨོངས་པ་གཉིས་པོ་འདི་བྱིས་པས་རྣམ་པར་བརྟགས་པའི་ཕྱིར་རོ། ། གཉིས་པ་ཁམས་སྦྱོང་བྱེད་ཀྱི་ཡེ་ཤེས་སྐྱེ་བ་སད་བྱེད་ཀྱི་རྐྱེན་ལ་ལྟོས་པར་བསྟན་པ་ལ། ཁམས་རྒྱས་པ་འཇུག་སེམས་ལ་ལྟོས་པར་བསྟན་པ་དང༌། ཁམས་ཀྱི་ནུས་པ་སད་པ་སྨོན་སེམས་ལ་ལྟོས་པར་བསྟན་པའོ། ། དང་པོ་ནི།
བཀའ་སྤྱད་སྣ་ཚོགས་ཀྱིས་སྦྱིན་པ་གཏོང་བ་དང༌། སེམས་ཅན་གྱི་དོན་བསྡུད་པའི་ཚུལ་ཁྲིམས་དང༌། སེམས་ཅན་ལ་ཕན་པ་བྱེད་པའི་བཟོད་པ་སྟེ། གསུམ་པོ་འདིས་ནི་ཁམས་ཆོས་ཀྱི་དབྱིངས་ཀྱི་ཡེ་ཤེས་དེ་ལ་བསོད་ནམས་ཀྱི་ཚོགས་རྒྱས་པར་འགྱུར་རོ། ། དེའི་ཚེ་གནས་སྐབས་སུ་གཟུགས་ཀྱི་སྐུ་མཐོང་བ་དང༌། མཐར་ཐུག་གཟུགས་ཀྱི་སྐུ་འགྲུབ་པར་བྱེད་དོ། ། དམ་པའི་ཆོས་རྣམས་ཀུན་ལ་སྤྲོ་བའི་བརྩོན་འགྲུས་དང༌། དམིགས་པ་ལ་སེམས་རྩེ་གཅིག་ཏུ་འཇུག་པའི་བསམ་གཏན་དང༌། ཆོས་རབ་ཏུ་རྣམ་བྱེད་ཀྱི་ཤེས་རབ་རྟག་ཏུ་བསྟེན་པ་སྟེ་གསུམ་པོ་འདི་ཡང༌། བྱང་ཆུབ་ཀྱི་ཁམས་ཡེ་ཤེས་ཀྱི་ཚོགས་ཀྱིས་རྒྱས་པར་བྱེད་པ་ཡིན་ནོ། །
འདིས་ནི་གནས་སྐབས་སུ་རང་རྒྱུད་ལ་གློ་བུར་རྣམ་དག་གི་ཆོས་སྐུ་མཐོང་བ་དང༌། མཐར་ཐུག་དོན་དམ་པའི་སྐུ་འགྲུབ་པར་བྱེད་དོ། ། ཡང་ཐབས་དང་བཅས་པའི་ཤེས་རབ་དང༌། སྨོན་ལམ་རྣམ་པར་སྦྱངས་པ་དང༌། སྟོབས་ལ་ངེས་པར་གནས་པ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པ་སྟེ། ཆོས་བཞི་པོ་འདི་ཡང་ཁམས་ཆོས་དབྱིངས་ཡེ་ཤེས་དེ་ནུས་པའི་ཚོགས་ཀྱིས་རྒྱས་པར་བྱེད་པའོ། ། འདི་དག་གིས་ནི་གནས་སྐབས་སུ་གཞན་དོན་ལ་མི་སྐྱོ་བ་དང༌། མཐར་ཐུག་ཕྲིན་ལས་ཕུན་སུམ་ཚོགས་པ་འགྲུབ་པར་བྱེད་དོ། ། བཅུ་པོ་འདི་ལ་རྒྱས་འགྱུར་གྱི་རིགས་ཞེས་བྱ་སྟེ།
རང་བཞིན་དུ་གནས་པའི་རིགས་ཀྱི་ནུས་པ་རྒྱས་པར་བྱེད་པའི་རིགས་ཡིན་པའི་ཕྱིར་རོ། ། གཉིས་པ་ནི། ཉན་ཐོས་ཀྱི་རིགས་ཅན་ལ་ལ་དག དེ་བཞིན་གཤེགས་པ་ལ་ཕྱག་བྱེད་ལ། བྱང་ཆུབ་སེམས་དཔའ་ལ་ཕྱག་མི་བྱའོ། ། ཞེས་སྨྲ་བ་དེ་དག་ནི་ངན་པར་སྨྲ་བ་སྟེ། བྱང་ཆུབ་སེམས་དཔའ་མ་བྱུང་བར་དེ་བཞིན་གཤེགས་པའི་ཆོས་ཀྱི་སྐུ་ནི་འབྱུང་བ་མ་ཡིན་པའི་ཕྱིར་རོ། ། དཔེར་ན། ལི་ཁ་ར་སྦྱང་བར་འདོད་པ་དེ་བུར་ཤིང་གི་ས་བོན་ལ་སྡང་བ་གང་ཡིན་པ་དེ་དང་འདྲའོ། ། དཔེ་དོན་མཚུངས་པ་ཡིན་ཏེ།
བུར་ཤིང་གི་ས་བོན་མེད་པར་ནི་ཁ་ར་འབྱུང་བར་འགྱུར་བ་མ་ཡིན་ཞིང༌། བུར་ཤིང་གི་ས་བོན་གང་བསྲུངས་ནས་ཉེ་བར་གནས་ཤིང་སྒྲུབས་པ་ལས། བུ་རམ་དང༌། ཁ་ར་དང༌། ཧྲགས་རྣམས་ནི་དེ་ལས་འབྱུང་བར་འགྱུར་བ་ལྟར་སྨོན་པ་བྱང་ཆུབ་ཀྱི་སེམས་ནི་རབ་ཏུ་བསྲུངས་ནས་ཏེ་བསྐྱེད་ནས་དེ་ལ་ཉེ་བར་གནས་ཤིང༌། དེའི་རྒྱུ་ནན་ཏན་གྱིས་བསྒྲུབས་པ་ལས་ཡང་དག་པར་རྫོགས་པའི་སངས་རྒྱས་རྣམས་ནི་གསར་དུ་སྐྱེ་ཞིང༌། རྒྱུན་གྱིས་འབྱུང་བར་འགྱུར་ལ། དེ་ལས་ཀྱང་ཉན་ཐོས་དགྲ་བཅོམ་པ་དང༌། རྐྱེན་རྟོགས་རང་སངས་རྒྱས་རྣམས་སྐྱེ་ཞིང་འབྱུང་བར་འགྱུར་ཞིང༌། དེ་བས་ན་བྲམ་ཟེ་རྣམས་ཟླ་བ་ཚེས་པ་ལ་ཕྱག་བྱེད་པ་ལྟར།
ཉན་ཐོས་དག་གིས་ཀྱང་བྱང་ཆུབ་སེམས་དཔའ་ལ་ཕྱག་བྱོས་ཤིག་ཅེས་གདམས་པ་ཡིན་ནོ། ། དེ་དག་གི་དོན་བསྡུ་བ་ནི། ཇི་ལྟར་ཞིང་པས་སཱ་ལུའི་ས་བོན་དང༌། ཆུ་ལུད་ལ་སོགས་པ་བསྲུངས་བར་བྱེད་པ་ལྟར། དེ་བཞིན་དུ་འདྲེན་པ་དེ་བཞིན་གཤེགས་པ་རྣམས་ཀྱིས་ནི་ཐེག་པ་མཆོག་རྫོགས་པའི་བྱང་ཆུབ་ལ་མོས་པ། ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་རྣམས་ལའང་བསྲུང་བར་མཛད་དོ། ། གཉིས་པ་ལམ་དུས་སུ་ཆོས་སྐུ་རིམ་གྱིས་འཕེལ་བའི་ཚུལ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་ཐེག་པ་མཆོག་ལ་གསར་དུ་ཞུགས་པས་ཆོས་སྐུ་དོན་སྤྱིའི་ཚུལ་གྱིས་མཐོང་བའི་ཚུལ།
ས་ཐོབ་ནས་ཆོས་སྐུ་མངོན་སུམ་དུ་མཐོང་བའི་རིམ་པའོ། ། དང་པོ་ནི། ཇི་ལྟར་མར་ངོའི་བཅུ་བཞི་སྟེ་ཉེར་དགུའི་རྫོགས་མཚམས་སུ་ཟླ་བ་ཅུང་ཟད་ཏེ་འོད་ཀྱིས་འཁོར་ཙམ་ཞིག་མཐོང་བ་ལྟར། དེ་བཞིན་དུ་ཐེག་པ་མཆོག་ལ་མོས་པ་སྟེ་ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་རྣམས་ལའང་ཆོས་ཀྱི་སྐུ་ནི་ཅུང་ཟད་དེ་དོན་སྤྱིའི་ཚུལ་གྱིས་མཐོང་བ་ཡིན་ནོ། ། འདི་ལྟར་ཡང་འཆད་ནུས་ཏེ། ཐེག་པ་མཆོག་ནི་དེ་བཞིན་གཤེགས་པའོ། ། དེ་ལ་མོས་པ་ལའང་བཞི་སྟེ། སོ་སོ་སྐྱེ་བོ་དང༌། ཉན་ཐོས་དང༌། རང་སངས་རྒྱས་དང༌།
ཐེག་པ་ལ་གསར་དུ་ཞུགས་པའོ། ། དེ་དག་གིས་ནི་ཆོས་ཀྱི་སྐུ་དོན་སྤྱིའི་ཚུལ་གྱིས་མཐོང་བ་ཡིན་ཏེ། དེ་བཞིན་གཤེགས་པའི་ཡོན་ཏན་ལ་དད་པས་སོ། ། དོན་དེ་ཡང་ཇི་སྐད་དུ། རང་བྱུང་རྣམས་ཀྱི་དོན་དམ་དེ། ། དད་པ་ཉིད་ཀྱིས་རྟོགས་བྱ་ཡིན། ། ཞེས་བཤད་པ་དང་མཐུན་ནོ། ། གཉིས་པ་ནི། ཇི་ལྟར། ཡར་ངོ་ཚེས་པའི་ཟླ་བ་ལ་ནི།
ཚེས་གཅིག་ནས་བཅུ་བཞིའི་བར་སྐད་ཅིག་རེ་རེ་ཞིང་རྒྱས་པར་མཐོང་ངོ༌། ། དཔེ་དེ་བཞིན་དུ། ས་ལ་བཞུགས་པ་རྣམས་ཀྱང་ཆོས་ཀྱི་སྐུ་རིམ་གྱིས་རིམ་གྱིས་འཕེལ་བར་མཐོང་ངོ༌། ། ཡང་ཇི་ལྟར། ཡར་ངོའི་བཅོ་ལྔ་ལ་ཟླ་བའི་ཆ་ཤས་རྫོགས་པར་འགྱུར་བ་ལྟར། དཔེ་དེ་བཞིན་དུ། སའི་མཐར་ཐུག་བཅུ་གཅིག་པ་ན་ཆོས་ཀྱི་སྐུ་ཡང་རྫོགས་ཤིང་གསལ་ལོ། ། གཞུང་འདི་དག་གིས་ནི་ཆོས་དབྱིངས་ཡེ་ཤེས་དེ་ཉིད་ཉོན་མོངས་པའི་ཕྱོགས་གཅིག་གིས་ཀྱང་མ་དག་པའི་གནས་སྐབས་དེ་ལ་སེམས་ཅན་ཞེས་བྱ། དེའི་ཕྱོགས་གཅིག་གིས་དག་ཅིང༌། སྨོན་པ་བྱང་ཆུབ་ཀྱི་སེམས་མ་སྐྱེས་པའི་གནས་སྐབས་དེ་ལ་ཉན་ཐོས་སམ་རང་སངས་རྒྱས་ཞེས་བྱ།
སེམས་དེ་སྐྱེས་ན། ཆོས་དབྱིངས་དེ་དད་པ་ཙམ་གྱིས་རྟོགས་ཤིང༌། མངོན་གསུམ་དུ་མ་མཐོང་བའི་གནས་སྐབས་དེ་ལ་ཐེག་པ་མཆོག་ལ་མོས་པའི་གང་ཟག་ཅེས་བྱ། ཆོས་ཀྱི་དབྱིངས་དེ་ལ་སྒྲིབ་བྱེད་ཀྱི་ཤེས་བྱའི་སྒྲིབ་པ་ཕྱོགས་གཅིག་གསལ་བ་དེ་ནས་མཐར་མ་ཐུག་གི་བར་ལ་བྱང་ཆུབ་སེམས་དཔའ་ཞེས་བྱ། དེ་ལ་སྒྲིབ་བྱེད་ཀྱི་དྲི་མ་མཐའ་དག་གིས་དག་པ་མཐར་ཐུག་པའི་ཚེ་ན། ཡང་དག་པར་རྫོགས་པའི་སངས་རྒྱས་ཞེས་བྱའོ། ། དེ་ལྟ་ཡིན་པ་དེའི་ཕྱིར། གནས་སྐབས་གང་ནས་ཆོས་ཀྱི་སྐུའི་ཆ་ཤས་གཅིག་ཐོབ་པ་དེ་ནས་བྱང་ཆུབ་སེམས་དཔའི་མིང་འདོགས་པ་དེའི་ཕྱིར། དེ་ལས་གཞན་དུ། སེམས་ཅན་ཐམས་ཅད་ལ་ཆོས་ཀྱི་སྐུ་ཡོད་ན།
བྱང་ཆུབ་སེམས་དཔའ་དང༌། སེམས་ཅན་དང༌། སངས་རྒྱས་གསུམ་གྱི་སྒྲ་འཇུག་པའི་གཞི་སོ་སོར་མ་ངེས་པར་འགྱུར་རོ། ། ཆོས་ཀྱི་སྐུའི་ཆ་ཤས་སུ་འཇོག་པ་ལ་ཡང་ཉོན་མོངས་པའི་ཆ་ཤས་གཅིག་གིས་དག་པ་ཙམ་གྱིས་ཆོག་པ་ནི་མ་ཡིན་ཏེ། དེས་དག་པ་དང༌། བྱང་ཆུབ་ཀྱི་མཆོག་ཏུ་སེམས་བསྐྱེད་པ་གཉིས་ཀ་ཚོགས་དགོས་པའི་ཕྱིར། དེའི་ཤེས་བྱེད་ཀྱང་དེ་མ་སྐྱེས་ན་ཁམས་དེ་སངས་རྒྱས་ཀྱི་སྙིང་པོར་བཞག་མི་ནུས་པའི་ཕྱིར། དེའི་ཤེས་བྱེད་ཀྱང་ཁམས་དེ་སྙིང་པོར་འཇོག་པ་ལ་གེགས་བྱེད་ཀྱི་སྒྲིབ་པ་བཞི་ཡོད་པའི་ཕྱིར། དེ་སྐད་དུ་ཡང༌། ཆོས་ལ་ཁོང་ཁྲོ་བདག་ལྟ་དང༌། །
འཁོར་བའི་སྡུག་བསྔལ་གྱིས་འཇིགས་དང༌། ། སེམས་ཅན་དོན་ལ་ལྟོས་མེད་ཉིད། ། རང་བྱུང་རྣམས་ཀྱི་སྒྲིབ་རྣམ་བཞི། ། ཞེས་གསུངས་སོ། ། གནས་སྐབས་གང་དུ་སྙིང་པོ་མངོན་སུམ་དུ་མཐོང་བའི་སྐབས་དེ་ནས་སྙིང་པོ་ཅན་དུ་འཇོག་པ་ཡིན་ཏེ། དེ་ནས་དེའི་སེམས་ཀྱི་ཆོས་ཉིད་དེ་བཞིན་གཤེགས་པ་དང་ཆོས་ཀྱི་སྐུར་བཞག་པའི་ཕྱིར། དེ་བཞིན་གཤེགས་པ་ཞེས་བྱ་བའི་དོན་ནི། དེ་བཞིན་ཉིད་མངོན་སུམ་དུ་རྟོགས་པ་ལ་བྱ་སྟེ། ཇི་སྐད་དུ། གཤེགས་པ་རྟོགས་པའི་དོན་ཕྱིར་ཏེ། །
ཞེས་གསུངས་པ་ལྟར་རོ། ། དེ་བས་ན་ཆོས་ཀྱི་སྐུ་དང༌། སངས་རྒྱས་དང་དེ་བཞིན་གཤེགས་པ་ཉིད་གང་ཟག་དེ་དང་དེའི་སྙིང་པོར་གྱུར་པ་ལ་དེ་དང་དེའི་སྙིང་པོ་ཅན་ཞེས་བྱ་བར་འཇོག་པ་ཡིན་གྱི། སངས་རྒྱས་དང་དེ་བཞིན་གཤེགས་པའི་རང་བཞིན་སྟོང་པ་ཉིད་ལ་དེང་དེའི་སྙིང་པོ་ཞེས་བྱ་བའི་མིང་གིས་བཏགས་ནས། དེ་དང་སེམས་ཅན་གྱི་ཆོས་ཉིད་དབྱེར་མེད་པ་ལ་སེམས་ཅན་ཐམས་ཅད་དེའི་སྙིང་པོ་ཅན་ཡིན་པའི་གོ་དོན་དུ་འཆད་པ་ནི། རྔོག་ལོ་ཙཱ་བ་ཆེན་པོའི་བཞེད་པ་ཡིན་ཀྱང༌། ལེགས་པར་མི་བསམ་སྟེ། དེ་ཙམ་གྱིས་ནི་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་གསུངས་པའི་དགོས་པ་ལྔ་པོ་དེ་མི་རྟོགས་པའི་ཕྱིར་རོ། ། འོ་ན་ས་དང་པོ་ནས་སེམས་ཅན་ཐམས་ཅད་ཀྱང་སངས་རྒྱས་ཀྱི་སྙིང་པོ་ཅན་དུ་མཐོང་བར་འཕགས་པ་ཐོགས་མེད་ཀྱིས་བཤད་པ་མ་ཡིན་ནམ་ཞེ་ན། ས་དང་པོ་ནས་རང་རྒྱུད་ལ་ཆོས་སྐུའི་ཆ་ཤས་གཅིག་མཐོང་བ་དེའི་ཚེ།
སེམས་ཅན་ཐམས་ཅད་ཀྱི་སེམས་ཀྱི་ཆོས་དབྱིངས་ཀྱང་རང་གི་ཆོས་ཉིད་དང་འདྲ་བར་དྲི་མ་དང་འབྲལ་རུང་དུ་མཐོང་བ་ལ་དེ་སྐད་ཅེས་བརྗོད་པ་ཡིན་ཏེ། དེའི་ཚེ་དེ་ཐམས་ཅད་ལ་དེའི་རིགས་ཡོད་པར་མཐོང་བའི་ཕྱིར། དེ་སྐད་དུ་ཡང༌། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་སོ། ། དེ་ལས་གཞན་དུ་སྒྲ་ཇི་བཞིན་པར་རྟག་དྲང་ན་སེམས་ཅན་ཐམས་ཅད་ལ་རྫོགས་པའི་སངས་རྒྱས་བཞུགས་པར་འགྱུར་ཏེ། ས་དང་པོ་ནས་དེ་ལ་དེ་བཞུགས་པར་མཐོང་བའི་ཕྱིར། ཇི་སྐད་དུ། ཐམས་ཅད་ལ།
རྫོགས་པའི་སངས་རྒྱས་རྗེས་ཞུགས་གཟིགས་པ་སྒྲིབ་པ་མེད་པའི་བློ་མངའ་བ། སེམས་ཅན་མཐའ་ཡས་ཡུལ་ཅན་ཞེས་གསུངས་པས་སོ། ། དེ་ལྟ་ན་ཡང་ཆོས་དབྱིངས་དྲི་མས་དག་མ་དག་ལ་སྙིང་པོ་ཡིན་མིན་དུ་འཆད་པ་མི་འཐད་དོ་ཞེ་ན། མི་འཐད་པ་མ་ཡིན་ཏེ། ཆོས་དབྱིངས་སྙིང་པོར་འཇོག་པ་ལ་རྒྱུད་བླ་མར་གསུངས་པའི་རྣམ་གཞག་རྣམ་པ་བཅུ་ཚང་དགོས་ལ། དེ་ཚང་བ་ལ་སྦྱང་བྱའི་དྲི་མ་བཞི་པོའི་ཕྱོགས་གཅིག་གིས་དག་པ་དང༌། ཁམས་ཀྱི་ནུས་པ་སད་བྱེད་ཀྱི་རྐྱེན་གྱིས་ཁམས་རྒྱས་པར་བྱས་པ་ཞིག་དགོས་པའི་ཕྱིར། དེ་ལྟར་ན་ས་བཅུའི་གནས་སྐབས་ན་ཆོས་ཀྱི་སྐུ་དང༌། དེ་བཞིན་གཤེགས་པ་དང༌། སངས་རྒྱས་རྣམས་ཀྱི་ཆ་ཤས་རེ་རེ་ཡོད་ཀྱང་ཡོངས་སུ་མ་རྫོགས་པའི་ཕྱིར།
དེང་དེ་མཚན་ཉིད་པར་བཞག་དཀའོ། ། དཔེར་ན། ཚེས་གཅིག་གི་ཟླ་བའི་ཆ་ཤས་གཅིག་པོ་དེ་ལ་ཆ་ཤས་བཅོ་ལྔ་མ་ཚང་བའི་ཕྱིར་ཟླ་བའི་དཀྱིལ་འཁོར་དུ་འཇོག་མི་ནུས་པ་བཞིན་ནོ། ། གལ་ཏེ་འོ་ན་སེམས་ཅན་ཐམས་ཅད་ལ་སྙིང་པོ་ཡོད་ཀྱང་རང་རང་གིས་མི་མཐོང་བར་བཤད་པ་མ་ཡིན་ནམ་ཞེ་ན། ཇི་སྲིད་དེ་ལ་དེ་ཡོད་པར་མ་མཐོང་བ་དེ་སྲིད་དུ་དེ་ཡོད་པར་བཞག་མི་ནུས་ཏེ། དཔེར་ན། པདྨོའི་ཚལ་ལ་སྦྲང་རྩི་བཞིན་ནོ། ། གཉིས་པ་རྒྱས་པར་བཤད་པ་ལ་གཉིས་ཏེ། ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་ཆོས་སྐུ་དད་པ་ཙམ་གྱིས་ཇི་ལྟར་མཐོང་བའི་ཚུལ། ས་བཅུ་ལ་ཆོས་སྐུ་འཕེལ་བའི་རིམ་པ་བཤད་པའོ། །
དང་པོ་ནི། སངས་རྒྱས་དང༌། ཆོས་དང༌། དགེ་འདུན་ལ་དུས་རྟག་ཏུ་མོས་པ་བརྟན་པོ་ཡིས་རྫོགས་པའི་བྱང་ཆུབ་ཀྱི་སེམས་དེ་ཡང་དག་པར་སྐྱེད་པར་བྱས་ནས་སྟེ། སེམས་ཀྱི་ཆོས་དབྱིངས་རྒྱས་པར་བྱེད་པའི་རྐྱེན་གྱིས་ཡོངས་སུ་བརྟས་པར་གྱུར་པ་ན། ཆོས་དབྱིངས་དེ་སངས་རྒྱས་ཀྱི་སྙིང་པོའི་དོན་སྤྱི་ཙམ་དུ་གྱུར་པའི་ཕྱིར་ན། ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་དེ་ཡང་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་ཡང་དག་པར་འབྱུང་ངོ༌། ། གཉིས་པ་ལ། བཅུ་ལས། ས་དང་པོའི་ཆོས་སྐུ་ངོས་བཟུང་བ་ནི།
མོས་སྤྱོད་དུ་ནག་པོའི་གཞི་ནི་ཡོངས་སུ་སྤངས་ནས། དཀར་པོའི་གཞི་ཐེག་པ་ཆེན་པོའི་ཐབས་དང་ཤེས་རབ་དག་རབ་ཏུ་བཟུང་བས་ས་དང་པོ་ཐོབ་པ་དེའི་ཚེ། ཆོས་དབྱིངས་དེ་ནི་དྲི་མ་ཕྱོགས་གཅིག་གིས་དག་པའི་ཆོས་ཀྱི་སྐུར་རྟོགས་པ་ན། ཆོས་ཀྱི་སྐུ་དང་ཉེ་བ་དང༌། གཟུགས་ཀྱི་སྐུས་གཞན་གྱིས་དོན་འབད་མེད་དུ་བྱེད་པར་ནུས་པའི་དགའ་བ་ཁྱད་པར་ཅན་སྐྱེས་པའི་ཕྱིར་ས་དང་པོ་རབ་ཏུ་དགའ་བ་ཞེས་ནི་མངོན་པར་བརྗོད་དོ། ། ས་གཉིས་པའི་ཆོས་སྐུ་ངོས་བཟུང་བ་ནི། འདོད་ཆགས་ལ་སོགས་སྣ་ཚོགས་པའི་དྲི་མས་རྟག་ཏུ་དྲི་མ་ཅན་དུ་བྱས་པའི་ཆོས་དབྱིངས་དེ་འཆལ་ཚུལ་གྱིས་དྲི་མ་མེད་པར་གང་དག་པ་དེའི་ཚེ། སེམས་ཀྱི་ཆོས་དབྱིངས་དེ་ལ་ས་གཉིས་པ་དྲི་མ་མེད་པ་ཞེས་བརྗོད་པ་ཡིན་ནོ། ། ས་གསུམ་པའི་ཆོས་སྐུ་ངོས་བཟུང་བ་ནི། ས་གཉིས་པར་ཉོན་མོངས་པའི་དྲྭ་བ་རབ་ཏུ་འགགས་ནས།
ས་གསུམ་པའི་ཆོས་དབྱིངས་ཀྱི་ཤེས་རབ་དྲི་མ་མེད་ཅིང༌། རབ་ཏུ་གསལ་བ་དེས་ཚད་མེད་པའི་མུན་པ་དག་སེལ་བར་བྱེད་པས་ན། འོད་བྱེད་པ་ཞེས་བྱའོ། ། ས་བཞི་པའི་ཆོས་སྐུ་ངོས་བཟུང་བ་ནི། ས་གསུམ་པར་རྟག་ཏུ་རྣམ་པར་དག་པའི་འོད་ཀྱིས་གསལ་བའི་གསལ་བའི་ཡེ་ཤེས་དེ་འདུ་འཛིན་རྣམ་པར་སྤངས་པའི་ཡེ་ཤེས་ཀྱི་འོད་ཀྱིས་རབ་ཏུ་བསྐོར་བས་ན། ས་འདིའི་ཆོས་དབྱིངས་ཆོས་ཀྱི་སྐུར་གྱུར་པ་དེ་ལ་འོད་འཕྲོ་བ་ཅན་དུ་འདོད་དོ། ། ས་ལྔ་པའི་ཆོས་སྐུ་ངོས་བཟུང་བ་ནི། རིག་པའི་གནས་ལྔ་དང༌། སྒྱུ་རྩལ་སྣ་ཚོགས་དང༌། བཟོའི་གནས་ཀུན་གྱི་མཐར་སོན་པ་དང༌།
བསམ་གཏན་གྱི་ཁྱད་པར་རྣམ་པ་སྣ་ཚོགས་པ་ཉིད་ཉོན་མོངས་པ་ཤིན་ཏུ་སྦྱངས་དཀའ་བ་ལས་རྣམ་པར་རྒྱལ་བས་ན། ས་འདིའི་ཆོས་དབྱིངས་ཡེ་ཤེས་ལ་སྦྱང་དཀའ་བ་ཞེས་བྱ་བར་འདོད་དོ། ། ས་དྲུག་པའི་ཆོས་སྐུ་ངོས་བཟུང་བ་ནི། ས་འདིར་ངེས་པར་ལེགས་པ་བྱང་ཆུབ་རྣམ་པ་གསུམ་པོ་དང༌། མཐོན་པར་མཐོ་བའི་ཕུན་སུམ་ཚོགས་པ་ཀུན་བསྡུ་བ་དང༌། སྐྱེ་བ་དང་འཇིག་པ་ཟད་པ་སྟེ། རྟེན་ཅིང་འབྲེལ་པར་འབྱུང་བའི་ཚུལ་གཏིང་དཔག་པར་དཀའ་བ་ལ་དབང་ཐོབ་པས་ན། ས་དེ་ལ་འཁོར་བ་དང་མྱ་ངན་ལས་འདས་པ་གཉིས་ཀ་མངོན་དུ་གྱུར་པའི་ས་ཞེས་བྱའོ། ། ས་བདུན་པའི་ཆོས་སྐུ་ངོས་བཟུང་བ་ནི། ཆོས་དབྱིངས་ལ་འཇུག་ལྡང་གི་རིམ་པ་འཁོར་ལོའི་བཀོད་པ་བཞིན་དུ་རྣམ་པ་ཀུན་དུ་ཡེ་ཤེས་ཀྱི་འོད་ཀྱི་དྲྭ་བས་རྩེ་བ་སྟེ་ཆོས་ཀྱི་དབྱིངས་ལ་འཇུག་ལྡང་བྱེད་པའི་མཐུ་ཐོགས་པ་མེད་པ་ཐོབ་པ་དང༌།
འཁོར་བའི་རྒྱ་མཚོའི་འདམ་ལས་བརྒལ་བས་ན། ས་དེ་ལ་རིང་དུ་སོང་བ་ཞེས་བྱའོ། ། ས་བརྒྱད་པའི་ཆོས་སྐུ་ངོས་བཟུང་བ་ནི། སངས་རྒྱས་ཀྱི་ཐུགས་རྗེས་འདི་ངེས་པར་གཟུང་ཞིང༌། ཆོས་ཀྱི་དབྱིངས་ཀྱི་ཡེ་ཤེས་ཀྱི་རྒྱ་མཚོར་ཞུགས་པ་དང༌། མི་རྟོག་པའི་ཡེ་ཤེས་ལ་དབང་ཐོབ་ནས། འབད་མེད་ལྷུན་གྱིས་གྲུབ་པར་གྱུར་པ་དང༌། དེའི་སྟོབས་ཀྱིས་བདུད་ཀྱི་དཀྱིལ་འཁོར་གྱིས་མི་གཡོས་པའི་ཕྱིར་ས་འདི་ལ་མི་གཡོ་བ་ཞེས་བྱའོ། ། ས་འདིར་ཆོས་དབྱིངས་ལ་མཉམ་པར་གཞག་པ་ལས་མ་ལངས་ན་ཤེས་སྒྲིབ་སྤངས་པའི་ཆོས་སྐུ་མངོན་དུ་བྱེད་པར་ནུས་ཀྱང༌། བསོད་ནམས་ཀྱི་ཚོགས་ཡོངས་སུ་མ་རྫོགས་པས་གཟུགས་སྐུ་གཉིས་ཀྱིས་གཞན་དོན་འབད་མེད་ལྷུན་གྲུབ་ཏུ་རྒྱུན་མི་ཆད་པར་མཛད་པའི་ནུས་པ་མི་ཐོབ་པས་ཉེས་དམིགས་དེ་ལ་དགོངས་ནས་ས་འདིར་སངས་རྒྱས་ཀྱི་ས་འགོག་པ་ལས་སློང་བར་མཛད་པ་ཡིན་ནོ། །
དེའི་ཕྱིར། སངས་རྒྱས་ཀྱིས་ངེས་འདི་གཟུང་ཞིང༌། ། ཞེས་སྨོས་སོ། ། ས་དང་པོ་ནས་ཀྱང༌། ཆོས་དབྱིངས་ལས་མ་ལངས་ན་ཉེས་དམིགས་དེ་ཡོད་མོད་ཀྱང༌། མ་དག་སར་ཉོན་མོངས་མ་སྤངས་པ་ཡོད་པས། ཆོས་དབྱིངས་ལས་སློང་མི་དགོས་པར་ཡང་ལྡང་ནུས་ལ། ས་འདིར་ཉོན་མོངས་སྤངས་པས་ལྡང་བྱར་བྱའོ། ། སྙམ་པའི་བློའི་འཕེན་པ་སྔོན་དུ་མ་བཏང་བར། མཉམ་པར་གཞག་ན་རང་སྟོབས་ཀྱིས་ལྡང་མི་ནུས་པ་སྲིད་པའི་ཕྱིར་རྒྱལ་བས་སློང་བར་མཛད་དགོས་པ་ཡིན་ནོ། །
ས་དགུ་པའི་ཆོས་སྐུ་ངོས་བཟུང་བ་ནི། སོ་སོར་ཡང་དག་རིག་པ་བཞི་པོ་ཀུན་ལ་མངའ་བརྙེས་པས་དམ་པའི་ཆོས་སྟོན་པའི་འབེལ་བའི་གཏམ་མཐའ་ཡས་པ་ལ་ས་དགུ་པའི་རྣལ་འབྱོར་པ་དེ་མཐར་ཐུག་ཅིང་སོན་པས་ས་དེ་ལ་ལེགས་པའི་བློ་གྲོས་ཞེས་འདོད་དོ། ། ས་བཅུ་པའི་ཆོས་སྐུ་ངོས་བཟུང་བ་ལ་གཉིས་ཏེ། མཉམ་གཞག་ཏུ་ཆོས་ཀྱི་སྐུ་མངོན་དུ་བྱས་པའི་ཚུལ། རྗེས་ཐོབ་ཏུ་གཟུགས་ཀྱི་སྐུས་དབང་བསྐུར་བའི་ཚུལ་ལོ། ། དང་པོ་ལ་དངོས་དང༌། ས་བཅུའི་ཆོས་ཀྱི་དབྱིངས་དེ་ལ་ཕྱག་བཙལ་ཏེ་མཇུག་བསྡུ་བའོ། ། དང་པོ་ནི། ཡེ་ཤེས་ཀྱི་རང་བཞིན་ས་བཅུ་པ་འདིའི་ཆོས་ཀྱི་སྐུ་དྲི་མ་མེད་པ་ནམ་མཁའ་དང་མཉམ་པ་སངས་རྒྱས་རྣམས་ཀྱི་དམ་པའི་ཆོས་ཡོངས་སུ་འཛིན་པ་དེ་ལས། དམ་པའི་ཆོས་ཀྱི་སྤྲིན་ནི་ཀུན་འབྱུང་བ་ཡིན་ནོ། །
དེའི་ཕྱིར་ས་འདི་ལ་ཆོས་ཀྱི་སྤྲིན་ཞེས་བྱའོ། ། དེའི་ངོ་བོ་ཇི་ལྟ་བུ་ཞེ་ན། སངས་རྒྱས་རྣམས་ཀྱི་ཟབ་མོ་ཆོས་ཀྱི་སྐུའི་གནས་སུ་གྱུར་ཅིང༌། གཟུགས་ཀྱི་སྐུས་རྒྱ་ཆེ་བའི་ཆོས་ལ་ལོངས་སྤྱོད་པའི་འབྲས་བུ་སངས་རྒྱས་ཀྱི་ས་དེ་ཡོངས་སུ་འཛིན་པར་བྱེད་པའི་ས་བཅུ་པའི་ཡེ་ཤེས་དེ་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། དེས་འཛིན་པའི་འབྲས་བུ་ཆོས་ཀྱི་སྐུ་དེ་གང་ཞེ་ན། གནས་ནི་ཡོངས་སུ་གྱུར་པ་སྟེ། ། ཆོས་ཀྱི་སྐུ་ཞེས་བརྗོད་པ་ཡིན། ། ཞེས་པའོ། ། བྱང་ཆུབ་ཀྱི་སེམས་འགྲེལ་དུ་གནས་གྱུར་བཀག་ཅིང༌། འདིར་བཤད་པའི་ཁྱད་པར་ནི།
དེར་ནི་ཀུན་གཞིའི་རྣམ་པར་ཤེས་པ་སྤང་བྱ་ཐམས་ཅད་ཀྱི་གནས་ཡིན་པ་བཀག་ནས། སྔར་དེའི་གནས་ཡིན་པ་ལ། ཕྱིས་དེ་དེའི་གནས་མ་ཡིན་པར་སོང་བ་ལ་གནས་གྱུར་ཞེས་བྱ་བའི་དོན་དུ་རྣལ་འབྱོར་སྤྱོད་པ་བས་འཆད་པ་དེ་བཀག་པ་ཡིན་ལ། འདིར་ནི་སྔར་ཡོན་ཏན་མེད་པ་ཕྱིས་ཡོན་ཏན་དང་ལྡན་པ་ལ་གནས་གྱུར་པ་ཞེས་བརྗོད་པ་ཡིན་ནོ། ། མདོར་བསྡུ་ན་ས་བཅུའི་ངོ་བོ་ནི། གློ་བུར་གྱི་དྲི་མ་ཕྱོགས་རེས་དག་པའི་ཆོས་ཀྱི་སྐུ་ཡིན་ལ། དེའི་ངོ་བོ་ཡང་ཆོས་ཀྱི་དབྱིངས་ཀྱི་ཡེ་ཤེས་སོ། ། གཉིས་པ་ལ་ཆོས་སྐུ་བསམ་གྱིས་མི་ཁྱབ་པར་བསྟན་པ་དང༌། དེས་ན་དེ་ལ་ཕྱག་བྱ་བའོ། ། དང་པོ་ནི།
ཆོས་ཀྱི་དབྱིངས་ཁྱོད་ནི་ཤེས་བྱེད་ཀྱི་བློ་གང་གིས་ཤེས་པར་ནུས་ཏེ་ཁྱོད་ནི་ཀུན་ཏུ་བསམ་གྱིས་མི་ཁྱབ་པའི་ཕྱིར་རོ། ། གལ་ཏེ་དེ་བསམ་གྱིས་མི་ཁྱབ་པ་བཞིན་དུ་འཁོར་བའི་བག་ཆགས་ཀྱང་བསམ་གྱིས་མི་ཁྱབ་པ་ཡིན་ནམ་ཞེ་ན། འཁོར་བའི་བག་ཆགས་ནི་བསམ་དུ་ཡོད་དེ། དེ་ལ་སོ་སོར་རྟོག་པའི་ཤེས་རབ་ཀྱིས་བསམ་པ་ན། སྟོང་པ་ཉིད་དུ་རོ་གཅིག་པར་ཤེས་ནུས་པའི་ཕྱིར། བག་ཆགས་ལས་གྲོལ་བའི་ཆོས་དབྱིངས་ནི་བསམ་གྱིས་མི་ཁྱབ་སྟེ། ངག་གི་སྤྱོད་ཡུལ་ཀུན་ལས་འདས་ཤིང༌། དབང་པོ་ཀུན་གྱི་སྤྱོད་ཡུལ་མ་ཡིན་པའི་ཕྱིར། དེ་ལྟ་ན་དེ་ལ་བསྟོད་པར་འགལ་ལོ་ཞེ་ན། ཐ་སྙད་དུ་ཡིད་ཀྱི་ཤེས་པས་དོན་སྤྱི་ཙམ་གྱི་སྒོ་ནས་རྟོགས་པར་བྱ་བའི་ཆོས་ཀྱི་དབྱིངས་ཀྱི་ཐ་སྙད་དུ་བྱས་པ་དེ་དང༌།
ཤེས་བརྗོད་ཀྱི་ཡུལ་ལས་འདས་པའི་དབྱིངས་གང་ཡང་རུང་བ་བསྟོད་ཅིང་ཕྱག་འཚལ་ལོ། ། གཞུང་འདིས་ཆོས་དབྱིངས་ཡིད་ཀྱི་རྣམ་པར་ཤེས་པའི་རྟོགས་བྱར་བསྟན་པ་ནི་མ་ཡིན་ཏེ། དེ་སྤྱི་རྣམ་པར་ཤེས་པས་རྟོགས་པར་བྱ་བ་མ་ཡིན་པའི་ཕྱིར། ཇི་སྐད་དུ། མཐོང་བ་ལ་སོགས་བཀག་པ་ཡིས། ། དེ་ནི་བསམ་མི་ཁྱབ་པར་འདོད། ། ཅེས་འབྱུང་བ་ལྟར་རོ། ། མདོར་ན། གང་ཡང་རུང་བ་ཞེས་བྱ་བའི་ཚིག་གིས་ནི་མོས་སྤྱོད་དུ་དད་པ་ཙམ་གྱིས་རྟོགས་པར་བྱ་བའི་ཆོས་དབྱིངས་དང༌། ས་ཐོབ་ནས་སོ་སོར་རང་གིས་རིག་པའི་ཡེ་ཤེས་ཀྱིས་མངོན་སུམ་དུ་མཐོང་བའི་ཆོས་ཀྱི་དབྱིངས་གཉིས་ཀ་མཚོན་པ་ཡིན་ཏེ་གོང་དུ།
ཇི་ལྟར་མར་ངོའི་བཅུ་བཞི་ལ། ། ཞེས་པར། ཆོས་དབྱིངས་མཐོང་ཚུལ་ལ་དད་པ་ཙམ་གྱིས་མཐོང་ཚུལ་དང༌། མངོན་སུམ་དུ་མཐོང་ཚུལ་གཉིས་བཤད་ནས། གཉིས་ཀ་ཡང་ཆོས་ཀྱི་སྐུར་བཤད་པའི་ཕྱིར། མདོ་སྡེ་རྒྱན་ལས་ཀྱང༌། སྐུ་མེད་པ་དང་བཅས་དང་སྐུ་ཐོབ་དང༌། ། ཞེས། མོས་སྤྱོད་ནས་ཀྱང་སྐུ་དང་བཅས་པར་བཤད་དོ། ། གཉིས་པ་དབང་བསྐུར་ཐོབ་པའི་ཚུལ་ལ།
དབང་བསྐུར་བའི་རྒྱུ་དང༌། དབང་བསྐུར་བའི་ཚུལ་དང༌། དབང་བསྐུར་ནས་ཕྲིན་ལས་སྒྲུབ་པའོ། ། དང་པོ་ནི། རྒྱལ་བའི་སྲས་པོ་གྲགས་ཆེན་ས་བཅུ་པ་རྣམས་ཆོས་ཀྱི་སྤྲིན་གྱི་ཡེ་ཤེས་ཀྱིས་ཆོས་ཉིད་སྟོང་པ་ཉིད་མངོན་སུམ་དུ་མཐོང་བར་གྱུར་ནས། གང་གི་ཚེ་སེམས་ཀུན་གཞིའི་རྣམ་པར་ཤེས་པ་ནི། སྒྲིབ་པ་གཉིས་ཀྱི་ས་བོན་ལས་རབ་ཏུ་བཀྲུས་པས་འཁོར་བ་ཕྲ་རགས་ཀྱི་གཟེབ་ལས་ཡང་དག་པར་འདས་པར་གྱུར་པ་ཡིན་ནོ། ། གཉིས་པ་ལ། བྱང་སེམས་དེ་སྟན་གང་ལ་འདུག་པ། འཁོར་གང་གིས་བསྐོར་བ།
ཡེ་ཤེས་གང་གིས་དབང་བསྐུར་བའོ། ། དང་པོ་ནི། པདྨ་ཆེན་པོའི་རང་བཞིན་གྱི། ། སྟན་དེ་ལ་ནི་རབ་གནས་འགྱུར། ། འདབ་མ་རིན་ཆེན་དུ་མའི་འོད། ། འདོད་པར་བྱ་བའི་ཟེའུ་འབྲུ་ཅན། ། པདྨ་བྱེ་བ་དུ་མ་ཡིས། ། རྣམ་པ་ཀུན་ཏུ་ཡོངས་སུ་བསྐོར། ། ཞེས་པ་མདོ་སྡེ་ས་བཅུ་པ་ལས། སྟོང་གསུམ་འབུམ་ཕྲག་བཅུའི་རྒྱ་ཁྱོན་དང་མཉམ་པའི་པདྨ་རིན་པོ་ཆེ་དུ་མས་སྤྲས་པའི་གདན་ལ།
བྱང་སེམས་ས་བཅུ་པ་བ་རང་ཉིད་འདུག་ཅིང༌། པདྨ་དེའི་འཁོར་དུ་སྟོང་གསུམ་འབུམ་ཕྲག་བཅུའི་རྡུལ་གྱི་གྲངས་དང་མཉམ་པའི་པདྨས་རབ་ཏུ་གང་བ་ལ། ས་དགུ་པ་མན་ཆད་ཀྱི་བྱང་སེམས་བཞུགས་པས་བསྐོར་ཏེ་འདུག་པར་བཤད་དོ། ། གཉིས་པ་ནི། དེ་ལྟ་བུའི་པདྨ་དེ་དག་ལ། རང་གི་སེམས་རྒྱུད་སྟོབས་བཅུ་པོ་ཡིས་ཡོངས་སུ་གང་ཞིང༌། མི་འཇིགས་པ་བཞི་ཡིས་ཡང་དག་པར་ངོམས་པ་དང༌། མ་འདྲེས་པ་བཅོ་བརྒྱད་ལ་སོགས་པ་བསམ་གྱིས་མི་ཁྱབ་པའི་སངས་རྒྱས་ཀྱི་ཆོས་མཚན་མའི་སྤྲོས་པ་མེད་པ་རྣམས་ལས་ཉམས་པ་མི་མངའ་བས་ན་ཡེ་ཤེས་ཀྱི་ཚོགས་རབ་ཏུ་བསགས་ཤིང༌། ལུས་ངག་ཡིད་གསུམ་པོས་ལེགས་པར་སྤྱད་པའི་ལམ་ཀུན་གྱིས་བསོད་ནམས་ཀྱི་ཚོགས་རབ་ཏུ་བསགས་པའི་བྱང་སེམས་ས་བཅུ་པ་བ་དེ་ནི། ཟླ་བ་ཉ་བ་ལ་སྐར་མའི་ཚོགས་ཀྱིས་བསྐོར་བ་བཞིན་དུ།
འཁོར་དུ་བྱང་ཆུབ་སེམས་དཔའ་ས་དང་པོ་ལ་སོགས་པ་རྣམ་པ་ཀུན་གྱིས་ཡོངས་སུ་བསྐོར་ཏེ་འདུག་གོ ། གསུམ་པ་ནི། སངས་རྒྱས་ཕྱག་གི་ཉི་མ་དེར། ། དྲི་མེད་རིན་ཆེན་འབར་གྱུར་ཏེ། ། སྲས་ཀྱི་ཐུ་བོར་དབང་བསྐུར་བས། ། དབང་བསྐུར་བ་ནི་ཀུན་ཏུ་སྩོལ། ། ཞེས་པ། མདོ་སྡེ་ས་བཅུ་པ་ལས། དེ་བཞིན་གཤེགས་པ་རྣམས་ཀྱི་མཛོད་སྤུ་ནས་ཐམས་ཅད་མཁྱེན་པའི་མངོན་ཤེས་དང་ལྡན་པ་ཞེས་བྱ་བའི་འོད་ཟེར་གཅིག འཁོར་འོད་ཟེར་གྲངས་མེད་པ་འབུམ་ཕྲག་དང་བཅས་པ་བྱུང་སྟེ།
ཕྱོགས་བཅུ་ཐམས་ཅད་སྣང་བར་བྱས་ནས། བྱང་སེམས་དེའི་སྤྱི་བོར་ནུབ་ལ། འཁོར་གྱི་འོད་ཟེར་རྣམས་ནི་འཁོར་རྣམས་ཀྱི་སྤྱི་བོར་ནུབ་བོ། ། འོད་ཟེར་དེ་དག་ཕོག་མ་ཐག་ཏུ་བྱང་ཆུབ་སེམས་དཔའ་དེ་དག་གིས། སྔོན་མ་ཐོབ་པའི་ཏིང་ངེ་འཛིན་སྟོང་ཕྲག་བཅུ་བཅུ་ཐོབ་པར་བཤད་དོ། ། གསུམ་པ་ནི། རྣལ་འབྱོར་ཆེན་པོ་དེར་གནས་ནས། ། རྨོངས་པས་དམན་པའི་འཇིག་རྟེན་རྣམས། ། སྡུག་བསྔལ་གྱིས་གཡེངས་འཇིགས་པ་ལ། ། ལྷ་ཡི་སྤྱན་གྱིས་གཟིགས་གྱུར་ནས། །
དེ་ཡི་སྐུ་ལས་འོད་ཟེར་རྣམས། ། འབད་པ་མེད་པར་འབྱུང་འགྱུར་ཏེ། ། རྨོངས་པའི་མུན་པར་ཞུགས་དེ་ཡི། ། སྒོ་རྣམས་འབྱེད་པར་མཛད་པ་ཡིན། ། ཞེས་པ་ལ། རྣལ་འབྱོར་ཆེན་པོ་ནི་བྱང་སེམས་ས་བཅུ་པ་བ་དེའོ། ། དེར་གནས་ནས་ཞེས་པ་པདྨའི་སྟན་དེ་ལའོ། ། འདི་ཡང་མདོ་སྡེ་ས་བཅུ་པ་ལས། བྱང་སེམས་དེའི་ཞབས་ཀྱི་མཐིལ་གཉིས་དང༌། པུས་མོའི་ལྷ་ང་གཉིས་དང༌།
ལྟེ་བ་དང༌། རྩིབས་ལོགས་གཉིས་དང༌། ཕྱག་གི་མཐིལ་གཉིས་ལས་འོད་ཟེར་གྲངས་མེད་པ་འབུམ་ཕྲག་བཅུ་བཅུ་སྤྲོས་པས། ཡི་དྭགས་དང༌། དམྱལ་བ་དང༌། དུད་འགྲོ་དང༌། མི་དང༌། ལྷ་དང༌། ལྷ་མ་ཡིན་གྱི་གནས་ཐམས་ཅད་སྣང་བར་བྱས་ནས། སྡུག་བསྔལ་ཐམས་ཅད་ཞི་བར་བྱེད་དོ། །
ཞེས་གསུངས་སོ། ། གསུམ་པ་འབྲས་དུས་ཀྱི་ཆོས་དབྱིངས་བཤད་པ་ལ་གསུམ་སྟེ། ཆོས་དབྱིངས་ཡེ་ཤེས་དེ་ཉིད་མྱང་འདས་སུ་བཤད་པ་དང༌། མི་གནས་པའི་མྱང་འདས་དེ་ཉིད་ཆོས་སྐུར་འཇོག་པའི་ཚུལ། དེ་ལས་ཕྲིན་ལས་ལྷུན་གྱིས་གྲུབ་པའི་ཚུལ་ལོ། ། དང་པོ་ལ། ཉན་ཐོས་སྡེ་པའི་མྱང་འདས་ཀྱི་འདོད་ཚུལ་དང༌། རང་ལུགས་ཀྱི་དེའི་འཇོག་ཚུལ་ལོ། ། དང་པོ་ནི། ཉན་ཐོས་སྡེ་པ་དག
ལྷག་བཅས་ཀྱི་མྱ་ངན་ལས་འདས་པ་མངོན་དུ་བྱས་པའི་དགྲ་བཅོམ་པ་གསུམ་པོ་རྣམས་ཕུང་པོ་ལྷག་མ་མེད་པའི་དབྱིངས་སུ་ཞུགས་པ་སྟེ། སྐུ་ཚེའི་འདུ་བྱེད་བཏང་ན་མྱ་ངན་ལས་འདས་པ་མངོན་དུ་བྱས་པར་འདོད་དོ། ། དེ་འདྲ་དེ་ནི་འཁོར་བ་ཟད་ཙམ་ལ་དེའི་ཐ་སྙད་བཏགས་པ་ཡིན་གྱི། མྱང་འདས་དངོས་མ་ཡིན་ཏེ། ཆོས་ཀྱི་སྐུ་མ་ཡིན་པའི་ཕྱིར། ཆོས་ཀྱི་སྐུར་འཇོག་པ་ལ་ཡང༌། ཉོན་མོངས་པ་སྤངས་པ་ཙམ་གྱིས་ཆོག་པ་མ་ཡིན་ཏེ། དེ་ཙམ་གྱིས་འཁོར་བ་འགགས་ཀྱང༌། ཤེས་བྱའི་སྒྲིབ་པ་ཕྱོགས་གཅིག་གིས་མ་དག་ན། ཆོས་ཀྱི་དབྱིངས་མི་མཐོང་ལ།
དེ་མ་མཐོང་བ་ལ་ཆོས་ཀྱི་སྐུར་བཞག་པར་མི་ནུས་པའི་ཕྱིར་རོ། ། གཉིས་པ་ནི། རང་ལུགས་འདིར་ནི། སེམས་དྲི་མ་མེད་པར་གྱུར་པའི་དབྱིངས་དེ་ཉིད་ལ་མི་གནས་པའི་མྱ་ངན་ལས་འདས་པ་ཉིད་ཅེས་བྱ་སྟེ། ཉོན་མོངས་པའི་དྲི་མ་དང་བྲལ་བས་འཁོར་བ་ལ་མི་གནས་ཤིང༌། སེམས་ཅན་ལ་ལྟོས་པ་མེད་པའི་སྒྲིབ་པ་ལས་གྲོལ་བའི་ཡེ་ཤེས་ཡིན་པས་སོ། ། གཉིས་པ་ནི། སེམས་ཅན་ཀུན་གྱི་སྒྲིབ་པའི་དངོས་པོ་ཅི་ཡང་མེད་པའི་ཆོས་དབྱིངས་ཡེ་ཤེས་ཀྱི་ངོ་བོ་དེ་ཡང་ཡེ་ཤེས་དེ་ཉིད་ཀྱི་སྤྱོད་ཡུལ་ཡིན་པས། སོ་སོར་རང་རིག་པའི་ཡེ་ཤེས་ཁོ་ནའི་མྱོང་བྱ་ཡིན་གྱི། སྒྲ་དང་རྟོག་པ་ཀུན་གྱི་ཡུལ་ལས་རྣམ་པར་འདས་སོ། །
དེ་ལྟ་བུའི་དག་པ་གཉིས་ལྡན་གྱི་ཆོས་དབྱིངས་དེ་མངོན་སུམ་དུ་མཐོང་བའི་བྱང་ཆུབ་སེམས་ཀྱི་དབང་པོ་སྟེ། དག་པ་གཉིས་ལྡན་གྱི་ཆོས་དབྱིངས་དེ་ཉིད་ལ་ཤིན་ཏུ་དྲི་མ་མེད་པའི་ཆོས་ཀྱི་སྐུ་ཞེས་ཀྱང་བྱ་སྟེ། སྟོབས་སོགས་ཡོན་ཏན་ཐམས་ཅད་ཀྱི་ལུས་ཡིན་པའི་ཕྱིར། གསུམ་པ་ནི། གློ་བུར་གྱི་དྲི་མ་མེད་པའི་ཆོས་ཀྱི་སྐུ་ལ་སྟོབས་སོགས་ཡེ་ཤེས་ཀྱི་རྒྱ་མཚོ་གནས་པར་གྱུར་ནས། དེ་ལས་གཟུགས་ཀྱི་སྐུ་གཉིས་ཀྱིས་སེམས་ཅན་གྱི་དོན་རྒྱུན་མི་ཆད་པར་རབ་ཏུ་མཛད་དོ། ། ཚུལ་ཇི་ལྟར་ན། དབྱིབས་དང༌། ཁ་དོག་སྣ་ཚོགས་པའི་ཡིད་བཞིན་གྱི་ནོར་བུ་རིན་པོ་ཆེ་ཇི་ལྟ་བ་བཞིན་དུའོ། ། འདིར་སྨྲས་པ།
ཡུན་རིང་འཁོར་བའི་རྒྱ་མཚོར་དྲངས་གྱུར་ཀྱང༌། ། མྱང་འདས་ཞི་བའི་འབྲོག་དགོན་མ་བཏང་བར། ། ཟག་མེད་བདེ་བའི་ཟས་ཀྱིས་ཉེར་འཚོ་བའི། ། ཆོས་དབྱིངས་ནགས་ཀྱི་དྲང་སྲོང་ཨེ་མ་མཚར། ། རང་བཞིན་དྲི་མས་དག་ཕྱིར་ཐོག་མར་དགེ ། ཆོས་དབྱིངས་ས་བོན་བརྟས་ཕྱིར་བར་དུ་དགེ ། ཡོན་ཏན་ཚོགས་ཀྱིས་གང་ཕྱིར་ཐ་མར་དགེ ། ཡེ་ཤེས་ཉིད་ཕྱིར་དུས་མཉམ་ཀུན་ཏུ་དགེ ། ཡོན་ཏན་ལྗོན་ཕྲེང་རྒྱས་པའི་དཔག་བསམ་ལ། ། ཉེ་བར་སེམས་པའི་ཆོས་དབྱིངས་ལང་ཚོ་མ། །
མང་ཐོས་ཡིད་ཀྱི་ཤིང་རྟས་ཉེར་དྲངས་པའི། ། རྣམ་དཔྱོད་གསལ་བའི་མིག་གིས་དེང་འདིར་མཐོང༌། ། ཞེས་བདག་ཉིད་ཆེན་པོ་ཀླུ་སྒྲུབ་ཞབས་ཀྱིས་མཛད་པའི་བསྟན་ཆོས།

ཆོས་ཀྱི་དབྱིངས་སུ་བསྟོད་པ་ཞེས་བྱ་བའི་འགྲེལ་པ་ཆོས་ཀྱི་དབྱིངས་རྣམ་པར་ངེས་པ་ཞེས་བྱ་བ་འདི་ནི། ཟབ་མོའི་དེ་ཁོ་ན་ཉིད་རྣམ་པར་དབྱེ་བ་ལ་བསྙེངས་པ་མེད་པ། ཡུལ་དབུས་འགྱུར་ཚལ་གྱི་སློབ་དཔོན། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། སྒྱུར་བྱེད་ཀྱི་ལོ་ས་གས་ཉ་བའི་ཕྱོགས་དང་པོ་ལ། གཙང་གཡས་རུ་སའི་ཐིག་ལེ། གསེར་མདོག་ཅན་ཞེས་བྱ་བར་སྦྱར་བའི་ཡི་གེ་པ་ནི་ཆོས་ཀྱི་རྒྱལ་མཚན་ནོ།། །། ༄༅། །དོན་དམ་བྱང་ཆུབ་སེམས་འགྲེལ་གྱི་བཤད་པ་དབུ་མའི་སྙིང་པོ་བསྡུས་པ་ཞེས་བྱ་བ་བཞུགས་སོ།། ༄༅། །ན་མོ་མཉྫུ་ཤྲཱི་ཡེ། སྟོང་ཉིད་ཤིང་རྟའི་འགྲོས་ཆེན་བགྲངས་ཡས་ཀྱིས། ། དངོས་འཛིན་ནུབ་ཀྱི་རི་བརྒྱ་འགོངས་མཛད་ནས། །
བྱམས་དང་ཐུགས་རྗེའི་མཁའ་ལ་ལྷམ་མེ་བ། ། ཐུབ་ཆེན་ཉི་མ་དེ་ལ་ཕྱག་བགྱིའོ། ། འཇམ་དབྱངས་ཞལ་གྱིས་ལེགས་བཤད་རོ་བརྒྱ་པས། ། རྣམ་དཔྱོད་རོ་འཛིན་གཤིན་པོར་གྱུར་པ་ན། ། གཞུང་བརྩོམ་འགྲིན་པའི་ལྔ་སྒྲ་ཆེར་འབར་བ། ། རྒྱལ་བ་གཉིས་པས་དེང་འདིར་མགོན་མཛོད་ཅིག ། རྣམ་དཔྱོད་སྤོབས་པའི་ལང་ཚོར་མ་བཏང་བའི། ། བདག་བློ་ནམ་ཡང་མྱ་ངན་མེད་མ་ནི། ། འཕགས་རྣམས་དགེས་པའི་གཏམ་གྱིས་མཛའ་བོ་དང༌། ། མི་འབྲལ་འགྲོགས་པའི་རྩེ་དགའ་ལྷུར་བླངས་སོ། །
ཞེས་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས། འདིར་གང་བཤད་པར་བྱ་བའི་ཆོས་ནི། མགོན་པོ་ཀླུ་སྒྲུབ་ཀྱིས་མཛད་པའི་བསྟན་བཅོས། བྱང་ཆུབ་སེམས་ཀྱི་འགྲེལ་པ་ཞེས་བྱ་བ་དེའོ། ། འདི་ལ་གཉིས་ཏེ། བསྟན་བཅོས་འདི་གསལ་བར་འཆད་དགོས་པའི་རྒྱུ་མཚན་དང༌། དེ་བཤད་པ་དངོས་སོ། དང་པོ་ནི། ཁོ་བོའི་རྣམ་དཔྱོད་ཀྱིས་བསྟན་བཅོས་འདི་གསལ་པོར་མ་བཤད་ན། བསྟན་བཅོས་འདིས་གང་གི་འགྲེལ་པའི་བྱང་ཆུབ་ཀྱི་སེམས་དེ།
དོན་དམ་བྱང་ཆུབ་ཀྱི་སེམས་ཡིན་པར་མི་ཤེས་པ་དང༌། འདིར་འབྱུང་བའི་དོན་དམ་བྱང་ཆུབ་ཀྱི་སེམས་དེ་ཡང༌། ལུང་ཆོས་པ་སྤྱི་ལ་གྲགས་པའི་དོན་དམ་སེམས་བསྐྱེད་ལ་ངོས་འཛིན་པ་དང༌། འདི་ནས་བཤད་པའི་སེམས་བསྐྱེད་ཀྱི་ཆོ་ག་དེ། ཀུན་རྫོབ་སེམས་བསྐྱེད་ཀྱི་ཆོ་ག་ཡིན་པར་འཁྲུལ་པ་དང༌། དེ་དེར་མ་འཁྲུལ་པ་འགའ་ཞིག་གིས་ཀྱང་དོན་དམ་སེམས་བསྐྱེད་ཆོ་ག་ཀྱང་པས་བསྐྱེད་ནུས་པར་འཁྲུལ་པ་དང༌། བདག་ཡོད་པ་དབུ་མའི་རང་ལུགས་སུ་ཁས་ལེན་པ་དང༌། ཉན་ཐོས་ལ་གདམས་པའི་མདོ་ལས་ཆོས་ཀྱི་བདག་མེད་བསྟན་པ་དེ། ཉན་ཐོས་འཕགས་པས་ཆོས་ཀྱི་བདག་མེད་རྟོགས་པའི་སྒྲུབ་བྱེད་དུ་ཁས་ལེན་པ་དང༌། ཕྱི་རོལ་གྱི་དོན་ཚད་མས་གྲུབ་པ་དབུ་མ་ཐལ་འགྱུར་བའི་ལུགས་སུ་ཁས་ལེན་པ་དང༌།
སྣང་བ་སེམས་སུ་ཁས་ལེན་པ་དབུ་མ་པའི་གནས་སྐབས་ཀྱི་རང་ལུགས་སུ་ཡང་མི་འདོད་པ་དང༌། གཞན་དག་ལ་ལ་དེ་དེ་ལྟར་སྒོམ་པ་དེ་དབུ་མ་པས་མཐར་ཡང་མི་འགོག་པར་འདོད་པ་དང༌། དབུ་མ་པ་ཀུན་གཞིའི་རྣམ་ཤེས་ཐ་སྙད་དུ་ཡང་ཁས་མི་ལེན་པར་འདོད་པ་དང༌། དེས་དེ་ཁས་ལེན་པར་ཤེས་པ་ལ་ལ་དག་རྣམ་ཤེས་དེ། ཟག་བཅས་ཀྱིས་ངོ་བོ་ཐམས་ཅད་ཀྱི་གནས་སུ་འདོད་མི་འདོད་ཀྱི་སྒོ་ནས། ཁྱད་པར་འབྱེད་མི་ཤེས་པ། ཚོགས་དྲུག་ལས་རྫས་གཞན་དུ་གྱུར་པའི་ཀུན་གཞི་བདེན་གྲུབ་འདོད་མི་འདོད་ཀྱི་ཁྱད་པར་འབྱེད་པ་དང༌། ཀླུ་སྒྲུབ་ཞབས་ཀྱིས་དགོངས་པ་འཇིག་རྟེན་གྲགས་སྡེ་སྤྱོད་པའི་དབུ་མ་ཁོ་ནར་གནས་ཀྱི། རྣལ་འབྱོར་སྤྱོད་པའི་དབུ་མའི་ཚུལ་དུ་གཏན་མི་གནས་པར་འདོད་པ་དང༌། སེམས་བདེན་གྲུབ་འགོག་པ་ན།
དེ་ནང་ངམ། ཕྱི་རོལ་ལམ། དབྱིབས་སམ། ཁ་དོག་གམ། སྐྱེས་པའམ། བུད་མེད་སོགས་གང་དུ་ཡོད་ཅེས་དཔྱོད་པ་དེ་སོ་སོར་རྟོག་པའི་ཤེས་རབ་ཀྱི་སྤྱོད་ཡུལ་མ་ཡིན་པར་ཁས་ལེན་པ་དང༌། སོ་སོར་རྟོག་པའི་ཤེས་རབ་ཀྱིས་སྟོང་པ་ཉིད་དང་བདག་མེད་དོ་སྙམ་དུ། དབུ་མ་པའི་སྒོམས་ཡང་དག་པ་ཡིན་གྱིས། དེས་གང་དུ་ཡང་ཡིད་ལ་མི་བྱེད་པ་དེ། གཉིད་ལོག་པ་དང་ཁྱད་མེད་དུ་ཁས་ལེན་པ་དང༌།
ཐ་སྙད་དུ་ཡོད་ཅིང་དོན་དམ་པར་མེད་པ་དེ་དབུ་མའི་རང་ལུགས་སུ་ཁས་ལེན་པ་དང༌། སྟོང་ཉིད་ཀུན་རྫོབ་པ་དེ་དབུ་མའི་ལུགས་སུ་མི་འདོད་པ་དང༌། བདེན་གཉིས་ངོ་བོ་གཅིག་པ་དེ། དེའི་ལུགས་སུ་འདོད་པ་དང༌། ཇི་སྲིད་དོན་དམ་བདེན་པའི་རྣམ་གཞག་བྱེད་པ་དེ་སྲིད་དུ། དོན་དམ་བྱང་ཆུབ་ཀྱི་སེམས་དེའི་མཚན་གཞིར་ཁས་མི་ལེན་པ་དང༌། གཞུང་འདིར་སེམས་ཅན་དོན་བྱེད་ཀྱི་ཚུལ་ཁྲིམས་སུ་བཤད་པ་དེ་དག་དོན་དམ་བྱང་ཆུབ་ཀྱིས་སེམས་སྦྱོངས་པའི་རིམ་པ་ཉིད་དུ་བསྟན་པ་དེ་མི་ཤེས་པ་དང༌། ཀུན་རྫོབ་སེམས་བསྐྱེད་ཁོ་ནའི་དབང་དུ་བྱས་པར་འདོད་པའི་ལོག་པར་རྟོག་པ་དེ་དང་དེ་དག་སྔོན་དུ་བྱུང་ངོ༌། ། དེ་བས་ན་གཞུང་འདིའི་རྣམ་པར་བཤད་པ་རང་གིས་རྣམ་དཔྱོད་ཀྱིས་བརྟགས་ནས་ཚིག་ཟུར་ཕྱིན་པར་བཤད་པ་ན། ལོག་པར་རྟོག་པ་དེ་དང་དེ་དག་སེལ་ནུས་པ་ནི།
དབུ་མའི་སྙིང་པོ་རྣམ་པར་བཤད་པ་ཞེས་བྱ་བའི་རབ་ཏུ་བྱེད་པ་འདིའི་དགོས་པའོ། ། གཉིས་པ། བསྟན་བཅོས་ཀྱི་ཚིག་དོན་དངོས་བཤད་པ་ལ་གཉིས་ཏེ། བཤད་བྱའི་མདོ་བཀོད་པའི་སྒོ་ནས་བྱང་ཆུབ་ཀྱི་སེམས་ངོས་བཟུང་བ་དང༌། དེའི་རང་བཞིན་གཏན་ལ་ཕབ་ནས། དེ་ཉིད་རྒྱུད་ལ་ཇི་ལྟར་བསྐྱེད་པའི་ཚུལ་ལོ། ། དང་པོ་ནི། དངོས་པོ་ཐམས་ཅད་དང་བྲལ་བ། ཞེས་སོགས་ཤླཽ་ཀ་གཅིག་སྟེ། འདི་ནི་གསང་བ་འདུས་པའི་རྒྱུད་ཀྱི་བྱང་ཆུབ་སེམས་ཀྱི་ལེའུ་ལས་གསུངས་པ་ཡིན་ལ།
དེ་ཡང་ཡང་དག་པར་རྫོགས་པའི་སངས་རྒྱས་རིགས་དྲུག་པོ་རེ་རེས། བྱང་ཆུབ་ཀྱི་སེམས་ཀྱི་མི་འདྲ་བ་རེ་རེ་གསུངས་པ་ལས། འདིར་དྲངས་པ་དེ་ནི་རྣམ་པར་སྣང་མཛད་ཀྱིས་གསུངས་པའོ། ། དེ་དག་གི་རང་བཞིན་ཅི་ཞེ་ན། རང་གིས་སེམས་སྟོང་པ་ཉིད་ཀྱི་རང་བཞིན་གོ་སྟེ། རང་བཞིན་གྱི་འོད་གསལ་བ་དེའོ། ། སེམས་ཀྱི་རང་བཞིན་དེ་སྟོང་པ་ཉིད་ཡིན་པའི་ཤེས་བྱེད་ནི། གདོད་མ་ནས་མ་སྐྱེས་པའོ། ། དེའི་ཤེས་བྱེད་ཀྱང་གཟུང་འཛིན་གཉིས་དང་ཆོས་ཀྱི་བདག་མེད་པར་མཉམ་པ་ཉིད་ཡིན་པས་སོ། ། དེ་འདྲ་དེ་བྱང་ཆུབ་ཀྱི་སེམས་ཡིན་པའི་ཤེས་བྱེད་ནི།
སངས་རྒྱས་ཀྱི་ཡེ་ཤེས་དང་ངོ་བོ་དབྱེར་མེད་པའི་རྒྱུ་མཚན་ལས་ཡིན་ལ། དོན་དམ་པ་ཡིན་པའི་ཤེས་བྱེད་ནི། དངོས་པོ་ཐམས་ཅད་དང་བྲལ་བ། ཞེས་པ་ནི་མདོར་བསྟན་པ་སྟེ། ཟས་ཀྱི་དབང་དུ་བྱས་པའོ། ། དེ་ཉིད་འཆད་པ་ནི། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་པར་སྤངས། ། ཞེས་པ་སྟེ། དེ་དང་དེས་རང་བཞིན་གྱིས་རྣམ་པར་དག་པ་ལ།
སྤངས་པ་ཞེས་བརྗོད་པའོ། ། དེ་ལྟར་ན་དོན་དམ་བྱང་ཆུབ་ཀྱིས་སེམས་ཞེས་བྱ་བ་ནི། གཞི་ལམ་འབྲས་བུའི་གནས་སྐབས་ཐམས་ཅད་དུ་ངོ་བོ་ལ་ཁྱད་པར་མེད་པའི་སེམས་རང་བཞིན་གྱིས་འོད་གསལ་བ་དེ་ཉིད་ལ་བཤད་པ་ཡིན་གྱིས། གཞུང་དོན་གྱི་འཆད་ཚུལ་ལྟར། སྟོང་པ་ཉིད་མངོན་སུམ་དུ་རྟོགས་པའི་ཡེ་ཤེས་ཁོ་ན་ལ་འཆད་པ་ནི། འདི་སྐབས་ཀྱི་དོན་མིན་ཏེ། གཞུང་འདི་ཉིད་ལས། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང༌། ། བྱང་ཆུབ་སེམས་མཆོག་དེ་ཉིད་དང༌། །
སྟོང་པ་ཉིད་དུ་བཤད་པ་ཡིན། ། ཞེས་བཤད་པས་སོ། ། གཉིས་པ་ལ་བཞི་སྟེ། དོན་དམ་བྱང་ཆུབ་ཀྱི་སེམས་ཇི་ལྟར་རྒྱུད་ལ་བསྐྱེད་པའི་ཚུལ་དང༌། སེམས་དེའི་རང་བཞིན་གཏན་ལ་དབབ་པ་དང༌། སེམས་དེ་བསྐྱེད་ནས་སེམས་ཅན་ཀྱི་དོན་ངེས་པར་བྱེད་དགོས་པའི་ཚུལ་དང༌། བྱང་ཆུབ་ཀྱི་སེམས་དེ་ལ་བསྔགས་པ་བརྗོད་པའི་སྒོ་ནས་འཇུག་བསྡུ་བའོ། ། དང་པོ་ལ་གཉིས་ཏེ། ཀུན་རྫོབ་ཀྱི་རྣམ་པ་ཅན་སྨོན་ལམ་གྱིས་སྒོ་ནས་བཟུང་བ་དང༌། དོན་དམ་གྱིས་རང་བཞིན་ཅན་བསྒོམས་སྟོབས་ཀྱིས་མྱོང་བར་བྱ་བའོ། །
དང་པོ་ནི། སངས་རྒྱས་བཅོམ་ལྡན་འདས་རྣམས་དང༌། བྱང་ཆུབ་སེམས་དཔའ་ཆེན་པོ་དེ་རྣམས་ཀྱིས། ཇི་ལྟར་བྱང་ཆུབ་ཆེན་པོར་ཐུགས་བསྐྱེད་པ་དེ་བཞིན་དུ། བདག་གིས་ཀྱང་དུས་འདི་ནས་བཟུང་སྟེ། བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ། བྱང་ཆུབ་ཆེན་པོར་སེམས་བསྐྱེད་པར་བགྱིའོ། ། ཞེས་བརྗོད་པར་བྱའོ། ། དགོས་པ་སྤྱིའི་ཕྱིར་དུ་བསྐྱེད་ན། སེམས་ཅན་ངན་སོང་ལས་མ་བསྒྲལ་བ་རྣམས་བསྒྲལ་བ་དང༌།
འཁོར་བ་ལས་མ་གྲོལ་བ་རྣམས་དགྲོལ་བ་དང༌། སྟོང་ཉིད་སྙིང་རྗེའི་སྙིང་པོ་ཅན་གྱིས་དབུགས་མ་བྱུང་རྣམས་དབུགས་དབྱུང་བ་དང༌། སངས་རྒྱས་ཀྱི་སར་ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདས་པའི་ཕྱིར་དུའོ། ། གཉིས་པ་བྱང་ཆུབ་སེམས་དཔའ་གསང་སྔགས་ཀྱི་སྒོར་སྤྱད་པ་སྤྱོད་པ་རྣམས་ཀྱི། བཤད་མ་ཐག་པ་དེ་ལྟར་ཀུན་རྫོབ་ཀྱི་རྣམ་པ་སྟེ། མོས་པ་ཡིད་ལ་བྱེད་པའི་ཚུལ་གྱིས། དོན་དམ་བྱང་ཆུབ་ཀྱི་སེམས་སྨོན་པའི་རང་བཞིན་ཅན་ཏེ། སྨོན་ལམ་གྱི་ཚུལ་དུ་བསྐྱེད་ནས་དོན་དམ་པའི་བྱང་ཆུབ་ཀྱི་སེམས་དེ་ཁོ་ན་ཉིད་ཡིད་ལ་བྱེད་པ་ནི། བསྒོམས་པའི་སྟོབས་ཀྱིས་ཉམས་སུ་མྱོང་ཞིང་བསྐྱེད་པར་བྱ་བ་ཡིན་ལ། དེ་ལ་ཡང་སྔོན་དུ་ཐོས་བསམ་གྱིས་གཏན་ལ་འབེབས་དགོས་པ་དེའི་ཕྱིར།
སེམས་དེའི་རང་བཞིན་བཤད་པར་བྱའོ། ། དེ་ལྟར་དེ་མ་ཐག་པའི་གཞུང་འདི་དག་འགྱུར་འགའ་ཞིག་ན་མི་སྣང་ཡང༌། པ་ཚབ་ཀྱི་འགྱུར་སོགས་བདུན་ཙམ་དང་མཐུན་པར་སྣང་ལ། གཞན་སློབ་དཔོན་གྱིས་གཞུང་དུ་མ་ནས་དེ་ལྟར་བཤད་པ་ཡིན་ནོ། ། དེ་དག་ལ་གཞན་དག་གིས་ནོར་བ་འདི་ལྟར་བྱས་ཏེ། དོན་དམ་སེམས་བསྐྱེད་ཆོ་གའི་སྒོ་ནས་ལེན་པ་མེད་དོ། ། ཞེས་ཟེར་བ་དང༌། འདིར་ཀུན་རྫོབ་ཀྱི་རྣམ་པས་ཞེས་བཤད་པས། ཆོ་ག་འདི་ཀུན་རྫོབ་སེམས་བསྐྱེད་ཀྱི་ཆོ་ག་ལ་སྦྱོར་དགོས་པ་ཡིན་ནོ། ། ཞེས་ཟེར་བ་དང༌།
འདིར་བྱང་ཆུབ་སེམས་དཔའ་གསང་སྔགས་ཀྱི་སྒོར་སྤྱོད་པ་ཞེས་འབྱུང་བས། འདི་སྔགས་ལུགས་ཁོ་ན་ཡིན་གྱིས། ཕར་ཕྱིན་ཐེག་པ་ན་དོན་དམ་སེམས་བསྐྱེད་ཀྱི་ཆོ་ག་མེད་དོ་ཞེས་འཆད་པ་དག་འབྱུང་ངོ༌། དང་པོ་རིགས་པ་མིན་ཏེ། བདག་ཉིད་ཆེན་པོ་འདི་ཉིད་ཀྱིས་རིམ་པ་ལྔ་པའི་བཞི་པ་ལས། སློབ་མ་བཟང་པོ་སྐལ་ལྡན་མན་ངག་ཐོབ། ། ཐལ་སྦྱར་ལག་པ་མེ་ཏོག་འཛིན་པ་ཡིས། ། བྱང་ཆུབ་སེམས་ནི་དོན་དམ་ཞེས་བྱ་བ། ། བླ་མ་ལ་ནི་སླར་ཡང་བླང་བར་བྱ། ། དངོས་པོ་ཐམས་ཅད་དང་བྲལ་བ། །
ཕུང་པོ་ཁམས་དང་སྐྱེ་མཆེད་དང༌། གཟུང་དང་འཛིན་པ་རྣམ་པར་སྤངས། ། ཆོས་བདག་མེད་དང་མཉམ་ཉིད་པས། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་གསུངས་སོ། ། དེ་ནས་རང་དང་རྗེས་མཐུན་ཡོན། ། བླ་མ་ལ་ནི་དབུལ་བྱ་སྟེ། ། རིན་ཆེན་ཁྱིམ་དང་གླང་པོ་རྟ། ། ཞེས་ཆོ་གའི་སྒོ་ནས་ལེན་པ་གསལ་བར་གསུངས་པ་དང་འགལ་བའི་ཕྱིར་རོ། །
གཉིས་པ་ཡང་མི་རིགས་སྟེ། འདིར་དེའི་ཆོ་ག་འཆད་པ་སྐབས་སུ་མ་བབས་པའི་ཕྱིར་དང༌། འོག་ནས་དེའི་རང་བཞིན་བཤད་པར་བྱའོ། ། ཞེས་པ་ཡང༌། ཀུན་རྫོབ་སེམས་བསྐྱེད་ཀྱི་རང་བཞིན་ལ་འཆད་རིགས་པར་བྱ་བའི་ཕྱིར་དང༌། ཀུན་རྫོབ་ཀྱི་རྣམ་པས་ཞེས་བཤད་པ་ཙམ་གྱིས། ཀུན་རྫོབ་སེམས་ཀྱི་ཆོ་གར་སྦྱོར་དགོས་ན། སྨོན་པའི་རང་བཞིན་ཅན་ཞེས་བཤད་པས། སྨོན་པ་སེམས་བསྐྱེད་ཀྱི་ལེན་ཚུལ་ལ་སྦྱོར་དགོས་པར་ཧ་ཅང་ཐལ་བའི་ཕྱིར་རོ། ། གསུམ་པ་ཡང་མི་རིགས་ཏེ།
བསྟན་བཅོས་མཛད་པའི་སློབ་དཔོན་འདི་ཉིད་ཀྱིས། དོན་དམ་བྱང་ཆུབ་ཀྱི་སེམས་ལེན་པའི་ཆོ་ག་མཚན་ཉིད་ཐེག་པའི་ལུགས་སུ་སྦྱར་བའི་བསྟན་བཅོས་མཛད་པའི་ཕྱིར་དང༌། དཔང་སྐོང་ཕྱག་རྒྱ་པ་ཞེས་པའི་མདོ་ལས་ཀྱང༌། འདི་ལེན་པའི་ཆོ་ག་གསལ་པོར་བཤད་པའི་ཕྱིར་རོ། ། དེ་ལྟ་ན་ཡང་འདིར་བཤད་པ་ནི་གསང་སྔགས་ཀྱི་ལུགས་ཡིན་ལ། ཀུན་རྫོབ་ཀྱི་རྣམ་པས་ཤེས་པ། ཟླ་བ་དང་རྡོ་རྗེའི་རྣམ་པ་ལ་སེམས་གཉིས་ཀྱི་ངོ་བོར་མོས་པའོ། ། དེ་ལྟར་བཤད་པ་ན། བྱང་ཆུབ་སེམས་དཔའ་ཞེས་པས་འཇིག་རྟེན་གྱིས་གང་ཟག་ཀུན་རྫོབ་བྱང་ཆུབ་དུ་སེམས་བསྐྱེད་ཟིན་པ་ཞིག་བསྟན། གསང་སྔགས་ཀྱི་སྒོར་ཞེས་སོགས་ཀྱིས།
དོན་དམ་སེམས་བསྐྱེད་ལེན་ཚུལ་སྔགས་ལས་འབྱུང་བ་བཞིན་བསྟན། འོ་ན་དེ་ལྟར་བླངས་པ་ཙམ་གྱིས་རྒྱུད་ལ་སྐྱེས་པ་ཡིན་ནམ་སྙམ་པ་ལ། དེ་མིན་གྱི། བསྒོམས་པའི་སྟོབས་ཀྱིས་བསྐྱེད་དགོས་པ་ཡིན་ནོ་ཞེས་འཆད་པ་ནི། དོན་དམ་པའི་ཞེས་སོགས་སོ། ། དེ་ཉིད་དོན་སེམས་བསྐྱེད་ལ་ཆོ་ག་ཡོད་པ་དང༌། ཆོ་ག་ཙམ་གྱིས་སྐྱེད་མི་ནུས་པའི་ཁྱད་པར་ཕྱེད་དགོས་པ་ཡིན་ཏེ། རྗེ་བཙུན་ས་སྐྱ་པའི་གསུང་གིས། དོན་དམ་སེམས་བསྐྱེད་ཅེས་བྱ་བ། ། བསྒོམས་པའི་སྟོབས་ཀྱིས་སྐྱེ་མོད་ཀྱིས། །
ཆོ་གའི་སྒོ་ནས་འདི་མི་སྐྱེད། ཞེས་དང༌། འདི་ལ་སྦྱོར་དངོས་རྗེས་གསུམ་གྱི། ། ཆོ་ག་རྒྱལ་བས་གསུང་པ་མེད། ། ཅེས་གསུང་པ་ལྟར་རོ། ། དེ་ཡང་དངོས་གཞི་དང༌། རྗེས་ཀྱི་ཆོ་ག་མ་བཤད་པ་ཉི་ཤུས་པའི་གཙོ་བོ་ཡིན་ཞིང༌། བཤད་མ་ཐག་པའི་ཆོ་ག་དེ་ནི། དོན་དམ་སེམས་བསྐྱེད་དམ་བཅའ་བཅས་པ་ཙམ་གྱི་སྒོ་ནས་ལེན་པའི་ཆོ་གར་བཞེད་པ་ཡིན་ཏེ། ཇི་སྐད་དུ།
གལ་ཏེ་བརྒྱ་ལ་གསུངས་སྲིད་ཀྱང༌། ། དམ་བཅའ་ཡིན་གྱིས་ཆོ་ག་མིན། ། དཔེར་ན་སྦྱིན་པ་བཏང་བར་བྱ། ། ཞེས་གསུངས་སོ། ། གཉིས་པ་དེའི་རང་བཞིན་གཏན་ལ་ཕབ་པ་ལ་གསུམ་སྟེ། མཆོད་པར་བརྗོད་ཅིང༌། རྩོམ་པར་དམ་བཅའ་བ་དང༌། དེའི་རང་བཞིན་བཤད་ནས་དེ་བསྒོམས་དགོས་པར་བསྟན་པ། དེ་ལྟར་སྒོམས་པས་འཁོར་བ་འཇིག་ཅིང༌། མི་གནས་མྱ་ངན་ལས་འདས་པ་མངོན་དུ་བྱེད་པའི་ཕན་ཡོན་ནོ། །
དང་པོ་ནི། བཏུད་པ་སྟེ་ཕྱག་འཚལ་བའོ། ། གང་ལ་ན་དཔལ་ལྡན་རྡོ་རྗེ་བསྣམས་སྟེ་འཆང་ལའོ། ། དེའི་རང་བཞིན་ཅི་ཞེ་ན། དོན་དམ་པའི་བྱང་ཆུབ་ཀྱི་བདག་ཉིད་ཀྱི་དངོས་པོའོ། ། འདིའང་གཞི་ལམ་འབྲས་བུའི་གནས་སྐབས་ཀུན་ལ་ཡོད་མོད་ཀྱི། སྔ་མ་གཉིས་ལ་སྐུ་གསུམ་ལྷུན་གྲུབ་དུ་མ་ཚང་བས། མཚན་ཉིད་པ་ནི་འབྲས་དུས་ཀྱི་དེ་ཁོ་ནའོ། ། དེ་ལྟར་བྱས་ནས་བཤད་དོ། ། གང་གིས་ན་བསྟན་བཅོས་མཛད་པ་བདག་གིས་སོ། །
གང་ན་དོན་དམ་པ་བྱང་ཆུབ་ཀྱི་སེམས་ཇི་ལྟར་བསྒོམས་ན་ནིའོ། ། དེ་སྒོམ་པའི་བྱེད་ལས་ཅི་ཞེ་ན་སྲིད་པ་འཇིག་པའོ། ། འདིར་སྲིད་པ་ནི་གཉིས་ཏེ། ལས་དང་ཉོན་མོངས་པའི་དང༌། མ་རིག་བག་ཆགས་ཀྱི་སའི་འོ། ། དེ་ལྟར་ན་རྐང་པ་དང་པོས་བསྟན་བཅོས་འདིའི་བརྗོད་བྱ་དང༌། གཉིས་པའི་ཕྱེད་ཀྱིས་ཉིང་དགོས་བསྟན་ལ་དགོས་འབྲེལ་གཉིས་ཤུགས་ལ་མཚོན་ནོ། ། གཉིས་པ་ལ་གཉིས་ལས། བསྟན་པ་དང་བཤད་པའོ། ། དང་པོ་ལ་གཉིས་ཏེ།
བྱང་ཆུབ་ཀྱི་སེམས་ངོས་བཟུང༌། དེ་བསྒོམ་བྱར་བསྟན་པའོ། ། དང་པོ་ནི། བཞེད་དོ། ། གང་གིས་ན་སངས་རྒྱས་རྣམས་ཀྱིས་སོ། ། གང་ན་དོན་དམ་བྱང་ཆུབ་ཀྱི་སེམས་དེའོ། ། ཚུལ་ཇི་ལྟར་དུ་ན། གློ་བུར་གྱིས་རྟོག་པ་རྣམས་ཀྱིས་མ་སྒྲིབས་ཤིང༌། རྟག་ཏུ་རང་བཞིན་གྱིས་རྣམ་པར་དག་པའི་སྟོང་པ་ཉིད་ཀྱི་མཚན་ཉིད་དེ་འཛིན་པར་བཞེད་དོ། ། རྟོག་པའི་ཇི་ལྟ་བུ་ཞེ་ན།
གང་གི་བདག་དང་ཕུང་སོགས་ཆོས་སུ་ཞེན་པའི་རྣམ་རིག་གོ ། གཉིས་པ་ནི། དོན་དམ་བྱང་སེམས་སྨོན་ལམ་གྱི་སྒོ་ནས་སྐྱེས་པའི་བྱང་སེམས་དེ་ཆོས་ཅན། སྙིང་རྗེས་བརླན་པའི་སེམས་ཀྱིས་ནི་འབད་པས་ཇི་ལྟར་བསྐྱེད་པའི་དོན་དམ་བྱང་སེམས་དེ་བསྒོམས་པར་བྱ་དགོས་པ་ཡིན་ཏེ། ཐུགས་རྗེའི་བདག་ཉིད་ཅན་སངས་རྒྱས་རྣམས་ཀྱིས་སྔོན་དོན་དམ་བྱང་ཆུབ་ཀྱི་སེམས་ནི་རྟག་ཏུ་འབད་པས་བསྒོམ་པའི་རྒྱུ་ལས་འབྲས་བུ་མི་གནས་པའི་མྱང་འདས་མངོན་དུ་མཛད་པའི་ཕྱིར་རོ། ། གཉིས་པ་བཤད་པ་ལ་གསུམ་སྟེ། བྱང་ཆུབ་ཀྱི་སེམས་དེ་བདག་ཉིད་ཀྱིས་ཇི་ལྟར་སྟོང་པའི་ཚུལ། སྟོང་པ་ཉིད་དེ་གོམ་བྱེད་ཀྱི་བློས་ཇི་ལྟར་བསྒོམས་པ། དེ་ལྟར་གོམས་པས་རྟག་ཆད་ལས་གྲོལ་བའོ། ། དང་པོ་ནི།
མུ་སྟེགས་ཀྱིས་གང་བརྟགས་པའི་བདག་དེ་རིགས་པས་རྣམ་པར་དཔྱད་པ་ན། ཕུང་པོ་ཀུན་གྱི་ནང་རྣམས་ན་གང་ཞིག་ནས་ཀྱང་རྙེད་པ་མིན་པ་ཉིད་དོ། ། ཇི་ལྟར་ཞེ་ན། ཉེར་ལེན་གྱི་ཕུང་པོའི་སྟེང་ནས། ཕུང་པོ་རྣམས་ཁོ་ན་ཐ་སྙད་དུ་ཡོད་ཀྱི། དེ་ཡང་ཆོས་ཅན། བདག་གི་ངོ་བོ་མིན་ཏེ། རྟག་པ་མིན་པའི་ཕྱིར་རོ། ། དེས་བདག་ཕུང་རྫས་གཅིག་བཀག་པའོ། ། གལ་ཏེ་མ་ཡིན་ཀྱང་དེ་གཉིས་རྫས་གཞན་རྟེན་དང་བརྟེན་པའི་ཚུལ་དུ་ཡོད་དོ་ཞེ་ན།
དེ་ཡང་ཡོད་པ་མིན་ཏེ། གྲུབ་པའི་མཐའ་འགར་ཡང༌། རྟག་པ་དང་མི་རྟག་པ་གཉིས་རྟེན་དང་བརྟེན་པའི་དངོས་པོར་རིག་པ་མེད་པའི་ཕྱིར། གཉིས་པ་ལ་གཉིས་ཏེ། ཁྱད་གཞི་མི་འཐད་པ་དང༌། འཐད་ཀྱང་དེ་བྱེད་པ་པོར་མི་འཐད་པའོ། ། དང་པོ་ནི། གལ་ཏེ་བདག་མེད་ན་ལས་བྱེད་པ་པོ་མི་འཐད་དོ་ཞེ་ན། ཁྱད་གཞི་བདག་ཅེས་བྱ་བ་དེ་ཡོད་པ་མིན་ན། ཁྱད་ཆོས་བྱེད་པ་པོ་ཞེས་བྱ་བ་ག་ལ་བརྟག་སྟེ།
འཇིག་རྟེན་ན་ནི་ཆོས་ཅན་ཡོད་ན། ཆོས་རྣམས་ལ་དཔྱོད་པ་འཇུག་གི གཞན་དུ་མ་ཡིན་པའི་ཕྱིར། གཉིས་པ་ལ་དོན་བྱེད་མི་ནུས་པའི་རྟགས་ཀྱིས་དགག་པ་དང༌། རྟག་ན་དངོས་པོར་འགལ་བའི་རྟགས་ཀྱིས་དགག་པའོ། ། དང་པོ་ནི། ངར་འཛིན་གྱིས་བཏགས་པའི་དངོས་པོ་བདག་དེ་ཆོས་ཅན། ཕྱི་དང་ནང་གང་དུ་ཡང་ནི་དངོས་པོར་མེད་པ་ཉིད་དོ། ། གང་གིས་ཕྱིར་ན་རྟག་པར་ཁས་བླངས་པས་རིམ་པ་དང༌། གཅིག་ཆར་གྱིས་དོན་བྱེད་པ་རུང་བ་མིན་པ་དེ་ནི།
གལ་ཏེ་དེས་དོན་བྱེད་ནུས་ན་བདག་དེ་ནི་ཆོས་ཅན། གཅིག་ཆར་དུ་འབྲས་བུའི་དངོས་པོ་འབྱིན་པར་འགྱུར་ཏེ། ཇི་སྟེ་རྐྱེན་ལ་ལྟོས་ཏེ། མི་ལྟོས་པར་འབྲས་བུ་སྐྱེད་པའི་ཕྱིར། རྟགས་ཁས་བླངས་ཏེ། གང་ཞིག་དངོས་པོ་གཞན་ནས་དོན་བྱེད་པ་ནི། རྟག་པ་དང་ནུས་ལྡན་གཉིས་ཚོགས་མ་ཡིན་པའི་ཕྱིར། གཉིས་པ་ནི། གལ་ཏེ་བདག་དངོས་པོར་འདོད་ན་རྟག་པ་མིན་དགོས་ཏེ། དངོས་པོ་རྣམས་རྟག་ཏུ་སྟེ།
དུས་ནམ་ཡང་སྐད་ཅིག་མ་ཉིད་ཡིན་པའི་ཕྱིར། དེའི་རྟགས་ནི་གོང་དུ་རྟག་པ་ལ་དོན་བྱེད་པ་འགོག་པའི་རྟགས་ཀྱིས་བསྒྲུབས་ཟིན་ནོ། ། གལ་ཏེ་བདག་མེད་ན། འཇིག་རྟེན་གྱི་བདག་བྱེད་པ་པོར་མི་རུང་ངོ་ཞེ་ན། བདག་དང་གང་ཟག་སོགས་བྲལ་བའི་འཇིག་རྟེན་ནི་ཆོས་ཅན། ཐ་སྙད་དུ་བྱེད་པ་པོ་མེད་པ་མིན་ཏེ། གང་གིས་ཕྱིར་ན། མི་རྟག་པའི་དངོས་པོ་ལ་བྱེད་པ་པོ་རུང་བ་ཉིད་བཀག་པ་མེད་པའི་ཕྱིར། དེ་ཡང་ཇི་སྐད་དུ། འགྲོ་བ་མ་ལུས་ལས་ལས་སྐྱེས་པར་གསུངས། །
ཞེས་བཤད་པ་དང་མཐུན་ནོ། ། གཉིས་པ་ཆོས་ཀྱི་བདག་འགོག་པ་ལ་གཉིས་ཏེ། བསྟན་པ་དང་བཤད་པའོ། ། དང་པོ་ནི། ཕུང་པོ་དང༌། ཁམས་དང༌། སྐྱེ་མཆེད་དང༌། གཟུང་བ་དང་འཛིན་པ་ནི། བློ་ཡིས་ཏེ་ཤེས་རབ་ཀྱི་འཇོམས་པར་འགྱུར་རོ། ། གཉིས་པ་ལ་གསུམ་སྟེ།
ཉན་ཐོས་ཀྱི་དབང་དུ་བྱས་ནས་ཆོས་གསུམ་རང་བཞིན་གྱིས་ཡོད་པར་གསུངས་པའི་ཚུལ། བྱང་སེམས་ཀྱི་དབང་དུ་བྱས་ནས་ཆོས་གསུམ་སྣང་ལ་རང་བཞིན་མེད་པར་གསུངས་པའི་ཚུལ། ཆོས་གསུམ་རང་བཞིན་གྱིས་ཡོད་པ་འགོག་བྱེད་ཀྱི་རིགས་པ་རྒྱས་པར་བཤད་པའོ། ། དང་པོ་ནི། འོ་ན་ཆོས་གསུམ་ཤེས་རབ་ཀྱིས་འཇོམས་ནུས་ན། མདོ་ལས་ཆོས་གསུམ་ཡོད་པར་གསུངས་པ་དང་འགལ་ལོ་ཞེ་ན། མིན་ཏེ། ཕན་པར་བཞེད་པས་སངས་རྒྱས་རྣམས་ཀྱིས་ནི། གཟུགས་དང་ཚོར་བ་དང༌། འདུ་ཤེས་དང༌།
འདུ་བྱེད་དང༌། རྣམ་པར་ཤེས་པ་སྟེ། ཕུང་པོ་གསུམ་རང་བཞིན་གྱིས་ཡོད་པ་དེ་ལྟར་དུ། ཉན་ཐོས་རྣམས་ལ་གསུང་ལ། འདིར་ནི་ཐེག་པ་ཆེན་པོའི་དབང་དུ་བྱས་ནས་འཆད་དགོས་པའི་ཕྱིར། གཉིས་པ་ནི། འདིར་ཕུང་པོ་ལྔ་རང་བཞིན་གྱིས་མ་གྲུབ་པར་ཁས་ལེན་ཏེ། རྐང་གཉིས་མཆོག་གིས་རྟག་དུ་ཡང་སྟེ། ངེས་པར་གཟུགས་ནི་དབུ་བ་བརྡོལ་འདྲར་སྣང་བ་དང༌། ཚོར་བ་ཆུའི་ཆུ་བུར་དང་འདྲ་བ་དང༌།
འདུ་ཤེས་སྨིག་རྒྱུ་དང་མཚུངས་ཤིང༌། འདུ་བྱེད་ཆུ་ཤིང་དང་འདྲ་ལ་རྣམ་པར་ཤེས་པ་སྒྱུ་མ་ལྟ་བུ་ཞེས་ཕུང་པོ་རང་བཞིན་མེད་པར་བསྟན་པ་དེ་ལྟ་བུ། བྱང་ཆུབ་སེམས་རྣམས་ལ་བཤད་པའི་ཕྱིར། གསུམ་པ་ལ་ཆོས་གསུམ་པོ་སོ་སོའི་མཚན་གཞི་ངོས་བཟུང་བ། དེ་རང་བཞིན་གྱིས་ཡོད་པ་འགོག་བྱེད་ཀྱི་རིགས་པ་རྒྱས་པར་བཤད་པའོ། ། དང་པོ་ནི། འབྱུང་ཆེན་བཞིའི་རང་བཞིན་ཅན། ། གཟུགས་ཀྱི་ཕུང་པོ་རབ་ཏུ་བཤད། ། ཅེས་པས་གཟུགས་ཀྱི་ཕུང་པོ་ངོས་བཟུང་ནས། དེའི་ལྷག་མར་གྱུར་པའི་དངོས་པོ་རྣམས་ནི།
གཟུགས་མེད་པའི་ཕུང་པོ་ཉིད་དུ་ནི་གྲུབ་བོ། ། དེའི་ཤེས་བྱེད་ཀྱང༌། མེད་ན་མི་འབྱུང་ངེས་ཕྱིར་ཞེས་པ་སྟེ། མྱོང་བའི་ཆ་མེད་ན། ཚོར་བ་མི་འབྱུང་བ་ལ་སོགས་པའོ། ། ཕུང་པོའི་མཚན་གཞི་བཤད་པ་དེ་དག་རྣམས་ཀྱིས་མིག་དང་གཟུགས་ཀྱི་ཁམས་སོགས་བཅོ་བརྒྱད་མཚོན་པར་ནུས་ལ། ཁམས་བཅོ་བརྒྱད་པོ་རྣམས་སུ་གང་བཤད་པ་དེ་དག་ཉིད་ནི། སྐྱེ་མཆེད་བཅུ་གཉིས་དང་ནི་གཟུང་བ་དང་འཛིན་པར་ཡང་ནི་ཤེས་པར་བྱའོ། ། གཉིས་པ་ལ་གསུམ་སྟེ། ཕྱི་དོན་བདེན་མེད་དུ་སྒྲུབ་བྱེད་ཀྱི་རིག་པ་དང༌།
རང་རིག་པའི་ཤེས་པ་བདེན་མེད་དུ་སྒྲུབ་བྱེད་ཀྱི་རིགས་པ་དང༌། སྤྱིར་སེམས་ཙམ་བདེན་མེད་དུ་བསྒྲུབ་བྱེད་ཀྱི་རིགས་པའོ། ། དང་པོ་ལ་གསུམ་སྟེ། བསྟན་པ་དང༌། བཤད་པ་དང༌། རྩོད་པ་སྤངས་ཏེ། ཕྱི་རོལ་གྱིས་དོན་མེད་པར་གྲུབ་པའོ། ། དང་པོ་ནི། དོན་སྨྲ་བ་ན་རེ། ཕྱི་རོལ་གྱི་དོན་ཡོད་དེ།
དོན་སྣང་གི་ཤེས་པ་རེས་འགའ་སྐྱེ་བའི་ཕྱིར་ཞེས་ཟེར་རོ། ། གཟུགས་རྡུལ་དེ་ནི་ཆོས་ཅན། དབང་ཤེས་སྐྱེད་བྱེད་མིན་ཏེ། དབང་པོ་ལས་འདས་པ་སྟེ། ཚད་མས་མ་དམིགས་པའི་ཕྱིར་རོ། ། གཉིས་པ་ལ་རགས་པ་རགས་པ་མི་འཐད་པ་དང༌། རྡུལ་ཕྲ་མོ་མི་འཐད་པའོ། ། དང་པོ་ནི། རྡུལ་མང་པོ་འདུས་པ་དབང་ཤེས་དེ་རྣམས་ཀྱི་སྐྱེད་བྱེད་དོ། ། ཅེ་ན།
ཚོགས་པ་དེ་ཡང་ཆོས་ཅན། ཡོད་པར་མི་འདོད་དེ། སོ་སོར་རྟོག་པའི་ཤེས་རབ་ཀྱི་བརྟགས་པ་ན། མ་དམིགས་པའི་ཕྱིར་རོ། ། གཉིས་པ་ནི་དེས་དེ་མ་དམིགས་ཀྱང༌། རྡུལ་ཕྲན་ནི་བློས་གཞིག་པར་མི་ནུས་སོ་ཞེ་ན་མིན་ཏེ། ཕྱོགས་བཅུའི་དབྱེ་བས་ཕྱེ་བ་ཡིས་རྡུལ་ཕྲན་ལ་ཡང་ཆ་ཤས་ཀྱི་དབྱེ་བ་མཐོང་ལ། གང་ལ་ཆ་ཤས་ཀྱིས་བཏགས་པ་དེར་ནི་རྡུལ་ཕྲན་ཇི་ལྟར་འདོད་དེ། མ་དམིགས་པའི་ཕྱིར་རོ། ། གསུམ་པ་ནི།
ཕྱི་རོལ་གྱི་དོན་མེད་ན་འཕྲལ་གྱི་འཁྲུལ་རྒྱུས་མ་བསླད་པའི་ཤེས་པ་འགལ་ལོ་ཞེ་ན། དོན་དུ་སྣང་བ་རྣམ་པ་ཡིན་པའི་གཏན་ཚིགས་དང༌། རྨི་ལམ་ལ་དོན་མེད་ཀྱང་དོན་སྣང་གི་ཤེས་པ་སྐྱེ་བའི་དཔེའོ། ། དང་པོ་ནི། དོན་ཡོད་པའི་སྒྲུབ་བྱེད་དེ་ལ་ཁྱབ་པ་མ་ངེས་ཏེ། ཕྱི་རོལ་གྱི་དངོས་པོ་གཅིག་ཉིད་དུ་འདོད་པ་དེ་ལ་ཡང༌། རྣམ་པ་སྣང་ཚུལ་ཐ་དད་པའི་ཤེས་པ་འཇུག་པར་འགྱུར་བས་སོ། ། དེའི་ཤེས་བྱེད་ཀྱི་དཔེ་ནི། ཡིད་འོང་དུ་འདོད་པའི་གཟུགས་ནི་གང་ཡིན་པ་དེ་ཉིད་གཞན་དུ་སྣང་བར་འགྱུར་བར་མཐོང་བ་དང༌། གཟུགས་ནི་གང་ཡིན་པ་དེ་ཉིད།
གཞན་ལ་གཞན་སྣང་བར་འགྱུར་བར་མཐོང་བ་དང༌། བུད་མེད་ཀྱི་རོའི་གཟུགས་སུ་འདོད་པ་ནི་གཅིག་པུ་ལ་ཀུན་དུ་རྒྱུ་སྟེ་རྣལ་འབྱོར་པ་དང༌། ཆགས་ཅན་དང་ཁྱི་རྣམས་ཀྱི་རོ་དང༌། འདོད་བྱ་དང༌། བཟའ་བ་ཞེས་བྱ་བའི་རྣམ་པར་རྟོག་པ་གསུམ་འདྲེན་པ་ཡིན་ནོ། ། དེ་དག་གིས་ནི་བྱེ་བྲག་ཏུ་སྨྲ་བས་དོན་རྣམ་མེད་དུ་འཛིན་པའི་འདོད་པ་བཀག་པའོ། ། གཉིས་པ་ནི་ཕྱི་རོལ་གྱི་དོན་ཡོད་པར་མཚུངས་པ་ཡིན། དེར་སྣང་གི་ཤེས་པ་སྐྱེད་པའི་བྱེད་པ་མིན་ཏེ། རྨི་ལམ་གྱི་ཤེས་པ་ལ་ཕན་གནོད་མེད་པ་བཞིན་ནོ། ། དེ་ལས་གཞན་ན་རྨི་ལམ་གྱི་ཤེས་པ་ལ་སྣང་བའི་དོན་ཡོད་པར་འགྱུར་ཏེ།
རྨི་ལམ་དང༌། སད་པའི་གནས་སྐབས་ཀྱི་ཤེས་པ་གཉིས་ལ་དོན་དེ་དང་དེར་བྱེད་པར་སྣང་བ་ལ་ཁྱད་པར་མེད་ཅིང༌། སྣང་བ་སྐྱེ་བས་དོན་ལ་རག་ལས་པའི་ཕྱིར། དེ་ནི་མདོ་སྡེ་པ་རྣམ་པ་གཏོད་བྱེད་ཀྱི་རྒྱུ་དོན་གཞན་ཡོད་པར་འདོད་པ་དེ་བཀག་པའོ། ། མདོར་ན་རྣམ་ཤེས་ལས་ནི་ཐ་དད་པར་ཕྱི་རོལ་གྱི་དོན་འགའ་ཡང་མེད་དེ། གཟུང་བ་དང་འཛིན་པ་གཉིས་སྣང་བའི་ངོ་བོ་འཁྲུལ་བ་ཡིས། རྣམ་ཤེས་ལ་སྣང་བ་གང་ཡིན་པ་དེ་ཉིད་ལ་དོན་དུ་ཞེན་པ་ཡིན་པའི་ཕྱིར། དེ་ཡི་ཕྱིར་དངོས་པོའི་ངོ་བོ་ནི་ཕྱི་དོན་ཀུན་ཏུ་མེད་བཞིན་དུ་ཤེས་སོ་སོ་ལ་གཟུགས་སྒྲ་སོགས་སོ་སོར་སྣང་བ་འདི། གཟུགས་སོགས་ཀྱི་རྣམ་པར་རྗེས་ཀྱི་རྟོག་པ་ལ་སྣང་ཞིང་ཞེན་པར་འགྱུར་བ་ཡིན་ནོ། ། ཤེས་བྱེད་ཀྱི་དཔེ་ནི་ཇི་ལྟར་ན།
སྐྱེ་བོ་སེམས་རྨོངས་པས་སྒྱུ་མའི་རྟ་དང༌། སྨིག་རྒྱུའི་ཆུ་དང༌། དྲི་ཟའི་གྲོང་ཁྱེར་ལ་སོགས་པ་མེད་བཞིན་དུ་མཐོང་བ་ལྟར། དེ་བཞིན་དུ་གཟུགས་སྒྲ་ལ་སོགས་པ་མེད་བཞིན་དུ་སྣང་བ་ཡིན་ནོ། ། གཉིས་པ་ཡེ་ཤེས་བདེན་མེད་དུ་བསྒྲུབ་པ་ལ་གཉིས་ཏེ། བདག་མེད་གཉིས་ལ་འཇུག་པའི་རིམ་པ་བཤད་པ་དང༌། ཡེ་ཤེས་བདེན་མེད་དུ་བསྒྲུབ་པ་དངོས་སོ། ། དང་པོ་ནི། གོང་དུ་ཕྱི་དོན་མེད་ཅིང༌། དོན་དུ་སྣང་བ་སེམས་ཀྱི་རྣམ་པར་བཤད་པ་དེ་ལྟར་ན།
ཆོས་མངོན་པ་ལས་ཕུང་སོགས་གསུངས་པ་དང་འགལ་ཞིང༌། རྣམ་པ་དེ་ཉིད་སེམས་སུ་ཁས་ལེན་ནུས་སམ་ཞེ་ན། ལན་ལ་གསུམ་སྟེ། ངར་འཛིན་གྱི་གཉེན་པོར་གསུམ་གསུངས་པར་བསྟན་པ། བདག་ཆད་དོགས་ཀྱི་སྐྲག་པ་སྤངས་ཕྱིར་དུ་སེམས་ཙམ་དུ་གསུངས་པ་སྣང་བ་ཐམས་ཅད་སེམས་ཙམ་མིན་པའི་ཤེས་བྱེད་དོ། ། དང་པོ་ནི། དེ་དང་དེ་འགལ་བ་མིན་ཏེ། དགོས་པ་གང་ཟག་གི་བདག་དུ་འཛིན་པ་བཟློག་པའི་ཕྱིར་དུ་ཆོས་མངོན་པ་ལས། ཕུང་པོ་ཁམས་སོགས་ཀྱི་དབང་དུ་དབྱེ་བ་བསྟན་པ་ཡིན་ལ། སྐལ་ཆེན་ཐེག་པ་ཆེན་པོ་པ་རྣམས་ཀྱིས་གནས་སྐབས་སེམས་ཙམ་པོ་ལ་གནས་ནས་ནི།
ཉན་ཐོས་སྡེ་པ་དང་ཐུན་མོང་བའི་ཕུང་སོགས་ཀྱི་དབྱེ་བ་ཡང་སྤངས་པའོ། ། འོ་ན་གནས་སྐབས་དེར་གནས་མཁན་གྱི་ཐེག་པ་ཆེན་པོ་པ་དེ། དབུ་མ་པ་ཁོ་ན་ཡིན་ནམ་ཞེ་ན། མིན་ཏེ། རྣམ་པར་ཤེས་པ་སྨྲ་བ་བདེན་པ་དང༌། མདོ་སྡེ་པ་ལའང༌། སྣ་ཚོགས་སུ་སྣང་བ་འདི་ནི་སེམས་སུ་གྲུབ་པས་སོ། ། གཉིས་པ་ནི། མཐར་ཐུག་སྣང་བ་དེ་སེམས་ཙམ་དུ་ནི་འཆད་པ་མ་ཡིན་ཏེ། རྣམ་ཤེས་རང་བཞིན་གང་ཞེ་ན། །
ད་ནི་དེ་ཉིད་བཤད་བྱ་སྟེ། ། ཞེས་མཚམས་སྦྱར་ནས། ཁམས་གསུམ་པོ་འདི་དག་ཐམས་ཅད་སེམས་ཙམ་མོ་ཞེས་ཐུབ་པས་བསྟན་པར་གང་མཛད་པ་དེ། བྱིས་པ་རྣམས་ཀྱི་སྐྲག་པ་ནི་སྤངས་པའི་ཕྱིར་ཡིན་གྱིས་ཇི་བཞིན་པ་མིན་པའི་ཕྱིར། གསུམ་པ་ལ་གཉིས་ཏེ། རྣམ་རྫུན་པ་དང་ཐུན་མོང་གིས་རིགས་པ་དང་ཐེག་ཆེན་ཐུན་མོང་མིན་པའི་ལུང་ངོ༌། ། དང་པོ་ནི། སྣང་བ་དེ་ཉིད་སེམས་སུ་བདེན་པ་མིན་ཏེ། ཀུན་བརྟགས་དང་ནི་གཞན་དབང་དང༌། ཡོངས་སུ་གྲུབ་པ་ཉིད་གསུམ་དུ་ཕྱེ་བ་འདི་ནི།
སྟོང་པ་ཉིད་གཅིག་པུའི་ངོ་བོ་སེམས་རང་བཞིན་གྱིས་འོད་གསལ་བ་ལ། ཤེས་རབ་ཀྱི་རྣམ་པར་བརྟགས་པ་ཡིན་པའི་ཕྱིར། ངག་དོན་ནི། གཟུང་འཛིན་གཉིས་སྟོང་གིས་ཤེས་པ་གཅིག་པུ་ལ། ཆོས་གསུམ་དུ་རྣམ་པར་ཕྱེ་བ་ཡིན་གྱི། གཞན་དབང་སྒྱུ་མ་ལྟ་བུ་དེ། གཟུང་འཛིན་གཉིས་ཀྱིས་སྟོང་པར་གྲུབ་པ་ན། ཡོངས་གྲུབ་གཅིག་པུ་ལས་གཞན་དབང་དངོས་པོར་མེད་པའི་དོན་ནོ། ། དེ་སྐད་དུ་ཡང༌། མདོ་སྡེ་བརྒྱན་ལས།
སེམས་ལས་གཞན་མེད་པ་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། ཞེས་གསུངས་སོ། ། དེ་ལྟར་བཤད་པ་ན། རྣལ་འབྱོར་སྤྱོད་པའི་རྣམ་རྫུན་པ་ལ་ནི། སེམས་ཙམ་པ་ཞེས་མི་བྱ་སྟེ། སྣང་བ་སེམས་སུ་ཁས་མི་ལེན་པས་སོ། ། རྣམ་རིག་པ་ཞེས་བྱ་སྟེ། ཡོངས་གྲུབ་ཀྱིས་ངོ་བོ་རིག་པར་ཁས་ལེན་ཞིང༌། དེ་ལས་ལོགས་སུ་གྱུར་པའི་གཞན་དབང་གི་དངོས་པོ་ཁས་མི་ལེན་པས་སོ། །
གཉིས་པ་ནི་ཐེག་ཆེན་ལ་དགའ་བའི་བདག་ཉིད་དབུ་མ་པའི་རིགས་ཅན་རྣམས་ལ། སངས་རྒྱས་ཀྱིས་ནི་ཆོས་ལ་བདག་མེད་པར་མཉམ་པ་ཉིད་དུ་མདོར་བསྡུས་ནས་གསུངས་སོ། ། ཇི་ལྟར་གསུངས་ན། ཡུམ་བསྡུས་པ་ལས། སེམས་ལ་ནི་སེམས་མ་མཆིས་ཏེ། ། སེམས་ཀྱི་རང་བཞིན་འོད་གསལ་བའོ། ། ཞེས་སེམས་ནི་གདོད་མ་ནས་མ་སྐྱེས་པར་གསུངས་སོ། ། འདིར་རྣམ་རྫུན་པས་འདོད་པའི་སེམས་བདེན་མེད་དེ་ནི། གཞན་སྟོང་ཁོ་ནར་ངེས་པས། དེ་ལས་ཁྱད་པར་དུ་བྱ་བའི་ཕྱིར་དུ་བདག་མེད་མཉམ་པ་ཉིད་ཅེས་གསུངས་སོ། །
སེམས་ལ་སེམས་མ་མཆིས་ཞེས་པས་ནི་སེམས་རང་སྟོང་དུ་བཤད་པ་ཡིན་ལ། རྣམ་རྫུན་པ་ལྟར་ན། རྣམ་བརྟགས་ཀྱི་སེམས་ལ། ཀུན་བརྟགས་ཀྱི་སེམས་མེད་པར་འཆད་པའོ། ། གཉིས་པ་ལ་གཉིས་ཏེ། འདོད་པ་བརྗོད་པ་དང༌། དེ་སུན་འབྱིན་པའོ། ། དང་པོ་ནི། གཟུང་འཛིན་གཉིས་མེད་ཀྱི་ཡེ་ཤེས་ཁོ་ན་དོན་དམ་དུ་འདོད་པའི་རྣལ་འབྱོར་སྤྱོད་པ་བ་རྣམས་ཀྱིས་ནི། རང་གིས་སེམས་ཀུན་གཞིའི་རྣམ་ཤེས་ཀྱི་དབང་དུ་བྱས་ཏེ།
དེའི་སྟེང་ན་ཡོད་པའི་གནས་སམ་བག་ཆགས་ཡོངས་སུ་གྱུར་ནས་དག་པའི་སེམས་སམ་ཡེ་ཤེས་སོ་སོ་རང་གིས་རིག་པའི་ཡེ་ཤེས་ཁོ་ནའི་སྤྱོད་ཡུལ་དུ་གྱུར་པ་དེ་ཁོ་ན་བདེན་པར་ཡོད་དོ། ། ཞེས་བརྗོད་པར་བྱེད་དོ། ། གཉིས་པ་ལ་གཉིས་ཏེ། ཀུན་གཞིའི་འདོད་ཚུལ་དགག ། གཉིས་མེད་ཀྱི་ཡེ་ཤེས་རང་གིས་ངོ་བོས་མི་སྟོང་པར་དགག་པའོ། ། དང་པོ་ལ། སེམས་ཙམ་པའི་ཀུན་གཞིའི་འདོད་ཚུལ་དགག དབུ་མ་པ་རང་ལུགས་ཀྱིས་ཀུན་གཞི་ཁས་ལེན་ཚུལ་བཤད་པའོ། ། དང་པོ་ལ་གཉིས་ཏེ། ཀུན་གཞིའི་སྟེང་གི
བག་ཆགས་གནས་གྱུར་པ་མི་འཐད་པ་དང༌། ཀུན་གཞི་བག་ཆགས་ཀྱི་གནས་སུ་མི་འཐད་པའོ། ། དང་པོ་ནི། གནས་གྱུར་གྱིས་ཡེ་ཤེས་བདེན་པར་མེད་དེ། གནས་སམ་བག་ཆགས་འདས་པ་གང་ཡིན་པ་དེ་ནི། ཀུན་གཞིའི་སྟེང་ན་མེད་དེ། མ་འོངས་པ་ནི་མ་སྐྱེས་པས་ཐོབ་པ་མིན། ད་ལྟར་བ་ནི་གནས་བཞིན་པ་ཡིན་པའི་ཕྱིར། ད་ལྟར་བ་ལའང༌། གནས་ནི་ཡོངས་སུ་གྱུར་པ་ག་ལ་ཡོད་དེ་མེད་པའི་ཕྱིར།
གཉིས་པ་ནི། ཀུན་གཞིའི་རྣམ་པར་ཤེས་པ་ནི། ཟག་པ་དང་བཅས་པའི་ཆོས་གཞན་གྱི་རྟེན་དུ་མེད་དེ། ཀུན་གཞིའི་རྣམ་པར་ཤེས་པ་ནི་རང་གི་བདག་ཉིད་དུ་མེད་པའི་ངོ་བོ་ཡིན་པའི་ཕྱིར། དཔེར་ན་མཁར་གཞོང་མེད་ན་དེ་ལ་རྒྱ་ཤུག་མི་བརྟེན་པ་བཞིན་ནོ། ། རྟགས་གྲུབ་སྟེ། ཀུན་གཞིའི་སྟེང་གི་བག་ཆགས་དེ་ཇི་ལྟར་ཡོད་པ་དེ་ལྟར་དུ། ཚོགས་དྲུག་ལ་སྣང་བ་མིན་ཏེ། རྣམ་ཤེས་ཚོགས་དྲུག་ལ་ཇི་ལྟར་སྣང་བ་དེ་དེ་ལྟར་དུ་ཀུན་གཞིའི་སྟེང་ན་ཡོད་པ་མིན་པའི་ཕྱིར། དེ་ལས་གཞན་དུ་ན་ས་བོན་འཇུག་ཤེས་ལ་སྣང་བ་དང༌།
ས་བོན་མིན་པ་ཡང་འཇུག་ཤེས་ཀྱིས་ལོངས་སྤྱོད་པས་ཆོག་པར་འགྱུར་རོ། ། ངག་དོན་ནི་ཀུན་གཞིའི་རྣམ་ཤེས་ཆོས་ཅན། ཟས་ཀྱི་རྟེན་མིན་ཏེ་དེ་ཁྱོད་ལ་མི་རྟེན་པའི་ཕྱིར། ཞེས་པའོ། ། འཆད་ཚུལ་གཉིས་པ་ནི། རྣམ་ཤེས་བདག་མེད་ངོ་བོ་སྟེ་ཞེས་པས་བདག་གཉིས་ཀྱིས་སྟོང་པའི་སེམས་གསལ་ཆོས་ཅན་དུ་བཟུང་བའོ། ། རྟེན་གཞན་རྣམ་པར་ཤེས་པ་མེད་ཅེས་པ་ནི། རྣམ་པར་ཤེས་པ་གཞན་རྟེན་མེད་ཅེས་བྱ་བའི་དོན་ཡིན་པས། རྣམ་ཤེས་གཞན་གྱི་ས་བོན་མི་བརྟེན་པ་བསྒྲུབ་བྱའི་ཆོས་སུ་བྱས་པའོ། ། རྐང་པ་གོང་མ་གཉིས་རྟབས་སུ་སྦྱར་ནས་གཟུགས་སྣང་གི་བག་ཆགས་ཇི་ལྟར་དུ་ཡོད་པ་དེ་ལྟར་དུ་སྣང་ན།
ལོང་བ་ལ་གཟུགས་སྣང་དགོས་པ་ལས་མིན་པའི་ཕྱིར་དང༌། སྔོན་སྣང་མ་མྱོང་བའི་དངོས་པོ་ཇི་ལྟར་སྣང་བ་དེ་ལྟར་གྱི་བག་ཆགས་རྣམ་ཤེས་ཀྱི་སྟེང་ན་ཡོད་པ་མིན་པའི་ཕྱིར་ཞེས་པའོ། ། མདོར་ན་སེམས་ཙམ་པས་ཀུན་གཞིའི་ས་བོན་གྱི་ཆ་ནི། ལྡན་པ་མ་ཡིན་པའི་འདུ་བྱེད་དུ་ཁས་ལེན་པས། བདེན་པར་མི་འདོད་ལ། གསལ་རིག་གི་ཆ་ནི་བདེན་གྲུབ་དུ་འདོད་ཀྱང༌། རྣམ་ཤེས་ཚོགས་དྲུག་ལས་རྫས་གཞན་དུ་ཁས་མི་ལེན་ཏེ། ཤེས་པ་ཐམས་ཅད་ཀྱི་འཛིན་རྣམ་གྱི་ཆ་དེ་དངོས་པོ་གཅིག་ཁོ་ནར་ཁས་ལེན་པའོ། ། གཉིས་པ་ནི། འོ་ན་མདོ་ལས་ཀྱང༌།
ཀུན་གཞི་སྟོན་པའི་ལུང་གིས་ཅི་ཞིག་བསྟན་ཞེ་ན། ལན་ལ་གཉིས་ཏེ། སེམས་རང་བཞིན་གྱིས་འོད་གསལ་བ་དེ། རང་གི་ངོ་བོས་སྟོང་ཡང༌། མི་སྟོང་བར་སྣང་བའི་དཔེ་བཤད་ནས་དེ་ཉིད་ཐ་སྙད་དུ་ཀུན་གཞིར་ཁས་ལེན་དགོས་པར་བསྟན་པ་དང༌། དེ་འདྲ་དེ་རྣམ་ཤེས་མ་ཡིན་ཀྱང༌། ལུས་ལ་བརྟེན་པའི་ཚེ་རྣམ་ཤེས་སུ་རྟག་པའོ། ། དང་པོ་ནི། ཇི་ལྟར་རྡོ་ཁབ་ལེན་དང་ཉེ་བས། ལྕགས་ནི་མྱུར་དུ་ཡོངས་སུ་འཁོར་བར་གྱུར་པ་དེའི་ཚེ།
ལྕགས་དེ་ལ་སེམས་ནི་ཡོད་པ་མ་ཡིན་ཀྱང༌། སེམས་དེ་དང་ལྡན་པ་བཞིན་དུ་སྣང་བར་འགྱུར་རོ། ། དཔེ་དེ་བཞིན་དུ་ཀུན་གཞིའི་རྣམ་ཤེས་ཞེས་བྱ་བའི་མིང་ཅན། སེམས་རང་བཞིན་གྱིས་འོད་གསལ་བ་དེ། རང་གི་ངོ་བོས་མིང་སྟོང་བའི་བདེན་པ་མ་ཡིན་ཀྱང༌། ལུས་ལེན་པ་དང་ཉེ་བར་འགྱུར་བ་གང་གིས་ཚེ། བདེན་པ་བཞིན་དུ་ནི་སྐྱེས་གནས་སུ་འགྲོ་བ་དང༌། དེ་ནས་འོང་བ་དང༌། གང་ལ་བརྟེན་པའི་ལུས་དེ་གཡོ་བར་འགྱུར་བ་དེའི་ཕྱིར་ན། དེའི་སྲིད་པའང་འཛིན་པར་བྱེད་དོ། །
ངག་དོན་ནི་འོད་གསལ་དེ་ཆོས་ཅན། ས་བོན་སྐྱེས་གནས་མ་ཡིན་ཀྱང༌། ས་བོན་གྱིས་ལུས་བཟུང་བའི་ཚེ། ཀུན་གཞི་ཞེས་བྱ་སྟེ། སྲིད་པ་འཛིན་པ་དང༌། ལུས་ཀྱིས་ཀྱང་ཐོག་མར་འཛིན་པའི་ཕྱིར། ཞེས་པའོ། ། གཉིས་པ་ནི། ཇི་ལྟར་རྒྱ་མཚོ་ལ་ནི་ཤིང་སེམས་ནི་མེད་ཀྱང་གཡོ་བར་འགྱུར་བ་ལ། དེ་བཞིན་དུ་ཀུན་གཞིའི་རྣམ་ཤེས་ཀྱིས་མིང་ཅན།
སེམས་རང་བཞིན་གྱིས་འོད་གསལ་བ་དེ་ལ་སེམས་ཀྱི་མཚན་གཞི་མ་ཚང་ཡང༌། དེ་ཉིད་གང་གིས་དྲངས་པའི་ལུས་ལ་བརྟེན་ནས་ནི། ཁམས་གསུམ་དུ་གཡོ་བར་བྱེད་པ་ཡིན། དེ་དང་དེར་གཡོས་པ་དེའི་ཚེ། ལུས་དབང་པོ་ལ་བརྟེན་ནས་རྣམ་པར་ཤེས་པའི་ཚོགས་དྲུག་པོ་འབྱུང་བ་དང༌། བདག་ཏུ་འཛིན་པར་འབྱུང་བར་འགྱུར་རོ། ། དེའི་དེ་ལ་ཀུན་གཞི་རྣམ་པར་ཤེས་པ་ཞེས་བཏགས་སོ། ། སེམས་ཙམ་པས་ནི། སྡུག་བསྔལ་བསགས་པའི་ལུས་མེད་བཞིན་དུ། ཀུན་གཞིའི་གཞན་སྟོང་རྒྱུ་མ་ལྟ་བུ་རང་གི་ངོ་བོས་གྲུབ་པར་ཁས་བླངས་ལ།
འདིར་ནི་ལུས་མེད་པར་དེ་མི་རུང་བས་གཉིས་ཀ་ཐ་སྙད་དུ་ཡོད་མཉམ་མོ། ། དེ་ལྟར་བཤད་པ་ན། སེམས་ཙམ་པས་ནི། བག་ཆགས་བསྒོ་བའི་གཞིར་གྱུར་པའི་ཤེས་པ་དེའི་སྟེང་ན། ཟག་བཅས་ཀྱི་ཆ་དང༌། ཟག་མེད་ཡེ་ཤེས་ཀྱི་ཆ་གཉིས་ལས། དང་པོ་ནི། ཀུན་གཞི་དང༌། ལུང་མ་བསྟན་དུ་ཁས་ལེན་ལ། གཉིས་པ་དེ་དེར་ཁས་མི་ལེན་པར་རང་བཞིན་དུ་གནས་པའི་རིགས་དང༌།
བདེ་བར་གཤེགས་པའི་སྙིང་པོ་དང༌། ཟག་མེད་ཀྱི་དགེ་བར་ཁས་ལེན་ནོ། ། དབུ་མ་པས་ནི་བཤད་མ་ཐག་པའི་ཆ་ཤས་དང་པོ་དེ། ཀུན་གཞིར་ཁས་ལེན་པ་ལྟ་ཞིག མཚན་ནི་དེ་འདྲ་སྲིད་པར་ཁས་མི་ལེན་ལ། ཆ་ཤས་གཉིས་པ་འོད་གསལ་གྱི་ཆ་ཤས་དེ་ལ་ཀུན་གཞི་དང་བདེ་བར་གཤེགས་པའི་སྙིང་པོ་ཞེས་བྱའོ། ། དེ་ཡང་སེམས་ཙམ་པ་འདོད་པ་ལྟར། ཟས་ཀུན་གྱི་གཞི་ཡིན་པས། ཀུན་གྱི་མི་འཆད་ཀྱི། དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པས་དེ་ཞེས་བྱའོ། །
དེ་ལྟར་ན་ལུགས་འདི་ལ་དེ་འདྲ་དེ་ཀུན་གྱིས་མཚན་ཉིད་པར་ཁས་བླངས་པས་ཆོས་ཀྱི། རྣམ་ཤེས་ནི་དངོས་པོ་མིན་ཏེ། དེའི་མཚན་ཉིད་མ་ཚང་པའི་ཕྱིར་རོ། ། དེའི་ཕྱིར་དབུ་སེམས་གཉིས་ཀུན་གཞིའི་ངོས་འཛིན་མི་འདྲ་བ་ཡིན་གྱི། མཚན་གཞི་གཅིག་བཟུང་ནས་ནི། བདེན་གྲུབ་དུ་འདོད་མི་འདོད་ཀྱི་སྒོ་ནས་ཁྱད་འབྱེད་པ་མ་ཤེས་པ་ཡིན་ཏེ། རྣལ་འབྱོར་སྤྱོད་པའི་མཐར་ཐུག་གིས་གྲུབ་པའི་མཐའ་ལ། རྣམ་ཤེས་བདེན་གྲུབ་དུ་ཁས་ལེན་པ་མེད་པའི་ཕྱིར། འོ་ན་དེའི་གྲུབ་པའི་མཐའ་འཆད་པ་ན། ཇི་སྐད་དུ།
གཟུང་དང་འཛིན་པ་ལས་གྲོལ་བའི། ། རྣམ་པར་ཤེས་པ་དོན་དམ་ཡོད། ། ཅེས་བཤད་པ་མིན་ནམ་ཞེ་ན། དེ་ལྟར་བཤད་པ་དེ་ནི་ལུགས་དེས་དེ་རང་སྟོང་དུ་མི་འདོད་པ་ལ་དགོངས་པ་ཡིན་ཏེ། དབུ་མ་ལ་འཇུག་པ། གཞན་དབང་རང་གི་ངོ་བོས་ཡོད་པ་དེའི་འདོད་པ་བཤད་པ་བཞིན་ནོ། ། འོ་ན་རང་གིས་ངོ་བོས་ཡོད་པ་དང༌། བདེན་སྟོང་དུ་འདོད་པ་འགལ་ལོ་ཞེ་ན། ལུགས་དེ་ལ་དེ་འགལ་བ་མིན་ཏེ། སྟོང་པ་ཉིད་ཀྱི་དོན་གྱིས་གཙོ་བོ་ནི་གཞན་སྟོང་ཁོ་ན་ལ་འཆད་པའི་ཕྱིར།
ལུགས་དེར་ཀུན་བརྟགས་རང་སྟོང་དུ་འདོད་མོད་ཀྱང༌། དེ་སྟོང་ཉིད་གོ་ཆོད་པོ་མིན་ཏེ། མོ་གཤམ་གྱིས་བུ་དེ་ཉིད་ཀྱིས་སྟོང་པ་བཞིན་ནོ། ། དེ་ལྟར་ན་ལུགས་དེ་ལ་བདེན་པར་གྲུབ་པའི་དངོས་པོ་ནི་ཡོངས་གྲུབ་གཅིག་པུའོ། ། དེའི་མཚན་གཞི་ཡང་གཟུང་འཛིན་གཉིས་མེད་ཀྱི་ཡེ་ཤེས་ཞེས་བྱ་བ་དེ་ཡིན་ལ། དབུ་སེམས་གཉིས་བདེན་པར་ཡོད་མེད་རྩོད་པའི་གཞི་ཡང་དེ་ཁོ་ནའོ། ། གཟུང་དང་འཛིན་པ་ལས་གྲོལ་བའི། ། ཡེ་ཤེས་དམ་པའི་དོན་དུ་ཡོད། ། ཅེས་བཤད་ན་འཁྲུལ་པ་མེད་དོ། ། དེ་རང་གི་ངོ་བོས་ཡོད་པའི་ཤེས་བྱེད་ཀྱང༌།
སོ་སོ་རང་གིས་རིག་པའི་ཡེ་ཤེས་ཀྱིས་ཉམས་སུ་མྱོང་བའོ། ། ཞེས་འཆད་དོ། ། གཉིས་པ་ཡེ་ཤེས་དེ་ཉིད་རང་སྟོང་དུ་བསྒྲུབ་པ་ལ་གཉིས་ཏེ། དེ་རང་སྟོང་མིན་པ་ལ་སྒྲུབ་བྱེད་མེད་པ་དང༌། གནོད་བྱེད་ཡོད་པའོ། ། དང་པོ་ནི། རྟེན་ལུས་མེད་ན་ནི། དེ་ལ་བརྟེན་པའི་རྣམ་པར་ཤེས་པ་ཡང་ཡོད་པ་མིན་ནོ། ། ཞེས་ཡོངས་སུ་རྟོག་ཅིང་གྲུབ་པ་ན། རྣལ་འབྱོར་སྤྱོད་པ་པ་དེའི་ལུགས་ལ་སོ་སོ་རང་གིས་རིག་པའི་ཡེ་ཤེས་ཀྱི་རིག་བྱ་གཉིས་མེད་ཀྱི་ཤེས་པ་ཉིད་རང་གིས་ངོ་བོས་ཡོད་དོ། །
ཞེས་ཁས་ལེན་པ་དེ་ཅི་འདྲ་བ་ཞེས་བརྗོད་པར་གྱིས་ཤིག་སྟེ། དེའི་སྒྲུབ་བྱེད་བརྗོད་པར་ནུས་པ་མིན་ཏེ། ཡུལ་ལ་མ་ལྟོས་པའི་ཡུལ་ཅན་གྱི་ཤེས་པ་མི་འབྱུང་བའི་ཕྱིར། རྣལ་འབྱོར་སྤྱོད་པ་བས་གཉིས་མེད་ཀྱི་ཡེ་ཤེས་ཇི་ལྟར་ཡོད་པའི་ཚུལ་དབུ་མ་པ་སྟོན་ནུས་པ་མིན་ཏེ། སོ་སོར་རང་གིས་རིག་པའི་ཡེ་ཤེས་ཉིད་ཀྱིས་རིག་པར་བརྗོད་པས། རིག་བྱ་དེ་ནི་དངོས་པོ་ཉིད་དུ་འདོད་པ་དང༌། འདི་དེ་ཡིན་ནོ། ། ཞེས་ངག་གི་ལམ་དུ་བརྗོད་པར་ནི་ནུས་པ་མ་ཡིན་ནོ། ། ཞེས་ཀྱང་བརྗོད་པའི་ཕྱིར། ཁྱབ་པ་ཁྱོད་ཀྱི་བློ་ངོར་གྲུབ་སྟེ།
རྒོལ་བ་རང་ལ་ངེས་པ་ཇི་ལྟར་ཡོད་པ་བཞིན། གཞན་དག་ལ་ངེས་པ་བསྐྱེད་པར་བྱ་བའི་ཕྱིར་དུ། མཁས་པ་རྣམ་རྟག་ཏུ་སྟེ་གདོན་མི་ཟ་བར་བརྗོད་བྱེད་ཀྱིས་ཚིག་འཁྲུལ་བ་མེད་པ་སྟེ། བརྗོད་བྱའི་དོན་ཇི་ལྟ་བ་བཞིན་དུ་སྟོན་པར་ནུས་པ་ནི། ངག་གི་ལམ་དུ་རབ་ཏུ་འཇུག་པ་ཡིན་པའི་ཕྱིར། འོ་ན་དབུ་མ་པས་ཀྱང་སྨྲ་བསམ་བརྗོད་མེད་ཅེས་དང༌། སོ་སོ་རང་རིག་ཡེ་ཤེས་སྤྱོད་ཡུལ་བ། ། ཞེས་འཆད་པ་མིན་ནམ་ཞེ་ན། ལུགས་འདིར་ནི་ཡེ་ཤེས་ཀྱི་མྱོང་བྱ་ཅི་ཡང་མ་དམིགས་པ་རང་རིག་པར་བཏགས་པ་ཡིན་གྱི། མྱོང་བྱ་དེ་དངོས་པོ་ཉིད་དུ་མི་འདོད་པས་སོ། །
གཉིས་པ་ནི། ཤེས་བྱ་ཀུན་བཏགས་མེད་པར་དེའི་ཡུན་གྱིས་ཤེས་པ་ཡོད་ཅེས་ཁས་ལེན་པ་ནི་འཐད་པ་མེད་དེ། ཞེས་པས་ཤེས་བྱ་རྟོགས་པ་སྟེ། གཉིས་པོ་ཕན་ཚུན་ལྟོས་ནས་འཇོག་པའི་ཕྱིར། ཡུལ་མེད་པར་ཡུན་གྱིས་ཤེས་པ་མི་འབྱུང་བ་དེ་ལྟ་ན་ནི། གཉིས་མེད་ཀྱི་ཡེ་ཤེས་རང་རིག་དུ་འདོད་པ་མི་འཐད་དེ། ཡུལ་མེད་ན་རིག་བྱ་དང་རིག་བྱེད་མེད་དེ། འོ་ན་ཁྱེད་ལ་ཡང་དེར་མཚུངས་སོ་ཤེ་ན། ཐ་སྙད་དུ་ནི་ཡུལ་ཡོད་པས། དེའི་ཡུན་གྱི་ཤེས་པ་ཡང་ཡོད་པས།
དེས་མྱོང་བའི་རང་རིག་ཀྱང་ཁས་ལེན་ལ། དོན་དམ་པར་ན་གསུམ་ཀ་ཁས་མི་ལེན་ནོ། ། དེ་བས་ན་གཉིས་མེད་ཀྱི་ཤེས་པ་ཞེས་བྱ་བའི་ཐ་སྙད་མི་མཛེས་སོ། ། རྣམ་རིག་པས་ནི་གཉིས་སྣང་གི་ཤེས་པ་གཟུང་འཛིན་གྱིས་སྟོང་བས་གཞན་སྟོང་དུ་ཁས་ལེན་ཀྱང༌། རང་གིས་ངོ་བོ་འཛིན་རྣམ་གྱིས་མི་སྟོང་བས་གཉིས་སྣང་གི་ཤེས་པ་རང་གི་ངོ་བོས་ཡོད་པར་འདོད་ལ། དེའི་ངོས་འཛིན་རྣམས། ཁྱད་པར་གསུམ་ལྡན་ཞེས་བྱ་བ་ཞིག་ཡོད་པའི་ཤེས་བྱེད་ཀྱང༌། ཚད་མ་གཞན་གྱིས་མི་འགྲུབ་ཀྱང༌། རང་གིས་རིག་པ་ཡིན་ནོ། ། དེས་རང་གི་རིག་པའི་ཤེས་བྱེད་ཀྱང༌།
རྗེས་སུ་ཡུལ་ཅན་ལ་དམིགས་པའི་དྲན་པ་སྐྱེ་བས་སོ། ། ཞེས་ཟེར་ལ། དེ་ལ་དབུ་མ་པས་ནི་དེ་མ་གྲུབ་པ་ལ་དེས་དེ་རིག་པར་མི་འགྲུབ་སྟེ། མོ་གཤམ་གྱིས་བཞིན་ནོ། ། དྲན་པ་ཡང་གཏན་ཚིགས་སུ་མི་རུང་སྟེ། ཐ་སྙད་དུ་དྲན་པ་ནི་ཡུལ་ལ་ཡང་སྐྱེ་ལ། དོན་དམ་པའི་དྲན་པ་ནི་མི་སྲིད་པས་སོ། ། ཞེས་འཆད་པ་ཡིན་ནོ། ། གསུམ་པ་སེམས་ཙམ་བདེན་མེད་དུ་བསྒྲུབ་པ་ལ་དངོས་དང་བརྩོད་པ་སྤངས་པའོ། ། དང་པོ་ལ་མིང་ཙམ་ལས་གཞན་དུ་མེད་པའི་རྟགས་ཀྱིས་དེ་དེར་སྒྲུབ།
བཙལ་ན་མི་རྙེད་པའི་རྟགས་ཀྱིས་དེར་སྒྲུབ། དབྱིབས་སོགས་སུ་ཡང་མ་གྲུབ་པའི་རྟགས་ཀྱིས་དེ་དེར་སྒྲུབ། ཐམས་ཅད་ཀྱི་དོན་བསྡུ་བའོ། ། དང་པོ་ནི། སེམས་ཆོས་ཅན། མིང་ཙམ་ཡིན་པ་སྟེ། མིང་ལས་གཞན་དུ་འགའ་ཡང་མེད་པའོ། ། གཉིས་པ་ནི། སེམས་སེམས་བྱུང་རྣམས་ལ་མིང་གི་ཕུང་པོ་ཞེས་འཆད་དོ། ། འོ་ན་མིང་ཙམ་དུ་བདེན་ནམ་ཞེ་ན།
རྣམ་རིག་མིང་ཙམ་དུ་ལྟ་བའི་མིང་ཡང་ཆོས་ཅན། རང་བཞིན་མེད་པ་ཡིན་ཏེ། ཀུན་ཏུ་བཏགས་པ་ཡིན་པས་སོ། ། གསུམ་པ་ནི། སེམས་ཆོས་ཅན། རང་གིས་ངོ་བོས་སྟོང་སྟེ། ཁ་དོག་དང༌། དབྱིབས་ཀྱི་དབྱེ་བའམ། གཟུང་བ་དང་འཛིན་པའམ། སྐྱེས་པའམ།
བུད་མེད་དམ། མ་ནིང་སོགས་ཀྱི་ངོ་བོར་གནས་པ་མིན་པས་སོ། ། འདི་ལ་གཞན་དག་ན་རེ། ར་རྣོ་ལ་རིང་བ་དེ། བོང་བུའི་མགོ་བོ་ལ་ཡོད་དམ། རྟའི་མགོ་བོ་ལ་ཡོད་ཅེས་དཔྱོད་པའི་བློ་དེ། རྭའི་གནས་ཚུལ་སེམས་པའི་བློ་ཡིན་པར་འགྱུར་ཏེ། དབྱིབས་དང་ཁ་དོག་གང་དུ་ཡོད་དཔྱོད་པའི་བློ་དེ། སེམས་ཀྱི་གནས་ཚུལ་དཔྱོད་པའི་རིག་པ་ཡིན་པས་སོ། ། ཞེས་ཟེར་བ་དེ་ནི་བཤད་མ་ཐག་པའི་གཞུང་འདི་དང་འགལ་ཞིང༌།
རིག་པས་ཀྱང་དཔེ་མི་འཐད་པའོ། ། དང་པོ་ནི། ཁྱེད་ལྟར་ན། དེ་དེ་གཉིས་གང་རུང་ལ་མེད་ཀྱང༌། མ་ཧེ་ལྟ་བུའི་མགོ་བོ་ལ་ཡོད་པས་སོ། ། སྙམ་དུ་བསམ་པ་ཡིན་མོད། འོ་ན་དེ་བདེན་པའི་གཅིག་དང་དུ་མ་གང་དུ་ཡོད་དཔྱོད་པའི་རིགས་དེ་ཡང་དེ་མིན་པར་འགྱུར་ཏེ། དེ་དེར་མེད་ཀྱང༌། མ་ཧེ་ལྟ་བུའི་མགོ་ལ་ཡོད་པས་སོ། ། གཉིས་པ་ནི་སེམས་དེ་ཐ་སྙད་དུ་དབྱིབས་དང་ཁ་དོག་སོགས་སུ་མེད་དོ། །
སྙམ་དུ་བསམ་པ་ཡིན་མོད། དེ་ལྟ་ན་སེམས་དེ་བདེན་པའི་གཅིག་དང་དུ་མ་གང་དུ་ཡོད་ཅེས་དཔྱོད་པ་དེ་མིན་པར་འགྱུར་ཏེ། དེ་ཐ་སྙད་དུ་དེ་དང་དེར་ཡོད་པ་ཁྱོད་ཀྱིས་མི་འདོད་པས་སོ། ། བཞི་པ་ནི། མདོར་ན་སེམས་ཆོས་ཅན། རང་བཞིན་མེད་པའི་རང་བཞིན་ཅན་ཡིན་ཏེ། སངས་རྒྱས་རྣམས་ཀྱིས་ནི། ཁྱོད་ཀྱིས་རང་བཞིན་འདས་པའི་དུས་ན་གཟིགས་པར་མ་གྱུར། མ་འོངས་པའི་དུས་སུ་གཟིགས་པར་མི་འགྱུར། ད་ལྟར་གྱིས་དུས་ན་ཇི་ལྟ་བུར་གཟིགས་པར་འགྱུར་ཏེ།
དབྱིབས་སོགས་དང་བྲལ་བའི་ཕྱིར་རོ། ། གལ་ཏེ་དེས་དེ་སེམས་ཉིད་དུ་གཟིགས་པས་སྐྱོན་མེད་དོ་སྙམ་ན། དེ་འོད་གསལ་བར་གཟིགས་དགོས་ལ། དེར་གཟིགས་ན་དེ་སྟོང་པར་གཟིགས་དགོས་པས་སོ། ། དེའི་སེམས་དབྱིབས་སོགས་དང་བྲལ་བ་མཐོང་ན་དེའི་ངོ་བོ་རིག་པར་མཐོང་དགོས། དེར་མཐོང་བ་ན་དེ་གསལ་སྟོང་འཛིན་མེད་དུ་མཐོང་དགོས། དེར་མཐོང་བ་ན་དེའི་གནས་ཚུལ་མཐོང་དགོས་པ་ཡིན་པས་གཞུང་འདི་ནས་བཤད་པའི་སེམས་ཀྱི་གནས་ལུགས་འཚོལ་བའི་རིགས་པ་དེ་ཡང་དག་པའོ། ། སེམས་དབྱིབས་དང་ཁ་དོག་གིས་རང་བཞིན་ཅན་དུ་འཛིན་པའི་ལོག་པར་རྟོག་པ་ནི། གྲངས་ཅན་ལ་ཡོད་དེ། བདག་ཤེས་རིག་དེ་དག་གིས་སྐྱེས་བུ་ཐམས་ཅད་མཁྱེན་པ་ཙ་ན་ཀའི་འབྲས་བུ་ཙམ།
ཁ་དོག་དཀར་པོ་སྙིང་གི་དཀྱིལ་ན་གནས་པར་འདོད་པས་སོ། ། རྭ་རྣོ་ལ་རིང་བ་བོང་བུ་སོགས་ཀྱིས་མགོ་ལ་ཡོད་པར་སུ་ཞིག་གིས་འདོད། གཉིས་པ་རྩོད་པ་སྤངས་པ་ལ་ཡུལ་ཀུན་རྫོབ་ཀྱིས་བདེན་པ་མེད་པས། དེའི་ཡུན་རྣམ་ཤེས་མེད་པ་བདེན་མོད་ཀྱང༌། ཡུལ་སྟོང་པ་ཉིད་ཡོད་པས་ཡུན་ཡེ་ཤེས་ཀྱང་ཡོད་དོ་ཞེ་ན། ཕྱོགས་འདི་ལ་ཐ་སྙད་དུ་རང་ལུགས་འཇོག་ཚུལ་ནི་གཉིས་སྟེ། གནས་སྐབས་ཀྱི་དང༌། མཐར་ཐུག་གིའོ། ། དང་པོ་ནི། ཀུན་རྫོབ་ཀྱི་དངོས་པོ་ལ་མཚན་འཛིན་གྱིས་གཉེན་པོར་སྟོང་པ་ཉིད་དང་དེའི་ཡུན་གཉིས་ཀ་སྤྱིར་ཡོད་པ་དང༌།
བྱེ་བྲག་དུ་དོན་དམ་པའི་བདེན་པར་ཁས་ལེན་ལ། མཐར་ཐུག་གཉིས་ཀ་ཁས་མི་ལེན་ཏེ། སྤྲོས་པའི་མཐའ་ཅི་ཡང་ཁས་མི་ལེན་པའི་ཕྱིར། དེ་ལྟ་ན་མཐར་ངེས་དོན་ལས་བརྩམ་པའི་ཁས་ལེན་ཅི་ཡང་མེད་པ་དེ་ཉིད་ལ། དབུ་མའི་མཐར་ཐུག་གི་ལུགས་ཤེས་ཐ་སྙད་བཏགས་པ་ཡིན་ཏེ། དཔེར་ན་ཅི་ཡང་མ་མཐོང་བ་ལ་ནམ་མཁའ་མཐོང་ཞེས་ཐ་སྙད་བཏགས་པ་བཞིན་ནོ། ། སྐབས་འདིར་མཐར་ཐུག་གི་དབང་དུ་བྱས་ནས་འཆད་པ་ནི། གནས་སྐབས་གང་དུ་ཡོད་དོ་ཞེས་བྱ་བའི་རྣམ་རྟོག་སྣང་བར་གྱུར་པ་དེ་ནི། སྟོང་པ་ཉིད་ཀྱི་འཇོག་ལུགས་འཐད་པ་ག་ལ་ཡོད། དངོས་པོའམ་ཡོད་པ་ཞེས་བྱ་བར་འཛིན་པ་ནི་རྣམ་པར་རྟོག་པ་ཡིན་ནོ། །
སྟོང་པ་ཉིད་ལ་ནི་རྣམ་པར་རྟོག་པ་མེད་པ་ཡིན་པས་སོ། ། གང་ན་རྟོག་བྱ་ཡུལ་དང༌། རྟོག་བྱེད་ཀྱི་བློ་ཡོད་པ་དེར་ནི་བྱང་ཆུབ་ཡོད་པ་མིན་ཏེ། རྟོག་བྱ་དང་རྟོག་བྱེད་ཀྱི་རྣམ་པའི་སེམས་དེ་བཞིན་གཤེགས་པ་རྣམས་ཀྱིས་མ་གཟིགས་པའི་ཕྱིར། དེ་ལྟར་ན་ནམ་མཁའ་དང༌། དོན་དམ་བྱང་ཆུབ་ཀྱི་སེམས་དང་ནི། རང་བཞིན་གྱི་བྱང་ཆུབ་བམ། མྱང་འདས་ཞེས་བྱ་བ་གསུམ་པོ་གཉིས་སུ་མེད་པའི་མཚན་ཉིད་ཅན་ཞེས་བྱ་སྟེ། མཚོན་པར་བྱེད་པའི་མཚན་ཉིད་མེད་ཅིང༌། རྒྱུ་དོན་གཞན་ལས་སྐྱེ་བ་མེད་ལ།
རང་གི་ངོ་བོ་ཡོད་པར་གྱུར་པ་མ་ཡིན་ཞིང༌། རབ་བརྗོད་བྱེད་ཀྱི་ངག་གི་ལམ་དུ་འགྱུར་བ་དང་བྲལ་བའི་ཕྱིར། འོ་ན་དེ་དེར་སུ་ཞིག་གིས་མཁྱེན་ཞེ་ན། བྱང་ཆུབ་ཀྱི་སྙིང་པོ་ལ་བཞུགས་པ་སྟེ། ཆོས་ཉིད་ལ་མཉམ་པར་བཞག་པའི་བདག་ཉིད་ཆེན་པོ། སངས་རྒྱས་དང་བརྩེར་ལྡན་རྒྱལ་སྲས་འཕགས་པ་རྣམས་ཀྱིས་དུས་གསུམ་དུ་སྟེ། ཐམས་ཅད་དུ་སྟོང་པ་ཉིད་ནི་ནམ་མཁའ་དང་མཚུངས་པར་མཁྱེན་ནོ། ། གཉིས་པ་སྟོང་ཉིད་དེ་ལྟར་སྒོམ་པའི་ཚུལ་ལ་གཉིས་ཏེ། དབུ་མ་རང་ལུགས་ཀྱིས་སྒོམ་ཚུལ་དང༌། རྣལ་འབྱོར་སྤྱོད་པའི་སྟོང་ཉིད་སྒོམ་ཚུལ་མི་འཐད་པའོ། །
དང་པོ་ལ་སྒོམ་དགོས་པར་བསྟན་པ་དང༌། ཇི་ལྟར་སྒོམ་པའི་ཚུལ་ལོ། ། དང་པོ་ནི། སྟོང་པ་ཉིད་སྤྲོས་པ་དང་བྲལ་བ་དེ་ཉིད་རང་བཞིན་གྱིས་ཞི་ཞིང༌། སྒྱུ་མ་དང་མཚུངས་པར་དོན་བྱེད་པས་སྟོང་པའི་སྟོང་པ་ཉིད་འདི་ནི་རྟག་དུ་བསྒོམ་པར་བྱའོ། ། དགོས་པ་ནི་སྲིད་པ་འཁོར་བ་འཇིག་པར་བྱེད་པའི་དོན་དུའོ། ། སྔར་ཡོད་འཇིག་པར་བྱེད་དམ་ཞེ་ན། གཞི་མེད་པའི་སྲིད་པའོ། ། འོ་ན་བདེ་འགྲོ་དང་ངན་འགྲོ་སྣ་ཚོགས་སུ་སྣང་བ་འགལ་ལོ་ཞེ་ན། མི་འགལ་ཏེ།
སྟོང་པ་ཉིད་ནི་ཀུན་རྫོབ་ཀྱི་ཆོས་རྣམས་ཀུན་གྱིས་གཞི་ཡིན་པས་སོ། ། ཡང་ན་འདི་ལྟར་འཆད་དེ། ཀུན་རྫོབ་ཀྱིས་ཆོས་རྣམས་ཀུན་གྱིས་གཞི་ངོ་བོ་ཉིད་ཀྱིས་ཞི་ཞིང༌། གཞི་མེད་དུ་སྒྱུ་མ་དང་མཚུངས་པར་སྣང་བའི་སྲིད་པ་འཁོར་བ་འཇིག་པར་བྱེད་པའི་ཕྱིར་དུ། སྟོང་པ་ཉིད་ནི་རྟག་ཏུ་སྟེ་ངེས་པར་བསྒོམས་པར་བྱའོ། ། གཉིས་པ་ལ། སྟོང་ཉིད་ཀྱི་སྒོམ་ཚུལ་མིན་པ་ལ་དེར་འཁྲུལ་པ་དགག དེའི་སྒོམ་ཚུལ་མ་ནོར་བ་བཤད་པའོ། ། དང་པོ་ནི། སྐྱེ་བ་མེད་དོ་ཞེས་དང༌།
སྟོང་པ་ཉིད་དོ་ཞེས་དང༌། བདག་མེད་དོ་ཞེས་བྱ་བ་འཛིན་སྟངས་ཀྱི་ཡུལ་དུ་བྱས་ནས་གང་སྒོམ་པ་དེ་ཆོས་ཅན། སྟོང་པ་ཉིད་དེ་སྒོམ་པར་བྱེད་པའི་བློ་གོ་ཆོད་པ་མིན་ཏེ། སྟོང་པ་ཉིད་ཀྱི་བདག་ཉིད་དམན་པ་ཙམ་སྒོམ་པའི་བློ་ཡིན་པའི་ཕྱིར། འདི་སྒོམ་པས་བདེན་འཛིན་ཟློག་པ་ལ་ཕན་ཀྱང༌། བདེན་མེད་དུ་ཞེན་པའི་བློ་ནན་གྱིས་སྐྱེས་པས་སོ། ། བཏགས་འཛིན་གྱི་རྟོག་པའི་སྒོམ་དུ་སོང་ཞེས་བྱ་བའི་དོན་སྟེ། གཉིས་པ་ནི། འོ་ན་ཇི་ལྟར་སྒོམ་ཞེ་ན། ཇི་སྲིད་རྟོག་པ་མ་བསལ་བ་དེ་སྲིད་དུ།
སྟོང་པ་ཉིད་ཀྱི་སྒོམ་ཚུལ་གོ་ཆོད་པོ་མི་འབྱུང་སྟེ། དགེ་བ་དང༌། མི་དགེ་བ་སོགས་ཀྱི་རྣམ་པར་རྟོག་པ་རྒྱུན་ཆད་པའི་མཚན་ཉིད་སངས་རྒྱས་རྣམས་ཀྱིས་གསུངས་པ་ཡིན་གྱི། དེ་ལས་གཞན་རྣམ་རྟོག་གིས་བཟུང་བྱ་དེ་དག་སྟོང་པ་ཉིད་དུ་མི་བཞེད་པས་སོ། ། འོ་ན་ཇི་ལྟར་ཞེ་ན། སྟོང་ཉིད་ཐོས་བསམ་གྱིས་གཏན་ལ་ཕབ་པ་དེ། མཉམ་བཞག་དུ་སྟོང་ཉིད་བསྒོམ་པ་ནི་ཆོས་ཅན། ནམ་མཁའ་སྒོམ་པར་བཞེད་པ་ཡིན་ཏེ། མཉམ་གཞག་གིས་སེམས་ཏེ་ཡེ་ཤེས་ལ་དམིགས་པ་ཅི་ཡང་འཛིན་པ་མེད་པའི་ཚུལ་གྱིས་གནས་པ་ནི་ནམ་མཁའི་མཚན་ཉིད་ཡིན་པའི་ཕྱིར། དཔེར་ན་ནམ་མཁའ་ལ་གནས་ཞེས་པ།
ཅི་ལ་ཡང་མི་གནས་པ་ལ་དེར་ཐ་སྙད་བཏགས་པ་བཞིན་ནོ། ། གཉིས་པ་ནི། རྣལ་འབྱོར་སྤྱོད་པ་པ་དག སྟོང་པ་ཉིད་ཀྱི་ངོ་བོ་རིག་པ་ཡིན་པ་དང༌། དེ་ཡང་གཞན་སྟོང་ཁོ་ནར་ཡིན་གྱི། རང་གི་ངོ་བོས་མི་སྟོང་པ་དེ་ཉིད་ཡེ་ཤེས་ཀྱི་བསྒོམ་བྱ་དང༌། རྣལ་འབྱོར་མངོན་སུམ་གྱི་རིག་བྱ་ཡིན། དེ་ལས་གཞན་དུ་མེད་པ་གཞན་སེལ་རྟོག་པའི་བློ་ལ་ནི། མངོན་སུམ་གྱི་མཚན་ཉིད་ཞུགས་པ་མེད་དོ་ཞེས་ཟེར་རོ། ། དེ་དགག་པ་ལ་གཉིས་ཏེ།
རང་སྟོང་ཁོ་ན་སྟོང་ཉིད་ཀྱི་དོན་དུ་འཆད་དགོས་པ་དང༌། ཡེ་ཤེས་ཀྱི་ངོ་བོ་སྐད་ཅིག་མ་ཡིན་པ་དང༌། རང་སྟོང་དུ་ཁས་ལེན་དགོས་པ་དང༌། རང་སྟོང་ཁོ་ན་ཆོས་རྣམས་ཀྱི་རང་བཞིན་དུ་བསྟན་པའོ། ། དང་པོ་ནི། སྟོང་ཉིད་སེང་གེའི་སྒྲ་ཡིས་ནི། དངོས་པོར་སྨྲ་བར་ཐམས་ཅད་སྐྲག་པར་མཛད་པ་དེ་དག་གང་དང་གང་དུ་བཞུགས་པ་དེ་དང་དེར་ནི། སྟོང་པ་ཉིད་ཀྱི་ཆོས་སྟོན་པ་ཡོད་པར་འགྱུར་གྱིས། གཞན་སྟོང་ཙམ་ཞིག་སྨྲ་བ་དག་ལ་ནི་དེ་ཡོད་པ་མིན་ནོ། ། གཉིས་པ་ནི།
རྣལ་འབྱོར་སྤྱོད་པ་བས་སེམས་སྐད་ཅིག་མར་ཁས་ལེན་པ་དང་རང་སྟོང་དུ་མི་འདོད་པ་འགལ་ཏེ། གྲུབ་པའི་མཐའ་གང་གི་ལུགས་ལ་རྣམ་ཤེས་སྐད་ཅིག་མ་ཉིད་དུ་སྨྲ་བ་དེའི་ལུགས་ཀྱི་སེམས་དེ་ནི་རྟག་པ་མིན་དགོས་ལ། སེམས་མི་རྟག་པ་ཉིད་དེ། སྐད་ཅིག་ཀྱང་རང་གི་ངོ་བོས་གནས་པའི་སྐབས་མེད་པ་ཡིན་ན། རང་གི་ངོ་བོས་སྟོང་པ་ཉིད་དུ་ཇི་ལྟར་འགལ་ཏེ། དེས་སྟོང་དགོས་པའི་ཕྱིར། མདོར་ན་རྫོགས་པའི་སངས་རྒྱས་དེ་དག སེམས་ནི་རང་སྟོང་དུ་ཅི་ཕྱིར་ན་མི་བཞེད་པར་འགྱུར་ཏེ། སངས་རྒྱས་རྣམས་ཀྱིས་ནི་སེམས་ནི་མི་རྟག་པ་ཉིད་དུ་བཞེད་པའི་ཕྱིར། ཁྱབ་འགྲེལ་ནི།
ཇི་སྐད་དུ། མི་རྟག་དོན་ནི་མེད་དོན་དང༌། ། ཞེས་འབྱུང་བ་ལྟར། སྐྱེ་ཡང་གནས་པའི་གོ་སྐབས་མེད་པ་ཞིག་འཆད་པའི་ཕྱིར། གསུམ་པ་ནི། སེམས་ངོ་བོས་སྟོང་པར་ཁས་བླངས་ན། རྒྱང་འཕན་ལྟར་ཆད་པར་འགྱུར་རོ་ཞེ་ན། རྒྱང་འཕན་གྱིས་ནི་ཀུན་རྫོབ་ལ་ལྟོས་པའི་ཆད་ལྟ་ཁས་བླངས་པ་ཡིན་ལ། འདིར་ནི་གནས་ལུགས་ལ་སེམས་པའི་དབང་དུ་བྱས་པས་མི་མཚུངས་སོ། ། ཞེས་འཆད་པ་ནི།
དངོས་པོ་རང་བཞིན་གྱིས་གྲུབ་པ་ཞིག་རང་བཞིན་མེད་པ་ཉིད་དུ་བརྗོད་ན་ཆད་པར་འགྱུར་ཡང༌། དེ་ལྟར་བརྗོད་པ་མིན་ཏེ། ཐོག་མ་མེད་པ་ནས་སེམས་ཀྱི་རང་བཞིན་རྟག་ཏུ་མེད་པར་གྲུབ་པས་སོ། ། དེའི་ཤེས་བྱེད་ཀྱང་སེམས་ཐོག་མ་ནས་མི་རྟག་པ་ཡིན་པ་དེ་སྐད་དུ་བརྗོད་ན། སེམས་ཀྱིས་ནི་བདག་གིས་ངོ་བོ་སྐད་ཅིག་ཀྱང་གནས་པ་སྤངས་པ་ཡིན་ལ། དེ་སྤངས་ན་རང་གིས་རང་བཞིན་ལས་འདས་པ་སྟེ་མེད་པ་ཡིན་ཞིང༌། རང་བཞིན་མེད་པ་འདི་ནི་ཆོས་རྣམས་མ་ཡིན་པ་སྟེ། རང་སྟོང་དོན་ཡིན་པའོ། ། འོ་ན་མི་རྟག་པའི་ཆོས་རྣམས་རང་སྟོང་དུ་གྲུབ་ཀྱང༌། རྟག་པ་རྣམས་དེར་མི་འགྲུབ་བོ་ཞེ་ན།
དབུ་མའི་བསྟན་བཅོས་ཀྱི་ལུགས་ལ་ཆོས་ཐམས་ཅད་ཀྱི་དོན་དམ་པའི་རང་བཞིན་ནི་སྟོང་པ་ཉིད་དུ་འདོད་དེ། ཇི་ལྟར་འཇིག་རྟེན་པའི་དོན་དམ་པའི་བདེན་པ་འཇོག་པ་ན། བུ་རམ་གྱི་རང་བཞིན་དངར་བ་དང༌། མེའི་རང་བཞིན་ཚ་བར་འཇོག་པ་བཞིན་ནོ། ། དེ་ཡང་འཇིག་རྟེན་གྱི་ལུགས་ལ་ཚ་བ་དེ་མེ་ལ་ལྟོས་པའི་རང་བཞིན་ཁྱད་པར་གསུམ་ལྡན་དང༌། དབུ་མའི་བསྟན་བཅོས་ལུགས་ལ་མེ་ཚ་བས་སྟོང་པ་དེ། མེའི་རང་བཞིན་ཁྱད་པར་གསུམ་ལྡན་ནོ། ། ཁྱད་པར་གསུམ་ལྡན་ནི། ཇི་སྐད་དུ། རང་བཞིན་དག་ནི་བཅོས་མིན་དང༌། །
གཞན་ལ་ལྟོས་པ་མེད་པ་ཡིན། ། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པ་མ་ཡིན་ནོ། ། ཞེས་པའོ། ། གསུམ་པ་རང་སྟོང་ཤེས་ན། རྟག་ཆད་ལས་གྲོལ་བར་བསྟན་པ་ལ། དངོས་དང་རྩོད་པ་སྤངས་པའོ། ། དང་པོ་ནི། ཆོས་ཐམས་ཅད་རང་སྟོང་དུ་འཆད་པའི་ལུགས་འདི་ལ་ཆོས་ཅན། འགའ་ཞིག་ཆད་པར་སྨྲ་བའི་སྐྱོན་ཡོད་པ་མ་ཡིན་ཏེ།
ཚད་མས་གྲུབ་པའི་ཆོས་ཤིག་རང་སྟོང་དུ་ཁས་བླངས་ན་དེར་འགྱུར་ཡང༌། རང་གི་ངོ་བོ་ཡོད་མ་མྱོང་བའི་སྟོང་པ་ཉིད་དེ། ཆོས་ཐམས་ཅད་ཀྱི་རང་བཞིན་དུ་བརྗོད་པས་སོ། ། དེ་ཆོས་ཅན། འགའ་ཞིག་རྟག་པ་ཉིད་དུ་ཡང་སྨྲ་བ་མ་ཡིན་ཏེ། རང་སྟོང་ཤེས་བྱ་ཐམས་ཅད་ཀྱི་རང་བཞིན་དུ་སྨྲ་བ་དེས་ནའོ། ། གཉིས་པ་ལ་གཉིས་ཏེ། རང་སྟོང་ཁས་བླངས་པ་ལ། ཀུན་རྫོབ་རྒྱུན་ཆད་པའི་ཉེས་པ་མི་འབྱུང་བ་བསྟན་པ་དང༌། ཀུན་རྫོབ་ཁས་བླངས་པ་ལ།
སྟོང་ཉིད་ལོགས་སུ་བཙལ་དགོས་པའི་ཉེས་པ་མི་འཇུག་པར་བསྟན་པའོ། ། དང་པོ་ནི། ཆོས་ཐམས་ཅད་རང་གི་ངོ་བོས་སྟོང་ན། ལས་བྱེད་པ་པོ་དང༌། འབྲས་བུ་མྱོང་བ་པོ་མེད་པར་འགྱུར་བ་དང༌། ས་བོན་ལས་མྱུ་གུ་སྐྱེ་བ་དང༌། གསུང་རབ་ཐོས་པའི་རྐྱེན་གྱིས་ཐོས་བསམ་གྱི་ཤེས་རབ་སྐྱེད་པ་སོགས་མེད་པར་འགྱུར་རོ་ཞེ་ན། ལན་ལ་གང་ཟག་དང༌། ཆོས་ཀྱི་རྟེན་འབྲེལ་ཇི་ལྟར་ཁས་བླངས་པའི་ཚུལ་དང༌། དེས་ན་ཀུན་རྫོབ་ཆད་པའི་ཉེས་པ་ལས་གྲོལ་བའོ། །
དང་པོ་ལ་གཉིས་ཏེ། གང་ཟག་གི་དང༌། ཆོས་ཀྱི་རྟེན་འབྲེལ་ཇི་ལྟར་འཇོག་པའི་ཚུལ་ལོ། ། དང་པོ་ལ་བསྟན་པ་དང་བཤད་པ་དང༌། བསྡུ་བའོ། ། དང་པོ་ནི། ཉེས་པ་མེད་དེ། མ་རིག་པ་ནས་བརྩམས་ཏེ། རྒ་ཤིའི་བར་དུ་མཐར་ཐུག་པའི་ཡན་ལག་བཅུ་གཉིས་ཀྱི་བརྟེན་ནས་འབྱུང་བའི་བྱ་བ་ནི། བསྟན་བཅོས་མཛད་པ་ཁོ་བོས།
རྨི་ལམ་དང་སྒྱུ་མ་དང་འདྲ་བར་རྣམ་ཤེས་ཀྱི་ངོ་བོར་སྣང་ལ། ཡེ་ཤེས་ཀྱི་ངོ་བོར་མེད་པར་འདོད་པས་སོ། ། གཉིས་པ་ལ་གཉིས་ཏེ། འཁྲུལ་ངོར་ནང་གི་རྟེན་འབྲེལ་ཡོད་པར་བསྟན། རིག་ངོར་མེད་པར་བསྟན་པའོ། ། དང་པོ་ནི། ཡན་ལག་བཅུ་གཉིས་ཀྱི་འཁོར་ལོ་འདི། ཇི་སྲིད་ཉོན་མོངས་པ་ཅན་གྱི་མ་རིག་པ་མ་སྤངས་པ་དེ་སྲིད་དུ། སྲིད་པ་འཁོར་བའི་ལམ་དུ་འཁོར་བར་སྣང་བ་ཡིན་ཏེ། དེ་ལས་གཞན་ཞི་བ་མྱང་འདས་ཀྱི་སར་སེམས་ཅན་གང་ཡང་ལས་ཀྱི་རྣམ་སྨིན་གྱི་འབྲས་བུ་ལ་ལོངས་སྤྱོད་པར་འདོད་པ་མེད་པའི་ཕྱིར།
གཉིས་པ་ནི། ཕུང་པོ་ཉིང་མཚམས་སྦྱོར་བ་པོ་དེ་ཉིད་སྲིད་པ་གཞན་དུ་སྐྱེ་བ་དང༌། འཕོ་བ་མེད་པར་མཁས་པ་རྣམས་ཀྱིས་རྟག་ཏུ་སྟེ། གདོན་མི་ཟ་བར་ངེས་པར་བྱ་བ་ཡིན་ཏེ། འབྲས་བུ་ལ་ལོངས་སྤྱོད་པ་པོ་ཡིན་ནོ་ཞེས་ཀུན་རྫོབ་སྟེ། འཁྲུལ་པའི་ཐ་སྙད་དུ་ནི་རྒྱལ་བས་བསྟན་ཞིང་བསྙད་པ་ཡིན་ཏེ། ངོ་བོས་སྟོང་པའི་ཀུན་རྫོབ་ཀྱི་ཆོས་ལས་བྱེད་པ་པོ་ལྟ་བུ་ལས་ནི་རྣམ་སྨིན་མྱོང་བ་པོ་ལྟ་བུའི་ཀུན་རྫོབ་ཀྱི་ཆོས་རྣམས་ངོ་བོས་སྟོང་པ་བཞིན་དུ། རྣམ་ཤེས་ཀྱི་ངོ་བོར་སྐྱེ་བར་འགྱུར་བའི་ཕྱིར་རོ། ་་་་་ འདིར་བསྡུས་དོན་ཆད་འདུག ། གཉིས་པ་ཕྱིའི་རྟེན་འབྲེལ་འཇོག་ཚུལ་ལ།
སྒྱུ་མ་དང་འདྲ་ཚུལ་མདོར་བསྟན། སྣང་ལ་རང་བཞིན་མེད་ཚུལ་རྒྱས་པར་བཤད། ཀུན་རྫོབ་ཀྱིས་བདེན་པ་ངོས་བཟུང་ནས་དོན་བསྡུ་བའོ། ། དང་པོ་ནི། ནང་གི་རྟེན་འབྲེལ་ལ་བཤད་པ་དེ་ལྟར། ཕྱིའི་རྟེན་ཅིང་འབྲེལ་པར་འབྱུང་བ་ཡང༌། རྨི་ལམ་དང༌། སྒྱུ་མ་དང་མཚུངས་པར་འདོད་དེ། རྔའི་སྒྲ་དང་ནི་དེ་བཞིན་དུ་སཱ་ལུའི་མྱུ་གུ་སོགས། རང་རང་གི་རྒྱུ་རྐྱེན་འཚོགས་པས་བསྐྱེད་པ་ཡིན་ལ།
ཚོགས་པ་དེ་ངོ་བོས་སྟོང་པར་དངོས་པོ་སྨྲ་བས་ཀྱང་ཤེས་བྱེད་སླ་བའི་ཕྱིར། གཉིས་པ་ནི་ཇི་ལྟར་མེ་ལོང་ལ་བརྟེན་ནས། བྱད་བཞིན་གྱི་དཀྱི་འཁོར་སྣང་བར་འགྱུར་བ་ན། མེ་ལོང་དེ་ལ་བཞིན་དེ་ནི་འཕོ་བ་མ་ཡིན་ལ། བྱད་བཞིན་དེ་མེད་པར་ནི་མེ་ལོང་དུ་སྣང་བ་དེ་ཡང་མེད་པ་དེ་བཞིན་དུ་མཚུངས་པས་སོ། ། གསུམ་པ་ནི། མདོར་ན་ལས་བྱེད་པོ་དེ་ཉིད་ལས་ཀྱི་འབྲས་བུའི་ཆོས་རྣམས་ཀུན་རྫོབ་ཏུ་ནི་རྒྱུ་ལས་སྐྱེ་བར་ནི་ནམ་ཡང་འགལ་བར་མི་འགྱུར་ཏེ། ཐ་སྙད་ཀྱི་བདེན་པ་འཇོག་པའི་ཚེ། འཕྲལ་གྱི་འཁྲུལ་རྒྱུས་མ་བསླད་པའི་རྣམ་ཤེས་ལ་སྣང་ཚུལ་དབང་བཙན་པའི་ཕྱིར། འབྲས་བུ་དེ་ནི་དོན་དམ་དུ་སྐྱེ་བ་མེད་པར་ཡེ་ཤེས་ཀྱིས་རྟོགས་ཏེ།
སྐྱེ་བྱེད་ཀྱི་རྒྱུ་ནི་མི་རྟག་པས། རྒྱུ་ཉིད་ཀྱིས་ངོ་བོས་སྟོང་པ་སྟེ། དེ་ལྟར་འབྲས་བུ་སྐྱེ་མེད་དུ་གྲུབ་པ་ན་སྟོང་ཉིད་དུ་ཡང་གྲུབ་སྟེ། དངོས་པོའི་ཆོས་རྣམས་ཀྱི་རང་བཞིན་སྐྱེ་བ་མེད་པ་ནི། དེའི་སྟོང་པ་ཉིད་ཡིན་པར་རབ་ཏུ་བཤད་པའི་ཕྱིར། གསུམ་པ་ནི། གོང་དུ་ཆོས་རྣམ་ཤེས་ཀྱིས་ངོ་བོར་ཡོད་པ་དང༌། ཡེ་ཤེས་ཀྱི་ངོ་བོར་མེད་པར་བཤད་པའི་ཆོས་དེ་གང་ཞེ་ན། མདོར་ན་ཕུང་པོ་ལྔ་པོ་ནི་ཆོས་ཀུན་ཞེས་ནི་བཤད་པ་ཡིན་ཞེས་པའོ། ། གཉིས་པ་ནི།
ཕུང་པོ་ལྔ་པོ་དེ་ཉིད་ཤེས་པ་གཉིས་པོ་སོ་སོའི་ངོ་བོར་སྣང་ལ་རང་བཞིན་མེད་པའི་ཚུལ་ཇི་ལྟ་བ་བཞིན་དུ་བཤད་པ་ན། ཀུན་རྫོབ་ཀྱི་བདེན་པའི་རྒྱུན་ནི་ཆད་པར་མི་འགྱུར་རོ། ། གཉིས་པ་ནི་རྣམ་ཤེས་ཀྱི་ངོ་བོར་ཀུན་རྫོབ་ཀྱིས་བདེན་པ་ཡོད་ན། ཡེ་ཤེས་དེའི་སྟོང་ཉིད་ལོགས་ནས་བཙལ་དགོས་པར་འགྱུར་རོ་ཞེ་ན། ཀུན་རྫོབ་ཀྱི་བདེན་པ་ལས་ནི་ཐ་དད་པར་ཏེ། ལོགས་སུ་དེའི་སྟོང་པ་ཉིད་དེ་དམིགས་པ་མིན་ཏེ། ཀུན་རྫོབ་ཀྱི་བདེན་པ་དེ་ཉིད་ཁོ་རང་གིས་སྟོང་པ་ཉིད་དུ་བཤད་པའི་ཕྱིར་དང༌། རང་གི་ངོ་བོ་ཡིད་ལ་མ་མྱོང་བའི་སྟོང་པ་ཉིད་ཁོ་ན་རྣམ་ཤེས་ཀྱི་ངོར་སྣང་བ་ལ་ཀུན་རྫོབ་ཀྱི་བདེན་པ་ཞེས་བྱ་བ་ཡིན་ཏེ། རང་གི་ངོ་བོས་སྟོང་པ་མེད་ན་རྟེན་འབྲེལ་སྣ་ཚོགས་སུ་སྣང་བ་དེ་མི་འབྱུང་བར་ངེས་པའི་ཕྱིར། བྱས་པ་དང་མི་རྟག་པ་བཞིན་ནོ། །
བོད་ཕྱི་མ་དག་གཞུང་འདི་བདེན་གཉིས་ངོ་བོ་གཅིག་པའི་དཔེ་དོན་བསྟན་པར་འདོད་པ་ནི་མ་གོ་བ་ཡིན་ཏེ། ཀུན་རྫོབ་ཀྱི་ངོ་བོ་ཁས་བླངས་ནས་དོན་དམ་གྱི་ངོ་བོ་འབྱུང་བ་མེད་པའི་ཕྱིར། ཀུན་རྫོབ་རང་སྟོང་དུ་ཁས་མ་བླངས་ན། དོན་དམ་གྱིས་ངོ་བོ་གང་ནས་འཚོལ། དེ་བས་ན་གཞུང་འདིས་ཀུན་རྫོབ་རང་གི་ངོ་བོས་སྟོང་པ་མེད། ཀུན་རྫོབ་རྟེན་འབྲེལ་སྣ་ཚོགས་སུ་སྣང་བ་འདི་ཡང་མི་འབྱུང་བར་བསྟན་པ་ཡིན་ཏེ། ཇི་སྐད་དུ། གང་ལ་སྟོང་པ་ཉིད་མི་རུང༌། ། དེ་ལ་ཐམས་ཅད་རུང་མ་ཡིན། ། ཞེས་བཤད་པ་ལྟར་རོ། །
གསུམ་པ་སྟོང་པ་ཉིད་ཤེས་ཤིང་གོམས་པས་འཁོར་བ་འཇིག་ཅིང༌། མི་གནས་པའི་མྱང་འདས་མངོན་དུ་བྱེད་པར་བསྟན་པ་ལ་གཉིས་ཏེ། སྟོང་ཉིད་ཤེས་ཤིང་གོམས་པས། མི་གནས་པའི་མྱང་འདས་མངོན་དུ་བྱེད་ནུས་པར་བསྟན་པ་དང༌། དེས་འཁོར་བ་ལས་གྲོལ་བར་བསྟན་པའོ། ། དང་པོ་ལ་གཉིས་ཏེ། དེས་སྒྲིབ་པ་གཉིས་ཀྱི་བག་ཆགས་སེལ་ནུས་པར་བསྟན་པ་དང༌། དེ་བསལ་ནས་ཡང་དག་པའི་མཐའ་མངོན་དུ་བྱེད་པར་བསྟན་པའོ། ། དང་པོ་ནི། ཀུན་རྫོབ་འཁྲུལ་པའི་སྣང་བ་འདི་ནི།
ཉོན་མོངས་པ་དང་ལས་ལས་བྱུང་ལ། ལས་ནི་སེམས་ལས་བྱུང་བ་ཡིན། སེམས་ནི་བག་ཆགས་དག་གིས་བསགས་ཤིང་གང་བའི་ཆ་ནས་སེམས་ཞེས་བྱ་ལ། དེས་སྟོང་པའི་ཆ་ནས་འོད་གསལ་བའི་སེམས་ཞེས་བྱའོ། ། བག་ཆགས་དང་བྲལ་བ་ནི་བདེ་བ་སྟེ། དགེ་བ་ཡིན་ལ། བདེ་ཞིང་དགེ་བའི་སེམས་འོད་གསལ་བ་ནི་ཞི་བ་ཉིད་དོ། ། སེམས་ཞི་བ་སྟེ། རྣམ་པར་རྟོག་པ་ཐམས་ཅད་དང་བྲལ་བ་ནི་རྨོངས་པར་མི་འགྱུར་ལ། རྨོངས་པ་མེད་པའི་ཡེ་ཤེས་ལ་ནི།
དེ་ཁོ་ན་ཉིད་རྟོགས་པ་ཞེས་བྱ་ལ། དེ་ཁོ་ན་ཉིད་རྟོགས་ཤིང་གོམས་པས་ནི། གྲོལ་བ་མཐར་ཐུག་པ་ཐོབ་ཅིང༌། མངོན་དུ་བྱེད་པར་འགྱུར་རོ། ། འདིར་བག་ཆགས་ལ་གཉིས་ཏེ། ས་བོན་དང་གནས་ངན་ལེན་ནོ། ། དེ་རེ་རེ་ལ་གཉིས་གཉིས་ཏེ། ཉོན་མོངས་པ་དང༌། གཟུང་འཛིན་གཉིས་སུ་སྣང་བའོ། ། དེ་གཉིས་ནི་ཀུན་རྫོབ་ཀྱི་སྣང་བ་མཆེད་པའི་རྒྱུ་ཡིན་ཏེ།
གཅིག་གིས་ནི་ནང་གི་དང༌། གཅིག་ཤོས་ཀྱིས་ནི་ཕྱིའི་རྟེན་འབྲེལ་མཆེད་པའི་རྒྱུ་བྱེད་པས་སོ། ། འདིར་བག་ཆགས་དང༌། ས་བོན་ནི་སེམས་ཙམ་པ་འདོད་པ་ལྟར་མ་ཡིན་གྱི། འོ་ན་ཅི་ཞེ་ན། ས་བོན་ནི་སྤང་བྱ་དེ་དང་དེའི་གཉེན་པོ་ཡེ་ཤེས་སྐྱེ་མ་མྱོང་བའི་སེམས་རྒྱུད་དེ་དང་དེའི་རང་བཞིན་སྟོང་པ་ཉིད་ཡིན་ལ། བག་ཆགས་ནི་སྔོན་བྱ་བ་དེ་དང་དེ་བྱས་པའི་དྲན་སྣང་སླར་ཡང་སེམས་ལ་ཤར་བའོ། ། དེའི་ཕྱིར་བག་ཆགས་དང་ས་བོན་ཞེས་བྱ་བ་ཆུ་བོའི་རྒྱུན་བཞིན་བྱ་བ་འབྱུང་བ་ནི་མི་འདོད་དོ། ། གཉིས་པ་ནི་སྟོང་པ་ཉིད་དེ་འདྲིས་ཤིང་གོམས་པར་བྱས་པས། གོམས་པ་པོའི་བློ་དང་དབྱེར་མེད་དུ་འདྲེས་ནས་གཉིས་སྣང་གི་ཤེས་པའི་གོ་སྐབས་མི་རྙེད་པ་ཞིག་འབྱུང་ལ།
དེའི་ཚེ་སྟོང་པ་ཉིད་མངོན་དུ་བྱས་པ་ཞེས་བྱ་ཞིང༌། དེ་ཉིད་ལ་ཡང་དག་པའི་མཐའ་དང༌། རང་བཞིན་གྱིས་མྱ་ངན་ལས་འདས་པ་དང༌། དོན་དམ་པའི་བྱང་ཆུབ་ཀྱི་སེམས་མངོན་དུ་བྱས་པ་ཞེས་བྱ་སྟེ། དེ་བཞིན་ཉིད་དང༌། ཡང་དག་པའི་མཐའ་དང༌། མཚན་མ་མེད་པ་དང༌། དོན་དམ་པ་ཉིད་དང༌། བྱང་ཆུབ་ཀྱི་སེམས་ཀྱི་མཆོག་དོན་དམ་པའི་བྱང་སེམས་དེའི་སྟོང་པ་ཉིད་ཅེས་བྱ་བ་རྣམ་གྲངས་དུ་བཤད་པའི་ཕྱིར་ཏེ། རྣམ་གྲངས་འདི་དག་ཀྱང་ཤེས་བྱེད་ཀྱི་ཐ་སྙད་འདོགས་པའི་ཚེ་ཡིན་གྱི།
ལྟ་བས་སྤྲོས་པ་གཅོད་པའི་ཚེ་ནི་མིན་ཏེ། དེའི་ཚེ་སྟོང་པ་ཉིད་དོན་དམ་དུ་ཁས་བླངས་ན། སྤྲོས་པའི་མཐའ་བླ་ན་མེད་པར་འགྱུར་བས་སོ། ། ཐ་སྙད་འདོགས་པ་ལ་གཉིས་ཏེ། བར་དུ་བདག་ཟློག་པའི་དང༌། ཐ་མ་ལྟ་བ་ཀུན་ཟློག་གིའོ། ། ཐ་མ་དེ་ལ་ནི། ཐབས་ཀྱི་ཆར་གྱུར་པའི་ཁས་ལེན་ཡོད་ཀྱང༌། ལྟ་བ་དབང་བཙན་པར་བྱས་པའི་ཁས་ལེན་དང་དམ་བཅའ་ཡང་ཡོད་པ་མིན་ཏེ། ཇི་སྐད་དུ།
གལ་ཏེ་ངས་དམ་བཅས་འགའ་ཡོད། ། དེ་ཚེ་ང་ལ་སྐྱོན་ནི་ཡོད། ། ང་ལ་དམ་བཅའ་མེད་པས་ན། ། ང་ནི་སྐྱོན་མེད་ཁོ་ན་ཡིན། ། ཞེས་འབྱུང་བ་ལྟར་རོ། ། གཉིས་པ་ནི། སྐྱེས་བུ་གང་དག་གང་ཟག་དང༌། ཆོས་རང་གི་ངོ་བོས་སྟོང་པའི་སྟོང་པ་ཉིད་མི་ཤེས་པ་དེ་དག་གནས་སྐབས་སུ་མཐར་ཐུག་གི་ཐར་པ་སྟོན་པ་མིན་ཏེ། གང་ཟག་གིས་བདག་དུ་རྨོངས་པས། སྐྱེས་བུ་དེ་དག་འགྲོ་དྲུག་སྲིད་པའི་བཙོན་རར་ནི་འཁོར་བར་འགྱུར་བའི་ཕྱིར།
གསུམ་པ་སེམས་དེ་སྐྱེས་པས། སེམས་ཅན་གྱི་དོན་བྱེད་པའི་ཚུལ་ལ་གཉིས་ཏེ། བསྟན་པ་དང༌། བཤད་པའོ། ། དང་པོ་ནི། སྟོང་པ་ཉིད་གོམས་པར་བྱས་ན། གཞན་དོན་རྒྱུན་ཆད་པར་འགྱུར་བ་མིན་ནམ། ཞེ་ན། མིན་ཏེ། གོང་དུ་བཤད་པ་དེ་ལྟར་སྟོང་པ་ཉིད་འདི་ནི་རྣལ་འབྱོར་པ་ཡིས་བསྒོམ་པར་བྱས་ནས་གཞན་གྱིས་དོན་ལ་ཆགས་པའི་བློ་འབྱུང་བར་ཐེ་ཚོམ་མེད་པའི་ཕྱིར་རོ། །
གཉིས་པ་ལ་གཉིས་ཏེ། སྟོང་ཉིད་སྙིང་རྗེའི་སྙིང་པོ་ཅན་དུ་བསྒོམ་དགོས་པར་བསྟན་པ་དང༌། དེ་ལྟར་བསྒོམས་པས་མི་གནས་པའི་མྱང་འདས་མངོན་དུ་བྱེད་པར་བསྟན་པའོ། ། དང་པོ་ལ་གཉིས་ཏེ། སེམས་ཅན་གྱི་དོན་མ་བྱས་པར། སྟོང་པ་ཉིད་སྒོམ་ན་ཆད་པའི་མྱང་འདས་ཀྱི་མཐར་ལྷུང་བའི་ཉེས་པ་ཡོད་པར་བསྟན་པ་དང༌། དམན་པའི་མྱང་འདས་གཉིས་ཀྱིས་དེའི་གོ་མི་ཆོད་པར་བསྟན་པའོ། ། དང་པོ་ལ་གཉིས་ཏེ། སེམས་ཅན་གྱི་དོན་བྱེད་པ་དོན་དམ་སེམས་བསྐྱེད་ཀྱི་བསླབ་བྱར་བསྟན་པ་དང༌། སྟོང་པ་ཉིད་མངོན་སུམ་དུ་རྟོགས་ཀྱང༌།
འཁོར་བར་སྐྱེ་བ་ལེན་པ་མི་འགལ་བར་བསྟན་པའོ། ། དང་པོ་ལ་བཞི་སྟེ། སེམས་ཅན་ལ་ཕན་པ་སྒྲུབ་དགོས་པར་བསྟན། སེམས་ཅན་ལ་ཆགས་བྲལ་སྤོང་དགོས་པར་བསྟན། སྙིང་རྗེ་ཅན་གཞན་དོན་ལ་ངང་གིས་འཇུག་པའི་ཚུལ་དོན་བསྡུ་བའོ། ། དང་པོ་ལ། སྔར་ཕན་བཏགས་པའི་རྒྱུ་མཚན་གྱིས་བྱས་པ་བཟོ་དགོས་པར་བསྟན་པ་དང༌། སྔར་གནོད་པ་བྱས་པའི་འགྱོད་ཚངས་སུ་གཞན་ལ་བདེ་བ་སྟེར་དགོས་པར་བསྟན་པ་དང༌། བདེ་སྡུག་ཐམས་ཅད་སེམས་ཅན་ལ་ཕན་གནོད་བྱས་པ་ལས་བྱུང་བའི་རྒྱུ་མཚན་གྱིས་གཞན་ལ་ཕན་པ་བསྒྲུབ་དགོས་པར་བསྟན་པའོ། ། དང་པོ་ནི།
སྔོན་བདག་ལ་སེམས་ཅན་གང་དག་གིས་ཕ་དང་མ་དང་ནི་གཉེན་བཤེས་སུ་གྱུར་པས་ཕན་པ་བྱས་པར་གྱུར་པའི་སེམས་ཅན་དེ་དག་རྣམས་ལ་ནི་བྱས་པ་བཟོ་བར་འགྱུར་བར་བྱའོ། ། གཉིས་པ་ནི། སྲིད་པའི་བཙོན་རར་སེམས་ཅན་ནི། ཉོན་མོངས་མེ་ཡིས་གདུངས་རྣམས་ལ། བདག་གིས་གནོད་པ་བྱས་པའི་སྒོ་ནས་སྡུག་བསྔལ་བྱིན་པ་ལྟར། དེ་བཞིན་ཏེ་དེ་དང་མཚུངས་པར་བདེ་བ་སྦྱིན་པར་རིགས་སོ། ། གསུམ་པ་ལ་བསྟན་པ་དང༌། བཤད་པའོ། ། དང་པོ་ནི། འཇིག་རྟེན་གྱི་བདེ་འགྲོའི་འདོད་པ་དང༌།
ངན་འགྲོའི་མི་འདོད་པའི་འབྲས་བུ་དེ་ཐམས་ཅད་སེམས་ཅན་རྣམས་ལ་ཕན་པ་དང་གནོད་པ་ལས་ནི་འབྱུང་བར་འགྱུར་རོ། ། གཉིས་པ་ལ་གཉིས་ཏེ། བདེ་བ་ཐམས་ཅད་སེམས་ཅན་ལ་ཕན་བཏགས་པ་ལས་བྱུང་བར་བསྟན། སྡུག་བསྔལ་ཐམས་ཅད་དེ་ལ་གནོད་པ་བྱས་པའི་འབྲས་བུར་བསྟན་པའོ། ། དང་པོ་ནི། སེམས་ཅན་ལ་བརྟེན་ནས་སངས་རྒྱས་ཀྱི་གོ་འཕང་བླ་ན་མེད་པ་ཡང་རྙེད་པར་འགྱུར་ན། ལྷ་དང་མིའི་ལོངས་སྤྱོད་གང༌། ཚངས་པ་དང༌། དབང་པོ་དང༌། དྲག་པོ་དང༌།
འཇིག་རྟེན་སྐྱོང་བས་རྟེན་པ་དེ་དག་སེམས་ཅན་ལ་ཕན་པ་ཙམ་ཞིག་གིས་མ་དྲངས་པ་ནི་མཐོ་རིས་འགྲོ་བ་གསུམ་པོ་འདིར་འགའ་ཡང་མེད་པ་ལ་མཚར་དུ་རྩི་བ་ཅི་ཞིག་ཡོད་དེ་མེད་དོ། ། གཉིས་པ་ནི། སེམས་ཅན་དམྱལ་བ་དང༌། དུད་འགྲོ་དང༌། ཡི་དྭགས་སུ་སྡུག་བསྔལ་རྣམ་པ་དུ་མའི་དངོས་པོ་སེམས་ཅན་རྣམས་ཀྱིས་མྱོང་བ་གང་ཡིན་པ་དེ་ནི་སེམས་ཅན་ལ་གནོད་པ་ལས་བྱུང་བ་དང༌། མཐོ་རིས་སུ་ཡང་བཀྲེས་སྐོམ་དང༌། ཕན་ཚུན་བརྡེག་པ་དང༌། གཟིར་བ་ཡིས་ནི་སྡུག་བསྔལ་ཉིད་ཟློག་པར་དཀའ་ཞིང་ཟད་པ་མེད་པ་དེ་དག་སེམས་ཅན་ལ་གནོད་པའི་འབྲས་བུ་ཡིན་ནོ། ། དེ་ལྟར་ན། བདེ་འགྲོ་དང་ནི་ངན་འགྲོ་དག་སེམས་ཅན་དག་ལ་ཕན་གནོད་ཀྱི་རྣམ་པར་རྣམ་པར་སྨིན་པའི་ངོ་བོ་གཉིས་སུ་ཤེས་པར་བྱས་ནས།
སངས་རྒྱས་རྣམས་ཀྱིས་བྱང་ཆུབ་ཀྱི་སེམས་ཉིད་དངོས་པོ་ཀུན་གྱིས་བསྟེན་པར་བྱས་ཞིང་སེམས་ཅན་རྣམས་རང་གི་ལུས་བཞིན་དུ་བསྲུང་བར་བྱའོ། ། གཉིས་པ་ནི། སེམས་ཅན་རྣམས་ལ་ཆགས་བྲལ་བ། ། དུག་བཞིན་འབད་པས་སྤང་བར་བྱ། ། ཞེས་བསྟན་ནས། དེའི་ཤེས་བྱེད་འཆད་པ་ནི། ཉན་ཐོས་རྣམས་ནི་ཆགས་བྲལ་བས། ། བྱང་ཆུབ་དམན་པ་ཐོབ་མིན་ནམ། ། སེམས་ཅན་ཡོངས་སུ་མ་དོར་བས། ། རྫོགས་སངས་རྒྱས་ཀྱི་བྱང་ཆུབ་ཐོབ། །
ཅེས་པའོ། ། དེའི་དོན་བསྡུ་བ་ནི། དེ་ལྟར་ཕན་དང་མི་ཕན་པའི། ། འབྲས་བུ་འབྱུང་བ་དཔྱད་པ་ནི། ། དེ་དག་སྐད་ཅིག་གཅིག་ཀྱང་ནི། ། རང་དོན་ཆགས་ཤིང་ཇི་ལྟར་གནས། ། ཞེས་སོ། ། གསུམ་པ་ལ། བསྟན་པ་དང༌། བཤད་པའོ། །
དང་པོ་ནི། སྙིང་རྗེས་བསྟན་པའི་རྩ་བ་ཅན་གྱི་དོན་དམ་བྱང་སེམས་ཀྱི་མྱུ་གུ་ལས་བྱུང་བའི་རྫོགས་པའི་བྱང་ཆུབ་ནི་མཐའ་གཅིག་ཏུ་གཞན་དོན་གྱི་འབྲས་བུ་ཡིན་ནོ་ཞེས་རྒྱལ་བའི་སྲས་པོ་རྣམས་སྒོམ་པར་བྱེད་དོ། ། གཉིས་པ་ནི་གང་ཞིག་སྟོང་ཉིད་སྙིང་རྗེའི་སྙིང་པོ་ཅན་བསྒོམས་པས་གཞན་ཕན་གྱི་སེམས་བརྟན་པར་གྱུར་པ་ནི་གཞན་གྱི་སྡུག་བསྔལ་གྱིས་བྲེད་ནས་བསམ་གཏན་གྱི་བདེ་བ་དོར་ནས་ཀྱང་མནར་མེད་པར་ཡང་འཇུག་པར་བྱེད་དོ། ། དེ་ལྟར་བྱེད་པ་འདི་ནི་ངོ་མཚར་བས་འདི་ནི་བསྔགས་པར་འོས་སོ། ། དེ་ལྟར་བྱེད་པ་དེ་དག་རྣམས་ཀྱིས་རང་ལུས་དང་ནོར་རྣམས་སེམས་ཅན་ལ་བྱིན་པ་ངོ་མཚར་བ་མ་ཡིན་ཏེ། བཤད་མ་ཐག་པ་དེ་ལྟར་བྱེད་པ་འདི་ནི་དམ་པའི་ཚུལ་ལུགས་མཆོག་ཡིན་པས་སོ། ། བཞི་པ་ནི། ཆོས་རྣམས་རང་གི་ངོ་བོས་སྟོང་པ་འདི་ཤེས་ནས་ལས་དང་འབྲས་བུ་ཇི་ལྟ་བ་བཞིན་དུ་བསྟན་པ་དེ་ནི་ངོ་མཚར་བས་ཀྱང་ངོ་མཚར་བ་དང༌། རྨད་དུ་བྱུང་བས་ཀྱང་ཆེས་རྨད་དུ་བྱུང་བ་ཡིན་ཏེ། སྣང་བ་དང་སྟོང་པ་མི་འགལ་བ་ཁོང་དུ་ཆུད་ནས་དོན་དམ་པའི་བྱང་སེམས་ཀྱི་བསླབ་བྱ་ལ་སློབ་པས་སོ། །
བཤད་མ་ཐག་པའི་གཞན་དོན་ལ་འཇུག་ཚུལ་འདི་ནི་དོན་དམ་བྱང་སེམས་ཀྱི་བསླབ་བྱ་ཡིན་པ་ཁོ་ནར་མ་ཟད་འདིར་བསྟན་ཚུལ་ཡང་འདིའི་ལྡོག་ཆ་ཁོ་ན་ནས་བསྟན་པ་ཡིན་ཏེ། དེའི་འབྲས་བུའི་གཙོ་བོའི་བྱང་ཆུབ་དེ་དོན་གཉིས་མཐར་ཕྱིན་དུ་འཆད་དགོས་པའི་ཕྱིར་དང༌། དེ་དེའི་བསླབ་བྱར་མ་བཤད་ན། དོན་དམ་པའི་བྱང་ཆུབ་ཀྱི་སེམས་རྐྱང་པ་ལ་ནན་ཏན་བྱས་པས་ཆད་པའི་མྱང་འདས་ཀྱི་མཐར་ལྷུང་བའི་ཉེས་དམིགས་ཡོད་པས་སོ། ། གཉིས་པ་ལ་གཉིས་ཏེ། འཁོར་བར་སྐྱེས་ཀྱང་འཁོར་བའི་ཉེས་པས་མི་གོས་པར་བསྟན་པ་དང༌། དེར་སྐྱེ་བའི་རྒྱུ་ཉོན་མོངས་སྤངས་ཀྱང་དེར་སྐྱེ་བ་ནུས་པར་བསྟན་པའོ། ། དང་པོ་ནི། སེམས་ཅན་སྐྱབས་པའི་བསམ་པ་ཅན་སྟོང་པ་ཉིད་མངོན་སུམ་དུ་རྟོགས་པ་དེ་དག་སྲིད་པའི་འདམ་དུ་སྐྱེས་ཀྱང་ཆུའི་པདྨའི་འདབ་མ་ཆུའི་ཉེས་པས་མི་གོས་པ་བཞིན་དུ། སྲིད་པ་དེ་ལས་བྱུང་བའི་ཉེས་པས་གོས་པ་མེད་དེ།
སྟོང་པ་ཉིད་མངོན་སུམ་དུ་རྟོགས་པས་སོ། ། གཉིས་པ་ནི། རྒྱལ་བའི་སྲས་པོ་ཀུན་ཏུ་བཟང་པོ་དང༌། བྱམས་པ་ལ་སོགས་པ་ཉོན་མོངས་པའི་བུད་ཤིང་བསྲེགས་མོད་ཀྱི། དེ་ལྟ་ན་ཡང་སྙིང་རྗེས་སྨན་པར་གྱུར་ཅིང་སྙིང་རྗེས་གཞན་དབང་དུ་གྱུར་པ་རྣམས་ཡུམ་གྱི་ལྷུམས་སུ་གཤེགས་པ་དང༌། བལྟམས་པ་དང༌། རོལ་རྩོད་མཛད་པ་དང༌། ཁབ་ནས་བྱུང་བ་དང༌། དཀའ་བ་སྤྱོད་པ་དང༌། བྱང་ཆུབ་ཆེན་པོ་མངོན་དུ་མཛད་པ་དང༌།
བདུད་ཀྱི་སྡེ་འཇོམས་པ་དང༌། ཆོས་ཀྱི་འཁོར་ལོ་བསྐོར་བ་དང༌། ལྷའི་གནས་རྣམས་ཀུན་ན་བཞུགས་པ་དང༌། དེ་བཞིན་དུ་ནི་མྱ་ངན་ལས་འདས་པ་སྟོན་པར་མཛད་པ་ཡིན་ནོ། ། དེ་བཞིན་དུ་ཚངས་པ་དང༌། དབང་པོ་དང༌། ཁྱབ་འཇུག་དང༌། དྲག་པོ་ལ་སོགས་པའི་གཟུགས་སུ་སྤྲུལ་པར་མཛད་ནས་འགྲོ་བ་འདུལ་བའི་སྦྱོར་བ་ཡིས་སྲིད་པར་གར་མཛད་དོ། ། སུ་ཞིག་གིས་ན། ཐུགས་རྗེའི་རང་བཞིན་ཅན་རྣམས་ཀྱིས་སོ། །
གཉིས་པ་ནི། སེམས་ཅན་གྱི་དོན་མ་བྱས་ཀྱང་སྟོང་པ་ཉིད་བསྒོམས་པས་མཐར་ཐུག་གི་མྱང་འདས་མངོན་དུ་བྱེད་ནུས་ཏེ། ལྷག་མེད་ཀྱི་མྱང་འདས་བཞིན་ནོ་ཞེ་ན། ལན་ལ་བཞི་སྟེ། དེ་མྱང་འདས་གོ་ཆོད་པོ་མ་ཡིན་པར་བསྟན། དེ་ཐོབ་ནས་ཐེག་པ་ཆེན་པོའི་ལམ་དུ་འཇུག་དགོས་པ་བསྟན། དེར་ཞུགས་ནས་སྲིད་པར་སྐྱེ་བ་ལེན་པའི་རྒྱུ་བཤད་པ། དེ་ལ་རྩོད་པ་སྤངས་པའོ། ། དང་པོ་ནི་དམན་པའི་མྱང་འདས་ཞེས། ལྷག་བཅས་དང༌།
ལྷག་མེད་ཀྱི་ཡེ་ཤེས་གཉིས་པོ་དེར་གསུངས་པ་ཡང་དགོངས་པ་ཅན་ཡིན་གྱི། དོན་དམ་པ་མ་ཡིན་ནོ། ། དགོངས་གཞི་ནི་ཐེག་པ་ཆེན་པོར་འབྱུང་བའི་ཐབས་ཡིན་པའི་དོན་གྱིས་སོ། ། དགོས་པ་ནི་སྲིད་པའི་ལམ་ལ་སྐྱོ་བ་རྣམས་ལ་ངལ་བསོ་བའི་དོན་དུའོ། ། གཉིས་པ་ནི་ཇི་སྲིད་སངས་རྒྱས་ཀྱིས་མ་བསྐུལ་བ་དེ་སྲིད་དུ་ཡེ་ཤེས་ཀྱི་ལུས་ཀྱི་དངོས་པོ་ཅན་དེ་ཏིང་འཛིན་གྱིས་མྱོས་པས་བརྒྱལ་བར་གྱུར་པའི་ཉན་ཐོས་དགྲ་བཅོམ་པ་དེ་དག ལྷག་མེད་ཀྱི་དབྱིངས་སུ་གནས་པར་འགྱུར་ལ། དེས་བསྐུལ་བ་ན་སྣ་ཚོགས་པའི་གཟུགས་ཀྱིས་ནི་བྱང་ཆུབ་ཏུ་སེམས་བསྐྱེད་ནས་སེམས་ཅན་གྱི་དོན་ལ་ཆགས་པར་གྱུར་ཅིང༌། བསོད་ནམས་དང་ཡེ་ཤེས་ཀྱི་ཚོགས་བསགས་ནས་རྫོགས་པའི་སངས་རྒྱས་ཀྱི་བྱང་ཆུབ་ཐོབ་པར་འགྱུར་རོ། ། གཞུང་འདིས་དམན་པའི་མྱང་འདས་ཀྱི་ངོ་བོ་ཡེ་ཤེས་སུ་བསྟན་ནོ། ། གསུམ་པ་ནི།
དེས་སྲིད་པར་སྐྱེ་བ་ལེན་པའི་རྒྱུ་ཅི་ཞེ་ན། མ་རིག་པ་དང༌། ཟག་མེད་ཀྱི་ལས་གཉིས་ཀྱི་བག་ཆགས་ཡོད་པའི་ཕྱིར། བག་ཆགས་དེ་ལ་ས་བོན་དུ་བརྗོད་པ་སྟེ་མིང་གིས་བཏགས་པ་ཡིན་ལ། ས་བོན་དེའི་དངོས་པོ་ཚོགས་པས་ནི་སྲིད་པའི་མྱུ་གུ་སྐྱེད་པར་བྱེད་དེ། དེ་ལྟར་ན་དབང་ཐོབ་པའི་བྱང་ཆུབ་སེམས་དཔའ་དང༌། ལྷག་མེད་དུ་མྱ་ངན་ལས་འདས་པའི་ཉན་རང་དགྲ་བཅོམ་པ་རྣམས་སྲིད་པར་སྐྱེ་བ་ལེན་པའི་རྒྱུ་ནི་བག་ཆགས་དེ་ཡིན་པར་ལྷ་མོ་དཔལ་ཕྲེང་གིས་ཞུས་པའི་མདོ་ལས་གསུངས་སོ། ། བཞི་པ་ནི། སྟོང་ཉིད་སྙིང་རྗེའི་སྙིང་པོ་ཅན་ཁོ་ན་རྫོགས་བྱང་གི་རྒྱུ་གཙོ་བོ་དང༌། ལྷག་མེད་ཀྱི་མྱང་འདས་ཐོབ་ནས་ཀྱང་ལམ་དེ་ལ་སློབ་དགོས་ན།
སངས་རྒྱས་ཀྱི་གསུང་རབ་ཐམས་ཅད་དུ་སྟོང་ཉིད་སྙིང་རྗེའི་སྙིང་པོ་ཅན་ཁོ་ན་མི་གསུང་བའི་རྒྱུ་མཚན་ཅི་ཞེ་ན། ལན་ལ། གདུལ་བྱའི་བསམ་པ་སོ་སོ་ལ་དགོངས་ནས་ཆོས་ཀྱི་རྣམ་གྲངས་མང་པོ་གསུངས་པར་བསྟན། དེ་ཐམས་ཅད་ཀྱང་སྟོང་ཉིད་སྙིང་རྗེའི་སྙིང་པོ་ཅན་དུ་གཅིག་པར་བསྟན། ས་ལམ་གྱི་དབྱེ་བ་ཐམས་ཅད་དེ་ཉིད་ཀྱི་ཆ་ཤས་སུ་བསྟན། དེ་ལྟར་བསྒོམས་པས་ཆད་པའི་མྱང་འདས་ཀྱི་མཐའ་ལས་གྲོལ་བའོ། ། དང་པོ་ནི། འཇིག་རྟེན་གྱི་མགོན་པོ་རྣམས་ཀྱིས་བསྟན་པ་དམ་པའི་ཆོས་རྣམས་ནི། འཇིག་རྟེན་དུ་ནི་ཐབས་མང་པོ་དང༌། སྟོན་ཚུལ་གྱི་རྣམ་པ་མང་པོ་ཐ་དད་པར་འགྱུར་ཏེ།
སེམས་ཅན་སོ་སོའི་བསམ་པ་མི་འདྲ་བའི་དབང་གིས་རྗེས་སུ་འགྲོ་དགོས་པས་སོ། ། གཉིས་པ་ནི། ཆོས་ལ་ལར་ཟབ་པ་དང༌། ལ་ལར་རྒྱ་ཆེ་བའི་དབྱེ་བ་དང༌། ལ་ལར་གཉིས་ཀའི་མཚན་ཉིད་ཅན་སོགས་ཐ་དད་པ་མི་འདྲ་བ་མང་པོ་བསྟན་པ་ཡིན་ཡང་ནི་སྟོང་ཉིད་སྙིང་རྗེའི་སྙིང་པོ་ཅན་དང་ཐ་དད་པ་མ་ཡིན་ཏེ། དེ་དང་གཉིས་སུ་མེད་པས་སོ། ། གསུམ་པ་ནི་གཟུངས་རྣམས་དང་ནི་ས་རྣམས་དང་སངས་རྒྱས་ཀྱི་ཕ་རོལ་ཏུ་ཕྱིན་པ་གང་དག་ཡིན་པ་དེ་དག་ནི་སྟོང་ཉིད་སྙིང་རྗེའི་སྙིང་པོ་ཅན་གྱི་དོན་དམ་པའི་བྱང་ཆུབ་ཀྱི་སེམས་ཀྱི་ཆར་ཀུན་མཁྱེན་རྣམས་ཀྱིས་མདོ་སྡེ་ས་བཅུ་པ་ལ་སོགས་པར་གསུངས་པ་ཡིན་ནོ། །

བཞི་པ་ནི་སྟོང་པ་ཉིད་མངོན་སུམ་དུ་རྟོགས་ནས་ལུས་ངག་ཡིད་ཀྱིས་རྟག་པར་ནི། གོང་དུ་བཤད་པ་དེ་ལྟར་སེམས་ཅན་གྱི་དོན་བྱེད་པ་དེ་དག་ཆོས་ཅན། སྟོང་པ་ཉིད་ལ་རྩོད་པར་སྨྲ་བ་རྣམས་ཀྱིས་ཆད་པའི་མཐར་ལྷུང་བའི་ཉེས་པ་ཡོད་དོ་ཞེས་པའི་རྩོད་པ་ཉིད་ཁྱོད་ལ་ཡོད་པ་མ་ཡིན་ཏེ་རྫོགས་སྨིན་སྦྱངས་གསུམ་མ་བྱས་ཀྱི་བར་དུ་ཡང་དག་པའི་མཐའ་མངོན་དུ་མི་མཛད་པའི་ཕྱིར་རོ། ། གཉིས་པ་དེ་ལྟར་བསྒོམས་པས་མི་གནས་པའི་མྱང་འདས་མངོན་དུ་བྱེད་པར་བསྟན་པ་ནི། སྟོང་ཉིད་སྙིང་རྗེའི་སྙིང་པོ་ཅན་བསྐལ་པ་གྲངས་མེད་པ་གསུམ་དུ་གོམས་པར་བྱས་པའི་བདག་ཉིད་ཆེན་པོ་ཆོས་ཅན། ཁྱོད་ཀྱིས་མངོན་དུ་མཛད་པའི་མཐར་ཐུག་གི་བྱང་ཆུབ་དེ་ལ་སངས་རྒྱས་རྣམས་ཀྱིས་ནི་མི་གནས་པའི་མྱ་ངན་ལས་འདས་པ་ཞེས་ཐེག་པ་ཆེན་པོའི་ཆོས་འདིར་བཤད་པ་ཡིན་ཏེ། འཁོར་བ་དང་མྱ་ངན་ལས་འདས་པའི་མཐའ་གཉིས་ལ་མི་གནས་པས་སོ། ། བཞི་པ་བྱང་ཆུབ་ཀྱི་སེམས་ལ་བསྔགས་པ་བརྗོད་ནས་བསྡུ་བ་ལ་གཉིས་ཏེ། བསྟོད་པ་དང༌། དེའི་དགེ་བ་བསྔོ་བའོ། ། དང་པོ་ལ་སངས་རྒྱས་ཀྱི་གདུང་འཚོབ་པར་ནུས་པའི་བསྔགས་པ།
ཐེག་པ་ཆེན་པོར་འཇོག་པའི་བྱེད་ཆོས་ཀྱི་གཙོ་བོ་ཡིན་པའི་བསྔགས་པ། རང་གཞན་གྱི་དོན་གཉིས་འགྲུབ་པའི་རྒྱུའི་གཙོ་བོ་ཡིན་པའི་བསྔགས་པ། བསོད་ནམས་ཀྱི་ཚོགས་ཚད་མེད་པ་འབྱུང་བའི་བསྔགས་པ། ནོར་ཐམས་ཅད་ཀྱི་མཆོག་ཡིན་པའི་བསྔགས་པ། དེས་ན་བྱང་ཆུབ་ཀྱི་སེམས་རྟེན་རིགས་པའོ། ། དང་པོ་ནི། སྟོང་པ་ཉིད་ཀྱི་རོ་ནི་མཆོག་ཏུ་གྱུར་པ་སྙིང་རྗེ་ཆེན་པོའི་རོ་དང་གཅིག་ཏུ་འདྲེས་པས་བསོད་ནམས་དང་ཡེ་ཤེས་མང་པོའི་འབྱུང་ཁུངས་སུ་གྱུར་པ་དེ། དགོས་པ་བདག་དང་གཞན་གྱི་དོན་སྒྲུབ་པའི་དོན་དུ་གང་འཐུངས་པ་དེ་དག་ཆོས་ཅན། རྒྱལ་བའི་སྲས་པོ་ཡིན་ཏེ། དེའི་གདུང་འཚོབ་པར་ནུས་པའི་ཕྱིར་རོ། །
དེ་ལྟར་ན། ལུས་ངག་ཡིད་ཀྱི་དངོས་པོ་ཀུན་གྱིས་བྱང་ཆུབ་ཀྱི་སེམས་དེ་ལ་དུས་རྟག་ཏུ་འདུད་ཅིང་ཕྱག་འཚལ་ལོ། ། སྲིད་པ་གསུམ་ན་མཆོད་པའི་ཡོ་བྱད་ཅི་ཡོད་པ་རྣམས་ཀྱིས་དུས་རྟག་ཏུ་མཆོད་པར་འོས་སོ། ། དགོས་པ་སངས་རྒྱས་ཀྱི་གདུང་ནི་འཚོབ་པའི་དོན་དུ་འཇིག་རྟེན་འདྲེན་པ་དེ་དག་དུས་རྟག་ཏུ་བཞུགས་པར་གསོལ་བ་འདེབས་སོ། ། གཉིས་པ་ནི། བྱང་ཆུབ་ཀྱི་སེམས་འདི་ནི་ཐེག་པ་ཆེན་པོར་མཚོན་བྱེད་ཀྱི་ཆོས་རྣམས་ནི་ཡིན་པར་བཤད་པ་སྟེ། དེ་ལྟ་བས་ན་ཡིད་མཉམ་པར་གཞག་པས། ལུས་ངག་གི་འབད་པ་ཡིས་དོན་དམ་པ་བྱང་ཆུབ་ཀྱི་སེམས་ནི་སྙིང་རྗེའི་སྙིང་པོ་ཅན་དུ་སྐྱེད་པར་གྱིས་ཤིག གསུམ་པ་ནི། རང་དང་གཞན་གྱི་དོན་བསྒྲུབ་པའི་དོན་དུ་རྒྱུད་ལ་བསྐྱེད་པའི་ཐབས་ནི་སྟོང་ཉིད་སྙིང་རྗེའི་སྙིང་པོ་ཅན་འདི་ལས་གཞན་སྲིད་པ་ན་སྟེ་ཤེས་བྱ་ལ་ཡོད་པ་མ་ཡིན་ཏེ།
དོན་གཉིས་མཐར་ཕྱིན་པའི་ཐབས་ནི་བྱང་ཆུབ་ཀྱི་སེམས་མ་གཏོགས་པ། སངས་རྒྱས་ཀྱི་མ་གཟིགས་པས་སོ། ། བཞི་པ་ལ་གཉིས་ཏེ། དེ་བསྐྱེད་པའི་བསོད་ནམས་དང༌། བསྒོམས་པའི་བསོད་ནམས་སོ། ། དང་པོ་ནི། བྱང་ཆུབ་སེམས་དེ་བསྐྱེད་པ་ཙམ་གྱིས་ནི་བསོད་ནམས་ཀྱི་ཕུང་པོ་གང་ཐོབ་པ་དེ་གལ་ཏེ་གཟུགས་ཅན་ཞིག་ཡིན་ན་ནི། ནམ་མཁའ་གང་བ་བས་ཀྱང་ལྷག་པར་མདོ་ལས་གསུངས་སོ། ། གཉིས་པ་ནི། སྐྱེས་བུ་གང་ཞིག་སྐད་ཅིག་ཙམ་བྱང་ཆུབ་ཀྱི་སེམས་ནི་བསྒོམ་པར་བྱེད་པར་དེའི་བསོད་ནམས་ཀྱི་ཕུང་པོ་ནི་རྒྱལ་བ་ཡིས་ཀྱང་བགྲངས་པར་མི་སྤྱོད་ཏེ་མི་ནུས་སོ། །
ལྔ་པ་ནི། ཉོན་མོངས་པ་མེད་པའི་བྱང་ཆུབ་ཀྱི་སེམས་ནི་རིན་པོ་ཆེ་འདི་ནི་ནོར་རྣམས་ཀྱི་མཆོག་གཅིག་པུ་སྟེ་དགོས་འདོད་ཀུན་འབྱུང་བའི་ཕྱིར་རོ། ། ཉོན་མོངས་པའི་བདུད་ལ་སོགས་པའི་ཆོམ་རྐུན་གྱིས་གནོད་པ་བྱེད་མི་ནུས་ཤིང༌། འཕྲོག་པར་ཡང་བྱེད་ནུས་པ་མ་ཡིན་ཏེ། གོམས་པ་པོའི་སེམས་དང་དབྱེར་མེད་དུ་འདྲེས་པའི་ཕྱིར། དྲུག་པ་ནི། རང་གི་བློ་ཉིད་ནི་བྱང་ཆུབ་སེམས་ལ་གཞོལ་བ་རྣམས་ཀྱིས་ཇི་ལྟར་འཁོར་བར་སངས་རྒྱས་དང་བྱང་ཆུབ་སེམས་དཔའི་སྨོན་ལམ་ནི་མི་གཡོ་བ་དེ་ལྟར། ཁྱེད་ཅག་གིས་ཀྱང་ངོ་མཚར་བའི་སེམས་ཀྱིས་ཀྱང་ཇི་ལྟར་བཤད་པ་ལ་འབད་པར་གྱིས་ཤིག དེ་ལྟར་བྱས་པའི་རྗེས་ལ་ཀུན་ཏུ་བཟང་པོའི་སྤྱོད་པ་ནི་རང་ཉིད་ཀྱིས་རྟོགས་ཤིང་ཐོབ་པར་འགྱུར་རོ། ། འདིར་སངས་རྒྱས་དང༌།
བྱང་ཆུབ་སེམས་དཔའི་སྨོན་ལམ་གྱི་ཁྱད་པར་ནི། བྱང་ཆུབ་སྤྱོད་པའི་སྨོན་ལམ་དང༌། བཟང་པོ་སྤྱོད་པའི་སྨོན་ལམ་གྱི་ཁྱད་པར་གང་ཡོད་པ་དེ་ཉིད་དོ། ། གཉིས་པ་བསྔོ་བ་ནི། རྐང་གཉིས་དབང་པོས་བསྟན་པའི་ལམ་དུ་འགྲོ་བར་ཤོག སུ་ཞིག་ན། སྲིད་པའི་རྒྱ་མཚོའི་རྦ་ཀློང་གི་ནང་དུ་ནུབ་པའི་སེམས་ཅན་རྣམས་སོ། ། གང་གིས་ན། རྒྱལ་མཆོག་རྣམས་ཀྱིས་བསྟོད་པའི་བྱང་ཆུབ་ཀྱི་སེམས་ནི་ཀླུ་བསྒྲུབ་བདག་གིས་བསྟོད་པར་བྱ་བ་བྱས་ནས། བསོད་ནམས་མཚུངས་མེད་དེང་དུས་ཐོབ་པ་གང་ཡིན་པ་དེ་ཡིས་སོ། །
དེ་ལྟར་དོན་དམ་བྱང་ཆུབ་ཀྱི་སེམས་སྟོང་སྙིང་རྗེའི་སྙིང་པོ་ཅན་གྱི་འགྲེལ་པ། སློབ་དཔོན་བདག་ཉིད་ཆེན་པོ་འཕགས་པ་ཀླུ་སྒྲུབ་ཀྱིས་མཛད་པའི་རྣམ་པར་བཤད་པ་འདི་ཡོངས་སུ་གྲུབ་པའོ། ། བསྟན་བཅོས་འདི་ལ་ལོ་ཙྪ་བ་ཆེན་པོ་རབ་ཞི་བཤེས་གཉེན་ལ་སོགས་པའི་འགྱུར་བཅུ་གཉིས་མཁས་པ་ཆེན་པོ་གཙང་ནག་པས་ཚིག་དོན་གང་བཟང་དུ་བྲིས་པ་དང་བཅུ་གསུམ་དུ་ཡོད་པར་གྲགས་པ་ལས། འདི་ནི་པ་ཚབ་ལོ་ཙྪ་བའི་འགྱུར་གྱི་སྟེང་ནས་བཤད་པའོ། ། གཞན་འགྲེལ་བྱེད་ལ་མ་རྟེན་པ། ། གཞུང་འདིའི་བཤད་པ་ཟིན་པར་བྱས། ། འདི་དོན་གསལ་པོར་མ་སྨྲས་ན། ། རང་བཟོའི་འཚང་འགའ་འདོན་མི་ནུས། ། སྟོང་ཉིད་སྙིང་རྗེའི་སྙིང་པོ་ཅན། ། གང་སྟེན་སེམས་ཅན་ཆེན་པོ་དག །
རྒྱལ་བའི་སྲས་སུ་མཚོན་ནུས་པ། ། དེ་ཡང་བདག་གི་བརྟེན་བྱར་འགྱུར། ། མང་ཐོས་ལང་ཚོའི་སྙེམས་པ་དང༌། ། གང་བྲལ་ཞི་བའི་བསྟན་ལ་ནི། ། རབ་འཁོད་སྟོང་ཉིད་བདུད་རྩི་ཡིས། ། འཚོ་འདོད་ཁྱོད་ཀྱིས་འདི་ལོངས་ཤིག ། ཨེ་མ་འཇིག་རྟེན་ཆོས་བརྒྱད་ཀྱི། ། མཛའ་བོ་དང་ནི་མཚན་འཛིན་གྱི། ། ཡིད་ཀྱི་ཤིང་རྟ་དེ་བོར་ལ། ། ཆོས་དབྱིངས་ནགས་ཁྲོད་དེར་འཁོད་ཤིག །
ཅེས་དོན་དམ་བྱང་ཆུབ་སེམས་ཀྱི་འགྲེལ་པའི་རྣམ་པར་བཤད་པ་དབུ་མའི་སྙིང་པོ་ཞེས་བྱ་བ་འདི་ནི། ཟབ་མོའི་དོན་ལ་བསྙེངས་པ་མེད་པའི་དགེ་སློང་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱིས། གཙང་གཡས་རུ་སའི་ཐིག་ལེ་ཁྱུང་ཚང་གསེར་མདོག་ཅན་གྱི་དབེན་གནས་དམ་པར་གྲུབ་པར་བགྱིས་པའི་ཡི་གེ་པ་ནི་བཤེས་གཉེན་ཆོས་ཀྱི་རྒྱལ་མཚན་ནོ།། །། དགེའོ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
