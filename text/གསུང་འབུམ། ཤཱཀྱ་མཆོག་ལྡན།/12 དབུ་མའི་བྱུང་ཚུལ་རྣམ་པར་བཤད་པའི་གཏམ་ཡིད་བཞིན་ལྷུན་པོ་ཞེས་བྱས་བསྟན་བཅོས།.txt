གསུང་འབུམ། ཤཱཀྱ་མཆོག་ལྡན།
པོད ༡༢
དབུ་མའི་བྱུང་ཚུལ་རྣམ་པར་བཤད་པའི་གཏམ་ཡིད་བཞིན་ལྷུན་པོ་ཞེས་བྱས་བསྟན་བཅོས།
༼ང་༽ ༄༅། །དབུ་མའི་བྱུང་ཚུལ་རྣམ་པར་བཤད་པའི་གཏམ་ཡིད་བཞིན་ལྷུན་པོ་ཞེས་བྱས་བསྟན་བཅོས་བཞུགས་སོ།། ཨོཾ་དགེ་ལེགས་སུ་བྱ་བ་གྲུབ་པར་གྱུར་ཅིག ཆོས་དབྱིངས་དག་པའི་མཁའ་ལས་མ་འཕོས་པར། ། མི་འཇིགས་རྣམ་བཞིའི་ཤིང་རྟ་ལ་ཆིབས་ནས། ། སྟོང་གསུམ་ཞིང་དུ་ཉི་བཞིན་རྟག་འཆར་བ། ། ཐུབ་དབང་ཉི་མ་ཆེན་པོར་ཕྱག་འཚལ་ལོ། ། སྙིང་རྗེའི་ཆ་ཤས་བསགས་པའི་ཟླ་བ་ནི། ། མཚན་མོའི་མགོན་པོར་ནམ་ཡང་འཆར་བཞིན་དུ། ། བདེན་དོན་བཅུ་གཉིས་བདག་པོའི་ལང་ཚོ་ཡིས། །
ས་ཆེན་ཉིན་མོར་མཛད་པས་རྟག་སྲུངས་ཤིག ། ཅེས་མཆོད་པར་བརྗོད་པ་སྔོན་དུ་བཏང་ནས། གང་ཡང་འདི་ན་སྙན་པར་གྲགས་པའི་གདུགས་དཀར་ཐིག་ལེའི་བསིལ་ཡབ་གཅིག་གིས་སྲིད་པ་གསུམ་པོ་མཐའ་དག་ཁེབས་པར་མཛད་པས། མཐའ་ཡས་པའི་འགྲོ་བ་རྣམས་ལ་ཕན་པ་དང་བདེ་བའི་ཉེ་བར་འཚོ་བ་ཆེན་པོ་ལ་ལོངས་སྤྱོད་དུ་འཇུག་པར་བྱེད་པ་པོ་ནི། བདག་ཅག་གི་སྟོན་པ་ཡང་དག་པར་རྫོགས་པའི་སངས་རྒྱས། མཉམ་མེད་ཤཱཀྱའི་རྒྱལ་པོ་དེ་ཁོ་ནའོ། ། དེ་ཉིད་ཀྱི་ཕྱིར་ན། དེ་ཡི་བསྟན་པ་རིན་པོ་ཆེ་མ་ལུས་པའི་སྙིང་པོ་དང་ཉིང་ཁུར་གྱུར་པ་ནི། དབུ་མའི་ལམ་ཞེས་ཀུན་ལ་གྲགས་པ་འདི་ཡིན་ལ། དེའི་རྣམ་པར་བཞག་པ་མདོ་ཙམ་ཞིག་བརྗོད་པར་བྱ་བ་ལ།
རྒྱལ་བ་མཆོག་གི་ཕྲིན་ལས་དབང་པོའི་བཀའ་གནང་བ་ཉིད་ཀྱི་ཕྱིར་ན། འཆད་པར་འགྱུར་བ་འདི་ཙམ་ཞིག་འབྲི་བ་ལ་ཁ་ན་མ་ཐོ་བ་མེད་དོ་ཞེས་བཤད་པར་དམ་བཅས་ཏེ། འདི་ལྟར་བཤད་པ་ལ་དོན་གསུམ་སྟེ། དབུ་མའི་མཚན་ཉིད། མཚོན་བྱའི་སྒྲ་བཤད་པ། མཚན་གཞི་རབ་ཏུ་དབྱེ་བའོ། ། དང་པོ་ནི། མཐའ་གཉིས་རྣམ་པར་སྤང་བའི་ལམ་མོ། ། གཉིས་པ་ལ་གསུམ་ཏེ། མཐའི་ངོས་འཛིན་གང་ཡིན་པ་དང༌།
ལམ་གྱི་དང༌། དེ་ལྟར་ངོས་ཟིན་པས་དབུ་མ་ཉིད་དུ་གྲུབ་པའོ། ། དང་པོ་ལ་གསུམ་སྟེ། སྤྱི་ཙམ་ནས་དང༌། སྐབས་སུ་བབ་པ་དང༌། དེ་ལ་རྩོད་པ་སྤང་བ་རྣམས་སོ། ། དང་པོ་ལ། ཕྱི་རོལ་པ་དང༌། ཆོས་འདི་པ་དག་གི་ཁྱད་པར་ནི། ལྟ་བ་མཐའ་ལ་གནས་པ་དང༌།
དབུས་ལ་གནས་པ་ལས་དང༌། སྤྱོད་པ་ཕྱི་རོལ་ལ་ཆགས་པ་དང༌། ནང་ལ་འཇུག་པ་གཉིས་ལས་ནི། མུ་སྟེགས་པ་དང༌། ཕྱི་རོལ་པ་དང༌། དབུ་མ་པ་དང༌། ནང་པ་ཞེས་བྱའོ། ། འདིར་སྐབས་སུ་བབ་པ་ནི། ལྟ་བའི་ཁྱད་པར་ལས་ཏེ། ཕྱི་རོལ་པ་དག་ནི།
བདག་སོགས་བྱེད་པའི་སྐྱེས་བུ་བཅུ་གཉིས་པོ་ཡོད་པར་ཁས་ལེན་པ་རྟག་སྨྲ་བ་དང༌། ཚེ་འདིར་མཐོང་བའི་བདག་སོགས་ནི་ཡོད་ལ། སྔ་མ་ནས་འདིར་འོང་བ་དང༌། འདི་ནས་ཕྱི་མར་འགྲོ་བའི་བདག་སོགས་ཁས་མི་ལེན་པ་ནི་ཆད་སྨྲ་བ་སྟེ། གྲུབ་མཐའ་སྨྲ་བའི་ཕྱི་རོལ་པ་ནི། མཐའ་དག་དེར་འདུས་པས་ན། ཀུན་ཀྱང་མཐའ་འམ་མུ་ལ་སྟེགས་འཆའ་བས་ན་མུ་སྟེགས་བྱེད་དོ། ། ནང་པའི་དབུ་མ་ལ་གྲུབ་མཐའ་འོག་མ་པ་དག་དང་ཐུན་མོང་དུ་ནི། ངར་འཛིན་ལྷན་སྐྱེས་ཀྱིས་ཀུན་དུ་བཟུང་བའི་ང་དང་བདག་སོགས་ནི་གདོད་མ་ནས་ཡོད་མ་མྱོང་བའི་ཕྱིར་ན། ཡོད་པའི་མཐའ་ནི་ལྟ་ཅི་སྨོས།
ཡོད་པ་ཞིག་ལ་རིགས་པའི་སྟོབས་སམ། འཇིག་པར་བྱེད་པའི་རྒྱུ་གཞན་ཞིག་གིས་མེད་པར་བྱས་པའང༌། མ་ཡིན་པའི་ཕྱིར་ན། མེད་པའི་མཐའ་ལས་ཀྱང་གྲོལ་ལོ། ། ཡོད་པ་མ་ཡིན་པ་ཅི་ཞེ་ན། བདག་ཕུང་གཅིག་དང་ཐ་དད་སོགས་སུ་ཚོལ་བྱེད་ཀྱི་རིགས་པ་ལྔས་བཙལ་བ་ན་མ་རྙེད་པའི་ཕྱིར་རོ། ། ཞེས་པ་སྟེ། རིགས་པ་འདི་ལས་དེ་ལྟར་འདོད་པ་ནི་ནང་པ་ཐམས་ཅད་ཀྱི་ཐུན་མོང་ངོ༌། ། འོན་ཀྱང་སྣལ་མ་བུའི་སྡེ་པས་ནི། རྟག་མི་རྟག་གི་ཁྱད་པར་སྦྱར་ནས་འཆད་དོ། །
ཉན་ཐོས་སྡེ་པས་ཆོས་བདག་གི་མཐའ་སེལ་ཚུལ་ཅུང་ཟད་ཁས་ལེན་པ་ནི། སྤྱི་མཚན་ཇི་སྙེད་པ་ནི་གདོད་མ་ནས་ཡོད་མ་མྱོང་བའི་ཕྱིར། ཡོད་མཐའ་ལས་གྲོལ། འཁྲུལ་ངོར་ཡོད་ཀྱང་རིགས་པ་ཡང་དག་གམ། རྒྱུ་གཞན་གྱིས་མེད་པར་བྱས་པ་མ་ཡིན་པས་ན་མེད་མཐའ་ལས་ཀྱང་གྲོལ་ལོ། ། ཐེག་པ་ཆེན་པོ་ལ། སེམས་ཙམ་པ་དང༌། གྲུབ་མཐའ་བཞི་ཀའི་རྩེ་མོ་པ་གཉིས་ལས། དང་པོས་ནི། ཉན་ཐོས་པ་དང་ཐུན་མོང་གི་མཐའ་གཉིས་སེལ་ཚུལ་དེ་གཞིར་བཞག་ནས།
སྣང་མཁན་རང་གི་སེམས་ལས་མ་གཏོགས་པའི་ཕྱི་རོལ་གྱི་དོན་ནས་རྡུལ་ཕྲ་རབ་ཀྱི་བར་གདོད་མ་ནས་ཡོད་མ་མྱོང་བས་ན། ཡོད་མཐའ་སེལ། ཡོད་མཐའ་བསལ་བ་དེ་ཡང༌། རིགས་པ་ལྟ་བུའི་སྟོབས་ཀྱིས་མེད་པར་བྱས་པ་མ་ཡིན་པས་ན་མེད་མཐའ་སེལ། དེ་ལྟར་བསལ་བའི་དབུ་མ་ནི། གཟུང་བའི་ཆོས་དང་གང་ཟག་གི་དབང་དུ་བྱས་པའི་མཐའ་གཉིས་སེལ་ཚུལ་དེ་དང་དེས་ཁྱད་པར་དུ་བྱས་པའི་ལམ་མཐའ་དག་གོ ། དངོས་པོར་སྨྲ་བ་འདི་དང་དེ་དག་གིས་ནི། ལྟ་བའི་ཚེ་མཐའ་གཉིས་སེལ་བར་མ་ཟད། སྤྱོད་པའི་ཚེ་དེ་དག་སེལ་ཏེ། སེམས་ཙམ་པས་ནི་སྤྱོད་པ་བསོད་ནམས་ཚོགས་སོག་གི་ཚེ་ཡང་ཕྱི་རོལ་གྱི་དོན་ཡོད་པར་ཁས་མི་ལེན་པས་དང༌།
བྱེ་སྨྲས་ནི། གང་ཡོད་པ་ཐམས་ཅད་རྫས་སུ་ཡིན་གྱིས། བཏགས་པའི་ཡོད་པ་ཁས་མི་ལེན་པས་སོ། ། གཉིས་པ་སྐབས་སུ་བབ་པ་གྲུབ་མཐའ་བཞི་པའི་མཐའ་གཉིས་སེལ་ཚུལ་ལ་གཉིས་ཏེ། རྣལ་འབྱོར་སྤྱོད་པའི་དང༌། ངོ་བོ་ཉིད་མེད་པར་སྨྲ་བའོ། ། དང་པོ་ནི། བྱམས་པའི་ཆོས་ལས་གསུངས་པ་ལྟར། གཟུང་བ་དང༌། འཛིན་པའི་དངོས་པོ་ནི།
གདོད་མ་ནས་ཡོད་མ་མྱོང་བའི་ཕྱིར་ཡོད་མཐའ་སེལ། དེ་ཡང་རིགས་པ་ཡང་དག་གམ་རྒྱུ་རྐྱེན་གཞན་གྱིས་མེད་པར་བྱས་པ་མ་ཡིན་པས་ན་མེད་མཐའ་སེལ་ལོ། ། དེའི་ཤེས་བྱེད་ཀྱང༌། སྔར་ཡོད་པ་ཞིག་ཕྱིས་མེད་པར་སོང་བ་ཉིད་དུ་ཁས་བླངས་ན་མེད་པའི་མཐའ་ལ་གནས་པ་སྟེ། འཇིག་རྟེན་པས་ནི་སྔར་ནོར་རྫས་ཡོད་པ་ལ་ཕྱིས་ཟད་པའི་ཚེ་ནོར་མེད་དུ་ཁས་བླངས་པས་རྟག་ཆད་གཉིས་ཀའི་མཐའ་ལ་གནས་པའོ། ། ལུགས་འདིའི་དབུ་མ་ནི། གཟུང་འཛིན་གྱི་མཐའ་གཉིས་ལས་གྲོལ་བའམ་རང་རིག་རང་གསལ་བའོ། ། ལུགས་འདིར་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་ཁས་མི་ལེན་པས་ན། སེམས་ཙམ་པ་དང་ཁྱད་པར་ཤིན་ཏུ་ཆེའོ། ། གཉིས་པ་ནི།
ཇི་ལྟ་བ་དང་ཇི་སྙེད་པའི་ཤེས་བྱ་མཐའ་དག་གདོད་མ་ནས་ཡོད་མ་མྱོང་བས་ན་ཡོད་པའི་མཐའ་སེལ། སྔར་ཡོད་པ་ཞིག་རིགས་པའམ་འཕགས་པའི་ཤེས་མཐོང་གིས་མེད་པར་བྱས་པ་མ་ཡིན་པས་ན་མེད་པའི་མཐའ་སེལ། སུ་ཡང་ཡོད་མ་མྱོང་བས་ན་གཉིས་ཀ་ཡིན་པའི་མཐའ་སེལ། གང་ལ་ལྟོས་པའི་ལྟོས་ས་གཉིས་ཀ་ཡིན་པ་མི་སྲིད་ན། བལྟོས་ཆོས་གཉིས་ཀ་མ་ཡིན་པའང་ཁས་ལེན་པར་མི་ནུས་ཏེ། ལྟོས་གྲུབ་མ་ཡིན་པའི་ཆོས་ཁས་བླངས་ན་བདེན་གྲུབ་ལས་མ་འདས་པའི་ཕྱིར། ཇི་སྐད་བཤད་པའི་མེད་མཐའ་སེལ་ཚུལ་མཐའ་དག་ནི། དབུ་མ་པ་ཆེན་པོ་རྣམས་ཀྱིས་དྲངས་པའི་མདོ་ལས། སྟོང་པ་ཉིད་ཀྱི་ཆོས་རྣམས་སྟོང་པར་བྱེད་ཀྱི། ཆོས་རྣམས་ཉིད་སྟོང་པ་དང༌།
ཞེས་སོགས་རྒྱས་པར་དྲངས་པའི་དོན་ཡིན་པར་གསལ་ལ། གསུམ་པ་ནི། བོད་ཕྱི་མ་དག ཐ་སྙད་དུ་ཡོད་པའི་ཕྱིར་མེད་མཐའ་སེལ་ལ། བདེན་པར་མེད་པའི་ཕྱིར་ཡོད་མཐའ་སེལ་ལོ། ། ཞེས་པ་ནི། ལུང་དང་མ་མཐུན་ཏེ། ལྟ་བའི་ཚེ་ཡོད་འཛིན་གྱི་རྟོག་པ་བཟློག་དགོས་པ་མ་ཤེས་པ་དང༌། ལྟ་བའི་ཚེ་ཐ་སྙད་དབང་བཙན་པར་སོང་བ་དང༌། གཉིས་ཡིན་གྱི་མཐའ་མི་སེལ་ན་ལུང་དང་འགལ་ལ།
སེལ་ན་ཁས་བླངས་དངོས་སུ་འགལ་བའི་ཕྱིར། གཉིས་པ་ལམ་གྱི་ངོས་འཛིན་གང་ཡིན་པ་ནི། ཡོད་མེད་ཀྱི་མཐའ་གཉིས་སེལ་དགོས་ན། དེ་ལས་མ་གཏོགས་པའི་ལམ་མི་སྲིད་དོ་སྙམ་པ་ལ། ཉན་ཐོས་པ་དང༌། སེམས་ཙམ་པ་དང༌། རྣལ་འབྱོར་སྤྱོད་པའི་དབུ་མ་པ་དག་གིས་ཀྱང་སྟེ། དེ་རྣམས་ཀྱིས་ནི་རང་རང་གི་གྲུབ་མཐའ་ལ་གྲགས་པའི་མཐའ་གཉིས་པོ་དེ་དང་དེ་བསལ་བའི་ཤུལ་ན། མཉམ་པར་གཞག་པ་དང་རྗེས་ཐོབ་ཀྱི་ཡེ་ཤེས་ཇི་སྙེད་ཅིག་ཁས་བླངས་པ་དེ་དང་དེ་དག་ཆོས་ཅན། དབུ་མའི་ལམ་ཡིན་ཏེ།
མཐའ་གཉིས་པོ་གང་ལ་ཡང་མི་གནས་པའི་ཐར་པ་ཉིད་དུ་བགྲོད་པར་བྱེད་པའི་གོ་སྐབས་ཕྱེ་བའི་ཤུལ་དུ་གྱུར་པའི་ཕྱིར། ངོ་བོ་ཉིད་མེད་པ་པའི་དབུ་མའི་ལམ་ནི། རང་གི་དབུ་མའི་ལྟ་བ་ངོས་འཛིན་གྱི་ཚེ་ན་འདི་ལྟ་བུ་ཞེས་ངོས་འཛིན་པར་མི་ནུས། དེའི་ཚེ་ན་མཐར་མ་སོང་བའི་ཤེས་བྱ་མི་སྲིད་པའི་ཕྱིར། དཔེར་ན་ཡོད་མེད་དང་ཡིན་མ་ཡིན་དང་རིང་ཐུང་ལ་སོགས་པ་འཇིག་རྟེན་པ་དང༌། དངོས་སྨྲ་བས་ཕན་ཚུན་སྤངས་ཏེ་གནས་པར་ཁས་ལེན་པ་དེ་དག་གོ ། གསུམ་པ་ནི། དེའི་ཕྱིར་གནས་ཚུལ་སེམས་པ་ལ་ཞུགས་པ་དེའི་ཚེ་ཆོས་ཅན། ཅི་ལ་ཡང་མི་གནས་པའི་མེད་པར་དགག་པ་ཉིད་ལ་དབུ་མ་དང༌། ཡུལ་ཅན་གྱི་བློ་གང་གིས་ཀྱང་ཡུལ་ཅི་ལ་ཡང་མི་གནས་པ་ཉིད་ལ་དབུ་མར་གནས་པ་ཞེས་བྱ་བའི་མིང་ནི་ཐ་སྙད་བྱ་བ་སྟེ།
ཇི་སྐད་དུ། གནས་མེད་གནས་ཡིན་སོགས་དང༌། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་གྱིས་ཞེས་སོ། ། འདི་ལ་ཡང༌། ཐལ་རང་གང་རུང་ལ་གྲགས་པའི་རིགས་པ་ཡང་དག་ལས་སྐྱེས་པའི་ཚད་མ་ཞིག་སྔོན་དུ་འགྲོ་དགོས་ཏེ། གཞན་དུ་ན་ཀླུ་གྲུབ་ཀྱི་ལུགས་མ་ཡིན་པར། མཁས་པ་པད་མའི་ཚུལ་གྱིས་བཤད་པ་བཞིན་ནོ། ། ཐེག་པ་ཀུན་གྱི་རྩེ་མོའི་དབུ་མ་ལ་ནི། མཐའ་གཉིས་བསལ་བའི་ཤུལ་ན་དབུ་མའི་ལམ་སོ་སོ་རང་གིས་རིག་པའི་ཡེ་ཤེས་ཁོ་ནས་མྱོང་བར་བྱ་བ་སྒྲ་རྟོག་གི་ཡུལ་ལས་འདས་པ་ཞིག་སྟེ།
ལུགས་དེར་ནི་ཐོས་བསམ་གྱིས་སྒྲོ་འདོགས་གཅོད་པའི་ལྟ་བ་དང༌། སྒོམ་པས་ཉམས་སུ་མྱོང་བར་བྱ་བའི་ལྟ་བའི་ངོས་འཛིན་སོ་སོ་བ་ཉིད་རྡོ་རྗེ་གུར་དང༌། དུས་ཀྱི་འཁོར་ལོ་ལས་གསུངས་པ་བཞིན་ནོ། ། གསུམ་པ་མཚན་གཞིའི་དབྱེ་བ་ལ་གསུམ་སྟེ། བརྗོད་བྱ་དོན་གྱི་དབུ་མའི་དབྱེ་བ་མདོར་བསྟན། རྗོད་བྱེད་ཚིག་གི་སྲོལ་འབྱེད་ཇི་ལྟར་བྱུང་བས་རྒྱས་པར་བཤད། དེ་དག་གི་སྐབས་སུ་དགག་སྒྲུབ་ཅུང་ཟད་བགྱིས་པས་དོན་བསྡུ་བའོ། ། དང་པོ་ལ་གསུམ་ཏེ། ངོ་བོ་ངོས་བཟུང༌། དེ་ལུང་ཁུངས་གང་ནས་བྱུང་བ།
གཞན་གྱི་འདོད་པ་རྒྱ་ཆུང་བར་བསྟན་པའོ། ། དང་པོ་ནི། གྲུབ་མཐའ་ཀུན་གྱི་རྩེ་མོར་གྱུར་པའི་བརྗོད་བྱ་དོན་གྱི་དབུ་མ་ལ་ངོས་འཛིན་གཉིས་ཏེ། རྣམ་པར་མ་བརྟགས་པ་སྒོམ་པས་ཉམས་སུ་མྱོང་བྱའི་དབུ་མ་དང༌། རྣམ་པར་བརྟགས་པ་མཚན་འཛིན་གྱི་སྒྲོ་འདོགས་གཅོད་པའི་དབུ་མའོ། ། དང་པོ་འདི་ལ་མཚན་གྱི་རྣམ་གྲངས་དོན་དམ་པ་བྱང་ཆུབ་སེམས་ཀྱི་རྡོ་རྗེ་དང༌། ཁམས་བདེ་བར་གཤེགས་པའི་སྙིང་པོ་དང༌། སོ་སོ་རང་རིག་པའི་ཡེ་ཤེས་ཀྱི་སྤྱོད་ཡུལ་དང༌། སྒོམ་པ་ལས་བྱུང་བའི་ཤེས་རབ་ཀྱིས་ཉམས་སུ་མྱོང་བྱ་དང༌། ཆོས་ཀྱི་དབྱིངས་ཀྱི་ཡེ་ཤེས་དང༌།
རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་སོགས་སུ་གྲགས་ལ། ཕྱི་མ་དེའི་མཚན་གྱི་རྣམ་གྲངས། ཐོས་བསམ་གྱི་སྒྲོ་འདོགས་བཅད་པའི་སྟོང་པ་ཉིད་དང༌། ཐ་སྙད་ཀྱིས་བཏགས་དོན་བཙལ་བས་མ་རྙེད་པའི་སྟོང་པ་ཉིད་དང༌། བློ་ཡི་ཡུལ་ལས་འདས་པའི་སྟོང་ཉིད་དང༌། མེད་པར་དགག་པའི་སྟོང་ཉིད་དང༌། ཕུང་པོ་རྣམ་བཅད་ཀྱི་སྟོང་པ་ཉིད་སོགས་སུ་གྲགས་པའོ། ། གཉིས་པ་ནི། མཚན་གྱི་རྣམ་གྲངས་སྔ་མ་ཅན་དེ་དག་ནི། བཀའ་འཁོར་ལོ་གསུམ་པའི་མདོ་དང༌།
ཐེག་པ་ཀུན་གྱི་རྩེ་མོར་གྱུར་པའི་རྒྱུད་སྡེ་དག་ལས་གསུངས་ལ། མཚན་གྱི་རྣམ་གྲངས་ཕྱི་མ་ཅན་དེ་དག་ནི། གཙོ་བོར་བཀའ་འཁོར་ལོ་བར་པར་གྲགས་པ་ཤེར་ཕྱིན་གྱི་མདོའི་དངོས་བསྟན་དང༌། གཞན་ཡང་མདོ་སྡེ་དུ་མ་དག་ལས་ལན་གཅིག་མ་ཡིན་པར་གསུངས་སོ། ། གསུམ་པ་ནི། དབུ་མ་པ་ལ་ལ་དག ཇི་སྐད་དུ། ཕུང་པོ་རྣམ་དཔྱད་སྟོང་པ་ཉིད། ། ཆུ་ཤིང་བཞིན་དུ་སྙིང་པོ་མེད། ། ཅེས་པའི་ལུང་ཁུངས་སུ་བྱས་ནས།
མེད་པར་དགག་པའི་སྟོང་པ་ཉིད་དབུ་མ་མ་ཡིན་པར་སྨྲ་བ་དང༌། ཁ་ཅིག ཇི་སྐད་དུ། རྣམ་པར་དཔྱད་པའི་དཔུང་མི་བཟོད་པའི་ཕྱིར་ཀུན་རྫོབ་བོ། ། ཞེས་པའི་ལུང་ཁུངས་སུ་བྱས་ནས། སྔ་མ་དེ་དབུ་མ་མ་ཡིན་པར་སྨྲ་བ་དག་བྱུང་ཡང༌། གཉིས་ཀ་ཡང་ཁུངས་ཐུབ་པའི་ལུང་ལས་གསུངས་ཤིང༌། མཐའ་ཡས་པའི་ཡོན་ཏན་གྱི་རྟེན་དུ་འགྱུར་བ་ལ་སྔ་མ་དེ་མེད་དུ་མི་རུང་ཞིང་དེ་ཡང་ཀུན་རྫོབ་བདེན་པར་ཁས་ལེན་ན། མ་རིག་པས་བསླད་པའི་ཆོས་སུ་ཐལ་བར་འགྱུར་ལ། མེད་པར་དགག་པ་སྟོང་པ་ཉིད་རིགས་ཚོགས་ནས་བཤད་པའི་རིགས་པས་གཏན་ལ་མ་ཕེབས་ན།
ཇི་སྐད་དུ། དེ་ཉིད་མི་ཤེས་འཁོར་བ་དང༌། ། མྱ་ངན་འདས་པར་རློམ་སེམས་ཏེ། ། དེ་ཉིད་མཐོང་ན་འཁོར་བ་དང༌། ། མྱ་ངན་འདས་པར་རློམ་སེམས་མེད། ། ཅེས་བཤད་པ་ལྟར་མཚན་འཛིན་གྱི་རྟོག་པ་བཟློག་དཀའ་བའི་ཕྱིར། དེས་ན་འདིར་ཡང་དབུ་མའི་ཚུལ་སྔ་མ་དེས་སྐུར་འདེབས་ཀྱི་མཐའ་སེལ་བར་བྱེད་ལ། ཕྱི་མས་སྒྲོ་འདོགས་ཀྱི་མཐའ་སེལ་བར་བྱེད་དོ། ། དེ་ལྟར་ཁོང་དུ་ཆུད་པ་ན། དབུ་མའི་དབྱེ་བ་གཞན་ཡང་འདི་ལྟར་འཆད་ནུས་ཏེ།
ཆོས་ཐམས་ཅད་ངོ་བོ་ཉིད་མེད་པའི་ཚུལ་ཅན་གྱི་དབུ་མ་དང༌། ཡོངས་གྲུབ་ངོ་བོ་ཉིད་དུ་སྨྲ་བའི་ཚུལ་ཅན་གྱི་དབུ་མ་དང༌། གསང་སྔགས་བླ་ན་མེད་པའི་དབུ་མའོ། ། དང་པོ་ནི། རིགས་ཚོགས་རྗེས་འབྲང་དང་བཅས་པའི་དང༌། བར་པ་ནི་བྱམས་པའི་ཆོས་རྗེས་འབྲང་དང་བཅས་པའི་དང༌། ཕྱི་མ་ནི། ཟུང་འཇུག་དགྱེས་པ་རྡོ་རྗེ་དང༌། འཁོར་ལོ་སྡོམ་པ་ལ་སོགས་པའི་མིང་གིས་བསྟན་པ་རྣམས་ཏེ། དེ་མ་ཐག་ཏུ་འཆད་པར་འགྱུར་རོ། །
གཉིས་པ་ཤིང་རྟའི་སྲོལ་འབྱེད་ཇི་ལྟར་བྱུང་ཚུལ་རྒྱས་པར་བཤད་པ་ལ་གསུམ་སྟེ། འཕགས་ཡུལ་དུ་དབུ་མའི་བསྟན་འཆོས་བརྩམས་པ། དེ་ཉིད་གངས་ཅན་གྱི་ཡུལ་དུ་ཇི་ལྟར་བྱོན་པ། དབུ་མ་ཕྱོགས་རེ་བར་ཞེན་པའི་ཉེས་དམིགས་བསྟན་པའོ། ། དང་པོ་ལ། དཔལ་ས་ར་ཧས་ལམ་སྲོལ་ཕྱེ་བའི་ཚུལ་གྱིས་མདོར་བསྟན། ཤིང་རྟའི་སྲོལ་ཆེན་གཉིས་ཀྱིས་ཕྱེ་ཚུལ་རྒྱས་པར་བཤད། སྔགས་ཀྱི་དབུ་མ་ལོགས་སུ་འཆད་པ་མེད་མི་རུང་དུ་བསྟན་པའོ། ། དང་པོ་ནི། ཇི་སྐད་དུ།
ང་ནི་མྱ་ངན་འདས་འོག་ཏུ། ། ལོ་ནི་བཞི་བརྒྱ་ལོན་པ་ན། ། ཞེས་སོགས་གསུངས་པ་ལྟར། དབུ་མའི་བསྟན་བཅོས་ཀྱི་སྲོལ་འབྱེད་ཐོག་མ་ནི། མགོན་པོ་ཀླུ་སྒྲུབ་ཀྱིས་མཛད་པར་གྲགས་མོད། དེར་མ་ཟད་དེ་དང་དུས་མཚུངས་པ་བས་ཀྱང་ཅུང་ཟད་སྔ་བ་ཙམ་དུ། བྲམ་ཟེ་ཆེན་པོ་དཔལ་ས་ར་ཧ་པས། མ་བརྟགས་པའི་སེམས་ཀྱི་རྡོ་རྗེ་བརྗོད་བྱར་སྟོན་པའི་དབུ་མའི་བསྟན་བཅོས་གླུར་བླངས་པའི་ཚུལ་གྱིས་མཛད་ལ། དེ་ལས་རྒྱུད་འཛིན་དང་སྲོལ་འབྱེད་ཇི་ལྟར་བྱུང་བའི་ཚུལ་ནི་གཞན་དུ་གསལ་བས་འདིར་འབྲི་མ་དགོས་ལ། བསྟན་བཅོས་དེར་བསྟན་པའི་དབུ་མ་ནི།
ཇི་སྐད་དུ། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་སྟེར་བ་བྱེད་པ་ཡི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཞེས་པས་ངོས་བཟུང་བ་ཡིན་ལ། དེ་ཡང་འཕགས་པ་ཐོགས་མེད་ཀྱིས་ཀུན་གཞི་ཙམ་དང༌། ཁམས་བདེ་བར་གཤེགས་པའི་སྙིང་པོའི་གྲུབ་བྱེད་དུ། མདོའི་ལུང་ཁུངས་སུ་མཛད་པ་དེ་ཉིད་དང་དོན་གཅིག་པ་ཡིན་ཏེ། ཇི་སྐད་དུ།
ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ནི་འགྲོ་ཀུན་དང༌། ། མྱ་ངན་འདས་པའང་ཐོབ་པར་འགྱུར། ། ཞེས་དྲངས་པ་དེ་ཉིད་དོ། ། འདིའི་དོན་ཡང༌། ཐོག་མ་མེད་པའི་སེམས་རང་བཞིན་གྱིས་འོད་གསལ་བ་དེ་ཉིད་ནི། གཞི་དུས་ཀྱི་ཆོས་དབྱིངས་ཡེ་ཤེས་ཞེས་བྱ་བ། མིང་གི་རྣམ་གྲངས། རྒྱུའི་རྒྱུ་དང༌།
ཁམས་དང༌། དབྱིངས་དང༌། བྱིངས་དང༌། སེམས་ཅན་དང༌། སངས་རྒྱས་གཉིས་ཀའི་ཁམས་སུ་བཤད་ལ། དེའི་ཚུལ་ཡང༌། སེམས་འོད་གསལ་བ་དེའི་སྟེང་དུ། འཁོར་བའི་བག་ཆགས་བསགས་ཤིང་སྨིན་པ་རང་བཞིན་འོད་གསལ་དེ་དང་འབྲལ་རུང་དུ་གྱུར་པ་དེ་ལ་ནི། ཀུན་གཞིའི་རྣམ་པར་ཤེས་པ་ཞེས་བྱ་ཞིང༌། དེ་ནི་འཁོར་བས་བསྡུས་པའི་ཕྱིར་དབུ་མར་མི་རུང་ངོ༌། །
ཡང་འོད་གསལ་དེའི་སྟེང་དུ། མྱ་ངན་ལས་འདས་པའི་ཕྱོགས་ཀྱི་བག་ཆགས་བསགས་ཤིང༌། འོད་གསལ་དེ་དང་དབྱེར་མེད་དུ་གྱུར་བའི་ཆ་ལ་ནི་ཀུན་གཞིའི་ཡེ་ཤེས་དང༌། རང་བཞིན་ཆོས་སྐུ་དང༌། སངས་རྒྱས་ཀྱི་སྙིང་པོ་དང༌། སེམས་ཅན་རྣམས་ནི་སངས་རྒྱས་ཉིད། ། ཅེས་པའི་མིང་གིས་བསྟན་པ་དེ་ཡིན་ནོ། ། རྔོག་ལོ་ཆེན་པོ་ནས་བརྒྱུད་པའི་མཚན་ཉིད་པ་རྣམས། དྲི་མ་དང་བཅས་པའི་སེམས་སྤྲོས་པ་དང་བྲལ་བའི་མེད་པར་དགག་པ་དེ་ཉིད་ལ་འཆད་མོད། གོང་དུ་དྲང་མ་ཐག་པའི་མདོ་ལུང་རྒྱུད་བླ་མའི་རྣམས་ནི་སངས་རྒྱས་ཉིད།
ཅེས་པའི་མིང་གིས་བསྟན་པ་དེ་ཡིན་ནོ། ། བསྟན་བཅོས་ཀྱི་དངོས་བསྟན་གསུམ་ཀ་དང་འགྲིག་པ་མ་ཡིན་ལ། བོད་གཞན་དག་ན་རེ། བྱམས་ཆོས་སྒོམ་ལུགས་དང༌། མཚན་ཉིད་པའི་ལུགས་སུ་འགྲེལ་པ་གཉིས་ལས། རྔོག་ལོས་ནི་བྱམས་ཆོས་ལ་རིགས་ཚོགས་ཀྱིས་རྒྱས་བཀབ་པའི་ཕྱིར་མཚན་ཉིད་ཀྱི་ལུགས་སོ་ཞེས་ཟེར་བ་དག་བྱུང་ངོ༌། ། གཉིས་པ་ལ་ཀླུ་སྒྲུབ་རྗེས་འབྲང་དང་བཅས་པས་ཕྱེ་བའི་སྲོལ་དང༌། ཐོགས་མེད་མཆེད་དང་བཅས་པས་ཕྱེ་བའི་སྲོལ་དང༌། དེ་གཉིས་མཐུན་པར་ཕྱེ་བའི་སྲོལ་དང་གསུམ་མོ། ། དང་པོ་ནི།
མགོན་པོ་ཀླུ་སྒྲུབ་ཀྱིས་ནི། སའི་སྟེང་དུ་སེང་གེའི་སྒྲ་ལན་གསུམ་དུ་བསྒྲགས། ཞེས་འཆད་པ་ལས། ཇི་སྐད་དུ། ཉེས་པ་ཐམས་ཅད་འབྱུང་བའི་གནས། ། དེ་ཉིད་རྣམ་པར་བཟློག་ཟིན་གྱིས། ། རིགས་པ་གང་གིས་ཡོད་ཉིད་དང༌། ། བཟློག་པར་འགྱུར་བ་ཉན་པར་བྱོས། ། ཞེས་འབྱུང་བ་ལྟར། རྒྱ་ཆེན་སྤྱོད་པའི་ཕྱོགས་གཙོ་བོར་སྟོན་པ།
གཏམ་ཚོགས་ཀྱི་བསྟན་བཅོས་ཐོག་མར་མཛད། ཟབ་མོ་ལྟ་བའི་ཆོས། ཐོས་བསམ་གྱིས་སྒྲོ་འདོགས་བཅད་པའི་སྟོང་ཉིད་གཙོ་བོར་སྟོན་པ་རིགས་ཚོགས་ཀྱི་བསྟན་བཅོས་བར་དུ་མཛད། སྒོམ་པས་ཉམས་སུ་མྱོང་བྱའི་སྟོང་པ་ཉིད་གཙོ་བོར་སྟོན་པ་བྱང་ཆུབ་སེམས་འགྲེལ་དང༌། སེམས་ཀྱི་རྡོ་རྗེ་ལ་བསྟོད་པ་སོགས་ཐ་མར་མཛད་དོ། ། ཞེས་གྲགས་པ་ལས། དེ་དག་གི་སྲོལ་ཆ་མཉམ་དུ་འཛིན་པ་འཕགས་པ་ལྷ་ནི། སྲས་ཀྱི་ཐུ་བོ་དམ་པར་གྱུར་པ་སྟེ། བཞི་བརྒྱ་པ་ལ་སོགས་པའི་བསྟན་བཅོས་མང་དུ་མཛད་ཅིང༌། དེའི་སྲོལ་འཛིན་པ་འཇིགས་མེད་ཆོས་སྐྱོང་ཞབས་ཀྱིས་ནི་འཁོར་ལོ་བར་པའི་དགོངས་པ།
འཁོར་ལོ་གསུམ་པས་འགྲེལ་ཚུལ་མདོ་ཉིད་ལས་འབྱུང་བ་ལྟར། ཡབ་སྲས་སྔ་མ་དེ་དག་གི་དགོངས་པ་རྣམ་པར་རིག་པ་ཙམ་དུ་འགྲེལ་བའི་བསྟན་བཅོས་དག་མཛད་དོ། ། ཞེས་གྲགས་པ་ལ། ངོ་བོ་ཉིད་མེད་པར་སྨྲ་བ་དག་གིས་ཟུར་ཟ་བ་ན། ཇི་སྐད་དུ། བདེན་པ་གཉིས་པོ་རྣམ་ཕྱེ་ཡང༌། ། ཤིང་རྟ་ཆེ་དག་རྨོངས་ཉིད་ན། ། གཞན་རྣམས་སྨོས་ཀྱང་ཅི་དགོས་ཏེ། ། ཞེས་སོགས་བཤད་པར་གྲགས་ལ། དེ་སྐད་ཅེས་ཟེར་བ་དེའི་དོན་ནི།
ཀུན་རྫོབ་ཀྱི་བདེན་པ་འཇིག་རྟེན་གྱི་གྲགས་པ་བཞིན་དུ་འཆད་དགོས་པ་དེ། དབུ་མའི་ལུགས་ཡིན་པ་ལ། ཁྱེད་ཀྱི་རྣམ་པར་རིག་པ་ཙམ་དུ་བཤད། གནས་སྐབས་དོན་དམ་པའི་བདེན་པར་བཤད་པ་དེ་ཡང༌། མཐར་རིགས་པའི་དཔྱད་པ་མི་བཟོད་པས་ཀུན་རྫོབ་ཀྱི་བདེན་པར་བཤད་དགོས་པ་ལས། ཁྱེད་ཀྱིས་ནི། རྟག་ཏུ་རྣམ་པར་རིག་པ་ཙམ་དུ་བཤད་པས་ནོངས། ། ཞེས་ཟེར་བ་ཡིན་ནོ། ། ཕྱོགས་སྔ་ཕྱི་གཉིས་པོ་དེ་དག རྡོ་རྗེ་ཐེག་པའི་ངེས་དོན་འཇོག་ལུགས་དང་མཐུན་པ་གང་ཡིན་འོག་ནས་དཔྱད་པར་བྱའོ། །
ཀླུ་སྒྲུབ་ཞབས་ཀྱི་སློབ་མ་བར་དུ་བྱོན་པ་ནི། སངས་རྒྱས་བསྐྱངས་དང༌། ལེགས་ལྡན་འབྱེད་ཅེས་གྲགས་པ་དེ་དག་གི་འགྲེལ་པས་ནི། རིགས་ཚོགས་ཀྱི་འཆད་ཚུལ་ངོ་བོ་ཉིད་མེད་པར་སྨྲ་བ་ཁོ་ནའི་ལུགས་སུ་གཏན་ལ་འབེབས་པར་མཐུན་པ་དེའི་ཚེ། ཤེས་བྱ་ཐམས་ཅད་རང་གི་ངོ་བོས་སྟོང་པ་ཞེས་བྱ་བ་ཉིད་དུ་འཆད་པར་མཐུན་ལ། ངོ་བོ་ལ་ཡང་ཀ་བ་ཀ་བས་སྟོང་པ་ལྟ་བུ་ནི་ཀུན་རྫོབ་ཀྱི་ངོ་བོ་སྟོང་པ་ཡིན་ལ། དེ་དེས་སྟོང་པ་ཉིད། གནས་སྐབས་སུ་ཀ་བའི་དོན་དམ་གྱི་ངོ་བོར་བཞག་ཀྱང༌། དེ་ཡང་རིག་པས་དཔྱད་པ་ན། དེ་ཡང་དེས་སྟོང་པ་ནི།
ཀ་བ་རང་གི་དོན་དམ་པའི་ངོ་བོས་ཀྱང་སྟོང་པའོ། ། དེ་ལྟར་ཀ་བ་ལ་ངོ་བོ་གཉིས་ཀ་མ་དམིགས་པའི་ཕྱིར། དེ་ཡང་ཡོད་པ་མ་ཡིན་ཞིང༌། དེའི་ཚེ་མེད་པ་ཉིད་དུ་ཡང་ཁས་མི་ལེན་ཏེ། ལྟེས་པ་ཡོད་པ་ཁས་མི་ལེན་པའི་ཕྱིར། ཚུལ་དེ་ལྟ་བུ་ཤེས་བྱ་ཐམས་ཅད་ལ་སྦྱར་ནས་འཆད་པ་ནི། ངོ་བོ་ཉིད་མེད་པ་དག་གི་སྤྱི་ལུགས་ཏེ། ཇི་སྐད་དུ། གལ་ཏེ་སྟོང་མིན་ཅུང་ཟད་ཡོད། ། སྟོང་པ་ཅུང་ཟད་ཡོད་པར་འགྱུར། །
ཞེས་དང༌། དངོས་གཅིག་དངོས་པོ་ཀུན་གྱི་ངོ་བོ་ཉིད། ། ཅེས་པ་ཁུངས་སུ་འདྲེན་ནོ། ། འགྲེལ་མཛད་ཀྱི་སློབ་དཔོན་དེ་དག གཏན་ལ་དབབ་བྱ་སྟོང་པ་ཉིད་ཀྱི་ངོས་འཛིན་ལུགས་དོན་གཅིག་ལ་འདུ་ཡང༌། གཏན་ལ་འབེབས་ཚུལ་མི་འདྲ་བའི་ཁྱད་པར་ནི་འདི་ལྟར། སློབ་དཔོན་སངས་རྒྱས་བསྐྱངས་ཀྱིས་ཐོག་མར། བདག་ལས་མ་ཡིན་གཞན་ལས་མིན། ། ཞེས་པའི་དོན་འགྲེལ་པ་ན། ཇི་སྐད་དུ།
དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ཡང་སྐྱེ་བ་དགོས་པ་མེད་དོ། ། ཞེས་ཏེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་འགྱུར་རོ། ། ཞེས་སོགས་ཀྱི་སྒོས་འགྲེལ་པར་མཛད་པ་ལ། སློབ་དཔོན་ལེགས་ལྡན་འབྱེད་ཀྱིས། ཇི་སྐད་དུ། དེ་ནི་རིགས་པ་མ་ཡིན་ཏེ། གཏན་ཚིགས་དང་དཔེ་མ་བརྗོད་པའི་ཕྱིར་དང༌། གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར་དང༌། ཐལ་བར་འགྱུར་བའི་ཚིག་ཡིན་པའི་ཕྱིར། སྐབས་ཀྱི་དོན་ལས་བཟློག་པས།
བསྒྲུབ་པར་བྱ་བ་དང༌། དེའི་ཆོས་ལྡོག་པའི་དོན་མངོན་པས་ན། དངོས་པོ་རྣམས་གཞན་ལས་སྐྱེ་བར་འགྱུར་བ་དང༌། གྲུབ་པའི་མཐའ་དང་འགལ་བར་འགྱུར། ། ཞེས་སོགས་ཀྱི་སྒོས་སུན་འབྱིན་པར་མཛད་ལ། དེའི་དོན་ནི། སངས་རྒྱས་བསྐྱངས་ཀྱིས་གྲངས་ཅན་འགོག་པའི་རིགས་པ་དེ་རང་རྒྱུད་དང་ཐལ་འགྱུར་གང་དུ་བྱེད། དང་པོ་ལྟར་ན། གཏན་ཚིགས་དང་དཔེ་མཚུངས་པའི་སྐྱོན་ཡོད། ཕྱི་མ་ལྟར་ན།
རང་རྒྱུད་མི་འཕེན་པའི་ཐལ་འགྱུར་གྱིས་རྗེས་དཔག་བསྐྱེད་མི་ནུས། དེ་འཕེན་ན། ལྡོག་དོན་ལ་སྐྱེ་བ་ཁས་བླངས་པས། རིགས་ངོའི་སྐྱེ་བར་སོང་ལ། དེའི་ཚེ་གྲུབ་པའི་མཐའ་དང་འགལ་ཞེས་པའོ། ། སློབ་དཔོན་འདིའི་བཤད་རྒྱུན་དེ་ལྟར་འཛིན་པ་མཐའ་དག་ལ་དབུ་མ་རང་རྒྱུད་པ་ཞེས་གྲགས་ཏེ། དེ་ལ་ཡང་དཔལ་སྦས་དང༌། ཡེ་ཤེས་སྙིང་པོ་སོགས་ནས་རིམ་པར་བརྒྱུད་པ་དང༌། བྱང་ཆུབ་སེམས་དཔའ་ཞི་བ་འཚོ་ཡབ་སྲས་ལས་རིམ་པར་བརྒྱུད་པ་དག་སྟེ། སྲོལ་གཉིས་པོ་འདི་ལ་གོ་རིམ་བཞིན་དུ།
ལོ་ཙྪ་བ་ཆེན་པོ་ཡེ་ཤེས་སྡེས་མཛད་པའི་ལྟ་བའི་བརྗེད་བྱང་ལས། མདོ་སྡེ་སྤྱོད་པའི་དབུ་མ་པ་དང༌། རྣལ་འབྱོར་སྤྱོད་པའི་དབུ་མ་པ་ཞེས་བཤད་དོ། ། སློབ་དཔོན་འདི་དག་གིས་མཛད་པའི་བསྟན་བཅོས་ཀྱི་གཙོ་བོ་ནི། ཡེ་ཤེས་སྙིང་པོས་བདེན་པ་གཉིས་ལ་འཇུག་པ་རྩ་འགྲེལ་དང༌། བྱང་ཆུབ་སེམས་དཔའ་ཞི་བ་འཚོས་མཛད་པའི་རྒྱན་རྩ་འགྲེལ་དང༌། དེའི་སློབ་མ་པད་མའི་ངང་ཚུལ་གྱིས་དབུ་མ་སྣང་བ་ཞེས་བྱ་བའི་བསྟན་བཅོས་མཛད་པ་རྣམས་ལ་རང་རྒྱུད་ཤར་པའི་དབུ་མའི་བསྟན་བཅོས་རྣམ་པ་གསུམ་ཞེས་གྲགས་ཤིང༌། སྔོན་ཆོས་རྒྱལ་ལྡེའུ་བཙན་གྱི་དུས་སུ་འགྱུར་ཞིང་གཏན་ལ་ཕབ་ནས་རྔོག་ལོ་ཆེན་པོས་ནི། བསྟན་བཅོས་དེ་དག་ལ་བསྡུས་དོན་དང༌། ཚིག་དོན་གྱི་བཤད་པ་མང་དུ་མཛད་པ་དེ་དག་གི་བཤད་རྒྱུན་དིང་སང་གི་བར་དུ་མ་ཆད་པ་ལས།
ལོ་ཆེན་གྱིས་ནི་རྒྱ་གར་དུ་གསན་ནམ། ཁུ་བོ་ལས་གསན་ཞེས་བརྟག་པར་བྱའོ། ། ཞི་བ་འཚོའི་རྗེས་སུ་འབྲང་བ་གཅིག་ནི་སློབ་དཔོན་སེང་གེ་བཟང་པོ་སྟེ། འདིས་ཡུམ་གྱི་དོན་འགྲེལ་ཚུལ། རྣལ་འབྱོར་སྤྱོད་པའི་ཚུལ་ལྟར་འགྲེལ་བས། མཚན་འཛིན་འགོག་ཚུལ་ངོ་བོ་ཉིད་མེད་པའི་རིགས་པ་དང༌། སྒོམ་པས་ཉམས་སུ་མྱོང་བྱ་རྣལ་འབྱོར་སྤྱོད་པའི་ལུགས་སུ་བཤད་པར་ནི་གངས་ཅན་པ་མཐའ་དག་མཐུན་པ་ཡིན་ནོ། ། ཞི་འཚོ་ཡབ་སྲས་ཀྱིས་ནི་རྣམ་འགྲེལ་མཛད་པའི་དགོངས་པ་ཡང༌། སྒྲོ་འདོགས་གཅོད་ཚུལ་གཅིག་དུ་བྲལ་སོགས་རང་སྟོང་གི་རིགས་པ་དང༌། ཉམས་སུ་མྱོང་བྱ་གཞན་སྟོང་གི་ཚུལ་དུ་འཆད་དོ་ཞེས་ལོ་ཙྪ་བ་ཆེན་པོས་བཀྲལ་ཞིང༌།
ཆེན་པོ་དེ་ཉིད་ཀྱང་རྣམ་འགྲེལ་གྱི་དགོངས་པ་དེ་ལྟར་དུ་བཞེད་དོ། ། རིག་པའི་དབང་ཕྱུག་ཕྱྭ་བ་ནི། སྡེ་བདུན་དུ་གནས་སྐབས་མདོ་སེམས་ཀྱི་ལུགས་བཞག་པ་རྣམས། རྣམ་འགྲེལ་མཛད་པ་དེའི་དགོངས་པ་ཉིད་དུ་མི་འཐད་པས་ན། གཏན་ལ་འབེབས་ཚུལ་དང་ཉམས་སུ་མྱོང་བྱ་ཡང་མེད་པར་དགག་པའི་སྟོང་པ་ཉིད་ཁོ་ནའོ་ཞེས་འཆད། དེ་དག་ནི་དབུ་མ་རང་རྒྱུད་པའི་བཤད་ཚུལ་མདོ་ཙམ་དུ་བྱ་བ་སྟེ། ཐལ་འགྱུར་བར་གྲགས་པའི་བཤད་པའི་བཤད་སྲོལ་གྱི་ཐོག་མ་ནི། དཔལ་ལྡན་ཟླ་བའི་ཞབས་ཀྱིས་སངས་རྒྱས་བསྐྱངས་ལ་ལེགས་ལྡན་འབྱེད་ཀྱིས་བརྗོད་པའི་ཉེས་སྤོང་མཛད་པ་ཚུན་ཆད་ནས་གྲགས་པ་ཡིན་ཏེ། སངས་རྒྱས་བསྐྱངས་ཀྱི་བཞེད་པ་ཐལ་འགྱུར་དུ་གནས་པར་ལེགས་ལྡན་འབྱེད་ཀྱིས་མི་འཆད་དོ། ། ལེགས་ལྡན་གྱིས་ནི་མ་དགོངས་པའི་ཚུལ་ཟླ་བས་འཆད་ལུགས་ནི་དབུ་མ་པ་ཡིན་ན།
རང་ཕྱོགས་ལ་རང་རྒྱུད་ཀྱི་སྒྲུབ་བྱེད་དང༌། གཞན་ཕྱོགས་ལ་ལྡོག་དོན་འཕེན་པའི་ཐལ་འགྱུར་གྱིས་སུན་འབྱིན་པ་ནི་མ་ཡིན་ཏེ། གནས་ཚུལ་སེམས་པ་ལ་ཞུགས་པའི་ཚེ་རང་ཕྱོགས་ཁས་ལེན་མེད་པའི་ཕྱིར་དང༌། དེ་ཡོད་ན་སྤྲོས་པའི་མཐར་ལྷུང་བས་སོ། ། དེ་བས་ན་ཕྱི་ནང་གི་མུ་སྟེགས་འགོག་པའི་རིགས་པ་ནི། གཞན་ལ་གྲགས་ཀྱི་རྗེས་དཔག འགལ་བ་བརྗོད་པའི་ཐལ་འགྱུར། རྒྱུ་མཚན་མཚུངས་པའི་མགོ་སྙོམས། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ། ཞེས་བྱ་བའི་རིགས་པ་རྣམས་ཀྱི་སྒོས་གཞན་ཕྱོགས་ཀྱི་འདོད་པ་བློ་ངོར་ཁེགས་པ་ཙམ་གྱིས་ཆོག་ལ།
རང་ཕྱོགས་ངེས་པའི་རྗེས་དཔག་ཚད་མ་བསྐྱེད་དགོས་པ་ནི་མ་ཡིན་ནོ། ། དེ་ལྟར་བཤད་པ་ལ། རང་རྒྱུད་པའི་སློབ་དཔོན་ཕྱི་མས། ལེགས་ལྡན་འབྱེད་ཀྱི་འཆད་ཚུལ་ལ། སྒྱུ་མ་རིགས་གྲུབ་ཏུ་ཐལ་བའི་ཉེས་པས་མི་གནོད་དེ། དགག་བྱ་སྤྲོས་པའི་ཚོགས་ཁེགས་པ་ན། དེ་ཡི་འགལ་ཟླ་སྤྲོས་མེད་ཀྱང་ཁེགས་པས་སོ། ། ཞེས་འཆད་པ་ཡིན་ལ། དེའི་ཚེ་ཐལ་རང་གཉིས་ཀ་མཐར་ནི་སྤྲོས་པའི་ཚོགས་མཐའ་དག་བཀག་པའི་མེད་པར་དགག་པ་དེ་ཉིད་ལ་ཕྲ་རགས་ཀྱི་ཁྱད་པར་མི་བཞེད་དོ། ། གངས་ཅན་པ་ཕྱི་མ་དག་ནི་ཐལ་རང་གི་ཁྱད་པར་འདི་ལས་གཞན་དུ་འཆད་པས་རྣམ་པར་འཁྱམས་སོ། །
གཉིས་པ་འཕགས་ཡུལ་དུ་ཐོགས་མེད་མཆེད་ཀྱི་སྲོལ་བྱོན་ཚུལ་ནི། ཇི་སྐད་དུ། ང་ནི་མྱ་ངན་འདས་འོག་ཏུ། ། ལོ་ནི་དགུ་བརྒྱ་ལོན་པ་ན། ། ཐོགས་མེད་ཅེས་བྱའི་དགེ་སློང་ནི། ། བསྟན་བཅོས་དེ་ཡི་དོན་ལ་མཁས། ། མདོ་སྡེ་དྲང་དོན་ངེས་པའི་དོན། ། རྣམ་པ་མང་པོ་རབ་ཏུ་འབྱེད། ། ཅེས་དྲང་ངེས་ཚུལ་བཞིན་དུ་འབྱེད་པར་ལུང་བསྟན་བརྙེས་པ་དེས། ཆོས་རྒྱུན་གྱི་ཏིང་ངེ་འཛིན་གྲུབ་ནས་དགའ་ལྡན་གྱི་གནས་སུ་བྱོན་ཏེ།
བྱམས་པའི་ཆོས་ལྔ་དང༌། རྣལ་འབྱོར་སྤྱོད་པའི་ས་ཆེན་པོ་རྣམས་རྒྱས་པར་གསན་ཏེ། བསྟན་བཅོས་སུ་མཛད་ནས་འཕགས་ཡུལ་དུ་སྤྱན་དྲངས་པ་ཡིན་ནོ། ། དེ་ལ་དེའི་གཅུང་དབྱིག་གཉེན་གྱིས་གསན་ཏེ། དགོངས་འགྲེལ་གྱི་བསྟན་བཅོས་རབ་ཏུ་བྱེད་པ་སྡེ་བརྒྱད་དུ་གྲགས་པ་རྣམས་མཛད་ནས། རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུའི་ངེས་དོན་གྱི་དབུ་མ་གང་ཡིན་པ་དེ་གསལ་བར་མཛད་པ་ཡིན་ནོ། ། དེ་ཡང་གང་ཞེ་ན། ཇི་སྐད་དུ། འཕགས་པ་ལྷས། གཟུང་ངང་འཛིན་པ་ལས་གྲོལ་བའི། །
ཡེ་ཤེས་དམ་པའི་དོན་དུ་ཡོད། ། རྣལ་འབྱོར་སྤྱོད་གཞུང་རྒྱ་མཚོ་ཡི། ། ཕ་རོལ་ཕྱིན་རྣམས་དེ་སྐད་སྒྲོགས། ། ཞེས་འབྱུང་བ་དེ་ཉིད་དོ། ། གལ་ཏེ་འོ་ན་དོན་དེ་ཉིད་བྱམས་པའི་ཆོས་མཐའ་དག་གི་དགོངས་པར་ངེས་སམ་ཞེ་ན། དོན་འདི་ལ་བོད་ཕྱི་མ་དག་ལས། ལ་ལ་ནི། ལྔ་ཆར་ཡང་སེམས་ཙམ་པ་ཉིད་དུ་ངེས། ཞེས་དང༌། ཁ་ཅིག་ནི།
ཐམས་ཅད་དབུ་མར་ངེས་ཞེས་དང༌། ཕྱི་དུས་འདི་ན། ཐོག་མཐའ་གཉིས་དབུ་མ་དང༌། བར་པ་གསུམ་སེམས་ཙམ་དུ་ངེས་སམ་ཞེས་དབྱངས་གཅིག་ཏུ་སྨྲ་བར་བྱེད་མོད། ཁོ་བོ་ཅག་ནི། བྱམས་པའི་གཞུང་ཐོག་མཐའ་གཉིས་ཀྱང་ཤེར་ཕྱིན་གྱི་མདོའི་དགོངས་པ་འཁོར་ལོ་གསུམ་པས་བཀྲལ་བ་དེ་ཉིད་ཀྱི་དབུ་མ་བསྟན་བྱའི་གཙོ་བོ་ཉིད་དུ་མཛད་པར་གཞུང་ཉིད་ཀྱི་བཤད་ཚུལ་མངོན་སུམ་གྱིས་གྲུབ་པར་ཁས་ལེན་ཏོ། ། དེ་ཡང་འདི་ལྟར། མངོན་པར་རྟོགས་པའི་རྒྱན་གྱི་བསྟན་བྱའི་གཙོ་བོ་ནི། སྦས་དོན་མངོན་པར་རྟོགས་པ་བརྒྱད་དང༌། དེ་འཆད་བྱེད་དོན་བདུན་ཅུར་གྲགས་པ་དག་ལས།
སྦས་དོན་གྱི་མངོན་པར་རྟོགས་པ་ནི། གཟུང་འཛིན་དང་བྲལ་བའི་ཡེ་ཤེས་ཀྱི་ཆ་ནས་ངོས་གཟུང་བ་ཡིན་ཏེ། རྣལ་འབྱོར་དེ་དག་གི་སྤང་བྱ་མི་མཐུན་པའི་ཕྱོགས་ངོས་འཛིན་པ་ན། གཟུང་བ་དང་འཛིན་པའི་རྣམ་པར་རྟོག་པ་ཉིད་དུ་གྲངས་ངེས་པར་བཤད་ཅིང༌། དེའི་འགལ་ཟླ་ཡང༌། ཇི་སྐད་དུ། རྣམ་རྟོག་བཞི་པོ་ལྡན་རྟེན་པ། ། ཞེས་གཟུང་འཛིན་མངོན་གྱུར་བ་དང་བྲལ་བའི་ཡེ་ཤེས་ལ་བཤད། དེའི་ཤེས་བྱེད་ཀྱང༌། གཟུགས་ལ་སོགས་ལ་མི་གནས་ཕྱིར། །
ཞེས་པས་གཟུང་བ་དང༌། དེ་ལ་སྦྱོར་བ་བཀག་པའི་ཕྱིར། ། ཞེས་པས་འཛིན་པ་དང་བྲལ་བ་ཉིད་དུ་བཤད་ནས། གཞི་ཤེས་པ་ཡི་བྱེ་བྲག་རྣམས། ། རྣམ་པ་ཞེས་བྱ་མཚན་ཉིད་དེ། ། ཞེས་ཤེས་པའི་རྣམ་པ་ཉིད་ཉམས་སུ་མྱོང་བྱར་བཤད་པ་འདི། ངེས་འབྱེད་ཆ་མཐུན་ནས་བཟུང་སྟེ། རྒྱུན་མཐའི་ཡེ་ཤེས་ཀྱི་བར་ཐམས་ཅད་ཀྱི་ཁྱབ་བྱེད་དུ་འགྲོ་དགོས་པ་ཡིན་ཏེ། ཇི་སྐད་དུ། རྨི་ལམ་དང་ནི་དེ་མཐོང་ཉིད། །
གཉིས་ཀྱི་ཚུལ་དུ་མི་མཐོང་ལྟར། ། ཆོས་རྣམས་གཉིས་སུ་མེད་པ་ཉིད། ། སྐད་ཅིག་མ་ནི་གཅིག་གིས་རྟོགས། ། ཞེས་གསུངས་པས་སོ། ། འཆད་བྱེད་དོན་བདུན་ཅུའི་གཞུང་རྣམས་ཀྱིས་ནི། ཡུམ་གྱི་མདོའི་དངོས་བསྟན་ཇི་ལྟ་བ་བཞིན་དུ། ཆོས་ཐམས་ཅད་རང་སྟོང་པ་ཉིད་དུ་གཏན་ལ་ཕབ་པར་ངེས་སོ། ། དེ་དང་འདྲ་བར་རྒྱུད་བླ་མའི་བསྟན་བཅོས་སུ་ཡང༌། སྟོང་པ་ཉིད་དང་སྙིང་པོའི་ངོས་འཛིན་སྟོན་པ་ན། གློ་བུར་དག་གི་ཁམས་སྟོང་གི །
བླ་མེད་ཆོས་ཀྱི་སྟོང་མ་ཡིན། ། ཞེས་དང༌། ཡང་དག་མཐའ་ནི་འདུས་བྱས་ཀྱིས། ། རྣམ་པ་ཐམས་ཅད་དབེན་པ་སྟེ། ། ཞེས་དགག་བྱ་འགོག་ཚུལ་དང༌། ཉམས་སུ་མྱོང་བྱའི་ངོས་འཛིན་གཉིས་ཀ་ཡང་གཞན་སྟོང་གི་ཚུལ་དུ་གསལ་བར་བཤད་པ་ཡིན་ནོ། ། དེ་ཁོ་ནར་མ་ཟད། བྱམས་ཆོས་བར་པ་གསུམ་གྱི་ལྟ་བ་སེམས་ཙམ་དུ་གནས་ན། དེ་ནས་བཤད་པའི་ལམ་ལྔ་དང༌། ས་བཅུ་དང༌།
འབྲས་བུ་སངས་རྒྱས་ཀྱི་སའི་རྣམ་བཞག་ཐམས་ཅད་ཇི་ལྟ་བ་མ་ཡིན་པར་སྐུར་པ་གདབ་དགོས་སོ། ། རྒྱུ་མཚན་དེ་ཉིད་ཀྱི་ཕྱིར། ཐོགས་མེད་མཆེད་ཀྱིས་མཛད་པའི་ཐེག་པ་ཆེན་པོའི་གཞུང་མཐའ་དག་དང༌། ཕྱོགས་གླང་ཡབ་སྲས་ཀྱིས་མཛད་པའི་གཞུང་མཐའ་དག་ནི་ངེས་དོན་གྱི་དབུ་མ་ནི། ཤེར་ཕྱིན་གྱི་མདོའི་དགོངས་པ་ལེགས་པར་རྣམ་པར་ཕྱེ་བའི་མདོ་ཡིས་ཇི་ལྟར་བཀྲལ་བ་དེ་ཉིད་དུ་གནས་སོ། ། ཞེས་བྱ་བ་འདི་གྲུབ་པའོ། ། གསུམ་པ་སྲོལ་འབྱེད་གཉིས་པོ་མི་འགལ་བར་འཆད་པའི་ཚུལ་ནི། ཇི་སྐད་དུ། བྱམས་པ་ཐོགས་མེད་ཀྱིས་གསུངས་ཤིང༌། ཀླུ་སྒྲུབ་ཀྱང་ནི་བཞེད་པ་ཡི། །
ཚད་མ་ལུང་དང་ལྡན་གྱུར་པའི། ། བདེན་པ་གཉིས་པོ་འདིར་བཤད་བྱ། ། ཞེས་མཁས་པ་ཆེན་པོ་ཤཱནྟི་པས་དབུ་མའི་རྒྱན་ཞེས་བྱ་བའི་བསྟན་བཅོས་སུ་རྩོམ་པར་དམ་བཅའ་མཛད་དོ། ། འོ་ན་སྲོལ་གཉིས་ཀས་དབུ་མ་རིགས་ཚོགས་ནས་བཤད་པའི་སྟོང་པ་ཉིད་ཁོ་ན་ངེས་དོན་དུ་འཆད་པར་ཆབས་གཅིག་པ་ཡིན་ནམ་ཞེ་ན། མ་ཡིན་གྱི། ཀླུ་སྒྲུབ་ཀྱིས་ཀྱང་སེམས་ཀྱི་རྡོ་རྗེ་ལ་ངེས་པའི་དོན་ཉིད་དུ་བཤད་པ་དེ་འདིར་བསྡུ་བའོ། ། གཞན་དག་ན་རེ། ཤཱནྟི་པའི་འདི་རང་འདོད་ཡིན་གྱི། དབུ་སེམས་ཀྱི་ལྟ་བ་གཅིག་ཏུ་འདྲེ་བ་ག་ལ་སྲིད། ཅེས་ཟེར་མོད།
དེ་ལྟ་ན་ཞི་འཚོ་ཡབ་སྲས་དང༌། སེང་གེ་བཟང་པོ་སོགས་རྣལ་འབྱོར་སྤྱོད་པའི་དབུ་མ་པར་གྲགས་པའི་ལྟ་བ་ལ་སྐུར་པ་འདེབས་དགོས་ཤིང༌། ཁྱེད་ཀྱིས་ནི་བཏབ་པ་ཡང་ཡིན་ཏེ། རང་རིག་མངོན་སུམ་བཞེད་པ་མཐའ་དག་དངོས་སྨྲ་བ་ཉིད་དུ་འཆད་པས་སོ། ། གསུམ་པ་སྔགས་ཀྱི་དབུ་མ་ལོགས་སུ་བཀྲལ་ཚུལ་མེད་མི་རུང་བསྟན་པ་ལ་གསུམ་སྟེ། མདོར་བསྟན་པ་དང༌། ཅུང་ཟད་རྒྱས་པར་བཤད་པ་དང༌། རྩོད་པ་སྤང་བའོ། ། དང་པོ་ནི། ཕ་རོལ་ཕྱིན་པའི་དབུ་མའི་ཚུལ་གོང་དུ་བཤད་པ་དེ་དག་ལས་ལོགས་སུ་སྔགས་ཀྱི་དབུ་མ་གསལ་བར་སྟོན་པའི་གཞུང་ནི་ཕྱོགས་ཙམ་མཚོན་ན།
དགྱེས་པ་རྡོ་རྗེ་ལས། ཇི་སྐད་དུ། རྣལ་འབྱོར་སྤྱོད་པ་དེ་ལས་ཕྱིས། ། དེ་རྗེས་དབུ་མ་བསྟན་པར་བྱ། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻའི་རྡོ་རྗེ་བསྟན། ། ཞེས་ལྟ་བ་རིམ་འཇུག་འཆད་པའི་སྐབས་དེར་གོ་རིམ་བཞིན་དུ། གཟུང་འཛིན་གཉིས་སུ་མེད་པའི་ཡེ་ཤེས་དང༌། ཆོས་ཐམས་ཅད་རང་གི་ངོ་བོས་སྟོང་པའི་མེད་པར་དགག་པ་དང༌། དམིགས་པ་མེད་པའི་སྙིང་རྗེ་དང་སྟོང་པ་ཉིད་ཟུང་དུ་འཇུག་པའི་ལྟ་བ་གསུམ་རིམ་པར་བཤད་དོ། །
གཞན་དག་ན་རེ། དང་པོ་དེ་སེམས་ཙམ་གྱི་ལྟ་བ་དང༌། ཕྱི་མ་འདི་རིགས་ཚོགས་ཀྱི་ལྟ་བ་ལས་གཞན་དུ་མེད་དོ་ཞེས་ཟེར་མོད། ཐོགས་མེད་མཆེད་ཀྱིས་དབུ་མ་པ་ཞེས་པའི་གྲུབ་མཐའ་སྨྲ་བ་བཞི་པོ་ཞིག་ངོས་མི་འཛིན་པའམ། འཛིན་ན་དེ་གང་ཡིན། དང་པོ་ལྟར་ན། ཇི་སྐད་དུ། སངས་རྒྱས་པ་ཡི་བཞི་པ་དང༌། ། ཐུབ་པའི་དགོངས་པ་ལྔ་པ་མེད། ། ཅེས་པ་དང༌།
རྗེ་བཙུན་བྱམས་པས་དབུས་དང་མཐའ་རྣམ་པར་འབྱེད་པ། ཞེས་གསུངས་པ་དེ་འདོར་དགོས་པར་འགྱུར་ལ། དེས་ངོ་བོ་ཉིད་མེད་པ་སྨྲ་བ་ལ་དེར་འདོད་དོ་ཞེ་ན། མ་ཡིན་ཏེ། དེ་ལ་ནི་མངོན་པ་ཀུན་ལས་བཏུས་སུ་འཆད་པར་སྨྲ་བ་ཉིད་འཆད་པས་དང༌། ཟླ་བས་དབྱིག་གཉེན་སོགས་ཀྱིས་ངོ་བོ་ཉིད་མེད་པ་པའི་ལྟ་བ་ཁོང་དུ་མ་ཆུད་པར་འཆད་པས་སོ། ། དགྱེས་པ་རྡོ་རྗེ་སྔགས་ཀྱི་ལྟ་བ་མ་ཡིན་པའམ། ཡིན་ན་ཡང་དེ་ཉིད་ངོ་བོ་ཉིད་མེད་པའི་ལྟ་བ་དང་ཁྱད་མེད་དུ་འཆད་པ་གང་ཡིན་ཡང་ལུགས་ལས་བརྒལ་བ་ཡིན་ཏེ། རྫོགས་རིམ་གྱི་ལྟ་བ་ངོས་འཛིན་པར་མ་ནུས་པ་དང༌། ངོ་བོ་ཉིད་མེད་པ་པ་དག་ལ་ནི་ཁྱོད་འདོད་པའི་ཡུལ་ཅན་བདེ་བ་ཆེན་པོས་ཡུལ་སྟོང་པ་ཉིད་རྟོགས་པ་ཞེས་བྱ་བ་དེ་མེད་པས་སོ། །
གཉིས་པ་ནི། སྔགས་ཀྱི་དབུ་མ་དེ་གསལ་བར་སྟོན་པའི་བསྟན་འཆོས་ཀྱང་བྱང་ཆུབ་སེམས་དཔའི་འགྲེལ་པ་སྐོར་གསུམ་དང༌། གསང་བ་འདུས་པ་དང༌། འཁོར་ལོ་སྡོམ་པའི་རིམ་པ་ལྔ་པ་སོགས་རྣམས་དང༌། ལམ་འབྲས་རྡོ་རྗེའི་ཚིག་རྐང་དང༌། གྲོལ་བའི་ཐིག་ལེ་སོགས་མཐའ་ཡས་པ་རྣམས་སོ། ། དེ་ཡང་ཕྱོགས་ཙམ་མཚོན་ན། སེམས་འགྲེལ་པ་དག རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཅེས། རྣལ་འབྱོར་པའི་མངོན་སུམ་གྱིས་རྟོགས་བྱའི་གཙོ་བོ་ཉིད་དུ་འཆད་པ་དེ།
ངོ་བོ་ཉིད་མེད་པ་པའི་སྟོང་པ་ཉིད་དང་དོན་གཅིག་ལ་འདུ་ན། དེ་འདྲ་དེ་ཐོས་བསམ་གྱི་ཤེས་པས་རྟོགས་བྱ་ཉིད་དུ་ཐལ་བས་དང༌། རྣམ་པར་རྟོག་པའི་ཡུལ་དུ་བྱར་རུང་བ་ཉིད་དུ་ཐལ་བ་དང༌། སྨིན་པར་བྱེད་པའི་དབང་བསྐུར་ལ་མ་ལྟོས་པར་ཉམས་སུ་བླང་བྱ་ཉིད་དུ་རུང་བ་ཧ་ཅང་ཐལ་བའོ། ། དེ་བས་ན་མང་པོར་སྨྲས་པས་ཅི་ཞིག་བྱ། འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་ལས་འབྱུང་བའི་འཕགས་པ་འཇམ་དཔལ་གྱི་དོན་དམ་པའི་མཚན་ཞེས་སྤྲོས་པའི་མཐའ་ཐམས་ཅད་དང་བྲལ་བའི་ཡེ་ཤེས་ཉིད་ཀྱི་ཕྱིར་དབུ་མར་ནི་ངེས་ལ། ཕ་རོལ་ཕྱིན་པའི་ཐེག་པ་པ་དག་ལ་མེད་པས་ན་སྔགས་ཀྱི་དབུ་མ་ཁོ་ནའོ། ། གསུམ་པ་ནི། གལ་ཏེ་ཕར་ཕྱིན་ཐེག་པ་པ་དག་ལ་མ་གྲགས་པའི་སྔགས་ཀྱི་དབུ་མ་ཞིག་ཁས་ལེན་ན། རྒྱ་གར་བའི་སློབ་དཔོན་ཡེ་ཤེས་རྡོ་རྗེས།
ཇི་སྐད་དུ། སྔགས་ལ་རབ་ཏུ་མི་གནས་ལས། ། ལྷག་པའི་ལྟ་མེད་ཡོད་ན་ནི། ། ལྟ་དེ་སྤྲོས་བཅས་སློབ་དཔོན་རྨོངས། ། ཞེས་དང༌། ས་སྐྱ་པས། ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་ལྟ་བ་ཡོད་ན་ནི། ། ལྟ་དེ་སྤྲོས་པ་ཅན་དུ་འགྱུར། ། ཞེས་བཤད་པ་དང་འགལ་བ་མ་ཡིན་ནམ།
དེར་མ་ཟད། ཕར་ཕྱིན་ནས་བཤད་པའི་སྤྲོས་བྲལ་མངོན་སུམ་དུ་རྟོགས་པའི་རྒྱུན་མཐའི་ཡེ་ཤེས་ཀྱིས་སྤོང་མི་ནུས་པའི་སྒྲིབ་པ་ཞིག་ཡོད་པར་འགྱུར་ལ། དེ་ལྟར་འདོད་ན། ཕར་ཕྱིན་ཐེག་པས་ཐོབ་པའི་སངས་རྒྱས་གོ་ཆོད་པོ་མེད་པར་འགྱུར་རོ་ཞེ་ན། དེ་ལྟར་བཤད་པ་དེ་དག་ནི་སྒྲོ་འདོགས་གཅོད་བྱེད་ཀྱི་ལྟ་བའི་དབང་དུ་བྱས་པར་གསལ་ཏེ། གཞན་དུ་ན། མཻ་ཏྲི་པས་མཛད་པའི་དེ་ཁོ་ན་ཉིད་བཅུ་པའི་འགྲེལ་པར་ལྷན་ཅིག་སྐྱེས་པའི་རྡོ་རྗེས། ཇི་སྐད་དུ། རབ་ཏུ་མི་གནས་ཞེས་བྱ་བ། ། བླ་མའི་ངག་གིས་མ་རྒྱན་པའི། །
དབུ་མའང་འབྲིང་པོ་ཙམ་ཉིད་དེ། ། ཞེས་པ་དང་འགལ་ཞིང༌། ས་སྐྱ་པས། དེས་ན་བཤད་པས་གོ་བ་ཡི། ། ཐོས་པའི་ལྟ་བ་གཅིག་ཉིད་ཡིན། ། ཞེས་གཅིག་པོ་དེ་ཐོས་བསམ་གྱིས་གཏན་ལ་དབབ་བྱ་ཡིན་གྱི། ཉམས་སུ་མྱོང་བྱར་མ་བཤད་པའི་ཕྱིར་དང༌། དེ་དང་འདྲ་བར། ཚུལ་གསུམ་སྒྲོན་མེར། དོན་གཅིག་ན་ཡང་མ་རྨོངས་དང༌། །
ཞེས་མདོ་སྔགས་གཉིས་རྟོགས་བྱའི་ལྟ་བ་སོགས་གཅིག་པར་བཤད་པ་ཡང༌། བཤད་ཚུལ་སྔ་མ་ལྟར་རམ། ཡང་ན། སྔགས་དང་བྱམས་པའི་གཞུང་ལས་བཤད་པ་དག བསྒོམ་པས་ཉམས་སུ་མྱོང་བྱའི་ལྟ་ཡུལ་གཅིག་པ་ལ་དགོངས་སོ། ། དེ་བཞིན་རྒྱུན་མཐའ་བར་ཆད་མེད་ལམ་གྱིས་སུན་འབྱིན་པར་མི་ནུས་པའི་སྒྲིབ་པ་ཡོད་མེད་རེ་ཞིག་བཏང་སྙོམས་སུ་བཞག་ནས། སོ་སོ་སྐྱེ་བོས་ཚེ་གཅིག་ལ་སངས་རྒྱས་མངོན་དུ་བྱེད་པ་ནི། སྔགས་ཀྱི་ཐབས་མཁས་རྐྱང་པར་མ་ཟད། སྔགས་ཀྱི་དབུ་མ་ཁོ་ན་ལ་རག་ལས་པ་ཡིན་ཏེ། ཕར་ཕྱིན་པའི་ལྟ་བས་ཀྱང་དེ་ལྟར་ནུས་ན།
ཡང་དག་པའི་མཐའ་དུས་མ་ཡིན་པར་མངོན་དུ་བྱས་པའི་ཉེས་པར་གསལ་བ་དང༌། ཉེས་པ་དེ་ཡང་ཆད་པའི་མྱང་འདས་སུ་ལྟུང་བར་འགྱུར་བའོ། ། མདོར་ན་སྔགས་ཀྱི་དབུ་མ་འདིའི་མཚན་ཉིད་ནི། ཨེ་ཝཾ་ཞེས་བྱ་བ་དེ་ཡིན་ལ། འདི་ཡང་རྒྱུད་ཐམས་ཅད་ཀྱི་གླེང་གཞི་དང༌། དེ་ཡང་མངོན་དུ་བྱེད་པའི་ཐབས་ནི་དབང་བཞི་པོ་དག་སྟེ། དགྱེས་པ་རྡོ་རྗེ་ལས། ཨེ་ཝཾ་རྣམ་པ་བདེ་ཆེན་པོ། ། དབང་ལས་ཡང་དག་ཤེས་པར་བྱ། ། ཞེས་དང༌།
དེ་ཐོས་བསམ་གྱིས་ཤེས་པ་ཁོ་ནས་རྟོགས་བྱ་མ་ཡིན་པར་ཡང༌། ཇི་སྐད་དུ། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་དང༌། སྤྲོས་པ་མེད་པའི་རང་བཞིན་ལ། ། ལྷ་དང་སྔགས་ནི་རྣམ་པར་གནས། ། ཞེས་ལྷན་ཅིག་སྐྱེས་པའི་ཡེ་ཤེས་ཁོ་ན་ལྷ་དང་སྔགས་ཀྱི་སྒྲུབ་གཞིར་གསུངས་པ་དང༌།
སྒྲུབ་ཐབས་སོ་སོའི་ཐོག་མར། ཡེ་ཤེས་ཚོགས་གསོག་གི་ཚེ། སྟོང་པ་ཉིད་བསྒོམ་པའི་ཚུལ་ལ། སྭ་བྷ་ཝ་ལྟ་བུའི་སྔགས་ཀྱིས་གློ་བུར་དུ་གསལ་འདེབས་པ་དང༌། རིགས་པས་བཤིག་ནས་སྟོང་པར་ངོ་སྤྲོད་པའི་ཚུལ་གཉིས་སུ་གསུངས་པ་ལས། དང་པོ་ནི་ལྷ་དང་སྔགས་སོགས་སྒྲུབ་པའི་གཞིར་གྱུར་པའི་སྟོང་པ་ཉིད་དེ་གསལ་འདེབས་པ་ཡིན་ལ། ཕྱི་མ་དེ་ནི་སྤྲོས་པ་སེལ་བའི་དབང་དུ་བྱས་པའོ། ། གཞན་ཡང་སྔགས་དང་ཕར་ཕྱིན་དུ་གྲགས་པའི་དབུ་མ་གཉིས་པོའི་མཐའ་གཉིས་སེལ་ཚུལ་ཡང་མི་འདྲ་སྟེ། ཨེ་ཞེས་པས་ནི་སྒྲོ་འདོགས་ཀྱི་མཐའ་སེལ་བ་སྟེ་སྟོང་པ་ཉིད་དོ། ། དེ་ཡང་གང་ཞེ་ན།
པྲ་ཕབ་པ་ལྟ་བུའི་གཟུགས་ཅན་ཏེ། མེད་པར་དགག་པ་ནི་མ་ཡིན་ནོ། ། ཝཾ་ཞེས་པས་ནི་མེད་པའི་མཐའ་སེལ་བ་སྟེ་བདེ་བ་ཆེན་པོའོ། ། འདི་ལ་དམིགས་པ་མེད་པའི་སྙིང་རྗེ་ཞེས་བྱ་སྟེ། ཡུལ་ཅན་བདེ་བ་ཆེན་པོ་དེས། ཡུལ་སྟོང་པ་ཉིད་དེ་ལ་མཚན་མ་ཉིད་དུ་དམིགས་པའི་ཕྱིར་རོ། ། ཤེས་པ་དང་ཤེས་བྱ་གཅིག་པ་ཞེས་བྱ་སྟེ། རྫས་གཉིས་སུ་མེད་པར་ཟུང་དུ་འཇུག་པའི་ཕྱིར་རོ། ། ཕ་རོལ་ཏུ་ཕྱིན་པའི་དབུ་མར་ནི། ཇི་སྐད་དུ།
རྟོག་རྣམས་དངོས་པོ་ཡོད་ན་འགྱུར་བ་སྟེ། ། ཞེས་ཡུལ་ལ་ཡོད་མེད་སོགས་ཀྱི་མཐའ་བཀག་ནས་སྤྲོས་མེད་དུ་འཆད་ལ། སྔགས་སུ་ནི། ཐོག་མ་ཉིད་ནས་ཡོད་མེད་དུ་འཛིན་པ་སོགས་བཀག་པ་ལ་སྤྲོས་བྲལ་དུ་ངོས་འཛིན་པ་སྟེ། ཡུལ་གྱི་སྤྲོས་བྲལ་དང༌། ཡུལ་ཅན་གྱི་སྤྲོས་བྲལ་གཉིས་ཀྱི་སྒོས་འཆད་པ་ཡང༌། ལུགས་གཉིས་ཀྱི་སྤྲོས་བྲལ་འཆད་ལུགས་ཀྱི་ཁྱད་པར་དག་ཡིན་ནོ། ། གཉིས་པ་བོད་ཡུལ་དུ་དར་ཚུལ་ལ་གསུམ་ཏེ། ཀླུ་སྒྲུབ་ཡབ་སྲས་ཀྱི་དབུ་མ་བྱོན་ཚུལ་དང༌། བྱམས་ཆོས་རྗེས་འབྲང་གི་དབུ་མ་བྱོན་ཚུལ་དང༌།
སྔགས་ཀྱི་དབུ་མ་བྱོན་ཚུལ་ལོ། ། དང་པོ་ལ། རང་རྒྱུད་ཀྱི་གཞུང་དར་ཚུལ་དང༌། ཐལ་འགྱུར་གྱི་དང༌། གཉིས་པོ་དེ་ལ་འདོར་ལེན་ཇི་ལྟར་བྱུང་བའོ། ། དང་པོ་ནི། དབུ་མ་རང་རྒྱུད་ཤར་གསུམ་གྱི་བཤད་པ་མདོ་ཙམ་ནི་སྔོན་ཆོས་རྒྱལ་གྱི་དུས་སུ་འགྱུར་མཛད་པའི་ཚེ་ཡང་བྱུང་བར་གསལ་མོད། ཉན་བཤད་ཀྱི་སྒོས་ཤིན་ཏུ་གསལ་བར་གཏན་ལ་ཕབ་པ་ནི། ཇི་སྐད་དུ། ཤར་ཕྱོགས་རྒྱ་མཚོར་བརྟེན་ནས་ནི། །
དེ་ནས་འབྲོག་གི་མཐར་ཐུག་པར། ། བློ་ལྡན་ལོ་ཧི་ཏ་ལས་གཞན། ། དེ་མིང་ཤེས་རབ་མཐར་གནས་པ། ། བྱང་དུ་དེ་བཞིན་ཁ་བ་ཅན། ། ཞེས་སོགས་ཀྱི་ལུང་བསྟན་བརྙེས་པའི་བདག་ཉིད་ཆེན་པོ་དེས། རྣམ་བཤད་དུ་མ་དག་གི་སྒོས་ཆེས་ཤིན་ཏུ་གསལ་བར་མཛད་དོ། ། དེའི་བཤད་སྲོལ་འཛིན་པ་མང་པོ་དག་ལས་གཙོ་བོ་ནི་ཁྱུང་རིན་ཆེན་གྲགས། དེའི་སློབ་མ་རྒྱ་དམར་བྱང་ཆུབ་གྲགས་པ་དང༌། གངས་པ་ཤེའུ་སོགས་སུ་གྲགས་པ་ལས། གྲོ་ལུང་པ་བློ་གྲོས་འབྱུང་གནས་ནི་བདག་ཉིད་ཆེན་པོ་དེའི་གསུང་རབ་མཐའ་དག་གི་སྲོལ་འཛིན་ཡིན་ལ།
དེ་དང་རྒྱ་དམར་བ་གཉིས་ཀ་ལ་ཕྱྭ་པ་ཆོས་ཀྱི་སེང་གེས་གསན། དེས་སྤྱིར་གསུང་རབ་ཀྱི་རྣམ་བཤད་མང་པོ་དང༌། བྱེ་བྲག་ཏུ་རང་རྒྱུད་ཤར་གསུམ་གྱི་རྣམ་བཤད་མང་པོ་མཛད། སློབ་དཔོན་དེ་ཡིས་བྱམས་ཆོས་དང༌། དབུ་མའི་བཀའ་བབས་བརྩེགས་དབང་ཕྱུག་སེང་གེ་ལ་བྱུང༌། དེ་ལ་ས་སྐྱ་པཎྜི་ཏས་གསན། དེས་འུ་ཡུག་པ་དང༌། དེས་ཞང་མདོ་སྡེ་པ་ལ་སོགས་པ་རིམ་པར་རྒྱུད་དེ་དེས་ཆོས་རྗེ་བླ་མ་དམ་པ་དང༌། དེ་ནས་རིན་པོ་ཆེ་གཡག་པ་ལ་བྱོན་ནོ། ། གཉིས་པ་ཐལ་འགྱུར་བར་གྲགས་པའི་དབུ་མ་བོད་དུ་བྱོན་ཚུལ་ནི།
ཇི་སྐད་དུ། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ལས་རྒྱུད་པའི་མན་ངག་གིས། ། ཆོས་ཉིད་བདེན་པ་རྟོགས་པར་འགྱུར། ། ཞེས་གསུངས་པ་ལྟར། ཇོ་བོ་ཨ་ཏི་ཤ་བོད་ཡུལ་དུ་བྱོན་པ་དེའི་ཚེ། ཟླ་བ་ཉིད་ཀྱི་གཞུང་དངོས་སུ་མ་འགྱུར་ཀྱང༌། བདེན་པ་གཉིས་ཀྱི་རབ་ཏུ་བྱེད་པ་སོགས་དགོངས་འགྲེལ་གྱི་བསྟན་བཅོས་ཐོར་བུ་དག་མཛད། དེས་དགེ་བའི་བཤེས་གཉེན་སྟོན་པ་ལ་གསུངས་ཤིང༌། དེ་ནས་སྐྱེས་བུ་གསུམ་གྱི་ལམ་གྱི་རིམ་པ་ལ།
ཟབ་མོ་ལྟ་བའི་ཆ་རྣམས་ཟླ་བ་གྲགས་པའི་ལུགས་གཞིར་བཞག་ནས། དིང་སང་གི་བར་དུ་བྱོན་ནོ། ། ཟླ་བའི་ཞབས་ཀྱི་གཞུང་འགྲེལ་དངོས་རྣམས་ནི། འཕན་ཡུལ་རྒྱལ་དུ། པ་ཚབ་ཀྱི་རིགས་ལས་འཁྲུངས་པ་ཉི་མ་གྲགས་ཀྱིས་རྒྱ་གར་དང༌། ཁ་ཆེར་ལོ་ཉི་ཤུ་རྩ་གསུམ་གྱི་བར་དུ་བསླབ་སྦྱངས་མཛད། གསེར་གྱི་གོ་ཆ་ལ་སོགས་པའི་པཎྜི་ཏ་གསུམ་སྤྱན་དྲངས། ར་ས་འཁྲུལ་སྣང་སོགས་སུ་སྤྱིར་ཟླ་བའི་གཞུང་མང་པོ་དང༌། བྱེ་བྲག་ཏུ་རྩ་འཇུག་གཞི་གསུམ་སོགས་བསྒྱུར་ནས་འཆད་ཉན་གྱིས་གཏན་ལ་ཕབ། འདི་ནི་བཤེས་གཉེན་ཤ་ར་བ་ཆེན་པོ་ཤེར་ཕྱིན་ལ་བཤད་ཉན་མཛད་པ་དང་དུས་མཚུངས་ཤིང༌།
རྗེ་དུས་གསུམ་མཁྱེན་པ་ཇ་བཟང་བྲག་སྒྲུབ་པ་མཛད་པ་དང་ཡང་དུས་མཚུངས་ཞེས་གྲགས་ལ། ཤ་ར་བ་ཆེན་པོས་པ་ཚབ་པའི་འཆད་ཉན་གྱི་མཐུན་རྐྱེན་མང་པོ་མཛད། རང་གི་སློབ་མ་བློའི་མཐུ་ཅན་རྣམས་དབུ་མ་གསན་དུ་བཅུག དེའི་ཚེ་པ་ཚབ་ཀྱི་བུ་བཞིར་གྲགས་པ་ནི། ཚིག་དོན་གཉིས་ཀ་ལ་མཁས་པ་རྨ་བྱ་བྱང་ཆུབ་བརྩོན་འགྲུས། འདི་ཕྱྭ་པའི་སློབ་མ་རྨ་བྱ་རྩོད་པའི་སེང་གེ་དང་དོན་གཅིག་གམ་ཡང་ཟེར། ཡང་ཚིག་ལ་མཁས་པ་གཙང་པ་སར་སྦོས་ཏེ། འདིའི་བཤད་ཉན་གྱི་གྲྭ་པ་ཉང་ཕྱོགས་སུ་ཐོག་ཙམ་བྱུང་ཟེར། དོན་ལ་མཁས་པ་དར་ཡུལ་བ་རིན་ཆེན་གྲགས་ཏེ། བཤད་པ་མང་དུ་མཛད་ཀྱང་བརྒྱུད་པ་འཛིན་ཐུབ་པ་མ་བྱུང་ཟེར།
ཚིག་དོན་གཉིས་ཀ་ལ་ཆ་མཉམ་པ་ཞང་འབྱུང་གནས་ཡེ་ཤེས་ཏེ། དེས་ཐང་སག་གི་ཆོས་གྲྭ་བཏབ། ལོ་ཙཱ་བའི་མཆན་དང་ས་བཅད་ལ་བརྟེན། ཁོང་རང་གིས་ཀྱང་རྣམ་བཤད་ཅི་རིགས་པ་མཛད་དེ་དིང་སང་གི་བར་དུ་རྒྱུན་མ་ཆད། དེ་ཡང་རྩ་འཇུག་གཞི་གསུམ་གྱི་གཞུང་བཤད། ཐལ་འགྱུར་ལུགས་ཀྱི་དབུ་མའི་ལྟ་ཁྲིད་རྣམས་ཏེ། ཞང་ནས་བརྒྱུད་པ་བཅུ་ཙམ་ཞིག་སོང་བའི་མཐར། དམར་སྟོན་གཞོན་ནུ་རྒྱལ་མཚན་ཞེས་བྱ་བའི་མཁས་པ་ཞིག་བྱུང༌། དེ་ལ་དབུས་གཙང་གི་མཁས་པ་མང་པོས་གཏུགས། སློབ་མ་ཤིན་ཏུ་མང་སྟེ།
རྗེ་རོང་སྟོན་ཆེན་པོ་ཡང་དེའི་སློབ་མའོ། ། དུས་ཕྱིས་རྗེ་བཙུན་རེད་མདའ་བ་ནི། ཐལ་འགྱུར་ལུགས་ཀྱི་དབུ་མ་མདོག་ལྡོག་པ་ཆེན་པོ་ལ་གསན་ཞེས་ཟེར་ཏེ། དེས་གང་ལ་གསན་པ་ནི་མ་ཤེས་ལ། རེད་མདའ་པས། རྩ་འཇུག་གཞི་གསུམ་གྱི་རྣམ་བཤད། ལྟ་ཁྲིད་དང་བཅས་པ་མཛད་པ་དེ་ལས་གསན་པ་ནི་ཙོང་ཁ་པ་ཆེན་པོའོ། ། གསུམ་པ་ནི། ཕྱྭ་པ་དབུ་མ་རང་རྒྱུད་ལ་བཤད་ཉན་བྱེད་པའི་དུས་སུ། ཟླ་བའི་ཞབས་ཀྱི་བརྒྱུད་འཛིན་པཎྜི་ཏ་ཛ་ཡ་ཨ་ནནྡ་ཞེས་པ་ཞིག་བོད་དུ་བྱོན།
དབུ་མ་ལ་འཇུག་པའི་འགྲེལ་བཤད་མཛད། དེའི་དུས་སུ་ཕྱྭ་པས་དངོས་སུ་བརྩད་ཅིང༌། རྒྱུད་ནས་ཀྱང་ཟླ་བའི་བསྟན་བཅོས་ཀྱི་ཚིག་དོན་གཉིས་ཀ་ལ་དགག་པའི་རྣམ་གྲངས་ཤིན་ཏུ་མང་པོ་ཡོད་པའི་བསྟན་བཅོས་མཛད། དགག་པ་ཇི་ལྟར་སོང་ཡང་ཕྱོགས་སྔ་མ་ནི་ངེས་པར་ལོང་པ་ཞིག་གོ ། རྔོག་ལོ་ཙཱ་བ་ཆེན་པོའི་དུས་སུ་ནི། ཐལ་འགྱུར་པའི་གཞུང་མ་འགྱུར་ཡང༌། འཕགས་ཡུལ་དུའམ་བོད་དུ་དེ་དག་གི་གསུང་འགྲོས་གསན་པ་ལ་བརྟེན་ནས། ཚུལ་གསུམ་པ་ཅན་གྱི་རྟགས་ལ་མ་རྟེན་པར་དབུ་མའི་དོན་རྟོགས་པ་ཡོད་པར་འདོད་པ་ལ། ཇི་སྐད་དུ། འདུ་བྱེད་ཚོགས་འདི་མེད་ཅེས་ཡིད་ལ་མི་གནས་པར། །
སྣང་དོན་ཉིད་དམ་དེ་ལ་ཡང་དག་འགོག་སྨྲ་བའི། ། མི་དེ་གཉིས་ཀྱང་ཚད་མའི་ལམ་ལས་རྣམ་འཁྱམས་ནས། ། ལོག་ལྟའི་མྱ་ངམ་ཐང་ཆེན་ནང་དུ་ངེས་པར་ལྷུང༌། ། ཞེས་ཐལ་འགྱུར་བ་ལ་དང༌། རྣལ་འབྱོར་སྤྱོད་པ་བ་དང༌། དབུ་མ་རང་རྒྱུད་པ་ལའང༌། ཇི་སྐད་དུ། དོན་རྣམས་རིགས་པའི་སྟོབས་ཀྱི་རྣམ་འགར་གནས་འདོད་དང༌། ། འདུས་བྱས་ལམ་འདས་དེ་ཉིད་ཚད་མས་ངེས་འཛིན་པ། ། གཉིས་ཀ་དངོས་འཛིན་མི་ཟད་གདོན་ཆེན་ཁར་སོང་ནས། །
ལྟ་བའི་མཆེ་བ་རྣོན་པོས་དམ་དུ་བཟུང་བ་ཡིན། ། ཞེས་དགག་པ་མཛད་ནས། རང་གི་ལུགས་ནི། ཀླུ་སྒྲུབ་ཞབས་ཀྱི་དབུ་མ་རྣམ་འགྲེལ་མཛད་པའི་རིག་པ་ལ་རྟེན་ནས་ཤེས་དགོས་པར་འཆད་དོ། ། ཡང་དུས་ཕྱིས་ཇོ་ནང་པ་ཆེན་པོ་ནི། དངོས་སུ་སློབ་དཔོན་ཟླ་བའི་མཚན་ཉིད་ཐེག་པའི་གཞུང་གིས་དབུ་མར་བཤད་པ་རྣམས་ནི། རྩོད་ལྡན་གྱི་ཆོས་ཡིན་པས་དབུ་མར་མི་རུང་ཞིང༌། དབུ་མ་ནི་ཤཾ་བྷ་ལ་པའི་ཆོས་ཀྱི་སྐད་ལས་ཇི་ལྟར་འབྱུང་བ་དེ་ཉིད་ཅེས་གསུངས་ཤིང༌། དེའི་ཤུགས་ཀྱིས་རང་རྒྱུད་པའི་དབུ་མ་ལ་ཡང་དེ་སྐད་དུ་གསུང་བ་ལས་འོས་མེད་དོ། ། ཡང་ཕྱིས་ཙོང་ཁ་པ་ཆེན་པོས་ནི།
དཔལ་ལྡན་ཟླ་བའི་ཞབས་ཀྱི་གཞུང་ལས་གཞན་དུ་དབུ་མར་གྲགས་པ་རྣམས་ལ་ལྟ་བ་རྣམ་དག་མེད་ཅིང༌། མདོ་སྔགས་ཀྱི་ལྟ་བ་རྣམ་དག་ཐམས་ཅད་ལ། ཐལ་འགྱུར་བའི་ལུགས་འདི་ཁོ་ན་ཁྱབ་བྱེད་དུ་འཇུག་པར་བཤད་དོ། ། གཉིས་པ་བྱམས་པའི་ཆོས་རྗེས་འབྲང་དང་བཅས་པ་བོད་དུ་དར་ཚུལ་ནི། སྔོན་ཆོས་རྒྱལ་གྱི་དུས་སུ། ཤེར་ཕྱིན་གྱི་མདོ་དང༌། བྱམས་ཆོས་སྔ་མའི་གཞུང་འགྲེལ་འགྱུར་དུས་དེ་ཉིད་དུ། བཤད་ཉན་ཕྱོགས་རེ་ཙམ་བྱུང་བར་གྲགས་མོད། ཉན་བཤད་ཀྱིས་གཏན་ལ་ཕེབས་ལུགས་རྒྱུད་འཛིན་དང་བཅས་པ་ཡིད་ཆེས་པར་བྱོན་པ་ནི། ཇི་སྐད་དུ།
འདི་ནས་བྱང་ཕྱོགས་གངས་འགྲམ་དུ། ། བློ་ལྡན་གང་ཞིག་འབྱུང་འགྱུར་བ། ། ཡི་གེ་སྒྲ་དང་བཤད་སྦྱར་ལ། ། བློ་གྲོས་ཐོགས་པ་མེད་པ་འབྱུང༌། ། ཞེས་ལུང་བསྟན་བརྙེས་པའི་བདག་ཉིད་ཆེན་པོ་དེས། དཔལ་གོ་མི་འཆི་མེད་དང༌། ཇོ་བོ་འབུམ་ཕྲག་གསུམ་པ་སོགས་ལ། ཤེར་ཕྱིན་གྱི་མདོ་དགོངས་འགྲེལ་དང་བཅས་པ་རྒྱས་པར་གསན་ཞིང་བྱམས་པའི་གཞུང་ལྔ་ཆར་ལ་འགྱུར་དང༌། རྣམ་བཤད་རྒྱས་བསྡུས་ཟུང་འབྲེལ་དུ་མཛད་ཅིང༌། ཁྱད་པར་དུ་མངོན་པར་རྟོགས་པའི་རྒྱན་འཕགས་སེང་གི་འགྲེལ་པ་དང་བཅས་པ་ལ་འགྱུར་དང༌།
རྣམ་བཤད་རྒྱས་པར་མཛད་ཅིང༌། ཉན་བཤད་ཀྱི་སྒོས་ལེགས་པར་གཏན་ལ་ཕབ། དེའི་བཤད་པའི་བཀའ་འབབས་ནི་གཙོ་བོར་བཤེས་གཉེན་འབྲེ་ཆེན་པོ་ཤེས་རབ་འབར་ལ་བབས། བཤེས་གཉེན་འདི་ནི། ལོ་ཆེན་བོད་དུ་མ་ཕེབས་པའི་སྔ་རོལ་དུ་ཡང༌། བཤེས་གཉེན་མུ་ཏྲ་ཆེན་པོ་སོགས་ལས་རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུ་གསན་པ་ཞིག་གོ ། འདིས་གནས་རྙིང་དུ་ཕར་ཕྱིན་གྱི་བཤད་གྲྭ་བཙུགས། བཤེས་གཉེན་འདིའི་དྲུང་དུ་བྱ་འདུལ་བ་བརྩོན་འགྲུས་འབར་རབ་ཏུ་བྱུང་ཞིང༌། མངོན་པའི་ཆོས་རྣམས་ཀྱང་གསན། བྱ་འདུལ་འདི་ནི་གསན་པ་ཤིན་ཏུ་རྒྱ་ཆེ་བ་ཞིག་སྟེ།
ངུར་སྨྲིག་པ་ལས་ཀྱང་ཆོས་མངོན་པ་གསན་ཅིང༌། ཡོ་ག་རྣལ་འབྱོར་གྱི་རྒྱུད་ཀྱང་མང་པོ་རྒྱའི་སློབ་མ་རྨ་གཙོ་བྱང་ཆུབ་རྡོ་རྗེ་ལས་ཆོས་འདུལ་བ་ཤིན་ཏུ་མཁས་པར་བསླབས། སྟོད་ལུང་པ་རིན་ཆེན་སྙིང་པོ་ལས་བཀའ་གདམས་ཀྱི་ཆོས་གསན། ཟུལ་ཕུར་བཤད་པའི་གྲྭ་བཙུགས། འདིའི་དྲུང་དུ་ཕྱྭ་པས་བསྙེན་པར་རྫོགས། འདུལ་སྔོན་སོགས་གསན་པ་རྒྱ་ཆེ། བཤེས་གཉེན་འབྲེ་ཆེན་པོའི་ཤེར་ཕྱིན་གྱི་མདོ་དང་བསྟན་བཅོས་ཀྱི་བཤད་པའི་བཀའ་བབས། ཨར་བྱང་ཆུབ་ཡེ་ཤེས་ལ་རབ་ཏུ་བྱུང༌། དེས་གནམ་རྩེ་ལྡེང་དང༌། གཞུ་ཀུན་དགའ་རྭ་བར་བཤད་པའི་སྲོལ་བཙུགས།
དེའི་སློབ་མ་འདུལ་འཛིན་གཞོན་ནུ་ཚུལ་ཁྲིམས། དེས་བྱང་ཆུབ་འབུམ་ལ། དེས་གཉལ་ཞིག་འཇམ་པའི་རྡོ་རྗེ་ལ་བཤད་ཅིང༌། གཉལ་ཞིག་འདི་ནི་གྲུབ་པ་བརྙེས་ཤིང༌། ཕྱྭ་པའི་སློབ་མ་དག་ལས་ཀྱང་གསན་པ་རྒྱ་ཆེ། འདིའི་སློབ་མ་ལ་ཕར་ཚད་ཀྱི་ཊཱི་ཀ་བརྩམ་པ་བཅོ་བརྒྱད་བྱུང་བར་གྲགས་པའི་ནང་ནས། རྒྱ་སྟོང་ཕྱིང་རུ་པས་སྙེ་ཐང་བདེ་བ་ཅན་དུ་བཤད་གྲྭ་བཙུགས། ཡང་ཟང་རིངས་གྲགས་པ་དར་མ་ཚུལ་ཁྲིམས་ཀྱིས་ཁྲོ་ཕུར་བཤད་གྲྭ་བཙུགས། དེའི་སློབ་རྒྱུད་ཚད་མའི་སྐྱེས་བུར་གྲགས་པ་བསོད་ནམས་མགོན་པོ་ལས་བུ་སྟོན་ཐམས་ཅད་མཁྱེན་པས་གསན། དེ་དང་དེའི་སློབ་མ་ལུང་མང་པོ་ལ་རིན་པོ་ཆེ་གཡག་པས་གསན།
ཡང་གཉལ་ཞིག་གི་སློབ་མ་ཇོ་བོ་ནམ་མཁའ་དཔལ་ཞེས་པས་ཉང་སྟོད་དུ་བཤད་ཉན་མཛད་པའི་སློབ་མ་མཁས་པ་འོད་ཟེར་མགོན་པོ་བྱུང༌། དེས་གསང་ཕུ་གླིང་སྨད་ཀྱི་གདན་ས་ལོ་སུམ་ཅུ་སོ་གཉིས་མཛད་པའི་སློབ་མ་ལ། ཤཱཀྱ་གཞོན་ནུ་དང༌། བྱང་ཆུབ་གཞོན་ནུ་གཉིས་བྱོན་པ་ལས། བྱང་གཞོན་གྱིས་བསྒྲོས་གསར་པ་བརྩམས། ཤཱཀ་གཞོན་སློབ་དཔོན་གྱི་འགྲོས་རྙིང་པ་བཟུང་ནས་གདན་ས་དང༌། ཚལ་ཆོས་འཁོར་གླིང་གི་བཤད་གྲྭ་བཙུགས། དེའི་སློབ་མ་བློ་གྲོས་མཚུངས་མེད་ཅེས་གྲགས་པ་ནི། ཐེག་པ་ཆེན་པོའི་ཆོས་མཐའ་དག་ལ་མཁས་ཤིང་མང་དུ་གསན་པ་རྒྱ་ཆེ་བ་ཞིག་སྟེ། དེ་ལ་རྗེ་རང་བྱུང་རྡོ་རྗེས་མང་དུ་གསན་ཅིང༌།
དེས་ཀྱང་དེ་ཉིད་ལ་མང་དུ་གསན། ཁ་རག་པའི་སྒྲོས་འཛིན་ཀ་བཞི་པ་ནག་ཧྲིག་པར་གྲགས་པ་ཞིག་ལ་ཆོས་རྗེ་དེ་བཞིན་གཤེགས་པས་གསན། ཡང་ཁ་རག་པའི་སྒྲོས་འཛིན། སོག་དཔོན་རིན་ཆེན་བཟང་པོ་ལ་རྗེ་མཐོང་བ་དོན་ལྡན་གྱིས་གསན། ཡང་རྔོག་ལོ་ཆེན་པོའི་གསུང་རབ་མཐའ་དག་གི་བཀའ་བབས་ནི། གྲོ་ལུང་པ་ཆེན་པོ་ལ་ཡོད་ཀྱང༌། སྐུའི་གདན་ས་ཞང་ཚེ་པོང་ཆོས་ཀྱི་བླ་མ་ལ་བྱུང༌། དེ་ལས་ཉང་བྲན་པ་ཆོས་ཀྱི་ཡེ་ཤེས་དང༌། ཕྱྭ་པ་ཆོས་ཀྱི་སེང་གེ་རབ་ཏུ་བྱུང༌། ཆོས་ཀྱི་ཡེ་ཤེས་ཀྱིས་བསླབ་སྤྱོད་སོགས་བྱང་ཆུབ་སེམས་དཔའི་སྡེ་སྣོད་ལ་བཤད་ཉན་ཡུན་རིང་ཞིང་རྣམ་བཤད་མང་པོ་མཛད།
ཆོས་ཀྱི་སེང་གེ་ནི་ལོ་ཆེན་བདེ་བར་གཤེགས་པའི་ལོར་སྐུ་འཁྲུངས་ཤིང༌། བསླབ་སྦྱངས་ཕུལ་དུ་བྱུང་བ་མཛད་ནས། གདན་ས་ལོ་བཅོ་བརྒྱད་མཛད་པའི་བར་ལ་སློབ་མ་སེང་ཆེན་བརྒྱད། ཤེས་རབ་ཅན་གསུམ། ཇོ་སྲས་བཞི། གྲུབ་ཐོབ་གསུམ་རྣམས་བྱོན་པར་གྲགས་པ་ལས། ཤེས་རབ་ཅན་གཅིག་ནི་ལྷོ་བྲན་པ་དར་མ་སེང་སྟེ། ཕྱྭ་པའི་དྲུང་དུ་རང་ལོ་བཅུ་བདུན་པ་ལ་རབ་ཏུ་བྱུང༌། ལོ་དེ་ཉིད་ལ་རྣལ་འབྱོར་སྤྱོད་པའི་ཆོས་རྒྱ་མཚོ་ལྟ་བུ་གསན་སྟེ། གསན་པ་དེ་ཉིད་ཟིན་བྲིས་སུ་བཏབ་པའི་ཊཱིཀ་ཆེན་དིང་སང་གི་བར་དུ་ཡོད་པ་འདི་ཉིད་བཤད་ནས།
དན་བག་གནས་ཆུང་དང༌། ངན་ལམ་ཚུལ་ཆེན་དུ་བཤད་གྲྭ་བཙུགས། འདི་ལ་ལྷོ་པ་ཐམས་ཅད་མཁྱེན་པ་ཞེས་ཟེར། སེང་ཆེན་གྱི་ནང་ནས་བརྩེགས་ཀྱིས་ནི་ཕར་ཚད་དང༌། བྱམས་ཆོས་དང་དབུ་མའི་བཤད་སྲོལ་བཟུང་ཞིང༌། གདན་ས་ཟིན་པ་བྱུང༌། བྲུ་ཤ་བསོད་ནམས་སེང་གེ་ནི། སྣར་ཐང་དུ་བཤད་གྲྭ་བཙུགས། གཙང་ནག་པ་བརྩོན་འགྲུས་སེང་གེ་ནི་གསུང་རབ་མཐའ་དག་ལ་མཁས་ཀྱང་ཕྲིན་ལས་ཆེར་མ་བྱུང་ཟེར། སྤར་ཕུ་བ་བློ་གྲོས་སེང་གེ་ནི་གསུང་རབ་མཐའ་དག་ལ་མཁས་ཤིང༌།
ཕྱིས་ཕག་གྲུ་ཆེན་པོ་ལ་གསན་ནས་དོ་ཧ་སྐོར་གསུམ་གྱི་འགྲེལ་པ་མཛད་དོ། ། ཕྱྭ་པའི་ཕར་ཚད་ཀྱི་བཤད་སྲོལ་ནི། གཙོ་བོར་གྲོ་ལུང་པ་ལས་བྱུང་བ་སྟེ། དུས་ཕྱིས་ཀྱང་ཨར་གྱི་ཕྱོགས་དང༌། དེ་ལས་གཞན་ཕྱོགས་པ་གཉིས་སུ་གྲགས་སོ། ། ཇོ་སྲས་གསུམ་ལས། ས་ཇོ་སྲས་རྩེ་མོར་གྲགས་པས་ནི། བཤེས་གཉེན་འདི་ལོ་བཅུ་གཅིག་ཙམ་དུ་བསྟེན་ཅིང༌། དབུ་ཚད་ཀྱིས་སྣ་དྲངས་པའི་ཐེག་པ་ཆེ་ཆུང་གི་གསུང་རབ་མང་དུ་གསན། བཤད་པའི་སྲོལ་འཛིན་པའི་དགོངས་པ་ནི་རྒྱ་ཆེར་མཛད།
གྲུབ་ཐོབ་མི་གསུམ་དུ་གྲགས་པ་ལ། ཞང་ཚལ་པ་དངོས་སློབ་ཡིན་མིན་གྱི་བཤད་པ་གཉིས་བྱུང་ཞིང༌། དབུ་སེར་གྲགས་པའི་རྗེ་དུས་གསུམ་མཁྱེན་པས་ནི། དབུ་ཚད་དང་བྱམས་ཆོས་རྒྱས་པར་གསན་ཅིང༌། མཚན་ནི། ལོ་ཙྪ་བ་ཆེན་པོའི་དངོས་སློབ་སྟེ། མཆོག་གི་བླ་མ་ལས་རབ་ཏུ་བྱུང་བའི་ཚེ། ཆོས་ཀྱི་བླ་མ་ཞེས་པར་གསོལ་ཡང༌། ཧུ་ལེན་དེབ་གཏེར་དུ་རྡོ་རྗེ་འོད་ཟེར་ཞེས་པ་བྱུང་ངོ༌། ། ཡང་བྱམས་པའི་ཆོས་སྔ་མ་གསུམ་ནི་སྔོན་ཆོས་རྒྱལ་གྱི་དུས་སུ་འགྱུར་ཡང༌།
རྒྱུད་བླ་མ་དང༌། ཆོས་དང་ཆོས་ཉིད་རྣམ་པར་འབྱེད་པ་ནི་འཕགས་ཡུལ་དུའང༌། དུས་རིང་མོ་ཞིག་ཏུ་མི་མངོན་པར་གྱུར་པ་ལས། དུས་ཕྱིས་པཎྜི་ཏ་བྱམས་པ་མགོན་པོ་ཞེས་པ་གཅིག་གིས། སོ་ཕག་གི་མཆོད་རྟེན་ཞིག་ནས་བཏོན་ཏེ་དར་བར་བྱས་པ་ཡིན་ནོ། ། ཞེས་སློབ་དཔོན་དག་འཆད་ལ། དུས་དེ་ནི་རྔོག་ལོ་ཆེན་པོའི་དུས་ལས་ཅུང་ཟད་སྔ་བ་ཙམ་མོ། ། གོང་མའི་བླ་མ་གཞན་གྱི་གསུང་ལས། ཆོས་དེ་ཉིད་གསར་དུ་རྙེད་པའི་བྱམས་པའི་མཚན་ཅན་དེ་ནི། རྒྱལ་སྲས་མཻ་ཏྲི་པ་ཆེན་པོ་ཡིན་ལ།
གཞུང་དེ་དག་ནི་ཕྱག་རྒྱ་ཆེན་པོའི་བསྟན་བཅོས་ཏེ། བྲམ་ཟེ་རིན་ཆེན་རྡོ་རྗེའི་དབོན་པོ་སད་ཛ་ན་ཞེས་པས་མཻ་ཏྲི་པ་ལ་གསན་ཅིང༌། རྔོག་ལོ་ཆེན་པོས་སད་ཛ་ན་ཉིད་ལས་གསན་ཅིང༌། འགྲེལ་པ་དང་བཅས་པའི་འགྱུར་མཛད་དོ། ། དེ་ཡང་ལོ་ཆེན་ནི། བྱམས་པའི་ཆོས་བཞི་པོའི་བསྟན་བྱའི་དོན་དྲང་དོན་དང༌། རྒྱུད་བླའི་བསྟན་བྱའི་དོན་ནི་ངེས་པའི་དོན་ཏེ། བདེ་བར་གཤེགས་པའི་སྙིང་པོའི་མིང་ཅན་དེའོ། ། དེའི་ངོས་འཛིན་ཡང༌། ཆོས་ཐམས་ཅད་ཀྱི་རང་བཞིན་རྣམ་དག་གི་ཆ།
ཤེས་བྱ་ཐམས་ཅད་ལ་ཁྱབ་བྱེད་དུ་འཇུག་པ་དེ་ཉིད་ཡིན་ལ། དེ་ཡང་མེད་པར་དགག་པ་ནམ་མཁའ་ལྟ་བུ་ཞིག་སྟེ། ཇི་སྐད་དུ། འདི་ལ་བསལ་བྱ་ཅི་ཡང་མེད། ། ཅེས་སོགས་ཀྱིས་བསྟན་པ་དེའོ་ཞེས་བཞེད། ཡང་ཡར་ལུང་པ་བཙན་ཁ་བོ་ཆེར་གྲགས་པས། རང་ལོ་དྲུག་ཅུ་ལོན་པའི་ཚེ་བྱམས་པའི་ཆོས་གསན་པ་ལས་རྙེད་པའི་ངེས་དོན་ནི། སངས་རྒྱས་ནས་སེམས་ཅན་གྱི་བར་ལ་ཁྱབ་པའི་རང་བཞིན་རྣམ་དག་གི་ཡེ་ཤེས། རང་བཞིན་གྱི་འོད་གསལ་བ་དེ་ཉིད་བདེ་བར་གཤེགས་པའི་སྙིང་པོར་གསུངས་པ་ཡིན་ནོ་ཞེས། ཁོང་ནས་རྒྱུད་པ་དག་འཆད་ལ།
འདི་ལ་སྔོན་གྱི་དུས་སུ་བྱམས་ཆོས་མཚན་ཉིད་ཀྱི་ལུགས་སུ་འཆད་པ་དང༌། སྒོམ་ལུགས་སུ་འཆད་པའི་ཁྱད་པར་རོ་ཞེས་གྲགས་མོད། གཉིས་ཀ་ལྟར་ཡང་འགལ་བ་མེད་དེ། མཚན་འཛིན་སེལ་བའི་ཚེ་ནི་སྔ་མ་ལྟར་ཟབ་ལ། ཡོན་ཏན་གྱི་རྟེན་དུ་བྱེད་པ་ལ་ནི་ཕྱི་མ་ལྟར་དགོས་པས་སོ། ། དེ་དང་འདྲ་བར་བྱམས་ཆོས་པའི་འགྱུར་མེད་ཡོངས་གྲུབ་ཀྱི་ངོས་འཛིན་གཉིས་བྱུང་སྟེ། གཟུང་འཛིན་མ་དམིགས་པའི་མེད་པར་དགག་པ་ལ་དང༌། གདོད་མ་ནས་གྲུབ་པའི་གཉིས་མེད་ཀྱི་ཡེ་ཤེས་ལ་འཆད་པའོ། ། དེ་གཉིས་ཀ་ཡང་མི་འགལ་བར་དབུས་མཐའ་ལས་གསུངས་ཏེ། ཇི་སྐད་དུ།
གང་ཟག་དང་ནི་ཆོས་རྣམས་ཀྱི། ། དངོས་པོ་མེད་འདིར་སྟོང་པ་ཉིད། ། གཉིས་དངོས་མེད་པའི་དངོས་ཡོད་པ། ། དངོས་པོ་སྟོང་པའི་མཚན་ཉིད་དོ། ། ཞེས་གསུངས་པས་སོ། ། རྗེ་རང་བྱུང་རྡོ་རྗེའི་ཞལ་སྔ་ནས་ཀྱང༌། ནང་རྒྱུད་གསུམ་དང་ཆོས་དང་ཆོས་ཉིད་རྣམ་པར་འབྱེད་པའི་རྣམ་བཤད་ཀྱི་དགོངས་པ་འདི་ཁོ་ན་ལྟར་བྱུང་ངོ༌། ། བོད་ཕྱི་མས་བྱམས་ཆོས་ཕྱི་མའི་ངེས་དོན་གྱི་ངོས་འཛིན། གཟུང་འཛིན་རྫས་གཞན་གྱིས་སྟོང་པའི་སྟོང་པ་ཉིད་ལས་གཞན་མེད་དོ་ཞེས་ཟེར་བ་ནི། ཆོས་དེའི་ངེས་དོན་ངོས་འཛིན་ཚུལ་ལ་ཤིན་ཏུ་སྒྲིབ་པར་བྱའོ། །
གསུམ་པ་སྔགས་ཀྱི་དབུ་མ་བོད་དུ་བྱོན་པའི་ཚུལ་ལ་གསུམ་སྟེ། སྔ་འགྱུར་དང༌། བར་འགྱུར་དང༌། ཕྱིས་འགྱུར་གྱི་ཚུལ་ལོ། ། དང་པོ་ནི། སློབ་དཔོན་སྤྲུལ་པའི་སྐུ་པདྨ་འབྱུང་གནས་བོད་དུ་བྱོན་པའི་དུས་དེ་ན། བྱ་སྤྱོད་རྣལ་འབྱོར་གྱི་རྒྱུད་ནི། གཞུང་ཇི་ལྟ་བ་བཞིན་འགྱུར་ཟིན་ལ། རྣལ་འབྱོར་བླ་ན་མེད་པའི་རྒྱུད་ཀྱི་དགོངས་པ། མ་ཧཱ་ཡོ་ག་དང༌།
ཨ་ནུ་ཡོ་ག་དང་ཨ་ཏི་ཡོ་ག་གསུམ་དུ་ཕྱེ་སྟེ། ཞལ་ནས་གསུངས་པ་དེའི་ཚེ། གཙོ་བོར་རྣལ་འབྱོར་གསུམ་པ་ཉིད་ཉམས་སུ་བླངས་པས་གྲུབ་པ་ཐོབ་པའི་རྣལ་འབྱོར་པ་མང་དུ་བྱོན་ལ། ཨ་ཏི་ཡོ་ག་ནི་རྫོགས་པ་ཆེན་པོ། སློབ་དཔོན་ཉིད་ཀྱིས་མཛད་པའི་མན་ངག་ལྟ་བའི་ཕྲེང་བ་ལས་བྱུང་བའོ། ། ཞེས་གསུངས་ལ། ཐེག་པ་རིན་པ་དགུའི་རྣམ་བཞག་མཛད་པ་དག་ལ་ནི། ཨ་ཏི་ཡོ་གའི་ལྟ་བ་འདི་རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་དབུ་མའི་ལྟ་བ་ཉིད་དུ་འཆད་དགོས་སོ། ། གཉིས་པ་བར་དུ་འགྱུར་བ་དག་ལ་ཡང༌། སྔོན་མ་འགྱུར་བའི་རྒྱུད་སྡེ་མང་པོ་དག་འགྱུར་མཛད་པ་པོ་ནི།
ལོ་ཙཱ་བ་ཆེན་པོ་རིན་ཆེན་བཟང་པོ་སྟེ། དེས་ནི་རྒྱུད་སྡེ་མཐའ་དག་གི་དགོངས་པ་ཕྱག་ལེན་གྱི་སྒོ་ནས་གསལ་བར་མཛད་ཅིང༌། ཆོས་དང་ཆོས་མ་ཡིན་པ་རྣམ་པར་དབྱེ་བའི་བསྟན་བཅོས་མཛད། དེའི་སློབ་མ་ལྷ་བླ་མ་ཡེ་ཤེས་འོད་དང༌། དེའི་རྒྱུད་པ་ཕོ་བྲང་ཞི་བ་འོད་རྣམས་ཀྱིས་ནི། སྔོན་རྒྱ་གར་ལ་ཁུངས་ཕྱུང་བའི་རྒྱུད་དུ་གྲགས་པ་རྣམས་ལ་སུན་འབྱིན་གྱི་ཡི་གེ་མང་པོ་དག་མཛད་དོ། ། དེའི་འོག་ཏུ་ལོ་ཙཱ་བ་ཆེན་པོ་འབྲོག འགོས། མར་གསུམ་གྱིས། བདེ་དགྱེས་གསང་བ་འདུས་པ་ལ་སོགས་པའི་ཐེག་པའི་ཆོས་ཀྱི་ཉིང་ཁུ་ལས་ཀྱང་ཆེས་ཤིན་ཏུ་ཉིང་ཁུར་གྱུར་པ་དག་བསྒྱུར་ཞིང་ཉན་བཤད་དང་ཉམས་ལེན་གྱི་སྒོ་ནས་དར་ཞིང་རྒྱས་པ་དེའི་དུས་ཀྱི་མན་ངག་ལམ་འབྲས་དང༌།
རིམ་པ་ལྔ་པ་དང༌། ཆོས་དྲུག་རྣམས་ལས་འབྱུང་བའི་ངེས་དོན་ནི། དབུ་མ་ཐལ་རང་པ་དག་ལ་མ་གྲགས་པའི་ངེས་དོན་རྣལ་འབྱོར་བླ་མེད་ཀྱི་དབུ་མ་ཆེན་པོའོ། ། གསུམ་པ་ཕྱིས་འགྱུར་ནི། དུས་ཀྱི་འཁོར་ལོའི་བསྡུས་པའི་རྒྱུ། འགྲེལ་ཆེན་དྲི་མ་མེད་པའི་འོད། རྣལ་འབྱོར་ཡན་ལག་དྲུག་པའི་མན་ངག་དང་བཅས་པ་རྣམས་ནི། ཕར་ཕྱིན་ཐེག་པའི་དབུ་མ་པ་མཐའ་དག་ལ་མ་གྲགས་པའི་དབུ་མ་ཆེན་པོ་སྟེ། འདིའི་རྣམ་པར་བཞག་པ་ནི་རྣལ་འབྱོར་གྱི་དབང་ཕྱུག་ཆེན་པོ་མཁས་ཤིང་གྲུབ་པ་བརྙེས་པ་རྣམས་ཀྱི་ཐུགས་ལ་མངའ་བར་ངེས་སོ། ། གསུམ་པ་དགག་སྒྲུབ་ཅུང་ཟད་བགྱིས་ཏེ་མཇུག་བསྡུ་བ་ལ་གསུམ་ཏེ།
དབུ་མའི་ངོས་འཛིན་རྒྱ་ཆུང་ན་ཆོས་སྤོང་གི་ཉེས་དམིགས་ཡོད་པར་བསྟན། རྒྱ་ཆེ་ཤོས་དེའི་ངོས་འཛིན་གཞན་དུ་བྱས་པས་ལུང་དང་འགལ་བར་བསྟན། ཕྱིས་བྱོན་དབུ་མའི་ངོས་འཛིན་རང་ལ་གྲགས་པའི་ལུང་དང་མ་མཐུན་པའོ། ། དང་པོ་ནི། དུས་ཕྱིས་གངས་ཅན་གྱི་ལྗོངས་ན་གྲུབ་མཐའ་སྨྲ་བ་བཞིའི་རྩེ་མོའི་དབུ་མ་དང༌། དེའི་གཞུང་ལུགས་ནི། ཐལ་རང་པར་གྲགས་པ་དག་ལས། གཞན་ལ་ངོས་མི་འཛིན་ཅིང༌། དབུ་མ་དེ་ཡང་ཆོས་ཐམས་ཅད་བདེན་པས་སྟོང་པའི་མེད་པར་དགག་པ་ཁོ་ནའོ་ཞེས་འཆད། དེ་སྐད་དུ་འདོན་པ་འདིས་ནི།
བཀའ་འཁོར་ལོ་གསུམ་པ་དགོངས་འགྲེལ་གྱི་བསྟན་བཅོས་དང་བཅས་པ་དག་ལ་དངོས་པོར་སྨྲ་བ་ཉིད་དུ་སྐུར་པ་བཏབ་པས་ཆོས་སྤོང་གི་ལས་བསགས་པ་ནི། རྗེ་བཙུན་མ་ཕམ་པ་ཉིད་ཀྱིས་ལུང་བསྟན་པ་ཡིན་ཏེ། ཇི་སྐད་དུ། དེ་ཕྱིར་རྒྱལ་བས་ཆེས་མཁས་འཇིག་རྟེན་འདི་ན་ཡོད་མིན་ཏེ། ། ཞེས་སོགས་ཀྱིས་བསྟན་པ་དེ་ཉིད་དོ། ། འཕགས་པ་ཐོགས་མེད་ཀྱིས་གཞུང་འགྲེལ་རྣམས་སུ་ངེས་དོན་གྱི་དབུ་མ་མ་བསྟན་ན། རྒྱལ་བ་ཉིད་ཀྱིས་དྲང་ངེས་འབྱེད་པར་ལུང་བསྟན་པ་དང་འགལ་ལོ། ། དེས་རྒྱུད་བླའི་འགྲེལ་པ་ཐལ་འགྱུར་དུ་བཀྲལ་ལོ་ཞེས་ཟེར་མོད། འགྲེལ་པ་དེ་ནི་ཟླ་བ་གྲགས་པའི་འགྲེལ་ཚུལ་དང་མི་མཐུན་པར་དཔྱོད་ལྡན་སུས་བལྟས་ཀྱང་མངོན་སུམ་གྱིས་གྲུབ་པས་ཟེར་བ་ཙམ་དུ་ཟད་པས། སྔགས་ཀྱི་དབུ་མ་མེད་པར་དགག་པ་ཉིད་དུ་བཤད་ན།
རྣམ་ཀུན་མཆོག་ལྡན་གྱི་སྟོང་པ་ཉིད་ངོས་མ་ཟིན་པ་དང༌། དེ་ལས་གཞན་གང་དུ་ངོས་བཟུང་ཡང་ལུང་གིས་གནོད་པ་དང༌། བདེ་སྟོང་ཟུང་འཇུག་ངོས་མ་ཟིན་པ་དང༌། ཤེས་དང་ཤེས་བྱ་གཅིག་པའི་སྐུ་སོགས་ཇི་ལྟར་འཆད། དེ་དག་ཀུན་རྫོབ་བདེན་པར་འཆད་པ་ནི། སྔགས་ལུགས་ཀྱི་དོན་དམ་པའི་བདེན་པ་ལ་སྐུར་པ་བཏབ་པ་ཁོ་ནར་མ་ཟད། དུས་ཀྱི་འཁོར་ལོར། ནིམ་པའི་ཤིང་ལས་རྒུན་འབྲུམ་དང༌། དུག་གི་ལོ་མ་ལས་བདུད་རྩི་དང༌། ཚངས་པའི་ཤིང་ལས་པདྨོ་མི་འཁྲུངས་པའི་དཔེས།
མེད་པར་དགག་པའི་སྟོང་པ་ཉིད་དེ། བདེ་ཆེན་དང་ཟུང་དུ་འཇུག་པའི་སྟོང་ཉིད་ཡིན་པ་གསལ་བར་བཀག་གོ ། གཉིས་པ་ནི། འཁོར་ལོ་གསུམ་པ་དགོངས་འགྲེལ་དང་བཅས་པ་ནས་འབྱུང་བའི་དོན་དམ་པའི་བདེན་པའི་ངོས་འཛིན། གཟུང་འཛིན་རྫས་གཞན་གྱིས་སྟོང་པའི་སྟོང་ཉིད་ལས་གོང་དུ་མ་འཕགས་པས། དངོས་པོར་སྨྲ་བ་ཉིད་དོ་ཞེས་ཟེར་མོད། གཞུང་ལུགས་དེ་དག་ནི་དེ་ལྟ་བུའི་སྟོང་ཉིད་ཀྱི་ངོས་འཛིན་ཡོད་པ་མ་ཡིན་གྱི། འོ་ན་ཅི་ཞིག་ཡོད་ཅེ་ན། ཕྱི་རོལ་གྱི་དོན་ལ་སོགས་པའི་གཟུང་བ་ཀུན་བཏགས་ཇི་སྙེད་པ་དང༌། དེར་སྣང་བའི་རྣམ་ཤེས་སོགས་འཛིན་པ་ཀུན་བཏགས་ཇི་སྙེད་པ།
རང་གི་ངོ་བོས་སྟོང་པ་ཉིད་དུ་གཏན་ལ་ཕབ་ནས། དེའི་ལྷག་མར་ལུས་པའི་རང་བཞིན་རྣམ་དག་གི་ཡེ་ཤེས་འབའ་ཞིག་ལ་དོན་དམ་པའི་བདེན་པར་གསུངས་པའོ། ། དེ་བདེན་གྲུབ་ཏུ་འདོད་པ་དབུ་མར་མི་རུང་ངོ་སྙམ་ན། ཁྱེད་ཀྱིས་ཀྱང་བདེན་སྟོང་དོན་དམ་པར་ཁས་བླངས་པས་དེར་མི་རུང་སྟེ། དོན་དམ་པའི་བདེན་པར་གྲུབ་ནས་བདེན་པར་མ་གྲུབ་པའི་ཁྱད་པར་ནི། སྔོན་གྱི་གཞུང་ལུགས་ཚད་མ་དང་ལྡན་མི་ལྡན་གང་ནས་ཀྱང་མ་བྱུང་ངོ༌། ། གལ་ཏེ་གཞུང་ལུགས་དེ་དག་ནས་བྱུང་བའི་ངེས་དོན་རྗེ་བཙུན་བྱམས་པས་དབུ་མར་བཤད་ཀྱང༌། ལེགས་ལྡན་འབྱེད་དང༌། ཟླ་གྲགས་ཀྱི་དབུ་མའི་ལུགས་མ་ཡིན་པར་བཤད་པ་དེ་གཉིས་དབང་བཙན་ནོ་སྙམ་ན་ནི། འོ་ན་དེ་དག་གི་བཤད་པ་ལ་ཡང་ཐོགས་མེད་ཞབས་ཀྱིས་མདོ་དྲངས་ནས།
སྐུར་འདེབས་ཀྱི་ལྟ་བར་བཤད་ཅིང༌། རྒྱ་གར་བའི་མན་ངག་གི་གཞུང་དང༌། མདོ་སྡེ་དག་ན་ངོ་བོ་ཉིད་མེད་པར་སྨྲ་བས་འཆད་པའི་སྟོང་པ་ཉེད་དེ་ལ། བེམས་པོའི་སྟོང་པ་ཉིད་དང༌། ཆད་པའི་སྟོང་པ་ཉིད་དང༌། ཐལ་བྱུང་གི་སྟོང་པ་ཉིད་ཅེས། ངེས་དོན་གྱི་ངོས་འཛིན་ཚུལ་ཕྱོགས་གཉིས་ཀ་ལ། ཚད་ལྡན་གྱི་གཞུང་དག་ན་དགག་པ་ཕྱོགས་རེ་བ་རེ་མཛད་ཡོད་པས་ན་དགོངས་དོན་ཟབ་མོ་དག་ལ་མ་བརྟགས་པར་ཕན་ཚུན་དུ་གཅིག་གིས་ཅིག་ཤོས་འགོག་པར་ནུས་པ་མ་ཡིན་ནོ། ། གསུམ་པ་ནི། གངས་ཅན་དུ་ཕྱིས་བྱོན་པ་དག་ན་རེ།
སྟོང་པ་ཉིད་ཅེས་བྱ་བའི་ངེས་དོན་ཟབ་མོ་འདི་ནི་ཟླ་བ་གྲགས་པའི་གཞུང་ལས་གཞན་དུ་ཡོད་པ་མ་ཡིན་ཏེ། ཇི་སྐད་དུ། འདི་ལས་གཞན་ན་ཆོས་འདི་ནི། ། ཇི་ལྟར་མེད་པ་དེ་བཞིན་དུ། ། འདིར་འབྱུང་ལུགས་ཀྱང་གཞན་ན་ནི། ། མེད་ཅེས་མཁས་རྣམས་ངེས་པར་མཛོད། ། ཅེས་གསུངས་པས་སོ། ། དེ་ཡང་ཆོས་ཅན་ཚད་གྲུབ་ཀྱི་སྟེང་དུ། དགག་བྱ་རང་གི་མཚན་ཉིད་ཀྱིས་གྲུབ་པས་སྟོང་པའོ། ། དེ་ལས་གཞན་དུ་མོ་གཤམ་གྱི་བུ་ལྟ་བུ་བདེན་མེད་དུ་བསྒོམ་པས།
སྒྲིབ་པའི་ས་བོན་ཅི་ཞིག་སྤོང་བར་ནུས་ཞེས་འཆད་ཅིང༌། དེའི་རྒྱབ་རྟེན་དུ། ཟླ་བས་རྣམ་རིག་པ་བཀག་པའི་གཞུང་རྣམས་ལེགས་ལྡན་འགོག་པའི་གཞུང་དུ་སྦྱོར་བར་བྱེད་པ་དང༌། སྟོང་ཉིད་གཏན་ལ་ཕེབས་པའི་ཚེ་དགག་བྱ་ལོགས་སུ་ངོས་མ་བཟུང་ན་ཆད་པའི་མཐར་ལྷུང་ངོ་ཞེས་འཆད་པ་དང༌། སྔགས་ཀྱི་བདེ་སྟོང་ཟུང་འཇུག་ཀྱང་དེ་ལྟ་བུའི་སྟོང་པ་ཉིད་དེ་ཡུལ་ཅན་བདེ་བ་ཆེན་པོས་རྟོགས་པ་ལ་འཆད་དགོས་ཏེ། དཔེར་ན་བརྩེ་བ་སྙིང་རྗེ་ཆེན་པོས་སྟོང་པ་ཉིད་མངོན་སུམ་དུ་རྟོགས་པ་ལ། སྟོང་ཉིད་སྙིང་རྗེའི་སྙིང་པོ་ཅན་དུ་འཆད་དགོས་པ་བཞིན། ཞེས་གསུང་ངོ༌། ། དེ་སྐད་ཅེས་ཟེར་བ་དེ་ཐམས་ཅད་ནི་རང་གང་ལ་ཁུངས་སུ་བྱེད་པའི་གཞུང་མཐའ་དག་དང་མི་མཐུན་ཏེ། དབུ་མའི་གཞུང་ལས་ནི།
སྤྲོས་པའི་མཐའ་བཞི་སེལ་དགོས་པར་བཤད་ལ། ཁྱེད་ཀྱིས་ནི། དོན་དམ་དུ་ཡོད་པའི་མཐའ་དང༌། ཐ་སྙད་དུ་མེད་པའི་མཐའ་གཉིས་སེལ་བ་ལས་གཞན་མ་བཤད། གཞུང་དུ་ནི། གཉིས་མིན་གྱི་མཐའ་སེལ་བ། གཉིས་ཡིན་གྱི་མཐའ་ཁེགས་པ་ལ་ཐུག་པ་དང༌། མེད་མཐའ་ཁེགས་པ་ཡོད་མཐའ་ཁེགས་པ་ལ་རག་ལུས་པ་སོགས་ཕན་ཚུན་སྤངས་པའི་འགལ་ཟླ་གཅིག་ཁེགས་པ་ན་ཅིག་ཤོས་ཀྱང་ཁེགས་པར་གསུངས་ལ། ཁྱེད་ཅག་གི་ནི། དངོས་འགལ་གཉིས་ལས་གཅིག་བཀག་པ་ན་གཅིག་ཤོས་དོན་གྱིས་གྲུབ་པ་གཞུང་ཤིང་ཉིད་དུ་བྱེད་པ་དང༌།
དེ་གཞུང་དང་འགལ་བ་ཡང་གཞུང་དུ་ནི་རྟེན་འབྲེལ་གྱི་གོ་བ་ལྟོས་གྲུབ་དང༌། དེའི་གོ་བ་ནི། ཇི་སྐད་དུ། ཕན་ཚུན་དོན་ལ་བརྟེན་པའི་གྲུབ་པ་ནི། ། གྲུབ་མིན་ཉིད་ཅེས་རྒྱལ་བ་རྣམས་ཀྱིས་གསུངས། ། ཞེས་མ་གྲུབ་པ་ཉིད་ལ་བཤད་པའི་ཕྱིར་དང༌། ལུགས་འདིར་ཡིན་པ་བཀག་ཤུལ་ཡིན་པ་སོགས་གྲུབ་ན། དགག་བྱ་བཀག་ཤུལ་དུ་ཆོས་གཞན་འཕེན་པར་ཐལ་བ་དང༌། སྤྲོས་མཐའ་ཐམས་ཅད་མི་འགོག་པར་བསལ་བའི་ཕྱིར་རོ། ། ཁྱེད་ཅག་གིས་ནི་དབུ་མའི་རྟགས་ཀྱི་དགག་བྱ་རང་གི་མཚན་ཉིད་ཀྱིས་གྲུབ་པ་ལས་གཞན་མི་འཆད་པ་དེའི་ཚེ་ཆད་པའི་མཐའ་དང་མེད་པའི་མཐའ་འགོག་མ་ནུས་པས་ན།
སྟོང་པ་ཉིད་སྟོང་པ་ཉིད་གསུངས་པ་དགོས་མེད་དུ་ཐལ་བར་འགྱུར་བ་དང༌། ཉན་རང་གི་སྟོང་ཉིད་རྟོགས་ཚུལ་ལས་ལྷག་པ་ཐེག་ཆེན་འཕགས་པ་ལ་ཁས་ལེན་མ་ནུས་པས། ཉན་རང་ལ་ཆོས་ཀྱི་བདག་མེད་རྟོགས་ཚུལ་ཡོངས་སུ་རྫོགས་པ་ཡོད་པར་བསལ་བ་དང༌། གང་ཟག་དང་ང་ཙམ་སོགས་བྱེད་པའི་སྐྱེས་བུ་བཅུ་གཉིས་སོགས་ཚད་གྲུབ་ཏུ་ཁས་བླངས་པས་མུ་སྟེགས་དང་མཚུངས་པ་དང༌། ཐེག་པ་ཆེ་ཆུང་གི་ཆོས་མངོན་པ་ན། གང་ཟག་གི་བདག་དང་བདག་མེད་ཀྱི་ངོས་འཛིན་རྣམ་དག་མེད་ན་ཕྱི་ནང་གི་ཤན་མ་ཕྱེད་པར་ཐལ་བ་དང༌། གནས་ཚུལ་བདེན་པ་ལ་ཞུགས་པའི་ཚེ་རྟགས་ཆོས་དོན་གསུམ་ཚད་མས་གྲུབ་ན། རང་རྒྱུད་འགོག་མ་ནུས་པར་བསལ་བ་དང༌། ལེགས་ལྡན་གྱི་གཞུང་དུ་དབུ་མའི་དོན་མ་བསྟན་ན། ཇི་སྐད་དུ།
ལེགས་ལྡན་གྱིས་ལེགས་གང་བཤད་དང༌། ། ཞེས་ཟླ་བས་ལུང་དུ་དྲངས་པ་མི་འཐད་པར་བསལ་བ་དང༌། འདི་སྐབས་ཀྱི་སྟོང་ཉིད་རྟོགས་པའི་མངོན་སུམ་དང་རྗེས་དཔག་ཡོད་ན། སྤྱོད་འཇུག་དུ། དོན་དམ་བློ་ཡི་སྤྱོད་ཡུལ་མིན། ། ཞེས་དང༌། འཇུག་འགྲེལ་སོགས་སུ་དྲངས་པའི་མདོ་ལས་དོན་དམ་པའི་བདེན་པ་དེ་ནི་རྣམ་པ་ཐམས་ཅད་མཁྱེན་པ་ཉིད་ཀྱི་ཡུལ་ལས་ཀྱང་འདས་པར་གསུངས་པ་དང༌། ཨ་ཏི་ཤས། མངོན་སུམ་རྗེས་དཔག་དགོས་པ་མེད། ། ཅེས་དང༌།
རྟོག་བཅས་རྟོག་པ་མེད་པ་ཡི། ། ཤེས་པ་གཉིས་ཀྱིས་མི་རྟོགས་ཞེས། ། སློབ་དཔོན་མཁས་པ་བྷ་བྱ་གསུངས། ། ཞེས་སོགས་དང་འགལ་བ་ཁོ་ནར་མ་ཟད། རིགས་པས་ཀྱང་གནོད་དེ། ལྡོག་པ་གཞན་སེལ་དངོས་ཀྱི་གཞལ་བྱར་བྱེད་པའི་མངོན་སུམ་ནི་རྣམ་འགྲེལ་མཛད་པའི་རིགས་པས་ཁེགས་སོ། ། གཞན་ཡང་ཆོས་ཅན་ཚད་གྲུབ་ཀྱི་སྟེང་དུ་དགག་བྱ་ཚད་མས་མ་གྲུབ་པ་བཀག་པའི་སྟོང་པ་ཉིད་ཀྱི་འཆད་ཚུལ་འདི་ནི། ཤེར་མདོའི་དངོས་བསྟན་དང་འགལ་བ་ཁོ་ནར་མ་ཟད་ཀྱི། ཟླ་བ་ཉིད་ཀྱི་བསྟན་བཅོས་ལས། ཇི་སྐད་དུ།
གང་ཕྱིར་དེ་ཡི་རང་བཞིན་དེ། ། ཡིན་ཕྱིར་མིག་ནི་མིག་གིས་སྟོང༌། ། ཞེས་སོགས་ཆོས་ཅན་ཐམས་ཅད་ལ་སྦྱར་ནས་དངོས་སུ་གསུངས་པ་དང༌། རིགས་པས་ཀྱང་བུམ་པ་ལྟ་བུ་ཚད་མས་གྲུབ་པའི་དོན་ཞིག དགག་བྱ་ཚད་མས་མ་གྲུབ་པས་སྟོང་པའི་སྟོང་པ་ཉིད་འདི་ནི། གཞན་སྟོང་དུ་སྨྲ་བའི་གཞུང་ལས་འབྱུང་བའི་སྟོང་ཉིད་ཀྱི་ནང་ནས་ཀྱང་ཐ་ཤལ་ཞིག་སྟེ། ཆོས་ཅན་མ་དག་གཞན་དབང་གི་སྟེང་དུ་དགག་བྱ་མཚན་ཉིད་ཡོངས་སུ་ཆད་པའི་ཀུན་བཏགས་ཀྱིས་སྟོང་པ་ལ་ངོས་བཟུང་བའི་ཕྱིར། ལུགས་འདིར་ཤེས་བྱ་ཐམས་ཅད་རང་སྟོང་དུ་བཤད་པ་དེ། ཇི་སྐད་དུ། གལ་ཏེ་འདི་དག་ཀུན་སྟོང་ན། །
ཞེས་སོགས་ཀྱི་སྐབས་ནས་བཤད་པའི་རྩོད་པ་སྤོང་བར་མ་ནུས་སོ་སྙམ་ན། མི་ནུས་པ་མ་ཡིན་ཏེ། དེ་ལ་ནི། ཇི་སྐད་དུ། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་རྟེན། ། ཞེས་སོགས་ཀྱིས་ལན་ཐེབས་པའི་ཕྱིར། ཇི་ལྟར་ན། སྤྱིར་བདེན་པ་གཉིས་སོ་སོར་ཕྱེ་བའི་ཚེ། དོན་དམ་དུ་མེད་པ་ཉིད་དབང་བཙན་ཡང༌།
དངོས་སྨྲ་བའི་རྩོད་པ་དེ་ནི། དོན་དམ་རྟགས་སུ་བཀོད་ནས་ཀུན་རྫོབ་སུན་འབྱིན་པར་བྱེད་པའི་རྩོད་པ་ཡིན་པས། ཀུན་རྫོབ་ཏུ་ཡོད་པའི་ཕྱིར། ཞེས་པས་ལན་ཐེབས་སོ། ། དེ་སྐད་དུ། གྲངས་མེད་ལ་སོགས་བསྟན་པ་རྣམས། ། དམ་པའི་དོན་དུ་བཟོད་མ་ཡིན། ། ཀུན་རྫོབ་ཏུ་ནི་ཐུགས་བརྩེ་བའི། ། རྒྱུ་མཐུན་དེ་དག་ཐུབ་པ་བཞེད། ། ཅེས་གསུངས་སོ།། །།
ཀྱེ་ཧོ། གང་སྐུ་སྐུ་ལྔའི་བདག་ཉིད་རྫོགས་སངས་རྒྱས། ། དེ་གསུང་གསུང་གི་དབང་ཕྱུག་འཇམ་པའི་དབྱངས། ། ཁྱོད་ཐུགས་ཐུགས་རྗེའི་མངའ་བདག་སྤྱན་རས་གཟིགས། ། མཐུ་སྟོབས་སྟོབས་ཀྱི་དབང་ཕྱུག་འགྲོ་འདིའི་མགོན། ། བདེ་འབྱུང་གཙུག་བརྒྱན་རང་གནས་མི་འདོར་ཡང༌། ། ཡངས་པའི་མཁའ་ལ་ཐོགས་པ་མེད་རྒྱུ་བས། ། མཚན་ཡང་ཉིན་མོར་བྱེད་པ་ཇི་ལྟ་བ། ། ཀརྨ་པར་གྲགས་གང་གིས་བཀས་བསྐུལ་ནས། ། དབུ་མའི་བྱུང་ཚུལ་ཡིད་བཞིན་ལྷུན་པོ་འདི། །
ཕ་རོལ་དྲེགས་པའི་རི་བོས་མི་ནོན་ཞིང༌། ། ནང་གི་ཡེ་ཤེས་རྒྱ་མཚོ་མ་འཁྲུགས་པར། ། འཇུག་པ་རྣམ་བཅུའི་རོལ་རྩེད་མཁན་དེ་ཡིས། ། ཚུལ་བཞིན་འདེགས་ལ་ངལ་བ་མེད་གྱུར་ཅིག ། སྟོབས་ལྡན་དྲེགས་པའི་སྒྱུ་འཕྲུལ་མཁན་དེ་ཡིན། ། ཉིན་བྱེད་དུག་མཚོའི་གཏིང་ནས་བཏོན་དེ་ལྟར། ། ཐུབ་བསྟན་ཉིན་མོར་བྱེད་པའི་མདངས་གསལ་བ། ། སྒྲ་གཅན་གདུག་པའི་ཁ་ནས་ཐར་གྱུར་ཅིག ། དེ་ནས་དེ་ཡི་ཕན་བདེའི་ལམ་ཆེན་པོར། ། འགྲོ་ཀུན་ཚུལ་བཞིན་འདྲེན་པའི་ཤིང་རྟ་ནི། །
འཁྱོག་པོའི་ལམ་དུ་ནམ་ཡང་མི་བགྲོད་པར། ། ཕྱོགས་ལས་རྣམ་པར་རྒྱལ་བའི་གནས་དེར་བསྔོ། ། ཞེས་དབུ་མའི་བྱུང་ཚུལ་རྣམ་པར་བཤད་པའི་གཏམ། ཡིད་བཞིན་ལྷུན་པོ་ཞེས་བྱ་བའི་བསྟན་བཅོས་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གཙང་གཡས་རུའི་ཆོས་ཀྱི་གྲྭ། གསེར་མདོག་ཅན་དུ་ཉེ་བར་སྦྱར་ནས། དུས་གསུམ་རྒྱལ་བ་མཐའ་དག་གི་ཕྲིན་ལས་དབང་པོ། འདུས་པ་རྒྱ་མཚོའི་ཚོགས་དང་བཅས་པ། ར་ས་འཕྲུལ་སྣང་གི་གཙུག་ལག་ཁང་ཆེན་པོར་ཆོས་ཀྱི་གདན་སེང་གེའི་ཁྲི་ལ་ཞབས་ཟུང་བརྟན་པར་གདན་ཆགས་པའི་ཐུགས་རྗེའི་སྤྱན་ཟུང་གིས་ཉེ་བར་ཁྱབ་པའི་དྲུང་ཉིད་དུ་ཕུལ་བའི་ཡི་གེ་པ་ནི་ཀོང་སྟོན་ཆོས་ཀྱི་རྒྱལ་མཚན་དཔལ་བཟང་པོའོ།། །། ཤུ་བྷཾ།། །།
༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
