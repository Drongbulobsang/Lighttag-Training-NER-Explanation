གསུང་འབུམ། ཤཱཀྱ་མཆོག་ལྡན།
པོད ༡༦
དབུ་མ་རྩ་བའི་རྣམ་བཤད་སྐལ་བཟང་གི་འཇུག་ངོགས།
༼ཅ༽ ༄༅། །དབུ་མ་རྩ་བའི་རྣམ་བཤད་སྐལ་བཟང་གི་འཇུག་ངོགས་ཞེས་བྱ་བ་བཞུགས་སོ།། དབུ་མ་རྩ་བའི་རྣམ་པར་བཤད་པ་སྐལ་བཟང་གི་འཇུག་ངོགས་ཞེས་བྱ་བ། སྨྲ་བའི་དབང་ཕྱུག་ཐམས་ཅད་མཁྱེན་པ་ཉིད་ལ་ལུས་དང་ཡིད་ཀྱིས་གུས་པས་ཕྱག་བྱས་ནས། མཆོད་པར་བརྗོད་པ་ནི། མཚར་དུ་དངར་བའི་སྣ་ཚོགས་སྒྱུ་མ་ཡི། ། རྣམ་རོལ་བརྒྱ་ཕྲག་ནམ་ཡང་མི་འདོར་བར། ། རྟག་ཏུ་སྟོང་ཉིད་གསུང་བ་ཁྱོད་ཀྱི་ཞལ། ། རྟེན་འབྲེལ་ཟབ་མོའི་རྔ་དབྱངས་ལྷུར་མཛད་དོ། ། ངེས་དོན་མརྒད་འཁྱིལ་པའི་ཆུ་གཏེར་དུ། །
རིགས་ཚོགས་ཤེལ་དཀར་ལྦུ་བས་ཉེར་མཛེས་པའི། ། མཐའ་བྲལ་དབུ་མའི་རྒྱ་མཚོར་ངེས་བཞུགས་པ། ། རྒྱལ་བ་གཉིས་ཀ་ཀླུ་ཡི་དབང་པོ་དེས། ། གཉིས་མེད་ལྟ་བའི་མདའ་ཆེན་རིང་བཤམས་པས། ། ལོག་བློས་བསྐྱོད་པའི་གཞུ་རྒྱལ་དཔུང་གི་ཚོགས། ། གཏི་མུག་མེ་ཏོག་མདའ་ཆེན་དང་བཅས་པ། ། ཕམ་མཛད་སྲིད་སྒྲུབ་གྱུར་པ་དེ་དང་ཡང༌། ། སངས་རྒྱས་གསུང་རབ་ཡིད་བཞིན་མཚོ་ཆེན་པོ། ། ཐལ་འགྱུར་ཤིང་རྟའི་སྲོལ་དུ་ལེགས་སྐྱོང་བའི། ། བྱེད་པོ་འཕྲོག་བྱེད་རྐང་པའི་གོས་བཟང་དེ། །
བདག་སྙིང་རལ་པ་དམར་པོའི་ནགས་སུ་འཛིན། ། ལེགས་བཤད་གཏམ་གྱི་ཁོར་ཡུག་ཡངས་པའི་དབུས། ། རང་རྒྱུད་རོལ་མཚོའི་ཕྲེང་བ་ཉེར་བཟུང་ནས། ། སྐལ་ལྡན་ཤིང་རྟའི་སྲོལ་ཆེན་འབྱེད་གང་ཁྱོད། ། རྙོག་བྲལ་མགོ་བོའི་སྐྱེད་ཚལ་འདིར་སྤྱོན་ཅིག ། རྣམ་དཔྱོད་ཟླ་བའི་འོད་རིས་སྟོང་ཕྲག་གིས། ། ཀླུ་སྒྲུབ་གཞུང་ལུགས་རྒྱ་མཚོ་རྒྱས་མཛད་ནས། ། སྙན་གྲགས་ཨུཏྤལ་བཞད་པའི་ཕྲེང་བ་ནི། ། ས་གསུམ་འགྲོ་བའི་རྒྱན་དུ་སྩོལ་དེ་རྒྱལ། ། དེ་ལས་རྒྱུད་པའི་མན་ངག་བགྲོད་མང་གིས། །
ཁྱོད་བློ་གཏིང་མཐའ་ཡངས་པར་ངལ་བསོ་ནས། ། ཆོས་ཀྱི་ཆུ་བོ་སྟོང་ཕྲག་འབེབས་མཛད་པ། ། རོང་སྟོན་བསྟན་པའི་རྒྱ་མཚོ་རྟག་པར་རྒྱལ། ། གཞན་ཡང་ལུགས་འདིའི་ཆ་ཤས་བདུད་རྩིའི་རྒྱུན། ། གང་གི་རྣ་བའི་སྙིམ་པས་བླངས་གྱུར་པའི། ། བཤེས་གཉེན་དེ་དག་གང་ན་བཞུགས་གྱུར་ཀྱང༌། ། རབ་ཏུ་གུས་པའི་ཡིད་ཀྱིས་ཕྱག་བགྱིའོ། ། དེ་འདིར་འཁོར་བའི་རྒྱུ་མ་རིག ། དེ་དྲུངས་འབྱིན་པ་གཉིས་མེད་བློ། ། དེ་སྟོན་བྱེད་པ་རྩ་བའི་གཞུང༌། །
དེ་འཆད་པ་ལ་སྤྲོ་བ་སྐྱེས། ། ཞེས་རྩོམ་པར་དམ་བཅས་ནས། བཤད་པ་ཉིད་ཉེ་བར་དགོད་པ། འདི་ལ་དོན་གསུམ་སྟེ། འགྱུར་ལ་འཇུག་པའི་བྱ་བ། བསྒྱུར་བྱ་བསྟན་བཅོས་ཀྱི་རང་བཞིན། འགྱུར་མཐར་ཕྱིན་པའི་བྱ་བའོ། ། དང་པོ་ལ། མཚན་གྱི་དོན་དང༌། འགྱུར་གྱི་ཕྱག་གོ །
དང་པོ་ནི། རྒྱ་གར་སྐད་དུ། པྲཛྙཱ་ནི། ཤེས་རབ། མ་དྷྱ་མ་ཀ་ནི། དབུ་མ། མཱུ་ལ་ནི། རྩ་བ། ཀཱ་རི་ཀཱ་ནི། ཚིག་ལེའུར་བྱས་པ།
ནཱ་མ་ནི། ཞེས་བྱ་བ། མཚན་བཤད་ན། ཤེས་རབ་ཅེས་བྱ་བ་ནི་མིང་ཡིན་ལ། དབུ་མ་རྩ་བའི་ཚིག་ལེའུར་བྱས་པ་ནི་དོན་ཏེ། ཤེས་ཕྱིན་གྱི་མདོའི་མིང་ལ། ཤེས་ཕྱིན་ཞེས་བཏགས་པ་དང་འདྲའོ། ། འགྲེལ་པ་ཤེས་རབ་སྒྲོན་མ་ཞེས་པའང༌། བསྟན་བཅོས་འདིའི་མཚན་ལ་བཏགས་པར་སྣང་ངོ༌། ། འདིར་དབུ་མ་ནི་དབུ་མའི་གཞུང་ལ་བྱ་ལ།
རྩ་བ་ནི་གཞུང་རྗེས་མ་རྣམས་ཀྱི་ཕྱི་མོ་ལྟ་བུར་གྱུར་པའོ། ། ཚིག་ལེའུར་བྱས་པ་ནི། ཚིགས་བཅད་དུ་ཡོད་པ་སྟེ་པ་རི་ཚེ་ད་ཞེས་པ་ལེའུ་དང་བཅས་པ་ལ་འཇུག་པར་གདམ་ཁ་ཅན་ནོ། ། འདི་ལ་ཚིགས་བཅད་བཞི་བརྒྱ་དང་བཞི་བཅུ་ཞེ་དགུ་ཡོད་པར་སྤྱན་རས་གཟིགས་བརྟུལ་ཞུགས་འཆད་དོ། ། གཉིས་པ་ནི། འཕགས་པ་ཞེས་སོགས་སོ། ། གཉིས་པ་ལ། སྤྱིའི་འབྲེལ་དང༌། གཞུང་གི་དོན། སོ་སོར་སྦྱར་བའོ། །
དང་པོ་ལ་སྡོམ་ནི། རྐྱེན་དང་འགྲོ་འོང་དབང་པོ་བརྟག ། ཕུང་ཁམས་ཆགས་དང་སྐྱེ་འཇིག་དང༌། ། བྱེད་པོ་སྔ་རོལ་མེ་དང་སྔོན། ། བདག་བྱས་འདུ་བྱེད་འཕྲད་རང་བཞིན། ། བཅིངས་ལས་བདག་དུས་ཚོགས་པ་དང༌། ། འབྱུང་འཇིག་བདེ་གཤེགས་ལོག་བདེན་བརྟག ། མྱང་འདས་སྲིད་པའི་ཡན་ལག་དང༌། ། ལྟ་བ་བརྟག་དང་ཉི་ཤུ་བདུན། ། ཞེས་སྦྱར་བ་ཡིན་ནོ། །
དེ་ཡང་གཉིས་སུ་འདུས་ཏེ། རྟེན་འབྲེལ་མཐའ་བྲལ་དུ་སྟོན་པའི་སྟོན་པ་ལ་མཆོད་པར་བརྗོད་ནས་བསྟན་བཅོས་ཀྱི་དགོས་སོགས་བཤད་པ་དང༌། དགོས་སོགས་དེ་ལྡན་གྱི་བསྟན་བཅོས་དངོས་ཀྱི་དོན་ནོ། ། དང་པོ་ནི། གང་གི་སོགས་ཤླཽ་ཀ་གཅིག་གོ ། གཉིས་པ་ལ། རྟེན་འབྲེལ་མཐའ་བྲལ་དུ་གཏན་ལ་ཕབ། རྟེན་འབྲེལ་རྟོགས་ན་ལྟ་ངན་བཟློག་པའི་ཚུལ་ལོ། ། གཉིས་པ་ནི། ཉེར་བདུན་པ་ལྟ་བ་བརྟག་པའི་རབ་བྱེད་དོ། །
དང་པོ་ལ་ཁྱད་ཆོས་མཐའ་བྲལ་དུ་གཏན་ལ་དབབ་པ་དང༌། ཁྱད་གཞི་རྟེན་འབྲེལ་ཉིད་ངོས་བཟུང་བའམ། ཡང་ན། དེ་གཏན་ལ་དབབ་པ་དང༌། གཏན་ལ་དབབ་དགོས་པའི་རྒྱུ་མཚན་ནོ། ། གཉིས་པ་ནི། སྲིད་པའི་ཡན་ལག་བརྟག་པའོ། ། དང་པོ་ལ་དངོས་དང༌། དེ་ལྟར་བསྟན་པ་ལ་རྩོད་པ་སྤང་བའོ། ། གཉིས་པ་ལ་རང་བཞིན་མེད་ན་དམིགས་ཡུལ་བདེན་པ་བཞི་མི་འཐད་པའི་རྩོད་པ་སྤང་བ།
འབྲས་བུ་མྱང་འདས་མི་འཐད་པའི་རྩོད་པ་སྤང་བའོ། ། དེ་གཉིས་ནི། བདེན་པ་བཞི་བརྟག་པ་དང༌། མྱང་འདས་བརྟག་པའི་རབ་བྱེད་དོ། ། དང་པོ་ལ། མདོར་བསྟན། རྒྱས་པར་བཤད་པའོ། ། དང་པོ་ལ་རྐྱེན་གྱི་བྱ་བྱེད་ལ་བརྟགས་ཏེ་ཆོས་ཀྱི་བདག་དགག འགྲོ་འོང་གི་བྱ་བྱེད་ལ་བརྟགས་ཏེ་གང་ཟག་གི་བདག་དགག་པ་གཉིས་ནི་རབ་བྱེད་དང་པོ་གཉིས་སོ། ། གཉིས་པ་ལ།
རྟེན་འབྲེལ་གྱི་ངོ་བོ་མཐའ་བྲལ་དུ་བསྟན། ཁྱད་པར་མཐའ་བྲལ་དུ་བསྟན། དང་པོ་ལ་རྒྱས་པར་བཤད་པ། བསྡུས་ཏེ་བསྟན་པའི་སྒོ་ནས་བདག་འཛིན་དགག་དགོས་པའི་རྒྱུ་མཚན་ནོ། ། གཉིས་པ་ནི། བདག་དང་ཆོས་བརྟགས་པས་སྟོན་ལ། དང་པོ་ལ། ཆོས་དང་གང་ཟག་སོ་སོར་ཕྱེ་སྟེ་མཐའ་བྲལ་དུ་སྒྲུབ། མ་ཕྱེ་བར་དངོས་པོ་ཙམ་མཐའ་བྲལ་དུ་སྒྲུབ་པའོ། ། དང་པོ་ལ།
ཆོས་ཀྱི་བདག་མེད་རིགས་པས་སྒྲུབ། གང་ཟག་གི་བདག་མེད་རིགས་པས་སྒྲུབ། དང་པོ་ལ། ཆོས་རང་བཞིན་གྱིས་མ་གྲུབ་པར་བསྟན་པ་དང༌། གྲུབ་པའི་སྒྲུབ་བྱེད་དགག་པའོ། ། དང་པོ་ལ། སྐྱེ་མཆེད་རང་བཞིན་གྱིས་མ་གྲུབ་པར་བསྟན། ཕུང་ཁམས་རང་བཞིན་གྱིས་མ་གྲུབ་པར་བསྟན་པའོ། ། གཉིས་པ་ལ་གཉིས་སུ་ཕྱེ་སྟེ་དེ་གསུམ་པོ་ནི། དབང་པོ་བརྟགས་པ།
ཕུང་པོ་བརྟགས་པ། ཁམས་བརྟགས་པ་གསུམ་གྱིས་བསྟན་ནོ། ། གཉིས་པ་གྲུབ་པའི་སྒྲུབ་བྱེད་དགག་པ་ལ། འབྲས་བུ་ཉོན་མོངས་རང་བཞིན་གྱིས་གྲུབ་པ་དགག རྒྱུ་རང་བཞིན་གྱིས་གྲུབ་པ་དགག གཉིས་པ་ལ། འཇོག་བྱེད་ཀྱི་རྒྱུ་སྐྱེ་འཇིག་གནས་གསུམ་རང་བཞིན་གྱིས་གྲུབ་པ་དགག སྐྱེད་བྱེད་ཀྱི་རྒྱུ་ལས་དང་བྱེད་པ་པོ་རང་བཞིན་གྱིས་གྲུབ་པ་དགག་པ་ནི། འདོད་ཆགས་དང་ཆགས་པ་བརྟགས་པ། སྐྱེ་འཇིག་བརྟགས་པ།
ལས་དང་བྱེད་པོ་བརྟགས་པ་གཉིས་ཀྱིས་སྟོན་ནོ། ། གང་ཟག་གི་བདག་མེད་རིགས་པས་སྒྲུབ་པ་ལ། གང་ཟག་རང་བཞིན་གྱིས་མ་གྲུབ་པའི་སྒྲུབ་བྱེད་དང༌། གྲུབ་པའི་སྒྲུབ་བྱེད་དགག་པའོ། ། གཉིས་པ་ལ། སྒྲུབ་བྱེད་ཀྱི་དཔེ་དགག ཤེས་བྱེད་ཀྱི་གཏན་ཚིགས་དགག གཉིས་པ་ལ། སྐྱེ་འཆི་རང་བཞིན་གྱིས་གྲུབ་པའི་རྟགས་དགག སྡུག་བསྔལ་རང་བཞིན་གྱིས་གྲུབ་པའི་རྟགས་དགག་པ་རྣམས་ནི།
སྔ་རོལ་ན་གནས་པས་བརྟགས་པ་དང༌། མེ་དང་བུད་ཤིང་བརྟགས་པ། སྔོན་དང་ཕྱི་མའི་མཐའ་བརྟགས་པ། བདག་གིར་བྱས་པ་དང་གཞན་གྱིས་བྱས་པ་བརྟགས་པ་རྣམས་སོ། ། གཉིས་པ་དངོས་པོ་ཙམ་མཐའ་བྲལ་དུ་སྒྲུབ་པ་ལ། འདུ་བྱེད་རང་བཞིན་གྱིས་མ་གྲུབ་པར་བསྟན། གྲུབ་པའི་སྒྲུབ་བྱེད་དགག གཉིས་པ་ལ། རྒྱུ་རང་བཞིན་གྱིས་གྲུབ་པ་དགག འབྲས་བུ་རང་བཞིན་གྱིས་གྲུབ་པ་དགག
དང་པོ་ལ། རྒྱུ་རྐྱེན་རང་བཞིན་གྱིས་འཕྲད་པ་དགག འཕྲད་ནས་རང་བཞིན་སྐྱེད་པ་དགག་པ་རྣམས་ནི། འདུ་བྱེད་བརྟག་པ། ཕྲད་པ་བརྟག་པ། རང་བཞིན་བརྟག་པ་རྣམས་སོ། ། གཉིས་པ་ལ། འབྲས་བུ་འཁོར་བ་རང་བཞིན་གྱིས་གྲུབ་པ་དགག དེའི་སྒྲུབ་བྱེད་དུ་ལས་བདེན་གྲུབ་དགག་པའོ། ། དེ་གཉིས་ནི།
བཅིངས་ཐར་བརྟག་པ། ལས་བརྟག་པས་འཆད་དོ། ། གཉིས་པ་ཁྱད་པར་མཐའ་བྲལ་དུ་བསྟན་པ་ལ། ཁྱད་པར་རང་བཞིན་གྱིས་མ་གྲུབ་པར་བསྟན། གྲུབ་པའི་སྒྲུབ་བྱེད་དགག དང་པོ་ལ་དུས་རང་བཞིན་གྱིས་མ་གྲུབ་པར་བསྟན། ཚོགས་པ་རང་བཞིན་གྱིས་མ་གྲུབ་པར་བསྟན་པ་གཉིས་ནི། དུས་བརྟག་པ་དང༌། ཚོགས་པ་བརྟག་པས་བསྟན། གཉིས་པ་ལ།
དུས་ཚོགས་རང་བཞིན་གྱིས་གྲུབ་པའི་སྒྲུབ་བྱེད་དུ་འབྱུང་འཇིག་དང་དེའི་རྒྱུན་རང་བཞིན་གྱིས་གྲུབ་པ་དགག དེའི་ཡང་སྒྲུབ་བྱེད་དགག་པའོ། ། གཉིས་པ་ལ་སྲིད་པ་འཇིག་པའི་སྒྲུབ་བྱེད་དུ་དེ་བཞིན་གཤེགས་པ་རང་བཞིན་གྱིས་གྲུབ་པ་དགག སྲིད་པ་འབྱུང་བའི་སྒྲུབ་བྱེད་དུ་ཉོན་མོངས་པ་རང་བཞིན་གྱིས་གྲུབ་པ་དགག་པ་རྣམས་ནི་རིམ་པ་བཞིན། འབྱུང་འཇིག་བརྟག་པ། དེ་བཞིན་གཤེགས་པ་བརྟག་པ། ཕྱིན་ཅི་ལོག་བརྟག་པ་རྣམས་གསུངས་སོ། ། གཉིས་པ་གཞུང་དོན་སོ་སོར་སྦྱར་བ་ལ། དང་པོ་མཆོད་པར་བརྗོད་པ་ནི། བསྟན་བཅོས་རྩོམ་པ་པོས་ཐོག་མར།
སྨྲ་བ་རྣམས་ཀྱི་དམ་པའམ་མཆོག་རྫོགས་པའི་སངས་རྒྱས་དེ་ལ་མཆོད་པར་བརྗོད་ནས་ཕྱག་འཚལ་བ་ཆོས་ཅན། དགོས་པ་ཡོད་དེ། བསྟན་བཅོས་ཀྱི་བརྗོད་བྱ་དང་དགོས་པ་བདེ་བླག་དུ་རྟོགས་པ་དང༌། སྟོན་པའི་ཆེ་བ་ཁོང་དུ་ཆུད་པ་དང་རང་ཉིད་དམ་པར་རྟོགས་པའི་ཆེད་ཡིན་པའི་ཕྱིར། སངས་རྒྱས་འཕགས་པ་ཆོས་ཅན། སྨྲ་བའི་དམ་པ་ཡིན་ཏེ། ཁྱོད་ཉིད་གང་གིས་རྟེན་ཅིང་འབྲེལ་པར་འབྱུང་བ་སྤྲོས་པ་ཐམས་ཅད་ཉེ་བར་ཞི་བ་དེ་དགོས་པ་ཞི་བ་མྱང་འདས་ཀྱི་དོན་དུ་བསྟན་པ་པོ་ཡིན་པའི་ཕྱིར། རྟེན་འབྲེལ་ཆོས་ཅན། སྤྲོས་པ་ཉེ་བར་ཞི་བ་ཡིན་ཏེ། འཕགས་པའི་རིགས་ཤེས་ཀྱི་ངོར།
འགག་པ་མེད་པ་དང༌། སྐྱེ་བ་མེད་པ་དང༌། ཆད་པ་མེད་པ་དང༌། རྟག་པ་མེད་པ་དང༌། འོང་བ་མེད་པ་དང༌། འགྲོ་བ་མེད་པ་སྟེ་ཡོད་པ་མ་ཡིན་པ་དང༌། ཐ་དད་པའི་དོན་མ་ཡིན་པ་དང༌། དོན་གཅིག་པ་ཡང་མིན་པའི་ཕྱིར་རོ། ། འདིར་རེ་ཤིག་སྤྱིའི་དོན་ནི། ཆོས་བཞི་ངོས་བཟུང་བ་དང༌།
གཞུང་གིས་ཇི་ལྟར་བསྟན་པའི་ཚུལ། རྟེན་འབྲེལ་གྱིས་སྒྲ་བཤད་པའོ། ། དང་པོ་ནི། རྟེན་ཅིང་འབྲེལ་པར་འབྱུང་བ་སྤྲོས་པའི་མཐའ་བརྒྱད་དང་བྲལ་ཙམ་གྱི་མེད་པར་དགག་པ་དེ་བསྟན་བཅོས་ཀྱི་བརྗོད་བྱ་དང༌། བསྟན་བཅོས་འདི་ནས་བཤད་པའི་རིགས་པ་ལ་བརྟེན་ནས་དེ་བདེ་བླག་ཏུ་རྟོགས་པ་དེ་དགོས་པ། མི་གནས་པའི་མྱ་ངན་ལས་འདས་པ་དེ་ཉིད་དགོས། བསྟན་བཅོས་ཀྱི་དགོས་པ་དང༌། བསྟན་བཅོས་ཐབས་དང་ཐབས་བྱུང་གི་འབྲེལ་པ་ནི། འབྲེལ་པའོ། ། འདིར་རིན་པོ་ཆེ་པ།
འགག་པ་མེད་པ་སོགས་ཁྱད་པར་བརྒྱད་ཀྱིས་ཁྱད་པར་དུ་བྱས་པའི་རྟེན་འབྱུང་བརྗོད་བྱར་འདོད་པ་ལ་ནི། གཞུང་འདིས་ཀུན་རྫོབ་ཀྱི་བདེན་པ་དངོས་བསྟན་གྱི་བརྗོད་བྱའི་གཙོ་བོར་བྱེད་པར་ཐལ་བའི་ཉེས་པ་དང༌། ཚིག་གསལ་ལས། རྟེན་ཅིང་འབྲེལ་པར་འབྱུང་བ་ལ་ཇི་ལྟར་འགག་པ་ལ་སོགས་པ་མེད་པ་དེ་ལྟར་ནི་བསྟན་བཅོས་མཐའ་དག་གིས་སྟོན་པར་འགྱུར་རོ། ། ཞེས་གསུངས་པ་དང་ཡང་འགལ་ལོ། ། འོ་ན་ཇི་སྐད་དུ། ཁྱད་པར་བརྒྱད་ཀྱིས་ཁྱད་པར་དུ་བྱས་པ་ནི་བསྟན་བཅོས་ཀྱི་བརྗོད་པར་བྱ་བ་ཡིན་ཅིང༌། ཞེས་བཤད་པ་མ་ཡིན་ནམ་ཞེ་ན། དེ་ནི་གཞུང་འདིས་ཁྱད་གཞི་རྟེན་འབྲེལ་དེ་ཆོས་བརྒྱད་ཀྱིས་ཁྱད་པར་དུ་བྱས་པར་བསྟན་ཞེས་པའི་དོན་ཡིན་གྱི་ཁྱད་གཞིའི་རང་ལྡོག་ནས་དགོས་སོགས་བཞིའི་ཡ་གྱལ་གྱི་བརྗོད་བྱར་འཆད་པ་མ་ཡིན་པ་ནི་དཔྱོད་པ་བྱུང་ན་རྟོགས་པར་སླའོ། ། ཡང་རྟེན་འབྲེལ་ཀྱི་དེ་ཁོ་ན་ཉིད་སྤྲོས་པའི་མཐའ་བརྒྱད་དང་བྲལ་བས་ཞི་བ་ཡིན་ཞེས་འཆད་པ་ནི།
རྟེན་འབྱུང་འགག་པ་མེད་པ་སོགས་ཁྱད་པར་བརྒྱད་ཀྱིས་ཁྱད་པར་དུ་བྱས་པ་དེ་བརྗོད་བྱར་འཆད་པ་དང་རང་ཚིག་འགལ་བ་དང༌། ཚིག་གསལ་ལས། རྟེན་ཅིང་འབྲེལ་པར་འབྱུང་བ་ཀུན་རྫོབ་པ་དེ་ཉིད་རང་བཞིན་གྱིས་མ་སྐྱེས་པ་ཡིན་པའི་ཕྱིར་འཕགས་པའི་ཡེ་ཤེས་ལ་ལྟོས་ནས་འདི་ལ་འགག་པ་ཡོད་པ་མ་ཡིན་པ་ནས། འདི་ལ་དོན་གཅིག་ཡོད་པ་མ་ཡིན་པ་ཞེས་བྱ་བའི་བར་ཁྱད་པར་བརྒྱད་ཀྱིས་ཁྱད་པར་དུ་བྱེད་དེ། ཞེས་གསུངས་པ་དང་འགལ་བ་དང༌། རྟེན་འབྲེལ་གྱི་རང་ལྡོག་ཁྱད་པར་བརྒྱད་ལྡན་དུ་འཆད་པའི་སྐབས་ཡིན་པ་དང༌། རྟེན་འབྲེལ་གྱི་ཁྱད་པར་བརྒྱད་པོ་ཉིད་རྟེན་འབྱུང་གི་དེ་ཁོ་ན་ཉིད་ཡིན་པར་སྟོན་པའི་སྐབས་ཡིན་གྱི། རྟེན་འབྲེལ་གྱི་དེ་ཁོ་ན་ཉིད་རྩོད་གཞིར་བཟུང་ནས་ཁྱད་ཆོས་བརྒྱད་ལྡན་དུ་འཆད་པ་མ་ཡིན་པའི་ཕྱིར་རོ། ། མདོར་ན་དེ་སྐད་འདོན་པ་དེ་ནི་རྟེན་འབྲེལ་སྤྲོས་བྲལ་དུ་ཁས་ལེན་མ་ནུས་པས་ནོངས་པ་ཡིན་ལ། དེ་ནི་ཇི་སྐད་དུ་ཚིག་གསལ་ལས།
རྟེན་ཅིང་འབྲེལ་པར་འབྱུང་བ་འཕགས་པ་རྣམས་ཀྱིས་གཟིགས་པ་ན། སྤྲོས་པ་རྣམས་རྣམ་པ་ཐམས་ཅད་དུ་བཟློག་པའི་ཕྱིར་རྟེན་ཅིང་འབྲེལ་པར་འབྱུང་བ་དེ་ཉིད་སྤྲོས་པ་ཉེར་ཞི་ཞེས་བྱའོ། ། ཞེས་གསུངས་པ་དང་འགལ་ལོ། ། དེར་མ་ཟད་དེ་སྐད་འདོན་པ་དེ་ནི། ཞི་གོང་འོག་གཉིས་ཀྱི་ཁྱད་གཞི་དེ་གཅིག་ཏུ་བཟུང་བས་ནོངས་པ་ཡིན་ལ། དེ་ཡང་མི་འཐད་པ་ནི། ཚིག་གསལ་ལས། ཞི་གཉིས་པོའི་ཁྱད་གཞི་སོ་སོར་བཤད་པའི་ཕྱིར་ཏེ། ཞི་དང་པོ་རྟེན་འབྲེལ་གྱི་ཁྱད་ཆོས་སུ་སྦྱར་ནས་བརྗོད་བྱ་དང༌། ཞི་གཉིས་པ་མྱང་འདས་ཀྱི་ཁྱད་ཆོས་སུ་སྦྱར་ནས་དགོས་པ་སྟོན་པར་བཤད་པའི་ཕྱིར།
དེ་ལྟར་བཤད་པ་ན། གཞན་དག སྤྲོས་པ་ཐམས་ཅད་ཉེ་བར་ཞི་ཞིང་ཞི་བའི་མཚན་ཉིད་ཅན་གྱི་མྱ་ངན་ལས་འདས་པ་ནི་ཉིང་དགོས་སོ་ཞེས་གཉིས་ཀྱི་བསྟན་དོན་གཅིག་ཏུ་འདོད་པའང་ཁེགས་སོ། ། འོ་ན་ཇི་སྐད་དུ་ཚིག་གསལ་ལས། མྱ་ངན་ལས་འདས་པ་སྤྲོས་པ་ཐམས་ཅད་ཉེ་བར་ཞི་ཞིང་ཞི་བའི་མཚན་ཉིད་ཅན་ནི། བསྟན་བཅོས་ཀྱི་དགོས་པར་བསྟན་ལ། ཞེས་བཤད་པ་མ་ཡིན་ནམ་ཞེ་ན། དེ་ནི་གཞུང་གི་སྤྱི་དོན་གྱི་སྐབས་ཡིན་གྱི་ཚིག་དོན་གྱི་བཤད་པ་མིན་ཅིང་དེ་ཡང་མྱང་འདས་ལ་ཞི་བ་གཉིས་ཀའི་དོན་ཚང་བ་ལ་དགོངས་པ་ཡིན་ལ། ཞི་བ་དང་པོའི་དོན་ནི་སྤྲོས་པ་ཞི་བ་དང༌། གཉིས་པའི་དོན་ནི།
རྣམ་པར་རྟོག་པ་དང་སྡུག་བསྔལ་ཞི་བ་ལ་ཚིག་གསལ་ཉིད་ལས་ཚིག་དོན་གྱི་སྐབས་སུ་བཤད་དོ། ། གཉིས་པ་གཞུང་གིས་བསྟན་པའི་ཚུལ་ནི་སྤྲོས་པ་ཉེར་ཞི་ཡན་གྱིས་བརྗོད་བྱ་དེ་ལྟར་བསྟན་ཅིང༌། ཞི་ཞེས་པས་ཉིང་དགོས་བསྟན་ལ། བརྗོད་བྱ་དེ་ཡང་རང་བཟོ་མ་ཡིན་གྱི་སངས་རྒྱས་ཀྱིས་བསྟན་པ་ཡིན་པས་དེ་ལྟར་སྟོན་པ་ལ་ཕྱག་འཚལ་བ་ནི་བསྟན་པ་ཞེས་པ་མན་ཆད་དོ། ། གཞན་དག་ན་རེ། མཆོད་བརྗོད་ཀྱི་ངག་འདིས་རྩ་ཤེའི་བརྗོད་བྱ་དང་ཉིང་དགོས་བསྟན་པར་ཟླ་བ་གྲགས་པ་མི་བཞེད་དེ། གང་གི་ཞེས་པ་ནས། ཞི་བསྟན་པ་ཞེས་གསུངས་པ་ནི་སྟོན་པས་དེ་ལྟར་བསྟན་པའི་དོན་ཡིན་པའི་ཕྱིར་རོ། ། ཞེས་གསུངས་པ་ནི་ཆེས་ངན་པ་ཁོ་ནར་བས་ཏེ་འདི་ལྟར། སྟོན་པས་ཇི་སྐད་དུ།
ངོ་བོ་ཉིད་མེད་པར་སྟོན་པའི་མདོ་ལས། བརྗོད་བྱ་དང་ཉིང་དགོས་སུ་གང་བཞེད་པ་དེ་ཉིད་བསྟན་བཅོས་འདིའི་ཡང་བརྗོད་བྱ་དང་ཉིད་དགོས་སུ་སྟོན་པ་ནི་ངག་འདི་ཉིད་ཡིན་པའི་ཕྱིར་དང༌། དེ་ལྟ་ན་མདོ་དང་བཟློས་པར་འགྱུར་རོ་སྙམ་པ་ལ། དགོས་པ་ལྷག་པོ་ཡོད་དོ་ཞེས་ལན་འདེབས་དགོས་པ་ཡིན་ཏེ། སྟོན་པས་འདི་ལས་བཤད་པ་གང༌། ཞེས་སོགས་རྩ་འགྲེལ་གྱི་སྐབས་སུ་རྒྱས་པར་འབྱུང་བ་ལྟ་བུའོ། ། གཞན་ཡང་དེ་སྐད་དུ་འདོན་པ་དེ་ནི་ཚིག་གསལ་ལས། སློབ་དཔོན་རང་ཉིད་འཆད་པར་འགྱུར་བའི་བསྟན་བཅོས་མཐའ་དག་གི་བརྗོད་པར་བྱ་བའི་དོན་དགོས་པ་དང་བཅས་པ་སྟོན་ཅིང༌། དེ་བཞིན་གཤེགས་པ་ལ་ཕྱག་འཚལ་བར་བཞེད་པས། གང་གིས་རྟེན་ཅིང་འབྲེལ་པར་འབྱུང༌། །
ཞེས་བྱ་བ་ལ་སོགས་པ་གསུངས་སོ། ། ཞེས་བཤད་པ་དང་ཇི་ལྟར་མི་འགལ་བ་སྟོན་ཅིག ཡང་གང་དག དགོས་པ་བསྟན་བཅོས་ལ་རག་ལས། ཉིང་དགོས་དགོས་པ་ལ་རག་ལས་པ་འདིའི་སྐབས་ཀྱི་འབྲེལ་པར་འཆད་པ་ཡང༌། རྣམ་པར་མ་བརྟགས་པ་སྟེ། འདིའི་ཉིང་དགོས་དང་བརྗོད་བྱ་ནི་མདོ་དང་ཐུན་མོང་བ་ཡིན་པས། བསྟན་བཅོས་ཁོ་ན་ལ་མ་རག་པའི་ཕྱིར་དང༌། ཇི་སྐད་དུ་ཚིག་གསལ་ལས། སློབ་དཔོན་ཀླུ་སྒྲུབ་ཀྱིས་གཞན་ཁོང་དུ་ཆུད་པར་བྱ་བའི་ཕྱིར་སྙིང་རྗེས་བསྟན་བཅོས་མཛད་དོ་ཞེས་བྱ་བ་ནི་རེ་ཤིག་བསྟན་བཅོས་ཀྱིས་འབྲེལ་པ་ཡིན་ནོ། །
ཞེས་གསུངས་པས་ཉིང་དགོས་དང་བསྟན་བཅོས་ཀྱི་འབྲེལ་དཔྱད་པར་བྱ་བ་མ་ཡིན་ནོ། ། ཡང་གང་དག དྲང་ངེས་ཀྱི་དོན་གདུལ་བྱ་གཞན་གྱིས་བདེ་བླག་ཏུ་རྟོགས་པ་དེ་བསྟན་བཅོས་ཀྱི་དགོས་པ་ཡིན་ཏེ། དེའི་དོན་དུ་བརྗོད་བྱ་དེ་སྟོན་པའི་ཕྱིར་ཞེས་ཟེར་བ་ལ་ནི། སྒྲུབ་བྱེད་དེ་ཉིད་ཡུམ་གྱི་མདོ་ལའང་མཚུངས་པའི་ཕྱིར་ཁྱབ་པ་མ་ངེས་ཤིང༌། འདོད་མི་ནུས་ཏེ། ཡུམ་གྱི་མདོ་རྐྱང་པ་ལ་བརྟེན་ནས་དེའི་དྲང་ངེས་རྟོགས་པར་ནུས་ན་ཧ་ཅང་ཐལ་བའི་ཕྱིར་དང༌། རྩ་བ་ཤེས་རབ་འདིར་དྲང་ངེས་འབྱེད་ཚུལ་ཟུར་ཙམ་ཡང་མེད་པའི་ཕྱིར་དང༌། རྩ་བ་ཤེས་རབ་རང་ཉིད་ཀྱི་རང་ཉིད་ངེས་དོན་དུ་རྟོགས་པར་ནུས་ན། རྩ་བ་ཤེས་རབ་དྲང་དོན་དགོངས་པ་ཅན་དུ་འགྲེལ་བའི་སྲོལ་འབྱེད་བྱུང་བ་དང་འགལ་ལོ། །
གསུམ་པ་སྒྲ་བཤད་པ་ལ། ཞང་ཐང་སག་པ་འདི་ལྟར་འཆད་དེ། མཚམས་མ་སྦྱར་ན། པྲ་ཏི་དང༌། ཨི་ཏི་དང༌། ཡ་དང༌། ས་མུད་དང༌། པཱ་ད་དང་རྣམ་པ་ལྔར་འགྱུར་རོ། ། པྲ་ཏི་ནི་ཕྲད་པ་ལ་འཇུག ཕྲད་པ་ནི་ལྟོས་པ་ལ་འཇུག
ལྟོས་པ་ནི་རྟེན་པ་ལ་བྱའོ། ། ཨི་ཏི་ནི་འགྲོ་བ་ལ་འཇུག འགྲོ་བ་ནི་ཆས་པ་ལ་འཇུག ཆས་པ་ནི་འཇིག་པ་སྟེ། མི་རྟག་པའི་ཐག་ཚིག་གོ ། ཡ་ནི། ལ་ཡབ་ཀྱི་མཐའ་ཅན་མི་ཟད་པའོ། ། ལ་ཡབ་དང་མི་ཟད་པ་གཉིས་མིང་གི་རྣམ་གྲངས་སོ། ། བོད་སྐད་དུ་ནས་ཞེས་པའོ། ། མི་ཟད་པ་ནི་ཐམས་ཅད་ལ་ཁྱབ་པའི་དོན་ཏོ། །
པ་ནི་ལས་སོ། ། ཡ་ཏ་ལ་བཅུག་པའི་མིང་ལ་ཡབ་ཅེས་བཤད་དོ། ། ཚིག་གསལ་ལས། ལ་ཡབ་ཀྱི་མཐའ་ཅན་ཞེས་པ་ནི། པྲ་ཏི་དང་ཨི་ཏིའི་མཐའ་ཅན་ནོ། ། ས་མུད་ནི། ཡང་དག་པ་སྟེ། བཀས་བཅད་ལས་འབྲེལ་པར་བསྒྱུར་རོ། ། པཱ་ད་ནི་ཐད་ཀར་བསྒྱུར་ན་རྐང་པའམ། གཞིའམ་གོ་འཕང་ལ་འཇུག་ཀྱང༌།
ས་མུད་གོང་ན་ཡོད་པས་འབྱུང་བ་ཡིན་ནོ། ། མཚམས་སྦྱར་ན་པྲ་ཏཱི་ཏྱ་ས་མུད་པཱ་ད་ཞེས་པ་རྟེན་ནས་ཡང་དག་པར་འབྱུང་བ་ཞེས་པའོ་ཞེས་གསུངས་སོ། ། འོ་ན་མིང་དེ་སྒྲུབ་པའི་ཚུལ་ཇི་ལྟ་བུ་ཞེ་ན། ཀཱ་ལཱ་པའི་ལུགས་བཞིན་དུ་མཐའ་ཆོད་པར་བརྗོད་ན་ཨི་ཎ་འགྲོ་བ་ལའོ། ། ཞེས་པའི་བྱིངས་ལ་ཉེར་བསྒྱུར་པྲ་ཏི་སྔོན་དུ་བཞག ཎ་ཡི་ཨ་ཡིག་བརྗོད་པའི་དོན་ཡིན་པས་ཕྱིས་ཧ་ལནྟའི་མཚན་མ་བྱས། ཀྲིཏ་རྐང་དྲུག་པར། ཨ་ལཾ་ཁ་ལུ་དག་ལ་དགག་པ་ལ་ཀྟྭ་ཡང་ནའོ་མེད་ལས་སོ། ། བྱེད་པ་པོ་གཅིག་དག་གི་སྔ་མའི་དུས་ལའོ། ། ཞེས་པས་ཀྟྭ་བྱིན།
ཀུན་བཤད་བརྒྱད་པར་གང་རྗེས་སུ་འབྲེལ་པ་མི་སྦྱོར། ཞེས་པས་བྱིངས་སྲོག་མེད་ཕྱིས། ཀྲིཏ་རྐང་དྲུག་པར་བསྡུ་བར་འབྱུང་བ་ལ། ན་ཉ་མིན་པ་ལ་ཀྟྭ་ཡབ་བོ། ། ཞེས་པས་ཀྟྭ་ཡབ་ཏུ་བསྒྱུར། པ་ཡིག་རྗེས་འབྲེལ་ཡིན་པས་ཕྱིས། ཀྲིཏ་རྐང་དང་པོར། བྱིངས་ཀྱི་མཐར་པ་རྗེས་སུ་འབྲེལ་པ་ལ་ཏའོ་ཞེས་པས་བྱིངས་ཀྱི་མཐར་ཏ་ཡིག་ཨ་ག་མ་བྱིན། ཏའི་སྲོག་གི་ཨ་ཡིག་བརྗོད་པའི་དོན་ཡིན་པས་ཕྱིས། རྟགས་ཀྱི་དོན་གྱིས་ཚིག་ལ་རྣམ་དབྱེ་དང་པོའོ། །
ཞེས་པས་རྣམ་དབྱེ་དང་པོའི་གཅིག་ཚིག་སི་བྱིན། མིང་ལེ་བཞི་པར། རྣམ་དབྱེའི་སི་སོགས་རྣམས་ཨ་ཡིག་ལས་གཞན་ལ་འཇིག་གོ ། མི་ཟད་པ་ལས་ཀྱང་ངོ༌། ། ཞེས་པས་སི་འཕྱིས་པ་ཡིན་ཏེ། ཡབ་མི་ཟད་པ་ཡིན་པའི་ཕྱིར་མཚམས་སྦྱོར་དང་པོར། རིམ་པ་ལས་མ་འདས་པར་ཕྲལ་བར་བྱའོ་ཞེས་པས་ཉེར་བསྒྱུར་གྱི་ཏིའི་སྲོག་གི་ཨི་ཕྲལ། ཏ་ལ་ཧ་ལནྟའི་མཚན་མ་བྱ། དེ་དང་བྱིངས་ཀྱི་ཨི་གཉིས་མཚམས་སྦྱོར་བ་ནི། མཚམས་སྦྱོར་གཉིས་པར།
མཚུངས་པར་འདྲ་བའི་ཡིག་གེ་ལ་རིང་པོར་འགྱུར་ཏེ་ཕ་རོལ་འང་དབྱིའོ། ། ཞེས་པས་སྔ་མ་རིང་པོར་བྱ། ཨི་ཕྱི་མ་དབྱི། གསལ་བྱེད་དབྱངས་མེད་པ་ཕ་རོལ་གྱི་ཡི་གེར་དྲང་ངོ་ཞེས་པས། ཏ་སྲོག་མེད་ཨཱི་རིང་པོའི་སྟེངས་དྲངས། པ་དང་ཏ་སྲོག་མེད་པའི་སྟེང་དུ་དྲངས་པས་པྲ་ཏི་ཏྱ་ཞེས་པ་འགྲུབ་བོ། ། འདི་ཉིད་ཀྱི་མཐར་པ་ད་འགྲོ་བ་ལའོ་ཞེས་པའི་བྱིངས་ལ་དའི་ཨ་ཡིག་བརྗོད་པའི་དོན་ཡིན་པས་ཕྱིས། ཉེར་བསྒྱུར་ཨུད་སྔོན་དུ་བཞག དེའི་སྔོན་དུ་ཉེར་བསྒྱུར་སི་བཞག བྱིངས་ཀྱི་མཐར།
ཀྲིཏ་རྐང་ལྔ་པར། པ་ད་རུ་ཛ་པྲི་ཤ་ཨུ་ཙ་རྣམས་ཀྱི་གྷ་ཉའོ། ། སྲི་པྲིའི་བརྟན་པ་དང་ནད་དག་ལའོ། ། དངོས་པོ་ལའོ། ། ཞེས་གསུངས་པས། འདིར་དངོས་པོའི་དོན་ལ་གྷ་ཉའི་རྐྱེན་བྱིན། ཉ་ཡིག་དང་ན་ཡིག་རྗེས་སུ་འབྲེལ་བའི་ཀྲིཏ་ཀྱི་རྐྱེན་རྣམས་ཕ་རོལ་ཏུ་བྱུང་བ་ལ་ཨཱི་ཙའི་བྱ་བར་འགྱུར་བ་ཡིན་ཏེ། ཀྲིཏ་རྐང་དང་པོར་གྲུབ་པ་ན་ཉ་རྗེས་སུ་འབྲེལ་པ་ལ་ཨི་ཙི་བཞིན་དུའོ་ཞེས་གསུངས་པའི་ཕྱིར། དེས་ན་འདིར་ཉ་ཡིག་རྗེས་སུ་འབྲེལ་བའི་ཀྲིཏ་ཀྱི་རྐྱེན་ཡིན་པས། ཨི་ཙ་བཞིན་དུ་བྱ་སྟེ།
ཨི་ཙ་ཨུ་པ་དྷའི་ཨ་ཡིག་རིང་པོར་འགྱུར་བའི་ཕྱིར། ཀུན་བཤད་དྲུག་པར། ཨིན་ཨི་ཙ་ཨ་ཊ་རྣམས་ལ་ཨུ་པ་དྷའི་ཨཱ་རིང་པོ་སྟེ་ནཱ་མིན་རྣམས་ཀྱི་ཡང་འཕེལ་བའོ། ། ཞེས་པས་པ་ཡི་སྲོག་གི་ཨཱ་རིང་པོར་བསྒྱུར། ཨུ་པ་དྷཱ་ཞེས་པ་མིང་ལེ་དང་པོར་མཐའ་ལས་སྔ་མ་ཨུ་པ་དྷའོ། ། ཞེས་གསུངས་པ་ལྟར་ཡིན་ནོ། ། དེ་ལ་རྐྱེན་གྱི་གྷ་ཡིག་དང༌། ཉ་ཡིག་རྟགས་ཀྱི་དོན་ཡིན་པས་ཕྱིས། སྲོག་གི་ཨ་བཞག མཐར་མིང་ལེ་བཞི་པར།
རྟགས་ཀྱི་དོན་གྱི་ཚིག་ལ་རྣམ་དབྱེ་དང་པོའོ། ། ཞེས་པས་རྣམ་དབྱེ་དང་པོའི་གཅིག་ཚིག་སི་བྱིན། སིའི་ཨི་ཡིག་བརྗོད་པའི་དོན་ཡིན་པས་ཕྱིས། གསལ་བྱེད་དབྱངས་མེད་པ་ཕ་རོལ་གྱི་ཡི་གེར་དྲང་ངོ༌། ། ཞེས་པས་མ་སྲོག་མེད་ཨུའི་སྟེང་དུ་དྲངས། ཏ་སྲོག་མེད་པཱ་རི་ཨའི་སྟེང་དུ་རྩེགས། ད་སྲོག་མེད་ཨའི་སྟེང་དུ་དྲང་རེ་ཕ་དང་ས་དག་གི་རྣམ་པར་བཅད་བྱའོ་ཞེས་པས་ས་སྲོག་མེད་རྣམ་བཅད་དུ་བསྒྱུར་བས། ས་མུད་པཱ་ད། ཞེས་པ་འགྲུབ་བོ། ། པྲ་ཏཱི་ཏྱ་ས་མུཏྤཱ་དཿ
ཞེས་པ་སྟེ། དེ་ལྟར་ན་བྱིངས་དང་ཉེར་བསྒྱུར་དང༌། རྣམ་དབྱེ་དང་རྐྱེན་སོགས་ཀྱི་དོན་ཕྱོགས་ཙམ་བརྗོད་ན། བྱིངས་དོན་གང་ལ་འཇུག་པ་དང༌། ཉེར་བསྒྱུར་གྱི་དོན་འདི་ཙམ་ལ་འཇུག་གི་གྲངས་ངེས་བསྟན་པ་དང༌། དགོས་ཆེད་དོན་དམིགས་ཀྱིས་བསལ་བ། རྣམ་དབྱེ་དང་རྐྱེན་རྣམས་ཀྱི་དོན་ཇི་ལྟར་སྟོན་པའི་ཚུལ་ལོ། ། དང་པོ་ནི་ཨི་ཎ་ཞེས་པ་འགྲོ་བ་ཞེས་པའི་བྱིངས་ཙམ་ཡིན་ཀྱང༌། དོན་སྟོན་པར་ནུས་པའི་ཚིག་དུ་གྱུར་པ་ནི་མ་ཡིན་ཏེ། ཚིག་དུ་འགྱུར་བ་ལ།
མཐར་རྐྱེན་དང་རྣམ་དབྱེ་བྱིན། སྔོན་དུ་ཉེར་བསྒྱུར་བཞག་པ་སོགས་བྱས་ནས་སྒྲུབ་དགོས་པས་སོ། ། གཉིས་པ་ནི། པྲ་ཏི་ཞེས་པ། སོ་སོར་དང༌། མཚུངས་པ། ལེན་པ། འཚེ་བ་དང༌། རྩོལ་བ། ཕན་ཚུན་དང༌།
གླང་པོ་དང༌། གནོན་པ་དང༌། ནད་དང༌། འགྲོ་བ་དང༌། འཕྲོ་བ་དང༌། སྒྲིབ་པ་དང་དོན་བཅུ་གཉིས་ལ་འཇུག་ཀྱང༌། འདིར་སོ་སོར་དང༌། མཚུངས་པ་དང༌། ལེན་པ་དང༌། རྩོལ་བ་དང༌།
ཕན་ཚུན་དང་དོན་བཞི་པོ་དེ་དག་གང་རུང་གི་དབང་དུ་བྱས་པ་ཡིན་ནོ། ། སམ་ཞེས་པ། ཡང་དག་པ་དང༌། སྦྱོར་བ་དང༌། རིགས་པ་དང༌། གསོང་པོར་སྨྲ་བ་དང༌། སྐྱེ་བ་དང༌། བདེན་པ་དང༌། བྱེད་པ་དང༌། བཀྲམ་པ་དང༌།
རྒྱན་པ་དང༌། མངོན་དུ་ཕྱོགས་པ་དང༌། དོར་བ། གྲུབ་པ། སྟང་གྲགས་པ་དང༌། འཛིན་པ་དང༌། དོན་བཅུ་བཞི་རྣམས་ལ་འཇུག་ཀྱང༌། འདིར་ཡང་དག་པ་དང༌། སྦྱོར་བ་དང༌། སྐྱེ་བ་དང༌།
བདེན་པ་གཉིས་པོ་དོན་བདུན་གྱི་དབང་དུ་བྱས། ཉེར་བསྒྱུར་ཨུ་ཏ་ཞེས་པ། ཕུལ་དུ་དང༌། ཤེས་པ་དང༌། དམིགས་པ་དང༌། བྱ་བ་དང༌། རྙེད་པ་དང༌། ཁྱབ་པ་དང༌། དགའ་བ་དང༌། གྲོལ་བ་སྟེ་དོན་བརྒྱད་ལ་འཇུག་ཀྱང༌།
འདིར་ཕུལ་དང༌། དམིགས་པ་དང༌། ཤེས་པ་དང༌། རྙེད་པ་དང༌། ཁྱབ་པ་དང༌། དོན་ལྔ་པོའི་དབང་དུ་བྱས་སོ། ། དེས་ན་སྒྲ་སོར་བཞག་ཏུ་བསྒྱུར་ན། སོ་སོར་སྐྱེ་བ་ཕུལ་དུ་འགྲོ་བར་བྱེད་ཅེས་པའམ། ཕན་ཚུན་དུ་འགྲོ་བ་སྐྱེ་ཞིང་རྙེད་པ་དང་ལྡན་པར་འགྲོ་བར་བྱེད། ཅེས་སམ།
སོ་སོར་སྐྱེ་བ་ཡང་དག་པར་མཆོག་ཏུ་སྐྱེད་པར་བྱེད། ཅེས་པའོ། ། དོན་འགྱུར་དུ་བྱས་ན། ལྟོས་ནས་རྟེན་ཏེ་འབྲེལ་ཆགས་པར་འབྱུང་བ་ན་རྟེན་ཅིང་འབྲེལ་པར་འབྱུང་བ་ཞེས་བྱའོ། ། གསུམ་པ་ནི། རྐྱེན་ལ་དུ་མ་ཡོད་པའི་ནང་ནས་ཀྟྭ་བ་ཅེས་པ་ནི། བྱེད་པ་གཅིག་གི་བྱ་བ་གཉིས་སྒྲུབ་པའི་དོན་གྱི་བྱིངས། བྱ་བ་སྔ་མའི་ཡུལ་ལ་སྦྱོར་བའི་བྱིངས་ལ་སྟེར་བའི་མིང་ཡིན་ཏེ། ཀྲིཏ་རྐང་དྲུག་པར། བྱེད་པ་གཅིག་དག་གི་ས་སྔ་མའི་དུས་ལའོ། །
ཞེས་གསུངས། ཀྟྭ་བ་ཡབ་དུ་བསྒྱུར་བའི་རྣམ་འགྱུར་ནི་ན་ཉའི་ཚིག་བསྡུད་མ་ཡིན་པའི་ཀྟྭ་བའི་མཐའ་ཅན་གྱི་བྱིངས་ཚིག་བསྡུད་ཀྱི་བསྡུ་བ་ཅན། ལ་ཡབ་དུ་བསྒྱུར་བ་ཡིན་ཏེ། ཀྲིཏ་རྐང་དང་པོར། བསྡུ་བ་འབྱུང་བ་ལ་ན་ཉ་མ་ཡིན་པ། ལ་ཡབ་བོ་ཞེས་གསུངས། ཡང་བྱིངས་ཀྱི་མཐར་ཏ་ཡིག་ཨ་ག་མ་སྟེར་བ་ནི། དབྱངས་ཐུང་ངུའི་མཐའ་ཅན་གྱི་བྱིངས་གང་ཡིན་པ་དེའི་ཕ་རོལ་ལྟ་བུ། པ་ཡིག་རྗེས་སུ་འབྲེལ་བའི་ཀྲིཏ་ཀྱི་རྐྱེན་རྣམས་བྱུང་བ་ལ་ཡིན་ཏེ། བྱིངས་ཀྱི་མཐར་པ་རྗེས་སུ་འབྲེལ་བ་ལ་ཏའོ་ཞེས་གསུངས་པས་སོ། །
བཞི་པ་ནི། བྱིངས་ནི་ཚིག་གི་ཉེར་ལེན་ལྟ་བུ་ཡིན་ལ། རྐྱེན་དང༌། རྣམ་དབྱེ་དང༌། རྣམ་འགྱུར་ནི་ལྷན་ཅིག་བྱེད་པའི་རྐྱེན་ལྟ་བུ་ཡིན་ནོ། ། ཉེར་བསྒྱུར་ནི་བྱིངས་ཀྱི་སྔོན་དུ་སྟེར་བ་ཡིན་ཏེ། དོན་སྟོན་ཚུལ་ཉེར་བསྒྱུར་ལ་རག་ལས་པའི་ཕྱིར། ཇི་སྐད་དུ། སྐད་ཀྱི་བྱིངས་ནི་སྟོབས་ལྡན་ཡང༌། ། ཉེར་བསྒྱུར་དབང་གིས་འགྱུར་བ་སྟེ། །
གངྒཱའི་ཆུ་ནི་མངར་མོད་ཀྱི། ། རྒྱ་མཚོའི་ཆུ་ཡིས་ཇི་བཞིན་ནོ། ། ཞེས་གསུངས་སོ། ། སྐད་བྱིངས་དོན་གྱི་ཡིད་བཞིན་མཚོར། ། ཉེར་བསྒྱུར་ལི་ཁྲིའི་ཐིག་ཕྲེང་ཅན། ། སྒྲ་སྒྲུབ་ངང་པའི་བུ་མོ་ཡིས། ། རོལ་ཅིང་སྒེག་པ་ཨེ་མ་མཚར།། །། གཉིས་པ་དགོས་སོགས་དེ་ལྡན་གྱི་བསྟན་བཅོས་བཤད་པ་ལ། བརྗོད་བྱ་རྒྱས་པར་བཤད་པ་དང༌། སྟོན་པ་ལ་བཀའ་དྲིན་རྗེས་སུ་དྲན་པའི་ཕྱག་བྱས་པའི་སྒོ་ནས་མདོ་དང་བསྟན་བཅོས་ཀྱི་དགོས་པ་ཙམ་ངོས་གཟུང་བའོ། །
དང་པོ་ལ། རྟེན་འབྲེལ་མཐའ་བྲལ་དུ་བསྟན་པ་དང༌། དེ་ལྟར་རྟོགས་ན་ལྟ་ངན་བཟློག་པའི་ཚུལ་ལོ། ། དང་པོ་ལ། དངོས་དང༌། དེ་ལྟར་བསྟན་དགོས་པའི་རྒྱུ་མཚན་ནོ། ། དང་པོ་ལ། དངོས་དང༌། རྩོད་པ་སྤོང་བའོ། ། དང་པོ་ལ།
མདོར་བསྟན་རྒྱས་པར་བཤད་པའོ། ། དང་པོ་ལ། ཆོས་བདག་དགག་པ་མདོར་བསྟན། གང་ཟག་གི་བདག་དགག་པ་མདོར་བསྟན་པའོ། ། དང་པོ་ལ། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། ། དང་པོ་ལ། སྐྱེ་མེད་ཀྱི་དམ་བཅའ་བཞག སྐྱེ་བ་འགོག་བྱེད་ཀྱི་རིགས་པ་རྒྱས་པར་བཤད་པའོ། །
དང་པོ་ནི། བདག་ཉིད་ཆེན་པོ་ལེགས་ལྡན་འབྱེད་ལྟར་ན། དངོས་པོ་གང་དག་ཆོས་ཅན། གང་ན་ཡང་རང་བཞིན་གྱིས། སྐྱེ་བ་ནམ་ཡང་ཡོད་པ་མིན་ཏེ། དོན་དམ་པར་བདག་ལས་ཀྱང་སྐྱེ་བ་མ་ཡིན། གཞན་ལས་ཀྱང་མ་ཡིན། གཉིས་ཀ་ལས་ཀྱང་མ་ཡིན། རྒྱུ་མེད་པར་ཡང་སྐྱེ་བ་མ་ཡིན་པའི་ཕྱིར། འདིའི་ཕྱོགས་ཆོས་ཀྱང་རང་རྒྱུད་ཀྱིས་སྒྲུབ་པར་བྱེད་དོ། །
ཟླ་བའི་ཞབས་ཀྱི་ལུགས་ལྟར་ན། ཚིག་གསལ་ལས། ད་ནི་སློབ་དཔོན་རྟེན་ཅིང་འབྲེལ་པར་འབྱུང་བ་འགག་པ་མེད་པ་ལ་སོགས་པས་ཁྱད་པར་དུ་འཕགས་པར་འགྱུར་བ་བསྟན་པར་བཞེད་ནས། སྐྱེ་བ་བཀག་པས་འགག་པ་ལ་སོགས་པ་དགག་སླ་བར་དགོངས་ཤིང༌། ཐོག་མར་སྐྱེ་བ་དགག་པ་རྩོམ་པར་མཛད་དོ། ། ཞེས་མཚམས་སྦྱར་ནས། ཕྱི་ནང་གི་དངོས་པོ་གང་དག་ཆོས་ཅན། ཡུལ་དུས་གྲུབ་པའི་མཐའ་གང་ན་ཡང་བདག་ལས་སྐྱེ་བ་ནམ་ཡང་ཡོད་པ་མ་ཡིན་ཏེ། གལ་ཏེ་བདག་ལས་སྐྱེ་ན་སྐྱེ་བ་དོན་མེད་པ་དང་ཐུགས་པ་མེད་པར་ཐལ་བའི་ཕྱིར་རོ། ། དེ་ཆོས་ཅན།
གང་ན་ཡང་གཞན་ལས་སྐྱེ་བ་ནམ་ཡང་ཡོད་པ་མ་ཡིན་ཏེ། ཐམས་ཅད་ལས་ཀྱང་ཐམས་ཅད་སྐྱེ་བར་ཐལ་བའི་ཕྱིར་རོ། ། དེ་ཆོས་ཅན། གང་ན་ཡང་གཉིས་ལས་སྐྱེ་བ་ནམ་ཡང་ཡོད་པ་མ་ཡིན་ཏེ། གཉིས་ཀའི་ཉེས་པར་ཐལ་བའི་ཕྱིར། ཆོས་ཅན། རྒྱུ་མེད་པར་སྐྱེ་བ་ནམ་ཡང་ཡོད་པ་མ་ཡིན་ཏེ། རྟག་ཏུ་སྐྱེ་བའམ་ལན་གཅིག་ཀྱང་མི་སྐྱེ་བར་ཐལ་བའི་ཕྱིར་རོ། ། འདིའི་ཕྱེད་སྔ་ཕྱི་གཉིས་སྒྲུབ་བྱ་སྒྲུབ་བྱེད་དུ་སྦྱོར་བ་ནི་ཟླ་བའི་ཞབས་ཀྱི་དགོངས་པར་མི་རུང་སྟེ། ཚིག་གསལ་ལས།
དེའི་ཕྱིར་བདག་ལས་དངོས་པོ་གང་དག་གང་ན་ཡང་སྐྱེ་བ་ནམ་ཡོད་པ་མ་ཡིན་ནོ་ཞེས་དེ་ལྟར་སྦྱར་བར་བྱའོ། ། དེ་བཞིན་དུ་དམ་བཅའ་གསུམ་པོ་ལ་ཡང་སྦྱར་བར་བྱའོ། ། ཞེས་གསུངས་པ་དང༌། འཇུག་འགྲེལ་ལས། མཐའི་ཡོད་མ་ཡིན་ཞེས་པ་ཡོད་པའི་སྒྲུབ་བྱེད་རང་ལས་སྐྱེ་བ་དང་འབྲེལ་གྱི་ཡོད་པ་དང་ནི་མ་ཡིན་ཏེ། དགག་པ་དོན་གྱིས་འགྲུབ་པའི་ཕྱིར་རོ། ། ཞེས་གསུངས་པ་དང༌། ཚིག་གསལ་ལས་གཞུང་འདིས་སྐྱེ་མེད་ཀྱི་དམ་བཅའ་ཙམ་བཞག་པར་བཤད་པས། རྩ་བར་དམ་བཅའ་བཞག་ཅིང་འགྲེལ་པ་བྱེད་པས་ལོག་ཕྱོགས་ལ་གནོད་བྱེད་འཕངས་པར་བཞེད་དོ། ། དེའི་ཕྱིར།
གང་དག འཇུག་པར། དེ་ཉིད་དུ་ན་བདག་དང་གཞན་དང་གཉིས་ཀ་ལས་སྐྱེ་དང༌། ། རྒྱུ་ལ་མ་ལྟོས་ཡོད་མིན་པས་ན་དངོས་རྣམས་རང་བཞིན་བྲལ། ། ཞེས་པ་ཁུངས་སུ་བྱས་ནས། གཞུང་འདིས་ཀྱང་རྟགས་དང་རྟགས་ཅན་སྦྱར་ནས་འཆད་པ་ནི་ཟླ་བའི་ཞབས་ཀྱིས་གང་བཀག་པ་དེ་ཉིད་ཁས་ལེན་པར་མངོན་ནོ། ། དེའི་རྒྱུ་མཚན་ཡང༌། ཟླ་བ་ནི། རང་བཞིན་སྐྱེ་མེད་སྒྲུབ་བྱའི་ཆོས་སུ་བྱེད་པའི་ཚེ། ཆོས་ཅན་ཀུན་རྫོབ་པ་རང་ལུགས་ལ་ཁས་མི་ལེན་པའི་ཕྱིར་ཏེ།
ཇི་སྐད་དུ། ཚིག་གསལ་ལས། འདིར་སྐྱེ་བ་བཀག་པ་བསྒྲུབ་བྱའི་ཆོས་སུ་འདོད་པ་དེའི་ཚེ་དེའི་རྟེན་ཆོས་ཅན་ཕྱིན་ཅི་ལོག་ཙམ་གྱིས་བདག་གི་དངོས་པོ་རྙེད་པ་ནི། ཉམས་པར་གྱུར་པར་འདིས་རང་ཉིད་ཀྱིས་ཁས་བླངས་པ་ཉིད་དོ། ། ཞེས་ལེགས་ལྡན་འབྱེད་ལ་རང་གི་བཞེད་པ་ལྟར་ནན་གྱིས་ཕུལ་བ་དང༌། ཕྱིན་ཅི་མ་ལོག་པའི་གནས་སྐབས་ན་ཕྱིན་ཅི་ལོག་ཡོད་པ་མ་ཡིན་པའི་ཕྱིར། གང་ཞིག་ཆོས་ཅན་དུ་འགྱུར་བ་མ་རིག་ཀུན་རྫོབ་པ་ག་ལ་ཡོད། ཅེས་གསུངས་སོ། ། འོ་ན་ཟླ་བས་རྡོ་རྗེ་གཟེགས་མའི་གཏན་ཚིགས་མི་བཞེད་དམ་ཅེ་ན། རྡོ་རྗེ་གཟེགས་མ་དང༌།
གཅིག་དང་དུ་བྲལ་སོགས་ཀྱི་རྩ་བའི་སྦྱོར་བ་ལ། སློབ་དཔོན་སངས་རྒྱས་རྐྱོང་དང༌། ཟླ་བའི་ཞབས་ཐུགས་རྩིས་སུ་མི་མཛད་ལ། དེའི་རྒྱུ་མཚན་ཡང༌། མཐའ་བཞིའི་སྐྱེ་བ་སོགས་ཁེགས་པ་ན། རང་བཞིན་སྐྱེ་མེད་ཀྱི་དོན་བློ་ངོར་གྲུབ་ཟིན་པ་ལ་དགོངས་པ་ཡིན་ཏེ། འཇུག་འགྲེལ་དུ་མཐའ་བཞིའི་སྐྱེ་བ་ཡོད་པ་མ་ཡིན་པ་དང༌། རང་བཞིན་སྐྱེ་མེད་རྟགས་དང་རྟགས་ཅན་དུ་མི་སྦྱོར་བའི་ཤེས་བྱེད་དུ། དགག་པ་དོན་གྱིས་གྲུབ་པའི་ཕྱིར། ཞེས་གསུངས།
ཅི་སྟེ་ཐ་སྙད་འབའ་ཞིག་སྒྲུབ་ཀྱི་གཏན་ཚིགས་སུ་མི་བཞེད་དམ་ཅེ་ན། དེ་ལྟར་བཞེད་དུ་ཆུག་ཀྱང༌། གཞན་གྲགས་སུ་བཞེད་དགོས་ཏེ། རང་བཞིན་མེད་པ་སྒྲུབ་ཆོས་སུ་བྱས་པའི་ཚེ། ཆོས་ཅན་ཀུན་རྫོབ་པ་རང་ལུགས་སུ་ཁས་མི་ལེན་པའི་ཕྱིར། འོ་ན་དེ་འདྲའི་ཐ་སྙད་འབའ་ཞིག་སྒྲུབ་ཀྱི་གཞན་གྲགས་ཀྱི་གཏན་ཚིགས་གཅིག་གཞུང་འདིས་བསྟན་པར་ཟླ་བའི་ཞབས་ཀྱིས་བཞེད་པར་བཤད་ན་ཉེས་པ་ཅི་ཡོད་ཅེ་ན། དེ་ཡང་མ་ཡིན་ཏེ། གཞུང་འདིས་རང་བཞིན་སྐྱེ་མེད་ཀྱི་ཐ་སྙད་འབའ་ཞིག་པ་དམ་འཆའ་བར་བྱེད་པ་སྐབས་ཀྱི་དོན་མ་ཡིན་པའི་ཕྱིར་དང༌། གཞུང་འདིས་སྐྱེ་མེད་ཀྱི་དམ་བཅའ་འཇོག་པ་ཡིན་པར་ཡང་ཟླ་བས་བཞེད་པའི་ཕྱིར་རོ། ། དེ་ལྟར་ན་གང་དག་མཐའ་བཞིའི་སྐྱེ་བ་བཀག་ཙམ་དེ་ཀུན་རྫོབ་ཀྱི་བདེན་པར་འདོད་པ་ཡང་ཁེགས་པ་ཡིན་ཏེ།
གཞུང་འདིས་དམ་བཅའི་ཞེན་དོན་ཡིན་ན་དོན་དམ་བདེན་པ་ཡིན་དགོས་པའི་ཕྱིར་དང༌། དྲང་ངེས་ཀྱི་འཇོག་ཚུལ་ཁྱེད་རང་གི་འདོད་པ་དང་ཡང་འགལ་བའི་ཕྱིར་རོ། ། གཉིས་པ་སྐྱེ་བ་འགོག་བྱེད་ཀྱི་རིགས་པ་བཤད་པ་ལ། དངོས་དང༌། དེའི་ཉེས་སྤོང་གི་ལན་དགག་པའོ། ། དང་པོ་ལ། རྐྱེན་དོན་གཞན་ལས་སྐྱེ་བ་དགག འབྲས་བུ་རྐྱེན་གྱི་རང་བཞིན་ཡིན་པ་དགག་པའོ། ། དང་པོ་ལ། ཕྱོགས་སྔ་མ་བརྗོད།
དེ་སུན་ཕྱུང་པའོ། ། དང་པོ་ལ་རང་སྡེ་དངོས་པོར་སྨྲ་བ་ན་རེ། སྐྱེ་བ་གཞན་གསུམ་དགག་པ་ནི་རིགས་ན། གཞན་ལས་སྐྱེ་བ་ནི་ཡོད་དེ། དངོས་པོ་རྣམས་རྐྱེན་དོན་གཞན་བཞི་པོ་གང་རུང་ལ་སྐྱེ་དགོས་པའི་ཕྱིར། རང་གི་འབྲས་བུ་ལས་དོན་གཞན་པའི་རྐྱེན་ཆོས་ཅན། རྣམ་པ་བཞི་ཡོད་དེ། རྒྱུའི་རྐྱེན་དང་ནི་དམིགས་པའི་རྐྱེན་དང༌། དེ་མ་ཐག་པའི་རྐྱེན་དང༌། བདག་པོ་ཡང་ནི་དེ་བཞིན་ཏེ་དེ་བཞིན་དུ་རྐྱེན་དབང་ཕྱུག་རྟག་པ་ལ་སོགས་པའི་རྐྱེན་ལྔ་པ་ནི་ཡོད་པ་མ་ཡིན་ནོ། །
ཞེས་ཟེར་རོ། ། དེ་དགག་པ་ལ། རྐྱེན་དོན་གཞན་ལས་སྐྱེ་བ་རིགས་པས་གྲུབ་པ་དགག རྐྱེན་དོན་གཞན་ཉིད་མངོན་སུམ་གྱིས་གྲུབ་པ་དགག་པའོ། ། དང་པོ་ལ། སྤྱིར་དགག རྐྱེན་བཞི་སོ་སོར་དགག དང་པོ་ལ། དངོས་དང༌། རྐྱེན་དོན་གཞན་གྱི་དོན་ལྡོག་དགག་པའོ། །
དང་པོ་ལ། རྐྱེན་དོན་གཞན་ལས་སྐྱེ་བ་དགག བྱ་བ་དོན་གཞན་ལས་སྐྱེ་བ་དགག དང་པོ་ནི། རྒྱུ་འབྲས་རྫས་གཞན་པའི་དངོས་པོ་ཡོད་པ་མ་ཡིན་ནོ་སྟེ། ས་བོན་གྱི་དུས་སུ་མྱུ་གུ་བདག་གི་དངོས་པོ་ཡོད་པ་མིན་ན་སྟེ་ཡོད་པ་མ་ཡིན་པའི་ཕྱིར། དེ་སྒྲུབ་པ་ནི། མྱུ་གུ་ལ་སོགས་པའི་དངོས་པོ་རྣམས་ཀྱི་རང་བཞིན་ནི་ཆོས་ཅན། རྐྱེན་ལ་སོགས་པ་ངོ་བོ་མ་འགྱུར་བའི་གནས་སྐབས་ལ་ཡོད་པ་མ་ཡིན་ཏེ། ཡོད་ན་དམིགས་སུ་རུང་བ་ལས་མ་དམིགས་པའི་ཕྱིར་དང༌།
སྐྱེ་བ་དོན་མེད་པར་ཐལ་བའི་ཕྱིར། དཔེར་ན་བྱམས་པ་དང་ཉེར་སྦས་གཉིས་དུས་མཉམ་པར་ཡོད་པའི་རྒྱུ་མཚན་གྱིས་གཞན་ཡིན་པར་དངོས་པོར་སྨྲ་བ་རང་གིས་ཁས་བླངས་པ་བཞིན་ནོ། ། གཉིས་པ་ནི། ཁོ་ན་རེ་དེ་ལྟ་ན་ཡང་གཞན་སྐྱེ་མི་འཐད་པའི་སྐྱོན་མེད་དེ། མིག་དང་གཟུགས་ལ་སོགས་པའི་རྐྱེན་གྱིས་རྣམ་ཤེས་དོན་གཞན་དངོས་སུ་མི་སྐྱེད་ཀྱང༌། དེས་བྱ་བ་དོན་གཞན་གཅིག་སྐྱེད་ལ། དེས་རྣམ་ཤེས་དངོས་སུ་སྐྱེད་པའི་ཕྱིར་རྐྱེན་དུ་འཇོག་པ་ཡིན་ནོ་ཞེ་ན། ལེགས་ལྡན་ལྟར་ན། བྱ་བ་ལྡན་ཡོད་འོན་ཏེ་ན་ཞེས་པ་ཡར་བླངས་ནས། བྱ་བ་རྐྱེན་དང་ལྡན་པའམ་འོན་ཏེ་མི་ལྡན་པས་བསྐྱེད་ཅེས་བརྟགས་ནས།
དང་པོ་ལྟར་ན། རིགས་ངོར་བྱ་བ་རྐྱེན་དང་ལྡན་པ་མེད་དེ། བྱ་བ་ཉིད་རིགས་པས་ཁེགས་པའི་ཕྱིར་ཏེ། རྣམ་ཤེས་སྐྱེས་པ་ལ་ཡང་བྱ་བ་མེད། མ་སྐྱེས་པ་ལའང་བྱ་བ་མེད། སྐྱེ་བཞིན་པ་ལའང་བྱ་བ་མེད་པའི་ཕྱིར། དང་པོ་ནི། སྐྱེས་པར་གྱུར་པ་སླར་ཡང་སྐྱེ་བར་རིགས་པའང་མ་ཡིན་ཉིད། ཅེས་པའི་རིགས་པས་ཁེགས་པའི་ཕྱིར་དང༌། གཉིས་པ་ནི།
སྐྱེ་བ་འདི་ནི་བྱེད་པོ་མེད་པར་རིགས་པའི་ངོ་བོའང་མིན། ། ཞེས་པའི་རིགས་པས་ཁེགས་པའི་ཕྱིར། གསུམ་པ་ནི། སྐྱེས་མ་སྐྱེས་གཉིས་ལས་མ་གཏོགས་པའི་སྐྱེ་བཞིན་པ་མེད་པའི་རིགས་པས་ཁེགས་པའི་ཕྱིར། ཇི་སྐད་དུ། བཞི་བརྒྱ་པ་ལས། སྐྱེ་བཞིན་པ་ནི་ཕྱེད་སྐྱེས་ཕྱིར། ། སྐྱེ་བཞིན་པ་ནི་སྐྱེ་བ་མིན། ། ཡང་ན་ཐམས་ཅད་སྐྱེ་བཞིན་པ། ། ཉིད་ནི་ཡིན་པར་ཐལ་བར་འགྱུར། །
ཞེས་པ་ལྟར་རོ། ། གཉིས་པ་ལྟར་ན། རྐྱེན་དང་མི་ལྡན་པའི་བྱ་བ་ནི་མེད་དེ། གལ་ཏེ་ན་བྱ་བ་རྒྱུ་མེད་དུ་འགྱུར་བས་སོ། ། འོ་ན་བྱ་བ་དང་མི་ལྡན་པའི་རྐྱེན་འབྲས་བུའི་རྒྱུར་ཁས་ལེན་པར་འགྱུར་ཏེ། རྐྱེན་གཅིག་ནི་ཁས་ལེན་དགོས་ལ་བྱ་བ་མེད་པའི་ཕྱིར་ཞེ་ན། བྱ་བ་དང་མི་ལྡན་ན་རྐྱེན་མ་ཡིན་དགོས་ཏེ། ཀུན་རྫོབ་དུ་བྱ་བ་དང་ལྡན་པ་ཁོ་ན་ལ་རྐྱེན་དུ་ཐ་སྙད་འདོགས་པའི་ཕྱིར། ཟླ་བའི་ཞབས་ལྟར་ན། རྐང་པ་སྔ་མ་གཉིས་ཀྱི་བྱ་བ་རྐྱེན་དང་ལྡན་མི་ལྡན་ལ་བརྟགས་ནས་དགག་པ་མཛད་ཅིང༌།
རྐང་པ་ཕྱི་མ་གཉིས་ཀྱིས་རྐྱེན་བྱ་བ་དང་ལྡན་མི་ལྡན་ལ་བརྟགས་ནས་དགག་པ་མཛད་པ་ཡིན་ལ། འོན་སྟེ་ཞེས་པ་མ་ཡིན་ནོ་ཞེས་སྐབས་དང་སྦྱར་རོ། ། གཞན་གྱིས་ནི་ཚིག་གསལ་གྱི་དགོངས་པ་མ་ལོན་པས་རྐང་པ་བཞི་པའི་འཆད་ཚུལ་བཟློས་པ་ཁོ་ནར་འཆད་དོ། ། རིན་པོ་ཆེའི་ཞལ་སྔ་ནས། འདིར་རྐྱེན་གྱིས་འབྲས་བུ་དངོས་སུ་མི་སྐྱེད་པར་འདོད་པ་རང་སྡེ་ལ་མེད་པས་བརྡ་སྤྲོད་པའོ། ། ཞེས་གསུངས་མོད། ཚིག་གསལ་དུ་འདིའི་ཕྱོགས་སྔ་དགོད་པ་ན་རང་གི་སྡེ་པ་དག་ན་རེ་ཞེས་བཤད་པའི་ཕྱིར་དང༌། ཕྱེད་སྔ་མའི་ཕྱོགས་སྔ་སྨྲ་བ་པོ་བརྡ་སྤྲོད་པ་ཡིན་ན་ཕྱེད་ཕྱི་མའི་ཡང་དེ་ཡིན་དགོས་ལ་དེ་ལྟ་ན། བྱ་བ་མི་ལྡན་རྐྱེན་མ་ཡིན་གྱི་མཚམས་སྦྱར་དུ། གལ་ཏེ་དེ་ལྟར་བྱ་བ་མེད་ན་འོ་ན་ནི་རྐྱེན་དག་དངོས་པོ་རྣམས་ཀྱི་སྐྱེད་པར་བྱེད་པར་འགྱུར་རོ། །
ཞེས་པའི་ཕྱོགས་སྔར་བཀོད་པས། རྐྱེན་འབྲས་བུའི་སྐྱེད་བྱེད་དུ་འདོད་པར་ཡང་བཤད་པའི་ཕྱིར། རང་སྡེའི་རྩ་བའི་འདོད་པ་མིན་ཀྱང་དོགས་པའི་མཐའ་འགོག་པའི་ཡན་ལག་ཏུ་དེ་ལྟར་བཤད་པ་མི་འགལ་ལོ་སྙམ་མོ། ། གཉིས་པ་རྐྱེན་གྱི་དོན་ལྡོག་དགག་པ་ལ། ཕྱོགས་སྔ་མ་དགོད། ཕྱོགས་ཕྱི་མ་བརྗོད་པའོ། ། དང་པོ་ནི། བྱ་བ་རྐྱེན་དང་ལྡན་མི་ལྡན་སོགས་དཔྱད་པ་ཞིབ་མོ་བོར་ནས། མིག་ལ་སོགས་པ་འདི་དག་ལ་བརྟེན་ནས་རྣམ་པར་ཤེས་པ་སྐྱེ་བས་ན། དེའི་ཕྱིར་འདི་དག་རྐྱེན་ཞེས་གྲག་གོ །
གཉིས་པ་ལ། འགལ་བ་བརྗོད་པའི་ཐལ་འགྱུར་དང༌། རྣམ་པར་བརྟགས་ནས་གཞན་གྲགས་ཀྱི་གཏན་ཚིགས་དགོད་པའོ། ། དང་པོ་ནི། མིག་ལ་སོགས་པ་འདི་དག་ཆོས་ཅན། ཇི་སྲིད་འབྲས་བུ་མི་སྐྱེ་བ་དེ་སྲིད་དུ་རྐྱེན་མིན་ཇི་ལྟར་མིན་ཏེ། འབྲས་བུ་སྐྱེ་བ་ལ་ལྟོས་ནས་རྐྱེན་གྱི་ཐ་སྙད་འདོགས་པའི་ཕྱིར། འདོད་ན་རྐྱེན་མིན་ལས་སྐྱེ་བར་མི་རིགས་ཏེ། བྱེ་མ་ལས་ཏིལ་མར་བཞིན་ནོ། ། གཉིས་པ་ནི།
རྣམ་པར་ཤེས་པ་སོགས་འབྲས་བུ་མེད་དམ་ཡོད་པའི་དོན་ཡང་རྐྱེན་ནི་རུང་བ་མ་ཡིན་ཏེ། ཅིའི་ཕྱིར་ན། མེད་ན་རྐྱེན་དུ་རུང་བ་མ་ཡིན་ཏེ། རི་བོང་གི་རྭ་བཞིན་ནོ། ། ཡོད་ན་རྐྱེན་གྱིས་ཅི་ཞིག་བྱ་སྟེ། སྐྱེས་ཟིན་པའི་མྱུ་གུ་བཞིན་ནོ། ། དཔེ་འདི་རྣམས་ནི་གཞན་གྲགས་སོ། ། གཉིས་པ་རྐྱེན་བཞི་སོ་སོར་དགག་པ་ལ་བཞིན་ལས། རྒྱུ་རྐྱེན་དགག་པ་ནི། རང་སྡེ་ན་རེ།
རྒྱུའི་རྐྱེན་ཡོད་དེ། སྒྲུབ་པར་བྱེད་པ་ནི། རྒྱུའོ་ཞེས་རྒྱུ་རྐྱེན་གྱི་མཚན་ཉིད་གསུངས་པའི་ཕྱིར་ཞེ་ན། དེ་ཡང་འཇིག་རྟེན་གྱིས་གྲགས་ངོར་ཡིན་གྱི་རིགས་པས་གྲུབ་པ་དེ་ལྟ་ཡིན་ན་མི་རིགས་ཏེ། གང་གི་ཚེ་འབྲས་བུའི་ཆོས་ནི་ཡོད་པ་དང༌། མེད་པ་དང༌། ཡོད་མེད་གཉིས་ཀ་མི་འགྲུབ་པ་དེའི་ཚེ། ཇི་ལྟར་སྒྲུབ་བྱེད་རྒྱུ་ཞེས་བྱ་སྟེ་མི་རིགས་པའི་ཕྱིར་རོ། ། སྐབས་འདི་དག་ཏུ་རིན་པོ་ཆེ་པའི་ཞལ་སྔ་ནས། ཡོད་པ་མི་སྐྱེ་ཞེས་པ་གང་དུ་བྱུང་ཡང་རང་གི་ངོ་བོ་ཡོད་ན་གྲུབ་ཟིན་སླར་སྐྱེ་དགོས་ཞེས་འཆད་པ་ཡིན་གྱི་ཡོད་ཙམ་ལ་བྱས་ན་རང་ལའང་མཚུངས་པ་དང༌།
གྲུབ་ཟིན་སྐྱེ་བ་ནི་རང་ལུགས་ལའང་ཁས་ལེན་པའི་ཕྱིར་ཞེས་གསུངས་མོད། དེ་ལྟ་ན། མེད་ན་གང་གི་རྐྱེན་དུ་འགྱུར། ། ཞེས་པའང༌། རང་བཞིན་གྱིས་མེད་ན་ཞེས་འཆད་དགོས་ལ། དེ་ལྟ་ན་རང་ལ་ཇི་ལྟར་མི་མཚུངས། ཁོ་བོ་ཅག་ནི་འདི་སྐད་འདོན་ཏོ། ། རྒྱུ་འབྲས་རང་བཞིན་གྱིས་གྲུབ་པར་འདོད་པ་ལ། འབྲས་བུ་ཡོད་པ་སྐྱེ་བའམ་མེད་པ་སྐྱེ་ཞེས་པའི་བརྟག་པར་འཇུག་དགོས་པ་ཡིན་ཏེ། རང་བཞིན་གྱིས་གྲུབ་ན།
རིགས་པས་དཔྱད་བཟོད་དགོས་པའི་ཕྱིར། རང་ལུགས་ལ་དེ་འདྲའི་བརྟག་པ་མི་འཇུག་སྟེ། དེ་ལྟར་བརྟགས་པའི་ཚེ་མྱུ་གུ་མི་སྐྱེ་བར་ཁས་ལེན་དགོས་པའི་ཕྱིར། འོ་ན་དངོས་འགལ་དུ་མི་འགྲོ་བའམ་ཞེ་ན། དེ་སྐད་འདོན་པ་དེ་ལ་ནི་དབུ་མའི་ལྟ་བ་ལ་ཕྱོགས་ཙམ་གྱི་གོ་བ་མ་སྐྱེས་སོ་ཞེས་གསལ་བར་སྟོན་པ་ཡིན་ཏེ། དེ་ལྟ་ན་ཐ་སྙད་ཀྱི་བདེན་པ་རིགས་པས་དཔྱད་བཟོད་དུ་ཐལ་བའི་ཕྱིར་དང༌། ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་དང༌། ། ཇི་ལྟར་ཁྱོད་ཀྱི་གཞན་དབང་དངོས་འདོད་ལྟར། ། ཞེས་སོགས་གོམས་པས་འདོད་པ་ཙམ་དུ་ཟད་པའི་ཕྱིར་དང༌།
རིགས་པས་དཔྱད་པ་མ་བཅུག་པར་གང་ཁས་བླངས་པ་དེ་ཉིད་རིགས་པས་དཔྱད་པ་བཅུག་ནས་ཀྱང་ཁས་མ་བླངས་ན་དངོས་འགལ་དུ་འགྲོའོ་སྙམ་པ་ནི་ཟབ་མོའི་དོན་ལས་དཔག་ཚད་ཁྲི་དྲུག་སྟོང་གི་ཕ་རོལ་དུ་སོན་ཀྱང༌། ཟབ་མོའི་དོན་སུ་ཞིག་གིས་ཁོང་དུ་མ་ཆུད་པ་ཞིག་ཁོ་བོས་ཤེས་སོ་ཞེས་མངོན་པའི་ང་རྒྱལ་གྱིས་མངོན་པར་མཐོ་བའི་རྟོག་གེ་པ་ཁོ་ནར་སྣང་སྟེ། བདེན་གཉིས་འགལ་བར་འཛིན་པའི་ལོག་རྟོག་ཅེས་པ་འདི་ལས་གཞན་ན་བཙལ་དུ་མེད་པའི་ཕྱིར་རོ། ། དེ་འདྲའི་དངོས་འགལ་དུ་རློམ་པ་དེ་ལ་ནི་བདེན་གཉིས་རྣམ་འབྱེད་ཀྱིས་ལན་འདེབས་དགོས་ཏེ། སྔ་མ་ནི་མ་བརྟགས་གཅིག་པུར་ཉམས་དགའ་བའི་དབང་དུ་བྱས་ལ། ཕྱི་མ་ནི་དབུ་མའི་རིགས་པས་རྣམ་པར་དཔྱད་པའི་དབང་དུ་བྱས་པའི་ཕྱིར་ཞེས་ལན་འདེབས་དགོས་སོ། ། དེ་འདྲ་དེ་དོན་དམ་དཔྱོད་བྱེད་ཀྱི་རིགས་པ་ཡིན་པར་སྨྲ་ན། སློབ་དཔོན་ཐུགས་རྗེའི་བདག་ཉིད་ཆེན་པོ་ཡབ་སྲས་ཀྱི་གཞུང་ལས། དེ་ལྟར་དཔྱོད་བྱེད་ཀྱི་རིགས་པ་ཚིག་ཟིན་ལ་བསྟན་པ་མེད་པར་འགྱུར་རོ། ། གཉིས་པ་དམིགས་རྐྱེན་དགག་པ་ལ།
ཕྱོགས་སྔ་མ་ནི། དམིགས་རྐྱེན་ཡོད་དེ། ཆོས་མངོན་པ་ལས། དམིགས་པ་དང་བཅས་པའི་ཆོས་གང་དག་ཅེ་ན། སེམས་དང་སེམས་ལས་བྱུང་བའི་ཆོས་ཐམས་ཅད་དོ། ། ཞེས་གསུངས་པས་སོ་ཞེ་ན། དམིགས་པར་བྱེད་པའི་ཤེས་པ་ཡོད་པ་ལ་དམིགས་རྐྱེན་དགོས་སམ། ཅི་སྟེ་མེད་པ་ལ་དགོས། དང་པོ་ལྟར་ན། དམིགས་རྐྱེན་གྱི་སྔར་ཡོད་པའི་ཆོས་འདི་ལ།
དམིགས་རྐྱེན་ཡོད་པར་འདོད་པ་དང༌། དམིགས་རྐྱེན་མེད་པ་ཁོ་ན་ཉེ་བར་བསྟན་ཅིང་ཁས་བླངས་པས་ཏེ། རྐྱེན་གྱིས་སྔར་ནས་ཡོད་པར་ཁས་བླངས་པའི་ཕྱིར། གཉིས་པ་ལྟར་ན། ཅི་སྟེ་དམིགས་པར་བྱེད་པའི་ཆོས་ནི་མེད་ན། དམིགས་པའི་རྐྱེན་ཡོད་པར་ག་ལ་འགྱུར་ཏེ། མོ་གཤམ་བུའི་དམིགས་རྐྱེན་རྟོག་པ་བཞིན་ནོ། ། གསུམ་པ་དེ་མ་ཐག་རྐྱེན་དགག་པ་ནི། རང་སྡེ་དངོས་སྨྲ་བ་ན་རེ། ས་བོན་ལ་སོགས་པའི་རྒྱུ་འགགས་མ་ཐག་པ་དེ་མྱུ་གུ་ལ་སོགས་པའི་དེ་མ་ཐག་རྐྱེན་ཡིན་པ་ཆོས་མངོན་པ་ལས་བཤད་པས་གཞན་སྐྱེ་ཁས་ལེན་དགོས་སོ་ཞེ་ན།
ཤེས་བྱ་ཆོས་ཅན། ས་བོན་འགགས་མ་ཐག་པ་དེ་མྱུ་གུའི་དེ་མ་ཐག་རྐྱེན་དུ་མི་རིགས་པར་ཐལ། མྱུ་གུ་ལ་སོགས་པ་འབྲས་བུའི་ཆོས་རྣམས་སྐྱེས་པ་མ་ཡིན་ན་ས་བོན་ལ་སོགས་པའི་རྒྱུ་རྣམས་འགག་པ་འཐད་པར་མི་འགྱུར་ལ་མྱུ་གུའི་སྔར་ས་བོན་འགགས་ནས་མེད་ན་མྱུ་གུ་སྐྱེ་བའི་རྐྱེན་ཡང་གང་ཞིག་ཡིན་ཏེ་མེད་དགོས་པའི་ཕྱིར། དེའི་ཕྱིར་རྟགས་སྔ་མ་ནི་རྒྱུ་འགགས་པ་དང་འབྲས་བུ་སྐྱེས་པ་དུས་མཉམ་པར་ཕྱོགས་སྔ་མས་ཁས་བླངས་པ་ཡིན་ནོ། ། ཡང་ན། འགགས་ནས་རྐྱེན་ཡང་གང་ཞིག་ཡིན་ཏེ་བྱ་རོག་ཤི་ཟིན་པས་སྐད་མི་འབྱིན་པ་བཞིན་ནོ། ། གཞུང་འདིས་ཞིག་པ་དངོས་པོར་འདོད་པ་ཡང་བཀག་པ་ཡིན་ནོ། ། འདིར་རིན་པོ་ཆེའི་ཞལ་སྔ་ནས། དབུ་མ་པ་རང་ལུགས་ལ། ས་བོན་འགག་བཞིན་པ་དང་མྱུ་གུ་སྐྱེ་བཞིན་པ་གཉིས་དུས་མཉམ་པར་འཇུག་པ་ལས་གསུངས་པས།
རྒྱུ་འགགས་པ་དང་འབྲས་བུ་སྐྱེས་པ་གཉིས་ཀྱང་དུས་གཅིག་གོ ། དེས་ན། ས་བོན་འགག་བཞིན་པའི་བྱ་བ་དེ་མྱུ་གུ་སྐྱེས་པའི་རྒྱུ་དང༌། མྱུ་གུ་སྐྱེ་བཞིན་པའི་བྱ་བ་དེ་ས་བོན་འགག་པའི་རྒྱུ་ཡིན་པར་ཁས་ལེན་ལ། རྒྱུ་འགགས་པ་དང༌། འབྲས་བུ་སྐྱེས་པ་གཉིས་དུས་མཉམ་པས་དེ་མ་ཐག་པའི་དོན་མེད་པར་གཞུང་གིས་བསྟན་པ་ཡིན་ནོ། ། ཞེས་གསུང་ངོ༌། ། འདི་ནི་རིགས་པ་མ་ཡིན་ཏེ། དངོས་སྨྲ་བས་ཀྱང༌། རང་བཞིན་སེམས་པའི་སྐབས་སུ་དེ་ལྟར་འདོད་པ་ལ་འགོག་བྱེད་ཀྱི་རིགས་པ་མེད་པའང༌།
དབུ་མ་པ་རང་ཉིད་ལ་ཡང༌། མེད་དམ་ཡོད་པའི་དོན་ལ་ཡང༌། ། རྐྱེན་ནི་རུང་བ་མ་ཡིན་ཏེ། ། ཞེས་སོགས་ཀྱི་རིགས་པ་མཚུངས་པ་གང་རུང་དུ་ཐལ་བའི་ཕྱིར་དང༌། མཐའ་བཞིའི་སྐྱེ་བ་འགོག་པའི་རིགས་ངོར་སྐྱེ་བ་ཙམ་ཞིག་ཁས་ལེན་ན་རང་བཞིན་གྱིས་གྲུབ་པའི་སྐྱེ་བ་ཙམ་ཁས་ལེན་པ་ལས་མ་འདས་ཕྱིར་དང༌། ས་བོན་འགག་བཞིན་པ་དང་མྱུ་གུ་སྐྱེ་བཞིན་པ་དུས་མཉམ་པར་རང་ལུགས་ལ་བཤད་ན། སྐྱེ་བཞིན་པ་ནི་སྐྱེ་ལ་ཕྱོགས་པས་ཡོད་མིན་ཞིང༌། ། འགག་བཞིན་པ་ནི་ཡོད་ཀྱང་འཇིག་ལ་ཕྱོགས་གྱུར་པ། ། དེ་ཚེ་འདི་ནི་ཇི་ལྟ་བུར་ན་སྲང་དང་མཚུངས་པ་ཡིན། ། ཞེས་པའི་གཞུང་གི་ལོག་ཕྱོགས་ཁས་བླངས་པར་འགྱུར་བའི་ཕྱིར་རོ། །
དེས་ན་དབུ་མ་པས་ནི་རིགས་པའི་དཔྱད་པ་མ་བཅུག་པར་སྐྱེ་བ་ཁས་ལེན་ལ། དངོས་སྨྲ་བས་ནི་རིགས་པས་དཔྱད་ནས་ཀྱང་སྐྱེ་བ་ཁས་ལེན་མི་ལེན་གྱི་ཁྱད་པར་ཡིན་ནོ། ། ཡང་གང་དག ཐ་སྙད་དུ་ཡང་རྒྱུ་འགག་པ་དང༌། འབྲས་བུ་སྐྱེས་པ་དུས་མཉམ་པར་དབུ་མ་པས་ཁས་ལེན་ནོ་ཞེ་འཆད་པ་ནི་མི་རིགས་ཏེ། དངོས་པོར་སྨྲ་བས་དཔྱད་ནས་ཁས་བླངས་པའི་རྒྱུ་འབྲས་ཀྱི་རྣམ་གཞག་དང༌། འཇིག་རྟེན་པས་མ་དཔྱད་པར་ཁས་ལེན་པའི་རྒྱུ་འབྲས་ཀྱི་རྣམ་གཞག་གཉིས་ཀྱི་ནང་ནས། དབུ་མ་པས་ཐ་སྙད་དུ་ཁས་ལེན་རྒྱུ་གང་ཡིན་མ་ཕྱེད་པར་སྣང་བའི་ཕྱིར་དང༌། རིགས་པ་དང༌། ལུང་དང༌།
ཁས་བླངས་པ་གསུམ་ཆར་དང་འགལ་བའི་ཕྱིར་རོ། ། དང་པོ་ནི་རྒྱུ་འགགས་པ་དང་འབྲས་བུ་སྐྱེ་བ་དུས་མཉམ་ཡིན་པ་ནི། དངོས་སྨྲ་བས་གཞན་སྐྱེ་སྒྲུབ་བྱེད་ཀྱི་རིགས་པ་མཐར་ཐུག་ཡིན་ཏེ། ཇི་སྐད་དུ། ཇི་ལྟར་སྲང་གི་མདའ་གཉིས་མཐོ་བ་དང་ནི་དམའ་བ་དག ། དུས་མཉམ་མ་ཡིན་པར་ནི་མིན་པར་མཐོང་བ་དེ་བཞིན་དུ། ། བསྐྱེད་པར་བྱ་དང་སྐྱེད་བྱེད་དག་གི་སྐྱེ་འགག་འགྱུར་ཞེ་ན། ། ཞེས་བཤད་པའི་ཕྱིར། འདི་ལ་ཡང་ས་མྱུག་སྐྱེ་འགག་གི་བྱ་བ་དུས་གཅིག་པར་ཤེས་བྱེད་དུ་བཀོད་ནས་ས་མྱུག་དུས་མཉམ་པར་དངོས་སྨྲ་བས་སྒྲུབ་པ་ཡིན་ཞེས་གསུང་མོད་ས་མྱུག་དུས་མཉམ་དུ་འདོད་པའི་དངོས་སྨྲ་བ་དེ་ནི་ཆེས་བཞད་གད་གྱི་གནས་སོ། ། འཇིག་རྟེན་པས་ནི་མྱུ་གུ་སྐྱེས་པའི་ཚེ་ས་བོན་ཞིག་པར་མངོན་སུམ་གྱིས་གྲུབ་པ་བཞིན་ཁས་ལེན་པ་དང༌།
ཕའི་དུས་སུ་བུ་དང༌། བུའི་དུས་སུ་ཕ་ཡོད་པ་སོགས་མཐའ་གཅིག་ཏུ་མ་ངེས་པར་ཁས་ལེན་པ་ཡིན་ལ། འཇིག་རྟེན་གྲགས་སྡེ་སྤྱོད་པའི་དབུ་མ་པས་ཀྱང་དེ་ལྟར་ཁས་ལེན་པ་ཡིན་གྱི། དཔྱད་པ་ཞིབ་མོ་བཅུག་ནས་ཁས་ལེན་པ་མ་ཡིན་ནོ། ། གཉིས་པ་ལུང་དང་འགལ་བ་ནི། རྒྱུ་འགགས་པ་དང༌། འབྲས་བུ་སྐྱེས་པ་དུས་མཉམ་པ་ཁོ་ནར་དབུ་མ་པས་ཁས་ལེན་པར་མ་ངེས་ཏེ། ཆོས་རྣམས་སྐྱེས་པ་མ་ཡིན་ན། ། འགག་པ་འཐད་པར་མི་འགྱུར་རོ། ། ཞེས་འབྲས་བུ་སྐྱེས་པ་དེ་རྒྱུ་འགགས་པའི་རྐྱེན་དུ་ཡང་བཤད་པའི་ཕྱིར་དང༌།
བཞི་བརྒྱ་པ་ལས། རྒྱུ་ནི་རྣམ་པར་འགྱུར་བ་ན། ། གཞན་གྱི་རྒྱུ་རུ་འགྱུར་བ་སྟེ། ། ཞེས་དང༌། རིགས་པ་དྲུག་ཅུ་པའི་འགྲེལ་པར། རྒྱུ་ཟད་ཉིད་ལ་འབྲས་བུ་ནི། ། ཟད་ཅེས་བྱ་བར་དམིགས་པ་སྟེ། ། ཞེས་པའི་ཐད་དུ། ས་བོན་ནི་ཡོད་པའི་གནས་སྐབས་ཁོ་ན་མྱུ་གུའི་རྒྱུར་མི་རྟོགས་ཀྱི་མེད་པར་གྱུར་པ་ན་མྱུ་གུའི་རྒྱུར་རྟོགས་ཏེ་གཞན་གྱིས་རྣམ་པར་ཤེས་པ་སྔ་མ་མེད་པར་གྱུར་པ་རྣམ་ཤེས་ཕྱི་མའི་དེ་མ་ཐག་རྐྱེན་དུ་ཁས་བླངས་པ་ལྟ་བུ་སྟེ་རྣམ་ཤེས་སྔ་མ་ཡོད་པའི་གནས་སྐབས་སུ་རྣམ་ཤེས་གཞན་གྱི་རྒྱུ་ཡིན་ན་དེ་གཉིས་ཅིག་ཆར་དུ་ཡོད་པར་འགྱུར་རོ། ། ཞེས་གསུངས་པ་དང༌།
རྟོགས་གེ་འབར་བར། ས་བོན་འགགས་པ་ལས་མྱུ་གུ་ལ་སོགས་པ་སྐྱེ་བར་འགྱུར་བར་སྣང་བའི་ཕྱིར་རོ། ། གལ་ཏེ་ས་བོན་མ་འགགས་པར་ཡང་མྱུ་གུ་ལ་སོགས་པ་སྐྱེ་བར་འགྱུར་ན་ནི་སྦྱང་བ་ལ་སོགས་པ་ན་འདུག་པ་ན་ཡང་སྐྱེ་བར་འགྱུར་རོ། ། ཞེས་ཐ་སྙད་དུ་རྒྱུ་འགགས་ནས་འབྲས་བུ་སྐྱེ་བར་གསུངས་པ་རྣམས་ཀྱིས་ཇི་ལྟར་མི་གནོད། གསུམ་པ་ཁས་བླངས་དང་འགལ་བ་ནི། དབུ་མ་པས་ཐ་སྙད་དུ་ཡང༌། རྒྱུ་འགགས་པ་དང༌། འབྲས་བུ་སྐྱེས་པ་དུས་མཉམ་པར་འདོད་པའི་རྒྱུ་མཚན་གྱིས་རྣམ་ཤེས་སྔ་མ་འགགས་མ་ཐག་པ་རྣམ་ཤེས་ཕྱི་མའི་དེ་མ་ཐག་རྐྱེན་དུ་མི་འདོད་པར་གྲུབ་པ་ཡིན་ནོ། ། འདིའི་ཕྱོགས་སྔ་སྨྲ་བ་པོའི་དངོས་སྨྲ་བ་དེས་ཀྱང༌། དེ་དེའི་དེ་མ་ཐག་རྐྱེན་དུ་མི་འདོད་པར་འགྱུར་ཏེ།
དེ་འདྲ་དེས་རྣམ་ཤེས་ཕྱི་མ་སྐྱེས་པ་དང༌། དེའི་དེ་མ་ཐག་རྐྱེན་དུ་གྱུར་པའི་རྣམ་ཤེས་སྔ་མ་འགགས་པ་དུས་མཉམ་པར་འདོད་པའི་ཕྱིར་ཏེ། མཛོད་དུ་རྒྱུ་གཉིས་པོ་དག་འགག་པ་ལ། ། བྱ་བ་བྱེད་དོ་གསུམ་པོ་ནི། ། སྐྱེ་ལའོ་ཞེས་བཤད་པ་དང༌། དྲུག་པོ་འདས་མ་ཐག་པ་ཡི། ། རྣམ་ཤེས་གང་ཡིན་དེ་ཡིད་དོ། ། ཞེས་དང༌། ཐ་མའི་མིན་མཚུངས་དེ་མ་ཐག ། ཅེས་བཤད་པས།
དེ་མ་ཐག་རྐྱེན་དུ་གྱུར་པའི་ཤེས་པ་དེ་འདས་པ་དང༌། དེ་ཡི་དེ་མ་ཐག་རྐྱེན་དུ་གྱུར་པའི་ཤེས་པ་དེ་སྐྱེས་པ་དུས་མཉམ་པར་འདོད་པ་ཡིན་པའི་ཕྱིར། གཞན་ཡང་ཁྱེད་ལྟར་ན། སྐབས་འདིར་རྒྱུ་འགགས་པ་དང༌། འབྲས་བུ་སྐྱེས་པ་དུས་མཉམ་མི་མཉམ་ཙམ་ཞིག་རྩོད་གཞིར་སྣང་བས་སྐབས་ཀྱི་དོན་ཐམས་ཅད་དོར་བར་འགྱུར་ཏེ། དེ་གཉིས་དུས་མཉམ་པར་འདོད་པ་དེ་ཡང་དངོས་སྨྲ་བའི་འདོད་པའི་གཙོ་བོར་སྣང་བའི་ཕྱིར་རོ། ། ཁོ་བོ་ཅག་ནི། ཤེས་པ་རང་དུས་སུ་འགགས་མ་ཐག་པའི་ཤེས་པ་སྔ་མ་དེ་ཤེས་པ་རང་གི་དེ་མ་ཐག་རྐྱེན་ཡིན་པའི་ཕྱིར། ཐ་སྙད་དུ་ཕྱོགས་གཉིས་ཀའི་ཐུན་མོང་གི་བཞེད་པ་ཡིན་ལ། དེ་ལྟ་ན་ཡང་དེ་དེ་མ་ཐག་རྐྱེན་དུ་བདེན་པ་འགོག་པ་ལ།
ཆོས་རྣམས་སྐྱེས་པ་མ་ཡིན་ན། ། ཞེས་སོགས་གསུངས་པར་ཟད་དོ། ། དེའི་རྒྱུ་མཚན་ཡང༌། དེ་མ་ཐག་རྐྱེན་དང༌། ཐག་འབྲས་སུ་རང་བཞིན་གྱིས་གྲུབ་ན། དེ་གཉིས་དུས་མཉམ་ཡིན་དགོས་སོ། ། བཞི་པ་ཁས་བླངས་པ་དང་འགལ་བ་ནི། ལས་འགགས་ནས་ཡུན་རིང་དུ་ལོན་པས་འབྲས་བུ་སྐྱེད་པར་འདོད་པ་དང༌། རྒྱུ་འགགས་པ་དང་དེའི་འབྲས་བུ་སྐྱེས་པ་དུས་མཉམ་དུ་འདོད་པ་ཇི་ལྟར་མི་འགལ། ཡང་ཁྱོད་ཀྱིས་ཇི་སྐད་དུ།
མྱུ་གུ་ལ་སོགས་པ་འབྲས་བུའི་ཆོས་རྣམས་སྐྱེས་པ་མ་ཡིན་ན། དེའི་སྔོན་དུ་ས་བོན་ལ་སོགས་པའི་རྒྱུ་འགགས་པ་འཐད་པར་མི་འགྱུར་རོ་ཞེས་ཚིག་གསལ་ལས་འབྱུང་བ་ཇི་ལྟ་བ་བཞིན་སྨྲས་པ་དང༌། ལས་ཞིག་པ་དང༌། ཤི་བས་འབྲས་བུ་སྐྱེད་པ་སོགས་ཁས་བླངས་པ་ཇི་ལྟར་མི་འགལ། མདོར་ན་འདིར་རང་དུས་སུ་འགགས་མ་ཐག་པའི་ས་བོན་མྱུ་གུའི་དེ་མ་ཐག་རྐྱེན་དུ་དངོས་སྨྲ་བས་འདོད་པ་འགོགས་པ་ཡིན་གྱི། འགགས་མ་ཐག་པའི་རང་ལྡོག་ནས་དེ་ལྟར་འདོད་པ་སུ་ཡང་མེད་ཅིང༌། ཡོད་དུ་ཆུག་ནའང༌། དེ་ལ་ནི། རྟག་པའི་ཕྱིར་ཞེས་པ་རྐྱང་པས་ཆོག་པས་རིགས་པ་གཞན་མི་དགོས་སོ། ། སྤྲོས་པ་དེ་ཙམ་གྱིས་ཆོག་གོ །
བཞི་པ་བདག་རྐྱེན་དགག་པ་ནི། དངོས་སྨྲ་བ་ན་རེ། གདུགས་ནམ་མཁའ་ལ་ཕུབ་པའི་དབང་གིས་གྲིབ་མ་ས་ལ་འབྱུང་བ་བཞིན་དུ། དངོས་པོ་གང་ཡོད་ན་འབྲས་བུ་གང་འབྱུང་བ་དེ་བདག་རྐྱེན་གྱི་མཚན་ཉིད་ཡིན་པའི་ཕྱིར་གཞན་སྐྱེ་ཡོད་དོ་ཞེ་ན། རྒྱུ་འདི་ཡོད་པས་འབྲས་བུ་འདི་འབྱུང་ཞེས་བྱ་བ་འདི་ནི་འཐད་པ་མ་ཡིན་ཏེ། གང་གི་ཕྱིར་ན་ཁྱབ་བྱེད་དངོས་པོ་རྣམས་ནི་རང་བཞིན་པ་ནི་ཡོད་པ་མ་ཡིན་པའི་ཕྱིར་ཏེ་དངོས་པོ་རྣམས་ནི་རྟེན་ཅིང་འབྲེལ་པར་འབྱུང་བ་ཡིན་པས་རང་བཞིན་མེད་པའི་ཕྱིར། གཉིས་པ་རྐྱེན་དོན་གཞན་གྲུབ་པ་དགག་པ་ནི། གལ་ཏེ་རྐྱེན་བཞིའི་འདོད་ཚུལ་དངོས་པོར་སྨྲ་བའི་འདོད་པས་བརྟགས་པ་རྣམས་བཀག་མོད་དེ་ལྟ་ན་ཡང་གཞན་ལས་སྐྱེ་བ་ཡོད་དེ། སྣལ་མ་སོགས་ལས་སྣམ་བུ་སྐྱེ་བར་མངོན་སུམ་གྱིས་མཐོང་བའི་ཕྱིར་སྣལ་མ་སོགས་སྣམ་བུའི་རྐྱེན་དུ་འདོད་དགོས་སོ་ཞེ་ན། རྐྱེན་སྣལ་མ་སོགས་ལ་སྣམ་བུ་ཡོད་དམ་མེད།
དང་པོ་ལྟར་ན། འབྲས་བྲ་སྣམ་བུ་དེ་ནི་ཆོས་ཅན། རྐྱེན་སྣལ་མ་སོགས་ལ་མེད་པ་ཉིད་དུ་ཐལ། རྐྱེན་རྣམས་སོ་སོ་བ་ལའང་མེད། རྐྱེན་རྣམས་འདུས་པ་ལ་ཡང་མེད་པའི་ཕྱིར། རྟགས་དང་པོ་ནི། དེར་མ་དམིགས་པའི་ཕྱིར་དང༌། རྟགས་གཉིས་པ་ནི། ཡན་ལག་རེ་རེ་དག་ལ་མེད་པའི་ཕྱིར་དང༌། འབྲས་བུ་གཅིག་དུམ་བུར་སྐྱེ་བར་ཐལ་བའི་ཕྱིར་རོ། །
རྐྱེན་རྣམས་ལ་ནི་གང་མེད་པ་དེ་ནི་རྐྱེན་ལས་ཇི་ལྟར་སྐྱེ་སྟེ་བྱེ་མ་ལས་ཏིལ་མར་བཞིན་ནོ། ། གཉིས་པ་ལྟར་ན། ཅི་སྟེ་སྣམ་བུ་དེ་ནི་རྐྱེན་སྣལ་མ་ལ་མེད་པར་ཡང་རྐྱེན་དེ་དག་ལས་སྐྱེ་བར་འགྱུར་ན། རྐྱེན་མ་ཡིན་པ་འཇག་མ་དག་ལ་སོགས་པ་ལས་ཀྱང་ཅིའི་ཕྱིར་ན་སྐྱེ་བར་མི་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། ། གཉིས་པ་འབྲས་བུ་རྐྱེན་གྱི་རང་བཞིན་ཡིན་པ་དགག་པ་ནི། གལ་ཏེ་རྐྱེན་དོན་གཞན་བཀག་མོད། ། གཞན་ལས་སྐྱེ་བ་མི་ཁེགས་ཏེ། ། འབྲས་བུ་རྐྱེན་གྱི་རང་བཞིན་ཡིན་ཅིང༌། རྐྱེན་གྱི་གནས་སྐབས་འབྲས་བུའི་རྣམ་པར་འགྱུར་བ་ཡིན་ནོ་ཞེ་ན།
རྐྱེན་སྣལ་མ་ལ་སོགས་པ་དེ་རྣམས་ཆོས་ཅན། བདག་གི་རང་བཞིན་དུ་གྲུབ་པ་མིན་ཏེ། རང་གི་ཆ་ཤས་ལ་བརྟགས་པ་ཙམ་ཡིན་པའི་ཕྱིར། འབྲས་བུ་གང་ཡིན་པ་དེ་ནི་ཆོས་ཅན། ཇི་ལྟར་རྐྱེན་གྱི་རང་བཞིན་ཡིན་ཏེ་མ་ཡིན་པར་ཐལ། རྐྱེན་རྣམས་བདག་གི་དངོས་པོའི་རང་བཞིན་དུ་ཡོད་པ་མིན་པ་ལས་ཏེ། དེའི་ཕྱིར། འདིར་རིན་པོ་ཆེ་པའི་ཞལ་སྔ་ནས་ཀྱི་ཊཱི་ཀར། འབྲས་བུ་རྐྱེན་གྱི་རང་བཞིན་རྐྱེན་གྱི་རྣམ་འགྱུར་ཡིན་ནོ་ཞེས་འཇོག་ན། ཞེས་ཕྱོགས་སྔ་མར་འཆད་པ་ནི་མི་འཐད་པར་རྟོགས་སླའོ། །
རྒྱུ་མཚན་དེའི་ཕྱིར། འབྲས་བུ་རྐྱེན་གྱི་རང་བཞིན་དུ་ཡོད་པ་མ་ཡིན་ནོ། ། འོ་ན་རྐྱེན་མ་ཡིན་པའི་རང་བཞིན་དུ་འགྱུར་རོ་ཞེ་ན། འབྲས་བུ་ཆོས་ཅན། རྐྱེན་མིན་གྱི་རང་བཞིན་དུ་ཡོད་པ་མིན་ཏེ། ཡིན་ན་འཇག་མ་ལ་ཡང་གནས་སྐབས་སྣམ་བུར་འགྱུར་སྲིད་པར་ཐལ་བའི་ཕྱིར་རོ། ། གཉིས་པ་དེའི་ཉེས་སྤོང་དགག་པ་ལ། གལ་ཏེ་སྐྱེ་བ་བཀག་མོད། རྐྱེན་དང་རྐྱེན་མིན་སོ་སོར་ངེས་པ་ནི་ཁས་ལེན་དགོས་ཏེ། ཁྱེད་རང་གིས་ཀྱང༌།
རྐྱེན་མ་ཡིན་པ་དག་ལས་ཀྱང༌། ཅི་ཡི་ཕྱིར་ན་སྐྱེ་མི་འགྱུར། ། ཞེས་ཁས་བླངས་པའི་ཕྱིར་དང༌། རྐྱེན་དང་རྐྱེན་མིན་གྱི་འབྲས་བུ་སོ་སོར་ངེས་པའི་ཕྱིར་ཞེ་ན། སྣལ་མ་དང་འཇག་མ་སོགས་ཆོས་ཅན། སྣམ་བུའི་རྐྱེན་དང་རྐྱེན་དུ་ག་ལ་འགྱུར་ཏེ། རྐྱེན་མིན་དང་རྐྱེན་གྱི་འབྲས་བུ་རང་བཞིན་གྱིས་སོ་སོར་ངེས་པ་མེད་པས་ན་སྟེ། དེ་ལྟར་གོང་དུ་བསྟན་ཟིན་པས་སོ། ། སྐབས་འདི་དག་ཏུ། དབུ་མ་པ་རང་གི་ལུགས་ལ་སྣལ་མ་ལས་སྣམ་བུ་སྐྱེ་བར་ཁས་མི་ལེན་ན།
ཐ་སྙད་ཀྱི་བདེན་པ་ཉམས་པར་འགྱུར་ལ། ཁས་ལེན་ན། སྣལ་མ་ལ་ཡོད་པ་སྐྱེའམ། མེད་པ་སྐྱེ་ཞེས་རྣམ་པར་བརྟགས་ན་འཇིག་པ་མ་ཡིན་ནམ་ཞེ་ན། དབུ་མ་པ་རང་གི་ལུགས་ལ་ནི་སྐྱེ་བ་ཁས་མི་ལེན་ཏེ། རང་གི་ལུགས་ལ་སྐྱེ་བ་སོགས་སྤྲོས་པའི་ཚོགས་མ་ལུས་པ་འགོག་པའི་ཕྱིར་དང༌། རང་ལུགས་ལ་ཁས་ལེན་ན། དབུ་མ་པ་རང་གི་རིག་པས་གྲུབ་དགོས་ལ། དེ་ལྟ་ན་དབུ་མའི་རིགས་པ་གང་གིས་གྲུབ་བརྟག་དགོས་ཏེ། ཐ་སྙད་བདེན་པ་འཇོག་བྱེད་ཀྱི་རིགས་པ་རྣམས་ནི།
དབུ་མའི་རིགས་པ་མིན་པས་སོ། ། ཐ་སྙད་ཀྱི་བདེན་པ་ཉམས་པར་ཡང་མི་འགྱུར་ཏེ། མ་བརྟགས་གཅིག་པུར་ཉམས་དགའ་བ་ཉིད་དུ་རྣལ་མ་ལ་སྣམ་བུ་སྐྱེ་བ་སོགས་ཁས་ལེན་པའི་ཕྱིར། དེ་ལ་ཡོད་པ་སྐྱེས་སམ་མེད་པ་སྐྱེས་སོགས་ཀྱི་དཔྱད་པ་ཞིབ་མོ་མི་འཇུག་པར་ཁས་ལེན་དགོས་པ་ཡིན་ཏེ། ཇི་སྐད་དུ། ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་པས་སོ། ། མདོར་ན་དབུ་མ་པས་ཐ་སྙད་ཀྱི་བདེན་པ་ཁས་ལེན་པ་དབུ་མ་པ་རང་གིས་རིགས་པ་དང༌། དེ་ལ་བརྟེན་པའི་ཚད་མས་གྲུབ་པའི་རྒྱུ་མཚན་གྱིས་ཁས་ལེན་པ་མིན་གྱི། འཇིག་རྟེན་ན་གྲགས་པའི་ངོར་བྱས་ནས་ཁས་ལེན་པ་ཡིན་ཏེ།
འབྲས་ཕྱིར་འདི་དག་མེད་ཀྱང་ཡོད་དོ་ཞེས། ། འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཅེས་གསུངས་སོ། ། དེ་ལྟར་བཤད་པ་ན། སྣལ་མ་ལ་ཡོད་པ་སྐྱེ་བའམ་མེད་པ་སྐྱེ་དཔྱད་པ་ན་སྣམ་བུ་མི་སྐྱེ་བར་ཁས་ལེན་ལ། སྤྱིར་སྣམ་བུ་སྐྱེ་བར་ཁས་ལེན་པ་ནི། སྐྱེ་བ་རང་བཞིན་གྱིས་མེད་པ་དང་ཐ་སྙད་དུ་ཡོད་པའི་གོ་དོན་ཡིན་ལ། དེ་ལྟར་དཔྱད་པའི་ཚེ་ཡང་སྐྱེ་བར་ཁས་ལེན་པ་ནི་དོན་དམ་པའི་སྐྱེ་བ་ཡོད་པར་འདོད་པ་རྣམས་ཀྱི་ལུགས་ཡིན་ནོ། ། ཡང༌། ཞལ་སྔ་ནས།
རྒྱུ་འབྲས་རང་བཞིན་གྱིས་གྲུབ་པར་འདོད་པའི་ལུགས་ལ་རྒྱུ་འབྲས་ཀྱི་རྣམ་གཞག་འཇོག་པ་མི་འོང་བས་རྒྱུ་འབྲས་རང་བཞིན་གྱིས་མ་གྲུབ་པར་འདོད་པ་དབུ་མ་པའི་རང་ལུགས་ལ་རྒྱུ་འབྲས་ཀྱི་རྣམ་གཞག་ཁས་བླང་བར་བྱའོ། ། ཞེས་གསུངས་པ་ཡང་མི་འཐད་དེ། ལུགས་གཉིས་ཀ་ལ་ཡང༌། དབུ་མའི་རིགས་པས་རྣམ་པར་དཔྱད་པ་ན་རྒྱུ་འབྲས་ཀྱི་རྣམ་གཞག་ཁས་ལེན་དུ་མི་རུང་བར་མཚུངས་ལ། མ་དཔྱད་པའི་ཚེ་ནི་རྒྱུ་འབྲས་ཀྱི་རྣམ་པར་གཞག་པ་ཡོད་པར་དངོས་སྨྲ་བས་ཁས་བླངས་པ་ལ། དབུ་མའི་རིགས་པ་གང་གིས་ཀྱང་གནོད་བྱེད་སྟོན་རྒྱུ་མེད་པའི་ཕྱིར་རོ།། །། མཐའ་བཞིར་དཔྱད་ན་སྐྱེ་བ་ཡི། ། དྲི་ཙམ་ཡོད་མིན་མ་བརྟགས་པར། ། ཀུན་རྫོབ་སྒྱུ་མའི་སྐྱེ་བ་ཡིས། ། མཐའ་གཉིས་རྣམ་པར་སེལ་འདིའོ། །
ཞེས་བར་སྐབས་ཀྱི་ཚིགས་བཅད་དོ། ། གཉིས་པ་རབ་བྱེད་ཀྱི་མཚན་བསྟན་པ་ནི། རྐྱེན་བརྟག་པ་ཞེས་བྱ་བ་རབ་ཏུ་བྱེད་པ་དང་པོ་ཚིགས་སུ་བཅད་པ་བཅུ་བཞི་པ་རྣམ་པར་བཤད་པའོ།། །། གཉིས་པ་འགྲོ་འོང་གི་བྱ་བྱེད་ལ་བརྟགས་ནས་གང་ཟག་གི་བདག་དགག་པ་ལ་གཉིས་ཏེ། རབ་བྱེད་ཀྱི་གཞུང་བཤད་པ། རབ་བྱེད་ཀྱི་མཚན་བསྟན་པའོ། ། དང་པོ་ལ། དགག་པ་རྒྱས་པར་བཤད། དགག་པ་བསྡུས་ཏེ་བསྟན་པའོ། ། དང་པོ་ལ།
འགྲོ་བ་འགོག་བྱེད་ཀྱི་རིགས་པ་བཤད། དེའི་ཉེས་སྤོང་གི་ལན་དགག་པའོ། ། དང་པོ་ལ། བསྒྲུབ་བྱ་འགྲོ་བ་དགག འགྲོ་བ་ཡོད་པའི་སྒྲུབ་བྱེད་དགག དང་པོ་ལ། གང་ལ་འགྲོ་བའི་བྱ་བ་བཀག་པས་འགྲོ་བ་དགག གང་འགྲོ་བའི་འགྲོ་བ་པོ་བཀག་པས་འགྲོ་བ་དགག དང་པོ་ལ། ལམ་སྤྱི་ལ་འགྲོ་བ་དགག
བགོམ་བཞིན་པ་ལ་འགྲོ་བ་དགག དང་པོ་ནི། གང་གིས་རྟེན་ཅིང་འབྲེལ་པར་འབྱུང༌། ། འོང་བ་མེད་པ་འགྲོ་མེད་པ། ། ཞེས་བཤད་ན་འགྲོ་འོང་འགོག་བྱེད་ཀྱི་རིགས་པ་བརྗོད་དགོས་སོ་ཞེ་ན། འགྲོ་བ་ངོ་བོ་ཉིད་ཀྱིས་གྲུབ་པ་བཀག་པས་འོང་བའང་བདེ་བླག་ཏུ་ཁེགས་པས་རེ་ཞིག་དང་པོར་འགྲོ་བ་ངོ་བོ་ཉིད་ཀྱིས་ཡོད་ན་ལམ་གསུམ་གང་རུང་གཅིག་ལ་ཡོད་དགོས་པ་ལས་སོང་ཟིན་པའི་ལམ་ལ་མི་འགྲོ་སྟེ། སོང་ཟིན་པ་ནི་འགྲོ་བའི་བྱ་བ་འགགས་པ་ཡིན་པའི་ཕྱིར། མ་སོང་བའི་ལམ་ལའང་འགྲོ་བ་མིན་ཏེ། མ་སོང་བ་ནི་འགྲོ་བའི་བྱ་བ་མ་སྐྱེས་པ་ཡིན་པའི་ཕྱིར། བགོམ་བཞིན་པའི་ལམ་ལའང་འགྲོ་བ་མིན་ཏེ།
སོང་ཟིན་པ་དང་མ་སོང་བ་ལས་མ་གཏོགས་པའི་བགོམ་བཞིན་པའི་ལམ་ཚད་མས་ཤེས་པར་མི་འགྱུར་བའི་ཕྱིར་རོ། ། འདི་དག་ནི་གཞན་གྲགས་ཏེ་འོག་ཏུའང་ཤེས་པར་བྱའོ། ། འདིར་གང་དག ཚིག་གསལ་འཆད་པར་འདོད་བཞིན་དུ། སོང་ལ་འགྲོ་བའི་བྱ་བ་མེད་དེ་ཞེས་སོགས་འཆད་པ་ནི་གྱི་ན་སྟེ། འགྲོ་བ་ཞེས་པ་ནི་འགྲོ་བའི་བྱ་བ་ད་ལྟར་བ་དང་འབྲེལ་པར་བརྗོད་པ་ཡིན་ལ། སོང་བ་སོགས་ལ་འགྲོ་བའི་བྱ་བ་དང་ད་ལྟར་བ་མེད་པས་འགྲོ་བ་མེད་ཅེས་པ་ཟླ་བའི་ཞབས་ཀྱི་དགོངས་པ་ལ་སྣང་གི་འགྲོ་བའི་བྱ་བ་བཀག་པ་བསྒྲུབ་བྱར་བྱེད་པ་ཚིག་གསལ་ན་མི་སྣང་བའི་ཕྱིར་རོ། ། འདིར་གང་དག སོང་བ་དང་མ་སོང་བ་གང་རུང་མིན་པའི་ལམ་བདེན་པ་མེད་པ་ཡིན་གྱི། ལམ་ཙམ་མེད་པ་མ་ཡིན་ཏེ།
འགྲེལ་པར། འགྲོ་བའི་བྱ་བ་ད་ལྟར་བས་ཟིན་པ་ལ་བགོམ་བཞིན་པའི་ལམ་ཡིན་པར་བཤད་པའི་ཕྱིར་ཞེས་གསུངས་པ་ནི། བཤད་པ་བཟང་པོ་མ་ཡིན་ཏེ། དེ་ལྟ་ན། སོང་མ་སོང་དངོས་འགལ་མིན་པར་ཐལ་བའི་ཕྱིར་དང༌། སོང་མ་སོང་རྣམ་པར་དཔྱད་པའི་ཚེ་དེ་གཉིས་གང་རུང་མ་ཡིན་པའི་ལམ་གཅིག་རྙེད་རྒྱུ་བྱུང་ན་ལམ་རིགས་པས་དཔྱད་བཟོད་དུ་ཐལ་བའི་ཕྱིར་དང༌། འགྲེལ་པས་བཤད་པ་དེ་དག་ནི་གཞན་གྲགས་ཀྱི་གཏན་ཚིགས་བཀོད་པ་ཤ་དག་དུ་སྣང་བ་མ་མཁྱེན་པར་ཟད་པའི་ཕྱིར། ཡང་གང་དག རྐང་པའི་ཆ་ཤས་རེ་རེ་ནས་རྐང་པ་མ་ཡིན་ཅིང་དེ་ལས་དོན་གཞན་པའི་རྐང་པ་མེད་པས་རྐང་པ་མེད་པར་འདོད་པ་སོགས་ནི། རྟེན་འབྱུང་དབུ་མའི་དོན་དུ་འཆད་པའི་གོལ་ས་ཆེན་པོ་ལ་གནས་པའོ། །
ཞེས་གསུངས་པ་འདི་ཡང་བཟང་པོ་མ་ཡིན་ཏེ། རྟེན་འབྲེལ་སྐྱེ་འགག་སོགས་སྤྲོས་པའི་མཐའ་བརྒྱད་པོ་གང་དུ་གྲུབ་དཔྱོད་པའི་ཚེ་ཡོངས་གཅོད་དུ་རྟེན་འབྲེལ་ཁས་བླངས་ན་གོལ་ས་ཡིན་གྱི་རྟེན་འབྱུང་མ་བརྟགས་གཅིག་པུར་ཉམས་དགའ་བ་ཉིད་དུ་ཁས་ལེན་པ་གོལ་ས་མ་ཡིན་པའི་ཕྱིར་དང༌། རིན་ཆེན་ཕྲེང་བར། ཇི་སྐད་དུ། སྐྱེས་བུ་ས་མིན་ཆུ་མ་ཡིན། ། སོགས་དང༌། སྤྱོད་འཇུག་ཏུ། མིག་དང་རྣ་བ་བདག་མ་སོགས། ། ཞེས་སོགས་ཀྱིས་ཀྱང་བདག་འགོག་པའི་རིགས་པ་ཡང་དག་མ་བསྟན་པར་ཐལ་བའི་ཕྱིར་དང༌། ཇི་སྐད་དུ།
དེ་རྣམས་ཤིང་རྟའི་རྣམ་དཔྱད་བྱས་པས་རྣམ་པ་བདུན་གྱིས་ཡོད་མིན་ཞིང༌། ། དེ་ལས་གཞན་དུ་གྱུར་པར་འཇིག་རྟེན་གྲགས་པའི་སྒོ་ནས་ཡོད་པ་ཡིན། ། ཞེས་སོགས་དང་འགལ་བར་སྣང་བའི་ཕྱིར། གཉིས་པ་བགོམ་བཞིན་པ་ལ་འགྲོ་བ་དགག་པ་ལ་གཉིས་ཏེ། ཕྱོགས་སྔ་མ་བརྗོད། དེ་སུན་དབྱུང་བའོ། ། དང་པོ་ནི། གལ་ཏེ་བགོམ་པ་ལ་འགྲོ་བ་ཡོད་དེ། གང་གི་ཕྱིར་ན་ཡུལ་གང་ན་རྐང་པ་འདེགས་འཇོག་གི་མཚན་ཉིད་ཅན་གྱི་གཡོ་བ་ཡོད་པ་དེ་ན་འགྲོ་བ་ཡོད་ལ་དེ་ཡང་བགོམ་པ་ལ་ཡོད་ཀྱི་གཡོ་བ་དེ་ཡང་སོང་བ་ལ་ཡང་ཡོད་པ་མིན་ལ་མ་སོང་བ་ལ་ཡང་ཡོད་པ་མ་ཡིན་པ་དེའི་ཕྱིར་ཞེ་ན། གཉིས་པ་གཉིས་ཏེ།
གཅིག་དོན་དང་བཅས་ན་ཅིག་ཤོས་དོན་གྱིས་སྟོང་པར་འགྱུར་བ་དང༌། གཉིས་ཀ་དོན་དང་བཅས་ན་ཧ་ཅང་ཐལ་བའོ། ། དང་པོ་ནི། བགོམ་པ་ལ་འགྲོ་བ་ཡོད་པ་ཡིན་པར་ནི་ཇི་ལྟ་བུར་ན་འཐད་པར་འགྱུར་ཏེ། གང་གི་ཚེ་འགྲོ་བའི་བྱ་བ་རང་བརྗོད་པའི་ཚིག་གི་དོན་དུ་མེད་པ་ཡི་བགོམ་པ་འཐད་པ་མེད་པའི་ཕྱིར་རོ། ། དེའི་རྒྱུ་མཚན་ནི། འགྲོ་བའི་བྱ་བ་གཅིག་ལས་མེད་ལ། གཅིག་པོ་དེ། བགོམ་པ་ཞེས་པའི་མིང་གི་དོན་དུ་འབྲེལ་བ་ན། འགྲོ་བ་ཞེས་པའི་མིང་གི་དོན་མེད་དགོས་ལ་དེ་ལྟ་ན་བགོམ་པ་ལ་འགྲོ་བ་ཡོད་ཅེས་པ་བརྗོད་བྱའི་དོན་གྱིས་སྟོང་པར་སོང་བ་ཡིན་ནོ། །
ཅི་སྟེ་འགྲོ་བའི་བྱ་བ་གཅིག་པོ་དེ་འགྲོ་བ་ཞེས་པ་འདི་ཉིད་དང་འབྲེལ་པར་འདོད་ན། རྒོལ་བ་གང་གི་ལུགས་ལ་འགྲོ་བའི་བྱ་བ་སྟོང་པའི་བགོམ་པ་ལ་འགྲོ་བ་ཡོད་པར་འདོད་པ་དེའི་ཕྱོགས་ལ་བགོམ་པ་ལ་འགྲོ་བ་མེད་པར་ཐལ་བར་འགྱུར་ཏེ། གང་གི་ཕྱིར་ན་འགྲོ་བའི་བྱ་བ་དང་བྲལ་བའི་བགོམ་པ་ལ་འགྲོ་བ་ཡིན་པར་ཁས་བླངས་པ་ཡིན་པའི་ཕྱིར་རོ། ། དོན་ནི། བགོམ་པ་ཞེས་པའི་མིང་འགྲོ་བའི་བྱ་བ་དང་བྲལ་ན་དེ་ལ་འགྲོ་བ་ཡོད་པར་འགལ་ཏེ། འགྲོ་བ་ཡོད་ན་འགྲོ་བའི་བྱ་བ་ཡོད་དགོས་ཕྱིར་རོ་ཞེས་པའོ། ། གཉིས་པ་ནི། ཅི་སྟེ་བགོམ་པ་དང་འགྲོ་བ་ཞེས་པ་གཉིས་ཀ་ཡང་འགྲོ་བའི་བྱ་བ་དང་འབྲེལ་བར་འདོད་ན། འོ་ན་བགོམ་པ་ལ་ཞེས་པའི་དོན་དུ་འགྲོ་བའི་བྱ་བ་ཡོད་ན་ནི་འགྲོ་བའི་བྱ་བ་གཉིས་སུ་ཐལ་བར་འགྱུར་ཏེ། འགྲོ་བའི་བྱ་བ་གང་གིས་ལམ་དེ་བགོམ་བཞིན་པར་མཚོན་པར་འགྱུར་བ་དང༌།
ཡང་འགྲོ་བའི་བྱ་བ་གཅིག་གིས་ལམ་དེ་ལ་འགྲོ་བ་གང་ཡིན་པར་མཚོན་པའི་ཕྱིར། འགྲོ་བའི་བྱ་བ་གཉིས་སུ་ཐལ་བར་འགྱུར་བ་འདོད་ན། འགྲོ་བ་པོ་ཡང་གཉིས་སུ་ཐལ་བར་འགྱུར་ཏེ། གང་གི་ཕྱིར་ན། རྟེན་འགྲོ་བ་པོ་མེད་པར་ནི། བརྟེན་པ་འགྲོ་བའི་བྱ་བ་འཐད་པར་ཡང་འགྱུར་བའི་ཕྱིར། འདིར་ཚིག་གསལ་ལས། ལྷས་སྦྱིན་གཅིག་ཉིད་འདུག་བཞིན་དུ་ལྟ་བར་ཡང་བྱེད། སྨྲ་བར་ཡང་བྱེད་པའི་ཚེ། བྱ་བ་མང་པོ་དང་ལྡན་པས།
འགྲོ་བ་པོ་གཅིག་ལ་བྱ་བ་གཉིས་ལ་སོགས་པ་ཡོད་པ་མ་ཡིན་ནམ་སྙམ་ན། མ་ཡིན་ཏེ། དེའི་ཚེ་ནུས་པ་བྱེད་པ་པོ་ཡིན་གྱི་རྫས་བྱེད་པ་པོ་མིན་པས་མི་མཚུངས་པར་གསུངས་སོ། ། འདིའི་དོན་ལ། རིན་པོ་ཆེ་པས། ལྕེ་དང༌། མིག་དང༌། རྣ་བ་སོགས་བྱེད་པ་པོ་ཡིན་ལ་གང་ཟག་བྱེད་པོ་མ་ཡིན་པས། བྱེད་པོ་གཅིག་ལ་བྱ་བ་དུ་མ་འབྱུང་བ་མ་ཡིན་ནོ་ཞེས་གསུང་ངོ༌། ། འདི་ནི་མི་རིགས་ཏེ།
འོ་ན་སྔ་མ་ལ་ཡང་རྐང་པ་འགྲོ་བ་པོ་ཡིན་གྱི་གང་ཟག་འགྲོ་བ་པོ་མ་ཡིན་པར་མཚུངས་པའི་ཕྱིར་དང༌། ཕྱི་མ་ལ་ཡང༌། ལྟ་བ་དང་ཉན་པའི་བྱ་བ་གཉིས་ཡོད་ན་ལྟ་བ་པོ་དང་ཉན་པ་པོ་གཉིས་སུ་ཐལ་བར་མཚུངས་པའི་ཕྱིར་རོ། ། དེས་ནི་དོན་ནི་མི་མཚུངས་ཏེ། ལྟ་བ་དང་ཉན་པ་སོགས་བྱ་བ་རིགས་མི་མཐུན་མང་པོ་ཡོད་པས་འགྲོ་བ་མང་པོར་མི་འགྱུར་ཏེ། འགྲོ་བ་གཅིག་ལ་མིག་དང་རྣ་བ་སོགས་པ་བྱེད་པ་པོ་དུ་མ་ཡོད་པའི་ཕྱིར། ལྟ་བའི་ནུས་པ་དེ་ཉན་པའི་ནུས་པ་མ་ཡིན་པས་རྫས་བྱེད་པོ་མ་ཡིན་ལ། འགྲོ་བའི་བྱ་བ་གཉིས་དང༌། ལྟ་བ་དང་ཉན་པ་སོགས་རེ་རེ་ལ་བྱ་བ་གཉིས་གཉིས་ཡོད་ན། འགྲོ་བ་པོ་དང༌།
ལྟ་བ་པོ་དང༌། ཉན་པ་པོ་སོགས་གཉིས་གཉིས་སུ་ཐལ་བར་འགྱུར་ཏེ། མིག་གཅིག་ལ་ལྟ་བའི་བྱ་བ་གཉིས་ཡོད་ན། བྱེད་པོ་མིག་ཀྱང་གཉིས་སུ་འགྱུར་ལ། དེ་ལྟ་ན་ལྟ་བ་པོ་གང་ཟག་ཀྱང་གཉིས་སུ་ཐལ་པ་ཡིན་ནོ། ། དེ་ལྟར་ན་འགྲོ་བའི་བྱ་བ་གང་ཟག་གིས་བྱེད་ལ། འདུག་པ་དང༌། ལྟ་བ་དང༌། ཉན་པའི་བྱ་བ་གང་ཟག་གིས་བྱེད་པར་ནུས་པས་བྱེད་དོ་ཞེས་པའི་ཁྱད་པར་འཇིག་རྟེན་ན་དབང་ཆེ་བར་གྲགས་པ་སུས་ཀྱང་འབྱེད་པར་དཀའ་འོ། ། མདོར་ན།
གང་ཟག་གཅིག་ལ་ནུས་པ་དུ་མ་ཡོད་པས། བྱ་བ་རིགས་མི་འདྲ་བ་དུ་མ་ཡོད་ཀྱང༌། བྱ་བ་རིགས་འདྲ་མང་པོ་ཅིག་ཆར་བྱུང་ན་གང་ཟག་དུ་མར་ཐལ་བ་འཕན་པ་ནི་ཟླ་བའི་ཞབས་ཀྱི་དགོངས་པར་ངེས་སོ། ། གཉིས་པ་གང་འགྲོ་བའི་བྱེད་པོ་བཀག་པས་འགྲོ་བ་དགག་པ་ལ། འགྲོ་བ་པོ་འགྲོ་བའི་རྟེན་དུ་ཡོད་པ་དགག འགྲོ་བ་རྣམ་གྲངས་གསུམ་རང་ལ་ཡོད་པ་བརྟགས་ནས་དགག དང་པོ་ནི། གལ་ཏེ་གང་དུ་འགྲོ་བའི་ལམ་ལ་དཔྱད་པ་ན་འགྲོ་བ་མ་གྲུབ་ཀྱང་གང་འགྲོ་བ་པོ་ལྷས་སྦྱིན་ལྟ་བུ་ལ་འགྲོ་བ་དམིགས་པས། རྟེན་འགྲོ་བ་ཡོད་པའི་ཕྱིར་འགྲོ་བ་ངོ་བོ་ཉིད་ཀྱིས་ཡོད་དོ་ཞེ་ན། གལ་ཏེ་འགྲོ་བ་པོ་ཡོད་ན་འགྲོ་བ་ཡང་ཡོད་པར་རིགས་པ་ལས།
འགྲོ་བ་འཐད་པར་མི་འགྱུར་ཏེ། འགྲོ་བ་པོ་མེད་པར་གྱུར་ན་སྟེ་གོང་དུ་བསལ་ཟིན་པའི་ཕྱིར། ཇི་ལྟར་ཞེ་ན། འགྲོ་བ་མེད་ན་འགྲོ་བ་པོ་ཡོད་པ་ཉིད་དུ་ག་ལ་འགྱུར་ཏེ། འགྲོ་བ་པོར་འཇོག་པ་འགྲོ་བའི་བྱ་བ་ལ་ལྟོས་པའི་ཕྱིར། གཉིས་པ་ལ། སྤྱིར་དགག་པ་དང༌། བྱེ་བྲག་ཏུ་འགྲོ་བ་པོ་འགྲོ་བ་དགག་པའོ། ། དང་པོ་ནི། གལ་ཏེ་འགྲོ་བ་ངོ་བོ་ཉིད་ཀྱིས་ཡོད་དེ།
དེ་དང་ལྡན་པའི་སྒོ་ནས་ལྷས་སྦྱིན་འགྲོའོ་ཞེས་ལྷས་སྦྱིན་འགྲོ་བ་པོར་བརྗོད་པའི་ཕྱིར། འཁར་བ་མེད་ན་འཁར་བ་ཅན་ཞེས་བརྗོད་དུ་མེད་པ་བཞིན་ནོ་ཞེ་ན། འགྲོ་བ་ངོ་བོ་ཉིད་ཀྱིས་ཡོད་ན། འགྲོ་བ་པོ་འགྲོ་འམ། འགྲོ་བ་པོ་མ་ཡིན་པ་འགྲོ་འམ། གཉིས་མིན་ཀྱི་ཕུང་པོ་གསུམ་པ་ཞིག་འགྲོ། རེ་ཞིག་འགྲོ་བ་པོ་མི་འགྲོ་སྟེ། དེ་འགྲོ་བ་ནི་ཚིགས་བཅད་འོག་མ་གསུམ་གྱིས་འགོག་པའི་ཕྱིར། འགྲོ་བ་མིན་པ་འགྲོ་བ་མ་ཡིན་ཏེ། དེ་ནི་འགྲོ་བའི་བྱ་བ་དང་བྲལ་བའི་ཕྱིར།
འགྲོ་བ་པོ་དང་འགྲོ་བ་པོ་མིན་པ་ལས་གཞན་གསུམ་པ་གང་ཞིག་འགྲོ་བར་འགྱུར་ཏེ་དེ་ནི་མི་སྲིད་པའི་ཕྱིར་རོ། ། གཉིས་པ་ནི། གལ་ཏེ་འགྲོ་བ་པོ་ཁོ་ན་འགྲོའོ་སྙམ་ན། འགྲོ་བ་པོ་འགྲོ་ཞེས་བརྗོད་པའི་ཚེ་འགྲོ་བའི་བྱ་བ་ནི་གཅིག་ལས་མེད་ལ། གཅིག་པོ་དེ་འགྲོ་བ་པོ་ཞེས་པའི་མིང་གི་དོན་དུ་འབྲེལ་པ་ཡིན་ནམ། འགྲོ་ཞེས་པའི་དོན་དུ་འབྲེལ་པའམ། གཉིས་ཀའི་དོན་དུ་འབྲེལ། གཉིས་པ་ལྟར་ན། རེ་ཤིག་འགྲོ་བ་པོ་འགྲོའོ་ཞེས་ཇི་ལྟར་འཐད་པ་ཉིད་དུ་འགྱུར་ཏེ། གང་གི་ཚེ་ན།
འགྲོ་བའི་བྱ་བ་རང་མིང་གི་དོན་དུ་འབྲེལ་པ་མེད་པར་ནི་འགྲོ་བ་པོ་འཐད་པར་མི་འགྱུར་ན་སྟེ་དེའི་ཕྱིར་རོ། ། དང་པོ་ལྟར་ན། གང་གི་ཕྱོགས་ལ་འགྲོ་བ་པོ་ཞེས་པའི་མིང་གི་དོན་དུ་འགྲོ་བའི་བྱ་བ་འབྲེལ་པ་དེ་ལ། འགྲོ་ཞེས་པའི་མིང་གི་དོན་དུ་འགྲོ་བའི་བྱ་བ་མེད་པའི་འགྲོ་པ་པོ་འགྲོ་བ་ཡིན་པར་ཐལ་བར་འགྱུར་རོ། ། འགྲོ་བའི་བྱ་བ་གཅིག་པོ་ཚིག་ཏུ་འབྲེལ་པའི་འགྲོ་བ་པོ་འགྲོ་བར་འདོད་པའི་ཕྱིར་རོ། ། བརྟག་པ་གསུམ་པ་ལྟར་ཁས་ལེན་ནས་ཉེས་པ་སྔ་མ་གཉིས་ཀྱིས་མི་གནོད་དོ་ཞེ་ན། གལ་ཏེ་འགྲོ་བ་པོ་ཞེས་པ་དང༌། འགྲོ་ཞེས་པ་གཉིས་ཀ་འགྲོ་བའི་བྱ་བ་དང་ལྡན་པར་གྱུར་ན། བྱེད་པ་གཅིག་ལ་བྱ་བ་རིགས་མཐུན་གཉིས་སུ་ཐལ་བར་འགྱུར་ཏེ། འགྲོ་བའི་བྱ་བ་གང་གིས་འགྲོ་བ་པོར་མངོན་པ་དང༌།
འགྲོ་བར་གྱུར་ནས་གང་འགྲོའོ་ཞེས་འཇོག་པའི་བྱ་བ་གཉིས་དང་བཅས་པའི་ཕྱིར། དེ་འདོད་ན་འགྲོ་བ་པོ་གཉིས་སུ་ཐལ་བ་སྔ་མ་བཞིན་ནོ། ། གཉིས་པ་སྒྲུབ་བྱེད་དགག་པ་ལ་སྒྲུབ་བྱེད་མེད་པར་བསྟན། གནོད་བྱེད་ཡོད་པར་བསྟན། དང་པོ་ལ། འགྲོ་བའི་འབྲེལ་ཆོས་དགག་པ་དང༌། འགྲོ་བའི་འགལ་ཟླ་ཡོད་པ་དགག་པའོ། ། དང་པོ་ལ། འགྲོ་རྩོམ་དགག འགྲོ་བའི་ལམ་དགག་པའོ། །
དང་པོ་ནི། འགྲོ་བ་ངོ་བོ་ཉིད་ཀྱིས་ཡོད་དེ། འགྲོ་བའི་རྩོམ་པ་ཡོད་པའི་ཕྱིར། རུས་སྦལ་གྱི་སྤུ་མེད་ན་དེའི་གོས་མི་རྩོམ་པ་བཞིན་ཞེ་ན། འདི་ལ། གང་དུ་འགྲོ་བ་རྩོམ་པའི་ལམ་ཡོད་དུ་ཆུག་ཀྱང་དེ་ལ་འགྲོ་བ་རྩོམ་པ་མི་འཐད། དེར་འགྲོ་བ་རྩོམ་པའི་ལམ་ཉིད་ཀྱང་མི་འཐད་པའོ། ། དང་པོ་ནི། སོང་བ་ལ་འགྲོ་བའི་རྩོམ་པ་མེད་དེ། དེ་ལ་འགྲོ་བའི་བྱ་བ་འགགས་པའི་ཕྱིར།
མ་སོང་བ་ལའང་འགྲོ་བ་རྩོམ་པའི་བྱ་བ་མེད་དེ། འགྲོ་བའི་བྱ་བ་མ་སྐྱེས་པའི་ཕྱིར། བགོམ་བཞིན་པ་ལ་འགྲོ་བའི་རྩོམ་པ་མེད་དེ། དེ་གཉིས་གང་རུང་མ་ཡིན་པའི་བགོམ་བཞིན་པ་མེད་པའི་ཕྱིར། དེ་ལྟར་ན་གང་དུ་འགྲོ་བ་རྩོམ་པར་བྱེད་དེ་མི་བྱེད་དོ། ། གང་དག་འདིར། སོང་མ་སོང་ལས་མ་གཏོགས་པའི་བགོམ་པ་རང་བཞིན་གྱིས་མེད་པ་ཡིན་གྱིས་སྤྱིར་དེ་གཉིས་ལས་མ་གཏོགས་པའི་བགོམ་པ་ཡོད་དེ་ཁས་ལེན་པ་ཡིན་ནོ། ། ཞེས་པ་ནི། དབུ་མའི་རིགས་པར་མི་འོང་སྟེ། འདི་ལྟར་སོང་མ་སོང་ལས་མ་གཏོགས་པའི་བགོམ་པ་ཡོད་མེད་དཔྱོད་པའི་རིགས་ངོར་བགོམ་པ་བདེན་པ་བ་མེད་ཀྱི་བགོམ་པ་ཙམ་ཡོད་དོ་ཞེས་ཁས་བླངས་པར་སོང་བའི་ཕྱིར་དང༌།
དེ་ལྟར་ན་བགོམ་པ་རང་བཞིན་གྱིས་ཡོད་པར་སོང་བའི་ཕྱིར་དང༌། ཤིང་རྟ་རང་བཞིན་གྱིས་མེད་པའི་ཤེས་བྱེད་དུ་དེའི་ཡན་ལག་ལས་མ་གཏོགས་པའི་ཤིང་རྟ་མེད་པར་ཁས་ལེན་དགོས་པ་ཡིན་གྱི་དེའི་ཚེ་ཡང་ཤིང་རྟ་ཡོད་པར་ཁས་བླངས་ན་ཤིང་རྟ་རང་བཞིན་གྱིས་ཡོད་པ་ལས་མ་འདས་པའི་ཕྱིར་རོ། ། གཉིས་པ་ནི། གལ་ཏེ་འགྲོ་བ་རྩོམ་པ་ཡོད་ན་ལྷས་སྦྱིན་འདུག་བཞིན་པའི་ཚེ་འགྲོ་བ་རྩོམ་དགོས་པ་ལས་འགྲོ་བ་རྩོམ་པའི་སྔ་རོལ་ཏེ་འདུག་བཞིན་པ་ན་འགྲོ་བ་རྩོམ་པ་མེད་དེ། དེའི་ཚེ་གང་དུ་འགྲོ་བ་རྩོམ་པར་འགྱུར་བའི་ལམ་བགོམ་བཞིན་པ་མེད་ཅིང་སོང་བ་ཡང་མེད་པའི་ཕྱིར། ཅི་སྟེ་དེའི་ཚེ་མ་སོང་བ་ཡོད་པས་དེར་འགྲོ་བ་རྩོམ་པ་ཡིན་ནོ་ཞེ་ན། མ་སོང་བ་འགྲོ་བ་ག་ལ་ཡོང་དེ་མ་སོང་བ་ཞེས་པ་ནི་འགྲོ་བའི་བྱ་བ་མ་བརྩམས་ནས་མེད་པ་ཞིག་ཡིན་ལ། འགྲོ་བ་རྩོམ་ཞེས་པ་ནི་འགྲོ་བའི་བྱ་བ་དང་འབྲེལ་དགོས་པའི་ཕྱིར། གཉིས་པ་ནི། གལ་ཏེ་འགྲོ་རྩོམ་དང༌།
དེ་རྩོམ་པའི་ལམ་མེད་ཀྱང་སྤྱིར་ལམ་གསུམ་ནི་ཡོད་ལ་དེ་ཡོད་པས་འགྲོ་བ་ཡོད་དོ་ཞེ་ན། སོང་བ་ཅི་ཞིག་བགོམ་པ་ཅི། ། མ་སོང་ཅི་ཞིག་ཅེས་རྣམ་པར་བརྟག་པར་བྱས་པ་ན་ལམ་མི་རྙེད་དེ། འགྲོ་རྩོམ་རྣམ་པ་ཐམས་ཅད་དུ་བརྟགས་པ་ན་སྣང་བ་མེད་པ་ཉིད་ཡིན་པ་དེའི་ཚེ་ནའོ། ། གཉིས་པ་འགྲོ་བའི་འགལ་ཟླ་ཡོད་པས་འགྲོ་བ་མི་འགྲུབ་པ་ལ། དངོས་དང༌། དེའི་སྒྲུབ་བྱེད་དགག དང་པོ་ལ། སྡོད་པ་དགག འགྲོ་བ་ལས་ལྡོག་པ་ཡོད་པ་དགག
དང་པོ་ནི། གལ་ཏེ་གང་ལ་གཉེན་པོ་ཡོད་པ་དེ་ཡོད་པས་ཁྱབ། དཔེར་ན་སྣང་བ་དང་མུན་པ་བཞིན། འགྲོ་བ་ལ་ཡང་གཉེན་པོ་གནས་པ་ཡོད་དོ་ཞེ་ན། རེ་ཤིག་དང་པོར་འགྲོ་བ་པོ་མི་སྡོད་དེ། དེ་ཉིད་ཚིགས་བཅད་འོག་མས་འཆད་པའི་ཕྱིར། འགྲོ་བ་པོ་མིན་པ་ཡང་སྡོད་པ་མིན་ཏེ། འགྲོ་བ་པོ་མིན་པ་ཉིད་སྡོད་པ་ཡིན་ན། དེ་ལ་སྡོད་པ་གཞན་གཉིས་པ་མི་དགོས་པའི་ཕྱིར། ཅི་སྟེ་གནས་པ་གཅིག་གིས་ནི་འགྲོ་བ་པོ་མ་ཡིན་པར་བྱེད་ལ་གནས་པ་གཅིག་གིས་ནི་སྡོད་པར་འགྱུར་རོ་ཞེ་ན།
གནས་པ་གཉིས་སུ་ཐལ་བའི་ཕྱིར་གནས་པ་པོའང་གཉིས་སུ་ཐལ་བར་འགྱུར་རོ། ། འགྲོ་བ་པོ་དང་འགྲོ་བ་པོ་མིན་པ་ལས་གཞན་གསུམ་པ་གང་ཞིག་སྡོད་པར་འགྱུར་ཏེ་དེ་ནི་མི་སྲིད་པའི་ཕྱིར་རོ། ། གལ་ཏེ་འགྲོ་བ་པོ་མི་སྡོད་པ་ཅི་ཞེ་ན། རེ་ཤིག་འགྲོ་བ་པོ་སྡོད་དོ་ཞེས་ཇི་ལྟར་འཐད་པ་ཉིད་དུ་འགྱུར་ཏེ། གང་གི་ཚེ་འགྲོ་བའི་བྱ་བ་མེད་པར་ནི་འགྲོ་བ་པོར་འཐད་པ་མི་འགྱུར་ན་སྟེ་འགྲོ་བའི་བྱ་བ་དང་ལྡན་བཞིན་པ་ཡིན་ན་སྡོད་པའི་བྱ་བ་དང་ལྡན་བཞིན་པར་འགལ་བའི་ཕྱིར།

གཉིས་པ་འགྲོ་བ་ལས་ལྡོག་པ་དགག་པ་ལ། དངོས་དང༌། དེའི་སྒྲུབ་བྱེད་དགག་པའོ། ། དང་པོ་ནི། འགྲོ་བ་ངོ་བོ་ཉིད་ཀྱིས་ཡོད་དེ། འགྲོ་བ་ལས་ལྡོག་པ་ཡོད་པའི་ཕྱིར། ཞེ་ན། ལྡོག་པ་ངོ་བོ་ཉིད་ཀྱིས་ཡོད་ན་ལམ་གསུམ་ལ་ཡོད་དགོས་པས་སོང་བའི་ལམ་ལས་ནི་ལྡོག་པ་མ་ཡིན་ཏེ། དེ་འགྲོ་བའི་བྱ་བ་མེད་པའི་ཕྱིར། མ་སོང་བའི་ལམ་ལས་ཀྱང་ལྡོག་པ་མིན་ཏེ། དེར་ཡང་འགྲོ་བའི་བྱ་བ་མེད་པའི་ཕྱིར།
བགོམ་བཞིན་པའི་ལམ་ལས་ཀྱང་ལྡོག་པར་མི་འགྱུར་ཏེ། སོང་མ་སོང་ལས་མ་གཏོགས་པའི་བགོམ་བཞིན་པ་མེད་པའི་ཕྱིར། གཉིས་པ་སྒྲུབ་བྱེད་དགག་པ་ནི། གལ་ཏེ་གནས་པ་ཡོད་དེ། དེའི་འགྲན་ཟླ་ཡོད་པའི་ཕྱིར་དང༌། གནས་པར་རྩོམ་པ་ཡོད་པའི་ཕྱིར་དང༌། གནས་པ་ལས་ལྡོག་པ་ཡོད་པའི་ཕྱིར་ཞེ་ན། གནས་པའི་སྒྲུབ་བྱེད་དུ་བཀོད་པའི་འགྲོ་བ་གང་ཡིན་པ་དེ་ནི་འགྲོ་བའི་སྒྲུབ་བྱེད་དུ་བཀོད་པའི་གནས་པ་དང་འགོག་བྱེད་ཀྱི་རིགས་པ་མཚུངས་སོ། ། ཇི་ལྟར་ཞེ་ན། རེ་ཤིག་གནས་པོ་མི་འགྲོ་སྟེ། །
གནས་པ་པོ་མིན་འགྲོ་བ་མིན། ། གནས་པོ་གནས་པོ་མིན་ལས་གཞན། ། གསུམ་པ་གང་ཞིག་འགྲོ་བར་འགྱུར། ། ཞེས་སོགས་ཚིག་བཅད་གཉིས་འདོན་པ་བསྒྱུར་བར་བྱའོ། ། གནས་པའི་འཇུག་པ་སྟེ་གནས་པར་རྩོམ་པར་ཡང་ནི་འགྲོ་རྩོམ་དང་འགོག་བྱེད་ཀྱི་རིགས་པ་དང་མཚུངས་སོ། ། ཇི་ལྟར་ཞེ་ན། གནས་ལ་གནས་པའི་རྩོམ་མེད་དེ། ། ཞེས་སོགས་ཚིགས་སུ་བཅད་པ་གསུམ་འདོན་པ་བསྒྱུར་བར་བྱའོ། ། གནས་པའི་སྒྲུབ་བྱེད་དུ་གནས་པ་ལས་ལྡོག་པ་བཀོད་པ་ཡང་ནི་འགྲོ་བ་ལས་ལྡོག་པ་དང་འགོག་བྱེད་ཀྱི་རིགས་པ་མཚུངས་སོ། ། ཇི་ལྟར་ཞེ་ན།
གནས་བཞིན་པ་ལས་མི་བཟློག་སྟེ། ། ཞེས་རྐང་པ་གཉིས་བསྒྱུར་བར་བྱའོ། ། གཉིས་པ་གནོད་བྱེད་ལ། གནོད་བྱེད་དངོས་དང༌། དེས་གྲུབ་པའི་དོན་བསྟན་པའོ། ། དང་པོ་ལ། གལ་ཏེ་འགྲོ་བ་ངོ་བོ་ཉིད་ཀྱིས་ཡོད་པར་གྱུར་ན། འགྲོ་བ་པོ་དང་གཅིག་དང་ཐ་དད་གང་རུང་དུ་གྲུབ་དགོས་པ་ལས་འགྲོ་བ་དེ་དང་འགྲོ་བ་པོ་དེ་ཉིད་ཅེས་ཀྱང་བྱར་མི་རུང་ལ་འགྲོ་བ་དང་ནི་འགྲོ་བ་པོ་གཞན་ཉིད་ཅེས་ཀྱང་བྱར་མི་རུང་ངོ༌། ། ཇི་ལྟར་མི་རུང་ཞེ་ན། གལ་ཏེ་འགྲོ་བའི་བྱ་བ་གང་ཡིན་པ་དེ་ཉིད་འགྲོ་བ་པོ་ཡིན་པར་གྱུར་ན་བྱེད་པ་པོ་དང་ལས་ཉིད་ཀྱང་གཅིག་པ་ཉིད་དུ་ཐལ་བར་འགྱུར་རོ། །
གང་ཏེ་འགྲོ་བའི་བྱ་བ་དང་འགྲོ་བ་པོ་གཞན་པ་ཉིད་དུ་རྣམ་པར་བརྟག་ན་འགྲོ་བ་པོ་ལ་ལྟོས་པ་མེད་པའི་འགྲོ་བ་དང༌། འགྲོ་བའི་བྱ་བ་ལ་ལྟོས་པ་མེད་པའི་འགྲོ་བ་པོ་ཡོད་པ་ཉིད་དུ་ཐལ་བར་འགྱུར་རོ། ། འདི་གཉིས་ཀྱི་བཟློག་དོན་འཕེན་པར་ཚིག་གསལ་ལས་གསུངས་སོ། ། གཉིས་པ་ནི། འགྲོ་བའི་བྱ་བ་དང་འགྲོ་བ་པོ་གང་དག་དེ་གཉིས་ཆོས་ཅན། རིགས་པས་དཔྱད་པའི་ཚེ་གྲུབ་པ་ཇི་ལྟར་ཡོད་དེ། དངོས་པོ་གཅིག་པ་དང་དངོས་པོ་གཞན་པ་ཉིད་དུ་ནི་གྲུབ་པར་གྱུར་པ་ཡོད་པ་མིན་པའི་ཕྱིར། གཉིས་པ་དེ་ལྟར་བཀག་པའི་ཉེས་སྤོང་དགག་པ་ནི། གལ་ཏེ་འཇིག་རྟེན་ན། སྨྲ་བ་པོ་སྨྲའོ། །
བྱེད་པ་པོ་བྱ་བ་བྱེད་དོ་ཞེས་ཇི་ལྟར་གྲགས་པ་དེ་བཞིན་དུ་འགྲོ་བ་པོ་ཉིད་འགྲོ་བ་ཡིན་པས་ཇི་སྐད་བརྗོད་པའི་ཉེས་པ་མེད་དོ་ཞེ་ན། འགྲོ་བའི་བྱ་བ་གང་གིས་ལྷས་སྦྱིན་འགྲོ་བ་པོར་མངོན་པར་གསལ་བར་བྱེད་པའི་འགྲོ་བའི་བྱ་བ་དེ་ནི་འགྲོ་བ་པོ་ལྷས་སྦྱིན་དེ་འགྲོ་བར་བྱེད་པ་མ་ཡིན་ཏེ། གང་གིས་ཕྱིར་ན་འགྲོ་བའི་བྱ་བ་སྔ་རོལ་དུ་འགྲོ་བ་པོ་ཞིག་ཡོད་ན་འགྲོ་བ་པོ་འགྲོ་བ་ཞིག་རིགས་སུ་ཆུག་ནའང༌། ལྷས་སྦྱིན་གང་ཞིག་དོན་གཞན་དུ་གྱུར་པའི་གྲོང་ངམ་གྲོང་ཁྱེར་དུ་འགྲོ་བར་འགྱུར་བ་བཞིན་དུ་འགྲོ་བའི་བྱ་བའི་སྔ་རོལ་ཏུ་འགྲོ་བ་པོ་མེད་པའི་ཕྱིར། ཅི་སྟེ་འགྲོ་བ་པོར་འཇོག་པའི་བྱ་བ་དེ་ཉིད་འགྲོ་བ་མ་ཡིན་ཀྱང་བྱ་བ་གཉིས་པ་ཞིག་འགྲོའོ་སྙམ་ན། འགྲོ་བའི་བྱ་བ་གང་གིས་འགྲོ་བ་པོར་མངོན་པར་གསལ་བར་བྱེད་པའི་བྱ་བ་དེ་ལས་གཞན་པའི་བྱ་བ་གཉིས་པ་ཞིག་ཀྱང་འགྲོ་བ་པོ་དེ་འགྲོ་བར་བྱེད་པ་ཡིན་ཏེ། གང་གི་ཕྱིར་ན་འགྲོ་བ་པོ་གཅིག་པུ་ལ་འགྲོ་བའི་བྱ་བ་གཉིས་སུ་ཡོད་པ་མི་འཐད་པའི་ཕྱིར་རོ། ། གཉིས་པ་དགག་པ་བསྡུས་ཏེ་བསྟན་པ་ལ། དངོས་དང༌། གྲུབ་དོན་ནོ། །
དང་པོ་ནི། གོང་དུ་ལས་དང་བྱེད་པ་པོ་ལ་སོ་སོར་བརྟགས་ནས་འགྲོ་བ་བཀག་པར་མ་ཟད་ཀྱི་ཐུན་མོང་དུ་ཡང་དགག་པ་ནི། འགྲོ་བ་པོ་ཡིན་པར་གྱུར་པ་ནི་ལས་ཡིན་པར་གྱུར་པ་དང་མ་ཡིན་པར་གྱུར་པ་དང༌། ཡིན་པ་དང་མ་ཡིན་པར་གྱུར་པའི་འགྲོ་བ་རྣམ་པ་གསུམ་དུ་འགྲོ་བར་མི་བྱེད་དེ། ཡིན་པར་གྱུར་ལ་བྱ་བ་མེད། ། ཅེས་སོགས་ལས་དང་བྱེད་པ་པོ་བརྟག་པ་ནས་འགོག་པའི་ཕྱིར། འགྲོ་བ་པོ་མ་ཡིན་པར་ནི་གྱུར་པ་དེ་ཡང་འགྲོ་བ་རྣམ་པ་གསུམ་དུ་འགྲོ་བར་མི་བྱེད། འགྲོ་བ་པོ་ཕྱོགས་གཅིག་ཡིན་པ་དང་ཕྱོགས་གཅིག་མ་ཡིན་པར་གྱུར་པ་ཡང་འགྲོ་བ་རྣམ་པ་གསུམ་དུ་འགྲོ་བར་མི་བྱེད་དེ། དང་པོ་ལྟར་ལས་དང་བྱེད་པ་པོ་བརྟག་པ་ནས་འགོག་པའི་ཕྱིར་རོ། ། གཉིས་པ་ནི།
འགྲོ་བ་པོ་དང༌། བགྲོད་པར་བྱ་བ་དང༌། འགྲོ་བ་རྣམས་མི་རྙེད་པ་དེའི་ཕྱིར་འགྲོ་བའི་བྱ་བ་དང༌། འགྲོ་བ་པོ་དང༌། བགྲོད་པར་བྱ་བ་གསུམ་རང་བཞིན་གྱིས་ཡོད་པ་མ་ཡིན་ནོ། ། གཉིས་པ་རབ་བྱེད་ཀྱི་མཚན་བསྟན་པ་ནི། འགྲོ་འོང་བརྟག་པ་ཞེས་བྱ་བ་ཚིགས་བཅད་ཉེར་ལྔའི་བདག་ཉིད་ཀྱི་རབ་ཏུ་བྱེད་པ་གཉིས་པ་རྣམ་པར་བཤད་པའོ།། །། འགྲོ་བའི་ཡུལ་དང་འགྲོ་བ་པོར། ། རྣམ་པར་བརྟགས་ན་འགྲོ་བ་ཙམ། ། ཡོད་མ་ཡིན་པ་འགྲོ་དང་འོང༌། །
རང་བཞིན་མེད་པའི་དོན་དུ་བཤད། ། ཅེས་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར།། །། གཉིས་པ་རྒྱས་པར་བཤད་པ་ལ། རྟེན་འབྲེལ་གྱི་ངོ་བོ་མཐའ་བྲལ་དུ་བསྟན། ཁྱད་པར་མཐའ་བྲལ་དུ་བསྟན། དང་པོ་ལ། རྒྱས་པར་བཤད། བསྡུས་ཏེ་བསྟན་པའི་སྒོ་ནས་བདག་འཛིན་དགག་དགོས་པའི་རྒྱུ་མཚན་ནོ། ། དང་པོ་ལ། ཆོས་དང་གང་ཟག་སོ་སོར་ཕྱེ་སྟེ་མཐའ་བྲལ་དུ་བསྟན།
མ་ཕྱེ་བར་དངོས་པོ་ཙམ་མཐའ་བྲལ་དུ་གཏན་ལ་ཕབ་པའོ། ། དང་པོ་ལ་ཆོས་ཀྱི་བདག་མེད་རིགས་པས་སྒྲུབ། གང་ཟག་གི་བདག་མེད་རིགས་པས་སྒྲུབ། དང་པོ་ལ། ཆོས་རང་བཞིན་གྱིས་མ་གྲུབ་པར་བསྟན། གྲུབ་པའི་སྒྲུབ་བྱེད་དགག དང་པོ་ལ་སྐྱེ་མཆེད་རང་བཞིན་གྱིས་མ་གྲུབ་པར་བསྟན། ཕུང་ཁམས་རང་བཞིན་གྱིས་མ་གྲུབ་པར་བསྟན། དང་པོ་ལ། རབ་བྱེད་ཀྱི་གཞུང་བཤད་པ་དང༌།
རབ་བྱེད་ཀྱི་མཚན་བསྟན་པའོ། ། དང་པོ་ལ་ཕྱོགས་སྔ་མ་བརྗོད། དེ་འགོག་བྱེད་ཀྱི་རིགས་པ་བཤད་པའོ། ། དང་པོ་ནི། རང་སྡེ་འགའ་ཞིག་ན་རེ། འགྲོ་བ་དང༌། འགྲོ་བ་པོ་དང༌། བགྲོད་པར་བྱ་བ་གསུམ་རང་བཞིན་གྱིས་ཡོད་པ་མ་ཡིན་མོད། ལྟ་བ་དང༌། ལྟ་བ་པོ་དང༌།
ལྟ་བར་བྱ་བ་རྣམས་རང་བཞིན་གྱིས་ཡོད་དེ། ཆོས་མངོན་པ་ལས། ལྟ་དང༌། ཉན་དང༌། སྣོམ་པ་དང༌། མྱོང་བར་བྱེད་པ་དང༌། རེག་བྱེད་དང༌། ཡིད་རྣམས་ནི་དབང་པོ་དྲུག་སྟེ། དེ་དག་གི་སྤྱོད་ཡུལ་ནི་རིམ་པ་བཞིན། ལྟ་བར་བྱ་བ་གཟུགས་དང༌།
ལ་སོགས་ཀྱི་སྒྲས་བསྡུས་པ། ཉན་པར་བྱ་བ་སྒྲ་དང༌། བསྣམ་པར་བྱ་བ་དྲི་དང༌། མྱང་བར་བྱ་བ་རོ་དང༌། རེག་པར་བྱ་བ་རེག་བྱ་དང༌། བསམ་པར་བྱ་བ་ཆོས་རྣམས་སུ་གསུངས་པས་སོ། ། ཞེ་ན། གཉིས་པ་ལ། ལྟ་བའི་ཆོས་གསུམ་དགག རིགས་པ་དེས་སྐྱེ་མཆེད་ལྷག་མ་འགོག་ནུས་པར་བསྟན།
དང་པོ་ལ། ལྟ་བ་པོ་དགག ལྟ་བྱ་དང་ལྟ་བ་དགག དང་པོ་ལ། མིག་ལྟ་བ་པོ་ཡིན་པ་དགག བདག་ལྟ་བ་པོ་ཡིན་པ་དགག དང་པོ་ལ། རང་ལ་མི་ལྟ་བའི་རྟགས་ཀྱི་དགག ལྟ་བའི་བྱ་བ་དང་ལྡན་མི་ལྡན་བརྟགས་ནས་དགག དང་པོ་ལ།
རྒྱས་པར་བཤད་པ་དང་དོན་བསྡུ་བའོ། ། དང་པོ་ལ། དངོས་དང༌། ཉེས་སྤོང་དགག་པའོ། ། དང་པོ་ནི། ལྟ་བ་མིག་དེ་ཆོས་ཅན། རང་གི་བདག་ཉིད་ནི་དེ་ལ་ལྟ་བ་མ་ཡིན་པ་ཉིད་ཁོ་ན་སྟེ། རང་ལ་བྱ་བྱེད་འགལ་བའི་ཕྱིར། དེ་ལྟར་ན། གང་ཞིག་བདག་ལ་མི་ལྟ་བ་དེ་ནི།
གཞན་གཟུགས་དག་ལ་ཡང་ཇི་ལྟར་བལྟ་སྟེ། དཔེར་ན་རྣ་བ་ལ་སོགས་པ་བཞིན་ནོ། ། འདིར་སངས་རྒྱས་བསྐྱངས་ཀྱིས། བལྟ་བ་ངོ་བོ་ཉིད་ཀྱིས་ཡོད་ན་མིག་ཉིད་ལ་བལྟ་དགོས་ཏེ། ཆུ་ལ་བརླན་དང་མེ་ལ་ཚ་བ་དང༌། སྣ་མའི་མེ་ཏོག་ལ་དྲི་མཐོང་ན་དེ་དག་དང་ལྡན་པ་ལས་གཞན་ཡང་བརྙན་པ་ལ་སོགས་པར་བྱེད་པ་བཞིན། ཞེས་གསུངས་སོ། ། གཉིས་པ་ནི། མེས་རང་མི་སྲེག་ཀྱང་གཞན་སྲེག་པ་བཞིན་དུ་མི་འགལ་ལོ་ཞེ་ན། བལྟ་བ་རབ་ཏུ་བསྒྲུབ་པའི་ཕྱིར་དུ་མེ་ཡི་དཔེས་ནི་སྒྲུབ་པར་ནུས་པ་མ་ཡིན་ཏེ།
དཔེ་དེ་ནི་དོན་བལྟ་བར་བཅས་པ་ལ་ལན་བཏབ་ཟིན་པའི་ཕྱིར། གང་དུ་ཞེ་ན། སོང་དང་མ་སོང་བགོམ་པ་ལ་འགྲོ་བ་འགོག་པའི་རིགས་པ་ཡིས་སོ། ། ཇི་ལྟར་ཞེ་ན། རེ་ཞིག་སྲེག་ལ་མི་སྲེག་སྟེ། ། ཞེས་སོགས་དང༌། རེ་ཞིག་བལྟས་ལ་མི་བལྟ་སྟེ། ། མ་བལྟས་པ་ལའང་ལྟ་བ་མིན། ། ཞེས་སོགས་དང༌། རེ་ཞིག་སྲེག་པོ་མི་སྲེག་སྟེ། །
ཞེས་སོགས་དང༌། རེ་ཞིག་ལྟ་པོ་མི་ལྟ་སྟེ། ། ཞེས་སོགས་དོན་གྱིས་འཕངས་ཟིན་པའི་ཕྱིར། འདིར་ཞལ་སྔ་ནས། དོན་གཞན་ལ་ལྟ་མི་ལྟ་མཚུངས་པའི་རིགས་པའོ་ཞེས་གསུང་བ་ལེགས་པར་མ་བཤད་པ་སྟེ། འདིར་ནི་རང་ལ་མི་ལྟ་བ་རྒྱུ་མཚན་དུ་བཀོད་ནས་གཞན་ལས་ལྟ་བ་བཀག་པ་ཡིན་གྱིས། མིག་གིས་གཟུགས་ལ་ལྟ་ན། རྣ་བས་ཀྱང་གཟུགས་ལ་ལྟ་དགོས་ཞེས་མཚུངས་པ་མཛད་པ་མིན་པའི་ཕྱིར་དང༌། རྣ་བས་མིག་ལ་མི་ལྟ་བ་དང་གཟུགས་ལ་མི་ལྟ་བ་དཔེར་བྱས་ནས་མིག་གིས་ཀྱང་དེར་མི་ལྟ་བ་སྒྲུབ་པ་གཞུང་གི་དོན་མ་ཡིན་པས་སོ། ། གཉིས་པ་དོན་བསྡུ་བ་ནི།
མིག་ཆོས་ཅན། གཟུགས་ལ་ལྟ་བས་བལྟ་བར་བྱེད་པ་ཡིན་ཞེས་བརྗོད་པ་ན་དེ་ནི་ཇི་ལྟར་རིགས་པར་འགྱུར་ཏེ། གང་གི་ཚེ་ན་རང་གཞན་ལ་ཅུང་ཟད་ཀྱང་མི་ལྟ་བ་དེའི་ཕྱིར། དེས་ན་མིག་ནི་ཀ་བ་ལ་སོགས་པ་བཞིན་དུ་གཟུགས་ལ་ལྟ་བར་བྱེད་པ་མ་ཡིན་ནོ། ། ཞེས་སྦྱར་རོ། ། གཉིས་པ་ནི། མིག་ལྟ་བའི་བྱེད་པ་ཡིན་ན་ལྟ་བའི་བྱ་བ་དང་འབྲེལ་དགོས་པས། ལྟ་བའི་རང་བཞིན་ཡིན་པའམ། མ་ཡིན་པའི་མིག་གང་བལྟ་བའི་བྱ་བ་དང་འབྲེལ་བརྟག དང་པོ་ལྟར་ན།
མིག་ལྟ་བའི་རང་བཞིན་ཅན་ཆོས་ཅན། སླར་ཡང་བལྟ་བའི་བྱ་བ་དང་འབྲེལ་པ་ཉིད་མ་ཡིན་ཏེ། དེ་ལྟ་ན་ལྟ་བའི་རིགས་འདྲ་དོན་གཞན་གཉིས་སུ་ཐལ་བའི་ཕྱིར་དང༌། ལྟ་བར་བྱེད་པ་པོ་ཡང་གཉིས་སུ་ཐལ་བའི་ཕྱིར་རོ། ། གཉིས་པ་ལྟར་ན། མིག་བལྟ་བའི་རང་བཞིན་ཅན་མིན་པ་ཆོས་ཅན། གཟུགས་ལ་མི་ལྟ་བ་ཉིད་ཡིན་ཏེ། བལྟ་བའི་བྱ་བ་དང་བྲལ་བའི་ཕྱིར། སོར་མོའི་རྩེ་མོ་བཞིན་ནོ། ། གཉིས་པ་ནི།
གལ་ཏེ་གཟུགས་ལ་ལྟ་བས་ན་ལྟ་བར་བྱེད་པའོ་ཞེས་མིག་བྱེད་པ་པོར་ཁས་བླངས་ནས་ཇི་སྐད་བརྗོད་པའི་ཉེས་པར་འགྱུར་ཡང༌། འདིས་ལྟ་བས་ན་ལྟ་བར་བྱེད་པ་པོ་ཞེས། བདག་གམ་རྣམ་པར་ཤེས་པ་བྱེད་པ་པོར་ཁས་ལེན་ནོ་ཞེ་ན། ལྟ་དེ་རང་གི་བདག་ཉིད་ནི། ། ཞེས་སོགས་མིག་ལྟ་བ་པོ་ཡིན་པ་འགོག་བྱེད་ཀྱི་རིགས་པ་དེ་ཉིད་ཀྱིས་ཆོས་ཅན། གཞན་ཡང་བཤད་པ་ཡིན་ཏེ། བདག་གམ་རྣམ་པར་ཤེས་པ་ལྟ་བ་པོ་ཡིན་པ་འགོག་བྱེད་ཀྱི་རིགས་པའང་རྣམ་པར་བཤད་པར་ཤེས་པར་བྱ་བ་ཡིན་པའི་ཕྱིར། ཇི་ལྟར་ཞེ་ན། ལྟ་པོ་རང་གི་བདག་ཉིད་ནི། ། དེ་ལ་ལྟ་བ་མ་ཡིན་ཉིད། །
གང་ཞིག་བདག་ལ་མི་ལྟ་བ། ། དེ་གཞན་དག་ལ་ཇི་ལྟར་བལྟ། ། ཞེས་སྦྱར་བས་སོ། ། གཉིས་པ་ལ། དངོས་དང༌། དེའི་འབྲས་བུ་དགག་པའོ། ། དང་པོ་ལ། རྒྱས་པར་བཤད། མཇུག་བསྡུ་བའོ། ། དང་པོ་ལ།
གལ་ཏེ་ལྟ་བ་པོ་རང་བཞིན་གྱིས་ཡོད་དེ། དེ་ཡི་ལས་དང་བྱེད་པ་ཡོད་པའི་ཕྱིར་ཞེ་ན། ལྟ་བ་པོ་ཡོད་ན་ལས་དང་བྱེད་པ་ཡོད་པར་རིགས་ན་ཡང་དེ་མེད་པའི་རིགས་པ་ནི། འདི་ལྟར། བལྟ་བའི་བྱ་བ་ལ་ལྟོས་པའམ། མི་ལྟོས་པའི་ལྟ་བ་པོ་ཡོད་པར་འདོད། དང་པོ་ལྟར་ན། བལྟ་བའི་བྱ་བ་མ་སྤངས་པ་སྟེ་དེ་ལ་ལྟོས་པའི་ལྟ་བོ་ཡོད་པ་མ་ཡིན་ཏེ། ལྟ་བ་པོ་གྲུབ་པ་ཞིག་བལྟ་བའི་བྱ་བ་ལ་ལྟོས་སམ། མ་གྲུབ་པ་ཞིག་བལྟ་བའི་བྱ་བ་ལ་ལྟོས།
དང་པོ་ལྟར་ན། གྲུབ་པ་ནི་སླར་ཡང་བསྒྲུབ་པར་བྱ་བ་མ་ཡིན་པའི་ཕྱིར་དང༌། གཉིས་པ་ལྟར་ན་ཡང་མོ་གཤམ་གྱི་བུ་བཞིན་དུ་མེད་པས་བལྟ་བའི་བྱ་བ་ལ་ལྟོས་པ་འགལ་བའི་ཕྱིར། གཉིས་པ་ལྟར་ན་ཡང་ལྟ་བ་སྤངས་པར་གྱུར་ཀྱང་ལྟ་བ་པོ་མི་འགྲུབ་སྟེ། བལྟ་བའི་བྱ་བ་ལ་མི་ལྟོས་པའི་ཕྱིར། གཉིས་པ་ནི། བལྟ་བྱ་གཟུགས་དང་ལྟ་བ་མིག་དེ་དག་ག་ལ་ཡོད་དེ། རྒྱུ་ལྟ་བ་པོ་མེད་པའི་ཕྱིར། གཉིས་པ་ནི། གལ་ཏེ་བལྟ་བྱ་དང་ལྟ་བ་ནི་རང་བཞིན་གྱིས་ཡོད་དེ།
དེ་ལ་བརྟེན་ནས་རྣམ་པར་ཤེས་པ་འབྱུང༌། དེ་ལས་རེག་པ་དང༌། རེག་པ་ལས་ཚོར་བ་དང༌། དེ་ལས་སྲེད་པ་འབྱུང་བའི་ཕྱིར། ཇི་ལྟར་ཕ་དང་མ་དག་ལ་བརྟེན་ནས་བུ་ནི་འབྱུང་བར་བཤད་པ་བཞིན་དུ། མིག་དང་གཟུགས་ལ་བརྟེན་ནས་མིག་གི་རྣམ་པར་ཤེས་པ་འབྱུང་བར་བཤད་པ་ཡིན་ནོ་ཞེ་ན། འབྲས་བུ་རྣམ་པར་ཤེས་པ་ལ་སོགས་པ་བཞི་ཡོད་པ་མིན་ཏེ། རྒྱུ་བལྟ་བྱ་དང་ལྟ་བ་མེད་པའི་ཕྱིར། གལ་ཏེ་བཞི་པོ་དེ་དག་རང་བཞིན་གྱིས་ཡོད་དེ། དེའི་འབྲས་བུ་ལེན་པ་དང་སྲིད་པ་སོགས་བཞི་ཡོད་པའི་ཕྱིར་ཞེ་ན།
ཉེ་བར་ལེན་པ་སོགས་བཞི་ཇི་ལྟ་བུ་ན་ཡོད་པར་འགྱུར་ཏེ། རྒྱུ་རྣམ་པར་ཤེས་པ་སོགས་མེད་པར་ངེས་པའི་ཕྱིར་རོ། ། གཉིས་པ་ནི། ལྟ་བའི་ཆོས་གསུམ་བཀག་པས་ནི་ཆོས་ཅན། གཞན་ཡང་མཚོན་པར་ཞུས་ཏེ། ཉན་པ་དང༌། སྣོམ་པ་དང༌། མྱང་བར་བྱེད་པ་དང༌། རེག་པར་བྱེད་པ་དང༌། ཡིད་དེ་སེམས་པར་བྱེད་པ་དང༌།
ཉན་པ་པོ་དང་མཉན་པར་བྱ་བ་དང༌། ལ་སོགས་ཀྱིས་བསྡུས་པ། སྣོམ་པ་པོ་དང༌། བསྣམ་པར་བྱ་བ་དང༌། མྱོང་བ་པོ་དང༌། མྱང་བྱ་དང༌། རེག་པ་པོ་དང༌། རེག་བྱ་དང༌། ཇི་ལྟར་ཕ་དང་མ་དག་ལ། ། ཞེས་རྐང་པ་བཞི་ཚིག་གསལ་ལས་འབྱུང་བ་བཞིན་དུ་བྲིས་པ་དང་ཚིགས་བཅད་བརྒྱད་ཅེས་བྲིས་པ་འགལ་ཏེ།
དེ་དང་དགུར་འགྱུར་བས་སོ། ། སེམས་པ་པོ་དང༌། བསམ་པར་བྱ་བ་རྣམས་འགོག་བྱེད་ཀྱི་རིགས་པ་རྣམ་པར་བཤད་པར་བྱ་བ་ཡིན་པའི་ཕྱིར། སྐབས་འདིར། བྱེད་པ་པོ། བདག་གམ་རྣམ་པར་ཤེས་པ། བྱ་བ་ཡུལ། བྱེད་པ་དབང་པོ་རྣམས་ལ་གཟུང་ངོ༌། ། གཉིས་པ་ནི། དབང་པོ་བརྟག་པ་ཞེས་བྱ་བ་ཚིགས་སུ་བཅད་པ་བརྒྱད་ཀྱི་བདག་ཉིད་ཅན་གྱི་རབ་ཏུ་བྱེད་པ་གསུམ་པ་རྣམ་པར་བཤད་པའོ།། །།
ལྟ་པོ་བལྟ་བའི་བྱ་བ་དང༌། ། ལྡན་དང་མི་ལྡན་རྣམ་བརྟགས་པས། ། ལྟ་བ་ཁེགས་ཤིང་དེ་ཡིས་ནི། ། སྐྱེ་མཆེད་ལྷག་མ་གཞན་ཁེགས་པའོ། ། ཞེས་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ།། །། གཉིས་པ་ཕུང་ཁམས་རང་བཞིན་གྱིས་མ་གྲུབ་པར་བསྟན་པ་ལ། ཕུང་པོ་རང་བཞིན་གྱིས་མ་གྲུབ་པར་བསྟན། ཁམས་རང་བཞིན་གྱིས་མ་གྲུབ་པར་བསྟན། དང་པོ་ལ། རབ་བྱེད་ཀྱི་གཞུང་བཤད་པ་དང༌།
རབ་བྱེད་ཀྱི་མཚན་བསྟན་པའོ། ། དང་པོ་ལ། ཕྱོགས་སྔ་མ་དང༌། དེ་དགག་པའོ། ། དང་པོ་ནི། གལ་ཏེ་དབང་པོ་རྣམས་རང་བཞིན་གྱིས་ཡོད་དེ། ཕུང་པོ་རྣམས་རང་བཞིན་གྱིས་ཡོད་པའི་ཕྱིར་ཞེ་ན། དེ་དགག་པ་ལ། གཟུགས་ཕུང་རང་བཞིན་གྱིས་གྲུབ་པ་འགོག་བྱེད་ཀྱི་རིགས་པ་བཤད། དེས་ཕུང་པོ་ལྷག་མའང་ཁེགས་པར་བསྟན་པའོ། །
དང་པོ་ལ། རྒྱུ་གཟུགས་དང་འབྲས་གཟུགས་རང་བཞིན་གྱིས་གཞན་དུ་ཡོད་པ་ཕྱིར་དགག རྒྱུ་གཟུགས་བྱེ་བྲག་ཏུ་དགག་པའོ། ། དང་པོ་ལ། དམ་བཅའ་དང༌། དེ་འགོག་བྱེད་ཀྱི་རིགས་པའོ། ། དང་པོ་ནི། གཟུགས་ཀྱི་རྒྱུ་འབྱུང་བ་བཞི་ལས་མ་གཏོགས་པར་ཏེ་དེ་དེ་ལས་ངོ་བོ་ཉིད་ཀྱིས་གཞན་དུ་གྱུར་པའི་འབྲས་བུའི་གཟུགས་ཡུལ་ལྔ་དང་དབང་པོ་ལྔ་ནི་དམིགས་པར་མི་འགྱུར་རོ། ། འབྲས་བུའི་གཟུགས་ཞེས་བྱ་བ་མ་གཏོགས་པར་ཏེ་དེ་ལས་ངོ་བོ་ཉིད་ཀྱིས་གཞན་དུ་གྱུར་པའི་གཟུགས་ཀྱི་རྒྱུ་ཡང་མི་སྣང་ངོ༌། ། གཉིས་པ་ནི།
གཟུགས་ཀྱི་རྒྱུ་ནི་མ་གཏོགས་པར་འབྲས་གཟུགས་ཡོད་ན། འབྲས་གཟུགས་ནི་རྒྱུ་མེད་པར་ཐལ་བར་འགྱུར་ཏེ་དེ་གཉིས་རྫས་གཞན་ཡིན་ན་བུམ་སྣང་ལྟར་འབྲེལ་མེད་དོན་གཞན་དུ་འགྱུར་དགོས་པས་སོ། ། འདོད་མི་ནུས་ཏེ། གཟུགས་ཀྱི་དོན་གང་ཡང་རྒྱུ་མེད་པ་ནི་གང་ནའང་མེད་པའི་ཕྱིར། ཡང༌། གལ་ཏེ་འབྲས་བུའི་གཟུགས་ནི་མ་གཏོགས་པར་གཟུགས་ཀྱི་རྒྱུ་འབྱུང་བ་ཞིག་ཡོད་ན་ནི་འབྲས་བུ་མེད་པའི་རྒྱུར་ཐལ་བར་འགྱུར་ཏེ། དེ་གཉིས་རྫས་གཞན་ཡིན་ན་བུམ་སྣམ་ལྟར་ཕན་ཚུན་ལྟོས་མེད་ཡིན་དགོས་པའི་ཕྱིར། འདོད་མི་ནུས་ཏེ། འབྲས་བུ་མེད་པའི་རྒྱུ་མེད་དོ་སྟེ་འབྲས་བུ་མེད་ན་རྒྱུར་འཇོག་བྱེད་མེད་དགོས་པའི་ཕྱིར་རོ། ། གཉིས་པ་ལ།
འབྲས་བུ་ཡོད་མེད་ལ་བརྟགས་ནས་དགག འབྲས་བུ་རྒྱུ་དང་འདྲ་མི་འདྲ་བརྟགས་ནས་དགག དང་པོ་ལ། དངོས་དང༌། གྲུབ་དོན་ནོ། ། དང་པོ་ནི། འབྱུང་བ་རྣམས་གཟུགས་ཡོད་པ་ན་གཟུགས་ཀྱི་རྒྱུ་ཡིན་ནམ། གཟུགས་མེད་པ་ན་གཟུགས་ཀྱི་རྒྱུ་ཡིན། དང་པོ་ལྟར་ན། གཟུགས་ཡོད་པ་ན་ཡང་གཟུགས་ཀྱི་རྒྱུ་ནི་འཐད་པར་མི་འགྱུར་ཏེ།
ཡོད་པ་སླར་ཡང་སྐྱེ་མི་དགོས་པའི་ཕྱིར་རོ། ། གཟུགས་མེད་པ་ན་ཡང་གཟུགས་ཀྱི་རྒྱུ་ནི་འཐད་པར་མི་འགྱུར་ཏེ། མེད་ན་རྒྱུ་ལས་སྐྱེད་པར་མི་ནུས་པའི་ཕྱིར་རོ། ། ཡང་གཉིས་ནི་ཕན་ཚུན་བསྡུད་པའོ། ། གལ་ཏེ་རྒྱུ་གཟུགས་ཀྱི་རྒྱུ་མི་སྲིད་མོད། དེ་ལྟ་ནའང་འབྲས་བུའི་གཟུགས་ནི་ཡོད་དོ་ཞེ་ན། རྒྱུ་མེད་པའི་འབྲས་གཟུགས་དག་ནི་འཐད་པར་མི་རུང་རུང་མིན་ཉིད་དེ་མི་འཐད་པ་ཁོ་ནར་ངེས་ཏེ། དེ་ལྟར་མ་མཐོང་ཞིང་མི་འདོད་པའི་ཕྱིར་རོ། ། གཉིས་པ་ནི། དེ་ཁོ་ན་ཉིད་དཔྱོད་པའི་རིགས་ངོར།
ཐོགས་བཅས་དང་ཐོགས་མེད་དང༌། བསྟན་དུ་ཡོད་པ་དང་མེད་པ་དང༌། སྔོ་སེར་སོགས་གཟུགས་ཀྱི་རྣམ་པར་རྟོག་པ་འགའ་ཡང་རྣམ་པར་རྟོག་པར་མི་བྱ་སྟེ། གཟུགས་ཀྱི་རྒྱུ་ནི་མ་གཏོགས་པར། ། ཞེས་སོགས་ཀྱི་རིགས་པ་གོང་དུ་བཤད་པ་དེའི་ཕྱིར་རོ། ། གཉིས་པ་ནི། འབྱུང་བ་རྒྱུར་རྟོག་ན། རང་དང་འདྲ་བའི་འབྲས་བུ་སྒྲུབ་བམ། མི་འདྲ་བའི་འབྲས་བུ་སྒྲུབ། དང་པོ་ལྟར་ན།
འབྲས་བུའི་གཟུགས་རྒྱུ་འབྱུང་བ་དང་འདྲ་བ་ཞེས་བྱ་བ་འཐད་པ་མ་ཡིན་ཏེ། མཚན་ཉིད་ཐ་དད་པའི་ཕྱིར་ཏེ། རྒྱུ་འབྱུང་བ་ནི་སྲ་གཤེར་སོགས་ཀྱི་ངོ་བོ་ཡིན་ལ། འབྲས་བུ་གཟུགས་ནི་མིག་གི་རྣམ་ཤེས་སོགས་ཀྱི་གཟུང་བྱར་དམིགས་པའི་ཕྱིར། གཉིས་པ་ལྟར་ན། འབྲས་བུའི་གཟུགས་རྒྱུ་འབྱུང་བ་དང་མི་འདྲ་ཞེས་བྱ་བའང་འཐད་པ་མ་ཡིན་ཏེ། འདྲ་བའི་ཆ་མེད་པ་མ་ཡིན་པའི་ཕྱིར། གཉིས་པ་ལ། དངོས་དང༌། དེའི་སྒྲུབ་བྱེད་དོ། །
དང་པོ་ནི། གཟུགས་ཉིད་ཀྱི་ནི་རང་བཞིན་འགོག་བྱེད་ཀྱི་རིགས་པའི་རིགས་པ་གསུམ་གོང་དུ་བསྟན་པ་ཆོས་ཅན། གཞན་ཡང་མཚོན་པར་ནུས་པ་ཡིན་ཏེ། ཚོར་བ་དང་འདུ་ཤེས་དང་འདུ་བྱེད་དང༌། སེམས་དང་མཚན་ཉིད་དང་མཚན་གཞི་དང་ཡན་ལག་དང་ཡན་ལག་ཅན་ལ་སོགས་པའི་དངོས་པོ་དག་ནི་ཐམས་ཅད་ཀྱི་རང་བཞིན་འགོག་བྱེད་ཀྱི་རིགས་པ་དག་ཀྱང་ཁྱོད་དང་རྣམ་པ་དག་ནི་ཐམས་ཅད་དུ་མཚུངས་པའི་ཕྱིར། གཉིས་པ་ནི། མཚུངས་པའི་རྒྱུ་མཚན་ཅི་ཞེ་ན། སྔར་རྒོལ་དངོས་སྨྲ་བ་གཟུགས་རང་བཞིན་གྱིས་ཡོད་པར་སྨྲ་བ་ལ་དབུ་མ་པས། གཟུགས་ཀྱི་རྒྱུ་ནི་མ་གཏོགས་པར། ། ཞེས་སོགས་སྟོང་པ་ཉིད་སྨྲ་བ་རྒྱུར་བྱས་པ་ཉིད་ཀྱིས་བརྩད་པ་བྱས་པའི་ཚེ་དངོས་པོར་སྨྲ་བ་གང་ཞིག་གཟུགས་རང་བཞིན་གྱི་ཡོད་དེ།
ཚོར་བ་སོགས་རང་བཞིན་གྱི་ཡོད་པའི་ཕྱིར་ཞེས་ལན་འདེབས་སྨྲ་བར་བྱེད་པ། དེ་ཡི་དེ་ལྟ་བུ་ཐམས་ཅད་ལན་ཡང་དག་པར་བཏབ་པ་མ་ཡིན་ཏེ། སྒྲུབ་བྱེད་དེ་དག་བསྒྲུབ་པར་བྱ་བ་དང་སྒྲུབ་དགོས་སུ་མཚུངས་པར་འགྱུར་བའི་ཕྱིར། དེ་ཡང༌། རེག་པ་དང༌། དེའི་རྐྱེན་གྱི་ཚོར་བ་གཉིས་དང༌། རྣམ་པར་ཤེས་པ་རང་དང་ལྷན་ཅིག་པའི་འདུ་ཤེས་དང༌། མ་རིག་པ་དང༌། དེའི་རྐྱེན་ཅན་གྱི་འདུ་བྱེད་དང༌། འདུ་བྱེད་དེའི་རྐྱེན་ཅན་གྱི་རྣམ་པར་ཤེས་པ་རྣམས་དེ་ཉིད་དང་གཞན་དུ་རྣམ་པར་དཔྱད་ན་གཟུགས་ཀྱི་རིགས་པ་མཚུངས་ཚུལ་སྦྱར་བར་བྱ་བ་ཡིན་ནོ། །
དབུ་མ་པ་ཕྱིར་རྒོལ་དུ་བྱས་པའི་དུས་སུ་མ་ཟད། དབུ་མ་པས་སྔ་རྒོལ་བྱས་ཏེ་སྟོང་པ་ཉིད་ཀྱི་བརྩད་པ་བྱས་པའི་ཚེ་དངོས་སྨྲ་བ་གང་ཞིག་ཚོར་བ་རང་བཞིན་གྱིས་མ་གྲུབ་པར་ཐལ་ཞེས་སོགས་སྐྱོན་འདོགས་སྨྲ་བར་བྱེད་པའི་ཚེ་དེ་ཡི་སྐྱོན་དེ་ཐམས་ཅད་ཀྱང་བཏགས་པ་མིན་ཏེ། བསྒྲུབ་པར་བྱ་བ་དང་མཚུངས་པར་འགྱུར་བའི་ཕྱིར་རོ། ། གཉིས་པ་ནི། ཕུང་པོ་བརྟག་པ་ཞེས་བྱ་བ་སྟེ་ཚིགས་སུ་བཅད་པ་དགུའི་བདག་ཉིད་ཅན་གྱི་རབ་ཏུ་བྱེད་པ་བཞི་པ་རྣམ་པར་བཤད་པའོ།། །། རྒྱུ་དང་འབྲས་བུའི་གཟུགས་དག་ནི། ། རང་བཞིན་གཞན་ལ་རྒྱུ་འབྲས་སུ། ། མི་འཐད་མིན་ན་ཕུང་པོ་དག ། རང་བཞིན་གྱིས་གྲུབ་ག་ལ་འགྱུར། ། ཞེས་བར་སྐབས་ཀྱི་ཚིགས་སུ་བཅད་པའོ།། །།
གཉིས་པ་ཁམས་བརྟག་པ་ལ། རབ་བྱེད་ཀྱི་གཞུང་བཤད། མཚན་བསྟན་པའོ། ། དང་པོ་ལ་ཕྱོགས་སྔ་མ་བརྗོད། དེ་སུན་དབྱུང་བའོ། ། དང་པོ་ནི། གལ་ཏེ་ཕུང་པོ་དང་སྐྱེ་མཆེད་ངོ་བོ་ཉིད་ཀྱིས་ཡོད་དེ། ཁམས་དྲུག་ངོ་བོ་ཉིད་ཀྱིས་ཡོད་པའི་ཕྱིར་ཞེ་ན། གཉིས་པ་ལ། ཁམས་དྲུག་པོ་རང་བཞིན་གྱིས་གྲུབ་པ་དགག
ཡོད་མེད་དུ་ལྟ་བས་དེ་ཁོ་ན་ཉིད་མི་མཐོང་བར་བསྟན། དང་པོ་དང༌། ནམ་མཁའི་ཁམས་རིགས་པས་དགག རིགས་པ་དེ་ཁམས་ལྷག་མ་ལ་སྦྱར་བའོ། ། དང་པོ་ལ། དགག་པ་རྒྱས་པར་བཤད། དེ་ལྟར་བཀག་པའི་འཇུག་བསྡུ་བའོ། ། དང་པོ་ལ། མཚན་མཚོན་དགག དངོས་པོ་དང་དངོས་མེད་དུ་གྲུབ་པ་དགག་པའོ། །
དང་པོ་ལ། དགག་པ་རྒྱས་པར་བཤད། བསྡུས་ཏེ་བསྟན་པའོ། ། དང་པོ་ལ། མཚན་གཞི་དགག དེས་མཚན་ཉིད་ཀྱང་ཁེགས་པར་བསྟན་པའོ། ། དང་པོ་ལ། མཚན་གཞི་ལ་མཚན་ཉིད་འཇུག་པ་དགག དེ་ཁེགས་པ་ན་མཚན་གཞི་ཡང་ཁེགས་པར་བསྟན་པའོ། ། དང་པོ་ལ།
མཚན་གཞི་དང་མཚན་ཉིད་ཀྱི་སྔ་ཕྱི་ལ་བརྟགས་ནས་དགག མཚན་གཞི་ལ་མཚན་ཉིད་ཡོད་མེད་བརྟགས་ནས་དགག དང་པོ་ནི། ནམ་མཁའ་རང་བཞིན་གྱིས་ཡོད་ན་མི་སྒྲིབ་པ་དེ་དེའི་མཚན་ཉིད་དུ་རང་བཞིན་གྱིས་ཡོད་དགོས་པ་ལས། མཚན་ཉིད་མི་སྒྲིབ་པ་དེ་མཚན་གཞི་གང་དུ་འཇུག་པར་འགྱུར་ཏེ་ནམ་མཁའི་མཚན་ཉིད་མི་སྒྲིབ་པའི་སྔ་རོལ་ན་ནི་མཚན་གཞི་ནམ་མཁའ་ཅུང་ཟད་ཡོད་པ་མ་ཡིན་པའི་ཕྱིར། གལ་ཏེ་མཚན་ཉིད་ལས་མཚན་གཞི་སྔ་བར་གྱུར་ན་སྔ་རོལ་གྱི་མཚན་གཞི་དེ་ལ་མཚན་ཉིད་མེད་པར་ཐལ་བར་འགྱུར་རོ། ། འདོད་མི་ནུས་ཏེ། མཚན་ཉིད་མེད་པའི་མཚན་གཞི་དངོས་པོ་ནི་འགའ་ཡང་གང་ནའང་ཡོད་པ་མིན་པའི་ཕྱིར། མདོར་ན་བརྟེན་པ་མཚན་ཉིད་གང་དུ་འཇུག་པར་འགྱུར་ཏེ། མཚན་ཉིད་མེད་པའི་མཚན་གཞིའི་དངོས་པོ་མེད་པའི་ཕྱིར།
འདི་ནི་རྩ་བའི་གཏན་ཚིགས་ཡིན་ལ། འདི་སྒྲུབ་པ་ལ་གཞུང་སྔ་མ་སྦྱར་རོ། ། ཡང་ན། མཚན་ཉིད་ཀྱི་སྔ་རོལ་ན་མཚན་གཞི་མེད་ཀྱང་མཚན་ཉིད་འཇུག་པ་ཡོད་ལ་དེ་ཡོད་པ་ན་མཚན་གཞི་ནམ་མཁའ་ཡོད་པར་གྲུབ་བོ་སྙམ་པ་འགོག་པ་ལ་རྐང་པ་གཉིས་པོ་འདི་སྦྱར་རོ། ། གཉིས་པ་ནི། མཚན་ཉིད་འཇུག་ན། མཐའ་གསུམ་གྱིས་བརྟགས་ན། མཚན་ཉིད་མེད་པ་ལ་མཚན་ཉིད་ནི་མི་འཇུག་སྟེ། དེ་འདྲ་ཐ་སྙད་དུ་མི་སྲིད་པའི་ཕྱིར་རོ། ། མཚན་ཉིད་དང་བཅས་པ་ལ་མཚན་ཉིད་མི་འཇུག་སྟེ།
དེ་ལ་མཚན་ཉིད་གཉིས་པ་དགོས་པ་མེད་པའི་ཕྱིར། མཚན་ཉིད་དང་བཅས་པ་དང་མཚན་ཉིད་མེད་པ་ལས་གཞན་ལའང་མཚན་ཉིད་འཇུག་པར་མི་འགྱུར་རོ་སྟེ་དེ་མི་སྲིད་པའི་ཕྱིར་རོ། ། གཉིས་པ་ནི། མཚན་ཉིད་འཇུག་པ་འཐད་པ་མ་ཡིན་ན་དེའི་ཚེ་མཚན་གཞི་འཐད་པར་མི་འགྱུར་ཏེ། ཐ་སྙད་དུ་ཡང༌། མཚན་གཞི་ནི་མཚན་ཉིད་གང་ལ་འཇུག་པའི་རྟེན་ལ་འདོད་དགོས་པའི་ཕྱིར། གཉིས་པ་ནི། མཚན་གཞི་འཐད་པ་ལ་ཡིན་ན་དེའི་ཚེ་མཚན་ཉིད་ཀྱང་ནི་ཡོད་པ་མ་ཡིན་ཏེ། རྟེན་མེད་པའི་ཕྱིར། གཉིས་པ་ནི།
མཚན་ཉིད་འཇུག་པ་མེད་པས་མཚན་གཞི་བཀག་པ་ན་མཚན་ཉིད་ཀྱང་ཁེགས་པ་དེའི་ཕྱིར། མཚན་གཞི་ཡོད་པ་མིན་ཏེ། མཚན་ཉིད་ཡོད་པ་ཉིད་མ་ཡིན་ཞེས་མཇུག་བསྡུས་སོ། ། གལ་ཏེ་ནམ་མཁའ་དངོས་པོར་ཡོད་པའི་ཕྱིར། མཚན་གཞི་ཡོད་ཅིང་དེའི་མཚན་ཉིད་ཀྱང་ཡོད་དོ། ། གཉིས་པ་ལ། དངོས་དང༌། རྩོད་སྤང་གཉིས། དང་པོ་ནི། ནམ་མཁའ་མཚན་གཞི་དང་མི་སྒྲིབ་པ་མཚན་ཉིད་དུ་མེད་པ་ན།
ནམ་མཁའ་དངོས་པོ་ཡིན་པ་ཡང་ཁེགས་ཏེ། མཚན་གཞི་དང་མཚན་ཉིད་མ་གཏོགས་པ་སྟེ་དེ་དང་བྲལ་བའི་དངོས་པོ་ཡང་ནི་ཡོད་པ་མ་ཡིན་པའི་ཕྱིར། གལ་ཏེ། ནམ་མཁའ་ཐོགས་བཅས་ཀྱི་གཟུགས་བཀག་པས་ཁྱད་པར་དུ་བྱས་པའི་དངོས་པོ་མེད་ཀྱང་ཐོགས་བཅས་ཀྱི་གཟུགས་བཀག་པ་ཙམ་གྱི་དངོས་མེད་དུ་རང་བཞིན་གྱིས་ཡོད་དོ་ཞེ་ན། སྤྱིར་དངོས་པོ་ཡོད་པ་མ་ཡིན་ན་དགག་བྱ་གང་གི་དངོས་མེད་ཡིན་པར་འགྱུར་ཏེ། ཐོགས་བཅས་ཀྱི་གཟུགས་ཡོད་ན་དེ་བཀག་ཙམ་ནམ་མཁའ་ཡིན་པར་རིགས་སུ་ཆུག་ཀྱང་ཐོགས་བཅས་ཀྱི་གཟུགས། སྔར་རིགས་པས་བཀག་ཟིན་པའི་ཕྱིར། གཉིས་པ་ནི། གལ་ཏེ་བརྟག་བྱ་དངོས་པོ་ཡོད་མེད་གཉིས་ཡོད་དེ། རྟོག་པ་བྱེད་པོ་དབུ་མ་པ་ཁྱོད་ཡོད་པའི་ཕྱིར་ཞེ་ན།
རྟོག་པ་པོ་དངོས་པོར་གྱུར་པ་གང་གིས་སམ། དངོས་མེད་དུ་གྱུར་པས་སམ། མི་མཐུན་ཆོས་ཕུང་པོ་གསུམ་པ་གང་གིས་བརྟག་བྱ་དངོས་པོ་དང་དངོས་མེད་ཤེས། དང་པོ་ལྟར་ན། རྟོག་པ་པོ་དངོས་པོར་མེད་དེ། མཚན་གཞི་མཚན་ཉིད་མ་གཏོགས་པའི་ཞེས་བཀག་ཟིན་པའི་ཕྱིར། གཉིས་པ་ལྟར་ཡང་མི་འཐད་དེ། དངོས་པོ་ཡོད་པ་ཡིན་ན་ཞེས་པ་ལྟར་བཀག་ཟིན་པའི་ཕྱིར། གསུམ་པ་ལྟར་ཡང་མི་འཐད་དེ། གཉིས་པ་མིན་གྱིས་ཕུང་པོ་གསུམ་པ་ཡོད་པ་མ་ཡིན་པའི་ཕྱིར་རོ། །
གཉིས་པ་ནི། དེའི་ཕྱིར་ཇི་སྐད་བཤད་པའི་རིགས་པས་རྣམ་པར་དཔྱད་པ་ན། ནམ་མཁའ་ནི་དངོས་པོ་མ་ཡིན་ཞིང་དངོས་མེད་ཀྱང་མ་ཡིན་ལ་མཚན་གཞི་མ་ཡིན་མཚན་གཞི་དེའི་མཚན་ཉིད་ཀྱང་ཡོད་པ་མ་ཡིན་ནོ། ། གཉིས་པ་ནི། ས་ཆུ་མེ་རླུང་རྣམ་པར་ཤེས་པ་སྟེ། ཁམས་ལྔ་པོ་གཞན་གང་ཡིན་པ་དེ་དག་ཀྱང་རིགས་པས་རྣམ་པར་དཔྱོད་པའི་ཚུལ་ནམ་མཁའ་དང་མཚུངས་སོ། ། ཇི་ལྟར་ཞེ་ན། སའི་མཚན་ཉིད་སྔ་རོལ་ན། ། ཞེས་པ་ནས་དེ་ཕྱིར་ས་ནི་དངོས་པོ་མིན། ། ཞེས་པའི་བར་རྒྱས་པར་སྦྱར་བས་སོ། །
གཉིས་པ་ནི། དེ་ཁོ་ན་ཉིད་ཀྱི་ཕྱོགས་ལ་བློ་གྲོས་ཆུང་བ་གང་དག་དངོས་པོ་རྣམས་ལ་ཡོད་པ་ཉིད་དང་མེད་པ་ཉིད་དུ་མངོན་པར་ཞེན་ཅིང་ལྟ་བ་དེས་ནི་ཆོས་ཅན། བལྟ་བར་བྱ་བ་མྱ་ངན་ལས་འདས་པ་སྤྲོས་པ་ཐམས་ཅད་ཉེ་བར་ཞི་ཞིང་ཞི་བའི་མཚན་ཉིད་ཅན་མི་མཐོང་ངོ་སྟེ། མཐར་འཛིན་གྱི་རྣམ་པར་རྟོག་པ་ཅན་ཡིན་པའི་ཕྱིར། མདོར་ན་སྐབས་ཀྱི་དོན་ནི་འདི་ཡིན་ཏེ། དངོས་པོ་རྣམས་ཀྱི་གནས་ཚུལ་སེམས་པའི་རིགས་པ་ལ་ཞུགས་པ་དེ་ཡི་ཚེ། གང་དཔྱད་གཞིར་བཟུང་བའི་མྱུ་གུ་ལྟ་བུ་དེ། ཡོད་མེད་དང་རྟག་ལ་སོགས་པའི་མཐའ་གང་དུ་ཡང་ཁས་བླང་བའི་བྱ་བ་མ་ཡིན་ཏེ། དེའི་སྟེང་དུ་སྤྲོས་པའི་ཚོགས་ལྷག་མ་མེད་པར་འགོག་དགོས་པའི་ཕྱིར། གཞི་དེ་ཡི་སྟེང་དུ་ཡོད་པ་བཀག་པ་ན།
མེད་པར་ཁས་ལེན་དགོས་ཏེ། ཡོད་མེད་དངོས་འགལ་ཡིན་པའི་ཕྱིར་ཞེས་ཟེར་བ་ནི། དངོས་པོར་སྨྲ་བའི་རྟོག་གེ་པ་ཉིད་ཀྱིས་དབུ་མ་པར་རློམ་པ་ཁོ་ནར་ཟད་དེ། ཡོད་པ་བཀག་པ་ན་མེད་པར་ཁས་ལེན་དགོས་པ་ནི་རྟོག་གེ་པའི་གཞུང་ལུགས་ཡིན་པའི་ཕྱིར་དང༌། སྤྲོས་པ་གཅིག་བཀག་པའི་ཚེ་ཅིག་ཤོས་དེའི་འགལ་ཟླ་དེས་ཁས་ལེན་དགོས་ན། སྤྲོས་པ་མཐའ་དག་འགོག་པར་འགལ་བའི་ཕྱིར་དང༌། དངོས་འགལ་དུ་འཇོག་པ་ལ་འགལ་ཟླ་གང་རུང་གཅིག་ཁས་ལེན་དགོས་པ་ལ། མྱུ་གུའི་རང་བཞིན་སེམས་དཔའ་ལ་ཞུགས་པའི་དེའི་ཚེ་མྱུ་གུ་ཡོད་པ་དང་མེད་པ་གང་ཡང་ཁས་ལེན་པ་མེད་པའི་ཕྱིར་དང༌། སྤྲོས་པ་གཅིག་བཀག་ཤུལ་དུ་དེའི་འགལ་ཟླར་རློམ་པ་དེ་ཁས་ལེན་དགོས་ན་དེ་ཉིད་མ་ཡིན་དགག་གི་གོ་དོན་ཡིན་པས་མེད་དགག་བསྒྲུབ་བྱར་བྱེད་ཅེས་པའང་ཚིག་ཙམ་དུ་ཟད་པའི་ཕྱིར་རོ། ། འོ་ན་རིགས་ཤེས་རྗེས་དཔག་དེས་སྤྲོས་བྲལ་རྟོགས་སམ་མ་རྟོགས་གཉིས་པ་ལྟར་ན།
སྤྲོས་བྲལ་རྟོགས་པའི་རྣལ་འབྱོར་མངོན་སུམ་ཀྱང་མེད་པར་འགྱུར་ཏེ། སྤྲོས་བྲལ་རྟོགས་པའི་རྗེས་དཔག་གི་རིགས་རྒྱུན་གོམས་པར་བྱས་པ་ལས་རྣལ་འབྱོར་མངོན་སུམ་བྱེད་དགོས་ན་དེ་ཡང་མེད་པའི་ཕྱིར། དང་པོ་ལྟར་ན། དེས་དེ་མངོན་སུམ་དུ་རྟོགས་སམ། སྤྱིའི་ཚུལ་གྱིས་རྟོགས། དང་པོ་ལྟར་ན། རྟོག་པ་མ་ཡིན་པར་འགྱུར་རོ། ། གཉིས་པ་ལྟར་ན། སྤྲོས་བྲལ་དུ་ཞེན་པའི་བློར་འགྱུར་ལ། དེ་ལྟར་ན་མཐར་འཛིན་གྱི་བློར་འགྱུར་ཞིང༌།
དེ་ལྟར་ན་སྤྲོས་བྲལ་རྟོགས་པར་འགལ་བ་མ་ཡིན་ནམ་ཞེ་ན། རྣམ་པར་དཔྱོད་པ་ལྡན་པས་ལན་འདི་ལྟར། དངོས་དང་དངོས་མེད་མི་མཐུན་ཆོས་ཞེས་པ་ལྟ་བུ་དབུ་མའི་རིགས་པ་ཡང་དག་པ་ལ་བརྟེན་ནས་མྱུ་གུ་དངོས་པོ་དང་དངོས་མེད་ལ་སོགས་པའི་མཐའ་གང་དུ་ཡང་མི་འཛིན་པའི་མི་རྟོག་པའི་ཤེས་པ་དེ་ལ་རྗེས་ཀྱི་ཐ་སྙད་བྱེད་པས་སྤྲོས་བྲལ་རྟོགས་པའི་རིགས་ཤེས་རྗེས་དཔག་ཅེས་ཐ་སྙད་བྱེད་ལ་དེས་མྱུ་གུ་སྤྲོས་བྲལ་དུ་ཞེན་པར་མི་བྱེད་ཀྱི། མྱུ་གུའི་སྟེང་དུ་སྤྲོས་པའི་ཚོགས་ཅི་ཡང་མ་མཐོང་ཞིང༌། གང་དུ་ཞེན་པར་མི་བྱེད་པ་དེ་ལ། རྗེས་ཀྱི་ཤེས་པས་ཐ་སྙད་བྱེད་པ་ན་སྤྲོས་བྲལ་རྟོགས་སོ་ཞེས་ཐ་སྙད་བྱེད་པ་ཡིན་ཏེ། མ་མཐོང་སྟོན་པར་མཛད་པ་དང༌། ས་པ་ལྟར་རོ། ། འོ་ན་དེ་འདྲ་དེ་རྟོག་པ་དང་རྟོག་མེད་གཉིས་ལས་གང་ཞེ་ན། སྤྱིར་རྟགས་ཅན་གྱི་བློ་ཡིན་པས་རྟོག་པ་དང༌།
རྗེས་དཔག་ཚད་མ་ཡིན་ལ། སྤྲོས་པའི་མཚན་མ་གང་དུ་ཡང་མི་འཛིན་པས་རྣམ་པར་མི་རྟོག་པའི་ཤེས་པ་དང་རིགས་ཤེས་ཞེས་བྱ་སྟེ། སྒྲ་དོན་གྱི་མཚན་མ་གང་ཡང་སྣང་ཡུལ་དུ་མི་བྱེད་པའི་ཕྱིར་རོ། ། དེ་ལྟར་ན་དེ་འདྲའི་རྗེས་དཔག་དེས་སྤྲོས་བྲལ་སྤྱིའི་ཚུལ་གྱིས་རྟོགས་ཀྱང་སྤྲོས་བྲལ་དུ་ཞེན་པར་མི་བྱེད་དོ། ། འོ་ན་སྤྲོས་བྲལ་གྱི་རྟགས་ལས་མྱུ་གུ་བདེན་མེད་དུ་ཞེན་པའི་རྗེས་དཔག་འདིས་མྱུ་གུ་བདེན་མེད་དུ་རྟོགས་དགོས་ལ། དེ་ལྟ་ན་མྱུ་གུ་བདེན་མེད་ཡིན་པར་འགྱུར་བ་དང༌། དེ་ལྟར་ཞེན་པའི་བློ་མཐར་འཛིན་མིན་པར་འགྱུར་རོ་ཞེ་ན། འདི་ནི་དོན་དམ་ཀྱི་རྣམ་གཞག་ཐ་སྙད་དུ་འཇོག་པར་བྱེད་པའི་ཐ་སྙད་པའི་ཚད་མ་ཡིན་གྱི། དོན་དམ་པའི་ཚད་མ་དངོས་མ་ཡིན་ལ། འདི་ལ་སློབ་དཔོན་ཡེ་ཤེས་སྙིང་པོ་མཐུན་པའི་དོན་དམ་གྱི་ཐ་སྙད་འདོགས་སོ། །
ཡང༌། ཇི་སྲིད་མྱུ་གུའི་གནས་ཚུལ་སེམས་པའི་རིགས་པ་དེ་ཁ་མ་སྤོས་པ་དེ་སྲིད་དུ་ནི་ཀ་བ་སོགས་ཡོད་པའམ་མེད་པར་ཁས་བླངས་པ་ལ་ཉེས་པ་མེད་ལ། རིགས་པ་དེ་ཉིད་ཁ་སྤོས་པ་ན། ཀ་བ་སོགས་ཀྱང་སྤྲོས་བྲལ་དུ་ཁས་ལེན་དགོས་སོ། ། སྤྲོས་པ་དེ་ཙམ་གྱིས་ཆོག་གོ ། སྤྲོས་པ་ལྷག་མ་ནི་སྐབས་སྐབས་སུ་འཆད་པར་འགྱུར་རོ། ། གཉིས་པ་རབ་བྱེད་ཀྱི་མཚན་བསྟན་པ་ནི། ཁམས་བརྟག་པ་ཞེས་བྱ་བ་ཚིགས་སུ་བཅད་པ་བརྒྱད་ཀྱི་བདག་ཉིད་ཅན་གྱི་རབ་ཏུ་བྱེད་པ་ལྔ་པ་རྣམ་པར་བཤད་པའོ།། །། ནམ་མཁའ་དང་ནི་དེའི་མཚན་ཉིད། ། སྔ་ཕྱིའམ་ལྷན་ཅིག་གང་ཡིན་བརྟག །
ལྷན་ཅིག་ཉིད་ན་མཚན་ཉིད་དང༌། ། བཅས་མ་བཅས་བརྟགས་དེ་མི་འགྲུབ། ། ཅེས་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར་རོ།། །། གཉིས་པ་ཆོས་རང་བཞིན་གྱིས་གྲུབ་པའི་སྒྲུབ་བྱེད་དགག་པ་ལ་གཉིས་ཏེ། འབྲས་བུ་ཀུན་ནས་ཉོན་མོངས་པ་རང་བཞིན་གྱིས་གྲུབ་པ་དགག རྒྱུ་རང་བཞིན་གྱིས་ཡོད་པ་དགག་པའོ། ། དང་པོ་ལ། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། ། དང་པོ་ལ།
ཕྱོགས་སྔ་མ་རྒོལ་བའི་དམ་བཅའ་བརྗོད། དེ་ཕྱོགས་ཕྱི་མས་སུན་དབྱུང་བའོ། ། དང་པོ་ལ། གལ་ཏེ་ཕུང་ཁམས་སྐྱེ་མཆེད་རང་བཞིན་གྱིས་ཡོད་དེ། དེའི་རྟེན་ཅན་ཀུན་ནས་ཉོན་མོངས་པ་རང་བཞིན་གྱིས་གྲུབ་པའི་ཕྱིར་ཞེ་ན། གཉིས་པ་ལ། འདོད་ཆགས་དང་ཆགས་པ་རང་བཞིན་གྱིས་གྲུབ་པ་དགག རིགས་པ་དེས་གཞན་ཡང་ཁེགས་པར་བསྟན། དང་པོ་ལ། རྒྱས་པར་བཤད།
མཇུག་བསྡུ་བའོ། ། དང་པོ་ལ། སྔ་ཕྱིར་འབྱུང་བ་དགག ལྷན་ཅིག་འབྱུང་བ་དགག དང་པོ་ལ། འདོད་ཆགས་ཀྱི་སྔ་རོལ་ན་ཆགས་པ་ཡོད་མེད་དགག དེས་ཆགས་པའི་སྔ་རོལ་ན་འདོད་ཆགས་ཡོད་མེད་ཁེགས་པའོ། ། དང་པོ་ནི། གལ་ཏེ་འདོད་ཆགས་རང་བཞིན་གྱིས་ཡོད་ན། རྟེན་ཆགས་པའི་ཕྱིས་ཡོད་དམ།
སྔ་རོལ་ན་ཡོད་དམ། རྟེན་ཆགས་པ་དང་ལྷན་ཅིག་ཡོད། དང་པོ་ལྟར་ན། གལ་ཏེ་འདོད་ཆགས་ཀྱི་སྔ་རོལ་ན་འདོད་ཆགས་མེད་པའི་ཆགས་པ་ཡོད་ན་དེ་ལ་བརྟེན་ནས་འདོད་ཆགས་ཀྱང་ཡོད་དགོས་ལ་དེ་ལྟ་ན་སྔར་རྟེན་ཆགས་པ་ཡོད་ལ་དེའི་ཕྱིར་བརྟེན་པ་འདོད་ཆགས་ཡོད་པར་རིགས་པ་ཞིག་ན་འདོད་ཆགས་མེད་པའི་ཆགས་པ་ནི་མི་སྲིད་དེ། གཞན་དུ་ན་དགྲ་བཅོམ་པ་ལ་ཆགས་པ་ཡོད་པར་འགྱུར་རོ། ། ཚིག་གསལ་དུ། དགྲ་བཅོམ་པ་ལའང་འདོད་ཆགས་ཡོད་པར་འགྱུར་རོ། ། ཞེས་གསུངས་པ་ནི་འགྱུར་གྱི་ཁྱད་ཡིན་ནམ། གྲུབ་དོན་བླངས་པ་ཡིན་བརྟག་པར་བྱའོ། ། འདིར་འདོད་ཆགས་ནི་ཡུལ་སྲེད་པའི་རྣམ་པ་ཅན་གྱི་སེམས་བྱུང་ཡིན་ལ།
ཆགས་པ་ནི་ཡུལ་ལ་ཆགས་པའི་སེམས་སམ། གང་ཟག་ལ་བྱ་ལ་དེ་ནི་འདོད་ཆགས་ཀྱི་རྟེན་ནོ། ། གཉིས་པ་ནི། རྟེན་ཆགས་སྡང་ཡོད་པར་མ་གྱུར་ན་འདོད་ཆགས་ཡོད་པར་ག་ལ་འགྱུར་ཏེ། རྟེན་མེད་པའི་ཕྱིར། ཤིང་ཐོག་མེད་པར་དེ་ཡི་སྨིན་པ་མི་འབྱུང་བ་བཞིན་ནོ། ། གཉིས་པ་ནི། གལ་ཏེ་འདོད་ཆགས་བཀག་མོད། ཆགས་པ་ནི་རང་བཞིན་གྱིས་ཡོད་དེ། མ་བཀག་པའི་ཕྱིར།
དེས་ན་འདོད་ཆགས་ཀྱང་ཡོད་ཅེ་ན། ཆགས་པ་རང་བཞིན་གྱིས་མེད་དེ། རང་བཞིན་གྱིས་ཡོད་ན། ཡོད་ཚུལ་གསུམ་ལས་མི་འདའ་བས། འདོད་ཆགས་སུ་མ་ཟད་ཆགས་པ་ལ་ཡང་འདོད་ཆགས་ནི་ཡང་སྔ་རོལ་ལྟ་བུ་ཡོད་དམ་མེད་ཀྱང་འདོད་ཆགས་ལ་ཆགས་པ་སྔ་རོལ་ཏུ་ཡོད་མེད་དཔྱད་ནས་བཀག་པའི་རིམ་པ་དང་མཚུངས་པའི་ཕྱིར། ཇི་ལྟར་ཞེ་ན། གལ་ཏེ་ཆགས་པའི་སྔ་རོལ་ན། ། ཆགས་མེད་འདོད་ཆགས་ཡོད་ན་ནི། ། དེ་ལ་བརྟེན་ནས་ཆགས་པ་ཡོད། ། འདོད་ཆགས་ཡོད་ན་ཆགས་ཡོད་འགྱུར། །
ཞེས་དང༌། འདོད་ཆགས་ཡོད་པར་མ་གྱུར་ནའང༌། ། ཆགས་པ་ཡོད་པར་ག་ལ་འགྱུར། ། ཞེས་སོགས་སྦྱར་ཏེ་འཆད་དོ། ། རྐང་པ་དྲུག་པོ་འདི་ཚིག་གསལ་མ་གཏོགས་འགྲེལ་ཆེན་གསུམ་གྱིས་གཞུང་དུ་འདོད་ལ། ཟླ་བས་ནི་ཇི་ལྟར་མཚུངས་ཚུལ་འདོན་པ་བསྒྱུར་བས་འགྲེལ་ཚིག་དུ་འདོད་དོ། ། ཞལ་སྔ་ནས་ག་ལས་འཇིགས་མེད་ཀྱིས་འདི་ལ་འགྲེལ་པ་བྱས་པས་སློབ་དཔོན་གྱི་མ་ཡིན་པར་གྲུབ་བོ་ཞེས་གསུང་མོད་རིགས་པ་ལྟར་སྣང་བ་ཡིན་ནོ། ། ཡང༌། འགྲེལ་པ་གསུམ་ལས་ནི། ཆགས་པ་ཡོད་པར་གྱུར་ནའང༌། །
འདོད་ཆགས་ཡོད་པར་ག་ལ་འགྱུར། ། ཞེས་དང༌། འདོད་ཆགས་ཡོད་པར་གྱུར་ནའང༌། ། ཆགས་པ་ཡོད་པར་ག་ལ་འགྱུར། ། ཞེས་བཤད་དོ། ། གཉིས་པ་ནི། བརྟག་པ་གསུམ་པ་ཁས་ལེན་ནོ་ཞེ་ན། འདི་དགག་པ་ལ་གཉིས་ཏེ། ལྟོས་མེད་དུ་ཐལ་བས་ལྷན་ཅིག་དགག གཅིག་དང་ཐ་དད་བརྟགས་ལ་ལྷན་ཅིག་དགག
དང་པོ་ནི། འདི་ལྟར་འདོད་ཆགས་དང་དེས་ཆགས་པར་བྱས་པའི་སེམས་གཉིས་པོ་ལྷན་ཅིག་ཉིད་དུ་སྐྱེ་བར་མི་རིགས་ཏེ། གལ་ཏེ་སྐྱེ་ན། འདི་ལྟར་འདོད་ཆགས་དང་ཆགས་པ་དག་ཕན་ཚུན་ལྟོས་པ་མེད་པར་འགྱུར་བའི་ཕྱིར། བ་ལང་གི་རྭ་གཡས་གཡོན་བཞིན་ནོ། ། དེ་ལྟར་ཐལ་བ་ལས་ཕན་ཚུན་ལྟོས་པའི་ཕྱིར་དུས་མཉམ་པ་མེད་དོ། ། གཉིས་པ་ལ། སྤྱིར་གཅིག་དང་ཐ་དད་ལ་ལྷན་ཅིག་དགག བྱེ་བྲག་དུ་ཐ་དད་ལ་ལྷན་ཅིག་དགག དང་པོ་ལ།
དངོས་དང༌། དེ་སྒྲུབ་བྱེད་ཀྱི་རིགས་པ་གཞན་བཤད་པའོ། ། དང་པོ་ནི། ལྷན་ཅིག་པར་འདོད་པའི་འདོད་ཆགས་དང་ཆགས་པ་གཉིས་གཅིག་གམ་ཐ་དད་པར་འདོད། དང་པོ་ལྟར་ན། གཅིག་ཉིད་དུ་འདོད་ན་ལྷན་ཅིག་ཉིད་དུ་མེད་པས་ཁྱབ་སྟེ། དཔེར་ན་འདོད་ཆགས་དེ་ཉིད་དེ་དང་ལྷན་ཅིག་མིན་པ་བཞིན་ནོ། ། གཉིས་པ་ལྟར་ན། ཅི་སྟེ་ཐ་དད་པ་ཉིད་ཡིན་ན། ལྷན་ཅིག་ཉིད་དུ་ཇི་ལྟར་འགྱུར་ཏེ།
སྣང་བ་དང་མུན་པ་བཞིན་ནོ། ། གཉིས་པ་ནི། གོང་གི་ཁྱབ་པ་གཉིས་པོའི་སྒྲུབ་བྱེད་ནི། གལ་ཏེ་གཅིག་པུ་ལ་ལྷན་ཅིག་ཏུ་འདོད་ན། གྲོགས་མེད་པར་ཡང་ལྷན་ཅིག་པ་དེར་ཐལ་བར་འགྱུར་རོ། ། གལ་ཏེ་རང་གི་ངོ་བོར་ཐ་དད་པ་ཉིད་ལ་ལྷན་ཅིག་ཡོད་ན་བ་ལང་ལ་སོགས་པ་གྲོགས་མེད་པར་གནས་པ་ཡང་ལྷན་ཅིག་པར་དེར་ཐལ་བར་འགྱུར་རོ། ། གཉིས་པ་ལ། ཐ་དད་པ་ལྷན་ཅིག་སྒྲུབ་བྱེད་དུ་མི་འཐད་པར་བསྟན། ཐ་དད་དང་ལྷན་ཅིག་ཕན་ཚུན་ལྟོས་པར་བསྟན། དང་པོ་ལ།
ཐ་དད་མ་གྲུབ་པའི་རྒྱུ་མཚན་གྱིས་ལྷན་ཅིག་མི་འགྲུབ་པར་བསྟན། ཐ་དད་གྲུབ་ན་ལྷན་ཅིག་དགོས་པ་མེད་པར་བསྟན་པའོ། ། དང་པོ་ནི། གཅིག་པ་ལ་ལྷན་ཅིག་མི་རུང་ཡང༌། ཐ་དད་པ་ལ་ལྷན་ཅིག་འཇོག་གོ་ཞེ་ན། ཅི་གོ་ཞེས་བོས་ནས་འདོད་ཆགས་དང་ཆགས་པ་དག་ཕན་ཚུན་ལྟོས་མེད་ཀྱི་ཐ་དད་ཡིན་པ་དེས་ན་སྟེ་གལ་ཏེ་ཡིན་ན། དེ་གཉིས་ལྷན་ཅིག་ཏུ་གྲུབ་པར་འགྱུར་ན་ཡང༌། དེ་གཉིས་ཆོས་ཅན། ལྷན་ཅིག་པར་མ་གྲུབ་སྟེ། ཕན་ཚུན་ལྟོས་མེད་ཀྱི་ཐ་དད་པ་ཉིད་དུ་གྲུབ་འགྱུར་རམ་སྟེ་མ་གྲུབ་པའི་ཕྱིར་རོ། །
གལ་ཏེ་འདོད་ཆགས་དང་ཆགས་པ་དག་ཐ་དད་པ་ཉིད་དུ་གྲུབ་པར་གྱུར་ན། དེ་གཉིས་ཕ་རོལ་པོའི་ངོར་བསྒྲུབ་པར་བྱ་བའི་ཕྱིར་དུ་གཉིས་པོ་དེ་དག་ལྷན་ཅིག་ཉིད་དུ་ནི་ཅིའི་ཕྱིར་ན་ཡོངས་སུ་རྟོག་པར་བྱེད་དེ། དེ་གཉིས་ཐ་དད་གྲུབ་ན་དེ་གཉིས་ཀྱི་ངོ་བོ་གྲུབ་དགོས་པའི་ཕྱིར་རོ། ། གཉིས་པ་ནི། ཅི་སྟེ་དེ་གཉིས་ཀྱི་ངོ་བོ་ཐ་དད་གྲུབ་པར་མ་གྱུར་པས་དེ་ལྟར་གྲུབ་པ་དེ་ཡི་ཕྱིར་དུ་དེ་གཉིས་ལྷན་ཅིག་ཏུ་འདོད་པར་བྱེད་དོ་ཞེ་ན། འོ་ན་ལྷན་ཅིག་རབ་ཏུ་གྲུབ་པའི་ཕྱིར་ཐ་དད་ཉིད་དུ་ཡང་འདོད་དམ་སྟེ་འདོད་དགོས་ཏེ། ཐ་དད་པའི་དངོས་པོར་མ་གྲུབ་པས་ལྷན་ཅིག་པའི་དངོས་པོ་འགྲུབ་པར་མི་འགྱུར་ལ། ཐ་དད་པའི་དངོས་པོར་གང་ཡོད་པ། དེའི་སྒྲུབ་བྱེད་དུ། ལྷན་ཅིག་པའི་དངོས་པོར་འདོད་པར་བྱེད་དགོས་པའི་ཕྱིར།
དེ་ལྟར་ན། དེ་གཉིས་གྲུབ་པ་ཕན་ཚུན་བརྟེན་པའི་ཕྱིར་གཉིས་ག་གྲུབ་པར་མི་འགྱུར་རོ། ། འདི་དངོས་པོར་སྨྲ་བའི་ལུགས་ལ་དེ་ལྟར་ཡིན་གྱི། རང་ལུགས་ལ་ནི་ཐ་སྙད་ཀྱི་འཇོག་ལུགས་ལྟོས་གྲུབ་ཉིད་ཡིན་པས་ཁྱད་པར་ཕྱེད་དགོས་སོ། ། གཉིས་པ་ནི། དེ་ལྟར་ན། འདོད་ཆགས་དང་ཆགས་པ་དག་ཆོས་ཅན། རིགས་པས་དཔྱད་པ་ན་ཡོད་པ་མ་ཡིན་ཏེ། ལྷན་ཅིག་པ་དུས་མཉམ་པ་དང་ལྷན་ཅིག་མིན་པ་སྔ་ཕྱིའི་བར་མི་འགྲུབ་པ་རྒྱས་པར་བཤད་ཟིན་པའི་ཕྱིར་རོ། ། གཉིས་པ་ནི།
ཞེ་སྡང་དང་སྡང་བ་དང་གཏི་མུག་དང་རྨོངས་པ་ལ་སོགས་པའི་ཆོས་རྣམས་ཀུན་ཆོས་ཅན། ལྷན་ཅིག་དང་ལྷན་ཅིག་མིན་པར་མི་འགྲུབ་སྟེ། འདོད་ཆགས་ལ་ཇི་ལྟར་དཔྱད་པ་བཞིན་དུ་སྟེ་དེ་དང་རིགས་པ་མཚུངས་པའི་ཕྱིར། ཇི་ལྟར་ཞེ་ན། གལ་ཏེ་ཞེ་སྡང་སྔ་རོལ་ནི། ། ཞེ་སྡང་མེད་པའི་སྡང་ཡོད་ན། ། དེ་ལ་བརྟེན་ནས་ཞེ་སྡང་ཡོད། ། སྡང་ཡོད་ཞེ་སྡང་ཡོད་པར་འགྱུར། ། ཞེས་སོགས་སྦྱར་བའོ། ། གཉིས་པ་ནི།
འདོད་ཆགས་བརྟག་པ་ཞེས་བྱ་བ་ཚིགས་སུ་བཅད་པ་བཅུའི་བདག་ཉིད་ཅན་གྱི་རབ་ཏུ་བྱེད་པ་དྲུག་པ་རྣམ་པར་བཤད་པའོ།། །། འདོད་ཆགས་དང་ནི་ཆགས་པ་དང༌། ། ཞེ་སྡང་དང་ནི་སྡང་བ་སོགས། ། སྔ་ཕྱིའམ་ལྷན་ཅིག་བརྟག་པ་ན། ། དེ་དག་རང་བཞིན་གྱིས་མི་འགྲུབ། ། ཅེས་བར་སྐབས་ཀྱི་ཚིགས་བཅད་པའོ།། །། གཉིས་པ་རྒྱུ་རང་བཞིན་གྱིས་གྲུབ་པ་དགག་པ་ལ་གཉིས་ཏེ། འཇོག་བྱེད་ཀྱི་རྒྱུ་སྐྱེ་འཇིག་གནས་གསུམ་རང་བཞིན་གྱིས་གྲུབ་པ་དགག སྐྱེད་བྱེད་ཀྱི་རྒྱུ་ལས་དང་བྱེད་པ་པོ་རང་བཞིན་གྱིས་གྲུབ་པ་དགག དང་པོ་ལ་གཉིས་ལས།
དང་པོ་རབ་བྱེད་ཀྱི་གཞུང་བཤད་པ་ལ་གཉིས་ལས། ཕྱོགས་སྔ་མ་བརྗོད་པ་ནི། ཕུང་ཁམས་སྐྱེ་མཆེད་འདུས་བྱས་ཀྱི་རང་བཞིན་ཅན་ནི་ཡོད་དེ། དེའི་མཚན་ཉིད་སྐྱེ་སོགས་ཡོད་པའི་ཕྱིར་ཞེས་ཟེར་རོ། ། དེ་ཡང་བྱེ་བྲག་སྨྲ་བ་སྐྱེ་སོགས་བྱེད་པ་པོ་དོན་གཞན་ལ་འདོད་ལ། མདོ་སྡེ་པས་ནི། སྐྱེ་སོགས་ཀྱི་བྱ་བ་ཉིད་ལ་སྐྱེ་སོགས་སུ་འདོད་དོ། ། དེ་དགག་པ་ལ་གཉིས་ཏེ། དོན་དམ་པར་སྐྱེ་འཇིག་གནས་གསུམ་དགག ཐ་སྙད་དུ་སྐྱེ་འཇིག་གནས་གསུམ་རྨི་ལམ་དང་འདྲ་བར་བསྟན།
དང་པོ་ལ། འདུས་བྱས་རང་བཞིན་གྱིས་གྲུབ་པ་དགག དེས་འདུས་མ་བྱས་ཀྱང་ཁེགས་པར་བསྟན། དང་པོ་ལ། འདུས་བྱས་སྤྱིའི་མཚན་ཉིད་དགག དེས་མཚོན་བྱ་འདུས་བྱས་ཁེགས་པར་བསྟན། དང་པོ་ལ། ཐུན་མོང་དུ་དགག སོ་སོར་དགག དང་པོ་ལ།
མཚན་ཉིད་ཀྱི་ངོ་བོ་ལ་བརྟགས་ནས་དགག མཚན་ཉིད་ལ་མཚན་ཉིད་གཞན་ཡོད་མེད་བརྟགས་ནས་དགག དང་པོ་ལ། མཚན་ཉིད་གསུམ་འདུས་བྱས་ཡིན་ནམ་མིན་བརྟགས་ནས་དགག རེ་རེ་དང་ཚོགས་པ་གང་མཚན་ཉིད་ཡིན་བརྟགས་ནས་དགག དང་པོ་ནི། རིགས་པས་དཔྱད་པའི་ཚེ་ཡང་སྐྱེ་བ་འདུས་བྱས་ཀྱི་མཚན་ཉིད་ཡིན་ན། སྐྱེ་བ་དེ་འདུས་བྱས་ཡིན་ནམ་འདུས་མ་བྱས་ཡིན། དང་པོ་ལྟར་ན། སྐྱེ་བ་ཆོས་ཅན།
མཚན་ཉིད་གསུམ་དང་ལྡན་པར་འགྱུར་ཏེ། འདུས་བྱས་ཡིན་པའི་ཕྱིར། དེ་འདོད་ན། གང་སྐྱེ་སོགས་ཀྱིས་མཚོན་པའི་མཚན་གཞི་ཡིན་ན་འདུས་བྱས་ཀྱི་མཚན་ཉིད་མ་ཡིན་པས་ཁྱབ། དཔེར་ན་གཟུགས་ལ་སོགས་པ་བཞིན་ནོ། ། འདི་ནི་སངས་རྒྱས་བསྐྱངས་ཀྱི་རིགས་པའོ། ། ཞེས་ཚིག་གསལ་དུ་གསུངས་སོ། ། གཉིས་པ་ལྟར་ན། ཅི་སྟེ་སྐྱེ་བ་འདུས་མ་བྱས་ཡིན་ན། སྐྱེ་བ་ཆོས་ཅན།
ཇི་ལྟར་འདུས་བྱས་ཀྱི་མཚན་ཉིད་ཡིན་ཏེ། རང་ཉིད་འདུས་མ་བྱས་པའི་ཕྱིར་རོ། ། གཉིས་པ་ནི། སྐྱེ་སོགས་རེ་རེ་བ་སྟེ་སྔ་ཕྱི་རིམ་ཅན་པ་དེ་མཚན་ཉིད་ཡིན་ནམ། ལྷན་ཅིག་ཏུ་འདུས་པ་དེ་མཚན་ཉིད་ཡིན། དང་པོ་ལྟར་ན། སྐྱེ་བ་ལ་སོགས་པ་གསུམ་པོ་སོ་སོ་ཡིས་འདུས་བྱས་ཀྱི་མཚན་ཉིད་བྱ་བར་ནི་ནུས་པ་མིན་ཏེ། སོ་སོ་རིམ་ཅན་ནས་མཚན་ཉིད་དུ་འདོད་ན། གཅིག་ལ་གཞན་གཉིས་པོ་མེད་པར་འདོད་དགོས་ལ། དེ་ལྟར་ན།
འདི་ལྟར་སྐྱེ་བ་ཆོས་ཅན། འདུས་བྱས་ཀྱི་མཚན་ཉིད་མ་ཡིན་པར་ཐལ། ནམ་མཁའ་ལྟར་གནས་པ་དང་འཇིག་པ་དང་བྲལ་བའི་ཕྱིར་རོ། ། སྐྱེ་འཇིག་དང་བྲལ་བའི་གནས་པ་ཆོས་ཅན། འདུས་བྱས་ཀྱི་མཚན་ཉིད་མིན་པར་ཐལ། ནམ་མཁའི་མེ་ཏོག་ལྟར་མེད་པའི་ཕྱིར་རོ། ། ཡང་སྐྱེ་གནས་དང་བྲལ་བའི་འཇིག་པ་ཡང་ཡོད་པ་མ་ཡིན་ཏེ། ནམ་མཁའི་མེ་ཏོག་བཞིན་ནོ། ། གཉིས་པ་ལྟར་ན། སྐྱེ་སོགས་གསུམ་པོ་ཆོས་ཅན།
གཅིག་ལ་དུས་གཅིག་ཏུ་འདུས་པ་ཡང་ནི་ཇི་ལྟར་རུང་སྟེ་ཕན་ཚུན་འགལ་བའི་ཕྱིར། སྣང་མུན་བཞིན་ནོ། ། གཉིས་པ་ལ། ཐལ་འགྱུར་བརྗོད་པ་དང༌། སྐྱོན་སྤོང་དགག་པའོ། ། དང་པོ་ནི། གལ་ཏེ་སྐྱེ་བ་འདུས་བྱས་ན། ། དེ་ལ་མཚན་ཉིད་གསུམ་ལྡན་འགྱུར། ། ཞེས་པ་ལ་འདོད་ན་ཉེས་པ་ཅི་ཡོད། འོན་ཏེ་འདུས་མ་བྱས་ཡིན་པ་དེ་ལྟ་ན་ཡང་ཉེས་པ་ཅིར་འགྱུར་ཞེ་ན།
འདུས་བྱས་ཀྱི་མཚན་ཉིད་སྐྱེ་བ་དང་གནས་པ་དང་འཇིག་པ་རྣམས་ལ་འདུས་བྱས་སུ་མཚོན་པར་བྱེད་པའི་མཚན་ཉིད་གཞན་ཞིག་ནི་གལ་ཏེ་ཡོད་ན་མཚན་ཉིད་ཐུག་པ་མེད་པར་འགྱུར་ལ། དེ་འདོད་ན། མཚན་ཉིད་གསུམ་ཀྱིས་མཚན་གཞི་བུམ་པ་ལྟ་བུ་དེ་འདུས་བྱས་སུ་མཚོན་མི་ནུས་པར་འགྱུར་ཏེ། མཚན་ཉིད་གསུམ་པོ་ཉིད་འདུས་བྱས་སུ་མཚོན་བྱེད་ཐུག་པ་མེད་པའི་ཕྱིར་རོ། ། མཚན་ཉིད་གཞན་མེད་ན་གསུམ་པོ་དེ་དག་ཆོས་ཅན། འདུས་བྱས་མིན་པར་འགྱུར་ཏེ། དེར་མཚོན་བྱེད་ཀྱི་མཚན་ཉིད་མེད་པའི་ཕྱིར། འདི་དང་སྔར་བཤད་པ་དང་བཟློས་སོ་སྙམ་ན། ཚིག་གསལ་དུ་མི་བཟློས་པའི་ཤེས་བྱེད་རྣམ་གྲངས་གསུམ་གསུངས་ཀྱང༌། དོན་ནི།
གོང་དུ་མཚན་ཉིད་གསུམ་པོ་ལ་མཚན་ཉིད་གཞན་ཡོད་པ་ལ་རྩ་བར་གནོད་བྱེད་མ་བསྟན་ཅིང༌། འགྲེལ་པར་ནི། དེ་ལྟ་ན་མཚན་གཞི་ཡིན་པས་མཚན་ཉིད་མ་ཡིན་པར་ཐལ་བའི་གནོད་བྱེད་བསྟན་ལ། འདིར་ནི་ཐུག་མེད་ཀྱི་གནོད་བྱེད་བསྟན། ཡང་གོང་དུ་ནི་སྐྱེ་བ་འདུས་མ་བྱས་ཡིན་ན་འདུས་བྱས་ཀྱི་མཚན་ཉིད་དུ་མི་རུང་བའི་སྐྱོན་ཙམ་ཞིག་བསྟན་ལ། འདིར་ནི། གསུམ་པོ་ལ་མཚན་ཉིད་གཞན་མེད་ན་འདུས་མ་བྱས་སུ་ཐལ་བ་ཙམ་བསྟན་པ་ཡིན་པས་མི་བཟློས་སོ། ། གཉིས་པ་ལ། ཐལ་འགྱུར་དང་པོའི་སྐྱོན་སྤོང་དགག གཉིས་པོའི་སྐྱོན་སྤོང་དགག
དང་པོ་ལ། ཕྱོགས་སྔ་བརྗོད། དེ་དགག་པའོ། ། དང་པོ་ནི། མང་པོས་བཀུར་བ་དག་ན་རེ། སྐྱེ་བ་ལ་སོགས་པ་རྣམས་ལ་སྐྱེ་བ་སོགས་གཞན་གཉིས་པ་རེ་ཡོད་ཀྱང་ཐུག་པ་མེད་པར་མི་འགྱུར་རོ། ། རྩ་བའི་མཚན་ཉིད་དང་རྗེས་སུ་མཐུན་པའི་མཚན་ཉིད་རྣམས་ཕན་ཚུན་སྒྲུབ་པར་བྱེད་པའི་ཕྱིར། དེ་ཡང་འདི་ལྟར་ཆོས་དགེ་བའམ་ཉོན་མོངས་པ་ཅན་ཞིག་སྐྱེ་བ་ན་རང་དང་བཅོ་ལྔ་སྐྱེ་སྟེ། ཆོས་དེ་ཉིད་དང༌། དེའི་སྐྱེ་བ་དང༌།
ལྡན་པ་དང༌། གནས་པ་དང༌། རྒ་བ་དང༌། མི་རྟག་པ་དང༌། གལ་ཏེ་ཆོས་དེ་ཉོན་མོངས་པ་ཅན་ཞིག་ཡིན་ན། དེའི་ལོག་པའི་རྣམ་པར་གྲོལ་བ་དང༌། དགེ་བ་ཡིན་ན་དེའི་ཡང་དག་པའི་རྣམ་པར་གྲོལ་བ་དང༌། གལ་ཏེ་ངེས་པར་འབྱུང་བ་ཞིག་ཡིན་ན། དེའི་ངེས་པར་འབྱུང་བ་དང༌། འོན་ཏེ་ངེས་པར་འབྱུང་བ་མ་ཡིན་པ་ཞིག་ཡིན་ན།
ངེས་པར་འབྱུང་བ་མ་ཡིན་པ་ཉིད་དོ། ། དེ་ལྟར་ན་ཆོས་དེ་རང་ཉིད་གཙོ་བོ་ཡིན་ལ། སྐྱེ་བ་སོགས་བདུན་ནི་འཁོར་དང༌། སྐྱེ་བའི་སྐྱེ་བ་སོགས་བདུན་ནི་འཁོར་གྱི་འཁོར་ཡིན་ནོ། ། དེ་ལ་སྐྱེ་བའི་སྐྱེ་བས་རྩ་བ་ཡིས་སྐྱེ་བ་འབའ་ཞིག་སྐྱེད་པར་བྱེད་ལ། རྩ་བའི་སྐྱེ་བས་ནི་ཆོས་གཞན་བཅུ་གསུམ་སྐྱེད་པར་མ་ཟད་སྐྱེ་བའི་སྐྱེ་བའང་བསྐྱེད་པར་བྱེད་པ་ཡིན་ནོ། ། དེ་བཞིན་དུ་ལྡན་པའི་ལྡན་པས་རྩ་བའི་ལྡན་པ་འབའ་ཞིག་ལྡན་པར་བྱེད་ལ་རྩ་བའི་ལྡན་པས་ཆོས་བཅུ་བཞི་ལྡན་པར་བྱེད་པ་སོགས་ལའང་སྦྱར་བར་བྱའོ་ཞེས་ཟེར་རོ། ། འདིར་འཕྲོས་དོན་འདི་སྣང་སྟེ། དབུ་མ་རྩ་བ་འདིར་རྩ་བའི་མཚན་ཉིད་གསུམ་རྗེས་མཐུན་གྱི་མཚན་ཉིད་གསུམ་མཚན་གཞི་དང་ཆོས་བདུན་ལ་དཔྱད་པ་མཛད། མཛོད་དུ།
དེ་ཆོས་བརྒྱད་དང་གཅིག་ལ་འཇུག ། ཅེས་རྒ་བ་བསྟན་ནས་རྩ་བའི་མཚན་ཉིད་བཞི། རྗེས་མཐུན་གྱི་མཚན་ཉིད་བཞི། རང་ཉིད་དང་ཆོས་དགུ་ལ་དཔྱད་པ་མཛད། ཚིག་གསལ་དུ། མཚན་ཉིད་བདུན་མཛད་ནས་ཆོས་བཅོ་ལྔའི་དཔྱད་པ་མཛད་དོ། ། གཉིས་པ་ལ། དངོས་དང༌། དེའི་རྩོད་སྤོང་དགག་པའོ། ། དང་པོ་ནི།
གལ་ཏེ་སྐྱེ་བའི་སྐྱེ་བས་རྩ་བའི་སྐྱེ་བ་སྐྱེད་པར་བྱེད་པ་ཁྱོད་ཀྱི་ལུགས་ཡིན་ན། ཁྱོད་ཀྱི་སྐྱེ་ཆུང་དེས་ཆོས་ཅན། རྩ་སྐྱེ་དེ་ནི་ཇི་ལྟར་སྐྱེད་པར་བྱེད་དེ། ཁྱོད་རང་རྩ་བའི་སྐྱེ་བས་མ་སྐྱེད་པའི་ཕྱིར། གལ་ཏེ་ཁྱོད་ཀྱི་རྩ་བ་ཡིས་སྐྱེད་པའི་སྐྱེ་ཆུང་དེ་ཡིས་རྩ་སྐྱེ་སྐྱེད་ན། རྩ་བའི་སྐྱེ་བ་དེས་ཆོས་ཅན། སྐྱེ་ཆུང་དེ་ནི་ཇི་ལྟར་སྐྱེད་པར་བྱེད་དེ། ཁྱོད་རང་སྐྱེ་ཆུང་གི་མ་སྐྱེད་པའི་ཕྱིར། དེ་ལྟར་ན་ཕན་ཚུན་སྒྲུབ་པར་མི་བྱེད་པའི་ཕྱིར་ཐུག་མེད་སོ་ན་གནས་སོ། ། གཉིས་པ་ནི།
དེ་གཉིས་སྔར་སྐྱེས་ཟིན་པ། གཉིས་པོ་ཕན་ཚུན་མི་སྐྱེད་ཀྱང༌། དེ་གཉིས་སྐྱེ་བཞིན་པས་ཕན་ཚུན་སྐྱེད་དོ་ཞེ་ན། གལ་ཏེ་རང་ཉིད་མ་སྐྱེས་པ་དེ་ཡིས་ཆོས་མ་སྐྱེས་པ་གཞན་དེ་སྐྱེད་པར་ནི་བྱེད་ནུས་ན་ཁྱོད་ཀྱི་སྐྱེ་བཞིན་པ་གཉིས་པོ་དེ་ཡིས་རྩ་སྐྱེ་དང་སྐྱེ་ཆུང་དེ་ཕན་ཚུན་སྐྱེད་པར་ནི་འདོད་ལ་རག་ན། སྐྱེ་བཞིན་པ་དེ་ཆོས་ཅན། ཇི་ལྟར་གཞན་སྐྱེད་དེ། རང་ཉིད་མ་འོངས་པ་ཡིན་པས་མ་སྐྱེས་པའི་ཕྱིར། མོ་གཤམ་གྱི་བུས་གཞན་མི་སྐྱེད་པ་བཞིན་ནོ། ། གཉིས་པ་ལ། ཕྱོགས་སྔ་མ་བརྗོད་པ་དང༌།
དེ་སུན་དབྱུང་བའོ། ། དང་པོ་ནི། གལ་ཏེ་སྐྱེ་སོགས་ལ་མཚན་ཉིད་གཉིས་པ་མེད་ཀྱང་འདུས་མ་བྱས་སུ་ཐལ་བ་མེད་དེ། ཇི་ལྟར་མར་མེ་ནི་སྣང་བའི་བདག་ཉིད་ཡིན་པའི་ཕྱིར། རང་དང་གཞན་སྣང་བར་བྱེད་པ་དེ་བཞིན་དུ་སྐྱེ་བའང་སྐྱེ་བའི་རང་བཞིན་ཡིན་པའི་ཕྱིར། རང་དང་གཞན་གྱི་དངོས་པོ་གཉིས་ཀ་སྐྱེད་པར་བྱེད་པ་ཡིན་ནོ་ཞེ་ན། གཉིས་པ་ལ། དཔེ་དགག དོན་དགག དང་པོ་ལ།
བསྒྲུབ་བྱ་ལ་གནོད་བྱེད་བརྗོད། སྒྲུབ་བྱེད་མ་ངེས་པར་བསྟན་པའོ། ། དང་པོ་ནི། མར་མེས་རང་དང་གཞན་ཅི་ཞིག་སྣང་བར་བྱེད་དེ། མུན་པ་སེལ་བས་སྣང་བྱེད་དུ་ཁྱོད་ལ་བཏགས་པ་ཡིན་པ་ལ། མར་མེ་དང་ནི་ཡུལ་གང་དག་ན་མར་མེ་དེ་འདུག་པ་ན་བསལ་བྱ་མུན་པ་མེད་པའི་ཕྱིར། གལ་ཏེ་མར་མེ་སྐྱེ་བཞིན་པས་མུན་པ་དག་ནི་སེལ་བར་བྱེད་པས་སྔ་མ་ལ་མ་ངེས་སོ་ཞེ་ན། ཇི་ལྟར་མར་མེ་སྐྱེ་བཞིན་པས་མུན་པ་སེལ་བར་བྱེད་པ་ཡིན་ཏེ། གང་གི་ཚེ་ན། མར་མེ་སྐྱེ་བཞིན་པ་ནི་མར་མེ་མ་འོངས་པ་ཡིན་པས་མ་འོངས་པའི་མར་མེ་དེ་འདྲ་དེ་མུན་པ་ད་ལྟར་བ་དང་ནི་ཕྲད་པ་མེད་པའི་ཕྱིར།
འདིར་རིན་པོ་ཆེ་པའི་ཞལ་སྔ་ནས། མར་མེ་སྐྱེ་བཞིན་པ་དང་མུན་པ་མ་ཕྲད་པ་ཤེས་བྱེད་དུ་མཛད་པ་ནི། ལོག་པར་བཤད་པ་སྟེ། དེ་ལྟ་ན་མར་མེ་སྐྱེ་བཞིན་པ་མར་མེ་དང་དུས་མཉམ་པར་ཐལ་དགོས་པའི་ཕྱིར་དང༌། དེ་ལའང་དགག་བྱ་སྦྱོར་དགོས་ན་སྒྲུབ་བྱེད་བསྒྲུབ་བྱ་དང་མཚུངས་པའི་ཕྱིར། དེ་ལྟར་ན་མར་མེ་སྐྱེ་བཞིན་པའི་དུས་ན་མར་མེ་མེད་པས། མར་མེ་སྐྱེ་བཞིན་པས་མུན་པ་སེལ་བ་དེ། མར་མེས་མུན་པ་སེལ་བའི་ཤེས་བྱེད་དུ་མ་སོང་ཞེས་པ་གཞུང་དོན་ནོ། ། རང་ལུགས་ལའང༌། མར་མེས་མུན་པ་སེལ་བ་ཙམ་ཞིག་ཁས་ལེན་མོད།
མར་མེ་སྐྱེས་པ་དང༌། མ་སྐྱེས་པ་དང༌། སྐྱེ་བཞིན་པ་གང་གིས་སེལ་ཞེས་དཔྱད་པ་ན་གང་གིས་ཀྱང་སེལ་བར་ཁས་མི་ལེན་ནོ། ། བདེན་གཉིས་འཇོག་མཚམས་དེ་ལྟར་བྱེད་པ་དེ་ལ་ནི་དོན་དམ་པར་མེད་པ། ཐ་སྙད་དུ་ཡོད་པའི་གོ་དོན་ཡིན་པར་ཁོ་བོ་སྨྲའོ། ། ཅི་སྟེ་ཡེ་ཤེས་ཀྱིས་མ་རིག་པ་མ་ཕྲད་པ་དང༌། མིག་གིས་གཟུགས་མ་ཕྲད་པ་དང༌། ནོར་བུ་ཁབ་ལེན་གྱིས་ལྕགས་མ་ཕྲད་པ་ལྟར། མར་མེས་ཀྱང་མ་ཕྲད་པའི་མུན་པ་ཁོ་ན་སེལ་བར་བྱེད་དོ་སྙམ་ན། གལ་ཏེ་མར་མེ་དང་མུན་པ་ཕྲད་པ་མེད་པར་ཡང་མུན་པ་སེལ་བར་བྱེད་ན།
འདི་ན་གནས་པའི་མར་མེ་དེས་ཆོས་ཅན། འཇིག་རྟེན་ཀུན་ན་གནས་པའི་མུན་པ་བསལ་བར་འགྱུར་ཏེ། མ་ཕྲད་པར་མཚུངས་པའི་ཕྱིར། ཉེ་བ་ན་གནས་པ་བཞིན་ནོ། ། ཚུལ་འདི་ནི་ཡེ་ཤེས་ཀྱིས་མ་རིག་པ་འཇོམས་པ་སོགས་ལའང་བརྗོད་པར་བྱའོ། ། མདོར་བསྡུ་ན། མར་མེ་ཆོས་ཅན། ཁྱོད་ཀྱིས་མུན་པ་མི་སེལ་ཏེ། ཁྱོད་དང་མུན་པ་ཕྲད་ནས་ཀྱང་མི་སེལ། མ་ཕྲད་པར་ཡང་མི་སེལ་བའི་ཕྱིར།
ཞེས་པའོ། ། འདིར་རིན་པོ་ཆེ་པའི་ཞལ་སྔ་ནས། ཐ་སྙད་དུ་མར་མེ་དང་མུན་པ་ལ་ཕྲད་པར་མར་མེས་མུན་པ་སེལ་བ་ཡིན་ཞེས་གསུང་བ་ནི། ཚིག་གསལ་དུ་གང་བཀག་པ་དེ་ཉིད་ཡིན་པར་དགོས་སོ། ། ཇི་ལྟར་ཞེ་ན། ཇི་སྐད་དུ། འཇིག་རྟེན་ན་ནི་དེ་ལྟ་བུས་ཡུལ་ལ་སོགས་པ་ལ་ཕྲད་པ་དང་མ་ཕྲད་པའི་དཔྱད་པ་བཅུག་ནས་མར་མེ་ལ་སོགས་པ་ལ་སྣང་བར་བྱེད་པ་ཉིད་ལ་སོགས་པ་རྟོག་པར་མི་བྱེད་དེ། དེ་ཇི་སྐད་བརྗོད་པའམ་རྣམ་པར་དཔྱད་པ་མི་འཇུག་པར་མར་མེས་མུན་པ་སེལ་བ་དང༌། མིག་གིས་གཟུགས་མཐོང་བ་དང༌། ནོར་བུ་ཁབ་ལེན་གྱིས་ལྕགས་འདྲེན་ནོ་ཞེས་བྱ་བ་ལ་སོགས་པར་འདོད་པ་འདོད་པ་ཡིན་ནོ། །
ཞེས་གསུངས་པས་སོ། ། འོ་ན་ཐ་སྙད་དུ་མར་མེ་མུན་པ་སེལ་བར་འགལ་ལོ་ཞེ་ན། འཇིག་རྟེན་གྱི་ཐ་སྙད་ནི་འཐད་པ་དང་བྲལ་བཞིན་དུ་དང༌། དཔྱད་པ་ན་འཇིག་བཞིན་དུ་མ་དཔྱད་པར་ཁས་ལེན་པ་ཡིན་ཏེ། ཇི་སྐད་དུ་ཚིག་གསལ་ལས། གལ་ཏེ་ཡང་འཐད་པ་དང་བྲལ་བ་ཉིད་ཀྱིས་རྫུན་པའི་དོན་ཅན་ཉིད་ཡིན་པའི་ཕྱིར་འཇིག་རྟེན་པའི་ཐ་སྙད་ལ་ཕྲད་པ་དང་མ་ཕྲད་པ་ལ་སོགས་པའི་བསལ་པ་འདི་མི་འཇུག་མོད་ཀྱི་དེ་ལྟ་ན་ཡང་དོན་དམ་པར་འཐད་པ་དང་བྲལ་བའི་ཕྱོགས་ཁས་བླངས་པར་འགྱུར་དུ་སོང་བས་དེ་ཁོ་ན་ཉིད་རྣམ་པར་དཔྱོད་པ་ན་འཐད་པ་ཞུགས་པར་བྱ་བ་ཡིན་ནོ། ། ཞེས་ཐ་སྙད་དུ་ཁས་བླངས་པ་དེ་ཉིད་རིགས་པས་དཔྱད་པ་བྱས་པའི་ཚེ་ཁས་བླངས་ན་འཐད་པ་དང་བྲལ་བའི་ཕྱོགས་ཁས་བླངས་པའི་ཉེས་པ་ཡོད་པར་གསུངས་ཀྱི་དགག་བྱ་སྦྱར་མ་སྦྱར་གྱི་ཁྱད་པར་མ་གསུངས་སོ། ། འོ་ན་དོན་དམ་དཔྱོད་བྱེད་ཀྱི་ཚད་མས་གྲུབ་པའི་དོན་ལ། ཐ་སྙད་པའི་ཚད་མས་གནོད་པར་འགྱུར་རོ་ཞེ་ན། དངོས་པོར་སྨྲ་བའི་སྐབས་སུ་འདི་འདྲའི་རིགས་པ་ཞིག་འཇུག་སྲིད་ཀྱང༌།
འདིར་ནི་ཟླ་བའི་ཞབས་ཀྱིས་གང་བཀག་པ་དེ་ཉིད་ཁྱོད་ཀྱི་འདི་ཡིན་ནོ། ། ཇི་ལྟར་ཞེ་ན། ཇི་སྐད་དུ་ཚིག་གསལ་ལས། དེ་ཁོ་ན་ཉིད་རྣམ་པར་དཔྱོད་པའི་དུས་ན། འཇིག་རྟེན་ཚད་མ་མ་ཡིན་པའི་ཕྱིར་དེས་གནོད་པར་བྱེད་མི་ནུས་སོ། ། ཞེས་གསུངས་པས་སོ། ། དེས་ན་མྱུ་གུ་ལྟ་བུའི་ཆོས་གཅིག་མ་བརྟགས་གཅིག་པུར་ཉམས་དགའ་བར་སྐྱེ་བ་ཉིད་དུ་ཁས་བླངས་པ་དང༌། མྱུ་གུ་ཆོས་ཅན། སྐྱེ་བ་མིན་ཏེ། མཐའ་བཞིའི་སྐྱེ་བ་དང་བྲལ་བའི་ཕྱིར།
ཞེས་བྱ་བ་འདི་གཉིས་ལ་འགལ་བ་ཅི་ཡང་ཡོད་པ་མ་ཡིན་ནོ། ། མདོར་ན་དོན་དམ་དཔྱོད་བྱེད་ཀྱི་རིགས་ངོར་སྐྱེ་བ་ཡོད་པ་མ་ཡིན་པ་དང༌། ཐ་སྙད་དུ་ཡོད་པ་གཉིས་ལ་འགལ་བ་ཅི་ཡང་ཡོད་པ་མ་ཡིན་ནོ། ། ཞར་ལ་འོང་པས་ཆོག་གོ ། གཉིས་པ་སྒྲུབ་བྱེད་མ་ངེས་པར་བསྟན་པ་ནི། གལ་ཏེ་མར་མེ་སྣང་བྱེད་ཡིན་པས་རང་དང་གཞན་གྱི་དངོས་པོ་སྣང་བར་བྱེད་པར་འགྱུར་ན། མུན་པའང་ཆོས་ཅན། རང་དང་གཞན་གྱི་དངོས་པོ་སྒྲིབ་པར་འགྱུར་བར་ཐེ་ཚོམ་མེད་པར་ཐལ། སྒྲིབ་པའི་བདག་ཉིད་ཡིན་པའི་ཕྱིར། འདིར་མར་མེས་གཞན་སྣང་བ་དང༌།
མུན་པས་གཞན་སྒྲིབ་པ་གཉིས་ལ་དགག་བྱ་མ་སྦྱར་བ་བཞིན་དུ་གནས་སྐབས་གཞན་དུའང་དོན་དམ་དཔྱོད་བྱེད་ཀྱི་རིགས་པ་སོར་བཞག་པ་ཡིན་པའི་ཚེ་ན། ཚིག་ཟིན་ལ་དགག་བྱ་སྦྱར་མི་དགོས་སོ། ། སྐབས་འདིར་ཚིག་གསལ་དུ་སྤང་བྱ་སྤོང་ཚུལ་གསུངས་པའི་འཕྲོས་དོན་ལ། རིན་པོ་ཆེ་བའི་ཞལ་སྔ་ནས། མཐོང་ལམ་བར་ཆད་མེད་ལམ་གྱི་དུས་སུ་དེའི་མཐོང་སྤང་ཅུང་ཟད་ཀྱང་མེད་པ་དང༌། རྒྱུན་མཐའི་བར་ཆད་མེད་ལམ་གྱི་དུས་སུ་སྒོམ་སྤངས་ཀྱི་བག་ལ་ཉལ་ཅུང་ཟད་ཀྱང་མེད་པར་བཞེད་པ་དང༌། རང་རང་གི་ཤེས་རྒྱུད་ལ་བཏགས་པའི་ང་ཙམ་དེ། སྤངས་བྱའི་བག་ལ་ཉལ་གྱི་རྟེན་དུ་འདོད་པ་ནི་འགལ་བ་ཡིན་ཏེ། ཁྱེད་རང་ལྟར་ན། བར་ཆད་མེད་ལམ་དང་དེའི་ངོས་སྐལ་གྱི་སྤང་བྱ་ཤེས་རྒྱུད་གཅིག་གི་སྟེང་དུ་ལྷན་གཅིག་དུ་གནས་པ་འགལ་ཡང༌།
བར་ཆད་མེད་ལམ་ཡིད་ཤེས་ཀྱི་ངོ་བོར་སྐྱེས་པ་དང༌། སྤང་བྱའི་བག་ལ་ཉལ་ང་ཙམ་ལ་བརྟེན་པ་གཉིས་ཀ་རྒྱུད་གཅིག་ལ་ལྷན་ཅིག་དུ་གནས་པ་འགལ་བ་ཅི་ཡང་ཡོད་པ་མ་ཡིན་པའི་ཕྱིར་དང༌། མཐོང་ལམ་པ་མཐོང་སྤང་བག་ལ་ཉལ་གྱི་གནས་པ་རྟེན་ཡིན་པ་དང༌། མཐོང་ལམ་པའི་རྒྱུད་ལ་མཐོང་སྤང་མེད་པ་འགལ་བའི་ཕྱིར་དང༌། རྒྱུན་མཐའ་བསྒོམ་སྤང་བག་ལ་ཉལ་གྱི་གནས་པའི་རྟེན་ཡིན་པ་དང༌། དེའི་རྒྱུད་ལ་སྒོམ་སྤང་ཡོད་པ་འགལ་བའི་ཕྱིར། ཡང་སེམས་རྒྱུད་བག་ཆགས་ཀྱི་བསྒོ་གཞིར་མི་འདོད་པ་ནི། འཇུག་འགྲེལ་ལས། ཇི་སྐད་དུ། གང་གིས་སེམས་ཀྱིས་རྒྱུད་འགག་པར་བྱེད་ཅིང་སྒོ་བར་བྱེད་ལ་རྗེས་སུ་འགྲོ་བར་བྱེད་པ་དེ་ནི་བག་ཆགས་སོ། །
ཞེས་གསུངས་པ་དང་འགལ་ལོ། ། དེ་ལ་འདི་སྐད་དུ་ལན་ལྡོན་ཏེ། གང་ཟག་དེའི་སེམས་ཀྱིས་གཟུགས་མ་མཐོང་བས་གང་ཟག་དེ་མཐོང་བ་པོར་འཇོག་པ་མི་འགལ་བ་ལྟར། དེའི་ཤེས་རྒྱུད་བག་ཆགས་ཀྱི་བསྒོ་གཞི་ཡིན་པ་དང༌། དེ་ལ་བཏགས་པའི་གང་ཟག་བག་ཆགས་ཀྱི་གཞིར་འཇོག་པ་མི་འགལ་ལོ་ཞེས་གསུངས་པ་ནི། སེམས་ཅན་གྱི་ཤེས་རྒྱུད་བག་ཆགས་ཀྱི་གཞིར་ཁས་མ་བླངས་སམ། དེ་ལྟར་བླངས་མོད་དེ་ལས་ཅིར་འགྱུར་ཅེ་ན། བར་ཆད་མེད་ལམ་ལ་གནས་པའི་སེམས་དེ་ཆོས་ཅན། དེ་ལ་མེད་མ་ཡིན་པར་ཐལ། གཉིས་སྣང་འཁྲུལ་པའི་བག་ཆགས་ཀྱིས་བསླད་པའི་ཕྱིར།
འཁོར་གསུམ་ཞལ་གྱིས་བཞེས་སོ། ། གཉིས་པ་དོན་དགག་པ་ནི། སྐྱེ་བ་འདིས་རང་ཉིད་སྐྱེད་པར་བྱེད་ན། མ་སྐྱེས་པའམ། སྐྱེས་པ་སྐྱེད། དང་པོ་ལྟར་ན། སྐྱེ་བ་འདི་ནི་ཆོས་ཅན། རང་གི་བདག་ཉིད་ཇི་ལྟར་སྐྱེད་དེ། རང་ཉིད་མ་སྐྱེས་པའི་ཕྱིར། ཅི་སྟེ་སྐྱེས་པས་རང་ཉིད་སྐྱེད་པར་བྱེད་ཅེ་ན།
སྐྱེས་ཟིན་གྱི་སྐྱེ་བ་ཆོས་ཅན། རང་གིས་རང་ཉིད་སླར་ཡང་ཅི་ཞིག་སྐྱེད་དུ་ཡོད་དེ། སྐྱེས་ཟིན་པའི་ཕྱིར། གཉིས་པ་སོ་སོར་དགག་པ་ལ། སྐྱེ་བ་དགག གནས་པ་དགག འཇིག་པ་དགག དང་པོ་ལ། བསྐྱེད་བྱ་ལ་སྐྱེས་མ་སྐྱེས་སོགས་གསུམ་དུ་བརྟགས་ནས་དགག ཡོད་མེད་སོགས་གསུམ་དུ་དཔྱད་ནས་དགག
འགག་བཞིན་པ་ཡིན་མིན་གཉིས་སུ་དཔྱད་ནས་དགག དང་པོ་ལ། དུས་གསུམ་གྱི་སྐྱེ་བ་ཁས་མ་བླངས་པས་དགག སྐྱེ་བཞིན་པ་ཁས་བླངས་ནས་དགག དང་པོ་ལ། དངོས་དང༌། རྩོད་པ་སྤང་བའོ། ། དང་པོ་ལ། དུས་གསུམ་གྱི་སྐྱེ་བ་ཐུན་མོང་དུ་དགག སྐྱེ་བཞིན་པ་སྐྱེ་བ་བྱེ་བྲག་ཏུ་དགག
དང་པོ་ནི། གལ་ཏེ་སྐྱེ་བ་ངོ་བོ་ཉིད་ཀྱིས་ཡོད་ན། དེ་སྐྱེ་བས་སྐྱེད་པར་བྱེད་པ་རིགས་ན་ཡང༌། གནས་ཚུལ་སེམས་པ་ལ་ཞུགས་པའི་ཚེ་འགའ་ཡང་སྐྱེ་བ་མེད་དེ། བསྐྱེད་བྱ་སྐྱེས་ཟིན་པ་དང༌། མ་སྐྱེས་པ་དང༌། སྐྱེ་བཞིན་པ་གསུམ་ཇི་ལྟ་བུར་ཡང་མི་སྐྱེད་པ་དེ་ནི་སོང་བ་དང་མ་སོང་བ་དང་བགོམ་བཞིན་པ་ལ་འགྲོ་བ་བཀག་པས་རྣམ་པར་བཤད་པ་ཡིན་པའི་ཕྱིར། ཇི་ལྟར་ཞེ་ན། རེ་ཞིག་སྐྱེས་པ་མི་སྐྱེ་སྟེ། ། མ་སྐྱེས་པ་ལ་སྐྱེ་བ་མེད། །
སྐྱེས་དང་མ་སྐྱེས་མ་གཏོགས་པ། ། སྐྱེ་བཞིན་ཤེས་པར་མི་འགྱུར་རོ། ། ཞེས་སྦྱར་རོ། ། བླ་མ་རྗེ་བཙུན་པ་སོགས་གཞུང་འདི་ནས་གོང་དུ་བསྟན་པ་ཉིད་ཡིན་ནོའི་བར། ཇི་ལྟར། མར་མེ་རང་དང་གཞན་གྱི་དངོས། ། ཞེས་པའི་ལན་གྱི་འཕྲོས་ལ་སྦྱར་ནས་ཐུན་མོང་དུ་འགོག་པའི་གཞུང་དུ་མཛད་ཀྱང༌། འདི་ནས་སོ་སོར་འགོག་པ་ལ་སྦྱར་ན་ལེགས་པར་སྣང་ངོ༌། ། འདིར་རིན་པོ་ཆེ་པ། སྐབས་འདིའི་སྐྱེས་མ་སྐྱེས་གཉིས་ཐ་སྙད་དུ་ཡང་དངོས་འགལ་མ་ཡིན་ཏེ།
འདིར་དེ་གཉིས་ཀྱི་གོ་དོན་འདས་མ་འོངས་ལ་བཤད་ལ། དེ་གཉིས་དངོས་འགལ་མ་ཡིན་པའི་ཕྱིར། དེས་ན་དེ་གཉིས་གང་ཡང་མ་ཡིན་པའི་སྐྱེ་བ་ད་ལྟར་བ་ཐ་སྙད་དུ་ཡོད་དོ་ཞེས་གསུང་དེ་ནི་ཟླ་བས་གང་བཀག་པ་དེ་ཉིད་ཡིན་ཏེ། ཚིག་གསལ་ལས། སྐྱེས་པ་དང་མ་སྐྱེས་པ་ལས་མ་གཏོགས་པའི་སྐྱེ་བཞིན་པ་མེད་པའི་ཕྱིར་རོ། ། ཞེས་གསུངས་པས་སོ། ། ཅི་སྟེ་དེའི་དོན་དེ་གཉིས་མ་གཏོགས་པའི་སྐྱེ་བཞིན་པ་ངོ་བོ་ཉིད་ཀྱིས་མེད་པ་ལ་དགོངས་སོ་ཞེ་ན། མི་འཐད་དེ་གཞན་གཉིས་ལའང་དགག་བྱ་སྦྱར་དགོས་པར་མཚུངས་པའི་ཕྱིར་དང༌། སྐྱེ་བ་རང་བཞིན་གྱིས་མེད་པའི་ཤེས་བྱེད་དུ་སྐྱེ་བཞིན་པ་རང་བཞིན་གྱིས་མི་སྐྱེ་བ་བཀོད་ནས་དེ་ཡི་ཤེས་བྱེད་དུ། སྐྱེ་བཞིན་པ་རང་བཞིན་གྱིས་མེད་པ་འགོད་པ་ནི་སྒྲུབ་བྱེད་བསྒྲུབ་བྱ་དང་མཚུངས་པའི་ཕྱིར།
དེས་ན་གཞུང་འདི་དག་གིས་ནི་སྐྱེས་མ་སྐྱེས་གཉིས་ལས་མ་གཏོགས་པའི་སྐྱེ་བཞིན་ཐ་སྙད་དུ་ཡང་མི་འགྲུབ་པ་ཤེས་བྱེད་དུ་བཀོད་ནས། སྐྱེ་བ་རང་བཞིན་གྱིས་འགྲུབ་པ་འགོག་པ་ཡིན་ནོ། ། གཉིས་པ་ནི། གལ་ཏེ་དེ་གཉིས་ལས་མ་གཏོགས་པའི་སྐྱེ་བཞིན་པ་མེད་པ་མ་ཡིན་ཏེ། སྐྱེ་བའི་བྱ་བ་དང་ལྡན་པ་ལ་སྐྱེ་བཞིན་པར་བརྗོད་པའི་ཕྱིར། དེ་ལྟར་ན་སྐྱེ་བཞིན་པ་དེ་སྐྱེ་བས་སྐྱེད་པར་བྱེད་དོ་ཞེ་ན། གང་གི་ཚེ་སྐྱེ་བའི་བྱ་བ་ཡོད་པས་ན། སྐྱེ་བཞིན་པ་འདི་འབྱུང་བར་རིགས་ན་ཡང༌། སྐྱེ་བའི་བྱ་བ་ཆོས་ཅན། ཇི་ལྟར་ཁྱོད་ལ་བརྟེན་ནས་ནི་སྐྱེ་བཞིན་པ་ཞེས་ནི་བརྗོད་པར་བྱ་སྟེ།
ཁྱོད་མེད་པའི་ཚེ་ན་སྟེ་དེའི་ཕྱིར་རོ། ། གཉིས་པ་ལ། སྤྱིར་བཀག་པ་ལ་རྩོད་པ་སྤང༌། སྐྱེ་བཞིན་པ་བཀག་པ་ལ་རྩོད་པ་སྤང༌། དང་པོ་ནི། གལ་ཏེ་ཁྱོད་ཀྱིས་སྐྱེ་བ་བཀག་པ་ན། དེ་བཞིན་གཤེགས་པས་འདི་སྐྱེས་པའི་ཕྱིར་འདི་སྐྱེ་ཞེས་སོགས་རྟེན་ཅིང་འབྲེལ་པར་འབྱུང་བ་གསུངས་པ་རྣམས་བཀག་པར་འགྱུར་རོ་ཞེ་ན། རྟེན་ཅིང་འབྲེལ་པར་འབྱུང་བ་གང་ཡིན་པ་དེ་ནི་ངོ་བོ་ཉིད་ཀྱིས་ཞི་བ་ཡིན་ཏེ། རང་བཞིན་གྱིས་གྲུབ་པ་ལ་རྟེན་འབྲེལ་མི་རུང་བའི་ཕྱིར། རྟེན་འབྲེལ་རང་བཞིན་གྱིས་ཞི་བ་ཡིན་པ་དེའི་ཕྱིར་སྐྱེ་བཞིན་པ་ཉིད་དང་ནི་སྐྱེ་བ་ཡང་ནི་སྤྲོས་པ་ཉེ་བ་ཞི་བ་ཡིན་ཏེ།
རྟེན་འབྲེལ་ལས་མ་གཏོགས་པའི་སྐྱེ་བ་མེད་པའི་ཕྱིར་རོ། ། གཉིས་པ་ནི། གལ་ཏེ་སྐྱེ་བ་ཡོད་པ་ན། ། ཞེས་སོགས་མི་རིགས་ཏེ། བུམ་པའི་སྐྱེ་བའི་བྱ་བ་ལ་བརྟེན་ནས་བུམ་པ་སྐྱེ་བཞིན་པར་འཇོག་ལ། དེ་སྐྱེ་བས་སྐྱེད་པར་བྱེད་དོ་ཞེ་ན། གལ་ཏེ་བུམ་པའི་སྔ་རོལ་དུ་བུམ་པའི་དངོས་པོ་མ་སྐྱེས་པ་འགའ་ཞིག་ཡུལ་གང་ན་ཡོད་པར་གྱུར་ན། དེ་འདྲ་དེ་ནི། སྐྱེ་བའི་བྱ་བ་ལ་བརྟེན་ནས་སྐྱེ་བར་འགྱུར་བ་ཞིག་ན། དེ་ལྟ་བུའི་དངོས་པོ་དེ་ནི་ཆོས་ཅན།
ཅི་ཞིག་སྐྱེ་བར་འགྱུར་ཏེ། མེད་པའི་ཕྱིར། གཉིས་པ་ནི། གལ་ཏེ་ཁྱོད་ཀྱི་སྐྱེ་བ་དེ་ཡིས་ནི་སྐྱེ་བཞིན་པ་ནི་སྐྱེད་པར་བྱེད་ན། སྐྱེ་བ་དེ་ནི་སྐྱེ་བ་ལྟ་གང་ཞིག་གིས་ནི་སྐྱེད་པར་བྱེད་ཅེས་དྲིའོ། ། གལ་ཏེ་སྐྱེ་བ་གཞན་ཞིག་གིས་སྐྱེ་བ་དེ་སྐྱེད་པར་བྱེད་དོ་ཞེ་ན། ཐུག་པ་མེད་པར་སྐྱེ་དགོས་པར་འགྱུར་རོ། ། ཅི་སྟེ་སྐྱེ་བ་གཞན་མེད་པར་སྐྱེ་ན། དངོས་པོ་ཐམས་ཅད་ཆོས་ཅན། སྐྱེ་བས་མ་སྐྱེད་པར་ཡང་སྐྱེ་བར་འགྱུར་ཏེ།
སྐྱེ་བ་དེ་སྐྱེ་བ་གཞན་གྱིས་མ་སྐྱེས་པར་སྐྱེ་བ་དེ་བཞིན་དུ་སྟེ་དེ་དང་རྒྱུ་མཚན་མཚུངས་པའི་ཕྱིར། གཉིས་པ་ནི། རེ་ཤིག་འབྲས་བུ་ཡོད་པ་དང་མེད་པ་རེ་རེ་བ་ཡང་སྐྱེ་བར་རིགས་པ་མ་ཡིན་ཞིང་ཡོད་མེད་གཉིས་ཀ་ཡིན་པ་ཉིད་ཀྱང་སྐྱེ་བར་རིགས་པ་མ་ཡིན་ནོ། ། ཞེས་བྱ་བར་རྟོགས་དགོས་ཀྱང་རབ་བྱེད་འདིར་རྒྱས་པར་བསྟན་མི་དགོས་ཏེ། ཡོད་དམ་མེད་པའི་དོན་ལ་ཡང༌། ། རྐྱེན་ནི་རུང་བ་མ་ཡིན་ཏེ། ། ཞེས་པ་དང༌། གང་ཚེ་ཆོས་ནི་ཡོད་པ་དང༌། ། མེད་དང་ཡོད་མེད་མི་འགྲུབ་པ། ། ཞེས་གོང་རྐྱེན་བརྟག་ཏུ་བསྟན་པ་ཉིད་ཡིན་ནོ་ཞེས་བཤད་ཟིན་དྲན་ལམ་དུ་འཕངས་པར་ཆོག་པའི་ཕྱིར་རོ། །
གསུམ་པ་ནི་སྐྱེ་བ་ཡོད་ན་ཡོད་པ་གཉིས་ལས་མི་འདའ་བས་དངོས་པོ་འགག་བཞིན་པ་ཉིད་ལ་ནི་ཆོས་ཅན་སླར་ཡང་སྐྱེ་བ་འཐད་པར་མི་འགྱུར་རོ་ཞེས་འདོད་དགོས་ཏེ། ཡོད་པའི་ཕྱིར། གང་ཞིག་འགག་བཞིན་པ་མ་ཡིན་པ་དེ་ནི་ཆོས་ཅན། དངོས་པོར་མི་འཐད་དོ་ཞེས་བསྟན་ཏེ། དངོས་པོའི་མཚན་ཉིད་འཇིག་པ་དང་བྲལ་བའི་ཕྱིར་རོ། ། འདིའི་འགྲེལ་པར་འདས་པ་དང་མ་འོངས་པ་འཇིག་པ་དང་བྲལ་བ་དངོས་པོའི་མཚན་ཉིད་དང་མི་མཐུན་པ་འགག་བཞིན་པ་མ་ཡིན་པ་ལ་ཡང་ནམ་མཁའི་མེ་ཏོག་ལྟར་སྐྱེ་བ་ཡོད་པ་མ་ཡིན་ནོ། ། གསུངས་པས། ཞིག་པ་དངོས་པོར་འདོད་པ་ཟླ་བའི་ཞབས་ཀྱིས་བཀག་པར་གསལ་ལོ། ། གཉིས་པ་གནས་པ་དགག་པ་ལ། ཕྱོགས་སྔ་མ་ནི།
གལ་ཏེ་སྐྱེ་བ་ཡོད་དེ། གནས་པ་ཡོད་པའི་ཕྱིར་ཞེ་ན། དེ་དགག་པ་ལ་གསུམ། ལས་ལ་དུས་གསུམ་དུ་དཔྱད་ནས་དགག འགག་བཞིན་པ་ཡིན་མིན་ལ་དཔྱད་ནས་དགག གནས་བྱེད་གཞན་ཡོད་མེད་ལ་དཔྱད་ནས་དགག དང་པོ་ལ། གནས་པ་ཡོད་ན་གསུམ་ལས་མི་འདའ་བས་དངོས་པོ་གནས་པ་ཆོས་ཅན། མི་གནས་ཏེ། འདས་པའི་ཕྱིར།
དངོས་པོ་མི་གནས་པ་མ་འོངས་པ་ཆོས་ཅན། གནས་པ་མ་ཡིན་ཏེ། གནས་པའི་བྱ་བ་མ་སྐྱེས་པའི་ཕྱིར། གནས་བཞིན་པ་ཡང་མི་གནས་ཏེ། སྔ་མ་གཉིས་ལས་མ་གཏོགས་པའི་གནས་བཞིན་པ་མི་སྲིད་པའི་ཕྱིར་དང༌། གནས་བཞིན་པ་གནས་ན་གནས་པའི་བྱ་བ་གཉིས་སུ་འགྱུར་ལ། འདོད་ན་གནས་པ་པོ་ཡང་གཉིས་སུ་འགྱུར་རོ། ། གཞན་ཡང༌། གནས་བྱའི་ཆོས་གང་ཞིག་ཆོས་ཅན། གནས་པར་འགྱུར་བ་མི་རིགས་ཏེ།
མ་སྐྱེས་པའི་ཕྱིར། འདིས་ནི། གོང་དུ་སྐྱེ་བ་དགག་པས་གནས་པ་ཁེགས་པར་བསྟན་ནོ། ། གཉིས་པ་ནི། གནས་པ་ཡོད་ན་ཡོད་ས་གཉིས་ལས་མི་འདའ་བས་དངོས་པོ་འགག་བཞིན་པ་ཉིད་ལ་ནི་ཆོས་ཅན། གནས་པ་ཡིན་པ་འཐད་པར་མི་འགྱུར་རོ་སྟེ། གནས་པ་དང་འགལ་བའི་ཕྱིར། གང་ཞིག་འགག་བཞིན་པ་མ་ཡིན་པ་དེ་ནི་ཆོས་ཅན། གནས་པ་མེད་དེ། དངོས་པོར་མི་འཐད་དོ་ཞེས་ཁས་ལེན་དགོས་པའི་ཕྱིར།
གཞན་ཡང༌། གང་དག་རྒ་བ་དང་འཆི་བ་མེད་པར་གནས་པའི་དངོས་པོ་གང་ཞིག་ཡོད་པ་ཡིན་ཏེ་མེད་པར་ཐལ། དངོས་པོ་ཐམས་ཅད་དུས་ཀུན་རྒ་བ་དང་འཆི་བ་སྟེ་འཇིག་པའི་ཆོས་ཅན་དུ་ངེས་པའི་ཕྱིར། འདིར་རིན་པོ་ཆེ་པ། གནས་པ་ངོ་བོ་ཉིད་ཀྱིས་ཡོད་པ་ཞེས་དངོས་སུ་སྦྱར་དགོས་ཀྱི། དེ་མ་སྦྱར་ན། དངོས་པོ་ཐམས་ཅད་རང་དུས་སུ་གནས་པ་ཐ་སྙད་དུ་ཁས་ལེན་དགོས་པས། ཕར་བཀག་པ་ཐམས་ཅད་རང་ལ་མཚུངས་པར་འགྱུར་རོ། ། ཞེས་གསུང་ངོ་མི་མཚུངས་པའི་ཚུལ་ཡང་སྔར་བཤད་པ་ལྟར། འགག་བཞིན་པ་ཡིན་པ་ཡིན་མིན་སོགས་སུ་རྣམ་པར་དཔྱད་པའི་ཚེ་ཐ་སྙད་དུའང་གནས་པ་ཁས་མི་ལེན་པ་ཡིན་ནོ། །
ཁྱེད་ཅག་དེ་ལྟར་དཔྱད་པའི་ཚེ་གང་ཐ་སྙད་དུ་གནས་པ་ཁས་ལེན་ན། འགག་བཞིན་པ་ཉིད་གནས་བཞིན་པར་ཁས་ལེན་དགོས་པས། འགག་པའི་བྱ་བ་དང་གནས་པའི་བྱ་བ་གཞི་གཅིག་གི་སྟེང་དུ་ཅིག་ཆར་དུ་ཡོད་པར་ཐལ་ལོ། ། ཞེས་སོགས་བརྗོད་ན་འཁོར་གསུམ་ཁས་ལེན་དགོས་སོ། ། དེ་ལྟར་ན། ཐ་སྙད་དུ་གནས་པ་ཁས་ལེན་ཀྱང་དེ་ལྟར་རིགས་པས་རྣམ་པར་བརྟགས་པའི་ཚེ་ནི། གནས་པ་ཐ་སྙད་དུ་ཁས་མི་ལེན་པ་ནི་མན་ངག་དམ་པའོ། ། གསུམ་པ་ནི། གནས་པ་ཡོད་ན་གནས་བྱེད་གཉིས་ལས་མི་འདས་པས་གནས་པ་དེ་གནས་པ་གཞན་གྱིས་གནས་པར་བྱེད་པ་མི་རིགས་ཏེ། ཇི་ལྟར་སྐྱེ་བ་དེ་སྐྱེ་བ་གཞན་གྱིས་སྐྱེད་པ་མ་ཡིན་པ་དང་རིགས་པ་མཚུངས་པའི་ཕྱིར།
ཇི་ལྟར་ཞེ་ན། གལ་ཏེ་གནས་པ་གཞན་ཞིག་གིས། ། དེ་གནས་ཐུག་པ་མེད་པར་འགྱུར། ། ཞེས་སྦྱར་རོ། ། གནས་པ་དེ་གནས་པ་དེ་ཉིད་ཀྱིས་ཀྱང་གནས་པར་བྱེད་པ་མི་རིགས་ཏེ། ཅི་ལྟར་སྐྱེ་བ་དེ་སྐྱེ་བ་རང་གིས་སྐྱེད་པར་བྱེད་པ་མ་ཡིན་པ་བཞིན་དུ་སྦྱར་བས་རིགས་པ་མཚུངས་པའི་ཕྱིར། ཇི་ལྟར་ན། གནས་པ་འདི་ནི་མི་གནས་པས། ། རང་གི་བདག་ཉིད་ཇི་ལྟར་གནས། ། གལ་ཏེ་གནས་པས་གནས་བྱེད་ན། །
གནས་ན་ཅི་ཞིག་གནས་སུ་ཡོད། ། ཅེས་སྦྱར་བས་སོ། ། གསུམ་པ་ལ་ཕྱོགས་སྔ་མ་ནི། སྐྱེ་བ་དང་གནས་པ་རང་བཞིན་གྱིས་ཡོད་དེ། དེ་དང་ལྷན་ཅིག་དཔྱོད་པའི་ཆོས་འཇིག་པ་ཡོད་པའི་ཕྱིར་ཞེ་ན། དེ་དགག་པ་ལ། འཇིག་བྱ་ལ་དུས་གསུམ་དང་གནས་བཞིན་པ་ཡིན་མིན་བརྟགས་ནས་དགག འཇིག་བྱེད་ཀྱི་གནས་སྐབས་དང་ངོ་བོ་ལ་བརྟགས་ནས་དགག་པའོ། ། དང་པོ་ལ། དུས་གསུམ་དུ་དཔྱད་ནས་དགག
གནས་བཞིན་པ་ཡིན་མིན་དཔྱད་ནས་དགག་པའོ། ། དང་པོ་ནི། མི་རྟག་པ་ངོ་བོ་ཉིད་ཀྱིས་ཡོད་ན་མཚན་གཞི་གསུམ་ལས་མི་འདའ་བས། དངོས་པོ་འགགས་ཟིན་པ་ནི་ཆོས་ཅན། འགག་པར་མི་འགྱུར་ཏེ། འགགས་ཟིན་པའི་ཕྱིར། འདིས་ཀྱང་ཞིག་པ་དངོས་མེད་དུ་བསྟན་ནོ། ། མ་འགགས་པ་སྟེ་འགག་པའི་བྱ་བ་མ་སྐྱེས་པ་ནི་ཆོས་ཅན། འགག་པར་མི་འགྱུར་ཏེ། འགགས་པའི་བྱ་བ་དང་བྲལ་བའི་ཕྱིར།
འགག་བཞིན་པ་ཡང་དེ་བཞིན་དུ་འགག་པ་ཡིན་ཏེ། དེ་གཉིས་ལས་མ་གཏོགས་པའི་འགག་བཞིན་པ་མེད་པའི་ཕྱིར་དང༌། གལ་ཏེ་ཡོད་ན་འགག་པའི་བྱ་བ་གཉིས་སུ་ཐལ་བའི་ཕྱིར། གཞན་ཡང་འགག་པར་བྱ་རྒྱུའི་དངོས་པོ་གང་ཞིག་ཆོས་ཅན། འགག་པར་འགྱུར་བ་མ་ཡིན་ཏེ། མ་སྐྱེས་པར་སྔར་བཤད་ཟིན་པས་འགག་རྒྱུ་མེད་པའི་ཕྱིར། གཉིས་པ་ནི། འགག་པ་རང་གི་ངོ་བོས་ཡོད་ན་ཡོད་པ་གཉིས་ལས་མི་འདའ་བས་རེ་ཞིག་དངོས་པོ་གནས་པ་ཆོས་ཅན། ཁྱོད་ལ་འགག་པ་འཐད་པར་མི་འགྱུར་རོ་སྟེ། ཁྱོད་དང་འགག་པའི་བྱ་བ་གཉིས་གཞི་གཅིག་ལ་འགལ་བའི་ཕྱིར།
དངོས་པོ་མི་གནས་པ་འདས་པ་དང་མ་འོངས་པ་ལ་ཆོས་ཅན། འགག་པ་འཐད་པར་མི་འགྱུར་རོ་སྟེ། འགག་རྒྱུ་ཡོད་པ་མ་ཡིན་པའི་ཕྱིར། འདིར་རིན་པོ་ཆེ་པ། རང་དུས་སུ་མི་གནས་པ་ལ་བཞེད་པ་མི་རིགས་ཏེ། འདས་མ་འོངས་ལ་དོགས་པ་མ་ཆོད་པའི་ཕྱིར་དང༌། འདས་མ་འོངས་རང་དུས་སུ་མི་གནས་པར་འདོད་ན། དངོས་པོ་ཐམས་ཅད་རང་དུས་སུ་གནས་པར་ཁས་བླངས་པ་དང་འགལ་བའི་ཕྱིར། འདས་མ་འོངས་གཉིས་དངོས་པོ་གནས་པའི་ནང་དུ་བགྲང་ན་ནི། དངོས་པོ་གནས་པ་མི་གནས་ཏེ། །
མི་གནས་པ་ཡང་གནས་པ་མིན། ། ཞེས་པར་ཁྱེད་རང་གིས་དགག་བྱ་མ་སྦྱར་བར་ཁས་བླངས་པ་དང་འགལ་བའི་ཕྱིར་རོ། ། གཉིས་པ་ལ། གནས་སྐབས་གང་གིས་འཇིག་བརྟག་པ་དང༌། དངོས་པོ་གང་འཇིག་བརྟག་པ་དང༌། འཇིག་བྱེད་གང་གིས་འཇིག་བརྟག་པ་དང་གསུམ། དང་པོ་ལ། དངོས་དང༌། རྩོད་པ་སྤང་བའོ། ། དང་པོ་ནི།
འགག་པ་ངོ་བོ་ཉིད་ཀྱིས་ཡོད་ན་གནས་སྐབས་གཉིས་ཀྱི་འགག་པ་ལས་མི་འདའ་བས། འོ་མའི་གནས་སྐབས་དེ་ཡིས་འོ་མའི་གནས་སྐབས་དེ་ཉིད་ནི་འགག་པ་ཉིད་དུ་མི་འགྱུར་ཏེ། རང་གི་བདག་ཉིད་ལ་བྱེད་པ་འགལ་བའི་ཕྱིར། དེ་ལས་གཞན་ཞོ་ཡི་གནས་སྐབས་ཀྱིས་འོ་མའི་གནས་སྐབས་གཞན་ཡང་འགག་པ་ཉིད་དུ་མི་འགྱུར་ཏེ། གཞིག་བྱ་དང་འཇིག་བྱེད་དུས་གཅིག་ན་མེད་པའི་ཕྱིར། གལ་ཏེ་མེད་པར་ཡང་འཇིག་པར་བྱེད་ན་བོང་བུའི་རྭ་ཡང་འཇིག་པར་ཐལ་ལོ། ། གཉིས་པ་ནི། གལ་ཏེ་གནས་སྐབས་དེ་ཡིས། ། ཞེས་སོགས་ལ་ཁྱབ་པ་མེད་དེ། སྤྱིར་འོ་མའི་གནས་སྐབས་ལ་སྐྱེ་བ་ཡོད་པས་འཇིག་པ་ཡོད་དོ་ཞེས།
ཆོས་རྣམས་ཐམས་ཅད་ཀྱི་འགག་པ་འཐད་པར་མི་འགྱུར་ཏེ། རིགས་པས་དཔྱད་པ་གང་གི་ཚེ་འོ་མ་ལ་སོགས་པའི་ཆོས་རྣམས་ཐམས་ཅད་ཀྱི་སྐྱེ་བ་འཐད་པར་མི་འགྱུར་བ་དེ་ཡི་ཚེ་ནའོ། ། གཉིས་པ་ལ། རེ་ཞིག་དངོས་པོ་ཡོད་པ་ལ་འགག་པ་འཐད་པར་མི་འགྱུར་རོ་སྟེ། དངོས་པོར་ཡོད་པ་དང་འགག་པ་གཉིས་གཞི་གཅིག་ལ་ཁས་བླངས་པར་ཐལ་བའི་ཕྱིར་རོ། ། འདི་ནི། རྟག་ཕྱིར་དངོས་པོ་འཇིག་པ་དང༌། ། ལྷན་ཅིག་ཡོད་པར་འགྱུར་ཞེ་ན། ། ཞེས་པ་དང་དོན་གཅིག་པར་སྣང་ངོ༌། ། གལ་ཏེ་གཞི་གཅིག་ཏུ་ཁས་ལེན་ན་ནི་དངོས་པོ་དང་དངོས་པོ་མེད་པ་མཐའ་གཅིག་དུ་ངེས་པར་མེད་པར་འགྱུར་རོ། །
ཇི་ལྟར་ཞེ་ན། བུམ་པ་ཆོས་ཅན། དངོས་པོ་དང་དངོས་མེད་གཉིས་ཀ་ཡིན་པར་ཐལ། འགག་པ་དངོས་མེད་ཀྱིས་ཟིན་ཅིང་དངོས་པོའི་ཆོས་དང་ཡང་མ་བྲལ་བའི་ཕྱིར་རོ། ། དངོས་པོ་མེད་པར་གྱུར་པ་ལའང་འགག་པ་འཐད་པར་མི་འགྱུར་ཏེ། འགག་རྒྱུ་ཡོད་པ་མ་ཡིན་པའི་ཕྱིར་རོ། ། ཇི་ལྟར་མགོ་གཉིས་མེད་པ་ལ་དེ་གཉིས་བཅད་དུ་མེད་པ་དེ་བཞིན་ནོ། ། གསུམ་པ་ནི། འགག་པས་དངོས་པོ་རྣམས་འགག་པར་བྱེད་ན། དེ་ལ་ཡང༌།
འགག་བྱེད་གཉིས་པ་གཞན་ཡོད་དམ་མེད་ཅེས་རྣམ་པར་བརྟགས་ན། འགག་པ་རང་གི་བདག་ཉིད་ཀྱིས་འགག་པར་བྱེད་པ་ཡོད་པ་མ་ཡིན་ཞིང་འགག་པ་དོན་གཞན་གྱིས་འགག་པར་བྱེད་པའང་མིན་ཏེ། ཇི་ལྟར་སྐྱེ་བ་རང་དང་ནི་གཞན་གྱིས་སྐྱེད་པ་མ་ཡིན་པ་བཞིན་དུ་རིགས་པ་མཚུངས་པའི་ཕྱིར། ཇི་ལྟར་ཞེ་ན། འགག་པ་འདི་ནི་མ་འགགས་པས། ། རང་གི་བདག་ཉིད་ཇི་ལྟར་འགོག ། ཅི་སྟེ་འགགས་པས་འགོག་ཅེ་ན། ། འགགས་ན་ཅི་ཞིག་འགོག་ཏུ་ཡོད། ། ཅེས་དང༌། གལ་ཏེ་འཇིག་པ་གཞན་ཞིག་གིས། །
དེ་འཇིག་ཐུག་པ་མེད་པར་འགྱུར། ། ཅི་སྟེ་འཇིག་མེད་འཇིག་ཅེ་ན། ། ཐམས་ཅད་དེ་བཞིན་འཇིག་པར་འགྱུར། ། ཞེས་སྦྱར་བས་སོ། ། གཉིས་པ་དེས་མཚན་གཞི་འདུས་བྱས་ཀྱང་ཁེགས་པར་བསྟན་པ་ནི། གལ་ཏེ་འདུས་བྱས་སྤྱི་ཡི་མཚན་ཉིད་ཁེགས་ཀྱང༌། ཁྱད་པར་གྱི་མཚན་ཉིད་སྲ་བ་དང་ནོག་ལྐོག་ཤལ་སོགས་དང་ལྡན་པའི་འདུས་བྱས་རང་བཞིན་གྱིས་ཡོད་དོ་ཞེ་ན། སྔར་ཇི་སྐད་བཤད་པའི་རིགས་པས་རྣམ་པར་དཔྱད་ན། ཁྱད་པར་གྱི་མཚན་ཉིད་དང་ལྡན་པའི་འདུས་བྱས་གྲུབ་པ་མེད་དེ། རིགས་པས་དཔྱད་པ་གང་གི་ཚེ་འདུས་བྱས་སྤྱིའི་མཚན་ཉིད་སྐྱེ་བ་དང་གནས་པ་དང་འཇིག་པ་དག་མ་གྲུབ་པའི་ཕྱིར།
གཉིས་པ་ནི། གལ་ཏེ་འདུས་བྱས་རང་བཞིན་གྱིས་ཡོད་དེ། མི་མཐུན་ཕྱོགས་འདུས་མ་བྱས་རང་བཞིན་གྱིས་ཡོད་པའི་ཕྱིར་ཞེ་ན། རིགས་པས་དཔྱད་པ་ན། འདུས་མ་བྱས་ནི་ཇི་ལྟར་འགྲུབ་སྟེ། ཇི་སྐད་བཤད་པའི་རིགས་པས་དགག་བྱ་འདུས་བྱས་རབ་ཏུ་མ་གྲུབ་པས་སོ། ། གཉིས་པ་ནི། གལ་ཏེ་ཇི་སྐད་བཤད་པའི་རིགས་པས་སྐྱེ་འཇིག་གནས་གསུམ་མ་གྲུབ་ན། མདོ་ལས། དགེ་སློང་དག་འདུས་བྱས་ནི་སྐྱེ་བར་ཡང་མངོན།
འཇིག་པ་དང་གནས་པ་ལས་གཞན་དུ་འགྱུར་བར་ཡང་མངོན་ནོ། ། ཞེས་གསུངས་པ་ཇི་ལྟར་དྲང་ཞེ་ན། མི་འགལ་ཏེ། རྨི་ལམ་ཇི་བཞིན་དུ་སྐྱེ་བ་མེད་པའི་ཚུལ་གྱི་སྐྱེ་བར་སྣང་བ་དང༌། སྒྱུ་མ་ཇི་བཞིན་དུ་གནས་པ་མེད་པའི་ཚུལ་གྱིས་གནས་པར་སྣང་བ་དང༌། དྲི་ཟའི་གྲོང་ཁྱེར་ཇི་བཞིན་དུ་འཇིག་པའི་ཚུལ་གྱིས་འཇིག་པར་སྣང་བ་དེ་བཞིན་དུ་སྐྱེ་བ་དང༌། དེ་བཞིན་དུ་གནས་པ་དང༌། དེ་བཞིན་དུ་ནི་འཇིག་པ་ཡོད་པར་གསུངས་ཀྱི་ངོ་བོ་ལ་ཡོད་པར་མ་གསུངས་པའི་ཕྱིར། གཉིས་པ་རབ་བྱེད་ཀྱི་མཚན་བསྟན་པ་ལ་དངོས་དང༌། དེ་ལས་འཕྲོས་པའི་དོན་བཤད་པའོ། །
དང་པོ་ནི། སྐྱེ་བ་དང་གནས་པ་དང་འཇིག་པ་བརྟག་པ་ཞེས་བྱ་བ་སྟེ་ཚིགས་སུ་བཅད་པ་སུམ་ཅུ་རྩ་བཞིའི་བདག་ཉིད་ཅན་གྱི་རབ་ཏུ་བྱེད་པ་བདུན་པ་རྣམ་པར་བཤད་པའོ།། །། སྐྱེས་དང་མ་སྐྱེས་སྐྱེ་བཞིན་པ། ། མི་སྐྱེ་བས་ན་སྐྱེ་བ་མེད། ། དེ་མེད་གནས་དང་འཇིག་པ་དང༌། ། འདུས་བྱས་འདུས་མ་བྱས་པ་དང༌། ། ཞེས་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ།། །། གཉིས་པ་ལ། ལྟ་བའི་ཡུལ་ངོས་བཟུང་བ་དང༌། དེ་ལ་རྗེས་ཀྱི་ཤེས་བརྗོད་ཀྱིས་ཐ་སྙད་ཇི་ལྟར་འདོགས་པའི་ཚུལ།

ཐ་སྙད་ཇི་ལྟ་བཏགས་པའི་དོན་དེ་ལྟ་བའི་ཡུལ་དངོས་མ་ཡིན་པར་བཤད། ཡུལ་ཅན་ལྟ་བ་ཉིད་ངོས་བཟུང༌། དེ་ལ་རྗེས་ཀྱི་ཤེས་བརྗོད་ཀྱིས་ཐ་སྙད་ཇི་ལྟར་འདོགས་པའི་ཚུལ། ཇི་ལྟར་བཏགས་པའི་ཤེས་པ་དེ་ཉིད་ལྟ་བ་མཚན་ཉིད་པ་མ་ཡིན་པར་བསྟན། རབ་བྱེད་འདིར་འཕྲོས་པའི་དོན་གཞན་བཤད་པའོ། ། དང་པོ་ལ། དངོས་དང༌། དགག་བྱ་སྦྱོར་མཚམས་བཤད་པའོ། ། དང་པོ་ནི། མྱུ་གུ་ལ་མཐའ་བཞིའི་སྐྱེ་བ་གང་ཡོད་ཅེས་སམ། སྐྱེས་པ་དང་མ་སྐྱེས་པ་དང་སྐྱེ་བཞིན་པ་གང་སྐྱེ་ཞེས་སམ།
གཅིག་དང་དུ་མ་གང་དུ་གྲུབ་ཅེས་སམ། ཡོད་མེད་གང་དུ་གྲུབ་ཅེས་སོགས་རིགས་པས་རྣམ་པར་དཔྱད་པ་ན་དེ་ལྟར་དཔྱོད་བྱེད་ཀྱི་རིགས་པས་གང་དུ་ཡང་མ་རྙེད་པའི་མེད་དགག་ནམ་མཁའ་ལྟ་བུ་སྤྲོས་པའི་ཚོགས་ཐམས་ཅད་དང་བྲལ་བ་དེའོ། ། དེ་སྐད་དུ་ཡང༌། གཞན་ལས་ཤེས་མིན་ཞི་བ་དང༌། ། སྤྲོས་པ་རྣམས་ཀྱིས་མ་སྤྲོས་པ། ། རྣམ་པར་རྟོག་མེད་དོན་བརྒྱད་མིན། ། དེ་དེ་ཁོ་ནའི་མཚན་ཉིད་དོ། ། ཞེས་དང༌། གང་ཚེ་དངོས་དང་དངོས་མེད་གང༌། ། བློ་ཡི་མདུན་ན་མི་གནས་པ། །
དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་དང་བདེན་གཉིས་ཆུང་བར། འདི་ལྟར་སྣང་བའི་དངོས་པོ་ནི། ། རིགས་པས་བརྟགས་ན་འགའ་མི་རྙེད། ། མ་རྙེད་པ་དེ་དོན་དམ་མོ། ། ཞེས་དང༌། དེ་ཉིད་བདག་ཉིད་གང་དུ་མིག་དག་པས། ། མཐོང་སྟེ་དེ་ཉིད་དེ་བཞིན་འདིར་ཤེས་གྱིས། ། ཞེས་སོ། །
གཉིས་པ་ནི། དོན་དམ་དཔྱོད་བྱེད་ཀྱི་རིགས་པ་དངོས་མ་ཡིན་པ་རྟེན་འབྲེལ་གྱི་གཏན་ཚིགས་ལྟ་བུ་དང༌། དོན་དམ་དཔྱོད་བྱེད་ཀྱི་རིགས་པ་ལ་གཏོགས་ཀྱང་དཔྱོད་བྱེད་དངོས་མ་ཡིན་པ་དཔྱད་འབྲས་ཐ་སྙད་དུ་འཇོག་བྱེད། དཔེར་ན། གཅིག་དང་དུ་བྲལ་གྱི་རྩ་བའི་རྟགས་དང༌། རྡོ་རྗེ་གཟེགས་མ་ལ་སོགས་པའི་རྩ་བའི་གཏན་ཚིགས་བཀོད་ནས་ཐ་སྙད་འབའ་ཞིག་སྒྲུབ་པ་རྣམས་དང༌། སྐྱེ་བ་མེད་པས་འགལ་པ་མེད། ། ཅེས་དང༌། འདུས་བྱས་མེད་པས་འདུས་མ་བྱས་མ་གྲུབ་ཅེས་སོགས་རྒྱུ་མཚན་མཚུངས་པ་ལ་ནི་དོན་དམ་པར་ཞེས་སམ། རང་འཛིན་གྱི་ཤེས་སམ།
བདེ་བར་ཞེས་སོགས་དགག་བྱའི་ཁྱད་པར་ངེས་པར་སྦྱར་དགོས་ཏེ། མ་སྦྱར་ན། ཐ་སྙད་ཀྱི་བདེན་པ་བཀག་པར་འགྱུར་བའི་ཕྱིར་དང༌། བཤད་མ་ཐག་པའི་རིགས་པ་དེའི་ངོར་གྲུབ་པ་ཙམ་གྱིས་རིགས་པས་དཔྱད་བཟོད་ཡིན་མི་དགོས་པའི་ཕྱིར་ཏེ། མཐའ་བཞིའི་སྐྱེ་བ་མེད་པ་དང༌། སྐྱེ་བ་ཙམ་ལ་འགལ་བ་མེད་པའི་ཕྱིར་རོ། ། དོན་དམ་དཔྱོད་བྱེད་ཀྱི་རིགས་པ་དངོས་སུ་གྱུར་པ། དཔེར་ན། མྱུ་གུ་གཅིག་དང་དུ་མ་གང་དུ་གྲུབ་ཅེས་དཔྱོད་པའི་ཚེ་དང༌། མཐའ་བཞི་པོ་གང་ལས་སྐྱེ་ཞེས་དང༌།
སྐྱེས་པ་དང༌། མ་སྐྱེས་པ་དང༌། སྐྱེ་བཞིན་པ་གང་སྐྱེ་ཞེས་དང༌། སོང་དང་མ་སོང་བགོམ་བཞིན་པ་གང་འགྲོ་བ་ཡོད་ཅེས་དང༌། ཡོད་པ་སྐྱེའམ་མེད་པ་སྐྱེ་ཞེས་པ་ལྟ་བུའི་རིགས་པས་རྣམ་པར་དཔྱོད་པའི་ཚེ་ན། དགག་བྱ་སྦྱར་མི་དགོས་ཏེ། དེ་འདྲའི་ཚེ་རིགས་པ་དེ་དག་གིས་རྣམ་པར་དཔྱད་པའི་མཐའ་དེ་དག་ལས་གང་རུང་ཅིག་ཁས་བླངས་ན་ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བ་དང༌། ཐ་སྙད་བཏགས་པའི་བཏགས་དོན་བཙལ་བས་རྙེད་པའི་དོན་ཡོད་པར་ཧ་ཅང་ཐལ་བས་སོ། ། འདིར་རིན་པོ་ཆེ་བ་སོགས། སྐྱེ་བཞིན་པ་རང་བཞིན་གྱིས་མི་སྐྱེ་བ་ཡིན་གྱི།
སྤྱིར་སྐྱེ་བཞིན་པ་སྐྱེ་ཞེས་དང༌། བགོམ་བཞིན་པ་ལ་འགྲོ་བ་ཙམ་ཡོད་པར་བཞེད་པ་དང༌། མྱུ་གུ་རང་གི་རྒྱུ་དུས་སུ་མེད་པ་སྐྱེ་བར་བཞེད་པ་དང༌། མྱུ་གུ་མཐའ་བཞི་པོ་གང་དུ་སྐྱེ་ཞེས་རྣམ་པར་དཔྱད་པའི་ཚེ་བཞི་པོ་གང་དུ་ཡང་མི་སྐྱེའང་སྐྱེ་བ་སོགས་ཁས་ལེན་པ་ནི། ཀླུ་སྒྲུབ་ཡབ་སྲས་ཀྱིས་ཐ་སྙད་བདེན་པའི་འཇོག་ཚུལ་ལས་ཕྱི་རོལ་དུ་གྱུར་པ་ཡིན་ཏེ། ཐ་སྙད་ཀྱི་བདེན་པ་ནི་རིགས་པས་རྣམ་དཔྱོད་མེད་པར་འཇོག་དགོས་པའི་ཕྱིར་ཏེ། ཇི་སྐད་དུ། དེ་བཞིན་དུ་བུམ་པ་དང་ཤིང་རྟ་ལ་སོགས་པའི་ཐ་སྙད་བཏགས་པའི་བཏགས་དོན་བཙལ་བ་ན་དེ་ལྟར་འཚོལ་བྱེད་ཀྱི་རིགས་པ་དེའི་ངོར་བུམ་པ་དང་ཤིང་རྟ་སོགས་སྤྱིར་མ་རྙེད་པ་གཅིག་དགོས་པ་ཡིན་གྱི། དེའི་ཚེའང་དགག་བྱ་སྦྱར་དགོས་ན། དབུ་མ་པའི་ཐ་སྙད་བདེན་པའི་འཇོག་མཚམས་ལས་ཉམས་སོ། །
གཉིས་པ་དེ་ལ་ཤེས་བརྗོད་ཀྱིས་ཐ་སྙད་ཇི་ལྟར་འདོགས་པའི་ཚུལ་ནི། ཇི་སྐད་བཤད་པའི་སྤྲོས་བྲལ་དེ་ལ་རྗེས་ཀྱི་ཤེས་པ་དང་བརྗོད་པས། དོན་དམ་པའི་བདེན་པ་ཞེས་དང༌། བདེན་པར་མེད་པ་ཞེས་དང༌། རང་བཞིན་སྐྱེ་མེད་ལ་སོགས་པའི་ཐ་སྙད་བཏགས་སོ། ། འདོགས་པའི་ཚུལ་ཡང་དོན་དམ་བདེན་པའི་མཚན་ཉིད་བཞག་ནས་དེས་དེར་མཚོན་པར་བྱེད་པ་དང༌། གཅིག་དང་དུ་བྲལ་ལ་སོགས་པའི་ཐ་སྙད་འབའ་ཞིག་སྒྲུབ་པའི་རྟགས་རྣམས་ཀྱིས་དེ་དང་དེའི་ཐ་སྙད་སྒྲུབ་པར་བྱེད་དོ། ། གསུམ་པ་ནི། དེ་ལྟར་ཐ་སྙད་བྱས་དུས་ཀྱི་དོན་དམ་བདེན་པ་དང༌། བུམ་པ་བདེན་སྟོང་དང༌།
རང་བཞིན་སྐྱེ་མེད་སོགས་སྒྲས་བརྗོད་རྒྱུ་དང༌། རྟོག་པ་ལ་འཆར་རྒྱུ་ཅི་བྱུང་བ་དེ་ཐམས་ཅད་ཀྱང་སྒྲ་རྟོག་གིས་དོན་དམ་བདེན་པར་སྒྲོ་བཏགས་པ་ཡིན་གྱི་དོན་དམ་པའི་བདེན་པ་དངོས་མ་ཡིན་ཏེ། སྒྲ་རྟོག་གིས་ཡུལ་དུ་བྱས་པའི་ཕྱིར། འོ་ན་དོན་དམ་བདེན་པ་བརྗོད་དུ་མེད་ན། དེའི་མཚན་ཉིད་དང༌། མཚན་གཞི་སོགས་བསྟན་བཅོས་སུ་བྱས་པ་དོན་མེད་པར་འགྱུར་རོ་ཞེ་ན། དོན་དམ་བདེན་པ་རྟོགས་པའི་ཐབས་སུ་དེ་ལྟར་བསྟན་པ་ཡིན་ཏེ། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། ཞེས་དང༌།
ཏིང་ངེ་འཛིན་རྒྱལ་པོའི་མདོར། ཡིག་གེ་མེད་པའི་ཆོས་རྣམས་ལ། ། ཉན་པ་གང་དང་སྟོན་པ་གང༌། ། འགྱུར་བ་མེད་པའི་སྒྲོ་བཏགས་ནས། ། ཉན་ཅིང་སྟོན་པར་བྱེད་པ་ཡིན། ། ཞེས་དང༌། ཅི་སྟེ་དོན་དམ་པའི་བདེན་པ་ཞེས་དང༌། བུམ་པའི་ཆོས་ཉིད་དང་རང་བཞིན་ཞེས་སོགས་ཡོངས་གཅོད་དུ་རྟོགས་བྱ་རྣམས་དོན་དམ་བདེན་པ་མིན་དུ་ཆུག་མོད། བདེན་སྟོང་དང༌། འགོག་བདེན་དང༌།
མྱང་འདས་སོགས་དོན་དམ་བདེན་པར་ཁས་ལེན་དགོས་སོ་སྙམ་ན། དེ་ཡང་དེ་ལྟ་མ་ཡིན་ཏེ། ཡེ་ཤེས་སྙིང་པོས། བདེན་གཉིས་ཀྱི་འགྲེལ་པར། སྐྱེ་བ་ལ་སོགས་བཀག་པ་ཡང༌། ། དོན་དམ་པ་དང་མཐུན་པའི་ཕྱིར། ། དོན་དམ་ཡིན་པར་ཁོ་བོ་འདོད། ། དེ་བས་འདི་ནི་ཀུན་རྫོབ་སྟེ། ། ཡང་དག་དོན་ནི་དོན་དམ་ཡིན། ། དེ་ནི་སྤྲོས་པ་མེད་པ་ཡིན། །
འཇམ་དཔལ་གྱིས་ནི་ཡང་དག་དྲིས། ། རྒྱལ་བའི་སྲས་པོ་མི་གསུང་བཞུགས། ། ཞེས་དང༌། དེའི་འགྲེལ་པར། དེ་ཡང་རིགས་པས་དཔྱད་ན་ཀུན་རྫོབ་ཁོ་ན་སྟེ། དགག་བྱ་ཡོད་པ་མ་ཡིན་པས། ། ཡང་དག་དུ་ན་བཀག་མེད་གསལ། ། དགག་བྱ་མེད་ན་བཀག་པ་མི་འབྱུང་བའི་ཕྱིར་ཏེ་ཡུལ་མེད་པའི་བཀག་པར་མི་རིགས་པའི་ཕྱིར་རོ། ། ཞེས་དང༌། རིགས་པ་དྲུག་ཅུ་པར།
དེ་ཉིད་གཟིགས་རྣམས་འཁོར་བ་དང༌། ། མྱ་ངན་འདས་པར་རློམ་སེམས་མེད། ། ཅེས་པའི་འགྲེལ་པར། ཅི་མྱ་ངན་ལས་འདས་པ་ཡང་ཀུན་རྫོབ་ཏུ་བདེན་པ་ཡིན་ནམ་ཞེ་ན། འདི་ནི་དེ་བཞིན་ཏེ། འཁོར་བར་ཡོངས་སུ་རྟོག་པ་ཡོད་ན་མྱ་ངན་ལས་འདས་པར་ཡོངས་སུ་རྟོག་པའི་ཕྱིར་དང༌། དེ་གཉིས་ཀ་ཡང་འཇིག་རྟེན་གྱི་ཐ་སྙད་ཡིན་པ་ཉིད་ཀྱི་ཕྱིར་རོ། ། ཞེས་དང༌། ཡང་ཇི་ལྟར་མྱ་ངན་ལས་འདས་པ་དོན་དམ་པའི་བདེན་པར་གསུངས་ཤེ་ན། དེའི་བདག་ཉིད་དུ་འཇིག་རྟེན་ལ་མི་བསླུ་བའི་ཕྱིར་འཇིག་རྟེན་གྱི་ཐ་སྙད་ཁོ་ནས་དེ་དོན་དམ་པའི་བདེན་པར་གསུངས་སོ། །
ཞེས་སོགས་གསུངས་པས། མཚན་འཛིན་གྱིས་གང་ལ་མཚན་མར་བཟུང་བའི་ཞེན་གཞི་དེ་ཡིན་ན་དོན་དམ་བདེན་པ་མ་ཡིན་པས་ཁྱབ་པར་གསུངས་སོ། ། འོ་ན་གང་ཡོད་པ་ཡིན་ན་རྐུན་རྫོབ་ཀྱི་བདེན་པ་ཡིན་པས་ཁྱབ་པར་འགྱུར་རོ་ཞེ་ན། དེ་ནི་མ་ཡིན་ཏེ། དོན་དམ་པའི་བདེན་པ་ཡིན་པ་ནི་ཡོད་ལ་དེ་ཡིན་ན་ཀུན་རྫོབ་ཀྱི་བདེན་པར་འགལ་བའི་ཕྱིར། འོ་ན་དེ་ཡི་མཚན་གཞི་གང་ཡིན་ཞེ་ན། འཇིག་རྟེན་གྱི་ཐ་སྙད་དུ་དེའི་མཚན་གཞི་ངོས་འཛིན་པ་ནི་སྔ་མ་ལྟར་ཡིན་ལ། འཕགས་པའི་སོ་སོ་རང་གིས་རིག་པར་བྱ་བའི་དོན་དམ་པའི་བདེན་པ་དངོས་ནི་འཇིག་རྟེན་གྱི་ཐ་སྙད་དུ་བརྗོད་པར་མི་ནུས་ཏེ། ཇི་སྐད་དུ། བརྟག་མིན་ཕྱིར་དང་བརྗོད་མིན་ཕྱིར། །
ཞེས་དང༌། ཕྲ་ཕྱིར་ཐོས་པའི་ཡུལ་མིན་ཏེ། ། དོན་དམ་ཡིན་ཕྱིར་བསམ་པའི་མིན། ། ཆོས་ཉིད་ཟབ་ཕྱིར་འཇིག་རྟེན་པའི། ། སྒོམ་པ་ལ་སོགས་ཡུལ་མ་ཡིན། ། ཞེས་དང༌། བྱིས་པས་དེ་སྔོན་མཐོང་མ་མྱོང༌། ། ཞེས་དང༌། དོན་དམ་བློ་ཡི་སྤྱོད་ཡུལ་མིན། ། ཞེས་དང༌།
གཞན་ལས་ཤེས་མིན། ཞེས་སོགས་དང༌། སྨྲ་བསམ་བརྗོད་མེད་ཤེས་རབ་ཕ་རོལ། ། ཅེས་སོགས་ཇི་སྐད་གསུངས་པ་རྣམས་ལས་རྟོགས་སོ། ། དབུ་མ་པ་ཆེན་པོ་རྨ་བྱའི་ཞབས་ཀྱིས་ཀྱང༌། དོན་དམ་བདེན་པའི་མཚན་གཞི་སྤྲོས་པ་ཐམས་ཅད་ལས་འདས་པས་ན། མཚན་གཞི་མེད་པའི་མཚན་ཉིད་ཀྱང་མེད་པས་དེ་ཁོ་ན་ཉིད་དུ་མཚན་མཚོན་གཞི་གསུམ་གྱི་སྤྲོས་པ་ཐམས་ཅད་ལས་འདས་པ་ཡིན་ཏེ། ཇི་སྐད་དུ། ཆོས་ཐམས་ཅད་ནི་མཚན་ཉིད་གཅིག་པ་སྟེ་འདི་ལྟར་མཚན་ཉིད་མེད་པའོ། ། ཞེས་གང་གསུངས་པ་ཡིན་ནོ། །
དེ་ལྟར་ཡང་མཚན་ཉིད་ལ་སོགས་པའི་སྒོ་ནས་སྒྲོ་བཏགས་ནས་མ་བསྟན་ན་དོན་དམ་པའི་བདེན་པ་མི་རྟོགས་པས་ཐ་སྙད་དུ་མཚན་ཉིད་ལ་སོགས་པ་སྒྲོ་བཏགས་ནས་བསྟན་པ་ཡིན་ནོ། ། ཞེས་གསུངས་ལ། རིགས་པའི་དབང་ཕྱུག་སློབ་དཔོན་ཕྱྭ་པ་ཡང༌། དོན་དམ་བདེན་པ་དང༌། ཆོས་ཉིད་སོགས་མེད་དགག་མ་ཡིན་པ་རྣམས་དོན་དམ་བདེན་པ་མ་ཡིན་པར་བཞེད་དོ། ། འདི་ནི་འཇུག་པར། དེ་ཡོངས་ཤེས་བཞིན་ཐ་སྙད་བརྟེན་ནས་རིགས་པའང་ཡིན། ། ཞེས་པའི་དོན་དུ་སྣང་ངོ༌། ། བཞི་པ་ཡུལ་ཅན་ལྟ་བ་ཉིད་ངོས་བཟུང་བ་ནི། བུམ་པ་ལྟ་བུ་གཅིག་དཔྱད་གཞིར་བཟུང་ནས་གཅིག་དང་དུ་བྲལ་ལ་སོགས་པའི་རིགས་པས་རྣམ་པར་དཔྱད་པ་ན།
སྤྲོས་པའི་མཐའ་གང་དུ་ཡང་མ་གཟིགས་པའི་འཕགས་པའི་མཉམ་གཞག་ཡེ་ཤེས་ཏེ། ཇི་སྐད་དུ། ཡང་དག་པར་གཅིག་ཏུ་ན་དངོས་པོ་དང་དངོས་པོ་མེད་པ་ལ་སོགས་པར་བརྟགས་པའི་ངོ་བོ་དང་བྲལ་བ་ཡིན་ནོ་སྙམ་དུ་སྒོམ་པས་སྒོམ་པའི་སྟོབས་གྲུབ་པ་ན་ནོར་བུ་དང་དངུལ་ལ་སོགས་པའི་ཤེས་པ་བཞིན་དུ་འཁྲུལ་པའི་མཚན་མ་མཐའ་དག་སྤངས་པ་རྣམ་པར་མི་རྟོག་པའི་ཡེ་ཤེས་ཞེས་སོ། ། ལྔ་པ་ནི། འདི་ལ་རྗེས་ཀྱི་ཤེས་བརྗོད་ཀྱིས། བུམ་པ་བདེན་མེད་རྟོགས་ཞེས་དང༌། དོན་དམ་བདེན་པ་རྟོགས་ཞེས་དང༌། དབུ་མའི་ལྟ་བ་རྟོགས་སོ་ཞེས་ཐ་སྙད་དུ་འདོགས་པར་བྱེད་པ་ན། ཇི་སྐད་དུ། མ་མཐོང་སྟོན་པར་མཛད་པ་དང༌། །
ཞེས་དང༌། ཇོ་བོ་རྗེའི་བདེན་གཉིས་ལས། མ་མཐོང་པ་ཉིད་དེ་མཐོང་བར། ། ཤིན་ཏུ་ཟབ་པའི་མདོ་ལས་གསུངས། ། ཞེས་ཇི་སྐད་དུ་གསུངས་པ་ལྟ་བུ་དང༌། ཇི་སྐད་དུ། རང་བཞིན་མེད་དེ་ཐ་སྙད་དུ། ། རུང་བ་ཉིད་དུ་སྒྲུབ་པར་བྱེད། ། ཅེས་སོ། ། དྲུག་པ་ནི།
བུམ་པ་བདེན་པར་མེད་དོ་ཞེས་དང༌། བུམ་སོགས་སྤྲོས་པའི་མཐའ་ཐམས་ཅད་དང་བྲལ་བ་ཡིན་ནོ། ། ཞེས་སོགས་སུ་ཞེན་པའི་བློ་གང་ཡིན་པ་འདི་འདྲ་གང་ཟག་སུ་ཡི་རྒྱུད་ལ་བྱུང་ཡང་དབུ་མའི་ལྟ་བར་མི་རུང་སྟེ། མཚན་མར་འཛིན་པའི་བློ་ལས་མ་འདས་པའི་ཕྱིར་དང༌། སྤྲོས་པའི་མཐར་ཞེན་པའི་བློ་ཡིན་པའི་ཕྱིར་ཏེ། ཇི་སྐད་དུ། གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། ། ཞེས་སོགས་རྒྱ་ཆེར་གསུངས་པ་དང༌། ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། ། མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །
ཞེས་བཤད་པ་དང༌། རྒྱན་དང་བདེན་གཉིས་ལས་མཐུན་པའི་དོན་དམ་དུ་བཤད་པ་བཞིན་ནོ། ། འོ་ན་གཅིག་དང་དུ་བྲལ་གྱི་རྟགས་ལས་མྱུ་གུ་བདེན་སྟོང་དུ་རྟོགས་པའི་རྗེས་དཔག་དེ་རིགས་ཤེས་མ་ཡིན་པར་འགྱུར་ཏེ། དེས་དེར་ཞེན་པའི་ཕྱིར་ཞེ་ན། འདི་ལ་དབུ་མ་པ་ཆེན་པོ་རྨ་བྱ་བྱང་བརྩོན་གྱིས། བདེན་སྟོང་བཀག་པའི་ཆ་ནས་རིགས་ཤེས་སུ་འཇོག་གི ། དེར་ཞེན་པའི་ཆ་ནས་རྗེས་དཔག་གི་ལྡོག་པར་འགྱུར་གྱི་རིགས་ཤེས་སུ་མི་འགྱུར་བར་བཤད་པ་ཉིད་ལེགས་སོ། ། འོ་ན་རིགས་ངོར་ཀུན་རྫོབ་ཀྱི་ཆ་གང་ཡང་ཡོད་པར་ཁས་མི་ལེན་ན། ཐ་སྙད་པའི་ཚད་མས་གྲུབ་པའི་དོན་དེ་རིགས་ཤེས་ཀྱིས་བཀག་པར་འགྱུར་བ་ཇི་ལྟར་མིན་ཞེ་ན། དེ་ལྟ་ན་ཡང་དེས་དེ་བཀག་པར་འགྱུར་བ་མ་ཡིན་ཏེ།
མྱུ་གུའི་གནས་ཚུལ་སེམས་པའི་རིགས་པ་དེས་མྱུ་གུ་ཡོད་མེད་ལ་སོགས་པའི་མཐའ་གང་དུ་ཡང་མ་རྙེད་པ་ཙམ་ཡིན་གྱི་དེས་མྱུ་གུ་མེད་པར་འཇལ་བ་མ་ཡིན་པའི་ཕྱིར། ཡོད་པར་མ་མཐོང་བ་ཙམ་གྱིས་ཡོད་པ་ལ་གནོད་ན། སྔོན་པོ་རྟོགས་པའི་ཚད་མ་དེས་སེར་པོ་རྟོགས་པའི་ཚད་མས་གྲུབ་པའི་དོན་ལ་གནོད་པར་འགྱུར་རོ། ། བདུན་པ་འཕྲོས་དོན་གཞན་བཤད་པ་ལ། རིན་པོ་ཆེ་པའི་ཞལ་སྔ་ནས། སྐབས་འདིར་ཚིག་གསལ་ལས། ཞིག་པ་དངོས་པོར་སྒྲུབ་པ་ལ་ལུང་དང་རིགས་པ་གཉིས་གསུངས་ཏེ། ལུང་ནི། མདོ་དུ་མ་ནས་སྐྱེ་བའི་རྐྱེན་གྱིས་རྒ་ཤི་འབྱུང་བར་གསུངས་པ་དང༌། མདོ་སྡེ་ས་བཅུ་པ་ནས།
འཆི་བ་ཡང་བྱ་བ་གཉིས་སུ་གནས་ཏེ། འདུ་བྱེད་འཇིག་པར་ཡང་བྱེད་པ་དང་ཡོངས་སུ་མི་ཤེས་པ་རྒྱུན་མི་འཆད་པའི་རྒྱུ་ཡང་འབྱིན་པའོ། ། ཞེས་ཞིག་པས་བྱ་བྱེད་ནུས་པར་བཤད་པའོ། ། རིགས་པ་ནི། ཞིག་པ་རྒྱུ་མེད་ཡིན་ན་དངོས་པོ་རྣམས་སྐད་ཅིག་གིས་འཇིག་པ་དང༌། འདུས་བྱས་སུ་མི་འགྲུབ་པར་གསུངས་སོ། ། ཡང་ཚིག་གསལ་ལས། དངོས་པོ་སྐད་ཅིག་གཉིས་པར་མ་སྡད་པ་ལ་རྒྱུ་མེད་ན། མི་སྡོད་པ་ལའང་རྒྱུ་མེད་པ་མཚུངས་པར་བཤད་ལ། དེ་ལྟ་ན་དངོས་པོར་གྲུབ་བོ། །
རིགས་པ་དྲུག་ཅུ་པ་ལས་ཀྱང༌། རྒྱུ་ཟད་ཉིད་ལ་ཞི་བ་ནི། ། ཟད་ཅེས་བྱ་བར་དམིགས་པ་སྟེ། ། ཞེས་དང༌། དེའི་འགྲེལ་པར། མར་དང་སྙིང་པོ་ཟད་པ་མར་མེ་ཤི་བའི་རྒྱུར་བཤད་པ་དང༌། དེ་ལ་ཕ་རོལ་པས། དེ་དེའི་རྒྱུ་མ་ཡིན་གྱི། མར་མེ་མ་འོངས་པའི་རྐྱེན་མ་ཚང་བས་མ་སྐྱེས་པ་ཡིན་ནོ་ཞེས་ཁས་བླངས་པ་ལ། དེ་ལྟ་ན་ཡང༌།
རྐྱེན་མ་ཚང་བ་དེ་ཉིད་མ་འོངས་པ་མི་སྐྱེ་བའི་རྒྱུར་ཁས་བླངས་ལ། དེའི་ཕྱིར། གནས་པའི་རྒྱུ་ཟད་པས་འབྲས་བུ་གནས་པ་ཟད་པར་ཁས་བླངས་པར་འགྱུར་རོ། ། ཞེས་བཤད་པས་ཞིག་པ་དངོས་པོར་ཁས་ལེན་དགོས་པ་ཡིན་ནོ། ། ཞེས་གསུང་ངོ༌། ། འདི་ནི་འཐད་དེ། ལུང་དང་རིགས་པ་དང༌། ཁས་བླངས་པ་དང་འགལ་བའི་ཕྱིར། དང་པོ་ནི། འགགས་ན་རྐྱེན་ཡང་གང་ཞིག་ཡིན། །
ཞེས་དང༌། གང་ཞིག་འགག་བཞིན་མ་ཡིན་པ། ། དེ་ནི་དངོས་པོར་མི་འཐད་དོ། ། ཞེས་སོགས་རྩ་འགྲེལ་དང་འགལ་བའི་ཕྱིར། རྒྱུ་ལ་ལྟོས་པར་བཤད་པ་ཙམ་གྱིས་དངོས་པོར་ཁས་ལེན་དགོས་ན། དངོས་པོ་གཞན་དུ་གྱུར་པ་ནི། ། དངོས་མེད་ཡིན་པར་ཁོ་བོ་སྨྲ། ། ཞེས་དང༌། དངོས་དང་དངོས་མེད་འདུས་བྱས་ཡིན། ། ཞེས་བཤད་པས་དངོས་མེད་ཀྱང་དངོས་པོར་ཁས་ལེན་དགོས་པར་འགྱུར་རོ། །
གཉིས་པ་ནི། ཞིག་པ་དངོས་པོ་ཡིན་ན། མ་སྐྱེས་པ་དང་མ་འགགས་པ་དང༌། གཟོད་མ་ནས་ཞི་བ་དང༌། རང་བཞིན་གྱིས་མྱ་ངན་ལས་འདས་པ་དང༌། འགོག་པའི་བདེན་པ་དང༌། སྤངས་པ་དང༌། ངོ་བོ་ཉིད་ཀྱི་སྐུ་སོགས་ཀྱང་དངོས་པོར་ཐལ་བར་འགྱུར་ཏེ། དེ་དག་ཀྱང་ཅི་རིགས་པར་ཐོབ་བྱེད་ཀྱི་རྒྱུ་ལ་ལྟོས་པའི་ཕྱིར་དང༌། རྒྱུ་མ་ཚང་བ་འབྲས་བུ་མ་སྐྱེས་པའི་རྒྱུར་ཁས་བླངས་པའི་ཕྱིར་རོ། །
གསུམ་པ་ནི། ཆར་མ་བབས་པ་དང༌། ཟས་མེད་པ་དང༌། སངས་རྒྱས་འཇིག་རྟེན་དུ་མ་བྱོན་པ་དང༌། སྐྱེ་འགྲོ་རྣམས་ཀྱིས་དམ་པའི་ཆོས་མ་བྱས་པ་དང༌། ནམ་མཁའ་ཡོད་པ་སོགས་གསུང་རབ་ལས་དངོས་མེད་དུ་བཤད་པ་ཐམས་ཅད་དངོས་པོར་ཁས་ལེན་དགོས་པར་འགྱུར་ཏེ། ཆར་མ་བབས་པའི་རྐྱེན་གྱིས་ལོ་ཉེས་པ་དང༌། ཟས་མེད་པས་བུ་ཤི་བ་སོགས་མདོར་ན་དེ་དང་དེའི་རྐྱེན་གྱིས་འདིར་འགྱུར་རོ་ཞེས་སོགས་འཇིག་རྟེན་ན་གྲགས་ཤིང་གསུང་རབ་ལས་ཀྱང་དེ་ལྟར་བཤད་པའི་ཕྱིར་རོ། ། རྒྱས་པར་གཞན་དུ་ལྟའོ། ། གཉིས་པ་ལུང་དོན་མ་ཡིན་པར་བསྟན་པ་ནི།
སྐབས་འདིའི་ཚིག་གསལ་ལས། འཇིག་པ་རྒྱུ་མེད་ཡིན་པ་བཀག་ནས་རྒྱུ་ཡོད་པར་བསྒྲུབས་ལ་དེ་ལྟར་གྲུབ་པ་ན། སྐྱེ་འཇིག་གནས་གསུམ་རང་བཞིན་གྱིས་མ་གྲུབ་པའི་ཤེས་བྱེད་དུ་འགྲོ་བ་ལ་དགོངས་པ་ཡིན་ནོ། ། ཅི་སྟེ་འཇིག་པ་རྒྱུ་བཅས་སུ་གྲུབ་པ་ན་ཞིག་པའང་རྒྱུ་བཅས་སུ་གྲུབ་སྟེ། ཞིག་འཇིག་དོན་གཅིག་པར་སྐབས་འདིར་འདོད་པས་སོ། ། ཞེས་ན་ནི་དེ་བས་ཆེས་འདི་ངོ་མཚར་ཆེའོ། ། གཞན་ཡང་སྐབས་འདིར་ཞིག་པ་རྒྱུ་བཅས་སུ་གྲུབ་ཏུ་ཆུག་ཀྱང༌། དངོས་པོར་བཤད་པ་ནི་ཟུར་ཙམ་ཡང་མེད་ལ། དངོས་མེད་དུ་བཤད་པ་ཉིད་གཙོ་ཆེ་བ་ཡིན་ཏེ། འདིའི་ཐད་ཀྱི་ཚིག་གསལ་ལས།
གང་ཞིག་དངོས་པོ་མེད་པ་དེ་ལ་རྒྱུས་ཅི་ཞིག་བྱེད་ཅེས་སྨྲ་བ་དེ་ཡང་མི་རིགས་ཏེ། ཁོ་བོ་ཅག་ནི་འཇིག་པ་ལ་རྒྱུས་ཅུང་ཟད་གཅིག་བྱེད་པར་མི་འདོད་ཀྱི། འོན་ཀྱང་འཇིག་པ་ཉིད་བྱེད་པ་ཡིན་ནོ། ། ཞེས་སྨྲའོ། ། དེ་ལྟ་ན་བྱེད་བཞིན་པ་ཉིད་ཡིན་པའི་ཕྱིར་འཇིག་པ་ཡང་དངོས་པོར་འགྱུར་བ་ཡིན་ནམ་ཞེ་ན་དེ་ནི་འདོད་པ་ཡིན་ཏེ། འཇིག་པ་ནི་རང་གི་ངོ་བོ་ལ་ལྟོས་ནས་དངོས་པོ་ཡིན་ལ། གཟུགས་ལ་སོགས་པའི་ཆོས་ལོག་པའི་རང་བཞིན་ཡིན་པའི་ཕྱིར་ན་དངོས་པོ་མེད་པ་ཡིན་ནོ། ། ཞེས་གསལ་བར་གསུངས་པས་འཇིག་བཞིན་པ་རྒྱུས་སྐྱེད་པ་དང༌། ཞིག་པ་རྒྱུས་མི་སྐྱེད་པ་དང༌། འཇིག་བཞིན་པ་དངོས་པོ་ཡིན་པ་དང༌།
ཞིག་པ་དངོས་མེད་ཡིན་པ་གསལ་བར་གསུངས་སོ། ། དེ་ལྟར་ན་ཁོ་བོ་ནི་འདི་ལྟར་སེམས་ཏེ། ལུགས་འདི་ལ། འདུས་བྱས་ལ་དངོས་པོས་མ་ཁྱབ་པར་ཁས་ལེན་དགོས་ཏེ། འདིར་འཇིག་པ་ཞེས་པའི་སྒྲས་བརྗོད་པ་འདི་ལ་འཇིག་རྒྱུ་དང་ཞིག་ཟིན་གཉིས་སུ་ཕྱེ་ནས། གཉིས་ཀ་རྒྱུ་བཅས་སུ་བཤད་པ་དང༌། ཅིག་ཤོས་དངོས་མེད་དུ་བཤད་པ་དང༌། འཇིག་པ་དངོས་པོར་བཤད་པ་དང༌། དངོས་དང་དངོས་མེད་འདུས་བྱས་ཡིན། ། ཞེས་པའི་འགྲེལ་པར།
དངོས་མེད་ལ་འདུས་བྱས་ཡིན་པ་གཅིག་ཀྱང་བཤད་པས་སོ། ། རིགས་པ་དྲུག་ཅུ་པའི་དོན་ཡང་ཁྱེད་ཀྱིས་བཤད་པ་ལྟར་མ་ཡིན་ཏེ། ཞིག་པ་རྒྱུ་ལ་ལྟོས་པར་གྲུབ་པ་ན་རང་བཞིན་མེད་པར་གྲུབ་སླ་བ་ལ་དགོངས་པ་ཡིན་ཏེ། ཇི་སྐད་དུ། དེའི་འགྲེལ་པར་ཟླ་བས། ད་ནི་འགག་པ་མི་སྲིད་པ་བསྟན་པར་བཞེད་པ་གསུངས་པ། རྒྱུ་ཟད་ཉིད་ལ་ཟད་པ་ནི། ། ཟད་ཅེས་བྱ་བར་དམིགས་པ་སྟེ། ། རང་བཞིན་གྱིས་ནི་གང་མ་ཟད། ། དེ་ལ་ཟད་པར་ཇི་སྐད་བརྗོད། །
ཅེས་དང༌། དེའི་འགྲེལ་པར། གལ་ཏེ་ཟད་པར་རང་བཞིན་པར་གྱུར་ན་ནི། དེ་རྐྱེན་ལ་ལྟོས་པ་ཉིད་དུ་མི་འགྱུར་གྱི་རྒྱུན་ཡོངས་སུ་ཟད་པ་མེད་པར་ཡང་འགྱུར་རོ། ། དེའི་ཕྱིར་ལས་དང་ཉོན་མོངས་པ་མེད་པར་ཡང་མྱ་ངན་ལས་འདས་པར་འགྱུར་རོ། ། དེའི་ཕྱིར་འབད་པ་མེད་པ་ཁོ་ནར་འགྱུར་རོ། ། ཞེས་གསུངས་པའོ། ། གཞུང་འདི་ལྟར་ན་མྱང་འདས་དང་ཐར་པའང་རྒྱུ་ལ་ལྟོས་པར་བཤད་པས་ཁྱེད་ཀྱིས་དངོས་པོར་འདོད་དམ་ཅི། རྣམ་པར་སྤྲོས་པ་དེ་ཙམ་གྱིས་ཆོག་གོ ། གཉིས་པ་སྐྱེད་བྱེད་ཀྱི་རྒྱུ་ལས་དང་བྱེད་པ་པོ་རང་བཞིན་གྱིས་གྲུབ་པ་དགག་པ་ལ།
རབ་བྱེད་ཀྱི་གཞུང་བཤད། མཚན་བསྟན་པའོ། ། དང་པོ་ལ། ཕྱོགས་སྔ་མ་ནི། ཕུང་ཁམས་སྐྱེ་མཆེད་རང་བཞིན་གྱིས་ཡོད་དེ། དེའི་རྒྱུ་ལས་དང་བྱེད་པ་པོ་རང་བཞིན་གྱིས་ཡོད་པའི་ཕྱིར་ཞེ་ན། དེ་དགག་པ་ལ། ལས་དང་བྱེད་པ་རང་བཞིན་གྱིས་གྲུབ་པ་དགག དེས་རིགས་ཅན་གཞན་ཡང་ཁེགས་པར་བསྟན། དང་པོ་ལ།
ལས་དང་བྱེད་པ་པོ་རིགས་ངོར་མ་གྲུབ་པར་བསྟན། ཐ་སྙད་དུ་རྟེན་འབྲེལ་ཙམ་དུ་བསྟན་པའོ། ། དང་པོ་ལ། ཕྱོགས་མཐུན་ལ་བརྟགས་ནས་དགག ཕྱོགས་མི་མཐུན་ལ་བརྟགས་ནས་དགག དང་པོ་ལ། ཡ་གྱལ་རེས་རེ་རེ་བྱེད་པ་དགག གཉིས་ཀས་གཉིས་ཀ་བྱེད་པ་དགག དང་པོ་ལ། དམ་བཅའ་བཞག
སྒྲུབ་བྱེད་བཤད་པའོ། ། དང་པོ་ནི། བྱེད་པ་པོ་ཡིན་པར་གྱུར་པ་དེས་ལས་སུ་གྱུར་པ་བྱ་བ་དང་ལྡན་པ་དེ་མི་བྱེད་དོ། ། བྱེད་པ་པོ་མ་ཡིན་པར་གྱུར་པ་དེས་ལས་སུ་མ་གྱུར་པ་བྱ་བ་དང་བྲལ་བ་དེ་ཡང་མི་བྱེད་དོ། ། གཉིས་པ་ལ། དམ་བཅའ་དང་པོའི་སྒྲུབ་བྱེད་གཉིས་པའི་སྒྲུབ་བྱེད། དང་པོ་ལ། སུས་ཀྱང་མ་བྱས་པའི་ལས་ཡོད་པར་ཐལ་བས་དགག ཅི་ཡང་མི་བྱེད་པ་པོ་ཡོད་པར་ཐལ་བས་དགག དང་པོ་ནི།
བྱེད་པ་པོ་ཡིན་པར་གྱུར་པ་དེས་ལས་སུ་གྱུར་པ་མི་བྱེད་དེ། བྱ་བ་དང་ལྡན་པ་བྱེད་པ་པོར་འཇོག་དགོས་ལ། ལས་སུ་གྱུར་པ་ཡང་བྱ་བ་དང་ལྡན་པ་ལ་འཇོག་དགོས་པས་བྱེད་པ་པོ་ཡིན་པར་གྱུར་པ་ལ་བྱ་བ་རིགས་འདྲ་གཉིས་པ་དེ་མེད་པའི་ཕྱིར་དང༌། བྱ་བ་གཉིས་པ་མེད་པར་གྲུབ་པ་ན་བྱེད་པ་པོས་བྱ་བ་མི་བྱེད་པར་གྲུབ། དེ་ལྟར་གྲུབ་ཀྱང་ལས་ཡོད་ན། བྱེད་པོ་མེད་པའི་ལས་ཡོད་པར་ཐལ་བར་འགྱུར་བའི་ཕྱིར་རོ། ། གཉིས་པ་ནི། ལས་ཡིན་པར་གྱུར་པ་དེ། བྱེད་པ་པོ་ཡིན་པ་དེས་བྱེད་པ་མ་ཡིན་ཏེ། བྱ་བ་དང་ལྡན་པ་ཁོ་ན་ལས་ཡིན་པར་འཇོག་དགོས་ལ།
བྱ་བ་དང་ལྡན་པ་ལ་བྱེད་པ་པོར་ཡང་འཇོག་དགོས་པས་དེར་འཇོག་བྱེད་ཀྱི་བྱ་བ་རིགས་འདྲ་གཉིས་པ་མེད་པའི་ཕྱིར་དང༌། བྱ་བ་གཉིས་ཡོད་ན་བྱེད་པ་པོའང་གཉིས་སུ་ཐལ་བའི་ཕྱིར། བྱེད་པ་པོར་འཇོག་བྱེད་ཀྱི་བྱ་བ་གཉིས་པ་མེད་པ་དེ་ལྟར་གྲུབ་ཀྱང་བྱེད་པ་པོ་ཡོད་ན། ལས་མེད་པའི་བྱ་བ་ཡོད་པར་ཐལ་བར་འགྱུར་རོ། ། མདོར་ན་སྐབས་དེར་བྱ་བ་གཅིག་ལས་མེད་ལ་གཅིག་པོ་དེ་ལས་སུ་འཇོག་བྱེད་ཡིན་ན། བྱེད་པོར་འཇོག་བྱེད་མེད་པས་ལས་མེད་བྱེད་པ་པོར་འགྱུར་ལ། གཅིག་པོ་དེ་བྱེད་པ་པོར་འཇོག་བྱེད་ཡིན་ན། ལས་སུ་འཇོག་བྱེད་མེད་པས། བྱེད་པོ་མེད་པའི་ལས་སུ་ཐལ་བར་འགྱུར་རོ། ། སྐབས་འདིའི་ཚིག་གསལ་གྱི་དོན་གོ་དཀའ་བར་སྣང་ཞིང༌།
རིན་པོ་ཆེ་པའི་ཞལ་སྔ་ནས་ཀྱི་ཊཱི་ཀར་ཚིག་གསལ་གྱི་ཚིག་རིས་བཞིན་སོར་བཞག་པས་འཁོར་གསུམ་དངོས་འགལ་དུ་ཁས་ལེན་དགོས་པར་སྣང་ངོ༌། ། དེ་ལྟར་འཁྲུལ་གཞི་སྤང་བའི་ཕྱིར་གཞུང་འདི་ལྟར་འདོན་པར་བྱ་སྟེ། ཡིན་པར་གྱུར་ལ་བྱ་བ་མེད། ། མེད་ཀྱང་ལས་དང་བྱེད་ཡོད་ན། ། བྱེད་པོ་མེད་པའི་ལས་སུའང་འགྱུར། ། ལས་མེད་བྱེད་པ་པོར་ཡང་འགྱུར། ། ཞེས་སོ། ། གཉིས་པ་ལ། རྒྱུ་མེད་དུ་ཐལ་བ་དངོས་དང༌། དེ་ལ་འདོད་ལན་འདེབས་པ་ལ་བསལ་བ་བརྗོད་པའོ། །
དང་པོ་ནི། གལ་ཏེ་བྱེད་པ་པོར་མ་གྱུར་པས་ལས་སུ་མ་གྱུར་པ་བྱེད་ན་ནི། གང་ཟག་བྱེད་པོར་མ་གྱུར་པ་དེས་བྱ་རྒྱུ་དེ་ལ་ལས་ཞེས་བྱ་བའི་མིང་དུ་བཏགས་པ་དེ་ཆོས་ཅན། ལས་སུ་རྣམ་པར་འཇོག་པའི་རྒྱུ་ནི་མེད་པར་འགྱུར་ཏེ། བྱ་བ་དང་མི་ལྡན་པའི་ཕྱིར། གང་ཟག་བྱེད་པོར་མ་གྱུར་པ་ལས་སུ་མ་གྱུར་པ་བྱེད་པ་པོར་མིང་བཏགས་པ་དེ་ཡང་ཆོས་ཅན། བྱེད་པ་པོར་འཇོག་པའི་རྒྱུ་མེད་པར་འགྱུར་ཏེ། བྱ་བ་དང་བྲལ་བའི་ཕྱིར། གཉིས་པ་ནི། བྱ་རྒྱུ་དང་བྱེད་པ་པོ་གཉིས་ཀ་ལ་རྣམ་འཇོག་གི་རྒྱུ་མེད་ན་ནི།
འབྲས་བུ་བུམ་པ་དང་དེའི་བྱེད་རྒྱུ་ཡང་འཐད་པར་མི་འགྱུར་རོ། ། རྒྱུ་འབྲས་གཉིས་པོ་དེ་མེད་ན་ནི་བུམ་པ་སྒྲུབ་པའི་བྱ་བ་དང༌། བྱེད་པ་པོ་རྫ་མཁན་དང༌། སྒྲུབ་པར་བྱེད་པ་འཇིམ་པ་ལྟ་བུ་ཡང༌། བྱ་བ་དང་བྱེད་པོ་དང་སྒྲུབ་བྱེད་དུ་མི་རིགས་པར་ཐལ་ལོ། ། བྱ་བ་ལ་སོགས་པ་མི་རིགས་པ་འདོད་ན། ཆོས་དགེ་བ་དང༌། ཆོས་མ་ཡིན་པ་མི་དགེ་བ་ཡང་ཡོད་པ་མ་ཡིན་པར་འགྱུར་རོ། ། དེའི་རྒྱུ་མཚན་ཡང༌། ཁྱབ་བྱེད་བྱ་བ་སོགས་མེད་ན།
ཁྱབ་བྱ་སོགས་གཅོད་པ་དང༌། དེ་སྤོང་བའི་བྱ་བ་དང༌། བྱེད་པོ་ལྷས་སྦྱིན་ལྟ་བུ་དང༌། བྱེད་པ་ལུས་ངག་རྣམས་མེད་དགོས་པའི་ཕྱིར་རོ། ། ཆོས་དང་ཆོས་མིན་མེད་པ་འདོད་ན་ནི། དེ་ལས་བྱུང་བའི་འབྲས་བུ་ཡིད་དུ་འོང་བ་དང་མི་འོང་བ་མེད་པར་འགྱུར་རོ། ། འབྲས་བུ་དེ་མེད་པ་འདོད་ན་ཐར་པར་འགྱུར་པའི་ལམ་འཇིག་རྟེན་ལས་འདས་པའི་བྱང་ཕྱོགས་སོགས་མེད་པར་འགྱུར་བ་དང༌། མཐོ་རིས་སུ་འགྱུར་བའི་ལམ་འཇིག་རྟེན་པའི་བསམ་གཏན་དང་གཟུགས་མེད་པའི་སྙོམས་འཇུག་སོགས་སྒོམ་པ་མི་འཐད་པར་འགྱུར་ཞིང༌། དེར་མ་ཟད་འབྲས་བུ་མེད་ན་ནི། ཞིང་ལས་དང་ཉོ་ཚོང་ལ་སོགས་པའི་འཇིག་རྟེན་པའི་བྱ་བ་དག་ནི་ཐམས་ཅད་ཀྱང་དོན་མེད་པ་ཉིད་དུ་ཐལ་བར་འགྱུར་བ་དང༌།
འོ་ན་རང་གི་ལུགས་ལའང༌། ཐ་སྙད་དུ་ལས་དང་བྱེད་པོ་ཡོད་པས་གོང་གི་བརྟག་པ་གཉིས་པོ་གང་ཁས་ལེན་ཞེ་ན། འདིར་རིན་པོ་ཆེ་པ་རྗེས་འབྲང་དང་བཅས་པ་ནི། དེ་ལྟར་དཔྱད་པའི་ཚེ། བྱེད་པ་པོར་གྱུར་པས་ལས་སུ་གྱུར་པ་བྱེད་ཅིང༌། དེ་རང་བཞིན་གྱིས་གྲུབ་པ་མི་བྱེད་པར་འདོད་དོ། ། དེ་ལྟ་ན་ལས་དང་བྱེད་པོ་རིགས་པས་དཔྱད་བཟོད་དུ་ཐལ་བ་དང༌། ལས་དང་བྱེད་པོའི་ཐ་སྙད་བཏགས་པའི་བཏགས་དོན་བཙལ་བས་རྙེད་པར་ཐལ་ལོ། ། ཁོ་བོ་ཅག་ནི་དེ་ལྟར་དཔྱད་པའི་ཚེ་ན་བརྟགས་པ་གཉིས་པོ་གང་ཡང་ཁས་མི་ལེན་ཏེ། དེ་ལྟར་དཔྱད་པའི་ཚེ་ན་ལས་དང་བྱེད་པ་པོ་མ་དམིགས་པའི་ཕྱིར་རོ། །
འོ་ན་གཞན་གྱིས་ཀྱང་དེ་ལྟར་ཁས་ལེན་མི་ནུས་སམ་ཞེ་ན། མི་ནུས་ཏེ། གཞན་གྱིས་ནི་ལས་དང་བྱེད་པོ་རང་བཞིན་གྱིས་གྲུབ་པར་ཁས་བླངས་པའི་ཕྱིར་རོ། ། འོ་ན་བྱ་བ་ལ་སོགས་པ་མི་རིགས་ན། ཆོས་དང་ཆོས་མིན་པས་གྱུར་ཞེས་སོགས་ལ་མཚུངས་པ་མ་ཡིན་ནམ་ཞེ་ན། མ་ཡིན་ཏེ། དེ་ལྟ་བུའི་རིགས་པས་མ་དཔྱད་པའི་ཚེ་བྱ་བ་ལ་སོགས་ཁས་ལེན་པའི་ཕྱིར་རོ། ། གཞན་གྱིས་ཐ་སྙད་ཀྱི་བདེན་པ་ཇི་རྙེད་པ་དོན་དམ་པར་གྲུབ་པ་ཉིད་དུ་ཁས་བླངས་པས་ཉེས་པ་འདི་དག་སྤོང་བར་མི་ནུས་པ་ཡིན་ནོ། ། གཉིས་པ་གཉིས་ཀས་གཉིས་ཀ་བྱེད་པ་དགག་པ་ནི། བྱེད་པ་པོ་ཡིན་པར་གྱུར་པ་དང༌།
བྱེད་པ་པོར་མ་གྱུར་པ་གཉིས་ཀ་ལས་སུ་གྱུར་པ་དང་མ་གྱུར་པ་གཉིས་ཀའི་ངོ་བོ་ཡིན་པ་མི་བྱེད་དེ། ལས་དང་བྱེད་པོ་ཡིན་ནས་དང་མ་ཡིན་པར་གྱུར་པ་གཉིས་ཕན་ཚུན་སྤངས་པ་སྟེ་གནས་པའི་འགལ་བ་ཡིན་པས་གཞི་གཉིས་གཅིག་པ་དུས་གཅིག་ཏུ་གནས་པ་ཡང་ནི་ག་ལ་ཡོད་དེ་མེད་པས་སོ། ། གཉིས་པ་ཕྱོགས་མི་མཐུན་པ་ལ་བརྟགས་ནས་དགག་པ་ལ། བྱེད་པ་པོ་རེ་རེས་ཕྱོགས་མི་མཐུན་རེ་རེ་བྱེད་པ་དགག རེ་རེས་ཕྱོགས་མི་མཐུན་གཉིས་གཉིས་བྱེད་པ་དགག བྱེད་པ་གཉིས་སྡོམས་པས་ལས་རེ་རེ་བྱེད་པ་དགག་པའོ། ། དང་པོ་ནི། བྱེད་པ་པོར་ནི་གྱུར་པ་ཡིས་ལས་སུ་མ་གྱུར་པ་ནི་མི་བྱེད་དེ། གང་གི་ཕྱིར་ན། འདིར་ཡང༌།
ཡིན་པར་གྱུར་ལ་བྱ་བ་མེད། ། ཅེས་པའི་སྐབས་ཀྱི་སྐྱོན་དེར་ཐལ་བའི་ཕྱིར་དང༌། རྒྱུ་མེད་ན་ནི་འབྲས་བུ་དང༌། ། ཞེས་སོགས་ཀྱི་སྐྱོན་དེར་ཐལ་བའི་ཕྱིར། དེ་ཡང༌། བྱེད་པ་པོ་ཡིན་པས་བྱེད་པ་ལ། སྐྱོན་སྔ་མ་དང༌། ལས་སུ་མ་གྱུར་པ་བྱེད་པ་ལ་སྐྱོན་ཕྱི་མ་བརྗོད་པའོ། ། བྱེད་པ་པོར་མ་གྱུར་པས་ཀྱང་ལས་སུ་གྱུར་པ་མི་བྱེད་དེ། འདིར་ཡང་སྐྱོན་སྔ་མ་དེ་དག་ཏུ་ཐལ་བར་འགྱུར་བས་སོ། །
མུ་གསུམ་པས་ཕྱོགས་མི་བྱེད་པ་མ་བཀག་པ་ནི་འོག་མ་དང་ཁྱད་པར་མེད་པ་ལ་དགོངས་སོ་ཞེས་རིན་པོ་ཆེ་པ་གསུང་ངོ༌། ། གཉིས་པ་ནི། བྱེད་པ་པོར་ནི་གྱུར་པ་བྱ་བ་དང་བཅས་པ་དེ་ནི་ཆོས་ཅན། ལས་སུ་ནི་མ་གྱུར་པ་དང༌། གྱུར་མ་གྱུར་པ་གཉིས་ཀ་མི་བྱེད་དེ། ཁྱོད་ཀྱིས་དེ་ལྟར་མི་བྱེད་པའི་གཏན་ཚིགས་ཏེ་རིགས་པ་ཡང་གོང་དུ་བསྟན་པའི་ཕྱིར་རོ། ། ཇི་ལྟར་ཞེ་ན། ཡིན་པར་གྱུར་པ་ལ་བྱ་བ་མེད། ། ཅེས་པས་བྱེད་པ་པོ་ཡིན་པས་བྱེད་པ་ལ་སྐྱོན་བསྟན། ལས་ལ་རྒྱུ་ནི་མེད་པར་འགྱུར། །
ཞེས་པས་ལས་མིན་པར་བྱེད་པ་ལ་སྐྱོན་བསྟན། ཡིན་དང་མ་ཡིན་གྱུར་གཅིག་ལ། ། ཞེས་པས་ལས་ཡིན་མིན་གཉིས་ཀ་བྱེད་པ་ལ་སྐྱོན་བསྟན་པ་ཡིན་ནོ། ། བྱེད་པ་པོར་ནི་མ་གྱུར་པ་དེ་ཆོས་ཅན། ཁྱོད་ཀྱིས་ལས་སུ་ནི་གྱུར་པ་བྱ་བ་དང་བཅས་པ་དང༌། ལས་སུ་གྱུར་མ་གྱུར་གཉིས་ཀའི་ངོ་བོ་ཡིན་པ་མི་བྱེད་དེ། ཁྱོད་ཀྱིས་དེ་མི་བྱེད་པ་གཏན་ཚིགས་ཀྱང་གོང་དུ་བསྟན་པའི་ཕྱིར་རོ། ། ཇི་ལྟར་ཞེ་ན། བྱེད་པ་པོ་མ་ཡིན་པས་བྱེད་ན་རྒྱུ་མེད་དང༌། ལས་ཡིན་པ་བྱེད་ན།
བྱ་བ་མེད་པའི་ཉེས་པ་དང༌། གཉིས་པ་བྱེད་པ་ལ། ཕན་ཚུན་འགལ་བའི་ཉེས་པ་བརྗོད་པ་ཡིན་ནོ། ། གསུམ་པ་ནི། བྱེད་པ་པོར་གྱུར་པ་དང་མ་གྱུར་པ་གཉིས་ཀ་ཡིན་པས་ནི་ཆོས་ཅན་ལས་སུ་གྱུར་པ་དང་མ་གྱུར་པ་རེ་རེ་ནས་མི་བྱེད་དེ། འདིར་ཡང་གཏན་ཚིགས་ནི་གོང་དུ་བསྟན་ཟིན་པས་རིགས་པ་ཁ་སྤོ་ཚུལ་ཤེས་པར་བྱ་བ་ཡིན་པའི་ཕྱིར། གཉིས་པ་ནི། ཚིག་གསལ་ལས། འདིར་སྨྲས་པ། དངོས་པོ་རྣམས་མེད་དོ་ཞེས་བྱ་བ་འདི་ཁྱོད་ཀྱིས་ངེས་པར་བཟུང་བ་ཡིན་ནམ་ཞེ་ན།
མ་ཡིན་ཏེ། འཇིག་རྟེན་པའི་ཕྱིན་ཅི་ལོག་ཁས་བླངས་ནས་རྐྱེན་ཉིད་འདི་པ་ཙམ་ཉིད་དུ་ཁས་བླངས་པ་ཁོ་ནས་གྲུབ་པ་ཡིན་གྱི་རང་བཞིན་གྱིས་ནི་མ་ཡིན་ནོ་ཞེས་མཚམས་སྦྱར་རོ། ། དོན་ནི། ལས་དང་བྱེད་པ་པོ་རིགས་པས་རྣམ་པར་དཔྱད་པའི་ཚེ་མ་དམིགས་ན། དེ་འདྲ་དེ་ཐ་སྙད་དུ་ཡང་མེད་མི་དགོས་ཏེ། བྱེད་པ་པོར་འཇོག་པ་ལས་ལ་བརྟེན་པར་བྱས་ཤིང་ལས་ཀྱང་བྱེད་པ་པོ་དེ་ཉིད་ལ་བརྟེན་ནས་ཕན་ཚུན་ལྟོས་གྲུབ་དུ་འབྱུང་བ་མ་གཏོགས་པ་ལས་དང་བྱེད་པོ་འགྲུབ་པའི་ཤེས་བྱེད་ཀྱི་རྒྱུ་མཚན་ནམ་རིགས་པ་ཡང་དག་ནི་མ་མཐོང་བའི་ཕྱིར། རིགས་པ་ཡང་དག་གཅིག་ཡོད་ན་སྔར་དཔྱད་པའི་རིགས་པ་དེ་རྣམས་ཀྱིས་གྲུབ་དགོས་ཞེས་པའོ། ། གཉིས་པ་ལ། གཙོ་བོར་གྱུར་པའི་དངོས་པོ་ལ་མཚོན་པར་བསྟན། གཙོ་བོ་མ་ཡིན་པའི་དངོས་པོ་ལ་མཚོན་པར་བསྟན།
དང་པོ་ནི། ལས་དང་བྱེད་པ་རྣམ་པར་དཔྱད་པའི་ཚེ་མི་དམིགས་ཤིང༌། མ་དཔྱད་པའི་ཚེ་ཕན་ཚུན་ལྟོས་གྲུབ་དུ་བསྟན་པ་ཆོས་ཅན། གལ་ཆེ་བའི་དོན་གཞན་ཡང་མཚོན་པར་ནུས་ཏེ། ཉེ་བར་བླང་བྱ་དང་ཉེ་བར་ལེན་པ་པོ་ཡང་དེ་བཞིན་ཏེ་དེ་དང་མཚུངས་པར་ཤེས་པར་བྱ་དགོས་པའི་ཕྱིར། དེས་དེ་ཤེས་ནུས་ཏེ། ཁྱབ་བྱེད་ལས་དང་བྱེད་པ་པོ་ངོ་བོ་ཉིད་ཀྱིས་གྲུབ་པ་གསལ་བའི་ཕྱིར་རོ། ། གཉིས་པ་ནི། བྱེད་པ་པོ་དང་ལས་དག་ངོ་བོ་ཉིད་ཀྱིས་གྲུབ་པ་འགོག་བྱེད་ཀྱི་རིགས་པ་དག་གིས་ཆོས་ཅན། གཙོ་བོ་མ་ཡིན་པའི་དངོས་པོ་གཞན་ཡང་མཚན་པར་ནུས་ཏེ།
ཉེ་བར་བླང་བྱ་དང༌། ཉེ་བར་ལེན་པོའི་ལྷག་མ་བསྐྱེད་བྱ་སྐྱེད་བྱེད་དང༌། འགྲོ་བ་དང་འགྲོ་བ་པོ་དང༌། བལྟ་བྱ་ལྟ་བྱེད་དང༌། མཚན་ཉིད་དང༌། མཚན་གཞི་དང༌། ཡན་ལག་དང༌། ཡན་ལག་ཅན་དང༌། ཡོན་ཏན་དང་ཡོན་ཏན་ཅན་དང༌། ཚད་མ་དང་གཞལ་བྱ་ལ་སོགས་པའི་དངོས་པོ་མ་ལུས་པ་ལ་ལས་དང་བྱེད་པོ་དང༌།
ཉེར་ལེན་དང་བླང་བྱ་ཕན་ཚུན་ལྟོས་ནས་གྲུབ་པ་དང༌། ངོ་བོས་གྲུབ་པ་འགོག་བྱེད་ཀྱི་རིགས་པ་མཚུངས་སོ་ཞེས་ཤེས་པར་བྱ་དགོས་པའི་ཕྱིར། སྦྱོར་ཚུལ་ནི། སྐྱེད་བྱེད་ཡིན་མིན་རེ་རེ་བ་དང༌། བསྐྱེད་བྱ་ཡིན་མིན་རེ་རེ་བ་དང་གཉིས་ཀ་མི་སྐྱེད་པ་དང༌། ཕྱོགས་མི་མཐུན་ལའང་སྦྱར་བར་བྱའོ། ། འོ་ན། དངོས་པོ་ལྷག་མ་ཤེས་པར་བྱ། ། ཞེས་པ་ཙམ་གྱིས་ཆོག་མོད། དེ་བཞིན་ཉེར་ལེན་ཤེས་པར་བྱ། །
ཞེས་པ་མི་དགོས་སོ་ཞེ་ན། བདེན་མོད་ཀྱི་འདི་དཔྱད་པར་བྱ་བ་ལ་གཙོ་བོར་གྱུར་པ་ཤེས་པར་བྱ་བའི་ཕྱིར་བཀོད་དེ། རབ་བྱེད་ཕྱི་མ་རྣམས་སུ་ཡང་འདི་གཉིས་ཁོ་ནའི་བརྟགས་པ་ཕལ་ཆེར་འབྱུང་ངོ་ཞེས་འགྲེལ་པར་གསུངས་སོ། ། གཉིས་པ་ནི། ལས་དང་བྱེད་པ་པོ་བརྟག་པ་ཞེས་བྱ་བ་ཚིགས་སུ་བཅད་པ་བཅུ་གཉིས་ཀྱི་བདག་ཉིད་ཅན་གྱི་རབ་ཏུ་བྱེད་པ་བརྒྱད་པ་རྣམ་པར་བཤད་པའོ།། །། བྱེད་པོར་འཇོག་པ་ལས་དང་ནི། ། ལས་སུ་འཇོག་པའང་བྱེད་པོ་ལ། ། ལྟོས་ནས་གྲུབ་པ་དེའི་ཕྱིར། ། ལས་བྱེད་རང་བཞིན་གྱིས་མི་འགྲུབ། ། ཅེས་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ།། །།
གཉིས་པ་གང་ཟག་གི་བདག་མེད་སྒྲུབ་བྱེད་ཀྱི་རིགས་པ་བཤད་པ་ལ། གང་ཟག་རང་བཞིན་གྱིས་མ་གྲུབ་པར་བསྟན། གྲུབ་པའི་སྒྲུབ་བྱེད་དགག དང་པོ་ལ། ཕྱོགས་སྔ་མ་བརྗོད་པ་ནི། ཉན་ཐོས་མང་བཀུར་བ་དང༌། གནས་མ་བུ་པ་དང༌། བཟང་པོའི་ལམ་པ་དང༌། བླ་མ་པ་དང༌། ཆོས་སྦས་པ་དང་ལྔས་གང་ཟག་རྫས་ཡོད་དུ་སྨྲ་བར་རྟོག་གེ་འབར་བར་བཤད་པ་ལྟར།
ཁ་ཅིག་མང་བཀུར་བ་ན་རེ། དེ་བཞིན་ཉེར་ལེན་ཤེས་པར་བྱ། ། ལས་དང་བྱེད་པོ་བསལ་ཕྱིར་རོ། ། ཞེས་པ་མི་རིགས་ཏེ། ལྟ་བ་དང་ཉན་པ་དང་ལ་སོགས་པའི་སྒྲས་སྣོམ་པ་དང་མྱང་བ་དང་རེག་པ་དང་དྲུག་ལ་དབང་པོ་ཡུལ་གཟུགས་སོགས་དང་བཅས་པ་རྣམས་གཟུགས་ཕུང་དང་རྣམ་ཤེས་ཀྱི་ཕུང་པོས་བསྡུས་པ་དང༌། ཚོར་བ་དང་སོགས་ཞེས་པའི་སྒྲས་བསྟན་པ་རེག་པ་དང་ཡིད་ལ་བྱེད་པ་སོགས་སེམས་བྱུང་ལྷག་མ་དང་ཕུང་པོ་ལྷག་མ་རྣམས་དང་བཅས་པ་ཡང་ལེན་པ་པོ་གང་གིས་དབང་དུ་བྱས་པ་ཡིན་ཅིང་ལེན་པ་པོ་གང་གི་བླང་བྱ་ཡིན་པ་དེ་དག་གི་སྔ་རོལ་ན་ཉེ་བར་ལེན་པ་པོ་དེ་ཡོད་དོ་ཞེས་སྨྲའོ། ། དེ་སྒྲུབ་པ་ནི་ཉེ་བར་བླང་བྱ་དེ་དག་གི་སྔ་རོལ་ན་ཉེ་བར་ལེན་པ་པོའི་དངོས་པོ་གནས་པ་དེ་ཡོད་དོ་སྟེ། དངོས་པོ་སྟེ་ལེན་པ་པོ་སྔ་རོལ་ན་ཡོད་པ་མ་ཡིན་ན། ལྟ་བ་ལ་སོགས་པ་བླང་བྱར་ཇི་ལྟར་འགྱུར་ཏེ་མི་འགྱུར་བ་དེའི་ཕྱིར། དཔེར་ན།
ནོར་གྱི་སྔ་རོལ་ན་ལྷས་སྦྱིན་ཡོད་པས་ནོར་སོགས་པ་བཞིན་ནོ་ཞེ་ན། དེ་དགག་པ་ལ། དགག་པ་རྒྱས་པར་བཤད། བསྡུས་ཏེ་བསྟན། དང་པོ་ལ། ཉེ་བར་ལེན་པ་པོ་དགག ཉེ་བར་བླང་བྱ་དགག དང་པོ་ལ། དགག་པ་དངོས་དང༌། དེ་ཡི་ཉེས་སྤོང་དུ་འབྱུང་བ་སྔ་རོལ་ན་ཡོད་པ་དགག་པའོ། །
དང་པོ་ལ། ལྟ་སོགས་ཐམས་ཅད་ཀྱི་སྔ་རོལ་ན་ཉེ་བར་ལེན་པ་པོ་ཡོད་པ་དགག དེའི་སྐྱོན་སྤོང་དུ་རེ་རེའི་སྔ་རོལ་ན་ཡོད་པ་དགག དང་པོ་ལ་ལེན་པ་པོར་འཇོག་པའི་རྒྱུ་མེད་པས་དགག བླང་བྱ་གནས་པའི་རྟེན་མེད་པས་དགག དང་པོ་ནི། ལྟ་བ་དང་ཉན་པ་ལ་སོགས་པ་དང་ཚོར་བ་ལ་སོགས་པ་ཉིད་ཀྱི་ནི་སྔ་རོལ་ན་ལེན་པ་པོའི་དངོས་པོ་གང་གནས་པར་འདོད་པ་དེ་ནི་ཆོས་ཅན། སྤྱིར་ལེན་པ་པོ་དང་བྱེ་བྲག་ལྟ་བ་པོ་སོགས་སུ་མི་རུང་བར་ཐལ། འཇོག་བྱེད་ཀྱི་རྒྱུ་གང་གིས་ལེན་པ་པོར་གདགས་པར་བྱ་སྟེ་འཇོག་བྱེད་མེད་པའི་ཕྱིར། གཉིས་པ་ནི།
ལྟ་བ་ལ་སོགས་མེད་པར་ཡང༌། གལ་ཏེ་ལེན་པ་པོ་དེ་ནི་གནས་པར་གྱུར་ན། ལེན་པ་པོ་དེ་མེད་པར་ཡང་བླང་བྱ་དེ་དག་ནི་ཡོད་པར་འགྱུར་བར་ཐེ་ཚོམ་མེད་དེ། རྒྱུ་མཚན་མཚུངས་པའི་ཕྱིར། ལྷས་སྦྱིན་ནོར་དང་འབྲེལ་བའི་སྔ་རོལ་ན་ནོར་དང་ལྷས་སྦྱིན་སོ་སོར་གནས་པ་བཞིན་འདོད་མི་ནུས་ཏེ། བླང་བྱ་ཅི་ཡིས་ལེན་པོ་གང་ཞིག་གསལ་བར་བྱེད་དགོས་ཤིང༌། ལེན་པ་པོ་གང་གིས་བླང་བྱ་ཅི་ཞིག་གསལ་བར་བྱེད་དགོས་པས། བླང་བྱ་ཅི་ཞིག་མེད་པར་ལེན་པོ་གང་ཞིག་ལ་ཡོད་དེ་མེད་ལ། ལེན་པ་པོ་གང་ཞིག་མེད་ན་བླང་བྱ་ཅི་ཞིག་གསལ་ཡོད་དེ་མེད་དགོས་པས་སོ། ། ས་བོན་དང་མྱུ་གུའི་ཐ་སྙད་ཕན་ཚུན་ལྟོས་གྲུབ་ཡིན་པ་བཞིན་ནོ། །
གཉིས་པ་ལ། ཕྱོགས་སྔ་བརྗོད། དེ་དགག་པའོ། ། དང་པོ་ནི། ལྟ་བ་ལ་སོགས་པ་ཐམས་ཅད་ཀྱི་སྔ་རོལ་ན་ལེན་པ་པོ་ཡོད་པར་ཁས་བླངས་ན་ཉེས་པ་དེ་དག་ཏུ་འགྱུར་ཡང་ལྟ་བ་ལ་སོགས་པ་ཐམས་ཅད་ཀྱི་སྔ་རོལ་ན་ལེན་པ་པོ་གང་ཞིག་ཡོད་པ་མིན་གྱི་རེ་རེའི་སྔ་རོལ་ན་ཡོད་དོ། ། དེའི་ཕྱིར་ལྟ་བ་སོགས་རྣམས་ལས་ལྟ་བའི་དབང་པོའི་ལེན་པ་པོ་གསལ་བར་བྱེད་པའི་ཚེ་ཉན་པའི་དབང་པོ་སོགས་གཞན་ཞིག་གིས་གསལ་བར་བྱེད་པ་མ་ཡིན་གྱི་ལྟ་བའི་དབང་པོས་དེར་མཚོན་པའི་དུས་ལས་གཞན་གྱི་ཚེ་ན་ལེན་པ་པོར་ཉན་པ་སོགས་ཀྱིས་གང་བར་བྱེད་དོ། ། དེ་ལྟར་ན་བླང་བྱའི་སྔ་རོལ་ནའང་ཡོད་ལ། ལེན་པ་པོར་མཚོན་བྱེད་ཀྱི་རྒྱུ་མེད་པའི་ཉེས་པ་ལས་ཀྱང་གྲོལ་ལོ་ཞེ་ན། གཉིས་པ་ལ། དངོས་དང༌།
དེའི་ཉེས་སྤོང་དགག དང་པོ་ལ། ཐམས་ཅད་ཀྱི་སྔ་རོལ་ན་མེད་པའི་རྟགས་ཀྱིས་དགག ལྟ་བ་པོ་ཉིད་ཉན་པོ་སོགས་མ་ཡིན་པའི་རྟགས་ཀྱིས་དགག དང་པོ་ནི། བདག་དེ་ནི་ཆོས་ཅན། ལྟ་བ་ལ་སོགས་པ་རེ་རེའི་སྔ་རོལ་ན་ཇི་ལྟར་ཡོད་དེ་མེད་པར་ཐལ། གལ་ཏེ་ལྟ་བ་ལ་སོགས་པ་ཐམས་ཅད་ཀྱི་སྔ་རོལ་ན་ཡོད་པ་མ་ཡིན་ན་སྟེ་དེའི་ཕྱིར་རོ། ། དཔེར་ན། ཤིང་ཐམས་ཅད་ཀྱི་སྔ་རོལ་ན་ནགས་ཚལ་མེད་ན་ཤིང་རེ་རེའི་སྔ་རོལ་ན་ནགས་ཚལ་མེད་དགོས་པ་བཞིན་དང༌།
བྱེ་མ་ཐམས་ཅད་ལ་ཏིལ་མར་མེད་ན་རེ་རེ་ལ་མེད་དགོས་པ་བཞིན་ནོ། ། གཉིས་པ་ནི། གལ་ཏེ་གང་ཟག་གཅིག་ཉིད་ལྟ་བ་ལ་སོགས་རེ་རེ་ཡི་སྔ་རོལ་ན་ཡོད་པར་འགྱུར་ན་སྟེ་འགྱུར་བ་ལ་ལྟ་བ་དེ་ཉིད་ཉན་པ་པོ་དེ་ཡིན་པ་དང༌། ཚོར་བ་པོའང་ལྟ་བ་པོ་དེ་ཉིད་ཡིན་པ་གཅིག་དགོས་ན། དེ་ནི་དེ་ལྟར་མི་རིགས་སོ་སྟེ། དེ་ལྟ་ན་ལྟ་བའི་བྱ་བ་དང་བྲལ་བའི་ཉན་པ་པོའང་ལྟ་བ་པོར་ཧ་ཅང་ཐལ་བའི་ཕྱིར་རོ། ། གཉིས་པ་ནི། དེ་ལྟར་ཐལ་བའི་སྐྱོན་མེད་དེ། གལ་ཏེ་ལྟ་བ་པོ་གཞན་ཉིད་ཡིན་ལ་ཉན་པ་པོའང་དེ་ལས་གཞན་དང་ཚོར་བ་པོའང་གཞན་ནོ་ཞེ་ན། དེ་ལྟ་ན་རེ་རེའི་སྔ་རོལ་ན་ཡོད་པར་མི་འགྲུབ་བོ་ཞེས་སྟོན་པ་ནི་ལྟ་བ་ཡོད་པའི་ཚེ་ཉན་པ་པོ་ཡོད་པར་ཐལ་བར་འགྱུར་བས་རེ་རེའི་སྔ་རོལ་དུ་ཡོད་པར་མི་འགྲུབ་ཅིང་ཉེས་པ་གཞན་ཡང་སྐྱེས་བུ་གཅིག་ལ་བདག་ཀྱང་མང་པོ་ཉིད་དུ་ཐལ་བར་འགྱུར་ཏེ།
སྐྱེས་བུ་གཅིག་གི་ལྟ་པོ་དང་ཉན་པ་པོ་སོགས་གཞན་ཡིན་པའི་ཕྱིར། གཉིས་པ་ནི། ཉེ་བར་ལེན་པ་པོ་ནི་ལྟ་སོགས་ཐམས་ཅད་ཀྱི་སྔ་རོལ་ན་ཡོད་ལ། དེ་ལྟ་ན་སྔར་གྱི་རྒྱུ་མེད་པའི་ཉེས་པ་མི་འཇུག་སྟེ། ལྟ་སོགས་ཀྱི་སྔ་རོལ་མིང་གཟུགས་ཀྱི་གནས་སྐབས་ན་འབྱུང་བ་ཆེན་པོ་བཞི་ཡོད་ལ་དེས་ཉེར་ལེན་ཅན་དུ་གདགས་པའི་ཕྱིར་ཞེ་ན། ལྟ་དང་ཉན་ལ་སོགས་པ་དང་ཚོར་བ་དག་ལ་སོགས་པ་ཡང་གང་ལས་འབྱུང་བར་འགྱུར་བའི་འབྱུང་བ་བཞི་པོ་དེ་དག་ལའང་ཆོས་ཅན། བདག་དེ་ནི་ཡོད་པ་མ་ཡིན་ཏེ། སྔར་བཤད་པའི་རིགས་པས་དེ་ལྟར་ཡོད་པ་ཁེགས་པའི་ཕྱིར། ཇི་ལྟར་ཅེ་ན། བདག་དེ་འབྱུང་བའི་ཕྱིས་ཡོད་པ་དང་དུས་མཉམ་པ་ནི་འོག་ནས་འབྱུང་བའི་རིགས་པས་ཁེགས་ལ།
སྔར་ཡོད་ན། ། ཅི་མེད་གང་ཞིག་ག་ལ་ཡོད། ། གང་མེད་ཅི་ཞིག་ག་ལ་ཡོད། ། ཅེས་པས་ཁེགས་པའོ། ། གཉིས་པ་བླང་བྱ་དགག་པ་ནི། གལ་ཏེ་བདག་བཀག་མོད། ཉེ་བར་བླང་བྱ་ནི་རང་བཞིན་གྱིས་ཡོད་དེ། མ་བཀག་པའི་ཕྱིར་ཞེ་ན། ཉེ་བར་བླང་བྱ་དེ་དག་ཀྱང་ནི་ཡོད་པ་མ་ཡིན་ཏེ་ལྟ་བ་དང་ཉན་པ་ལ་སོགས་པ་དང་ཚོར་བ་དག་ལ་སོགས་པ་ཡང་གི་ཡིན་པའི་ཉེ་བར་ལེན་པ་པོ་དེ་གལ་ཏེ་མེད་པར་གྱུར་པ་དེའི་ཚེ་ནའོ། ། གཉིས་པ་བསྡུས་ཏེ་བསྟན་པ་ནི།
གོང་དུ་བཤད་པ་དེ་ལྟར་ན། བདག་ཡོད་དོ་ཞེས་འཛིན་པའི་རྟོག་པ་དག་ནི་ལྡོག་པར་འགྱུར་ཏེ། བདག་གང་ཞིག་ལྟ་བ་ལ་སོགས་ཀྱི་སྔ་རོལ་ན་མེད་པར་ནི་བཤད་ཟིན་ལ། ད་ལྟ་སྟེ་དུས་མཉམ་དུའང་མེད་ཕྱིས་ན་ཡང་མེད་པ་དེ་ལ་སྟེ་དེའི་ཚེ་ནའོ། ། རྟགས་གཉིས་པ་ནི་སོ་སོར་མ་གྲུབ་པ་དག་ལ་ལྷན་ཅིག་པ་ཉིད་མ་མཐོང་བའི་ཕྱིར་དང༌། རྟགས་གསུམ་པ་ནི། ལྟ་བ་ལ་སོགས་པ་སྔ་ལ་བདག་ཕྱི་བ་ཡིན་ན་བྱེད་པ་པོ་མེད་པའི་ལས་དང༌། ལས་མེད་པའི་བྱེད་པ་པོ་ཡོད་པར་ཐལ་བའི་ཕྱིར། བདག་དེ་མེད་དོ་ཞེས་ཞེན་པའི་རྟོག་པ་དག་ཀྱང་ལྡོག་པར་འགྱུར་ཏེ། གོང་དུ་བདག་དེ་ཡོད་པ་བཀག་པ་ཡིན་གྱི་མེད་པར་བཏགས་པ་ནི་མ་ཡིན་པའི་ཕྱིར་ཏེ།
དམིགས་པ་མེད་པའི་རང་བཞིན་དེ་ཡོད་པའམ་མེད་པ་ཉིད་དུ་ཤེས་རབ་ཅན་སུ་ཞིག་རྟོག་པར་བྱེད། ཅེས་ཚིག་གསལ་ལས་སོ། ། འདིར་ཞལ་སྔ་ནས། ལྟ་བ་ལ་སོགས་པས་གསལ་བར་བྱེད་པའི་ཕྱིར་གང་ཟག་དེ་མེད་དོ་ཞེས་པའི་རྟོག་པ་དག་ཀྱང་ལྡོག་པར་འགྱུར་རོ་ཞེས་བཤད་ནས་བདག་ཡོད་པར་ལུང་འདིས་སྒྲུབ་པ་ནི་ནོར་བ་ཡིན་ཏེ། བདག་ཡོད་མེད་ཀྱི་སྤྲོས་པའི་མཐའ་འགོག་བྱེད་དུ་གཞུང་འདི་སྦྱར་དགོས་པའི་ཕྱིར་དང༌། གཞུང་འདི་ཐ་སྙད་དུ་བདག་ཡོད་པའི་སྒྲུབ་བྱེད་དུ་འཆད་པའི་འགྲེལ་པ་མི་སྣང་བའི་ཕྱིར་དང༌། ཁྱད་པར་དུ་འདིའི་ཐད་ཀྱི་ཚིག་གསལ་ལས། འདིར་སྨྲས་པ། ཅི་བདག་མེད་དོ་སྙམ་དུ་ཁྱོད་ཀྱིས་དེ་ལྟར་ངེས་སམ། དེ་སྐད་སུས་སྨྲས།
ལྟ་བ་ལ་སོགས་པ་མེད་པའི་ཕྱིར་བདག་ཀྱང་མེད་དོ་ཞེས་ཐལ་མ་ཐག་དུ་སྨྲས་པ་མ་ཡིན་ནམ་ཞེ་ན། དེ་སྐད་དུ་ཁོ་བོ་ཅག་གིས་སྨྲས་མོད། འདིའི་དོན་ནི་ཁྱོད་ཀྱིས་ཡང་དག་པར་གཏན་ལ་མ་ཕབ་པ་ཡིན་ནོ། ། གང་གི་ཕྱིར་བདག་དངོས་པོའི་རང་བཞིན་ཅན་ཡོད་དོ་ཞེས་བཏགས་པ་ཡིན་ལ་དེ་ཡང་ངོ་བོ་ཉིད་ཀྱིས་ཡོད་པ་མ་ཡིན་ཞིང༌། བདག་གིས་ཀྱང་ཡང་དག་པ་མ་ཡིན་པའི་ཕྱིན་ཅི་ལོག་གི་གཉེན་པོར་དེ་ལ་མངོན་པར་ཞེན་པ་བཟློག་པའི་ཚིག་སྨྲས་པ་ཡིན་གྱི་འདིའི་དངོས་པོ་མེད་པ་བཏགས་པ་ནི་མ་ཡིན་ཏེ། འདི་ལྟར་འདི་གཉིས་ནི་སྤང་བར་བྱ་བ་ཡིན་ཏེ། གང་དངོས་པོ་ལ་མངོན་པར་ཞེན་པ་དང༌། གང་ཡང་དངོས་པོ་མེད་པ་ལ་མངོན་པར་ཞེན་པའོ། ། ཞེས་གསུངས་པས་གཞུང་འདི་བདག་ཡོད་པར་སྒྲུབ་བྱེད་ཀྱི་གཞུང་དུ་ཇི་ལྟར་འགྱུར། འགྲེལ་པ་དྲངས་མ་ཐག་པ་འདིས་ནི་གལ་ཆེ་བའི་དོན་གཞན་ཡང་བསྟན་ཏེ།
ཆོས་ཀྱི་བདག་བཀག་ཀྱང་ཆོས་ཀྱི་བདག་མེད་པ་ཡིན་པར་མ་སྒྲུབ་ཞེས་ཀྱང་མཚོན་པས་གཅིག་དང་དུ་བྲལ་ལ་སོགས་པའི་རྟགས་ཀྱིས་བདེན་གྲུབ་བཀག་ཀྱང་བདེན་མེད་མ་སྒྲུབ་པར་གསལ་བས། དེ་བསྒྲུབ་བྱར་འདོད་པ་དང༌། དེ་ལྟར་ཞེན་པའི་རྗེས་དཔག་རིགས་ངེས་སུ་འདོད་པ་བསལ་བ་ཡིན་ནོ། ། རིན་པོ་ཆེ་པའི་ཞལ་སྔ་ནས། བདག་ངར་འཛིན་གྱི་དམིགས་པར་བཞེད་པ་དང༌། ། གང་ཕྱིར་འཇིག་རྟེན་ལག་པ་ན་བ་ལ། ། བདག་ནི་ནའོ་སྙམ་དུ་རྟོགས་དེས་ན། ། དེ་གཉིས་རྫས་གཞན་འཇིག་རྟེན་ལས་ཀྱང་མེད། ། ཅེས་སྦྱར་ནས། གང་ཕྱིར་འཇིག་རྟེན་ས་བོན་ཙམ་བཏབ་ནས། །
ཞེས་པའི་རིགས་པར་འདོད་པ་ནི་ནང་འགལ་བ་ཡིན་ཏེ། གཞུང་དེས་ནི། སྔར་གྱི་ས་བོན་དེ་ཉིད་ཕྱིས་ཀྱི་བུར་ཞེན་པ་དང་སྔར་གྱི་ཤིང་གི་ས་བོན་དེ་ཉིད་ཕྱིས་ཀྱི་ཤིང་དུ་ཞེན་པར་བསྟན་པ་དང༌། ཁྱེད་རང་གིས་སྦྱར་བའི་གཞུང་དེས་ཀྱང་འཇིག་རྟེན་པས་ལག་པ་བདག་ཏུ་ཞེན་པའི་གཞིའམ་དམིགས་པར་ཁས་ལེན་དགོས་པའི་ཕྱིར་དང༌། འོ་ན་རང་ལུགས་ལ་བདག་ཡོད་པའམ་མེད་པར་ཁས་ལེན་ཞེ་ན། ཇི་སྲིད་བདག་ཡོད་པར་ཁས་ལེན་པ་དེ་སྲིད་དུ་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་བཟུང་བྱ་དེ་ཡང་ཐ་སྙད་དུ་ཡོད་པར་ཁས་ལེན་དགོས་ལ། དེ་ཐ་སྙད་དུ་ཁས་བླངས་པ་ལ་ཉེས་པ་ཡོད་པར་འདོད་བཞིན་དུ་ང་ཙམ་བདག་ཏུ་ཁས་ལེན་པ་དང༌། གང་ཟག་དང་བདག་དོན་གཅིག་ཏུ་ཁས་ལེན་པ་ནི་རང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུ་མ་རྟོགས་པའི་ཉེས་པ་ཡིན་ནོ། ། འོ་ན། མེད་པ་ཉིད་དུ་དེ་མ་ངེས། །
ཞེས་པའི་འགྲེལ་པར། གང་ཞིག་ཕུང་པོ་ལ་བརྟེན་ནས་གདགས་པ་དེ་མེད་དོ་ཞེས་བྱ་བར་ཇི་ལྟར་འགྱུར་ཡོད་པ་མ་ཡིན་པའི་མོ་གཤམ་གྱི་བུ་ནི་ཕུང་པོ་ལ་བརྟེན་ནས་འདོགས་པ་མ་ཡིན་ནོ། ། ཞེས་གསུངས་པ་ཇི་ལྟར་འཆད་ཅེ་ན། དེའི་དོན་ནི། འཇིག་རྟེན་གྱི་ཐ་སྙད་དུ་བདག་དང་མོ་གཤམ་གྱི་བུ་གཉིས་མེད་མཚུངས་མ་ཡིན་པར་སྟོན་པའི་དོན་ཡིན་ཏེ། འཇིག་རྟེན་པའི་བློ་ལྷན་སྐྱེས་བག་ཆགས་ཤིན་ཏུ་བརྟན་པ་དག་གིས་བདག་ཡོད་པར་ནི་ཞེན་ལ། མོ་གཤམ་གྱི་བུ་ཡོད་པར་ཞེན་པའི་འཇིག་རྟེན་པའི་བློ་བག་ཆགས་བརྟན་པ་ལྟ་ཞོག བློ་འཁྲུལ་པའང་རྙེད་དཀའ་བ་ལ་དགོངས་པ་ཡིན་ནོ། ། གཉིས་པ་རབ་བྱེད་ཀྱི་མཚན་ནི། སྔ་རོལ་ན་གནས་པ་བརྟག་པ་ཞེས་བྱ་བ་ཚིགས་སུ་བཅད་པ་བཅུ་གཉིས་ཀྱི་བདག་ཉིད་ཅན་གྱི་རབ་ཏུ་བྱེད་པ་དགུ་པ་རྣམ་པར་བཤད་པའོ།། །།
ཉེ་བར་བླང་བྱ་ཉེར་ལེན་པོ། ། སྔ་ཕྱིའམ་ལྷན་ཅིག་བརྟགས་པ་ནི། ། བདག་མི་འགྲུབ་ཅིང་བདག་མེད་ཀྱང༌། ། ཡོད་མིན་པས་ན་སྤྲོས་ཀུན་བྲལ། ། ཞེས་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ།། །། གཉིས་པ་གང་ཟག་རང་བཞིན་གྱིས་ཡོད་པའི་སྒྲུབ་བྱེད་དགག་པ་ལ། ཤེས་བྱེད་ཀྱི་དཔེ་དགག སྒྲུབ་བྱེད་ཀྱི་གཏན་ཚིགས་དགག་པའོ། ། དང་པོ་ལ། རབ་བྱེད་ཀྱི་གཞུང་བཤད།
མཚན་བསྟན་པའོ། ། དང་པོ་ལ། ཕྱོགས་སྔ་མ་བརྗོད། དེ་སུན་དབྱུང་བའོ། ། དང་པོ་ནི། ཕན་ཚུན་ལྟོས་གྲུབ་ཡིན་ཀྱང་རང་བཞིན་གྱིས་གྲུབ་པ་སྲིད་དེ། དཔེར་ན་མེ་དང་བུད་ཤིང་བཞིན་ནོ། ། ཉེ་བར་ལེན་པ་པོ་དང་བླང་བྱ་ཡང་དེ་བཞིན་ནོ་ཞེ་ན། གཉིས་པ་ལ། མཐར་འཛིན་འགོག་བྱེད་ཀྱི་རིགས་པ་རྒྱས་པར་བཤད།
མཐར་འཛིན་ཅན་བསྟན་པ་ལ་མི་མཁས་པར་བསྟན། དང་པོ་ལ། མེ་དང་བུད་ཤིང་རང་བཞིན་གྱིས་གྲུབ་པ་འགོག་བྱེད་ཀྱི་རིགས་པ་རྒྱས་པར་བཤད། དེ་གཞན་ལ་ཡང་སྦྱར་བའོ། ། དང་པོ་ལ། རྒྱས་པར་བཤད། བསྡུས་ཏེ་བསྟན། དང་པོ་ལ། སྔར་མ་བཤད་པའི་རིགས་པས་དགག སྔར་བཤད་པའི་རིགས་པས་དགག
དང་པོ་ལ། མེ་དང་བུད་ཤིང་ངོ་བོ་གཅིག་པ་དགག ངོ་བོ་ཐ་དད་པ་དགག དང་པོ་ནི། མེ་དང་བུད་ཤིང་ངོ་བོ་ཉིད་ཀྱིས་གྲུབ་ན། གཅིག་གམ། ཐ་དད། གལ་ཏེ་བུད་ཤིང་གང་ཡིན་པ་དེ་ཉིད་མེ་ཡིན་ནོ་ཞེ་ན། བྱེད་པ་པོ་དང་ལས་གཅིག་ཏུ་ཐལ་བར་འགྱུར་ཏེ། རྒྱུ་མཚན་མཚུངས་པའི་ཕྱིར།
གཉིས་པ་ལ། གཉིས་པོ་ཐ་དད་ཡིན་ན་ཐ་དད་བདེན་དགོས་པས་འདི་དགག་པ་ལ་གཉིས་ཏེ། བསྒྲུབ་བྱ་ཐ་དད་དུ་བདེན་པ་དགག དེར་བདེན་པའི་སྒྲུབ་བྱེད་དགག དང་པོ་ལ། མེ་དང་བུད་ཤིང་རང་བཞིན་ཐ་དད་དུ་བདེན་ན་མེ་བུད་ཤིང་ལ་མི་ལྟོས་པར་ཐལ་བ་དང༌། མི་འཕྲད་པར་ཐལ་བའོ། ། དང་པོ་ལ། དངོས་དང༌། དེ་ལ་མ་ངེས་པ་སྤང་བའོ། །
དང་པོ་ལ། ཤིང་མེད་པར་ཀྱང་འབྱུང་བར་ཐལ་བ་དང༌། རྟག་ཏུ་འབར་བར་ཐལ་བའོ། ། དང་པོ་ནི། གལ་ཏེ་བརྟག་པ་གཉིས་པ་ཁས་ལེན་ནོ་ཞེ་ན། མེ་ཆོས་ཅན། ཤིང་ལ་ལྟོས་པ་མེད་པར་ཡང་འབྱུང་བར་ཐལ། ཤིང་ལས་ངོ་བོ་ཉིད་ཀྱིས་གཞན་ཡིན་པའི་ཕྱིར། གཉིས་པ་ལ། བསྟན་པ་དང༌།
བཤད་པའོ། ། དང་པོ་ནི། མེ་བུད་ཤིང་ལས་ངོ་བོ་ཉིད་ཀྱིས་གཞན་ཡིན་ན། བུམ་སྣམ་བཞིན་དུ་འབྲེལ་མེད་ཡིན་དགོས་པས་མེ་ནི་རྟག་ཏུ་འབར་བ་ཉིད་དུ་འགྱུར་ཞིང་འབར་བར་བྱེད་པའི་རྒྱུ་ལས་མི་འབྱུང་བར་འགྱུར་ལ། རྩོམ་པ་དོན་མེད་པ་ཉིད་དུ་ཡང་འགྱུར་རོ། ། དེ་ལ་འདོད་པ་དེ་ལྟ་ཡིན་ན་ལས་ཀྱང་མེད་པར་འགྱུར་རོ། ། གཉིས་པ་ནི། མེ་ཆོས་ཅན། འབར་བར་བྱེད་པའི་རྒྱུ་བུད་ཤིང་ལས་མི་འབྱུང་ཞིང་རྟག་ཏུ་འབར་བར་ཐལ། རྒྱུ་གཞན་ལ་ལྟོས་པ་མེད་པར་འབར་བའི་ཕྱིར།
འདོད་པ་དེ་ལྟ་ཡིན་ན་ནི་བུད་ཤིང་གིས་རྩོམ་པ་དོན་མེད་པ་ཉིད་དུ་འགྱུར་རོ། ། དེ་ཡང་འདོད་ན་ལས་མེད་པའི་བྱེད་པ་པོ་ཁས་ལེན་དགོས་པར་འགྱུར་རོ། ། གཉིས་པ་ནི། དེ་ལྟར་རྒོལ་བ་དེ་ལ་གལ་ཏེ་འདི་སྙམ་དུ་ཐལ་བ་དེ་དག་མ་ངེས་ཏེ། མེས་སྲེག་པར་བྱེད་བཞིན་པ་དེ་ཉིད་བུད་ཤིང་ཡིན་ནོ་སྙམ་དུ་སེམས་ན། དོན་གཞན་དུ་གྱུར་པའི་མེ་གང་གིས་བུད་ཤིང་དེ་ཇི་ལྟར་སྲེག་པར་བྱེད་དེ། གང་ཚེ་སྲེག་བཞིན་པ་དེ་ཙམ་བུད་ཤིང་དེ་ཡིན་ན་དེ་ལས་དོན་གཞན་དུ་གྱུར་པའི་མེ་མེད་པའི་ཕྱིར། འདིའི་རིགས་པ་ནི་རྒྱས་པར། མེས་ནི་ཚ་བ་ཉིད་སྲེག་སྟེ། ། ཚ་བ་མ་ཡིན་ཇི་ལྟར་སྲེག །
དེས་ན་བུད་ཤིང་ཞེས་བྱ་མེད། ། དེ་མ་གཏོགས་པར་མེ་ཡང་མེད། ། ཅེས་གསུངས་པ་འདི་ཉིད་གསལ་བར་སྣང་ངོ༌། ། ཞེས་རིན་པོ་ཆེ་པ་གསུང་ངོ༌། ། གཉིས་པ་ལ་གཉིས། དངོས་དང༌། དེ་ལ་མ་ངེས་པ་སྤོང་བའོ། ། དང་པོ་ནི། མེ་ཆོས་ཅན། བུད་ཤིང་དང་མི་ཕྲད་པར་ཐལ།
བུད་ཤིང་དང་ངོ་བོ་ཉིད་ཀྱིས་གཞན་ཡིན་པའི་ཕྱིར། མུན་པ་བཞིན་འདོད་ན། མེ་ཆོས་ཅན། བུད་ཤིང་སྲེག་པར་མི་འགྱུར་ཏེ། དེ་དང་ཕྲད་པ་མེད་པའི་ཕྱིར། འདོད་ན། མེ་ཆོས་ཅན། བུད་ཤིང་ཟད་པ་ན་འཆི་བར་མི་འགྱུར་བར་ཐལ་ཏེ། དེས་མི་སྲེག་པའི་ཕྱིར། འདོད་ན།
མེ་ཆོས་ཅན། རང་གི་རྟགས་འབར་བ་དང་ལྡན་པར་རྟག་ཏུ་གནས་པ་ཁོ་ནར་འགྱུར་ཏེ། མི་འཆི་བའི་ཕྱིར། ཡང་གི་སྒྲ་ནི། ངེས་བཟུང་ངམ། རྣམ་པར་བརྟག་པའམ། བསྡུ་བའི་དོན་ཡིན་པར་ཚིག་གསལ་ལས་འབྱུང་ངོ༌། ། གཉིས་པ་ནི། གལ་ཏེ་ཤིང་ལས་མེ་གཞན་ཡིན་ན་ཡང་ཤིང་དང་ཕྲད་པ་རུང་བར་འགྱུར་ཏེ། ཇི་ལྟར་སྐྱེས་པ་དང་བུད་མེད་ཕྲད་པ་བཞིན་ནོ་ཞེ་ན།
ཇི་ལྟར་བུད་མེད་སྐྱེས་པ་དང་སྐྱེས་པའང་བུད་མེད་དང་ཕན་ཚུན་ལྟོས་པ་མེད་ཀྱང་ཕྲད་པ་བཞིན་དུ། གལ་ཏེ་ཤིང་ལས་མེ་ལྟོས་མེད་ཀྱི་གཞན་ཡིན་ན། མེ་ཤིང་དང་ཕྲད་པར་རུང་བར་འགྱུར་བ་ལས། དཔེ་དོན་མི་མཚུངས་ཏེ། མེ་ཤིང་གཉིས་ཕན་ཚུན་ལྟོས་བཅས་ཡིན་པའི་ཕྱིར། དེ་ཉིད་གསལ་བར་སྟོན་པ་ནི། གལ་ཏེ་མེ་དང་ཤིང་དག་ནི་སྐྱེས་པ་དང་བུད་མེད་བཞིན་དུ་གཅིག་གིས་གཅིག་ནི་བསལ་བར་འགྱུར་བ་སྟེ་ལྟོས་མེད་དུ་གྲུབ་ན། ཤིང་ལས་མེ་གཞན་ཡིན་ན་ཡང་འཕྲད་པར་འདོད་ལ་རག་ཏུ་ཆུག་མོད་ཀྱང་དཔེ་དོན་མི་མཚུངས་ཏེ། ཕན་ཚུན་ལྟོས་བཅས་ཀྱི་གཞན་དཔེར་འགོད་རིགས་པ་ལས་ལྟོས་མེད་ཀྱི་ཐ་དད་པ་གཉིས་དཔེར་བཀོད་པའི་ཕྱིར་རོ། ། འདིར་རིན་པོ་ཆེ་པས།
ཇི་ལྟར་བུད་མེད་ཅེས་སོགས་ཤླཽ་ཀ་གཅིག་པོ་ཕྱོགས་སྔ་མཛད་ཀྱང༌། ཚིག་གསལ་ལས་འཆད་ལུགས་འདི་ཁོ་ན་ལྟར་སྣང་བས་ཡིད་གཉིས་མི་བྱའོ། ། གཉིས་པ་སྒྲུབ་བྱེད་དགག་པ་ལ། ལྟོས་པའི་སྒྲུབ་བྱེད་དགག མངོན་སུམ་དུ་མཐོང་བའི་སྒྲུབ་བྱེད་དགག དང་པོ་ལ་ཕྱོགས་སྔ་མ་བརྗོད་པ་ནི། མེ་དང་བུད་ཤིང་ངོ་བོ་ཉིད་ཀྱིས་ཡོད་དེ། ཕན་ཚུན་ལྟོས་པ་དང་བཅས་པའི་ཕྱིར། རང་བཞིན་གྱིས་ཡོད་པ་མ་ཡིན་པའི་མོ་གཤམ་གྱི་བུ་དང་བུ་མོ་དག་ནི་ཕན་ཚུན་ལྟོས་པར་མ་མཐོང་བ་བཞིན་ནོ་ཞེ་ན། དེ་དགག་པ་ལ།
ལྟོས་པ་དགག ལྟོས་པ་ཁེགས་ཀྱང་མ་ལྟོས་པ་ཁས་མི་ལེན་པར་བསྟན། དང་པོ་ལ། ལྟོས་པ་ལ་དུས་གསུམ་དུ་བརྟགས་ནས་དགག ལྟོས་ཆོས་ཡོད་མེད་ལ་བརྟགས་ནས་དགག དང་པོ་ལ། དུས་སྔ་ཕྱི་ལ་ལྟོས་པ་ཡོད་པ་དགག དུས་མཉམ་ལ་ལྟོས་པ་ཡོད་པ་དགག་པའོ། ། དང་པོ་ལ། དྲི་བ་དང༌།
དེའི་ལན་དགག་པ་གཉིས་ལས་དང་པོ་ནི། གལ་ཏེ་ཤིང་ལ་ལྟོས་ནས་མེ་འཇོག་པ་ཡིན་ལ། གལ་ཏེ་མེ་ལ་ལྟོས་ནས་ཤིང་འཇོག་པ་ཡིན་ན་གང་ལ་ལྟོས་ནས་མེ་དང་ཤིང་དུ་འགྱུར་བ་དེ་གཉིས་ལ་དང་པོར་གྲུབ་པ་གང་ཞིག་ཡིན་ཞེས་དྲི་བར་བྱའོ། ། གཉིས་པ་ནི། ཚིག་གསལ་ལྟར་ན། གལ་ཏེ་བུད་ཤིང་དང་པོར་གྲུབ་བོ་ཞེ་ན། མི་རིགས་ཏེ་སྲེག་བཞིན་པ་མ་ཡིན་པ་ནི་བུད་ཤིང་དུ་མི་རིགས་པའི་ཕྱིར། ཅི་སྟེ་མེ་དང་པོར་གྲུབ་བོ་ཞེ་ན་མི་རིགས་ཏེ། བུད་ཤིང་ལས་སྔར་གྲུབ་པའི་མེ་མེད་པའི་ཕྱིར། ཡོད་ན་རྒྱུ་མེད་དུ་ཐལ་བའི་ཕྱིར་དང༌།
གྲུབ་ཟིན་ནས་ཕྱིས་ལྟོས་པ་ལ་དགོས་པ་མེད་པའི་ཕྱིར། གལ་ཏེ་བུད་ཤིང་ལ་ལྟོས་ནས་མེར་འཇོག་པ་ཡིན་ན་མེ་གྲུབ་ཟིན་པ་ལ་བུད་ཤིང་གིས་སྒྲུབ་དགོས་པར་འགྱུར་ཏེ། མ་གྲུབ་ན་ཤིང་ལ་ལྟོས་པར་འགལ་བའི་ཕྱིར། དེར་མ་ཟད་བུད་པར་བྱ་བའི་ཤིང་ལ་ཡང་མེ་མེད་པར་ནི་བུད་ཤིང་དུ་འགྱུར་བ་ཡིན་པར་ཐལ། བུད་ཤིང་སྔར་གྲུབ་པའི་ཕྱིར། འདོད་མི་ནུས་ཏེ། སྲེག་བཞིན་པ་ལ་བུད་ཤིང་དུ་འདོད་དགོས་པའི་ཕྱིར། སངས་རྒྱས་བསྐྱངས་ཀྱིས་དྲི་བ་དང་པོའི་ལན་འགོག་པ་ནི། གལ་ཏེ་ཤིང་ལྟོས་ཞེས་པས་བསྟན་ནས། གལ་ཏེ་མེ་སྔར་གྲུབ་བོ་ཞེ་ན།
མེ་ཆོས་ཅན། བུད་པར་བྱ་བའི་ཤིང་ལ་ཡང་ལྟོས་པ་མེད་པར་གྲུབ་པར་འགྱུར་ཏེ། ཤིང་གི་སྔར་གྲུབ་པའི་ཕྱིར། འདོད་ན། ཁྱོད་གཉིས་ལྟོས་པ་དང་ལྟོས་ཆོས་སུ་འདོད་པ་འགལ་ལོ། ། ཞེས་འཆད་དེ་ལེགས་པར་སྣང་ངོ༌། ། གཉིས་པ་ནི། ལྟོས་པ་དང་ལྟོས་ཆོས་སྔ་ཕྱི་ལ་ཉེས་པ་འཇུག་ཀྱང་དུས་མཉམ་པར་ཁས་ལེན་ནོ་ཞེ་ན། གལ་ཏེ་མེའི་དངོས་པོ་གང་ཞིག་བུད་ཤིང་གི་དངོས་པོ་ལ་ལྟོས་ནས་འགྲུབ་ལ། བུད་ཤིང་གི་ལྟོས་ཆོས་གང་ཡིན་པའི་མེ་དེ་ཉིད་ལ་ཡང་ལྟོས་ན་ནི་ལྟོས་བྱ་སྟེ་ལྟོས་པ་བུད་ཤིང་གང་ཡིན་པ་དེ་འགྲུབ་ན།
ཤེས་བྱ་ཆོས་ཅན། གང་ལ་ལྟོས་ནས་གང་ཞིག་འགྲུབ་པ་སྨྲོས་ཤིག་སྟེ། རང་བཞིན་གྱིས་གྲུབ་པའི་དངོས་པོ་གཉིས་རྟོགས་པ་ཕན་ཚུན་བརྟེན་ན་མི་འགྲུབ་དགོས་པའི་ཕྱིར་རམ། ཡང་གང་རུང་གཅིག་མ་གྲུབ་ན་ལྟོས་པར་མི་འཐད། གཉིས་ཀ་གྲུབ་ན་ལྟོས་མི་དགོས་པར་གྲུབ་པའི་ཕྱིར་ཞེས་པའོ། ། གཉིས་པ་ནི། མེའི་དངོས་པོ་བུད་ཤིང་ལ་ལྟོས་ནས་གྲུབ་པ་གང་ཡིན་པ་དེ་གྲུབ་བམ། མ་གྲུབ། མ་གྲུབ་ན། དེ་ཆོས་ཅན།
བུད་ཤིང་ལ་ཇི་ལྟར་ལྟོས་ཏེ། མ་གྲུབ་པའི་ཕྱིར། བོང་བུའི་རྭ་བཞིན་ནོ། ། ཅི་སྟེ་གྲུབ་པ་ལྟོས་སོ་ཞེ་ན། མེ་དེ་ནི་ཆོས་ཅན། བུད་ཤིང་ལ་སྔར་ཡང་ལྟོས་པར་མི་རིགས་ཏེ། གྲུབ་ཟིན་པའི་ཕྱིར། གཉིས་པ་ནི། མདོར་ན། ཤིང་ལ་ལྟོས་པའི་མེ་ངོ་བོ་ཉིད་ཀྱིས་མེད་དེ།
བཀག་ཟིན་པའི་ཕྱིར། འོ་ན་མ་ལྟོས་པར་ཁས་ལེན་ནམ་ཞེ་ན། ཤིང་ལ་མ་ལྟོས་པའི་མེ་ནི་ཐ་སྙད་དུ་ཡང་མེད་དེ། གལ་ཏེ་ཡོད་ན་རྒྱུ་མེད་དུ་ཐལ་བའི་ཕྱིར་རོ། ། དེ་བཞིན་དུ་མེ་ལ་ལྟོས་པའི་ཤིང་ངོ་བོ་ཉིད་ཀྱིས་མེད་དེ་ཞེས་སམ། ཡང་ཤིང་མེ་ལ་ལྟོས་པ་ངོ་བོ་ཉིད་ཀྱིས་མེད་དེ། གྲུབ་མ་གྲུབ་དང་དུས་གསུམ་དུ་བརྟགས་ནས་བཀག་ཟིན་པའི་ཕྱིར། མེ་ལ་མ་ལྟོས་པའི་ཤིང་ཡང་མེད་དེ། སྲེག་བཞིན་པ་མ་ཡིན་པ་བུད་ཤིང་དུ་མི་འཐད་པའི་ཕྱིར། གཉིས་པ་མངོན་སུམ་གྱིས་མཐོང་བའི་སྒྲུབ་བྱེད་དགག་པ་ནི།
གལ་ཏེ་མེས་བུད་ཤིང་སྲེག་པར་མངོན་སུམ་གྱིས་དམིགས་པའི་ཕྱིར། མེ་དང་བུད་ཤིང་ངོ་བོས་གྲུབ་བོ་ཞེ་ན། འོ་ན་བུད་ཤིང་མ་ཡིན་པ་གཞན་ལས་འོངས་ནས་བུད་ཤིང་སྲེག་གམ། ཤིང་དེ་ཉིད་ལ་འོངས་ནས་ཤིང་སྲེག དང་པོ་ལྟར་ན་བུད་ཤིང་མ་ཡིན་པ་གཞན་ལས་མི་འོང་སྟེ། དེར་མ་དམིགས་པའི་ཕྱིར་དང༌། རྒྱུ་མེད་དུ་ཐལ་བའི་ཕྱིར་དང༌། དེར་ཡང་སྔར་གྱི་བུད་ཤིང་གི་རྒལ་བརྟག་མཚུངས་པའི་ཕྱིར། གཉིས་པ་ལྟར་ན། ཤིང་ལའང་མེ་ནི་དང་པོ་ནས་ཡོད་པ་མ་ཡིན་ཏེ།
མ་དམིགས་པའི་ཕྱིར་རོ། ། སྔར་བཤད་པའི་རིགས་པས་དགག་པ་ནི། མེས་བུད་ཤིང་སྲེག་བཞིན་པ་མ་དམིགས་སོ་ཞེས་པའི་སྐབས་ཀྱི་བུད་ཤིང་གི་སུན་འབྱིན་ལྷག་མ་ནི་ཆོས་ཅན། འདིར་མ་བཤད་པ་གཞན་ཡང་དྲན་པར་བྱ་དགོས་ཏེ། སོང་བ་དང་མ་སོང་བ་དང་བགོམ་པས་བསྟན་པའི་རིགས་པ་དེ་འདོན་པ་བསྒྱུར་བར་བྱ་བ་ཡིན་པའི་ཕྱིར། ཇི་ལྟར་ཞེ་ན། རེ་ཤིག་སྲེགས་ལ་མི་སྲེག་སྟེ། ། མ་སྲེགས་པ་ལའང་སྲེག་པ་མེད། ། ཅེས་སོགས་གོ་སླའོ། ། གཉིས་པ་བསྡུས་ཏེ་བསྟན་པ་ནི།
ཤིང་ཉིད་མེ་ནི་མ་ཡིན་ཏེ། བྱེད་པ་པོ་དང་ལས་གཅིག་དུ་ཐལ་བའི་ཕྱིར། ཤིང་ལས་གཞན་ལ་མེ་མེད་དེ། ཤིང་མེད་པར་ཡང་མེ་འབྱུང་བར་ཐལ་བའི་ཕྱིར་རོ། ། མེ་ནི་ཤིང་དང་ལྡན་པ་མ་ཡིན་ཏེ། ལྡན་ཚུལ་ལ་གཉིས་ལས་ངོ་བོ་གཅིག་པའི་ལྡན་ཚུལ་དང༌། ཐ་དད་པའི་ལྡན་ཚུལ་གཉིས་ཀའང་སྔར་མེ་དང་བུད་ཤིང་ངོ་བོ་གཅིག་དང་ཐ་དད་འགོག་པའི་རིགས་པས་ཁེགས་པའི་ཕྱིར་དང༌། མེ་ལ་ཤིང་ངོ་བོ་ཉིད་ཀྱིས་བརྟེན་པ་ཡང་མེད་ལ། ཤིང་དེར་མེ་དེ་བརྟེན་པ་ཡང་ངོ་བོས་མེད་དེ། རྟེན་དང་བརྟེན་པ་ནི་རྒྱ་ཤུག་དང་མཁར་གཞོང་ལྟར་གཞན་དུ་ཡོད་དགོས་པ་ལས་དེ་གཉིས་གཞན་ཡིན་པ་ནི་བཀག་ཟིན་པའི་ཕྱིར།
གཉིས་པ་རིགས་པ་དེ་གཞན་ལ་སྦྱར་བ་ནི། མེ་དང་བུད་ཤིང་ལ་རྣམ་པར་དཔྱད་པའི་རིགས་པ་སྔར་བཤད་པ་ལྔ་དང་དེའི་སྒྲུབ་བྱེད་ཀྱི་རིགས་པ་རྒྱས་པར་བཤད་པ་དག་གིས་ཆོས་ཅན། རིགས་ཅན་གཞན་ཡང་མཚོན་པར་ནུས་ཏེ། ལེན་པོ་བདག་དང་བླང་བྱ་ཉེ་བར་ལེན་པའི་རིམ་པ་རྣམས་སྦྱར་ས་བུམ་སྣམ་སོགས་དང་ལྷན་ཅིག་ཏུ་སྦྱར་རྒྱུ་རྩ་བའི་བརྟག་པ་ལྔ་པོ་ཀུན་དང་དེའི་སྒྲུབ་བྱེད་ཀྱི་རིགས་པ་རྒྱས་པ་མ་ལུས་པར་ནི་རྣམ་པར་བཤད་པར་བྱ་བ་ཡིན་པའི་ཕྱིར་རོ། ། ཀུན་དང་མ་ལུས་པའི་ཁྱད་པར་ནི་འདི་ཁོ་ན་ལྟར་ཚིག་གསལ་ལས་བཤད་དོ། ། གཉིས་པ་མཐར་འཛིན་ཅན་བསྟན་པ་ལ་མི་མཁས་པར་བསྟན་པ་ནི། དངོས་པོར་སྨྲ་བ་གང་དག་བདག་དང་ཉེ་བར་བླང་བྱ་ཕུང་པོའི་དངོས་པོ་རྣམས་དང༌། རྒྱུ་གང་གིས་བུམ་པ་ལ་སོགས་འདོགས་པའི་འཇིམ་པ་སོགས་དང༌། འབྲས་བུ་བུམ་པ་རྣམས་དེ་བཅས་ཏེ་གཅིག་པ་ཉིད་དང་རང་བཞིན་ཐ་དད་པར་སྟོན་ཅིང་རྟོག་པ་དེ་དག་ཆོས་ཅན། བསྟན་པའི་དོན་ལ་མཁས་སོ་སྙམ་དུ་མི་སེམས་ཏེ།
རྟེན་ཅིང་འབྱུང་བ་མཆོག་ཏུ་ཟབ་པ་ལ་རྟག་ཆད་ཀྱི་མཐར་བཟུང་བའི་ཕྱིར་རོ། ། གཉིས་པ་ནི། མེ་དང་བུད་ཤིང་བརྟག་པ་ཞེས་བྱ་བ་ཚིགས་སུ་བཅད་པ་བཅུ་དྲུག་གི་བདག་ཉིད་ཅན་གྱི་རབ་ཏུ་བྱེད་པ་བཅུ་པ་རྣམ་པར་བཤད་པའོ།། །། མེ་དང་བུད་ཤིང་རང་བཞིན་གྱིས། ། གཞན་ཉིད་ཡིན་ན་ལྟོས་མི་འགྲུབ། ། དེ་ཕྱིར་མེ་དང་ཤིང་གིས་ནི། ། བདག་དང་ཉེ་བར་ལེན་མི་འགྲུབ། ། ཅེས་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ།། །། གཉིས་པ་ལ། བྱ་བ་སྐྱེ་འཆི་རང་བཞིན་གྱིས་གྲུབ་པ་དགག
རྟེན་པ་སྡུག་བསྔལ་རང་བཞིན་གྱིས་གྲུབ་པ་དགག དང་པོ་ལ། རབ་བྱེད་ཀྱི་གཞུང་བཤད་པ་དང༌། དེའི་མཚན་བསྟན་པའོ། ། དང་པོ་ལ། ཕྱོགས་སྔ་མ་བརྗོད་པ་ནི། གལ་ཏེ་བདག་ཡོད་དེ། འགྲོ་བ་ལྔའི་འཁོར་བར་སྐྱེ་བ་དང༌། འཆི་བའི་བྱ་བ་གཅིག་ནས་གཅིག་དུ་བརྒྱུད་དེ་འཁོར་བ་ཡོད་པའི་ཕྱིར་ཞེ་ན། དེ་དགག་པ་ལ།
འཁོར་བ་རང་བཞིན་གྱིས་གྲུབ་པ་དགག རིགས་པ་དེ་གཞན་ལའང་སྦྱར་བའོ། ། དང་པོ་ལ། འཁོར་བ་ལ་དུས་གསུམ་དུ་བརྟགས་ནས། འཁོར་བ་རང་བཞིན་མེད་པར་བསྟན། འཁོར་བྱེད་ལ་དུས་གསུམ་བརྟགས་ནས་འཁོར་བ་རང་བཞིན་མེད་པར་བསྟན། དང་པོ་ནི། ངོ་བོ་ཉིད་ཀྱིས་ཡོད་ན། སྔོན་དང་ཕྱི་མའི་ཆ་ཡོད་དགོས་ཏེ། བུམ་པ་ལ་སོགས་པ་བཞིན།
འཁོར་བ་དེ་ཆོས་ཅན། ཁྱོད་ལ་སྔོན་གྱི་ཆ་མེད་ཅིང་ཕྱི་མའི་ཆ་མེད་དེ། ཁྱོད་ལ་ཐོག་མ་དང་ཐ་མ་བཟུང་དུ་མེད་པ་དེ་ཡིན་པའི་ཕྱིར། འགལ་མེའི་འཁོར་ལོ་བཞིན་ནོ། ། དེ་ནི་རིགས་པ་ཡིན་ནོ། ། ལུང་ནི། མུ་སྟེགས་སམ་ཀ་ཏ་ཡ་ནའི་བུས་འཁོར་བའི་སྔོན་གྱི་མཐའ་མངོན་ནམ་ཞེས་ཞུས་པའི་ཚེ་ཐུབ་པ་ཆེན་པོས་མིན་ཞེས་གསུངས་པས་སོ། ། འདིར་འཁོར་བ་ལ་ཐོག་མ་མེད་པ་ནི། ཐ་སྙད་དོན་དམ་གཉིས་ཀར་ཡིན་ལ་ཐ་མ་ནི་ཐ་སྙད་དུ་ཡོད་ལ་དོན་དམ་པར་འཁོར་བ་ཟད་པ་མེད་དེ། ཁྱད་གཞི་འཁོར་བ་ཉིད་མེད་པའི་ཕྱིར།
འོ་ན་ཐ་སྙད་དུ་ཐོག་མ་ཡང་ཡོད་དགོས་ཏེ་ཐ་མ་བཞིན་ནོ་ཞེ་ན། མ་ཡིན་ཏེ་རྒྱུ་མེད་པར་ཐལ་བའི་ཕྱིར་རོ། ། ཞེས་ཚིག་གསལ་ལས་འབྱུང་བས་ཐོག་མ་ཐ་མ་མེད་ཅེས་པ་དོན་དམ་ལ་དགོངས་པར་སྣང་ངོ༌། ། གལ་ཏེ་ཐོག་མཐའ་མེད་མོད། དབུས་ནི་ཡོད་དེ། མ་བཀག་པའི་ཕྱིར་ཞེ་ན། འཁོར་བ་གང་ལ་ཆོས་ཅན། དབུས་ནི་ག་ལ་ཡོད་དེ། ཐོག་མ་དང་ཐ་མ་མེད་པ་དེ་ལ་སྟེ་དེའི་ཚེ་ནའོ། ། ཐ་སྙད་དུ་འཁོར་བ་སྤྱི་ཙམ་གྱི་མཐའ་མེད་པར་ཟླ་བས་གསུངས་པས་ཡང་ན།
ཐོག་མཐའ་མེད་པ་སྒྲ་ཇི་བཞིན་པར་བཤད་ནས་བསྒྲུབ་བྱ་འཁོར་བ་རང་བཞིན་གྱིས་མེད་དེ། འགལ་མེའི་འཁོར་ལོ་བཞིན་ནོ། ། དེའི་ཕྱིར་བདག་ཀྱང་མེད་དོ་ཞེས་བཤད་དགོས་སོ། ། གཉིས་པ་ལ། མདོར་བསྟན། རྒྱས་པར་བཤད། མཇུག་བསྡུ་བས་སོ། ། དང་པོ་ནི། འཁོར་བ་ལ་ནམ་མཁའ་བཞིན་དུ་ཐོག་མཐའ་དབུས་གསུམ་མེད་པ་དེའི་ཕྱིར་འཁོར་བ་པོའི་སྐྱེ་བ་དང་རྒ་ཤི་དེ་ལ་སྔ་ཕྱི་དང་ལྷན་ཅིག་གི་རིམ་པ་མི་འཐད་དོ། ། གཉིས་པ་ལ་སྔ་ཕྱི་བ་དགག
དུས་མཉམ་དགག དང་པོ་ལ། སྐྱེ་བ་སྔ་བ་དགག རྒ་ཤི་སྔ་བ་དགག དང་པོ་ནི། འཁོར་བ་པོའི་སྐྱེ་བ་དང་རྒ་ཤི་ངོ་བོ་ཉིད་ཀྱིས་ཡོད་ན་གསུམ་ལས་མི་འདའ་བས། གལ་ཏེ་སྐྱེ་བ་སྔ་བར་གྱུར་ལ་རྒ་ཤི་ཕྱི་མ་ཡིན་ན་ནི་སྐྱེ་བ་རྒ་ཤི་མེད་པར་ཐལ་བ་དང༌། གཞན་དུ་མ་ཤི་བར་ཡང་འདིར་སྐྱེ་བར་ཐལ་འགྱུར་རོ། ། དང་པོ་ལ་འདོད་ན་འདུས་བྱས་མ་ཡིན་པ་དང་གཉིས་པ་འདོད་ན། འཁོར་བ་ལ་ཐོག་མ་ཡོད་པར་འགྱུར་རོ། །
གཉིས་པ་ནི། གལ་ཏེ་སྐྱེ་བ་ཕྱི་བར་གྱུར་ལ་རྒ་ཤི་སྔ་བ་ཡིན་ན་ནི་སྐྱེ་བ་མེད་པའི་རྒ་ཤི་ནི་རྒྱུ་མེད་པར་ནི་འགྱུར་ལ། དེ་ལ་འདོད་ན། འདོད་པ་དེ་ལྟར་ཇི་ལྟར་འགྱུར་ཏེ་སྐྱེ་བའི་རྐྱེན་གྱིས་རྒ་ཤི་འབྱུང་དགོས་པར་གསུངས་པའི་ཕྱིར་རོ། ། གཉིས་པ་ནི། གལ་ཏེ་དེ་གཉིས་དུས་གཅིག་གོ་ཞེ་ན། སྐྱེ་བ་དང་ནི་རྒ་ཤི་དག་ལྷན་ཅིག་ཏུ་རུང་བ་མ་ཡིན་ཏེ། གལ་ཏེ་རུང་ན་སྐྱེ་བཞིན་པ་ན་འཆི་བར་འགྱུར་ཞིང་གཉིས་ཀ་རྒྱུ་མེད་ཅན་དུ་ཐལ་བར་འགྱུར་བའི་ཕྱིར། གསུམ་པ་ནི། འཕགས་པ་རྣམས་ཆོས་ཅན།
སྐྱེ་བ་ལ་སོགས་པར་འདོད་པ་དེ་དང་རྒ་ཤི་དེ་ཅིའི་ཕྱིར་ན་སྤྲོ་བར་བྱེད་དེ་མཛད་པར་མི་རིགས་ཏེ། སྐྱེ་བ་དང་རྒ་ཤི་གང་ལ་སྔ་ཕྱི་དང་ལྷན་ཅིག་གི་རིམ་པ་དེ་དག་མི་སྲིད་པ་སྟེ་མ་གཟིགས་པའི་ཕྱིར་རོ། ། སྐྱེ་བ་དང་རྒ་ཤི་ལ་དུས་གསུམ་དུ་བརྟགས་ན་དཔྱོད་པའི་སྐབས་འདིར་དགག་བྱ་མ་སྦྱར་ན་རང་ལའང་ཇི་ལྟར་མི་མཚུངས་ཤེས། དེ་ལྟར་དཔྱད་པའི་ཚེ་ཆོས་གསུམ་ཡོད་པར་ཁས་མི་ལེན་ཏེ། དེ་གསུམ་རིགས་པས་དཔྱད་མི་བཟོད་པའི་ཕྱིར་ཞེས་སྔར་ཡང་བཤད་ཟིན་ནོ། ། གཉིས་པ་ནི། འཁོར་བ་ལ་ཐོག་མར་སྔོན་གྱི་མཐའ་བཀག་ནས་དེའི་རྗེས་སུ་རིགས་པས་ཕྱི་དང་དབུས་བཀག་པས་ཆོས་ཅན་ཁྱད་གཞི་འཁོར་བ་རང་བཞིན་གྱིས་མ་གྲུབ་པར་བསྟན་པ་དེ་ཆོས་ཅན། རིགས་ཅན་གཞན་ཡང་མཚོན་པར་ནུས་ཏེ། འཁོར་བའི་ཆོས་སྐྱེ་བ་དང་རྒ་ཤི་འབའ་ཞིག་ལ་སྔོན་གྱིས་མཐའ་ཡོད་མ་ཡིན་པར་མ་ཟད་ཀྱི་རྒྱུ་དང་འབྲས་བུ་ཉིད་དང་ནི་མཚན་ཉིད་དང་མཚན་གཞི་ཉིད་དང་ཚོར་བ་དང་ཚོར་བ་པོ་ཉིད་དང་ནི་དེར་མ་ཟད་ཕན་ཚུན་ལྟོས་པ་དང་བཅས་པའི་དོན་ཡོད་པའི་དངོས་པོ་གཞན་གང་དག་ཅི་ཡང་རུང་བ། ཤེས་པ་དང་ཤེས་བྱ་དང་ཚད་མ་དང་གཞལ་བྱ་དང༌།
བསྒྲུབ་བྱ་དང་སྒྲུབ་བྱེད་དང༌། ཡན་ལག་དང་ཡན་ལག་ཅན། ཡོན་ཏན་དང་ཡོན་ཏན་ཅན་དང༌། ཆགས་པ་དང་ཆགས་པ་ཅན་ལ་སོགས་པའི་དངོས་པོ་རྣམས་ཐམས་ཅད་ཉིད་ལ་ཡང་སྔོན་གྱི་མཐའ་ནི་ཡོད་པ་མ་ཡིན་པའི་རིགས་པས་ཕྱི་མའི་མཐའ་དང་དབུས་ཀྱང་མེད་པ་དང༌། རིགས་པ་དེ་ལ་བརྟེན་ནས་རྒྱུ་འབྲས་སོགས་རང་བཞིན་མེད་པར་ཤེས་པར་བྱ་བ་ཡིན་པའི་ཕྱིར་རོ། ། ཇི་ལྟར་ཞེ་ན། རྒྱུ་སྔའམ་འབྲས་བུ་སྔའམ་ལྷན་ཅིག་ཅེས་སོགས་སྦྱར་བར་བྱའོ། ། གཉིས་པ་ནི། སྔོན་དང་ཕྱི་མའི་མཐའ་བརྟགས་པ་ཞེས་བྱ་བ་ཚིགས་སུ་བཅད་པ་བརྒྱད་ཀྱི་བདག་ཉིད་ཅན་གྱི་རབ་ཏུ་བྱེད་པ་བཅུ་གཅིག་པ་རྣམ་པར་བཤད་པའོ།། །། སྐྱེ་བ་དང་ནི་རྒ་ཤི་དག །
སྔ་ཕྱིའམ་ལྷན་ཅིག་མི་འཐད་པས། ། འཁོར་བར་ཐོག་མ་ཡོད་མིན་ཞིང༌། ། དེ་མེད་དབུས་དང་ཐ་མ་ཡང༌། ། ཞེས་བར་སྐབས་ཀྱི་ཞེས་སོ།། །། གཉིས་པ་རྟེན་པ་སྡུག་བསྔལ་ཡོད་པའི་གཏན་ཚིགས་དགག་པ་ལ། ཕྱོགས་སྔ་ནི། བདག་ནི་ཡོད་དེ། དེ་ལ་བརྟེན་པའི་སྡུག་བསྔལ་ཡོད་པའི་ཕྱིར་ཞེ་ན། དེ་དགག་པ་ལ། རབ་བྱེད་ཀྱི་གཞུང་བཤད་པ་དང༌།
མཚན་བསྟན་པའོ། ། དང་པོ་ལ། སྡུག་བསྔལ་རང་བཞིན་གྱིས་གྲུབ་པའི་སྒྲུབ་བྱེད་དགག འགོག་བྱེད་ཀྱི་རིགས་པ་རྒྱས་པར་བཤད། རིགས་པ་དེ་གཞན་ལའང་སྦྱར་བའོ། ། དང་པོ་ལ། དམ་བཅའ་བཞག སྒྲུབ་བྱེད་བཤད། དང་པོ་ནི། རྒོལ་བ་ཁ་ཅིག་སྟེ།
ཉན་རང་ནི། སྡུག་བསྔལ་བདག་ཉིད་ཀྱིས་བྱས་པར་འདོད། རང་གཞན་གྱི་སྡེ་པ་ཕལ་ཆེ་བ་ནི་སྡུག་བསྔལ་དེ་རང་གི་རྒྱུ་རྫས་གཞན་གྱིས་བྱས་པར་འདོད་དོ། ། གཅེར་བུ་པས་ནི་རང་གཞན་གཉིས་ཀས་བྱས་པར་འདོད་དེ་དེ་ཡང་ལུས་ཀྱིས་བྱས་པ་ནི་རང་གིས་བྱས་པ་སྟེ་ལུས་ནི་སྡུག་བསྔལ་ཉིད་ཡིན་པས་སོ། ། སྲོག་གིས་བྱས་པ་ནི་གཞན་གྱིས་བྱས་པ་སྟེ་སྲོག་གི་སྡུག་བསྔལ་ལས་གཞན་ཡིན་པས་སོ་ཞེས་འདོད་དོ། ། རྒྱུ་མེད་པར་འབྱུང་བར་ནི་རྒྱང་འཕན་པ་དང་སྤྱོད་པ་པས་འདོད་དོ། ། བདག་གིས་བྱས་པའི་འདོད་ཚུལ་ལའང་གྲངས་ཅན་ནི། སྡུག་བསྔལ་དེ་སྡུག་བསྔལ་ཉིད་ཀྱི་རང་བཞིན་གཙོ་བོས་བྱས་པར་འདོད། བྱེ་བྲག་པ་ནི། སྡུག་བསྔལ་གང་ཟག་གི་བདག་གིས་བྱས་པར་འདོད་དོ། །
སྡུག་བསྔལ་དེ་ནི་མཐའ་བཞི་ལས་སྐྱེ་བ་བྱ་བར་མི་རུང་ངོ༌། ། གཉིས་པ་ལ། སྡུག་བསྔལ་རྒྱུས་བྱས་པས་དགག རྒྱུ་མེད་དུ་འབྱུང་བ་དགག དང་པོ་ལ། རང་གཞན་རེ་རེ་བས་བྱས་པ་དགག གཉིས་ཀས་བྱས་པ་དགག དང་པོ་ལ། དགག་པ་རྒྱས་པར་བཤད། རིགས་པ་གཞན་བསྡུས་ཏེ་བསྟན་པའོ། །
དང་པོ་ལ། སྡུག་བསྔལ་རང་དང་སྡུག་བསྔལ་དོན་གཞན་གྱིས་བྱས་པ་ལ་བདག་བྱས་གཞན་བྱས་ཀྱི་དོན་དུ་འདོད་པ་དགག གང་ཟག་རང་དང་གཞན་གྱིས་བྱས་པ་ལ་བདག་བྱས་གཞན་བྱས་ཀྱི་དོན་དུ་འདོད་པ་དགག དང་པོ་ལ། སྡུག་བསྔལ་རང་གིས་བྱས་པ་དགག སྡུག་བསྔལ་གཞན་གྱིས་བྱས་པ་དགག དང་པོ་ནི། གལ་ཏེ་སྡུག་བསྔལ་དེ་སྡུག་བསྔལ་བདག་རང་གིས་བྱས་པར་གྱུར་ན། སྡུག་བསྔལ་དེ་ཆོས་ཅན། རྒྱུ་རྐྱེན་ལ་བརྟེན་ནས་འབྱུང་བ་མི་འགྱུར་ཏེ།
རང་ཉིད་ཡོད་ན་རྐྱེན་གྱིས་སྐྱེད་མི་དགོས་ལ་རང་མེད་ན་རང་གིས་སྐྱེད་པར་འགལ་བ་དེའི་ཕྱིར་འདོད་པར་མི་ནུས་ཏེ། གང་གི་ཕྱིར་ན། འཆི་བའི་དུས་ཀྱི་ཆར་གཏོགས་པའི་ཕུང་པོ་འདི་དག་ལ་བརྟེན་ནས་སྐྱེ་བའི་ཆར་གཏོགས་པའི་ཕུང་པོ་དེ་དག་འབྱུང་བའི་ཕྱིར། གཉིས་པ་སྡུག་བསྔལ་གཞན་གྱིས་བྱས་པ་དགག་པ་ནི། གལ་ཏེ་འཆི་བའི་དུས་ཀྱི་ཕུང་པོ་འདི་ལས་སྐྱེ་བའི་ཆར་གཏོགས་ཀྱི་ཕུང་པོ་དེ་གཞན་ཡིན་ཞིང༌། གལ་ཏེ་སྐྱེ་བའི་ཆར་གཏོགས་ཀྱི་ཕུང་པོ་དེ་ལས་ཀྱང་འཆི་བའི་དུས་ཀྱི་ཕུང་པོ་དེ་གཞན་ཡིན་ན། གཞན་སྐྱེ་བ་སྔ་མས་ཕུང་པོ་དེ་དག་གིས་ད་ལྟར་གྱི་ཕུང་པོ་འདི་བྱས་པས་སྡུག་བསྔལ་གཞན་གྱིས་བྱས་པར་འགྱུར་བཞིན་ན། དེ་གཉིས་ཆོས་ཅན། གཞན་ཉིད་ཡིན་པ་མི་འཐད་དེ། རྒྱུ་དང་འབྲས་བུར་འབྲེལ་བའི་ཕྱིར་རོ། །
དེ་གཉིས་གཞན་ཡིན་ན། གཞན་དུ་བདེན་དགོས་ལ། དེ་ལྟ་ན་འབྲེལ་མེད་དུ་འགྱུར་བར་དགོངས་སོ། ། རྐང་པ་ཕྱི་མ་གཉིས་བུདྡྷ་པཱ་ལི་ཏ་དང་ཤེར་སྒྲོན་དུ། གཞན་དེ་དག་གིས་འདི་བྱས་པས་སྡུག་བསྔལ་གཞན་གྱིས་བྱས་པར་འགྱུར་ཞེས་བསྒྱུར་བ་ལྟར་བདེའོ་ཞེས་རིན་པོ་ཆེ་གསུང་ངོ༌། ། གཉིས་པ་ལ། གང་ཟག་རང་གིས་བྱས་པ་དགག གང་ཟག་གཞན་གྱིས་བྱས་པ་དགག དང་པོ་ནི། གལ་ཏེ་སྡུག་བསྔལ་རང་ཉིད་ཀྱིས་རང་ཉིད་བྱས་པ་ལ།
སྡུག་བསྔལ་བདག་བྱས་ཀྱི་དོན་དུ་མི་འདོད་ཀྱི། གང་ཟག་རང་གི་སྡུག་བསྔལ་དེ་བྱས་པ་ཡིན་གྱི་གང་ཟག་གཞན་གྱིས་བྱས་ནས་བྱིན་པ་མ་ཡིན་པ་ལ་སྡུག་བསྔལ་བདག་བྱས་ཀྱི་དོན་དུ་སྨྲའོ་ཞེ་ན། གལ་ཏེ་མི་ཡི་གང་ཟག་བདག་གིས་ནི་མིའི་གང་ཟག་དེར་འདོགས་པའི་སྡུག་བསྔལ་དེ་བྱས་ན་ནི་གང་བདག་གིས་སྡུག་བསྔལ་བྱས་པའི་གང་ཟག་དེ་ཆོས་ཅན། སྡུག་བསྔལ་བྱེད་པ་པོར་མ་གྲུབ་སྟེ། བྱས་པའི་སྡུག་བསྔལ་ལས་མ་གཏོགས་གང་ཞིག་ཡིན་ཏེ་ལས་དང་བྱེད་པ་པོ་སོ་སོར་ཕྱེ་ནས་བརྗོད་དུ་མེད་པའི་ཕྱིར། ཅི་སྟེ་མི་ཡི་རྟེན་ཅན་གྱིས་ལྷར་སྐྱེས་པའི་ལས་བྱས་པ་ལ་དེའི་དོན་དུ་འདོད་ན་ནི། སྡུག་བསྔལ་གཞན་གྱིས་བྱས་པར་འགྱུར་རོ། ། དེ་གཉིས་ཕུང་པོ་ཐ་དད་ཀྱང་གང་ཟག་གཅིག་ཏུ་འདོད་ན་ཡང༌། སྡུག་བསྔལ་མ་གཏོགས་གང་ཞིག་ཡིན་ཞེས་སྦྱར་བས་འགོག་གོ ། གཉིས་པ་ནི།
གལ་ཏེ་མིའི་གང་ཟག་གིས་མིའི་སྡུག་བསྔལ་བྱེད་པ་མ་ཡིན་གྱི་མིའི་གང་ཟག་གིས་ལྷར་སྐྱེ་བའི་སྡུག་བསྔལ་དེ་བྱས་ནས་ལྷའི་གང་ཟག་ལ་སྟེར་བ་ཡིན་ནོ་ཞེ་ན། འདི་ལ། ལེན་པོ་དགག སྟེར་བ་པོ་དགག དང་པོ་ནི། གལ་ཏེ་མིའི་གང་ཟག་ལྷ་ལས་གཞན་པ་དེ་ལས་ནི་ལྷའི་སྡུག་བསྔལ་འབྱུང་ན། གཞན་མིའི་གང་ཟག་ཞིག་གིས་སྡུག་བསྔལ་དེ་བྱས་ནས་གང་ལ་སྦྱིན་པར་བྱས་པའི་ལྷའི་གང་ཟག་དེ་ཆོས་ཅན། མིས་བྱས་པའི་སྡུག་བསྔལ་ལེན་པ་པོར་མ་གྲུབ་སྟེ། བླང་བྱའི་སྡུག་བསྔལ་ལས་མ་གཏོགས་པར་ཇི་ལྟར་རུང་སྟེ། སྡུག་བྱ་དང་ལེན་པ་པོ་སོ་སོར་བརྗོད་དུ་མེད་པའི་ཕྱིར།
གཉིས་པ་ལ། དངོས་དང༌། དེས་གྲུབ་པའི་དོན་ནོ། ། དང་པོ་ནི། གལ་ཏེ་མིའི་གང་ཟག་གཞན་ལས་ལྷའི་སྡུག་བསྔལ་འབྱུང་བར་འདོད། མིའི་གང་ཟག་གིས་ལྷའི་སྡུག་བསྔལ་དེ་བྱས་ནས་གཞན་ལྷ་ལ་སྟེར་བའི་མིའི་གང་ཟག་གཞན་དེ་ཆོས་ཅན། ལྷའི་སྡུག་བསྔལ་བྱེད་པ་པོའི་གང་ཟག་དུ་མ་གྲུབ་སྟེ། མིའི་སྡུག་བསྔལ་ལས་མ་གཏོགས་པ་གང་ཞིག་ཡིན་ཏེ། དེ་ལས་མ་གཏོགས་པའི་མིའི་གང་ཟག་མེད་པའི་ཕྱིར། དེ་ལྟར་ཡིན་མོད་དེ་ལས་ཅིར་འགྱུར་ཅེ་ན།
དེ་ལྟ་ན་སྡུག་བསྔལ་གྱིས་སྡུག་བསྔལ་བྱས་པར་སོང་གིས་གང་ཟག་གིས་སྡུག་བསྔལ་བྱས་པར་མ་སོང་ངོ༌། ། སྟེར་བ་པོ་འགོག་པའི་ཚིགས་བཅད་འདི་འགྲེལ་པ་གཞན་གསུམ་དུ་མ་བྱུང་ལ། ཚིག་གསལ་གྱི་འགྲེལ་པའི་ཚིག་ཡིན་པར་སློབ་དཔོན་སྔ་མ་རྣམས་འཆད་དོ། ། གཉིས་པ་ནི། ལྷའི་སྡུག་བསྔལ་དེ་ཆོས་ཅན། མིའི་གང་ཟག་གཞན་གྱིས་ག་ལ་བྱས་ཏེ། མིའི་བདག་གིས་བྱས་པར་མ་གྲུབ་པས་སོ། ། དེའི་ཁྱབ་པ་ལ་ཁྱོད་ཀྱིས་ལན་འདེབས་དགོས་པའི་རྒྱུ་མཚན་ནི། གཞན་གྱི་སྡུག་བསྔལ་གང་བྱེད་པ་དེ་ནི་བྱེད་མཁན་དེ་ཡི་བདག་གིས་བྱས་པར་འགྱུར་དགོས་པའི་ཕྱིར། དཔེར་ན་མཆོད་སྦྱིན་གྱི་གོས་མཆོད་སྦྱིན་གྱིས་བྱས་པ་ནི་མཆོད་སྦྱིན་བདག་གིས་བྱས་དགོས་པ་བཞིན་ནོ། །
གཉིས་པ་རིགས་པ་གཞན་བསྟན་པ་ནི། རེ་ཤིག་སྡུག་བསྔལ་བདག་གིས་བྱས་པ་མིན་ཏེ། དེ་ཉིད་ཀྱིས་ནི་དེ་མ་བྱས་པའི་ཕྱིར་ཏེ། རང་ཉིད་རང་ལ་བྱེད་པ་འགལ་བའི་ཕྱིར། གལ་ཏེ་སྡུག་བསྔལ་དེ་གཞན་གྱིས་བྱས་པར་ཡང་ག་ལ་འགྱུར་ཏེ། བྱེད་པོ་རློམ་པའི་གཞན་དེ་དག་གིས་མ་བྱས་པས་རྐྱེན་གཞན་ལ་ལྟོས་པའི་ཕྱིར། བུདྡྷ་པཱ་ལི་ཏས་ནི། ཕྱེད་དང་པོས། སྡུག་བསྔལ་རང་གིས་བྱས་པ་འགོག ཕྱེད་ཕྱི་མས་སྡུག་བསྔལ་གང་ཟག་གིས་བྱས་པ་འགོག་པར་འཆད་དོ། །
གཉིས་པ་གཉིས་ཀས་བྱས་པ་འགོག་པ་ནི། གལ་ཏེ་རང་གཞན་རེ་རེས་བྱས་པར་འགྱུར་ན། སྡུག་བསྔལ་དེ་རང་གཞན་གཉིས་ཀ་ཚོགས་པས་བྱས་པར་འགྱུར་ནས། རེ་རེས་བྱེད་པ་མ་ཡིན་ཏེ། བཀག་ཟིན་པའི་ཕྱིར་རོ། ། གཉིས་པ་ནི། སྡུག་བསྔལ་དེ་ཆོས་ཅན། རྒྱུ་མེད་དུ་འབྱུང་བར་ག་ལ་འགྱུར་ཏེ། བདག་གིས་མ་བྱས་གཞན་གྱིས་ཀྱང་མ་བྱས་པའི་ཕྱིར། ནམ་མཁའི་མེ་ཏོག་གི་དྲི་ཞིམ་པ་བཞིན་ནོ། །
འདི་ནི་འཇུག་པར་བཤད་པ་དང་བསྟུན་ནས་དཔྱད་དགོས་པར་སྣང་ངོ༌། ། གཉིས་པ་ནི། སྡུག་བསྔལ་མཐའ་བཞི་པོ་གང་རུང་ལས་མི་སྐྱེ་བར་བཤད་པའི་རིགས་པ་དེས་ཆོས་ཅན། གཞན་ཡང་མཚོན་པར་ནུས་ཏེ། སྡུག་བསྔལ་འབའ་ཞིག་རྣམ་པ་བཞི་པོ་ཡོད་པ་མ་ཡིན་པར་ཟད་ཀྱི་ཕྱི་རོལ་གྱི་དངོས་པོ་ཐམས་ཅད་དག་ལ་ཡང་རྣམ་པ་བཞི་པོ་ཡོད་པ་མ་ཡིན་ནོ་ཞེས་རྟོགས་པར་ནུས་དགོས་པའི་ཕྱིར་རོ། ། གཉིས་པ་ནི། བདག་གིས་བྱས་པ་གཞན་གྱིས་བྱས་པ་བརྟག་པ་ཞེས་བྱ་བ་ཚིགས་སུ་བཅད་པ་བཅུའི་བདག་ཉིད་ཀྱི་རབ་ཏུ་བྱེད་པ་བཅུ་གཉིས་རྣམ་པར་བཤད་པའོ།། །། བདེ་སྡུག་མཐའ་བཞིས་མ་བྱས་པས། ། རང་བཞིན་མེད་ཅིང་བྱིས་པ་ལ། ། རྟེན་འབྲེལ་དུ་སྣང་དེའི་ཕྱིར། །
སྒྱུ་མའི་རྟ་གླང་ཇི་བཞིན་ནོ། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ།། །། གཉིས་པ་དངོས་པོ་ཙམ་རང་བཞིན་གྱིས་མ་གྲུབ་པར་བསྟན་པ་ལ་གཉིས། དངོས་པོ་རང་བཞིན་གྱིས་མ་གྲུབ་པར་བསྟན། གྲུབ་པའི་སྒྲུབ་བྱེད་དགག་པའོ། ། དང་པོ་ལ། གཞན་ལ་གྲགས་པའི་ལུང་གིས་འདུ་བྱེད་རང་བཞིན་མེད་པར་བཤད། ལུང་དོན་གཞན་དུ་འདོད་པ་དགག དང་པོ་ལ། དངོས་དང༌།
རྩོད་པ་སྤང་བའོ། ། དང་པོ་ལ། རྟགས་འགོད། ཚུལ་སྒྲུབ། དང་པོ་ནི། འདུ་བྱེད་དེ་དག་ཆོས་ཅན། རྫུན་པ་ཡིན་ཏེ། བསླུ་བའི་ཆོས་ཅན་ཡིན་པ་དེས་ནའོ། ། དཔེར་ན་སྨིག་རྒྱུའི་ཆུ་བཞིན་ནོ། ། གཉིས་པ་ནི།
བཅོམ་ལྡན་འདས་ཀྱིས་ཆོས་གང་ཞིག་བསླུ་བ་དེ་ནི་བརྫུན་ནོ་ཞེས་གསུངས་པས་ཁྱབ་པ་གྲུབ་ཅིང༌། འདུ་བྱེད་ཐམས་ཅད་བསླུ་བའི་ཆོས་ཅན་ནོ་ཞེས་གསུངས་པས་ཕྱོགས་ཆོས་ཀྱང་གྲུབ་པའོ། ། དེ་ཡང་ཇི་སྐད་དུ་ཉན་ཐོས་སྡེ་པས་ཚད་མར་ཁས་བླངས་པའི་ལུང་ལས། དགེ་སློང་དག་འདུས་བྱས་བསླུ་བའི་ཆོས་ཅན་གང་ཡིན་པ་དེ་ནི་བརྫུན་པ་ཡིན་ལ། མི་བསླུ་བའི་ཆོས་ཅན་མྱ་ངན་ལས་འདས་པ་གང་ཡིན་པ་དེ་ནི་བདེན་པ་དམ་པའོ། ། ཞེས་བྱ་བ་དང༌། དེ་བཞིན་དུ། འདི་ནི་བསླུ་བར་བྱེད་པའི་ཆོས་ཅན་ནོ། ། འདི་ནི་འཇིག་པའི་ཆོས་ཅན་ནོ། ། ཞེས་གསུངས་པར་ཚིག་གསལ་དུ་དྲངས་སོ། །
བཟློག་ཁྱབ་སྒྲུབ་བྱེད་ཀྱི་རིགས་པ་ནི། གང་ཞིག་བདེན་པ་དེ་ནི་བསླུ་བའི་ཆོས་ཅན་མ་ཡིན་ཏེ། མྱ་ངན་ལས་འདས་པ་བཞིན་ནོ་ཞེས་ཟླ་བས་གསུངས་སོ། ། འདིར་མྱ་ངན་ལས་འདས་པ་མི་བསླུ་བར་གསུངས་པ་དེ་འཇིག་རྟེན་གྱི་ཐ་སྙད་བདེན་པའི་དབང་དུ་བྱས་ཀྱི། འཕགས་པ་ལ་ལྟོས་ནས་ནི་མྱང་འདས་ཀྱང་ཀུན་རྫོབ་ཀྱི་བདེན་པར་རིགས་པ་དྲུག་ཅུ་པའི་འགྲེལ་པར་བཤད་དོ། ། གཉིས་པ་རྩོད་སྤང་ནི། གལ་ཏེ་འདུ་བྱེད་ཐམས་ཅད་བསླུ་བའི་ཆོས་ཅན་ཡིན་ན། དོན་བྱེད་ནུས་པ་མེད་པར་འགྱུར་བས་དངོས་པོ་ལ་སྐུར་པ་བཏབ་པར་འགྱུར་རོ་ཞེ་ན། གལ་ཏེ་འདུ་བྱེད་ཐམས་ཅད་བསླུ་བའི་ཆོས་ཅན་དང༌། བསླུ་བའི་ཆོས་གང་ཡིན་པ་དེ་བརྫུན་ནོ་ཞེས་གསུངས་པ་དེ་ལ་ཆོས་ཅན།
ཅི་ཞིག་སླུ་སྟེ་དངོས་པོ་ལ་སྐུར་པ་བཏབ་པ་མིན་པར་ཐལ། བཅོམ་ལྡན་འདས་ཀྱི་དེ་སྐད་གསུངས་པ་དེས་དངོས་པོ་མེད་པར་སྟོན་པ་མིན་གྱི་དངོས་པོ་རང་བཞིན་སྟོང་པ་ཉིད་དུ་བསྟན་པ་དེ་བསླུ་བར་གསུངས་པའི་དོན་དུ་དབུ་མ་པས་འཆད་པའི་ཕྱིར། གཉིས་པ་ལ། ལུང་དོན་གཞན་དུ་འཆད་ཚུལ་བསྟན། དེ་ལྟར་འཆད་པའི་ཤེས་བྱེད་དགག་པའོ། ། དང་པོ་ནི། གལ་ཏེ་ལུང་གི་དོན་དངོས་པོ་རང་བཞིན་མེད་པ་ལ་དགོངས་པ་མ་ཡིན་ཏེ། ལུང་དེར་འཇིག་པའི་ཆོས་ཅན་ནོ་ཞེས་གསུངས་པས་རྟག་པའི་རང་བཞིན་དུ་མི་གནས་པ་ལ་དགོངས་པའི་ཕྱིར།

དེ་སྒྲུབ་པ་ནི། དངོས་པོ་རྣམས་ཆོས་ཅན། རྟགས་པའི་ངོ་བོ་ཉིད་མེད་དེ། གནས་སྐབས་གཞན་དུ་འགྱུར་བར་མངོན་སུམ་ལ་སྣང་བའི་ཕྱིར་རོ། ། དངོས་པོ་རྣམས་ཆོས་ཅན། དངོས་པོའི་ངོ་བོ་ཉིད་མེད་པར་མེད་དེ། གང་གི་ཕྱིར་ཁྱོད་ཀྱི་ཁྱད་པར་གྱི་ཆོས་སྟོང་པ་ཉིད་འདོད་དགོས་པའི་ཕྱིར། འདི་གང་ཟག་གི་བདག་མེད་དམ་ཡང་ན་དབུ་མ་པའི་ཁས་བླངས་རྟགས་སུ་སྟོན་པའོ། ། གལ་ཏེ་གཞན་དུ་འགྱུར་བར་ཡང་ཆོས་ཅན་གང་གི་ཡིན་ཏེ། དངོས་པོ་ལ་ངོ་བོ་ཉིད་མེད་པའི་ཕྱིར་ཞེས་སྒྲུབ་བྱེད་གསུམ་འདོན་པར་བྱེད་དོ། ། གཉིས་པ་ལ།
གཞན་གྱུར་རང་བཞིན་གྱིས་གྲུབ་པར་སྟོན་པ་ལུང་དོན་ཡིན་པ་དགག སྟོང་ཉིད་ཀྱི་རྟེན་དངོས་པོ་བདེན་གྲུབ་ཡོད་པ་དགག དང་པོ་ལ། ཐ་སྙད་ཀྱི་གཞན་གྱུར་དང་རང་བཞིན་འགལ་བས་དགག གཞན་གྱུར་བདེན་གྲུབ་མི་སྲིད་པས་དགག དང་པོ་ནི། གལ་ཏེ་དེ་ལྟ་ཡིན་ན་དངོས་པོ་ཆོས་ཅན། ཇི་ལྟ་བུར་ན་གཞན་དུ་འགྱུར་ཏེ། ངོ་བོ་ཉིད་ཀྱིས་ཡོད་པའི་ཕྱིར། ཚ་བ་མེའི་རང་བཞིན་དུ་ཡོད་པས་དེ་གཞན་དུ་མི་འགྱུར་བ་བཞིན་ནོ། །
འདིར་དམ་བཅའ་ལ་ཚད་མའི་བསལ་བ་ཞུགས་པར་ཚིག་གསལ་དུ་གསུངས་པ་ཐ་སྙད་པའི་གཞན་གྱུར་ལ་དགོངས་སོ། ། གཉིས་པ་ལ། དངོས་དང༌། དེའི་ལན་དགག་པའོ། ། དང་པོ་ནི། དངོས་པོ་དེ་ཉིད་ལ་ནི་གཞན་དུ་འགྱུར་བ་མེད་དེ། འགལ་བ་དཔེ་གང་གི་ཕྱིར་ན། གཞོན་ནུ་མི་རྒ་བ་སྟེ་རྒ་བ་མ་ཡིན་པ་བཞིན་ནོ། ། གཞན་དུ་གྱུར་ཟིན་པ་ཉིད་ལའང་གཞན་འགྱུར་ཡོད་པ་མ་ཡིན་ཏེ། བྱ་བ་འདས་པའི་ཕྱིར།
དཔེ་གང་གི་ཕྱིར་ན་རྒས་པའང་མི་རྒ་བ་བཞིན་ནོ། ། རང་གི་ལུགས་ལ་ནི་མ་དཔྱད་པ་ན་གཞན་འགྱུར་ཡོད་ཀྱང༌། དེ་ཉིད་ལ་ཡོད་དམ་གཞན་ལ་ཡོད་ཅེས་དཔྱད་པ་ན་གཞན་གྱུར་ཁས་མི་ལེན་ནོ། ། རིན་པོ་ཆེ་པའི་ཞལ་སྔ་ནས་རང་ལུགས་ལའང༌། དེ་ཉིད་གཞན་དུ་གྱུར་པ་ཁས་ལེན་དགོས་ཏེ། གཞོན་ནུ་རྒ་བར་ཁས་ལེན་དགོས་པའི་ཕྱིར། སྙམ་དུ་དགོངས་པ་དེ་ཅུང་ཟད་མ་བརྟགས་པ་ཡིན་ཏེ། གཞོན་ནུ་ལ་རྒས་པ་རང་བཞིན་གྱིས་ཡོད་ན། གཞོན་ནུ་ཉིད་རྒས་པར་འདོད་དམ་རྒས་པ་ཉིད་རྒས་པར་འདོད་ཅེས་བརྟག་པ་གཞུང་དོན་ཡིན་ལ། དེའི་བརྟག་པ་དང་པོ་རང་ལུགས་ལ་ཁས་ལེན་མི་ནུས་པའི་ཕྱིར་རོ། །
གཉིས་པ་ནི། གལ་ཏེ་འོ་མའི་དངོས་པོ་བཏང་ནས་ཞོའི་དངོས་པོར་འགྱུར་བ་བཞིན་དུ་གཞན་དུ་གཞོན་ནུ་དེ་ཉིད་གཞན་རྒས་པར་འགྱུར་རོ་ཞེ་ན། འོ་མ་ཉིད་ནི་ཞོར་འགྱུར་བར་ཐལ། གཞོན་ནུ་ཉིད་རྒས་པར་འགྱུར་བའི་ཕྱིར། སྐྱོན་མེད་དེ། དཔེའི་སྐབས་སུ་དེའི་གནས་སྐབས་བཏང་ནས་གཞན་གྱི་གནས་སྐབས་སུ་སོང་བ་ལ་དེ་ཉིད་དེར་འགྱུར་བའི་ཐ་སྙད་འདོགས་སོ་སྙམ་ན། ཕན་ཚུན་འགལ་བས་འོ་མ་ཉིད་ཞོར་འགྱུར་བ་མི་འདོད་ན། འོ་མ་ལས་གཞན་ཆུའི་དོན་གང་ཞིག་ནི་ཞོའི་དངོས་པོ་ཡིན་པར་འགྱུར་ཏེ། ཕན་ཚུན་འགལ་བའི་ཕྱིར་རོ། ། གཞུང་ཕྱི་མ་ཤླཽ་ཀ་གཅིག་པོ་འདིས་ཀྱང་དེ་ཉིད་དང་གཞན་ལ་གཞན་གྱུར་མི་འཐད་པའི་རིགས་པའི་རྣམ་གྲངས་བསྟན་པར་སྦྱར་ཀྱང་ལེགས་པར་སྣང་ངོ༌། །
འོ་ན་རང་ལུགས་ལ་འོ་མ་ཞོར་འགྱུར་བ་ནི་ཐ་སྙད་དུ་ཁས་ལེན་དགོས་པས། འོ་མ་ཉིད་དམ། གཞན་ཞིག་གཞན་དུ་འགྱུར་ཞེ་ན། དེ་ལྟར་དཔྱད་པ་ཞིབ་མོར་དཔྱད་པའི་ཚེ་ན་འོ་མ་ཞོར་འགྱུར་བ་ཁས་མི་ལེན་ནོ། ། འོ་ན་འོ་མ་ཞོར་མི་འགྱུར་བར་ཐལ། དེ་ལྟར་དཔྱད་པའི་ཚེ་དེ་དེར་མི་འགྱུར་བའི་ཕྱིར། ཞེས་པ་ལ་ནི་ཁྱབ་པ་མ་ངེས་ལ། འོ་མ་ཞོར་འགྱུར་བ་རང་བཞིན་གྱིས་མེད་དེ། དེ་ཉིད་དམ་གཞན་ཉིད་ལའང་གཞན་གྱུར་མེད་པའི་ཕྱིར། ཞེས་འགོད་པ་དགག་བྱ་སྦྱོར་མཚམས་ཀྱིས་ཁྱད་པར་སྔོན་གྱི་སློབ་དཔོན་རྣམས་འཆད་ཀྱང་དིང་སང་ནུབ་པར་སྣང་ལ་ཁོ་བོ་ནི་འདི་ཁོ་ནའི་རྗེས་སུ་འབྲང་ངོ༌། །
གཉིས་པ་སྟོང་ཉིད་ཀྱི་རྟེན་བདེན་གྲུབ་དགག་པ་ལ། དངོས་དང༌། དེ་ལ་ལུང་འགལ་སྤང་པའོ། ། དང་པོ་ནི། སྟོང་པ་ཉིད་ཀྱི་རྟེན་དངོས་པོ་བདེན་གྲུབ་ཁས་ལེན་དགོས་པ་མིན་ཏེ། གལ་ཏེ་སྟོང་པ་ཉིད་རང་གི་ངོ་བོས་གྲུབ་པ་ཅུང་ཟད་གཅིག་ཡོད་ན། དེའི་རྟེན་ངོ་བོ་ཉིད་ཀྱིས་སྟོང་པ་མིན་པ་ཅུང་ཟད་གཅིག་ཡོད་པར་འགྱུར་ནའང༌། བདག་གམ་བདག་གི་བས་མི་སྟོང་པ་ཅུང་ཟད་ཀྱང་ཡོད་པ་མིན་པར་ཉན་ཐོས་པ་ཁྱོད་ཀྱིས་ཁས་བླངས་པ་ན་སྟོང་པའང་ངོ་བོ་ཉིད་ཀྱིས་ཡོད་པར་ག་ལ་འགྱུར་ཏེ། གཉེན་པོ་ལ་ལྟོས་པ་དང་བྲལ་བའི་ཕྱིར་རོ། ། ནམ་མཁའི་མེ་ཏོག་བཞིན་ནོ། །
ཁས་བླངས་པའི་ཚུལ་ནི། མདོར། སྟོང་པ་ཉིད་དང་བདག་མེད་པ་སོགས་ཆོས་ཀྱི་སྡོམ་བཞི་གསུངས་པ་དེ་ཆོས་རྣམས་ཀྱི་སྤྱིའི་མཚན་ཉིད་དུ་ཁས་བླངས་པ་ཡིན་ནོ། ། མདོར་ན་སྟོང་པ་ཉིད་རང་གི་ངོ་བོས་གྲུབ་པ་གཅིག་ཡོད་པ་མ་ཡིན་པའི་ཕྱིར། དེའི་རྟེན་དངོས་པོ་བདེན་གྲུབ་ཡོད་པ་མ་ཡིན་ནོ་ཞེས་པའོ། ། འགྲེལ་པ་ན་བཤད་མ་ཐག་པ་འདི་བཞིན་སྣང་ལ། རྩ་བར། གལ་ཏེ་སྟོང་མིན་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། སྟོང་མིན་ཅུང་ཟད་ཡོད་མིན་ན། །
སྟོང་པ་ཡོད་པར་ག་ལ་འགྱུར། ། ཞེས་གསུངས་པ་དོན་གཅིག་གོ ། འོན་ཀྱང་དེ་ལྟར་ན་སྟོང་པ་ཅུང་ཟད་ཡོན་མིན་པས། ། དེ་རྟེན་ཡོད་པར་ག་ལ་འགྱུར། ། ཞེས་སྦྱར་ན་ལེགས་སོ། ། གཉིས་པ་ལ། ཕྱོགས་སྔ་མ་བརྗོད་པ་དང༌། དེ་དགག་པའོ། ། དང་པོ་ནི། གལ་ཏེ་སྟོང་པ་ཉིད་བདེན་པར་མེད་ན།
རྣམ་པར་ཐར་པའི་སྒོ་གསུམ་སྤངས་པར་འགྱུར་ལ། དེ་ལྟ་ན་མཐོ་རིས་དང་བྱང་གྲོལ་གྱི་ལམ་སྤངས་པར་འགྱུར་རོ། ། ལན་ལ་དངོས་དང༌། ཤེས་བྱེད་ཀྱི་ཁུངས་སྨོས་པའོ། ། དང་པོ་ནི། གང་དག་སྟོང་པ་ཉིད་ལ། ལྟ་བ་སྟེ་མངོན་པར་ཞེན་པ་དེ་དག་ཆོས་ཅན། སྨན་པས་བོར་བའི་ནད་པ་བཞིན་དུ་སྟོང་པ་ཉིད་རྟོགས་པའི་ཐབས་སྒྲུབ་ཏུ་མེད་ཅིང་ཐར་པའི་ཐབས་ཀྱང་སྒྲུབ་ཏུ་མེད་དེ། སྨན་པ་ཆེན་པོ་རྒྱལ་བ་རྣམས་ཀྱིས་སྟོང་པ་ཉིད་ཅེས་པའི་ཐ་སྙད་ནི་ཡོད་མེད་ལ་སོགས་པའི་ལྟ་བ་ཀུན་ལས་ངེས་པར་འབྱུང་བ་སྟེ་སྤྲོས་པའི་མཐའ་ཐམས་ཅད་ལས་ལོག་ཙམ་དེ་ཡིན་པར་གསུངས་པའི་ཕྱིར་དང༌། ལོག་ཙམ་མེད་དགག་དེ་ལ་མཚན་མར་ཞེན་པའི་གཞིར་བཟུང་ན་མ་ཡིན་དགག་ཏུ་འགྱུར་བའི་ཕྱིར་དང༌།
ཐར་པ་ཡང་མཚན་མར་འཛིན་པའི་རྟོག་པ་ཐམས་ཅད་བཟློག་ནས་ཐོབ་དགོས་པའི་ཕྱིར། གཉིས་པ་ནི། དཀོན་བརྩེགས་ལས། འོད་སྲུང་གང་དག་སྟོང་པ་ཉིད་དུ་དམིགས་པས་སྟོང་པ་ཉིད་ལ་རྟོག་པ་དེ་དག་ནི་ངས་གསུངས་རབ་འདི་ལས་ཉམས་རབ་ཏུ་ཉམས་ཞེས་བཤད་དོ། ། འོད་སྲུང་གང་ཟག་ཏུ་ལྟ་བ་རི་རབ་ཙམ་ལ་གནས་པ་ནི་བླའི། མངོན་པའི་ང་རྒྱལ་ཅན་སྟོང་པ་ཉིད་བལྟ་བ་ནི་དེ་ལྟ་མ་ཡིན་ཏེ། དེ་ཅིའི་ཕྱིར་ཞེ་ན། ལྟ་བར་གྱུར་པ་ཐམས་ཅད་ལས་བྱུང་བ་ནི་སྟོང་པ་ཉིད་ཡིན་ན། འོད་སྲུང་གང་སྟོང་པ་ཉིད་ཁོ་ནར་ལྟ་བ་དེ་ནི་གསོར་མི་རུང་ཞེས་ངས་བཤད་དོ། ། འོད་སྲུང་འདི་ལ་སྟེ་དཔེར་ན་མི་ནད་པ་ཞིག་ཡོད་ལ་སྨན་པས་དེ་ལ་སྨན་གཏང་ནས་སྨན་དེས་དེའི་ནད་ཐམས་ཅད་སྐྱོད་དེ་སྨན་ལྟོ་ན་འདུག་པ་དེ་ཉིད་མི་འབྱུང་ན་འོད་སྲུང་འདི་ཇི་སྙམ་དུ་སེམས།
མི་དེ་ནད་དེ་ལས་ཐར་འགྱུར་རམ། གསོལ་བ། བཅོམ་ལྡན་འདས་དེ་ནི་གསོར་མི་འགྱུར་ལགས་ཏེ། སྨན་ལྟོར་མཆིས་པ་ཉིད་མི་བྱུང་ན་མི་དེའི་ལྟོ་ནད་ཤིན་ཏུ་ཚབས་ཆེ་བར་འགྱུར་ལགས་སོ། ། བཀའ་སྩལ་པ། འོད་སྲུང་དེ་བཞིན་དུ་ལྟ་བར་གྱུར་པ་ཐམས་ཅད་ལས་བྱུང་བ་ནི་སྟོང་པ་ཉིད་ཁོ་ན་ཡིན་ན་སྟོང་པ་ཉིད་ཁོ་ནར་ལྟ་བ་དེ་ནི་གསོར་མི་རུང་ངོ་ཞེས་ངས་བཤད་དོ། ། ཞེས་ཚིག་གསལ་དུ་དྲངས་སོ། ། འདིར་རིན་པོ་ཆེ་པ། སྟོང་པ་ཉིད་ལ་བདེན་པར་ཞེན་ན་མི་དེའི་སྒྲུབ་ཏུ་མེད་པར་གསུངས་པ་ཡིན་གྱི་རང་བཞིན་མེད་པའོ་སྙམ་དུ་མི་རུང་བ་ག་ལ་ཡིན། དེ་ལྟ་ཡིན་ན་དབུ་མའི་ལྟ་བ་སྐྱོང་བའི་གེགས་བྱེད་དེ།
དོན་དམ་བདེན་པ་ངེས་པའི་ངེས་ཤེས་བསྐྱངས་ན་མཚན་འཛིན་དུ་འགྲོ་བར་བཟུང་བའི་ཕྱིར། ཞེས་གསུངས་མོད། དེ་ལྟར་སྟོན་པ་གཞུང་འགྲེལ་གྱི་དོན་མ་ཡིན་ཏེ། འདིར་བཤད་པའི་སྐབས་ཀྱི་མདོ་དང་གཞུང་འགྲེལ་གྱིས། བདེན་འཛིན་གྱི་ལྟ་བ་ཐམས་ཅད་སྟོང་པ་ཉིད་རྟོགས་པའི་ལྟ་བས་བཟློག་ནུས་ཀྱང༌། སྟོང་པ་ཉིད་དུ་མངོན་པར་ཞེན་པ་དེ་ཐབས་གང་གིས་ཀྱང་བཟློག་མི་ནུས་པའི་རྒྱུ་མཚན་གྱིས། དེ་ལྟར་ཞེན་པ་དེ་སྒྲུབ་ཏུ་མེད་པར་གསུང་ཅིང༌། དེའི་དཔེར་བརྗོད་དུ། ཁོ་བོས་ནི་ཁྱོད་ལ་ཟོང་སྟེར་རྒྱུ་ཅི་ཡང་མེད་དོ་ཞེས་སྨྲས་པ་ནི། ཚིག་དེས་ཟོང་ཡོད་པར་འཛིན་པའི་རྟོག་པ་བཟློག་ནུས་ཀྱང༌།
ཟོང་མེད་པ་དེ་ཉིད་ཟོང་དུ་ཞེན་པ་སྐྱེས་ན། དེ་ཚིག་སྔ་མས་བཟློག་མི་ནུས་པ་དང༌། དེར་མ་ཟད་དེ་བཟློག་པའི་ཐབས་མེད་པར་གསུངས་པ་ཡིན་ལ། ཁྱོད་ལྟར་ན་དཔེ་དོན་གཉིས་ཀ་མི་འགྲིག་སྟེ། སྟོང་ཉིད་རྟོགས་པའི་ལྟ་བས་སྤྱིར་བདེན་འཛིན་འབྱིན་ནུས་ཀྱང་སྟོང་ཉིད་ལ་བདེན་པར་ཞེན་པ་འབྱིན་མི་ནུས་པར་ཁྱེད་ཀྱིས་ཁས་ལེན་དགོས་པའི་ཕྱིར་དང༌། དཔེའི་སྐབས་སུ་སྨན་དེས་ནད་ཐམས་ཅད་འབྱིན་ནུས་ཀྱང་སྨན་ཉིད་ནད་དུ་སོང་བ་དེ་འབྱིན་མི་ནུས་པར་ཁས་ལེན་དགོས་པའི་ཕྱིར་དང་འདི་ཉིད་ཁྱེད་རང་ལའང་མཚུངས་པ་མ་ཡིན་ནམ་ཞེ་ན། མ་ཡིན་ཏེ། དཔེའི་སྐབས་སུ། ཁྲིས་ནད་སེལ་བའི་སྨན་ཨ་རུ་ར་ལྟ་བུ་དེས་ངོ་སྐལ་གྱི་ནད་དེ་སེལ་ནུས་ཀྱང་སྨན་ཉིད་ནད་དེ་སྔར་གྱི་རྒྱུར་སོང་ན་ནད་དེ་སྔར་གྱི་སྨན་དེ་ཉིད་ཀྱིས་སེལ་མི་ནུས་པ་དཔེར་བྱས་ནས་སྟོང་པ་ཉིད་དུ་ཞེན་པའི་ལྟ་བ་དེས་བདེན་པར་འཛིན་པ་སུན་འབྱིན་ནུས་ཀྱང༌། སྟོང་ཉིད་ལ་ཞེན་པ་དེ་སུན་འབྱིན་མི་ནུས་ཞེས་སྦྱར་རྒྱུ་ཡིན་པའི་ཕྱིར།
གཉིས་པ་རབ་བྱེད་ཀྱི་མཚན་བསྟན་པ་ནི། འདུ་བྱེད་བརྟག་པ་ཞེས་བྱ་བ་ཚིགས་སུ་བཅད་པ་བརྒྱད་ཀྱི་བདག་ཉིད་ཅན་གྱི་རབ་ཏུ་བྱེད་པ་བཅུ་གསུམ་པ་རྣམ་པར་བཤད་པའོ།། །། དངོས་རྣམས་རང་བཞིན་སྟོང་པ་ལ། ། དགོངས་ནས་འདུ་བྱེད་སླུ་བར་གསུངས། ། གཞན་གྱུར་སྟོང་ཉིད་རང་བཞིན་གྱིས། ། གྲུབ་པ་མདོའི་དགོངས་པ་མིན། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ།། །། གཉིས་པ་སྒྲུབ་བྱེད་དགག་པ་ལ། རྒྱུ་རང་བཞིན་གྱིས་གྲུབ་པ་དགག འབྲས་བུ་རང་བཞིན་གྱིས་གྲུབ་པ་དགག
དང་པོ་ལ། རྒྱུ་རྐྱེན་རང་བཞིན་གྱིས་འཕྲད་པ་དགག ཕྲད་ནས་རང་བཞིན་སྐྱེད་པ་དགག དང་པོ་ལ། རབ་བྱེད་ཀྱི་གཞུང་བཤད་པ་དང༌། མཚན་བསྟན་པའོ། ། དང་པོ་ལ། ཕྱོགས་སྔ་མ་བརྗོད་པ་ནི། དངོས་པོའི་རང་བཞིན་ཡོད་དེ། དེ་དག་གི་ཕྲད་པ་བསྟན་པའི་ཕྱིར་ཏེ་མིག་དང་གཟུགས་ལ་བརྟེན་ནས་མིག་གི་རྣམ་པར་ཤེས་པ་འབྱུང་ངོ་ཞེས་སོགས་རྒྱ་ཆེར་གསུངས་པས་སོ། །
གང་མེད་པ་དེ་ནི་ཕྲད་པ་མེད་དེ་མོ་གཤམ་བུ་བཞིན་ནོ་ཞེ་ན། དེ་སུན་དབྱུང་བ་ལ། རང་བཞིན་གྱིས་ཕྲད་པ་འགོག་བྱེད་ཀྱི་རིགས་པ་རྒྱས་པར་བཤད། རིགས་པ་བསྡུས་ཏེ་བསྟན་པའོ། ། དང་པོ་ལ། དམ་བཅའ་བཞག དེ་སྒྲུབ་པའོ། ། དང་པོ་ནི། བལྟ་བྱ་གཟུགས་དང༌། ལྟ་བ་མིག་དང༌།
ལྟ་བ་པོ་རྣམ་པར་ཤེས་པ་གསུམ་པོ་དེ་དག་ལས་ཕན་ཚུན་དུ་གཉིས་གཉིས་དང་གསུམ་པོ་ཐམས་ཅད་ཀྱང་ནི་ཕན་ཚུན་དུ་ཕྲད་པར་འགྱུར་བ་ཡོད་པ་མ་ཡིན་ནོ། ། འདི་ལ་དགག་བྱ་སྦྱར་མི་དགོས་སོ། ། དེ་བཞིན་དུ་འདོད་ཆགས་དང་ཆགས་པ་སེམས་སམ། གང་ཟག་དང༌། ཆགས་པར་བྱ་བ་ཡུལ་ཡིད་འོང་རྣམས་ལའང་གཉིས་གཉིས་དང་གསུམ་པོ་ཐམས་ཅད་ཕན་ཚུན་དུ་ཕྲད་པར་མི་འགྱུར་བར་བལྟ་བར་བྱའོ། ། དེ་བཞིན་དུ་ཉོན་མོངས་པ་ལྷག་པ་ཞེ་སྡང་དང་གཏི་མུག་སོགས་དང་སྐྱེ་མཆེད་ཀྱི་ལྷག་མ་ཉན་པ་དང༌། ཉན་པ་པོ་དང༌། ཉན་བྱ་སོགས་ལའང་རྣམ་པ་གསུམ་གྱིས་ཕྲད་པ་ཡོད་པ་མ་ཡིན་ནོ། ། གཉིས་པ་སྒྲུབ་བྱེད་དགག་པ་ལ། སྒྲུབ་བྱེད་ལ་བརྟགས་ནས་དགག
བསྒྲུབ་བྱ་ལ་བརྟགས་ནས་དགག དང་པོ་ལ། རྩ་བའི་རྟགས་དགོད། ཕྱོགས་ཆོས་སྒྲུབ་བྱེད་ཀྱི་རིགས་པ་བཤད་པའོ། ། དང་པོ་ལ། དངོས་དང༌། གཞན་ལའང་སྦྱར་བའོ། ། དང་པོ་ནི། གཞན་ངོ་བོ་ཉིད་ཀྱིས་ཡོད་ན། གཞན་དང་གཞན་དུ་ཕྲད་པར་འགྱུར་ན་ཡང༌།
ལྟ་བར་བྱ་བ་ལ་སོགས་པ་ལ་ཆོས་ཅན། གཉིས་གཉིས་སོགས་སུ་རྣམ་པར་དཔྱད་ན་ཕྲད་པར་མི་འགྱུར་རོ་སྟེ། རང་བཞིན་གཞན་དེ་ཡོད་པ་མ་ཡིན་པ་དེའི་ཕྱིར། གཉིས་པ་ནི། བལྟ་བྱ་དང་ལྟ་བ་ལ་སོགས་རྒྱུ་འབྲས་སུ་གནས་པའི་དངོས་པོ་འབའ་ཞིག་ལ་རང་བཞིན་གྱིས་གཞན་ཉིད་མེད་པར་མ་ཟད་ཀྱི་བུམ་སོགས་ཀྱི་དངོས་པོ་གང་ཡང་སྣམ་སོགས་ཀྱི་དངོས་པོ་གང་དང་ལྷན་ཅིག་ཏུ་རང་བཞིན་གཞན་པ་ཉིད་དུ་མི་འཐད་དོ་ཞེས་པའི་རྟགས་ཀྱིས་དེ་དག་ལའང་དཔྱད་པ་ན་ཕྲད་པ་མེད་དོ་ཞེས་སྦྱར་བར་བྱའོ། ། གཉིས་པ་ལ། རང་སྡེས་བཏགས་པའི་གཞན་དགག གཞན་སྡེས་བཏགས་པའི་གཞན་དགག དང་པོ་ལ། རྟགས་ཚིགས་དགོད།
ཁྱབ་པ་སྒྲུབ་པའོ། ། དང་པོ་ནི། བུམ་པ་སྣམ་བུ་ལས་གཞན་ནོ་ཞེས་པའི་གཞན་བུམ་པ་ནི་གཞན་པ་སྣམ་བུ་ལ་བརྟེན་ནས་གཞན་དུ་གཞག་དགོས་ཏེ། གཞན་པ་སྣམ་བུ་ལ་ལྟོས་པ་མེད་པར་གཞན་བུམ་པ་ནི་སྣམ་བུ་ལས་གཞན་དུ་མི་འགྱུར་དགོས་པའི་ཕྱིར། ཞེས་ཕྱོགས་ཆོས་སྒྲུབ་ནས། ཆོས་གང་ལ་བརྟེན་ཏེ་འཇོག་པ་གང་ཡིན་པ་དེ་ནི་རྟེན་ས་དེ་ལས་རང་བཞིན་གྱིས་གཞན་དུ་མི་འཐད་པས་ཁྱབ་སྟེ། ལྟོས་པ་དང་བཅས་པའི་ཕྱིར། དཔེར་ན་ས་བོན་དང་མྱུ་གུ་བཞིན་ནམ། རིང་པོ་དང་ཐུང་དུ་བཞིན། གཉིས་པ་ནི།
ཁྱབ་པ་མ་ངེས་ཏེ། གལ་ཏེ་བུམ་སྣམ་ལྟོས་ནས་གཞན་ཡིན་པ་དང༌། རང་བཞིན་གཞན་ཡིན་པ་གཉིས་ཀར་ཁས་བླངས་ན་སྐྱོན་ཅི་ཡོད་ཅེ་ན། གཞན་བུམ་པ་ནི་ཆོས་ཅན། གཞན་པ་སྣམ་བུ་ལ་ལྟོས་པ་མེད་པར་རང་གཅིག་བུ་གཞན་དུ་འགྱུར་བར་ཐལ། གལ་ཏེ་གཞན་སྣམ་བུ་ལས་རང་བཞིན་གྱིས་གཞན་ཡིན་པ་དེའི་ཚེ་ནའོ། ། དེ་ལྟར་ཐལ་བ་ལས། བུམ་པ་ཆོས་ཅན། སྣམ་བུ་ལས་རང་བཞིན་གཞན་དུ་མེད་དེ། གཞན་སྣམ་བུ་ལ་ལྟོས་པ་མེད་པར་ཁྱོད་གཅིག་བུ་གཞན་དུ་འགྱུར་བ་ཡོད་པ་མ་ཡིན་པ་དེའི་ཕྱིར།
གཉིས་པ་གཞན་སྡེས་བཏགས་པའི་གཞན་དགག་པ་ནི། གལ་ཏེ་གཞན་ཉིད་ཅེས་བྱ་བ་སྤྱི་ཡང་ཡིན་ཁྱད་པར་ཡང་ཡིན་པ་ཞིག་ཡོད་ལ། དེ་གང་ལ་འདུ་བའི་དངོས་པོ་དེ་ནི་གཞན་ལ་ལྟོས་པ་མེད་ཀྱང་གཞན་ཞེས་འཇོག་པར་བྱེད་དོ་ཞེས་གཟེགས་ཟན་གྱི་སློབ་མ་དག་ཟེར་རོ། ། གཞན་ཉིད་ཅེས་བྱ་བའི་སྤྱི་དེ་ཆོས་ཅན། གཞན་དུ་གྲུབ་ཟིན་པའི་གསལ་བ་དོན་གཞན་ལ་ཡོད་པ་མིན་ཏེ། གཞན་ཉིད་ཀྱི་སྤྱི་དོན་གཞན་ཁྱོད་ཀྱིས་བཏགས་པ་ནི་གཞན་དུ་མ་གྲུབ་པ་སྒྲུབ་པར་བྱ་བའི་ཕྱིར་ཡིན་ལ་གཞན་གྲུབ་ཟིན་པ་ལ་དེ་ལྟར་བཏགས་པ་དགོས་པ་མེད་པའི་ཕྱིར། དེ་ཆོས་ཅན། གཞན་མ་ཡིན་པ་གཅིག་ལའང་ཡོད་པ་མ་ཡིན་ཏེ། ཁྱེད་རང་ལྟར་ན། གཅིག་ལ་དོན་གཞན་ཡོད་པར་འགལ་བའི་ཕྱིར་རོ། །
གལ་ཏེ་གཞན་ཉིད་ཅེས་བྱ་བའི་སྤྱི་དེ་བཀག་མོད་གཞན་ནི་ཡོད་དགོས་སོ་ཞེ་ན། དེ་ལྟ་ན་ཡང་ཤེས་བྱ་ཆོས་ཅན། གསལ་བ་གཞན་ནམ་དེ་ཉིད་དེ་གཅིག་པ་རང་བཞིན་གྱིས་ཡོད་པ་མ་ཡིན་ཏེ། དེ་ལ་རྗེས་སུ་འགྲོ་བའི་སྤྱི་གཞན་ཉིད་དེ་ཡོད་པ་མ་ཡིན་པའི་ཕྱིར། གཉིས་པ་བསྒྲུབ་བྱ་ལ་བརྟག་པ་ནི། གལ་ཏེ་སྒྲུབ་བྱེད་གཞན་ཉིད་མེད་ཀྱང་བསྒྲུབ་བྱ་ཕྲད་པ་ཡོད་དེ། རེག་པ་ནི་གསུམ་འདུས་ཤིང་ཚོགས་པའོ། ། ཞེས་གསུངས་པས་སོ། ། དེའི་ཕྱིར་ལྟ་བ་སོགས་ཀྱང་རང་བཞིན་གྱིས་ཡོད་དོ་ཞེ་ན། ལྟ་བ་ལ་སོགས་པ་དག་ཕྲད་པ་ཡིན་ན་དེ་དག་ངོ་བོ་ཉིད་ཀྱིས་གཅིག་གམ་ཐ་དད།
དང་པོ་ལྟར་ན། དེ་ནི་དེ་ཉིད་དང་ཕྲད་པ་མེད་དེ། ཆུ་ལ་མ་ལྟོས་པའི་འོ་མ་གཅིག་པུ་ལ་ཆུ་དང་ཕྲད་པར་མི་བརྗོད་པ་བཞིན། གཉིས་པ་ལྟར་ན། ངོ་བོ་ཉིད་ཀྱིས་ཐ་དད་པའི་གཞན་དང་གཞན་ཡང་ཕྲད་པར་མི་འགྱུར་ཏེ། ཆུ་དང་སོ་སོར་གནས་པའི་འོ་མ་ཆུ་དང་ཕྲད་པར་མི་བརྗོད་པ་བཞིན། གཉིས་པ་ནི། གལ་ཏེ་ཕྲད་པ་བཀག་མོད། ཕྲད་བཞིན་པ་དང༌། ཕྲད་ཟིན་པ་དང༌།
ཕྲད་པ་པོ་རྣམས་ཡོད་དེ། མ་བཀག་པའི་ཕྱིར། དེ་ཡོད་པས་ཕྲད་པ་རང་བཞིན་གྱིས་ཡོད་དོ་ཞེ་ན། ཕྲད་བཞིན་པ་དང༌། ཕྲད་པ་དང༌། ཕྲད་པ་པོ་ཡང་རང་བཞིན་གྱིས་ཡོད་པ་མ་ཡིན་ཏེ། ཕྲད་པ་རང་བཞིན་གྱིས་གྲུབ་པ་འགོད་བྱེད་ཀྱི་རིགས་པ་དེ་ཉིད་ཀྱིས་ཁེགས་པའི་ཕྱིར། གཉིས་པ་ནི། ཕྲད་པ་བརྟག་པ་ཞེས་བྱ་བ་ཚིགས་སུ་བཅད་པ་བརྒྱད་ཀྱི་བདག་ཉིད་ཅན་གྱི་རབ་ཏུ་བྱེད་པ་བཅུ་བཞི་པའི་རྣམ་པར་བཤད་པའོ།། །། གཞན་ལ་ལྟོས་མེད་གཞན་ཙམ་མིན། །
ལྟོས་ན་རང་བཞིན་གཞན་དུ་འགལ། ། རང་བཞིན་གཞན་མ་ཡིན་པ་དག ། རང་བཞིན་གྱིས་ཕྲད་ག་ལ་སྲིད། ། ཅེས་བྱ་བ་སྐབས་ཀྱི་ཚིགས་སུ་བཅད་པའོ།། །། གཉིས་པ་རྒྱུ་རྐྱེན་ཕྲད་ནས་རང་བཞིན་སྐྱེད་པ་དགག་པ་ལ། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། ། དང་པོ་ལ། ཕྱོགས་སྔ་མ་བརྗོད། དེ་སུན་དབྱུང་བའོ། །
དང་པོ་ནི། གལ་ཏེ་དངོས་པོ་རྣམས་ལ་རང་བཞིན་ཡོད་དེ། རང་བཞིན་དེ་སྐྱེད་པར་བྱེད་པའི་རྒྱུ་དང་རྐྱེན་ཉེ་བར་ལེན་པའི་ཕྱིར་ཞེ་ན། གཉིས་པ་ལ་མཐའ་གཉིས་འགོག་བྱེད་ཀྱི་རིགས་པ་རྒྱས་པར་བཤད། མཐའ་གཉིས་ལ་མི་གནས་པར་གདམས་པའོ། ། དང་པོ་ལ། བདེན་གྲུབ་ཀྱི་རང་བཞིན་ཡོད་པའི་སྒྲུབ་བྱེད་དགག བདེན་པའི་རང་བཞིན་ཡོད་པ་ལ་གནོད་བྱེད་བསྟན། དང་པོ་ལ། དངོས་པོ་དངོས་མེད་ཀྱི་རང་བཞིན་བདེན་གྲུབ་དགག
བཀག་པ་དེའི་དོན་བསྡུ་བའོ། ། དང་པོ་ལ། དངོས་པོའི་རང་བཞིན་བདེན་གྲུབ་དགག་པ་དང༌། དངོས་མེད་ཀྱི་རང་བཞིན་བདེན་གྲུབ་དགག་པའོ། ། དང་པོ་ལ། རང་དངོས་དང་གཞན་དངོས་བདེན་གྲུབ་དགག དེ་ལས་མ་གཏོགས་པའི་དངོས་པོ་མེད་པར་བསྟན། དང་པོ་ལ། རང་དངོས་བདེན་གྲུབ་དགག གཞན་དངོས་བདེན་གྲུབ་དགག
དང་པོ་ལ། དངོས་དང་དབུ་མ་པ་རང་ལུགས་ཀྱི་རང་བཞིན་བཤད་པའོ། ། དང་པོ་ནི། དངོས་པོ་རྣམས་ཀྱི་རང་བཞིན་ནི་ཆོས་ཅན། རྒྱུ་དང་རྐྱེན་ལས་ནི་འབྱུང་བར་རིགས་པ་མ་ཡིན་ནོ་སྟེ། རང་བཞིན་དུ་གྲུབ་ཟིན་པ་ལ་རྒྱུ་རྐྱེན་དོན་མེད་པའི་ཕྱིར་རོ། ། ཅི་སྟེ་སྔར་མེད་པའི་རང་བཞིན་དེ་རྐྱེན་གྱིས་སྐྱེད་དགོས་སོ་ཞེ་ན། སྔར་མེད་པའི་རང་བཞིན་དེ་ཆོས་ཅན། བྱས་པ་ཅན་དུ་འགྱུར་ཏེ། རྒྱུ་དང་རྐྱེན་ལས་བྱུང་བའི་ཕྱིར།
འདོད་ན། རང་བཞིན་བྱས་པ་ཅན་ཞེས་བྱ་བར་ཇི་ལྟ་བུར་རུང་བར་འགྱུར་ཏེ། ཕན་ཚུན་འགལ་བའི་ཕྱིར། དཔེར་ན་ཆུའི་ཚ་བ་བཞིན་ནོ། ། འཇིག་རྟེན་ན་ཚ་བ་མེའི་རང་བཞིན་དུ་གྲགས་ཀྱང་དེ་དེའི་རང་བཞིན་མ་ཡིན་ཏེ། བྱས་པའི་ཕྱིར། ཞེས་ཚིག་གསལ་ལས་སོ། ། གཉིས་པ་ནི། འོ་ན་ཁྱོད་ཀྱིས་རང་བཞིན་ཞེས་བྱ་བ་ཅུང་ཟད་ཀྱང་ཁས་མི་ལེན་ནམ། ལེན་ན་ཁྱོད་ཀྱི་ལུགས་ཀྱི་རང་བཞིན་གྱི་མཚན་ཉིད་དང་མཚན་གཞི་དེ་གང་ཞེས་སྨྲ་ན།
རང་བཞིན་གྱི་མཚན་ཉིད་དག་ནི་བཅོས་མ་མིན་པ་དང་གཞན་ལ་ལྟོས་པ་མེད་པའི་དེ་ཁོ་ན་ཉིད་དེ་ཡིན་ནོ། ། འདིར་ཚིག་གསལ་ལས། ཆོས་གང་ཞིག་དངོས་པོ་གང་གི་བདག་གི་བའི་ངོ་བོ་ཡིན་པ་དེ་ནི་དེའི་རང་བཞིན་དུ་བརྗོད་དོ། ། གང་ཞིག་གང་གི་བདག་གི་བ་ཡིན་ཞེ་ན། གང་གིས་གང་མ་བཅོས་པའོ། ། གང་ཞིག་དེའི་ངོ་བོར་བཅོས་མ་ཡིན་པ་དེ་ནི་དེའི་རང་བཞིན་མ་ཡིན་ཏེ། དཔེར་ན་ཆུའི་ཚ་བ་བཞིན་ནོ། ། གང་ཞིག་གང་ལ་རག་ལས་པ་དེ་ནི་དེའི་བདག་གི་བ་ཡིན་ཏེ། དཔེར་ན་རང་གི་ཁོལ་པོ་དང་རང་གི་ནོར་དག་བཞིན་ནོ། ། གང་ཞིག་གི་ཆོས་གཞན་ལ་རག་ལས་པ་དེ་ནི་དེའི་བདག་གི་བ་མ་ཡིན་ནམ་སྟེ།
དཔེར་ན་རེ་ཞིག་པའི་བརྙན་པོ་དང་རང་དབང་མེད་པ་ལྟ་བུའོ། ། དེའི་ཕྱིར་ཚ་བ་མེའི་རང་བཞིན་མ་ཡིན་ནོ། ། གང་ཕྱིར་དེ་ལྟ་ཡིན་པ་དེའི་ཕྱིར་མེ་ལ་དུས་གསུམ་དུ་ཡང་མི་འཁྲུལ་བ་གཉུག་མའི་ངོ་བོ་མ་བཅོས་པ་གང་ཞིག་སྔར་མ་བྱུང་བ་ལས་ཕྱིས་བྱུང་བ་མ་ཡིན་པ་རྒྱུ་དང་རྐྱེན་ལ་ལྟོས་པ་དང་བཅས་པར་མ་གྱུར་པ་གང་ཞིག་ཡིན་པ་དེ་མེའི་རང་བཞིན་ཡིན་པར་བརྗོད་དོ། ། ཅི་མེའི་དེ་ལྟ་བུའི་ངོ་བོར་གྱུར་པ་དེ་ཡོད་དམ་ཞེ་ན། དེ་ནི་རང་གི་ངོ་བོས་ཡོད་པ་ཡང་མ་ཡིན་ལ་མེད་པ་ཡང་མ་ཡིན་ནོ། ། དེ་ལྟ་མོད་ཀྱི་འོན་ཀྱང་ཉན་པ་པོ་རྣམས་ཀྱི་སྐྲག་པ་སྤང་པའི་ཕྱིར་སྒྲོ་བཏགས་ནས་ཀུན་རྫོབ་དུ་དེ་ཡོད་དོ་ཞེས་བྱ་བར་སྨྲའོ། ། ཇི་སྐད་དུ་བཅོམ་ལྡན་འདས་ཀྱིས། ཡི་གེ་མེད་པའི་ཆོས་ལ་ནི། ། ཉན་པ་གང་ཡིན་སྟོན་པ་གང༌། ། སྒྲོ་བཏགས་པ་ལས་ཡི་གེ་མེད། །
དེ་ནི་ཉན་ཅིང་སྟོན་པ་ཡིན། ། ཞེས་དང༌། འདི་ཉིད་ལས་ཀྱང༌། སྟོང་ངོ་ཞེས་ཀྱང་མི་བརྗོད་དེ། ། མི་སྟོང་ཞེས་ཀྱང་མི་བྱ་ཞིང༌། ། གཉིས་དང་གཉིས་མིན་མི་བྱ་སྟེ། ། གདགས་པའི་དོན་དུ་བརྗོད་པར་བྱ། ། ཞེས་འཆད་པར་འགྱུར་རོ། ། གལ་ཏེ་སྒྲོ་བཏགས་པ་ལས་དེ་ཡོད་དོ་ཞེས་བརྗོད་ན། དེ་ཅི་འདྲ་བ་ཞིག་ཡིན་ཞེ་ན།
དེའི་རང་གི་ངོ་བོ་ནི་ཆོས་རྣམས་ཀྱི་ཆོས་ཉིད་ཅེས་བྱ་བ་གང་ཡིན་པ་དེ་ཡིན་ནོ། ། ཆོས་རྣམས་ཀྱི་ཆོས་ཉིད་འདི་ཡང་གང་ཞིག་ཡིན་ཞེ་ན། ཆོས་རྣམས་ཀྱི་ངོ་བོའོ། ། ངོ་བོ་འདི་ཡང་གང་ཞེ་ན་རང་བཞིན་ནོ། ། རང་བཞིན་འདི་ཡང་གང་ཡིན་ཞེ་ན། སྟོང་པ་ཉིད་དོ། ། སྟོང་པ་ཉིད་དེ་གང་ཞེ་ན། རང་བཞིན་མེད་པའོ། ། རང་བཞིན་མེད་པ་འདི་གང་ཞིག་ཡིན་དེ་བཞིན་ཉིད་དོ། ། དེ་བཞིན་ཉིད་འདི་ཡང་གང་ཡིན་ཞེ་ན།
རང་གི་ངོ་བོ་འགྱུར་བ་མེད་པ་ཉིད་དང༌། རྟག་ཏུ་གནས་པ་ཉིད་དེ་རྣམ་པ་ཐམས་ཅད་དུ་སྐྱེ་བ་མེད་པ་ཉིད་བཅོས་མ་མ་ཡིན་པའི་ཕྱིར་དང༌། གཞན་ལ་ལྟོས་པ་མེད་པའི་ཕྱིར་མེ་ལ་སོགས་པ་རྣམས་ཀྱི་རང་བཞིན་ཡིན་ནོ་ཞེས་བརྗོད་དོ། ། འདི་སྐད་དུ་བསྟན་པར་འགྱུར་ཏེ་དངོས་པོའི་རྣམ་པ་མ་རིག་པའི་རབ་རིབ་ཀྱི་མཐུས་དམིགས་པ་ནི་མ་གཟིགས་པའི་ཚུལ་གྱི་བདག་ཉིད་གང་གི་འཕགས་པ་མ་རིག་པའི་རབ་རིབ་དང་བྲལ་བ་རྣམས་ཀྱི་ཡུལ་དུ་འགྱུར་ཏེ། ངོ་བོ་དེ་ཉིད་དེ་དག་གི་རང་བཞིན་དུ་རྣམ་པར་བཞག་གོ ། ཞེས་གསུངས་སོ། ། དེའི་དོན་ལ་རྣམ་པར་བརྟགས་ན་འདི་ལྟར་སྣང་སྟེ། ཆོས་དེ་དང་དེའི་རང་བཞིན་ཡིན་ན་དེའི་བདག་གི་བ་ཡིན་དགོས་པ་དང༌། དེ་ཡིན་ན་ཆུའི་ཚ་བ་ལྟར་གསར་དུ་བཅོས་པ་མ་ཡིན་པ་དང༌། འགྱུར་བ་མེད་པ་དང༌།
བརྙན་པོ་ལྟར་གཞན་ལ་རག་ལས་པ་མ་ཡིན་པ་སྟེ་ཁྱད་པར་གསུམ་ལྡན་གཅིག་དགོས་པར་བསྟན་ནོ། ། དེའི་རིགས་པས་ཆོས་དེ་དང་དེའི་བདག་གམ་བདེན་གྲུབ་ཡིན་ན་ཡང༌། བཤད་མ་ཐག་པ་དེ་དང་དེ་དག་ཡིན་དགོས་ལ། གང་ཟག་གི་བདག་དང༌། བུམ་པའི་བདེན་གྲུབ་སོགས་ནི་ཆུའི་ཚ་བ་ལྟར་བློ་འཁྲུལ་བས་གསར་དུ་བཅོས་པའི་ཕྱིར། དེའི་རང་བཞིན་མ་ཡིན་པར་དོན་གྱིས་ཐོབ་བོ། ། ཡང་ཚ་བ་མེའི་རང་བཞིན་ཡིན་པར་འཇིག་རྟེན་ལ་གྲགས་ཀྱང་རང་ལུགས་ལ་གཞན་ལ་ལྟོས་པའི་རྒྱུ་མཚན་གྱིས་དེ་དེའི་རང་བཞིན་ཡིན་པ་བཀག་ནས་དེའི་རང་བཞིན་ནི་རང་གི་ངོ་བོ་ཡོད་མེད་ལ་སོགས་པའི་མཐའ་ཐམས་ཅད་དང་བྲལ་བ། འཕགས་པའི་ཡེ་ཤེས་ཀྱིས་ཡོད་མེད་ལ་སོགས་པའི་མཐའ་གང་དུ་ཡང་མ་གཟིགས་པ་གཅིག་ཡིན་ལ། འོན་ཀྱང༌། ཐ་སྙད་བྱེད་པའི་ཚེ་སྒྲོ་བཏགས་ནས་ཆོས་ཉིད་དང༌།
རང་བཞིན་དང༌། ངོ་བོ་དང༌། དོན་དམ་པ་ལ་སོགས་མིང་གིས་བརྗོད་ཅིང་དེ་ཉིད་ཡོད་པ་ཡིན་ནོ་ཞེས་ཀྱང་ཐ་སྙད་བྱེད་ལ། དེའི་རྗེས་སུ་འབྲངས་པའི་ཐོས་བསམ་དང་འཇིག་རྟེན་པའི་སྒོམ་བྱུང་གིས་ཀྱང་དེ་དང་དེར་ཞེན་ལ། དེའི་ཚེ་སྒྲ་དང་རྟོག་པའི་ཞེན་གཞིར་བཟུང་བ་གང་ཡིན་པ་དེ་དག་ནི། རང་བཞིན་ནམ། དོན་དམ་པའི་བདེན་པ་མ་ཡིན་ཏེ། མེད་པར་དགག་པ་མ་ཡིན་པའི་ཕྱིར། མདོར་ན། དོན་དམ་བདེན་པ་དང༌།
ཆོས་ཉིད་དང༌། མྱ་ངན་ལས་འདས་པ་སོགས་ཀྱི་དོན་ལྡོག་དེ་ཡིན་ན། འཕགས་པའི་མཉམ་གཞག་སོ་སོར་རང་གིས་རིགས་པའི་ཡེ་ཤེས་ཀྱི་དངོས་ཀྱི་རིག་བྱར་གྱུར་པའི་དེ་ཁོ་ན་ཉིད་ཡིན་དགོས་པ་དང༌། དེ་དག་གི་རང་ལྡོག་དེ་ནི་སྒྲ་རྟོག་གི་དངོས་ཡུལ་ལས་མ་འདས་པ་ལ་དགོངས་ནས། དྲུག་ཅུ་པ་རྩ་འགྲེལ་དང༌། བདེན་གཉིས་རྩ་འགྲེལ་དུ། དོན་དམ་བདེན་པ་དང་མྱང་འདས་སོགས་ཀྱི་རང་ལྡོག་ནས་ཀུན་རྫོབ་ཀྱི་བདེན་པར་བཤད་ཅིང༌། སྐབས་ཕལ་མོར་དོན་དམ་བདེན་པར་བཤད་དོ། ། རྩོད་ངོར་ཁས་ལེན་ཚུལ་ཇི་ལྟར་བྱེད་པའི་ཚུལ་ནི་འོག་དུ་འཆད་པར་འགྱུར་རོ། ། སྤྲོས་པས་ཆོག་གོ །
གཉིས་པ་ནི། གལ་ཏེ་དངོས་པོ་རྣམས་ཀྱི་རང་བཞིན་བཀག་པ་ན་རང་དངོས་བཀག་མོད། གཞན་དངོས་ནི་ཡོད་དེ་མ་བཀག་པའི་ཕྱིར་ཞེ་ན། དངོས་པོ་རྣམས་ལ་དངོས་སྨྲ་བས་བཏགས་པའི་རང་གི་རང་བཞིན་དེ་ཡོད་པ་མ་ཡིན་ན་སྟེ་དེའི་ཚེ། གཞན་གྱིས་དངོས་པོའི་རང་བཞིན་ཁྱོད་འདོད་པ་དེ་ག་ལ་ཡོད་དེ། ཆུ་ལས་གཞན་པའི་མེའི་དངོས་པོའི་རང་བཞིན་ནི་གཞན་གྱི་དངོས་པོའི་རང་བཞིན་ཡིན་ཞེས་ཁྱོད་ཀྱིས་བརྗོད་དགོས་པ་ལས་མེའི་རང་བཞིན་ཁྱོད་འདོད་པ་དེ་བཀག་ཟིན་པའི་ཕྱིར། གཉིས་པ་ནི། གལ་ཏེ་རང་དངོས་དང་གཞན་དངོས་ཀྱི་རང་བཞིན་བཀག་ཀྱང་དངོས་པོ་ཙམ་རང་བཞིན་གྱིས་ཡོད་དེ། མ་བཀག་པའི་ཕྱིར་ཞེ་ན། རང་བཞིན་ཏེ་རང་གི་དངོས་པོ་དང་གཞན་དངོས་དག་གི་རང་བཞིན་ཡོད་ན་དངོས་པོ་ཙམ་གྱི་རང་བཞིན་འགྲུབ་པར་འགྱུར་ན་ཡང༌།
དངོས་པོ་ཙམ་གྱི་རང་བཞིན་ནི་ཡོད་པ་མ་ཡིན་ཏེ། རང་བཞིན་དང་ནི་གཞན་དངོས་དག་མ་གཏོགས་པའི་དངོས་པོ་ག་ལ་ཡོད་དེ་མེད་པའི་ཕྱིར་རོ། ། གཉིས་པ་ནི། གལ་ཏེ་དངོས་པོ་མེད་པ་ནི་རང་བཞིན་གྱིས་ཡོད་དེ། མ་བཀག་པའི་ཕྱིར། དེ་ཡོད་པ་ན་དངོས་པོ་ཡང་རང་བཞིན་གྱིས་ཡོད་པར་གྲུབ་བོ་ཞེ་ན། གལ་ཏེ་དངོས་པོ་མ་གྲུབ་ན་དངོས་མེད་འགྲུབ་པར་མི་འགྱུར་རོ་སྟེ། བུམ་སོགས་ཀྱི་དངོས་པོ་གཞན་དུ་གྱུར་པ་སྟེ་ཞིག་པ་ནི་དངོས་མེད་ཡིན་པར་འཇིག་རྟེན་གྱི་སྐྱེ་བོ་དག་སྨྲ་བའི་ཕྱིར། གཉིས་པ་ནི། དངོས་པོར་སྨྲ་བ་གང་དག་སྲ་བ་སའི་རང་བཞིན་དང་གཟུགས་དང་ཚོར་བ་སོགས་གཞན་གྱི་དངོས་པོ་དང་རྣམ་པར་ཤེས་པ་སོགས་ད་ལྟར་བ་དངོས་པོ་ཡིན་པ་དང༌།
འདས་པ་དང་མ་འོངས་པ་དངོས་པོ་མེད་པ་ཉིད་དུ་ལྟ་བ་དང་ཞེན་པ་དེ་དག་ནི་ཆོས་ཅན། སངས་རྒྱས་ཀྱི་བསྟན་ལ་དེ་ཁོ་ན་ཉིད་མཐོང་བ་མ་ཡིན་ནོ་སྟེ། སྤྲོས་པའི་མཐར་བཟུང་བའི་ཕྱིར་རོ། ། གཉིས་པ་ལ། ལུང་གིས་གནོད་བྱེད་དང༌། རིགས་པའི་གནོད་བྱེད་དོ། ། དང་པོ་ནི། དངོས་པོ་དངོས་མེད་ཀྱི་རང་བཞིན་བདེན་གྲུབ་ཁས་ལེན་པ་དེ་ནི་དངོས་པོར་སྨྲ་བ་རང་གིས་ཀྱང་ཁས་བླངས་ལུང་དང་འགལ་བ་ཡིན་ཏེ། བཅོམ་ལྡན་འདས་དངོས་པོ་དང་དངོས་པོ་མེད་པ་ཇི་ལྟ་བ་བཞིན་མཁྱེན་པས་ཀ་ཏཱ་ཡ་ན་ཡི་གདམས་ངག་ལས་ནི་ཡོད་པ་དང་མེད་པར་ཞེན་པའི་མཐའ་གཉིས་ཀ་དགག་པར་མཛད་པ་ཡིན་པའི་ཕྱིར་ཏེ། ཇི་སྐད་དུ།
འདུལ་བའི་ལུང་ལས། ཀ་ཏཱ་ཡ་ན་གང་གི་ཕྱིར་འཇིག་རྟེན་འདི་ཕལ་ཆེར་ཡོད་པ་ཉིད་དང་མེད་པ་ཉིད་ལ་མངོན་པར་ཞེན་ཏེ་དེ་སྐྱེ་བ་དང་རྒ་བ་དང་ན་བ་དང་འཆི་བ་དང་མྱ་ངན་དང་སྨྲེ་སྔགས་འདོན་པ་དང༌། སྡུག་བསྔལ་བ་དང་ཡིད་མི་བདེ་བ་དང་འཁྲུག་པ་དག་ལས་ཡོངས་སུ་གྲོལ་བར་མི་འགྱུར་ཞེས་སོགས་དང༌། ཐེག་པ་ཐུན་མོང་གི་མདོ་ལས། འོད་སྲུངས་ཡོད་ཅེས་བྱ་བ་ནི་མཐའ་གཅིག་གོ་མེད་ཅེས་བྱ་བ་འདི་ནི་མཐའ་གཉིས་སོ། ། དེ་གཉིས་ཀྱི་དབུས་གང་ཡིན་པ་དེ་ནི་དཔྱད་དུ་མེད་པ་བསྟན་དུ་མེད་པ། ཞེས་སོགས་ཟླ་བས་འགྲེལ་པར་དྲངས་སོ། ། གཉིས་པ་ལ། དངོས་དང༌། གཞན་གྱི་ལན་དགག་པའོ། །
དང་པོ་ནི། གལ་ཏེ་ཚ་བ་ལ་སོགས་པ་མེའི་རང་བཞིན་དུ་རང་བཞིན་གྱིས་ཡོད་ན་ཚ་བ་ལ་སོགས་པ་དེ་ནི་ནམ་ཡང་མེད་པ་ཉིད་དུ་མི་འགྱུར་རོ། ། དེའི་རྒྱུ་མཚན་ནི་རང་བཞིན་གཞན་དུ་འགྱུར་བ་ནི་ནམ་ཡང་འཐད་པར་མི་འགྱུར་རོ། ། དཔེར་ན་ནམ་མཁའི་མི་སྒྲིབ་པ་བཞིན་ནོ། ། འདི་ནི་གཞན་གྲགས་སོ། ། གཉིས་པ་ནི། གལ་ཏེ་རང་བཞིན་ཡོད་པ་མ་ཡིན་ན་གཞན་དུ་འགྱུར་བ་གང་གི་ཡིན་ཏེ། ནམ་མཁའི་མེ་ཏོག་བཞིན་ནོ་ཞེ་ན། འོ་ན་གཞན་དུ་འགྱུར་བ་ཇི་ལྟར་རུང་སྟེ་མི་སྲིད་པར་ཐལ། རང་བཞིན་ཡོད་པ་ཡིན་ན་ཡང་ནི་དེ་མི་སྲིད་པར་བསྟན་ཟིན་ལ་ཅིག་ཤོག་ལའང་དེ་མི་སྲིད་པར་ཁྱོད་ཀྱི་ཁས་བླངས་པའི་ཕྱིར་རོ། །
སློབ་དཔོན་སངས་རྒྱས་བསྐྱངས་གཞུང་སྔ་ཕྱི་གཉིས་ཀ་རང་གཞུང་དུ་བཞེད་དེ། ཕྱེད་སྔ་མས་གཞན་ཏུ་འགྱུར་གྱི་རྒྱུ་རང་བཞིན་གྱིས་མེད་ན་གཞན་གྱུར་རང་བཞིན་གྱིས་མེད་དགོས་པར་བསྟན་ནོ། ། སྐབས་འདིར་ཚིག་གསལ་ལས། ཁོ་བོ་ཅག་གིས་ནི་ནམ་ཡང་ག་ལ་ཡང་གཞན་དུ་འགྱུར་བ་ཡོད་པར་ཁས་མ་བླངས་སོ། ། ཞེས་དངོས་པོ་རྣམས་ཆོས་ཅན། རང་བཞིན་གྱིས་ཡོད་པ་མ་ཡིན་ཏེ། གཞན་དུ་འགྱུར་བ་མཐོང་བའི་ཕྱིར། ཞེས་པ་གཞན་གྲགས་སུ་གསུངས་པ་ལྟར་ན། རྟེན་འབྲེལ་གྱི་གཏན་ཚིགས་ཀྱང་གཞན་གྲགས་སུ་ཁས་ལེན་དགོས་པ་ཡིན་ཏེ། བུམ་པའི་གནས་ཚུལ་ལ་དཔྱོད་པའི་རིགས་ངོར་རྟེན་འབྲེལ་ཙམ་དུའང་ཁས་མི་ལེན་པའི་ཕྱིར་རོ། །
གཉིས་པ་ལ། དངོས་དང༌། དེའི་འཐད་པའོ། ། དང་པོ་ནི། ཡོད་པ་དང་མེད་པར་ཞེན་པའི་མཐའ་གཉིས་ལ་མཁས་པས་གནས་པར་མི་བྱའོ། ། དེའི་རྒྱུ་མཚན་ནི། གནས་ཚུལ་ལ་སེམས་པའི་ཚེ་ཡོད་ཅེས་བྱ་བར་ཞེན་ན་རྟག་པར་འཛིན་པ་དང༌། མེད་ཅེས་བྱ་བར་ཞེན་ན་ཆད་པར་ལྟ་བ་ཡིན་པས་སོ། ། གཉིས་པ་ནི། གནས་ཚུལ་ལ་དཔྱོད་པའི་ཚེ་ཡོད་པར་ཁས་བླངས་ན་རྟག་པར་ལྟ་བར་འགྱུར་ཏེ།
དེའི་ཚེ་ཡོད་པར་ཁས་བླངས་ན་རང་བཞིན་གྱིས་ཡོད་པར་ཁས་བླངས་པར་འགྱུར་ལ། དེ་ནི་ནམ་ཡང་མེད་པ་མ་ཡིན་པས་སོ། ། སྔར་བུམ་པ་ངོ་བོས་གྲུབ་པ་བུམ་པའི་གནས་ཚུལ་ལ་དཔྱོད་པའི་རིགས་པས་བུམ་པ་མེད་པར་བྱས་སོ་ཞེས་ཁས་བླངས་ན་ཆད་པར་ཐལ་བར་འགྱུར་ཏེ། སྔོན་བྱུང་གི་བུམ་པ་རང་བཞིན་གྱིས་གྲུབ་པར་ཁས་བླངས་ནས་དེ་རིགས་པས་དཔྱད་པའི་མཐུ་ལས་ད་ལྟར་མེད་དོ་ཞེས་ཁས་བླངས་པར་སོང་བ་དེས་ནའོ། ། འདིར་སྐབས་ཀྱི་དོན་ནི་ཆོས་རྣམས་ཀྱི་གནས་ཚུལ་སེམས་པའི་ཚེ་ཆོས་དེ་མེད་དམ་ཡོད་པར་ཁས་བླངས་ན་རྟག་ཆད་ཀྱི་མཐའ་ལས་མ་འདས་ཏེ། གནས་ཚུལ་ལ་ནི་ཆོས་གང་ཡང་སྤྲོས་པའི་མཐའ་མ་ལུས་པ་དང་བྲལ་བའི་ཕྱིར་རོ། ། ཐ་སྙད་ཀྱི་ཚེ་ནི་དེ་ལྟར་ཁས་བླངས་པས་དེར་འགྱུར་བ་མ་ཡིན་ཏེ། ཐ་སྙད་དུ་ཡོད་མེད་གང་རུང་ལས་མ་འདས་པའི་ཕྱིར་རོ། ། འདིར་རིན་པོ་ཆེ་པ། རིགས་ངོར་ཆོས་གང་ཡང་ཁས་མ་བླངས་ན་ཆད་པར་སོང་ངོ་ཞེས་གསུང་བ་ཡང་རྣམ་པར་མ་བརྟགས་པ་ཡིན་ཏེ།
ཆད་པར་འགྱུར་བ་ནི་སྔར་རིགས་པས་དཔྱད་བཟོད་དུ་ཁས་བླངས་པའི་ཆོས་ཞིག་ཕྱིས་རིགས་པ་གཞན་གྱིས་དཔྱད་པའི་ཚེ་ཡོད་པ་མ་ཡིན་པར་ཁས་བླངས་ན་དེ་ལྟར་འགྱུར་བ་ཡིན་གྱི། གནས་ལུགས་ལ་ཡོད་པ་མ་ཡིན་པ་ཞིག་དེར་ཁས་བླངས་པ་ཙམ་གྱིས་ཆད་པར་ལྟ་བ་མ་ཡིན་ཏེ། ཇི་སྐད་དུ་ཚིག་གསལ་ལས། གང་གི་ལྟར་ན་དངོས་པོའི་རང་བཞིན་ཉིད་མི་འཐད་པ་དེ་ལ་ནི་རྟག་པ་དང་ཆད་པར་ལྟ་བར་ཐལ་བར་མི་འགྱུར་ཏེ། དངོས་པོའི་རང་བཞིན་མ་དམིགས་པའི་ཕྱིར་རོ། ། གལ་ཏེ་དངོས་པོ་རྣམས་རང་བཞིན་ཡོད་པ་མ་ཡིན་ནོ་ཞེས་ཁས་ལེན་པ་ལ་དངོས་པོར་ལྟ་བ་མེད་པས་རྟག་པར་ལྟ་བ་མེད་མོད་ཆད་པར་ལྟ་བར་ཐལ་བར་ངེས་པར་འགྱུར་བ་མ་ཡིན་ནམ་ཞེ་ན། དེ་མེད་པར་ལྟ་བར་ཐལ་བར་མི་འགྱུར་རོ། ། འདི་ལྟར་གང་ཞིག་སྔར་དངོས་པོའི་རང་བཞིན་ཁས་བླངས་ནས་ཕྱིས་དེ་ལྡོག་པ་ལ་བརྟེན་པར་བྱེད་པ་དེ་ནི་དངོས་པོའི་རང་བཞིན་སྔར་དམིགས་པ་ལ་སྐུར་པ་བཏབ་པས་མེད་པར་ལྟ་བར་འགྱུར་གྱི་གང་ཞིག་རབ་རིབ་ཅན་གྱིས་དམིགས་པའི་སྐྲ་ཤད་དག་ལ་རབ་རིབ་མེད་པ་ལྟར་གྱུར་ཅིང་ཅི་ཡང་མ་དམིགས་པ་དེས་མེད་ཅེས་སྨྲས་པ་ན་ཅི་ཞིག་མེད་པར་སྨྲས་པར་འགྱུར་ཏེ། དགག་བྱ་མེད་པའི་ཕྱིར་རོ། ། ཕྱིན་ཅི་ལོག་ཏུ་གྱུར་པ་རྣམས་ལོག་པར་མངོན་པར་ཞེན་པ་བཟློག་པར་བྱ་བའི་ཕྱིར།
རབ་རིབ་མེད་པ་རྣམས་ལྟར་དངོས་པོ་ཐམས་ཅད་ཡོད་པ་མ་ཡིན་ནོ། ། ཞེས་ཁོ་བོ་ཅག་སྨྲ་མོད་ཀྱི་དེ་སྐད་དུ་སྨྲས་པ་ན་ཁོ་བོ་ཅག་ཆད་པར་ལྟ་བར་ཐལ་བར་འགྱུར་བ་ནི་མ་ཡིན་ནོ། ། ཇི་སྐད་དུ་མདོ་ལས། བཅོམ་ལྡན་འདས་གང་གིས་སྔར་འདོད་ཆགས་དང་ཞེ་སྡང་དང་གཏི་མུག་དག་དངོས་པོར་ཡོད་ཀྱིས་ཁས་བླངས་ནས་ཕྱིས་འདོད་ཆགས་དང་ཞེ་སྡང་དང་གཏི་མུག་དག་དངོས་པོར་ཡོད་པ་མ་ཡིན་ནོ་ཞེས་སྨྲ་བ་དེ་ནི་མེད་པ་པར་འགྱུར་བ་ལགས་སོ། ། ཞེས་རྒྱ་ཆེར་འབྱུང་བ་ལྟ་བུའོ། ། ཞེས་གསུངས་སོ། ། མདོར་ན་དངོས་པོ་བདེན་སྟོང་དུ་ཁས་ལེན་པ་དང་ཞེན་པ་ནི་ཆད་པར་སྨྲ་བ་དང་ཆད་པའི་ལྟ་བ་མ་ཡིན་མོད་དེར་ཞེན་པའི་ཆ་ནས་ནི་དབུ་མའི་ལམ་གྱི་སྤང་བྱ་ཡིན་ཏེ། མཚན་མར་བཟུང་བའི་ཕྱིར་རོ། ། དེ་ཡང་རྟག་འཛིན་གྱི་ཕྱོགས་སུ་གཏོགས་དགོས་ཏེ། ཇི་སྐད་བཤད་མ་ཐག་པའི་ལུང་གིས་ཆད་ལྟའི་ཕྱོགས་སུ་གཏོགས་པ་བཀག་པའི་ཕྱིར་དང༌།
དེ་ཉིད་དགག་པའི་རྣམ་པ་ཅན་གྱི་བློ་གྲོས་ཀྱིས་ཡང་དགོས་པའི་ཕྱིར་དང༌། བདེན་གྲུབ་ཏུ་ཞེན་པའི་བག་ཆགས་ཀྱིས་བསླད་པའི་བློ་ཡིན་པའི་ཕྱིར་དང༌། བདེན་མེད་དུ་ཞེན་པས་ཆད་པར་འགྱུར་ན་དབུ་མ་པས་ཐ་སྙད་དུ་བདེན་གྲུབ་ཁས་བླངས་པར་ཐལ་བའི་ཕྱིར་རོ། ། དེ་ཡང་ཇི་སྐད་དུ་སྤྱོད་འཇུག་ལས། སྟོང་ཉིད་བག་ཆགས་སྒོམ་པ་ཡིས། ། དངོས་པོའི་བག་ཆགས་བཟློག་འགྱུར་ཅིང༌། ། ཅི་ཡང་མེད་ཅེས་སྒོམ་པ་ཡིས། ། དེ་ཡང་ཕྱི་ནས་སྤོང་བར་འགྱུར། ། ཞེས་དང༌། གང་ཚེ་གང་ཞིག་མེད་དོ་ཞེས། །
བརྟག་བྱའི་དངོས་པོ་མ་དམིགས་པ། ། དེ་ཚེ་དངོས་མེད་རྟེན་བྲལ་བ། ། བློ་ཡི་མདུན་ན་ཇི་ལྟར་གནས། ། ཞེས་བཤད་དོ། ། འོ་ན་དངོས་པོ་རྣམས་བདེན་པས་སྟོང་པ་ཡིན་ནོ་ཞེས་བརྗོད་པའི་ཚེ་བདེན་མེད་དུ་འཕངས་སམ་མ་འཕངས། དང་པོ་ལྟར་ན་དེ་ལྟར་བརྗོད་པ་དེས་རྟག་པར་སྨྲས་པར་འགྱུར་ཞིང༌། གཉིས་པ་ལྟར་ན། ལྟོ་ལྡིར་བ་ཞེས་བརྗོད་པས་ཀྱང་བུམ་པའོ་སྙམ་པའི་བློ་མ་འཕངས་པར་འགྱུར་རོ་སྙམ་ན། འཕངས་པར་ཁས་མི་ལེན་ཏེ། བདེན་སྟོང་མེད་དགག་ཏུ་འདོད་པའི་ཕྱིར་དང༌།
བདེན་གྲུབ་ཀྱི་བློ་བཟློག་པར་བྱ་བའི་ཆེད་དུ་དེ་སྐད་སྨྲས་ཀྱི་བདེན་མེད་དུ་ཞེན་པ་སྐྱེད་པའི་ཆེད་དུ་དེ་སྐད་བརྗོད་པ་མ་ཡིན་པའི་ཕྱིར་དང༌། བདེན་གྲུབ་བཀག་ཙམ་ལ་རྟག་པའི་དོན་མེད་པའི་ཕྱིར་དང༌། བདེན་མེད་ཀྱི་ངོ་བོར་ཞེན་པའམ། བདེན་པ་བཀག་ཙམ་གྱི་ངོ་བོར་ཞེན་ན་ནི་རྟག་ལྟར་འགྱུར་བ་ཡིན་ཏེ། དངོས་པོའི་ངོ་བོར་མངོན་པར་ཞེན་པའི་ཕྱིར་རོ། ། ཞེས་པ་ཉིད་དྲངས་མ་ཐག་པའི་འགྲེལ་པའི་དོན་དུ་གསལ་ལོ། ། དེའི་ཕྱིར་བདེན་གྲུབ་མ་དམིགས་པའི་བློ་དང་བདེན་སྟོང་དུ་འཛིན་པའི་བློ་གཉིས་གནས་ཚུལ་ལ་ཞུགས་མ་ཞུགས་ཀྱི་ཁྱད་པར་ཤིན་ཏུ་ཆེ་བས་ལེགས་པར་ཕྱེད་དགོས་སོ། ། རྟག་ལྟའི་ཕྱོགས་སུ་གཏོགས་པ་ཙམ་གྱིས་རྟག་ལྟ་ཡིན་མི་དགོས་ཏེ། གསེར་བུམ་ལ་བུམ་པར་ཞེན་པའི་བློ་བཞིན་ནོ། ། ཐ་སྙད་ཀྱི་བདེན་པ་འཛིན་པའི་རྟོག་པ་ཐམས་ཅད་རྟག་ལྟ་ཡིན་ན་ནི་བདེན་གཉིས་ཟུང་དུ་འབྲེལ་བ་ཉམས་སོ། །
དེ་ལྟར་བཤད་པ་ན་བུམ་པ་བདེན་མེད་དུ་དང༌། བདེན་སྟོང་བདེན་མེད་དུ་ཞེན་པའི་རྟོག་པ་ནི། ཀུན་རྫོབ་ཀྱི་བདེན་པ་འཛིན་པའི་རྟོག་པ་ཡིན་ཏེ། དེ་དང་དེ་ལ་དེ་དང་དེའི་བརྡ་བཏགས་པ་དེ་ནི་ཐ་སྙད་བདེན་པའི་དབང་དུ་བྱས་པ་ཡིན་ནོ། ། ཞེས་ཡང་ཡང་བཤད་ཟིན་ཅིང་འཆད་པར་ཡང་འགྱུར་རོ། ། གཉིས་པ་ནི། རང་བཞིན་བརྟག་པ་ཞེས་བྱ་བ་ཚིགས་སུ་བཅད་པ་བཅུ་གཉིས་ཀྱི་བདག་ཉིད་ཅན་གྱི་རབ་ཏུ་བྱེད་པ་བཅོ་ལྔ་པ་རྣམ་པར་བཤད་པའོ།། །། དངོས་དང་དངོས་པོ་མེད་བཀག་པ། ། སྤྲོས་པ་བཟློག་པའི་ཕྱིར་ཡིན་གྱི། ། སྤྲོས་དང་བྲལ་བར་ཞེན་པ་ཡི། །
རྟོག་པ་བསྐྱེད་པའི་ཆེད་མིན་ནོ། ། ཞེས་བྱ་བ་བར་སྐབས་ཀྱི་ཚིགས་སུ་བཅད་པའོ།། །། གཉིས་པ་ལ། འབྲས་བུ་འཁོར་འདས་རང་བཞིན་གྱིས་གྲུབ་པ་དགག དེའི་སྒྲུབ་བྱེད་དུ་ལས་བདེན་གྲུབ་དགག་པའོ། ། དང་པོ་ལ། རབ་བྱེད་ཀྱི་གཞུང་བཤད། མཚན་བསྟན་པའོ། ། དང་པོ་ལ། རིགས་པ་རྒྱས་པར་བཤད།
རིགས་པ་བསྡུས་ཏེ་བསྟན། དང་པོ་ལ། དངོས་དང༌། འཁོར་འདས་སུ་ཞེན་པས་མི་གྲོལ་བར་བསྟན། དང་པོ་ལ། བསྒྲུབ་བྱ་འཁོར་འདས་རང་བཞིན་གྱི་གྲུབ་པ་དགག སྒྲུབ་བྱེད་བཅིངས་ཐར་རང་བཞིན་གྱིས་གྲུབ་པ་དགག དང་པོ་ལ། འཁོར་བ་རང་བཞིན་གྱིས་གྲུབ་པ་དགག མྱང་འདས་ངོ་བོས་གྲུབ་པ་དགག
དང་པོ་ནི། དངོས་པོ་རང་བཞིན་གྱིས་ཡོད་དེ། འཁོར་བ་ཡོད་པའི་ཕྱིར། རང་བཞིན་མེད་ན་སུ་ཞིག་འཁོར་ཏེ་མོ་གཤམ་གྱི་བུ་བཞིན་ནོ་ཞེ་ན། དེ་སུན་དབྱུང་བ་ལ་གཉིས་ཏེ། བླང་བྱ་ཕུང་པོ་འཁོར་བ་དགག ལེན་པོ་སེམས་ཅན་འཁོར་བ་དགག དང་པོ་ནི་གལ་ཏེ་འཁོར་བ་རང་བཞིན་གྱིས་ཡོད་ན་འདུ་བྱེད་འཁོར་རམ། སེམས་ཅན་འཁོར། གལ་ཏེ་འདུ་བྱེད་དེ་ཕུང་པོ་འཁོར་ཞེ་ན།
འོ་ན་དེ་རྟག་གམ་མི་རྟག དང་པོ་ལྟར་ན། འདུ་བྱེད་དེ་དག་ཆོས་ཅན། མི་འཁོར་བར་ཐལ་ཏེ། རྟག་པ་ན་འགྲོ་འོང་གི་བྱ་བ་དང་བྲལ་བའི་ཕྱིར་རོ། ། གཉིས་པ་ལྟར་ན། དེ་ཆོས་ཅན། འཁོར་བར་མི་འགྱུར་ཏེ། མི་རྟག་ན་ཡང་སྐད་ཅིག་གིས་འཇིག་པས་ཞིག་པ་དེ་ཉིད་གཞན་དུ་མི་འགྲོ་བའི་ཕྱིར་རོ། ། འདིའི་ཐད་ཀྱི་ཚིག་གསལ་ལས།
ཞིག་པ་དང་མ་སྐྱེས་པ་ཉིད་ཀྱིས་ཡོད་པ་མ་ཡིན་ནོ་ཞེས་དང༌། ཞིག་པ་ལས་ཡིན་པར་འདོད་ན་ནི་ས་བོན་ཚིག་པ་ལས་ཀྱང་མྱུ་གུ་འབྱུང་བར་འགྱུར་རོ་ཞེས་གསུངས་པས་ཞིག་པ་དངོས་པོར་འདོད་པ་བཀག་པ་ཡིན་ནོ། ། གཉིས་པ་ལ། དངོས་དང༌། དེའི་ཉེས་སྤོང་དུ་གང་ཟག་བརྗོད་དུ་མེད་པར་ཁས་ལེན་པ་དགག་པའོ། ། དང་པོ་ནི། གལ་ཏེ་སེམས་ཅན་འཁོར་ཞེ་ན། རིགས་པས་དཔྱད་པ་ན་སེམས་ཅན་འཁོར་བར་མི་རིགས་ཏེ། སེམས་ཅན་འཁོར་བ་ལ་ཡང་འདུ་བྱེད་འཁོར་བ་རྣམ་པར་དཔྱོད་བྱེད་ཀྱི་རིགས་པའི་རིམ་པ་བཤད་མ་ཐག་པ་འདི་མཚུངས་པའི་ཕྱིར། གཉིས་པ་ནི།
གལ་ཏེ་མ་མཚུངས་ཏེ། རྟག་མི་རྟག་གང་དུ་བརྗོད་དུ་མེད་པའི་གང་ཟག་འཁོར་ཞེ་ན། འདི་ལ་བཤད་ཟིན་གྱི་རིགས་པས་དགག མ་བཤད་པའི་རིགས་པས་དགག དང་པོ་ནི། དེ་འདྲའི་གང་ཟག་དེ་ནི་ཆོས་ཅན། གང་ཞིག་འཁོར་བར་འགྱུར་ཏེ་མི་འཁོར་བར་ཐལ། ཕུང་པོ་དང་ཁམས་དང་སྐྱེ་མཆེད་རྣམས་ལ་ཚོལ་བྱེད་ཀྱི་རིགས་པ་སྔར་བཤད་པ་རྣམ་པ་ལྔས་བཙལ་ན་མེད་ན་དེ་ཡོད་པ་མ་ཡིན་པའི་ཕྱིར་རོ། ། ཇི་སྐད་དུ། མེ་དང་ཤིང་གིས་བདག་དང་ནི། །
ཞེས་པར་བཤད་ཟིན་པའོ། ། གཉིས་པ་ནི། གལ་ཏེ་བདག་འདི་མིའི་ཉེ་བར་ལེན་པ་ནས་ལྷའི་ཉེ་བར་ལེན་པར་འཁོར་ན་སྔ་མ་བཏང་ནས་སམ་མ་བཏང་བར་འཁོར། མ་བཏང་བར་འཁོར་ན་གང་ཟག་གཅིག་ལྷ་མིའི་སྲིད་པ་གཉིས་ལ་ཅི་ཆར་གནས་པར་འགྱུར་ལ། དང་པོ་ལྟར་ན། སྔ་ཕྱི་དེ་གཉིས་ཀྱི་བར་ན་སྲིད་པར་མེད་པར་འགྱུར་ཏེ། སྲིད་པ་སྔ་མ་བཏང་ཕྱི་མ་མ་བླངས་པའི་ཕྱིར་དེ་ལས་ཅིར་འགྱུར་ཞེ་ན། བར་དེར་སྲིད་པ་མེད་ཅིང་ཉེ་བར་ལེན་པ་མེད་ན་གང་ཟག་ཏུ་གདགས་པའི་གཞི་མེད་དགོས་ལ། དེ་ལྟར་ན། དེ་གཉིས་ཀྱི་བར་གྱི་གང་ཟག་དེ་ཆོས་ཅན།
ཅི་ཞིག་ཏུ་འཁོར་བར་འགྱུར་ཏེ། གང་དེ་ཅི་ཡང་ཡོད་པ་མ་ཡིན་པའི་ཕྱིར་རོ། ། དེ་གཉིས་ཀྱི་བར་ན་བར་དོའི་སྲིད་པ་ཡོད་པས་སྐྱོན་མེད་དོ་ཞེ་ན། དེ་ལ་ཡང་སྲིད་པ་སྔ་མ་བཏང་མ་བཏང་གིས་བརྟག་པ་མཚུངས་ཤིང༌། གལ་ཏེ་གཏོང་ལེན་གཉིས་ཅིག་ཆར་བྱེད་པར་འདོད་ན། དེ་ལྟ་ན་བདག་གཉིས་སུ་ཐལ་བར་འགྱུར་ཏེ། དཔེར་ན་ལྷས་སྦྱིན་གཅིག་བུ་ཁྱིམ་ནས་ཁྱིམ་དུ་རྒྱུ་བ་ལ་ལེན་གཏོང་གཉིས་ཅིག་ཆར་བྱེད་ན་ལྷས་སྦྱིན་གཅིག་བུ་ལ་གང་ཟག་གཉིས་སུ་ཐལ་བ་བཞིན་ནོ། ། གཉིས་པ་ནི། གལ་ཏེ་འཁོར་བ་རང་བཞིན་གྱིས་ཡོད་དེ། འགལ་ཟླ་མྱང་འདས་རང་བཞིན་གྱིས་ཡོད་པའི་ཕྱིར་ཞེ་ན།
འོ་ན་འདུ་བྱེད་དེ་མྱ་ངན་ལས་འདའ་འམ། སེམས་ཅན་འདའ། དང་པོ་ལྟར་ན། འདུ་བྱེད་ཆོས་ཅན། ཁྱོད་རྟག་མི་རྟག་ཇི་ལྟ་བུར་གྱུར་ཀྱང་མྱ་ངན་ལས་འདའ་བར་མི་འཐད་དོ་སྟེ། རྟག་ན་བྱ་བ་དང་བྲལ་དགོས་པའི་ཕྱིར་དང༌། མི་རྟག་ན་སྐད་ཅིག་གཉིས་པར་ཞིག་ནས་མེད་པས་སུ་ཞིག་འདའ་བར་བྱེད་པའི་ཕྱིར། གཉིས་པ་ལྟར་ན། སེམས་ཅན་ཆོས་ཅན། རྟག་མི་རྟག་ཇི་ལྟ་བུར་གྱུར་ཀྱང༌།
མྱ་ངན་ལས་འདའ་བར་འཐད་པར་མི་འགྱུར་ཏེ། རིགས་པ་སྔ་མ་མཚུངས་པའི་ཕྱིར། གཉིས་པ་སྒྲུབ་བྱེད་བཅིངས་ཐར་དགག་པ་ལ། གལ་ཏེ་དངོས་པོ་རང་བཞིན་གྱིས་ཡོད་དེ། བཅིངས་པ་དང་ཐར་བ་ཡོད་པའི་ཕྱིར། དེ་ཡོད་པས་འཁོར་འདས་གྲུབ་ལ། དེ་གྲུབ་པ་ན་དངོས་པོ་རྣམས་རང་བཞིན་གྱིས་ཡོད་པར་གྲུབ་བོ་ཞེ་ན། ། དེ་དགག་པ་ལ། སྤྱིར་དགག སོ་སོར་དགག་པའོ། །
དང་པོ་ནི། ཆགས་སོགས་ཀྱིས་གང་དག་གཅིག་གཅིག་བཅིངས་པར་བྱེད་ན། འདུ་བྱེད་དམ། སེམས་ཅན་འཆིང་དང་པོ་ལྟར་ན་རྟག་པའམ་མི་རྟག་པ་འཆིང་དང་པོ་མི་འཐད་པ་རྟོགས་སླ་ལ། གཉིས་པ་ལྟར་ན། འདུ་བྱེད་རྣམས་ཆོས་ཅན། ཆགས་སོགས་ཀྱིས་མི་འཆིང་ཅིང་འཆིངས་པ་ལས་གྲོལ་བར་ཡང་མི་འགྱུར་ཏེ། སྐྱེ་བ་དང་འཇིག་པའི་ཆོས་ཅན་ཡིན་པའི་ཕྱིར། གཉིས་པ་ལྟར་ན། སེམས་ཅན་ཡང་ཆོས་ཅན།
མི་འཆིང་ཅིང་གྲོལ་བར་ཡང་མི་འགྱུར་ཏེ། རིགས་པ་སྔ་མ་དེ་དག་རྗེས་སུ་འཇུག་པའི་ཕྱིར། གཉིས་པ་ལ། བཅིངས་པ་དགག ཐར་པ་དགག དང་པོ་ལ། སྔར་མ་བཤད་པའི་རིགས་པས་དགག སྔར་བཤད་ཟིན་པའི་རིགས་པས་དགག དང་པོ་ལ། གང་འཆིང་བ་ལ་བརྟགས་ནས་དགག
བཅིང་བྱའི་སྔ་རོལ་ན་ཡོད་མེད་ལ་བརྟགས་ནས་དགག དང་པོ་ནི། གལ་ཏེ་འདུ་བྱེད་དང་སེམས་ཅན་བཅིངས་པ་ནི་བཀག་མོད། དེ་ལྟ་ན་ཡང༌། འཆིང་བ་ཡོད་པའི་ཕྱིར། བཅིངས་པའང་ཡོད་དོ་ཞེ་ན། གལ་ཏེ་ཉེ་བར་ལེན་པ་འདོད་ཆགས་སོགས་འཆིང་བ་ཡིན་ན། ཉེ་བར་ལེན་པ་ཆགས་སོགས་དང་བཅས་པ་ཞིག་གམ། དེ་དང་བྲལ་བ་ཞིག་འཆིང༌། དང་པོ་ལྟར་ན།
ཉེ་བར་ལེན་བཅས་འཆིང་བར་མི་འགྱུར་ཏེ། སླར་ཡང་འཆིང་བ་དོན་མེད་པའི་ཕྱིར། གཉིས་པ་ལྟར་ན། ཉེ་བར་ལེན་མེད་ཞིག་ཀྱང་མི་འཆིང་སྟེ། ཉེ་བར་ལེན་དང་བྲལ་བའི་ཕྱིར། དེ་བཞིན་གཤེགས་པ་བཞིན་ནོ། ། དེ་ལྟར་ན་གནས་སྐབས་གང་ཞིག་འཆིང་བར་འགྱུར་ཏེ། ཕུང་པོ་གསུམ་པ་ཡོད་པ་མ་ཡིན་པའི་ཕྱིར་རོ། ། གཉིས་པ་ནི། ལྕགས་སྒྲོག་ལ་སོགས་པ་སྔར་ཡོད་པས་བཅིང་བྱ་འཆིང་བ་བཞིན་དུ་བཅིང་བྱའི་སྔ་རོལ་ན་འཆིང་བ་ཡོད་ན་དེས་བཅིང་བྱ་གང་ཡིན་པ་དེ་འཆིང་ལ་རག་ན།
དེ་ཡང་མེད་དེ། རྟེན་མེད་པར་བརྟེན་པ་མི་འབྱུང་བའི་ཕྱིར་དང༌། སྔར་འཆིང་བར་གྲུབ་ནས་ཕྱིས་བཅིང་བྱ་ལྷན་ཅིག་འབྲེལ་པ་ལ་དགོས་པ་མེད་པའི་ཕྱིར་དང༌། འཆིང་བ་ཐ་དད་པར་གྲུབ་པའི་བཅིང་བྱ་ལ་ཡང་འཆིང་བ་དགོས་པ་མེད་པའི་ཕྱིར། དེའི་ཕྱིར་འཆིང་བས་ནི་འགའ་ཡང་མི་འཆིང་ལ། མི་འཆིང་བ་ནི་འཆིང་བྱེད་དུ་མི་རིགས་པས་འཆིང་བ་མེད་ཅིང་དེ་མེད་པས་ན་བཅིངས་པ་ཡང་མེད་དོ་ཞེས་འགྲེལ་པ་ལས་སོ། ། གཉིས་པ་ནི། འདིར་མ་བཤད་པའི་རིགས་པ་ལྷག་མ་ནི་གཞན་ཡང་ཆོས་ཅན། བསྟན་པར་བྱ་དགོས་ཏེ། སོང་དང་མ་སོང་བགོམ་པ་གསུམ་ལ་འགྲོ་བ་འགོག་བྱེད་ཀྱི་རིགས་པ་དེས་བསྟན་པའི་ཕྱིར།
ཇི་ལྟར་ཞེ་ན། རེ་ཞིག་བཅིངས་པ་མི་འཆིང་སྟེ། ། མ་བཅིངས་པ་ཡང་འཆིང་མི་འགྱུར། ། བཅིངས་དང་མ་བཅིངས་མ་གཏོགས་པ། ། བཅིང་བཞིན་ཤེས་པར་མི་འགྱུར་རོ། ། ཞེས་སྦྱར་བས་སོ། ། གཉིས་པ་ནི། གལ་ཏེ་བཅིངས་པ་བཀག་མོད། ཐར་པ་ནི་ཡོད་དེ། བཅོམ་ལྡན་འདས་ཀྱིས་སེམས་ཅན་གང་དག་ཐར་པའི་དོན་དུ་བསླབ་གསུམ་ལ་སློབ་པར་གསུངས་པའི་ཕྱིར།
དེ་ལྟ་ན་བཅིངས་པའང་ཡོད་དེ། མ་བཅིངས་ན་ཐར་པར་གཞག་མི་ནུས་པའི་ཕྱིར་རོ། ། ཞེ་ན། འོ་ན་བཅིངས་པ་གྲོལ་ལམ་མ་བཅིངས་པ་གྲོལ། དང་པོ་ལྟར་ན། རེ་ཞིག་བཅིངས་པ་མི་གྲོལ་བ་སྟེ། གྲོལ་བ་མ་ཡིན་ཏེ། བཅིངས་པ་ཡིན་པའི་ཕྱིར། ཅི་སྟེ་སྔར་བཅིངས་པ་ཕྱིས་ཐབས་ཀྱིས་གྲོལ་བ་མ་ཡིན་ནམ་ཞེ་ན། དེ་ནི་ཡིན་མོད་དེ་ལྟ་ན་བཅིངས་པ་གྲོལ་བར་འགྱུར་རོ་ཞེས་བརྗོད་པར་རིགས་ཀྱི།
གྲོལ་བ་ཡིན་ནོ་ཞེས་བརྗོད་པར་མི་རིགས་སོ། ། མ་བཅིངས་པ་ཡང་གྲོལ་བར་མི་འགྱུར་ཏེ། མ་བཅིངས་པ་ནི་གྲོལ་བ་ཉིད་ཡིན་པས་སླར་གྲོལ་བ་དགོས་པ་མེད་པའི་ཕྱིར། གལ་ཏེ་མ་བཅིངས་པ་ལ་གྲོལ་མི་སྲིད་པས་བཅིངས་བཞིན་པ་ཉིད་གྲོལ་བཞིན་པ་ཡིན་པར་འགྱུར་ན་བཅིངས་པའི་བྱ་བ་དང་གྲོལ་བའི་བྱ་བ་དུས་གཅིག་དགོས་ལ་དེ་ལྟ་ན་བཅིངས་པ་དང་གྲོལ་བ་དུས་གཅིག་ཏུ་འགྱུར་རོ། ། གཉིས་པ་ནི། གལ་ཏེ་འཁོར་འདས་དང་བཅིངས་ཐར་མེད་ན་བདག་ནི་ནམ་ཞིག་ལེན་པ་མེད་པར་མྱ་ངན་ལས་འདའ། མྱང་འདས་དེ་ནི་ནམ་ཞིག་བདག་གིར་འགྱུར་སྙམ་པ་དེ་ནི་དོན་མེད་པར་འགྱུར་ལ། འདོད་པ་དེ་ལྟ་ན་དགེ་བའི་བཤེས་གཉེན་བསྟེན་པ་དང༌། སྦྱིན་པ་དང༌། ཚུལ་ཁྲིམས་དང༌།
ཐོས་བསམ་ལ་སོགས་དོན་མེད་པར་འགྱུར་རོ་ཞེ་ན། ཕུང་པོ་ལ་དམིགས་ནས་ངའོ་ཞེས་ཞེན་ནས་བདག་ནི་ལེན་པ་མེད་པར་ཏེ་ལྷག་མེད་དུ་མྱ་ངན་ལས་འདའ་བར་བྱའོ། ། ལྷག་མེད་ཀྱི་མྱང་འདས་དེ་ནི་མ་འོངས་པ་ནི་བདག་གི་བར་འགྱུར་རོ་ཞེས་དེ་ལྟར་དུ་གང་དག་གིས་འཛིན་པ་དེའི་ལྟ་བ་ཉེ་བར་ལེན་པ་དེ་ཆོས་ཅན། ཁྱོད་མི་སྤོང་བ་དེ་སྲིད་དུ་ཐར་ལམ་ལ་རྩོད་པ་དོན་མེད་པ་ཡིན་ཏེ། ཁྱོད་འཛིན་པ་ཆེན་པོ་སྟེ་མྱང་འདས་ཀྱི་གེགས་ཀྱི་གཙོ་བོ་ཡིན་པའི་ཕྱིར། གཉིས་པ་ནི། གྲོལ་བ་དོན་གཉེར་ཆོས་ཅན། རིགས་པས་དཔྱད་པ་དེ་ལ་འཁོར་བ་ཅི་ཞིག་ཡིན་མྱ་ངན་འདས་པའང་ཅི་ཞིག་བརྟག་སྟེ། བརྟགས་པ་ན་འགའ་ཡང་རྙེད་པ་མ་ཡིན་ཏེ། དོན་དམ་པ་གང་ལ་མྱ་ངན་ལས་འདས་པ་ཞེས་བྱ་བ་གསར་དུ་བསྐྱེད་དུ་མེད་ལ་འཁོར་བ་ཞེས་བྱ་བ་སྔར་ཡོད་བསལ་བའང་ཡོད་པ་མིན་པ་ཞེས་བྱ་བ་ཡིན་པའི་ཕྱིར།
གཉིས་པ་ནི། བཅིངས་པ་དང་ཐར་པ་བརྟག་པ་ཞེས་བྱ་བ་ཚིགས་སུ་བཅད་པ་བཅུའི་བདག་ཉིད་ཅན་གྱི་རབ་ཏུ་བྱེད་པ་བཅུ་དྲུག་པའི་རྣམ་པར་བཤད་པའོ།། །། འཁོར་བ་ཞེས་དང་མྱང་འདས་ཞེས། ། ཇི་སྲིད་མངོན་པར་ཞེན་དེ་སྲིད། ། འཁོར་བར་བཅིངས་པ་ཉིད་ཡིན་ལ། ། དེ་ལོག་ན་ནི་དེ་གྲོལ་ལོ། ། ཞེས་བར་སྐབས་ཀྱི་ཚིགས་སུ་བཅད་པ་སྨྲས་པ་ཡིན་ནོ།། །། གཉིས་པ་དེའི་སྒྲུབ་བྱེད་དགག་པ་ལ། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། །
དང་པོ་ལ། ཕྱོགས་སྔ་མ་བརྗོད། དེ་དགག་པའོ། ། དང་པོ་ནི། འཁོར་བ་ནི་རང་བཞིན་གྱིས་ཡོད་དེ། ལས་འབྲས་ཀྱི་འབྲལ་པའི་རྟེན་ཡིན་པའི་ཕྱིར། འོ་ན་ལས་དང་དེའི་འབྲས་བུ་གང་ཞིག་ཡིན་ཞེ་ན། འདི་ལ་ལས་ཀྱི་རྣམ་གཞག དེ་ལ་རྟག་ཆད་ཀྱི་ཉེས་པ་སྤོང་ཚུལ་ལོ། ། དང་པོ་ལ།
སེམས་ཀྱི་དགྱེ་མི་དགྱེའི་རྣམ་གཞག་དང༌། ལས་ཀྱི་རབ་ཏུ་དབྱེ་བའི་རྣམ་གཞག་གོ ། དང་པོ་ནི། བདག་ཉིད་ཉེས་སྤྱོད་ལེགས་པར་སྡོམ་པའི་སེམས་གང་ཡིན་པའི་སེམས་དང༌། བསྡུ་བའི་དངོས་པོ་བཞི་ལ་སོགས་པའི་གཞན་ལ་ཕན་འདོགས་པའི་སེམས་གང་ཡིན་པ་དང༌། གཞན་ལ་བྱམས་པའི་སེམས་གང་ཡིན་པ་དེ་འདྲ་དེ་ནི་ཆོས་ཅན། ཆོས་ཡིན་ཏེ། སྐྱེ་བ་འདི་དང༌། སྐྱེ་བ་གཞན་དུ་འབྲས་བུ་རྣམ་པར་སྨིན་པ་ཡིད་དུ་འོང་བའི་ས་བོན་ཏེ་ཐུན་མོང་མ་ཡིན་པའི་རྒྱུ་ཡིན་པའི་ཕྱིར། བཟློག་པ་ཉེས་སྤྱོད་ལ་འཇུག་པ་མི་སྡོམ་པའི་སེམས་དང༌།
གནོད་སེམས་དང༌། རྣམ་འཚེ་ནི་ཆོས་ཅན། ཆོས་མ་ཡིན་པ་ཞེས་བྱ་སྟེ། འབྲས་བུའམ་རྣམ་སྨིན་ཡིད་དུ་མི་འོང་བའི་ས་བོན་ཡིན་པའི་ཕྱིར། འདིར། འགྲེལ་པར། ཆོས་ལ། རང་གི་མཚན་ཉིད་འཛིན་པ་དང༌། ངན་འགྲོ་ལས་འཛིན་པ་དང༌། འཁོར་བ་ལས་འཛིན་པ་གསུམ་ལས།
འདིར་བར་པའི་དབང་དུ་བྱས་ན་དགེ་བ་བཅུ་ལ་བཤད་དོ། ། ཕན་འདོགས་དང་བྱང་སེམས་ཀྱི་ཁྱད་པར། གཞན་རྗེས་སུ་འཛིན་པ་དང༌། སེམས་ཅན་རྣམས་དང་འགལ་བ་མེད་པའམ། ཡང་ན། གཞན་ལ་ཕན་འདོགས་པ་དང་བདག་ལ་ཕན་འདོགས་པ་ལ་བཤད་དོ། ། གཉིས་པ་ལ། མདོར་བསྟན། རྒྱས་པར་བཤད། དང་པོ་ནི།
དྲང་སྲོང་མཆོག་རྫོགས་པའི་སངས་རྒྱས་ཀྱིས་ལས་རྣམས་ནི་གཉིས་སུ་བསྡུས་ཏེ། སེམས་པ་དང་ནི་བསམ་པའི་ལས་གཉིས་སུ་འདུས་པར་གསུངས་པས་སོ། ། ལས་དེ་དག་གི་བྱེ་བྲག་ནི་གསུམ་དང་བདུན་ལ་སོགས་པ་རྣམ་པ་མང་པོར་ཡོངས་སུ་བསྒྲགས་པ་སྟེ་བཤད་པ་ཡིན་ནོ། ། གཉིས་པ་ལ། གསུམ་དུ་དབྱེ། བདུན་དུ་དབྱེ། དང་པོ་ནི། གཉིས་ཡོད་པ་དེ་ལ་ལས་གང་སེམས་པ་ཞེས་གསུངས་པ་དེ་ནི་ཡིད་ཀྱིར་འདོད་པ་ཡིན་ཏེ། ཡིད་ཀྱི་རྣམ་ཤེས་དང་མཚུངས་པར་ལྡན་པའི་སེམས་པ་ཁོ་ན་ལ་དེར་འཇོག་པའི་ཕྱིར་ཏེ། དེ་འདྲ་དེ་ཡིད་ཀྱི་སྒོ་ནས་མཐར་ཐུག་པར་འགྲོ་བ་དང༌།
ལུས་དང་ངག་འཇུག་པ་ལ་མི་ལྟོས་པའི་ཕྱིར། བསམ་པའི་ལས་ཞེས་ནི་གང་གསུངས་པ་དེ་ནི་ལུས་དང་ངག་གིར་ཡིན་པར་འདོད་དེ། ལུས་ངག་གིས་དེ་ལྟར་བྱའོ་ཞེས་སེམས་ཀྱིས་སམ་ལུས་ངག་གིས་བྱ་བ་བྱེད་པའི་ཕྱིར་རོ། ། འདི་གཉིས་ཀྱི་ཁྱད་པར་མངོན་པ་གོང་མ་ལས། རྒྱུ་དུས་ཀྱི་ཀུན་སློང་གཙོ་བོར་གྱུར་པ་དང༌། དེའི་དུས་ཀྱི་ཀུན་སློང་གཙོ་བོར་གྱུར་པའི་སེམས་ཁོ་ན་ལ་བཤད་ལ། འོག་མ་ལས། བསམ་པའི་ལས་ནི་ལུས་ངག་གི་རིག་བྱེད་ཁོ་ནར་འདོད་དོ། ། གཉིས་པ་ནི། གཉིས་པ་དེ་ལས་ཕྱེ་ན་བདུན་དུ་འགྱུར་ཏེ།
རིག་བྱེད་དང་རིག་བྱེད་མ་ཡིན་པའི་ལས་གཉིས་ལས་དང་པོ་ལ། ངག་གི་རིག་བྱེད་དང་སྐྱོད་པ་ལུས་ཀྱི་རིག་བྱེད་དེ་གཉིས་སུ་དབྱེ་བ་དང༌། དེར་མ་ཟད་རིག་བྱེད་མ་ཡིན་པ་ཀྱང་ནི་ཆོས་ཅན། རྣམ་པར་རིག་བྱེད་ལ་གཉིས་སུ་ཕྱེ་བ་དེ་བཞིན་དུ་གཉིས་སུ་འདོད་དེ། མི་སྤོང་བ་སྟེ་སྡོམ་པ་མ་ཡིན་པའི་རྣམ་པར་རིག་བྱེད་མིན་པ་ཞེས་བྱ་བ་གང་ཡིན་པ་དང༌། དེ་ལས་གཞན་སྤོང་བའི་རྣམ་པར་རིག་བྱེད་མིན་པ་དག་སྟེ་གཉིས་སུ་འབྱེད་པས་སོ། ། ཡང་རིག་བྱེད་མ་ཡིན་པའི་ལས་ཆོས་ཅན། སྡོམ་པ་དང་སྡོམ་མིན་གཉིས་སུ་ཕྱེ་བའི་ཚུལ་དེ་བཞིན་དུ་བར་མའི་དབང་དུ་བྱས་པའང་གཉིས་ཡོད་དེ། ལོངས་སྤྱོད་སྤྱད་པ་ལས་བྱུང་བའི་བསོད་ནམས་དང༌། དེ་ལས་བྱུང་བའི་བསོད་ནམས་མིན་པ་གཉིས་ཡོད་པས་སོ། །
དང་པོ་ནི་དེ་དགེ་འདུན་ལ་ཕུལ་བའི་དངོས་པོ་དགེ་འདུན་གྱིས་ལོངས་སྤྱད་པས་སྦྱིན་པ་པོའི་རྒྱུད་ལ་བསོད་ནམས་འཕེལ་བ་དང༌། གཉིས་པ་ནི། སྲོག་ཆགས་གསོད་པའི་ཆེད་ཀྱི་ལྷ་ཁང་རྩིགས་པ་དེར། གསོད་པའི་ལས་བྱས་ཤིང་ལོངས་སྤྱད་པས་སྦྱིན་བདག་གི་རྒྱུད་ལ་བསོད་ནམས་མ་ཡིན་པ་འཕེལ་བ་ལྟ་བུའོ། ། དེ་ལྟར་དྲུག་དང༌། སེམས་པ་དང་ནི་བདུན་པོ་དེ་ལས་སུ་མངོན་པར་འདོད་པ་ཡིན་ནོ། ། གཉིས་པ་དེ་ལ་རྟག་ཆད་སྤོང་བའི་ཚུལ་ལ། ཟླ་བའི་ཞབས་ལྟར་ན། ཟུར་ན་གནས་པའི་རྒོལ་བའི་རྩོད་པ་དགོད་པ་དང༌། དེ་ལ་སྐྱོན་སྤོང་བའོ། །
འགྲེལ་པ་གསུམ་ལྟར་ན། དབུ་མའི་རིགས་པ་ཕྱོགས་སྔར་བཀོད་པ་དང༌། དེའི་ཉེས་སྤོང་བརྗོད་པའོ། ། དང་པོ་ནི། གལ་ཏེ་ལས་རང་བཞིན་གྱིས་གྲུབ་ན། རྣམ་སྨིན་ཕྱུང་མ་ཟིན་གྱི་བར་དུ་གནས་སམ་མི་གནས། དང་པོ་ལྟར་ན། ལས་དེ་ཆོས་ཅན། རྟག་པར་འགྱུར་ཏེ། གལ་ཏེ་སྨིན་པའི་དུས་ཀྱི་བར་དུ་གནས་པའི་ཕྱིར།
གལ་ཏེ་དེའི་སྔར་འགགས་ཟིན་པས་མི་གནས་ན། ལས་དེ་ཆོས་ཅན། ཇི་ལྟར་འབྲས་བུ་བསྐྱེད་པར་འགྱུར་ཏེ། སྐྱེས་མ་ཐག་ཏུ་འགགས་ནས་མེད་པར་གྱུར་པའི་ཕྱིར་རོ། ། དེ་ལྟར་ན་ཆད་པའི་སྐྱོན་ཡོད་དོ། ། འདི་ནི་ཚིག་གསལ་ལྟར་ན་ཕྱོགས་སྔའི་གཞུང་དང༌། གསུམ་པོ་ལྟར་ན་རང་གཞུང་ངོ༌། ། གཉིས་པ་ལ། མདོ་སྡེ་པས་རྒྱུན་ཁས་བླངས་ནས་རྟག་ཆད་སྤོང་ཚུལ་དང༌། བྱེ་སྨྲས་ཆུད་མི་ཟ་ཁས་བླངས་ནས་རྟག་ཆད་སྤོང་ཚུལ་ལོ། །
དང་པོ་ལ། རྟག་ཆད་སྤོང་ཚུལ་དང༌། དགེ་བ་ལས་ལམ་བཅུ་ཡང་འདིས་བསྡུས་པར་བསྟན་པའོ། ། དང་པོ་ལ། དཔེ་དང༌། དོན་ལ་སྦྱར་བས་སོ། ། དང་པོ་ནི། བརྟག་པ་དང་པོ་ཁས་ལེན་པ་ནི་མིན་ལ་གཉིས་པ་ཁས་ལེན་ཀྱང་ཆད་པའི་ཉེས་པར་མི་འགྱུར་ཞེས་པའི་དཔེ་སྟོན་པ་ནི། མྱུ་གུ་དང་སྡོང་བུ་དང་སྦུབས་འཆའ་བ་ལ་སོགས་པའི་རྒྱུན་གང་ཡིན་པ་ནི་ས་བོན་ལས་ནི་མངོན་པར་འབྱུང་ཞིང་ས་བོན་འགག་ལ་རྒྱུན་དེ་ལས་འབྲས་བུའི་ཚོགས་པ་རྒྱ་ཆེན་པོ་འབྱུང་ངོ་ཞེས་པ་རྗེས་འགྲོའོ། ། ལྡོག་པ་ནི།
ས་བོན་ནི་མེད་ན་མྱུ་གུ་ལ་སོགས་པའི་རྒྱུན་དེ་ཡང་འབྱུང་བར་མི་འགྱུར་རོ། ། དེས་ན་ཆད་པའི་སྐྱོན་ཡོད་པ་མིན་ཏེ། གང་གི་ཕྱིར་ན་ས་བོན་ལ་རྒྱུན་དང་རྒྱུན་ལས་མཐའི་འབྲས་བུ་འབྱུང་བར་འགྱུར་བའི་ཕྱིར། ས་བོན་མ་ཞིག་པའི་སྒོ་ནས་རྟག་སྐྱོན་ཡོད་པ་མ་ཡིན་ཏེ། ས་བོན་འབྲས་བུའི་སྔོན་དུ་འགྲོ་བ་སྟེ་སྔོན་དུ་ཞིག་པ་དེའི་ཕྱིར། ཞིང་ནི་ཕན་ཚུན་བསྡུད་པའོ། ། གཉིས་པ་ནི། དཔེ་དེ་བཞིན་དུ། དགེ་བའི་སེམས་ཀྱི་རྒྱུན་ནི་གང་ཡིན་པ་དེ་སེམས་དགེ་བ་ལས་མངོན་པར་འབྱུང་ལ་དེ་ལས་འབྲས་བུ་ཡིད་དུ་འོང་བ་འབྱུང་བར་འགྱུར་རོ། ། ཞེས་རྗེས་འགྲོ་དང་ལྡོག་པ་ནི་རྩ་བའི་དགེ་བ་དེ་ལྟ་ཞིག་མེད་ན་རྒྱུན་དེ་ཡང་འབྱུང་བར་མི་འགྱུར་རོ་ཞེས་པ་དེ་དག་རྒྱུ་འབྲས་སུ་བསྒྲུབས་ན།
དེ་ལྟར་ན། ལས་རྟག་པ་དང་ཆད་པར་འགྱུར་བ་མ་ཡིན་ཏེ། གང་གི་ཕྱིར་སེམས་ལས་རྒྱུན་དང་ནི་རྒྱུན་ལས་འབྲས་བུ་འབྱུང་བར་འགྱུར་ཞིང་ལས་ནི་འབྲས་བུའི་སྔོན་དུ་འགྲོ་བ་དེའི་ཕྱིར། གཉིས་པ་ནི། སྔར་བཤད་པའི་ལས་ཀྱི་དབྱེ་བ་འདིར། དཀར་པོའི་ལས་ཀྱི་ལམ་བཅུ་པོ་ཡང་བཤད་པ་ཡིན་པས་དེ་དག་ཀྱང་ཆོས་ཅན། ཆོས་སྒྲུབ་པའི་ཐབས་ཡིན་ཏེ། ཆོས་ཀྱི་རྒྱུར་གྱུར་པ་ཡིན་པའི་ཕྱིར། ཆོས་ཀྱི་འབྲས་བུ་ནི་འདི་དང་སྐྱེ་བ་གཞན་དུ་འདོད་པའི་ཡོན་ཏན་རྣམ་ལྔ་ལ་ཉེ་བར་ལོངས་སྤྱོད་པའོ། ། འདིར་ཆོས་ནི་ལས་ལམ་དངོས་གཞི་ལ་བྱ་བ་དང༌།
དཀར་པོའི་ལས་ཞེས་པ་ནི་བྱེད་བཞིན་པ་དང༌། འདོད་ཡོན་ལྔ་ནི་རྣམ་སྨིན་གྱི་འབྲས་བུར་བཤད་དེ། མཚོན་པ་ཙམ་མོ། ། གཉིས་པ་བྱེ་སྨྲའི་ལུགས་ཀྱི་རྟག་ཆད་སྤོང་ཚུལ་ལ། གཞན་ལན་དགག རང་ལན་གདབ་པའོ། ། དང་པོ་ནི། ཉན་ཐོས་སྡེ་པ་གཞན་གྱིས་རྒྱུན་ཁས་བླངས་ནས་རྟག་ཆད་སྤོང་བའི་ཚུལ་གྱིས་བརྟག་པ་དེ་ཆོས་ཅན། ལས་འབྲས་ཀྱི་སྐབས་འདིར་ནི་འཐད་པ་མ་ཡིན་ནོ་རྒྱུ་མཚན་ཅི་ཞེ་ན། གལ་ཏེ་བཤད་མ་ཐག་པའི་དཔེ་དོན་སྦྱར་བའི་བརྟག་པ་དེར་འགྱུར་ན་སྟེ་ཁས་ལེན་ན་ནི་ཉེས་པ་ཆེན་པོ་དང་ཉེས་པ་གྲངས་མང་པོར་འགྱུར་བས་སོ། །
ཇི་ལྟར་ཞེ་ན། ས་ལུའི་ས་བོན་ལས་ས་ལུའི་མྱུ་གུ་སོགས་རིས་མཐུན་པ་ཁོ་ན་འབྱུང་བའི་ཕྱིར། མི་མཐུན་པ་མི་འབྱུང་བ་དེ་བཞིན་དུ་དགེ་བའི་སེམས་ལས་དགེ་བའི་སེམས་ཁོ་ན་འབྱུང་བ་དང༌། ལྷའི་འགྲོ་བ་ལས་ལྷ་ཁོ་ན་འབྱུང་བ་སོགས་སུ་ཐལ་ལོ། ། གཉིས་པ་ལ། དངོས་དང༌། རང་བཟོའི་ཉེས་པ་སྤང་པའོ། ། དང་པོ་ལ། མདོར་བསྟན། རྒྱས་པར་བཤད།
དོན་བསྡུ་བའོ། ། དང་པོ་ནི། སངས་རྒྱས་རྣམས་དང་ཉན་ཐོས་དང་རང་རྒྱལ་རྣམས་ཀྱིས་གང་གསུངས་པའི་བརྟག་པ་སྟེ་གྲུབ་པའི་མཐའ་གང་ཞིག་ལས་འབྲས་ཀྱི་སྐབས་འདིར་གང་འཐད་པ་དེ་ནི་འདིར་རབ་ཏུ་བརྗོད་པར་བྱའོ། ། བརྟག་པ་དེ་གང་ཞེ་ན། ལས་བྱས་མ་ཐག་ཏུ་འཇིག་ཀྱང་འབྲས་བུ་མེད་པའི་སྐྱོན་མེད་དེ། ཇི་ལྟར་བུ་ལོན་གཏོང་བའི་ཚེ་དཔང་དཔང་རྒྱ་བཞག་པ་དེ་བཞིན་དུ་ཆུད་མི་ཟ་མི་ཞིག་པར་གནས་པ་དང་དེ་སྐྱེད་པའི་ལས་ནི་བུ་ལོན་བཞིན་དུ་རིག་པར་བྱ་བ་ཡིན་པའི་ཕྱིར། དཔེར་ན་དཔང་རྒྱ་བཞག་ནས་ནོར་སྤྱད་ཟིན་ཀྱང་དུས་གཞན་གྱི་ཚེ་ནོར་བདག་གི་ནོར་སྐྱེད་དང་བཅས་པ་འོང་བ་བཞིན་དུ། ལས་ཞིག་ཀྱང་ཆུད་མི་ཟ་གནས་པས་བྱེད་པ་པོས་ལས་ཀྱི་འབྲས་བུ་མྱོང་བར་བྱེད་དོ། ། རྣམ་སྨིན་ཕྱུང་ཟིན་པའི་ཆུད་མི་ཟ་ནི་ཡོད་དམ་མེད་ཀྱང་རུང་ཏེ་དཔང་རྒྱ་རོར་གྱུར་པ་དང་འདྲའོ། ། གཉིས་པ་ལ།
ཆུད་མི་ཟ་ངོ་བོ་དང་དབྱེ་བའི་སྒོ་ནས་ངོས་བཟུང༌། དེའི་ཁྱད་ཆོས་བཤད་པའོ། ། དང་པོ་ནི། ཆུད་མི་ཟ་དེ་ནི་ཆོས་ཅན། རྣམ་པ་བཞི་སྟེ། འདོད་པ་དང་གཟུགས་དང་གཟུངས་མེད་པ་དང་ཟག་པ་མེད་པའི་ཁམས་ཀྱི་དབྱེ་བ་ལས་སོ། ། ཆུད་མི་ཟ་དེ་ཡང་ཆོས་ཅན། རང་བཞིན་ལུང་མ་བསྟན་ཡིན་ཏེ། དགེ་མི་དགེ་གང་དུ་ཡང་བརྡའ་སྤྲོད་པར་མི་ནུས་པའི་ཕྱིར། མི་དགེ་བའི་ཆུད་མི་ཟ་མི་དགེ་བ་ཡིན་ན་འདོད་པ་ལ་འདོད་ཆགས་དང་བྲལ་བ་རྣམས་ལ་མེད་པར་འགྱུར་རོ། །
དགེ་བའི་དེ་དགེ་བ་ཡིན་ན་དགེ་རྩ་ཆད་པ་ལའང་མེད་པར་འགྱུར་རོ། ། ཞེས་ཚིག་གསལ་ལས་སོ། ། འདི་ནི་མཛོད་དང་མི་མཐུན་པར་སྣང་སྟེ། དགེ་ལ་སོགས་ཀྱིས་དགེ་ལ་སོགས། ། ཞེས་དང༌། འདོད་གཏོགས་དགེ་བ་གཟུགས་མིན་ནི། ། གཉེན་པོ་སྐྱེས་པས་རྣམ་ཉམས་འགྱུར། ། ཞེས་བཤད་པས། དེས་ན་འདི་དག་བྱེ་སྨྲའི་འདོད་པར་ནི་སྤྱན་རས་གཟིགས་བརྟུལ་ཞུགས་ཀྱིས་བཤད་ལ། མཛོད་དང་མི་མཐུན་པས་ཁ་ཆེ་བའི་འདོད་པ་མིན་ནོ། །
གཉིས་པ་ལ། སྤང་བྱ་གཉིས་ལས་གང་ཡིན་དཔྱད། སྐྱེ་འཇིག་ཇི་ལྟར་བྱེད་པའི་ཚུལ། དང་པོ་ལ། མཐོང་སྤངས་མིན་པར་བསྟན། ཡིན་པ་ལ་གནོད་བྱེད་བརྗོད། དང་པོ་ལ། དངོས་དང༌། དེས་གྲུབ་པའི་དོན་ནོ། ། དང་པོ་ནི།
ལས་ཀྱི་ངོ་བོ་སྤོང་བས་ཏེ་སྤངས་པ་ན་དེའི་ཆུད་མི་ཟ་སྤོང་བ་མ་ཡིན་ཏེ། སོ་སོ་སྐྱེ་བོའི་ལས་མཐོང་ལམ་གྱིས་སྤངས་དེའི་ཆུད་མི་ཟ་དེས་མ་སྤངས་པའི་ཕྱིར་ཏེ། དེའི་རྣམ་སྨིན་དང་བཅས་བཞིན་པའི་མཐོང་ལམ་པ་བཞིན་ནོ། ། འོན་ཀྱང་སྤང་བྱ་ནི་སྒོམ་པས་སྤང་བྱ་ཉིད་ཀྱང་ཡིན་པའི་ཕྱིར། ཀྱང་ཞེས་པས་ཁམས་ལས་འདས་པས་ཀྱང་སྤང་བར་བྱ་བ་ཡིན་ཞེས་པའི་དོན་ནོ། ། འདི་ནི་ཁམས་འོག་མ་ལ་འདོད་ཆགས་དང་བྲལ་བ་ལ་མི་བྱ་ཡི་ཁམས་གོང་མར་སྐྱེས་པ་ལ་འཆད་དགོས་འདྲའོ། ། གཉིས་པ་ནི། ལས་འཇིག་ཀྱང་ཆུད་མི་ཟ་མི་འཇིག་པ་དང༌། ལས་སྤངས་ཀྱང་ཆུད་མི་ཟ་མི་སྤོང་བའི་དེའི་ཕྱིར་ལས་ཀྱི་ཆུད་མི་ཟ་བ་ཡིས་ལས་ཀྱི་འབྲས་བུ་བསྐྱེད་པར་འགྱུར་རོ། ། གཉིས་པ་ནི།
ལས་འཇིག་པའི་ཚེ་ཆུད་མི་ཟ་འཇིག་པ་དང༌། ལས་སྤངས་པའི་ཚེ་ཆུད་མི་ཟ་སྤོང་ན་ཉེས་པ་ཅི་ཡོད་ཅེ་ན། གལ་ཏེ་སྤོང་བས་སྤང་བ་དང་ལས་འཕོ་བ་སྟེ་འཇིག་པ་ཡིས་དེ་དག་གི་ཆུད་མི་ཟ་ཡང་འཇིག་པར་འགྱུར་ན་གནོད་བྱེད་ཡོད་དེ། དེ་ལྟར་འདོད་པ་དེ་ལ་ལས་འཇིག་པ་སྟེ་བྱས་པ་ཆུད་ཟོས་པ་དང༌། མ་བྱས་པ་དང་ཕྲད་པ་དང་ལས་འབྲས་མེད་པར་ལྟ་བ་ལ་སོགས་པའི་སྐྱོན་རྣམས་སུ་ནི་ཐལ་བར་འགྱུར་བས་སོ། ། གཉིས་པ་ལ། ཇི་ལྟར་སྐྱེ་བའི་ཚུལ་དང༌། འཇིག་པའི་ཚུལ་ལོ། ། དང་པོ་ལ། ཉིང་མཚམས་སྦྱོར་བའི་ཚེ་ཇི་ལྟར་སྐྱེ་བའི་ཚུལ་དང༌།
སྦྱར་བའི་འོག་ཏུ་ཇི་ལྟར་སྐྱེ་བའི་ཚུལ་ལོ། ། དང་པོ་ནི། འདོད་པ་ལ་སོགས་པ་ཁམས་མཚུངས་པ་སྟེ་གཅིག་པའི་ལས་ཆ་མཚུངས་པ་སྟེ་རིས་གཅིག་པ་དང༌། ཆ་མི་མཚུངས་པ་སྟེ་རིགས་མི་གཅིག་པ་ཐམས་ཅད་ཀྱི་ཆུད་མི་ཟ་དེ་ནི་ཁམས་གསུམ་གང་རུང་དུ་ཉིང་མཚམས་སྦྱར་བའི་ཚེ་གཅིག་བུ་ཁོ་ན་སྐྱེ་བར་འགྱུར་རོ། ། རྒྱུ་མཚན་ནི་ནུས་པ་རྣམས་གཅིག་དུ་སྡོམས་པས་སོ། ། གཉིས་པ་ནི། སྦྱར་ཟིན་པའི་འོག་ཏུ་ནི་དེ་ལྟར་མ་ངེས་ཏེ། མཐོང་བའི་ཆོས་ལ་ཟག་བཅས་དང་ཟག་མེད་གཉིས་པོ་ཀུན་གྱི་སེམས་པ་དང་བསམ་པའི་ལས་དགེ་མི་དགེ་ལས་ཀྱི་ཆུད་མི་ཟ་རེ་རེ་ཁོ་ན་སྐྱེ་བར་འགྱུར་ཞིང་འབྲས་བུ་རྣམ་སྨིན་ཕྱུང་ཟིན་ཀྱང་གནས་པ་ཡིན་པའི་ཕྱིར་རོ། ། གཉིས་པ་ལ། དངོས་དང༌།
ཞར་ལ་དབྱེ་བ་བཤད། དང་པོ་ནི། ཆུད་མི་ཟ་དེ་ནི་འཇིག་པའི་གནས་སྐབས་གཉིས་སུ་ཡོད་དེ། རྒྱུན་ཞུགས་སོགས་འབྲས་བུ་འཕོ་བ་དང་ཤི་བར་གྱུར་ན་འགག་པར་འགྱུར་བའི་ཕྱིར། དང་པོ་དེ་ནི། སྒོམ་པས་སྤང་བ་ཉིད་ཀྱང་ཡིན། ། ཞེས་དང༌། གཉིས་པའི་ཚུལ་ནི། དེ་ནི་ཉིང་མཚམས་སྦྱར་བའི་ཚེ། ། གཅིག་བུ་ཁོ་ན་སྐྱེ་བར་འགྱུར། །
ཞེས་པས་བསྟན་ཟིན་ནོ། ། གཉིས་པ་ནི། ཆུད་མི་ཟ་དེའི་རྣམ་དབྱེ་ནི་ཆོས་ཅན། ཟག་དང་བཅས་པ་དང་ཟག་པ་མེད་པར་ཤེས་པར་བྱ་སྟེ། ཟག་བཅས་ཀྱི་ཆུད་མི་ཟ་ཟག་བཅས་དང་ཟག་མེད་ཀྱི་ཆུད་མི་ཟ་ཟག་མེད་ཡིན་པའི་ཕྱིར་རོ། ། གཉིས་པ་ནི། ལས་བྱས་མ་ཐག་ཏུ་འགགས་པས་སྟོང་པ་ཉིད་དུ་འཐད་དོ། ། དེ་ལྟ་ན་ཆད་པ་མེད་དེ། ཆུད་མི་ཟ་ཡོད་པའི་ཕྱིར། འགྲོ་བ་ལྔའི་འཁོར་བ་ཡང་སོ་སོར་ངེས་པ་ཡིན་ཏེ།
ས་བོན་གྱི་རྒྱུ་དང་ཆོས་མཐུན་པའི་རྟག་པ་མེད་པའི་ཕྱིར། རྟག་པར་སྨྲ་བར་ཐལ་བ་ཡང་མ་ཡིན་ཏེ། ལས་རང་གི་ངོ་བོས་མི་གནས་པར་ཁས་བླངས་པའི་ཕྱིར། གཉིས་པ་ནི། འདི་ནི་རང་བཟོ་མ་ཡིན་ཏེ། ལས་རྣམས་ཆུད་མི་ཟ་བ་ཞེས་བྱ་བའི་ཆོས་འདི་ནི་སངས་རྒྱས་བཅོམ་ལྡན་འདས་རྣམས་ཀྱིས་ནི་བསྟན་པ་ཡིན་ཅིང་རིགས་པས་འཐད་པ་ཡིན་པའི་ཕྱིར་རོ། ། གཉིས་པ་དེ་འགོག་བྱེད་ཀྱི་རིགས་པ་བཤད་པ་ལ། ལས་རང་བཞིན་མེད་པར་ཁས་ལེན་པས་རྟག་ཆད་སྤོང་ནུས་པའི་ཚུལ་བཤད་ནས་བཟློག་པས་དེ་མི་ནུས་པར་ཤུགས་ལ་བསྟན། རང་བཞིན་མེད་ཀྱང་བྱ་བྱེད་འཐད་པའི་དཔེ་བསྟན་པའོ། ། དང་པོ་ལ།
ལས་རང་བཞིན་མེད་པའི་རྒྱུ་མཚན་གྱིས་རྟག་ཆད་དུ་མི་འགྱུར་བར་བསྟན། ལས་རང་བཞིན་གྱིས་ཡོད་པ་དགག་པའོ། ། དང་པོ་ནི། ལན་དེ་དག་གིས་ནི། གལ་ཏེ་སྨིན་པའི་དུས་བར་དུ། ། ཞེས་སོགས་ཀྱི་ཉེས་པ་སྤོང་མི་ནུས་ཏེ། ཁྱེད་ཅག་གིས་ལས་རང་བཞིན་གྱིས་གྲུབ་པར་ཁས་བླངས་པའི་ཕྱིར་རོ། ། འོ་ན་དབུ་མ་པས་ཉེས་པ་ཇི་ལྟར་སྤོང་ཞེ་ན། དབུ་མ་པ་ཆོས་ཅན། ཁྱེད་ལ་ལས་རང་བཞིན་གྱིས་སྐྱེ་བའི་རྒྱུ་མཚན་གྱིས་རྟག་ཆད་དུ་ཐལ་བའི་ཉེས་པ་མི་འཇུག་སྟེ།
གང་གི་ཕྱིར་ན་ལས་ནི་རང་བཞིན་གྱིས་སྐྱེ་བ་མེད་པའི་ཕྱིར་ཏེ། འདི་ལྟར་ལས་གདོད་མ་ནས་རང་བཞིན་མེད་པ་དེའི་ཕྱིར། འོ་ན་ལས་རང་བཞིན་གྱིས་སྐྱེ་བ་མེད་ན། ལུས་ཅན་རྣམས་ཀྱི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། ། ཞེས་གསུངས་པ་དེ་གང་ལ་དགོངས་ཞེ་ན། ཁོ་བོ་ཅག་ལ་དེས་གནོད་པ་མ་ཡིན་ཏེ། གང་གི་ཕྱིར་ལས་རྣམས་དེ་ནི་རང་བཞིན་གྱིས་མ་སྐྱེས་པ་དེའི་ཕྱིར་རམ་རྒྱུ་མཚན་གྱིས་ཆུད་ཟ་བར་མི་འགྱུར་བ་ལ་དགོངས་པ་ཡིན་པའི་ཕྱིར། གང་ཕྱིར་ལས་ནི་སྐྱེ་བ་མེད། ། ཅེས་པའི་རྐང་པ་གཅིག་པོ་ཟླ་བའི་ཞབས་རང་གི་འགྲེལ་ཚིག་ཡིན་པར་ཚིག་གསལ་དུ་བཤད་སྣང་ཡང༌།
ག་ལས་འཇིགས་མེད་ན་ཡང་གཞུང་འདི་སྣང་བས་བརྟག་དགོས་སོ་ཞེས་ཁོ་བོ་སྨྲའོ། ། གཉིས་པ་ལ། ལས་རང་བཞིན་གྱིས་ཡོད་ལ་གནོད་བྱེད་བསྟན། དེ་ལ་སྒྲུབ་བྱེད་མེད་པར་བསྟན། དང་པོ་ལ། ཐལ་འགྱུར་རྒྱས་པར་བཤད། བཟློག་དོན་བསྡུས་ཏེ་བསྟན། དང་པོ་ལ། རྟག་ཅིང་མ་བྱས་པར་ཐལ་བ། རྣམ་སྨིན་ཐུག་མེད་དུ་འབྱིན་པར་ཐལ་བ།
དང་པོ་ལ། དངོས་དང༌། འདོད་པ་ལ་བསལ་པ་དགོད་པའོ། ། དང་པོ་ནི། གལ་ཏེ་ལས་ལ་རང་བཞིན་ཡོད་ན་ནི། རྟག་པར་འགྱུར་བར་ཐེ་ཚོམ་མེད་དེ། རང་བཞིན་ལ་གཞན་དུ་འགྱུར་བ་མེད་པའི་ཕྱིར། འདོད་ན་ལས་ནི་ཆོས་ཅན། བྱས་པ་མ་ཡིན་པར་འགྱུར་ཏེ། རྟག་པའི་ཕྱིར།
ཁྱབ་པ་ནི་རྟག་པ་ལ་རྒྱུ་རྐྱེན་གྱི་བྱ་བ་འཇུག་པ་མེད་པའི་ཕྱིར་རོ། ། གཉིས་པ་ལ། བསྟན་བཅོས་དང་འགལ་བ། འཇིག་རྟེན་གྱི་གྲགས་པ་དང་འགལ་བ། དང་པོ་ནི། ཅི་སྟེ་ལས་ནི་མ་བྱས་ན་ལས་མ་བྱས་པ་དང་ཕྲད་པའི་འཇིག་པར་འགྱུར་བ་དང༌། ཚངས་པར་སྤྱོད་པའི་གང་ཟག་རྣམས་ཀྱང་ཚངས་སྤྱོད་ལ་གནས་པ་མ་ཡིན་པའང་ལས་མ་བྱས་པར་འདོད་པའི་ཕྱོགས་དེ་ལ་སྐྱོན་དུ་ཐལ་བར་འགྱུར་ཏེ། སྲོག་གཅོད་དང་མི་ཚངས་པར་སྤྱོད་པ་སོགས་མ་བྱས་ཀྱང་གང་ཟག་གི་རྒྱུད་དང་འབྲེལ་པའི་ཕྱིར། འདོད་ན། འགའ་ཡང་མྱ་ངན་ལས་འདའ་བར་མི་འགྱུར་རོ། །
གཉིས་པ་ནི། འཇིག་རྟེན་གྱི་ཞིང་རྨོ་བ་དང་ཚོང་བྱེད་པ་སོགས་རྩོམ་པ་ཐམས་ཅད་དོན་མེད་པ་དང༌། བུམ་པ་གྱིས་ཤིག་ལ་སོགས་པའི་ཐ་སྙད་ཐམས་ཅད་ཉིད་དང་ཡང་འགལ་བར་འགྱུར་བར་ཐེ་ཚོམ་མེད་དེ། བུམ་སོགས་མ་བྱས་ཀྱང་ཡོད་པའི་ཕྱིར། བསོད་ནམས་དང་ནི་སྡིག་པ་བྱེད་པའི་རྣམ་པར་དབྱེ་བའང་འཐད་པར་མི་འགྱུར་ཏེ། དེ་དག་མ་བྱས་པར་ཡོད་པའི་ཕྱིར་རོ། ། གཉིས་པ་ནི། ལས་དེ་ནི་ཆོས་ཅན། ལན་གཅིག་རྣམ་སྨིན་སྨིན་པར་གྱུར་ཟིན་པ་ཡང་དང་ཡང་དུ་སྟེ་ཐུག་མེད་དུ་རྣམ་པར་སྨིན་པར་འགྱུར་ཏེ། གང་གི་ཕྱིར་གལ་ཏེ་རང་བཞིན་ཡོད་ན་ནི་རྟག་པར་གནས་དགོས་པ་དེའི་ཕྱིར།
གཉིས་པ་ནི། དེ་ལྟར་ན་ལས་ལ་རང་བཞིན་མེད་པ་དེའི་ཕྱིར་ཁོ་བོ་ཅག་ལ་རྟག་པ་དང་ཆད་པར་ཐལ་བའི་སྐྱོན་དུ་མི་འགྱུར་རོ། ། གཉིས་པ་ལ། རྒྱུ་ཉོན་མོངས་རང་བཞིན་གྱིས་གྲུབ་པ་དགག འབྲས་བུ་ལུས་རང་བཞིན་གྱིས་གྲུབ་པ་དགག རྣམ་སྨིན་མྱོང་བ་པོ་རང་བཞིན་གྱི་གྲུབ་པ་དགག དང་པོ་ནི། ལས་ནི་རང་བཞིན་གྱིས་ཡོད་དེ། དེའི་རྒྱུ་ཉོན་མོངས་རང་བཞིན་གྱིས་ཡོད་པའི་ཕྱིར་ཞེ་ན། ལས་ནི་ཡང་དག་ཇི་ལྟར་ཡིན་ཏེ།
གལ་ཏེ་ལས་ཀྱི་རྒྱུ་ཉོན་མོངས་པ་དེ་དག་ཡང་དག་པ་མིན་པའི་ཕྱིར། ཁྱབ་པ་ནི། ལས་འདི་ཉོན་མོངས་པའི་བདག་ཉིད་དེ་རྒྱུ་ཅན་ཡིན་པའི་ཕྱིར། ཕྱོགས་ཆོས་ནི། ཉོན་མོངས་དེ་དག་ཆོས་ཅན། ཡང་དག་པར་ཡོད་པ་མིན་ཏེ། ཚུལ་མིན་གྱི་རྣམ་པར་རྟོག་པ་ལ་བརྟེན་ནས་འབྱུང་བའི་ཕྱིར་ཞེས་འཆད་པར་འགྱུར་རོ། ། གཉིས་པ་ནི། གལ་ཏེ་ལས་དང་ཉོན་མོངས་པ་གཉིས་ཀ་རང་བཞིན་གྱིས་གྲུབ་པ་ཡིན་ཏེ། དེའི་འབྲས་བུ་ལུས་རང་བཞིན་གྱིས་གྲུབ་པའི་ཕྱིར་ཞེ་ན།
ལུས་རང་བཞིན་གྱིས་མེད་པ་ལ་རིགས་པ་སྔར་མ་བཤད་པའི་ལྷག་མ་གཞན་ཇི་ལྟར་བརྗོད་དེ། གལ་ཏེ་ལས་དང་ཉོན་མོངས་པ་དེ་དག་རང་བཞིན་གྱིས་ཡོད་པས་སྟོང་པར་སྔར་བཤད་ཟིན་པ་ཡིན་པའི་ཕྱིར། ཁྱབ་པ་ནི་ལས་དང་ཉོན་མོངས་པ་དག་ནི་ལུས་རྣམས་ཀྱི་ནི་རྐྱེན་དུ་མདོ་སྡེ་ལས་བསྟན་པས་སོ། ། གསུམ་པ་ནི། གལ་ཏེ་ལས་རང་བཞིན་གྱིས་ཡོད་དེ། དེའི་འབྲས་བུ་ཟ་བ་པོ་རང་བཞིན་གྱིས་ཡོད་པའི་ཕྱིར། དེ་ཡོད་པའི་རྒྱུ་མཚན་ནི། མ་རིག་པས་སྒྲིབས་ཏེ་གཡོགས་པའི་སྐྱེ་བོ་གང་ཡུལ་ལ་སྲེད་པ་དང་ལྡན་པ་དེ་ནི། ལས་ཀྱི་རྣམ་སྨིན་ཟ་བ་པོ་ཡིན་ལ། ཟ་བ་པོ་དེ་ཡང་ལས་བྱེད་པ་པོ་ལས་གཞན་མ་ཡིན་ཞིང་ཟ་བ་པོ་དེ་ཉིད་བྱེད་པ་པོ་དེ་ཡང་མིན་ཏེ།
དེ་ཉིད་དང་གཞན་དུ་བརྗོད་དུ་མེད་པའི་ཕྱིར་ཞེ་ན། རང་བཞིན་གྱིས་གྲུབ་པའི་ལས་བྱེད་པ་པོ་ཡང་མེད་དེ། གང་གི་ཕྱིར་ན་ལས་འདི་ནི་རིགས་པས་དཔྱད་པ་ན་རྐྱེན་ལས་བྱུང་བ་མ་ཡིན་པར་ནི་རྐྱེན་བརྟག་པར་བཤད་ཅིང་རྐྱེན་མ་ཡིན་ལས་བྱུང་བ་ཡང་ཡོད་པ་མ་ཡིན་པར་ལས་དང་བྱེད་པོ་བརྟག་པར་བཤད་ཟིན་པ་དེའི་ཕྱིར། གལ་ཏེ་ལས་དང་བྱེད་པ་པོ་མེད་ན་ལས་ལས་སྐྱེ་བའི་འབྲས་བུ་ག་ལ་ཡོད་དེ་མེད་དོ། ། ཅི་སྟེ་འབྲས་བུ་མེད་ན་ཟ་བ་པོ་ལྟ་ག་ལ་ཡོད་དེ་མེད་དོ། ། གཉིས་པ་ལ། སྤྲུལ་པའི་དཔེས་བྱ་བྱེད་ཐ་སྙད་དུ་འཐད་པར་བསྟན། དཔེ་གཞན་གྱིས་དངོས་པོ་ལྷག་མའང་མཚོན་པར་བསྟན་པའོ། ། དང་པོ་ནི། དེ་ལྟ་ན་བཅོམ་ལྡན་འདས་ཀྱིས་རང་གིས་བྱས་པའི་ལས་ཀྱི་རྣམ་པར་སྨིན་པ་རང་གིས་མྱོང་བར་གསུངས་པ་དང་འགལ་ལོ་ཞེ་ན།
ཁོ་བོ་ཅག་ལས་དང་བྱེད་པ་པོ་མེད་པར་སྨྲ་བ་ནི་མ་ཡིན་ཏེ། ཇི་ལྟར་སྟོན་པས་སྤྲུལ་པ་ནི་རྫུ་འཕྲུལ་ཕུན་ཚོགས་ཀྱིས་སྤྲུལ་ཞིང་སྤྲུལ་པ་དེ་ཡང་སྤྲུལ་པ་གཞན་ནི་སླར་ཡང་སྤྲུལ་པ་དེའི་ཚེ་སྤྲུལ་པ་དང་ཉིང་སྤྲུལ་གཉིས་ཀ་སྤྲུལ་པ་པོ་དེ་བཞིན་གཤེགས་པའི་རང་བཞིན་གྱིས་སྟོང་ཡང༌། བྱ་བ་དང་ལས་དང་བྱེད་པོར་འཇོག་པ་དེ་བཞིན་དུ་བྱེད་པ་པོ་ནི་རྩ་བའི་སྤྲུལ་པ་བཞིན་ཡིན་ལ་དེས་ལས་གང་བྱས་པའང་སྤྲུལ་པས་སྤྲུལ་པ་གཞན་ཞིག་སྤྲུལ་པར་མཛད་པ་དེ་བཞིན་དུ་རིག་པར་བྱ་བ་ཡིན་པའི་ཕྱིར། གཉིས་པ་ནི། འཇིག་རྟེན་ན་གྲགས་པའི་དཔེ་གཞན་གྱིས་ཀྱང་དངོས་པོ་རྣམས་རང་བཞིན་མེད་ཅིང་ཐ་སྙད་དུ་བྱ་བྱེད་འཐད་པར་རྟོགས་དགོས་ཏེ། ཉོན་མོངས་པ་དང༌། དེས་བྱས་པའི་ལས་དགེ་མི་དགེ་དང༌། རྣམ་པར་སྨིན་པའི་ལུས་ཁོག་པ་དང༌། བྱེད་པ་པོ་གང་ཟག་དང༌། འབྲས་བུ་རྣམ་སྨིན་དང་རྒྱུ་མཐུན་པ་དང་བདག་པོ་རྣམས་ཏེ་དེ་དག་ནི་དྲི་ཟའི་གྲོང་ཁྱེར་ལྟ་བུ་དང༌།
སྨིག་རྒྱུད་དང༌། རྨི་ལམ་དང༌། འདྲ་བར་སྣང་ལ་རང་བཞིན་མེད་པར་ཤེས་དགོས་པའི་ཕྱིར། གཉིས་པ་ནི། ལས་བརྟག་པ་ཞེས་བྱ་བ་ཚིགས་སུ་བཅས་པ་སུམ་ཅུ་རྩ་གསུམ་གྱི་བདག་ཉིད་ཅན་རབ་ཏུ་བྱེད་པ་བཅུ་བདུན་པ་རྣམ་པར་བཤད་པའོ།། །། རིང་དུ་གནས་སམ་སྐད་ཅིག་གིས། ། འཇིག་ཅེས་བརྟགས་ན་རྟག་ཆད་སྐྱོན། ། ལས་གང་རང་བཞིན་གྱིས་གྲུབ་ལ། ། ཡོད་དང་དེ་མེད་ལ་མེད་པའོ། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །།
གཉིས་པ་བདག་གཉིས་དགག་དགོས་པའི་རྒྱུ་མཚན་བསྟན་པའི་སྒོ་ནས་བདག་མེད་གཉིས་བསྡུས་ཏེ་བསྟན་པ་ལ། རབ་བྱེད་ཀྱི་གཞུང་བཤད་པ་དང༌། མཚན་བསྟན་པའོ། ། དང་པོ་ལ། དེ་ཁོ་ན་ཉིད་ལ་ཇི་ལྟར་འཇུག་པའི་ཚུལ། ཞུགས་པའི་ཕན་ཡོན་ནི། ། དང་པོ་ལ། གང་ཟག་གི་བདག་མེད་ལ་ཇི་ལྟར་འཇུག་པའི་རིམ་པ་དང༌། ཆོས་ཀྱི་བདག་མེད་ལ་ཇི་ལྟར་འཇུག་པའི་རིམ་པའོ། ། དང་པོ་ལ།
གང་ཟག་གི་བདག་མེད་ལ་ཞུགས་པས་སྐྱོན་ཇི་ལྟར་བཟློག་ཅིང་ཡོན་ཏན་ཇི་ལྟར་ཐོབ་པའི་ཚུལ། དེ་ལ་ལུང་འགལ་སྤང་བའོ། ། དང་པོ་ལ། གང་ཟག་གི་བདག་མེད་གཏན་ལ་དབབ། དེ་སྒོམ་པས་གཏོང་ཐོབ་ཇི་ལྟར་འབྱུང་བའི་ཚུལ། དང་པོ་ལ། བདག་དགག དེས་བདག་གི་བ་ཁེགས་པའི་ཚུལ་ལོ། ། དང་པོ་ནི། གལ་ཏེ་དངོས་པོ་རྣམས་དེ་ཁོ་ན་ཉིད་དུ་མ་གྲུབ་བཞིན་དུ་དེ་ཁོ་ན་ཉིད་དུ་སྣང་བར་འདོད་ན།
དེ་ཁོ་ན་ཉིད་ནི་གང༌། དེ་ཉིད་ལ་འཇུག་པ་ཡང་ཇི་ལྟར་ཡིན་ཞེ་ན། ནང་དང་ཕྱི་ལ་དང༌། བདག་དང་བདག་གིར་འཛིན་པ་རྣམ་པ་ཐམས་ཅད་དུ་ཟད་པ་ནི་དེ་ཁོ་ན་ཉིད་དོ། ། དེ་ལ་འཇུག་པའི་ཚུལ་ནི་བདག་ཏུ་འཛིན་པའི་འཛིན་སྟངས་ཀྱི་ཡུལ་དུ་གྱུར་པའི་བདག་ཅེས་བྱ་བ་ཅི་ཞིག་ཅེས་གཞན་ལ་གྲགས་ཀྱི་རིགས་པས་འགོག་པར་བྱེད་དོ། ། ཇི་ལྟར་ཞེ་ན། རང་འཛིན་འཛིན་སྟངས་ཀྱི་བཟུང་བྱར་གྱུར་པའི་བདག་དེ་ཡོད་ན། དེ་གང་ལ་དམིགས་པའི་ཕུང་པོ་ཉིད་བདག་དེ་ཡིན་ནམ། ཕུང་པོ་ལས་གཞན་ཡིན། དང་པོ་ལྟར་ན།
བདག་ཆོས་ཅན། སྐྱེ་བ་དང་འཇིག་པ་ཅན་དུ་འགྱུར་ཏེ། ཕུང་པོ་དང་གཅིག་ཡིན་པའི་ཕྱིར། འདོད་པར་མི་ནུས་ཏེ། མ་བྱུང་བ་ལས་འབྱུང་མིན་ཏེ། ། འདི་ལ་སྐྱོན་དུ་ཐལ་བར་འགྱུར། ། བདག་ནི་བྱས་པར་འགྱུར་བ་དང༌། ། འབྱུང་བའང་རྒྱུ་མེད་ཅན་དུ་འགྱུར། ། ཞེས་དང༌། ཉེ་བར་ལེན་ཉིད་བདག་མ་ཡིན། །
དེ་བྱུང་བ་དང་འཇིག་པ་ཡིན། ། ཉེ་བར་བླང་བ་ཇི་ལྟ་བུར། ། ཉེ་བར་ལེན་པོ་ཡིན་པར་འགྱུར། ། ཞེས་འཆད་པར་འགྱུར་རོ། ། གཞན་ཡང༌། ཕྱོགས་འདི་ནི། གལ་ཏེ་ཕུང་པོ་བདག་ན་དེ་ཕྱིར་དེ། ། ཞེས་པ་ནས། གཞན་གྱིས་བསགས་ལ་གཞན་གྱིས་ཟ་བར་འགྱུར། ། ཞེས་རྣམ་པར་དཔྱད་པ་ལས་ཁོང་དུ་ཆུད་པར་བྱའོ། །
ཞེས་ཚིག་གསལ་ལས་གསུངས་སོ། ། ཞལ་སྔ་ནས་ཕུང་པོ་ལ་བརྟེན་ནས་བཏགས་པའི་ང་ཙམ་བདག་ཡིན་པར་བཞེད་པ་ལ་ནི། ཉེས་པ་འདི་དག་ཇི་ལྟ་བ་བཞིན་དུ་འཇུག་སྟེ། བདག་དེ་སྐྱེ་བ་དང་འཇིག་པར་འདོད་པའི་ཕྱིར་དང༌། ལྷས་སྦྱིན་གྱི་ཕུང་པོ་ལ་བརྟེན་ནས་བཏགས་པའི་ང་ཙམ་དེ་དངོས་པོ་ཡིན་ན་ལྷས་སྦྱིན་གྱིས་ཕུང་པོས་བསྡུས་པ་དང༌། དེའི་ནང་ནས་ཀྱང་འདུ་བྱེད་ཀྱི་ཕུང་པོར་འདོད་དགོས་ལ། དེ་ལྟ་ན་ཕུང་པོ་བདག་ཏུ་ཁས་བླངས་པ་དང་ཉེ་བར་བླང་བྱ་ཉིད་ཉེ་བར་ལེན་པ་པོར་ཁས་བླངས་པ་ཉིད་ཡིན་པའི་ཕྱིར་རོ། ། ཅི་སྟེ་མི་མཚུངས་ཏེ། གཞན་གྱི་བདག་རང་བཞིན་གྱིས་གྲུབ་པར་ཁས་བླངས་པའི་ཕྱིར་ཞེ་ན། གང་བདག་ཡིན་ན་རང་བཞིན་གྱིས་གྲུབ་པས་ཁྱབ་སྟེ།
དཔེར་ན་ཆོས་ཀྱི་བདག་བཞིན། བརྟེན་ནས་བཏགས་པའི་ང་ཙམ་ཡང་བདག་ཡིན་པར་ཁྱད་ཀྱིས་ཁས་བླངས་སོ། ། དེའི་ཁྱབ་པ་ཡོད་པའི་རྒྱུ་མཚན་ཡང༌། ཇི་སྐད་དུ། བརྒྱ་པའི་འགྲེལ་པར། བདག་ཅེས་བྱ་བ་ནི། དངོས་པོ་རྣམས་ཀྱི་གཞན་ལ་རག་མ་ལས་པའི་ངོ་བོའི་རང་བཞིན་ཏེ། ཞེས་བཤད་པའོ། ། ཡང་ང་ཙམ་དང༌། གང་ཟག་སྐྱེ་འཇིག་ཅན་དུ་ཁས་བླངས་པ་ལ་ནི།
མ་བྱུང་བ་ལས་བྱུང་མིན་ཏེ། ། ཞེས་སོགས་ཀྱི་ཉེས་པ་མི་འཇུག་སྟེ། བདག་དང་སྐྱེ་འཇིག་ཅན་གྱི་གཞི་མཐུན་དུ་ཁས་མ་བླངས་པའི་ཕྱིར་རོ། ། ཡང་རིན་པོ་ཆེ་པས་ཊཱི་ཀར། བདག་སྐད་ཅིག་སོ་སོ་ལ་སྐྱེ་བ་དང་འཇིག་ཅན་དུ་འགྱུར་ཏེ། ཕུང་པོ་རྣམས་སྐྱེ་བ་དང་འཇིག་པའི་ཕྱིར་ཞེས་འཕེན་པ་དང༌། རང་ལུགས་ལ་བདག་དངོས་པོར་ཁས་ལེན་པ་ཇི་ལྟར་མི་འགལ་བ་སྟོན་དགོས་སོ། ། གལ་ཏེ་བརྟག་པ་གཉིས་པ་ལྟར་ཁས་ལེན་ཞེ་ན། བདག་ཆོས་ཅན། ཕུང་པོའི་མཚན་ཉིད་སྐྱེ་འཇིག་གནས་པ་གསུམ་ཁྱོད་ལ་མེད་པར་འགྱུར་ཏེ།
ཕུང་པོ་དང་དུས་མཉམ་རྫས་གཞན་ཡིན་པས་འབྲེལ་མེད་ཀྱི་གཞན་ཡིན་པའི་ཕྱིར། འདོད་ན། བདག་དེ་ཆོས་ཅན། བདག་ཏུ་ཡོད་པུ་མིན་པར་ཐལ། འདུས་མ་བྱས་ཡིན་པའི་ཕྱིར། ནམ་མཁའི་མེ་ཏོག་བཞིན་ནོ། ། རང་རྒྱུད་ཀྱི་ཕུང་པོ་ཆོས་ཅན། བདག་ཏུ་འཛིན་པའི་ཡུལ་ཉིད་དུ་མི་རིགས་པར་ཐལ། བདག་དང་འབྲེལ་མེད་ཀྱི་རྫས་གཞན་ཡིན་པའི་ཕྱིར་ཁྱབ་པ་ཁས་བླངས་སོ། ། ཞལ་སྔ་ནས།
བདག་ཆོས་ཅན། རང་འཛིན་ལྷན་སྐྱེས་ཀྱི་དམིགས་རྣམ་གཉིས་ཀྱི་ནང་ནས་དམིགས་པར་མི་རིགས་ཏེ། འདུས་མ་བྱས་ཡིན་པའི་ཕྱིར་ཞེས་གསུངས་པ་ནི། རང་ལུགས་ཀྱི་སྒྲུབ་བྱེད་དུ་བྱེད་ན་ཁས་བླངས་ནང་འགལ་བ་དང༌། ཐལ་འགྱུར་དུ་བྱེད་ན། གཞན་གྱིས་འདོད་ལན་ཐེབས་པ་ཡིན་ནོ། ། དེར་བདག་བདེན་གྲུབ་ཆོས་ཅན་དུ་བྱེད་ན་རང་ལུགས་ལ་ཚད་བསལ་མེད་པ་དང༌། གཞན་གྱིས་འདོད་ལན་ཐེབས་པ་དང༌། བདག་ཙམ་ཆོས་ཅན་དུ་བྱེད་ན་ཁྱེད་རང་གི་ལུགས་ཀྱི་སྐབས་དོན་མ་ཡིན་ནོ། ། གཞན་ཡང༌།
བདག་ཕུང་དོན་གཞན་ཡིན་ན་དེར་དམིགས་པས་ཁྱབ་སྟེ། དཔེར་ན་གཟུགས་དང་སེམས་བཞིན་ཞེས་ཀྱང་འགྲེལ་པར་གསུངས་སོ། ། གཉིས་པ་ནི། བདག་ཉིད་ཡོད་པ་མ་ཡིན་ན་བདག་གི་བ་ཡོད་པར་ག་ལ་འགྱུར་ཏེ།

ཤིང་རྟ་ཚིག་ན་དེའི་ཡན་ལག་ཚིག་དགོས་པ་བཞིན་ནོ། ། གཉིས་པ་ལ། སྐྱོན་སྤོང་བའི་ཚུལ། ཡོན་ཏན་ཐོབ་པའི་ཚུལ་ལོ། ། དང་པོ་ལ། རྒྱུ་ཉོན་མོངས་གཏོང་པའི་ཚུལ། འབྲས་བུ་སྐྱེ་བ་བཟློག་པའི་ཚུལ། དང་པོ་ལ། འཇིག་ལྟ་བཟློག་པའི་ཚུལ་དང༌། དེ་ལ་རྩོད་པ་སྤང་པའོ། ། དང་པོ་ནི།
དེ་ལྟར་རྣམ་པར་དཔྱད་པ་ན་ངར་འཛིན་པ་ང་ཡི་བར་འཛིན་པ་མེད་པར་ཏེ་བཟློག་པར་འགྱུར་ཏེ། བདག་དང་བདག་གི་བའི་དངོས་པོ་ཞིག་སྟེ་མེད་པར་གཏན་ལ་ཕེབས་པའི་ཕྱིར། གཉིས་པ་ནི། འཇིག་ལྟ་སྤོང་བར་བྱེད་པའི་རྣལ་འབྱོར་པ་དེ་ཡོད་ན། བདག་དང་བདག་གི་བ་ཡོད་དགོས་སོ་ཞེ་ན། རྣལ་འབྱོར་པ་གང་ཡིན་པ་དེ་ཡང་བདག་ཏུ་ཡོད་པ་མ་ཡིན་ཏེ། ངར་འཛིན་པ་དང་ང་ཡིར་འཛིན་པ་ཡུལ་གྱི་གནས་ཚུལ་ལ་ཞུགས་པ་མེད་པའི་ཕྱིར། ངར་འཛིན་པ་དང་ང་ཡིར་འཛིན་པ་མེད་པར་ཏེ་སྤོང་བའི་རྣལ་འབྱོར་པ་ཡོད་པར་གང་གིས་མཐོང་བ་དེས་ཆོས་ཅན། དེ་ཁོ་ན་ཉིད་མཐོང་བ་མ་ཡིན་ཏེ། མེད་པའི་དོན་མཐོང་བའི་ཕྱིར་རོ། །
གཉིས་པ་ནི། ནང་ཟིན་པའི་ཕུང་པོ་དང༌། ཕྱི་རོལ་མ་ཟིན་པའི་ཕུང་པོ་ཉིད་དག་ལ་བདག་དང་བདག་གིའོ་སྙམ་པ་ཟད་ན། ཉེ་བར་ལེན་པ་བཞི་འགག་པར་འགྱུར་ཞིང་དེ་ཟད་པ་ན་ལས་ཉོན་གྱིས་སྐྱེ་བ་ཟད་དགོས་པ་ཡིན་ཏེ། འཇིག་ལྟ་ན་ཉོན་མོངས་ཐམས་ཅད་ཀྱི་རྩ་བ་དང༌། ལེན་པའི་རྐྱེན་གྱིས་སྲིད་པ་འབྱུང་དགོས་པའི་ཕྱིར། གཉིས་པ་ནི། ལས་དང་ཉོན་མོངས་ཟད་པ་ཐར་པ་ཐོབ་པར་འགྱུར་རོ། ། འོ་ན་ལས་དང་ཉོན་མོང་པ་གཉིས་གང་གིས་སྤོང་ཞེ་ན། དེ་སྤོང་བའི་ཐབས་ཡོད་དེ།
བྱིས་པ་སོ་སོ་སྐྱེ་བོའི་ལས་དང་ཉོན་མོངས་པ་ནི་རྣམ་པར་རྟོག་པ་མཚན་འཛིན་ལས་བྱུང་ལ། རྣམ་པར་རྟོག་པ་དེ་དག་ཀྱང་ཤེས་པ་དང་ཤེས་བྱ་དང༌། བུམ་པ་དང༌། སྐྱེས་པ་དང་བུད་མེད་ལ་སོགས་པ་འཇིག་རྟེན་ན་སྒྲས་བརྗོད་པའི་མཚན་ཉིད་ཅན་གྱི་སྤྲོས་པ་ལས་འབྱུང་ལ་སྤྲོས་པ་དེ་ཡང་སྟོང་པ་ཉིད་རྟོགས་པའི་ཤེས་རབ་ཀྱིས་འགག་པར་འགྱུར་བ་ཡིན་པའི་ཕྱིར་རོ། ། གཞུང་འདིས། ཉོན་མོངས་པ་དང་རྣམ་པར་རྟོག་པ་བདེན་འཛིན་རྒྱུ་འབྲས་སུ་བསྒྲུབས་པ་ནས་ཇི་སྲིད་རང་གི་རྒྱུ་བདེན་འཛིན་མ་སྤངས་པ་དེ་སྲིད་དུ་ཉོན་མོངས་མི་སྤོང་བར་གསུངས་ཀྱི། བདེན་འཛིན་ཉོན་མོངས་ཡིན་པར་གསུངས་པ་མེད་ཅིང༌། སྟོང་ཉིད་བདུན་ཅུ་པར་ཡང༌། རྒྱུ་དང་རྐྱེན་ལས་སྐྱེ་དངོས་རྣམས། ། ཡང་དག་པར་ནི་རྟོག་པ་གང༌། །
དེ་ནི་སྟོན་པས་མ་རིགས་གསུངས། ། དེ་ལས་ཡན་ལག་བཅུ་གཉིས་འབྱུང༌། ། ཞེས་འདི་ནས་བཤད་པ་ཁོ་ན་ལྟར་གསུངས་ལ། སློབ་དཔོན་ཟླ་བའི་ཞབས་ཀྱིས། གཏི་མུག་རང་བཞིན་སྒྲིབ་ཕྱིར་ཞེས་པའི་འགྲེལ་པར་བདེན་འཛིན་ལ་ཉོན་མོངས་ཡིན་མིན་གཉིས་སུ་ཕྱེ་ནས་གསུངས་ལ། དེར་ཡང་ཉོན་མོངས་ཅན་ཡིན་ན། ཉོན་མོངས་ཡིན་མི་དགོས་སོ། ། སྐབས་འདིར་ཞལ་སྔ་ནས་ཉན་ཐོས་འཕགས་པ་རྣམས་ཀྱང་དབུ་མ་པ་ཡིན་ནོ་ཞེས་གསུངས་པ་ནི་བརྟག་པར་བྱ་སྟེ། དེ་ལྟ་ན་གྲུབ་མཐའ་སྨྲ་བ་བཞིའི་ནང་ནས། ཐེག་ཆེན་གྱི་གྲུབ་མཐའ་སྲ་བར་ཐལ་བ་དང༌།
འདོད་ན་ཐེག་པ་ཆེན་པོ་པར་ཐལ་བ་དང༌། དབུ་མའི་ལྟ་བ་ལ་གནས་བཞིན་དུ་ཆད་པའི་མཐའ་ལ་གནས་པ་སྲིད་པར་ཐལ་བ་དང༌། ཁྱེད་རང་འདོད་པའི་སྐྱེས་བུ་ཆེན་པོའི་ལམ་རིམ་རྒྱུད་ལ་སྐྱེས་པའི་ཉན་ཐོས་ཡོད་པར་ཐལ་བར་འགྱུར་བ་དང༌། དབུ་མ་པ་ཡིན་ན་སྐྱེས་བུ་གསུམ་གྱི་ཟླར་བགྲང་བའི་སྐྱེས་བུ་ཆེན་པོ་ཡིན་པས་མ་ཁྱབ་པར་འགྱུར་རོ། ། གཉིས་པ་ལུང་དང་འགལ་བ་སྤང་བ་ནི། གལ་ཏེ་བདག་དང་བདག་གི་བ་མེད་ན། མདོ་ལས། བདག་ཉིད་བདག་གི་མགོན་ཡིན་གྱི། ། ཞེས་སོགས་དང༌། གནག་དང་དཀར་པའི་ལས་ནི་འཇིག་མི་འགྱུར། །
བདག་གིས་བྱས་པ་མྱོང་བར་འགྱུར་བ་ཡིན། ། ཞེས་སོགས་གསུངས་པ་དང་འགལ་ལོ། ། ཞེ་ན། འོ་ན་བདག་ཡོད་པར་འདོད་ན། མདོ་ལས། འདི་ན་བདག་གམ་སེམས་ཅན་མེད། ། ཅེས་སོགས་དང༌། གཟུགས་བདག་མ་ཡིན་བདག་གཟུགས་དང་ལྡན་པ་མ་ཡིན་ཞེས་སོགས་གསུངས་པ་དང༌། ཆོས་ཐམས་ཅད་ནི་བདག་མེད་པའོ། ། ཞེས་སོགས་གསུངས་པ་དང་ཇི་ལྟར་མི་འགལ།
འོ་ན་མདོ་དེ་དག་གི་དགོངས་པ་ཇི་ལྟར་བཙལ་བར་བྱ་ཞེ་ན། སངས་རྒྱས་རྣམས་ཀྱིས་བདག་གོ་ཞེས་ཀྱང་བཏགས་ཅིང་བཞག་པར་འགྱུར་བ་ཆོས་ཅན། དགོས་པ་ཡོད་དེ། འཇིག་རྟེན་ཕ་རོལ་ལ་སྐུར་པ་འདེབས་པའི་གདུལ་བྱ་དམན་པ་རྣམས་མི་དགེ་བ་ལས་བཟློག་པར་བྱ་བའི་ཆེད་ཡིན་པའི་ཕྱིར། ཡང་མདོ་ཁ་གཅིག་ཏུ། བདག་མེད་དོ་ཞེས་ཀྱང་བསྟན་པར་འགྱུར་བ་ཆོས་ཅན། དགོས་པ་ཡོད་དེ། དགེ་བ་བྱེད་པའི་གདུལ་བྱ་དབང་འབྲིང་བདག་ཏུ་ལྟ་བ་དམ་པོས་བཅིངས་པ་རྣམས་ལྷོད་པར་བྱ་བའི་ཆེད་ཡིན་པའི་ཕྱིར། ཡང་མདོ་འགའ་ཞིག་ཏུ། བདག་ཀྱང་མེད་ལ་བདག་མེད་པ་འགའ་ཡང་མེད་དོ་ཞེས་ཀྱང་བསྟན་པ་ཆོས་ཅན།
དགོས་པ་ཡོད་དེ། དེ་ཁོ་ན་ཉིད་ཀྱི་གཏིང་དཔོག་པར་ནུས་པའི་གདུལ་བྱ་དབང་རྣོན་རྣམས་རྗེས་སུ་བཟུང་བའི་ཆེད་ཡིན་པས་སོ། ། དོན་འདི་ནི་ཇི་སྐད་བཞི་བརྒྱ་པ་ལས། བསོད་ནམས་མ་ཡིན་དང་པོར་བཟློག ། བར་དུ་བདག་ནི་བཟློག་པ་དང༌། ། ཕྱི་ནས་ལྟ་ཞིག་ཀུན་བཟློག་པ། ། གང་གིས་ཤེས་དེ་བློ་ལྡན་ཡིན། ། ཞེས་པ་ལྟར་རོ། ། ཡང་ན་ཚིག་གསལ་ལས་བཤད་ཚུལ་གཉིས་པ་ནི། གྲངས་ཅན་པས་བདག་གོ་ཞེས་ཀྱང་བཏགས་པར་གྱུར་ཅིང༌།
རྒྱང་འཕན་པས་བདག་མེད་ཅེས་ཀྱང་བསྟན་པར་གྱུར་ལ། སངས་རྒྱས་རྣམས་ཀྱིས་བདག་དང་ནི་བདག་མེད་འགའ་མེད་ཅེས་བསྟན་ཞེས་སྦྱར་རོ། ། གཉིས་པ་ལ། དེ་ཁོ་ན་ཉིད་སྟོན་པའི་རིམ་པ་དང༌། དེ་ཁོ་ན་ཉིད་ངོས་བཟུང་བའོ། ། དང་པོ་ལ། དོན་དམ་པར་ཆོས་མ་བསྟན་པའི་ཚུལ་དང༌། ཀུན་རྫོབ་དུ་ཇི་ལྟར་བསྟན་པའི་རིམ་པའོ། ། དང་པོ་ནི། འོ་ན་སངས་རྒྱས་རྣམས་ཀྱི་ཅི་ཞིག་བསྟན་པས་ཆོས་བསྟན་པར་འཇོག་ཅེས་སམ།
ཡང་ན། སྤྲོས་པ་ནི་སྟོང་པ་ཉིད་ཀྱིས་འགག་པར་འགྱུར་ཞེས་བཤད་ན། དེས་དེ་ཇི་ལྟར་འགག་ཅེ་ན། ཞེས་སམ། ཡང་ན། དེ་ཁོ་ན་ཉིད་དེ་སྒྲས་བརྗོད་པའམ་རྟོག་པས་ཤེས་པར་ནུས་སམ་ཞེ་ན། སངས་རྒྱས་ཀྱིས་དེ་ཁོ་ན་ཉིད་སྟོན་པའི་དབང་དུ་མཛད་ནས་སྤོངས་པ་ཡོངས་གཅོད་དུ་ཅི་ཡང་བསྟན་པ་མེད་དེ། དེ་ཁོ་ན་ཉིད་ནི་སྒྲས་བརྗོད་པར་བྱ་བ་བཟློག་པ་སྟེ་བརྗོད་དུ་མེད་པའི་ཕྱིར་ཏེ། སེམས་ཀྱི་རྣམ་པར་རྟོག་པའི་སྤྱོད་ཡུལ་དུ་དམིགས་པ་སྟེ་དེར་འཛིན་པ་ལྡོག་པས་སོ། ། དེའི་རྒྱུ་མཚན་ནི།
དོན་དམ་པར། མ་སྐྱེས་པ་དང་མ་འགགས་པའི་ཆོས་ཉིད་ནི་མྱ་ངན་ལས་འདས་པ་དང་མཚུངས་པར་སྒྲ་རྟོག་གི་ཇི་ལྟ་བ་བཞིན་བཟུང་དུ་མེད་པའི་ཕྱིར། གཉིས་པ་ཀུན་རྫོབ་ཏུ་ཇི་ལྟར་བསྟན་པའི་རིམ་པ་ནི། དེ་ཁོ་ན་ཉིད་སྒྲ་དང་རྟོག་པས་ཇི་ལྟ་བ་བཞིན་བརྗོད་པར་མི་ནུས་ཀྱང་ཀུན་རྫོབ་ཏུ་གདུལ་བྱ་རྣམས་ལ་མ་བསྟན་ན་མི་ཤེས་པས་སྔར་གྱི་བསྟན་ཚུལ་གསུམ་པ་དེ་ཀུན་རྫོབ་པའི་ཐ་སྙད་ཀྱིས་སྟོན་པའི་རིམ་པ་ཇི་ལྟ་བུ་ཞེ་ན། དབང་པོའི་རིམ་པ་དང་མཐུན་པར་རིམ་གྱིས་དེ་ཁོ་ན་ཉིད་སྟོན་དགོས་པ་ཡིན་ཏེ། ཐོག་མར་འཇིག་རྟེན་པ་རྣམས་གུས་པ་བསྐྱེད་པའི་ཆེད་དུ་དེའི་ལྟ་བ་དང་མཐུན་པར་ཕུང་ཁམས་སྐྱེ་མཆེད་ཐམས་ཅད་ཡང་དག་པ་སྟེ་བདེན་ནོ་ཞེས་གསུངས་པར་བྱེད་དོ། ། དེ་ལྟར་བསྟན་པས་རང་ལ་ཡིད་ཆེས་པ་ན་སྐད་ཅིག་རེ་རེ་ལ་འཇིག་པའི་རྟགས་ཀྱིས་དེ་དག་ཡང་དག་པ་མ་ཡིན་ནོ་ཞེས་སྟོན་པར་བྱེད་དོ། ། དེ་ནི་དབང་བརྟུལ་དེ་ཁོ་ན་ཉིད་ལ་འཇུག་པའི་རིམ་པའོ། ། ཡང་དབང་འབྲིང་ལ། ཕུང་ཁམས་སྐྱེ་མཆེད་ཐམས་ཅད་བྱིས་པའི་བློ་ངོར་ཡང་དག་པ་དང་འཕགས་པའི་ཡེ་ཤེས་ཀྱི་ངོར་ཡང་དག་པ་མ་ཡིན་ནོ་ཞེས་ཐོག་མ་ནས་སྟོན་པར་བྱེད་དོ། །
ཐོག་མ་མེད་པ་ནས་སྤྲོས་བྲལ་གྱི་ལྟ་བ་ལ་གོམས་པའི་དབང་རྣོན་ལ་ནི་ཆོས་ཐམས་ཅད་ཡང་དག་མ་ཡིན་ནས་ཏེ་རྫུན་པ་ཡང་མ་ཡིན། ཡང་དག་པ་བདེན་པ་ཡང་མ་ཡིན་ཞེས་ཐོག་མ་ནས་སྤྲོས་བྲལ་སྟོན་པར་བྱེད་དོ། ། དེ་ལྟར་སྟོན་པ་དེ་ནི་སངས་རྒྱས་ཀྱིས་དེ་ཁོ་ན་ཉིད་རྗེས་སུ་སྟོན་པའི་རིམ་པའོ། ། ཇི་སྐད་དུ་བརྒྱ་པ་ལས། ཡོད་དང་མེད་དང་ཡོད་མེད་དང༌། ། གཉིས་ཀ་མིན་ཞེས་ཀྱང་བསྟེན་ཏེ། ། ནད་ཀྱི་དབང་གིས་ཐམས་ཅད་ནི། ། སྨན་ཞེས་བྱ་བར་འགྱུར་མིན་ནམ། ། ཞེས་གསུངས་པ་ལྟ་བུའོ། ། འདིར་རིན་པོ་ཆེ་པ།
ཡང་དག་མ་ཡིན་ཞེས་པ་སྔ་མ་གཉིས་ཀྱི་དོན་མི་རྟག་པ་ཙམ་ལ་བྱའི་བདེན་སྟོང་ལ་མི་མཛད་པ་དང༌། ཡང་དག་མིན་མིན་ཞེས་པ་བདེན་སྟོང་ལ་བཞེད་པ་དང༌། གདུལ་བྱ་གཅིག་ཉིད་ལ་རིམ་པ་སྔ་ཕྱིའི་སྒོ་ནས་སྟོན་ཚུལ་བཞི་ཡིན་པར་བཞེད་མོད། རྩ་འགྲེལ་གྱི་དགོངས་པར་མི་མངོན་ཏེ། དང་པོ་ཉིད་ནས་སྤྲོས་བྲལ་བསྟན་ཆོག་པའི་གདུལ་བྱ་དང༌། དང་པོར་ཐ་སྙད་ཀྱི་བདེན་པ་ཙམ་སྟོན་དགོས་པའི་གདུལ་བྱ་དང༌། དང་པོར་བདེན་གྲུབ་སྟོན་དགོས་པའི་གདུལ་བྱ་མི་འདྲ་བ་གསུམ་ལ། དོན་དམ་བདེན་པ་སྟོན་ཚུལ་གྱི་རིམ་པ་མི་གཅིག་པ་གསུམ་གསུངས་པར་སྣང་གི གདུལ་བྱ་དབང་བརྟུལ་གཅིག་ཉིད་རིམ་གྱིས་བཀྲི་བའི་ཚུལ་ཁོ་ནར་མི་སྣང་བའི་ཕྱིར། དེས་ན་འདིར་དགག་ཚིག་བཞི་གསུངས་པ་ཐམས་ཅད་ཀྱང་དེ་ཁོ་ན་ཉིད་ཀྱི་དབང་དུ་བྱས་པར་གསལ་ལོ། །
གཉིས་པ་དེ་ཁོ་ན་ཉིད་ངོས་བཟུང་བ་ལ། འཕགས་པའི་དེ་ཁོ་ན་ཉིད་ཀྱི་མཚན་ཉིད་དང༌། འཇིག་རྟེན་པའི་དེ་ཁོ་ན་ཉིད་ཀྱི་མཚན་ཉིད་དོ། ། དང་པོ་ནི། གལ་ཏེ། བརྗོད་པར་བྱ་བ་ལྡོག་པ་སྟེ། ། ཞེས་དེ་ཁོ་ན་ཉིད་སྒྲ་རྟོག་གིས་ཇི་ལྟ་བ་བཞིན་བློ་ཡུལ་དུ་སྟོན་མི་ནུས་པར་བཤད་ཟིན་མོད། འོན་ཀྱང་ཐ་སྙད་བདེན་པའི་ངོར་སྒྲོ་བཏགས་ནས་དེའི་མཚན་ཉིད་བརྗོད་དགོས་སོ་ཤེ་ན། འཕགས་པ་རྣམས་ཀྱི་དེ་ཁོ་ན་ཉིད་དེ་ཆོས་ཅན། གཞན་ལས་ཤེས་པ་མིན་པ་དང༌།
རང་བཞིན་གྱིས་ཞི་བ་དང༌། ངག་གིས་སྤྲོས་པ་རྣམས་ཀྱིས་སྤྲོར་མེད་པས་མ་སྤྲོས་པ་དང༌། རྣམ་པར་རྟོགས་པས་བཟུང་དུ་མེད་པ་དང༌། དོན་ཐ་དད་པ་སོ་སོ་བ་མ་ཡིན་ཏེ། ལོག་རྟོག་སེལ་བ་ལ་ལྟོས་པའི་ཁྱད་པར་ལྔ་ལྡན་གྱི་དེ་བཞིན་ཉིད་དེ་ནི་ཁྱོད་ཀྱི་མཚན་ཉིད་ཡིན་ཏེ། དེས་ཁྱོད་ཐ་སྙད་དུ་མཚོན་པར་ནུས་པའི་ཕྱིར། ལོག་རྟོག་ཇི་ལྟར་སེལ་ཞེ་ན། དེ་ཁོ་ན་ཉིད་ནི་སྒོམ་པས་རྟོག་པར་བྱ་བ་ཡིན་གྱི་གཞན་གྱི་བསྟན་པ་ཙམ་གྱིས་རྟོགས་སམ་སྙམ་པ་བཟློག་པའི་ཕྱིར། གཞན་ལས་ཤེས་མིན་ཞེས་བསྟན་ནོ། ། དེ་ཡང་དཔེར་ན་རབ་རིབ་ཅན་ལ་སྐྲ་ཤད་དུ་སྣང་བ་ན་རབ་རིབ་མེད་པས་འདི་ན་སྐྲ་ཤད་མེད་དོ་ཞེས་བསྟན་ཀྱང་རབ་རིབ་མེད་པ་ལ་ཇི་ལྟར་སྣང་བ་བཞིན་མི་རྟོགས་ལ།
སྣང་བ་འདི་ནི་ལོག་པའོ་སྙམ་པ་ཙམ་ཞིག་རྟོགས་སོ། ། མིག་སྨན་བསྐུས་པས་རབ་རིབ་བསལ་བ་སྐྲ་ཤད་དུ་སྣང་བ་དེ་མ་མཐོང་བའི་ཚུལ་གྱིས་རྟོགས་པ་བཞིན་ནོ། ། དེ་ཁོ་ན་ཉིད་དེ་ཡོངས་གཅོད་དུ་གཟུང་དུ་ཡོད་སྙམ་པ་བཟློག་པའི་ཕྱིར་ཞི་བ་དང༌། ངག་གིས་ཇི་ལྟ་བ་བཞིན་མཚོན་ནུས་སྙམ་པ་བཟློག་པའི་ཕྱིར་མ་སྤྲོས་པ་དང༌། རྣམ་པར་རྟོག་པས་ཇི་ལྟ་བ་བཞིན་བཟུང་བར་ནུས་སམ་སྙམ་པ་བཟློག་པའི་ཕྱིར་རྣམ་རྟོག་མེད་དོན་དང༌། འཁོར་བ་དང་མྱང་འདས་ལ་སོགས་པའི་ཆོས་རྣམས་ཀྱི་དེ་ཁོ་ན་ཉིད་ལ་མི་འདྲ་བའི་དབྱེ་བ་ཡོད་དམ་སྙམ་པ་བཟློག་པའི་ཕྱིར་དོན་ཐ་དད་པ་མ་ཡིན་ཞེས་སྨོས་སོ། ། ཡང་ན་སྔ་མ་སྔ་མ་རྣམས་ཕྱི་མ་ཕྱི་མས་བཤད་པར་བྱའོ། ། དེ་ལྟར་ན་རྗོད་བྱེད་ཀྱི་སྒྲས་ཚིག་གིས་ཟིན་པར་བརྗོད་པ་དང༌། རྟོག་པས་གང་དུ་བཟུང་བའི་ཞེན་ས་དེ་ཡིན་ན་དོན་དམ་པའི་བདེན་པར་འགལ་ཞིང༌། སོ་སོ་སྐྱེ་བོ་ཡིན་ན་དོན་དམ་བདེན་པ་ཇི་ལྟ་བ་བཞིན་རྟོགས་པར་འགལ་ཏེ་སོ་སོ་སྐྱེ་བོས་གང་ལ་དེ་ཁོ་ན་ཉིད་རྗོད་བྱེད་ཀྱི་ཐ་སྙད་ཀྱིས་བཞག་པའི་དོན་དེ་ལ་མཚན་མར་བཟུང་བ་ཡིན་པས་སོ། །
གཉིས་པ་ནི། ས་བོན་གང་ལ་བརྟེན་ཏེ་མྱུ་གུ་གང་འབྱུང་བའི་ས་བོན་དེ་ནི་ཆོས་ཅན། རེ་ཞིག་མྱུ་གུ་དེ་ཉིད་མ་ཡིན་ཏེ། ཡིན་ན་བྱ་བ་དང་བྱེད་པ་གཅིག་ཏུ་ཐལ་བའི་ཕྱིར་དང༌། ཕ་དང་བུ་དག་ཀྱང་གཅིག་ཏུ་ཐལ་བའི་ཕྱིར། དེའི་ཕྱིར་ས་བོན་རྟག་པ་མ་ཡིན་ནོ། ། ས་བོན་དེ་ལས་མྱུ་གུ་རང་བཞིན་གྱིས་གཞན་པའང་མ་ཡིན་ཏེ། དེ་ལྟ་ན་ས་བོན་ལ་མྱུ་གུ་མི་སྐྱེ་བར་ཐལ་བའི་ཕྱིར། དེའི་ཕྱིར་ས་བོན་གྱི་རྒྱུན་ཆད་པར་ཡང་འགྱུར་བ་མ་ཡིན་ནོ། ། འདིར་ཚིག་གསལ་དུ།
སྔ་མ་ལ་འཕགས་པ་དང༌། ཕྱི་མ་ལ་འཇིག་རྟེན་པའི་དེ་ཉིད་ཅེས་གསུངས་པ་ནི་འཕགས་པའི་མཉམ་གཞག་དང་རྗེས་ཐོབ་ཏུ་ཡིད་ལ་བྱ་བའི་རིམ་པ་ལ་བྱ་བའམ། འཕགས་པའི་གཟིགས་ངོར་སྤྲོས་པ་དང་བྲལ་བ་དང༌། འཇིག་རྟེན་པའི་བློ་ངོར་རྟག་ཆད་དང་བྲལ་བ་ལ་བྱེད་དགོས་པས་དེ་ལྟར་ན་བདེན་པ་གཉིས་ཟུང་དུ་འཇུག་པར་བསྟན་པ་ཡིན་ནོ། ། གཉིས་པ་ཕན་ཡོན་ནི། སངས་རྒྱས་འཇིག་རྟེན་གྱི། མགོན་དུ་གྱུར་པ་རྣམས་ཀྱི་བསྟན་པ་དམ་ཆོས་དེ་ཆོས་ཅན། བདུད་རྩིར་གྱུར་པ་ཡིན་ཏེ། རྒ་བ་དང་འཆི་བའི་དུག་འཇོམས་པར་བྱེད་པས་སོ། ། དེ་ཆོས་ཅན།
དོན་གཅིག་མིན་པ་དང༌། ཐ་དད་པ་མ་ཡིན་པ་དང་ཆད་པ་དང་རྟག་པ་མ་ཡིན་ཏེ། ཇི་སྐད་བཤད་པའི་ཚུལ་གྱིས་དོན་དམ་སྤྲོས་པ་ཐམས་ཅད་དང་བྲལ་བ་དང༌། ཐ་སྙད་དུ་རྟག་ཆད་དང་བྲལ་བའི་རྟེན་འབྲེལ་སྣང་ཙམ་མི་འདོར་བའི་ཕྱིར། དེ་ལྟར་ལས་དང་ཉོན་མོངས་ཟད་པས་ཐར་ཅེས་པ་ལ་འཕྲོས་ནས། དེའི་ལྟ་བུའི་དེ་ཁོ་ན་ཉིད་དེ་དགེ་བའི་བཤེས་གཉེན་ལས་ཐོས་པའི་བྱང་ཆུབ་སེམས་དཔའ་རྣམས་ཀྱིས་ནི་ལམ་ལྔ་དང་ས་བཅུའི་རིམ་པས་མི་གནས་པའི་མྱང་འདས་ལ་རེག་པར་འགྱུར་ལ། བདུད་རྩི་འདི་ཐོས་པའི་ཉན་ཐོས་རྣམས་ཀྱང་སྡུག་བསྔལ་ཟད་པའི་མྱང་འདས་ཚེ་འདི་ཉིད་ལ་མངོན་དུ་བྱེད་པར་འགྱུར་རོ། ། གལ་ཏེ་འདི་ལ་མྱང་འདས་མངོན་དུ་མ་བྱས་པ་ཕྱི་མར་དེ་ཁོ་ན་ཉིད་སྟོན་པའི་དགེ་བའི་བཤེས་གཉེན་དང་མ་ཕྲད་ན་མྱང་འདས་སམ་ཐར་པ་ཐོབ་པར་མི་འགྱུར་རམ་ཞེ་ན། དེ་ལྟ་ན་ཡང་སྐྱེ་བ་གཞན་དུ་ཐར་པ་ངེས་པར་ཐོབ་སྟེ། རྫོགས་པའི་སངས་རྒྱས་རྣམས་འཇིག་རྟེན་དུ་མ་བྱུང་ཞིང་ཉན་ཐོས་རྣམས་ཀྱང་ཟད་པ་ན་རང་སངས་རྒྱས་ཀྱི་ཡེ་ཤེས་ནི།
དགེ་བའི་བཤེས་གཉེན་བསྟེན་པ་མེད་པར་ཡང་རབ་ཏུ་སྐྱེ་བ་ཡིན་པས་སོ། ། གཉིས་པ་ནི། བདག་དང་ཆོས་བརྟག་པ་ཞེས་བྱ་བ་ཚིགས་སུ་བཅད་པ་བཅུ་གཉིས་ཀྱི་བདག་ཉིད་ཅན་གྱི་རབ་ཏུ་བྱེད་པ་བཅོ་བརྒྱད་པ་རྣམ་པར་བཤད་པའོ།། །། སྡུག་བསྔལ་ལས་དང་ཉོན་མོངས་པ། ། བདག་འཛིན་ལས་ཡིན་དེ་ཡང་ནི། ། མཚན་འཛིན་ལས་ཏེ་གྲོལ་འདོད་པས། ། འབད་པས་སྟོང་ཉིད་བསྒོམ་པར་བྱ། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །། གཉིས་པ་ཁྱད་པར་མཐའ་བྲལ་དུ་བསྟན་པ་ལ། ཁྱད་པར་རང་བཞིན་གྱིས་མ་གྲུབ་པར་བསྟན།
གྲུབ་པའི་སྒྲུབ་བྱེད་དགག་པའོ། ། དང་པོ་ལ། དུས་རང་བཞིན་གྱིས་མ་གྲུབ་པར་བསྟན། ཚོགས་པ་རང་བཞིན་གྱིས་མ་གྲུབ་པར་བསྟན་པའོ། ། དང་པོ་ལ། རབ་བྱེད་ཀྱི་གཞུང་བཤད་པ་དང༌། རབ་བྱེད་ཀྱི་མཚན་བསྟན་པའོ། ། དང་པོ་ལ་གཉིས་ལས། ཕྱོགས་སྔ་མ་བརྗོད་པ་ནི། གལ་ཏེ་དངོས་པོ་རྣམས་རང་བཞིན་གྱིས་ཡོད་དོ། །
དུས་གསུམ་དུ་གདགས་པའི་རྒྱུ་ཡིན་པའི་ཕྱིར་ཏེ། དངོས་པོ་འགགས་པ་ལ་འདས་པ་དང༌། སྐྱེས་ལ་མ་འགགས་པ་ལ་ད་ལྟ་བ་དང༌། མ་སྐྱེས་པ་ལ་མ་འོངས་པའོ་ཞེས་ཐ་སྙད་པའི་ཕྱིར་ཞེ་ན། དེ་དགག་པ་ལ། དུས་གསུམ་རང་བཞིན་གྱིས་གྲུབ་པ་སྤྱིར་དགག དུས་རང་བཞིན་གྱིས་གྲུབ་པའི་སྒྲུབ་བྱེད་སོ་སོ་བ་དགག དང་པོ་ལ། རིགས་པ་རྒྱས་པར་བཤད། རིགས་པ་དེ་ཆོས་གསུམ་ཚན་གཞན་ལ་སྦྱར་བའོ། །
དང་པོ་ལ། ལྟོས་མ་ལྟོས་ཀྱི་དུས་གཉིས་དགག རིགས་པ་དེ་དུས་གཞན་གཉིས་ལ་སྦྱར་བའོ། ། དང་པོ་ལ། གལ་ཏེ་མ་འོངས་པ་དང་ད་ལྟར་བ་རང་བཞིན་གྱིས་ཡོད་ན། དེ་འདས་པའི་དུས་ལ་ལྟོས་སམ་མི་ལྟོས། གལ་ཏེ་ད་ལྟར་བྱུང་བ་དང་མ་འོངས་པ་འདས་པ་ལ་ལྟོས་སོ་ཞེ་ན། ད་ལྟར་བྱུང་དང་མ་འོངས་པ་ཆོས་ཅན། འདས་པའི་དུས་ན་ཡོད་པར་འགྱུར་ཏེ། འདས་པ་ལ་ལྟོས་པར་འགྱུར་ན་སྟེ་དེའི་ཕྱིར།
ཅི་སྟེ་མ་ཁྱབ་བོ་ཞེ་ན། ད་ལྟར་བྱུང་བ་དང་མ་འོངས་པ་གཉིས། གལ་ཏེ་འདས་པའི་དུས་དེ་ནི་མེད་པར་གྱུར་ན་ད་ལྟར་བ་དང་མ་འོངས་པ་ཆོས་ཅན། ཇི་ལྟར་འདས་པའི་དུས་དེ་ལ་ལྟོས་པར་འགྱུར་ཏེ། དུས་དེ་ན་ཡོད་པ་མ་ཡིན་པའི་ཕྱིར། དཔེར་ན་ནམ་མཁའི་མེ་ཏོག་བཞིན་ནོ། ། བརྟག་པ་གཉིས་པ་ཁས་ལེན་ནོ་ཞེ་ན། འདས་པ་ལ་ནི་མ་ལྟོས་པར་ད་ལྟར་བྱུང་བ་དང་མ་འོངས་པའི་དུས་ཀྱང་རང་བཞིན་གྱིས་ཡོད་པ་མ་ཡིན་ཏེ། སྤྱིར་འདས་པ་ལ་ནི་མ་ལྟོས་པར་དུས་དེ་གཉིས་གྲུབ་པ་ཡོད་པ་མ་ཡིན་པ་དེའི་ཕྱིར། གཉིས་པ་ནི།
རིམ་པའི་ཚུལ་ནི་འདི་ཉིད་ཀྱིས་ཆོས་ཅན། གཞན་ཡང་མཚོན་ནུས་ཏེ། ལྷག་མ་གཉིས་པོ་རྣལ་འབྱོར་པའི་ཚུལ་ཡང་ཤེས་པར་བྱ་བའི་ཕྱིར། ཇི་ལྟར་ཞེ་ན། འདས་པ་དང་ནི་མ་འོངས་པ། ། གལ་ཏེ་ད་ལྟར་བྱུང་ལྟོས་ན། ། ཞེས་པ་ནས། དེའི་ཕྱིར་ན་འདས་པ་དང༌། ། མ་འོངས་དུས་ཀྱང་ཡོད་མ་ཡིན། ། ཞེས་པའི་བར་དུའོ། །
གཉིས་པ་ནི། དུས་གསུམ་ལ་རྣམ་པར་དཔྱོད་པའི་རིགས་པ་འདི་ཆོས་ཅན། གཞན་ཡང་མཚོན་པར་ནུས་དགོས་ཏེ། མཆོག་དང་ཐ་མ་དང་འབྲིང་དང༌། ལ་སོགས་པའི་སྒྲས་བསྟན་པ། དགེ་མི་དགེ་ལུང་མ་བསྟན་གསུམ་དང༌། སྐྱེ་གནས་འཇིག་གསུམ་དང༌། སྔོན་དང་ཕྱི་མཐའ་དབུས་གསུམ་དང༌། ཁམས་གསུམ་དང༌། སློབ་མི་སློབ་གཉིས་ཡིན་གསུམ་ལྟ་བུ་གསུམ་ཚན་གྱི་ཆོས་ཇི་སྙེད་པ་རྣམས་དང༌།
གཅིག་དང་སོགས་པས་གཉིས་དང་མང་པོའང་མཚོན་ནས་རིགས་པ་སྦྱོར་ཚུལ་ཤེས་པར་སླ་བའི་ཕྱིར་རོ། ། གཉིས་པ་ལ། གཞན་སྡེའི་འདོད་པ་དགག རང་སྡེའི་འདོད་པ་དགག དང་པོ་ནི། གལ་ཏེ་དུས་རང་བཞིན་གྱིས་ཡོད་དེ། སྐད་ཅིག་དང་ཐང་ཅིག་དང༌། ཡུད་ཙམ་དང་ཉིན་མཚན་ལ་སོགས་པའི་ཆ་ཤས་དོན་གཞན་དང་ལྡན་པའི་ཕྱིར་ཞེ་ན། དུས་ནི་སྐད་ཅིག་ལ་སོགས་པའི་ཚད་ཀྱིས་འཛིན་པར་མི་བྱེད་དེ། ཚད་ལས་ཐ་དད་དུ་རྟག་པར་མི་གནས་པའི་ཕྱིར།
ཅི་སྟེ་དུས་རྟག་པར་ཡོད་པ་དེ་སྐད་ཅིག་སོགས་ཀྱིས་གསལ་བར་བྱེད་པ་ཡིན་ཏེ། ཇི་སྐད་དུ། དུས་ཀྱིས་འབྱུང་བ་སྨིན་པར་བྱེད། ། དུས་ཀྱིས་སྐྱེ་དགུ་སྡུད་པར་བྱེད། ། དུས་ཀྱིས་གཉིད་ལོག་སད་པར་བྱེད། ། དུས་ལས་འདའ་བ་ཤིན་ཏུ་དཀའ། ། ཞེས་འབྱུང་བས་སོ་ཞེ་ན། ཚད་ལས་མ་བཟུང་བའི་དུས་ནི་ཇི་ལྟར་གདགས་ཏེ། དུས་གང་ཞིག་སྐད་ཅིག་ལ་སོགས་པས་བཟུང་བར་བྱ་བའི་དུས་ནི་རྟག་པར་གནས་པ་ཡོད་པ་མ་ཡིན་པས་སོ། ། དེའི་རྒྱུ་མཚན་ཡང་དེར་གནས་ན་སྐད་ཅིག་སོགས་ལས་ཐ་དད་དུ་བཟུང་དགོས་པ་ལས་མ་བཟུང་བའི་ཕྱིར་རོ། །
གཉིས་པ་ནི། གལ་ཏེ་དུས་རྟག་པ་མེད་ཀྱང་དངོས་པོ་ལ་བརྟེན་ནས་བཏགས་པའི་དུས་སྐད་ཅིག་མ་རང་བཞིན་གྱིས་ཡོད་དོ་ཞེ་ན། དུས་ལྟ་གང་ཞིག་རང་བཞིན་གྱིས་ཡོད་པར་ག་ལ་འགྱུར་ཏེ། རྟེན་དངོས་པོ་འགའ་ཡང་རང་བཞིན་གྱིས་ཡོད་པ་མ་ཡིན་པའི་ཕྱིར། ཁྱབ་པ་རྒོལ་བའི་བློ་ངོར་གྲུབ་པའི་རྒྱུ་མཚན་ནི། གལ་ཏེ་དུས་ནི་དངོས་པོ་ལ་བརྟེན་དགོས་ཏེ། གདགས་གཞི་དངོས་པོར་མེད་པའི་དུས་ནི་རང་བཞིན་གྱིས་ག་ལ་ཡོད་དེ། མེད་པར་ཁྱོད་རང་གིས་ཁས་བླངས་པའི་ཕྱིར། གཉིས་པ་ནི། དུས་བརྟག་པ་ཞེས་བྱ་བ་ཚིགས་སུ་བཅད་པ་དྲུག་གི་བདག་ཉིད་ཅན་གྱི་རབ་ཏུ་བྱེད་པ་བཅུ་དགུ་པ་རྣམ་པར་བཤད་པའོ།། །།
ལྟོས་དང་མ་ལྟོས་རྟག་པ་དང༌། ། མི་རྟག་དུས་གང་ཡོད་མིན་པས། ། དུས་ཀྱིས་དངོས་པོ་མི་འགྲུབ་ཅིང༌། ། གསུམ་ཚན་དངོས་ཀུན་དེ་འདྲར་ཤེས། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །། འདིར་ཞལ་སྔ་ནས། མྱུ་གུ་ཞིག་པ་ནི་མྱུ་གུ་འདས་པའི་དུས་དང༌། མྱུ་གུ་མ་སྐྱེས་པ་ནི་མྱུ་གུ་མ་འོངས་པའི་དང༌། མྱུ་གུ་གྲུབ་ནས་མ་ཞིག་པ་ནི་མྱུ་གུ་ད་ལྟར་བའི་དུས་ཡིན་པས་དུས་གསུམ་ཆར་ཡང་མྱུ་གུ་ལ་སོགས་པའི་དངོས་པོ་དེ་ཉིད་ལ་རྩི་བ་ཡིན་གྱི། དུས་ཀྱི་ཐ་སྙད་བྱེད་པོ་ལ་ལྟོས་ནས་འཇོག་པ་མ་ཡིན་ནོ་ཞེས་དང༌།
གང་དུ་མ་འོངས་པ་དང་གང་ལས་འདས་པར་འཇོག་པའི་དུས་ནི་ད་ལྟར་བ་སྟེ། དེ་དུས་ཀྱི་གཙོ་བོ་ཡིན་ནོ་ཞེས་གསུང༌། འདི་བརྟག་པར་བྱ་སྟེ། སྤྱིར་དེ་རིང་གི་མྱུ་གུ་ལྟ་བུ་ལ་ལྟོས་ནས་འདས་མ་འོངས་གཉིས་ཀྱང་འཇོག་པ་ཡིན་མོད། ཁྱེད་ཀྱི་ལུགས་ལ་མི་རུང་སྟེ། མྱུ་གུ་ཞིག་པ་ཆོས་ཅན། མྱུ་གུ་ལ་ལྟོས་ཏེ་འདས་པར་མི་རུང་སྟེ། མྱུ་གུའི་རང་དུས་དེ་མ་འོངས་པ་ཡིན་པའི་ཕྱིར། མ་གྲུབ་ན། མྱུ་གུ་སྐྱེས་པ་དང་ཞིག་པ་དུས་མཉམ་པར་ཐལ་ལོ། །
ཡང་མྱུ་གུ་མ་འོངས་པ་དེ་ཆོས་ཅན། མྱུ་གུ་ལ་ལྟོས་པའི་མ་འོངས་པར་མི་རུང་སྟེ། མྱུ་གུའི་རང་དུས་ལ་རྒལ་ཟིན་པའི་ཕྱིར། མ་གྲུབ་ན། མྱུ་གུ་སྐྱེས་པ་དང་མྱུ་གུ་མ་སྐྱེས་པ་གཉིས་ཀྱང་དུས་མཉམ་པར་འགྱུར་རོ། ། ཞེས་བརྗོད་ན་ལན་གྱིས་བཟློག་པར་མི་ནུས་སོ། ། ཅི་སྟེ་དམ་བཅའ་ལ་འདོད་ལན་ཐེབས་པར་འདོད་ན། འོ་ན་མྱུ་གུ་ཞེས་པ་དེ་ད་ལྟར་བའི་དངོས་པོ་གང་ལ་ལྟོས་ནས་འདས་པར་འཇོག་ཞེས་དྲིས་ན་ངོས་བཟུང་རྒྱུ་མེད་ལ། དེའི་ཚེ་ན་ཐ་སྙད་དུ་ད་ལྟར་བ་ལ་ལྟོས་ནས་དུས་གཉིས་འཇོག་པར་འགལ་ལོ། ། ཡང་ཞིག་པ་དང་མ་སྐྱེས་པའི་རིགས་འདྲར་གྱུར་པའི་སྐད་ཅིག་གི་ཕྲེང་བ་མང་པོ་ཡོད་པར་ཁས་བླངས་ནས།
དེ་རྣམས་ཀྱི་ཆར་གྱུར་པའི་ད་ལྟར་བ་མེད་པར་བཞེད་པ་ཡང་འགལ་བ་ཁོ་ནར་ངེས་ཏེ། དངོས་པོ་ཡིན་ན་ད་ལྟར་བ་ཡིན་པས་ཁྱབ་པར་ཁས་བླངས་པ་དང་འགལ་བ་དང༌། ཁྱབ་པ་ཁས་མི་ལེན་དུ་ཆུག་ཀྱང༌། གང་དངོས་པོ་ཡིན་ན་ཁོ་རང་གི་དུས་དེར་ད་ལྟར་བ་ཡིན་དགོས་པའི་ཕྱིར་དང༌། རང་དུས་སུ་ད་ལྟར་བ་ཡིན་ན་རང་གི་ངོ་བོ་ཞིག་པ་ཡིན་པར་འགལ་བའི་ཕྱིར་དང༌། རང་དུས་སུ་ད་ལྟར་བ་ཡིན་ན་ད་ལྟར་བ་ཡིན་མི་དགོས་ན། ད་ལྟ་བའི་མཚན་གཞི་མི་རྙེད་པར་འགྱུར་རོ།། །། གཉིས་པ་ཚོགས་པ་རང་བཞིན་གྱིས་མ་གྲུབ་པར་བསྟན་པ་ལ། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། །
དང་པོ་ནི། གལ་ཏེ་དུས་རང་བཞིན་གྱིས་ཡོད་དེ། རྒྱུ་རྐྱེན་ཚོགས་པ་ལས་འབྲས་བུ་འབྱུང་བའི་ལྷན་ཅིག་བྱེད་རྐྱེན་ཡིན་པའི་ཕྱིར། ཇི་སྐད་དུ། ཚོགས་ཤིང་དུས་ལ་བབ་པ་ན། ། འབྲས་བུ་སྨིན་པ་ཉིད་དུ་འགྱུར། ། ཞེས་གསུངས་པས་སོ་ཞེ་ན། དེ་དགག་པ་ལ། དགག་པ་རྒྱས་པར་བཤད། རིགས་པ་གཞན་གྱིས་དགག་པ་བསྡུས་པ་བསྟན་པའོ། །
དང་པོ་ལ། རྒྱུ་རྐྱེན་གྱི་ཚོགས་པ་ལས་སྐྱེ་བ་དགག རྒྱུ་ཉིད་ལས་སྐྱེ་བ་དགག དང་པོ་ལ། ཚོགས་པ་སྔ་མ་ལས་སྐྱེ་བ་དགག དུས་མཉམ་པའི་ཚོགས་པ་ལས་སྐྱེ་བ་དགག ཚོགས་པ་ཕྱི་མ་ལས་སྐྱེ་བ་དགག་པའོ། ། དང་པོ་ལ། ཚོགས་པ་ལས་དངོས་སུ་སྐྱེ་བ་དགག ཚོགས་པ་ལས་བརྒྱུད་ནས་སྐྱེ་བ་དགག
དང་པོ་ལ། ཚོགས་པ་ལ་ཡོད་པ་དང་མེད་པ་གང་སྐྱེ་བརྟགས་ནས་དགག ཚོགས་པ་ལ་ཡོད་མེད་ཉིད་ཀྱང་དགག་པའོ། ། དང་པོ་ནི། མྱུ་གུ་ལ་སོགས་པ་གཞན་གྱི་རྒྱུ་ཚོགས་ལས་སྐྱེ་ན། ཚོགས་པ་ལ་ཡོད་དམ་མེད་དང་པོ་ལྟར་ན། གལ་ཏེ་རྒྱུ་དང་རྐྱེན་རྣམས་ཀྱི་ཚོགས་པ་ཉིད་ལས་འབྲས་བུ་སྐྱེ་བར་འགྱུར་ཞིང་ཚོགས་པ་ལ་འབྲས་བུ་ཡོད་ན་ནི་འབྲས་བུ་དེ་ཆོས་ཅན། ཇི་ལྟར་ཚོགས་པ་ཉིད་ལས་སྐྱེ་སྟེ། ཚོགས་པ་དང་རྟེན་དང་བརྟེན་པར་གྲུབ་ཟིན་པའི་ཕྱིར། དཔེར་ན་མཁར་གཞོང་ན་ཡོད་པའི་ཞོ་ནི་མཁར་གཞོང་གིས་བསྐྱེད་པ་མ་ཡིན་པ་བཞིན་ནོ། །
གཉིས་པ་ལྟར་ན། གལ་ཏེ་རྒྱུ་དང་རྐྱེན་རྣམས་ཀྱི་ཚོགས་པ་ཉིད་ལས་འབྲས་བུ་སྐྱེ་བར་འགྱུར་ཞིང་ཚོགས་པ་ལ་འབྲས་བུ་མེད་ན་ནི་འབྲས་བུ་དེ་ཆོས་ཅན། ཇི་ལྟར་ཚོགས་པ་ཉིད་ལས་སྐྱེ་སྟེ། དེ་ལ་མེད་པའི་ཕྱིར། བྱེ་མ་ལས་མར་བཞིན་ནོ། ། གཉིས་པ་ལ། ཚོགས་པ་ལ་ཡོད་པ་དགག མེད་པ་དགག དང་པོ་ནི། གལ་ཏེ་སྣང་རུང་གི་རྒྱུ་དང་རྐྱེན་རྣམས་ཀྱི་ཚོགས་པ་ལ་འབྲས་བུ་ཡོད་ན་ནི་ཚོགས་པ་ལ་ཚད་མ་བཞི་གང་རུང་གིས་བཟུང་དུ་ཡོད་པར་རིགས་ན་ཡང༌།
ཚོགས་པ་ལ་འབྲས་བུ་ཡོད་པ་མ་ཡིན་ཏེ། ཚད་མ་བཞི་པོ་གང་གིས་ཀྱང་ཚོགས་པ་ཉིད་ལ་བཟུང་དུ་མེད་པའི་ཕྱིར། འོ་ན་དེ་ལ་དེ་མེད་པར་སྒྲུབ་བམ་ཞེ་ན། གཞན་གྱིས་དེ་ལ་དེ་ཡོད་པར་བརྟགས་པ་སེལ་གྱི་མེད་པར་མི་སྒྲུབ་སྟེ། མཐའ་གཉིས་སྤངས་པའི་དབུ་མའི་ལམ་སྒྲུབ་པར་འདོད་པའི་ཕྱིར། ཞེས་ཚིག་གསལ་ལས་སོ། ། གཉིས་པ་ནི། གལ་ཏེ་སྣང་རུང་གི་རྒྱུ་དང་རྐྱེན་རྣམས་ཀྱི་ཚོགས་པ་ལ་འབྲས་བུ་མེད་ན་ནི་རྒྱུ་རྣམས་དང་རྐྱེན་དག་ཀྱང་རྐྱེན་མིན་པར་མཚུངས་པར་འགྱུར་ཏེ། རྒྱུ་རྐྱེན་མ་ཡིན་པའི་མེ་སོལ་སོགས་དང་མྱུ་གུ་མེད་པར་མཚུངས་པའི་ཕྱིར། གཉིས་པ་ནི།
གལ་ཏེ་ཚོགས་པ་ལ་འབྲས་བུ་དངོས་སུ་སྐྱེད་པའི་ནུས་པ་མེད་ཀྱི་བརྒྱུད་ནས་བསྐྱེད་པའི་ནུས་པ་ཡོད་པ་ཡིན་ཏེ། ཚོགས་པས་ནི་རྒྱུ་དེ་ལ་ཕན་འདོགས་པར་བྱེད་ལ། ཕན་བཏགས་པའི་རྒྱུ་དེའི་རྒྱུའི་ནུས་པ་འབྲས་བུ་ལ་བྱིན་ནས་འགག་པར་འགྱུར་ཅིང་འབྲས་བུ་དངོས་སུ་སྐྱེད་པར་བྱེད་པ་ཡིན་པའི་ཕྱིར་ཞེ་ན། གལ་ཏེ་རྒྱུས་ནི་འབྲས་བུ་ལ་རྒྱུའི་ནུས་པ་བྱིན་ནས་ནི་འགག་པར་འགྱུར་བ་འདོད་ན་ནི་མི་རིགས་ཏེ། གང་བྱིན་པའི་རྒྱུའི་ཆ་རྟག་པར་གནས་པ་གཅིག་དང་གང་འགགས་པའི་རྒྱུའི་ཆ་མི་རྟག་པ་གཅིག་སྟེ་བདག་ཉིད་གཉིས་སུ་འགྱུར་བའི་ཕྱིར། ཉེས་པ་དེ་སྤང་བར་འདོད་ནས། གལ་ཏེ་རྒྱུས་ནི་འབྲས་བུ་ལ་རྒྱུའི་ནུས་པ་མ་བྱིན་པར་འགག་པར་འགྱུར་ན། རྒྱུ་འགགས་ནས་ནི་སྐྱེས་པའི་འབྲས་བུ་དེ་དག་རྒྱུ་མེད་པ་ཅན་དུ་འགྱུར་ཏེ། དངོས་ཀྱི་རྒྱུ་ལས་སྐྱེ་བ་མེད་པའི་ཕྱིར་རམ། རྒྱུའི་ནུས་པ་འཇུག་པ་མེད་པའི་ཕྱིར་རོ། །
གཉིས་པ་ནི། གལ་ཏེ་འབྲས་བུ་སྔ་རོལ་གྱི་རྒྱུ་ལས་སྐྱེ་བར་ཁས་བླངས་ན་ཉེས་པ་དེར་འགྱུར་ཡང༌། ལྷན་ཅིག་པའི་རྐྱེན་གྱི་ཚོགས་པ་ལས་འབྲས་བུ་སྐྱེ་བ་ཡིན་ཏེ། དཔེར་ན་སྒྲོན་མས་འོད་སྐྱེད་པ་བཞིན་ནོ་ཞེ་ན། གལ་ཏེ་རྒྱུ་རྐྱེན་ཚོགས་པ་དང་ལྷན་ཅིག་ཏུ་འབྲས་བུ་ཡང་ནི་སྐྱེ་བར་འགྱུར་ན་སྐྱེད་པར་བྱེད་དང་བསྐྱེད་བྱར་འདོད་པ་གང་ཡིན་པ་དེ་ཆོས་ཅན། བསྐྱེད་བྱ་སྐྱེད་བྱེད་དུ་མི་འཐད་པར་ཐལ། དུས་གཅིག་པར་ནི་ཐལ་བར་འགྱུར་བའི་ཕྱིར། གསུམ་པ་ནི། བྱེ་བྲག་སྨྲ་བ་ན་རེ། དངོས་པོ་རྣམས་སྔར་མ་བྱུང་བ་ལས་སྐྱེ་བ་ནི་མེད་དེ།
རྫས་སྔར་གནས་པ་རྒྱུ་རྐྱེན་གྱིས་ད་ལྟར་གྱི་སང་འདྲེན་པ་ཡིན་ནོ་ཞེས་ཟེར་རོ། ། གལ་ཏེ་ཚོགས་པའི་སྔ་རོལ་དུ་འབྲས་བུ་སྐྱེས་པར་གྱུར་ན་ནི་རྒྱུ་དང་རྐྱེན་རྣམས་ལ་ལྟོས་པ་མེད་པའི་སྔ་རོལ་གྱི་འབྲས་བུ་དེ་ཆོས་ཅན། རྒྱུ་མེད་པར་འབྱུང་བར་འགྱུར་ཏེ། རང་གི་རྒྱུ་རྐྱེན་གྱི་སྔར་གྲུབ་པའི་ཕྱིར། གཉིས་པ་ལ། རྒྱུ་ངོ་བོ་གཅིག་པའི་ཕྱོགས་ལ་རྒྱུས་འབྲས་བུ་སྐྱེད་པ་དགག རྒྱུ་ངོ་བོ་ཐ་དད་པའི་རྒྱུས་འབྲས་བུ་སྐྱེད་པ་དགག་པའོ། ། དང་པོ་ནི། གལ་ཏེ་འབྲས་བུ་ནི་རྒྱུ་ཉིད་ལས་སྐྱེ་བ་ཡིན་གྱི་ཚོགས་པ་ལ་མ་ཡིན་པས་སྔར་གྱི་ཉེས་པ་དེ་མི་འཇོག་ལ། བྱིན་མ་བྱིན་གྱི་ཉེས་པ་ཡང་མི་འཇུག་སྟེ།
རྒྱུ་འགགས་པ་ན་འབྲས་བུ་སྐྱེ་ལ། འབྲས་བུ་དེ་ཡང་རྒྱུའི་བདག་ཉིད་དུ་གནས་པ་ཁོ་ནའོ་ཞེས་ཟེར་རོ། ། གལ་ཏེ་རྒྱུའི་གནས་སྐབས་འགགས་པ་ཉིད་འབྲས་བུའི་གནས་སྐབས་སུ་འདོད་ན། དེ་ལྟ་ཡིན་པ་དེའི་ཕྱིར། རྒྱུ་ནི་གར་མཁན་ཆ་ལུགས་འཕོ་བ་བཞིན་དུ་ཀུན་ཏུ་འཕོ་བ་ཙམ་དུ་འགྱུར་གྱི་འབྲས་བུ་གསར་པ་སྐྱེད་པ་མ་ཡིན་པར་འགྱུར་རོ། ། དེ་ལྟ་ན་རྒྱུ་རྟག་པར་འགྱུར་རོ། ། གཞན་ཡང༌། སྔོན་སྐྱེས་པའི་རྒྱུ་ཡང་ནི་སླར་ཡང་སྐྱེ་བར་ནི་ཐལ་བར་འགྱུར་ཏེ། སྔོན་རྒྱུའི་དུས་དང་ཕྱིས་འབྲས་བུའི་དུས་གཉིས་ཀར་དུ་སྐྱེ་བའི་ཕྱིར་རོ། ། གཉིས་པ་ལ།
རྒྱུས་འབྲས་བུ་སྐྱེད་པའི་བྱ་བ་དགག དེ་ཁེགས་པ་ན་རྒྱུ་ཉིད་རང་བཞིན་གྱིས་གྲུབ་པ་ཡང་ཁེགས་པར་བསྟན་པའོ། ། དང་པོ་ལ། རྒྱུ་ཕྱོགས་ནས་དགག འབྲས་ཕྱོགས་ནས་དགག དང་པོ་ལ། རྒྱུ་འགགས་པ་དང་གནས་པ་གང་གིས་འབྲས་བུ་སྐྱེད་པའི་ནུས་པ་དགག རྒྱུས་འབྲས་བུ་ཇི་ལྟར་སྐྱེད་པའི་ཚུལ་དགག སླར་ཡང་འབྲས་བུ་སྟོང་པ་དང་མི་སྟོང་པའི་རྒྱུ་གང་གིས་འབྲས་བུ་སྐྱེད་པའི་ནུས་པ་དགག་པའོ། ། དང་པོ་ནི།
གལ་ཏེ་རྒྱུས་འབྲས་བུ་སྐྱེད་ན། འབྲས་བུའི་སྔ་རོལ་ཏུ་འགགས་པའང་འགགས་པས་སྐྱེད། འབྲས་བུ་ཡང་སྐྱེས་ཟིན་པའམ་མ་སྐྱེད་བརྟག དང་པོ་ལྟར་ན། རྒྱུ་འགགས་པ་ཆོས་ཅན། འབྲས་བུ་སྐྱེས་པ་ཇི་ལྟར་སྐྱེད་དེ། ཁྱོད་ནུབ་པར་གྱུར་པ་ཡིས་སོ་སྟེ་ཞིག་ནས་མེད་པའི་ཕྱིར་དང༌། སྐྱེས་ཟིན་སླར་ཡང་སྐྱེ་མི་དགོས་པའི་ཕྱིར། གཉིས་པ་ལྟར་ན། འབྲས་བུ་དང་ནི་འབྲེལ་བའི་རྒྱུ་གནས་པས་ཀྱང་ནི་འབྲས་བུ་ཇི་ལྟར་སྐྱེད་དེ།
དེ་ལྟ་ན། རྒྱུ་ནི་རྣམ་པར་མ་འགྱུར་བར་འབྲས་བུ་མཐོང་དགོས་པ་ལས་དེ་ཡང་ཁྱོད་མི་འདོད་པའི་ཕྱིར་དང༌། འབྲས་བུ་དང་འབྲེལ་ན་འབྲས་བུ་གྲུབ་ཟིན་པས་བསྐྱེད་མི་དགོས་པའི་ཕྱིར། ཅི་སྟེ་ཉེས་པ་དེ་སྤང་བར་འདོད་ནས་རྒྱུ་དུས་སུ་འབྲས་བུ་དང་མ་འབྲེལ་བའི་རྒྱུས་འབྲས་བུ་སྐྱེད་དོ་སྙམ་ན། རྒྱུས་འབྲས་བུ་གང་ཞིག་སྐྱེད་པར་བྱེད་དེ། འབྲས་བུ་དང་མ་འབྲེལ་བའི་ཕྱིར། གཞན་དུ་ན་འབྲས་བུ་ཡིན་ནོ་ཅོག་སྐྱེད་པར་འགྱུར་རོ། ། གཉིས་པ་ལ། རྒྱུས་འབྲས་བུ་མཐོང་བའམ་མ་མཐོང་བར་འབྲས་བུ་སྐྱེད་པ་དགག རྒྱུས་འབྲས་བུ་དང་འཕྲད་པའམ་མ་ཕྲད་པར་འབྲས་བུ་བསྐྱེད་པ་དགག
དང་པོ་ནི། གལ་ཏེ་རྒྱུས་འབྲས་བུ་སྐྱེད་ན། རྒྱུས་འབྲས་བུ་མཐོང་ནས་སམ་མ་མཐོང་བར་སྐྱེད་པ་གང་ཡིན། དང་པོ་ལྟར་ཡང་མི་བྱེད་དོ་སྟེ། མཐོང་ནས་གྲུབ་ཟིན་པས་སླར་ཡང་སྐྱེ་བ་དགོས་པ་མེད་པའི་ཕྱིར། གཉིས་པ་ལྟར་ཡང་མི་བྱེད་དོ་སྟེ། འབྲས་བུ་ཡིན་ནོ་ཅོག་ཐམས་ཅད་སྐྱེད་པར་ཐལ་བའི་ཕྱིར་རོ། ། ཚིག་གསལ་དུ། སྐྱེས་བུ་འགྲོ་བའི་རྒྱུར་སྨྲ་བ་དང༌། གཅེར་བུ་པ་ས་བོན་ལ་སོགས་སེམས་ཅན་དུ་འདོད་པ་ལ་ཐལ་བ་འདི་འཇུག་པར་བཤད་ཅིང༌།
ཤེས་རབ་སྒྲོན་མར། མིག་ལ་སོགས་པས་རྣམ་པར་ཤེས་པ་བསྐྱེད་ན། དེའི་ཡུལ་གཟུགས་ལ་སོགས་པ་མཐོང་ནས་སྐྱེད་དམ་མ་མཐོང་བར་སྐྱེད་ཅེས་བརྟག་པར་མཛད་དོ། ། གཉིས་པ་ནི། རྒྱུས་འབྲས་བུ་རང་བཞིན་གྱིས་སྐྱེད་ན། རྒྱུ་འབྲས་ཕན་ཚུན་ཚོགས་ནས་ཕྲད་དགོས་ཏེ། སྣང་མུན་དང་འཁོར་འདས་སོགས་མ་ཕྲད་པ་རྣམས་ལ་རང་བཞིན་གྱིས་བསྐྱེད་བྱ་སྐྱེད་བྱེད་མེད་པ་བཞིན་ནོ། ། ཕྲད་པ་ཡང་རིགས་པས་བརྟགས་ན་ཡོད་པ་མ་ཡིན་ནོ་ཞེས་སྟོན་པ་ནི། འབྲས་བུ་འདས་པ་ཆོས་ཅན། རྒྱུ་འདས་པ་དང༌།
མ་སྐྱེ་བ་མ་འོངས་པ་དང༌། སྐྱེས་པ་ད་ལྟ་བ་དང༌། ལྷན་ཅིག་འཕྲད་པར་འགྱུར་བ་ནི་ནམ་ཡང་ཡོད་པ་མ་ཡིན་ནོ་སྟེ། རྟགས་རིམ་པ་བཞིན་གཉིས་ཀ་ཞིག་པར་མཚུངས་པས་ཞིག་པའི་དུས་ན་ཡོད་པ་མ་ཡིན་པའི་ཕྱིར་དང༌། གཉིས་ཀ་མ་སྐྱེས་པའི་དུས་ནའང་གཉིས་ཀ་མེད་པའི་ཕྱིར་དང༌། དུས་ཐ་དད་པའི་ཕྱིར་རོ། ། ཡང་འབྲས་བུ་སྐྱེས་པ་ནི་ཆོས་ཅན། རྒྱུ་མ་སྐྱེས་པ་མ་འོངས་པ་དང༌། རྒྱུ་འདས་པ་དང༌། རྒྱུ་སྐྱེས་པ་ད་ལྟར་བ་དང༌།
ལྷན་ཅིག་འཕྲད་པར་འགྱུར་བ་ནི་ནམ་ཡང་ཡོད་པ་མ་ཡིན་ནོ་སྟེ། རྟགས་རིམ་པ་བཞིན་རྒྱུ་མ་འོངས་པ་དང༌། འདས་པ་དང༌། དུས་ཐ་དད་པའི་ཕྱིར་དང༌། རྒྱུ་དང་འབྲས་བུ་དུས་གཅིག་དུ་ཡོད་པ་མ་ཡིན་པའི་ཕྱིར་རོ། ། ཡང་འབྲས་བུ་མ་སྐྱེས་པ་ཆོས་ཅན། རྒྱུ་སྐྱེས་པ་ད་ལྟར་བ་དང༌། རྒྱུ་མ་སྐྱེས་པ་མ་འོངས་པ་དང༌། འདས་པ་དང༌། ལྷན་ཅིག་ཕྲད་པར་གྱུར་པ་ནི་ནམ་ཡང་ཡོད་པ་མ་ཡིན་ནོ་སྟེ།
རྟགས་རིམ་པ་བཞིན་རྒྱུ་ད་ལྟར་བ་དང༌། འདས་པ་དང༌། དུས་ཐ་དད་པའི་ཕྱིར་དང༌། མ་འོངས་པའི་དུས་སུ་ནི་རྒྱུ་འབྲས་གཉིས་ཀ་ཡོད་པ་མ་ཡིན་པའི་ཕྱིར་རོ། ། མདོར་ན་རྒྱུས་ནི་འབྲས་བུ་ཇི་ལྟར་སྐྱེད་དེ། ཕྲད་པ་ཡོད་པ་མ་ཡིན་པའི་ཕྱིར། ཕྲད་པ་ཡོད་པ་མིན་ན་ཡང་རྒྱུས་ནི་འབྲས་བུ་ཇི་ལྟར་སྐྱེད་དེ། ལྷན་ཅིག་པ་ལ་སྐྱེད་པ་དོན་མེད་པའི་ཕྱིར་དང༌། ལྷན་ཅིག་མ་ཡིན་ན་ཕྲད་པར་འགལ་བའི་ཕྱིར་རོ། ། ངག་དོན་ནི།
རྒྱུ་འབྲས་ཕྲད་ནས་སྐྱེ་ན་དོན་མེད། མ་ཕྲད་ན། མོ་གཤམ་གྱི་བུ་གཉིས་ཀྱང་ཕན་ཚུན་སྐྱེད་པར་ཐལ་ལོ། ། གསུམ་པ་ནི། གལ་ཏེ་འབྲས་བུ་སྟོང་པའི་རྒྱུས་འབྲས་བུ་ཇི་ལྟར་སྐྱེད་པར་བྱེད་དེ། ཆུ་ལས་མར་མི་འབྱུང་བ་བཞིན་ནོ། ། གལ་ཏེ་འབྲས་བུ་མི་སྟོང་པའི་རྒྱུས་ཀྱང་ཇི་ལྟར་སྐྱེད་པར་བྱེད་དེ། འབྲས་བུ་ཡོད་པ་སླར་ཡང་མི་སྐྱེ་བའི་ཕྱིར། གཉིས་པ་འབྲས་ཕྱོགས་ནས་དགག་པ་ལ། རང་བཞིན་གྱིས་སྟོང་མི་སྟོང་གི་འབྲས་བུ་གང་རྒྱུས་སྐྱེད་པའི་ནུས་པ་དགག
འབྲས་བུ་རྒྱུས་ཇི་ལྟར་སྐྱེད་པའི་ཚུལ་ལ་བརྟགས་ནས་དགག སླར་ཡང་ངོ་བོ་ཉིད་ཀྱིས་ཡོད་མེད་ཀྱིས་འབྲས་བུ་གང་རྒྱུས་སྐྱེད་པ་དགག དང་པོ་ནི། འབྲས་བུ་དེ་རང་བཞིན་གྱིས་མི་སྟོང་པའམ་སྟོང་པ་ཞིག་སྐྱེ། དང་པོ་ལྟར་ན། འབྲས་བུ་ཆོས་ཅན། སྐྱེ་བར་མི་འགྱུར་ཏེ། རང་བཞིན་གྱིས་མི་སྟོང་པས་རྟེན་འབྲེལ་དུ་མི་རུང་བའི་ཕྱིར། འབྲས་བུ་ཆོས་ཅན། འགག་པར་ཡང་མི་འགྱུར་རོ་སྟེ།
རང་བཞིན་གྱིས་མི་སྟོང་པས་གཞན་དུ་འགྱུར་བ་མེད་པའི་ཕྱིར། དེས་ན་རང་བཞིན་གྱིས་མི་སྟོང་བའི་འབྲས་བུ་དེ་ནི་མ་འགག་པ་དང༌། མ་སྐྱེས་པར་ཡང་ཐལ་བར་འགྱུར་བ་ཡིན་པ་ལས་དེ་ལྟར་ཡང་ཁྱོད་ཀྱིས་འདོད་པ་མ་ཡིན་ནོ། ། གཉིས་པ་ལྟར་ན། འབྲས་བུ་ཆོས་ཅན། ཇི་ལྟར་རང་བཞིན་གྱིས་སྐྱེ་བར་འགྱུར་ཏེ། རང་བཞིན་གྱིས་སྟོང་པའི་ཕྱིར། འབྲས་བུ་ཆོས་ཅན། ཇི་ལྟར་རང་བཞིན་གྱིས་འགག་པར་འགྱུར་ཏེ། རང་བཞིན་གྱིས་སྟོང་པའི་ཕྱིར།
དེའི་ཕྱིར་རང་བཞིན་གྱིས་སྟོང་པ་དེ་ཡང་མ་འགགས་པ་དང་མ་སྐྱེས་པར་ཡང་ཐལ་བར་འགྱུར་རོ། ། གཉིས་པ་ལ། རྒྱུ་འབྲས་རང་བཞིན་གཅིག་པའི་ཚུལ་དུ་སྐྱེ་བ་དགག རྒྱུ་འབྲས་ངོ་བོ་ཐ་དད་པའི་ཚུལ་དུ་སྐྱེ་བ་དགག དང་པོ་ནི། རྒྱུས་འབྲས་བུ་རང་བཞིན་གྱིས་སྐྱེད་ན། རྒྱུ་འབྲས་རང་བཞིན་གྱིས་གཅིག་གམ་ཐ་དད། དང་པོ་ལྟར་ན། རྒྱུ་དང་འབྲས་བུ་རང་བཞིན་གྱིས་གཅིག་ཉིད་དུ་ནམ་ཡང་འཐད་པར་མི་འགྱུར་རོ་སྟེ། རྒྱུ་དང་འབྲས་བུ་རང་བཞིན་གཅིག་ཉིད་ཡིན་ན་བསྐྱེད་བྱ་མྱུ་གུ་དང་སྐྱེད་བྱེད་ས་བོན་རང་བཞིན་གཅིག་ཉིད་དུ་ཐལ་བར་འགྱུར་བའི་ཕྱིར།
གཉིས་པ་ནི། གལ་ཏེ་གཉིས་པ་ལྟར་ན། རྒྱུ་དང་འབྲས་བུ་རང་བཞིན་གཞན་ཉིད་དུ་ནམ་ཡང་འཐད་པར་མི་འགྱུར་རོ་སྟེ། རྒྱུ་དང་འབྲས་བུ་རང་བཞིན་གྱིས་གཞན་ཉིད་ཡིན་ན་རྒྱུ་དང་རྒྱུ་མིན་མཚུངས་པར་ཐལ་བར་འགྱུར་བའི་ཕྱིར་རོ། ། གསུམ་པ་ནི། གཞན་ཡང༌། འབྲས་བུ་ངོ་བོ་ཉིད་ཀྱིས་ཡོད་པའམ། མེད་པ་གང་སྐྱེད། དང་པོ་ལྟར་ན། འབྲས་བུ་ངོ་བོ་ཉིད་ཀྱིས་ཡོད་ན་རྒྱུས་ནི་ཅི་ཞིག་སྐྱེད་པར་བྱེད་དེ།
སྐྱེད་མི་དགོས་པའི་ཕྱིར་རོ། ། འབྲས་བུ་ངོ་བོ་ཉིད་ཀྱིས་མེད་ནའང་རྒྱུས་ནི་ཅི་ཞིག་སྐྱེད་པར་བྱེད་དེ། བོང་བུའི་རྭ་བཞིན་ནོ། ། ཅི་སྟེ་གཟུགས་བརྙན་གྱིས་མ་ངེས་སོ་ཞེ་ན། དེ་ལྟ་ཡིན་ན་དངོས་པོ་རང་བཞིན་གྱིས་མེད་པར་གྲུབ་བོ་ཞེས་འགྲེལ་པར་གསུངས་སོ། ། འདི་དང་སྔ་མ། འབྲས་བུ་མི་སྟོང་སྐྱེ་མི་འགྱུར། ། ཞེས་པ་མི་ཟློས་པ་ནི་འདི་རྒྱུ་ཕྱོགས་དང༌། སྔ་མ་འབྲས་ཕྱོགས་ཀྱིས་ཁྱད་པར་ཡོད་པས་མི་ཟློས་སོ་ཞེས་འགྲེལ་པས་འཆད་དོ། ། གཉིས་པ་རྒྱུ་ཉིད་མི་འཐད་པར་བསྟན་པ་ལ།
དངོས་དང༌། རྒྱུའི་སྒྲུབ་བྱེད་དུ་འབྲས་བུ་རང་བཞིན་གྱིས་གྲུབ་པ་མི་འཐད་པར་བསྟན་པའོ། ། དང་པོ་ནི། གལ་ཏེ་རྒྱུས་འབྲས་བུ་སྐྱེད་པ་བཀག་མོད། རྒྱུ་ནི་རང་བཞིན་གྱིས་ཡོད་དེ། མ་བཀག་པའི་ཕྱིར་ཞེ་ན། དེ་ལྟ་ན་རྒྱུར་འདོད་པ་དེ་ཆོས་ཅན། རྒྱུ་ཉིད་དུ་འཐད་པར་མི་འགྱུར་ཏེ། འབྲས་བུ་སྐྱེད་པར་བྱེད་པ་མིན་ན་སྟེ་དེའི་ཕྱིར། གཉིས་པ་ནི།
འབྲས་བུ་ནི་རང་བཞིན་གྱིས་ཡོད་དེ། མ་བཀག་པའི་ཕྱིར། དེས་ན་རྒྱུ་ཡང་ཡོད་དོ་ཞེ་ན། འབྲས་བུ་ཆོས་ཅན། རྒྱུ་གང་གི་འབྲས་བུ་ཡིན་པར་འགྱུར་ཏེ། རྒྱུ་ཉིད་འཐད་པ་ཡོད་པ་མ་ཡིན་ན་སྟེ་དེའི་ཕྱིར་རོ། ། གཉིས་པ་རིགས་པ་གཞན་བསྟན་པ་ལ། ཚོགས་པས་རང་གི་བདག་ཉིད་མི་སྐྱེད་པ་ལ་བརྟགས་ནས་འབྲས་བུ་སྐྱེད་པ་དགག འབྲས་བུ་སྐྱེད་པའི་བྱ་བ་ཁེགས་པ་ན་ཚོགས་པ་ཉིད་ཀྱང་ཁེགས་པར་བསྟན་པའོ། ། དང་པོ་ནི།
གལ་ཏེ་རྒྱུ་འབའ་ཞིག་འབྲས་བུ་སྐྱེད་པ་པོ་མ་ཡིན་གྱིས་རྒྱུ་དང་རྐྱེན་ཚོགས་པས་འབྲས་བུ་སྐྱེད་དོ་ཞེ་ན། རྒྱུ་རྣམས་དང་ནི་རྐྱེན་དག་གི་ཚོགས་པ་གང་ཡིན་དེ་ཡིས་ནི་རང་གིས་རང་སྐྱེད་དམ་མི་སྐྱེད། ཚོགས་པ་བདག་གིས་བདག་ཉིད་ནི་མི་སྐྱེད་དེ། དོན་མེད་པའི་ཕྱིར་དང༌། རང་ལ་བྱེད་པ་འགལ་བའི་ཕྱིར། ཚོགས་པ་ཆོས་ཅན། རང་གི་བདག་ཉིད་མི་སྐྱེད་ན་འབྲས་བུ་ཇི་ལྟར་སྐྱེད་པར་བྱེད་དེ། མོ་གཤམ་གྱིས་བུས་རང་གི་སྐྱེད་ན་གཞན་མི་སྐྱེད་པ་བཞིན་ནོ། ། དེའི་ཕྱིར་ཚོགས་པས་བྱས་པའི་འབྲས་བུ་མེད་དོ། ། གལ་ཏེ་ཚོགས་པ་མ་ཡིན་པས་བྱས་པའི་འབྲས་བུ་ཡོད་དོ་ཞེ་ན།
ཚོགས་མིན་གྱིས་བྱས་པའི་འབྲས་བུ་ཡང་མེད་དེ། གང་གི་ཚེ་ཚོགས་པས་བྱས་པའི་འབྲས་བུ་མེད་པ་དེའི་ཚེ་ནའོ། ། གཉིས་པ་ནི། གལ་ཏེ་འབྲས་བུ་མེད་མོད་རྒྱུ་རྐྱེན་ཚོགས་པ་ཉིད་ཡོད་ལ། དེ་ཡོད་པ་ན་འབྲས་བུ་ཡང་ཡོད་པར་འགྱུར་རོ་ཞེ་ན། འབྲས་བུ་ཡོད་པ་མ་ཡིན་ན་རྒྱུ་རྐྱེན་གྱི་ཚོགས་པ་ག་ལ་ཡོད་དེ། རྐྱེན་དུ་འཇོག་བྱེད་མེད་དགོས་པས་སོ། ། གཉིས་པ་ནི། ཚོགས་པ་བརྟག་པ་ཞེས་བྱ་བ་ཚིགས་སུ་བཅད་པ་ཉི་ཤུ་རྩ་བཞིའི་བདག་ཉིད་ཅན་གྱི་རབ་ཏུ་བྱེད་པ་ཉི་ཤུ་པ་རྣམ་པར་བཤད་པའོ།། །། ཚོགས་པ་དང་ནི་རྒྱུ་ཉིད་ཀྱིས། །
འབྲས་བུ་ཇི་ལྟར་སྐྱེད་པ་ལ། ། རྣམ་པར་བརྟགས་ན་བྱ་བ་དང༌། ། རྒྱུ་ཚོགས་ཉིད་ཀྱང་ཡོད་མིན་པའོ། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ།། །། གཉིས་པ་སྒྲུབ་བྱེད་དགག་པ་ལ། དུས་ཚོགས་རང་བཞིན་གྱིས་གྲུབ་པའི་སྒྲུབ་བྱེད་དུ་འབྱུང་འཇིག་དང་དེའི་རྒྱུན་རང་བཞིན་གྱིས་གྲུབ་པ་དགག དེའི་ཡང་སྒྲུབ་བྱེད་རང་བཞིན་གྱིས་གྲུབ་པ་དགག དང་པོ་ལ་རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། ། དང་པོ་ནི།
གལ་ཏེ་དུས་རང་བཞིན་གྱིས་ཡོད་དེ། འབྲས་བུ་འབྱུང་བ་དང་འཇིག་པའི་རྒྱུ་ཡིན་པའི་ཕྱིར་ཞེ་ན། དེ་དགག་པ་ལ། འབྱུང་འཇིག་རང་བཞིན་གྱིས་གྲུབ་པའི་བསྒྲུབ་བྱ་དང་སྒྲུབ་བྱེད་ལ་བརྟགས་ནས་དགག མ་བརྟགས་པར་འབྱུང་འཇིག་རང་བཞིན་གྱིས་གྲུབ་པ་ལ་གནོད་བྱེད་བསྟན་པའོ། ། དང་པོ་ལ། བསྒྲུབ་བྱ་ལ་བརྟགས་ནས་དགག སྒྲུབ་བྱེད་ལ་བརྟགས་ནས་དགག དང་པོ་ལ། འབྱུང་འཇིག་ལྷན་ཅིག་ཡིན་མིན་བརྟགས་ནས་དགག
འབྱུང་འཇིག་གང་ལ་ཡོད་བརྟགས་ནས་དགག འབྱུང་འཇིག་གཅིག་དང་ཐ་དད་བརྟགས་ནས་དགག དང་པོ་ལ། དམ་བཅའ་བཞག སྒྲུབ་བྱེད་བཤད། དོན་བསྡུ་བའོ། ། དང་པོ་ནི། འཇིག་པ་ནི་འབྱུང་བ་མེད་པར་རམ་ལྷན་ཅིག་ཏུ་ཡོད་པ་ཉིད་མ་ཡིན་ལ། འབྱུང་བ་ཡང་འཇིག་པ་མེད་པར་རམ་ལྷན་ཅིག་ཏུ་ཡོད་པ་ཉིད་མ་ཡིན་ནོ། ། གཉིས་པ་ལ།
འཇིག་པ་འབྱུང་བ་དང་ལྷན་ཅིག་ཡིན་མིན་བརྟགས་ནས་དགག འབྱུང་བ་འཇིག་པ་དང་ལྷན་ཅིག་ཡིན་མིན་བརྟགས་ནས་དགག དང་པོ་ལ་དམ་བཅའ་དང་པོ་སྒྲུབ་པ་ནི། འཇིག་པ་ཆོས་ཅན། འབྱུང་བ་སྟེ་སྐྱེ་བ་མེད་པར་ནི་ཁྱོད་ཇི་ལྟར་བུར་ན་ཡོད་པར་འགྱུར་ཏེ། དེ་མེད་པར་ཁྱོད་ཡོད་ན་སྐྱེ་བ་མེད་པར་འཆི་བར་འགྱུར་དགོས་པ་ཡིན་པའི་ཕྱིར། དེས་ན་འཇིག་པ་ནི་འབྱུང་བ་མེད་པར་མེད་དོ། ། དམ་བཅའ་གཉིས་པ་སྒྲུབ་པ་ནི་འཇིག་པ་འབྱུང་བ་དང་ལྷན་ཅིག་ཏུ་ཇི་ལྟར་ཡོད་པ་ཉིད་དུ་འགྱུར་ཏེ། འཆི་བ་དང་སྐྱེ་བ་དུས་གཅིག་ཏུ་ཡོད་པ་ཉིད་ནི་མ་ཡིན་ནོ་སྟེ་དེའི་ཕྱིར། གཉིས་པ་ལ།
དམ་བཅའ་དང་པོ་སྒྲུབ་པ་ནི། འཇིག་པ་མེད་པར་ནི་འབྱུང་བ་ཇི་ལྟར་ཡོད་པ་ཉིད་དུ་འགྱུར་ཏེ། དངོས་པོ་རྣམས་ལ་མི་རྟག་པ་ཉིད་ནམ་ཡང་མེད་པ་མ་ཡིན་ནོ་སྟེ་དེའི་ཕྱིར། དམ་བཅའ་གཉིས་པ་སྒྲུབ་པ་ནི་འབྱུང་བ་འཇིག་པ་དང་ལྷན་ཅིག་ཏུ་ཇི་ལྟར་ཡོད་པ་ཉིད་དུ་འགྱུར་ཏེ། སྐྱེ་བ་དང་འཆི་བ་དུས་གཅིག་ཏུ་ནི་ཡོད་པ་མ་ཡིན་ནོ་སྟེ་དེའི་ཕྱིར་རོ། ། གསུམ་པ་ནི། འབྱུང་འཇིག་དེ་དག་ཆོས་ཅན། རང་བཞིན་གྱིས་གྲུབ་པ་ཇི་ལྟར་ཡོད་དེ། གང་དག་ཕན་ཚུན་ལྷན་ཅིག་གམ་ལྷན་ཅིག་མ་ཡིན་པ་སྔ་ཕྱིར་གྲུབ་པ་ཡོད་པ་མ་ཡིན་པའི་ཕྱིར། གཉིས་པ་ལ།
ཟད་མ་ཟད་ཀྱི་རྟེན་ལ་འབྱུང་འཇིག་དགག དངོས་པོའི་རྟེན་ལ་འབྱུང་འཇིག་དགག སྟོང་མི་སྟོང་གི་རྟེན་ལ་འབྱུང་འཇིག་དགག་པའོ། ། དང་པོ་ནི། འབྱུང་འཇིག་རང་བཞིན་གྱིས་གྲུབ་ན་དངོས་པོ་ཟད་པའི་ཆོས་ཅན་ལ་ཡོད་དམ། མ་ཟད་པའི་ཆོས་ཅན་ལ་ཡོད། དང་པོ་ལྟར་ན། དངོས་པོ་ཟད་པ་ལ་འབྱུང་བ་ཡོད་པ་མ་ཡིན་ཏེ། ཟད་ན་འབྱུང་བ་འགལ་བའི་ཕྱིར། དངོས་པོ་ཟད་པ་ལ་འཇིག་པའང་ཡོད་པ་མ་ཡིན་ཏེ།
འཇིག་པའི་རྟེན་མེད་པའི་ཕྱིར། གཉིས་པ་ལྟར་ན། དངོས་པོ་མ་ཟད་པ་ལའང་འབྱུང་བ་མེད་དེ། དངོས་པོ་མ་ཟད་པ་རང་བཞིན་གྱིས་གྲུབ་པ་ནི་དང་པོ་ནས་མི་འཇིག་པ་ཡིན་དགོས་ལ་དེ་ལྟ་ན་དངོས་པོར་མེད་པའི་ཕྱིར། དངོས་པོ་མ་ཟད་པ་ལའང་འཇིག་པ་མེད་དེ། དངོས་པོར་མེད་པའི་ཕྱིར། གཉིས་པ་ནི། གལ་ཏེ་འབྱུང་འཇིག་རང་བཞིན་གྱིས་ཡོད་དེ། དེ་གཉིས་ཀྱི་རྟེན་དངོས་པོ་རང་བཞིན་གྱིས་ཡོད་པའི་ཕྱིར་ཞེ་ན། འབྱུང་བ་དང་འཇིག་པ་དང་རང་བཞིན་གྱིས་ཡོད་པ་མ་ཡིན་ཏེ།
རྟེན་དངོས་པོ་རང་བཞིན་གྱིས་ཡོད་པ་མ་ཡིན་པའི་ཕྱིར། ཁྱབ་བྱ་དངོས་པོ་རང་བཞིན་གྱིས་ཡོད་པ་མ་ཡིན་ནོ། ། དེའི་རྒྱུ་མཚན་ནི། ཁྱབ་བྱེད་འབྱུང་བ་དང་འཇིག་པ་རང་བཞིན་གྱིས་མེད་པར་ནི་གོང་དུ་བསྟན་ཟིན་པས་སོ། ། ཤེས་རབ་སྒྲོན་མར། འབྱུང་འཇིག་དོན་དམ་པར་མེད་པར་དངོས་པོ་དོན་དམ་པར་ཡོད་པ་མ་ཡིན་ཏེ། དངོས་པོ་ནི་འབྱུང་འཇིག་གི་བདག་ཉིད་ཡིན་པའི་ཕྱིར། དེ་བཞིན་དུ། དངོས་པོ་ཡོད་པ་མ་ཡིན་པར་འབྱུང་འཇིག་ཡོད་པ་མ་ཡིན་ཏེ། རྟེན་བརྟེན་པ་ཡིན་པའི་ཕྱིར།
ཞེས་ཕྱེད་གོང་མ་འོག་ཏུ་འཆད་དོ། ། གསུམ་པ་ནི། འབྱུང་འཇིག་རང་བཞིན་གྱིས་ཡོད་ན། རྟེན་ངོ་བོ་ཉིད་ཀྱིས་སྟོང་པ་ལ་བརྟེན་ནམ། མི་སྟོང་པ་ལ་བརྟེན་ཞེས་བརྟགས་ནས་རང་བཞིན་གྱིས་གྲུབ་པས་སྟོང་པ་ལ། འབྱུང་བ་དང་འཇིག་པ་རང་བཞིན་གྱིས་གྲུབ་པ་དག་འཐད་པ་ཉིད་ནི་མ་ཡིན་ནོ་སྟེ་རྟེན་མེད་པའི་ཕྱིར། རང་བཞིན་གྱིས་མི་སྟོང་པ་ལ་ཡང་འབྱུང་བ་དང་འཇིག་པ་དག་འཐད་པ་ཉིད་ནི་མ་ཡིན་ནོ་སྟེ། རང་བཞིན་གྱིས་གྲུབ་པ་ནི་འབྱུང་འཇིག་གི་རྟེན་དུ་མི་རུང་བའི་ཕྱིར། གསུམ་པ་ནི། རང་བཞིན་གྱིས་ཡོད་ན་ཡོད་ཚུལ་གཉིས་ལས་མི་འདའ་བས་འབྱུང་བ་དང་ནི་འཇིག་པ་དག་ངོ་བོ་གཅིག་པ་ཉིད་དུ་ནི་མི་འཐད་དོ་སྟེ།
འགལ་བའི་ཕྱིར། སྣང་མུན་བཞིན་ནོ། ། འབྱུང་བ་དང་ནི་འཇིག་པ་དག་རང་བཞིན་གཞན་ཉིད་དུ་ཡང་མི་འཐད་དོ་སྟེ་ཕན་ཚུན་མི་འགྲུལ་བའི་ཕྱིར། གཉིས་པ་ལ། མཐོང་བ་སྒྲུབ་བྱེད་མིན་པར་བསྟན། དེའི་སྒྲུབ་བྱེད་བསྟན་པའོ། ། དང་པོ་ནི། གལ་ཏེ་ཞིབ་མོར་དཔྱད་པ་འདིས་ཅི་ཞིག་བྱ། འབྱུང་འཇིག་རང་བཞིན་གྱིས་ཡོད་དེ། བ་ལང་རྫི་དང་བུད་མེད་ཡན་ཆད་ཀྱི་འབྱུང་འཇིག་རང་བཞིན་གྱིས་གྲུབ་པར་མངོན་སུམ་གྱིས་མཐོང་བའི་ཕྱིར་ཞེ་ན།
འབྱུང་བ་དང་ནི་འཇིག་པ་དག་རང་བཞིན་གྱིས་གྲུབ་པར་འཇིག་རྟེན་པས་མཐོང་ངོ་སྙམ་དུ་ཁྱོད་སེམས་ན་སྒྲུབ་བྱེད་མ་ངེས་ཏེ། འབྱུང་བ་དང་ནི་འཇིག་པ་དག་གཏི་མུག་ཉིད་ཀྱིས་བློ་འཁྲུལ་ནས་མཐོང་བ་ཡིན་པའི་ཕྱིར། དྲི་ཟའི་གྲོང་ཁྱེར་དང་སྒྱུ་མ་ལ་སོགས་མཐོང་བ་བཞིན་ནོ། ། གཉིས་པ་ལ། འབྱུང་འཇིག་རྒྱུ་རིགས་མཐུན་མི་མཐུན་གཉིས་ཀ་ལས་མི་སྐྱེ་བའི་རྒྱུ་མཚན་གྱིས་མཐོང་བ་སྒྲུབ་བྱེད་མ་ཡིན་པར་བསྟན། དངོས་པོ་རང་གཞན་ལས་མི་སྐྱེ་བའི་རྒྱུ་མཚན་གྱིས་མཐོང་བ་སྒྲུབ་བྱེད་མ་ཡིན་པར་བསྟན་པའོ། ། དང་པོ་ནི། འབྱུང་འཇིག་རང་བཞིན་གྱིས་གྲུབ་པར་སྣང་བ་འདི་གཏི་མུག་གིས་སླད་པས་སྣང་བར་ཅིས་གྲུབ་ཅེ་ན། རིགས་པ་ལས་སོ། ། རིགས་པ་གང་ཞེ་ན།
འདིར་འབྱུང་བ། རང་བཞིན་གྱིས་ཡོད་ན་དངོས་པོ་སྟེ་སྐྱེ་བའམ་དངོས་པོ་མེད་པ་སྟེ་འཇིག་པ་གང་རུང་ལས་སྐྱེ་དགོས་ལ། འཇིག་པ་རང་བཞིན་གྱིས་ཡོད་ནའང་དེ་ལྟར་སྐྱེ་དགོས་སོ། ། རེ་ཞིག་དངོས་པོ་སྟེ་འབྱུང་བ་ནི་དངོས་པོ་སྟེ་འབྱུང་བ་ལས་མི་སྐྱེ་སྟེ། རྒྱུ་འབྲས་དུས་གཅིག་ཏུ་མེད་པའི་ཕྱིར་དང༌། ཡང་སྐྱེ་བ་དགོས་པ་མེད་པའི་ཕྱིར། དངོས་པོ་འབྱུང་བ་ནི་དངོས་མེད་འཇིག་པ་ལས་མི་སྐྱེ་སྟེ། ཕྱོགས་སྔ་སྨྲ་བས་ཞིག་འཇིག་དོན་གཅིག་པར་འདོད་པས་དངོས་མེད་ལ་འབྲས་བུ་སྐྱེད་པའི་ནུས་པ་མེད་པའི་ཕྱིར། དངོས་མེད་འཇིག་པ་ནི་དངོས་མེད་འཇིག་པ་ལས་མི་སྐྱེ་སྟེ། དངོས་པོ་མེད་པ་ལ་འབྲས་བུ་སྐྱེད་པའི་ནུས་པ་མེད་པའི་ཕྱིར།
དངོས་མེད་ནི་དངོས་པོ་ལས་མི་སྐྱེའོ་སྟེ། འགལ་བའི་ཕྱིར། གཞན་དུ་སྒྲོན་མ་ལས་ཀྱང་མུན་པ་སྐྱེ་བར་ཐལ་ལོ། ། གཉིས་པ་ནི། དངོས་པོ་འགའ་ཡང་རང་བཞིན་གྱིས་མེད་དེ། བོང་བུའི་རྭ་ལྟར་རང་བཞིན་གྱིས་མ་སྐྱེས་པའི་ཕྱིར། དེ་སྒྲུབ་པ་ནི། དངོས་པོ་ཆོས་ཅན། ཇི་ལྟར་རང་བཞིན་གྱིས་སྐྱེ་བར་འགྱུར་ཏེ། བདག་ལས་མི་སྐྱེ་སྟེ་གཞན་ལས་སྐྱེ་བ་ཉིད་ཀྱང་ཡོད་པ་མ་ཡིན་ལ་བདག་དང་གཞན་དང་གཉིས་ཀ་ལས་སྐྱེ་བ་ནི་ཡོད་པ་མ་ཡིན་པའི་ཕྱིར།
གཉིས་པ་ལ་རྟག་པར་འབྱུང་འཇིག་རང་བཞིན་གྱིས་གྲུབ་པ་ལ་གནོད་བྱེད་བསྟན་པ་ལ། དགག་པ་རྒྱས་པར་བཤད། དགག་པ་བསྡུས་ཏེ་བཤད། དང་པོ་ལ། འབྱུང་འཇིག་རང་བཞིན་གྱིས་གྲུབ་པར་ཁས་བླངས་ན་རྟག་ཆད་ཀྱི་ལྟ་བ་ཁས་བླངས་པར་བསྟན། དེའི་ཉེས་སྤོང་དགག་པའོ། ། དང་པོ་ནི། དངོས་པོ་རང་བཞིན་གྱིས་ཡོད་པར་ཁས་བླངས་ན་རྟག་པ་དང་ཆད་པར་ལྟ་བར་ནི་ཐལ་བར་འགྱུར་ཏེ་དངོས་པོ་དེ་ནི་རྟག་པ་དང་མི་རྟག་པ་གང་རུང་དུ་འགྱུར་དགོས་པའི་ཕྱིར་དང༌། དེའི་ཚེ་རྟག་པར་ཁས་བླངས་ན་རྟག་པར་ལྟ་བར་འགྱུར་ཏེ། རྟག་པ་རང་བཞིན་གྱིས་གྲུབ་པར་ཁས་བླངས་པའི་ཕྱིར།
མི་རྟག་ན་ཆད་པར་ལྟ་བར་འགྱུར་ཏེ། རང་བཞིན་གྱིས་གྲུབ་པར་ཁས་བླངས་ནས་མི་རྟག་པར་ཁས་བླངས་པའི་ཕྱིར། གཉིས་པ་ལ། ཕྱོགས་སྔ་མ་བརྗོད་པ་དང༌། དེ་དགག་པའོ། ། དང་པོ་ནི། གལ་ཏེ་དངོས་པོ་རང་བཞིན་གྱིས་ཡོད་པར་ཁས་བླངས་ཀྱང་ཆད་པར་མི་འགྱུར་ཞིང་རྟག་པར་ཡང་མི་འགྱུར་ཏེ། གང་གི་ཕྱིར་ན། འབྲས་བུའི་འབྱུང་བ་སྟེ་སྐྱེས་པ་དང༌། རྒྱུའི་འཇིག་པ་སྟེ་ཞིག་པ་གཉིས་རྒྱུན་བརྟན་དུ་འབྱུང་བའི་རྒྱུན་དེ་སྲིད་པ་འཁོར་བ་ཡིན་པའི་ཕྱིར་རོ། །
འདིར་རྒྱུ་འགགས་ནས་དེའི་འབྲས་བུ་མི་སྐྱེ་ན་ཆད་པ་དང༌། རྒྱུ་མི་འགག་པར་རྟག་པར་གནས་ན་རྟག་པའི་སྐྱོན་ཡོད་ཀྱང་དེ་ལྟར་མི་འདོད་དོ་ཞེ་ན། དེ་དགག་པ་ལ། རྒྱུན་ཁས་བླངས་ཀྱང་རྟག་ཆད་སྤོང་མི་ནུས་པ་དང་རྒྱུན་ཉིད་མ་གྲུབ་པར་བསྟན་པའོ། ། དང་པོ་ལ། རང་བཞིན་ཡོད་ན་རྒྱུ་ལས་འབྲས་བུ་སྐྱེ་བ་དང་འབྲས་བུའི་དུས་སུ་རྒྱུ་འགག་པ་མི་འཐད་པའི་རྒྱུ་མཚན་གྱིས་རྟག་ཆད་སྤོང་མི་ནུས་པར་བསྟན། ལྷག་མེད་ཀྱི་དུས་སུ་ཕུང་པོ་རང་བཞིན་གྱིས་ཆད་པས་རྟག་ཆད་སྤོང་མི་ནུས་པར་བསྟན། དང་པོ་ནི། འབྲས་བུ་དང་རྒྱུའི་འབྱུང་འཇིག་གི་རྒྱུན་དེ་སྲིད་པ་ཡིན་པར་གྱུར་ན། རྒྱུའི་རྒྱུན་ནི་ཆད་པར་ཐལ་བར་འགྱུར་ཏེ།
རྒྱུའི་སྐད་ཅིག་འཇིག་པ་སྟེ་འབྲས་བུ་སྐྱེད་པའི་བྱ་བ་བྱས་ནས་འགགས་པ་ལ་སླར་ཡང་སྐྱེ་བ་མེད་པའི་ཕྱིར། དངོས་པོ་ངོ་བོ་ཉིད་ཀྱིས་ཡོད་ན་རྟག་པར་འགྱུར་ཏེ། དངོས་པོ་རང་བཞིན་གྱིས་གྲུབ་ནས་དངོས་མེད་འགྱུར་བ་མི་རིགས་སོ་སྟེ་རང་བཞིན་ལ་ལྡོག་པ་མེད་པའི་ཕྱིར། གཉིས་པ་ནི། ཕུང་པོ་ལྷག་མེད་དུ་མྱ་ངན་ལས་འདས་པའི་དུས་ན་ཆད་པར་ཐལ་བར་འགྱུར་ཏེ། ཁྱེད་རང་གི་ལུགས་ཀྱི་ཆད་ལྟ་སྤོང་བྱེད་སྲིད་པ་ཕུང་པོའི་རྒྱུན་དེ་དུས་དེར་རབ་ཏུ་ཞི་བའི་ཕྱིར་རོ། ། འདོད་མི་ནུས་ཏེ། བཅོམ་ལྡན་འདས་ཀྱི་ནི་དུས་དེར་ཆད་ལྟ་སྤང་བར་གསུངས་པས་སོ། ། གཉིས་པ་ལ། བཤད་པ་དང༌།
བསྡུ་བའོ། ། དང་པོ་ནི། སྐྱེ་བ་འདིའི་སྐྱེ་སྲིད་དེ་སྐྱེ་བ་སྔ་མའི་འཆི་སྲིད་འགགས་མ་ཐག་པའམ། འགག་བཞིན་པ་ན་སྐྱེ་ཞེས་བརྟག་གྲང་ན། ཚེ་སྔ་མའི་སྲིད་པ་ཐ་མ་འགགས་པར་གྱུར་ཟིན་པ་ན་ཚེ་འདིའི་སྲིད་པ་དང་པོ་སྐྱེ་བར་རིགས་པར་མི་འགྱུར་ཏེ། རང་གི་སྔ་རོལ་དུ་འགགས་ཟིན་པས་རྒྱུ་མེད་པའི་ཕྱིར་དང༌། ས་བོན་ཚིག་པ་ལས་ཀྱང་མྱུ་གུ་སྐྱེ་བར་ཐལ་བས་སོ། ། སྲིད་པ་ཐ་མ་འགགས་པར་མ་གྱུར་པའི་ཚེ་སྲིད་པ་དང་པོ་སྐྱེ་བར་རིགས་པར་མི་འགྱུར་ཏེ། ཉེས་པ་དུ་མར་འགྱུར་བའི་ཕྱིར་ཏེ། རྒྱུ་མེད་པའི་ཉེས་པ་དང༌།
རྒྱུད་གཅིག་ལ་གནས་པའི་སེམས་ཅན་གཉིས་སྲིད་པར་ཐལ་བ་དང༌། སྔོན་མེད་པའི་སེམས་ཅན་སྲིད་པ་དང༌། སྲིད་པ་སྔ་མ་རྟག་པར་ཐལ་བ་དང༌། ས་བོན་མ་ཞིག་པ་ལས་མྱུ་གུ་སྐྱེ་བར་ཐལ་བ་རྣམས་འགྲེལ་པར་གསུངས་སོ། ། གལ་ཏེ་སྲིད་པ་ཐ་མ་འགག་བཞིན་པ་ན་སྲིད་པ་དང་པོ་སྐྱེ་བར་འགྱུར་ན་ནི། སེམས་ཅན་གཅིག་ལ་སྲིད་པ་མི་མཐུན་པ་གཉིས་དུས་ཅིག་ཆར་དུ་ཡོད་པར་འགྱུར་ཏེ། མི་ནས་ལྷར་སྐྱེ་བའི་ཚེ་མིའི་སྲིད་པ་འགག་བཞིན་པ་ནི་སྲིད་པ་རིགས་མི་མཐུན་པ་གཅིག་ཏུ་འགྱུར་ཞིང༌། ལྷའི་སྲིད་པ་སྐྱེ་བཞིན་པ་ཡང་སྲིད་པ་གཞན་དུ་འགྱུར་བའི་ཕྱིར། དེ་ལྟར་ན། ཕུང་པོ་གང་ལ་གནས་ནས་འཆི་བར་འགྱུར་བའི་ཕུང་པོ་དེ་ལ་སྐྱེ་བ་འབྱུང་བར་འགྱུར་རམ་སྟེ་མི་འགྱུར་བར་ཐལ།
གལ་ཏེ་འགག་བཞིན་པ་དང་སྐྱེ་བཞིན་པ་དག་ལྷན་ཅིག་ཏུ་ཡང་རིགས་པ་མ་ཡིན་པའི་ཕྱིར། ཡང་གི་སྒྲས་ནི་སྔ་མ་གཉིས་བསྡུད་དོ། ། གཉིས་པ་དོན་བསྡུ་བ་ནི། སྲིད་པའི་རྒྱུན་ནི་ཆོས་ཅན། རང་བཞིན་གྱིས་མ་གྲུབ་པར་ཐལ། དེ་ལྟར་དུས་གསུམ་དག་ཏུ་ཡང་རིགས་པར་དཔྱད་པ་ན་མི་རིགས་པའི་ཕྱིར། ཁྱབ་པ་ཁས་བླངས་པའི་རྒྱུ་མཚན་ནི་དུས་གསུམ་དག་ཏུ་གང་མེད་པ་དེ་ནི་ཇི་ལྟར་སྲིད་པའི་རྒྱུན་ཡིན་ཏེ། འཇིག་རྟེན་ན་དེ་ལྟར་མ་གྲགས་པའི་ཕྱིར་རོ། ། གཉིས་པ་རབ་བྱེད་ཀྱི་མཚན་བསྟན་པ་ནི་འབྱུང་བ་དང་འཇིག་པ་བརྟག་པ་ཞེས་བྱ་བ་ཚིགས་སུ་བཅད་པ་ཉེར་གཅིག་གི་བདག་ཉིད་ཅན་གྱིས་རབ་ཏུ་བྱེད་པ་ཉི་ཤུ་རྩ་གཅིག་པའི་རྣམ་པར་བཤད་པའོ།། །། འབྱུང་འཇིག་དུས་དང་རྟེན་པ་ལ། །
རྣམ་པར་བརྟགས་ན་མི་རྙེད་ཅིང༌། ། འབྱུང་འཇིག་རང་བཞིན་གྱིས་གྲུབ་ན། ། རྟག་དང་ཆད་པར་ལྟ་བའོ། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །། གཉིས་པ་སྒྲུབ་བྱེད་དགག་པ་ལ། ། སྲིད་པ་འཇིག་པའི་སྒྲུབ་བྱེད་དུ་དེ་བཞིན་གཤེགས་པ་རང་བཞིན་གྱིས་གྲུབ་པ་དགག སྲིད་པ་འབྱུང་བའི་སྒྲུབ་བྱེད་ཉོན་མོངས་པ་རང་བཞིན་གྱིས་གྲུབ་པ་དགག་པའོ། ། དང་པོ་ལ། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། །
དང་པོ་ལ། ཕྱོགས་དང་པོ་བརྗོད་པ་ནི། གལ་ཏེ་སྲིད་པའི་རྒྱུན་རང་བཞིན་གྱིས་ཡོད་དེ། དེ་བཞིན་གཤེགས་པ་ཡོད་པའི་ཕྱིར། ཁྱབ་པའི་རྒྱུ་མཚན་ནི། དེ་བཞིན་གཤེགས་པ་ནི་སྐལ་པ་གྲངས་མེད་པ་གསུམ་མམ་བདུན་དུ་ཚོགས་བསགས་པ་སྔོན་དུ་འགྲོ་དགོས་པའི་ཕྱིར་ཞེས་ཟེར་རོ། ། དེ་དགག་པ་ལ། དེ་བཞིན་གཤེགས་པ་སྤྲོས་བྲལ་དུ་གཏན་ལ་དབབ། རིགས་པ་དེ་གཞན་ལ་སྦྱར་བའོ། ། དང་པོ་ལ།
དངོས་དང༌། དེ་བཞིན་གཤེགས་པ་ལ་སྤྲོས་པར་བཟུང་བའི་ཉེས་པའོ། ། དང་པོ་ལ། དེ་དེར་སྒྲུབ་པའི་རིགས་པ་དང༌། དེ་ལྟར་གྲུབ་པ་ན་མཐར་འཛིན་གྱི་གནས་མི་རྙེད་པར་བསྟན་པའོ། ། དང་པོ་ལ། ལེན་པ་པོ་དགག བླང་བྱ་དགག དེ་གཉིས་ཀའི་དོན་བསྡུ་བའོ། ། དང་པོ་ལ།
དེ་བཞིན་གཤེགས་པ་རྫས་ཡོད་དུ་བདེན་པ་དགག བཏགས་ཡོད་དུ་བདེན་པ་དགག དེ་གཉིས་ཀྱིས་དོན་བསྡུ་བའོ། ། དང་པོ་ནི། རིགས་པས་དཔྱད་པའི་ཚེ་དེ་བཞིན་གཤེགས་པ་གང་ཞིག་ཡིན་ཏེ་དེའི་ཚེ་དེ་མི་རྙེད་པ་ཡིན་ཏེ། དེ་བཞིན་གཤེགས་པ་རང་གདགས་གཞི་ཕུང་པོ་དང་གཅིག་པ་མིན། ཕུང་པོ་ལས་གཞན་པ་མ་ཡིན། དེ་བཞིན་གཤེགས་པ་དེ་ཕུང་པོར་རྟེན་པར་མེད། ཕུང་པོ་དེར་དེ་བཞིན་གཤེགས་པ་དེ་བརྟེན་པར་མེད། ལྷས་སྦྱིན་ནོར་དང་ལྡན་པ་ལྟར་དེ་བཞིན་གཤེགས་པ་ཕུང་པོ་དང་ལྡན་པ་མིན་པའི་ཕྱིར།
རྟགས་དང་པོ་ནི། ཉེར་ལེན་གང་དེ་སངས་རྒྱས་ན། ། བྱེད་པ་པོ་དང་ལས་གཅིག་འགྱུར། ། ཞེས་པ་དང༌། གལ་ཏེ་ཕུང་པོ་སངས་རྒྱས་ན། ། སྐྱེ་དང་འཇིག་པ་ཅན་དུ་འགྱུར། ། ཞེས་པའི་རིགས་པ་སྦྱར་བར་ཚིག་གསལ་ལས་འབྱུང་ངོ༌། ། འདོད་མི་ནུས་པའི་རྒྱུ་མཚན་ནི། རང་བཞིན་གྱིས་གྲུབ་པར་འདོད་པ་ཡིན་པས་སོ། ། རིན་པོ་ཆེ་པའི་ཞལ་སྔ་ནས།
སྐྱེ་འཇིག་ཅན་ཡིན་པ་འདོད་ན། འཇུག་པར། མྱ་ངན་འདས་སྔོན་སྐད་ཅིག་དག་ལ་ནི། ། སྐྱེ་འཇིག་བྱེད་པོ་མེད་པས་དེ་འབྲས་མེད། ། གཞན་གྱིས་བསགས་ལ་གཞན་གྱིས་ཟ་བར་འགྱུར། ། གང་དག་རང་བཞིན་ཉིད་ཀྱིས་སོ་སོ་བ། ། དེ་དག་རྒྱུད་གཅིག་རྟོགས་པར་རིགས་མ་ཡིན། ། ཞེས་པའི་ཉེས་པ་བརྗོད་པར་མཛད་པ་དེ་ནི་དངོས་སྨྲ་བ་ལ་འཇུག་པ་མ་ཡིན་ཏེ། དེ་བཞིན་གཤེགས་པ་ལས་བྱེད་པ་པོར་འདོད་པའི་རང་སྡེ་དངོས་སྨྲ་བ་སུ་ཡང་མེད་པའི་ཕྱིར་དང༌། སྲིད་པའི་རྒྱུན་ཁས་ལེན་བཞིན་པ་ཡིན་པས་ལས་བྱས་པ་ཆུད་ཟ་བའི་དང༌།
མ་བྱས་པ་དང་ཕྲད་པའི་ཉེས་པ་མི་འཇུག་པའི་ཕྱིར་དང༌། དེ་བཞིན་གཤེགས་པའི་སྐད་ཅིག་སྔ་མ་ལས་བྱེད་པ་པོར་དངོས་སྨྲ་བས་ཁས་བླངས་ན། གང་དག་རང་བཞིན་ཉིད་ཀྱིས་སོ་སོ་བ། ། ཞེས་པའི་ཉེས་པ་དེ་འཇུག་ཀྱང་དེར་ཁས་མི་ལེན་པའི་ཕྱིར་དང༌། ཕུང་པོ་བདག་ཡིན་པ་ལ་རྩ་ཤེའི་རིགས་པས་སྐད་ཅིག་གིས་སྐྱེ་འཇིག་བྱེད་པར་ཐལ་བ་དང༌། འཇུག་པའི་རིགས་པ། གལ་ཏེ་ཕུང་པོ་བདག་ན་དེ་ཕྱིར་དེ། ། ཞེས་སོགས་ནུས་པ་འདོན་ཚུལ་སོ་སོ་བ་ཡིན་གྱི། གལ་ཏེ་ཕུང་པོ་བདག་ན་ཞེས་སོགས་ཀྱི་བདག་སྐད་ཅིག་གིས་འཇིག་པ་ལ་ཉེས་པ་བརྗོད་པ་མ་ཡིན་པའི་ཕྱིར་དང༌། ཚིག་གསལ་དུའང༌།
སྐད་ཅིག་གིས་འཇིག་པར་ཐལ་བ་དང༌། མྱང་འདས་སྔོན་ཞེས་སོགས་རིགས་པ་རྣམ་གྲངས་པར་གསུངས་ཀྱི་ནུས་པ་འདོན་ཚུལ་གཅིག་མ་གསུངས་སོ། ། རྣམ་པ་གཅིག་ཏུ་ན། དངོས་སྨྲ་བས་དེ་བཞིན་གཤེགས་པ་གང་ཟག་ཏུ་བཞེད་ན་དེ་ལྟར་ཡིན་དུ་ཆུག་ཀྱང་དེའི་ངེས་པའང་མེད་དེ། ཇི་སྐད་དུ། རྒྱུ་སྤངས་ཡོན་ཏན་གསུམ་བདེ་གཤེགས། ། ཞེས་དང༌། གཤེགས་པ་རྟོགས་པའི་དོན་ཕྱིར་ཏེ། ། ཞེས་འབྱུང་བ་ལྟར་རོ། ། རྟགས་གཉིས་པ་ནི།
དེ་བཞིན་གཤེགས་པ་ཕུང་པོ་ལས་རང་བཞིན་གཞན་པ་ཡང་མ་ཡིན་ཏེ། གལ་ཏེ་ཤིང་ལས་མེ་གཞན་ན། ། ཤིང་མེད་པར་ཡང་འབྱུང་བར་འགྱུར། ། ཞེས་བྱ་བ་དང༌། གལ་ཏེ་ཉེར་ལེན་སངས་རྒྱས་གཞན། ། ཉེར་ལེན་མེད་པར་འབྱུང་བར་འགྱུར། ། ཞེས་སོགས་ཀྱི་རིགས་པས་ཤེས་སོ། ། དེ་བཞིན་གཤེགས་པ་དང་ཕུང་པོ་རང་བཞིན་གྱིས་གཞན་དུ་མ་གྲུབ་པའི་ཕྱིར་དེ་གཉིས་རྟེན་བརྟེན་པ་མ་ཡིན་པར་གྲུབ་ཅིང༌། དེ་བཞིན་གཤེགས་པ་ལ་ཕུང་པོ་ལྡན་པ་མ་ཡིན་པར་ཡང་གྲུབ་བོ། ། དེ་ལྟར་ན་ཕྱོགས་ལྷག་མ་གསུམ་ཕྱོགས་གཞན་གྱི་ནང་དུ་འདུས་ཀྱང་འཇིག་ལྟས་འཛིན་ཚུལ་ལ་ལྟོས་ནས་ཕྱོགས་སྔར་གསུངས་སོ་ཞེས་འགྲེལ་པར་གསུངས་སོ། །
གཉིས་པ་ལ། བླང་བྱ་ཕུང་པོ་ལ་བརྟེན་ནས་བཏགས་པའི་དེ་བཞིན་གཤེགས་པ་རང་བཞིན་གྱིས་ཡོད་པ་དགག དེ་བཞིན་གཤེགས་པ་ཕུང་པོ་ལ་བརྟེན་པའི་ཤེས་བྱེད་དུ་ཉེ་བར་ལེན་པ་པོ་དང་བླང་བྱར་འདོད་པ་དགག དང་པོ་ལ། ཕུང་པོ་ལ་བརྟེན་ནས་བཏགས་པའི་རྒྱུ་མཚན་གྱིས་རང་བཞིན་མེད་པར་བསྟན། རང་དངོས་མ་གྲུབ་ན་གཞན་དངོས་མི་འགྲུབ་པའི་རྒྱུ་མཚན་གྱིས་རང་བཞིན་མེད་པར་བསྟན་པའོ། ། དང་པོ་ལ། དངོས་དང༌། དེ་གཉིས་མི་འགལ་བའི་ཉེས་སྤོང་དགག་པའོ། ། དང་པོ་ནི།
གལ་ཏེ་ཕྱོགས་སྔ་བཀག་ཀྱང༌། དེ་བཞིན་གཤེགས་པ་ལ་རང་བཞིན་མི་ཁེགས་ཏེ། ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་པའི་དེ་བཞིན་གཤེགས་པ་ཕུང་པོ་ལ་བརྟེན་ནས་འཇོག་པས་སོ་ཞེ་ན། སངས་རྒྱས་ཆོས་ཅན། རང་བཞིན་ལས་ཡོད་པ་མིན་ཏེ། ཕུང་པོ་ལ་བརྟེན་ནས་བཏགས་པའི་ཕྱིར། དེ་ལྟར་གྲུབ་པ་ན། སངས་རྒྱས་དེ་ཆོས་ཅན། གཞན་ཕུང་པོའི་དངོས་པོ་ལས་ག་ལ་ཡོད་དེ། རང་བཞིན་ལས་ནི་གང་མེད་པ་ཡིན་པའི་ཕྱིར།
གཉིས་པ་ནི། གལ་ཏེ་བྱད་བཞིན་གྱི་གཟུགས་བརྙན་རང་བཞིན་ལས་ཡོད་པ་མ་ཡིན་ཡང༌། མེ་ལོང་ལ་སོགས་པ་གཞན་གྱི་དངོས་པོ་ལ་ལྟོས་ནས་ཡོད་པ་བཞིན་དུ་དེ་བཞིན་གཤེགས་པ་ཡང་ངོ་ཞེ་ན། དེ་བཞིན་གཤེགས་པ་གང་ཞིག་དེ་ཆོས་ཅན། བདག་གི་ངོ་བོ་ཉིད་དུ་གྲུབ་པ་མི་འཐད་དོ་སྟེ། གཞན་གྱི་དངོས་པོ་ལ་བརྟེན་ནས་ཡོད་པར་བཏགས་པའི་ཕྱིར། གང་ཞིག་དེ་བཞིན་གཤེགས་པ་དེ་ཆོས་ཅན། ཇི་ལྟར་རང་ངོས་ནས་དེ་བཞིན་གཤེགས་པར་འགྱུར་ཏེ། རང་གི་བདག་ཉིད་དུ་མེད་པའི་ཕྱིར། གཉིས་པ་ལ།
བསྟན་པ་དངོས་དང༌། དེས་ན་རང་བཞིན་མེད་པ་བསྟན་པའོ། ། དང་པོ་ནི། གལ་ཏེ་དེ་བཞིན་གཤེགས་པ་རང་བཞིན་གྱིས་ཡོད་ན། དེ་ལ་ལྟོས་ནས་ཕུང་པོ་གཞན་དུ་འགྱུར་བ་དང་དེ་ལ་བརྟེན་ནས་དེ་བཞིན་གཤེགས་པར་འགྱུར་བ་ཞིག་ན། ཕུང་པོ་ཆོས་ཅན། དེ་བཞིན་གཤེགས་པ་ལ་ལྟོས་ནས་གཞན་དངོས་སུ་ཡོད་པར་ཇི་ལྟར་འགྱུར་ཏེ། དེ་བཞིན་གཤེགས་པ་རང་བཞིན་གྱིས་ཡོད་པ་མ་ཡིན་ན་སྟེ་མ་ཡིན་པའི་ཕྱིར། གཉིས་པ་ནི། དེ་བཞིན་གཤེགས་པ་དེ་ཆོས་ཅན།
ངོ་བོ་ཉིད་ཀྱིས་གང་དུ་གྲུབ་སྟེ། རང་བཞིན་དང་ནི་གཞན་དངོས་དག་ཏུ་མ་གཏོགས་པའི་ཕྱིར། གཉིས་པ་ནི། དེ་བཞིན་གཤེགས་པ་ཕུང་པོ་ལ་བརྟེན་ནས་འདོགས་པར་སྨྲ་བའི་ཉན་ཐོས་མང་བཀུར་བ་དག་གིས་ནི་དེ་གཉིས་ཉེ་བར་བླངས་བྱ་དང༌། ལེན་པ་པོར་རང་བཞིན་གྱིས་གྲུབ་པར་འདོད་དོ། ། དེ་ལྟར་འདོད་པ་འགོག་པ་ནི། གལ་ཏེ་ཕུང་པོ་ལ་མ་བརྟེན་པར་ཕུང་པོའི་སྔར་དེ་བཞིན་གཤེགས་པ་འགའ་ཞིག་ཡོད་ན་དེ་འདྲ་དེ་ན་དེ་གདོང་ཕུང་པོ་ལ་བརྟེན་པར་འགྱུར་ཞིང་ཕུང་པོ་ལ་བརྟེན་ནས་དེ་ནས་དེ་བཞིན་གཤེགས་པར་འགྱུར་ལ་རག་སྟེ། ནོར་གྱིས་སྔར་ནོར་ལེན་པ་པོ་ཡོད་དགོས་པ་བཞིན་ནོ། ། དེས་ལྡོག་ཁྱབ་བློ་ངོར་བསྒྲུབ་ཟིན་ནས་ཕྱོགས་ཆོས་སྒྲུབ་པ་ནི། ཕུང་པོ་རྣམས་ལ་མ་བརྟེན་པར་དེ་བཞིན་གཤེགས་པ་འགའ་ཡང་མེད་དེ།
གལ་ཏེ་ཡོད་ན་དེར་གདགས་པའི་རྒྱུ་མེད་པར་ཐལ་བའི་ཕྱིར་རོ། ། གཏན་ཚིགས་བརྗོད་པ་ནི། གང་ཞིག་ཕུང་པོ་ལ་མ་བརྟེན་པའི་དེ་བཞིན་གཤེགས་པ་དེས་ནི་ཆོས་ཅན། ཇི་ལྟར་ཕུང་པོ་ཉེ་བར་ལེན་པར་འགྱུར་ཏེ། ཡོད་མིན་ན་སྟེ་ཡོད་མ་ཡིན་པའི་ཕྱིར་རོ། ། དེ་ལྟར་གྲུབ་པ་ནི་ཕུང་པོ་རྣམས་ཆོས་ཅན། ཉེ་བར་ལེན་པར་ཇི་ལྟར་འགྱུར་ཏེ། སུས་ཀྱང་ཉེ་བར་བླངས་པ་མ་ཡིན་པའི་ཕྱིར། དེ་ལྟར་གྲུབ་པ་ན་ལེན་པ་པོ་དེ་བཞིན་གཤེགས་པ་ཅི་ཡང་མེད་དེ། ཉེ་བར་ལེན་པ་མེད་པའི་ཕྱིར་རོ། །
གཉིས་ཀའི་དོན་བསྡུ་བ་ནི། དེ་བཞིན་གཤེགས་པ་དེ་ཆོས་ཅན། ཉེ་བར་ལེན་པ་ལ་བརྟེན་ནས་ཇི་ལྟར་རང་བཞིན་གྱིས་གྲུབ་པར་གདགས་ཏེ། ཚོལ་བྱེད་ཀྱི་རིགས་པ་རྣམ་པ་ལྔས་ནི་བཙལ་བར་བྱས་པའི་ཚེ་ན་གང་ཞིག་ཕུང་པོ་ལས་དེ་ཉིད་དང་གཞན་ཉིད་དུ་མེད་པའི་ཕྱིར་དང་དེར་མེད་པ་ན་རྟེན་སོགས་གསུམ་དུའང་མེད་དགོས་པའི་ཕྱིར། གཉིས་པ་ཉེ་བར་བླང་བྱ་དགག་པ་ནི། གང་ཞིག་ཉེ་བར་བླང་བྱ་ཕུང་པོ་ལྔ་པོ་དེ་ནི་ཆོས་ཅན། རང་བཞིན་ཡོད་པ་མ་ཡིན་ཏེ། རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། ཅི་སྟེ་གཞན་གྱི་དངོས་པོར་ཡོད་དོ་ཞེ་ན། བླང་བྱ་དེ་ཆོས་ཅན།
རྒྱུ་རྐྱེན་གཞན་གྱི་དངོས་པོ་ལས་ཡོད་རེ་སྐན་ཏེ། བདག་གི་དངོས་པོ་ལས་གང་མེད་པའི་ཕྱིར། གསུམ་པ་གཉིས་ཀའི་དོན་བསྡུ་བ་ནི། ཉེ་བར་བླང་བྱ་དང་ཉེ་བར་ལེན་པ་པོ་ཆོས་ཅན། རིགས་པས་གྲུབ་པའི་རྣམ་པ་ཀུན་གྱིས་སྟོང་པ་ཡིན་ཏེ། གོང་དུ་བསྟན་པ་དེ་ལྟར་ནའོ། ། རང་བཞིན་གྱིས་སྟོང་པའི་དེ་བཞིན་གཤེགས་པ་ཆོས་ཅན། ཇི་ལྟ་བུར་ན་ངོ་བོ་ཉིད་ཀྱིས་འདོགས་པར་འགྱུར་ཏེ། རང་བཞིན་གྱིས་སྟོང་པས་སོ། ། གཉིས་པ་དེ་ལྟར་གྲུབ་པ་ན་མཐར་འཛིན་གྱི་གནས་མི་རྙེད་པར་བསྟན་པ་ནི་དངོས་སྨྲ་བ་རང་སྡེ་ན་རེ།
ཁོ་བོ་ཅག་ནི་སྟོན་པ་གཞན་སྤངས་པ་ནས་དེ་བཞིན་གཤེགས་པ་ལ་སྐྱབས་སུ་སོང་ན་ཁྱོད་ཀྱིས་རང་བཞིན་མེད་པར་བསྟན་པས་ཁོ་བོ་ཅག་གི་རེ་ཐག་བཅད་དོ་ཞེ་ན། དབུ་མ་པ་ཆོས་ཅན། དོན་དམ་པར་དེ་བཞིན་གཤེགས་པ་སྟོང་ངོ་ཞེས་ཀྱང་མི་བརྗོད་དེ། དེ་ལྟར་བརྗོད་ན། སྤྲོས་པར་འགྱུར་པའི་ཕྱིར་དང་མི་སྟོང་ཞེས་ཀྱང་མི་བྱ་ཞིང་གཉིས་ཀ་དང་གཉིས་ཀ་མིན་ཞེས་ཀྱང་མི་བྱ་སྟེ། དེ་ལྟར་བརྗོད་པ་དང་རྟོག་པས་བཟུང་ན་སྤྲོས་པར་འགྱུར་བའི་ཕྱིར། འོན་ཀྱང་ཐ་སྙད་དུ་དེ་བཞིན་གཤེགས་པ་ལ་སྐུར་པ་བཏབ་པའི་ཉེས་པར་མི་འགྱུར་ཏེ། སྒྲོ་བཏགས་ནས་ཐ་སྙད་གདགས་པའི་དོན་དུ་བདེན་པས་སྟོང་ངོ་ཞེས་དང༌། ཐ་སྙད་དུ་གྲུབ་པས་མི་སྟོང་ངོ་ཞེས་བྱ་བ་དང༌། བདེན་པས་སྟོང་པ་ཡང་ཡིན་ལ་ཐ་སྙད་ཀྱིས་མི་སྟོང་པ་ཡང་ཡིན་ནོ་ཞེས་དང༌།
གདུལ་བྱ་མཆོག་ལ་གཉིས་ཀ་མ་ཡིན་ནོ་ཞེས་ཀྱང་བརྗོད་པར་བྱ་བ་ཡིན་པའི་ཕྱིར། དགོས་པ་གང་གི་དོན་དུ་དེ་ལྟར་གསུངས་པ་ནི། སྔར་བདག་རྟག་པར་གསུངས་པ་ལྟར་རོ། ། གཞན་ཡང༌། དེ་བཞིན་གཤེགས་པ་འདི་ལ་ཆོས་ཅན། དོན་དམ་པར་སྟོང་མི་སྟོང་བཞི་མི་མངའ་བར་མ་ཟད་རྟག་དང་མི་རྟག་ལ་སོགས་བཞི་ག་ལ་ཡོད་དེ། རང་བཞིན་གྱིས་ཞི་བའི་ཕྱིར། ཡང་དེ་བཞིན་གཤེགས་པ་འདི་ལ་ཆོས་ཅན། མཐའ་དང་མཐའ་མེད་ལ་སོགས་བཞི་ག་ལ་ཡོད་དེ། རང་བཞིན་གྱིས་ཞི་བའི་ཕྱིར།
གཞན་ཡང༌། རྒོལ་བ་གང་གིས་དེ་བཞིན་གཤེགས་པ་རང་བཞིན་གྱིས་ཡོད་དོ་ཞེས་འཛིན་པ་སྡུག་པོས་བཟུང་བར་གྱུར་པ་དེ་ནི་ཆོས་ཅན། དེ་བཞིན་གཤེགས་པ་མྱ་ངན་ལས་འདས་པ་སྟེ་གྲོངས་ཕན་ཆད་མེད་དོ་ཞེས་རྣམ་པར་རྟོག་པར་བྱེད་མོད་དེ་ནི་མི་རིགས་ཏེ། དེ་ལྟར་རྟོག་ན་ལྟ་བས་བྱས་པར་འགྱུར་བའི་ཕྱིར། རྒོལ་བ་གང་གིས་དེ་བཞིན་གཤེགས་པ་རང་བཞིན་གྱིས་སྟོང་པར་སྨྲ་བའི་ཕྱོགས་དེ་ལ་ཆོས་ཅན། སངས་རྒྱས་མྱ་ངན་འདས་ན་ནི་ཡོད་དོ་ཞེའམ་མེད་དོ་ཞེས་དང༌། གཉིས་ཀ་དང་གཉིས་ཀ་མ་ཡིན་ཞེས་བསམ་ཞིང་རྟོག་པ་འཐད་པ་ཉིད་དུ་མི་འགྱུར་ཏེ། དེ་བཞིན་གཤེགས་པ་སྤྲོས་པ་ཐམས་ཅད་དང་བྲལ་བའི་ཕྱིར་རོ། ། བུདྡྷ་པ་ལི་ཏཱ་དང༌། ཚིག་གསལ་དུའང༌།
མྱང་འདས་བརྟག་པར། གང་གིས་འཛིན་སྡུག་བཟུང་གྱུར་པ། ། དེ་ནི་མྱ་ངན་འདས་པ་ལ། ། དེ་བཞིན་གཤེགས་པ་ཡོད་ཅེའམ། ། མེད་ཅེས་རྣམ་རྟོག་རྟོག་པར་བྱེད། ། ཅེས་འབྱུང་བ་ལྟར་འགྱུར་བ་དེའོ་ཞེས་གསུང་ངོ༌། ། འདིར་ལུང་མ་བསྟན་གྱིས་ལྟ་བ་བཅུ་བཞིའི་ནང་ནས་ལུས་སྲོག་གཅིག་དང་ཐ་དད་དུ་བལྟ་བ་ནི་བདག་ཕུང་གཅིག་དང་ཐ་དད་བཀག་པར་འདུ་བ་ལ་དགོངས་ནས་འདིར་མ་བཤད་དོ། ། གཉིས་པ་དེ་བཞིན་གཤེགས་པ་ལ་སྤྲོས་པར་བཟུང་བའི་ཉེས་པ་ནི། གང་དག་སངས་རྒྱས་སྤྲོས་པ་ཐམས་ཅད་ལས་འདས་ཤིང་རང་བཞིན་གཞན་དུ་འགྲོ་བའི་ཟད་པ་མེད་པ་ལ་རྟོག་པས་རྟག་སོགས་སུ་སྤྲོས་པར་བྱེད་པ་དེ་ཀུན་གྱིས་ཆོས་ཅན། དེ་བཞིན་གཤེགས་པ་མཐོང་བ་དང་ཐོབ་པར་མི་འགྱུར་ཏེ།
སྤྲོས་པས་ཉམས་པའི་ཕྱིར་རོ། ། ཇི་སྐད་དུ། ཤེར་ཕྱིན་སུམ་བརྒྱ་པ་རྡོ་རྗེ་གཅོད་པར། གང་དག་ང་ལ་གཟུགས་སུ་མཐོང༌། ། གང་དག་ང་ལ་སྒྲར་ཤེས་པ། ། ཞེས་པ་ནས། ཆོས་ཉིད་ཤེས་པར་བྱ་མིན་ཏེ། ། དེ་ནི་རྣམ་པར་ཤེས་མི་ནུས། ། ཞེས་གསུངས་པ་ལྟར་རོ། ། གཉིས་པ་རིགས་པ་དེ་གཞན་ལ་སྦྱར་བ་ནི།
དེ་བཞིན་གཤེགས་པས་མཚོན་ནས་སེམས་ཅན་གྱི་འཇིག་རྟེན་ལ་རང་བཞིན་མེད་པ་ལྟར་སྣོད་ཀྱི་འཇིག་རྟེན་ལ་ཡང་རང་བཞིན་མེད་དེ། དེ་བཞིན་གཤེགས་པའི་རང་བཞིན་གང་ཡིན་པ་དེ་ཕྱི་ནང་གི་འགྲོ་བ་འདི་ཡི་རང་བཞིན་ཡང་ཡིན་པའི་ཕྱིར། དེ་བཞིན་གཤེགས་པའི་རང་བཞིན་གང་ཞེ་ན། དེ་བཞིན་གཤེགས་པ་ནི་ཕུང་པོ་ལ་བརྟེན་ནས་བཏགས་པ་ཡིན་གྱི་རང་བཞིན་གྱིས་གྲུབ་པ་མེད་པ་བཞིན་དུ་འགྲོ་བ་འདིའི་རང་བཞིན་ཀྱང་མེད་པས། རང་བཞིན་མེད་པ་ཉིད་དེ་བཞིན་གཤེགས་པ་དང་འགྲོ་བ་འདི་ཡི་རང་བཞིན་ནོ། ། གཉིས་པ་ནི། དེ་བཞིན་གཤེགས་པ་བརྟག་པ་ཞེས་བྱ་བ་ཚིགས་སུ་བཅད་པ་བཅུ་དྲུག་གི་བདག་ཉིད་ཅན་གྱི་རབ་ཏུ་བྱེད་པ་ཉིད་ཤུ་རྩ་གཉིས་པའི་རྣམ་པར་བཤད་པའོ།། །། དེ་བཞིན་གཤེགས་པ་རང་བཞིན་གྱིས། ། གྲུབ་ན་དེ་བཞིན་གཤེགས་མི་ཐོབ། ། དེ་བཞིན་གཤེགས་པ་སྤྲོས་བྲལ་བར། །
ཤེས་པས་དེ་བཞིན་གཤེགས་མཐོང་འགྱུར། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །། གཉིས་པ་སྲིད་པ་འབྱུང་བའི་སྒྲུབ་བྱེད་ཉོན་མོངས་རང་བཞིན་གྱིས་གྲུབ་པ་དགག་པ་ལ། རབ་བྱེད་ཀྱི་གཞུང་བཤད། མཚན་བསྟན་པའོ། ། དང་པོ་ནི། གལ་ཏེ་སྲིད་པའི་རྒྱུན་རང་བཞིན་གྱིས་ཡོད་དེ། དེའི་རྒྱུ་ཉོན་མོངས་པ་རང་བཞིན་གྱིས་ཡོད་པའི་ཕྱིར་ཞེ་ན། དེ་དགག་པ་ལ། ཉོན་མོངས་རང་བཞིན་གྱིས་མེད་པའི་སྒྲུབ་བྱེད།
ཡོད་པའི་སྒྲུབ་བྱེད་དགག་པའོ། ། དང་པོ་ལ། འགལ་ཟླ་དམིགས་པའི་རྟགས་ཀྱིས་དགག འབྲེལ་ཟླ་མ་དམིགས་པའི་རྟགས་ཀྱིས་སྒྲུབ། དང་པོ་ལ། ཕྱོགས་ཆོས་སྒྲུབ། རྟགས་འགོད་པའོ། ། དང་པོ་ནི། འདོད་ཆགས་ཞེ་སྡང་གཏི་མུག་རྣམས་ཆོས་ཅན་རྟེན་ནས་འབྱུང་བ་ཡིན་ཏེ། མདོ་ལས།
འདོད་པ་ཁྱོད་ཀྱི་རྩ་བ་ནི། ། ཤེས་ཏེ་ཀུན་ཏུ་རྟོག་ལས་བྱུང༌། ། ཞེས་ཐུན་མོང་གི་རྒྱུ་ཀུན་ཏུ་རྟོག་པ་ལས་འབྱུང་བར་གསུངས་པ་དང་ཁྱད་པར་གྱི་རྒྱུ་སྡུག་པ་དང་མི་སྡུག་པའི་རྣམ་པ་དང༌། ཕྱིན་ཅི་ལོག་ལ་བརྟེན་པ་ཉིད་ལས་ཀུན་ཏུ་འབྱུང་བས་སོ། ། སློབ་དཔོན་གཞན་གཉིས་ཀྱིས་ཕྱེད་སྔ་མ་ཕྱོགས་སྔར་མཛད་དོ། ། གཉིས་པ་ནི། ཉོན་མོངས་པ་དུག་གསུམ་ཆོས་ཅན་ཡང་དག་པར་གྲུབ་པ་མེད་དེ། རྟེན་འབྲེལ་ཡིན་པ་དེའི་ཕྱིར། ཁྱབ་པ་རྒོལ་བའི་བློ་ངོར་གྲུབ་པའི་རྒྱུ་མཚན་ནི། ཉོན་མོངས་པ་གང་དག་སྡུག་པ་དང་མི་སྡུག་པ་དག
ཕྱིན་ཅི་ལོག་ལ་བརྟེན་ནས་འབྱུང་བ་དེ་དག་རང་བཞིན་ལས་མེད་དེ། རང་བཞིན་གྱིས་གྲུབ་ན་གཞན་ལ་ལྟོས་པ་མེད་པའི་ཕྱིར། གཉིས་པ་ལ་བརྟེན་ནས་རང་བཞིན་གྱིས་མེད་པའི་རྟགས་དང༌། རྒྱུ་རང་བཞིན་གྱིས་མེད་པའི་རྟགས་སོ། ། དང་པོ་ལ། བདག་རྟེན་དུ་མེད་པའི་རྟགས་དང༌། སེམས་རྟེན་དུ་མེད་པའི་རྟགས་སོ། ། དང་པོ་ནི། བདག་གིས་ཡོད་པ་ཉིད་དང་མེད་པ་ཉིད་ནི་ཇི་ལྟ་བུར་ཡང་རང་བཞིན་གྱིས་གྲུབ་པ་མེད་དེ། སྔར་བདག་རྟག་པར་བཀག་ཟིན་པའི་ཕྱིར།
ཕྱོགས་ཆོས་བསྒྲུབ་ནས་རྟགས་དགོད་པ་ནི། ཉོན་མོངས་པ་རྣམས་ཆོས་ཅན། ཁྱོད་ཀྱི་ཡོད་པ་ཉིད་དང་མེད་ཉིད་ནི་ཇི་ལྟར་རང་བཞིན་གྱིས་གྲུབ་སྟེ། རྟེན་བདག་དེ་མེད་པའི་ཕྱིར། ཁྱབ་པ་སྒྲུབ་པ་ནི། ཉོན་མོངས་པ་དེ་དག་ནི་རྩིག་ངོས་ཀྱི་རི་མོ་བཞིན་དུ་རྟེན་གང་གི་ཡིན་པར་འདོད་པའི་རྟེན་དེ་ལ་བརྟེན་པས་ཁྱབ་པ་ལས་རྟེན་བདག་གམ་སེམས་དེ་ཡང་རང་བཞིན་གྱིས་གྲུབ་པ་ཡོད་པ་མ་ཡིན་པར་ནི་སྔར་བཤད་ཟིན་ལ། རྟེན་འགའ་མེད་པར་ནི་རྟེན་གང་གི་ཡང་བརྟེན་པ་ཉོན་མོངས་པ་དག་ཡོད་པ་མ་ཡིན་པའི་ཕྱིར། གཉིས་པ་ནི། རྟེན་བདག་མེད་ཀྱང༌། རྟེན་སེམས་ལ་བརྟེན་ནས་ཉོན་མོངས་པ་རྣམས་སྐྱེ་ལ།
སེམས་དེ་ཡང་ཉོན་མོངས་པ་དང་ལྷན་ཅིག་སྐྱེའོ་ཞེ་ན། ཉོན་མོངས་པ་རྣམས་ཆོས་ཅན། ཉོན་མོངས་པ་ཅན་གྱི་སེམས་ལ་རྣམ་པ་ལྔར་མེད་དེ། རང་ལུས་ལ་ལྟ་བ་སྟེ་འཇིག་ལྟས་བཟུང་བའི་བདག་དེ་རྣམ་པ་ལྔར་དཔྱད་པ་ན་ཡོད་པ་མ་ཡིན་པ་དེ་བཞིན་ཏེ་དེ་དང་མཚུངས་པའི་ཕྱིར། ཉོན་མོངས་པ་ཅན་གྱི་སེམས་ཆོས་ཅན། ཉོན་མོངས་པ་ལ་རྣམ་པ་ལྔར་མེད་དེ། རང་ལུས་ལ་ལྟ་བའི་འཇིག་ལྟས་བཟུང་བའི་བདག་དེ་རྣམ་པ་ལྔར་དཔྱད་ན་ཡོད་པ་མ་ཡིན་པ་བཞིན་ཏེ་དེ་དང་མཚུངས་པའི་ཕྱིར། གཞུང་འདིས་འཇིག་ལྟའི་དམིགས་པ་རང་གི་ཕུང་པོ་ཡིན་པར་བསྟན་ནོ། ། གཉིས་པ་ལ། དུས་གསུམ་སོ་སོར་མ་ཕྱེ་བའི་རྒྱུ་དགག
སོ་སོར་ཕྱེ་བའི་རྒྱུ་དགག དང་པོ་ལ། རྒྱུ་རྐྱེན་རང་བཞིན་གྱིས་མེད་པའི་རྟགས། དམིགས་རྐྱེན་རང་བཞིན་གྱིས་མེད་པའི་རྟགས་དགོད་པའོ། ། དང་པོ་ནི། གལ་ཏེ་ཉོན་མོངས་པ་རང་བཞིན་གྱིས་ཡོད་དེ། དེའི་རྒྱུ་སྡུག་མི་སྡུག་ཕྱིན་ཅི་ལོག་རྣམས་རང་བཞིན་གྱིས་ཡོད་པའི་ཕྱིར་ཞེ་ན། ཡུལ་སྡུག་པ་དང་མི་སྡུག་པ་དང་རྒྱུ་ཕྱིན་ཅི་ལོག་རྣམས་ཆོས་ཅན། རང་བཞིན་ལས་ནི་ཡོད་མིན་ན་སྟེ། རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར།
ཕྱོགས་ཆོས་སྒྲུབ་ནས་རྟགས་འགོད་པ་ནི། སྡུག་པ་དང་མི་སྡུག་པ་དང་ཕྱིན་ཅི་ལོག་ལ་བརྟེན་ནས་འབྱུང་བའི་ཉོན་མོངས་པ་ཆོས་ཅན། རང་བཞིན་གྱིས་གྲུབ་པ་གང་དག་ཡིན་ཏེ། རྒྱུ་མེད་པའི་ཕྱིར། གཉིས་པ་ནི། ཉོན་མོངས་པ་རང་བཞིན་གྱིས་ཡོད་དེ། དེ་དག་གི་དམིགས་པ་གཟུགས་སྒྲ་ལ་སོགས་པ་ཡོད་པའི་ཕྱིར་ཞེ་ན། གཟུགས་སྒྲ་རོ་དང་རེག་པ་དང་དྲི་དང་ཆོས་ཀྱི་མཆོག་མྱ་ངན་ལས་འདས་པ་དག་དང་རྣམ་པ་དྲུག་ནི་འདོད་ཆགས་དང་ཞེ་སྡང་དང་གཏི་མུག་གི་ནི་གཞི་སྟེ་དམིགས་པ་ཡིན་པར་ཁྱོད་ཀྱིས་བཏགས་པ་བདེན་མོད་གཟུགས་སྒྲ་རོ་དང་རེག་པ་དང་དྲི་དང་ཆོས་དག་ཆོས་ཅན། རང་བཞིན་མེད་དེ། འབའ་ཞིག་པ་སྟེ་བཏགས་པ་ཙམ་ཡིན་པའི་ཕྱིར།
རང་བཞིན་མེད་ན་དམིགས་པ་ཇི་ལྟར་ཡིན་ཞེ་ན། རང་བཞིན་མེད་ཀྱང་ཐ་སྙད་དུ་དམིགས་པར་འཐད་དེ། དྲི་ཟའི་གྲོང་ཁྱེར་ལྟ་བུ་དང་སྨིག་རྒྱུ་དང་རྨི་ལམ་འདྲ་བར་རང་བཞིན་མེད་དུ་སྣང་བའི་ཕྱིར། གཉིས་པ་སོ་སོར་དགག་པ་ལ། ཆགས་སྡང་གི་རྒྱུ་རང་བཞིན་གྱིས་གྲུབ་པ་དགག གཏི་མུག་གི་རྒྱུ་རང་བཞིན་གྱིས་གྲུབ་པ་དགག་པའོ། ། དང་པོ་ལ། ཕྱོགས་ཆོས་སྒྲུབ། རྩ་བའི་རྟགས་འགོད། དང་པོ་ལ།
རྟེན་ལོག་པ་ཡིན་པའི་རྒྱུ་མཚན་དང༌། ཕན་ཚུན་ལྟོས་པའི་རྒྱུ་མཚན་ནོ། ། དང་པོ་ནི། ཡུལ་དྲུག་པོ་དེ་དག་ལ་ཆོས་ཅན། སྡུག་པའི་མཚན་མ་དང་མི་སྡུག་པའི་མཚན་མ་རང་བཞིན་གྱིས་འབྱུང་བར་ཡང་ནི་ག་ལ་འགྱུར་ཏེ། སྒྱུ་མའི་སྐྱེས་བུ་དང་གཟུགས་བརྙན་འདྲ་བ་ཡིན་པའི་ཕྱིར། གཉིས་པ་ནི། ཡུལ་སྡུག་པ་ངོ་བོ་ཉིད་ཀྱིས་ཡོད་པ་འཐད་པ་མ་ཡིན་ཏེ། ཡུལ་མི་སྡུག་པ་ག་ལ་རྟེན་ནས་ཏེ་ལྟོས་ནས་སྡུག་པ་ཞེས་ཐ་སྙད་གདགས་པར་བྱ་བའི་ལྟོས་ས་མི་སྡུག་པ་ནི་སྡུག་པ་ལ་མི་ལྟོས་པར་ཡོད་པ་མིན་པས་སོ། ། དེའི་ཕྱིར་ལྟོས་ས་ངོ་བོ་ཉིད་ཀྱིས་མེད་ན་དེ་ལ་ལྟོས་པ་ངོ་བོ་ཉིད་ཀྱིས་ཡོད་པར་འགལ་ལོ། །
དེ་བཞིན་དུ་མི་སྡུག་པ་ངོ་བོ་ཉིད་ཀྱིས་ཡོད་པ་འཐད་པ་མ་ཡིན་ཏེ། ཡུལ་སྡུག་པ་གང་ལ་བརྟེན་ནས་སམ་ལྟོས་ནས་མི་སྡུག་པ་ཞེས་ཐ་སྙད་གདགས་པར་བྱ་བའི་ལྟོས་པ་སྡུག་པ་ནི་མི་སྡུག་པ་ལ་མི་ལྟོས་པར་ཡོད་པ་མ་ཡིན་པས་སོ། ། དེའི་ཕྱིར་ལྟོས་ན་ངོ་བོ་ཉིད་ཀྱིས་ཡོད་པར་འགལ་ལོ། ། གཉིས་པ་ནི། འབྲས་བུ་འདོད་ཆགས་ཡོད་པ་ག་ལ་འགྱུར་ཏེ། རྒྱུ་སྡུག་པ་ཡོད་པ་མ་ཡིན་ན་སྟེ་དེའི་ཕྱིར། འབྲས་བུ་ཞེ་སྡང་འབྱུང་བར་ག་ལ་འགྱུར་ཏེ། རྒྱུ་མི་སྡུག་པ་ཡོད་པ་མ་ཡིན་པའི་ཕྱིར་རོ། ། གཉིས་པ་ལ། ཕྱོགས་ཆོས་སྒྲུབ།
རྩ་བའི་རྟགས་དགོད་པའོ། ། དང་པོ་ལ། ཡུལ་ཅན་ཕྱིན་ཅི་ལོག་དགག ཕྱིན་ཅི་ལོག་གི་ཡུལ་ཡོད་མེད་བརྟགས་ནས་དགག དང་པོ་ལ། ཕྱིན་ཅི་ལོག་རང་བཞིན་གྱིས་གྲུབ་པ་དགག དེའི་སྒྲུབ་བྱེད་ཕྱིན་ཅི་ལོག་དང་ལྡན་པ་རང་བཞིན་གྱིས་གྲུབ་པ་དགག དང་པོ་ལ། རྟག་འཛིན་དང་མི་རྟག་པར་འཛིན་པ་སོ་སོར་ཕྱེ་ནས་དགག མ་ཕྱེ་བར་འཛིན་པ་ཙམ་དགག
དང་པོ་ལ། རྟག་འཛིན་ཕྱིན་ཅི་ལོག་པར་རང་བཞིན་གྱིས་གྲུབ་པ་དགག མི་རྟག་པའི་འཛིན་པ་ཕྱིན་ཅི་མ་ལོག་པར་གྲུབ་པ་དགག དང་པོ་ལ། སྔར་གཏི་མུག་རྒྱུར་བཤད་པའི་ཕྱིན་ཅི་ལོག་ནི་གཙང་བདེ་རྟག་བདག་ཏུ་འཛིན་པ་བཞི་ཡིན་ལ། དེ་ཡང་རང་བཞིན་གྱིས་མ་གྲུབ་བོ་ཞེས་སྟོན་པ་ནི། ཕུང་པོ་རྟག་པར་འཛིན་པའི་བློ་ཕྱིན་ཅི་ལོག་ཏུ་ཇི་ལྟར་གྲུབ་པ་ཡིན་ཏེ། ཕུང་པོ་ངོ་བོ་ཉིད་ཀྱིས་སྟོང་པ་ལ་མི་རྟག་པར་ངོ་བོ་ཉིད་ཡོད་པ་མིན་པས་སོ། ། ཁྱབ་པ་རྒོལ་བའི་བློ་ངོར་སྟོན་པ་ནི། གལ་ཏེ་ཕུང་པོ་མི་རྟག་པར་གནས་པ་ལ་རྟག་པའོ་ཞེས་དེ་ལྟར་འཛིན་པ་ཕྱིན་ཅི་ལོག་ཡིན་ན་སྟེ།
དེ་ལྟར་ཁས་ལེན་པའི་ཕྱིར། འགྲེལ་པ་གཉིས་སུ། གལ་ཏེ་མི་རྟག་རྟག་པའོ་ཞེས། ། དེ་ལྟར་འཛིན་པ་ལོག་ཡིན་ན། ། སྟོང་ལ་རྟག་པ་ཡོད་མིན་པས། ། འཛིན་པ་ཇི་ལྟར་ལོག་མ་ཡིན། ། ཞེས་བསྒྱུར་བ་ལྟར་བདེའོ། ། རིགས་པ་དེ་ཕྱིན་ཅི་ལོག་གཞན་གསུམ་དགག་པ་ལ་སྦྱར་བར་བྱ་སྟེ། གལ་ཏེ་སྡུག་བསྔལ་བདེའོ་ཞེས། ། དེ་ལྟར་འཛིན་པ་ལོག་ཡིན་ན། །
སྟོང་ལ་སྡུག་བསྔལ་ཡོད་མིན་པས། ། འཛིན་པ་ཇི་ལྟར་ལོག་པ་ཡིན། ། ཞེས་སམ། འགྲེལ་པ་གཉིས་པོ་ལྟར་ན། སྔ་མའི་རིགས་པ་སྦྱར་རོ། ། གཉིས་པ་ནི། ཕུང་པོ་མི་རྟག་གོ་ཞེས་འཛིན་པའི་བློའང་ཇི་ལྟར་ཕྱིན་ཅི་ལོག་མ་ཡིན་ཏེ་ཡིན་པར་ཐལ། ཕུང་པོ་རང་བཞིན་གྱིས་སྟོང་པ་ལ་སྟེ་སྟོང་པ་ཡིན་པའི་ཕྱིར། ཁྱབ་པ་ནི། ཕུང་པོ་མི་རྟག་པ་ལ་རྟག་གོ་ཞེས་དེ་ལྟར་འཛིན་པ་དེ་ཡུལ་གྱི་གནས་ཚུལ་དང་མི་མཐུན་པའི་རྒྱུ་མཚན་གྱིས་ཕྱིན་ཅི་ལོག་དུ་འཇོག་པ་ཡིན་ནའོ། །

དེ་བཞིན་དུ་གཞན་གསུམ་ལའང་སྦྱར་བར་བྱ་སྟེ། གལ་ཏེ་སྡུག་བསྔལ་བདེའོ་ཞེས། ། དེ་ལྟར་འཛིན་པ་ལོག་ཡིན་ན། ། སྟོང་ལ་སྡུག་བསྔལ་ཉིད་དོ་ཞེས། ། འཛིན་པའང་ཇི་ལྟར་ལོག་མ་ཡིན། ། ཞེས་སོ། ། གཉིས་པ་ནི། གལ་ཏེ་དེ་ལྟར་སོ་སོར་བཀག་མོད་འཛིན་པ་ཙམ་རང་བཞིན་གྱིས་ཡོད་དོ་ཞེ་ན། རྟག་པ་ལ་སོགས་པའི་འཛིན་སྟངས་གང་གིས་འཛིན་པ་དང༌། འཛིན་པའི་བྱ་བ་གང་ཡིན་པ་དང༌། བདག་གམ་སེམས་ཀྱི་འཛིན་པ་པོ་དང༌།
གང་གཟུང་བར་བྱ་བའི་ཡུལ་གཟུགས་སོགས་ཐམས་ཅད་ཆོས་ཅན། ཉེ་བར་ཞི་བ་ཡིན་ཏེ། རང་བཞིན་གྱིས་མ་སྐྱེས་པའི་ཕྱིར། དེའི་ཕྱིར་འཛིན་པ་ཙམ་རང་བཞིན་གྱིས་ཡོད་པ་མ་ཡིན་ནོ། ། གཉིས་པ་ནི། གལ་ཏེ་ཕྱིན་ཅི་ལོག་རང་བཞིན་གྱིས་ཡོད་དེ། དེ་དང་ལྡན་པའི་ལྷས་སྦྱིན་རང་བཞིན་གྱིས་ཡོད་པའི་ཕྱིར་ཞེ་ན། དེ་དགག་པ་ལ་ལྡན་ཆོས་རང་བཞིན་གྱིས་མེད་པའི་རྟགས་དང༌། ཕྱིན་ཅི་ལོག་གི་རྟེན་རང་བཞིན་གྱིས་མེད་པའི་རྟགས་དང༌། ཕྱིན་ཅི་ལོག་མ་སྐྱེས་པའི་རྟགས་ཀྱིས་ལྡན་པ་པོ་དགག་པའོ། །
དང་པོ་དང༌། གང་ཟག་གང་ལ་ཕྱིན་ཅི་ལོག་ཅིང་གང་ལ་ཕྱིན་ཅི་མ་ལོག་པ་ཡོད་དེ་མེད་པར་ཐལ། ལོག་པའམ་ཡང་དག་པ་ཉིད་དུ་འཛིན་པ་རང་བཞིན་གྱིས་ཡོད་པ་མ་ཡིན་པར་བསྟན་ཟིན་པ་དེས་ནའོ། ། གཉིས་པ་ནི། རྟེན་གང་ལ་ཕྱིན་ཅི་ལོག་སྲིད་པ་བདག་ཉིད་ཀྱིས་ནི་ཤེས་རབ་ཀྱིས་ནི་རྣམ་པར་དཔྱོད་ཅིག་དེ་ལྟར་དཔྱད་པ་ན་མི་སྲིད་དེ། རྟེན་ཕྱིན་ཅི་ལོག་ཏུ་གྱུར་ཟིན་པ་ལ་ཕྱིན་ཅི་ལོག་དག་མི་སྲིད་དོ་སྟེ། བྱ་བ་འདས་ཟིན་པའི་ཕྱིར་དང༌། བྱ་བ་གཉིས་པ་མི་དགོས་པའི་ཕྱིར་རོ། ། ཕྱིན་ཅི་ལོག་ཏུ་མ་གྱུར་པ་ལ་ཕྱིན་ཅི་ལོག་དག་མི་སྲིད་དོ་སྟེ། སྲིད་ན་སངས་རྒྱས་ལ་ཡང་ཕྱིན་ཅི་ལོག་ཡོད་པར་ཐལ་བའི་ཕྱིར་རོ། །
ཕྱིན་ཅི་ལོག་ཏུ་འགྱུར་བཞིན་ལ་ཕྱིན་ཅི་ལོག་དག་མ་སྲིད་དོ་སྟེ། དེ་གཉིས་ལས་མ་གཏོགས་པའི་དེ་མི་སྲིད་པའི་ཕྱིར་རོ། ། གཉིས་པ་ལ། རྟགས་དགོད། དེ་སྒྲུབ་པའོ། ། དང་པོ་ནི། ཕྱིན་ཅི་ལོག་རྣམས་ཆོས་ཅན། ཇི་ལྟ་བུར་ན་རང་བཞིན་གྱིས་ཡོད་པར་འགྱུར་ཏེ། རང་བཞིན་གྱིས་མ་སྐྱེས་པའི་ཕྱིར། ཕྱིན་ཅི་ལོག་རྣམས་སྐྱེ་མེད་ན་ཕྱིན་ཅི་ལོག་ཅན་ག་ལ་ཡོད་དེ་མེད་དོ། །
གཉིས་པ་ནི། ཕྱིན་ཅི་ལོག་གི་དངོས་པོ་ཆོས་ཅན། རང་བཞིན་གྱིས་སྐྱེ་བ་མེད་དེ། བདག་ལས་མི་སྐྱེ་སྟེ་གཞན་ལས་སྐྱེ་བ་ཉིད་ཀྱང་མ་ཡིན་ལ། བདག་གཞན་གཉིས་ག་ལས་ཀྱང་སྐྱེ་བ་མ་ཡིན་ནའོ། ། དེའི་ཕྱིར། ཕྱིན་ཅི་ལོག་ཅན་ག་ལ་ཡོད་དེ་མེད་དོ། ། གཉིས་པ་ཡུལ་ཡོད་མེད་བརྟགས་ནས་དགག་པ་ལ། དཔེ་སྒྲུབ་པ་དང༌། དོན་ལ་སྦྱར་བའོ། །
དང་པོ་ནི། གལ་ཏེ་བདག་དང་གཙང་བ་དང་རྟག་པ་དང་བདེ་བ་རང་བཞིན་གྱིས་ཡོད་ན་ནི་བདག་དང་གཙང་བ་དང་རྟག་པ་དང་བདེ་བ་རྣམས་ཕྱིན་ཅི་ལོག་མ་ཡིན་དགོས་ཏེ། བདག་མེད་པ་ལ་སོགས་པ་བཞིན་ནོ། ། གཉིས་པ་ནི། གལ་ཏེ་བདག་དང་གཙང་བ་དང་རྟག་པ་དང་བདེ་བ་རང་བཞིན་གྱིས་མེད་ན་ནི་བདག་མེད་པ་དང་མི་གཙང་བ་དང་མི་རྟག་པ་དང་སྡུག་བསྔལ་བ་ཡང་རང་བཞིན་གྱི་ཡོད་པ་མ་ཡིན་ནོ་སྟེ། དགག་བྱ་མེད་ན་དེ་བཀག་པ་བདེན་པར་མི་འགྲུབ་པའི་ཕྱིར། དེ་ཡོད་པ་མ་ཡིན་པ་ན་བདག་མེད་པ་སོགས་བཞི་རང་བཞིན་གྱིས་ཡོད་པ་ཡང་ཤེས་བྱ་ཕྱིན་ཅི་ལོག་ཏུ་འགྱུར་དགོས་ཏེ། བདག་ལ་སོགས་པ་བཞིན་ནོ། ། དེའི་ཕྱིར་ཐར་པ་འདོད་པས་ཕྱིན་ཅི་ལོག་བརྒྱད་ཆར་ཡང་སྤང་བར་བྱའོ། ། གཉིས་པ་རྟགས་དགོད་པ་ནི་དེ་ལྟར་ཡུལ་ལ་དཔྱད་པས་ཡུལ་ཅན་ཕྱིན་ཅི་ལོག་འགག་ལ།
དེ་འགགས་པས་མ་རིག་པ་འགག་པར་འགྱུར་ཏེ། རྒྱུ་མ་དམིགས་པའི་ཕྱིར། མ་རིག་པ་འགགས་པར་གྱུར་ན་ནི་འདུ་བྱེད་ལ་སོགས་འགག་པར་འགྱུར་ཏེ། དེའི་ཚེ་དེའི་རྒྱུ་མ་དམིགས་པའི་ཕྱིར་རོ། ། གཉིས་པ་སྒྲུབ་བྱེད་དགག་པ་ལ། གལ་ཏེ་ཉོན་མོངས་པ་རང་བཞིན་གྱིས་ཡོད་དེ། དེ་སྤོང་བ་རང་བཞིན་གྱིས་ཡོད་པའི་ཕྱིར་ཞེ་ན། གལ་ཏེ་གང་ཟག་ལ་ལའི་ཉོན་མོངས་པ་འདོད་ཆགས་ལ་སོགས་པ་གང་དག་རང་བཞིན་གྱིས་ཡོད་ན་ཇི་ལྟ་བུར་ན་སྤོང་བར་འགྱུར་ཏེ། རང་བཞིན་གྱིས་ཡོད་པ་སུ་ཞིག་སྤོང་བར་འགྱུར་ཏེ་སྤོང་མི་ནུས་པའི་ཕྱིར་རོ། ། གལ་ཏེ་ལ་ལའི་ཉོན་མོངས་པ་གང་དག་རང་བཞིན་གྱིས་མེད་ན་ཇི་ལྟ་བུར་ན་སྤོང་བ་རང་བཞིན་གྱིས་གྲུབ་པར་འགྱུར་ཏེ།
རང་བཞིན་གྱི་མེད་པ་སུ་ཞིག་ལ་ཡོད་པ་རང་བཞིན་གྱིས་གྲུབ་པར་བྱེད་དེ་མེད་པའི་ཕྱིར། དཔེར་ན་མེའི་གྲང་བ་མི་སྤོང་བ་བཞིན་ནོ། ། གཉིས་པ་ནི། ཕྱིན་ཅི་ལོག་བརྟག་པ་ཞེས་བྱ་བ་ཚིགས་སུ་བཅད་པ་ཉེར་ལྔའི་བདག་ཉིད་ཅན་གྱི་རབ་ཏུ་བྱེད་པ་ཉི་ཤུ་རྩ་གསུམ་པ་རྣམ་པར་བཤད་པའོ།། །། དམིགས་པའི་རྐྱེན་དང་ཉེར་ལེན་རྒྱུ། ། མེད་ན་ཆགས་སྡང་རྨོངས་པ་གསུམ། ། རང་བཞིན་གྱིས་ཡོད་ག་ལ་འགྱུར། ། དེ་མི་སྲིད་པའི་རྒྱུན་མི་འབྱུང༌། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ།། །། གཉིས་པ་རྩོད་པ་སྤང་བ་ལ།
རང་བཞིན་མེད་ན་དམིགས་ཡུལ་བདེན་པ་བཞི་མི་འཐད་པའི་རྩོད་པ་སྤང་བ། རང་བཞིན་མེད་ན་འབྲས་བུ་མྱང་འདས་མི་འཐད་པའི་རྩོད་སྤོང་ངོ༌། ། དང་པོ་ལ། རྩོད་པ་དང༌། དེ་འགོག་བྱེད་ཀྱི་རིགས་པ་རྒྱས་པར་བཤད། དང་པོ་ལ། དཀོན་མཆོག་གསུམ་མི་འཐད་པའི་རྩོད་པ། འཇིག་རྟེན་དང་འཇིག་རྟེན་ལས་འདས་པའི་ཐ་སྙད་མི་འཐད་པའི་རྩོད་པ། དང་པོ་ལ། དམིགས་ཡུལ་བདེན་བཞི་མི་འཐད་པའི་རྩོད་པ།
དེ་མེད་ན་སྐྱབས་གནས་དཀོན་མཆོག་གསུམ་མི་འཐད་པའི་རྩོད་པའོ། ། དང་པོ་ལ། འབྱུང་འཇིག་མི་འཐད་པར་ཐལ་བ་དང༌། དེ་ལས་བདེན་བཞི་ཡང་མི་འཐད་པར་ཐལ་བའོ། ། དང་པོ་ནི། གལ་ཏེ་ཕྱི་ནང་གི་དངོས་པོ་འདི་དག་ཀུན་ངོ་བོས་སྟོང་ན་དངོས་པོ་འགའ་ཡང་འབྱུང་བ་མེད་ཅིང་འཇིག་པ་མེད་པར་འགྱུར་རོ། ། གཉིས་པ་ནི། དེ་མེད་པས་འཕགས་པའི་བདེན་པ་བཞི་པོ་རྣམས་དབུ་མ་པ་ཁྱོད་ལ་མེད་པར་ཐལ་བར་འགྱུར་ཏེ། སྐྱེ་བ་མེད་ན་སྡུག་ཀུན་གྱི་བདེན་པ་མེད་དགོས་ལ། འགག་པ་མེད་ན་འགོག་ལམ་གྱི་བདེན་པ་མེད་དགོས་པས་སོ། །
གཉིས་པ་ལ། བདེན་པ་བཞི་མེད་ན་དགེ་འདུན་དཀོན་མཆོག་མེད་པར་ཐལ་བ། དེ་ལས་ཆོས་དང་སངས་རྒྱས་ཀྱང་མེད་པར་ཐལ་བའོ། ། དང་པོ་ལ། བདེན་པ་བཞི་མེད་ན་སྡུག་བསྔལ་ཤེས་པ་སོགས་མེད་པར་ཐལ་བ། དེ་མེད་ན་དགེ་སྦྱོང་ཚུལ་གྱི་འབྲས་བུ་མེད་པར་ཐལ་བ། དེ་མེད་ན་འབྲས་གནས་མེད་པར་ཐལ་བའོ། ། དང་པོ་ནི། འཕགས་པའི་བདེན་པ་བཞི་མེད་པས་སྡུག་བསྔལ་ཡོངས་སུ་ཤེས་པ་དང་ཀུན་འབྱུང་སྤོང་བ་དང༌། ལམ་སྒོམ་པ་དང་འགོག་པ་སྔོན་དུ་བྱ་བ་དག་འཐད་པར་འགྱུར་བ་མ་ཡིན་ཏེ།
བྱ་བ་བཞི་མེད་ན་བྱེད་པ་བཞི་མི་འབྱུང་བའི་ཕྱིར་ཏེ། བྱེད་པ་ནི་བྱ་བ་ལ་མི་འཁྲུལ་བའི་ཕྱིར། གཉིས་པ་ནི། སྡུག་བསྔལ་ཤེས་པ་སོགས་དེ་དག་ཡོད་པ་མ་ཡིན་པས་འབྲས་བུ་བཞི་ཡང་ཡོད་པ་མ་ཡིན་ནོ་སྟེ། དེ་མེད་ན་སེམས་ཀྱི་སྐད་ཅིག་བཅུ་དྲུག་མི་འབྱུང་བའི་ཕྱིར། གསུམ་པ་ནི། འབྲས་བུ་བཞི་པོ་དེ་དག་མེད་ན་དེ་དག་ལ་གནས་པའི་འཕགས་པའི་གང་ཟག་འབྲས་བུ་ལ་གནས་པ་བཞི་ཡང་མེད་དོ། ། དེ་མེད་པའི་ཕྱིར་འཕགས་པའི་གང་ཟག་ཞུགས་པ་བཞི་པོ་དག་ཀྱང་ཡོད་པ་མ་ཡིན་ནོ། ། གལ་ཏེ་སྐྱེས་བུ་གང་ཟག་བརྒྱད་པོ་དེ་དག་མེད་ན་དགེ་འདུན་དཀོན་མཆོག་མེད་དོ། ། གཉིས་པ་ནི།
འཕགས་པའི་བདེན་རྣམས་མེད་པའི་ཕྱིར་དམ་པའི་ཆོས་ཀྱང་ཡོད་མ་ཡིན་ཏེ། འགོག་ལམ་གཉིས་ནི་རྟོགས་པའི་ཆོས་ཡིན་ལ། དེ་མེད་ན་དེ་གསལ་བར་བྱེད་པའི་ལུང་གི་ཆོས་ཀྱང་མེད་དགོས་པའི་ཕྱིར། ཆོས་དང་དགེ་འདུན་ཡོད་པ་མ་ཡིན་ན་སངས་རྒྱས་ཇི་ལྟར་ཡོད་པར་འགྱུར་ཏེ། དགེ་འདུན་གྱིས་དམ་པའི་ཆོས་ལ་ནན་ཏན་བྱས་པས་རིམ་གྱིས་རྫོགས་པའི་སངས་རྒྱས་སུ་འགྱུར་དགོས་པའི་ཕྱིར། མདོར་ན། དེ་སྐད་སྟོང་པ་ཉིད་སྨྲ་ན་དཀོན་མཆོག་གསུམ་ལ་གནོད་པ་ནི་བྱེད་ཅིང་སྟེ་བྱེད་པ་ཡིན་ནོ། ། གཉིས་པ་ནི། དེ་སྐད་སྟོང་པ་ཉིད་སྨྲ་ན་འབྲས་བུ་ཡིད་དུ་འོང་མི་འོང་དང༌། རྒྱུ་ཆོས་མ་ཡིན་པ་དང༌།
ཆོས་དགེ་བ་བཅུ་དང༌། འདུག་ཅིག་དང་སོང་ཞིག་སོགས་འཇིག་རྟེན་པ་ཡི་ཐ་སྙད་ནི་ཀུན་ལ་གནོད་པ་བྱེད་པ་ཡིན་ནོ། ། ཞེས་ཟེར་རོ། ། གཉིས་པ་ལ། རྟེན་འབྲེལ་གྱི་དོན་མ་རྟོགས་པ་ལ་བདེན་བཞི་མི་འཐད་པ་སོགས་ཀྱི་རྩོད་པ་འཇུག་པར་བསྟན། རྟེན་འབྲེལ་རྟོགས་ན་བདེན་བཞིའི་དེ་ཁོ་ན་ཉིད་རྟོགས་པར་བསྟན། དང་པོ་ལ་དེ་འདྲའི་རྩོད་པ་དབུ་མ་པ་ལ་མི་འཇུག་པར་བསྟན། དངོས་སྨྲ་བ་ལ་རྒྱ་ཆེར་འཇུག་པར་བསྟན། དང་པོ་ལ། དངོས་སྨྲ་བས་རྟེན་འབྲེལ་གྱི་དོན་སྟོང་ཉིད་དུ་མ་རྟོགས་པའི་རྒྱུ་མཚན་གྱིས་རྩོད་ཅིང་རྩོད་པ་དེ་རྩོད་པ་པོ་དེ་ཉིད་ལ་འཇུག་པར་བསྟན།
དབུ་མ་པས་རྟེན་འབྲེལ་གྱི་དོན་སྟོང་ཉིད་དུ་རྟོགས་པ་བསྟན་པའོ། ། དང་པོ་ལ། རྩོད་པའི་རྒྱུ་མཚན། སྐྱོན་དེ་རང་ལ་མི་འཇུག་པར་བསྟན། སྐྱོན་བརྗོད་པ་པོ་ཉིད་ལ་འཇུག་པར་བསྟན། དང་པོ་ལ། དོན་གསུམ་མ་རྟོགས་པའི་རྒྱུ་མཚན་གྱིས་རྩོད་པར་བསྟན། དེ་ལྟར་རྩོད་པ་དེས་བདེན་གཉིས་མི་ཤེས་པར་བསྟན་པའོ། ། དང་པོ་ནི། དེ་ལ་ལན་བཤད་པར་བྱ་སྟེ།
དེ་ལྟར་རྩོད་པ་དེས་ནི་རྩོད་པ་པོ་ཁྱོད་ཉིད་ལ་གནོད་པ་ཡིན་ཏེ། རྩོད་པ་པོ་ཁྱོད་ཀྱིས་ནི་སྟོང་པ་ཉིད་བསྟན་པའི་དགོས་པ་དང༌། སྟོང་པ་ཉིད་ཀྱི་རང་གི་ངོ་བོ་དང༌། སྟོང་པ་ཉིད་ཀྱི་སྒྲ་འཇུག་པའི་དོན་ནི་མ་རྟོགས་པས་ཏེ་མ་རྟོགས་བཞིན་དུ་སྟོང་པ་ཉིད་ཀྱི་དོན་ཅི་ཡང་མེད་པ་ལ་བཟུང་ནས་རྩོད་པའི་ཕྱིར་རོ། ། རྩོད་པ་དེ་ནི་དངོས་པོ་རྣམས་མེད་ངེས་དང་བདེན་གྲུབ་ཏུ་ཁས་བླངས་པ་ལ་གཉིས་ཀ་འཇུག་པ་མཚུངས་ཤེས་པའི་དོན་ནོ། ། དེ་ལ་སྟོང་པ་ཉིད་བསྟན་པའི་དགོས་པ་ནི། ལས་དང་ཉོན་མོངས་ཟད་པས་ཐར། ། ལས་དང་ཉོན་མོངས་རྣམ་རྟོགས་ལས། ། དེ་དག་སྤྲོས་ལས་སྤྲོས་པ་ནི། ། སྟོང་པ་ཉིད་ཀྱིས་འགག་པར་འགྱུར། །
ཞེས་པས་བསྟན་ནོ། ། སྟོང་པ་ཉིད་ཀྱི་ངོ་བོ་ནི། གཞན་ལས་ཤེས་མིན་ཞི་བ་དང༌། ། སྤྲོས་པ་རྣམས་ཀྱིས་མ་སྤྲོས་པ། ། རྣམ་རྟོག་མེད་དོན་ཐ་དད་མིན། ། དེ་ནི་དེ་ཉིད་མཚན་ཉིད་དོ། ། ཞེས་པར་བཤད་པར་ལྟར་རོ། ། སྟོང་པ་ཉིད་ཀྱི་སྒྲ་དོན་ནི། རྟེན་ཅིང་འབྲེལ་པར་འབྱུང་བ་གང༌། ། དེ་ནི་སྟོང་པ་ཉིད་དུ་བཤད། །
དེ་ནི་རྟེན་ནས་བཏགས་པ་སྟེ། ། དེ་ཉིད་དབུ་མའི་ལམ་ཡིན་ནོ། ། ཞེས་དང༌། མདོ་ལས་ཀྱང༌། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། ཞེས་པ་ནས། གང་གི་སྟོང་ཉིད་ཤེས་དེ་བག་ཡོད་ཡིན། ། ཞེས་པས་བཤད་དོ། ། གཉིས་པ་ལ། བསྟན་བྱ་བདེན་པ་གཉིས་ངོས་བཟུང༌།
དེ་མ་ཤེས་པའི་ཉེས་དམིགས་བསྟན་པའོ། ། དང་པོ་ནི། སངས་རྒྱས་རྣམས་ཀྱིས་ཆོས་བསྟན་པ་ནི་ཆོས་ཅན། བདེན་པ་གཉིས་ལ་ཡང་དག་པར་བརྟེན་ནས་འཇུག་སྟེ། ཁྱོད་ཀྱི་བསྟན་བྱའི་དོན་ནི་སྣང་ཚུལ་དང་གནས་པའི་ཚུལ་གཉིས་ལ་བརྟེན་པའི་ཕྱིར། བདེན་པ་གཉིས་པོ་གང་ཞེ་ན། འཇིག་རྟེན་ཀུན་རྫོབ་བདེན་པ་དང༌། དམ་པའི་དོན་གྱི་བདེན་པའོ།། །། སྐབས་འདིར་རེ་ཞིག་སྤྱིའི་དོན་ནི། བདེན་པ་གཉིས་ཀྱི་མཚན་ཉིད།
མཚན་གཞིའི་དབྱེ་བ། རྣམ་པར་གཞག་པ་བསྟན་ལ་དབབ་པའོ། ། དང་པོ་ལ། བཞེད་པའི་རྣམ་གྲངས་དང༌། རང་གི་ལུགས་སོ། ། དང་པོ་ནི། རྔོག་ལོ་ཙཱ་བ་ཆེན་པོས། ཤེས་བྱའམ་གཞལ་བྱའམ་བརྗོད་བྱ་ཙམ་དེ་ཀུན་རྫོབ་བདེན་པའི་མཚན་ཉིད། ཤེས་བྱའི་མཚན་མ་ལས་འདས་པའི་སྤྲོས་བྲལ་དེ་དོན་དམ་བདེན་པའི་མཚན་ཉིད་ཡིན་པར་བཞེད་དོ། ། རྨ་བྱ་བྱང་བརྩོན་ནི།
བློ་འཁྲུལ་པའི་ཡུལ་དུ་བདེན་པ་དང༌། བློ་མ་འཁྲུལ་བའི་ཡུལ་དུ་བདེན་པ་ཞེས་བཞེད། ཨར་བྱང་ཡེས། སྣང་ལ་རང་བཞིན་མེད་པ་དང༌། སྣང་བ་བཀག་པའི་དེ་ཁོ་ན་ཉིད་ལ་བཞེད། ཕྱྭ་པ། མ་དཔྱད་པའི་བསམ་ངོར་བདེན་པ་དང༌། མཐར་ཐུག་འཇལ་བའི་ཚད་མའི་ཡུལ་དུ་བདེན་པ་ཞེས་བཞེད། བུ་སྟོན་རིན་པོ་ཆེ་རྟེན་འབྲེལ་སྣ་ཚོགས་སུ་སྣང་བ་དང༌། རང་བཞིན་སྤྲོས་བྲལ་གང་ཞིག་ཡོངས་གཅོད་དུ་ཤེས་བརྗོད་གཞལ་བྱ་ལས་འདས་པའི་དེ་ཁོ་ན་ཉིད་ཅེས་བཞེད།
ཕྱི་རབས་པ་ཕལ་ཆེ་བ། ཐ་སྙད་པའི་ཚད་མས་རྙེད་པའི་རྙེད་དོན་དང༌། མཐར་ཐུག་དཔྱོད་པའི་རིགས་ཤེས་ཀྱིས་རྙེད་པའི་རྙེད་དོན་ཞེས་བཞེད་པར་སྣང་ངོ༌། ། གཉིས་པ་ལ་ཀུན་རྫོབ་བདེན་པའི་མཚན་ཉིད་ནི། ཡུལ་ཅན་རྫུན་པའི་ཤེས་བྱར་གྲུབ་པའོ། ། ཡུལ་ཅན་རྫུན་པ་ནི་རྗོད་བྱེད་ཀྱི་སྒྲ་དང་རྟོག་པ་རྣམས་ཏེ། ཇི་སྐད་དུ། ཚིག་གསལ་ལས། ཀུན་རྫོབ་ནི་བརྡ་སྟེ་འཇིག་རྟེན་གྱི་ཐ་སྙད་ཅེས་བྱའི་ཐ་ཚིག་གོ ། དེ་ཡང་བརྗོད་པ་དང༌།
བརྗོད་བྱ་དང༌། ཤེས་པ་དང་ཤེས་བྱ་ལ་སོགས་པའི་མཚན་ཉིད་ཅན་ནོ། ། ཞེས་དང་བརྗོད་བྱ་དང་རྗོད་བྱེད་དང༌། ཤེས་པ་དང་ཤེས་བྱ་ལ་སོགས་པའི་ཐ་སྙད་མ་ལུས་པ་འདི་དག་ཐམས་ཅད་ནི་འཇིག་རྟེན་ཀུན་རྫོབ་ཀྱི་བདེན་པ་ཞེས་བྱའོ། ། དོན་དམ་པ་ལ་ནི་འདི་དག་ཡོད་པ་མ་ཡིན་ཏེ། དེར་ནི། བརྗོད་པར་བྱ་བ་ལྡོག་པ་སྟེ། ། སེམས་ཀྱི་སྤྱོད་ཡུལ་བཟློག་པས་སོ། ། མ་སྐྱེས་པ་དང་མ་འགགས་དང༌། ། ཆོས་ཉིད་མྱ་ངན་འདས་དང་མཚུངས་པ་དེའི་ཕྱིར། །
དོན་དམ་པ་དེ་ལ་ཚིག་གམ་ཤེས་པ་འཇུག་པ་ག་ལ་ཡོད། ། ཅེས་བཤད་པའོ། ། དོན་དམ་བདེན་པའི་མཚན་ཉིད་ནི། ཐ་སྙད་ཀྱི་སྤྲོས་པ་མ་ལུས་པ་འདས་པའི་དེ་ཁོ་ན་ཉིད་དོ། ། ཇི་སྐད་དུ་ཚིག་གསལ་ལས། དོན་དམ་པ་དེ་ནི་གཞན་ལས་ཤེས་པ་མ་ཡིན་ཞིང༌། ཞི་བ་དང་འཕགས་པ་རྣམས་ཀྱིས་སོ་སོ་རང་གིས་རིག་པར་བྱ་བ་དང༌། སྤྲོས་པ་ཐམས་ཅད་ལས་འདས་པ་ཡིན་གྱི་དེ་ནི་བསྟན་པར་བྱ་བ་མ་ཡིན་ཞིང་ཤེས་པ་ཡང་མ་ཡིན་ཏེ། གཞན་ལས་ཤེས་མིན་ཞི་བ་དང༌། ། སྤྲོས་པ་རྣམས་ཀྱིས་མ་སྤྲོས་པ། །
རྣམ་རྟོག་མེད་དོན་ཐ་དད་མིན། ། དེ་ནི་དེ་ཉིད་མཚན་ཉིད་དོ། ། ཞེས་བཤད་ཟིན་ཏོ། ། གཉིས་པ་མཚན་གཞིའི་དབྱེ་བ་ལ་ཀུན་རྫོབ་བདེན་པ་ལ་གཉིས་ཏེ། སོ་སོ་སྐྱེ་བོའི་ཀུན་རྫོབ་བདེན་པ་དང༌། འཕགས་པའི་ཀུན་རྫོབ་བདེན་པའོ། ། དེ་ཡང༌། ཇི་ལྟར་སྣང་བའི་ངོ་བོ་གཅིག་ཉིད་ཉོན་མོངས་པ་ཅན་གྱི་མ་རིག་པ་དང་ལྡན་པའི་བྱིས་པའི་བློ་ལ་ལྟོས་ནས་བདེན་པས་ན་བྱིས་པའི་ཀུན་རྫོབ་བདེན་པ་དང༌། ཉོན་མོངས་པ་ཅན་མ་ཡིན་པའི་མ་རིག་པ་མངའ་བའི་འཕགས་པའི་རྗེས་ཀྱི་ཤེས་ངོར་སྒྱུ་མ་ལྟ་བུ་སྣང་བས་ན་འཕགས་པའི་ཀུན་རྫོབ་ཅེས་བྱ་སྟེ། ཇི་སྐད་དུ།
གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། ཞེས་སོགས་གསུངས་སོ། ། སྔ་མ་ལ་ཡང་ལོག་གཉིས་སུ་ཕྱེ་ཞིང༌། དེ་ལའང༌། ཡུལ་ཅན་དང་ཡུལ་གྱི་ཡང་ལོག་གཉིས་སུ་འབྱེད་པ་ཟླ་བའི་ཞབས་ཀྱི་ལུགས་སོ། ། ཕྱི་མ་ལ་ཡང་ལོག་གཉིས་སུ་མི་འབྱེད་པ་ཡིན་ཏེ། འཕགས་པའི་རྗེས་ཀྱི་ཤེས་པ་ལ། ཤེས་བྱ་གང་དང་གང་ཡིན་པ་དེ་དག་རྫུན་པ་སྒྱུ་མ་ཙམ་དུ་སྣང་བ་ལ་ཁྱད་པར་མེད་པའི་ཕྱིར་རོ། ། ཇི་སྐད་དུ། བཅོས་མར་གྱུར་པའི་དངོས་ནི་ཀུན་རྫབ་ཏུའོ། །
ཞེས་གསུངས་སོ། ། རྨ་བྱ་ན་རེ། འདི་ལ་ཡང་ལོག་དབྱེར་མེད་པས་ཀུན་རྫོབ་ཙམ་པོ་ཞེས་ཀྱང་བྱ་ལ། དབུ་མ་པའི་ཀུན་རྫོབ་ཅེས་ཀྱང་བྱ་ལ། འཕགས་པའི་རྗེས་ཀྱི་ཤེས་ངོར་བདེན་པར་སྣང་བས་འཕགས་པའི་ཀུན་རྫོབ་ཅེས་ཀྱང་བྱའོ། ། ཞེས་གསུང་ངོ༌། ། ཟླ་བའི་ཞབས་ཀྱིས་ཚིག་གསལ་འཇུག་ཏུ། ། འཕགས་པའི་ཀུན་རྫོབ་ལ་བདེན་པ་ཞེས་མི་སྦྱར་བ་དང༌། ལོག་པའི་ཀུན་རྫོབ་ལ་འཇིག་རྟེན་གྱི་ཞེས་པའི་ཁྱད་པར་དང༌། བདེན་པ་ཞེས་པའི་ཁྱད་པར་གཉིས་ཀ་མི་སྦྱོར་བ་ལྟ་བུར་གསུངས་མོད།
དེ་དག་ལ་འཇིག་རྟེན་གྱི་ཀུན་རྫོབ་བདེན་པའི་སྒྲ་བཤད་མ་ཚང་བ་ལ་དགོངས་པ་ཡིན་གྱི་དེ་དག་ཀུན་རྫོབ་བདེན་པར་མི་བཞེད་ན་བདེན་པ་གཉིས་ཀྱི་གྲངས་ངེས་ཉམས་པར་འགྱུར་རོ། ། གྲངས་ངེས་པ་ཡང་ཡིན་ཏེ། བསླུ་མི་སླུ་ཕན་ཚུན་སྤངས་ཏེ་གནས་པའི་འགལ་བ་ཡིན་པས་སོ། ། རིན་པོ་ཆེ་པ། ཆོས་རྣམས་ཀུན་རྫོབ་ཏུ་ཡོད་པར་འཇོག་པའི་ཀུན་རྫོབ་དེ་ཡིན་ན་ཉོན་མོངས་པ་ཅན་གྱི་མ་རིག་པ་མིན་དགོས་ཏེ། མ་རིག་པ་དེས་བཟུང་བའི་དོན་ཐ་སྙད་དུ་ཡང་མི་སྲིད་པའི་ཕྱིར་ཞེས་གསུངས་མོད། དེ་ལྟ་ན་ལུང་དང་རིགས་པ་དང་ཁས་བླངས་པ་གསུམ་ཆར་དང་འགལ་ཏེ། ཇི་སྐད་དུ། རེ་ཞིག་སྲིད་པའི་ཡན་ལག་གིས་བསྡུས་པ་ཉོན་མོངས་པ་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པ་རྣམ་པར་བཞག་གོ ། ཞེས་གསུངས་པའི་ཕྱིར་དང༌།
མ་རིག་པ་དེས་ཀུན་རྫོབ་ཀྱི་བདེན་པར་བཞག་པ་ཡིན་གྱི་ཀུན་རྫོབ་ཏུ་ཡོད་པར་མ་བཞག་ན། བློ་དེས་ཀུན་རྫོབ་ཏུ་ཡོད་པར་མ་བཞག་དགོས་པར་འགྱུར་ཏེ། ཀུན་རྫོབ་བདེན་པར་འཇོག་བྱེད་ཀྱི་ཀུན་རྫོབ་དེ་ཡིན་ན་ནི་བདེན་འཛིན་ཡིན་དགོས་པར་ཁས་བླངས་ཤིང༌། དེ་ཡིན་ན་ཀུན་རྫོབ་ཏུ་ཡོད་པར་འཇོག་བྱེད་ཀྱི་ཀུན་རྫོབ་དེ་ཡིན་པར་འགལ་དགོས་པས་སོ། ། དེ་ཡང་འདོད་ན། བུམ་པ་ལ་བདེན་པར་འཛིན་པའི་བདེན་འཛིན་དེས་བུམ་པ་ཀུན་རྫོབ་ཀྱི་བདེན་པར་བཞག་ན་བུམ་པ་ཀུན་རྫོབ་ཏུ་ཡོད་པར་མ་བཞག་པ་འགལ་ལོ། ། དེར་མ་ཟད་ཀྱི་ཁས་བླངས་པ་དང་ཡང་འགལ་ཏེ། ཇི་སྐད་དུ། གང་ལ་རྟག་ཏུ་འགྲོ་རྣམས་ངར་འཛིན་བློ། ། རབ་ཏུ་འབྱུང་ཞིང་དེ་ཡི་གང་ཡིན་དེར། །
ང་ཡིར་འཛིན་བློ་འབྱུང་བས་བདག་དེ་ནི། ། མ་བརྟགས་གྲགས་པར་གཏི་མུག་ལས་ཡིན་ནོ། ། ཞེས་པར་མ་རིག་པས་བདག་དེ་ཐ་སྙད་ཙམ་དུ་ཡོད་པར་འཇོག་པ་གཅིག་ཀྱང་ཁྱེད་ཀྱིས་ཁས་བླངས་པས་སོ། ། གཉིས་པ་དོན་དམ་བདེན་པའི་དབྱེ་བ་ནི། དངོས་པོ་ལ་དབྱེ་བ་ཡོད་པ་མ་ཡིན་ཏེ། དབྱེ་བའི་སྤྲོས་པ་ཉེ་བར་ཞི་བའི་ཕྱིར། ཇི་སྐད་དུ། དངོས་བྱས་དབྱེ་བ་འགའ་ཡང་དེ་ཉིད་ལ་མེད་དེའི་ཕྱིར། ། ཞེས་གསུངས་སོ། ། ཆོས་ཅན་གྱིས་དབྱེ་ན་སྟོང་ཉིད་ཉི་ཤུ་དང་བཅུ་དྲུག་ལ་སོགས་པས་ཕྱེའོ། །
རྒྱ་དམར་དང་ཕྱྭ་པ། རྣམ་གྲངས་ཀྱི་དོན་དམ་བདེན་པ་དང༌། རྣམ་གྲངས་མ་ཡིན་པའི་དོན་དམ་བདེན་པ་གཉིས་སུ་བྱས་ནས་བུམ་པ་བདེན་སྟོང་ལྟ་བུ་སྤྲོས་པ་ཕྱོགས་རེ་བཀག་པ་དང༌། སྤྲོས་པ་མ་ལུས་པ་བཀག་པའི་དབྱིངས་ལ་བཞེད་དོ། ། འདི་ཉིད་རང་རྒྱུད་པའི་སློབ་དཔོན་རྣམས་ཀྱི་བཞེད་པ་ཕྱོགས་མཐུན་པ་ཡིན་ཏེ། དབུ་མ་རྒྱན་དང༌། བདེན་གཉིས་དང༌། སྣང་བ་རྣམས་སུ་དོན་དམ་ལ། དོན་དམ་དངོས་དང༌། མཐུན་པའི་དོན་དམ་གཉིས་སུ་ཕྱེ་ནས་གསུངས་པའི་ཕྱིར་རོ། །
རྒྱན་དང༌། བདེན་གཉིས་ལས། སྐྱེ་བ་ལ་སོགས་བཀག་པ་ཡང༌། ། དོན་དམ་པ་དང་མཐུན་པའི་ཕྱིར། ། དོན་དམ་ཡིན་པར་ཁོ་བོ་འདོད། ། ཅེས་དང༌། སྣང་བ་ལས། དེ་ལྟར་སྐྱེ་བ་མེད་པ་འདི་ཡང་དོན་དམ་པ་དང་མཐུན་པའི་ཕྱིར་དོན་དམ་པ་ཞེས་བྱ་ཡི་དངོས་སུ་ནི་མ་ཡིན་ཏེ། དངོས་སུ་ནི་དོན་དམ་པ་སྤྲོས་པའི་མཐའ་ཐམས་ཅད་ལས་འདས་པའི་ཕྱིར། ཞེས་གསུངས་སོ། །
དབུ་མ་རྒྱན་གྱི་རང་འགྲེལ་ལས། སྐྱེ་བ་མེད་པ་ལ་སོགས་པ་ཡང་དག་པའི་ཀུན་རྫོབ་ཏུ་གཏོགས་པ་ཡིན་ཏུ་ཟིན་ཀྱང༌། དམ་པའི་དོན་དང་མཐུན་པའི་ཕྱིར། ། འདི་ནི་དམ་པའི་དོན་ཅེས་བྱ། ། ཡང་དག་ཏུ་ན་སྤྲོས་པའི། ། ཚོགས་རྣམས་ཀུན་ལས་དེ་གྲོལ་ཡིན། ། དོན་དམ་པར་ནི། དངོས་པོ་དང་དངོས་པོ་མེད་པ་དང༌། སྐྱེ་བ་དང་མི་སྐྱེ་བ་དང༌། སྟོང་པ་དང་མི་སྟོང་པ་ལ་སོགས་པའི་སྤྲོས་པའི་དྲ་བ་མཐའ་དག་སྤངས་པའོ། །
སྐྱེ་བ་མེད་པ་ལ་སོགས་པ་ནི་དེ་ལ་འཇུག་པ་དང་མཐུན་པའི་ཕྱིར་དོན་དམ་པ་ཞེས་ཉེ་བར་འདོགས་སོ། ། ཡང་དག་ཀུན་རྫོབ་རྣམས་ཀྱི་སྐས། ། མེད་པར་ཡང་དག་ཁང་ཆེན་གྱི། ། སྟེང་དུ་འཛེག་པར་བྱེད་པ་ནི། ། མཁས་ལ་རུང་བ་མ་ཡིན་ནོ། ། ཅིའི་ཕྱིར་དངོས་སུ་དོན་དམ་མ་ཡིན་པར་བསྟན་པ། སྐྱེ་བ་ལ་སོགས་མེད་པའི་ཕྱིར། ། སྐྱེ་བ་མེད་ལ་སོགས་མི་སྲིད། ། དེ་ཡི་ངོ་བོ་བཀག་པའི་ཕྱིར། ། དེའི་ཚིག་གི་སྒྲ་མི་སྲིད། །
ཡུལ་མེད་པ་ལ་དགག་པ་ཡི། ། སྦྱོར་བ་ལེགས་པ་ཡོད་མ་ཡིན། ། རྣམ་པར་རྟོག་ལ་རྟེན་ན་ཡང༌། ། ཀུན་རྫོབ་པར་འགྱུར་ཡང་དག་མིན། ། སྐྱེ་བ་ལ་སོགས་པ་མེད་ན་ནི་དེའི་རྗོད་པའི་སྒྲའི་སྦྱོར་བ་མི་འཐད་དོ། ། དེ་བས་ན་ཡུལ་མེད་པ་ལ་དགག་པའི་སྒྲ་སྦྱོར་བ་ཡང་མེད་པས་སྐྱེ་བ་མེད་པ་ལ་སོགས་པ་ཡང་མི་སྲིད་དོ། ། ཅི་སྟེ་རང་གི་མཚན་ཉིད་ནི་སྒྲ་འདི་དག་གི་ཡུལ་མ་ཡིན་མོད་ཀྱི། ཐོག་མ་མེད་པའི་བག་ཆགས་ལས་བྱུང་བའི་རྣམ་པར་རྟོག་པ་ལ་སྣང་བའི་ངང་ཚུལ་ཅན་གྱི་དོན་ཡུལ་ཉིད་དུ་བདག་གིར་བྱེད་དོ་ཞེ་ན། རྣམ་པར་རྟོག་པ་ཡང་རྣམ་པར་ཤེས་པའི་ངོ་བོ་ཉིད་ཡིན་པས་དེ་དཔྱད་པ་ཉིད་ཀྱི་བསལ་ཟིན་པ་མ་ཡིན་ནམ། གཞན་ཡང་དེ་ལྟར་ན་ཡང་ཀུན་རྫོབ་ཅེས་བྱ་བའི་རྣམ་པར་རྟོག་པའི་བློ་ལ་རྟེན་པའི་ཕྱིར་མི་སྐྱེ་བ་ལ་སོགས་པ་ནི་ཀུན་རྫོབ་པར་འགྱུར་གྱི་དོན་དམ་པར་ནི་མ་ཡིན་ཏེ།
ཤིང་ལ་སོགས་པའི་སྒྲ་བཞིན་ནོ། ། གཞན་ཡང་དངོས་པོར་མ་གྲུབ་ན་དེ་ལ་ལྟོས་པས་རབ་ཏུ་བཏགས་པ་བདག་གི་དེ་ཁོ་ན་དངོས་པོ་མེད་པ་ལ་སོགས་པ་ཡང་མེད་པ་ཉིད་དོ། ། འདི་སྐད་ཅེས་གསུངས་ཏེ། གལ་ཏེ་དངོས་པོ་མ་གྲུབ་ན། ། དངོས་པོ་མེད་པར་འགྲུབ་མི་འགྱུར། ། དངོས་པོ་གཞན་དུ་གྱུར་པ་ནི། ། དངོས་མེད་ཡིན་པར་སྐྱེ་བོ་སྨྲ། ། ཞེས་གསུངས་པ་ཡིན་ནོ། ། ཞེས་རང་བཞིན་སྐྱེ་མེད་ཡང་དག་ཀུན་རྫོབ་ཡིན་པ་དང༌། དེ་འདྲ་དེ་དོན་དམ་བདེན་པ་ལ་འཛེག་པའི་སྐས་སུ་བཤད།
དེའི་འགྲེལ་བཤད་དུ་ཀ་མ་ལ་ཤི་ལས། སྐྱེ་བ་མེད་པ་ལ་སོགས་པའི་སྒྲས་ནི་འགོག་པ་དང་ཞི་བ་ལ་སོགས་པ་བསྡུའོ། ། དེ་མེད་པར་དོན་དམ་པ་ལ་གཟེག་མི་ནུས་སམ་ཞེ་ན། གང་གི་ཕྱིར་དེ་སྐད་ཅེས་བྱ་སྙམ་པ་ལ། ཡང་དག་ཀུན་རྫོབ་རྣམས་ཀྱི་སྐས་ཞེས་བྱ་བ་ལ་སོགས་པ་སྨོས་སོ། ། ཡང་དག་པ་ཉིད་ཁང་པ་ཡིན་ནོ། ། དེའི་སྟེང་ནི་རབ་ཀྱི་མཐའ་སྟེ་དེར་འགྲོ་བ་ཞེས་བསྡུའོ། ། ཡང་དག་ཀུན་རྫོབ་ཉིད་ཐེམ་སྐས་བཞིན་དུ་སྐས་ཡིན་ཏེ་གོམ་པའི་རྟེན་ཅེས་བྱ་བའི་ཐ་ཚིག་གོ ། འདི་ནི་སློབ་དཔོན་སྣང་བྲལ་གྱིས་དབུ་མའི་སྙིང་པོ་ལས་གསུངས་པ་ཡིན་ནོ། ། དེས་ན་གང་ལ་ལ་ཚུལ་གསུམ་པའི་རྟགས་ཀྱིས་བསྐྱེད་པའི་བློ་དོན་དམ་པའི་སྒྲར་བརྗོད་ན་ནི།
དེའི་ཚེ་དེ་ཡང་ཀུན་རྫོབ་ཀྱི་ངོ་བོ་ཡིན་པའི་ཕྱིར་ཇི་ལྟར་ན་དོན་དམ་པ་ཉིད་ཡིན། གལ་ཏེ་ཡང་དེའི་དབང་གིས་དངོས་པོ་རྣམས་རང་བཞིན་མེད་པ་ཉིད་དུ་འཇོག་ན། དེ་ཡང་གང་གིས་རྣམ་པར་བཞག་བྱ་དེ་ཉིད་ཀྱིས་བཞག་ཏུ་རིགས་པ་མ་ཡིན་ཏེ། རང་གི་བདག་ཉིད་ལ་བྱེད་པ་འགལ་བའི་ཕྱིར། ཚད་མ་གཞན་གྱིས་ཀྱང་མ་ཡིན་ཏེ། ཐུག་པ་མེད་པར་ཐལ་བར་འགྱུར་བའི་ཕྱིར་རོ། ། ཅི་སྟེ་བློ་དེ་གཅིག་པུ་མ་གཏོགས་པ་འཇོག་གོ་ཞེ་ན། འོ་ན་ནི་ཡུལ་ཐམས་ཅད་བདག་མེད་པར་མ་སྒྲུབ་པར་འགྱུར་རོ། ། ཞེས་རྒོལ་བ་གང་ཡིན་པ་དེ་ཡང་འདི་ཉིད་ཀྱིས་ལན་བཏབ་པ་ཡིན་ཏེ། དེ་ཡང་དོན་དམ་དང་མཐུན་པའི་ཕྱིར་དོན་དམ་པ་ཉིད་ཡིན་ལ།
རང་བཞིན་མེད་པར་ཡང་དེ་ཉིད་ཀྱིས་རྣམ་པར་འཇོག་གོ ། རང་གི་བདག་ཉིད་ལ་བྱེད་པ་འགལ་བ་ཡང་མ་ཡིན་ཏེ། སྤྱིའི་ངོ་བོར་ཆོས་ཐམས་ཅད་རང་བཞིན་མེད་པ་ཉིད་དུ་རྣམ་པར་དམིགས་ལ། བློའི་རང་གི་ངོ་བོ་ཡང་སྤྱིའི་མཚན་ཉིད་དེར་འདུ་བའི་ཕྱིར་རོ། ། ཞེས་དང༌། རྣམ་པར་རྟོག་ལ་རྟེན་པ་ཡང༌། ། ཞེས་བྱ་བ་ལ་སོགས་པ་སྨོས་ཏེ། སྐྱེ་བ་མེད་པ་ལ་སོགས་པ་རྣམ་པར་རྟོག་པ་ལ་རྟེན་པ་ཉིད་དུ་ཁས་ལེན་ན་སྐྱེ་བ་མེད་པ་ལ་སོགས་པ་དེ་ཀུན་རྫོབ་པ་ཡིན་གྱི་དོན་དམ་པ་མ་ཡིན་ཏེ། རྣམ་པར་རྟོག་པ་ཀུན་རྫོབ་ཀྱི་ངོ་བོ་ཡིན་པའི་ཕྱིར་དང༌། རྣམ་པར་རྟོག་པའི་སྤྱོད་ཡུལ་ཡང་སྒྲོ་བཏགས་པའི་ངོ་བོ་ཡིན་པའི་ཕྱིར་ཇི་ལྟར་དོན་དམ་པར་འགྱུར།
ཞེས་གསུངས་སོ། ། བདེན་གཉིས་ལས། བཏགས་པའི་དོན་གྱིས་དབེན་གྱུར་པ། ། དངོས་ཙམ་རྟེན་ནས་གང་སྐྱེས་དེ། ། ཡང་དག་ཀུན་རྫོབ་ཤེས་པར་བྱ། ། ཡང་དག་མིན་ནི་ཀུན་བརྟགས་ཡིན། ། ཞེས་པ་དེའི་འགྲེལ་པར། རྒྱུ་དང་རྐྱེན་ལ་རྟེན་ནས་སྐྱེས་པ་གང་ཡིན་པ་དེ་ནི་ཡང་དག་པའི་ཀུན་རྫོབ་ཀྱི་བདེན་པ་ཡིན་པར་ཤེས་པར་བྱ་སྟེ། བྱིས་པ་ཡན་ཆད་ཀྱི་ཤེས་པ་ལ་སྣང་བ་དང་མཐུན་པར་དངོས་པོར་གནས་པའི་ཕྱིར། ཡང་དག་པ་སྐྱེ་བ་ལ་སོགས་པ་ནི་མི་སྣང་སྟེ་གྲུབ་པའི་མཐའ་ལ་བརྟེན་ནས་སྒྲོ་བཏགས་པ་འབའ་ཞིག་ཏུ་ཟད་དོ། །
ཡང་དག་པར་སྐྱེ་བ་ལ་སོགས་པ་ནི་རྟོག་པའི་གཟོས་སྦྱར་བ་སྟེ་དེ་ནི་ཡང་དག་པ་མ་ཡིན་པའི་ཀུན་རྫོབ་ཀྱི་བདེན་པའོ། ། འོ་ན། ཡང་དག་པར་སྐྱེ་བ་ལ་སོགས་པ་བཀག་པ་ཡང་ཡང་དག་པ་མ་ཡིན་པའི་ཀུན་རྫོབ་ཏུ་འགྱུར་ཏེ། དེའི་དངོས་པོ་སྣང་བ་ན་ཡང་དག་པར་སྐྱེ་བ་ལ་སོགས་པ་བཞིན་དུ་མི་སྣང་ངོ་ཞེ་ན། དང་པོའི་ངོ་བོ་དང་ཐ་དད་པ་མ་ཡིན་པའི་ཕྱིར་རོ། ། ཆོས་གཞན་ཞིག་ཡིན་པར་ཡོངས་སུ་བརྟག་ན་ནི་ཡང་དག་པ་མ་ཡིན་པའི་ཀུན་རྫོབ་ཏུ་ཡང་འགྱུར་རོ། ། གང་གི་སྐྱེ་བ་ལ་སོགས་བཀག་པ་ཡང་ཡང་དག་པར་སྐྱེ་བ་ལ་སོགས་པར་རྟོག་པའི་དངོས་པོ་བཀག་པའི་གཏན་ཚིགས་ཀྱི་ཡང་དག་པ་དང་མཐུན་པའི་ཕྱིར། དོན་དམ་ཡིན་པར་ཁོ་བོ་འདོད། ། གཞན་དག་ནི་ཡང་དག་པ་ཁོ་ནར་འཛིན་པས་ཡང་ཞེས་བྱ་བ་ནི་བསྡུ་བའི་དོན་ཏོ། ། དེ་ཡང་རིགས་པས་དཔྱད་ན་ཀུན་རྫོབ་ཁོ་ན་སྟེ།
དགག་བྱ་ཡོད་པ་མ་ཡིན་པས། ། ཡང་དག་ཏུ་ན་བཀག་མེད་གསལ། ། ཞེས་དགག་བྱ་བཏགས་པ་ཡིན་ན་བཀག་པ་ཡང་བཏགས་པ་ཉིད་དུ་འགྱུར་ཏེ། མོ་གཤམ་གྱི་བུའི་སྔོ་སངས་ཉིད་ལ་སོགས་པ་བཀག་པ་བཞིན་ནོ། ། ཞེས་གསུངས་པས། རིན་པོ་ཆེ་དགག་གཞི་སྔོ་སེར་འཛིན་པའི་མིག་ཤེས་ལ་སྣང་བའི་མ་ཡིན་དགག་སྐབས་འདིའི་སྐྱེ་མེད་ཀྱི་མཚན་གཞིར་འདོད་པ་མི་རིགས་སོ། ། དེ་ལྟར་བཤད་པ་ན། སྔར་བཤད་པ་ལྟར། སྟོང་པ་ཉིད་དང་བདེན་པར་མེད་པ་དང༌། རང་བཞིན་གྱིས་སྐྱེ་བ་མེད་པ་སོགས་རྗོད་བྱེད་ཀྱི་སྒྲ་དང་རྟོག་པ་མེད་པར་དགག་པ་ཉིད་དུ་བརྗོད་ཅིང་ཞེན་པའི་གཞིར་སྣང་བ་དེ་དག་ནི་དོན་ལ་དངོས་མ་ཡིན་ཏེ།
སྤྲོས་པའམ་མཚན་མར་སྣང་བའི་ཕྱིར། དོན་དམ་པའི་བདེན་པ་སྒྲ་དང་རྟོག་པས་སྤྱིའི་ཚུལ་གྱིས་བརྗོད་པ་དང་བཟུང་བར་ནུས་པ་མ་ཡིན་ནམ་ཞེ་ན། གང་སྤྱིའི་ཚུལ་གྱིས་ཡུལ་དུ་བྱས་པ་དེ་ཡིན་ན་དོན་དམ་པའི་བདེན་པ་མ་ཡིན་པས་ཁྱབ། དཔེར་ན། བུམ་པའི་དོན་སྤྱི་བུམ་པ་མ་ཡིན་པ་བཞིན། དོན་དམ་བདེན་པའི་ཡུལ་ཅན་གྱི་སྒྲ་དང་རྟོག་པས་བཟུང་བ་དེ་ཡིན་ཡང་དོན་དམ་པའི་བདེན་པ་མ་ཡིན་དགོས་སོ་ཞེས་པ་རང་བཞིན་འགལ་དམིགས་ཀྱི་གཏན་ཚིགས་སོ། ། མདོར་ན་མཐུན་པའི་དོན་དམ་ནི། སྤྲོས་པ་ཕྱོགས་རེ་བཀག་པ་རྣམས་སམ། སྤྲོས་པ་མ་ལུས་པ་དང་བྲལ་བའི་དེ་ཁོ་ན་ཉིད་ཅེས་སོགས་སྒྲས་བརྗོད་རྒྱུ་དང་རྟོག་པ་ལ་འཆར་རྒྱུ་གང་འབྱུང་བ་དེ་ཐམས་ཅད་དོ། ། དོན་དམ་པའི་བདེན་པ་དངོས་ལ་ནི་རྗོད་བྱེད་བཅུའི་མཚན་གཞི་བཟུང་རྒྱུ་ཅི་ཡང་མེད་དེ།
དེ་སྐད་དུ། རབ་རིབ་མཐུ་ཡིས་སྐྲ་ཤད་ལ་སོགས་པའི། ། ཞེས་རབ་རིབ་མེད་པའི་མིག་གི་སྐྲ་ཤད་མ་མཐོང་བ་དཔེར་བྱས་ཀྱི་མཚན་གཞི་འདི་ཡིན་ནོ་ཞེས་གསུངས་པ་མེད་ཅིང༌། དོན་དམ་བློ་ཡི་སྤྱོད་ཡུལ་མིན། ། ཞེས་པའང་དོན་འདི་ཉིད་དོ། ། འོ་ན་ཡོད་ན་དོན་དམ་བདེན་པར་འགལ་དགོས་པར་འགྱུར་ཏེ། དེའི་མཚན་གཞི་བཟུང་རྒྱུ་མེད་པའི་ཕྱིར་ཞེ་ན། དེ་ལྟར་ན། ཡོད་ན་ཤཱཀྱ་ཐུབ་པ་སངས་རྒྱས་པའི་ཐོག་མའི་དུས་དེ་མ་ཡིན་དགོས་པར་ཐལ་བ་དང༌། ཡོད་ན་ཤཱཀྱ་ཐུབ་པའི་ཡོན་ཏན་གྱིས་ཚད་མ་མ་ཡིན་དགོས་པར་ཐལ་བ་དང༌།
ཡོད་ན་ལྷ་བྱིན་གྱི་བུ་མིན་དགོས་པར་ཐལ་བ་དང༌། ཡོད་ན་དེ་རིང་གི་དུས་ཀྱི་རྒྱ་གར་རྡོ་རྗེའི་གདན་གྱི་གཙུག་ལག་ཁང་སྐྱོང་མིན་དགོས་པར་ཐལ་བ་དང༌། ཡོད་ན་སེམས་ཅན་ཐམས་ཅད་སངས་རྒྱས་པའི་དུས་ཀྱི་སངས་རྒྱས་དེ་མི་ཡིན་དགོས་པར་ཐལ་བ་སོགས་ཁྱེད་ལ་འཇུག་གོ ། ཁོ་རང་ཉིད་ཁོའི་མཚན་གཞི་འོ་ན་ཞེ་ན། དེ་ལྟ་ན་མོ་གཤམ་གྱི་བུའང་དེ་ཉིད་ཀྱི་མཚན་གཞིའོ་ཞེས་སྨྲས་ན་ཅིས་འགོག དེས་ན་འདི་ལྟར་ཁས་ལེན་དགོས་ཏེ། ཐོས་བསམ་གྱི་ཤེས་པས་བདེན་པ་གཉིས་ཀྱི་རྣམ་གཞག་བྱེད་དུས་ཀྱི་དོན་དམ་བདེན་པ་ལྟ་བུ་འཇིག་རྟེན་ལ་གྲགས་པའི་དོན་དམ་བདེན་པ་དང༌། སྒོམ་བྱུང་གི་ཤེས་རབ་ཀྱིས་ཉམས་སུ་མྱོང་བའི་དུས་ཀྱི་དོན་དམ་བདེན་པ་ལྟ་བུ་འཕགས་པའི་དོན་དམ་བདེན་པའོ། ། ཐོས་བསམ་གྱིས་གཏན་ལ་འབེབས་པའི་ཚེ་ནི། དང་པོས་ཀྱང་དོན་དམ་པ་གོ་ཆོད་ཅིང་དེ་གཏན་ལ་བེབས་པས་དོན་དམ་བདེན་པ་གཏན་ལ་ཕེབས་པར་ཡང་འགྱུར་ཞིང༌།
མཚན་གཞི་ཡང་བུམ་པ་བདེན་སྟོང་དང༌། མྱང་འདས་སོགས་མཚན་གཞིར་བཟུང་ནས། དོན་དམ་བདེན་པར་སྒྲུབ་བྱེད་ཀྱི་མཚན་ཉིད་སྔར་བཤད་པ་དེ་དག་ཞུགས་པ་ཡིན་ནོ། ། གཏན་ལ་ཕེབས་ནས་བསྒོམ་པའི་ཚེ་ནི་དེ་དག་དེར་མི་རུང་སྟེ། དེ་དང་དེའོ་སྙམ་དུ་མཚན་མ་དང་མངོན་རྟགས་སུ་འཛིན་པའི་བློ་ཡིན་ན་དོན་དམ་རྟོགས་པའི་སྒོམ་བྱུང་དུ་འགལ་བས་སོ། ། དེ་ཡང་ཇི་སྐད་དུ། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་ནུས། ། ཞེས་དང༌། དེའི་འགྲེལ་པར།
བརྗོད་པར་བྱ་བ་དང་རྗོད་པར་བྱེད་པ་དང་ཤེས་པ་དང་ཤེས་བྱ་ལ་སོགས་པའི་མཚན་ཉིད་ཅན་འཇིག་རྟེན་པའི་དོན་དམ་པ་ཁས་མ་བླངས་པར་དོན་དམ་པ་བསྟན་པར་མི་ནུས་ལ། མ་བསྟན་ན་ཡང་རྟོགས་པར་མི་ནུས་ཤིང་དོན་དམ་པ་མ་རྟོགས་པར་མྱ་ངན་ལས་འདའ་བའི་གྲོང་ཁྱེར་དུ་ཕྱིན་པར་མི་ནུས་སོ། ། ཞེས་གསུངས་སོ། ། ཡང་ཚིག་གསལ་དུ། འཕགས་པའི་དེ་ཁོ་ན་ཉིད་དང་འཇིག་རྟེན་པའི་དེ་ཁོ་ན་ཉིད་གཉིས་སུ་ཕྱེ་ནས་དང་པོ་ནི་ཆོས་ཀྱི་དབྱིངས་མེད་དགག་དང༌། གཉིས་པ་ནི་རྟག་ཆད་དང་བྲལ་བའི་མྱུ་གུ་ལྟ་བུ་ལ་བཤད་ཅིང་དེ་གཉིས་ཀྱང་རིམ་པ་བཞིན། གཞན་ལས་ཤེས་མིན་ཞི་བ་དང༌། ། ཞེས་སོགས་དང༌། དེ་ནི་རེ་ཞིག་དེ་ཉིད་མིན། ། ཞེས་པའི་གཞུང་གིས་འཆད་པར་བཞེད་པས།
མཐུན་པའི་དོན་དམ་གྱིས་དོན་དམ་བདེན་པའི་གོ་ཆོད་ན་འཇིག་རྟེན་པའི་དོན་དམ་གྱིས་ཀྱང་དེའི་གོ་ཆོད་པར་འགྱུར་རོ། ། གཞན་ཡང་སྔ་རབས་པ་དག་གིས་ནི། སྤྲོས་པ་ཕྱོགས་རེ་བཀག་པའི་མེད་དགག ཁོ་ན་ལ་མཐུན་པའི་དོན་དམ་པའི་གོ་དོན་དུ་བཤད་པས་ཁྱབ་ཆུང་པར་སྣང་ངོ༌། ། རིན་པོ་ཆེ་པ། སྐྱེ་བ་ལ་སོགས་བཀག་པ་ཡང༌། ། ཞེས་སོགས་ཀྱི་དགོངས་པ་སྐྱེ་སོགས་བཀག་པའི་མེད་དགག་ལ་མི་འཆད་པར་མ་ཡིན་དགག མྱུ་གུ་དང་བུམ་པ་སོགས་དགག་གཞི་འཛིན་པའི་མིག་ཤེས་ལ་སྣང་བ་ལ་འཆད་པ་ནི་གཞུང་གི་འཕྲོས་དང་མི་འགྲིག་སྟེ། རྣམ་རིག་པས། སྐྱེ་འགག་ཏུ་སྒྲོ་བཏགས་པའི་ཆ་ཀུན་རྫོབ་དང༌།
སྐྱེ་སོགས་བཀག་པ་ཡོངས་གྲུབ་དང་དོན་དམ་བདེན་པར་འདོད་པ་ལ། དབུ་མ་པས། དེར་མ་ཟད། སྐྱེ་བ་ལ་སོགས་བཀག་པ་ཡང༌། ། ཀུན་རྫོབ་ཅེས་ཡང་གི་ཁོངས་ནས་འདོན་པར་གཞུང་དེ་དག་གི་ཕྲོས་ལ་གསལ་བའི་ཕྱིར། སྐྱེ་སོགས་བཀག་པའི་མ་ཡིན་དགག་ནི། དེ་བཀག་པས་ཁྱད་པར་དུ་བྱས་པའི་ཀུན་རྫོབ་བདེན་པ་ཉིད་ལ་འདོད་དགོས་པས་དེ་ལྟ་ན། ཀུན་རྫོབ་བདེན་པ་གང་ཡིན་ཐམས་ཅད་ཀྱང་མཐུན་པའི་དོན་དམ་དུ་ཧ་ཅང་ཐལ་བར་འགྱུར་རོ།། །། གསུམ་པ་རྣམ་གཞག་ལ། ཟླ་བས་ཀུན་རྫོབ་ཀྱི་སྒྲ་བཤད་ཚུལ་གསུམ་མཛད་དེ།
སཾ་བྷྲི་ཏི་ཞེས་སྦྱར་ན་ཡང་དག་པར་སྒྲིབ་པར་བྱེད་པས་ཀུན་རྫོབ་སྟེ། མ་རིག་པ་ལ་བྱ་ལ། དེ་ལ་ཡང་ཉོན་མོངས་པ་ཅན་གྱི་མ་རིག་པ་དང༌། ཉོན་མོངས་ཅན་མིན་པའི་མ་རིག་པ་གཉིས་བཤད། སཾ་ཀེ་དུ་ཞེས་སྦྱར་ན། ཡང་དག་པར་ཕན་ཚུན་བརྟེན་པས་ཀུན་རྫོབ་ཅེས་བྱ། སཾ་བྷ་ར་ཞེས་སྦྱར་ན། བརྡ་དང་ཐ་སྙད་ལ་ཀུན་རྫོབ་ཅེས་བྱ་སྟེ། ཡང་དག་པར་བརྟན་པས་ཀུན་རྫོབ་ཅེས་བྱའོ། ། ཞེས་གསུང༌།
དོན་དམ་བདེན་པའི་སྒྲ་བཤད་ཚུལ་ནི། དོན་ཡང་དེ་ཡིན། དམ་པ་ཡང་དེ་ཡིན། དེ་ཉིད་བདེན་པ་ཡང་ཡིན་པས་དོན་དམ་པའི་བདེན་པའོ་ཞེས་བཤད་ལ། ཡེ་ཤེས་སྙིང་པོས། དམ་པ་ནི་འཕགས་པའི་མཉམ་གཞག་ཟག་མེད་ལ་བྱ་ལ། དེའི་ཡུལ་གྱི་དོན་ཡིན་པས་དམ་པའི་དོན་དང་དེ་ཉིད་བདེན་པ་ཡིན་པར་བཞེད་དོ། ། དེ་ལྟར་བཤད་ན་བདེན་པའི་སྒྲ་ནི་མི་སླུ་བ་ལ་འཇུག་ལ། མི་སླུ་བ་ཡང་གཉིས་ཏེ། འཇིག་རྟེན་གྱི་ཐ་སྙད་ཙམ་གྱིས་མི་སླུ་བར་བཞག་པ་དང༌།
གནས་ཚུལ་ལ་མི་སླུ་བར་གནས་པའོ། ། དང་པོ་ནི། བུམ་སྣམ་སོགས་ཏེ་ཀུན་རྫོབ་ཀྱི་བཤད་ཚུལ་གསུམ་པོ་གང་རུང་གི་ངོར་བདེན་པ་དང་མི་སླུ་བར་སྣང་བའི་ཕྱིར། དེ་དེ་ལྟར་སྣང་ཡང་མི་སླུ་བ་མ་ཡིན་ནོ། ། སྣང་ཚུལ་དང་གནས་ཚུལ་མི་མཐུན་པའི་ཕྱིར་ཏེ། གནས་ཚུལ་ལ་བདེན་མེད་དུ་གནས་སྣང་ཚུལ་ལ་བདེན་པར་སྣང་བའི་ཕྱིར། གཉིས་པ་ནི། བུམ་པ་བདེན་སྟོང་ལྟ་བུ་ལ་བྱ་སྟེ། ཡུལ་གྱི་གནས་ཚུལ་ཉིད་ཡིན་པའི་ཕྱིར། ཀུན་རྫོབ་བདེན་པ་དང་དོན་དམ་བདེན་པ་ཞེས་པའི་ཟུར་གྱི་བདེན་པ་གཉིས་ནི།
མིང་མཐུན་ཡང་དོན་ནི་མི་མཐུན་ཏེ། གཅིག་ནི་བདེན་གྲུབ་ལ་སྒྲ་བཤད་དགོས་ལ། གཅིག་ནི་བདེན་གྲུབ་ཀྱི་སྟོང་པ་ལ་བཤད་དགོས་པའི་ཕྱིར་རོ། ། སྐབས་འདིར། རིན་པོ་ཆེ་པའི་ཞལ་སྔ་ནས་དབུ་མ་རྩ་བའི་རྣམ་བཤད་དང༌། འཇུག་པའི་རྣམ་བཤད་གཉིས་ཀྱི་ཐོག་མ་མཛད་པ་ན། དེ་ཁོ་ན་ཉིད་མཐོང་བའི་རིགས་ཤེས་ཀྱིས་རྙེད་པའི་རྙེད་དོན་དང༌། ཐ་སྙད་པའི་ཚད་མས་རྙེད་པའི་རྙེད་དོན་དེ་རིམ་པ་བཞིན་བདེན་པ་གཉིས་ཀྱི་མཚན་ཉིད་ཡོངས་རྫོགས་སུ་བཞེད་ཅིང་སངས་རྒྱས་ཀྱི་ཇི་ལྟ་བ་མཁྱེན་པའི་ཡེ་ཤེས་ཀྱིས་ཤེས་བྱ་ཇི་སྙེད་པ་དང༌། ཇི་སྙེད་པ་མཁྱེན་པའི་ཡེ་ཤེས་ཀྱིས་ཇི་ལྟ་བ་མི་མཁྱེན་པར་བཞེད་དོ། ། འཇུག་བཤད་ཀྱི་རྫོགས་མཚམས་ན།
གཉིས་ཀས་གཉིས་ཀ་མཁྱེན་པ་དང༌། སྔར་གྱི་མཚན་ཉིད་ཀྱི་ཟུར་དུ་ཇི་ལྟ་བ་མཁྱེན་པའི་ཡེ་ཤེས་དེ་ཁྱོད་ལ་ཇི་ལྟ་བ་མཁྱེན་པའི་ཡེ་ཤེས་སུ་སོང་བ་དང༌། ཇི་སྙེད་པ་མཁྱེན་པའི་ཡེ་ཤེས་དེ་ཁྱོད་ལ་ཇི་སྙེད་པ་མཁྱེན་པའི་ཡེ་ཤེས་སུ་སོང་བ་ཞེས་སྦྱར་བར་བྱའོ་ཞེས་གསུངས་པས། ཐུགས་ཀྱི་བཞེད་པས་ཏིང་མ་ཚུགས་པར་སྣང་ཞིང༌། ཇི་སྙེད་པ་མཁྱེན་པའི་ཡེ་ཤེས་ཀྱི་རང་ངོས་ནས་མ་དག་པའི་སྣོད་བཅུད་སོགས་མི་སྣང་བར་རྩ་ཤེའི་ཊཱི་ཀར་བཤད་ཅིང༌། དེ་ཉིད་ཀྱི་རྒྱལ་ཚབ་དང་པོས་ཕར་ཕྱིན་གྱི་ཊཱི་ཀར། སངས་རྒྱས་རང་སྣང་ལ་མ་དག་པའི་སྣོད་བཅུད་མི་སྣང་བ་སྐད་བྱེད་པ་ནི་ཇི་སྙེད་པ་མཁྱེན་པའི་ཡེ་ཤེས་ཀྱི་འཇོག་ཚུལ་རྣལ་མ་མི་ཤེས་པའི་གཏམ་སྟེ། ཐམས་ཅད་མཁྱེན་པའི་ཡེ་ཤེས་ཀྱི་གཟིགས་པ་ལོག་པ་ནི་གཏན་མེད་པ་གོ་བར་བྱེད་དོ་ཞེས་གསུངས་པས་སོ། ། ཞེས་གསུངས་པར་སྣང་ངོ༌། ། དེ་ལྟར་ན་རིན་པོ་ཆེ་པ་ཉིད་ཀྱི་གསུང་ལ་སྔ་ཕྱི་གཉིས་སྣང་བའི་ཕྱི་མ་དེ་མི་འཐད་དེ།
ཤེས་བྱ་ཐམས་ཅད་ལ་མཚན་ཉིད་འཇོག་ཚུལ་གཅིག་གིས་ཆོག་པར་ཐལ་བའི་ཕྱིར་དང༌། གཞུང་ལས་གསུངས་པའི་བདེན་གཉིས་ཀྱི་མཚན་ཉིད་དེ་དགོས་པ་མེད་པར་ཐལ་བའི་ཕྱིར་དང༌། དོན་དམ་བདེན་པ་མཐོང་བ་རྫུན་པའི་རྙེད་དོན་དང་ཀུན་རྫོབ་ཀྱི་བདེན་པ་རྣམས་མཐོང་བ་ཡང་དག་པའི་རྙེད་དོན་དུ་འདོད་པ་ཟླ་བའི་ཞབས་ཀྱི་དགོངས་པར་མི་སྣང་བའི་ཕྱིར་དང༌། དེ་ལྟར་ཡིན་ན། དངོས་ཀུན་ཡང་དག་རྫུན་པ་མཐོང་བ་ཡི། ། ཞེས་སོགས་ཀྱི་རྩ་འགྲེལ་དང་ཤིན་ཏུ་འགལ་བའི་ཕྱིར་རོ། ། རང་གི་ལུགས་ལ་ཟླ་བའི་ཞབས་ཀྱི་དགོངས་པ་ནི། ཇི་ལྟ་བ་མཁྱེན་པའི་ཡེ་ཤེས་ཀྱིས་ཇི་ལྟ་བ་མཁྱེན་བཞིན་པའི་དུས་དེར། ཇི་སྙེད་པ་མི་སྣང་བ་ཡིན་ཏེ། ཇི་སྐད་དུ་འཇུག་འགྲེལ་ལས།
དངོས་པོ་བྱས་པ་ཅན་ལ་མ་རེག་པ་རང་བཞིན་འབའ་ཞིག་མངོན་སུམ་དུ་མཛད་པས་དེ་ཉིད་ཐུགས་སུ་ཆུད་པའི་ཕྱིར་སངས་རྒྱས་ཞེས་བརྗོད་དོ། ། ཞེས་དང་ཤེས་བྱའི་བུད་ཤིང་སྐམ་པོ་མ་ལུས་པ། ། ཞེས་པ་ནས་སྐུ་ཡིས་མངོན་སུམ་མཛད་ཅེས་དང༌། དེའི་འགྲེལ་པར་ཡེ་ཤེས་ཀྱི་ཡུལ་དེ་ཁོ་ན་ཉིད་ལ་དེའི་ཡུལ་ཅན་སེམས་དང་སེམས་ལས་བྱུང་བ་རྣམས་མི་འཇུག་པས་སྐུ་ཁོ་ནས་མངོན་སུམ་དུ་མཛད་པར་རྣམ་པར་བཞག་གོ ། ཞེས་པ་རྩ་འགྲེལ་གྱིས་ཇི་ལྟ་བ་མཁྱེན་པའི་ཆོས་ཀྱི་སྐུ་ལ་ཤེས་བྱ་གཟུང་འཛིན་གཉིས་སྣང་མི་མངའ་བ་དང༌། ཇི་སྙེད་པ་མཁྱེན་པའི་ཡེ་ཤེས་གཉིས་སྣང་ཅན་དེ་ཇི་ལྟ་བ་ལ་དངོས་སུ་མི་འཇུག་པར་བཤད་ནས། དེ་འདྲའི་ཡེ་ཤེས་ཀྱི་སྐུ་དེ་གཟུགས་ཀྱི་སྐུས་མངོན་དུ་མཛད་པར་བཤད་པ་ཡིན་ནོ། ། འདིར་སངས་རྒྱས་ཀྱི་སར། སེམས་སེམས་བྱུང་གི་རྒྱུ་བ་འགགས་པར་བཤད་པ་ནི། དབུས་མཐར།
ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པ། ། ཞེས་དང༌། བདེན་གཉིས་ལས། སེམས་དང་སེམས་བྱུང་ཁམས་གསུམ་པ། ། སྒྲོ་བཏགས་རྣམ་པ་ཅན་རྟོག་ཡིན། ། ཞེས་པ་ལྟར། ཀུན་རྟོག་འགགས་པ་ལ་འཆད་དགོས་ཏེ། རྣམ་རྟོག་མེད་དོན་ཅེས་པའི་འགྲེལ་པ་ཚིག་གསལ་དུ། ཇི་སྐད་དུ་མདོ་ལས།
དོན་དམ་པའི་བདེན་པ་གང་ཞེ་ན། གང་ལ་སེམས་ཀྱི་རྒྱུ་བ་ཡང་མེད་ན་ཡི་གེ་རྣམས་ལྟ་ཅི་སྨོས་ཞེས་གསུངས་སོ། ། དེ་ལྟར་ན་རྣམ་པར་རྟོག་པ་མེད་པ་ཡིན་ནོ། ། ཞེས་གསུངས་པས་སོ། ། ཡེ་ཤེས་སྙིང་པོའི་ཞབས་ཀྱིས། གནས་པ་བརྟན་ཕྱིར་མི་བཞེངས་སོ། ། ཞེས་པའང་སེམས་འགགས་པ་སྟེ་ཞེས་པ་དང་དོན་གཅིག་པར་སྣང་ངོ༌། ། ཅི་སྟེ་འོ་ན། ཇི་ལྟ་བའམ་ཇི་སྙེད་པ་སྣང་ནས་མི་མཁྱེན་ན་ཐམས་ཅད་མཁྱེན་པའི་ཡེ་ཤེས་མ་ཡིན་པར་འགྱུར་རོ་ཞེས་ཀྱང་མི་བསམ་སྟེ་སངས་རྒྱས་ཀྱི་ཆོས་ཀྱི་སྐུའི་མེ་ལོང་ཡེ་ཤེས་དང༌། གཟུགས་ཀྱི་སྐུའི་བྱ་གྲུབ་ཡེ་ཤེས་གཉིས་གཅིག་ཆར་འབྱུང་བའི་ཕྱིར།
མེས་བུད་ཤིང་དེ་དངོས་སུ་བསྲེག་པ་བཞིན་མ་ཡིན་ཀྱང་བུད་ཤིང་དེ་སྲེག་པར་འཇོག་པ་བཞིན་དུ། ཇི་ལྟ་བ་མཁྱེན་པའི་ཡེ་ཤེས་ལ། ཇི་སྙེད་པ་དངོས་སུ་མི་སྣང་ཡང་དེས་དེ་མཁྱེན་པར་འཇོག་ནུས་ཏེ། མེའི་ཁ་དོག་མཐོང་བའི་མིག་ཤེས་ཀྱིས་མེ་དངོས་སུ་མི་མཐོང་ཡང༌། མེ་དང་ཚོགས་པ་གཅིག་པ་གཅིག་ལ་རག་ལས་ཀྱི་མེའི་ཁ་དོག་མཐོང་བ་ན་མེ་མཐོང་བར་འཇོག་པ་བཞིན་ནོ། ། ཇི་སྐད་དུ། རོ་མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ན། ། མཁྱེན་བཟང་ཁྱོད་ཀྱིས་སྐད་གཅིག་གིས་ནི་ཤེས་བྱ་ཐུགས་སུ་ཆུད། ། ཅེས་གསུངས་པའི་ཕྱིར་དང༌། མཁྱེན་ཡང་དངོས་སུ་མི་སྣང་ན་ཤུགས་རྟོགས་ཁས་ལེན་དགོས་པར་འགྱུར་ཞེ་ན།
མ་ཡིན་ཏེ་སངས་རྒྱས་འཕགས་པ་ལ་ཇི་ལྟ་ཇི་སྙེད་ཀྱི་ཡེ་ཤེས་གཉིས་མི་འབྲལ་པའི་ཚུལ་གྱིས་ཅིག་ཆར་འབྱུང་ལ་དེའི་རྒྱུ་མཚན་གྱིས་སངས་རྒྱས་འཕགས་པ་ཐམས་ཅད་མཁྱེན་པར་འཇོག་ཅིང་དེའི་མཁྱེན་པ་ཐམས་ཅད་ཀྱང་ཐམས་ཅད་མཁྱེན་པའི་ཡེ་ཤེས་སུ་འཇོག་པའི་ཕྱིར། ལྷ་སྦྱིན་དང་གྲུབ་བདེ་ཐ་མི་དད་པའི་མིག་ཤེས་ཀྱིས་མཐོང་བ་ལ་ལྷ་སྦྱིན་གྱིས་མཐོང་བར་འཇོག་པ་དང༌། མིག་ཤེས་ཀྱིས་གཟུགས་དང་ཉན་ཤེས་ཀྱི་སྒྲ་ཐོས་པའི་ཚེ་དེ་གཉིས་ཆར་རང་རྒྱུད་ལ་ལྡན་པའི་གང་ཟག་དེས་གཟུགས་སྒྲ་ཅིག་ཆར་དུ་མཐོང་བར་འཇོག་པ་བཞིན་ནོ། ། དེ་ལྟ་ན་ཡང་ཇི་ལྟ་མཁྱེན་པའི་ཡེ་ཤེས་ཀྱིས་མཁྱེན་པའི་གཞལ་བྱ་ཡིན་ན་དེས་རྙེད་པའི་རྙེད་དོན་ཡིན་མི་དགོས་ཏེ། དེའི་རྙེད་དོན་ཡིན་ན་དེ་ལ་སྣང་དགོས་པས་སོ། ། རིན་པོ་ཆེ་པ། རིགས་པ་དྲུག་ཅུ་པའི་འགྲེལ་པར། མྱ་ངན་ལས་འདས་ཀུན་རྫོབ་བདེན་པ་ཡིན་ནམ་ཞེ་ན། དེ་བཞིན་ཏེ་ཞེས་པའི་དགོངས་པ་མྱང་འདས་ཡོད་པ་ཀུན་རྫོབ་བདེན་པ་ཡིན་པ་ལ་དགོངས་སོ་ཞེས་གསུང་པ་ནི་མ་ཡིན་ཏེ། གཞུང་འགྲེལ་གྱི་འཕྲོས་དང་མི་མཐུན་པའི་ཕྱིར།
ཇི་ལྟར་མི་མཐུན་ཞེ་ན། འབྲེལ་པ་དེ་དག་གོང་དུ་མྱང་འདས་ཀུན་རྫོབ་བདེན་པར་བཤད་པ་ལ་འཕྲོས་ནས། གལ་ཏེ་དེ་ལྟར་ན་ཇི་ལྟར་མྱ་ངན་ལས་འདས་པ་དོན་དམ་པའི་བདེན་པར་གསུངས་ཤེ་ན། དེའི་བདག་ཉིད་དུ་འཇིག་རྟེན་ལ་མི་སླུ་བའི་ཕྱིར་འཇིག་རྟེན་གྱི་ཐ་སྙད་ཁོ་ནས་དེ་དོན་དམ་པའི་བདེན་པར་གསུངས་སོ་ཞེས་དང༌། ཅི་མྱ་ངན་ལས་འདས་པ་ཡང་ཀུན་རྫོབ་བདེན་པ་ཡིན་ནམ་ཅེ་ན་འདི་ནི་དེ་བཞིན་ཏེ། འཁོར་བར་ཡོངས་སུ་རྟོག་པ་ཡོད་ན་མྱ་ངན་ལས་འདས་པར་ཡོངས་སུ་རྟོག་པའི་ཕྱིར་དང༌། དེ་གཉིས་ཀ་ཡང་འཇིག་རྟེན་གྱི་ཐ་སྙད་ཡིན་པ་ཉིད་ཀྱི་ཕྱིར་རོ། ། ཞེས་དང༌། ཡང་འགྲེལ་པ་དེར། འོ་ན་ནི་བཅོམ་ལྡན་འདས་ཀྱི་དགེ་སློང་དག་བདེན་པ་དམ་པ་འདི་ནི་གཅིག་སྟེ།
འདི་ལྟ་སྟེ། མི་སླུ་བའི་ཆོས་ཅན་མྱ་ངན་ལས་འདས་པའོ་ཞེས་གང་གསུངས་པ་དེ་ཇི་ལྟར་ཞེ་ན། ཇི་ལྟར་འདུས་བྱས་ལོག་པར་སྣང་བའི་བྱིས་པ་རྣམས་སླུ་བར་བྱེད་པ་ཡིན་པ་དེ་བཞིན་དུ་མྱ་ངན་ལས་འདས་པ་ནི་མ་ཡིན་ཏེ། རྟག་ཏུ་སྐྱེ་བ་མེད་པའི་རང་བཞིན་གྱི་ངོ་བོ་ཁོ་ནར་གནས་པའི་ཕྱིར་རོ། ། དེ་ནི་བྱིས་པ་རྣམས་ལ་ཡང་འདུས་བྱས་ལྟར་སྐྱེ་བའི་ངོ་བོ་ནམ་ཡང་མི་སྣང་ངོ༌། ། དེའི་ཕྱིར་མྱ་ངན་ལས་འདས་པ་ནི་རྟག་ཏུ་ཁོ་ནར་མྱ་ངན་ལས་འདས་པར་གནས་པའི་ཕྱིར་འཇིག་རྟེན་གྱི་ཐ་སྙད་ཁོ་ནས་བདེན་པ་དམ་པར་གསུངས་ཀྱི་ཞེས་སོགས་ཀྱང་མྱ་ངན་ལས་འདས་པ་ཡོད་པ་ལ་དགོངས་པར་འགྱུར་ལ། དེ་ལྟ་ན། དེ་ཡོད་པ་དོན་དམ་བདེན་པར་ཐ་སྙད་དུ་ཁས་ལེན་དགོས་པར་འགྱུར་རོ། ། ཁོ་བོ་ཅག་ལ་ནི་གནོད་བྱེད་མ་ཡིན་པར་མ་ཟད་སྒྲུབ་བྱེད་དུ་འགྱུར་བ་ཡིན་ཏེ། མྱང་འདས་མི་སླུ་བ་དང་དོན་དམ་བདེན་པར་བཞག་པ་ནི་འཇིག་རྟེན་གྱི་ཐ་སྙད་བྱེད་པའི་ཚེ་ཡིན་གྱི་གནས་ཚུལ་ལ་ནི་མྱང་འདས་སུ་མ་ཟད།
དེ་ལས་ཁྱད་འཕགས་པའི་ཆོས་གཞན་སྒྲས་བརྗོད་རྒྱུ་དང་རྟོག་པ་ལ་འཆར་རྒྱུ་ཅི་བྱུང་བ་དེ་ཐམས་ཅད་རྫུན་པ་སླུ་བའི་ཆོས་ཅན་ཡིན་པས་ཀུན་རྫོབ་ཀྱི་བདེན་པར་བཞག་ཅེས་པའི་དོན་ནོ། ། རྣམ་པར་སྤྲོས་པས་ཆོག་གོ། །། གཉིས་པ་བདེན་གཉིས་མ་ཤེས་པའི་ཉེས་དམིགས་ལ། སངས་རྒྱས་ཀྱི་བསྟན་པ་མི་ཤེས་པའི་ཉེས་དམིགས། ཐར་པ་མི་ཐོབ་པའི་ཉེས་དམིགས། རྒྱུད་གསོར་མི་རུང་དུ་བྱེད་པའི་ཉེས་དམིགས། ཐུབ་པས་ཆོས་ཟབ་མོ་གསུང་བའི་ཉེས་དམིགས་སོ། ། དང་པོ་ནི། སངས་རྒྱས་རྣམས་ཀྱིས་ཆོས་བསྟན་པ་བདེན་པ་གཉིས་ལ་རྟེན་པ་ལྟར་བསྟན་པའི་སྙིང་པོ་ཤེས་པར་འདོད་པས་བདེན་པ་གཉིས་ཤེས་དགོས་ཏེ། དངོས་པོར་སྨྲ་བ་གང་དག་བདེན་པ་དེ་གཉིས་ཀྱི་རྣམ་པར་དབྱེ་བ་མི་ཤེས་པ་དེ་དག་གིས་སངས་རྒྱས་ཀྱི་བསྟན་པ་ནི་ཟབ་མོ་སྟོང་པ་དང་རྟེན་འབྱུང་དོན་གཅིག་པ་དེ་ཉིད་མི་ཤེས་པས་མཐར་འཛིན་དུ་འགྱུར་བས་སོ། །
གཉིས་པ་ནི། དོན་དམ་བདེན་པ་བསྟན་པས་ཆོག་མོད། ཀུན་རྫོབ་བསྟན་པས་ཅི་བྱ་ཞེ་ན། སངས་རྒྱས་ཀྱིས་ཐོག་མར་ཀུན་རྫོབ་ཀྱི་བདེན་པ་བསྟན་པ་དང་ཐར་པ་དོན་གཉེར་གྱིས་ཀུན་རྫོབ་ཐོག་མར་ཁས་བླང་དགོས་ཏེ། འཕགས་པ་ལ་སྤྲོས་པའི་ཐ་སྙད་ཀུན་རྫོབ་ཀྱི་བདེན་པ་ལ་ནི་མ་བརྟེན་པར་དམ་པའི་དོན་ནི་བསྟན་པར་མི་ནུས་ལ་དམ་པའི་དོན་ནི་མ་རྟོགས་པར་མྱ་ངན་ལས་འདས་པ་ཐོབ་པར་མི་འགྱུར་བས་སོ། ། གསུམ་པ་ནི། ཐོག་མར་ཀུན་རྫོབ་ཀྱི་བདེན་པ་ཤེས་ནས་དོན་དམ་པའི་བདེན་པ་ལ་བསླབ་དགོས་ཏེ། བདེན་གཉིས་ཀྱི་རྣམ་དབྱེ་མི་ཤེས་པར་འདུ་བྱེད་སྟོང་པར་མཐོང་བ་དེས་ནི། ཡང་ན་འདུ་བྱེད་རྣམས་མེད་པར་རྟོག་པའམ། ཡང་ན་སྟོང་པ་ཉིད་འགའ་ཞིག་བདེན་པར་སྒྲོ་འདོགས་པར་བྱེད་ལ།
དེ་གཉིས་ཀ་ཡང་སྟོང་པ་ཉིད་ལ་བལྟ་ཉེས་པ་ཡིན་ཅིང་དེ་ལྟ་ན་ཤེས་རབ་ཆུང་རྣམས་ཕུང་བར་འགྱུར་བའི་ཕྱིར་རོ། ། ཕུང་ཚུལ་ནི། རིན་ཆེན་ཕྲེང་བར། ཆོས་འདི་ལོག་པར་བཟུང་གྱུར་ན། ། མི་མཁས་རྣམས་ནི་ཆུད་ཀྱང་འཛའ། ། འདི་ལྟར་མེད་པར་ལྟ་བ་ཡིས། ། མི་གཙང་དེར་ནི་བྱིང་བར་འགྱུར། ། ཞེས་མེད་པར་ལྟ་བས་ཕུང་ཚུལ་དང༌། གཞན་ཡང་འདི་ནི་ལོག་བཟུང་ན། ། བླུན་པོ་མཁས་པའི་ང་རྒྱལ་ཅན། །
ཡོད་པས་མ་རུངས་བདག་ཉིད་ཅན། ། མནར་མེད་པར་ནི་སྤྱི་ཚུགས་འགྲོ། ། ཞེས་སྟོང་ཉིད་བདེན་པར་བཟུང་བས་ཕུང་ཚུལ་གསུངས་སོ། ། གལ་ཏེ་སྟོང་པ་ཉིད་ལ་ལྟ་ཉེས་ན་ཕན་མི་དགོས་མོད། གནོད་པ་བྱེད་པ་མི་འཐད་དེ། འབྲས་བུ་རྣམས་གོ་རིམ་ལོག་པར་བཏབ་ན་ལོ་ཐོག་མི་འབྱུང་ཡང་འདེབས་པ་པོ་བརླག་པར་བྱེད་པ་མ་ཡིན་པ་བཞིན་ནོ་ཞེ་ན། དེ་ལ་ལྟ་ཉེས་ན་གནོད་པ་བྱེད་པའི་དཔེ་ཡོད་དེ། ཇི་ལྟར་སྦྲུལ་ལ་གསུང་ཉེས་པ་དང་རིགས་སྔགས་ཉེས་པར་བསྒྲུབས་པ་ན་སྒྲུབ་པ་པོ་ཕུང་བ་བཞིན་ནོ། ། བཞི་པ་ནི། ཐར་པ་འདོད་པས་བདེན་པ་གཉིས་ཀྱི་རྣམ་དབྱེ་ཤེས་དགོས་ཏེ།
མི་ཤེས་པར་སྟོང་པ་ཉིད་བཟུང་ན་ཕུང་བ་དེའི་ཕྱིར། རྣམ་དབྱེ་མི་ཤེས་པའི་ཤེས་རབ་ཞན་པས་སྟོང་པ་དང་རྟེན་འབྲེལ་ཟུང་དུ་འཇུག་པའི་ཆོས་འདིའི་གཏིང་རྟོགས་དཀའ་བར་མཁྱེན་པར་གྱུར་ནས་ཐུབ་པ་ཆེན་པོའི་ཐུགས་ནི་ཞག་བདུན་ཕྲག་བདུན་དུ་ཆོས་བསྟན་པ་ལས་རབ་ཏུ་ལོག་པར་འགྱུར་པ་ཡིན་པས་སོ། ། གཉིས་པ་རང་ལ་སྐྱོན་མི་འཇུག་པར་བསྟན་པ་ལ། སྐྱོན་མི་འཇུག་པ་དང༌། ཡོན་ཏན་ཡོད་པའོ། ། དང་པོ་ནི། གལ་ཏེ་འདི་དག་ཀུན་སྟོང་ན། ། ཞེས་སོགས་ཀྱི་སྐྱོན་དུ་ཐལ་བར་འགྱུར་བ་ནི་ཁོ་བོ་ཅག་གི་སྟོང་ཉིད་ཀྱི་དོན་རྟེན་འབྲེལ་དུ་སྨྲ་བ་ལ་འཐད་པ་མ་ཡིན་པས་དངོས་སྨྲ་བ་ཁྱེད་ནི་སྟོང་པ་ཉིད་ཀྱི་དོན་མེད་པ་ལ་བཟུང་ནས་སྟོང་ཉིད་སྤོང་བར་བྱེད་པ་གང་ཡིན་པ་དེ་ང་ལ་མི་འཐད་དོ། ། གཉིས་པ་ནི། སྐྱོན་མི་འཇུག་པར་མ་ཟད་འཕགས་པའི་བདེན་པ་ལ་སོགས་པའི་རྣམ་གཞག་ཐམས་ཅད་ཤིན་ཏུ་འཐད་པ་ཡིན་ཏེ།
གང་ལ་རང་བཞིན་སྟོང་པ་ཉིད་རུང་བ་དེ་ལ་རྟེན་འབྲེལ་རུང་ལ་དེ་རུང་ན་བདེན་པ་དང་དཀོན་མཆོག་གསུམ་དང་ལས་འབྲས་ལ་སོགས་པ་ཐམས་ཅད་རུང་བ་འགྱུར་བའི་ཕྱིར། གསུམ་པ། སྐྱོན་བརྗོད་པ་པོ་ཉིད་ལ་ཉེས་པ་དེ་འཇུག་པར་བསྟན་པ་ལ། དེ་ལ་དེ་འཇུག་པའི་རྒྱུ་མཚན། དེས་རང་གི་སྐྱོན་ལ་གཞན་གྱི་སྐྱོན་དུ་བཟུང་བའི་ཚུལ། སྐྱོན་དེ་རྣམས་གསལ་བར་བསྟན་པའོ། ། དང་པོ་ནི། དངོས་སྨྲ་བ་གང་ལ་རང་བཞིན་གྱིས་སྟོང་པ་ཉིད་མི་རུང་བ་དེ་ལ་རྣམ་གཞག་ཐམས་ཅད་མི་རུང་བར་འགྱུར་ཏེ། དེ་ལ་རྟེན་འབྲེལ་མི་རུང་བའི་ཕྱིར་རོ། ། གཉིས་པ་ནི།
ཁྱོད་ནི་རང་གི་སྐྱོན་རྣམས་ནི་ང་ལ་ཡོངས་སུ་བསྒྱུར་བར་བྱེད་པ་ཡིན་ཏེ། དཔེར་ན་འགའ་ཞིག་རྟ་ལ་མངོན་པར་ཞོན་བཞིན་དུ་རྟ་ཉིད་རྗེད་པར་གྱུར་པའི་ཚེ་རྟ་དེ་གཞན་གྱིས་ཕྲོགས་སོ་སྙམ་པའི་ཉེས་པས་གཞན་ལ་ཀླན་ཀ་ཚོལ་བ་དེ་བཞིན་དུ་སྟོང་པ་རྟེན་འབྱུང་གི་དོན་ཅན་གྱི་རྟ་ལ་མངོན་པར་ཞོན་བཞིན་དུ་སེམས་གཡེངས་པས་ཁོ་བོ་ཅག་ལ་རྩོད་པའི་ཕྱིར་རོ། ། གསུམ་པ་ནི། འོ་ན་བསྒྱུར་རྒྱུའི་སྐྱོན་དེ་རྣམས་གང་ཞེ་ན། གལ་ཏེ་དངོས་པོ་རྣམས་རང་བཞིན་ལས་ཡོད་པར་རྗེས་སུ་ལྟ་བར་བྱེད་ན་དངོས་པོ་རྣམས་ཆོས་ཅན། རྒྱུ་རྐྱེན་མེད་པར་རྒོལ་བ་ཁྱོད་ཀྱིས་ལྟ་བ་ཡིན་ཏེ། རང་བཞིན་གྱིས་གྲུབ་པ་དེར་ལྟ་བ་ཡིན་པའི་ཕྱིར། རྒྱུ་རྐྱེན་མེད་པར་ཁས་ལེན་ན། འབྲས་བུ་བུམ་པ་དང༌། དེའི་རྒྱུ་ཉིད་དང༌།
བྱེད་པ་པོ་རྫ་མཁན་དང༌། བྱེད་པ་འཁོར་ལོ་ལ་སོགས་དང༌། བུམ་པ་བྱེད་པའི་བྱ་བ་ཡང་མེད་པར་འགྱུར་ལ། དེ་མེད་ན་སྐྱེ་བ་དང་འགག་པ་མེད་དགོས་ལ། དེ་མེད་ན་འབྲས་བུ་ལ་ཡོད་པ་ལ་ཡང་གནོད་པ་བྱེད་པ་ཡིན་ནོ། ། གཉིས་པ་དབུ་མ་པས་རྟེན་འབྲེལ་གྱི་དོན་སྟོང་ཉིད་དུ་རྟོག་པར་བསྟན་པ་ནི། དབུ་མ་པ་ཆོས་ཅན། དངོས་པོ་རྣམས་རྟེན་འབྲེལ་དུ་ཁས་ལེན་པ་དང་སྟོང་པར་ཁས་ལེན་པ་གཉིས་མི་འགལ་ཏེ། རྒྱུ་རྐྱེན་ལ་རྟེན་ཅིང་འབྲེལ་པར་འབྱུང་བ་གང་ཡིན་པ་དེ་ནི་རང་བཞིན་གྱིས་སྟོང་པ་ཉིད་དེ་ཁོ་ནར་མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །
ཞེས་སོགས་ཀྱིས་བཤད་ལ། རང་བཞིན་སྟོང་པ་དེ་ནི། ཤིང་ཡན་ལག་ལ་བརྟེན་ནས་འདོགས་པ་བཞིན་དུ། ཆོས་ཅན་ལ་བརྟེན་ནས་གདགས་པ་སྟེ། རྟེན་འབྲེལ་དང་རང་བཞིན་སྟོང་པ་དོན་གཅིག་ལ་འདུ་བའི་ཕྱིར། སྟོང་པ་རྟེན་འབྲེལ་ཟུང་དུ་འཇུག་པ་དེ་ནི་ཆོས་ཅན་དབུ་མའི་ལམ་ཞེས་བཏགས་པའང་ཡིན་ཏེ། དབུ་མ་པས་བསྒྲོད་པའི་ཤུལ་ཡིན་པས་སོ། ། ཇི་སྐད་དུ། རྩོད་བཟློག་ལས། གང་གིས་སྟོང་དང་རྟེན་འབྱུང་དག །
དབུ་མའི་ལམ་དུ་དོན་གཅིག་པར། ། གསུང་མཆོག་མཚུངས་པ་མེད་པ་ཡི། ། ཐུབ་དབང་དེ་ལ་ཕྱག་འཚལ་ལོ། ། ཞེས་སྟོང་པ་དང་རྟེན་འབྱུང་དང་དབུ་མའི་ལམ་གསུམ་པོ་དོན་གཅིག་པར་གསུངས་སོ། ། མདོར་ན་རང་བཞིན་གྱིས་སྟོང་པ་མ་ཡིན་པའི་ཆོས་འགའ་ཡོད་པ་མ་ཡིན་ཏེ། གང་གི་ཕྱིར་རྟེན་འབྱུང་མ་ཡིན་པའི་ཆོས་འགའ་ཡོད་པ་མ་ཡིན་པ་དེའི་ཕྱིར་རོ། ། འདིར་རིན་པོ་ཆེ་པ། སྟོང་པ་ཉིད་ཀྱི་དོན་རྟེན་འབྱུང་གི་དོན་དུ་འགྲོ་བ་ནི་རང་བཞིན་གྱིས་གྲུབ་པ་ཁེགས་པའི་དབུ་མ་པ་ལ་ཡིན་གྱི་གཞན་ལ་མ་ཡིན་ཏེ། ལྟོ་ལྡིར་བ་བུམ་པའི་དོན་དུ་འཇོག་པ་ལྟ་བུའི་དོན་ཡིན་ན། འབྲས་བུ་རྒྱུ་རྐྱེན་ལ་རྟེན་ནས་འབྱུང་བར་ངེས་པའི་བློ་དེ་ཉིད་ཀྱིས་སྟོང་པའི་དོན་ཡང་ངེས་པར་ཐལ་བས་སོ་ཞེས་གསུང་ངོ༌། །
འདི་ནི་མི་རིགས་ཏེ། མཚན་མཚོན་གྱི་རྟོགས་ཚུལ་གོ་བཟློག་པའི་ཕྱིར་དང༌། སྟོང་ཉིད་དོན་ནི་མ་རྟོགས་པས། ། ཞེས་པར་སྟོང་པའི་དོན་རྟེན་འབྲེལ་དུ་གསུངས་ལ། དེ་ལ་ནི་དངོས་པོ་རྣམས་སྟོང་པར་རྟོགས་ན་རྟེན་འབྲེལ་དུ་རྟོགས་དགོས་ཀྱི་ཅིག་ཤོས་སུ་རྟོགས་དགོས་པ་མ་ཡིན་པའི་ཕྱིར་དང༌། རྟེན་འབྲེལ་གྱི་དོན་སྟོང་པར་འཆད་པ་སྐབས་ཀྱི་དོན་ཡིན་པའི་ཕྱིར་དང༌། དོན་གཅིག་པར་གསུངས་པ་ཙམ་གྱིས་དེ་དེའི་དོན་ཡིན་ན། བྱས་པ་ཡང་མི་རྟག་པའི་དོན་དང༌། མི་རྟག་པ་ཡང་བྱས་པའི་དོན་དུ་ཧ་ཅང་ཐལ་བའི་ཕྱིར་དང༌། དབུ་མ་པ་མ་ཡིན་པ་རྟེན་འབྲེལ་སྟོང་པའི་དོན་དུ་མི་རུང་ན།
རྟེན་འབྲེལ་གྱི་རྟགས་ཀྱིས་མྱུ་གུ་བདེན་སྟོང་དུ་སྒྲུབ་པའི་རྟགས་རྣམས་གྲུབ་ཟིན་པའི་རྟགས་སུ་འགྱུར་བའི་ཕྱིར་རོ། ། གཉིས་པ་དངོས་སྨྲ་བ་ལ་སྐྱོན་དེ་དག་རྒྱ་ཆེར་འཇུག་པར་བསྟན་པ་ལ། དཀོན་མཆོག་གསུམ་མི་རུང་བར་ཐལ་བ་དང༌། ལས་འབྲས་མི་རུང་བར་ཐལ་བ། འཇིག་རྟེན་དང་འཇིག་རྟེན་ལས་འདས་པའི་ཐ་སྙད་མི་རུང་བར་ཐལ་བའོ། ། དང་པོ་ལ། དགེ་འདུན་མི་འཐད་པར་ཐལ་བ། དེ་ལས་ཆོས་དང་སངས་རྒྱས་ཀྱང་མི་འཐད་པར་ཐལ་བ། དང་པོ་ལ། ཤེས་བྱ་བདེན་པ་བཞི་མི་རུང་བར་ཐལ་བ།
ཤེས་བྱེད་འབྲས་གནས་བཞི་མི་རུང་བར་ཐལ་བ། དང་པོ་ལ་འབྱུང་འཇིག་མེད་པར་ཐལ་བ། དེ་ལས་བདེན་པ་བཞི་མེད་པར་ཐལ་བ། དང་པོ་ནི་གལ་ཏེ་དངོས་པོ་འདི་ཀུན་རང་བཞིན་གྱིས་མི་སྟོང་ན། འབྱུང་བ་མེད་ཅིང་འཇིག་པ་མེད་པར་འགྱུར་རོ། ། གཉིས་པ་ནི། འདོད་པ་དེའི་ཚེ། འཕགས་པའི་བདེན་པ་བཞི་པོ་རྣམས་དངོས་སྨྲ་བ་ཁྱོད་ལ་མེད་པར་འགྱུར་རོ། ། དེར་འགྱུར་བའི་རྒྱུ་མཚན་ནི། སྡུག་བསྔལ་གྱི་བདེན་པ་ཡོད་པར་ག་ལ་འགྱུར་ཏེ།
གང་ཞིག་རང་བཞིན་གྱིས་གྲུབ་པ་དེ་ནི་རྟེན་འབྱུང་མ་ཡིན་ལ། རྟེན་ཅིང་འབྲེལ་འབྱུང་མ་ཡིན་ན། ནམ་མཁའི་མེ་ཏོག་བཞིན་དུ་མི་རྟག་པ་མ་ཡིན་དགོས་ལ་གང་མི་རྟག་པ་དེ་སྡུག་བསྔལ་ལོ་ཞེས་མདོ་ལས་གསུངས་པ་དེ་རང་བཞིན་གྱིས་གྲུབ་པ་ཉིད་ལ་ཡོད་པ་མ་ཡིན་པའི་ཕྱིར་རོ། ། སྡུག་བསྔལ་བདེན་པས་སྟོང་པ་ཉིད་དེ། དེ་ཁོ་ན་ལ་གནོད་པ་བྱེད་པ་ལ་ཀུན་འབྱུང་གི་བདེན་པ་ཡོད་པ་མ་ཡིན་ནོ། ། དེའི་རྒྱུ་མཚན་ནི་སྡུག་བསྔལ་ཆོས་ཅན། ལས་དང་ཉོན་མོངས་པ་ཅི་ཞིག་ལས་ཀུན་ཏུ་འབྱུང་བར་འགྱུར་ཏེ་རང་བཞིན་ལས་ནི་ཡོད་པ་ཡིན་ཏེ་དེའི་ཕྱིར། སྡུག་བསྔལ་རང་བཞིན་ཡོད་པར་འདོད་པའི་ཕྱོགས་ལ་འགོག་པ་ཡོད་པ་མ་ཡིན་ནོ་དེའི་རྒྱུ་མཚན་ནི། དངོས་པོར་སྨྲ་བ་ཆོས་ཅན། འགོག་པ་ལ་གནོད་པ་བྱེད་པ་ཡིན་ཏེ།
སྡུག་བསྔལ་དང་དེས་མཚོན་ནས་ལས་ཉོན་རང་བཞིན་གྱིས་གྲུབ་ན་རྟག་ཏུ་མི་འགྱུར་བ་ཡོངས་སུ་གནས་དགོས་པའི་ཕྱིར། ལམ་ཆོས་ཅན་ཁྱོད་ལ་སྒོམ་པ་འཐད་པར་མི་འགྱུར་རོ་སྟེ་དེར་ཐལ། ཁྱོད་མ་སྒོམ་ཀྱང་རང་བཞིན་གྱིས་ཡོད་ན་ནི་སྟེ་ཡོད་པའི་ཕྱིར། ཁྱབ་པ་མ་ངེས་སོ་ཞེ་ན། ཅི་སྟེ་ལམ་དེ་བསྒོམ་བྱར་ཁས་ལེན་ན། ཁྱོད་ཀྱི་འཕགས་པའི་ལམ་ཆོས་ཅན་རང་བཞིན་གྱིས་ཡོད་པ་མ་ཡིན་པར་འགྱུར་ཏེ། བསྒོམ་པར་བྱ་བ་ཡིན་པའི་ཕྱིར། ལམ་བདེན་མི་འཐད་པར་ཐལ་བའི་རིགས་པ་གཞན་ཡང་སྟོན་པ་ནི། ལམ་གྱིས་སྡུག་བསྔལ་འགོག་པ་ནི་གང་ཞིག་ཐོབ་པར་འདོད་དེ་དགོས་པ་མེད་པར་ཐལ། གང་གི་ཚེ་སྡུག་བསྔལ་དང་ཀུན་འབྱུང་དང་འགོག་པ་ཡོད་པ་མ་ཡིན་ནའོ། །
སྔ་མ་ནི་ལམ་སྒོམ་མི་ནུས་པར་ཐལ་བ་དང༌། ཕྱི་མ་ནི་ལམ་སྒོམ་པ་དགོས་མེད་དུ་ཐལ་བའོ། ། གཉིས་པ་ལ། ཁྱད་པར་བྱེད་ཆོས་འབྲས་བུ་བཞི་མི་སྲིད་པར་ཐལ་བ། བྱས་ཆོས་གནས་པ་བཞི་མི་སྲིད་པར་ཐལ་བ། དང་པོའི་བདེན་པ་མངོན་སུམ་དུ་མཐོང་བ་མི་སྲིད་པར་ཐལ་བ། དེ་ལས་འབྲས་བུ་བཞི་མི་སྲིད་པར་ཐལ་བའོ། ། དང་པོ་ནི། སྡུག་བསྔལ་དེ་ནི་ཆོས་ཅན། ཇི་ལྟར་ཡོངས་སུ་ཤེས་པར་འགྱུར་ཏེ།
གལ་ཏེ་རང་བཞིན་ཉིད་ཀྱིས་ནི་ཡོངས་སུ་ཤེས་བྱ་མ་ཡིན་པའི་རང་བཞིན་དུ་གནས་ན་སྟེ་གནས་པའི་ཕྱིར། ཁྱབ་པ་ཁས་ལེན་དགོས་པའི་རྒྱུ་མཚན་ནི། རང་བཞིན་གང་ཡིན་པ་དེ་ནི་མེའི་ཚ་བ་ལྟར་གཞན་དུ་མི་འགྱུར་བར་གནས་པ་མ་ཡིན་ནམ་སྟེ་ཡིན་པའི་ཕྱིར། སྡུག་བསྔལ་ཤེས་པ་མི་སྲིད་པའི་ཐལ་བ་དེ་བཞིན་དུ་ནི་ཁྱོད་ཀྱི་ལྟར་ན་ཀུན་འབྱུང་སྤང་བ་དང་འགོག་པ་མངོན་དུ་བྱ་བ་དང་ལམ་སྒོམ་པ་ཡང་མི་རུང་བར་འགྱུར་ཏེ། སྔར་མ་སྤངས་དང༌། མངོན་དུ་མ་བྱས་པ་དང་མ་སྒོམ་པའི་རང་བཞིན་ནི་ཕྱིས་སྤང་པ་ལ་སོགས་མི་འཐད་པའི་ཕྱིར་ཏེ་རང་བཞིན་ལ་ལྡོག་པ་མེད་པའི་ཕྱིར། གཉིས་པ་ནི། འབྲས་བུ་བཞི་དང་དེ་ཐོབ་པ་དག་ཀྱང་ཡོངས་ཤེས་བཞིན་དུ་མི་རུང་ངོ༌། ། ཇི་ལྟར་མི་རུང་ཞེ་ན། འབྲས་བུ་སྔར་འཐོབ་པ་མ་ཡིན་པའི་རང་བཞིན་གྱིས་གནས་པ་གང་ཡིན་པ་དེ་ནི་ཕྱིས་ཇི་ལྟར་ཐོབ་ནུས་པར་འགྱུར་ཏེ་རང་བཞིན་ཡོངས་སུ་འཛིན་པ་སྟེ་རང་བཞིན་ལ་ལྡོག་པ་མེད་པའི་ཕྱིར།
གཉིས་པ་ནི། འབྲས་བུ་མེད་ན་འབྲས་གནས་མེད་དགོས་ལ་དེ་མེད་ན་དེའི་ཕྱིར་དུ་ཞུགས་པ་དག་ཀྱང་ཡོད་པ་མ་ཡིན་དགོས་སོ། ། གལ་ཏེ་སྐྱེས་བུ་གང་ཟག་བརྒྱད་པོ་དེ་དག་མེད་ན། དགེ་འདུན་དཀོན་མཆོག་མེད་པར་འགྱུར་རོ། ། གཉིས་པ་ནི། འཕགས་པའི་བདེན་པ་རྣམས་མེད་པའི་ཕྱིར་དམ་པའི་ཆོས་དཀོན་མཆོག་ཀྱང་ཡོད་པ་མ་ཡིན་ནོ། ། ཆོས་དང་དགེ་འདུན་དཀོན་མཆོག་ཡོད་པ་མ་ཡིན་ན་སངས་རྒྱས་དཀོན་མཆོག་ཇི་ལྟར་ཡོད་པར་འགྱུར་ཏེ། མི་འགྱུར་རོ། ། སངས་རྒྱས་དཀོན་མཆོག་མེད་པར་ཐལ་བའི་རིགས་པ་གཞན་ཡང་སྟོན་པ་ནི། ཁྱོད་ཀྱི་ལུགས་ལ་སངས་རྒྱས་ཆོས་ཅན།
བྱང་ཆུབ་སྟེ་རྣམ་མཁྱེན་ལ་མ་རྟེན་པར་ཐལ་བར་འགྱུར་ཏེ་རང་བཞིན་གྱིས་གྲུབ་པའི་ཕྱིར། ཁྱོད་ཀྱི་ལུགས་ལ་བྱང་ཆུབ་ཆོས་ཅན། སངས་རྒྱས་ལ་མ་བརྟེན་པར་ཡང་ཐལ་བར་འགྱུར་ཏེ་དེའི་ཕྱིར་རོ། ། ཁྱོད་ཀྱི་ལྟར་ན་རང་བཞིན་ཉིད་ཀྱིས་སངས་རྒྱས་མ་ཡིན་པའི་གང་ཟག་གང་ཡིན་པ་དེས་ཆོས་ཅན། བྱང་ཆུབ་ཀྱི་ཕྱིར་དུ་བྱང་ཆུབ་སེམས་དཔའི་སྤྱོད་པ་ལ་བཙལ་ཀྱང་བྱུང་ཆུབ་ཐོབ་པར་མི་འགྱུར་རོ་སྟེ་སངས་རྒྱས་མ་ཡིན་པའི་རང་བཞིན་དེ་ལ་ལྡོག་པ་མེད་པའི་ཕྱིར། གཉིས་པ་ནི། གང་ཟག་འགའ་ཡང་ཆོས་དང་ཆོས་མ་ཡིན་པ་དུས་ནམ་ཡང་བྱེད་པར་མི་འགྱུར་ཏེ་རང་བཞིན་གྱིས་གྲུབ་པས་མི་སྟོང་བ་ལ་ཅི་ཞིག་བྱ་སྟེ་རང་བཞིན་ལ་ནི་བྱ་བ་མེད་པའི་ཕྱིར། དེ་ནི་རྒྱུ་ཕྱོགས་ནས་དགག་པའོ། ། འབྲས་ཕྱོགས་ནས་དགག་པ་ནི། ཁྱོད་ཀྱི་ལུགས་ལ་འབྲས་བུ་ཡིད་དུ་འོང་མི་འོང་ཆོས་ཅན།
རྒྱུ་ཆོས་དང་ཆོས་མིན་པ་མེད་པར་ཡང་ཡོད་པར་འགྱུར་ཏེ། རང་བཞིན་གྱིས་ཡོད་པའི་ཕྱིར། འདོད་ན། རྒོལ་བ་ཁྱོད་ཀྱི་ལུགས་ལ་ཆོས་ཅན། ཆོས་དང་ཆོས་མིན་པའི་རྒྱུ་ལས་བྱུང་བའི་འབྲས་བུ་ཡོད་པ་མ་ཡིན་པར་ཐལ། འདོད་པ་དེའི་ཚེ་རྒྱུ་ཆོས་དང་ཆོས་མ་ཡིན་པའི་ལས་སོག་པ་དོན་མེད་པར་འགྱུར་བས་སོ། ། ཅི་སྟེ་ཁྱབ་པ་མ་ངེས་སོ་ཞེ་ན། རྒྱུ་ཆོས་དང་ཆོས་མིན་ལས་བྱུང་བའི་འབྲས་བུ་ཅིའི་ཕྱིར་རང་བཞིན་གྱིས་སྟོང་པ་མིན་ཏེ། ཁྱོད་ཀྱི་ལུགས་ལ་གལ་ཏེ་ཆོས་དང་ཆོས་མིན་པ་ལས་འབྲས་བུ་ཡིད་དུ་འོང་མི་འོང་ཡོད་ན། དེ་ཉིད་རྟེན་འབྲེལ་ཡིན་དགོས་པའི་ཕྱིར།
དཔེར་ན་གཟུགས་བརྙན་བཞིན་ནོ། ། གསུམ་པ་ལ་གཉིས་ལས་འཇིག་རྟེན་པའི་ཐ་སྙད་མི་རུང་བར་ཐལ་བ་ནི། དངོས་པོ་རང་བཞིན་དང་བཅས་པར་སྨྲ་བ་ན། རྟེན་ཅིང་འབྲེལ་བར་འབྱུང་བའི་སྟོང་པ་ཉིད་ལ་གནོད་པ་བྱེད་པ་ཡིན་ལ། དེ་ལྟར་བྱེད་པ་གང་ཡིན་པ་དེ་ནི་འཇིག་རྟེན་གྱི་ཐ་སྙད་ནི་ཀུན་ལ་གནོད་པ་བྱེད་པ་ཡིན་ཏེ། རྟེན་འབྲེལ་མིན་པ་ལ་ཡང་དེ་དག་མི་རུང་བའི་ཕྱིར། གཞན་ཡང་རང་བཞིན་གྱིས་གྲུབ་པས་སྟོང་པ་ཉིད་ལ་གནོད་པ་བྱེད་ན། བྱ་བ་ཅི་ཡང་མེད་པར་འགྱུར་ཞིང་བྱེད་བཞིན་པའི་རྩོམ་པ་མེད་པར་ཡང་བྱ་བར་འགྱུར་བ་དང༌། ལས་མི་བྱེད་པ་ཡང་བྱེད་པ་པོར་འགྱུར་ཏེ། མ་བྱས་པར་ཡང་རང་བཞིན་གྱིས་གྲུབ་པ་ཡོད་པའི་ཕྱིར།
གཞན་ཡང་འགྲོ་བ་རྣམས་ཆོས་ཅན། མ་སྐྱེས་པ་དང་མ་འགགས་པར་འགྱུར་ཏེ། རང་བཞིན་གྱིས་ཡོད་པའི་ཕྱིར། འདོད་ན་ཐེར་ཟུག་ཏུ་གནས་པར་གྱུར་ཅིང༌། གནས་སྐབས་སྣ་ཚོགས་དང་བྲལ་བར་ཡང་འགྱུར་རོ། ། འདི་ནི་ཐ་སྙད་དུ་ཡང་མ་སྐྱེས་པར་ཡོད་ན་དེར་འགྱུར་དགོས་ཤེས་པའོ། ། གཉིས་པ་འཇིག་རྟེན་ལས་འདས་པའི་ཐ་སྙད་མི་རུང་བར་ཐལ་བ་ནི། གལ་ཏེ་རང་བཞིན་གྱིས་སྟོང་པ་ཡོད་པ་མ་ཡིན་ན། འབྲས་བུ་མ་ཐོབ་པ་ཐོབ་པར་བྱ་བ་དང༌། སྡུག་བསྔལ་སྔར་མཐར་མ་བྱས་པ་ཕྱིས་ཟད་པའི་མཐར་བྱེད་པ་དང༌།
ལས་དང་ཉོན་མོངས་པ་ཅིར་སྤོང་བའང་མེད་པར་འགྱུར་ཏེ། རང་བཞིན་གཞན་དུ་མི་འགྱུར་བའི་ཕྱིར་རོ། ། གཉིས་པ་རྟེན་འབྲེལ་མཐོང་ན་བདེན་བཞིའི་དེ་ཁོ་ན་ཉིད་ལ་མཐོང་བར་བསྟན་པ་ནི། རྣལ་འབྱོར་པ་གང་གིས་རྟེན་ཅིང་འབྲེལ་བར་འབྱུང་བ་མཐོང་བ་དེས་ནི་སྡུག་བསྔལ་དང་ཀུན་འབྱུང་དང་ནི་འགོག་པ་དང་ལམ་གྱི་དེ་ཁོ་ན་ཉིད་དེ་དག་མཐོང་བ་ཡིན་ཏེ། རང་བཞིན་དང་བཅས་པར་ཁས་བླངས་ན་རྣམ་གཞག་ཐམས་ཅད་མི་རུང་བ་དེའི་ཕྱིར་རོ། ། གཉིས་པ་རབ་བྱེད་ཀྱི་མཚན་བསྟན་པ་ནི། འཕགས་པའི་བདེན་པ་བརྟག་པ་ཞེས་བྱ་བ་ཚིགས་སུ་བཅད་པ་བཞི་བཅུའི་བདག་ཉིད་ཅན་གྱི་རབ་ཏུ་བྱེད་པ་ཉི་ཤུ་རྩ་བཞི་པའི་རྣམ་པར་བཤད་པའོ། ། རྟེན་འབྲེལ་སྟོང་པའི་དོན་ཉིད་དུ། ། གཟིགས་ན་རྣམ་གཞག་ཀུན་རུང་ཞིང༌། ། ཆོས་ཀུན་རང་བཞིན་གྱིས་གྲུབ་ལ། །
རྣམ་པར་གཞག་ཀུན་མི་འཐད་པའོ། ། ཞེས་ཉེ་བར་སྦྱར་བ་ཡིན་ནོ།། །། གཉིས་པ་ཐོབ་བྱ་མྱང་འདས་མི་འཐད་པའི་རྩོད་པ་སྤོང་བ་ལ། རབ་བྱེད་ཀྱི་གཞུང་བཤད་མཚན་བསྟན་པའོ། ། དང་པོ་ལ་རྩོད་པ་དང་ལན་ནོ། ། དང་པོ་ནི། ཕྱི་ནང་གི་ཆོས་འདི་དག་ཀུན་སྟོང་ན། འབྱུང་བ་མེད་ཅིང་འཇིག་པ་མེད་པར་འགྱུར་རོ། ། དེ་འདོད་ན་རྒྱུ་ལས་དང་ཉོན་མོངས་པ་གང་སྤོང་བ་སྟེ་སྤངས་པ་དང་འབྲས་བུ་སྡུག་བསྔལ་གྱི་ཕུང་པོ་གང་ཞིག་འགགས་པ་ལས་མྱ་ངན་ལས་འདའ་བར་འགྱུར་བར་འདོད་ཅེས་པ་དེ་ལྟར་འདོད་མི་རིགས་ཏེ་ཕུང་པོ་དང་ཉོན་མོང་པ་རང་བཞིན་གྱིས་མ་གྲུབ་པའི་ཕྱིར་ཞེ་ན། གཉིས་པ་ལ།
དངོས་སྨྲ་བའི་ཕྱོགས་ལ་མྱང་འདས་མི་འཐད་ཅིང༌། རང་ཕྱོགས་ཀྱི་མྱང་འདས་ངོས་བཟུང༌། མྱང་འདས་རང་བཞིན་གྱི་སྒྲུབ་པ་འགོག་བྱེད་ཀྱི་རིགས་པ་རྒྱས་པར་བཤད་པའོ། ། དང་པོ་ལ། རང་བཞིན་གྱིས་གྲུབ་ན་མྱང་འདས་མི་འཐད་པར་བསྟན། དེས་ན་རང་བཞིན་གྱིས་མེད་པ་ཉིད་མྱང་འདས་སུ་བསྟན་པའོ། ། དང་པོ་ནི། གལ་ཏེ་དངོས་པོ་འདི་ཀུན་རང་བཞིན་གྱིས་མ་སྟོང་ན། འབྱུང་བ་མེད་ཅིང་འཇིག་པ་མེད་པར་འགྱུར་རོ། ། དེ་འདོད་ན།
ལས་དང་ཉོན་མོངས་པ་གང་ཞིག་སྤོང་བ་དང༌། སྡུག་བསྔལ་གྱི་ཕུང་པོ་གང་ཞིག་འགགས་པ་ལས་མྱ་ངན་ལས་འདའ་བར་འགྱུར་འདོད་ཅེས་པ་མི་རིགས་པར་ཐལ། འདོད་པའི་ཕྱིར། སྔ་མ་ལ་ཁྱབ་པ་ཡོད་དེ། རང་བཞིན་གྱིས་གྲུབ་ན་ལྡོག་པ་མེད་པའི་ཕྱིར། གཉིས་པ་ནི། མྱང་འདས་རང་བཞིན་གྱིས་མ་གྲུབ་ན། ཇི་ལྟར་གྲུབ་ཅེ་ན། ཆགས་སོགས་སྔར་ཡོད་སྤངས་པ་མེད་པ་དང༌། དགེ་སྦྱོང་ཚུལ་གྱི་འབྲས་བུ་སྔར་མེད་གསར་དུ་ཐོབ་པ་མེད་པ་དང༌།
ཕུང་པོའི་རྒྱུན་ཆད་ཆད་པ་མེད་པ་དང༌། ཐེར་ཟུག་ཏུ་གནས་པའི་རྟག་པ་མེད་པ་དང༌། འགག་པ་མེད་པ་དང༌། སྐྱེ་བ་མེད་པ་དང༌། སྤྲོས་པའི་མཐའ་དྲུག་དང་བྲལ་བའི་མཚན་ཉིད་ཅན་གྱི་དེ་ཁོ་ན་ཉིད་དེ་ནི་མྱ་ངན་ལས་འདས་པར་བརྗོད་པའི་ཕྱིར། གཉིས་པ་ལ། དངོས་དང༌། དེ་ལ་ལུང་འགལ་སྤོང་བའོ། ། དང་པོ་ལ་རྒྱས་པར་བཤད་པ་དང༌། དེས་གྲུབ་པའི་དོན་ནོ། །
དང་པོ་ལ་མྱང་འདས་མཐའ་བཞིར་གྲུབ་པ་དགག མྱང་འདས་ཐུགས་སུ་ཆུད་པ་པོ་མཐའ་བཞིར་གྲུབ་པ་དགག དང་པོ་ལ་མྱང་འདས་དངོས་པོར་ཡོད་མེད་རེ་རེ་བའི་མཐའ་དགག གཉིས་ཀའི་མཐར་འདོད་པ་དགག གཉིས་ཀ་མ་ཡིན་པའི་མཐར་འདོད་པ་དགག དང་པོ་ལ་དངོས་དང༌། དེ་ཉིད་ལུང་དང་སྦྱར་བ། དང་པོ་ལ། དངོས་པོའི་མཐར་འདོད་པ་དགག དངོས་མེད་ཀྱི་མཐར་འདོད་པ་དགག
མཐའ་གཉིས་སྤངས་པའི་མྱང་འདས་ངོས་བཟུང་བའོ། ། དང་པོ་ནི་བྱེ་བྲག་སྨྲ་བ་ན་རེ། མྱང་འདས་ནི་ལས་ཉོན་དང༌། སྐྱེ་བའི་རྒྱུན་ཕྱི་མ་ལ་འགོག་བྱེད་ཆུ་ལོན་ལྟ་བུ་ཡིན་པས་དངོས་པོ་ཡིན་ཏེ་དངོས་མེད་ཀྱིས་དོན་བྱེད་མི་ནུས་པའི་ཕྱིར་རོ་ཞེ་ན། རེ་ཞིག་མྱ་ངན་ལས་འདས་པ་དངོས་པོ་མ་ཡིན་ཏེ། གལ་ཏེ་ཡིན་ན། རྒ་ཤིའི་མཚན་ཉིད་ཅན་དུ་ཐལ་བར་འགྱུར་ཏེ། གཞན་དུ་འགྱུར་བའི་དགའ་བ་དང་འཇིག་པའི་མཚན་ཉིད་ཅན་གྱི་འཆི་བ་མེད་པའི་དངོས་པོ་ཡོད་པ་མ་ཡིན་ནོ། ། གཞན་ཡང༌། གལ་ཏེ་མྱ་ངན་ལས་འདས་པ་དངོས་པོ་ཡིན་ན་མྱ་ངན་ལས་འདས་པ་འདུས་བྱས་སུ་ཐལ་བར་འགྱུར་ཏེ།
འདུས་བྱས་མ་ཡིན་པའི་ཕྱི་ནང་གི་དངོས་པོ་རྟེན་པ་འགའ་ཡང་ཡུལ་དུས་གྲུབ་པའི་མཐའ་གང་ནའང་ཡོད་པ་མ་ཡིན་པའི་ཕྱིར། གཞན་ཡང༌། གལ་ཏེ་མྱ་ངན་ལས་འདས་པ་དངོས་པོ་ཡིན་ན། མྱ་ངན་ལས་འདས་པ་དེ་ཇི་ལྟར་བརྟེན་ནས་སྐྱེ་བ་ཡིན་ཏེ་བརྟེན་ནས་སྐྱེ་བ་མ་ཡིན་པའི་དངོས་པོ་འགའ་ཡང་ཡོད་པ་མ་ཡིན་པའི་ཕྱིར་རོ། ། གཉིས་པ་ནི། ལས་དང་ཉོན་མོངས་པ་དང་སྐྱེ་བ་ལོག་ཙམ་ནི་མྱང་འདས་ཡིན་པས། མྱ་ངན་ལས་འདས་པ་དངོས་མེད་དུ་ངོ་བོ་ཉིད་ཀྱིས་གྲུབ་པ་ཡིན་ནོ་ཞེ་ན། གལ་ཏེ་མྱ་ངན་ལས་འདས་པ་དངོས་པོ་མ་ཡིན་ན་དངོས་མེད་དུ་རང་བཞིན་གྱིས་གྲུབ་པ་ཇི་ལྟར་རུང་བར་འགྱུར་ཏེ། ཕྱོགས་གང་ལ་མྱ་ངན་ལས་འདས་པ་དངོས་པོ་མ་ཡིན་པའི་ཕྱོགས་དེ་ལ་དངོས་པོ་བཀག་པའི་དངོས་མེད་ཀྱང་རང་གི་ངོ་བོས་ཡོད་པ་མ་ཡིན་པའི་ཕྱིར་ཏེ། དངོས་པོ་གཞན་དུ་གྱུར་པ་ལ་དངོས་མེད་དུ་འདོད་དགོས་པའི་ཕྱིར།
གཞན་ཡང་གལ་ཏེ་མྱ་ངན་ལས་འདས་པ་དངོས་པོ་མ་ཡིན་པར་ངོ་བོས་གྲུབ་ན། ཇི་ལྟར་མྱ་ངན་ལས་འདས་པ་དེ་དངོས་པོ་ལ་བརྟེན་པ་མ་ཡིན་ཏེ། གང་ཞིག་དངོས་པོ་ཞིག་པ་ལ་བརྟེན་ནས་འདོགས་པ་མ་ཡིན་པའི་དངོས་མེད་ཡོད་པ་མ་ཡིན་པའི་ཕྱིར། སྐབས་འདིར་འགྲེལ་པར་རི་བོང་གི་རྭ་དང་མོ་གཤམ་གྱི་བུ་ལ་སོགས་པ་དངོས་མེད་མ་ཡིན་པར་གསུངས་སོ། ། སྐབས་འདིར་དངོས་མེད་ཀྱི་མཚན་གཞི་དངོས་པོ་ཞིག་པ་ལ་བཤད་པས་ཞིག་པ་དངོས་པོ་མ་ཡིན་པར་འགྱུར་ཞིང༌། དངོས་མེད་འདུས་བྱས་ཡིན་པའི་འགྲེལ་པར། ཞིག་པ་དངོས་པོ་མ་ཡིན་པ་དང༌། སྐྱེ་བའི་རྐྱེན་གྱིས་རྒ་ཤི་ཞེས་སོགས་འབྱུང་བའི་ཕྱིར་འདུས་བྱས་ཡིན་ནོ་ཞེས་བཤད་དོ། ། གསུམ་པ་ནི། འོ་ན་མྱ་ངན་འདས་པ་ཇི་ལྟ་བུ་ཞེ་ན།
མྱ་ངན་ལས་འདས་པ་དངོས་པོ་དང་དངོས་མེད་དུ་ངོ་བོས་མ་གྲུབ་ཀྱང༌། མྱ་ངན་འདས་ཀྱི་ཐ་སྙད་བཞག་ཏུ་ཡོད་དེ། འཇིག་རྟེན་སྔ་མ་ནས་འདིར་འོང་བ་དང༌། འདི་ནས་ཕྱི་མར་འགྲོ་བའི་དངོས་པོ་རིང་ཐུང་ལྟ་བུ་རང་གི་རྒྱུ་རྐྱེན་ལ་རྟེན་ནས་འདོགས་པའི་མར་མེ་ལས་འོད་སྐྱེ་བ་ལྟར་རང་གི་རྒྱུ་རྐྱེན་གྱི་ཚོགས་པ་རྒྱུར་བྱས་ནས་འདོགས་པ་གང་ཡིན་པའི་འཁོར་བ་དེ་ནི། རྟེན་པ་ཙམ་ཡང་མ་ཡིན་པ་དང༌། རྒྱུར་བྱས་པ་ཙམ་མ་ཡིན་པར་རང་བཞིན་གྱིས་མི་འཁོར་བ་དེ་ནི་མྱ་ངན་ལས་འདས་པ་ཡིན་པར་བསྟན་ལ། དེ་ཙམ་ནི་དངོས་པོ་དང་དངོས་པོ་མེད་པ་གང་དུ་ཡང་བརྟག་པར་མི་ནུས་པའི་ཕྱིར། གཉིས་པ་དེ་ཉིད་ལུང་དང་སྦྱར་བ་ནི། མྱ་ངན་ལས་འདས་པ་ནི་དངོས་པོ་མ་ཡིན་ཞིང༌། དངོས་པོ་མེད་པར་ངོ་བོས་གྲུབ་པ་མ་ཡིན་པར་རིགས་ཏེ།
མདོ་ལས་དགེ་སློང་དག་འབྱུང་བའམ་འཇིག་པས་སྲིད་པ་ལས་ངེས་པར་འབྱུང་བ་ཚོལ་བ་དེ་དག་གི་ཡོངས་སུ་མི་ཤེས་པ་ཡིན་ནོ་ཞེས་འབྱུང་བའི་སྲིད་པ་དང་འཇིག་པའི་སྲིད་པ་གཉིས་ཀ་སྤང་བྱར་སྟོན་པས་བཀའ་སྩལ་ལ། མྱང་འདས་ནི་སྤང་བྱར་མ་གསུངས་པའི་ཕྱིར་རོ། ། གཉིས་པ་གཉིས་ཀའི་མཐར་འདོད་པ་དགག་པ་ནི། གལ་ཏེ་མྱང་འདས་ནི། ཉོན་མོངས་པ་དང་སྐྱེ་བ་ལེན་པ་གཉིས་ཀྱི་དངོས་པོ་མེད་པ་དང༌། རང་ཉིད་དངོས་པོའི་ངོ་བོ་ཡིན་པས་ཇི་སྐད་བཤད་པའི་སྐྱོན་མེད་དོ་ཞེས་མུ་སྟེགས་འོས་པ་པ་འདོད་པར་སྤྱན་རས་གཟིགས་བརྟུལ་ཞུགས་འཆད་དོ། ། གལ་ཏེ་མྱ་ངན་ལས་འདས་པ་ནི་དངོས་པོ་དང་དངོས་པོ་མེད་པ་གཉིས་ཀའི་རང་བཞིན་ཅན་ཡིན་ན། དངོས་པོ་དང་དངོས་པོ་མེད་པ་དག་ཐར་པར་འགྱུར་ཏེ། རྒྱུ་མཚན་མཚུངས་པའི་ཕྱིར། འདོད་པ་དེ་ཡང་མི་རིགས་སོ། །
གཞན་ཡང་གལ་ཏེ་མྱ་ངན་ལས་འདས་པ་ནི་དངོས་པོ་དང་དངོས་པོ་མེད་པ་གཉིས་ཀའི་རང་བཞིན་ཅན་ཡིན་ན། མྱ་ངན་ལས་འདས་པ་ནི་རྒྱུ་རྐྱེན་ལ་མ་རྟེན་པ་མ་ཡིན་པར་འགྱུར་ཏེ། དངོས་པོ་དང་དངོས་པོ་མེད་པ་དེ་གཉིས་ནི། རྒྱུ་རྐྱེན་ལ་རྟེན་ནས་འདོགས་པ་ཡིན་པའི་ཕྱིར། གཞན་ཡང༌། ཇི་ལྟར་མྱ་ངན་ལས་འདས་པ་ནི་དངོས་པོ་དང་དངོས་མེད་གཉིས་ཡིན་ཏེ། དེ་ལྟ་ན་མྱ་ངན་ལས་འདས་པ་འདུས་བྱས་སུ་ཐལ་བའི་ཕྱིར། འདོད་མི་ནུས་ཏེ་མྱ་ངན་ལས་འདས་པ་ནི་འདུས་མ་བྱས་སུ་ཁྱོད་ཀྱིས་འདོད་པའི་ཕྱིར། སྔ་མ་ལ་ཁྱབ་པའི་རྒྱུ་མཚན་ནི། དངོས་པོ་དང་དེ་ཞིག་པའི་དངོས་མེད་ནི་འདུས་བྱས་ཡིན་པས་སོ། །
འགྲེལ་པར། དངོས་པོ་ནི་རང་གི་རྒྱུ་དང་རྐྱེན་གྱི་ཚོགས་པ་ལས་བྱུང་བའི་ཕྱིར་འདུས་བྱས་ཡིན་ལ། དངོས་པོ་མེད་པ་ཡང་དངོས་པོ་ལ་བརྟེན་ནས་འབྱུང་བའི་ཕྱིར་དང་སྐྱེ་བའི་རྐྱེན་གྱིས་རྒ་ཤི་ཞེས་འབྱུང་བའི་ཕྱིར། འདུས་བྱས་ཡིན་ནོ། ། གལ་ཏེ་མྱ་ངན་ལས་འདས་པ་དངོས་པོ་དང་དངོས་མེད་གཉིས་མ་ཡིན་ཀྱང༌། དེ་ལ་དེ་གཉིས་རང་བཞིན་གྱིས་ཡོད་དོ་ཞེ་ན། ཇི་ལྟར་མྱ་ངན་ལས་འདས་པ་ལ་དངོས་པོ་དང་དངོས་པོ་མེད་པ་གཉིས་རང་བཞིན་གྱིས་ཡོད་དེ་མེད་དོ། ། དེ་སྒྲུབ་པ་ནི་དངོས་པོ་དང་དངོས་པོ་མེད་པ་དེ་གཉིས་གཞི་གཅིག་ལ་རང་བཞིན་གྱིས་ཡོད་པ་མ་ཡིན་ཏེ། ཕན་ཚུན་སྤངས་ཏེ་འགལ་བའི་ཕྱིར། སྣང་བ་དང་ནི་མུན་པ་བཞིན་ནོ། །
གསུམ་པ་གཉིས་ཀ་མ་ཡིན་པའི་མཐར་འདོད་པ་དགག་པ་ནི། མྱ་ངན་ལས་འདས་པ་ནི་དངོས་པོ་ཡང་མ་ཡིན་པ་དང༌། དངོས་པོ་མེད་པ་ཡང་མ་ཡིན་པར་གང་སྟོན་པ་དེ་ཡང་མི་རིགས་ཏེ་དགག་བྱ་དངོས་མེད་དང་དངོས་པོ་དག་གྲུབ་ན་དེ་ནི་གྲུབ་པར་འགྱུར་ན་ཡང་དེ་དག་མ་གྲུབ་པར་གོང་དུ་བཤད་ཟིན་པའི་ཕྱིར། གཞན་ཡང་གལ་ཏེ་མྱ་ངན་ལས་འདས་པ་ནི་དངོས་པོ་ཡང་མ་ཡིན་དངོས་པོ་མེད་པའང་མ་ཡིན་པའི་རང་བཞིན་དུ་གྲུབ་ན། དེ་གཉིས་དེ་དངོས་པོ་ཡང་མ་ཡིན་དངོས་པོ་མེད་པའི་རང་བཞིན་ཡང་མ་ཡིན་ནོ་ཞེས་སུ་ཞིག་གིས་ནི་མངོན་དུ་བྱེད་དེ་སུ་ཞིག་གིས་འཛིན་པ་དང་འགལ་བར་བྱེད་དེ་དེ་ལྟ་ན་ལྷག་མེད་ཀྱི་ཚེ་བདག་ཡོད་པར་ཐལ་བའི་ཕྱིར། འདོད་ན་མྱང་འདས་དེ་དེ་འདྲའི་ངོ་བོར་ཡོད་པ་མ་ཡིན་པར་ཐལ། དེ་འདྲའི་ངོ་བོར་འཛིན་མཁན་མེད་པའི་ཕྱིར། སྐབས་འདིའི་འཆད་ཚུལ་བཤད་མ་ཐག་པ་དེ་ལྟར་བྱས་ནས་དགག་བྱ་སྦྱོར་ན་སྐྱོང་རེ་ཞིག་བདེ་བས་དེ་ལྟར་འཆད་ཀྱང་འགལ་བ་མེད་ལ་ཡང་ན། མྱང་འདས་དོན་དམ་པར་སྤྲོས་བྲལ་དུ་སྟོན་པ་ཡིན་པས་དགག་བྱ་སྦྱོར་མི་དགོས་སོ། ། གཉིས་པ་ལ།
སྐུ་ཚེའི་འདུ་བྱེད་བཏང་བའི་དུས་ཀྱི་དང༌། མ་བཏང་བའི་བཅོམ་ལྡན་འདས་སྤྲོས་བྲལ་དུ་བསྟན་པའོ། ། དང་པོ་ནི། བཅོམ་ལྡན་འདས་མྱ་ངན་ལས་འདས་པར་གྱུར་ནས་ཡོད་པར་མི་མངོན་པ་སྟེ་གཟུགས་སུ་མེད་པ་དེ་བཞིན་དུ་མེད་དོ་ཞེས་པའམ་གཉིས་ཀ་ཞེས་པ་འམ་གཉིས་མིན་ཞེས་ཀྱང་མི་མངོན་ཏེ། དེ་ལྟར་འཛིན་པ་དེ་ནི་སྔར་དེ་བཞིན་གཤེགས་པ་ཡང་དག་པར་ན་བཀག་ཟིན་པས་སོ། ། གཉིས་པ་ནི་བཅོམ་ལྡན་འདས་བཞུགས་པར་གྱུར་ན་ཡང་ཡོད་པར་མི་མངོན་པ་སྟེ་མི་འཛིན་པར་དེ་བཞིན་དུ་མེད་དོ་ཞེས་པའམ་གཉིས་ཀ་ཞེས་པའམ་གཉིས་མིན་ཞེས་ཀྱང་མི་མངོན་པ་སྟེ་མི་འཛིན་པར་རིགས་ཏེ་དེ་ཡང་སྔར་དེ་བཞིན་གཤེགས་པ་བརྟག་པར་བཤད་ཟིན་པས་སོ། ། གཉིས་པ་གྲུབ་དོན་ལ་སྲིད་ཞི་མཉམ་ཉིད་དུ་གྲུབ་པ་དང༌། ལུང་མ་བསྟན་གྱི་ལྟ་བ་བཀག་པར་གྲུབ་པའོ། ། དང་པོ་ནི། རིགས་པ་དེའི་ངོར།
མྱ་ངན་ལས་འདས་པ་རང་བཞིན་གྱིས་གྲུབ་པ་ཁེགས་པ་ན་འཁོར་བ་མྱ་ངན་ལས་འདས་པ་ལས་ཁྱད་པར་ཅུང་ཟད་ཡོད་པ་མ་ཡིན་ལ་མྱ་ངན་ལས་འདས་པ་འཁོར་བ་ལས་ཁྱད་པར་ཅུང་ཟད་ཡོད་པ་མ་ཡིན་ནོ། ། མྱ་ངན་ལས་འདས་པའི་ཡང་དག་པའི་མཐའ་གང་ཡིན་པ་དེ་ནི་འཁོར་བའི་ཡང་དག་པའི་སྟེ་ཆོས་ཉིད་ཡིན་ཏེ་དེ་གཉིས་ཀྱི་ཆོས་ཉིད་ལ་ཁྱད་པར་ཅུང་ཟད་ནི་ཤིན་ཏུ་ཕྲ་བའང་ཡོད་པ་མ་ཡིན་པའི་ཕྱིར། གཉིས་པ་ནི། སྲིད་ཞི་རང་བཞིན་མེད་པར་གྲུབ་པ་ནི། སྔོན་དང་ཕྱི་མའི་མཐར་རྟོག་པ་མི་རུང་བར་གྲུབ་ལ། དེ་ལྟར་གྲུབ་པ་ན་ལུང་མ་བསྟན་གྱི་ལྟ་བ་བཅུ་བཞི་མི་འཐད་པར་གྲུབ་སྟེ། དེ་བཞིན་གཤེགས་པ་གང་འདས་པ་སྟེ་གྲོངས་ཕན་ཆད་ཡོད་པ་དང་མེད་པ་དང་གཉིས་ཀ་དང་གཉིས་ཀ་མ་ཡིན་པར་ལྟ་བ་དག་ནི་མྱ་ངན་ལས་འདས་པར་འཛིན་པ་ལ་རྟེན་ནས་ལོག་པར་ཞུགས་པ་ཡིན་ལ་འཁོར་བར་འཛིན་པ་ལ་བརྟེན་ནས་ལོག་པར་ཞུགས་པ་ལའང༌། སྔོན་དང་ཕྱི་མའི་མཐའ་ལ་བརྟེན་པ་གཉིས་ལས། འཇིག་རྟེན་མཐའ་དང་ལྡན་པ་དང་སོགས་ཀྱིས་བསྡུས་པ་མི་ལྡན་པ་དང་གཉིས་ཀ་དང་གཉིས་ཀ་མ་ཡིན་པར་ལྟ་བ་བཞི་ནི། ཕྱི་མའི་མཐའ་ལ་རྟེན་པ་ཡིན་ལ།
བདག་དང་འཇིག་རྟེན་རྟག་པ་དང་སོགས་ཀྱིས་བསྡུས་པ་མི་རྟག་པ་དང༌། གཉིས་ཀ་དང་གཉིས་ཀ་མ་ཡིན་པར་ལྟ་བ་དང་བཞི་སྔོན་གྱི་མཐར་རྟོག་པ་ལ་བརྟེན་པ་ཡིན་ལ། རྟོག་པ་དེ་དག་ཀྱང་མི་འཐད་པར་བསྟན་ཟིན་པའི་ཕྱིར་རོ། ། བདག་དང་འཇིག་རྟེན་ལ་མ་འོངས་པའི་སྐྱེ་བ་མཐོང་མ་མཐོང་ལས་མཐའ་དང་ལྡན་མི་ལྡན་སོགས་སུ་རྟོག་པ་སྐྱེ་བ་བདག་དང་འཇིག་རྟེན་སྔོན་འདས་པའི་དུས་སུ་སྐྱེ་བ་མཐོང་བ་དང་མ་མཐོང་བ་དང་གཉིས་ཀ་དང་གཉིས་མིན་དུ་མཐོང་བ་ལས་རྟག་མི་རྟག་ལ་སོགས་པར་རྟོག་པར་སྐྱེ་བ་ཡིན་ནོ། ། དངོས་པོ་རང་བཞིན་གྱིས་གྲུབ་ན་ལྟ་བ་འདི་དག་འཐད་མོད་ཀྱང༌། དངོས་པོ་རང་བཞིན་གྱིས་སྟོང་པ་ལ་མཐའ་ཡོད་ཅི་ཞིག་མཐའ་མེད་ཅིང༌། མཐའ་དང་མཐའ་མེད་གཉིས་ཀ་ཡིན་པ་ཅི་ཞིག་ཡིན། མཐའ་དང་མཐའ་མེད་མིན་པར་ལྟ་བ་ཅི། ལུས་སྲོག་གཅིག་ཡིན་པ་དེ་ཉིད་ཅི་ཞིག་ལུས་སྲོག གཞན་ཡིན་པ་ཅི་ཞིག
རྟག་པ་ཅི་ཞིག་མི་རྟག་པ་ཅི། རྟག་དང་མི་རྟག་གཉིས་ཀ་ཅི། གཉིས་ཀ་མིན་པའང་ཅི་ཞིག་ཡིན་ཏེ། སྤྲོས་པ་དང་བྲལ་བའི་ཕྱིར་རོ། ། གཉིས་པ་ལུང་འགལ་སྤང་བ་ནི། གལ་ཏེ་མྱང་འདས་རང་བཞིན་གྱིས་མ་གྲུབ་ན། སེམས་ཅན་རྣམས་མྱ་ངན་ལས་འདའ་བའི་དོན་དུ་སྟོན་པས་ཆོས་བསྟན་པ་དོན་མེད་པར་འགྱུར་རོ། ། ཞེ་ན། སངས་རྒྱས་རྣམས་ཀྱིས་ནི་ཡུལ་གང་དུ་ཡང་གང་ཟག་སུ་ལ་ཡང་མྱ་ངན་ལས་འདས་པའི་ཆེད་དུ་ཀུན་ནས་ཉོན་མོངས་པ་དང་རྣམ་བྱང་གི་ཆོས་འགའ་མ་བསྟན་ཏོ་སྟེ། མྱང་འདས་ནི་མཚན་མར་དམིགས་པ་ཐམས་ཅད་ཉེ་བར་ཞི་ཞིང་རྗོད་བྱེད་སྒྲའི་སྤྲོས་པ་ཐམས་ཅད་ཉེ་བར་ཞི་བ་ཡིན་ལ་ཉེ་བར་ཞི་བ་དེ་ཉིད་ནི་རང་བཞིན་གྱིས་ཞི་བ་ཡིན་པའི་ཕྱིར།
འདིར་དོན་ནི། དེ་ཁོ་ནར་ཆོས་བསྟན་པ་མེད་ཅིང༌། ཐ་སྙད་དུ་ཡིན་ལ་དེའི་ཚེ་ཡང༌། མྱང་འདས་རང་གི་ངོ་བོ་བསྟན་པར་མི་ནུས་ཀྱི་སྒྲོ་བཏགས་ནས་བརྗོད་པ་ཡིན་ལ། དེ་ཡང་སྟོན་པ་རང་གི་ངོས་ནས་མ་ཡིན་གྱིས་འཁོར་གྱི་གདུལ་བྱ་བློ་འཁྲུལ་བའི་ངོར་ཆོས་བསྟན་པར་སྣང་བ་ཡིན་ནོ། ། འདིར་རིན་པོ་ཆེ་པའི་ཊཱི་ཀར། རང་ལུགས་ལ་དམན་པའི་ལྷག་མེད་ཀྱི་མྱང་འདས་ལ་ཕུང་པོའི་ལྷག་ཡོད་མེད་ཇི་ལྟར་བཞེད་ཅེ་ན། རིགས་པ་དྲུག་ཅུ་པའི་འགྲེལ་པར། མདོ་ལས་ནི། གང་ཕུང་པོ་འདི་མ་ལུས་པར་སྤངས་པ་ངེས་པར་སྤང་པ་བྱང་བར་གྱུར་པ་ཟད་པ་འདོད་ཆགས་དང་བྲལ་བ་འགོག་ལ་ཉེ་བར་ཞི་བ།
ནུབ་པ་སྡུག་བསྔལ་གཞན་གྱི་མཚམས་མི་སྦྱོར་ཞིང་སྐྱེ་བ་འདི་ནི་ཞི་བ་འདི་ནི་གྱ་ནོམ་པ་སྟེ། འདི་ལྟ་སྟེ་ཕུང་པོ་ཐམས་ཅད་ངེས་པར་སྤངས་པ། སྲེད་པ་ཟད་པ་འདོད་ཆགས་དང་བྲལ་བ་ལ་འགོག་པ་མྱ་ངན་ལས་འདས་པའོ། ། ཞེས་ཕུང་པོ་འགགས་པ་ལས་མྱ་ངན་ལས་འདས་པར་རྣམ་པར་བཞག་གོ་ཞེས་གསུངས་ཤིང༌། དེ་ཡང་ཕུང་པོའི་ཕྱོགས་ཅིར་ཉོན་མོངས་ཟད་པ་ལ་འཆད་པ་བཀག་ནས་སྡུག་བསྔལ་གྱི་ཕུང་པོ་སྤྱི་ཟད་པ་ལ་འཆད་དགོས་པར་གསུངས་སོ། ། དེ་ཡང་ཕུང་པོའི་རྒྱུན་ཟད་པ་ལ་བྱས་ན། ཕུང་པོ་མ་ལུས་ཟད་པའི་ཚེ་ཐོབ་བྱ་མྱང་འདས་མེད་པ་དང༌། ཟད་པའི་ཚེ་ཐོབ་མཁན་མེད་པས་མྱང་འདས་ཐོབ་པ་མི་སྲིད་པའི་སྐྱོན་བསྟན་ནས། གལ་ཏེ་སྡུག་བསྔལ་གྱི་རང་བཞིན་སྐྱེ་བ་མེད་པར་མཐོང་ན་ནི་དེའི་ཚེ་གནས་སྐབས་དེར་ཡང་སྐྱེ་བ་དེ་མི་དམིགས་པའི་ཕྱིར། སྡུག་བསྔལ་དེ་ཟད་པ་ཁོ་ནར་འགྱུར་ན།

ཞེས་ཕུང་པོ་ལྔ་ཆར་རང་བཞིན་གྱི་སྐྱེ་བ་མེད་པར་མཐོང་བ་དེའི་ཚེ་དེའི་ངོ་ན་ཕུང་པོ་མེད་པ། ཕུང་པོ་འདི་མ་ལུས་པ་སྤངས་ཞེས་གསུངས་པའི་དོན་དུ་བཞེད་དོ། ། དེས་ཐེག་དམན་གྱིས་ཉོན་མོངས་ཟད་པར་སྤངས་པའི་ཚེ། མཉམ་བཞག་གི་ངོ་ན་ཕུང་པོའི་ལྷག་མ་མེད་པར་ནུབ་པའི་འགོག་པ་ནི་དེའི་ལྷག་མེད་ཀྱི་མྱང་འདས་དང༌། དེའི་སྣང་བ་མ་ནུབ་པའི་རྗེས་ཀྱི་ཚེ། དེའི་ལྷག་བཅས་ཀྱི་མྱང་འདས་སུ་འཇོག་པ་ཡིན་ནོ། ། ཞེས་བཤད་དོ། ། འདི་མི་འཐད་པར་སྟོན་པ་ལ། ལུང་དང་རིགས་པས་མི་འཐད་པར་བསྟན་པ་དང༌། དྲུག་ཅུ་པ་རྩ་འགྲེལ་གྱི་གཞུང་དོན་བཤད་པའོ། ། དང་པོ་ནི།
ཇི་སྐད་བཤད་པ་འདི་ནི་རིགས་པ་མ་ཡིན་ཏེ། སྡུག་བསྔལ་ཕུང་པོ་ཟད་པ་དང་སྤངས་པའི་དོན། སྡུག་བསྔལ་གྱི་ཕུང་པོ་རང་བཞིན་མེད་པར་རྟོགས་པ་ལ་བྱེད་ན། ཉན་ཐོས་ཀྱི་མཐོང་ལམ་ནས་ཀྱང་ལྷག་མེད་ཀྱི་མྱང་འདས་ཐོབ་ཟིན་པར་ཧ་ཅང་ཐལ་བའི་ཕྱིར་དང༌། ཅི་སྟེ་མྱང་འདས་སུ་འཇོག་པ་ལ་ཉོན་མོངས་སྤངས་པ་ཁྱད་པར་དུ་དགོས་པར་འདོད་ན་ཉན་ཐོས་ཀྱི་མཐོང་ལམ་ནས་སྡུག་བསྔལ་གྱི་ཕུང་པོ་ཟད་པར་སྤངས་པ་ཁྱེད་ཀྱིས་ཟློག་ཏུ་མེད་པའི་ཕྱིར་དང༌། དེ་ཡང་འདོད་པར་མི་ནུས་པ་ནི་རྒྱུ་ཉོན་མོངས་སྤངས་མ་ཟིན་ན་དེའི་འབྲས་བུ་སྡུག་བསྔལ་སྤངས་པ་མི་འབྱུང་བའི་ཕྱིར་དང༌། མཉམ་གཞག་དང་རྗེས་ཀྱི་ཚེའི་འགོག་པའི་ཁྱད་པར་ལས་ལྷག་མེད་དང་ལྷག་བཅས་སུ་འཇོག་ན་ལྷག་བཅས་ཀྱི་མྱང་འདས་མངོན་དུ་མ་བྱས་པར་ལྷག་མེད་ཀྱི་མྱང་འདས་མངོན་དུ་བྱས་པར་ཐལ་བའི་ཕྱིར་དང༌། མཉམ་གཞག་གི་ངོ་ན་ཕུང་པོ་སྣང་བ་ནུབ་པའི་འགོག་པ་དེ་རང་འཐོབ་བྱེད་ཀྱི་བར་ཆད་མེད་ལམ་གྱིས་བཞག་པའི་ལག་རྗེས་མ་ཡིན་པས་མྱང་འདས་སུ་མི་རུང་བའི་ཕྱིར་དང༌། དེ་འདྲ་དེས་བཞག་པའི་ལག་རྗེས་ཡིན་ན་རྗེས་ཀྱི་ཚེ་ཕུང་པོའི་སྣང་བ་འབྱུང་བས་སྤང་བྱར་བཟློག་པར་ཐལ་བའི་ཕྱིར་དང༌། སངས་རྒྱས་གཉིས་ལ་སྤངས་པའི་ཁྱད་པར་མེད་པར་ཁྱེད་ཀྱིས་ཁས་ལེན་དགོས་པའི་ཕྱིར་དང༌།
རང་ལུགས་ལ་ལྷག་བཅས་ཀྱི་མྱང་འདས་དེ་མྱང་འདས་མེད་པ་མ་ཡིན་པར་ཁྱོད་ཀྱི་ཁས་ལེན་དགོས་ཏེ། དྲུག་ཅུ་པའི་འགྲེལ་པར་ཕུང་པོ་འགགས་པ་ལས་མྱང་འདས་སུ་འཇོག་དགོས་པར་བཤད་ཅིང༌། ལྷག་བཅས་ཀྱི་ཚེ་ཕུང་པོ་མ་འགགས་པར་ཁྱེད་ཀྱིས་ཁས་བླངས་པའི་ཕྱིར་དང༌། དྲུག་ཅུ་པའི་འགྲེལ་པར། གལ་ཏེ་ཕུང་པོ་ལྷག་མ་དང་བཅས་པ་ནི་མྱ་ངན་ལས་འདས་པར་མི་འདོད་དོ་ཞེ་ན། གང་མདོ་སྡེ་ལས། རྗེས་བཟླས་ཞེས་གསུངས་མདོ་འདི་ནི། ཤཱ་རིའི་བུའི་མྱང་འདས། མངོན་སུམ་བྱས་ནས་བཤད་པ་ཡིན། ཞེས་གསུངས་པ་ཇི་ལྟར་མྱང་འདས་དེ་ཉོན་མོངས་པ་ལོག་པ་མངོན་དུ་བྱས་པའི་དབང་དུ་མཛད་ནས་གསུངས་སོ། །
ཞེས་བྱ་བར་ངེས་ཀྱི་ཕུང་པོ་ལོག་པ་ནི་མ་ཡིན་ནོ་ཞེ་ན། དེ་ལྟ་ན་སྡུག་བསྔལ་གྱིས་ཕུང་པོ་འདི་མ་ལུས་པར་སྤངས་པ་ངེས་པར་སྤངས་པ་ཞེས་གསུངས་པར་མི་འགྱུར་གྱི་ཉོན་མོངས་པ་འདི་དག་མ་ལུས་པར་སྤངས་པ་ནས་ནུབ་པ་ཞེས་བྱ་བའི་བར་དེ་སྐད་གསུངས་པར་འགྱུར་བ་ཞིག་ན་ཞེས་ལྷག་བཅས་མྱང་འདས་མཚན་ཉིད་པ་དང་དེར་སྡུག་བསྔལ་སྤངས་པར་བཤད་པའི་ཕྱིར། གང་ཡང་ཁྱེད་ཀྱིས། སྡུག་བསྔལ་གྱི་ཕུང་པོའི་རྒྱུན་ཟད་པའི་ཚེ། ཐོབ་མཁན་མེད་ནས་མྱང་འདས་མི་འཇོག་པར་འདོད་པ། ཞེས་ལེགས་པར་མ་བརྟགས་པ་ཡིན་ཏེ། སྐུ་ཚེའི་འདུ་བྱེད་བཏང་བའི་དུས་ཀྱི་ཉན་ཐོས་དགྲ་བཅོམ་པ་དེ་ལྷག་མེད་ཀྱི་མྱང་འདས་ལ་མི་གནས་པར་ཐལ་བའི་ཕྱིར་དང༌། དེ་ཡང་དེ་ལྟར་འདོད་ན་དེ་ལྷག་བཅས་ཀྱི་མྱང་འདས་ལ་གནས་པར་ནི་མི་རིགས་པས་དེ་ཕྱིར་མྱང་འདས་ལ་མི་གནས་པར་ཐལ་བའི་ཕྱིར་དང༌། དེའི་དུས་ཀྱི་དགྲ་བཅོམ་པ་དེ་མེད་པར་འདོད་ན་ནི་དེ་ཐེག་པ་ཆེན་པོའི་ལམ་དུ་མི་འཇུག་པར་ཐལ་བའི་ཕྱིར་དང༌། མཐར་ཐུག་ཐེག་པ་གསུམ་དུ་ཐལ་བའི་ཕྱིར་རོ། །
གཉིས་པ་ལུང་དོན་བཤད་པ་ནི། དྲུག་ཅུ་པར། དེ་ཉིད་གཟིགས་རྣམས་འཇིག་རྟེན་དང༌། ། མྱ་ངན་འདས་པར་རློམ་སེམས་མེད། ། སྲིད་པ་ཡོངས་སུ་ཤེས་པ་སྲིད། ། མྱ་ངན་འདས་ཞེས་བྱ་བར་བརྗོད། ། དངོས་པོ་བྱུང་བའི་ཞིག་པ་ལ། ། ཇི་ལྟར་འགོག་པ་བརྟག་པ་བཞིན། ། དེ་བཞིན་དམ་པ་རྣམས་ཀྱིས་ཀྱང༌། ། རྒྱུ་མ་བྱས་ལྟའི་འགོག་པ་བཞེད། །
རྣམ་པར་འཇིག་པས་འགོག་འགྱུར་གྱི། ། འདུས་བྱས་ཡོངས་སུ་ཤེས་པས་མིན། ། དེ་ནི་སུ་ལ་མངོན་སུམ་འགྱུར། ། ཞིག་ཤེས་པ་དེ་ཇི་ལྟར་འགྱུར། ། གལ་ཏེ་ཕུང་པོ་མ་འགགས་ན། ། ཉོན་མོངས་ཟད་ཀྱང་འདས་མི་འགྱུར། ། གང་ཚེ་ཕུང་པོ་འགགས་གྱུར་པ། ། དེའི་ཚེ་ན་གྲོལ་བར་འགྱུར། ། མ་རིག་རྐྱེན་ཅན་འབྱུང་བ་ལ། ། ཡང་དག་ཡེ་ཤེས་ཀྱིས་གཟིགས་ན། །
སྐྱེ་བ་དང་ནི་འགག་པའང་རུང༌། ། འགའ་ཡང་དམིགས་པར་མི་འགྱུར་རོ། ། དེ་ཉིད་མཐོང་ཆོས་མྱ་ངན་ལས། ། འདས་ཤིང་བྱ་བ་བྱས་པའང་ཡིན། ། ཞེས་གསུངས་སོ། ། དེ་ལ་བཞེད་ཅེས་པ་ཡིན་གྱིས་འཁོར་འདས་རང་བཞིན་གྱིས་མ་གྲུབ་པར་བསྟན་ནས། དེར་མ་གྲུབ་པའི་དབྱིངས་དེ་ཉིད་མྱང་འདས་ཀྱི་ངོ་བོར་དེ་ལྟར་ཤེས་པ་ན་མྱང་འདས་མངོན་དུ་བྱས་པར་བསྟན་ནས། གལ་ཏེ་འདུས་བྱས་རང་བཞིན་མེད་པར་ཤེས་པས་མྱང་འདས་ཐོབ་པར་འགྱུར་བ་མ་ཡིན་པར། ཕུང་པོ་དང་ལས་དང་ཉོན་མོངས་པ་བཀག་པ་དང་རྒྱུན་ཆད་པ་ཙམ་གྱིས་མྱང་འདས་སུ་འཇོག་ན། དེ་མངོན་དུ་བྱས་པ་མི་སྲིད་པར་འགྱུར་ཏེ།
ཕུང་པོ་མ་འགགས་པའི་གནས་སྐབས་ན་ཕུང་པོ་རྒྱུན་ཆད་པའི་འགོག་པ་དེ་མེད་པའི་ཕྱིར་དང༌། རྒྱུན་ཆད་པ་ན་མངོན་དུ་བྱེད་པ་པོ་འགའ་ཡང་མེད་པར་ཁས་བླངས་པའི་ཕྱིར། འདོད་མི་ནུས་ཏེ་ཕུང་པོ་རྒྱུན་ཆད་པའི་གནས་སྐབས་ན། དེ་ཁོ་ན་ཉིད་མཐོང་བའི་གང་ཟག་འཕགས་པ་ཤཱ་རིའི་བུ་ལ་སོགས་པ་ཡོད་པའི་ཕྱིར། འོ་ན་ཁྱོད་རང་གི་ལྟར་ནའང་མྱང་འདས་མངོན་དུ་བྱས་པའི་གང་ཟག་དེས་ཅི་ཞིག་མཐོང་བར་འགྱུར་ཏེ། སྤྲོས་པ་ཅི་ཡང་མ་མཐོང་བའི་ཕྱིར་ཞེ་ན། ཅི་ཡང་མ་མཐོང་བ་དེ་ཉིད་ལ། མྱང་འདས་མཐོང་བར་བརྗོད་དེ། ཡུལ་ཅན་གྱི་ཤེས་པ་དེ་ཉིད་སྤྲོས་བྲལ་གྱི་རྣམ་པ་ཅན་དུ་སྐྱེས་པའི་ཕྱིར། དཔེར་ན་སྔོན་པོའི་རྣམ་པ་ཤར་བ་ན་སྔོན་པོ་རྟོགས་པར་འཇོག་པ་བཞིན་ཞེས་སྟོན་པ་ནི།
རྣམ་པར་འཇིག་པས་འགོག་གྱུར་གྱི་ནས། ཇི་ལྟར་འགྱུར་གྱི་བར་རོ། ། འོ་ན་ཕུང་པོ་རྒྱུན་ཆད་པ་ཙམ་ལ་མྱང་འདས་མི་འཇོག་ན། མདོ་ལས་གང་ཡང་སྐྱེ་བ་ཟད་དོ། ། ཚངས་པར་སྤྱོད་པ་བསྟེན་ཏོ། ། བྱ་བ་བྱས་སོ། ། འདི་ལས་སྲིད་པ་གཞན་མི་ཤེས་སོ་ཞེས། ། གསུངས་པ་དང་འགལ་ཏེ། ཇི་སྲིད་ཕུང་པོའི་རྒྱུན་འབྱུང་བ་དེ་སྲིད་དུ་སྲིད་པ་ཟད་པར་ཁོང་དུ་ཆུད་མི་ནུས་པའི་ཕྱིར་ཏེ་སྐྱེ་བ་དང་ལྡན་པའི་ཕྱིར་ཞེ་ན། འདིའི་ལན་ལ་མགོ་མཚུངས་དང་རྣལ་མའི་ལན་ནོ། །
དང་པོ་ནི། ཁྱོད་ཀྱི་ལུགས་ལའང་ཕུང་པོ་མ་འགགས་ན་ཉོན་མོངས་པ་ཟད་ཀྱང་མྱང་འདས་སུ་མི་འགྱུར་ཏེ། མདོ་ལས་སྡུག་བསྔལ་འདི་མ་ལུས་པར་སྤངས་པ་ངེས་པར་སྤངས་པ་ཞེས་པ་ནས། མྱ་ངན་ལས་འདས་པའོ། ། ཞེས་ཕུང་པོ་འགགས་པ་ལ་མྱང་འདས་སུ་བཤད་པའི་ཕྱིར། ཞེས་སྟོན་པ་ནི་གལ་ཏེ་ཕུང་པོ་མ་འགགས་ན་ཞེས་པའོ། ། ཅི་སྟེ་ལྷག་བཅས་ཀྱི་མྱང་འདས་དེ་མྱང་འདས་མཚན་ཉིད་པར་མི་འདོད་ཅེ་ན། འོ་ན་མདོ་སྡེ་ལས། རྗེས་བཟླས་ཞེས་བྱ་མདོ་འདི་ནི། ། ཤཱ་རི་བུ་ཡིས་མྱ་ངན་འདས། །
མངོན་སུམ་བྱས་ནས་བཤད་པ་ཡིན། ། ཞེས་གསུངས་པ་དང་འགལ་ལོ། ། ཅི་སྟེ་དེ་སྐད་གསུང་པ་དེ་ཉོན་མོངས་ལོག་པའི་མྱང་འདས་ཀྱི་དབང་དུ་བྱས་སོ་ཞེ་ན། ཉོན་མོངས་པ་ལོག་པ་ཙམ་ལ་མྱང་འདས་སུ་འཐད་ན། མདོ་ལས་སྡུག་བསྔལ་འདི་མ་ལུས་པར་སྤངས་པ་ཞེས་སོགས་གསུངས་བར་མི་འགྱུར་གྱི་ཉོན་མོངས་པ་འདི་དག་མ་ལུས་པར་སྤངས་པ་ཞེས་སོགས་གསུང་རིགས་པར་འགྱུར་རོ། ། གཞན་ཡང་དངོས་པོ་རང་བཞིན་གྱིས་མ་གྲུབ་ན་ཉོན་མོངས་སྤངས་པའི་མྱང་འདས་ཀྱང་མི་འཐད་དེ། ཆགས་སོགས་ཐམས་ཅད་ཕུང་པོ་རང་བཞིན་གྱིས་གྲུབ་པར་འཛིན་པའི་རྩ་བ་ཅན་ཡིན་པའི་ཕྱིར། ཕུང་པོ་རྣམས་འགག་པ་ཡང་མི་སྲིད་པར་འགྱུར་ཏེ། ཕུང་པོར་དམིགས་པས་དེའི་རྒྱུ་ཅན་ཉོན་མོངས་པ་རྒྱུན་མི་འཆད་པའི་ཕྱིར། ཡང་ཅི་སྟེ་ཁོ་ན་རེ།
མདོ་དང་འགལ་བ་མེད་དེ། མ་འོངས་པའི་ཕུང་པོ་དང་སྐྱེ་བ་ཟད་པ་ལ་དགོངས་སོ་ཞེ་ན་ཞིག་ཤེས་པ་དེ་ཇི་ལྟར་འགྱུར་ཞེས་གསུངས་སོ། ། གཉིས་པ་རྣལ་མའི་ལན་ནི། རང་བཞིན་གྱིས་གྲུབ་པར་སྨྲ་བ་ལ་མྱང་འདས་མི་སྲིད་པར་བསྟན་ནས། སྟོང་པ་ཉིད་དུ་སྨྲ་བ་ལ་རྣམ་གྲོལ་སྲིད་པར་སྟོན་པ་ནི་མ་རིག་རྐྱེན་ཅན་ཞེས་སོགས་ནས། དེ་ཉིད་མཐོང་ཆོས་མྱ་ངན་ལས་འདས་ཤིང་བྱ་བ་བྱས་པ་ཡིན་གྱི་བར་རོ། ། མདོར་ན་མྱང་འདས་ནི་སྡུག་བསྔལ་མ་ལུས་པར་སྤངས་པའི་འགོག་པ་གཅིག་ཡིན་ལ། ཉན་ཐོས་སྡེ་པའི་ལྷག་བཅས་སུ་འདོད་པའི་མྱང་འདས་ཀྱི་ཚེ་ནའང༌། སྡུག་བསྔལ་སྤངས་པ་ཡིན་ཏེ། སྐུ་ཚེའི་འདུ་བྱེད་མ་བཏང་པའི་ཉན་ཐོས་དགྲ་བཅོམ་པ་དེས་ཕུང་པོ་རང་བཞིན་མེད་པར་གོམས་པའི་སྟོབས་ཀྱིས་འཇིག་ལྟ་སྤངས་ཤིང་དེ་སྤངས་པས་དེའི་རྒྱུ་ཅན་གྱི་ཉོན་མོངས་པ་སྤངས།
དེ་སྤངས་པ་ན་དེའི་རྒྱུ་ཅན་གྱི་སྡུག་བསྔལ་གྱི་ཕུང་པོ་སྤངས་དགོས་པའི་ཕྱིར། ཇི་སྐད་དུ་འགྲེལ་པར། གལ་ཏེ་སྡུག་བསྔལ་གྱི་རང་བཞིན་སྐྱེ་བ་མེད་པར་མཐོང་ན་ནི་དེའི་ཚེ་གནས་སྐབས་དེར་ཡང་སྐྱེ་བ་དེ་མི་དམིགས་པའི་ཕྱིར། སྡུག་བསྔལ་དེ་ཟད་པ་ཁོ་ནར་འགྱུར་ན་ཞེས་པ་ལྟར་རོ། ། དེ་ལྟ་ན་ཡང་ལྷག་བཅས་དང་ལྷག་མེད་ཀྱི་ཁྱད་པར་ནི་ལས་ཉོན་སྔ་མས་འཕངས་པའི་ཕུང་པོའི་རྒྱུན་དང་བྲལ་མ་བྲལ་ལ་བྱེད་དགོས་ཀྱི་མཉམ་གཞག་དང་རྗེས་ཐོབ་ལ་ལྷག་བཅས་ལྷག་མེད་ཀྱི་དོན་དུ་བྱེད་པ་དབུ་མའི་གཞུང་ཁུངས་ཐུབ་གང་ནས་མི་འབྱུང་བར་ངེས་སོ། ། མདོར་ན་རིགས་པ་དྲུག་ཅུ་པའི་འགྲེལ་པ་དང༌། ཚིག་གསལ་དུ། འཁོར་འདས་རང་བཞིན་གྱིས་གྲུབ་ན། མྱང་འདས་ཀྱི་འཇོག་ཚུལ་མི་སྲིད་པ་དང༌། དེ་མངོན་དུ་བྱས་པ་མི་སྲིད་པར་གསུངས་ཀྱི་དངོས་སྨྲའི་ལྷག་བཅས་ལྷག་མེད་ཀྱི་འཇོག་མཚམས་བཀག་པ་ཅུང་ཟད་ཀྱང་མེད་དོ། །
རྣམ་པར་སྤྲོས་པས་ཆོག་གོ ། གཉིས་པ་རབ་བྱེད་ཀྱི་མཚན་བསྟན་པ་ནི། མྱ་ངན་ལས་འདས་པ་བརྟག་པ་ཞེས་བྱ་བ་ཚིགས་སུ་བཅད་པ་ཉེར་བཞིའི་བདག་ཉིད་ཅན་གྱི་རབ་ཏུ་བྱེད་པ་ཉེར་ལྔ་པའི་རྣམ་པར་བཤད་པའོ། ། ཆོས་ཀུན་རང་བཞིན་མེད་ཉིད་ལ། ། མྱ་ངན་འདས་དང་དེ་མངོན་བྱེད། ། འཐད་ཅིང་རང་བཞིན་གྱིས་གྲུབ་ན། ། ཉོན་མོངས་སྡུག་བསྔལ་ཇི་ལྟར་སྤང༌། ། ཞེས་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ།། །། གཉིས་པ་དེ་ལྟར་བསྟན་དགོས་པའི་རྒྱུ་མཚན་ལ། རབ་བྱེད་ཀྱི་གཞུང་བཤད་པ་དང༌།
མཚན་བསྟན་པའོ། ། དང་པོ་ནི། རྟེན་ཅིང་འབྲེལ་པར་འབྱུང་བ་གང༌། ། དེ་ནི་སྟོང་པ་ཉིད་དུ་བཤད། ། ཅེས་དང༌། གང་གིས་རྟེན་ཅིང་འབྲེལ་པར་འབྱུང༌། ། མཐོང་བ་དེ་ནི་སྡུག་བསྔལ་དང༌། ། ཞེས་སོགས་གསུངས་པའི་རྟེན་འབྱུང་དེ་གང་ཞེ་ན། འདིའི་ལན་ལ། རྟེན་འབྱུང་མ་རྟོགས་ན་འཁོར་བར་འཇུག་ཚུལ་ལུགས་འབྱུང་གི་རྟེན་འབྲེལ་དང༌།
དེ་རྟོགས་ན་འཁོར་བ་བཟློག་ཚུལ་ལུགས་བཟློག་གི་རྟེན་འབྲེལ་གཉིས་ལས་དང་པོ་ནི། རིག་པ་ཡེ་ཤེས་ཀྱི་འགལ་བ་མི་མཐུན་ཕྱོགས་སུ་གྱུར་པའི་སེམས་བྱུང་མ་རིག་པས་ཡང་དག་པའི་དོན་མཐོང་བ་ལ་སྒྲིབ་པས་ཡང་སྲིད་ཕྱི་མའི་ཕྱིར་དུ་འདུ་བྱེད་རྣམ་པ་གསུམ་པོ་དག་མངོན་པར་འདུ་བྱེད་པ་གང་ཡིན་པའི་ལས་གསུམ་པོ་དེ་དག་གིས་ལས་གསོག་པའི་གང་ཟག་དེ་འགྲོ་བ་འཁོར་བར་འགྲོ་བར་འགྱུར་རོ། ། དེ་ནས་གང་ཟག་དེའི་འདུ་བྱེད་ཀྱི་རྐྱེན་ཅན་གྱི་རྣམ་པར་ཤེས་པ་དེ་འདུ་བྱེད་དང་མཐུན་པའི་འགྲོ་བ་རྣམས་སུ་འཇུག་པར་འགྱུར་རོ། ། འདིར་རིན་པོ་ཆེ་པས་དེ་ཡང་འཆི་སྲིད་འགགས་པ་ན་སྐད་ཅིག་གཅིག་ཁོ་ན་ལ་སྲང་འདའི་མཐོ་དམན་གྱི་ཚུལ་དུ་སྐྱེ་སྲིད་ཀྱི་ཕུང་པོ་རྣམས་ལས་ཀྱིས་ཇི་ལྟར་འཕངས་པ་བཞིན་དུ་སྐྱེའོ་ཞེས་འཆད་པ་ནི། འགྲེལ་པ་གང་ནས་ཀྱང་མི་འབྱུང་ཞིང༌། བར་སྲིད་ཆད་པས་ཉེས་པར་བཤད་པའོ། ། དེ་ལྟར་རྣམ་པར་ཤེས་པ་མའི་མངལ་དུ་ཞུགས་པར་གྱུར་ནས་མིང་གཞིའི་ཕུང་པོ་དང་གཟུགས་ཀྱི་ཕུང་པོ་ཆགས་པར་འགྱུར་རོ། ། དེ་ལྟར་མིང་དང་གཟུགས་ནི་ཆགས་པར་གྱུར་ན་སྐྱེ་མཆེད་དྲུག་ནི་འབྱུང་བར་འགྱུར་རོ། ། དུས་ཕྱིས་སྐྱེ་མཆེད་དྲུག་ལ་བརྟེན་ནས་ནི་རེག་པ་ཡང་དག་འབྱུང་བར་འགྱུར་རོ། ། རེག་པ་དེ་གང་ཞིག་ཡིན་དེ་ཇི་ལྟར་སྐྱེ་ཞེ་ན་བདག་རྐྱེན་མིག་དང་དམིགས་རྐྱེན་གཟུགས་དེ་མ་ཐག་རྐྱེན་དྲན་བྱེད་དེ་ཡིད་ལ་བྱེད་པ་སྔ་མ་ལ་བརྟེན་ནས་མིག་གི་རྣམ་པར་ཤེས་པ་སྐྱེ་བ་ཡིན་ནོ། །
དེ་ལྟར་ན་མིག་དང་གཟུགས་ལ་བརྟེན་ནས་ནི་མིག་གི་རྣམ་པར་ཤེས་པ་སྐྱེ་བར་འགྱུར་རོ། ། དེ་ནི་སྐྱེ་ཚུལ་ལོ། ། ངོ་བོ་ནི་མིག་དང་གཟུགས་དང་རྣམ་པར་ཤེས་པ་གསུམ་པོ་འདུས་ནས། ཡུལ་ཡིད་དུ་འོང་མི་འོང་བར་མ་གསུམ་དུ་ཡོངས་སུ་གཅོད་པའོ། ། རེག་པ་དང་ཕྲད་པ་དོན་གཅིག་གོ ། དེ་ནས་རེག་པ་དེ་ལས་ཚོར་བ་ཀུན་དུ་འབྱུང་བར་འགྱུར་རོ། ། ཚོར་བའི་རྐྱེན་གྱིས་སྲེད་པ་སྟེ། གང་གི་ཕྱིར་སྲེད་ན། ཚོར་བའི་དོན་དུ་སྲེད་པར་འགྱུར་རོ། ། དེ་ལྟར་སྲེད་པར་གྱུར་ན་སྲེད་ལྡན་དེས་ཉེ་བར་ལེན་པ་རྣམ་པ་བཞི་པོ་ཉེ་བར་ལེན་པར་འགྱུར་རོ། །
ཉེར་ལེན་ཡོད་ན་ཉེ་བར་ལེན་པ་པོ་དེའི་སྲིད་པ་རབ་ཏུ་འབྱུང་བར་འགྱུར་ཏེ། གལ་ཏེ་ཚོར་བ་རང་བཞིན་མེད་པར་རྟོགས་པའི་ཤེས་རབ་ཀྱིས་ཉེ་བར་ལེན་པ་མེད་པར་གྱུར་ན་གྲོལ་བར་འགྱུར་ཏེ་དེའི་སྲིད་པ་ཡོད་པ་མི་འགྱུར་རོ། ། སྲིད་པ་དེ་ཡང༌། འདིར་སྐྱེ་བ་ཕྱི་མའི་ཕུང་པོ་ལྔ་ལ་འདོད་ལ། རྒྱུ་ལ་འབྲས་བུའི་མིང་གིས་བཏགས་ནས་ཚེ་འདིའི་ལུས་ངག་ཡིད་ཀྱིས་ལས་གསུམ་ལ་སྲིད་པ་ཞེས་བྱའོ། ། ཞེས་འགྲེལ་པར་འབྱུང་ཞིང་ལུས་ངག་གི་ལས་གཟུགས་ཅན་ཡིན་པར་ཡང་ཚིག་གསལ་དུ་བཤད་དེ། ཉན་ཐོས་པ་དང་སྒོ་བསྟུན་པའོ། ། དེ་ལྟ་བུའི་ལས་ནུས་པ་མཐུ་ཅན་ལ་སྲིད་པའི་མིང་གིས་བཏགས་པ་དེ་ལས་ཚེ་ཕྱི་མའི་སྐྱེ་བ་ལེན་པ་འབྱུང་བར་འགྱུར་ཏེ། དེ་ལས་དགའ་བ་དང་ཤི་བ་དང་འཆི་བཞིན་པའི་དུས་ཀྱི་འཇིག་རྟེན་ལ་ཆགས་པའི་སྙིང་གི་གདུང་བ་ལ་མྱ་ངན་ཞེས་མིང་བཏགས་པ་དང༌། ངག་ཏུ་སྨྲེ་སྔགས་འདོན་པ་དང་བཅས་པ་དང༌།
དབང་ཤེས་འཁོར་གྱི་སྡུག་བསྔལ་དང༌། ཡིད་མི་བདེ་བ་དང་སྡུག་བསྔལ་དང་ཡིད་མི་བདེ་བ་མང་པོ་འབྱུང་བའི་འཁྲུག་པ་དང༌། དེ་དག་རྣམས་ནི་སྐྱེ་བ་ལས་རབ་ཏུ་འབྱུང་ངོ༌། ། དོན་བསྡུ་བ་ནི། དེ་ལྟར་ན་སྡུག་བསྔལ་གྱི་ཕུང་པོ་འབའ་ཞིག་པ་འདི་འབྱུང་བར་འགྱུར་རོ། ། འབའ་ཞིག་པ་ཞེས་པ་ནི། བདེ་བ་དང་མ་འདྲེས་པ་ཞེས་པའི་དོན་དུ་འགྲེལ་པར་བཤད་དོ། ། འདིར་རིན་པོ་ཆེ་པ་ཡན་ལག་བཅུ་གཉིས་པོ་འཕེན་འགྲུབ་ཡན་ལག་བཞིར་བསྡུད་པ་དང༌། རྒྱུ་དུས་ཀྱི་རྣམ་པར་ཤེས་པ་ལ་ལས་ཀྱི་བག་ཆགས་བསྒོས་པའི་ཚུལ་གྱིས་འཕངས་པ་དང༌། བག་ཆགས་དེ་ཉིད་ནུས་པ་མཐུ་ཅན་དུ་བྱས་པ་ལ་ལས་ཀྱི་སྲིད་པ་ཞེས་བྱ་བ་དེ་ཉིད་ཀྱི་འགྲུབ་པའི་ཚུལ་དུ་འཆད་པ་ལ་ནི།
ཐོགས་མེད་ཀྱི་གཞུང་ལ་འཐད་ཀྱང་འདིར་མི་འཐད་དེ་ལུང་དང་རིགས་པ་དང་ཁས་བླངས་པ་གསུམ་དང་འགལ་བའི་ཕྱིར། ཇི་ལྟར་ཞེ་ན། འཕངས་ཚུལ་དང་འགྲུབ་ཚུལ་དེ་ལྟར་འཆད་ན་རྣམ་པར་ཤེས་པ་རྒྱུའི་ཆ་འཛིན་དགོས་ལ་དེ་ཡང་དེ་ལྟར་འདོད་ན། འདུ་བྱེད་རྐྱེན་ཅན་རྣམ་པར་ཤེས། ། འགྲོ་བ་རྣམས་སུ་འཇུག་པར་འགྱུར། ། ཞེས་འབྲས་བུའི་ཆ་བཟུང་བ་དང་འགལ་བས་སོ། ། རྣམ་པར་ཤེས་པ་ཡང་རྒྱུའི་ཆ་ཁོ་ན་ལ་ཁྱོད་ཀྱིས་བཤད་དགོས་ཏེ། རྣམ་པར་ཤེས་པ་དང༌། སྲིད་པ་གཉིས་ཇི་ལྟར་འཕངས་ཚུལ་དང༌། འགྲུབ་ཚུལ་དུ་ཁྱེད་ཀྱིས་བཤད་པའི་ཕྱིར།
དེར་མ་ཟད། འདིའི་སྲིད་པ་ལས་ཀྱི་སྲིད་པ་ལ་འཆད་པའང༌། སྲིད་པ་དེ་ཡང་ཕུང་པོ་ལྔ་ཞེས་སྐྱེ་སྲིད་དང་སྔོན་དུས་ཀྱི་སྲིད་པ་གང་རུང་ལ་བཤད་པ་དང་ཇི་ལྟར་མི་འགལ། གཉིས་པ་རིགས་པ་དང་འགལ་བ་ནི། འདིར་བཅུ་གཉིས་པོ་ཡན་ལག་བཞིར་བསྡུ་བའི་ཚུལ་དབུ་མའི་རང་ལུགས་ཀྱི་གཞུང་འགྲེལ་གང་ནས་ཀྱང་མ་བཤད་པའི་ཕྱིར་དང༌། དེར་བསྡུད་པའི་ཚེ་བཅུ་གཉིས་པོ་འཕེན་བྱེད་ཀྱི་རྒྱུ་འབྲས་ཆ་གཅིག་གི་དབང་དུ་བྱས་དགོས་པ་ཐོགས་མེད་སྐུ་མཆེད་ཀྱི་གཞུང་གི་དགོངས་པ་ཡིན་པ་ལྟར་ཁྱེད་རང་ཡང་འཕེན་འགྲུབ་ཀྱི་རྒྱུ་འབྲས་ནི་སྐྱེ་ཐེབས་གཅིག་གི་དབང་དུ་བྱས་པ་ཡིན་ནོ། ། ཞེས་ཁས་བླངས་ལ་དེ་ལྟར་ན་འདིར་གཞུང་ཉིད་དང་འགྲེལ་པར་ཡང་ཡན་ལག་བཅུ་གཉིས་པོ་སྐྱེ་བ་ལེན་ཐེབས་གཉིས་ཀྱི་དབང་དུ་བྱས་པ་གསལ་བར་བཤད་པ་དང་འགལ་ལོ། ། གསུམ་པ་ཁས་བླངས་པ་དང་འགལ་བ་ནི་འདིར་ཀུན་གཞི་ཁས་མི་ལེན་པ་དང༌། རྣམ་པར་ཤེས་པ་བག་ཆགས་བསྒོ་གཞིར་ཁས་ལེན་པ་འགལ། རྣམ་པར་ཤེས་པ་བག་ཆགས་ཀྱི་རྟེན་དུ་འདོད་པ་དང༌།
ང་ཙམ་བག་ཆགས་བསྒོ་བའི་གཞིར་འདོད་ཀྱི་ཡིད་ཀྱི་རྣམ་ཤེས་སྒྲིབ་པའི་བག་ཆགས་ཀྱི་རྟེན་དུ་མི་འདོད་པར་ཁྱེད་ཀྱིས་ཁས་བླངས་པ་དང་ཇི་ལྟར་མི་འགལ། འོན་ཀྱང་སྤྱིར་འཕེན་འགྲུབ་ཁས་མི་ལེན་པ་མ་ཡིན་ནོ། ། གཉིས་པ་ལུགས་བཟློག་བཤད་པ་ནི། དེ་ལྟར་འཁོར་བའི་རྩ་བ་ནི། འདུ་བྱེད་དེ་དེའི་ཕྱིར་མཁས་པ། དེ་ཁོ་ན་ཉིད་མངོན་སུམ་དུ་མཐོང་བ་རྣམས་འཕེན་བྱེད་ཀྱི་ལས་འདུ་མི་བྱེད་པ་དེའི་ཕྱིར། མི་མཁས་པ་དེ་ཉིད་མངོན་སུམ་དུ་མ་མཐོང་བ་རྣམས་འཕེན་བྱེད་ཀྱི་ལས་མངོན་པར་འདུ་བྱེད་པ་པོ་ཡིན་ཏེ། མདོ་ལས་དགེ་སློང་དག་མ་རིག་པ་དང་རྗེས་སུ་འབྲེལ་བའི་སྐྱེས་བུ་གང་ཟག་འདི་ནི་བསོད་ནམས་དང་བསོད་ནམས་མ་ཡིན་པ་དང་མི་གཡོ་བ་མངོན་པར་འདུ་བྱེད་དོ། ། ཞེས་གསུངས་པའི་ཕྱིར། མདོར་ན་མཁས་པས་འཕེན་བྱེད་ཀྱི་ལས་མངོན་པར་འདུ་བྱེད་པ་མ་ཡིན་ཏེ།
དེ་ཁོ་ན་ཉིད་མངོན་སུམ་དུ་མཐོང་བའི་ཕྱིར་རོ། ། མ་རིག་པ་འགགས་པར་གྱུར་ན་ནི་འདུ་བྱེད་རྣམས་ཀུན་དུ་འབྱུང་བར་མི་འགྱུར་ཏེ་རྒྱུ་མ་ཚང་བའི་ཕྱིར་རོ། ། མ་རིག་པ་དེ་གང་གིས་འགོག་ཅེ་ན། དོ་ཁོ་ན་ཉིད་མངོན་སུམ་དུ་ཤེས་པས་དེ་ཉིད་བསྒོམ་པས་སོ། ། མ་རིག་པ་འགགས་པས་འདུ་བྱེད་འདུ་བྱེད་འགགས་པ་དེ་བཞིན་དུ་འདུ་བྱེད་ལ་སོགས་པའི་ཡན་ལག་སྔ་མ་དེ་དང་དེ་ནི་འགགས་པར་གྱུར་པས་ཡན་ལག་ཕྱི་མ་དེ་དང་དེ་ནི་མངོན་པར་མི་འགྱུར་རོ། ། དོན་བསྡུ་བ་ནི་སྡུག་བསྔལ་གྱི་ཕུང་པོ་འབའ་ཞིག་པ་དེ་ནི་དེ་ལྟར་ཡང་དག་པར་འགག་པར་འགྱུར་རོ། ། གཉིས་པ་ནི། སྲིད་པའི་ཡན་ལག་བརྟག་པ་ཞེས་བྱ་བ་ཚིགས་སུ་བཅད་པ་བཅུ་གཉིས་ཀྱི་བདག་ཉིད་ཅན་གྱི་རབ་ཏུ་བྱེད་པ་ཉི་ཤུ་རྩ་དྲུག་པའི་རྣམ་པར་བཤད་པའོ། ། ཆོས་ཀུན་རང་བཞིན་གྱིས་སྟོང་པར། ། ཤེས་པས་འཁོར་བ་བཟློག་འགྱུར་ཞིང༌། །
ཆོས་རྣམ་རང་བཞིན་གྱིས་གྲུབ་པར། ། ཞེན་པས་འཁོར་བ་ཉིད་དུ་འཇུག ། ཅེས་དོན་བསྡུས་པའི་ཚིགས་སུ་བཅད་པ་རང་གི་བློས་ཉེ་བར་སྦྱར་བ་ཡིན་ནོ།། །། གཉིས་པ་རྟེན་འབྲེལ་རྟོགས་ན་ལྟ་ངན་བཟློག་པའི་ཚུལ་ལ། རབ་བྱེད་ཀྱི་འབྲེལ་བསྟན། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། ། དང་པོ་ནི། ས་ལུ་སྦྱང་པའི་མདོ་ལས་གང་གིས་རྟེན་ཅིང་འབྲེལ་པར་འབྱུང་བ་མཐོང་བ་དེ་ནི་སྔོན་གྱི་མཐའ་ལ་བརྟེན་པར་མི་བྱེད། ཕྱི་མའི་མཐའ་ལ་བརྟེན་པར་མི་བྱེད་ཅེས་གསུངས་ན།
སྔོན་དང་ཕྱི་མའི་མཐའ་ནི་གང་དེ་ལ་བརྟེན་པར་མི་བྱེད་པའི་ཚུལ་ཅི་ཞེ་ན། གཉིས་པ་ལ། ལྟ་ངན་བཅུ་དྲུག་ངོས་བཟུང༌། རྟེན་འབྲེལ་རྟོགས་ན་ལྟ་ངན་བཟློག་པའི་ཚུལ་ལོ། ། དང་པོ་ནི། ཅི་བདག་འདས་པའི་བྱུང་བ་དང་མ་བྱུང་བ་དང༌། དེ་གཉིས་ཀ་དང་གཉིས་ཀ་མ་ཡིན་པའོ། ། ཞེས་ལྟ་བ་བཞི་དང༌། འཇིག་རྟེན་རྟག་པ་དང༌། མི་རྟག་པ་དང༌།
གཉིས་ཀ་དང་གཉིས་ཀ་མ་ཡིན་པར་ལྟ་བ་བཞི་སྟེ། བརྒྱད་པོ་གང་ཡིན་དེ་དག་ནི་སྔོན་གྱི་མཐའ་ལ་བརྟེན་པ་ཡིན་ཏེ། དེ་ལ་དམིགས་པའི་ཕྱིར། སྔོན་གྱི་མཐའ་ནི་ད་ལྟར་གྱི་ལུས་འདི་ལ་ལྟོས་ཏེ། འདས་པའི་ལུས་ལ་སྔོན་ཞེས་བྱ་ལ། དེའི་མཐའ་ནི། དེའི་ཆ་སྔ་མ་ལ་བྱའོ། ། འདིར་བྱུང་སོགས་བཞི་ནི་བདག་ཁོ་ན་ལ་དམིགས་པ་དང༌། རྟག་སོགས་བཞི་ནི་སྤྱིར་སྔོན་གྱི་མཐའ་ཙམ་ལ་དམིགས་པ་དང་འོག་ནས་ཀྱང་དེ་བཞིན་དུ་ཤེས་པར་བྱའོ། ། ཞེས་འགྲེལ་པར་འབྱུང་ངོ༌། །
བདག་མ་འོངས་པའི་དུས་ན་འབྱུང་བར་འགྱུར་བ་དང་མི་འབྱུང་བ་དང་དེས་མཚོན་ནས་གཉིས་ཀ་དང་གཉིས་ཀ་མ་ཡིན་པར་ལྟ་བ་སྟེ་བཞི་དང༌། འཇིག་རྟེན་མཐའ་དང་ལྡན་པ་དང་སོགས་པ་ཞེས་པའི་ཚིག་གིས་བསྡུས་པ་འཇིག་རྟེན་མཐའ་དང་མི་ལྡན་པ་དང༌། གཉིས་ཀ་དང་གཉིས་ཀ་མ་ཡིན་པར་ལྟ་བ་བཞི་དང་བརྒྱད་པོ་གང་དག་ཡིན་པ་དེ་དག་ནི་ད་ལྟར་གྱིས་ལུས་འདི་ལ་ལྟོས་པའི་ཕྱི་མའི་མཐའ་ལ་བརྟེན་པ་ཡིན་ཏེ། དེ་ལ་དམིགས་པའི་ཕྱིར། གཉིས་པ་ལ་ཐ་སྙད་ཀྱི་རྟེན་འབྲེལ་སྒྱུ་མ་ལྟ་བུ་ལ་གནས་ནས་ལྟ་ངན་དགག དོན་དམ་སྤྲོས་བྲལ་ལ་གནས་ནས་ལྟ་ངན་དགག དང་པོ་ལ། ལྟ་བ་བཞི་ཚན་དང་པོ་དགག བཞི་ཚན་གཉིས་པ་དགག དང་པོ་ལ།
སྔོན་གྱི་མཐའ་ལ་རྟེན་པའི་བཞི་ཚན་དང་པོ་དགག དེས་ཕྱི་མའི་མཐའ་ལ་བརྟེན་པའི་བཞི་ཚན་དང་པོ་ཡང་ཁེགས་པར་བསྟན། དང་པོ་ལ་འདས་དུས་བྱུང་མ་བྱུང་དུ་ལྟ་བ་དགག དོན་བསྡུས་ཏེ་ལྟ་བ་གཞན་གཉིས་ཀྱང་མི་འཐད་པར་བསྟན་པའོ། ། དང་པོ་ལ་འདས་དུས་བྱུང་བར་ལྟ་བ་དགག མ་བྱུང་བ་ལྟ་བ་དགག དང་པོ་ལ། དགག་པ་དངོས་དང༌། མཇུག་བསྡུ་བའོ། ། དང་པོ་ནི།
བདག་འདས་པའི་དུས་ན་བྱུང་བར་གྱུར་ཏོ་ཞེས་བྱ་བ་དེ་ནི་འཛིན་སྟངས་དོན་མཐུན་པར་མི་འཐད་དེ། སྔོན་གྱི་ཚེ་རབས་རྣམས་སུ་གང་བྱུང་བའི་བདག་དེ་ཉིད་ད་ལྟར་གྱི་འདི་ཉིད་མ་ཡིན་ནོ་སྟེ་མ་ཡིན་པའི་ཕྱིར། གལ་ཏེ་སྔར་གྱི་བདག་དེ་ཉིད་ད་ལྟར་གྱི་བདག་ཏུ་འགྱུར་རོ་སྙམ་ན་དེ་ལྟ་ན་དུས་གཉིས་ཀྱི་ཕུང་པོ་གཉིས་ཀྱང་གཅིག་ཏུ་འགྱུར་ལ་འདོད་མི་ནུས་ཏེ་དུས་སྔ་ཕྱིའི་ཉེ་བར་ལེན་པ་ཕུང་པོ་ཐ་དད་པའི་ཕྱིར། གལ་ཏེ་ཉེ་བར་ལེན་པ་ཐ་དད་ཀྱང་བདག་གཅིག་ཉིད་ཡིན་ནོ་སྙམ་ན། དེ་ཡང་མི་འཐད་དེ། ཉེ་བར་ལེན་པ་མ་གཏོགས་པར་སྟེ་དེ་ལས་དོན་གཞན་པའི་ཁྱེད་ཀྱི་བདག་ནི་གང་ཞིག་ཡོད་པ་ཡིན་ཏེ་མེད་པས་སོ། ། ཉེ་བར་ལེན་པ་མ་གཏོགས་པའི་བདག་ཡོད་པ་མ་ཡིན་ནོ་ཞེས་བྱས་པའི་ཚེ་ཉེ་བར་ལེན་པའི་ཕུང་པོ་ཉིད་བདག་ཡིན་ནོ་སྙམ་ན། ཁྱོད་འདོད་པའི་བདག་མེད་པ་ཡིན་ནོ། ། ཇི་ལྟར་ཞེ་ན། ཉེ་བར་ལེན་པ་ཉིད་བདག་མ་ཡིན་ཏེ།
དེ་ལྟ་ན་བདག་དེ་འབྱུང་བ་དང་འཇིག་པར་འགྱུར་ལ། དེ་ལྟ་ན་བདག་ཡོད་པར་སྨྲ་བར་འགྱུར་ཏེ། བདག་སྐད་ཅིག་སྔ་ཕྱི་རང་བཞིན་གྱིས་གྲུབ་པའི་གཞན་ཡིན་པར་འགྱུར་བས་རྒྱུན་ཆད་པར་འགྱུར་བའི་ཕྱིར། གཞན་ཡང་ཉེ་བར་ལེན་པ་ཇི་ལྟ་བུར་ཉེ་བར་ལེན་པ་པོ་ཡིན་པར་འགྱུར་ཏེ། དེ་ལྟ་ན་ལས་དང་བྱེད་པོ་གཅིག་ཏུ་ཐལ་བ་ལ་སོགས་པའི་ཕྱིར་རོ། ། གལ་ཏེ་ཉེ་བར་ལེན་པ་ཉིད་བདག་མ་ཡིན་ཀྱང༌། བདག་ཕུང་པོ་ངོ་བོ་ཉིད་ཀྱིས་ཐ་དད་དུ་ཡོད་ཅེ་ན། བདག་ནི་ཉེ་བར་ལེན་པ་ལས་རང་བཞིན་གཞན་དུ་འཐད་པ་མ་ཡིན་ཏེ། གལ་ཏེ་གཞན་ཡིན་ན་ཉེ་བར་ལེན་པ་མེད་པར་བདག་གཟུང་དུ་ཡོད་པར་རིགས་ན་ཡང་དེ་ལྟར་གཟུང་དུ་མེད་པའི་ཕྱིར་རོ། ། གཉིས་པ་དོན་བསྡུ་བ་ནི།
དེ་ལྟར་ན་བདག་ནི་ཉེ་བར་ལེན་པ་ལས་རང་བཞིན་གྱིས་གཞན་མ་ཡིན། བདག་དེ་ནི་ཉེ་བར་ལེན་པ་ཉིད་ཀྱང་མིན་ལ། བདག་ནི་ཉེ་བར་ལེན་པ་ལ་ལྟོས་པ་མེད་པར་ཡོད་པའང་མ་ཡིན་ནོ། ། འོ་ན་ཐ་སྙད་དུ་ཡང་མེད་པར་འགྱུར་རོ་ཞེ་ན། བདག་དེ་མེད་པ་ཉིད་དུའང་མ་ངེས་ཏེ། བདག་དེ་ནི་ཕུང་པོ་ལ་བརྟེན་ནས་འདོགས་པའི་ཕྱིར་དང་མོ་གཤམ་གྱི་བུ་ལ་སོགས་པ་ནི་ཕུང་པོ་ལ་བརྟེན་ནས་མི་འདོགས་པའི་ཕྱིར་རོ། ། ཤླཽ་ཀ་གཅིག་པོ་འདིས། བདག་འཛིན་ལྷན་སྐྱེས་ཀྱིས་ཕུང་པོ་ལ་ཇི་ལྟར་བདག་ཏུ་བཟུང་བའི་ཚུལ་སྟོན་པ་ཡིན་པས། དེ་མ་ངེས་ཞེས་པ། བདག་འཛིན་གྱི་དེར་མ་ངེས་ཏེ་དེས་ཕུང་པོ་ལ་བརྟེན་ནས་དེར་འདོགས་པའི་ཕྱིར་ཞེས་པའོ། །
གཉིས་པ་ནི། བདག་ནི་འདས་པའི་དུས་ན་མ་བྱུང་ཞེས་བྱ་བར་ལྟ་བ། དེ་ཡང་མི་འཐད་དེ། དེ་ལྟ་ན་སྔོན་གྱི་དུས་ཀྱིས་བདག་དང་ཚེ་རབས་འདིའི་བདག་རང་བཞིན་གཞན་དུ་འགྱུར་ན་སྔོན་གྱི་ཚེ་རབས་རྣམས་སུ་གང་བྱུང་བའི་བདག་དེ་ནི་ད་ལྟར་གྱི་འདི་ལས་རང་བཞིན་གཞན་མ་ཡིན་ནོ་སྟེ་དེའི་ཕྱིར་རོ། ། གཞན་ཡིན་ན་ཉེས་པ་ཅི་ཡོད་ཅེ་ན། གལ་ཏེ་བདག་འདི་ནི་སྔར་གྱི་དེ་ལས་རང་བཞིན་གྱིས་གཞན་དུ་གྱུར་ན། སྔར་གྱི་བདག་དེ་ལ་ལྟོས་པ་མེད་པར་ཡང་འབྱུང་བར་འགྱུར་རོ། ། དེ་བཞིན་དུ་སྔར་གྱི་བདག་དེ་ནི་བདག་ཕྱི་མ་སྐྱེས་ནས་ཀྱང་མེད་པར་འགག་པར་གནས་པར་འགྱུར་ཞིང༌། སྔ་མ་དེར་མ་ཤི་བར་ཚེ་འདིར་སྐྱེ་བར་ཡང་འགྱུར་རོ། ། གལ་ཏེ་དེ་མེད་པར་འབྱུང་བར་འགྱུར་བ་ལ་འདོད་ན་ཉེས་པ་ཅི་ཡོད་ཅེ་ན།
བདག་ཆད་པ་དང༌། དེ་ལྟ་ན་ལས་བྱས་པ་ཆུད་ཟོས་པ་དང༌། གཞན་གྱིས་བྱས་པའི་ལས་རྣམས་ནི། དེ་ལས་རྒྱུད་གཞན་གྱི་སོ་སོར་མྱོང་བ་དང་ལ་སོགས་པའི་སྒྲས་བསྟན་པ་མ་བྱས་པ་དང་ཕྲད་འཇིག་འགྱུར་ཞེས་བྱ་བ་ལ་སོགས་པ་དེ་ལྟ་བུའི་ཉེས་པར་འགྱུར་རོ། ། གཞན་ཡང་སྔ་ཕྱིའི་བདག་གཉིས་རང་བཞིན་གྱིས་གཞན་ཡིན་ན། སྔར་མ་བྱུང་བ་ལས་ཕྱིས་འབྱུང་དགོས་པ་ལས། བདག་ནི་སྔར་མ་བྱུང་བ་ལས་ཕྱིས་གསར་དུ་འབྱུང་བ་མ་ཡིན་ཏེ། དེ་ལྟར་འདོད་པ་འདི་ལ་སྐྱོན་དུ་ཐལ་བར་འགྱུར་བའི་ཕྱིར། ཇི་ལྟར་ཞེ་ན། བདག་ནི་བྱས་པར་འགྱུར་བ་དང༌།
བདག་སྔ་མ་མེད་ན་བདག་ཕྱི་མ་འབྱུང་བ་རྒྱུ་མེད་པ་ཅན་དུའང་འགྱུར་རོ། ། ཡང་གི་སྒྲ་ནི་སྔ་མ་བསྡུད་པའོ། ། བདག་བྱས་ན་མི་རྟག་པར་འགྱུར་ལ། དེ་ལྟར་མི་འདོད་པའི་རྒྱུ་མཚན་ནི་བདག་རྫས་ཡོད་དུ་འདོད་པ་དག་གིས་བདག་རྟག་མི་རྟག་གང་དུ་ཡང་བརྗོད་དུ་མེད་པར་འདོད་དོ། ། ཞེས་བླ་མ་སྔ་མ་རྣམས་གསུང་ངོ༌། ། གཞན་ཡང་བདག་དེ་ལ་རང་ལས་ཐ་དད་པའི་བྱེད་པོ་མེད་པས་བྱས་པར་ག་ལ་འགྱུར། གཉིས་པ་ནི། རེ་རེ་བ་མི་འཐད་པ་དེ་ལྟར་ན་འདས་པའི་དུས་ན་བྱུང་མ་བྱུང་གཉིས་ཀར་ལྟ་བ་མི་འཐད་ལ་དེ་མི་འཐད་པ་ན་གཉིས་ཀ་མ་ཡིན་པར་ལྟ་བ་གང་ཡིན་དེ་དག་ཀྱང༌། མི་འཐད་དོ། ། དེའི་རྒྱུ་མཚན་ནི་དགག་པའི་དགག་བྱ་ལ་ལྟོས་པའི་ཕྱིར།
གཉིས་པ་དེས་ཕྱི་མའི་མཐའ་ལ་བརྟེན་པའི་བཞི་ཚན་དང་པོ་ཡང་ཁེགས་པ་ནི། བདག་མ་འོངས་པའི་དུས་གཞན་ན་འབྱུང་བར་འགྱུར་བ་དང་འབྱུང་བར་མི་འགྱུར་ཞེས་བྱ་བར་ལྟ་བ་གང་ཡིན་པ་དེ་དགག་པ་ནི། བདག་འདས་པའི་དུས་བྱུང་མ་བྱུང་དུ་ལྟ་བ་དགག་པ་དང་རིགས་པ་མཚུངས་པ་ཡིན་པས་འདོན་པ་བསྒྱུར་བར་བྱའོ། ། ཇི་ལྟར་ཞེ་ན་མ་འོངས་དུས་གཞན་འབྱུང་འགྱུར་ཞེས་བྱ་བ་དེ་ནི་མི་འཐད་དོ། ། ཞེས་སོགས་གཅིག་དགག་པ་དང༌། མ་འོངས་དུས་ན་མི་འབྱུང་ཞེས། ། ཞེས་སོགས་གཞན་དགག་པའི་རིགས་པ་དང༌། གལ་ཏེ་འདི་ནི་གཞན་གྱུར་ན་འདི་ནི་ནང་པར་ཡང་འབྱུང་བར་གྱུར་ཞེས་སོགས་མངོན་སུམ་དུ་གྱུར་པ་དང་ལྐོག་ཏུ་གྱུར་པ་དགག་པར་བྱའོ། ། བཞི་ཚན་གཉིས་པ་དགག་པ་ལ། སྔོན་མཐའ་ལ་བརྟེན་པའི་བཞི་ཚན་གཉིས་པ་དགག
ཕྱི་མཐའ་ལ་བརྟེན་པའི་བཞི་ཚན་གཉིས་པ་དགག དང་པོ་ལ་རིགས་པའི་རྣམ་གྲངས་དངོས་རྟག་སོགས་སོ་སོར་དགག རྣམ་གྲངས་གཉིས་པས་རྟག་པ་ཁེགས་པ་ན་གཞན་གསུམ་ཡང་ཁེགས་པར་བསྟན། དང་པོ་ལ། རྟག་མ་རྟག་གི་མཐར་ལྟ་བ་དགག མཐར་ལྟ་ཕྱི་མ་གཉིས་ཀྱང་དགག དང་པོ་ནི། འཇིག་རྟེན་འདི་ན་མིའི་འགྲོ་བར་གནས་པ་ཁ་ཅིག་དགེ་བའི་ལས་བྱས་ནས་ལྷའི་འགྲོ་བར་འགྱུར་རོ། ། དེའི་ཚེ་ན་དེ་གཉིས་གཅིག་གམ་ཐ་དད་བརྟག གལ་ཏེ་ད་ལྟར་གྱི་ལྷ་དེ་སྔར་གྱི་མི་དེ་ཡིན་ན།
དེ་ལྟ་ན་ནི། མི་དེ་རྟག་པར་འགྱུར་ཏེ། མིའི་དངོས་པོ་མ་དོར་བར་ལྷའི་སྐྱེ་བ་ལེན་པའི་ཕྱིར་རོ། ། དེ་ལྟ་ན་ཕྱིས་ཀྱི་ལྷ་ནི་མ་སྐྱེས་པ་ཉིད་དུ་འགྱུར་ཏེ། རྟག་པ་ལ་སྐྱེ་བ་མེད་པའི་ཕྱིར་རོ། ། དེས་རྟག་པ་བཀག་ནས་མི་རྟག་པ་དགག་པ་ནི་གལ་ཏེ་ད་ལྟར་གྱིས་ལྷ་ལས་སྔར་གྱི་མི་གཞན་ཡིན་ན། དེ་ལྟ་ན་ནི་མི་རྟག་པར་འགྱུར་ཏེ། སྔར་གྱི་མིའི་རྒྱུན་ཆད་པར་འགྱུར་རོ། ། ཇི་ལྟར་ཞེ་ན། གལ་ཏེ་ལྷ་མི་གཞན་ཡིན་ན་ལྷ་མི་གཉིས་རྒྱུད་གཅིག་ཏུ་ནི་འཐད་པར་མི་འགྱུར་ཏེ།
ཨ་སྨྲའི་ཤིང་ནིམ་པའི་རྒྱུད་མ་ཡིན་པ་བཞིན་ནོ། ། གཉིས་པ་ནི། གལ་ཏེ་མི་འདི་ཆ་ཤས་ཀྱིས་མིའི་ལུས་གཏོང་ལ་ཆ་ཤས་ཀྱིས་ལྷའི་ལུས་ལེན་པས་དེའི་ཚེ་ཕྱོགས་གཅིག་ཞིག་པས་མི་རྟག་པ་དང༌། ཕྱོགས་གཅིག་གནས་པས་རྟག་པར་འདོད་དོ་ཞེ་ན། གལ་ཏེ་མི་འདི་ཕྱོགས་གཅིག་སྟེ་བདག་གི་ངོས་ནས་ལྷ་ཡིན་ལ། ཕྱོགས་གཅིག་སྟེ་ལུས་ཀྱི་ངོས་ནས་མི་ནི་ཡིན་པར་གྱུར་ན། དེའི་ཚེ་ལྷའི་ཕྱོགས་གཅིག་མིའི་དུས་སུ་གནས་པས་རྟག་པ་དང༌། མིའི་ཕྱོགས་གཅིག་ལྷའི་དུས་སུ་ཞིག་པས་མི་རྟག་པར་ཡང་འགྱུར་ན་དེ་ཡང་མི་རིགས་ཏེ། མིའི་འགྲོ་བའི་ཆ་གཅིག་ལྷས་བསྡུས་པ་དང་ཆ་གཅིག་མིས་བསྡུས་པ་དེ་ཡང་རིགས་པ་མ་ཡིན་ནོ། ། དེ་མ་ཡིན་པའི་ཕྱིར་ཏེ།
གལ་ཏེ་རྟག་དང་མི་རྟག་པ་གཉིས་ཀ་གྲུབ་པར་གྱུར་ན་ནི། དེ་བཀག་པའི་རྟག་པ་མ་ཡིན་པ་དང་མི་རྟག་པ་ཡང་མ་ཡིན་པའི་ངོ་བོ་ཞིག་གྲུབ་པར་འགྱུར་བར་འདོད་ལ་རག་ན་དེ་མ་གྲུབ་པའི་ཕྱིར། གཉིས་མིན་ཀྱི་ངོ་བོ་ཡང་མ་གྲུབ་བོ། ། འདིར་འགྲེལ་པར་གཉིས་མིན་འགོག་པ་ན། གལ་ཏེ་རྟག་པ་ཅུང་ཟད་ཅིག་ཡོད་ན་ནི་དེ་ཕྱིས་མི་རྟག་པར་མཐོང་བ་ལས་རྟག་པ་མ་ཡིན་ནོ་ཞེས་བྱ་བར་འགྱུར་ལ། དེ་བཞིན་དུ་གལ་ཏེ་མི་རྟག་པ་ཅུང་ཟད་གཅིག་ཡོད་ན་ནི། དེ་ཕྱིས་རྟག་པར་འགྱུར་བ་ལས་མི་རྟག་པ་མ་ཡིན་པར་འགྱུར་བ་ཞིག་ན། གང་གི་ཚེ་རྟག་པ་དང་མི་རྟག་པ་ཉིད་མ་གྲུབ་པ་དེའི་ཚེ་དེ་དག་བཀག་པའི་སྒོ་ནས་རྟག་པ་ཡང་མ་ཡིན་པ་ག་ལ་ཡོད་ཅེས་གསུངས་འདིའི་དོན་ལ། རིན་པོ་ཆེ་པའི་ཞལ་སྔ་ནས། མི་ལྷར་སྐྱེ་བ་ལྟ་བུ་ལ་མིའི་བདག་རྟག་པ་གཅིག་ཡོད་ན་དེས་ལྷའི་ལུས་བླངས་པའི་ཚེ་མིའི་ཕུང་པོ་དོར་བའི་ཆ་དེ་ནས་རྟག་པ་དང་མ་ཡིན་པ་དང༌།
མིའི་ཕུང་པོ་འདོར་རྒྱུ་མི་རྟག་པ་ཞིག་ཡོད་ན། ལྷའི་ལུས་བླངས་པའི་ཚེ་ཕུང་པོ་དེ་ཞིག་ཀྱང་འདོར་བ་པོ་རྟག་པ་ཡོད་པས་ཆ་དེ་ནས་མི་རྟག་པ་མ་ཡིན་པའི་གཉིས་མིན་གྱི་མཐར་ལྟ་བའི་ལྟ་བ་དེ་རིགས་ནའང་དེ་གཉིས་མེད་ཅེས་པའི་དོན་ནོ། ། ཞེས་གསུང་ངོ༌། ། དེ་ནི་གྱི་ན་སྟེ། དེ་ལྟ་ན་གཉིས་མིན་གྱི་མུ་དེ་ཉིད་གཉིས་མིན་གྱི་མུར་འདོད་དགོས་ཆེས་པར་སོང་བའི་ཕྱིར་དང༌། དེ་ལྟར་ནན་གྱིས་ཕུལ་ཀྱང་ཕྱོགས་སྔ་མས་མི་འདོད་པའི་ཕྱིར་དང༌། འདོད་པ་མིན་བཀག་པས་གཉིས་མིན་གྱི་ལྟ་བ་མི་ཁེགས་པའི་ཕྱིར་དང༌། གལ་ཏེ་རྟག་པ་ཅུང་ཟད་གཅིག་ཡོད་རྒྱུ་དེ་དང༌། ཕྱིས་མི་རྟག་པར་མཐོང་བ་ལས་ཞེས་མཐོང་རྒྱུ་དེ་དང༌། རྟག་པ་མ་ཡིན་ཅེས་བྱ་བར་འགྱུར་ཞེས་པའི་འགྱུར་རྒྱུ་དེ་མཚན་གཞི་གཅིག་གི་སྟེང་ནས་ཁས་ལེན་དགོས་པས།
ཁྱོད་ཀྱིས་སོ་སོར་ཁས་བླངས་པས་ནོངས་པའི་ཕྱིར་དང༌། ཕྱོགས་གཅིག་ནས་རྟག་པ་མ་ཡིན་པ་དང༌། ཕྱོགས་གཅིག་ནས་མི་རྟག་པ་མ་ཡིན་པ་ཞེས་པ་ཙམ་གཉིས་མིན་གྱི་མུར་འཆད་ན། དབུ་མའི་སྐབས་ཀྱི་མུ་བཞི་འཆད་པའི་སྐབས་ཐམས་ཅད་དུའང་དེ་ལྟར་ཐལ་ལ། དེ་ལྟ་ན་ཁྱབ་ཆུང་པས་སྤྲོས་པའི་མཐའ་འགོག་པར་མི་ནུས་པའི་ཕྱིར་དང༌། བདག་དེ་རྟག་མི་རྟག་གང་དུ་ཡང་བརྗོད་མེད་དུ་འདོད་པའི་ཚེའང༌། བདག་གི་ཕྱོགས་གཅིག་རྟག་པ་ཡིན་པས་མི་རྟག་པར་བརྗོད་དུ་མེད་པ་དང༌། ཕྱོགས་གཅིག་མི་རྟག་པ་ཡིན་པས་རྟག་པར་བརྗོད་དུ་མེད་པ་ཁས་ལེན་དགོས་པར་ཧ་ཅང་ཐལ་བའི་ཕྱིར་དང༌། འགྲེལ་ཚིག་གི་དེ་ཕྱི་མི་རྟག་པར་མཐོང་བ་ལས་ཞེས་དང་དེ་ཕྱིས་རྟག་པར་མཐོང་བ་ལས་ཞེས་པའི་ཚིག་གི་འབྲས་བུ་སྟོར་བའི་ཕྱིར་རོ། ། དེས་ན་བདག་རྟག་མི་རྟག་གཉིས་ཀ་དགག་པ་ན།
དེ་བཀག་པའི་གཉིས་མིན་ཇི་ལྟར་ཡང་མི་འབྱུང་སྟེ། དགག་བྱ་མ་གྲུབ་པའི་ཕྱིར་ཞེས་པའི་དོན་ནོ། ། གཉིས་པ་རིགས་པའི་རྣམ་གྲངས་གཉིས་པས་རྟག་པ་ཁེགས་པ་ན། གཞན་གསུམ་ཡང་ཁེགས་པར་བསྟན་པ་ལ། བདག་རྟག་པ་དགག དེས་མི་རྟག་པ་སོགས་ཀྱང་ཁེགས་པའོ། ། དང་པོ་ནི། གལ་ཏེ་འཁོར་བར་འཁྱམས་པ་པོ་གཅིག་ཁས་ལེན་དགོས་པས་བདག་རྟག་པ་ཡོད་དོ་ཞེ་ན། གལ་ཏེ་བདག་གམ་ཕུང་པོ་གང་ཞིག སྐྱེ་བ་སྔ་མ་གང་ནས་སྐྱེ་བ་ཕྱི་མ་གར་འོངས་ཤིང་སླར་ཡང་འགྲོ་བ་གཞན་དུ་འགྲོ་བར་འགྱུར་ན་དེའི་ཕྱིར་རམ།
རྒྱུ་མཚན་གྱིས་འཁོར་བ་མེད་པར་འཁོར་བ་པོ་རང་བཞིན་གྱིས་གྲུབ་པར་འགྱུར་ན་དེ་ནི་ཡོད་པ་མ་ཡིན་ཏེ། རྟག་པའམ་མི་རྟག་པ་འོངས་པ་དང་འགྲོ་བ་མི་འཐད་པའི་ཕྱིར་རོ། ། འདི་ནི་སྔར་རབ་བྱེད་བཅུ་དྲུག་པར་བཤད་ཟིན་ཏོ། ། གཉིས་པ་ནི། གལ་ཏེ་དངོས་པོ་རྟག་པ་འགའ་མེད་ན། དེ་ཞིག་པའི་མི་རྟག་པ་གང་ཞིག་ཡིན་པར་འགྱུར་ཏེ། མེད་དོ། ། དེ་གཉིས་སོ་སོ་བ་མེད་པ་ན། རྟག་པ་དང་མི་རྟག་པ་གཉིས་ཀ་དང༌། དེ་གཉིས་བསལ་བར་གྱུར་པའོ་སྟེ་གཉིས་མ་ཡིན་ཀྱང་ཁེགས་པ་ཡིན་ནོ། །
གཉིས་པ་ཕྱི་མཐའ་ལ་བརྟེན་པའི་བཞི་ཚན་དགག་པ་ལ། མཐའ་དང་ལྡན་མི་ལྡན་གྱི་མཐར་ལྟ་བ་དགག མཐར་ལྟ་ཕྱི་མ་གཉིས་དགག་པའོ། ། དང་པོ་ལ། རིགས་པའི་རྣམ་གྲངས་དང་པོ་དང༌། གཉིས་པའོ། ། དང་པོ་ནི། གལ་ཏེ་འཇིག་རྟེན་གྱི་མཐའ་ཡོད་པ་སྟེ་སྔ་མ་ཞི་གནས་ཕྱི་མ་མི་འབྱུང་ན། འཇིག་རྟེན་ཕ་རོལ་ཇི་ལྟར་ཡོད་པར་འགྱུར་ཏེ་མེད་པར་འགྱུར་རོ། ། ཡང་གལ་ཏེ་འཇིག་རྟེན་ཕ་རོལ་ཇི་ལྟར་འགྱུར་ཏེ།
ཚེ་འདིའི་སེམས་ཅན་མ་ཤི་བར་དེར་སྐྱེ་བ་མེད་པའི་ཕྱིར་རོ། ། རྣམ་གྲངས་གཉིས་པ་ནི་གང་གི་ཕྱིར་ཕུང་པོ་རྣམས་ཀྱི་རྒྱུན་སྔ་མ་འཇིག་ཅིང་ཕྱི་མ་སྐྱེ་བ་འདི་ནི་མར་མེའི་འོད་དང་མཚུངས་པ་དེའི་ཕྱིར། འཇིག་རྟེན་མཐའ་ཡོད་ཉིད་དང་ནི། ། མཐའ་མེད་ཉིད་ཀྱང་མི་རིགས་སོ། ། ཇི་ལྟར་མི་རིགས་ཞེ་ན། གལ་ཏེ་སྔ་མ་མིའི་ཕུང་པོ་འཇིག་པར་འགྱུར་ཞིང་ཕུང་པོ་འདི་ལ་བརྟེན་པར་བྱས་ནས་ཕུང་པོ་ཕྱི་མ་དེ་ནི་མི་འབྱུང་ན་དེས་ན་འཇིག་རྟེན་མཐའ་ཡོད་པར་འགྱུར་ན་ཡང༌། དེ་ལས་དེ་འབྱུང་བའི་ཕྱིར་མཐའ་ཡོད་པར་མི་རིགས་སོ། ། གལ་ཏེ་ཕུང་པོ་སྔ་མ་མི་འཇིག་ཅིང་མིའི་ཕུང་པོ་འདི་ལ་བརྟེན་པར་བྱས་ནས་ལྷའི་ཕུང་པོ་ཕྱི་མ་དེ་ནི་མི་འབྱུང་ན། དེས་ན་འཇིག་རྟེན་མཐའ་མེད་པར་འགྱུར་ན་ཡང༌། སྔ་མ་འཇིག་པ་དེའི་ཕྱིར།
མཐའ་མེད་པར་མི་འཐད་དོ། ། གཉིས་པ་ལྟ་བ་ཕྱི་མ་གཉིས་དགག་པ་ནི། གལ་ཏེ་འཇིག་རྟེན་གྱི་ཕྱོགས་གཅིག་མཐའ་ཡོད་པ་སྟེ་འཇིག་ལ་ཕྱོགས་གཅིག་མཐའ་མེད་པ་སྟེ་མི་འཇིག་ན་འཇིག་རྟེན་མཐའ་ཡོད་མཐའ་མེད་གཉིས་ཀར་འགྱུར་ན་ཡང༌། ཕྱོགས་གཅིག་འཇིག་པ་དང༌། ཕྱོགས་གཅིག་མི་འཇིག་པ་དེ་ཡང་རིགས་པ་མ་ཡིན་ནོ། ། ཇི་ལྟར་མི་རིགས་ཞེ་ན། འོ་ན་དེ་འདྲ་དེ་བདག་གམ་ཕུང་པོ་ལ་རྟོག དང་པོ་ལྟར་ན། ཇི་ལྟ་བུར་ན་ཉེ་བར་ལེན་པ་པོ། བདག་དེ་ནི་ཕྱོགས་གཅིག་རྣམ་པར་འཇིག་པར་འགྱུར་ལ་ཕྱོགས་གཅིག་རྣམ་པར་འཇིག་པར་མི་འབྱུང་བ་དེ་ལྟར་མི་རིགས་སོ། །
མི་རིགས་པའི་ཤེས་བྱེད་དུ་འགྲེལ་པར་རིགས་པ་མི་འདྲ་བ་གསུམ་གསུངས་སོ། ། གཉིས་པ་ལྟར་ན། ཇི་ལྟ་བུར་ཉེ་བར་བླང་བར་བྱ་བ་ཕྱོགས་གཅིག་རྣམ་པར་འཇིག་པར་འགྱུར་ལ་ཕྱོགས་གཅིག་རྣམ་པ་འཇིག་པར་མི་འགྱུར་བ་དེ་ལྟར་ཡང་མི་རིགས་སོ་སྟེ། དེ་ལ་སྒྲུབ་བྱེད་མེད་ཅིང་གནོད་བྱེད་ཡོད་པའི་ཕྱིར། གཉིས་མིན་གྱི་མཐའ་དགག་པ་ནི། གལ་ཏེ་མཐའ་ཡོད་མཐའ་མེད་པ་གཉིས་ཀ་གྲུབ་པར་གྱུར་ན་ནི། མཐའ་ཡོད་ཀྱང་མ་ཡིན་མཐའ་མེད་ཀྱང་མ་ཡིན་པར་འགྲུབ་པར་འགྱུར་བར་འདོད་ལ་རག་ན་སྟེ། དགག་བྱ་མ་གྲུབ་པ་ན་དེ་བཀག་པ་ངོ་བོས་གྲུབ་པ་མེད་དོ། ། གཉིས་པ་དོན་དམ་སྤྲོས་བྲལ་ལ་གནས་ནས་ལྟ་ངན་དགག་པ་ནི། ཀུན་རྫོབ་གཟུགས་བརྙན་ལྟ་བུར་ཞལ་གྱིས་བཞེས་ནས་ལྟ་བ་ངན་པ་བཀག་པ་ལས་ཡང་ན་བྱ་བ་བརྟག་པ་ལ་སོགས་པར་ལྟ་བ་དག་ཡུལ་གང་དུ་རྟེན་གྱི་གང་ཟག་ག་ལ་ནི་རྒྱུ་མཚན་ཅི་ལས་ཀུན་ཏུ་འབྱུང་སྟེ།
དེ་སོ་སོ་ཐམས་ཅད་དག རྟེན་འབྲེལ་ཡིན་པའི་རྟགས་ཀྱི་རང་བཞིན་སྟོང་པར་དབུ་མའི་བསྟན་བཅོས་མཐའ་དག་གིས་བསྟན་པ་དེའི་ཕྱིར་རོ། ། གཉིས་པ་རབ་བྱེད་ཀྱི་མཚན་མ་ནི་ལྟ་བ་བརྟག་པ་ཞེས་བྱ་བ། ཚིགས་སུ་བཅད་པ་སུམ་ཅུའི་བདག་ཉིད་ཅན་གྱི་རབ་ཏུ་བྱེད་པ་ཉི་ཤུ་རྩ་བདུན་པ་རྣམ་པར་བཤད་པའོ།། །། དངོས་ཀུན་རང་བཞིན་གྱིས་སྟོང་ལ། ། མཚན་འཛིན་ལྟ་བའི་གནས་མེད་པར། ། མ་ཟད་རྟེན་འབྲེལ་སྣང་ཙམ་ལའང༌། ། ལྟ་བ་ངན་པས་ཀླགས་མི་རྙེད། ། ཅེས་བར་སྐབས་ཀྱི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ།། །། གཉིས་པ་བཀའ་དྲིན་རྗེས་དྲན་པའི་ཕྱག་མཛད་པ་ནི།
ཕྱག་འཚལ་ལོ། ། གང་ལ་ན་གཽ་ཏ་མ་དེ་ལའོ། ། གོ་ཨུ་ཞེས་པ་བླ་མའི་རིག་ཞེས་པ་སྟེ། གོ་ཞེས་པ་རིགས་དང༌། ཨུད་ར་བླ་མའོ། ། དེ་ཡང་གུ་ན་ཏ་ར་ཞེས་སྦྱར་ན་ཡོན་ཏན་སྒྲོལ་བའམ་འཛིན་པས་རིགས་སོ། ། གཽ་ཏ་མ་ཞེས་པ་སྤྱི་སྒྲ་ཡིན་ཀྱང༌། དེ་ལ་ཞེས་པ་རང་ཅག་གི་སྟོན་པ་ཉིད་དོ། ། ཡོན་ཏན་གྱི་ཁྱད་པར་ནི། གང་གིས་དམ་པའི་ཆོས་སྟོན་པར་མཛད་པའོ། །
དམ་པ་ནི་འཕགས་རྣམས་ཡིན་ལ། དེའི་ཆོས་ལ་དམ་པའི་ཆོས་ཞེས་བྱ་སྟེ། འཁོར་བ་དང་མྱ་ངན་ལས་འདས་པའི་གཡང་ས་ལས་འཛིན་པའི་ཕྱིར་རོ་དང༌། དམ་པས་བསྔགས་པར་འོས་པའི་ཕྱིར་རོ། ། འདིས་ནི་མདོ་དང་བསྟན་བཅོས་གཉིས་ཀའི་དགོས་པ་ཡང་བསྟན་ནོ། ། ཡང་ན་ཆོས་བཟང་པོ་ལ་དམ་པའི་ཆོས་ཞེས་བྱ་ལ། དེ་ཡང་རྟེན་ཅིང་འབྲེལ་པར་འབྱུང་བ་སྐྱེ་འགག་སོགས་སྤྲོས་པའི་མཐའ་ཐམས་ཅད་ཉེ་བར་ཞི་ཞིང་ཞི་བའི་མཚན་ཉིད་ཅན་ནོ། ། དགོས་པ་ནི། ལྟ་བ་ངན་པ་ཐམས་ཅད་སྤང་བའི་ཕྱིར་དུའོ། ། ཀུན་སློང་ནི་ཐུགས་བརྩེ་བ་ཆེན་པོས་ཉེ་བར་བཟུང་བའི་ཐུགས་རྗེ་ཆེན་པོ་ལ་བརྟེན་ནས་སོ། །
གསུམ་པ་འཇུག་གི་དོན་ནི། དབུ་མ་རྩ་བའི་ཚིག་ལེའུར་བྱས་པ་མིང་ལ་ཤེས་རབ་ཅེས་བྱ་བ་བརྗོད་བྱ་ཐེག་པ་ཆེན་པོའི་ཆོས་མངོན་པ་རྣམ་པར་བཞག་པ། དེའི་རྒྱུ་མཚན་དོན་དམ་པའི་དེ་ཁོ་ན་ཡང་དག་པར་སྟོན་པའོ། ། ཤེས་རབ་ཀྱི་ཕ་རོལ་དུ་ཕྱིན་པའི་ཚུལ་གསལ་བར་བྱེད་པས་མདོ་སྡེའི་ནང་དུའང་གཏོགས་པ་མཛད་པ་པོ་སློབ་དཔོན་བདག་ཉིད་ཆེན་པོ་ས་དང་པོ་བརྙེས་པས། འཕགས་པ། མཚན་གྱིས་ཁྱད་པར་ཀླུ་དང་སྲིད་སྒྲུབ་ཀྱི་སྒོ་ནས་སྒྲ་བཤད་པས་ཀླུ་གྲུབ་རྟོགས་པའི་ཡོན་ཏན་མི་འཕྲོག་པའི་མཁྱེན་རབ་དང་ཐུགས་རྗེས་ལྡན་པ། དེ་བཞིན་གཤེགས་པའི་ཐེག་པ་བླ་ན་མེད་པའི་ཚུལ་གསལ་བར་བྱེད་པར་ལུང་བསྟན་པ། རབ་ཏུ་དགའ་བའི་ས་སྒྲུབ་ནས། བདེ་བ་ཅན་གྱི་ཞིང་ཁམས་སུ་གཤེགས་པ། མ་འོངས་པ་ན་འཇིག་རྟེན་གྱི་ཁམས་དང་བའི་འོད་ཅེས་བྱ་བར་དེ་བཞིན་གཤེགས་པ་ཡེ་ཤེས་འབྱུང་གནས་འོད་ཅེས་བྱ་བར་འགྱུར་བ།
ངེས་པའི་དོན་དུ་ན་ཟུང་འཇུག་གི་སྐུ་མངོན་དུ་མཛད་པ་དེས་མཛད་པ་རྫོགས་སོ།། །། དབང་ཕྱུག་དམ་པའི་མངའ་བདག་དཔལ་ལྷ་བཙན་པོ་སྟེ། ཁྲི་སྲོང་ལྡེའུ་བཙན་གྱི་བཀའ་ལུང་གིས། རྒྱ་གར་གྱི་མཁན་པོ་ཆེན་པོ་དབུ་མ་པ་ཛྙ་ན་གརྦྦ་སྟེ་ཡེ་ཤེས་སྙིང་པོ་དང༌། ཞུས་ཆེན་གྱི་ལོ་ཙཱ་བ། དགེ་སློང་ཅོག་རོ་ཀླུའི་རྒྱལ་མཚན་གྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །། སླད་ཀྱིས་ཁ་ཆེའི་གྲོང་ཁྱེར་ཆེན་པོ་དཔེ་མེད་ཀྱི་དཔུང་སྟེ་དབུས་སམ། ཁ་ཅིག་ན་རེ། གྲོང་ཁྱེར་དེའི་ཤར་ཕྱོགས་ན། སློབ་དཔོན་རིན་ཆེན་སྦས་པ་ཞེས་བྱ་བས་བརྩིགས་པའི་གཙུག་ལག་ཁང་གི་དབུས་སུ།
ཡུལ་ཁ་ཆེའི་མཁན་པོ་རྟོག་གེ་པ་ཆེན་པོ། ཧ་སུ་མ་ཏི་ཞེས་པ་བཞད་པའི་བློ་གྲོས་དང༌། བོད་ཀྱི་ལོ་ཙཱ་བ་པ་ཚབ་ཉི་མ་གྲགས་ཀྱིས་ཁ་ཆེའི་རྒྱལ་པོ། མིའི་བདག་པོ་འཕགས་པ་ལྷའི་སྐུ་རིང་ལ། འགྲེལ་པ་ཚིག་གསལ་ཁ་ཆེའི་དཔེ་དང་མཐུན་པ་བསྒྱུར། ཕྱིས་ར་ས་ར་མོ་ཆེའི་གཙུག་ལག་ཁང་དུ་ཁ་ཆེའི་མཁན་པོ་ཀན་ཀ་ཝརྨཱ་ཞེས་པ་གསེར་གྱི་གོ་ཆ་དང༌། ལོ་ཙཱ་བ་པ་ཚབ་དེ་ཉིད་ཀྱིས་ཉི་འོག་ཤེར་ཕྱོགས་པའི་དཔེ་དང་གཏུགས་ཤིང་དག་པར་བཅོས་པའོ།། །། འདི་ན་ཁ་ཅིག་དཔལ་ལྡན་ཟླ་བ་ཞབས་ཀྱིས་བདག་ཉིད་ཆེན་པོ་ཀླུ་སྒྲུབ་ལ་དངོས་སུ་མཇལ་བར་བཞེད་པ་ནི་ཟླ་བའི་ཞབས་ཉིད་ཀྱི་གསུང་དང་འགལ་ཏེ། ཚིག་གསལ་ལས་དབུ་ནི་དོན་དུ་ཉེ་བར་འོངས་ལ་ཐུགས་རྗེས་དབུ་ནི་བཅད་དེ་གསལ་མཛད་ནས། ། བདེ་བ་ཅན་དུ་རྒྱལ་བའི་སྲས་པོ་གཤེགས་པར་གྱུར་པ་དེས་མཛད་པའི། །
གཞུང་རྣམས་དང་ནི་དེའི་སློབ་མའི་ཚོགས་དེ་དག་ཀྱང་དུས་མང་ཞིག་ནས་ཉམས་པར་གྱུར། ། དེ་ཉིད་ཉི་མ་ནུབ་པས་དིང་སང་གཞུང་ལུགས་གསལ་པོ་དེ་ནི་གང་ནའང་མེད། ། ཅེས། ཀླུ་སྒྲུབ་ཀྱི་དངོས་ཀྱི་སློབ་མ་རྣམས་གཤེགས་ནས་ཡུན་རིང་པོ་ལོན་པ་དང་རྩ་ཤེའི་གཞུང་དག་པོ་དུས་དེར་མེད་པར་བཤད་པའི་ཕྱིར་དང༌། ཡང་ཇི་སྐད་དུ། མདོ་སྡེ་ཀུན་ལས་བཏུས་དང་གཏམ་བྱ་རིན་ཆེན་ཕྲེང་དང་ཡང་དག་བསྟོད་པ་དང༌། ། འབད་པས་ཤིན་ཏུ་ཡུན་རིང་འཕགས་པའི་བསྟན་བཅོས་ལས་བསྟན་ཚིག་ལེའུར་བྱས་དེ་དང༌། ། རིགས་པ་དྲུག་ཅུ་ཞེས་བྱ་རྣམ་པར་འཐག་བཅས་སྟོང་ཉིད་བདུན་ཅུ་པ་དེ་དང༌། ། གང་ཡང་རྩོད་པ་རྣམ་པར་བཟློག་པ་བཀོད་པ་དེ་དག་ཀྱང་ནི་མཐོང་གྱུར་ཅིང༌། ། བརྒྱ་པ་ལ་སོགས་དེ་དག་དང་ནི་དེ་བཞིན་མདོ་སྡེ་ཟབ་མོ་རྣམ་མང་དང༌། །
སངས་རྒྱས་སྐྱངས་ཀྱིས་མཛད་པའི་འགྲེལ་པ་མཐོང་ནས་ལེགས་ལྡན་གྱིས་ལེགས་བཤད་གང་དང༌། ། གཅིག་ནས་གཅིག་ཏུ་བརྒྱུད་ལས་འོངས་དང་བདག་གི་རྣམ་པར་ཕྱེ་ལས་རྙེད་པ་གང༌། ། དེ་དག་བསྡོམས་ཏེ་བློ་ཆེན་ལྡན་རྣམས་མགུ་བར་བྱ་ཕྱིར་ཡང་དག་བསྟན་པ་ཡིན། ། ཞེས་བསྟན་བཅོས་དེ་དག་མཐོང་ནས་ཚིག་གསལ་བརྩམས་པར་བཤད་ཀྱི་སློབ་དཔོན་ཉིད་དང་དངོས་སུ་མཇལ་བར་མ་བཤད་པའི་ཕྱིར་དང༌། སློབ་དཔོན་གྱི་མན་ངག་བརྒྱུད་པར་བཤད་ཀྱི་མན་ངག་དངོས་སུ་བླངས་པར་མ་བཤད་པའི་ཕྱིར་དང༌། འཇུག་འགྲེལ་དུའང་ཟླ་བའི་ཞབས་ཀྱི་དུས་སུ། ཕྱོགས་ཀྱི་གླང་པོ་བྱོན་ནས་ཡུན་རིང་པོ་སོང་བར་བཤད་པའི་ཕྱིར་རོ། ། སྟོང་ཉིད་ཀུན་གསལ་དཔལ་མོའི་དགོངས་པ་ཡིན། ། མ་ཁྱབ་སྒྱུ་མའི་ཐིག་ཕྲེང་དེ་ཀོ་ཅི། ། ཀུན་རྫོབ་རྒྱ་མཚོའི་གོས་ཀྱི་བླ་བྲེས་ནི། །
མ་བྲེས་སྟོང་པའི་ཀུན་ཁྱབ་འདི་ཅི་ཞིག ། རང་བཞིན་སྟོང་ཉིད་ཨིནྡྲ་ནི་ལའི་མཚོ། ། སྣ་ཚོགས་སྒྱུ་མའི་ཤེལ་དཀར་ལྦུ་ཕྲེང་ཅན། ། བདེན་གཉིས་ཆུ་བོས་འཕོངས་པ་ཉེར་སེལ་བའི། ། དབུ་མའི་རྒྱ་མཚོར་ངེས་བཞུགས་ཀླུ་དབང་པོས། ། ཚོགས་གཉིས་ཆུ་བོ་ངོམ་པ་མེད་འཐུངས་པས། ། འཕྲིན་ལས་རྒྱ་མཚོ་འཕྱུར་ཞིང་ལུད་པ་ནི། ། འཇིག་རྟེན་མེས་པོའི་གཙུག་རྒྱན་ལ་འགོངས་ཀྱང༌། ། སྟོང་གསུམ་འཁོར་ཡུག་ཁོངས་ལས་རྒལ་མ་ནུས། ། དེ་ལྟར་ཀླུ་སྒྲུབ་གཞུང་ལུགས་ཆུ་གཏེར་ནི། །
དཔལ་ལྡན་ཟླ་བའི་ཞལ་གྱིས་ཉེར་སྤེལ་བ། ། ལུང་དང་རིགས་པའི་ལམ་གསུམ་བགྲོད་མང་ཞིག ། ཉི་མར་གྲགས་པའི་རྣམ་དཔྱོད་རལ་པར་བླངས། ། ཞང་ཐང་སོགས་ལ་ཤིང་རྟའི་སྲོལ་ཆེན་བབས། ། སྲོལ་དེ་འཛིན་མཛད་རོང་སྟོན་ཆོས་ཀྱི་རྗེའི། ། ཞབས་སེན་ཟླ་བའི་རྡུལ་གང་ལན་མང་པོར། ། རྙོག་བྲལ་སྤྱི་བོའི་ཨུཏྤལ་གྱིས་བླངས་ཏེ། ། རིགས་པའི་ཚོགས་ལྔ་བཤེས་པའི་སྤྲིང་ཡིག་དང༌། ། བྱང་ཆུབ་སེམས་འགྲེལ་རྣམས་ཀྱི་གཞུང་བཤད་དང༌། ། ཟབ་མོ་དབུ་མའི་གདམས་པ་ཇི་སྙེད་པ། །
ཞལ་གྱི་སྒོ་ནས་རྣ་བའི་སྙིམ་པས་འཐུངས། ། ཉིད་འགྲེལ་འཇིགས་མེད་སེང་གེའི་ང་རོ་དང༌། ། སྲོལ་འབྱེད་དང་པོ་སངས་རྒྱས་བསྟན་སྐྱོང་དང༌། ། གཉིས་པ་ཤེས་རབ་རིགས་པའི་སྒྲོན་མ་ཡི། ། ཕྱོགས་ཙམ་ངས་མཐོང་ཟླ་བར་གང་གྲགས་པའི། ། ལེགས་བཤད་གསལ་འཇུག་གཉིས་དང་དྲུག་ཅུ་པའི། ། རྒྱ་ཆེར་འགྲེལ་དང་རྣལ་འབྱོར་བཞི་བརྒྱ་པའི། ། འགྲེལ་པ་མཐོང་ཞིང་རིང་དུ་གོམས་པ་དང༌། ། རྒྱན་དང་དེ་འགྲེལ་དེ་ཡི་དཀའ་འགྲེལ་དང༌། ། བདེན་པ་གཉིས་ལ་འཇུག་པར་བཅས་གང་དང༌། །
དབུ་མའི་སྣང་བར་ལན་མང་གོམས་བྱས་ནས། ། སྐལ་བཟང་འཇུག་པའི་ངོགས་སུ་འདི་སྦྱར་གྱི། ། རང་བཟོའི་ཟེར་སྒྲོས་རི་མོར་བྲིས་པ་མིན། ། དུས་གསུམ་རྒྱལ་བའི་རྣམ་འཕྲུལ་རྔོག་ལོའི་ཞལ། ། ཡོངས་རྫོགས་བསྟན་པའི་བདག་པོ་གྲོ་ལུང་པ། ། ལུང་དང་རིགས་པའི་དབང་ཕྱུག་ཕྱྭ་པའི་ཞབས། ། ཟབ་མོའི་དོན་གཟིགས་རྨ་བྱའི་མཚན་ལྡན་པ། ། རྣམས་ཀྱི་ལེགས་བཤད་རྒྱ་མཚོ་མཐོང་བ་དང༌། ། གངས་ཅན་བསྟན་པའི་བདག་པོ་ས་སྐྱ་པའི། ། ལྟ་བའི་གནད་དང་མཐུན་པར་འདི་བྱས་སོ། །
རྣམ་དཔྱོད་འགྲན་ཟླ་དང་བྲལ་བ་ཙོང་ཁ་པའི། ། གསུང་རབ་ཡང་ཡང་མཐོང་ཞིང་བརྟགས་དཔྱད་ནས། ། དགག་སྒྲུབ་ཅུང་ཟད་བགྱིས་པ་རང་གི་བློ། ། ལེགས་བཤད་གོམས་པ་སྤེལ་བའི་ཆེད་ཡིན་གྱི། ། ཆགས་དང་སྡང་བའི་རྟོག་པས་ཡིན་རེ་སྐན། ། ལུང་དང་རིགས་པའི་འགྱུར་ཁུགས་སྟོང་ལྡན་པའི། ། ལེགས་བཤད་མགྲིན་པའི་རྔ་སྒྲ་གསར་པ་འདིས། ། བློ་གསལ་རྣ་བའི་བདུད་རྩི་སྤྲོ་བྱེད་ཀྱི། ། རང་བཟོའི་རྣམ་བཤད་གཞན་དག་ངལ་གསོ་ཞིག ། བསྡུས་དོན་གསེར་གྱི་ཉག་ཐག་བཟང་པོ་ལ། །
ཚིག་དོན་མུ་ཏིག་ཕྲེང་བ་མཚར་དུ་དངར། ། སྤྱི་དོན་ནོར་བུའི་ཚོམས་གང་ཉེར་སྤེལ་བའི། ། ཡིད་འཕྲོག་རྣམ་བཤད་རིན་ཆེན་དོ་ཤལ་འདི། ། རྣམ་དཔྱོད་མགྲིན་པའི་ངོགས་སུ་མི་འཆང་བའི། ། བློ་གྲོས་སྐྱེ་མཆེད་མཚར་པོའི་གཞོན་ནུ་སུ། ། གང་འདིའི་སྙན་གྲགས་གསེར་གྱི་མེ་ཏོག་ནི། ། ཕྱོགས་བྲལ་སྐྱེ་བོའི་རྣ་བའི་རྒྱན་དུ་འབབ། ། ལུང་རིགས་བཞིན་གྱི་ཨུཏྤལ་ཆུན་པོ་ནི། ། ཕྱོགས་ཀྱི་མཛའ་བོའི་གདོང་པར་མ་བཀོད་མེད། ། འདིར་འབྱུང་ལེགས་བཤད་འདོད་ལྷའི་ཞགས་པ་ཡིས། །
མ་བཅིང་ཆོས་ཀྱི་འདོད་ལྡན་གང་ཞིག་ཡོད། ། གང་འདིར་ལུང་རིགས་དགྲ་ཐབས་བཤམས་པ་ལས། ། གཏན་ཚིགས་སྒྱིངས་འགྲོ་ཁྲོས་པའི་རྩེ་བརྒྱ་ཡིས། ། གཞན་འདོད་དྲེགས་པའི་རི་བོ་མ་སྐྱེལ་བའི། ། ཕྱི་རྒོལ་སྦྱིན་མའི་བུ་གང་འདི་ན་མེད། ། འོན་ཀྱང་སྤྲོས་བྲལ་ཧ་རི་ཙནྡན་གྱི། ། ལྗོན་པའི་ངོས་ལ་རང་བཟོའི་འཁྲིལ་ཤིང་གི ། དགའ་མས་དམ་དུ་འཁྲིལ་བས་དབུ་མའི་ལུགས། ། དིང་སང་འཇོག་པོའི་གཙུག་རྒྱན་བཞིན་དུ་གནས། ། འདི་ན་ཆོས་འདོད་གཞོན་ནུ་ཕལ་ཆེར་ཡང༌། །
ཡིད་ཀྱི་སྲུབས་ཤིང་སྙིང་ལ་ཞུགས་གྱུར་པའི། ། གྲགས་འདོད་བཤེས་གཉེན་མང་པོས་གཡོ་སྒྱུ་ཡི། ། འབྲེལ་མེད་ཚིག་གི་རི་མོ་འབུམ་ཕྲག་ཙམ། ། ཀུན་རྟོག་པིར་གྱིས་བྲིས་པའི་འདུ་བྱེད་ཀྱི། ། ཕྲག་དོག་དུག་གི་གྲིབ་བསིལ་ལ་བརྟེན་ནོ། ། སངས་རྒྱས་གསུང་གི་ལོ་མའི་གུར་ཁང་ན། ། མང་ཐོས་འབིགས་བྱེད་རླུང་གིས་རོལ་རྩེ་བའི། ། ཡིད་ཕྲོག་ལུང་རིགས་དཔག་བསམ་ལྗོན་པ་འདི། ། ཤེས་ལྡན་མགྲོན་པོ་བསྟི་ཞིང་ངལ་གསོའི་གནས། ། གོང་མའི་གསུང་གི་མཚོ་ཆེན་ལས་འབབ་ཅིང༌། །
ལེགས་བཤད་ཆུ་ཕྲན་སྟོང་གི་གཡོག་འཁོར་ཅན། ། ཟབ་དོན་པད་མོའི་རྩ་བས་ཀུན་དགའ་བ། ། བློ་བཟང་ལག་ལྡན་ཡོངས་ཀྱི་འཇུག་ངོགས་སོ། ། ཀླུ་སྒྲུབ་གཞུང་གི་དགོངས་པ་འདི་ཡིན་ཞེས། ། ཕྱི་རབས་རང་བཟོ་མཁན་པོའི་ལུགས་སྤངས་ཏེ། ། རྒན་རབས་མཁས་པའི་ཡི་གེ་ཇི་བཞིན་དུ། ། རྣམ་པར་བཤད་འདི་རང་གི་སྐལ་བ་དང༌། ། ལྷག་པའི་ལྷ་དང་དགེ་བའི་བཤེས་གཉེན་དག ། གཙུག་གི་ནོར་བུར་བརྟེན་པའི་བསོད་ནམས་ཀྱིས། ། དགེ་བའི་བཤེས་ལ་སླར་ཡང་ཕྱག་བགྱིད་དོ། །
དེ་ལྟར་བསྐྲུན་པའི་དགེ་ཚོགས་རྒྱུན་གསུམ་པས། ། སྲིད་གསུམ་དངོས་འཛིན་གདུང་བ་ཀུན་ཕྲོགས་ཏེ། ། མཐའ་བྲལ་དབུ་མའི་ལམ་ཆེན་གསུམ་བསྒྲོད་ནས། ། ཐམས་ཅད་མཁྱེན་པའི་རྒྱ་མཚོར་རོ་གཅིག་ཤོག ། ཅེས་པ་འདི་ནི་ཡུལ་དབུ་རུ་བྱང་ཕྱོགས་ཀྱི་རྒྱུད་དུ་བྱུང་བའི་དགེ་སློང་ཐོས་པ་འཛིན་པ་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གསང་ཕུ་ནེའུ་ཐོག་གི་གཙུག་ལག་ཁང་དུ་དབུ་བཙུགས་ཏེ། ། རྣམ་འགྱུར་ཞེས་པ་ལྕགས་ཕོ་སྟག་གི་ལོ་སྨིན་དྲུག་གིས་ཉ་གང་བའི་སྔ་དྲོའི་ཆ་ལ། འཕན་ཡུལ་རིག་པའི་འབྱུང་གནས་ཀྱི་སའི་ཐེག་ལེ་ཆོས་འཁོར་རྒྱལ་མཚན་རྩེ་མོའི་གཞལ་མེད་ཁང་དུ་ལེགས་པར་གྲུབ་པ་འདིས་ཀྱང་དཔལ་ཕྱོགས་ཐམས་ཅད་ལས་རྣམ་པར་རྒྱལ་བའི་རྒྱལ་མཚན་སྲིད་རྩེའི་བར་དུ་སྒྲེང་བ་ལ་མཁས་པར་གྱུར་ཅིག ། བཀྲིས།། །། ཤུ་བྷཾ།
མངྒ་ལམྦྷ་ཝནྟུ།། །། པཎ་ཆེན་རིན་པོ་ཆེ་དགུང་ལོ་ཞེ་གསུམ་ལ་མཛད།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
