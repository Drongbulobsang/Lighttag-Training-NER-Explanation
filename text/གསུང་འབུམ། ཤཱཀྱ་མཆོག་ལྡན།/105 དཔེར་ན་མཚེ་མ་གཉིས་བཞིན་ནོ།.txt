གསུང་འབུམ། ཤཱཀྱ་མཆོག་ལྡན།
པོད ༡༠༥
དཔེར་ན་མཚེ་མ་གཉིས་བཞིན་ནོ།
དཔེར་ན་མཚེ་མ་གཉིས་བཞིན་ནོ། ། ཅིག་ཤོས་ལ་ནི་མི་མཚུངས་ཏེ། མ་འོངས་པའི་རྣམ་སྨིན་ནི་མ་འོངས་པའི་གོ་ས་དེ་ན་དེའི་རྒྱུར་བཤད་པ་དེ་དང་སྔ་ཕྱིའི་གོ་རིམ་མེད་པར་གནས་ཀྱང༌། ད་ལྟར་གྱི་གནས་སུ་བྱུང་བ་ན། མཚན་ཉིད་ཐ་དད་པའི་རྒྱུ་མཚན་གྱིས་སོ་སོར་ངོས་འཛིན་པར་ནུས་པའི་ཕྱིར། དཔེར་ན་སྤུན་མི་འདྲ་བ་གཉིས་བསྡད་པ་ན་ཉེ་རིང་མེད་པར་བསྡད་ཀྱང༌། འབྱུང་སར་རིམ་ཅན་དུ་བྱུང་བ་ངོས་འཛིན་པར་སླ་བ་བཞིན་ནོ། ། དེ་སྐད་དུ་ཡང༌། འགྲེལ་པ་ཉིད་ལས། གལ་ཏེ་རྣམ་པར་སྨིན་པའི་རྒྱུ་བཞིན་དུ།
སྐལ་བ་མཉམ་པའི་རྒྱུའང་མ་འོངས་པ་ཡིན་ན་ཅིར་འགྱུར། ཞེ་ན། བསྟན་བཅོས་ལས་དེ་སྨོས་པར་འགྱུར་རོ། ། འབྲས་བུ་སྨིན་པ་དང་འཛིན་པར་བྱེད་ནུས་པ་དེ་ཁོ་ན་སྨོས་པའི་ཕྱིར་ཉེས་པ་མེད་དོ་ཞེ་ན། དེ་ནི་མ་ཡིན་ཏེ། སྐལ་བ་མཉམ་པའི་རྒྱུ་ནི་རྒྱུ་མཐུན་པའི་འབྲས་བུ་དང་བཅས་པ་ཡིན་ན། དེ་ཡང་མ་འོངས་པ་ལ་རིགས་པ་མ་ཡིན་ཏེ། སྔ་ཕྱི་མེད་པའི་ཕྱིར་རོ། ། བྱུང་ཟིན་པ་ཡང་མ་འོངས་པའི་རྒྱུ་མཐུན་པར་མི་རུང་སྟེ། དཔེར་ན་ད་ལྟའི་འདས་པ་བཞིན་ནོ། །
རྒྱུ་ལས་འབྲས་བུ་སྔ་ན་མི་རུང་བས་སྐལ་བ་མཉམ་པའི་རྒྱུ་མ་འོངས་པ་ནི་མེད་དོ། ། དེ་ལྟ་ན་རྣམ་པར་སྨིན་པའི་རྒྱུ་ཡང་མ་འོངས་པ་ཡིན་པར་མི་འགྱུར་ཏེ། རྣམ་པར་སྨིན་པའི་འབྲས་བུ་སྔ་བ་དང་ལྷན་ཅིག་པར་མི་རུང་བའི་ཕྱིར། མ་འོངས་པའི་དུས་ལ་ཡང་སྔ་ཕྱི་མེད་པའི་ཕྱིར་རོ་ཞེ་ན། དེ་ནི་མ་ཡིན་ཏེ། སྐལ་བ་མཉམ་པའི་རྒྱུ་ནི་སྔ་ཕྱི་མེད་པར་འདྲ་བའི་སྐལ་པ་མཉམ་པའི་རྒྱུ་འདྲ་བ་ཡིན་པས་ཕན་ཚུན་དུ་རྒྱུར་གྱུར་པའི་ཕྱིར། ཕན་ཚུན་རྒྱུ་མཐུན་པ་ཉིད་དུ་ཐལ་བར་འགྱུར་ཏེ། ཕན་ཚུན་རྒྱུ་མཐུན་པ་ཉིད་དུ་ནི་རིགས་པ་དང་ལྡན་པ་མ་ཡིན་ནོ། ། རྣམ་པར་སྨིན་པའི་རྒྱུ་ནི་སྔ་ཕྱི་མེད་བཞིན་དུ་ཡང་དེ་ལྟར་ཕན་ཚུན་འབྲས་བུ་ཉིད་དུ་ཐལ་བར་མི་འགྱུར་རོ། ། རྒྱུ་དང་འབྲས་བུ་དག་མཚན་ཉིད་ཐ་དད་པའི་ཕྱིར་རོ། །
དེ་ལྟ་བས་ན་སྐལ་བ་མཉམ་པའི་རྒྱུ་ནི་གནས་སྐབས་ལས་རྣམ་པར་གནས་པ་ཁོ་ན་ཡིན་ལ། རྣམ་པར་སྨིན་པའི་རྒྱུ་ནི་མཚན་ཉིད་ལས་རྣམ་པར་གནས་པ་ཡིན་པས་མ་འོངས་པ་ཡང་མི་ལྡོག་གོ ། ཞེས་གསུངས། དེའི་ངག་དོན་ནི། མ་འོངས་པའི་གོ་ས་ན་གནས་པའི་ཆོས་སྐལ་མཉམ་རྒྱུ་འབྲས་ཀྱི་མཚན་ཉིད་གཞན་རྣམས་ཚང་བར་ཁས་ལེན་པ་དེ་དག་ཆོས་ཅན། སྐལ་མཉམ་གྱི་རྒྱུ་འབྲས་སུ་མི་རུང་སྟེ། ལྷན་ཅིག་འབྱུང་བའི་རྒྱུ་འབྲས་ཀྱི་མཚན་ཉིད་ཚང་བའི་ཕྱིར། ཞེས་པའོ། ། འོ་ན་མ་འོངས་པའི་གོ་ས་ན་ཡོད་པའི་རྣམ་སྨིན་རྒྱུ་འབྲས་སུ་ཁས་ལེན་པ་དེ་གཉིས་ཆོས་ཅན། རྣམ་སྨིན་གྱི་རྒྱུ་འབྲས་སུ་མི་རུང་བར་ཐལ།
དུས་མཉམ་ཡིན་པའི་ཕྱིར། ཞེ་ན། མ་ངེས་ཏེ། གསུམ་པོ་དག་ནི་དུས་གསུམ་པ། ། ཞེས་འཆད་པའི་ཕྱིར། དེ་ལྟར་མཐའ་དཔྱད་པ་དེའི་ཕྱིར། འཆད་པ་པོ་དག རྣམ་སྨིན་རྒྱུ་འབྲས་ལ་སྔ་ཕྱི་བས་ཁྱབ་ཟེར་བ་ནི། དྲངས་མ་ཐག་པའི་འགྲེལ་པ་དང་འགལ་བར་མ་ཟད། རྩ་བ་ཉིད་དང་འགལ་ལོ། །
འོ་ན་ཇི་སྐད་དུ། སེམས་ཅན་བརྗོད་ལུང་བསྟན་ཕྱིས་འབྱུང༌། ། ཞེས་བཤད་པ་མ་ཡིན་ནམ་ཞེ་ན། དེ་ནི་ད་ལྟར་གྱི་གོ་སར་སྐྱེ་བའི་གནས་སྐབས་ཀྱི་དབང་དུ་བྱས་པ་ཡིན་པས་ཉེས་པ་མེད་དོ། ། དེས་ན་ཀུན་འགྲོ་དང་སྐལ་མཉམ་གྱི་རྒྱུ་དང་དེའི་རྒྱུ་མཐུན་གྱི་འབྲས་བུའི་རིགས་རྣམས་ནི། མ་འོངས་པའི་གོ་ས་དེ་ན་གནས་པའི་ཚེ་ལྷན་ཅིག་འབྱུང་བའི་རྒྱུ་འབྲས་ཁོ་ནར་གནས། ད་ལྟར་གྱི་གནས་སུ་སྐྱེ་བའི་ཚེ། སྔ་ཕྱིར་སྐྱེ་བ་དང༌། ལྷན་ཅིག་ཏུ་སྐྱེ་བ་གཉིས་ལས། དང་པོ་སྐལ་མཉམ་གྱི་རྒྱུ་དང༌།
གཉིས་པ་ལྷན་ཅིག་འབྱུང་བའི་རྒྱུ་འབྲས་སུ་ངེས་སོ། ། དེ་ཡང་ཞིབ་མོར་ན། མཐོང་སྤང་དུ་གྱུར་པའི་འཇིག་ལྟ་དང་འདོད་ཆགས་ལྟ་བུ་མ་འོངས་པའི་ས་ན་སྔ་ཕྱི་མེད་པར་གནས་ཀྱང༌། ལྷན་ཅིག་འབྱུང་བའི་རྒྱུ་འབྲས་མ་ཡིན་པའི་ཚུལ་ནི་ཤེས་དགོས་ཏེ། སྤྱིར་ཡང་གཙོ་སེམས་གཅིག་གི་འཁོར་དུ་བྱུང་བའི་སེམས་བྱུང་རྣམས་ནང་ཕན་ཚུན་དུ་ལྷན་ཅིག་འབྱུང་བའི་རྒྱུ་འབྲས་སུ་མི་རུང་བའི་ཚུལ་རྟོགས་དགོས་པ་ལས་སོ། ། ཡང་སྐབས་འདིར། སྦྱོར་བྱུང་དེ་གཉིས་ཁོ་ནའི་ཡིན། ། ཞེས་པའི་གཞུང་གི་ཤུགས་བསྟན་ལ། དགེ་བ་སྐྱེས་ཐོབ་དང་ཉོན་མོངས་ཅན་རྣམས་ཕན་ཚུན་སྐལ་མཉམ་གྱི་རྒྱུར་བཤད་པ་ཞིག་བྱུང་བས། དེའི་མཚན་གཞི་ཇི་བུ་ཞེ་ན།
སློབ་དཔོན་སྔ་མ་དག་ན་རེ། དགེ་བ་སྐྱེས་ཐོབ་ཆུང་ངུའི་རྒྱུར་གྱུར་པའི་སྐལ་མཉམ་གྱི་ཉོན་མོངས་ཅན་ནི། དགེ་རྩ་གཅོད་པའི་དུས་ཀྱི་ལོག་ལྟ་ཆེན་པོ་ལྟ་བུ་ཡིན་ལ། ཉོན་མོངས་པ་ཆུང་ངུའི་སྐལ་མཉམ་གྱི་རྒྱུ་དགེ་བ་སྐྱེས་ཐོབ་ཆེན་པོ་ཡིན་པའང་དགེ་བ་སྐྱེས་ཐོབ་ཆེན་པོས་དེའི་འགལ་ཟླ་ཉོན་མོངས་པ་ཆུང་ངུ་སྤོང་བའི་དུས་ཀྱི་ཚེ་ལྟ་བུའོ། ། ཞེས་གསུངས་སོ། ། བཞི་པ་མཚུངས་ལྡན་གྱི་རྒྱུ་ལ། མཚན་གཞི་ནི། ཇི་སྐད་དུ། མཚུངས་ལྡན་རྒྱུ་ནི་སེམས་དག་དང༌། ། སེམས་བྱུང༌།
ཞེས་བཤད། མཚན་ཉིད་ནི། རྟེན་མཚུངས་ཅན་རྣམས་སོ། ། ཞེས་གསུངས་པ་དེའི་དོན་ནི། ཕན་ཚུན་རྒྱུ་འབྲས་གང་ཞིག མཚུངས་པ་ལྔས་མཚུངས་པར་ལྡན་པའོ། ། འདི་ཡང་འཁོར་སེམས་བྱུང་རྣམས་གཙོ་བོ་སེམས་དང་མཚུངས་པར་ལྡན་པའི་རྒྱུ་མཚན་གྱིས་མཚུངས་ལྡན་དུ་འཇོག་པ་ཡིན་གྱི། གཙོ་བོའི་ངོས་ནས་འཁོར་དང་མཚུངས་པར་ལྡན་པའི་ཆ་ནས་མཚུངས་ལྡན་དུ་འཇོག་པ་མ་ཡིན་ཏེ། སྒྲུབ་བྱེད་གོང་དུ་རྒྱས་པར་བསྟན་ཟིན་པ་དེ་ཉིད་ཀྱི་ཕྱིར་རོ། ། ལྷན་ཅིག་འབྱུང་བའི་རྒྱུ་དང་མཚུངས་ལྡན་གྱི་ཚོགས་དོན་ཡིན་པའི་རྒྱུ་མཚན་གྱིས་མཚུངས་ལྡན་གྱི་རྒྱུར་གཞག་པ་ཡིན་གྱི།
མཚུངས་ལྡན་ཡིན་པ་ཙམ་གྱི། མཚུངས་ལྡན་གྱི་རྒྱུར་འཇོག་པ་མ་ཡིན་ཏེ། མཚུངས་ལྡན་ཡིན་པ་ཙམ་གྱིས་ལྷན་ཅིག་འབྱུང་བའི་རྒྱུ་ཡིན་མི་དགོས་པའི་ཕྱིར། དཔེར་ན་གཙོ་བོ་སེམས་གཅིག་གི་འཁོར་དུ་བྱུང་བའི་སེམས་བྱུང་ཚོར་བ་དང་འདུ་ཤེས་གཉིས་པོ་མཚུངས་ལྡན་དུ་འདོད་པ་དག་གི་ལུགས་ལ་ཡང་ལྷན་ཅིག་འབྱུང་བའི་རྒྱུ་འབྲས་སུ་ཁས་མི་ལེན་པ་བཞིན། ལྔ་པ་ཀུན་འགྲོའི་རྒྱུ་ལ་མཚན་གཞི་ནི། ཀུན་འགྲོ་ཞེས་བྱ་ཉོན་མོངས་ཅན། ། རྣམས་ཀྱི། ཞེས་པས་བསྟན་ལ། དེའི་ནང་ཚན་ནི། ཇི་སྐད་དུ།
སྡུག་བསྔལ་རྒྱུ་མཐོང་སྤང་བྱ་བ། ལྟ་དང༌། དེ་བཞིན་ཐེ་ཚོམ་དང༌། གང་དེ་ལྷན་ཅིག་མ་འདྲེས་པའི། ། མ་རིག་གང་ཡིན་ཀུན་ཏུ་འགྲོ། ། ཞེས་བཤད་པ་དེ་ཉིད་ཡིན་ལ། དེའི་དོན་ནི། ཆོས་ཉོན་མོངས་ཅན་ཀུན་གྱི་རྒྱུར་འགྲོ་བའི་དོན་གྱིས་ན་ཀུན་འགྲོ་ཞེས་བྱ་ལ། འདིའི་འབྲས་བུ་ལ་མཐོང་སྤང་གིས་མ་ཁྱབ་ཀྱང༌། ཀུན་འགྲོའི་རྒྱུ་ལ་མཐོང་སྤང་གིས་ཁྱབ་པ་ཡིན་ཏེ།
འགྲེལ་པར། དེ་དག་ཀྱང་འོག་ནས་ཕྲ་རྒྱས་བསྟན་པའི་མཛོད་ཀྱི་གནས་ཉིད་ནས་བཤད་པར་བྱའོ། ། ཞེས་གསུངས་པས་སོ། ། དེའི་དབྱེ་བ་ནི། ཁམས་གསུམ་གྱི་ཀུན་འགྲོ་སུམ་ཅུ་རྩ་གསུམ་ཐོབ་པ་མ་གཏོགས་པའི་མཚུངས་ལྡན་རྣམས་དང་དེ་དག་གི་མཚན་ཉིད་དང་བཅས་པའོ། ། དེ་སྐད་དུ་ཡང༌། དེ་དག་དང་ནི་ལྷན་ཅིག་པ། ། གང་དེའང་ཀུན་འགྲོ་ཐོབ་མ་གཏོགས། ། ཞེས་གསུངས་པས་སོ། ། མཚན་ཉིད་ནི།
རང་སར་ཀུན་འགྲོ་ལྔ། ཞེས་པས་སྟོན་ལ། དོན་ནི་རང་སའི་སྤང་བྱ་རིགས་ལྔ་པོ་ཀུན་གྱི་ཐུན་མོང་གི་རྒྱུར་གྱུར་པའི་ཕྲ་རྒྱས་མཚུངས་ལྡན་དང་བཅས་པའོ། ། འོ་ན་འདི་སྐལ་མཉམ་གྱི་རྒྱུ་དང་ཐ་དད་དུ་བྱ་བ་ཅི་ཞིག་ཡོད་ཅེ་ན། འདི་དང་སྐལ་མཉམ་གྱི་རྒྱུ་ལ་གཞི་མཐུན་ཡོད་ཀྱང༌། སྐལ་མཉམ་གྱི་རྒྱུ་ནི་སྤྱིར་ཆོས་དགེ་བ་དང་ལུང་དུ་མ་བསྟན་པ་ཀུན་གྱི་དབང་དུ་བྱས་ལ། འདི་ནི་ཉོན་མོངས་པ་ཅན་ཁོ་ནའི་དབང་དུ་བྱས་པ་དང༌། ཀུན་འགྲོའི་རྒྱུ་ལ་འབྲས་བུ་དང་ས་གཅིག་པ་དགོས་ཀྱང་རིས་གཅིག་པ་མི་དགོས་པའི་ཁྱད་པར་ལས་སོ། ། ཀུན་འགྲོའི་རྒྱུ་ལ་མཚན་གཞི་བཤད་མ་ཐག་པ་འདི་དག་ཏུ་གྲངས་ངེས་པ་མ་ཡིན་ཏེ། འགོག་ལམ་མཐོང་སྤང་དང་སྒོམ་སྤང་ནི་ཉོན་མོངས་པ་རིགས་ལྔ་ཆར་གྱི་ཐུན་མོང་གི་རྒྱུར་འགྲོ་བས་མ་ཁྱབ་པའི་ཕྱིར།
འོ་ན་འཕགས་པ་སྒོམ་ལམ་པ་རྣམས་ཀྱི་ཉོན་མོངས་རྣམས་ཀུན་འགྲོའི་རྒྱུ་ལས་མ་སྐྱེས་པར་འགྱུར་ཏེ། དེ་དག་གིས་དེ་སྤངས་ཟིན་པའི་ཕྱིར་རོ། ། ཞེ་ན། ཁ་ཆེ་བ་ན་རེ། རྒྱུ་ལ་ནི་གཅིག་སྤངས་ཟིན་ཀྱང་དེའི་འབྲས་བུ་འབྱུང་བ་མི་འགལ་ཏེ། འདས་པ་ལས་སྐྱེས་པའི་ཕྱིར། དེ་སྐད་དུ་ཡང༌། བསྟན་བཅོས་རབ་ཏུ་བྱེད་པ་ལས། འཇིག་ཚོགས་ལ་ལྟ་བའི་རྒྱུ་ཅན་ཡིན་ལ། འཇིག་ཚོགས་ལ་ལྟ་བའི་རྒྱུ་མ་ཡིན་པ་ཡང་ཡོད་དེ།
གང་ཞེ་ན་འཇིག་ཚོགས་ལ་ལྟ་བ་མ་འོངས་པ་དང༌། དེ་དང་མཚུངས་པར་ལྡན་པའི་སྡུག་བསྔལ་གྱི་བདེན་པ་མ་གཏོགས་པ། དེ་ལས་གཞན་པའི་སྡུག་བསྔལ་གྱི་བདེན་པ་གང་ཡིན་པ་དེའོ། ། ཞེས་གསུངས་སོ། ། དེ་ལ་ཉི་འོག་པ་ན་རེ། འོ་ན་དགས་པ་ལས། མི་དགེ་བའི་ཆོས་མི་དགེ་བའི་རྒྱུ་ཅན་ཁོ་ན་ཡིན་པ་ཡོད་དམ་ཞེ་ན། ཡོད་དེ། འཕགས་པའི་གང་ཟག་འདོད་པའི་འདོད་ཆགས་དང་བྲལ་བ་ལས་ཡོངས་སུ་ཉམས་པ་དེ་ལས། དང་པོར་ཉོན་མོངས་པ་ཅན་གྱི་སེམས་པ་མངོན་དུ་བྱེད་པ་གང་ཡིན་པའོ། །
ཞེས་གསུངས་པ་ཇི་ལྟར་གྲང༌། ཁ་ཆེ་བ་ན་རེ། དེའི་རྒྱུ་ལན་ཅིག་སྤངས་ཀྱང་དུས་དེར་མངོན་དུ་གྱུར་པ་ལ་དགོངས་ནས་གསུངས་པ་ཡིན་ཏེ། མཐོང་སྤང་ཀུན་འགྲོ་ནི་སྤངས་ཟིན་པའི་ཕྱིར། སྤངས་ཟིན་ཀྱང་དེ་སྔོན་དུ་མ་སོང་བའི་ཉོན་མོངས་མི་སྲིད་དོ། ། ཞེས་ཟེར། སྐབས་འདིར་ཞར་བྱུང་འཇིག་ཚོགས་ལ་ལྟ་བའི་རྒྱུ་དང་རྒྱུ་ཅན་གྱི་མུ་བཞི་བརྩི་བ་ནི། འདི་ལྟར། དེའི་རྒྱུ་འབྲས་གཉིས་ཀ་མ་ཡིན་པ་ནི་འགོག་ལམ་དང༌། ནམ་མཁའ་དང༌།
བརྟགས་མིན་གྱི་འགོག་པ་དང༌། སྒོམ་སྤང་ཉོན་མོངས་ཅན་མ་ཡིན་པ་རྣམས་ཏེ། དེ་དག་དང་འཇིག་ལྟ་ལ་བྱེད་རྒྱུ་མ་གཏོགས་པའི་རྒྱུ་དང་འབྲས་བུའི་རྣམ་གཞག་བརྩི་རྒྱུ་མེད་པའི་ཕྱིར། དེའི་རྒྱུ་ཡིན་ལ། འབྲས་བུ་མ་ཡིན་པའི་མུ་ནི་མི་སྲིད། གང་འཇིག་ཚོགས་ལ་ལྟ་བའི་རྒྱུ་བཞི་བརྩི་རྒྱུ་ཡོད་པ་དེ་ནི་ཉོན་མོངས་ཅན་ཁོ་ནར་ངེས་ལ། ཉོན་མོངས་ཅན་ཐམས་ཅད་འཇིག་ཚོགས་ལ་ལྟ་བ་ཀུན་འགྲོའི་རྒྱུར་ཡོད་པ་ལས་ངེས་པར་སྐྱེ་དགོས་པའི་ཕྱིར། འཇིག་ཚོགས་ལ་ལྟ་བའི་འབྲས་བུ་ཡིན་ལ། རྒྱུ་མ་ཡིན་པ་ནི། སྡུག་བསྔལ་མཐོང་སྤངས་སུ་གྱུར་པའི་ཕྲ་རྒྱས་རྣམ་པ་བཅུའི་ནང་ནས།
འཇིག་ལྟ་རང་ཉིད་ལས་གཞན་དགུའི་ནང་ནས་མ་རིག་པ་མ་གཏོགས་པའི་བརྒྱད་པོ་མཚུངས་ལྡན་དང་བཅས་པ་ནི་དེའི་འབྲས་བུ་ཡིན་ཏེ། ཀུན་འགྲོའི་རྒྱུ་ལས་སྐྱེ་དགོས་པའི་ཕྱིར། དེའི་རྒྱུ་མ་ཡིན་ཏེ། ཀུན་འགྲོ་མ་ཡིན་པ་རྣམས་ནི་ཀུན་འགྲོའི་རྒྱུར་མི་རུང་བའི་ཕྱིར་དང༌། མ་རིག་པ་ལས་གཞན་པའི་རྩ་བའི་ཉོན་མོངས་པ་རྣམས་ཕན་ཚུན་མཚུངས་པར་མི་ལྡན་པས་མཚུངས་ལྡན་གྱི་རྒྱུར་མི་རུང་བའི་ཕྱིར་དང༌། འཇིག་ལྟ་དང་མཚུངས་པར་མི་ལྡན་པའི་ཉོན་མོངས་ནི་དེ་དང་ལྷན་ཅིག་ཙམ་དུའང་མི་འབྱུང་བས་ལྷན་ཅིག་འབྱུང་བའི་རྒྱུར་ཡང་མི་རུང་བའི་ཕྱིར། དེར་མ་ཟད་འཇིག་ཚོགས་ལ་ལྟ་བ་རང་ཉིད་མ་འོངས་པའང་འཇིག་ཚོགས་ལ་ལྟ་བའི་འབྲས་བུ་ཡིན་ལ་རྒྱུ་མ་ཡིན་པའི་མུ་སྟེ། རྒྱུ་ཡིན་པ་ནི་འཇིག་ལྟ་འདས་ད་ལྟར་བ་སྐལ་མཉམ་དང་ཀུན་འགྲོའི་རྒྱུར་ཡོད་པ་ལས་སྐྱེ་བའི་ཕྱིར་རྒྱུ་མ་ཡིན་ཏེ། མ་འོངས་པ་ཡིན་པས་ཀུན་འགྲོ་དང་སྐལ་མཉམ་དུ་མི་རུང༌། རང་ཉིད་རང་དང་ལྷན་ཅིག་ཏུ་མི་འབྱུང་བས་ལྷན་ཅིག་འབྱུང་རྒྱུ་དང་མཚུངས་ལྡན་གྱི་རྒྱུར་མི་རུང་བའི་ཕྱིར།
དེ་བཞིན་དུ་ཀུན་འབྱུང་མཐོང་སྤངས་ལ་ཡང༌། ཀུན་འགྲོ་ཡིན་མ་ཡིན་གཉིས་ལས། ཀུན་འགྲོ་མ་འོངས་པ་མཚུངས་ལྡན་དང་བཅས་པ་རྣམས་ཀྱང་འཇིག་ཚོགས་ལ་ལྟ་བའི་འབྲས་བུ་ཡིན་ཏེ། ཉོན་མོངས་ཅན་ཡིན་པའི་ཕྱིར། རྒྱུ་ནི་མ་ཡིན་ཏེ། མ་འོངས་པ་ཡིན་པས་ཀུན་སྐལ་གཉིས་མི་རྩི་སྤང་བྱ་རིགས་ཐ་དད་ལ་ལྷན་ཅིག་འབྱུང་བའི་རྒྱུ་འབྲས་མི་རྩི་བར་གྲུབ་ཅིང༌། མཚུངས་ལྡན་གྱི་རྒྱུར་མི་འགྲོ་བའང་དེ་ཉིད་ཀྱིས་གྲུབ་པའི་ཕྱིར་དང༌། འཇིག་ཚོགས་ལ་ལྟ་བ་ནི་ཉོན་མོངས་ཅན་ཡིན་པས། དེ་ལ་རྣམ་སྨིན་གྱི་རྒྱུ་མེད་པའི་ཕྱིར། དེ་བཞིན་དུ་ཀུན་འབྱུང་མཐོང་སྤང་ཀུན་འགྲོ་མ་ཡིན་པ་མཚུངས་ལྡན་དང་བཅས་པ་དུས་གསུམ་པ་རྣམས་དང༌།
འགོག་ལམ་མཐོང་སྤང་དང་སྒོམ་སྤང་ཉོན་མོངས་ཅན་རྣམས་ཀྱང་དེའི་འབྲས་བུ་ཡིན་ཀྱང་རྒྱུ་མ་ཡིན་ཏེ། ཀུན་འགྲོ་མ་ཡིན་པས་ཀུན་འགྲོའི་རྒྱུར་མི་རུང༌། སྤང་བྱ་རིགས་ཐ་དད་ཡིན་པས་སྐལ་མཉམ་གྱི་རྒྱུར་མི་རུང༌། རིས་ཐ་དད་པ་ལྷན་ཅིག་ཏུ་མི་རུང་བས་ལྡན་མཚུངས་ཀྱི་རྒྱུ་གཉིས་མི་རུང་བའི་ཕྱིར། དེ་བཞིན་དུ་འཇིག་ཚོགས་ལ་ལྟ་བ་ལ་སོགས་པ་ཉོན་མོངས་པ་ཅན་རྣམས་ཀྱི་ཐོབ་པ་རྣམས་དང༌། འཇིག་ཚོགས་ལ་ལྟ་བ་མཚུངས་ལྡན་དང་བཅས་པའི་མཚན་ཉིད་མ་གཏོགས་པ་ཉོན་མོངས་ཅན་གཞན་གྱི་མཚན་ཉིད་ཐམས་ཅད་ཀྱང་དེའི་འབྲས་བུ་ཡིན་ལ། རྒྱུ་ནི་མ་ཡིན་ཏེ། འཇིག་ལྟའི་རྒྱུ་ཡིན་ན་དེའི་རྒྱུ་བཞི་པོ་གང་རུང་ཡིན་དགོས་པ་ལས་མ་ཡིན་པའི་ཕྱིར། དེའི་ཤེས་བྱེད་ཀྱང༌། ཐོབ་པའི་ནུས་པ་ནི་ཐོབ་པའི་ཆོས་ལ་འཇུག་གི
ཐོབ་བྱ་ཕྱི་མ་ལ་མི་འཇུག་པས་ཤིང་ཤུན་དང་འདྲ་བའི་ཕྱིར་དང༌། ཉོན་མོངས་ཅན་གཞན་གྱི་མཚན་ཉིད་རྣམས་ཀྱང་ལྡན་མཚུངས་སུ་མི་རུང་བ་རྟོགས་སླ་ཞིང༌། ཀུན་འགྲོ་མ་ཡིན་ཞིང་འཇིག་ལྟ་དང་སྐལ་བ་མི་མཉམ་པའི་ཕྱིར། གཉིས་ཀ་ཡིན་པའི་མུ་ནི། སྡུག་བསྔལ་མཐོང་སྤང་དུ་གྱུར་པའི་ཕྲ་རྒྱས་བཅུ་པོ་འདས་པ་དང་ད་ལྟར་བ་མཚུངས་ལྡན་དང་བཅས་པ་རྣམས་ཏེ། དེ་ཡང་འབྲས་བུ་ཡིན་པ་ནི་གྲུབ་ཟིན་ཞིང༌། དེའི་རྒྱུ་ཡིན་པ་ནི་སྡུག་བསྔལ་མཐོང་སྤངས་སྔ་མ་སྐལ་མཉམ་དང་ཀུན་འགྲོའི་རྒྱུ་ཅི་རིགས་པར་བྱས་པ་ལས་བྱུང་བའི་ཕྱིར་ཏེ། སྐལ་མཉམ་ནི་བཅུ་ཆར་གྱིས་བྱེད་ལ། ཀུན་འགྲོ་ནི་དེར་གྱུར་པའི་ལྟ་བ་ལྔ་དང༌། མ་རིག་པ་དང༌།
ཐེ་ཚོམ་གྱིས་བྱེད་པའི་ཕྱིར། དེ་བཞིན་དུ་རྩ་ཉོན་མ་རིག་པ་དང༌། དེ་ལས་གཞན་པའི་སེམས་སེམས་བྱུང་འཇིག་ལྟ་དང་མཚུངས་ལྡན་དུ་བྱུང་བ་ཐམས་ཅད་ཀྱང་འཇིག་ལྟའི་རྒྱུ་འབྲས་གཉིས་ཀ་ཡིན་ཏེ། འཇིག་ཚོགས་ལ་ལྟ་བས་དེ་དག་གི་རྒྱུ་བཞི་ཀ་བྱེད་ཅིང༌། དེ་དག་གིས་ཀྱང་འཇིག་ཚོགས་ལ་ལྟ་བའི་རྒྱུ་བཞི་ཀ་བྱེད་པའི་ཕྱིར། དྲུག་པ་རྣམ་སྨིན་གྱི་རྒྱུ་ལ། མཚན་གཞི་ནི། རྣམ་སྨིན་རྒྱུ་ནི་མི་དགེ་དང༌། ། དགེ་བ་ཟག་བཅས་རྣམས་ཁོ་ན། ། ཞེས་པའོ། །
མཚན་ཉིད་ཀྱང་དེས་རྟོགས་ནུས་པ་ཡིན་ཏེ། ཟག་མེད་དང་ལུང་མ་བསྟན་གང་རུང་མ་ཡིན་པའི་ཆོས་སོ། ། དེའི་རྣམ་གཞག་རྒྱས་པར་བཤད་པ་ལ། ལུང་མ་བསྟན་རྣམས་ནི། རྣམ་སྨིན་གྱི་རྒྱུར་མི་རུང་སྟེ། མཐུ་ཆུང་བའི་ཕྱིར། ཟག་མེད་ཀྱི་དགེ་བ་ཡང་དེར་མི་རུང་སྟེ། སྲེད་པའི་རླན་དང་བྲལ་བའི་ཕྱིར། དེས་ན་འདིར་རྣམ་སྨིན་གྱི་རྒྱུ་ནི། ཟག་པ་དང་བཅས་པའི་ལས་ཉིད་ཡིན་ལ།
དེ་ལའང་འཕེན་འགྲུབ་ཀྱི་དབྱེ་བས་གཉིས་ཡོད་ཀྱང༌། དངོས་ནི་འཕེན་བྱེད་ཉིད་ཡིན་ལ། འགྲུབ་བྱེད་ཀྱང་རྣམ་སྨིན་སྐྱེད་བྱེད་ཡིན་པ་ལ་བསམ་ནས་དེའི་རྒྱུར་བཤད་པའི་སྐབས་དག་ཡོད་ལ། ཉོན་མོངས་པའང་རྣམ་སྨིན་གྱི་རྒྱུ་དངོས་དེའི་ཀུན་སློང་ཡིན་པ་ལ་དགོངས་ནས། རྣམ་སྨིན་གྱི་རྒྱུར་བཤད་པ་དག་ཡོད་དོ། ། གལ་ཏེ་འོ་ན། རྣམ་པར་སྨིན་པའི་རྒྱུ་ཡིན་པས་རྣམ་སྨིན་གྱི་རྒྱུ་ཞེས་ཟེར་རམ། རྣམ་པར་སྨིན་པ་ཉིད་རྒྱུ་ཡིན་པས་རྣམ་སྨིན་གྱི་རྒྱུ་ཞེས་ཟེར། དང་པོ་ལྟར་ན། བྱུང་བ་གསུམ་འཆད་པའི་ཚེ།
ནང་གི་དབང་པོ་ལྔ་རྣམ་སྨིན་ལས་སྐྱེས་པ་ཡིན་ནོ་ཞེས་ཟེར་བ་མི་འཐད་པར་འགྱུར་ཏེ། རྣམ་པར་སྨིན་པ་ཉིད་ལ་རྣམ་སྨིན་གྱི་རྒྱུ་ཞེས་མི་འཆད་པའི་ཕྱིར། གཉིས་པ་ལྟར་ན། ལས་ཀྱི་རྣམ་པར་སྨིན་པ་ཞེས་འཆད་པ་མི་རིགས་པར་འགྱུར་ཏེ། རྣམ་པར་སྨིན་པ་ཉིད་རྒྱུ་ཡིན་ལ། ལས་ནི་རྣམ་སྨིན་དུ་མི་རུང་བའི་ཕྱིར་སྙམ་པའི་དོགས་པ་བསུ་ནས། དེའི་ལན་འཆད་པ་ན། གཉིས་ཀ་ལྟར་ཡང་རུང་ངོ་ཞེས་གསུངས་ཀྱང༌། ཐ་སྙད་སྦྱོར་བའི་སྐབས་སུ་གང་བདེ་བར་སྦྱོར་བའི་དོན་ཡིན་གྱི། དོན་མི་འགལ་བ་མ་ཡིན་ཏེ།
རྣམ་སྨིན་དངོས་ཡིན་ན་དེའི་རྒྱུར་འགལ་བའི་ཕྱིར། ཡང་ཅིའི་ཕྱིར་རྣམ་པར་སྨིན་པ་ཞེས་བྱ་ཞེ་ན། རྒྱུ་དང་འབྲས་བུ་རིགས་མི་འདྲ་བར་སྨིན་པས་ན་དེ་ཞེས་བྱའོ། ། འོ་ན་རྒྱུ་དེའི་འབྲས་བུ་དུས་ནམ་གྱི་ཚེ་སྨིན་པ་ཡིན་ཞེ་ན། སྐྱེ་བས་བར་དུ་ཆོད་པ་ཁོ་ན་ལ་ཡིན་ཏེ། འདིར་རྣམ་སྨིན་དངོས་ནི་འཁོར་བའི་ཕུང་པོ་ཡིན་ལ། ལས་བྱེད་བཞིན་པའི་ཕུང་པོ་ནི་ཚེ་དེའི་ཡང་སྔ་མས་འཕངས་ཟིན་ལ། ཚེ་གཅིག་ལ་རྣམ་སྨིན་གྱི་ཕུང་པོ་རིས་མི་འདྲ་བ་གཉིས་ཅིག་ཆར་དུ་འབྱུང་བའི་གོ་སྐབས་མེད་པའི་ཕྱིར། མཐོང་ཆོས་ལ་མྱོང་འགྱུར་གྱི་ལས་བཤད་པ་ཅི་ཞེ་ན། དེ་ལ་གཉིས་ཏེ།
ལས་སྟོབས་ལྡན་གྱི་རྒྱུ་མཐུན་ལ་རྣམ་སྨིན་གྱི་མིང་བཏགས་པ་དང༌། སྐྱེ་བ་ཕྱི་མ་ལ་སྨིན་འགྱུར་གྱི་རྣམ་སྨིན་ཚེ་འདིར་རྒྱུ་མཐུན་གྱི་འབྲས་བུ་མྱོང་བར་བསྒྱུར་བ་ལ་རྣམ་སྨིན་གྱི་མིང་གིས་བཏགས་པའོ། ། འོ་ན་རྣམ་སྨིན་གྱི་རྒྱུར་གྱུར་པའི་ལས་གཅིག་ལ་རྣམ་སྨིན་ཀྱང་གཅིག་ཁོ་ནར་ངེས་སམ་ཞེ་ན། ལས་གཅིག་ལ་རྣམ་སྨིན་དུ་མ་འབྱུང་བ་ནི་སྲིད་ཅིང༌། ལས་དུ་མ་ལས་རྣམ་སྨིན་གཅིག་ཁོ་ན་འབྱུང་བ་ནི་མི་སྲིད་དེ། ས་བོན་ལས་འབྲས་བུ་ཉུང་བར་ཐལ་བའི་ཕྱིར་རོ། ། དོན་འདི་ཡང་འགྲེལ་པ་ལས། ལས་དུས་གཅིག་པའི་རྣམ་པར་སྨིན་པ་དུས་གསུམ་པ་རྣམ་པར་སྨིན་པར་ནི་འགྱུར་གྱི། ལས་དུས་གཉིས་པའི་ཡང་དུས་གཅིག་པ་ནི་མ་ཡིན་ཏེ། རྒྱུ་བས་འབྲས་བུ་ཧ་ཅང་ཉུང་བར་འགྱུར་དུ་འོང་བའི་ཕྱིར།
ཞེས་གསལ་བར་གསུངས་པས། ཇི་སྐད་དུ། གཅིག་གིས་སྐྱེ་བ་གཅིག་འཕེན་ཏོ། ། ཞེས་པའི་དོན་ངེས་བཟུང་ཅན་དུ་ལྟ་བར་མི་བྱའོ། ། ཡང་འགྲེལ་པར། རྣམ་པར་སྨིན་པ་ནི་ལས་དང་ལྷན་ཅིག་ཏུ་རྣམ་པར་སྨིན་པ་མ་ཡིན་ལ། མཇུག་ཐོགས་སུ་ཡང་མ་ཡིན་ཏེ། མཇུག་ཐོགས་ཀྱི་སྐད་ཅིག་མ་ནི་མཚུངས་པ་དེ་མ་ཐག་པའི་རྐྱེན་གྱིས་དྲང་བའི་ཕྱིར་རོ། ། རྣམ་པར་སྨིན་པའི་རྒྱུ་ལས་འབྲས་བུ་སྨིན་པ་ནི་རྒྱུན་ལ་ལྟོས་པ་ཡིན་ནོ། ། ཞེས་གསུངས།
དེའི་དོན་ནི། རྣམ་སྨིན་གྱི་ངོ་བོར་གྱུར་པའི་ཚོར་བ་དང༌། དེའི་རྣམ་སྨིན་གྱི་རྒྱུར་འགྱུར་བའི་སེམས་པ་ལྟ་བུ་ལྷན་ཅིག་ཏུ་འབྱུང་བ་མ་ཡིན་ཏེ། ཡིན་ན་ལྷན་ཅིག་འབྱུང་བའི་རྒྱུ་འབྲས་སུ་ཐལ་བས་སོ། ། མཇུག་ཐོགས་དེ་མ་ཐག་ཏུ་སྐྱེ་བ་ཡང་མ་ཡིན་ཏེ། རྒྱུ་དེ་རྣམ་སྨིན་གྱི་དེ་མ་ཐག་རྐྱེན་དུ་ཐལ་བའི་ཕྱིར་རོ། ། འོ་ན་ཅི་ཞེ་ན། རྣམ་སྨིན་གྱི་རྒྱུ་འདས་ནས་རིང་ཞིང་ལོན་པ་ན་འགྲུབ་བྱེད་ཀྱི་རྐྱེན་དང་ཕྲད་པ་ལས་འབྲས་བུ་དེ་འབྱིན་པའོ། ། དེ་ཡང་སེམས་ཀྱི་རྒྱུན་དང་བཅས་པ་ལ་རགས་ལས་པ་ཡིན་ཏེ། རྒྱུན་མེད་ན་དེ་འབྱུང་བའི་གཞི་མེད་པའི་ཕྱིར།
དཔེར་ན་ས་བོན་བཏབ་པའི་ཞིང་མེད་ན་མྱུ་གུ་མི་འབྱུང་བ་བཞིན་ནོ། ། དེས་ན་རྣམ་སྨིན་རྒྱུ་འབྲས་ཀྱི་བར་དུ་སྐད་ཅིག་མ་དུ་མས་ཆོད་པ་དགོས་ཏེ། མ་ཆོད་ན། ཇི་སྐད་དུ། གཅིག་ནི་འདས་པས་འབྱིན་པར་འགྱུར། ། ཞེས་བཤད་པ་དེ་མི་འགྲུབ་པའི་ཕྱིར་དང༌། རྣམ་སྨིན་གྱི་འབྲས་བུ་ནི་རང་གི་རྒྱུའི་དེ་མ་ཐག་འབྲས་སུ་འགལ་བར་བཤད་པའི་ཕྱིར། ཡང་གལ་ཏེ་རྣམ་སྨིན་གྱི་རྒྱུ་དེ་ཕུང་པོ་དུ་ཞིག་དང་བཅས་པ་ཡིན། ཕུང་པོ་དུ་མ་དང་བཅས་པ་ཡིན་ན། ཕུང་པོ་རེ་རེ་ཡང་རྣམ་པར་སྨིན་པ་མི་འདྲ་བ་རེ་རེ་དང་བཅས་པ་དག་ཡིན་ནམ་ཞེ་ན།
རྒྱུ་ཕུང་པོ་གཅིག་ནས་ལྔའི་བར་དག་ལ། འབྲས་བུ་རྣམ་སྨིན་གཅིག་ཏུ་སྐྱེ་བ་ཡིན་ཏེ། དང་པོའི་དཔེ་ནི། མི་དགེ་བའི་ཐོབ་པ་དང༌། དེའི་མཚན་ཉིད་སྐྱེ་སོགས་རྣམས་ཕུང་པོ་ནི་གཅིག་སྟེ། འདུ་བྱེད་ཀྱི་ཕུང་པོར་གཅིག་པའི་ཕྱིར། དེའི་འབྲས་བུ་རྣམ་པར་སྨིན་པ་ཡང་གཅིག་པ་ཡིན་ཏེ། ཐོབ་པའི་རྣམ་སྨིན་གང་ཡིན་པ་དེ་སྐྱེ་སོགས་ཀྱིའང་ཡིན་པའི་ཕྱིར། ཕུང་པོ་གཉིས་ཀྱི་འབྲས་བུ་གཅིག་པའི་དཔེ་ནི། ལུས་ངག་གི་ལས་མི་དགེ་བ་དང༌།
དེའི་མཚན་ཉིད་སྐྱེ་སོགས་རྣམས་ཕུང་པོ་ནི་གཉིས་སུ་བཞག་སྟེ། ལུས་ངག་གི་ལས་གཟུགས་དང༌། སྐྱེ་སོགས་འདུ་བྱེད་ཀྱི་ཕུང་པོར་བསྡུ་བའི་ཕྱིར། ཕུང་པོ་གསུམ་པའི་དཔེར་བརྗོད་ནི་མི་སྲིད་དེ་ཚོར་བ་སོགས་གསུམ་གྱི་ཚེ། རྣམ་ཤེས་མེད་པ་མི་སྲིད་པའི་ཕྱིར་རོ། ། བཞི་པའི་དཔེ་ནི། མིང་གཞིའི་ཕུང་པོ་དགེ་བའམ་མི་དགེ་བ་མཚན་ཉིད་སྐྱེས་སོགས་དང་བཅས་པའོ། ། ཕུང་པོ་ལྔ་པའི་དཔེ་ནི། བསམ་གཏན་གྱི་སྡོམ་པ་རྗེས་སུ་འབྲང་བ་འཁོར་དང་བཅས་ན་ཕུང་པོ་ལྔ་པ་ཅན་ཡིན་པ་དེའི་ཚེ་ནའོ། ། འདོད་ཁམས་ཀྱི་ཕུང་པོ་ལྔ་རྣམ་སྨིན་གཅིག་པ་ནི་མི་སྲིད་དེ།
དེར་སེམས་ཀྱི་རྗེས་སུ་འབྲང་བའི་གཟུགས་ཕུང་མི་སྲིད་པའི་ཕྱིར། རྣམ་སྨིན་གཅིག་གི་རྒྱུ་ལ་ཕུང་པོ་གཅིག་ནས་ལྔའི་བར་ཡིན་པ་དག་སྲིད་ན། འབྲས་བུ་རྣམ་པར་སྨིན་པ་ནི་ཕུང་པོ་དུ་ཞིག་གི་ངོ་བོར་སྐྱེ་ཞེ་ན། དེ་ལ་ཡང་ངེས་པ་མེད་དེ། རྣམ་སྨིན་སྲོག་གི་དབང་པོ་ནི་ཕུང་པོ་དང་སྐྱེ་མཆེད་གཅིག་ཁོ་ན་སྐྱེ་སྟེ། དེའི་མཚན་ཉིད་སྐྱེ་སོགས་དང་བཅས་པ་ཆོས་ཀྱི་སྐྱེ་མཆེད་དང་འདུ་བྱེད་ཀྱི་ཕུང་པོ་ཁོ་ནར་ངེས་པའི་ཕྱིར། རྣམ་སྨིན་དུ་གྱུར་པའི་ཡིད་ཀྱི་སྐྱེ་མཆེད་ནི་ཕུང་པོ་གཉིས་དང་བཅས་པ་སྟེ། དེའི་འཁོར་ཚོར་བ་སོགས་དང༌། མཚན་ཉིད་སོགས་རྣམ་སྨིན་གྱི་ངོ་བོར་སྐྱེ་ལ། དེ་དག་ཆོས་ཀྱི་སྐྱེ་མཆེད་དུ་སོང་བའི་ཕྱིར།
ཡང་ལུས་ཀྱི་སྐྱེ་མཆེད་རྣམ་སྨིན་གྱི་ངོ་བོར་སྐྱེ་བ་དེའི་ཚེ་ནི། སྐྱེ་མཆེད་གསུམ་སྟེ། ལུས་ཀྱི་དབང་པོ་དང༌། དེའི་ཚོགས་པ་ན་འབྱུང་བ་བཞི་ཡོད་པས་རེག་བྱ་དང༌། དེའི་མཚན་ཉིད་སྐྱེ་སོགས་རྣམས་ཆོས་ཀྱི་སྐྱེ་མཆེད་ཡིན་པས་སོ། ། ཡང་མིག་སོགས་ལ་ནི་སྐྱེ་མཆེད་བཞི་སྟེ། སྔ་མ་དེའི་སྟེང་དུ་རང་རང་བསྣན་པའོ། ། དེ་ལྟར་སྐྱེ་མཆེད་ཀྱི་གྲངས་ལ་དཔགས་ནས་ཕུང་པོའི་གྲངས་ཀྱང་ཤེས་པར་བྱ་ལ། སྐྱེ་མཆེད་ནི་གཅིག་ནས་བཅུ་གཅིག་གི་བར་དག་དང་བཅས་པ་ཡིན་ནོ། ། བཅུ་གཉིས་པ་མི་སྲིད་དེ།
ཇི་སྐད་དུ། སྒྲ་ནི་རྣམ་སྨིན་ལས་སྐྱེ་མིན། ། ཞེས་འཆད་པའི་ཕྱིར། དེ་ལྟར་རྒྱུ་དྲུག་པོ་སོ་སོའི་ངོ་བོ་གཏན་ལ་ཕབ་ཟིན་ནས། ཐུན་མོང་གི་ཆོས་དང་འབྲས་བུ་ལྔ་བཤད་པ་ལ་གསུམ་སྟེ། དུས་ཀྱི་ངེས་པ་དང༌། རྒྱུ་གང་གིས་འབྲས་བུ་གང་ཡིན་པ་དང༌། འབྲས་བུ་འཛིན་འབྱིན་གྱི་བྱ་བ་བྱེད་པའི་ཚུལ་ལོ། ། དང་པོ་ནི། ཀུན་འགྲོ་སྐལ་མཉམ་དུས་གཉིས་པས། །
གསུམ་པོ་དག་ནི་དུས་གསུམ་པ། ། ཞེས་པ་ཡིན་ལ། དོན་ནི་རྒྱས་པར་བཤད་པ་དེའོ། ། གཉིས་པ་ལ། རྒྱུ་འབྲས་འཇོག་པའི་གཞི་ངོས་བཟུང༌། རྒྱུ་འབྲས་སོ་སོར་སྦྱར་བའོ། ། དང་པོ་ནི། འདུས་བྱས་བྲལ་བཅས་འབྲས་བུ་ཡིན། ། འདུས་མ་བྱས་ལ་དེ་དག་མེད། ། ཅེས་པའོ། །
དོན་ནི། འདུས་བྱས་དང་སོ་སོར་བརྟགས་འགོག་ལ་འབྲས་བུ་ཁྱབ་བོ། ། འོ་ན་འབྲས་བུ་ཡིན་པ་དེ་ལ་དེའི་རྒྱུ་ཡོད་པས་ཁྱབ་བམ་ཞེ་ན། འབྲས་བུ་འདུས་བྱས་ཀྱི་དབང་དུ་བྱས་ན་ནི་དེ་འབྲས་བུ་ཡིན་ན་དེའི་རྒྱུ་ཡོད་པས་ཁྱབ་ཀྱང༌། འབྲས་བུ་འདུས་མ་བྱས་ལ་ནི་དེས་མ་ཁྱབ་སྟེ། སོ་སོར་བརྟགས་འགོག་ལམ་གྱི་འབྲས་བུ་ཡིན་ཀྱང་ལམ་དེའི་རྒྱུར་མི་རུང་བའི་ཕྱིར། ཇི་ལྟར་ཞེ་ན། དེའི་རྒྱུ་དྲུག་པོ་གང་ཡང་གཞག་ཏུ་མེད་པས་སོ། ། ཞེས་པ་ནི་དངོས་བསྟན་ཡིན་ལ། ཤུགས་ལ་ནི་འདུས་མ་བྱས་ཀྱི་དངོས་པོ་རྣམས་རྒྱུ་ཡིན་ཀྱང་དེའི་འབྲས་བུ་མེད་དོ། །
རྒྱུ་ཡིན་ཏེ། འདུས་བྱས་རྣམས་སྐྱེ་བ་ལ་གེགས་མ་བྱས་པས་བྱེད་རྒྱུར་འཇོག་པའི་ཕྱིར། འབྲས་བུ་ནི་མེད་དེ། འབྲས་བུ་འཛིན་འབྱིན་གྱི་མཐུ་མེད་པའི་ཕྱིར། ཞེས་པ་ཉིད་འགྲེལ་པའི་དངོས་བསྟན་ཡིན་ལ། ཞིབ་མོར་ན། དེ་བྱེད་རྒྱུ་ཡིན་ཀྱང་འབྲས་བུ་འདི་ལྟ་བུ་ཞིག་གི་བྱེད་རྒྱུ་ཡིན་ནོ་ཞེས་ནི་ཁས་མི་ལེན་ཏེ། དེའི་བྱེད་རྒྱུ་ཡིན་ན་དེའི་བདག་པོའི་རྐྱེན་དུ་ཐལ་བས་སོ། ། འོ་ན་བྱེད་རྒྱུ་ཡིན་པའི་ཕྱིར། བདག་རྐྱེན་ཙམ་དུ་ཐལ་བ་བཟློག་མི་ནུས་སོ། །
ཤེ་ན། མཚུངས་པ་མ་ཡིན་ཏེ། བྱེད་རྒྱུ་ཞེས་བྱ་བདག་པོར་བཤད། ། ཅེས་པའི་དོན་ནི། དེའི་བྱེད་རྒྱུ་ལ་དེའི་བདག་རྐྱེན་གྱིས་ཁྱབ་པ་ཡིན་གྱི། སྤྱིར་བྱེད་རྒྱུ་ལ་བདག་རྐྱེན་གྱིས་མ་ཁྱབ་པའི་ཕྱིར། གཞན་དུ་ན་འདུས་མ་བྱས་དང༌། འདུས་བྱས་མ་འོངས་པ་མི་སྐྱེ་བའི་ཆོས་ཅན་རྣམས་ཀྱིས་མ་ངེས་སོ། ། འདོད་མི་ནུས་ཏེ། བདག་འབྲས་མེད་པའི་བདག་རྐྱེན་མི་སྲིད་པས་སོ། །
འོ་ན་འབྲས་བུ་མེད་པའི་རྒྱུ་མི་སྲིད་དོ། ། ཞེ་ན། འོ་ན་འདུས་མ་བྱས་ཀྱི་འབྲས་བུ་སྲིད་པར་ཐལ། དེ་བྱེད་རྒྱུ་ཡིན་པའི་ཕྱིར། གལ་ཏེ་ཁྱེད་ལ་ཡང་འདུས་མ་བྱས་ཀྱི་བདག་འབྲས་ཡོད་པར་ཐལ། འདུས་མ་བྱས་བདག་པོའི་རྐྱེན་ཡིན་པའི་ཕྱིར། ཞེ་ན། གཏན་ཚིགས་མ་གྲུབ་སྟེ། བྱེད་རྒྱུ་ལ་བདག་རྐྱེན་གྱིས་མ་ཁྱབ་པའི་ཕྱིར། སྔ་མའང་མ་གྲུབ་བོ་ཞེ་ན།
རྒོལ་བས་ཁས་བླངས་ཟིན་པ་དེ་ཉིད་དོ། ། དེ་བས་ན་ཁོ་ཆོས་དེའི་འབྲས་བུ་ཡིན་པ་ལ། ཆོས་དེ་ཁོའི་རྒྱུ་ཡིན་པས་མ་ཁྱབ་པ་ནི། འགོག་ལམ་གཉིས་དཔེས་གསལ་བར་བསྟན་ཟིན་ལ། དེ་ལྟ་ན་ཡང་ཁོ་ཆོས་དེའི་རྒྱུ་ཡིན་ན། ཆོས་དེ་ཁོའི་འབྲས་བུ་ཡིན་པས་ནི་ཁྱབ་སྟེ། དེའི་རྒྱུ་དྲུག་པོ་གང་རུང་ཡིན་ན། དེ་ཚུར་འབྲས་བུ་ཡིན་པས་ཁྱབ་པའི་ཕྱིར། དེ་ཡང་ཇི་ལྟར་ཞེ་ན། སྤྱིར་བྱེད་རྒྱུ་ལ་ནུས་བཅས་ཀྱིས་མ་ཁྱབ་ཀྱང༌།
དེའི་བྱེད་རྒྱུ་ལ་ནུས་བཅས་ཀྱིས་ཁྱབ་པའི་ཕྱིར། དེ་ལྟར་ན་བྱེ་བྲག་ཏུ་སྨྲ་བས་འདུས་མ་བྱས་དངོས་པོར་འདོད་ཀྱང༌། དོན་བྱེད་ནུས་པར་ནི་མི་འདོད་དེ། འབྲས་བུ་སྐྱེད་བྱེད་དུ་མི་འདོད་པའི་ཕྱིར་རོ། ། དོན་འདི་ལ་མདོ་སྡེ་པ་ན་རེ། འདུས་མ་བྱས་རྒྱུ་ཡིན་པ་ནི། རིགས་པས་མི་འཐད་ཅིང༌། མདོ་སྡེ་དང་འགལ་ལོ། ། བྱེ་སྨྲ་ན་རེ། འོ་ན་འདུས་མ་བྱས་རྣམས་རྣམ་པར་ཤེས་པའི་དམིགས་པའི་རྐྱེན་དུ་ཡང་མི་འགྱུར་རོ། །
མདོ་སྡེ་པ་ན་རེ། འདུས་མ་བྱས་རྣམས་རྣམ་ཤེས་སྐྱེ་བ་ལ་མི་སྒྲིབ་པ་ཙམ་ལ་རྐྱེན་དུ་ཐ་སྙད་བཏགས་པ་ཡིན་གྱི། སྐྱེད་པར་བྱེད་པ་མ་ཡིན་པའི་ཕྱིར། རྒྱུར་མི་འཐད་དོ་ཞེས་ཟེར། གཉིས་པ་རྒྱུ་འབྲས་སོ་སོར་སྦྱར་བ་ནི། རྣམ་སྨིན་འབྲས་བུ་ཐ་མའི་ཡིན། ། བདག་པོའི་འབྲས་བུ་དང་པོའི་ཡིན། ། རྒྱུ་མཐུན་སྐལ་མཉམ་ཀུན་འགྲོ་བའི། ། སྐྱེས་བུ་པ་ནི་གཉིས་ཀྱི་ཡིན། ། ཞེས་པའོ། །
འདིར་དེའི་འབྲས་བུ་དེ་ཡིན་ཞེས་པ་ཐམས་ཅད་དེའི་འབྲས་བུ་ཡིན་པ་དང་དེས་བསྐྱེད་པ་གཉིས་ཀ་ཚོགས་པ་ལ་བྱ་བ་ཡིན་ཏེ། འདིར་བྲལ་འབྲས་ལོགས་སུ་བཀར་བའི་ཕྱིར་དང༌། དེས་བསྐྱེད་མི་དགོས་པར་དེའི་འབྲས་བུ་ཡིན་པ་ཙམ་གྱིས་ཆོག་ན། བྲལ་བའི་འབྲས་བུ་ལམ་གྱི་ཡིན། ། ཞེས་བཤད་པས་ཀྱང་ཆོག་པའི་ཕྱིར། དེས་ན་མིག་གི་རྣམ་པར་ཤེས་པ་དེ་མིག་གི་དབང་པོ་ལ་ལྟོས་ནས་བདག་པོའི་འབྲས་བུ་དང༌། དབང་པོ་དེ་དེ་ལ་ལྟོས་པའི་བྱེད་རྒྱུ་ཡིན་པའི་ཕྱིར་ན་བདག་པོའི་རྐྱེན་ནོ། ། མདོར་ན་བྱེད་རྒྱུའི་རང་ལྡོག་ནས་བྱ་བ་བྱས་པ་གང་ཡིན་ཐམས་ཅད་བདག་པོའི་འབྲས་བུ་དང༌། སྐལ་མཉམ་དང་ཀུན་འགྲོ་རྒྱུའི་ལྡོག་ཆ་ནས་བྱ་བ་བྱས་པའི་འབྲས་བུ་ཐམས་ཅད་རྒྱུ་མཐུན་གྱི་འབྲས་བུ་དང༌། ལྡན་མཚུངས་གཉིས་ཀྱི་ལྡོག་ཆ་ནས་བྱ་བ་བྱས་པའི་འབྲས་བུ་ཐམས་ཅད་ལ་སྐྱེས་བུ་བྱེད་པའི་འབྲས་བུ་ཞེས་བྱའོ། །
ཅིའི་ཕྱིར་སྐྱེས་བུ་བྱེད་པ་ཞེས་བྱ་ཞེ་ན། འབྲས་བུ་གང་ཞིག་རྒྱུ་གང་གིས་བྱེད་པའི་ཚེ། སྐྱེས་བུའི་བྱེད་པ་ལྟར་ལྷན་ཅིག་ཏུ་འདུག་ནས་སམ་དེ་མ་ཐག་ཏུ་བྱེད་པའི་ཕྱིར་སྐྱེས་བུའི་བྱེད་པ་ཞེས་བྱའོ། ། རྒྱུ་མཐུན་གྱི་སྐྱེས་བུ་བྱེད་པའི་འབྲས་བུ་དངོས་ཡིན་ལ། སྐྱེས་བུ་བྱེད་འབྲས་ལ་དེས་མ་ཁྱབ་སྟེ། བྲལ་འབྲས་དང་བདག་པོའི་འབྲས་བུ་ལའང་སྐྱེས་བུ་བྱེད་པའི་འབྲས་བུར་རུང་བའི་ཕྱིར་ཏེ། འགྲེལ་བར་བྲལ་འབྲས་ཀྱི་ཐད་དུ། གང་གིས་སྟོབས་ཀྱིས་གང་འཐོབ་པའི། ། འབྲས་དེ་སྐྱེས་བུ་བྱེད་ལས་ཐོབ། ། ཅེས་སྦྱོར་བར་བཤད་པའི་ཕྱིར་དང༌།
བདག་འབྲས་ལ་ཡང༌། བདག་རྐྱེན་གྱིས་གེགས་མ་བྱས་ཙམ་དང༌། སྐྱེད་པའི་བྱ་བ་ཡང་བྱས་པ་གཉིས་ལས། ཕྱི་མ་དེ་རང་གི་བདག་རྐྱེན་ལ་ལྟོས་པའི་སྐྱེས་བུ་བྱེད་པའི་འབྲས་བུ་ཁས་ལེན་དགོས་པའི་ཕྱིར། དེ་ལྟར་རྒྱུ་འབྲས་སོ་སོར་སྦྱར་ཟིན་ནས། ལྔ་པོའི་ངོས་འཛིན་ནི། རྣམ་སྨིན་ལུང་དུ་མ་བསྟན་ཆོས། ། སེམས་ཅན་བརྗོད་ལུང་བསྟན་ཕྱིས་འབྱུང༌། ། ཞེས་སོགས་ཀྱིས་འཆད་ལ། འདིར་ལུང་དུ་བསྟན་པ་དང༌།
སེམས་ཅན་དུ་བརྗོད་པ་དང༌། ལུང་བསྟན་གྱི་རྗེས་སུ་འབྱུང་བ་ཞེས་བྱ་བའི་ཁྱད་པར་ནི། ལུང་མ་བསྟན་རྒྱས་བྱུང་དང༌། རྒྱུ་མཐུན་ལས་བྱུང་བ་འགའ་ཞིག་ལ་ཡང་ཡོད་པས། དེ་བཅད་པའི་ཕྱིར་དུ། ཕྱིས་བྱུང་ཞེས་སྨོས་སོ། ། དེ་སྐད་དུ་ཡང༌། འགྲེལ་པ་ལས། གང་ཞིག་དེ་ལས་དུས་ཕྱི་མ་ལ་འབྱུང་ཞིང༌། དེ་མ་ཐག་ཏུ་མ་ཡིན་པ་དེ་ནི་རྣམ་པར་སྨིན་པ་སྟེ།
ཞེས་གསུངས། རྒྱུ་མཐུན་རྒྱུ་དང་འདྲ་བའོ། ། ཞེས་པར། གཉིས་ཀའི་འབྲས་བུ་ལ་རྒྱུ་མཐུན་འཇོག་ན། ཀུན་འགྲོ་ཡང་སྐལ་མཉམ་དུ་ཐལ་ལོ། ། ཞེས་པའི་ལན་དུ་མུ་བཞི་གསུངས་སོ། ། བྲལ་བ་བློ་ཡི་ཟད་པའོ། ། ཞེས་པར། བྲལ་བའི་ཐོབ་པ་ཡང་བྲལ་འབྲས་སུ་འཇོག་གམ་སྙམ་ན། མ་ཡིན་ཏེ།
དེ་ནི་ལམ་ཉིད་ཡིན་པས་འགོག་བདེན་འཐོབ་བྱེད་ཀྱི་ལམ་དེའི་རྒྱུ་མཐུན་པའི་འབྲས་བུ་ཉིད་དུ་གཞག་དགོས་པའི་ཕྱིར་དང༌། འགོག་བདེན་དང་དེའི་ཐོབ་པ་གཉིས་ལམ་གྱི་འཐོབ་འབྲས་དང་སྐྱེད་འབྲས་སུ་སོ་སོར་འཆད་དགོས་པའི་ཕྱིར། གང་གི་སྟོབས་ཀྱིས་གང་སྐྱེས་པའི། ། འབྲས་དེ་ཞེས་པར། སྔོན་གྱི་སློབ་དཔོན་དག རྒྱུ་མཐུན་དང་སྐྱེས་བུ་བྱེད་པ་ལ་ཡང་མུ་བཞི་སྦྱོར་ཏེ། ས་འོག་མའི་སེམས་ཀྱི་དངོས་འབྲས་སུ་གོང་མའི་སེམས་སྐྱེས་པ་དང༌། ཟག་བཅས་ཀྱི་དངོས་འབྲས་སུ་ཟག་མེད་ཀྱི་སེམས་སྐྱེས་པ་དེའི་ཚེ། སྐྱེས་བུ་བྱེད་པའི་འབྲས་བུ་ཡོད་ཀྱང་རྒྱུ་མཐུན་མེད་པ་དང༌། ཀུན་འགྲོ་དང་སྐལ་མཉམ་རྒྱུ་འབྲས་ཀྱི་བར་དུ་སྐད་ཅིག་མ་དུ་མས་ཆོད་པ་རྣམས་ལ་རྒྱུ་མཐུན་ཡོད་ཀྱང་སྐྱེས་བུའི་བྱེད་པ་མེད་པ་ལ་སོགས་པར་འདོད་དོ། །
སྔོན་བྱུང་མ་ཡིན་འདུས་བྱས་ནི། ། ཞེས་པར། འདུས་བྱས་རྣམས་འདུས་མ་བྱས་ཀྱི་བདག་འབྲས་མ་ཡིན་པར་བསྟན་མོད། འདུས་མ་བྱས་རྣམས་དེའི་བདག་རྐྱེན་མ་ཡིན་པར་སྟོན་ནམ་ཞེ་ན། དེ་ལྟར་ཡང་སྟོན་ནོ། ། གཞན་དག་ན་རེ། ནམ་མཁའ་ཆོས་ཅན། འདུས་བྱས་ཀྱི་བདག་པོའི་རྐྱེན་ཡིན་ཏེ། དེ་སྐྱེ་བ་ལ་གེགས་མི་བྱེད་པའི་ཕྱིར། ཞེ་ན།
འོ་ན་སང་ཉིན་གྱི་མིག་ཆོས་ཅན། དེ་རིང་གི་མིག་ཤེས་ཀྱི་བདག་པོའི་རྐྱེན་དུ་ཐལ། དེ་སྐྱེ་བ་ལ་གེགས་མ་བྱས་པའི་ཕྱིར་རོ། ། གསུམ་པ་འབྲས་བུ་འཛིན་འབྱིན་གྱི་བྱ་བ་བྱེད་པའི་ཚུལ་ནི། ཇི་སྐད་དུ། ལྔ་པོ་ད་ལྟར་འབྲས་བུ་འཛིན། ། གཉིས་ནི་རབ་ཏུ་འབྱིན་པར་བྱེད། ། ད་ལྟར་གྱི་དང་འདས་པ་དག ། གཅིག་ནི་འདས་པས་འབྱིན་པར་འགྱུར། ། ཞེས་སོགས་སོ། །
འདིར་འབྲས་བུ་འཛིན་པ་ཞེས་པའི་དོན་ནི། འབྲས་བུ་དེ་ལ་ཕན་འདོགས་པའི་བྱ་བ་བྱེད་པ་སྟེ། དེ་སྐྱེ་བ་ལ་མངོན་དུ་ཕྱོགས་པར་བྱེད་པའོ། ། འབྱིན་པ་ཞེས་པ་ནི། འབྲས་བུ་དེ་དངོས་སུ་བསྐྱེད་པའོ། ། བྱེད་རྒྱུ་གེགས་མི་བྱེད་པ་ཙམ་གྱི་ངོ་བོར་གནས་པ་དེས་ནི་བྱ་བ་དེ་གཉིས་གང་ཡང་མི་བྱེད་ལ། ཕན་འདོགས་པའི་བྱ་བ་བྱེད་པ་དེ་ནི་རྒྱུ་ལྔ་པོ་གང་རུང་གི་ནང་དུ་འདུས་པས། ལྔ་པོས་བྱ་བ་དེ་གཉིས་ཇི་ལྟར་བྱེད་པའི་ཚུལ་བཤད་པ་ལ། ཐོག་མར་འཛིན་པའི་ཚུལ་ནི། རྒྱུ་ལྔ་པོ་འདས་པས་ནི་འབྲས་བུ་འཛིན་པའི་བྱ་བ་དེ་བྱས་ཟིན་ནས་འགགས་པའི་ཕྱིར།
དེ་ལྟར་ན་ཡང་འབྲས་བུ་འབྱིན་པའི་བྱ་བ་ནི་འདས་པའི་ས་དེ་ཉིད་ནས་བྱེད་པ་སྲིད་དོ། ། རྒྱུ་ལྔ་པོ་མ་འོངས་པས་ནི་རང་རང་གི་འབྲས་བུ་འཛིན་པའི་བྱ་བ་མི་བྱེད་དེ། བྱ་བ་མ་སྐྱེས་པའི་ཕྱིར། དེ་ལྟར་ན་ཡང་མ་འོངས་པའི་རྒྱུ་དང་འབྲས་བུར་འགྲོ་རྒྱུ་དེ་གཉིས་ཀ་ཡང་དུས་མཉམ་འབྲེལ་མེད་ཀྱི་ཚུལ་དུ་གནས་པ་ཡིན་ནོ། ། མ་འོངས་པའི་ས་དེར་ཡང་དེ་གཉིས་ལ་རྒྱུ་འབྲས་ཀྱི་འབྲེལ་པ་ཡོད་ན་ནི། དུས་དེར་ཡང་དེ་གཉིས་ལྷན་ཅིག་འབྱུང་བའི་རྒྱུ་འབྲས་ལས་མ་འདས་སོ། ། དེ་ལྟར་ཁས་ལེན་དུ་རུང་བ་ཡང་མ་ཡིན་ཏེ། ལྷན་ཅིག་འབྱུང་བའི་རྒྱུ་འབྲས་ཡིན་ན་འབྲས་བུ་འབྱིན་པའི་བྱ་བ་བྱས་ཟིན་པས་ཁྱབ་པའི་ཕྱིར། དེ་ལྟར་ན་རྒྱུ་ལྔ་པོ་ད་ལྟར་བ་ཁོ་ནས་འབྲས་བུ་འཛིན་པའི་བྱ་བ་དེ་བྱེད་དོ། ། དེ་སྐད་དུ་ཡང༌།
གསུམ་པ་བཟང་སྟེ་བྱ་བ་ཡིས། ། དུས་རྣམས་རྣམ་གཞག ཅེས་འཆད་པའི་ཕྱིར་རོ། ། འོ་ན་འཛིན་པའི་རྒྱུ་ལ་ད་ལྟར་བས་ཁྱབ་མོང་འབྱིན་པ་ལ་ཇི་ལྟར་ཞེ་ན། ལྡན་མཚུངས་གཉིས་ནི་ད་ལྟར་བས་འབྲས་བུ་འབྱིན་པར་ཡང་བྱེད་དེ། རྒྱུ་ད་ལྟར་བས་འབྲས་བུ་ཡང་ད་ལྟར་གྱི་གནས་དེ་ཉིད་དུ་སྐྱེད་པར་བྱེད་པའི་ཕྱིར། རྒྱུ་གཉིས་པོ་འདིས་འབྲས་བུ་འཛིན་འབྱིན་དུས་གཅིག་ཏུ་བྱེད་པར་བཤད་ལ། དེའི་དོན་ནི། ཞིབ་མོར་ན། དངོས་རྒྱུ་ནུས་པ་ཐོགས་མེད་ལ་འཆད་དགོས་ཏེ།
དངོས་སུ་སྐྱེ་བྱེད་ལ་བཤད་པའི་ཕྱིར། རྒྱུ་འབྲས་གཉིས་ཀ་དུས་ཅིག་ཆར་གྲུབ་ཟིན་པ་ལ། འབྲས་བུ་འཛིན་འབྱིན་གྱི་རྣམ་གཞག་མི་འབྱུང་སྟེ། རྒྱུའི་ངོས་ནས་འཛིན་པ་པོ་དང་འབྱིན་པ་པོར་རུང་ཡང༌། འབྲས་བུའི་ངོས་ནས་བཟུང་ཟིན་པ་དང་ཕྱུང་ཟིན་པའི་ཕྱིར། དེ་ལྟ་ན་ཡང་དངོས་རྒྱུ་ནུས་པ་ཐོགས་མེད་ནི། འབྲས་བུ་དེ་དང་དུས་མཉམ་པ་ཁོ་ནར། བྱིས་པ་རྣམས་ཀྱིས་མཐོང་བས་ཁྱབ་པའི་རྒྱུ་མཚན་གྱིས། ཆོས་མངོན་པར་ལྡན་མཚུངས་གཉིས་པོའི་རྒྱུ་འབྲས་ལ་དུས་མཉམ་གྱི་ཐ་སྙད་མཛད་ཅིང༌། རྟོག་གེ་པ་དག་ཀྱང༌།
དུ་བའི་རྒྱུ་ནུས་པ་ཐོགས་མེད་ལ་དུ་བ་སྐྱེ་བཞིན་པ་ཞེས་ཐ་སྙད་དང༌། དངོས་འབྲས་མ་དམིགས་པའི་གཏན་ཚིགས་ཀྱི་རྣམ་གཞག་ཀྱང་བྱེད་པ་ཡིན་ནོ། ། གཏན་ཚིགས་དེའི་རྣམ་གཞག་འཐད་པ་ཡང༌། དངོས་རྒྱུ་དང་དངོས་འབྲས་དུས་མཉམ་པའི་རྣམ་གཞག་བྱས་པ་ལས་བྱུང་བ་ཡིན་ཏེ། ཟློག་པ་ལ་བདག་ཅིག་གི་འབྲེལ་པ་ཁས་ལེན་དགོས་པས་སོ། ། ཀུན་འགྲོ་དང་སྐལ་མཉམ་གྱི་རྒྱུ་གཉིས་ནི། འཛིན་པ་ལ་ད་ལྟར་བ་ཁོ་ནས་འཛིན་ཀྱང༌། འབྱིན་པ་ལ་ནི། འདས་པས་འབྱིན་པ་དང༌། ད་ལྟར་བས་འབྱིན་པ་གཉིས་ཀ་ཡོད་དེ།
དེ་དང་དེ་དག་གི་རྒྱུ་དང་འབྲས་བུའི་བར་དུ་སྐད་ཅིག་དང་ཆོས་གཞན་དུ་མས་བར་དུ་ཆོད་པ་དང་མ་ཆོད་པའི་ཁྱད་པར་ལས་སོ། ། དང་པོ་ནི། ཇི་སྐད་དུ། ལས་རྣམས་བསྐལ་པ་བརྒྱར་ཡང་ནི། ། ཆུད་མི་ཟ་བར་གནས་པ་ཉིད། ། ཚོགས་ཤིང་དུས་ལ་བབ་པ་ན། ། འབྲས་བུ་མི་བཟད་འབྱིན་པར་འགྱུར། ། ཞེས་འབྱུང་བ་ལྟར་རོ། ། འདི་ཡང་དཔེར་ན། འདོད་ཆགས་ལྟ་བུ་སྐད་ཅིག་སྔ་ཕྱིའི་བར་དུ་དགེ་བས་བར་ཆོད་ནས།
དགེ་བའི་དེ་མ་ཐག་རྐྱེན་ལས་ཆགས་པ་སྐྱེ་བ་དེའི་ཚེ། ཆགས་པ་སྔ་མས་ཕྱི་མ་འཛིན་པའི་བྱ་བ་ནི། ཡང་ད་ལྟར་བའི་གོ་ས་ན་ཡོད་པའི་དུས་སུ་བྱས་ཟིན་ལ། འབྱིན་པའི་བྱ་བ་ནི་དགེ་བས་དེ་མ་ཐག་རྐྱེན་བྱེད་པའི་དུས་དེར་བྱས་པ་ལྟ་བུའོ། ། ད་ལྟར་བས་འབྲས་བུ་འབྱིན་པ་ནི། ཆགས་པ་སྐད་ཅིག་དང་པོས་གཉིས་པའི་དེ་མ་ཐག་རྐྱེན་བྱས་པའི་ཚེ་ལྟ་བུའོ། ། འོ་ན། གཉིས་ནི་རབ་ཏུ་འབྱིན་པར་བྱེད། ། ཅེས་ད་ལྟར་བས་འབྱིན་པ་ལ་དུས་མཉམ་པ་དགོས་པར་བཤད་པ་མ་ཡིན་ནམ་ཞེ་ན། ལྡན་མཚུངས་གཉིས་ལ་དེ་ལྟར་དགོས་ཀྱང༌།
འདི་གཉིས་ལ་མི་དགོས་ཏེ། རྒྱུ་འབྲས་སྔ་ཕྱི་བ་གཞིར་བྱས་པའི་འབྲས་བུ་འབྱིན་ཚུལ་ལ་དཔྱོད་པ་སྐབས་སུ་བབ་པའི་ཕྱིར། དེ་ལྟར་བཤད་པས་དོན་གཞན་ཡང་མཚོན་ནུས་པ་ནི། འཆད་པ་པོ་གང་དག་བྱེ་བྲག་ཏུ་སྨྲ་བའི་ལུགས་ལ། འདས་པ་རྫས་སུ་གྲུབ་པའི་རྒྱུ་མཚན་གྱིས། འདས་པས་འབྲས་བུ་བསྐྱེད་པ་ཡིན་ནོ། ། ཞེས་འཆད་པ་ནི། བསྐྱེད་པ་དང་འབྱིན་པའི་ཁྱད་པར་མ་ཕྱེད་པས་ནོང་པ་ཡིན་ཏེ། འཛིན་པ་དང་འབྱིན་པའི་ཁྱད་པར་མ་ཕྱེད་པ་ལས་བྱུང་བའི་ཕྱིར། འོ་ན་དགེ་བས་མི་དགེ་བའི་དེ་མ་ཐག་རྐྱེན་བྱས་པའི་ཚེ།
དེས་དེ་འབྱིན་པར་འགྱུར་ཏེ། དངོས་སུ་བསྐྱེད་པའི་ཕྱིར་སྙམ་ན། འདི་འདྲ་དེ་ལ་ནི་འཛིན་འབྱིན་གྱི་རྣམ་གཞག་བྱས་པ་མ་ཡིན་ཏེ། འདིར་རྒྱུ་ལྔ་པོས་རང་རང་གི་འབྲས་བུར་གཞག་པ་དེ་དང་དེ་འཛིན་འབྱིན་གྱི་དབང་དུ་བྱས་པ་ཡིན་ལ། དགེ་བས་མི་དགེ་བའི་དེ་མ་ཐག་རྐྱེན་བྱེད་པ་ལྟ་བུ་ལ་ནི། འདིར་བཤད་པའི་རྒྱུ་ལྔ་པོའི་མཚན་ཉིད་མ་ཚང་བའི་ཕྱིར། འོན་ཀྱང་དེའི་ཚེ་འཛིན་པ་ལས་ནི་འོས་མེད་ལ། འབྱིན་པ་ནི་མ་ཡིན་པར་བཤད་ན་ལེགས་ཏེ། འབྱིན་པ་ནི་དེའི་གོང་གི་མི་དགེ་བ་འདས་པ་ཞིག་གིས་འབྱིན་པར་བཤད་པ་ཐོན་པའི་ཕྱིར། འཛིན་པ་ཡང་དེ་གཉིས་ཀྱིས་སོ་སྙམ་ན།
དེ་ཡང་དེ་ལྟར་ཡིན་ཏེ། མ་བཟུང་བར་འབྱིན་པ་མི་སྲིད་པའི་ཕྱིར་རོ། ། དེས་ན་འབྲས་བུ་འཛིན་པ་ནི་རྒྱུ་ལྔ་པོའི་ནང་དུ་མ་འདུས་པ་དམིགས་རྐྱེན་དང་དེ་མ་ཐག་པའི་རྐྱེན་ལྟ་བུས་ཀྱང་བྱེད་ལ། འབྱིན་པ་ནི་རྒྱུ་ལྔ་པོ་དག་ཁོ་ནས་སོ། ། ཞེས་བཤད་ན་ལེགས་པ་ཡིན་ཏེ། རྣམ་སྨིན་སྡུག་བསྔལ་གྱི་ཕུང་པོ་དངོས་སུ་སྐྱེ་བྱེད་ཀྱི་དགེ་བ་དང༌། རྣམ་སྨིན་བདེ་བའི་ཕུང་པོ་དངོས་སུ་སྐྱེ་བྱེད་ཀྱི་མི་དགེ་བ་ཡོད་ཀྱང༌། དེས་དེ་འབྱིན་པར་བཤད་ན་མི་འབྱོར་བ་བཞིན་ནོ། ། རྣམ་སྨིན་གྱི་རྒྱུ་ནི་འདས་པ་ཁོ་ནས་རྣམ་སྨིན་འབྱིན་པས་ཁྱབ་སྟེ། རྣམ་སྨིན་དངོས་ཀྱི་དུས་སུ་དེའི་རྒྱུ་འདས་ནས་ཡུན་རིང་དུ་ལོན་པས་ཁྱབ་པའི་ཕྱིར།
རྣམ་སྨིན་གྱི་དུས་སུ་འབྱིན་པ་པོ་འདས་པ་ཙམ་ལ་ནི་འདས་པས་འབྱིན་པ་ཞེས་མི་བྱ་སྟེ། དོན་དེ་ནི་ད་ལྟར་བས་འབྱིན་པ་དག་ལའང་ཚང་བའི་ཕྱིར། འོ་ན་ཆོས་གང་ཞིག་རྒྱུ་དུ་ཞིག་སྐྱེད་པར་བྱེད་ཅེ་ན། ཇི་སྐད་དུ། ཉོན་མོངས་ཅན་དང་རྣམ་སྨིན་སྐྱེས། ། ལྷག་དང་དང་པོ་འཕགས་རིམ་བཞིན། ། རྣམ་སྨིན་ཀུན་འགྲོ་དེ་གཉིས་དང༌། ། སྐལ་མཉམ་མ་གཏོགས་ལྷག་ལས་སྐྱེས། ། ཞེས་སོ། ། འདི་ཡང་གཅིག་ལ་མཚོན་ན།
ཆོས་ཉོན་མོངས་ཅན་རྣམས་རྣམ་སྨིན་གྱི་རྒྱུ་མ་གཏོགས་པའི་རྒྱུ་ལྷག་མ་ལྔ་ལས་སྐྱེས་པར་འཆད་པ་དེའི་ཚེ། ལྔ་ཆར་ལས་སྐྱེས་པར་སྲིད་པ་གཅིག་ཁས་ལེན་ནམ། གཅིག་ལས་སྐྱེས་པའི་ཚེ་ལྷག་མ་བཞི་ལས་མི་སྐྱེ་བར་ཁས་ལེན། དང་པོ་ལྟར་ན། ཀུན་འགྲོའི་རྒྱུས་འཛིན་འབྱིན་གྱི་བྱ་བ་བྱེད་དམ། ལྷན་ཅིག་འབྱུང་བའི་རྒྱུས་བྱེད་དམ། གཉིས་ཀས་རིམ་ཅན་དུ་བྱེད། ཅེས་བརྟགས་ན། གཅིག་གིས་བྱེད་པའི་ཚེ་ཅིག་ཤོས་ཀྱིས་མི་བྱེད་ན་ནི། ཅིག་ཤོས་ལ་རྒྱུ་དེའི་མཚན་ཉིད་མ་ཚང་བར་འགྱུར།
གཉིས་ཀས་བྱེད་ན་ནི། གཅིག་གིས་འབྱིན་པའི་བྱ་བ་བྱས་ཟིན་པ་ལ་ཅིག་ཤོས་ཀྱིས་བྱེད་པ་དོན་མེད། གཉིས་པ་ལྟར་ན་ནི། འདོད་ཆགས་སྐད་ཅིག་སྔ་མའི་སྐལ་མཉམ་ལས་བྱུང་བའི་སྐད་ཅིག་གཉིས་པ་དེ། རང་གང་དང་མཚུངས་པར་ལྡན་པའི་གཙོ་བོ་སེམས་དང་ལྷན་ཅིག་འབྱུང་བའི་རྒྱུ་འབྲས་མ་ཡིན་པར་འགྱུར་རོ། ། སྙམ་པའི་དོགས་པ་འདི་དཔྱད་དགོས་སོ། ། དེའི་ཚེ་བརྟགས་པ་སྔ་མ་ལྟར་ཁས་ལེན་ལ། དེ་ལྟ་ན་ཡང་ཉེས་པ་གཉིས་པས་མི་གནོད་དེ། རྒྱུ་གཉིས་པོས་འབྲས་བུ་འབྱིན་པའི་དུས་མི་མཚུངས་པའི་ཕྱིར། གཅིག་གིས་ནི་རང་གི་ཕྱིས་འབྱུང་བའི་འབྲས་བུ་རང་གི་རྗེས་ཐོགས་སུ་འབྱིན་པར་བྱེད།
ལྷན་ཅིག་འབྱུང་བས་ནི་རང་དང་དུས་མཉམ་དུ་འབྱིན་པར་བྱེད་པའི་ཕྱིར། གཞན་ཡང་གཞུང་འདིས་ནི། ཆོས་བཞི་པོ་དེ་ལྡན་མཚུངས་ལྟ་བུའི་རྒྱུ་ལས་ཀྱང་སྐྱེས་པར་བསྟན་ལ། དེ་ལྟར་བསྟན་པ་ན་དུས་མཉམ་དུ་འདོད་པའི་ལྡན་མཚུངས་ཀྱི་འབྲས་བུ་ཡང་ལྡན་མཚུངས་ཀྱི་རྒྱུ་ལས་སྐྱེས་པར་གྲུབ། དེ་ལས་སྐྱེས་ན་དེའི་རྗེས་ཐོགས་སུ་བྱུང་བར་གྲུབ་པ་ཡིན་ཏེ། ད་ལྟར་གྱི་དང་འདས་པ་དག ། ཅེས་པའི་འགྲེལ་པར། འབྲས་བུ་གྲུབ་ན་ནི་དེ་དག་ཀྱང་འདས་པ་ཡིན་ལ་འབྲས་བུ་ཡང་བྱུང་ཟིན་པས། ཡང་དེ་ཉིད་མི་འབྱིན་ཏོ། ། ཞེས་གསུངས་པ་དང༌།
དེས་ན་རིགས་པ་མཁྱེན་པས། རྒྱུ་རྣམས་ཐམས་ཅད་སྔར་ཡིད་ཡིན། ། ཞེས་དང༌། ཕན་འདོགས་གང་ཡིན་སྐྱེས་པ་ཡིན། ། ཞེས་གསུངས་པ་ནི། ཆོས་མངོན་པ་དང་མི་འགལ་བ་གཞིར་གཞག་ནས་ཞིབ་མོར་དཔྱད་པའོ། ། གསུམ་པ་རྐྱེན་བཤད་པ་ལ། དབྱེ་བ་མདོར་བསྟན་པ་དང༌། སོ་སོའི་ངོས་འཛིན་འཕྲོས་དོན་དང་བཅས་པ། དེ་མ་ཐག་རྐྱེན་བྱེ་བྲག་ཏུ་བཤད་པའོ། །
དང་པོ་ནི། རྐྱེན་ནི་བཞི་པོ་དག་ཏུ་གསུངས། ། ཞེས་པ། རྒྱུའི་དང༌། དམིགས་པའི་དང༌། དེ་མ་ཐག་པའི་དང༌། བདག་པོའི་རྐྱེན་ནོ། ། རྒྱུ་དང་རྐྱེན་གྱི་ཁྱད་པར་ནི་གང༌། ཁྱབ་ཆེ་ཆུང་གི་ཁྱད་པར་ཅི་ཞེ་ན། རྒྱལ་པོ་སྲས་ལས།
ཁྱབ་ཆེ་ཆུང་དང་དངོས་པོའི་སྒོ་ནས་ཁྱད་པར་མེད་དོ་ཞེས་གསུང་ཡང༌། འདིར་བརྟགས་པ་ནི། འབྲས་བུ་བསྐྱེད་པའི་ཆ་ནས་དང་རྒྱུ་དང༌། འགྲུབ་པའི་ཆ་ནས་རྐྱེན་དུ་གཞག་པ་ཡིན་ཏེ། རྒྱུ་ཡོད་ཀྱང་རྐྱེན་མ་ཚང་ན་མི་འགྲུབ་པའི་ཕྱིར་དང༌། རྐྱེན་ཚང་ཡང་རྒྱུ་མེད་ན་མི་སྐྱེ་བའི་ཕྱིར། དགྲ་བཅོམ་པ་ཐ་མའི་ཡིད་དེ་ཡིད་ཀྱི་ཤེས་པའི་བདག་རྐྱེན་ཡིན་ཀྱང༌། ཡིད་ཀྱི་ཤེས་པ་ཕྱི་མ་མི་སྐྱེ་བ་བཞིན་ནོ། ། དེས་ན་འབྲས་བུ་འཛིན་པ་དང་འབྱིན་པའི་ཆ་ནས་རྒྱུ་དང༌། སྐྱེད་པའི་ཆ་ནས་རྐྱེན་དུ་འཇོག་པ་ཡིན་ཏེ།
རྒྱུས་བཟུང་བ་དེ་ཉིད་རྐྱེན་གྱིས་སྐྱེད་དགོས་པའི་ཕྱིར། མཚན་གཞི་ནི་དངོས་པོ་ལ་ཁྱབ་ཆེ་ཆུང་གི་ཁྱད་པར་མེད་ཀྱང༌། མཚན་ཉིད་ཀྱི་འཇོག་མཚམས་ལ་ཁྱབ་ཆེ་ཆུང་གི་ཁྱད་པར་ཡོད་དེ། རྒྱུ་དྲུག་ཀ་ཡང་རྐྱེན་གཉིས་སུ་འདུས་ཤིང༌། དེ་མ་འདུས་པའི་རྐྱེན་གཉིས་བཤད་པའི་ཕྱིར། དེ་ཡང་རྫས་ཀྱི་སྒོ་ནས་མི་འདུ་བ་མ་ཡིན་མོད་ཀྱང༌། མཚན་ཉིད་ཀྱི་སྒོ་ནས་མི་འདུ་བ་ཡིན་ཏེ། རྐྱེན་འཇོག་པའི་ཚེ། གཟུགས་དེ་གཟུགས་འཛིན་མིག་ཤེས་ཀྱི་དམིགས་པའི་རྐྱེན་དང༌། འདུས་མ་བྱས་ཡིད་ཀྱི་དམིགས་རྐྱེན་དུ་འཇོག་ཀྱང༌།
རྒྱུར་འཇོག་པའི་ཚེ་ན་བྱེད་རྒྱུར་འཇོག་མོད། དེ་ལྟར་ན་ཡང་རྒྱུའི་རྐྱེན་དུ་མི་འོས་པའི་ཕྱིར། དེ་བཞིན་དུ་རིག་པ་སྔ་མ་ཕྱི་མའི་རྒྱུར་འཇོག་པའི་ཚེ། བྱེད་རྒྱུ་དང་སྐལ་མཉམ་གྱི་རྒྱུ་གང་རུང་དུ་འཇོག་ཀྱང༌། རྐྱེན་དུ་འཆད་པའི་ཚེ། རྒྱུ་རྐྱེན་དུ་མི་འཆད་པར་དེ་མ་ཐག་རྐྱེན་དུ་འཆད་དགོས་པ་བཞིན་ནོ། ། དེ་ལྟར་བཤད་པ་འདིས་ནི། རྒྱུ་ཞེས་བྱ་བ་རྒྱུ་ལྔ་ཡིན། ། ཞེས་དང༌། བྱེད་རྒྱུ་ཞེས་བྱ་བདག་པོར་བཤད། །
ཅེས་པའི་ཞིབ་ཆ་འདོན་ཚུལ་ཡང་རྟོགས་པར་བྱའོ། ། གཉིས་པ་ལ། སྤྱིར་བཤད་པ་དང༌། སོ་སོར་བཤད་པ་གཉིས་ལས། དང་པོ་ནི། འབྲས་བུ་ལ་ཕན་འདོགས་པ་ཆ་ནས་རྒྱུའི་རྐྱེན་དང༌། དེ་སྐྱེ་བ་ལ་གེགས་མི་བྱེད་པའི་ཆ་ནས་བདག་པོའི་རྐྱེན་དང༌། ཆོས་རིགས་མི་མཐུན་གྱིས་བར་མ་ཆོད་པར་འབྲས་བུ་ཕྱི་མ་བསྐྱེད་པའི་ཆ་ནས་དེ་མ་ཐག་པའི་རྐྱེན་དང༌། ཡུལ་ཅན་གྱི་ཤེས་པས་དམིགས་པའི་ཆ་ནས་དམིགས་པའི་རྐྱེན་ནོ། ། དེ་ལྟ་ན་དམིགས་རྐྱེན་དང་དེ་མ་ཐག་པའི་རྐྱེན་ལ་གཞི་མཐུན་མི་སྲིད་དེ།
ཇི་སྐད་དུ། དེ་ལས་གཞན་པ་ཡིན། ། རྐྱེན་དག་དེ་ལས་བཟློག་པ་ཡིན། ། ཞེས་བཤད་པའི་ཕྱིར། དེ་གཉིས་གང་རུང་ལ་རྒྱུའི་རྐྱེན་གྱི་ཁྱབ་ཅིང༌། དེ་ལ་བདག་པོའི་རྐྱེན་གྱིས་ཁྱབ་པར་བཤད་པ་ནི་དངོས་བསྟན་ཡིན་ལ། ཞིབ་ཆ་ནི་སོ་སོའི་སྐབས་སུ་ཤེས་སོ། ། གཉིས་པ་ལ་ལྔ་ལས། དང་པོ་རྒྱུའི་རྐྱེན་ལ། མཚན་གཞི་ནི།
བྱེད་རྒྱུ་མ་གཏོགས་པའི་རྒྱུ་ལྔ་པོ་དག་གོ ། དེ་ཡང་བྱེད་རྒྱུ་ཡིན་ན་རྒྱུའི་རྐྱེན་དུ་རྫས་འགལ་བ་ནི་མ་ཡིན་གྱི། ལྡོག་པའི་སྒོ་ནས་རྒྱུ་ལྔ་པོ་གང་རུང་དུ་མ་འདུས་པའི་བྱེད་རྒྱུའི་དབང་དུ་བྱས་སོ། ། དེ་ཡང་གང་ཞེ་ན། སྤྱིར་འདུས་བྱས་དེ་སྐྱེ་བ་ལ་ཕན་འདོགས་པ་དང༌། གེགས་མི་བྱེད་པའི་ཆ་གཉིས་སོ། ། ཕན་འདོགས་ཚུལ་ལའང༌། རྒྱུ་ལྔ་པོ་གང་རུང་གི་ནང་དུ་འདུས་པ་དང་མ་འདུས་པའི་དབྱེ་བས་གཉིས་ལས། ཕྱི་མ་ནི་བདག་པོའི་རྐྱེན་དུ་འཆད་དོ། ། མཚན་ཉིད་ནི།
རྒྱུ་ལྔ་པོ་གང་རུང་གི་བྱ་བའི་སྒོ་ནས་རང་གི་འབྲས་བུ་ལ་ཕན་འདོགས་བྱེད་ཀྱི་རྐྱེན་ནོ། ། བྱ་བའང་འཛིན་འབྱིན་གཉིས་ལས། འབྱིན་པ་ལའང༌། འདས་པས་འབྱིན་པ་དང༌། ད་ལྟར་བས་འབྱིན་པ་གཉིས་སོ། ། ཕྱི་མ་དེ་མ་ཐག་རྐྱེན་གྱི་ནང་དུ་སྤྱིར་འདུ་ཡང༌། འདིར་བཤད་པ་དང༌། མི་ཟློས་ཏེ། འདིར་ནི་དེ་མ་ཐག་རྐྱེན་ཁྱད་པར་བ་ཞིག་གི་དབང་དུ་བྱས་ནས་འཆད་པའི་ཕྱིར། གཉིས་པ་དེ་མ་ཐག་རྐྱེན་ལ་མཚན་ཉིད་ནི།
རང་གི་དེ་མ་ཐག་འབྲས་རང་དང་རྫས་མང་ཉུང་མཚུངས་པར་སྐྱེད་བྱེད་ཀྱི་རིག་པར་སྐྱེས་ཟིན་པ་དེ། འདིར་བསྟན་དེ་མ་ཐག་རྐྱེན་གྱི་མཚན་ཉིད་དོ། ། གཉིས་པ་མཚན་གཞི་ནི། སེམས་དང་སེམས་བྱུང་སྐྱེས་པ་རྣམས། ། ཐ་མའི་མིན་མཚུངས་དེ་མ་ཐག ། ཅེས་སོ། ། གསུམ་པ་རྣམ་གཞག་ལ་གསུམ་སྟེ། མཚུངས་པ་དང༌། དེ་མ་ཐག་རྐྱེན་གྱི་དོན་བཤད། ཐ་མའི་མིན་ཚུལ་ཇི་ལྟར་ཡིན་པ་བཤད།
མ་འོངས་པ་དེ་མ་ཐག་རྐྱེན་དུ་མི་འགྱུར་བའི་ཚུལ་སོགས་གཞན་ཡང་བཤད་པའོ། ། དང་པོ་ནི། མཚུངས་པ་ཡང་ཡིན། དེ་མ་ཐག་པ་ཡང་ཡིན་པས་ན། མཚུངས་པ་དེ་མ་ཐག་པའི་རྐྱེན་ཞེས་བྱའོ། ། མཚུངས་པ་ནི། རྫས་མཚུངས་པ་སྟེ། གཙོ་བོ་རྣམ་ཤེས་གཅིག་གི་དེ་མ་ཐག་ཏུ། གཙོ་བོ་རྣམ་ཤེས་རིགས་མཐུན་གཅིག་ཁོ་ན་བསྐྱེད་པ་དང༌། ཚོར་བ་གཅིག་གི་དེ་མ་ཐག་ཏུ་ཚོར་བ་རིགས་མཐུན་གཅིག་ཁོ་ན་འབྱུང་བ་ལ་སོགས་པའོ། །
གཟུགས་ཀྱི་ཕུང་པོ་ལ་ནི་དེ་མ་ཐག་པའི་རྐྱེན་ཅན་ཡོད་ཀྱང༌། མཚུངས་པ་མེད་དེ། རྒྱུ་འབྲས་གྲངས་མི་མཉམ་པར་འབྱུང་སྲིད་པས་འཆོལ་བའི་ཕྱིར། ཇི་ལྟར་འཆོལ་ན། སོ་སོར་ཐར་པའི་སྡོམ་པ་བླངས་ནས་མཉམ་པར་མ་གཞག་ན་ནི་སོ་ཐར་གྱི་སྡོམ་པ་ཁོ་ན་བྱུང་ལ། མཉམ་པར་གཞག་ན་བསམ་གཏན་དང་ཟག་མེད་ཀྱི་སྡོམ་པའི་གཟུགས་ཀྱང་འབྱུང་བས་སོ། ། ཞེས་པ་འདི་འགྲེལ་པར་འབྱུང་བའི་རང་ལུགས་ཡིན་ལ། བཙུན་པ་དབྱིག་བཤེས་ན་རེ། ཟས་ཀྱི་རྒྱས་པའི་གཟུགས་དང༌། གཉིད་ཀྱིས་རྒྱས་པའི་གཟུགས་ལྟ་བུ་གཟུགས་རྫས་གཞན་གཉིས་རྒྱུན་གཅིག་ལ་ཅིག་ཆར་དུ་འབྱུང་སྲིད་པས་ཞེས་ཟེར་ལ།
མདོ་སྡེ་པ་ན་རེ། སོག་མ་ལ་ཐལ་བ་ལྟ་བུ་ཉུང་ངུ་དང༌། ཤིང་ནྱ་གྲོ་དྷའི་ས་བོན་ལས་ཡལ་ག་སོགས་མང་པོ་སྐྱེ་བ་བཞིན་ནོ། ། ཞེས་ཟེར་རོ། ། འདི་དག་གི་དོན་ལ་བརྟགས་པ་ན། གཟུགས་ཀྱི་ཕུང་པོ་ལ་སྤྱིར་དེ་མ་ཐག་རྐྱེན་རུང་ཡང༌། མཚུངས་པ་དེ་མ་ཐག་པའི་རྐྱེན་དུ་མི་རུང༌། ཞེས་འཆད་དགོས་སོ། ། འོ་ན་དགེ་བའི་སེམས་ཉི་ཤུ་རྩ་གཉིས་ཀྱི་དེ་མ་ཐག་འབྲས་སུ་མི་དགེ་བ་ཉི་ཤུ་འབྱུང་བ་དང༌། ལུང་བསྟན་བཅུ་གཉིས་འབྱུང་བ་ལྟ་བུ་ཉུང་དུ་འགྲོ་བ་དང༌།
དེ་ལས་བཟློག་སྟེ་འབྱུང་བ་ལྟ་བུ་མང་དུ་འགྲོ་བ་ཡང་ཡོད་པ་མ་ཡིན་ནམ། ཇི་ལྟར་མཚུངས་པ་ཁོ་ན་ཡིན་ཞེ་ན། ཉེས་པ་མེད་དེ། དེ་འདྲ་དེ་ནི་རིགས་གཞན་ལ་དེ་མ་ཐག་རྐྱེན་ཙམ་ཡིན་གྱི། རིགས་དེ་ལ་མཚུངས་པ་དེ་མ་ཐག་རྐྱེན་མ་ཡིན་པའི་ཕྱིར། དཔེར་ན། ཚོར་བའི་རྫས་གཅིག་ལས་ཚོར་བའི་རྫས་མང་པོ་མི་འབྱུང་བ་དང༌། མང་པོ་ལས་གཅིག་ཁོ་ན་མི་འབྱུང་བ་ལྟ་བུའོ། ། བདེ་སྡུག་གཏང་སྙོམས་ལྟ་བུ་ནི་ཚོར་བ་གསུམ་ཡིན་ཀྱང་རིགས་གཞན་མ་ཡིན་པའི་ཕྱིར། ཚོར་བའི་རྫས་གཅིག་ཏུ་འཇོག་པ་སོགས་ཤེས་དགོས་སོ། །
འོ་ན་སེམས་གཅིག་ཚོར་འདུས་ལ་སོགས་པ་རིགས་མང་པོའི་དེ་མ་ཐག་རྐྱེན་དུ་འགྱུར་བ་མ་ཡིན་ནམ་ཞེ་ན། འགྱུར་མོད། མཚུངས་པ་དེ་མ་ཐག་པའི་རྐྱེན་ནི་མ་ཡིན་ཏེ། རིགས་མི་མཚུངས་པ་དག་ལ་དེ་མི་འཇོག་པའི་ཕྱིར། དཔེར་ན་གཙོ་བོ་སེམས་རྣམས་རང་དང་རིས་མཐུན་གྱི་གཙོ་སེམས་ཁོ་ནའི་དང༌། ཚོར་བ་ཡང་ཚོར་བ་ཁོ་ནའི་དང༌། འདུ་ཤེས་ཀྱང་འདུ་ཤེས་ཁོ་ནའི་མཚུངས་པ་དེ་མ་ཐག་རྐྱེན་དུ་འཇོག་དགོས་པ་ལྟ་བུའོ། ། འོ་ན་དགེ་སེམས་ཀྱི་དེ་མ་ཐག་འབྲས་སུ་ཉོན་མོངས་ཅན་སྐྱེས་པའི་ཚེ། དེའི་མཚུངས་པ་དེ་མ་ཐག་པའི་རྐྱེན་མེད་པར་འགྱུར་རོ་ཞེ་ན། མ་ཡིན་ཏེ།
དེ་མ་ཐག་རྐྱེན་དེའི་གོང་དུ་སྐྱེས་པའི་ཉོན་མོངས་པ་ཅན་གྱི་སེམས་རིས་མཐུན་ཞིག་ཡོད་པ་དེ་དེའི་མཚུངས་པ་དེ་མ་ཐག་རྐྱེན་དུ་འདོད་པའི་ཕྱིར། དཔེར་ན་འགོག་པ་ལ་སྙོམས་པར་འཇུག་པའི་སེམས་དེ་ལྡང་སེམས་ཀྱི་དེ་མ་ཐག་རྐྱེན་དུ་འདོད་དགོས་པ་བཞིན་ནོ། ། དེ་ལྟར་བཤད་པ་ན། མཚུངས་པ་དེ་ཐག་པ་ལ་དེ་མ་ཐག་རྐྱེན་གྱིས་མ་ཁྱབ་པ་ཡང་ཤེས་དགོས་སོ། ། གཟུགས་ཀྱི་དེ་མ་ཐག་འབྲས་འཆོལ་བར་མ་ཟད། ལྡན་མི་འདུ་བྱེད་ཀྱི་དེ་མ་ཐག་འབྲས་སུའང༌། མཚན་ཉིད་སྐྱེ་སོགས་དང་ཐོག་པ་ལྟ་བུ་མང་པོ་ཅིག་ཆར་དུ་སྐྱེ་བ་དང༌། ཉུང་དུ་འགྲོ་བ་ཅི་རིགས་པ་ཡོད་པས། མཚུངས་པ་དེ་མ་ཐག་པའི་རྐྱེན་མི་འཆད་དོ། ། གཉིས་པ་ནི།
དགྲ་བཅོམ་པ་ཐ་མའི་སེམས་ནི་མཚུངས་པ་དེ་མ་ཐག་པའི་རྐྱེན་དུ་མི་རུང་སྟེ། རང་འབྲས་རིག་པ་ཕྱི་མའི་རྒྱུ་མ་ཡིན་པའི་ཕྱིར། འོ་ན་དེ་འདྲ་དེ་ཡིད་ཀྱང་མ་ཡིན་པར་འགྱུར་ཏེ། རྒྱུ་མཚན་དེ་ཉིད་ཀྱི་ཕྱིར་རོ། ། ཞེ་ན། མི་མཚུངས་ཏེ། ཡིད་ནི་རྟེན་གྱི་དངོས་པོས་རབ་ཏུ་ཕྱེ་བ་ཡིན་ལ། བྱེད་པས་རབ་ཏུ་ཕྱེ་བ་མ་ཡིན། ཅིག་ཤོས་ནི་བྱེད་པས་རབ་ཏུ་ཕྱེ་བའི་ཕྱིར། དེའི་གོ་བ་ཡང་དཔེར་ན།
དེ་མཚུངས་ཀྱིས་མིག་གི་རྣམ་པར་ཤེས་པའི་རྟེན་གྱི་དངོས་པོར་གནས་ཀྱང༌། དེ་ལ་མིག་གི་རྣམ་ཤེས་མ་བརྟེན་པ་ནི་རྐྱེན་གཞན་མ་ཚང་བས་ཡིན་གྱི། དེ་རྟེན་དུ་མ་གྱུར་པའི་རྒྱུ་མཚན་གྱིས་ནི་མ་ཡིན་པ་བཞིན་ནོ། ། དེས་ན་དབང་པོ་རྟེན་དུ་འཇོག་པ་ནི། རྐྱེན་མ་ཚང་བའི་སྟོབས་ཀྱིས་རྣམ་པར་ཤེས་པ་གཞན་མི་སྐྱེ་ཞིང༌། རང་གི་རྣམ་པར་ཤེས་པ་དེ་སྐྱེ་བ་ལ་གེགས་མ་བྱས་པ་ཙམ་མོ། ། དེ་ཙམ་གྱི་ཐུན་མོང་མ་ཡིན་པའི་རྒྱུར་ཡང་འཇོག་ནུས་ཏེ། མིག་དབང་ལ་བརྟེན་པའི་རྣམ་པར་ཤེས་པ་གཞན་སྐྱེ་བའི་རྐྱེན་ནི་མི་སྲིད། མིག་གི་རྣམ་པར་ཤེས་པ་ལ་བརྟེན་ནས་སྐྱེ་བའི་རྐྱེན་སྲིད་པའི་ཕྱིར། གསུམ་པ་ནི།
འོ་ན་ཅིའི་ཕྱིར་མ་འོངས་པའི་སེམས་སེམས་བྱུང་རྣམས་མཚུངས་པ་དེ་མ་ཐག་པའི་རྐྱེན་དུ་མི་འཆད་ཅེ་ན། མ་འོངས་པ་ལ་སྔ་ཕྱི་མེད་པའི་ཕྱིར་དང༌། དེ་མ་ཐག་ཏུ་སྐྱེད་པ་ཞེས་བྱ་བའི་དོན་ལ་ནི་སྔ་ཕྱི་དགོས་པའི་ཕྱིར། འོ་ན་བཅོམ་ལྡན་འདས་ཀྱིས་མ་འོངས་པ་ལུང་སྟོན་པ་ན། འདིའི་འོག་ཏུ་འདི་འབྱུང་ཞེས་ལུང་སྟོན་པ་མི་འཐད་པ་དང༌། ཆོས་མཆོག་གི་མཇུག་ཐོགས་སུ་ཆོས་བཟོད་སྐྱེ་བ་སོགས་མི་འཐད་དོ། ། ཞེ་ན། ཉེས་པ་མེད་དེ། མ་འོངས་པའི་ས་དེ་ན་སྔ་ཕྱི་མེད་པར་གནས་ཀྱང༌། ད་ལྟར་གྱི་དུས་སུ་སྔོན་ལ་གང་བྱུང་མཁྱེན་པའི་ཕྱིར།
ཞེས་པ་འདི་ཉིད་ལན་ཡིན་ལ། འོན་ཀྱང་འགྲེལ་པར་ནི། བྱེ་སྨྲའི་འདོད་པ་ལ་སངས་རྒྱས་ཀྱིས་འདས་ད་ལྟར་ལ་རྗེས་སུ་དཔགས་ནས་མ་འོངས་པ་མཁྱེན་པ་ཡིན། དཔེར་ན་དགེ་སློང་གི་ཚོགས་མང་པོ་གནས་གཅིག་ན་ཁྲོམ་ཚོགས་སུ་འདུག་པ་ལ། བསླབ་ཚིགས་རྒན་གཞོན་ཤེས་པ་ཞིག་གིས་བལྟས་པ་ན་གྲལ་གྱི་རིམ་པ་ངོ་ཤེས་པ་ཡིན་ནོ། ། ཞེས་ཟེར་བ་ལ། སློབ་དཔོན་གྱིས་སྐྱོན་བརྗོད་པ་ནི། དེ་ལྟར་བཅོམ་ལྡན་འདས་ཀྱིས་སྔོན་གྱི་མཐའ་མ་གཟིགས་ན་ཕྱི་མའི་མཐའ་མི་མཁྱེན་པར་འགྱུར་རོ། ། ཞེས་གསུངས། ཉེས་པ་གཉིས་པས་ཀྱང་མི་གནོད་དེ།
གཏན་ཚིགས་འདི་ལྟར་གང་ཞིག་གང་ལ་རག་ལས་ནས་སྐྱེ་བ་དེ་ནི་དེའི་མཇུག་ཐོགས་སུ་སྐྱེ་བས་ཁྱབ། དཔེར་ན་ས་བོན་ལས་མྱུ་གུ་བཞིན། ཆོས་བཟོད་ཀྱང་ཆོས་མཆོག་ལ་རག་ལས་སོ། ། གཉིས་པོ་མ་འོངས་པའི་ས་ན་མཉམ་དུ་ཡོད་ཀྱང༌། རྒྱུ་འབྲས་སུ་མི་རུང་སྟེ། རྒྱུ་དྲུག་པོ་དང་འབྲས་བུ་ལྔ་པོ་གང་ཡང་བརྩི་རྒྱུ་མེད་པའི་ཕྱིར་རོ། ། གལ་ཏེ། ཇི་སྐད་དུ། གསུམ་པོ་དག་ནི་དུས་གསུམ་པ། ། ཞེས་བཤད་པས་ལྷན་ཅིག་འབྱུང་བའི་རྒྱུ་འབྲས་སོ་སྙམ་ན།
མ་ཡིན་ཏེ། དུས་དེར་འབྲས་བུ་འཛིན་འབྱིན་གྱི་བྱ་བ་མི་བྱེད་པའི་ཕྱིར། དེ་ལྟ་ནའང་དུས་གསུམ་པར་མི་འགལ་ཏེ། རྒྱུ་འབྲས་སུ་འགྲོ་རྒྱུ་གཉིས་ཀ་མ་འོངས་པའི་གནས་དེ་ན་ཚོགས་ཡོད་པ་ལ་དགོངས་པས་སོ། ། མདོར་ན་བྱེ་བྲག་ཏུ་སྨྲ་བའི་གྲུབ་པའི་མཐའ་ལ་དེ་མ་ཐག་རྐྱེན་གྱི་དབྱེ་བ་གསུམ་སྟེ། མཚུངས་པ་དེ་མ་ཐག་རྐྱེན་དང༌། སེམས་ཀྱི་དེ་མ་ཐག་རྐྱེན་དང༌། སྙོམས་འཇུག་གི་དེ་མ་ཐག་རྐྱེན་ནོ། ། དང་པོ་གཉིས་ལ་ཤེས་པས་ཁྱབ་ལ། གསུམ་པ་ནི་སྙོམས་འཇུག་གཉིས་ཀྱང་ངོ༌། །
དེ་མ་ཐག་འབྲས་ལའང་གསུམ་སྟེ། མཚུངས་པ་དེ་མ་ཐག་འབྲས་དང༌། སེམས་ཀྱི་དེ་མ་ཐག་འབྲས་དང༌། སྙོམས་འཇུག་གི་དེ་མ་ཐག་འབྲས་སོ། ། དང་པོ་ལ་ཤེས་པས་ཁྱབ་ལ། གཉིས་པ་དང་གསུམ་པ་ལ་མ་ཁྱབ་སྟེ། སེམས་སེམས་བྱུང་གི་མཚན་ཉིད་སྐྱེ་སོགས་བཞི་དང༌། སེམས་མེད་ཀྱི་སྙོམས་འཇུག་སྐད་ཅིག་དང་པོ་དང༌། དེའི་མཚན་ཉིད་སྐྱེ་སོགས་དང་ཐོབ་པ་རྣམས་ཀྱང་མཚུངས་པ་དེ་མ་ཐག་རྐྱེན་ལས་མི་འབྱུང་ཡང༌། སེམས་ཀྱི་དེ་མ་ཐག་འབྲས་དང༌།
སྙོམས་འཇུག་གི་དེ་མ་ཐག་འབྲས་སུ་བཤད་པའི་ཕྱིར། འོ་ན། གསུམ་གྱིས་སྙོམས་པར་འཇུག་རྣམ་གཉིས། ། ཤེས་པར། སྙོམས་འཇུག་གཉིས་མཚུངས་པ་དེ་མ་ཐག་རྐྱེན་ལས་སྐྱེ་བར་བཤད་པ་མ་ཡིན་ནམ། ཞེ་ན། དེ་ལས་སྐྱེ་ཡང༌། དེའི་དེ་མ་ཐག་འབྲས་སུ་ཁས་མི་ལེན་པས་ཉེས་པ་མེད་དེ། དེ་དེའི་མཚུངས་པ་དེ་མ་ཐག་རྐྱེན་དུ་མི་འདོད་པའི་ཕྱིར། ཞེས་པའམ།
ཡང་ན་མཚུངས་པ་དེ་མ་ཐག་འབྲས་ལ་ཡང་ཤེས་པས་མ་ཁྱབ་པ་གང་བདེ་དཔྱད་པར་བྱའོ། ། མདོར་ན་དེ་མ་ཐག་རྐྱེན་ཕྱི་མ་གཉིས་ལ་རང་གི་དེ་མ་ཐག་འབྲས་དངོས་སུ་སྐྱེད་བྱེད་ཡིན་པས་ཁྱབ་ཀྱང༌། དངོས་སུ་འབྱིན་བྱེད་ཡིན་པས་མ་ཁྱབ་སྟེ། སེམས་མེད་ཀྱི་སྙོམས་འཇུག་ཐ་མ་ལྡང་སེམས་སྐད་ཅིག་དང་པོའི་སྐྱེད་བྱེད་ཡིན་ཀྱང་འབྱིན་བྱེད་མ་ཡིན་པ་ལྟ་བུའོ། ། དེའི་མཚུངས་པ་དེ་མ་ཐག་རྐྱེན་ལ་ནི་དངོས་སུ་འབྱིན་བྱེད་ཡིན་པས་ཁྱབ་ཀྱང༌། དངོས་སུ་སྐྱེད་བྱེད་ཡིན་པས་མ་ཁྱབ་སྟེ། དཔེར་ན་མི་དགེ་བའི་བར་དུ་ཆོད་པའི་དགེ་བ་སྐད་ཅིག་སྔ་ཕྱི་དང༌། འགོག་པ་ལ་སྙོམས་པར་འཇུག་སེམས་དང་ལྡང་སེམས་བཞིན་ནོ། ། དེ་ལྟར་མཐའ་ཆོད་པ་ན། དེ་མ་ཐག་རྐྱེན་ཙམ་ལ་སྐལ་མཉམ་གྱི་རྒྱུས་མ་ཁྱབ་ཀྱང༌།
མཚུངས་པ་དེ་མ་ཐག་པའི་རྐྱེན་ལ་དེས་ཁྱབ་ལ། དེའི་ཕྱིར་འབྲས་བུ་རྐྱེན་ཅན་དེ་ཤེས་པ་ཡིན་པ་ལ་ནི་རྐྱེན་གསུམ་གྱིས་ཆོག་པ་ཡིན་ཏེ། གང་ཞེ་ན། རྒྱུའི་རྐྱེན་ལོགས་སུ་བོར་ནས་མཚུངས་པ་དེ་མ་ཐག་པའི་རྐྱེན་ལ་སོགས་པ་གསུམ་མོ། ། དོན་དེ་ལ་དགོངས་ནས། རྣམ་འགྲེལ་མཛད་པས་དབང་ཤེས་ཀྱི་རྐྱེན་ལ། གསུམ་དུ་གྲངས་ངེས་པར་བཤད་པ་ཡིན་ཏེ། ཇི་སྐད་དུ། དེ་ཡང་དབང་པོ་དོན་ནམ་བློ། ། ཡང་ན་ཡིད་བྱེད་སྔ་མར་འགྱུར། །
རྒྱུ་འབྲས་ཚོགས་པ་འདི་དག་ལ། ། འབྲེལ་པ་ཅན་གཞན་ཡོད་མིན་ཏེ། ། ཞེས་བཤད་པའི་ཕྱིར་རོ། ། དེ་ལྟར་ཤེས་པ་ན་ལུགས་དེ་ལ་ཡང་གཟུགས་འཛིན་མིག་ཤེས་ཀྱི་དེ་མ་ཐག་འབྲས་སུ་གྱུར་པའི་གཟུགས་དྲན་པའི་སེམས་བྱུང་དྲན་བློ་དེ་དངོས་སུ་སྐྱེད་བྱེད་མིག་གི་རྣམ་ཤེས་ཡིན་ཀྱང༌། མཚུངས་པ་དེ་མ་ཐག་པའི་རྐྱེན་ནི་སེམས་བྱུང་དུ་གྱུར་པའི་རྟོག་པ་སྔ་མ་གཞན་ཞིག་ལ་འདོད་དགོས་སོ། ། གསུམ་པ་དམིགས་པའི་རྐྱེན་ལ། མཚན་གཞི་ནི། ཇི་སྐད་དུ། དམིགས་པ་ཆོས་རྣམས་ཐམས་ཅད་དོ། ། དེ་ཡང་གཟུགས་ལྟ་བུ་གཟུགས་འཛིན་མིག་གི་རྣམ་པར་ཤེས་པ་མཚུངས་ལྡན་དང་བཅས་པའི་དམིགས་རྐྱེན་དུ་འཇོག་པ་ནས།
ཆོས་ཐམས་ཅད་ཡིད་ཀྱི་རྣམ་པར་ཤེས་པ་མཚུངས་ལྡན་དང་བཅས་པའི་དམིགས་རྐྱེན་དུ་འཇོག་པའོ། ། མཚན་ཉིད་ནི། རང་གི་ཡུལ་ཅན་གྱི་ཤེས་པས་དམིགས་པའི་སྒོ་ནས་དེ་ལ་ཕན་འདོགས་བྱེད་ཀྱི་རིགས་སོ། ། འདི་ཡང་རྒྱུ་འབྲས་དུས་མཉམ་པ་ཡིན་ཏེ། འབྲས་བུ་འགགས་པ་ལ་བྱ་བ་བྱེད་པར་བཤད་པའི་ཕྱིར། འོ་ན་འདུས་མ་བྱས་རྐྱེན་དུ་ཇི་ལྟར་འགྱུར་ཞེ་ན། བྱེ་བྲག་ཏུ་སྨྲ་བ་འདི་དངོས་པོར་འདོད་པས། དེར་ཁས་བླངས་ཀྱང་འགལ་བ་མེད་ལ། ཡང་ན་འདུས་མ་བྱས་སྤྱིར་དམིགས་རྐྱེན་ཡིན་ཀྱང༌། ཤེས་པ་འདི་ལྟ་བུ་ཞིག་གི་དམིགས་རྐྱེན་ཡིན།
ཞེས་ཁས་མི་ལེན་ཏེ། དེ་སྤྱིར་བདག་རྐྱེན་དུ་ཁས་ལེན་ཀྱང༌། ཆོས་འདི་ལྟ་བུ་ཞིག་གི་བདག་རྐྱེན་ཡིན་ནོ་ཞེས་ཁས་ལེན་མི་ནུས་པ་བཞིན་ནོ། ། འདི་ལ་དམིགས་པ་དང་རྐྱེན་གཉིས་ཀ་མཚན་ཉིད་པ་མི་དགོས་ཏེ། དཔེར་ན་གཟུགས་འཛིན་མིག་ཤེས་ཀྱིས་མ་དམིགས་ཤིང༌། དེ་མ་ཕན་མི་འདོགས་པའི་གཟུགས་དག་ཀྱང་དེའི་རིགས་སུ་གནས་པའི་དམིགས་རྐྱེན་དུ་འཇོག་སྟེ། རིའི་བུད་ཤིང་བཞིན་ནོ། ། ཞེས་འགྲེལ་པ་ལས་བྱུང་ངོ༌། ། བཞི་པ་བདག་པོའི་རྐྱེན་ལ། མཚན་གཞི་དང་མཚན་ཉིད་ཐུན་མོང་དུ་སྟོན་པ་ནི།
བྱེད་རྒྱུ་ཞེས་བྱ་བདག་པོར་བཤད། ། ཅེས་སོ། ། དེ་ཡང་རང་གི་འབྲས་བུ་ལ་དབང་བྱེད་པ་ཞེས་བྱ་བའི་དོན་ཡིན་ལ། དེ་ཡང་སྐྱེད་པའི་སྒོ་ནས་ནི་མ་ཡིན་གྱི། གེགས་མི་བྱེད་པའི་ཆ་ནས་སོ། ། འོ་ན་མིག་གི་དབང་པོ་ཉན་ཤེས་མ་འོངས་པའི་བདག་པོའི་རྐྱེན་དུ་འགྱུར་རོ། ། འདོད་ན་དེ་མིག་ཤེས་སུ་འགྱུར་ཏེ། མིག་གི་དབང་པོའི་བདག་འབྲས་སུ་གྱུར་པའི་ཤེས་པ་ཡིན་པས་སོ་སྙམ་ན། རྒྱུ་འབྲས་སུ་སོང་བ་གཞིར་བྱས་ཀྱི་སྟེང་དུ་གེགས་མ་བྱས་པ་ལ་བདག་རྐྱེན་གྱིས་ཁྱབ་པ་ཡོད་ཀྱང༌། སྤྱིར་མ་ཡིན་ཏེ།
ཁོ་མིག་ཤེས་ཀྱི་བདག་རྐྱེན་ཡིན་པ་དང༌། མི་ཤེས་ཁོའི་བདག་འབྲས་སུ་འཇོག་པ་ལ་རྒྱུ་རྐྱེན་གཞན་ཚང་དགོས་པའི་ཕྱིར། དཔེར་ན་དེ་མཚུངས་ཀྱི་མིག་གི་དབང་པོ་དེ་སྤྱིར་བདག་རྐྱེན་ཡིན་ཀྱང་མིག་གི་རྣམ་པར་ཤེས་པའི་བདག་རྐྱེན་དང༌། དེ་དེའི་བདག་འབྲས་སུ་མི་འཇོག་པ་བཞིན། འོ་ན། སྔོན་བྱུང་མ་ཡིན། ཞེས་སོགས་དང༌། ལས་གང་འབྲས་བུ་དུ་དང་བཅས་པ་འཆད་པའི་སྐབས་སུ། སྔོན་བྱུང་བ་མ་ཡིན་པའི་འདུས་བྱས་གང་ཡིན་ཀྱང་བདག་འབྲས་ངེས་པར་བརྩི་དགོས་པའི་ཁྱབ་པ་ཡོད་པར་བཤད་པ་མ་ཡིན་ནམ་ཞེ་ན། མ་ཡིན་ཏེ།
བུམ་པ་སྣམ་བུའི་བདག་འབྲས་སུ་མི་འཆད་པའི་ཕྱིར། གཞན་དུ་ན་དེ་གཉིས་ལ་མེད་ན་མི་འབྱུང་བའི་འབྲེལ་པ་གྲུབ་པར་འགྱུར་ཏེ། རྒྱུ་འབྲས་སུ་ཁས་བླངས་པའི་ཕྱིར། བདག་འབྲས་འབྲས་བུ་གོ་ཆོད་པོ་མ་ཡིན་ནམ། བདག་རྐྱེན་ཡང་རྐྱེན་གོ་ཆོད་པོ་མ་ཡིན་པར་མཚུངས་སོ། ། དེས་ན་བདག་རྐྱེན་དུ་མི་འགྱུར་བའི་འདུས་བྱས་མི་སྲིད་ཅིང༌། བདག་འབྲས་སུ་མི་འགྱུར་བའི་ཡང་དེ་མི་སྲིད་པ་ལ་དགོངས་ནས་དེ་ལྟར་བཤད་པ་ཡིན་ནོ། ། འོ་ན་དེའི་བདག་རྐྱེན་ཡིན་པ་ལ་དེའི་རྒྱུ་ཡིན་དགོས་དེའི་ཚེ་དེ་སྐྱེད་བྱེད་ཡིན་དགོས། དེ་ལྟ་ན་ཉན་ཤེས་དེ་མིག་ཤེས་ཀྱི་འབྲས་བུར་འགྱུར་ལ། དེ་ལྟ་ན་དེ་དེ་ལས་སྐྱེས་པར་འགྱུར་རོ། །
ཞེ་ན། དེ་དེའི་བདག་རྐྱེན་དུ་ཁས་མི་ལེན་མོད། ལེན་ཀྱང་སྔ་མ་ལ་ཁྱབ་པ་མ་ངེས་པ་ནི། རྒྱུ་ལྔའི་ཁོངས་སུ་མ་འདུས་པའི་བྱེད་རྒྱུ་བཤད་པ་ལས་དང༌། ཕྱི་མ་ལ་ཁྱབ་པ་མ་ངེས་པ་ནི། མ་འོངས་པའི་རྒྱུ་འབྲས་ཀྱི་མིང་ཅན་དག་ལ་སྟེ། འདི་ལྟར། ཚེ་འདིའི་མི་དགེ་བ་དེ་ཚེ་ཕྱི་མའི་སྡུག་བསྔལ་གྱི་ཕུང་པོ་སྐྱེད་བྱེད་ཡིན་ཀྱང༌། དེ་དེ་ལས་མ་སྐྱེས་པ་བཞིན་ནོ། ། གཞན་དུ་ན།
དེ་སྤྱིར་སྐྱེས་པར་འགྱུར་ཏེ། དེ་ལས་སྐྱེས་པའི་ཕྱིར། འདོད་ན་མ་འོངས་པ་མ་ཡིན་པར་འགྱུར་རོ། ། སྤྱིར་ཡང་སྐྱེས་ན་ད་ལྟ་སྐྱེས་པས་མ་ཁྱབ་ཅེས་ཟེར་བ་ནི། རྟོག་གེ་སྨྲ་བ་མི་མཁས་པ་དག་གི་ལུགས་ཡིན་ལ། བྱེ་བྲག་ཏུ་གཞུང་ལུགས་འདིར་ནི། སྐྱེས་པ་ཞེས་བྱ་བ་འདས་པ་དང་ད་ལྟར་བ་ཁོ་ན་ལ་འཆད་པའི་ཕྱིར། འདུས་བྱས་ཡིན་ཕྱིན་ཆད་ལ་བདག་འབྲས་རྩི་བའི་བཤད་པ་ཞིག་འབྱུང་བ་དེ་ནི། སྤྱིར་རྒྱུ་འབྲས་ཡིན་པ་གཞིར་གཞག་ནས། རྒྱུ་ཡང་འདུས་བྱས་ཡིན།
འབྲས་བུ་ཡང་འདུས་བྱས་ཡིན་པ་དེའི་ཚེ་བདག་འབྲས་མི་རྩི་བ་མི་སྲིད་དོ། ། ཞེས་བྱ་བའི་དོན་ཡིན་གྱི། འབྲེལ་མེད་རྫས་གཞན་དེ་ལས་སྔོན་དུ་བྱུང་བ་མ་ཡིན་པ་ཙམ་གྱིས་བདག་འབྲས་སུ་བཞག་མི་ནུས་སོ། ། ཡང་ན་འདི་ལྟར། མིག་དབང་ལྟ་བུ་ཉན་ཤེས་ཀྱི་བདག་རྐྱེན་ཡིན་ཏེ། དེ་དེ་ལས་སྐྱེས་པས་མ་ཁྱབ་ཀྱང༌། དེ་དེའི་འབྲས་བུ་ཡིན་དགོས་པར་ཁས་བླངས་ནས། བདག་རྐྱེན་དང་བདག་འབྲས་ཀྱི་འཇོག་མཚམས་འཆད་པ་ན། དེ་ལས་ཕྱིས་བྱུང་བ་མ་ཡིན་པའི་འདུས་བྱས་གང་ཞིག་དེ་སྐྱེ་བ་ལ་གེགས་མ་བྱས་ཙམ་གྱིས་བདག་རྐྱེན་དུ་འཇོག་པ་དང༌། འདུས་བྱས་དེ་ལས་ཐ་དད།
དེ་ལས་སྔོན་བྱུང་བ་མ་ཡིན་པ་ཙམ་གྱིས། དེའི་བདག་འབྲས་སུ་འཇོག་པ་འདི། བོད་ཀྱི་འཆད་པ་པོ་ཀུན་གྱི་བཤད་པར་སྣང་ཡང༌། ནོར་པ་ཉིད་དུ་རྣམ་པར་བཞག་ནས། རྒྱུ་ཕྱི་མ་ལྔ་དང༌། བྲལ་འབྲས་མ་གཏོགས་པའི་འབྲས་བུ་བཞི་པོ་གང་རུང་བརྩི་རྒྱུ་ཡོད་པ་གཞིར་བྱས་ཀྱི་སྟེང་དུ། སྔོན་བྱུང་མ་ཡིན་འདུས་བྱས་ནི། ། འདུས་བྱས་ཁོ་ནའི་བདག་པོའི་འབྲས། ། ཤེས་བཤད་པ་དེ་ཉིད་སྒྲ་ཇི་བཞིན་པ་ཁས་ལེན་དགོས་པ་ཡིན་ཏེ། བདག་རྐྱེན་དང་བདག་འབྲས་ཀྱིས་རྒྱུ་འབྲས་མཚན་ཉིད་པའི་གོ་ཆོད་ཅིང༌།
དེར་འཇོག་པ་ལ་ཕན་གདགས་བྱ་དང་འདོགས་བྱེད་ཀྱི་རྣམ་གཞག་ཚང་དགོས་པའི་ཕྱིར། དེའི་ཚེ་ན་སྔར་བྱེད་རྒྱུའི་སྐབས་སུ་བཤད་པ་བཞིན། ཁོ་དེའི་བྱེད་རྒྱུ་ནུས་བཅས་དེ་ཡིན་ན། དེ་ཁོའི་བདག་འབྲས་ཡིན་པས་ཁྱབ་པ་ཁས་བླང་བར་བྱའོ། ། དེ་ནས་རྐྱེན་དང་རྒྱུ་རྣམས་ཀྱིས་འབྲས་བུ་ལ་བྱ་བ་བྱེད་པའི་ཚུལ་ཐུན་མོང་དུ་འཆད་པ་ནི། རྒྱུ་གཉིས་པོ་དག་འགག་པ་ལ། ། བྱ་བ་བྱེད་དོ་གསུམ་པོ་ནི། ། སྐྱེ་ལའོ་དེ་ལས་གཞན་པ་ཡི། ། རྐྱེན་དག་དེ་ལས་བཟློག་པ་ཡིན། ། ཞེས་སོ། །
འདིར་སྐྱེ་ལ་བྱ་བ་བྱེད་ཅེས་པ་ནི། མ་འོངས་པ་ལ་སྐྱེད་པའི་བྱ་བ་བྱེད་པ་ལས་འོས་མེད་ལ། འགག་པ་ལ་བྱ་བ་བྱེད་པའི་དོན་ཡང༌། མ་སྐྱེས་པ་སྐྱེད་པར་བྱེད་པའི་དོན་ཡིན་གྱི། སྐྱེས་ཟིན་འགག་པར་བྱེད་པའི་དོན་ནི་མ་ཡིན་ནོ། ། གཞན་དུ་ན་གནོད་པ་བྱེད་པར་སོང་བས་རྒྱུ་མ་ཡིན་པར་ཐལ་བའི་ཕྱིར་རོ། ། གལ་ཏེ་སྐྱེས་ཟིན་སྐྱེད་པར་བྱེད་དོ་སྙམ་ན། འོ་ན་ལྡན་མཚུངས་ཀྱི་རྒྱུ་གཉིས་ཆོས་ཅན། རང་གི་འབྲས་བུ་འབྱིན་བྱེད་མ་ཡིན་པར་འགྱུར་ཏེ། རང་དུས་སུ་རང་གི་འབྲས་བུ་སྐྱེས་ཟིན་པའི་ཕྱིར།
དེ་ལྟ་བས་ན་འབྱིན་ཞེས་པ་ཉིད་ཀྱིས་སྔ་ཕྱི་བར་གྲུབ་པ་ཡིན་ཏེ། དེ་ལས་གཞན་དུ་དུས་མཉམ་པར་འཆད་དགོས་ན། ཇི་སྐད་དུ། ད་ལྟར་གྱི་དང་འདས་པ་དག་ཅེས་པའི་སྐབས་སུའང་དེར་འགྱུར་ལ། དེ་ལྟར་ན་ཀུན་འགྲོ་དང་སྐལ་མཉམ་གྱི་རྒྱུ་འབྲས་ལའང་དུས་མཉམ་སྲིད་པར་འགྱུར་རོ། ། བྱེ་སྨྲའི་མཐར་ཐུག་གི་གྲུབ་མཐའ་འདི་ལྟར་ཁས་བླངས་པ་ལ། བོད་ཀྱི་སློབ་དཔོན་གཞན་དག་ན་རེ། འོ་ན་སེམས་མེད་ལས་ལངས་མ་ཐག་པའི་སྐད་ཅིག་མ་དང་པོའི་ཚེ། གཙོ་སེམས་དེའི་འཁོར་ན་ཀུན་འགྲོ་ལྔ་མེད་པར་འགྱུར་ཏེ། དུས་མཉམ་པའི་སེམས་ལས་མ་བྱུང་ཞིང༌།
སྔ་ལོགས་ན་གཙོ་སེམས་མེད་པའི་ཕྱིར། ཁྱབ་པ་མ་ངེས་ན། སེམས་ལས་མ་བྱུང་བའི་སེམས་བྱུང་ཁས་ལེན་དགོས་པར་འགྱུར་རོ། ། ཞེས་ཟེར་བ་ནི་བྱེ་སྨྲའི་གྲུབ་མཐའ་མ་བརྟགས་པ་ཡིན་ཏེ། དེ་དུས་ཀྱི་གཙོ་འཁོར་གཉིས་ཀ་ལ་འཛིན་འབྱིན་གྱི་བྱ་བ་ནི། རང་གི་མཚུངས་པ་དེ་མ་ཐག་རྐྱེན་དུ་གྱུར་པའི་འཇུག་སེམས་ཀྱིས་བྱེད་པའི་ཚུལ་རྒྱས་པར་བཤད་ཟིན་པ་དེ་ཉིད་ཡིན་ལ། དངོས་སུ་སྐྱེད་བྱེད་ནི་སྙོམས་འཇུག་གི་དེ་མ་ཐག་པ་ཅན་དུ་བཤད་ཟིན་པ་དེ་ཉིད་ཀྱིས་སོ། ། དེ་ལྟར་རྐྱེན་བཞི་ངོས་འཛིན་བཤད་ཟིན་ནས། འཕྲོས་པའི་དོན་ནི། གཞན་ནི་གཉིས་པོ་དག་ལས་སྐྱེ། །
ཞེས་བཤད་པ་ཇི་ལྟར་ཞེ་ན། ཇི་སྐད་དུ། དེའི་རྒྱུ་འབྱུང་བ་རྣམ་པ་གཉིས། ། འབྱུང་ལས་གྱུར་པའི་རྣམ་པ་ལྔ། ། འབྱུང་གྱུར་རྣམ་གསུམ་ཕན་ཚུན་དུ། ། འབྱུང་བ་རྣམས་ཀྱི་དེ་རྣམས་གཅིག ། ཅེས་གསུངས་སོ། ། འབྱུང་བ་བཞིའི་ཚོགས་པ་གཅིག་པ་ནང་ཕན་ཚུན་དུ་སྐལ་མཉམ་དང་ལྷན་ཅིག་འབྱུང་བའི་རྒྱུ་གཉིས་པོ་ཁོ་ན་བྱེད་དེ། གཞན་གསུམ་པོ་བརྩི་རྒྱུ་མེད་པའི་ཕྱིར། ཚོགས་པ་གཅིག་པའི་བཞི་པོ་རང་རང་སོ་སོའི་སྐལ་བ་མཉམ་པའི་རྒྱུ་བྱེད་པར་མ་ཟད་སས་ཆུའི་སྐལ་བ་མཉམ་པ་སོགས་གཞན་གྱིའང་རྒྱུ་བྱེད་པར་ཁས་ལེན་དགོས་ཏེ།
སས་ཆུ་ལ་སྐལ་མཉམ་གྱི་རྒྱུ་མི་བྱེད་ན་དེས་དེ་ལ་ལྷན་ཅིག་འབྱུང་བའི་རྒྱུ་གཅིག་པོ་ལས་མེད་པས། རྣམ་པ་གཉིས་ཞེས་པ་མི་འགྲུབ་པའི་ཕྱིར། འདིར་ཀུན་འགྲོ་དང༌། རྣམ་སྨིན་གྱི་རྒྱུ་མི་འཇོག་སྟེ། འབྱུང་བ་ལུང་མ་བསྟན་ཁོ་ནར་ངེས་པས་སོ། ། འདིར་བྱེད་རྒྱུ་ནི་སྔ་མ་གཉིས་པོའི་ནང་དུ་འདུས་པ་ཡིན་ཏེ། དེས་དེ་ལ་རྒྱུ་ལྔ་པོ་གང་རུང་བྱས་པའི་ཚེ། བྱེད་པའི་རྒྱུར་ཡང་འགྱུར་བས་ཁྱབ་པའི་ཕྱིར་དང༌། ཆོས་དེའི་འབྲས་བུ་ལྔ་པོ་གང་རུང་ཡིན་ན། བྲལ་འབྲས་ལོགས་སུ་བཀར་ནས་བདག་འབྲས་ཀྱང་ཡིན་པས་ཁྱབ་པའི་ཕྱིར།
འབྱུང་བས་འབྱུང་གྱུར་ལ་བྱེད་རྒྱུ་ཁོ་ན་གཞིར་བྱས་པའི་ཕན་འདོགས་ཚུལ་རྣམ་པ་ལྔ་བྱེད་པ་ཡིན་ཏེ། འགྲེལ་པ་ལས། སྐྱེད་ཕྱིར་བརྟེན་ཕྱིར་གནས་ཕྱིར་དང༌། ། སྟོན་པའི་ཕྱིར་དང་འཕེལ་བྱེད་ཕྱིར། ། ཞེས་འབྱུང་ལ། དེའི་ཤེས་བྱེད་དུ། གང་སྤེལ་གྱིས། སྐྱེ་དང་རྗེས་མཐུན་རྟེན་དང་ནི། ། རྒྱུན་མི་ཆད་དང་འཕེལ་བ་ལ། ། ཞེས་བཤད།
དེའི་ཕྱིར་འབྱུང་གྱུར་ཡིན་ན། རང་གི་རྟེན་འབྱུང་བ་དེའི་བདག་འབྲས་ཡིན་པས་ཁྱབ་པར་ནི་འདོད་ལ། ཕན་འདོགས་ཚུལ་ལྔ་བཤད་པས་སྐྱེས་བུ་བྱེད་པའི་འབྲས་བུར་ཡང་ཁས་ལེན་མོད། འབྲས་བུ་གཞན་གསུམ་འཇོག་པའི་གོ་སྐབས་མེད་དོ། ། འདི་ཡང་ཞིབ་མོར་བརྟགས་ན། རྣམ་པ་ལྔ་པོ་དེ་བྱེད་རྒྱུའི་ཆ་ནས་གཞག་པའི་ཤེས་བྱེད་གསལ་པོ་མི་རྙེད་ཅིང༌། རྒྱུ་གཞན་ལྔ་པོར་ཡང་མི་འདོད་པས་རྒྱུ་དྲུག་པོ་གང་རུང་དུ་མ་འདུས་པའོ། ། དེ་ཡང་དམིགས་རྐྱེན་འདུས་མ་བྱས་དང༌། འགོག་བདེན་གྱི་བྲལ་རྒྱུ་ལྟ་བུ་དྲུག་ཏུ་མ་འདུས་པའི་རྒྱུ་ཁས་ལེན་ཞིང༌། བཞི་པོར་མ་འདུས་པའི་རྐྱེན་ཁས་མི་ལེན་པ་ནི།
ཇི་སྐད་དུ། རྒྱུ་ནི་རྣམ་པ་དྲུག་ཏུ་འདོད། ། རྐྱེན་ནི་བཞི་པོ་དག་ཏུ་གསུངས། ། ཞེས་འདོད་པ་དང་གསུངས་པའི་ཁྱད་པར་ལས་ཀྱང་གྲུབ་བོ། ། འབྱུང་གྱུར་རྣམས་རྒྱུ་འབྱུང་བ་མ་ཡིན་པ་ལས་སྐྱེ་བའི་ཚེ་ནི། མཚུངས་ལྡན་གྱི་རྒྱུ་མ་གཏོགས། ལྔ་ལས་སྐྱེ་བ་སྲིད་པར་ཁས་བླངས་པས་ཆོག་པ་ཡིན་ཏེ། འབྱུང་གྱུར་ལ་ཉོན་མོངས་ཅན་སྲིད་པ་དང༌། སེམས་ཀྱི་རྗེས་སུ་འབྲང་བའི་འབྱུང་འགྱུར་རྣམས་ཕན་ཚུན་ལྷན་ཅིག་འབྱུང་བའི་རྒྱུར་བཤད་པ་དང༌། རྣམ་སྨིན་གྱི་ངོ་བོར་གྱུར་པའི་ནང་གི་དབང་པོ་ལྔ་སྲིད་པའི་ཕྱིར་རོ། །
ཡང་ཚོགས་པ་གཅིག་ལ་རག་ལས་པའི་འབྱུང་གྱུར་རྣམས་ནི་ཕན་ཚུན་དུ་རྒྱུ་རྣམ་པ་གསུམ་བྱེད་དེ། ལྷན་ཅིག་འབྱུང་བ་དང༌། སྐལ་མཉམ་དང༌། རྣམ་པར་སྨིན་པའི་རྒྱུའོ། ། བྱེད་རྒྱུ་ནི་ལོགས་སུ་མ་བགྲངས་ཏེ། རྒྱུ་མཚན་གོང་དུ་བཤད་པ་དེ་ཉིད་ཀྱི་ཕྱིར་རོ། ། དེ་ཡང་ལུང་ངག་གི་ལས་དགེ་བ་དང་མི་དགེ་བ། རིག་བྱེད་དང་རིག་བྱེད་མ་ཡིན་པའི་གཟུགས་ཅན་དུ་གྱུར་པ་དེས། མིག་གི་དབང་པོ་ལ་སོགས་པའི་རྣམ་སྨིན་གྱི་རྒྱུ་བྱེད་པ་དང༌། སྒྲ་མ་གཏོགས་པའི་འབྱུང་གྱུར་སྔ་མས་ཕྱི་མའི་སྐལ་མཉམ་གྱི་རྒྱུ་བྱེད་པ་དང༌།
བསམ་གཏན་དང་ཟག་མེད་ཀྱི་སྡོམ་པའི་དབང་དུ་བྱས་པའི་ལུས་ངག་གི་སྤོང་བ་བདུན་པོ་ཕན་ཚུན་ལྷན་ཅིག་འབྱུང་བའི་རྒྱུ་བྱེད་པའོ། ། དེ་ལས་གཞན་པའི་འབྱུང་གྱུར་རྣམས་ནི་ཕན་ཚུན་དུ་ལྷན་ཅིག་འབྱུང་བའི་རྒྱུ་བྱེད་པ་མེད་དེ། ཚོགས་པ་དང་མཚན་ཉིད་ཐ་དད་པས་ཕན་ཚུན་དུ་ནུས་པ་འཇུག་པ་མེད་པའི་ཕྱིར། དེ་ཡང་དཔེར་ན། སོ་ཐར་སྡོམ་པའི་སྤོང་བ་བདུན་པོ་དེ་རྒྱུད་གཅིག་ལ་ཡོད་ཀྱང༌། རྒྱུ་འབྱུང་བ་བཞི་ཚན་ཐ་དད་ཀྱིས་བསྐྱེད་པས་ཚོགས་པ་ཐ་དད་པ་དང༌། སྤོང་བ་བདུན་པོ་གཅིག་མེད་ན་གཞན་མི་འབྱུང་བ་མ་ཡིན་པའི་ཕྱིར། དེ་བཞིན་དུ་རི་བོ་ལྟ་བུ་གཅིག་གི་གོ་ས་ན་ཡོད་པའི་འབྱུང་གྱུར་གཟུགས་སྒྲ་ལ་སོགས་པ་ལྔ་པོ་ཡང༌། སྤྱི་ཙམ་ནས་ཚོགས་པ་གཅིག་ལ་རག་ལས་པ་ཡིན་ཀྱང༌། རང་རང་ལ་ཕན་འདོགས་ཚུལ་རྣམ་པ་ལྔ་བྱེད་པའི་འབྱུང་བ་བཞི་ཚན་རྣམས་ནི་རྫས་ཐ་དད་པ་ཡིན་ཏེ།
དཔེར་ན་འབྱུང་བ་གཞན་གསུམ་དང༌། བཅས་པའི་སའི་ནུས་པས་དྲི་སྐྱེད་པ་དང༌། དེ་དང་བཅས་པའི་ཆུའི་ནུས་པས་རོ་སྐྱེད་པ་ལ་སོགས་པ་བཞིན་ནོ། ། འོ་ན་ཚོགས་པ་གཅིག་པའི་འབྱུང་གྱུར་གྱིས་འབྱུང་བའི་རྒྱུ་མི་བྱེད་ཅི་ཞེ་ན། དེས་དེ་ལ་བྱེད་པའི་རྒྱུ་གཅིག་བུ་བྱེད་དོ། ། ཞེས་བཤད་ན་སྔོན་གྱི་འཆད་པ་པོ་གང་དང་མཐུན་ལ་དེ་ལྟ་ན་ཡང་འབྱུང་བ་རང་དང་ཚོགས་པ་གཅིག་པའི་འབྱུང་གྱུར་གྱི་བདག་འབྲས་སུ་གྱུར་པ་མི་སྲིད་དེ། དེས་དེ་བསྐྱེད་པའི་རྐྱེན་ཚང་བ་མི་སྲིད་པའི་ཕྱིར་རོ། ། ཞེས་བཤད་ན་འབྱོར་ལ། དེའི་ཤེས་བྱེད་ཀྱང༌། འབྱུང་བ་ལས་གྱུར་པ་དག་མེད་པར་ཡང་འབྱུང་བ་རྣམས་སྐྱེ་བའི་ཕྱིར་དང༌།
འབྲས་བུ་ནི་རྒྱུ་ལ་འཁྲུལ་བ་མི་སྲིད་པའི་ཕྱིར་རོ། ། འོ་ན་བསམ་གཏན་དང་ཟག་མེད་ཀྱི་སྡོམ་པ་གཉིས་ཀྱང༌། རང་གང་གི་རྗེས་སུ་འབྲང་བའི་གཙོ་བོ་སེམས་དེའི་རྒྱུ་མ་ཡིན་པར་འགྱུར་ཏེ། དེ་མེད་པར་ཡང་དེ་དག་འབྱུང་བའི་ཕྱིར། ཞེ་ན། མཚུངས་པ་མ་ཡིན་ཏེ། སེམས་ཀྱི་རྗེས་འཇུག་ནི་རྒྱུ་བཅུས་རྗེས་སུ་འཇུག་པར་བཤད་པ་བསམ་གཏན་གྱི་སྡོམ་པ་མེད་པར་བསམ་གཏན་གྱི་སེམས་དང༌། ཟག་མེད་ཀྱི་སྡོམ་པ་མེད་པར་ཟག་མེད་ཀྱི་སེམས་འབྱུང་བའི་གཏན་ཚིགས་མི་འགྲུབ་ལ། འབྱུང་གྱུར་མེད་པར་འབྱུང་བ་ཡོད་པར་ནི་རགས་པ་རྩོམ་པའི་དུས་དང༌། སྣོད་ཀྱི་འཇིག་རྟེན་ཞིག་པའི་དུས་ལས་རྟོགས་པའི་ཕྱིར་རོ། །
སེམས་བྱུང་མེད་པར་ནི་གཙོ་བོ་སེམས་ཀྱང་མེད་པ་དེ་ལྟ་མོད་ཀྱི། གཙོ་སེམས་གཅིག་གི་འཁོར་ན་ཅིག་ཆར་དུ་ཡོད་པའི་སེམས་བྱུང་ཚོར་བ་དང༌། འདུ་ཤེས་ལྟ་བུ་ཡང་ཕན་ཚུན་རྒྱུ་འབྲས་སུ་ཁས་མི་ལེན་ཏེ། ཚོར་བའི་རྐྱེན་གྱིས་འདུ་ཤེས་འབྱུང་བར་བཤད་ཀྱི། འདུ་ཤེས་ཀྱི་རྐྱེན་གྱིས་ཚོར་བ་འབྱུང་བར་མ་བཤད་པའི་ཕྱིར་དང༌། གཅིག་མེད་ན་ཅིག་ཤོས་མི་འབྱུང་བ་མ་ཡིན་པའི་ཕྱིར། གལ་ཏེ་དེ་གཉིས་རྟེན་མཚུངས་པའི་ཚེ་ཕན་ཚུན་རྒྱུ་འབྲས་སུ་ཁས་ལེན་དགོས་ཏེ། ཇི་སྐད་དུ། སེམས་དག་དང༌། སེམས་བྱུང་རྟེན་མཚུངས་ཅན་རྣམས་སོ། །
ཞེས་བཤད་པས་སོ་ཤེ་ན། ཉེས་པ་མེད་དེ། ལུང་གི་དོན་ནི། རྟེན་སོགས་རྣམ་པ་ལྔས་མཚུངས་པའི་སེམས་དང་སེམས་བྱུང་དག་དེར་སྟོན་པ་ཡིན་གྱི། རྟེན་སོགས་མཚུངས་པའི་སེམས་བྱུང་ནང་ཕན་ཚུན་དེར་སྟོན་པ་མ་ཡིན་པའི་ཕྱིར་དང༌། ནང་ཕན་ཚུན་རྣམ་པ་ལྔ་མཚུངས་པར་ལྡན་པའི་བཤད་པ་ཡང་མེད་པའི་ཕྱིར་དང༌། གཞན་དུ་ན་གཙོ་སེམས་གཅིག་གི་འཁོར་དུ་སེམས་བྱུང་གི་གྲངས་མང་ལྡན་དུ་བཤད་པ་དེའི་ཚེ་ཡང༌། རྣམ་པ་ལྔས་མཚུངས་པ་དང༌། ཕན་ཚུན་རྒྱུ་འབྲས་སུ་འགྱུར་ལ། དེ་ལྟ་ན་ཉུང་ལྡན་གྱི་ཚེ་ཡང་མང་པོ་དེ་དག་ལྡན་པར་འགྱུར་ཏེ།
མང་པོ་པ་དེ་དག་མེད་པར་ཚོར་བ་ལྟ་བུ་གཅིག་ཀྱང་མི་འབྱུང་བའི་ཕྱིར། ཡང༌། འབྱུང་བ་རྣམས་ཀྱི་དེ་རྣམས་གཅིག ཅེས་པ་འབྱུང་གྱུར་གྱིས་འབྱུང་བ་ལ་རྣམ་སྨིན་གྱི་རྒྱུ་གཅིག་པུ་བྱེད་པའི་མཚན་གཞི་ནི། ལུས་ངག་གིས་ལས་དགེ་བ་དང་མི་དགེ་བའི་རྣམ་སྨིན་འབྱུང་བ་འགྲུབ་པའོ། ། དེ་དེའི་བྱེད་རྒྱུ་དང༌། ཅིག་ཤོས་དེའི་བདག་འབྲས་སུ་འགྱུར་བ་ནི་ལོགས་སུ་སྨོན་མི་དགོས་ཏེ། སྔ་མའི་ཞོལ་ལ་འོས་མེད་དུ་ངེས་པའི་ཕྱིར་ཏེ། རྒྱུ་གཞན་ལྔ་པོ་གང་རུང་དུ་སོང་ནས་བྱེད་རྒྱུར་མི་འགྲོ་བ་ནི་མི་སྲིད་པའི་ཕྱིར་རོ། ། དེས་ན་དེ་ལ་ལྡན་མཚུངས་ཀྱི་རྒྱུ་གཉིས་མི་བྱེད་དེ།
རྒྱུ་མཚན་གོང་དུ་བསྟན་ཟིན་པ་དང༌། མཚུངས་ལྡན་མ་ཡིན་པའི་ཕྱིར་རོ། ། ཀུན་འགྲོའི་རྒྱུ་མི་བྱེད་དེ། འབྲས་བུ་འབྱུང་བ་ལ་ཉོན་མོངས་ཅན་མི་སྲིད་པའི་ཕྱིར། སྐལ་མཉམ་མི་བྱེད་དེ། འབྱུང་བ་དང་འབྱུང་གྱུར་སྐལ་བ་མི་མཉམ་པའི་ཕྱིར། ཞེས་བྱ་བ་འདི་ཡིན་ལ། དེ་ལྟར་འཆད་པ་དེའི་ཚེ། འབྱུང་བས་འབྱུང་གྱུར་གྱི་ཉེར་ལེན་བྱས་པ་ན། སྐལ་མཉམ་གྱི་རྒྱུ་མ་ཡིན་པར་ཁས་ལེན་དགོས་ལ།
དེའི་ཚེ་ན་འབྱུང་བ་འབྱུང་གྱུར་གྱི་ཉེར་ལེན་གྱི་རྒྱུ་ཡིན་ཀྱང༌། རྒྱུ་ལྔ་པོ་གང་རུང་མ་ཡིན་ནོ། ། བྱེད་པའི་རྒྱུར་བཤད་པ་ལྟ་བུར་སྣང་ཡང༌། དེ་དེའི་བདག་འབྲས་སུ་ཁས་བླངས་ན། ཉེ་བར་ལེན་པའི་རྒྱུ་འབྲས་དང་ལྷན་ཅིག་བྱེད་པའི་རྒྱུ་འབྲས་འཆོལ་བར་འགྱུར་ཏེ། ཉེར་ལེན་གྱི་རྒྱུ་གཞན་དག་ཀྱང་བདག་རྐྱེན་དུ་ཁས་ལེན་དགོས་པས་སོ། ། གསུམ་པ་དེ་མ་ཐག་རྐྱེན་བྱེ་བྲག་ཏུ་བཤད་པ་ལ་གཉིས་ཏེ། སེམས་ཀྱི་དབྱེ་བ་དང༌། རྐྱེན་དུ་འགྱུར་བའི་ཚུལ་ལོ། ། དང་པོ་ལ།
བཅུ་གཉིས་སུ་དབྱེ་བ་དང༌།

ཉི་ཤུར་དབྱེ་བའོ། ། དང་པོ་ནི། ཇི་སྐད་དུ། འདོད་ཡིད་དགེ་དང་མི་དགེ་དང༌། ། བསྒྲིབས་པ་དང་ནི་མ་བསྒྲིབས་པ། ། གཟུགས་དང་གཟུགས་མེད་པ་དག་ན། ། མི་དགེ་ལས་གཞན་ཟག་མེད་གཉིས། ། ཞེས་སོ། ། གཉིས་པ་ནི། བཅུ་གཉིས་དེ་དག་ཉི་ཤུར་ཡང༌། ། གསུམ་དུ་སྐྱེས་ནས་ཐོབ་པ་དང༌། །
སྦྱོར་བྱུང་དགེ་རྣམས་གཉིས་ཕྱེ་ནས། ། རྣམ་སྨིན་སྐྱེས་དང་སྤྱོད་ལམ་པ། ། བཟོ་ཡི་གནས་དང་སྤྲུལ་པ་དང༌། ། འདོད་ན་ལུང་བསྟན་མིན་རྣམ་བཞི། ། གཟུགས་ན་བཟོ་མ་གཏོགས་པའོ། ། ཞེས་གསུངས། བཅུ་གཉིས་པོ་ཉི་ཤུར་ཕྱེ་བའི་དགོས་པ་ནི། ཁམས་གསུམ་གྱི་དགེ་བ་སྐྱེས་ཐོབ་དང༌། མ་སྒྲིབས་ལུང་མ་བསྟན་དུ་གྱུར་པའི་རྣམ་སྨིན་སྐྱེས་དང་སྤྱོད་ལམ་པ་ལ་འཆི་སེམས་ཡོད་ཀྱི། དགེ་བ་སྦྱོར་བྱུང་དང་མ་སྒྲིབས་ལུང་མ་བསྟན་གཞན་གཉིས་ལ་འཆི་སེམས་མེད་པ་དང༌།
ཁམས་གསུམ་གྱི་དགེ་བ་སྦྱོར་བྱུང་ཁོ་ནས་སྙོམས་པར་འཇུག་སེམས་བྱེད་ཀྱི། སྐྱེས་ཐོབ་ཀྱིས་མི་བྱེད་པ་དང༌། འདོད་གཟུགས་ཀྱི་སྤྲུལ་སེམས་གཉིས་གཟུགས་ཀྱི་དགེ་བ་སྦྱོར་བྱུང་དང༌། རང་ཉིད་ཀྱི་དེ་མ་ཐག་རྐྱེན་ལས་འབྱུང་གི གཞན་ལས་མི་འབྱུང་བ་དང༌། སྙོམས་འཇུག་ལས་ལྡང་བ་དང༌། སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་ན། འདོད་པའི་དགེ་བ་སྐྱེས་ཐོབ་ནི་གསལ་བའི་རྒྱུ་མཚན་གྱིས་དེ་དག་གི་དེ་མ་ཐག་འབྲས་སུ་འབྱུང་བ་སྲིད་ལ། ཁམས་གོང་མ་གཉིས་ཀྱི་སྐྱེས་ཐོབ་ནི་མི་གསལ་བས་ལྡང་སེམས་བྱེད་པ་མི་སྲིད་ཅིང༌། སྙོམས་འཇུག་ཉོན་མོངས་ཅན་གྱིས་གཟིར་བའི་ཚེའང་གཟུགས་ཀྱི་དགེ་བ་སྦྱོར་བྱུང་ཁོ་ན་འབྱུང་ངོ༌། །
ཞེས་ཤེས་པར་བྱ་བའི་ཕྱིར་ཡིན་ནོ། ། གཉིས་པ་ལ་གཉིས་ཏེ། དེ་མ་ཐག་རྐྱེན་གྱི་དབྱེ་བ་དངོས་དང༌། ཞར་ལ་རྙེད་པའི་དབྱེ་བ་བཤད་པའོ། ། དང་པོ་ལ། དེ་མ་ཐག་རྐྱེན་བརྩི་བའི་རྒྱུ་མཚན་དང༌། རྐྱེན་གྱི་དབྱེ་བ་བཤད་པའོ། ། དང་པོ་ནི། ཚེ་བརྒྱད་ཅེས་བྱ་སྟེ། གང་ཞེ་ན།
རྒྱུན་གྱི་ཚེ་དང༌། ས་མཚུངས་པའི་ཚེ་དང༌། སྙོམས་པར་འཇུག་ལྡང་གི་ཚེ་གཉིས་དང༌། ཉིང་མཚམས་སྦྱོར་བའི་ཚེ་དང༌། སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་ཞེས་བྱ་བ་དྲུག་པོ་འདི་སོ་སོར་ཁས་ལེན་དགོས་ལ། དེའི་སྟེང་དུ། སྤྲུལ་པ་ལ་འཇུག་ལྡང་གི་ཚེ་ཞེས་བྱ་བ་གཉིས་བསྣན་ནས་བརྒྱད་དུ་བཤད་ཀྱང་མི་འགལ་ལ། སྤྲུལ་པ་ལ་འཇུག་པ་ནི་སྙོམས་འཇུག་ལས་ལྡང་བའི་ནང་ཚན་དང༌། ལྡང་བ་ནི་སྙོམས་པར་འཇུག་པའི་བྱེ་བྲག་ཡིན་པས་ན། ཚེ་དྲུག་ཏུ་བསྡུས་ཀྱང་མ་འདུས་པའི་སྐྱོན་མེད་དོ། །
དེ་ལ་རྒྱུན་གྱི་ཚེ་ཞེས་པ་ནི། དགེ་བ་ལས་དགེ་བ་དང༌། མི་དགེ་བ་ལས་མི་དགེ་བ་ལྟ་བུ་རིགས་འདྲ་འབྱུང་བའོ། ། ས་མཚུངས་པ་ནི། རིགས་མི་འདྲ་ཡང་ས་གཅིག་པའི་རྒྱུ་མཚན་གྱིས། རེ་རེས་ཀྱང་ཐམས་ཅད་ཀྱི་དེ་མ་ཐག་རྐྱེན་བྱེད་ནུས་པའོ། ། ས་འོག་མའམ་དགེ་བ་ལས་གོང་མའི་དགེ་བ་བྱུང་བ་ལྟ་བུ་ལ་ནི་རྒྱུན་ཞེས་མི་བྱ་སྟེ། སྲིད་པས་མཚམས་བཅད་པའི་ཕྱིར། ས་གོང་འོག་གི་རིགས་འདྲ་ཕན་ཚུན་དུ་དེ་མ་ཐག་རྐྱེན་བྱེད་པ་ལ་ནི། ས་མཚུངས་པ་ཞེས་བྱ་བའི་རྒྱུ་མཚན་དེ་མེད་པས་རྒྱུ་གཞན་རྟོགས་དགོས་ལ།
དེའི་ཚེ་ཉིང་མཚམས་སྦྱོར་བ་དང༌། ཉོན་མོངས་ཅན་གྱིས་གཟིར་བ་དང༌། སྤྲུལ་པ་ལ་འཇུག་ལྡང་ཅི་རིགས་པ་རྒྱུ་མཚན་ནོ། ། གསུམ་པ་སྙོམས་པར་འཇུག་པའི་ཚེ་ཞེས་བྱ་བ་ནི། འཇུག་ཡུལ་གོང་མའི་དགེ་བ་སྦྱོར་བྱུང་གཉིས་དང་ཟག་མེད་གཉིས་ཏེ། འཇུག་བྱེད་ནི་ཁམས་གསུམ་གྱི་དགེ་བ་སྦྱོར་བྱུང་གསུམ་དང་སློབ་པ་ཟག་མེད་དོ། ། བཞི་པ་སྙོམས་འཇུག་ལས་ལྡང་བའི་ཚེ་ནི་འཇུག་པའི་གོ་རིམ་ལས་བཟློག་པ་དེ་དང༌། ལྡང་བའི་ཁྱད་པར་ནི་འདོད་པའི་དགེ་བ་སྐྱེས་ཐོབ་ཡང་གསལ་བས་འབྱུང་སྲིད་པའོ། ། འདོད་པའི་དགེ་བ་ནས་གཟུགས་ཀྱི་དགེ་བ་དང་ཟག་མེད་གཉིས་ལ་འཇུག་པ་ཡོད་ཀྱི། གཟུགས་མེད་ཀྱི་དགེ་བ་ལ་སྙོམས་པར་འཇུག་པ་ནི་མེད་དེ།
འཇུག་པ་བཞིས་རིང་བའི་ཕྱིར་རོ། ། ལྔ་པ་ཉིང་མཚམས་སྦྱོར་བའི་ཚེ་ཞེས་པ་ནི། འཆི་སྲིད་ནས་བར་སྲིད་དུ་དང༌། བར་སྲིད་ནས་སྐྱེ་སྲིད་དུ་ཉིང་མཚམས་སྦྱོར་བ་སྟེ། དེ་ཡང་འཆི་སེམས་ལ་ནི་དགེ་སོགས་གསུམ་ཀ་སྲིད་ཅིང༌། སྐྱེ་སེམས་ལའང་སྐྱེ་སྲིད་དུ་སྐྱེ་བའི་སེམས་ནི་ཉོན་མོངས་པ་ཅན་ཁོ་ནར་ངེས་ཏེ། ཇི་སྐད་དུ། སྐྱེ་བའི་སྲིད་པ་ཉོན་མོངས་ཅན། ། ཞེས་སོ། ། ཉོན་མོངས་པ་དེ་ཡང་གང་དུ་སྐྱེ་བའི་ས་པ་དེས་བསྡུས་ཤིང༌།
འཆི་བའི་སེམས་ནི་གང་ནས་འཆི་བའི་སེམས་དེས་བསྡུས་སོ། ། ས་འོག་མ་ནས་གོང་མར་སྐྱེ་བའི་དུས་ཀྱི་འཆི་སེམས་ནི། དགེ་བ་སྐྱེས་ཐོབ་དང་མ་སྒྲིབས་ལུང་མ་བསྟན་ཁོ་ན་ངེས་ཏེ། ཇི་སྐད་དུ། ཉོན་མོངས་ཅན་ལས་གོང་མ་མིན། ། ཞེས་འཆད་པའི་ཕྱིར་རོ། ། གོང་མ་ནས་འོག་མར་སྐྱེ་བའི་དུས་ཀྱི་འཆི་སེམས་ལ་ནི་གོང་མའི་དགེ་སོགས་གསུམ་ཀ་སྲིད་དེ། ཇི་སྐད་དུ། འཆི་འཕོའི་དག་ལས་ཉོན་མོངས་ཀུན། ། ཞེས་བཤད་པ་ལས་རྟོགས་པའི་ཕྱིར།
རང་ས་ནས་རང་སར་འཆི་འཕོ་བའི་ཚེ་ཡང༌། རང་ས་ན་སེམས་གང་ཡོད་དེ་ཉིད་ཀྱིས་འཆི་སེམས་བྱེད་པ་དང༌། རང་ས་ནས་གང་ཡོད་ཀྱི་ཉོན་མོངས་པ་ཅན་གྱི་སྐྱེ་སེམས་བྱེད་པ་སྲིད་དོ། ། དེའི་ཤེས་བྱེད་ཀྱང༌། རང་སར་སྐྱེ་བ་ལ་ནི་ཆགས་བྲལ་ལས་ཉམས་པ་དང༌། ཆགས་བྲལ་བྱེད་པ་གང་རུང་མི་དགོས་པའི་ཕྱིར། དྲུག་པ་སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་ཞེས་བྱ་བ་ནི། གོང་མའི་བསྒྲིབས་ལས་ལུང་དུ་བསྟན་པས་སྙོམས་འཇུག་ཉོན་མོངས་ཅན་དུ་བྱས་པའི་ཚེ། འོག་མའི་དགེ་བ་སྦྱོར་བྱུང་དང་དུ་ལེན་པའོ། ། སྤྲུལ་པ་ལ་འཇུག་ལྡང་ཞེས་པ།
བསམ་གཏན་གྱི་དངོས་གཞི་མངོན་དུ་མ་བྱས་པར་ནི་དེ་མི་ནུས་ལ། དེ་ལའང་འདོད་པའི་སྤྲུལ་སེམས་དང༌། གཟུགས་ཀྱི་སྤྲུལ་སེམས་ཀྱི་དབྱེ་བས་གཉིས་ཡོད་ཅིང༌། གཉིས་པོ་ནི་རང་རང་གི་སས་བསྡུས་སོ། ། དེ་ལྟ་ན་ཡང་འདོད་པའི་སེམས་རིག་བཞི་ལས་འདོད་པའི་སྤྲུལ་སེམས་མི་འབྱུང་སྟེ། སྤྲུལ་སེམས་དེ་ནི། ཇི་སྐད་དུ། དག་དང་རང་ལས་དེ་ལས་གཉིས། ། ཞེས་འབྱུང་བའི་ཕྱིར། ཞིབ་མོར་ན།
རྒྱུན་གྱི་ཚེ་འབྱུང་བ་གཅིག་སྲིད་ཀྱང༌། དེ་ལ་ནི་སེམས་རིས་ཉི་ཤུར་འབྱེད་དགོས་སོ། ། དེ་ལྟར་ཕྱེ་བའི་ཚེ། འདོད་པའི་སྤྲུལ་སེམས་ལས་གཟུགས་ཀྱི་དགེ་བ་འབྱུང་བ་ནི། ཡང་སྤྲུལ་པ་ལ་འཇུག་པའི་ཚེ་ཡིན་ལ། འདི་ཡང་སེམས་རིས་བཅུ་གཉིས་ཀྱི་ཚེ་ན་འཆད་དགོས་པ་མེད་དོ། ། གཉིས་པ་ཞར་བྱུང་ནི། ཇི་སྐད་དུ། ཁམས་གསུམ་པ་ཡི་ཉོན་མོངས་ཅན། ། དྲུག་དང་དྲུག་དང་གཉིས་རྙེད་དོ། །
ཞེས་པ། འདི་ནི་ངེས་ལྡན་མ་ཡིན་གྱི། སྲིད་ལྡན་གྱི་དབང་དུ་བྱས་པ་སྟེ། འགྲེལ་པ་ལས། སྐྱེ་དང་སྙོམས་པར་འཇུག་པ་དང༌། ། འདོད་ཆགས་བྲལ་ལ་ཡོངས་ཉམས་དང༌། ། དགེ་བའི་ཉིང་མཚམས་སྦྱོར་བའི་ཚེ། ། སེམས་ནི་ལྡན་པ་མིན་ལས་རྙེད། ། ཅེས་སོ། ། དེ་ལ་སྐྱེ་བ་ནི།
གོང་མ་ནས་འོག་མར་རོ། ། སྙོམས་པར་འཇུག་པ་ནི་གོང་མའི་ཉེར་བསྡོགས་སྐྱེ་བའོ། ། འདོད་ཆགས་དང་བྲལ་བ་ནི་ས་འོག་མ་ལ་ཆགས་བྲལ་བྱས་པའོ། ། ཡོངས་སུ་ཉམས་པ་ནི་དགྲ་བཅོམ་པ་ལས་ཉམས་པའོ། ། དྲུག་པ་ནི། དགེ་རྩ་ཆད་པ་ཐེ་ཚོམ་གྱིས་མཚམས་སྦྱོར་བའི་ཚེའོ། ། དེ་ཡང་དཔེར་ན། འདོད་པའི་ཁམས་སུ་སླར་ལོག་པའི་ཚེ། འདོད་པའི་ཉོན་མོངས་གང་རུང་གཅིག་མངོན་དུ་གྱུར་ན། ཅིག་ཤོས་ཀྱི་ཡང་ཐོབ་པ་དང་དགེ་བ་སྐྱེས་ཐོབ་ཀྱི་ཐོབ་པ་འབྱུང་བས་གསུམ་དང༌།
འདོད་པའི་མི་དགེ་བས་དགྲ་བཅོམ་པ་ལས་ཉམས་པའི་ཚེ། ཁམས་གོང་མ་གཉིས་ནི་བསྒྲིབས་པ་གཉིས་ཀྱི་ཐོབ་པ་དང་སློབ་པའི་ཐོབ་པ་དེ་གསུམ་འབྱུང་ངོ༌། ། གལ་དེ་འོ་ན་ཁམས་སུ་སླར་ལོག་གི་ཚེ་འོག་མའི་ཉོན་མོངས་གཅིག་མངོན་དུ་འགྱུར་བ་དེ། གོང་མའི་འཆི་སྲིད་ཀྱི་ཚེའམ། འོག་མར་སྐྱེ་སྲིད་ཀྱི་ཚེ་གང་ཡིན་ཞེ་ན། དང་པོ་སྟེ། དེའི་འོག་མའི་ཉོན་མོངས་གཅིག་མངོན་དུ་མ་གྱུར་ན་འོག་མར་ཉིང་མཚམས་སྦྱོར་མི་ནུས་པའི་ཕྱིར། འོ་ན་འཆི་སེམས་གོང་མའི་སེམས་སུ་མི་རུང་སྟེ། འོག་མའི་ཉོན་མོངས་མངོན་དུ་གྱུར་པའི་ཕྱིར། ཞེ་ན།
མ་ངེས་ཏེ། འོག་མའི་ཉོན་མོངས་པས་གོང་མའི་ཆགས་བྲལ་ལས་ཉམས་ཀྱང༌། གོང་མའི་སེམས་ཙམ་ལས་ཉམས་པར་བྱེད་མི་ནུས་པའི་ཕྱིར། དཔེར་ན་འདོད་པའི་མི་དགེ་བས་དགྲ་བཅོམ་པ་ལས་ཉམས་པའི་ཚེ། ཁམས་གཉིས་ཀའི་ཆགས་བྲལ་ལས་ཉམས་ཀྱང༌། བསམ་གཏན་གྱི་སེམས་ལས་མ་ཉམས་པ་ལྟ་བུའོ། ། དེའི་ཚེ་བསམ་གཏན་ལས་མ་ཉམས་ཏེ། ཉམས་ན་རྒྱུན་ཞུགས་ཀྱི་འབྲས་བུ་ལས་ཀྱང་ཉམས་པར་ཐལ་བའི་ཕྱིར་རོ། ། འདིར་སྨྲས་པ། འདི་ན་གང་དག་མཁས་པའི་གཞུང༌། །
ཇི་སྙེད་མང་དུ་ཐོས་པ་ཉུང༌། ། ཐོས་པ་གང་དག་གཞུང་རེ་རེའི། ། ཚིག་དོན་མ་ལུས་རྟོག་པ་ཉུང༌། ། རྟོག་པ་དེ་དག་རྣམ་དཔྱོད་ཀྱི། ། མིག་གི་རྣམ་པར་བལྟ་བ་ཉུང༌། ། བལྟ་བ་དེ་དག་ངེས་པའི་དོན། ། ཇི་བཞིན་མ་ལུས་རྙེད་པ་དགོན། ། གང་འདིར་བརྟགས་པ་མང་པོ་ལ། ། རྣམ་པར་གྲགས་པ་ཕལ་ཆེ་བ། ། ཡིད་རྟོན་མེད་པར་ངེས་གྱུར་ནས། །
འཁྲུལ་མེད་ལུང་དང་རིགས་པ་ཡི། ། ལམ་དུ་དྲངས་པ་འདི་ཡིན་ནོ། ། ཞེས་ཆོས་མངོན་པ་མཛོད་འགྲེལ་པ་དང་བཅས་པའི་དཀའ་བའི་གནས་ཞིབ་མོར་བཤད་པའི་བསྟན་བཅོས་བྱེ་བྲག་ཏུ་བཤད་པའི་མཚོ་ཞེས་བྱ་བ་ལས། གནས་གཉིས་པ་དབང་པོ་བསྟན་པའི་མཛོད་འཕྲོས་དོན་དང་བཅས་པ་རྒྱས་པར་བཤད་པ་ཡིན་ནོ།། །། དེ་ནས་དེའི་འོག་ཏུ་གནས་གསུམ་པ་འཇིག་རྟེན་བསྟན་པའི་མཛོད་ཀྱི་དཀའ་བའི་གནས་རྣམས་ཞིབ་མོ་ཉིད་དུ་གོ་བདེ་བར་བཤད་པ་ལ། གཉིས་ཏེ། སེམས་ཅན་གྱི་འཇིག་རྟེན་དང༌། སྣོད་ཀྱི་འཇིག་རྟེན་ནོ། ། དང་པོ་ལ་གསུམ་སྟེ། སེམས་ཅན་གྱི་དབྱེ་བ།
ཁྱད་པར་གྱི་ཆོས། རྣམ་གཞག་རྒྱས་པར་བཤད་པའོ། ། དང་པོ་ལ་གཉིས་ཏེ། ཁམས་གསུམ་དུ་དབྱེ་བ་དང༌། འགྲོ་བ་ལྔར་དབྱེ་བའོ། ། དང་པོ་ལ། རང་གི་མཚན་ཉིད་འཛིན་པའི་ཕྱིར་ན་ཁམས་ཞེས་བྱ། དབྱེ་ན་འདོད་པའི་ཁམས་ལ་སོགས་པ་གསུམ། གང་ལ་དམིགས་ནས་འདོད་པའི་འདོད་ཆགས་རྒྱས་པར་འགྱུར་བ་དང༌། གཟུགས་ཀྱི་དང༌།
གཟུགས་མེད་པའི་འདོད་ཆགས་རྒྱས་པར་འགྱུར་བའི་མཚན་ཉིད་འཛིན་པས་ན་དེ་དང་དེའི་ཁམས་ཞེས་བྱའོ། ། དབྱེ་ན་འདོད་པའི་སེམས་ཅན་གནས་དང་བཅས་པ་དང༌། གཟུགས་ཁམས་ཀྱི་སེམས་ཅན་གནས་དང་བཅས་པ་དང༌། གཟུགས་མེད་པའི་སེམས་ཅན་ནོ། ། དེ་ཡང་འདོད་པའི་དབྱེ་བ་འཆད་པ་ན། ཇི་སྐད་དུ། གླིང་དབྱེ་བ་ལས་དེ་ཉི་ཤུ། ། ཞེས་ནང་སེམས་ཅན་གྱི་དབྱེ་བའི་ཆ་ནས་བཤད་ལ། གཟུགས་ཁམས་ཀྱི་དབྱེ་བ་འཆད་པ་ན། ཇི་སྐད་དུ།
གོང་མའི་གནས་དག་བཅུ་བདུན་ནི། ། ཞེས་ཕྱི་སྣོད་ཀྱི་ཆ་ནས་བཤད་དོ། ། དེ་ཡང་གཉིས་ཀ་ཕན་ཚུན་མཚོན་པ་སྟེ། དེ་གཉིས་ཀ་ལ་རང་རང་གི་འདོད་ཆགས་དམིགས་པ་དང་མཚུངས་ལྡན་གང་རུང་གི་སྒོ་ནས་རྒྱས་པར་འགྱུར་བའི་ཕྱིར། གཟུགས་མེད་པའི་ཁམས་ན་ནི་སྣོད་ཀྱི་འཇིག་རྟེན་མེད་དེ། གཟུགས་ཅན་མ་ཡིན་པ་རྣམས་ནི་ཡུལ་དང་ཕྱོགས་ན་མི་གནས་པའི་ཕྱིར། གཟུགས་ཅན་ཡིན་ཀྱང་དེར་མི་གནས་པ་གཞན་ཡང་ཡོད་དེ། འདས་པ་དང༌། མ་འོངས་པ་དང༌། རྣམ་པར་རིག་བྱེད་མ་ཡིན་པའི་གཟུགས་སོ། །
འོ་ན་དེར་སེམས་རྒྱུད་ཀྱི་རྟེན་མེད་པར་འགྱུར་ཏེ། གཟུགས་མེད་པའི་ཕྱིར། ཟློག་པའི་ཁྱབ་པ་ནི། ཁམས་འོག་མ་གསུམ་དུ་རྒྱུད་གཟུགས་ལ་བརྟེན་དགོས་པ་བཞིན་ནོ། ། ཞེ་ན། དེར་ནི་རིས་དང་སྲོག་ལ་ཡང༌། ། སེམས་ཀྱི་རྒྱུད་ནི་བརྟེན་པ་ཡིན། ། ཞེས་པ། གསུམ་པོ་ཕན་ཚུན་དུ་རྟེན་བརྟེན་པར་འགྱུར་བའོ། ། ཁམས་འོག་མ་གཉིས་སུ་གསུམ་པོ་ཕན་ཚུན་དེ་དང་དེར་མི་འགྱུར་བ་ཅི་ཞེ་ན།
དེར་སེམས་ཀྱི་རྒྱུན་སྟོབས་ཆུང་བའི་ཕྱིར། དེའི་ཤེས་བྱེད་ཀྱང༌། གཟུགས་ཀྱི་འདུ་ཤེས་དང་མ་བྲལ་བའི་ཕྱིར། འོ་ན་དེར་གཟུགས་ཀྱི་འདུ་ཤེས་དང་བྲལ་བའི་རྒྱུ་མཚན་གྱིས་སེམས་རྒྱུད་སྟོབས་ཆེ་ན། གཞན་ལ་བརྟེན་མི་དགོས་པར་འགྱུར་རོ། ། ཞེ་ན། སྟོབས་ཆེ་ན་ཡང་རྣམ་སྨིན་དུ་མི་རུང་བས་རྒྱུན་ཆད་ཅིང་འཇུག་པའི་ཕྱིར། གཞན་ལ་བརྟེན་དགོས་སོ། ། འོ་ན་ཁམས་འོག་མ་གཉིས་སུ་ཡང་སེམས་ཀྱི་རྒྱུད་དེ་གཉིས་ལ་བརྟེན་དགོས་པར་འགྱུར་རོ། ། ཞེ་ན།
མི་མཚུངས་ཏེ། དེ་ན་གཉིས་པོ་མ་ཡིན་པའི་རྟེན་གཞན་ཡོད་པའི་ཕྱིར། གཞན་ཡོད་ཀྱང་གཉིས་པོ་ལ་བརྟེན་ནོ་ཞེ་ན། མ་ཡིན་ཏེ། ཁམས་འོག་མ་གཉིས་སུ་ནི་རྣམ་སྨིན་གྱི་ཕུང་པོ་གཟུགས་ཅན་དུ་གྱུར་པ་དེ་སྟོབས་ཆེ་བའི་ཕྱིར་དང༌། དེ་ཉིད་རྣམ་སྨིན་གྱི་ངོ་བོ་ཡིན་པས་རྒྱུན་ཆད་པ་ཡང་མི་སྲིད་པས་རྟེན་གཞན་མི་དགོས་པའི་ཕྱིར། འོ་ན་ཅི་ཁམས་གསུམ་པོ་དེ་དང་དེ་ན་གནས་པའི་ཆོས་ཇི་སྙེད་པ་དག་ཀྱང་ཁམས་དེ་དང་དེར་འདོད་དམ་ཞེ་ན། མ་ཡིན་ཏེ། ཁམས་དེ་དག་གི་རྟེན་ལ་ཟག་མེད་ཀྱི་ཆོས་ཀྱང་ཡོད་པའི་ཕྱིར་དང༌། འོག་མའི་རྟེན་ལ་གོང་མའི་སྙོམས་འཇུག་དག་པ་བ་རྣམས་ཀྱང་ཡོད་པའི་ཕྱིར།
དཔེར་ན་འདོད་པ་རྟེན་ཅན་གྱི་བསམ་གཏན་དང་པོའི་སྙོམས་འཇུག་དེ་འདོད་པའི་ཁམས་མ་ཡིན་ཏེ། འདོད་པའི་འདོད་ཆགས་ཀྱིས་གླགས་མི་ཐོད་པའི་ཕྱིར། འོ་ན་གནས་དེ་དང་དེའི་སྣོད་དང་སེམས་ཅན་ཁོ་ན་འདོད་པའི་ཁམས་ལ་སོགས་པར་ཁས་ལེན་ནམ་ཞེ་ན། མ་ཡིན་ཏེ། གཞན་དུ། ཁམས་གསུམ་པོ་མཐའ་དག་མ་སྒྲིབས་ལུང་མ་བསྟན་ཉིད་དུ་ངེས་པར་ཐལ་བའི་ཕྱིར། དེ་ན་ཁམས་ཀྱི་མཚན་གཞི་ནི་དགེ་བ་དང་ཉོན་མོངས་པ་ཅན་དག་ཀྱང་ཡོད་དོ། ། འོ་ན་རང་རང་གི་འདོད་ཆགས་རྒྱས་པར་འགྱུར་བའི་དོན་གྱིས་དེར་འཇོག་ན། འདོད་ཆགས་གསུམ་པོའི་ཁྱད་པར་གང་ཞེ་ན། མཉམ་པར་མ་གཞག་པའི་ས་པའི་འདོད་ཆགས་དང༌།
མཉམ་པར་གཞག་པའི་ས་པའི་འདོད་ཆགས་ཤེས་པ་ནི། ཁམས་གོང་འོག་གི་འདོད་ཆགས་གཉིས་པོའི་ཁྱད་པར་ཡིན་ལ། མཉམ་པར་གཞག་མ་གཞག་གི་དོན་ཡང༌། ཞི་གནས་དང་བྲལ་བའི་རྣམ་ཤེས་ཚོགས་དྲུག་གི་ཡུལ་ལ་སྲེད་པ་དང༌། སྙོམས་འཇུག་གི་བདེ་བ་ལ་སྲེད་པའི་འདོད་ཆགས་ཀྱི་ཁྱད་པར་གང་ཡིན་པའོ། ། གོང་མའི་འདོད་ཆགས་གཉིས་ཀྱི་ཁྱད་པར་ཡང༌། མཉམ་གཞག་གི་ས་པའི་ཕུང་པོ་ལ་སྲེད་པའི་འདོད་ཆགས་གཞིར་བྱས་པ་ལ། གཟུགས་ལ་ཆགས་པ་དང་མ་བྲལ་བ་དང་བྲལ་བའོ། ། མདོར་ན་འདོད་པའི་འདོད་ཆགས་ཀྱི་ཁམས་དང༌། གཟུགས་ཀྱི་འདོད་ཆགས་ཀྱི་ཁམས་དང༌།
གཟུགས་མེད་པའི་འདོད་ཆགས་ཀྱི་ཁམས་སུ་གྱུར་པས་ན་ཁམས་དེ་དང་དེ་ཞེས་བྱ་ལ། ཁམས་ཀྱི་སྒྲ་དོན་ནི། ཇི་སྐད་དུ། ཁམས་ཀྱི་བདག་ཉིད་སྦྲུལ་གདུག་འདོད། ། ཅེས་པ་ལྟར་འཛིན་པའི་དོན་ཅན་ཡིན་ལ། དེས་ན་འདོད་ཆགས་གསུམ་པོ་སོ་སོར་འཛིན་པ་ཞེས་བྱ་བའི་དོན་ནོ། ། འོ་ན་འདོད་པའི་སྤྲུལ་སེམས་དེ་འདོད་པའི་ཁམས་མ་ཡིན་པར་འགྱུར་ཏེ། དེས་འདོད་པའི་འདོད་ཆགས་མི་འཛིན་པའི་ཕྱིར། ཇི་ལྟར་ཞེ་ན། འདོད་པ་ལ་ཆགས་པ་དང་མ་བྲལ་བར་ནི་བསམ་གཏན་གྱི་དངོས་གཞི་དག་པ་བ་མི་འབྱུང་ལ།
དེ་མེད་པར་ཡང་སྤྲུལ་པ་ལ་མི་འཇུག་པའི་ཕྱིར། ཞེ་ན། དེའི་ལན་ནི། འགྲེལ་པ་ཉིད་ལས། ཇི་སྐད་དུ། སྤྲུལ་པའི་སེམས་ལ་ཇི་ལྟར་འདོད་པའི་འདོད་ཆགས་པ་ཡིན་ཞེ་ན། ཐོས་པ་དང༌། ཡོངས་སུ་ཉམས་ནས་དེ་ལ་ཆགས་པའི་ཕྱིར་རོ། ། ཡང་ན་སྤྲུལ་པའི་དབང་གིས་སྤྲུལ་པ་བྱེད་པའི་སེམས་ཅན་ལ་ཡང་འདོད་ཆགས་སོ། ། ཡང་ན་དྲི་དང་རོ་སྤྲུལ་པའི་ཕྱིར་དེ་འདོད་པ་ན་སྤྱོད་པ་ཉིད་ཡིན་ཏེ།
གཟུགས་ན་སྤྱོད་པས་ནི་དེ་གཉིས་མི་སྤྲུལ་པའི་ཕྱིར་རོ། ། ཞེས་བཤད། དེའི་དོན་ནི། འདོད་པའི་སྤྲུལ་སེམས་དེ། རང་གི་ངོ་བོ་འདོད་པ་ལ་ཆགས་བྲལ་ཡིན་ཀྱང༌། དེས་སྤྲུལ་པའི་སྤྲུལ་པ་ལ་འདོད་པའི་ཆགས་པ་འཇུག་པའི་རྒྱུ་མཚན་གྱིས་དང༌། སྤྲུལ་པ་དེ་འདོད་པའི་སས་བསྡུས་པའི་ཕྱིར། སྤྲུལ་སེམས་ཀྱང་འདོད་པའི་སས་བསྡུས་ཏེ། གཟུགས་ཀྱི་སྤྲུལ་སེམས་ནི་འདོད་པའི་སྤྲུལ་པ་ལ་མི་འཇུག་པའི་ཕྱིར། ཇི་སྲིད་འདོད་པའི་འདོད་ཆགས་མངོན་དུ་མ་གྱུར་པ་དེ་སྲིད་དུ།
འདོད་པའི་སེམས་ཙམ་གྱིས་ནི་འདོད་པའི་ཆགས་བྲལ་ལས་ཉམས་པར་མི་བྱེད་དེ། མ་སྒྲིབས་ལ་ལུང་དུ་མ་བསྟན་པའི་སེམས་དང༌། དགེ་བའི་སེམས་ཀྱིས་དེ་ལྟར་བྱེད་མི་ནུས་པའི་ཕྱིར། དཔེར་ན་འདོད་པའི་དགེ་སེམས་སྐྱེས་ཐོབ་ཀྱིས་བསམ་གཏན་གྱི་སྙོམས་འཇུག་ལས་ལྡང་སེམས་བྱེད་པ་དང༌། འདོད་པའི་སེམས་མ་སྒྲིབས་ལུང་མ་བསྟན་གྱིས་སྤྲུལ་པ་ལ་འཇུག་སེམས་བྱེད་པ་བཞིན་ནོ། ། གཉིས་པ་འགྲོ་བ་ལྔར་བསྟན་པ་ནི། དེར་ནི་དམྱལ་སོགས་འགྲོ་བ་ལྔ། ། རང་གི་མིང་གིས་བསྟན་དེ་དག ། ཉོན་མོངས་ཅན་མིན་ལུང་བསྟན་མིན། ། སེམས་ཅན་ཞེས་བྱ་བར་སྲིད་མིན། །
ཞེས་སོ། ། དོན་ནི། བཤད་མ་ཐག་པའི་ཁམས་གང་ཡིན་འགྲོ་བ་ཡང་ཡིན་ནམ་ཞེ་ན་མ་ཡིན་ཏེ། ཁམས་ལ་ནི་ཕྱིའི་སྣོད་དང༌། དགེ་བ་དང༌། ཉོན་མོངས་ཅན་དང༌། སྲིད་པ་བར་མ་པ་དག་ཀྱང་ཡོད་ལ། འགྲོ་བ་ནི་རྣམ་སྨིན་གྱི་ངོ་བོ་གྱུར་པའི་མ་སྒྲིབས་ལུང་མ་བསྟན་ཁོ་ནའོ། ། འགྲེལ་པར། དེ་ལྟར་མ་ཡིན་ན་འགྲོ་བ་འཆོལ་བར་འགྱུར་རོ། །
ཞེས་གསུངས། དེའི་དོན་ནི། འགྲོ་བའི་ངོ་བོ་དགེ་མི་དགེ་ལ་བཤད་ན་འགྲོ་བ་འཆོལ་བར་འགྱུར་ཏེ། མིའི་རྟེན་ལ་ལྷར་སྐྱེ་བའི་ལས་དགེ་བ་ཡོད་པ་དེ་ལྷའི་འགྲོ་བ་དང༌། དམྱལ་བར་འཕེན་བྱེད་ཀྱི་མི་དགེ་བ་ཡོད་པས་དེ་དམྱལ་བར་ཐལ་བས་སོ། ། དེས་ན་འགྲོ་བའི་ངོ་བོ་ནི་སེམས་ཅན་ཞེས་བྱ་བ་ཡིན་ནོ། ། འོ་ན་བར་སྲིད་ཀྱི་སེམས་ཅན་འགྲོ་བར་མི་འཇོག་པ་ཅི་ཞེ་ན། ལུང་དང༌། རིགས་པ་ལས་སོ། ། དང་པོ་ནི།
མདོ་ལས། སྲིད་པ་ནི་བདུན་ཏེ། དམྱལ་བའི་སྲིད་པ་དང༌། དུད་འགྲོའི་སྲིད་པ་དང༌། ཡི་དྭགས་ཀྱི་སྲིད་པ་དང༌། ལྷའི་སྲིད་པ་དང༌། མིའི་སྲིད་པ་དང༌། ལས་ཀྱི་སྲིད་པ་དང༌། སྲིད་པ་བར་མའོ། ། ཞེས་འགྲོ་བ་ལྔ་ལས་ལོགས་སུ་བཤད་པ་དང༌།
བསྟན་བཅོས་གདགས་པ་ལས། སྐྱེ་གནས་གཞིས་ནི་འགྲོ་བ་ལྔ་བསྡུས་ཀྱི། ། འགྲོ་བ་ལྔས་ནི་སྐྱེ་གནས་བཞི་མ་བསྡུས་ཏེ། གང་ཞེ་ན། སྲིད་པ་བར་མའོ། ། ཞེས་སོ། ། རིགས་པ་ནི། འདིར་འགྲོ་བས་ན་འགྲོ་བ་ཞེས་བྱ་ལ། སྲིད་པ་བར་མ་ནི་བགྲོད་པར་བྱ་བའི་ཡུལ་མ་ཡིན་ཏེ། འཆི་འཕོ་བའི་ཡུལ་ཉིད་དུ་སྐྱེ་བའི་ཕྱིར་རོ། །
འོ་ན་གཟུགས་མེད་ཀྱི་འགྲོ་བ་རྣམས་ཀྱང་འགྲོ་བ་མ་ཡིན་པར་འགྱུར་ཏེ། རྒྱུ་མཚན་དེ་ཉིད་ཀྱི་ཕྱིར་རོ། ། ཞེ་ན། མི་མཚུངས་ཏེ། གཟུགས་མེད་ནི་གང་དུ་འགྲོ་བའི་ཡུལ་ཡིན་ཀྱང༌། དེར་བགྲོད་པ་གང་གིས་འགྲོ་བའི་འགྲོ་བ་པོ་ལ་མི་ལྟོས་ལ། ཁམས་གཞན་གཉིས་སུ་འགྲོ་བ་ནི་གང་གིས་འགྲོ་བའི་འགྲོ་བ་པོ་ལ་མི་ལྟོས་པས་ན། སྲིད་པ་བར་མ་ནི་འགྲོ་བ་པོ་ཡིན་གྱི། འགྲོ་བ་ཉིད་མ་ཡིན་པའི་ཕྱིར་འགྲོ་བར་མི་འཆད་དོ། ། ཞེས་སྟོན་པ་ནི།
འགྲེལ་པར། གལ་ཏེ་འགྲོ་བ་ཡིན་པར་གྱུར་ན་ནི། སྲིད་པ་བར་མ་ཞེས་བྱ་བ་ཉིད་དུ་ཡང་མི་འགྱུར་རོ། ། ཞེས་གསུངས། དེས་ན་འགྲོ་བ་ནི་ཉོན་མོངས་སྤངས་པ་དང༌། དགེ་རྩ་ཆད་པ་དག་ལ་ཡང་ཡོད་པས་ལུང་མ་བསྟན་ཁོ་ནའོ། ། དེ་ལ་ཡང༌། རྣམ་སྨིན་སྐྱེས་ཁོ་ན་དང༌། རྒྱས་བྱུང་ཡང་ཡོད་དོ་ཞེས་ཟེར་བའི་ལུགས་གཉིས་ཡོད་ལ། ལུགས་ཕྱི་མ་དེ།
ཇི་སྐད་དུ། སྲོག་ནི་རྣམ་སྨིན་བཅུ་རྣམ་གཉིས། ། ཞེས་པ་དང་མཐུན་ནོ། ། འོ་ན་འདིར་འགྲོ་བ་ལྔ་ཁོ་ནར་བཤད་ན། གཞན་ལས་འགྲོ་བ་རིགས་དྲུག་ཏུ་གྲགས་པ་དེ་དག་ལ་ཁུངས་མེད་པའམ། ཡོད་ན་དྲུག་པོ་དེ་ལྔར་བསྡུ་བའི་ཚུལ་ཇི་ལྟ་བུ་ཞེ་ན། ཁུངས་མེད་པ་མ་ཡིན་ཏེ། ཡབ་སྲས་མཇལ་བའི་མདོ་ལས། སེམས་ཅན་ཚོགས་ཀྱི་འགྲོ་དྲུག་གང་བསྟན་པ། ། སེམས་ཅན་དམྱལ་དང་དུད་འགྲོ་ཡི་དྭགས་དང༌། །
ལྷ་མིན་རིས་དང་མི་དང་ལྷ་རྣམས་ནི། ། མི་ཡི་སེང་གེས་ཀུན་རྫོབ་བཏགས་པར་མཛད། ། ཅེས་དང༌། བྱང་ཆུབ་སེམས་འགྲེལ་ལས། གང་དག་སྟོང་ཉིད་མ་རྟོགས་པ། ། དེ་དག་ཐར་པ་རྟེན་མ་ཡིན། ། འགྲོ་དྲུག་སྲིད་པའི་བཙོན་རར་ནི། ། རྨོངས་པ་དེ་དག་འཁོར་བར་འགྱུར། ། ཞེས་འདིར་བཤད་པ་ལྔའི་སྟེང་དུ་ལྷ་མ་ཡིན་དང་བཅས་པའོ། ། འདིར་བསྡུས་པ་ནི།
མདོ་དྲན་པ་ཉེར་གཞག་ལས། ནག་ཕྱོགས་དང་དཀར་ཕྱོགས་ཀྱི་དབྱེ་བས་དུད་འགྲོ་དང་ལྷ་ཞེས་བཤད་དོ། ། གཞན་ཡང༌། དྲི་ཟ་ཞེས་པ་བར་སྲིད་དང༌། ལྷའི་རོལ་མོ་མཁན་གཉིས་ལས། དང་པོ་ནི་འགྲོ་བས་མ་བསྡུས་ལ། གཉིས་པ་ནི་ལྷའི་ནང་དུ་འདུས་པ་དང༌། གྲུལ་བུམ་དང་ལུས་སྲུལ་པོ་ནི་ཡི་དྭགས་ཤས་ཆེ་བ་དང༌། ལྷར་གཏོགས་པ་དག་ཀྱང་ཡོད་དོ། ། ཞེས་གསུངས་པ་དང༌།
ཀླུ་དང་ནམ་མཁའ་ལྡིང་དང༌། མིའམ་ཅི་ལྟོ་འཕྱེ་ཆེན་པོ་ནི་དུད་འགྲོའི་ནང་དུ་གཏོགས་པ་དང༌། སྨྱོ་བྱེད་དང༌། རྗེད་བྱེད་དང༌། ཤ་ཟ་ནི་ཡི་དྭགས་སུ་གཏོགས་པ་དང༌། གནོད་སྦྱིན་དང༌། ཕྱོགས་སྐྱོང་དང༌། བདུད་རྣམས་ནི་ཕལ་ཆེར་ལྷར་གཏོགས་པའོ། ། ཞེས་སྔ་མ་རྣམས་གསུངས་སོ། ། གཉིས་པ་ཁྱད་པར་གྱི་ཆོས་ལ།
རྣམ་ཤེས་ཀྱི་གནས་པ་བཞི་དང་བདུན་བཤད་པ་དང༌། དེ་གཉིས་ཀྱི་མུ་བཞི་རྩི་བའོ། ། དང་པོ་ནི། ཇི་སྐད་དུ། ལུས་དང་འདུ་ཤེས་ཐ་དད་དང༌། ཞེས་སོགས་ཡིན་ལ། གཞན་དེར་མི་འཆད་པའི་རྒྱུ་མཚན་ནི། ཇི་སྐད་དུ། ལྷག་མ། དེ་འཇོམས་བྱེད་ལྡན།
ཞེས་པའོ། ། འོ་ན་སེམས་ཅན་གྱི་གནས་ཀྱང་དེར་ངེས་སམ་ཞེ་ན། ཇི་སྐད་དུ། སྲིད་རྩེ་དང༌། འདུ་ཤེས་མེད་པའི་སེམས་ཅན་རྣམས། ། སེམས་ཅན་གྱི་ནི་གནས་དགུར་བཤད། ། ཅེས་སོ། ། ངན་སོང་སེམས་ཅན་གྱི་གནས་སུ་མི་འཆད་པའི་རྒྱུ་མཚན་ནི། མི་འདོད་བཞིན་གནས་ཕྱིར་གཞན་མིན། ། ཞེས་སོ། །
འོ་ན་འདུ་ཤེས་མེད་པ་ལོགས་སུ་དཀར་བས་བསམ་གཏན་བཞི་པའི་ས་གཞན་རྣམས་བསམ་གཏན་གྱི་གནས་སུ་མི་འཆད་པ་ཡིན་ནམ། དེ་ལྟ་ན་ནི། གཞན་མིན། ཞེས་པའི་འགྲེལ་པར། ངན་སོང་ཁོ་ན་སྨོས་པ་ཅི་སྙམ་ན། དེ་ནི་མཚོན་པ་ཙམ་སྟེ། དེར་འགྲོ་འདོད་དང་སྡོད་འདོད་གང་རུང་ངམ་གཉིས་ཀ་མེད་པ་ལ་སེམས་ཅན་གྱི་གནས་མ་ཡིན་པ་ཞེས་བྱ་ཞིང༌། ངན་སོང་ལ་ནི་གཉིས་ཀ་ཚང་ལ། བསམ་གཏན་བཞི་པའི་ས་གཞན་དུ་ནི་འགྲོ་འདོད་ཡོད་ཀྱང་སྡོད་འདོད་མེད་པ་ཡིན་ཏེ། དེར་སྐྱེས་པའི་སོ་སོ་སྐྱེ་བོ་རྣམས་ནི་འབྲས་བུ་ཆེར་འགྲོ་འདོད་པ་དང༌།
འཕགས་པ་རྣམས་ནི་གནས་གཙང་མ་དང་མྱང་འདས་སུ་འགྲོ་འདོད་པས་སོ། ། ཞེས་འགྲེལ་པར་འབྱུང་ལ། དེ་ལྟ་ན་ཡང་བསམ་གཏན་བཞི་པ་ཁོ་ན་སྐྱེད་པའི་བློ་དང་ལྡན་ལ། བསམ་གཏན་དང་པོ་སོགས་དེ་དང་ལྡན་པ་མ་ཡིན་པའི་ཁྱད་པར་གྲུབ་མཐའ་ལས་བཙལ་བར་བྱའོ། ། གཉིས་པ་ནི། གནས་པ་དག་ནི་ཡང་བཞི་སྟེ། ། ཟག་དང་བཅས་པའི་ཕུང་པོ་བཞི། ། རང་གི་ས་པ་ཉིད་རྣམ་ཤེས། ། འབའ་ཞིག་པར་ནི་མ་བཤད་དོ། ། ཞེས་དང༌།
གསུམ་པ་ནི། བསྡུ་ན་མུ་ནི་བཞི་ཡིན་ནོ། ། ཞེས་པས་སྟོན་ནོ། ། འདིར་བདུན་གྱིས་བསྡུས་ལ་བཞིས་མ་བསྡུས་པའི་མུ་འཆད་པ་ནི། ངན་སོང་གསུམ་དང༌། བསམ་གཏན་བཞི་པ་དང༌། སྲིད་པའི་རྩེ་མོ་པ་རྣམས་ཀྱི་རྣམ་ཤེས་ལས་གཞན་པའི་ཕུང་པོའོ། ། ཞེས་འཆད་པ་དང༌། གོང་དུ། དེ་འཇོམས་བྱེད་ལྡན།
ཞེས་པའི་གཞུང་གི་དོན་འཆད་ཚུལ་གཉིས་དངོས་སུ་འགལ་བ་ལྟ་བུ་སྣང་བའི་ཚུལ་འདི་ལྟར། དེ་དག་ཆོས་ཅན། རྣམ་ཤེས་ཀྱི་གནས་པ་མ་ཡིན་པར་ཐལ། རྣམ་ཤེས་དེ་འཇོམས་པར་བྱེད་པ་དང་ལྡན་པའི་ཕྱིར། ཞེས་རྒོལ་བ་བྱུང་ན། དེའི་ལན་འདེབས་ཚུལ་ནི། མདོ་སོ་སོའི་དགོངས་པ་ཡིན་ནོ་ཞེས་པའམ། ཡང་ན་བདུན་དུ་བཤད་པ་ནི་གནས་པ་པོའི་དབང་དུ་བྱས་ལ། འོག་མ་ནི་གནས་ཀྱི་དབང་དུ་བྱས་སོ། ། དེའི་ཚེ་ན་འཆད་ཚུལ་འདི་ལྟར།
སྲིད་རྩེ་བ་སོགས་གསུམ་གྱི་རྣམ་པར་ཤེས་པ་ཆོས་ཅན། རྣམ་ཤེས་ཀྱི་གནས་པ་པོར་མི་རུང་སྟེ། དེ་འཇོམས་པར་བྱེད་པ་དང་ལྡན་པའི་ཕྱིར། གང་གིས་འཇོམས་ན། འགོག་པའི་སྙོམས་འཇུག་དང༌། འདུ་ཤེས་མེད་པ་དང༌། སྡུག་བསྔལ་གྱི་ཚོར་བ་རྣམས་ཀྱིས་འཇོམས་པ་དང༌། ཡང་དེ་ནས་གཞན་དུ་འགྲོ་བར་འདོད་པའི་བློས་འཇོམས་པའི་ཕྱིར། དེ་དག་གི་ཕུང་པོ་སྔ་མ་བཞི་ནི་རྣམ་ཤེས་ཀྱི་གནས་སུ་རུང་སྟེ། དེའི་རྟེན་དུ་རུང་བའི་ཕྱིར།
དཔེར་ན་དེ་དག་སེམས་ཅན་གྱི་གནས་སུ་རུང་བ་བཞིན། འོ་ན་དམྱལ་བའི་ཕུང་པོ་ཡང་སེམས་ཅན་གྱི་གནས་སུ་རུང་བར་འགྱུར་ཏེ། རྣམ་ཤེས་ཀྱི་གནས་སུ་རུང་བའི་ཕྱིར་ཞེ་ན། མི་མཚུངས་ཏེ། སེམས་ཅན་གྱི་གནས་ཞེས་པ་ནི། དེ་ན་སེམས་ཅན་དག་དགའ་བཞིན་དུ་གནས་པའི་རྒྱུ་མཚན་ལས་འཇོག་པ་ཡིན་ལ། དེ་བཞིན་དུ་རྣམ་ཤེས་ཀྱི་གནས་པ་པོ་བདུན་འཇོག་པ་ཡང་དེར་དགའ་བཞིན་དུའམ། བར་ཆད་མེད་པར་གནས་པས་ན་རྣམ་ཤེས་ཀྱི་གནས་པ་བདུན་ཞེས་བྱའོ། ། ཡང་འདུ་ཤེས་གཅིག་ཅེས་པར། ཚངས་པ་དང་ཚངས་རིས་སུ་དང་པོ་སྐྱེས་པའི་ལྷ་རྣམས་འདུ་ཤེས་གཅིག་པ་སྟེ།
ཚངས་པ་ལ་རྒྱུར་འཛིན་གྱིས་འདུ་ཤེས་གཅིག་པའི་ཕྱིར། འཁོར་ལ་འདུ་ཤེས་དེ་ལྟར་འབྱུང་བའི་ཤེས་བྱེད་ནི། ཚངས་པ་ཆེན་པོས། བདག་དང་སྐལ་བ་མཉམ་པ་འགའ་ཞིག་འདིར་སྐྱེ་བར་གྱུར་ཅིག་ཅེས་པའི་སྨོན་ལམ་བཏབ་པ་ལས། བྱ་རོག་དང་ཏ་ལའི་ཚུལ་དུ་འོད་གསལ་བའི་ལྷ་ཚེ་དང་ལས་ཟད་པ་ཞིག་ཚངས་ཆེན་གྱི་འཁོར་དུ་སྐྱེས་པ་ན། ཚངས་ཆེན་གྱི་སྨོན་ལམ་དེའི་དབང་གིས་སྐྱེས་སོ་སྙམ་དུ་འདུ་ཤེས་པའོ། ། འོ་ན་འཁོར་གྱི་ལྷ་དེ་བསམ་གཏན་གཉིས་པའི་དངོས་གཞི་ཐོབ་བམ་མ་ཐོབ། མ་ཐོབ་ན་ནི་དེས་བསམ་གཏན་གཉིས་པའི་སས་བསྡུས་ཀྱི་སྔོན་གྱི་གནས་རྗེས་སུ་དྲན་པར་མི་རིགས་ཏེ། དམན་པའི་ཡུལ་མཆོག་མ་ཡིན་པའི་ཕྱིར། དྲན་པ་འདི་ནི་བསམ་གཏན་གཉིས་པས་བསྡུས་པ་ཡིན་ཏེ།
སྔོན་བསམ་གཏན་གཉིས་པ་ན་གནས་པའི་ཚེ། ཚངས་པ་ཆེན་པོ་སྨོན་ལམ་དེ་ལྟར་དུ་འདེབས་པ་མཐོང་ནས་དེར་འགྲོ་འདོད་ཀྱི་བློ་སྐྱེས་ཏེ། ཚངས་ཆེན་གྱི་འཁོར་དུ་འོངས་པར་དྲན་པའི་ཕྱིར། དེ་ཐོབ་ན་ནི། བསམ་གཏན་དང་པོའི་ཉོན་མོངས་དང་ལྷན་ཅིག་ཏུ་གནས་པར་མི་རིགས་ཏེ། ཚངས་པ་རྒྱུར་འཛིན་གྱི་བློ་ནི་བསམ་གཏན་དང་པོའི་ཉོན་མོངས་ཡིན་པའི་ཕྱིར། ཞེ་ན། དེ་ལྟར་ཐལ་བའི་སྐྱོན་མེད་དེ། བསམ་གཏན་དང་པོར་སྐྱེས་མ་ཐག་པའི་ལྷ་དེ་ལ། སྔོན་གྱི་གནས་རྗེས་སུ་དྲན་པའི་མངོན་ཤེས་ཡོད་ལ།
དེས་ཚངས་པ་ཆེན་པོ་སྨོན་ལམ་དེ་ལྟར་དུ་འདེབས་པ་མཐོང་ཞིང༌། མངོན་ཤེས་དེ་དང་སྨོན་ལམ་གཉིས་ཀ་བསམ་གཏན་དང་པོར་ས་མཚུངས་པའི་ཕྱིར། ཞེས་སྟོན་པ་ནི། འགྲེལ་པར། དེ་ལྟ་བས་ན་དེ་ན་གནས་པ་དེ་དག་ཁོ་ནས་དེའི་སྔོན་གྱིས་ཚུལ་རྗེས་སུ་དྲན་ཞིང༌། དེ་ལྟར་དུས་རིང་པོར་གནས་པ་མཐོང་ངོ༌། ། ཞེས་གསུངས། དེའི་ངག་དོན་ནི། སྔོན་གྱི་གནས་དེ་ལྟར་དྲན་པ་ན་འདུ་ཤེས་གཅིག་པར་འགྲུབ་པ་ཡིན་ཏེ། དེ་ལྟར་དྲན་པས་ཚངས་ཆེན་ཡུན་རིང་དུ་གནས་པར་མཐོང་བའི་ཕྱིར་རོ། །
རྒྱལ་པོ་སྲས་ལྟར་ན། འདུ་ཤེས་དེ་ཚངས་ཆེན་གྱིས་བསྐྱེད་པ་ཡིན་ཏེ། ཚངས་ཆེན་ལས་དེ་ལྟར་ཐོས་པའི་ཕྱིར། ཞེས་འཆད། དེ་ལྟ་ན་ཡང་དེ་འདྲ་དེ་ནི་སྦྱོར་བས་ཐོབ་པའི་ཕྱིར་འདུ་ཤེས་གཅིག་པའི་ཁུངས་སུ་མི་རུང་ངོ༌། ། དེ་ལྟར་ཤེས་པ་ན་སྔོན་གནས་རྗེས་དྲན་སྐྱེས་ཐོབ་ཀྱིས་ནི་གོང་ས་ནས་འོག་སར་སྐྱེས་པའི་དུས་ཀྱིས་སྔོན་གྱི་གནས་མི་ཤེས་ལ། སྦྱོར་བྱུང་གིས་ཤེས་མོད། དེའི་ཚེ་འོག་སའི་ཉོན་མོངས་དང་བྲལ་བར་ཁས་ལེན་དགོས་ཏེ། གོང་མའི་དངོས་གཞི་དང་མི་ལྡན་པར་ནི་གོང་མའི་གནས་མི་ཤེས་པའི་ཕྱིར་རོ། ། འོ་ན་བསམ་གཏན་དང་པོར་སྐྱེས་པའི་ལྷ་རྣམས་འདུ་ཤེས་གཅིག་པ་མ་ཡིན་པར་འགྱུར་རོ། །
ཞེ་ན། སྐྱོན་མེད་དེ། འདུ་ཤེས་གཅིག་པ་ནི་སྐྱེས་ཐོབ་ཀྱི་དབང་དུ་བྱས་པས་སོ། ། ཡང་ཇི་སྐད་དུ། བཟློག་དང༌། ཞེས་པར། བསམ་གཏན་གཉིས་པའི་ལྷ་རྣམས་ནི་འདུ་ཤེས་ཐ་དད་པ་ཞེས་བྱ་སྟེ། རེས་འགའ་དངོས་གཞིའི་ས་ལ་ཡིད་བདེ་བའི་དབང་པོས་སྐྱོ་ནས། ཉེར་བསྡོགས་ལས། བཏང་སྙོམས་ཀྱི་དབང་པོ་མངོན་དུ་བྱེད།
རེས་འགའ་ཉེར་བསྡོགས་ཀྱི་བཏང་སྙོམས་ཀྱི་དབང་པོས་སྐྱོ་ནས། དངོས་གཞིའི་ཡིད་བདེ་མངོན་དུ་བྱེད་པའི་ཕྱིར། དཔེར་ན། འདོད་པ་ཁམས་ཀྱི་རྒྱལ་པོ་དག འདོད་པའི་དགའ་བ་དང་ཆོས་ཀྱི་དགའ་བ་ལ་ཕན་ཚུན་དུ་འདོར་ལེན་བྱེད་པ་བཞིན་ནོ། ། དེ་ལྟར་ཤེས་པ་ན་འབྲས་བུ་སྐྱེ་བའི་བསམ་གཏན་གྱི་རྟེན་ལས་དེ་ཉིད་ཀྱི་ཉེར་བསྡོགས་ཡོད་པ་མ་ཡིན་ནོ་སྙམ་པ་དང༌། ཉེར་བསྡོགས་མཐའ་དག་འདོད་ཆགས་དང་བྲལ་བར་བྱེད་པ་ཡིན་གྱི། མཐོང་ཆོས་ལ་བདེ་བར་གནས་པའི་ལམ་མེད་དོ་སྙམ་དུ་དོགས་པ་དེ་ཡང་བསལ་བ་ཡིན་ནོ། ། དེ་ལྟར་འཇུག་པ་དེའི་ཚེ་ཉེར་བསྡོགས་ཀྱི་ཚོར་བ་བཏང་སྙོམས་དེ་སྦྱོར་བྱུང་དུ་ཁས་ལེན་པ་མ་ཡིན་ཏེ། འདུ་ཤེས་གཅིག་དང་ཐ་དད་ནི་སྐྱེས་ཐོབ་ཀྱི་དབང་དུ་བྱས་པའི་ཕྱིར་དང༌།
ས་དེར་སྐྱེས་པ་ཙམ་གྱིས་དེའི་ཉེར་བསྡོགས་གཏོང་བ་ཡང་མ་ཡིན་པའི་ཕྱིར། འོ་ན་བསམ་གཏན་གསུམ་པར་སྐྱེས་པ་རྣམས་ཀྱང་འདུ་ཤེས་ཐ་དད་པ་འགྱུར་ཏེ། དངོས་གཞིའི་བདེ་བས་སྐྱོ་ནས་ཉེར་བསྡོགས་ཀྱི་བཏང་སྙོམས་ལ་འཇུག་པར་འདོད་པ་སྔ་མ་དང་མཚུངས་དགོས་པའི་ཕྱིར། ཞེ་ན། མི་མཚུངས་ཏེ། བསམ་གཏན་གསུམ་པའི་བདེ་བ་ནི་རབ་ཏུ་ཞི་བ་ཡིན་པས་དེས་སྐྱོ་བ་མེད་ལ། གཉིས་པའི་བདེ་བ་ནི་ཡིད་བདེ་ཡིན་པས་ཡུལ་ལ་གཡོ་བར་བྱེད་པའི་ཕྱིར། མདོ་སྡེ་པ་རྣམས་ན་རེ། བདེ་བ་དང་བཏང་སྙོམས་ཀྱི་འདུ་ཤེས་ཐ་དད་པས་དེར་འཇོག་པ་མ་ཡིན་གྱི་བསམ་གཏན་གཉིས་པར་སྐྱེས་པའི་ལྷ་རྒན་པ་དང་གཞོན་པ་རྣམས། བསྐལ་བ་འཇིག་པའི་ཚེ་ཚངས་པའི་འཇིག་རྟེན་བསྲེག་པའི་མེ་དེས་སྐྲག་པ་དང་མི་སྐྲག་པའི་སྒོ་ནས་འདུ་ཤེས་ཐ་དད་པའོ། །
ཞེས་འཆད་དོ། ། མདོར་ན་འདུ་ཤེས་གཅིག་དང་ཐ་དད་ཀྱི་ཚུལ་གསུམ་བཤད་པ་དེ་ལས། བསམ་གཏན་དང་པོ་ན་འདུ་ཤེས་གཅིག་པ་ནི་ཉོན་མོངས་ཅན་དུ་གཅིག་པ་ཡིན་ཏེ། ཚུལ་ཁྲིམས་དང་བརྟུལ་ཞུགས་མཆོག་འཛིན་གྱི་འདུ་ཤེས་གཅིག་པའི་ཕྱིར། བསམ་གཏན་གཉིས་པའི་འདུ་ཤེས་ཐ་དད་པ་ནི་དགེ་བའི་འདུ་ཤེས་ཐ་དད་པ་ཡིན་ཏེ། ཉེར་བསྡོགས་དང་དངོས་གཞིའི་དབང་དུ་བྱས་པའི་ཕྱིར། གསུམ་པའི་འདུ་ཤེས་གཅིག་པ་ནི་རྣམ་སྨིན་སྐྱེས་ཀྱི་དབང་དུ་བྱས་པ་ཡིན་ཏེ། རྣམ་སྨིན་གྱི་འབྲས་བུར་གྱུར་པའི་སེམས་དེ་དང་མཚུངས་ལྡན་དུ་གཅིག་པའི་ཕྱིར། བསམ་གཏན་དང་པོ་གཉིས་ཀྱི་ཡིད་བདེ་བ་དང་བསམ་གཏན་གསུམ་པའི་སེམས་བདེ་ལ་དགེ་བ་ཡིན་མིན་གྱི་ཁྱད་པར་འཆད་པ་ནི། རྣམ་སྨིན་གྱི་ངོ་བོར་སྐྱེ་བ་དང༌།
མི་སྐྱེ་བའི་ཁྱད་པར་གྱིས་ཡིན་ལ། དེའི་ཤེས་བྱེད་ཀྱང༌། བསམ་གཏན་གསུམ་པའི་སེམས་བདེ་ནི་མཐའ་གཅིག་ཏུ་བསྟན་པ་ཡིན་པས་རྣམ་སྨིན་དུ་རུང་ལ། ཅིག་ཤོས་ནི་དགའ་བ་ཉོན་མོངས་ཅན་དང་མཚུངས་པར་ལྡན་པས་ཡུལ་ལ་གཡོ་བར་བྱེད་པའི་ཕྱིར། གསུམ་པ་རྣམ་གཞག་རྒྱས་པར་བཤད་པ་ལ་གསུམ་སྟེ། སེམས་ཅན་དང་པོར་སྐྱེ་བ་དང༌། བར་དུ་གནས་པ་དང༌། ཐ་མར་འཆི་བའི་ཚུལ་ལོ། ། དང་པོ་ལ་གཉིས་ཏེ། གང་དུ་འཇུག་པའི་གནས་དང༌།
གང་གིས་འཇུག་པའི་བར་སྲིད་དོ། ། དང་པོ་ནི། དེར་ནི་སྒོ་ང་ལས་སྐྱེས་སོགས། ། ཞེས་པའོ། ། འདིར་སྐྱེ་གནས་བཞི་པོ་ལས་མཆོག་ཏུ་གྱུར་པ་ནི་རྫུས་ཏེ་སྐྱེ་བ་ཡིན་ལ། དེ་ལྟ་ན་ཡང་དེ་ལས་སྐྱེས་པ་ཐམས་ཅད་བཟང་བའི་ངེས་པ་མེད་དེ། དམྱལ་བ་ལ་སོགས་པ་བཞིན་ནོ། ། འོ་ན་སྲིད་པ་ཐ་མའི་བྱང་ཆུབ་སེམས་དཔའ་རྫུས་སྐྱེས་སུ་མི་འབྱུང་བ་ཅི་ཞེ་ན། ཉེ་དུ་འབྲེལ་པ་ཆོས་ལ་གཟུད་པ་དང༌། གཞན་རིམ་གྲོ་སྐྱེད་དུ་གཞུག་པ་དང༌།
མི་རྣམས་སྤྲོ་བ་སྐྱེད་པ་དང༌། མུ་སྟེགས་ཅན་གྱི་བསྟན་བཅོས་ལས། བསྐལ་པ་བརྒྱ་འདས་པ་ན་སྒྱུ་མ་མཁན་གྱིས་འཇིག་རྟེན་ཟ་བར་བྱེད་དོ། ། ཞེས་ལུང་བསྟན་པ་དང་མཐུན་པ་སྤང་བ་དང༌། སྐུ་གདུང་རིང་བསྲེལ་བཞག་པའི་ཕྱིར་ཡིན་ནོ། ། ཞེས་ཟེར། འགྲེལ་པར་ནི། ཇི་སྐད་དུ། བཅོམ་ལྡན་འདས་ཀྱི་བྱིན་རླབས་ལས་བྱུང་བའི་རྫུ་འཕྲུལ་ཡིན་པར་འདོད་པ་རྣམས་ལ་ནི་ལན་འདེབས་རིགས་པ་མ་ཡིན་ནོ། ། ཞེས་གསུངས་ལ།
དེའི་དོན་ནི་སྤྲུལ་པའི་སྐུ་སྐྱེ་གནས་བཞི་པོ་གང་ཡང་མ་ཡིན་པར་སྟོན་ནོ། ། འོ་ན་རྫུས་སྐྱེས་ཀྱི་ལུས་ཞིག་པ་མེད་པར་འདོད་པ་དང༌། མདོ་ལས། རྫུས་ཏེ་སྐྱེ་བའི་ནམ་མཁའ་ལྡིང་གིས་རྫུས་ཏེ་སྐྱེ་བའི་ཀླུ་ཟ་བའི་ཕྱིར་འབྱིན་ཏོ། ། ཞེས་གསུངས་པ་འགལ་ལོ་ཞེ་ན། དེའི་ལན་ནི། ཇི་སྲིད་མ་ཤིའི་བར་དུ་ཟ་བར་བྱེད་ཀྱི། ཤི་བ་དེས་ཚིམ་པར་འགྱུར་བ་ནི་མ་ཡིན་ནོ། ། ཞེས་གསུངས་ལ། དེས་ནི་རྫུས་སྐྱེས་ཤི་བ་ལ་རོ་མི་འབྱུང་ཞེས་འཆད་པ་དེ་ཉིད་གསལ་བར་བསྟན་ནོ། །
འདིར་ཁ་ཅིག་ན་རེ། མཁའ་ལྡིང་རྫུས་སྐྱེས་ནི་རབ་ཡིན་པས་དེས་ཀླུ་སྐྱེ་གནས་བཞི་ཀ་ཟ་བར་བྱེད། མཁའ་ལྡིང་དྲོད་གཤེར་སྐྱེས་ནི་དེའི་འོག་ནས་མཆོག་ཡིན་པས་རྫུས་སྐྱེས་མ་གཏོགས་པའི་ཀླུ་སྐྱེ་གནས་གསུམ་ཟ་བར་བྱེད། ནམ་མཁའ་ལྡིང་མངལ་སྐྱེས་ནི་འབྲིང་ཡིན་པས་ཀླུ་སྐྱེ་གནས་གཉིས་ཟ་བར་བྱེད། མཁའ་ལྡིང་སྒོང་སྐྱེས་ཀྱིས་ཀླུ་སྒོང་སྐྱེས་ཁོ་ན་ཟ་བར་བྱེད། ཅེས་གསུངས་སོ། ། གཉིས་པ་གང་གིས་འཇུག་པའི་བར་སྲིད་ལ་གསུམ་ལས། ངོ་བོ་ནི། འདིར་སྲིད་པ་ནི་བཞི་སྟེ། འཆི་སྲིད་དང༌།
སྐྱེ་སྲིད་དང༌། སྲིད་པ་དེ་གཉིས་ཀྱི་བར་མ་དང༌། སྔོན་དུས་ཀྱི་སྲིད་པའོ། ། དང་པོ་ནི། རྒྱུ་འབྱུང་བ་དང་འབྲས་བུ་དབང་པོ་རྣམས་འགག་པའི་འགོ་བརྩོམ་པ་ནས་འགགས་ཟིན་པའི་བར་རོ། ། གཉིས་པ་ནི། སྐྱེ་སྲིད་དུ་ཉིང་མཚམས་སྦྱར་མ་ཐག་པའི་སྐད་ཅིག་མ་དེའོ། ། གསུམ་པ་ནི་འཆི་སྲིད་འགགས་ནས་སྐྱེ་སྲིད་ལ་ཐུག་པའི་བར་གྱི་སྲིད་པའོ། ། བཞི་པ་ནི་སྐྱེ་སྲིད་རྫོགས་ནས་འཆི་སྲིད་ལ་ཐུག་པའི་བར་གྱི་སྲིད་པའོ། ། སྐྱེ་བའི་སྲིད་པ་ལ་ཉོན་མོངས་ཅན་གྱིས་ཁྱབ་ལ་གཞན་གསུམ་པོ་ལ་ནི་ཆོས་གསུམ་ཀ་སྲིད་པར་བཤད་པ་དེའི་ཕྱིར་སྲིད་པ་དང་འགྲོ་བ་དོན་གཅིག་པ་མ་ཡིན་ནོ། །
སྲིད་པ་བར་མ་འདི་ལ་ནི་འབྱུང་བ་ཞེས་བྱའི། འབྱུང་བ་ཞེས་ནི་མི་བྱ་སྟེ། འཕེན་བྱེད་ཀྱིས་འཕངས་ཟིན་ཀྱང༌། རྫོགས་བྱེད་ཀྱིས་རྫོགས་མ་ཟིན་པའི་ཕྱིར། ཁ་ཅིག བྱུང་བ་ནི་སྔོན་དུས་ཀྱི་སྲིད་པ་ཁོ་ནའོ་ཟེར་བ་ལ་ནི། སྐྱེ་སྲིད་དང་འཆི་སྲིད་ཀྱིས་མ་ངེས་སོ། ། དེས་ན་གཞུང་འདི་ལྟར། འགྲོ་བའི་ཡུལ་དུ་མ་བྱིན་ཕྱིར། ། སྲིད་པ་བར་མ་འགྲོ་བ་མིན། །
ཞེས་བཏོན་ན་འཁྲུལ་པ་མེད་དོ། ། དེ་ལས་གཞན་དུ་བྱུང་བ་དང་འབྱུང་བ་ཞེས་པའི་དོན་བྱུང་ཟིན་པ་དང་འབྱུང་འགྱུར་ལ་བཤད་ན་རྣམ་པར་འཁྱམས་སོ། ། གཞན་དག བར་སྲིད་ཀྱི་ཚེ་འཕེན་རྫོགས་ཀྱི་འབྲས་བུ་མཐར་མ་ཕྱིན་པས་ན་བྱུང་བ་མིན་ཞེས་ཟེར་ཡང༌། རྣམ་དབྱེ་སོ་སོར་ཕྱེད་དགོས་ཏེ། འཕེན་བྱེད་ཀྱིས་འཕངས་མ་ཟིན་ན། ཇི་སྐད་དུ། དེ་ནི་འཕེན་པ་གཅིག་པའི་ཕྱིར། ། ཞེས་པ་དེ་མི་འགྲུབ་པའི་ཕྱིར་དང༌། གོང་མ་པ་དག་འདོད་པ་ལྟར།
དེར་གནས་པའི་ཚེ་ན་ཡང་འཕེན་བྱེད་ཀྱི་ལས་གསོག་པར་ཐལ་བའི་ཕྱིར། དེས་ན་རྣམ་སྨིན་གྱི་ངོ་བོ་གྲུབ་ཟིན་ཀྱང་རྫོགས་པར་གྲུབ་མ་ཟིན་པ་ཞེས་བྱའོ། ། གཉིས་པ་སྒྲུབ་བྱེད་ལ། རིགས་པ་དང༌། ལུང་ལས། དང་པོ་ལ་རྟགས་དགོད་པ་དང༌། རྟགས་དེ་མི་མཐུན་ཕྱོགས་ལ་འགོག་བྱེད་ཀྱི་རིགས་པའོ། ། དང་པོ་ནི། ཕལ་ཆེན་སྡེ་པ་ན་རེ། བར་སྲིད་ཅེས་བྱ་བ་ཡོད་པ་མ་ཡིན་ཏེ།
ཚེ་སྔ་མའི་འཆི་སྲིད་ཆད་པ་ལས་ཚེ་ཕྱི་མའི་སྐྱེ་སྲིད་འབྱུང་བའི་ཕྱིར། ཞེས་ཟེར་རོ། ། དེ་དགག་པ་ནི། འབྲུ་ཡི་རྒྱུན་དང་ཆོས་མཐུན་ཕྱིར། ། ཞེས་པས་ནི་མཐུན་དཔེ་བསྟན་ནོ། ། སྲིད་པ་ཆད་ལས་འབྱུང་བ་མིན། ། ཞེས་པ་ནི་བསྒྲུབ་བྱའི་ཆོས་སོ། ། གཏན་ཚིགས་ཁ་བསྐང་བར་བྱའོ། ། དེ་ཡང་འདི་ལྟར། སུམ་ཅུ་རྩ་གསུམ་པའི་ལྷ་ཤི་འཕོས་ནས་མིར་སྐྱེས་མ་ཐག་པའི་སྐྱེ་སྲིད་དེ་ཆོས་ཅན།
ལྷའི་སྐྱེ་སྲིད་ཆད་པ་ལས་བྱུང་བ་མ་ཡིན་ཏེ། འཆི་སྲིད་ཀྱི་རྒྱུན་གྱིས་འཇུག་པའི་ཕྱིར། དཔེར་ན་འབྲུ་ཡི་རྒྱུན་ཡུལ་གཞན་ནས་གཞན་དུ་འཇུག་པའི་ཚེ་རྒྱུན་མ་ཆད་པར་འཇུག་པ་བཞིན། གཉིས་པ་ནི། སྐྱེ་སྲིད་དེ་འཆི་སྲིད་ཀྱི་རྒྱུན་ཡིན་ཀྱང༌། འཆི་སྲིད་ཆད་པ་ལས་བྱུང་བ་མི་འགལ་ཏེ། གཟུགས་བརྙན་ཏེ་གཟུགས་ཀྱི་རྒྱུན་ལ་ཞུགས་པ་ཡིན་ཀྱང༌། གཟུགས་དངོས་དེ་ཆད་པ་ལས་བྱུང་བ་བཞིན། ཞེ་ན། ལན་ལ།
མི་མཐུན་པའི་ཕྱོགས་མེད་པའི་རྒྱུ་མཚན་གྱིས་རྟགས་མི་མཐུན་ཕྱོགས་ལ་མ་ཞུགས་པར་བསྟན་པ་དང༌། དེ་ཡོད་ཀྱང་རྟགས་དེ་ལ་མ་ཞུགས་པར་བསྟན་པ་དང་གཉིས་ཀྱིས་འཆད་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། གཟུགས་བརྙན་མ་གྲུབ་ཕྱིར་ན་དང༌། ། མི་འདྲའི་ཕྱིར་ན་དཔེ་མ་ཡིན། ། ཞེས་པའོ། ། གཉིས་པ་ལ། གཏན་ཚིགས་དང་པོ་ནི།
གཅིག་ན་ལྷན་ཅིག་གཉིས་མེད་ཕྱིར། ། ཞེས་པས་བསྒྲུབ་ལ། དོན་ནི། མེ་ལོང་ནང་གི་གཟུགས་བརྙན་ཆོས་ཅན། ཡོད་པ་མ་ཡིན་ཏེ། ཡོད་ན་བསྟན་ཡོད་ཐོགས་བཅས་ཀྱི་གཟུགས་སུ་དམིགས་དགོས་པ་ལས་དེར་མ་དམིགས་པའི་ཕྱིར། མ་དམིགས་ཏེ། དམིགས་ན་མེ་ལོང་གཅིག་གི་གོ་ས་ན་གཟུགས་བརྙན་གྱི་རྟེན་འབྱུང་བ་དང༌། མེ་ལོང་གི་རྟེན་འབྱུང་བ་རྫས་ཐ་དད་པ་གཉིས་ཡོད་དགོས་པ་ལས་དེ་མེད་པའི་ཕྱིར་དང༌། མེ་ལོང་ནང་དུ་ཉི་མའི་གཟུགས་བརྙན་ཤར་བ་ན།
གཟུགས་བརྙན་དེ་ཉི་མ་དང་མེ་ལོང་གི་དངོས་པོ་གང་རུང་དུ་ཡོད་དགོས་པ་ལས་དེར་མེད་པའི་ཕྱིར། ཉི་མའི་གཟུགས་སུ་མེད་དེ། གྲིབ་མའི་ནང་དུ་གནས་པའི་ཕྱིར། མེ་ལོང་གི་རྫས་སུ་མེད་དེ། མེ་ལོང་ལ་ཟུར་ནས་བལྟས་པའི་ཚེ་མ་དམིགས་པའི་ཕྱིར། གཉིས་པ་ནི། རྒྱུན་གྱིས་འཇུག་པའི་རྟགས་དེ་མི་མཐུན་ཕྱོགས་གཟུགས་བརྙན་ལ་ཡོད་པ་མ་ཡིན་ཏེ། གཟུགས་བརྙན་དེ་གཟུགས་ཀྱི་རྒྱུན་མ་ཡིན་པའི་ཕྱིར། ཞེས་སྟོན་པ་ནི། རྒྱུན་མིན་ཕྱིར།
ཞེས་སོགས་སོ། ། སྐབས་འདིར་གཟུགས་བརྙན་མ་གྲུབ་པའི་ཤེས་བྱེད་གཞན་ཡང༌། འདི་ལྟར་དེའི་མཚན་གཞི་ནི་མེ་ལོང་ནང་དུ་ཤར་བའི་བྱད་བཞིན་གྱི་གཟུགས་དེ་ཉིད་ཡིན་ལ། དེ་ཡང་འཇིག་རྟེན་ལུགས་ཀྱི་ཀུན་རྫོབ་ཀྱི་བདེན་པར་འཆད་པའི་ཕྱིར་དང༌། བསྟན་བཅོས་ལས་ནི་ལོག་པའི་ཀུན་རྫོབ་ཏུ་འཆད་པའི་ཕྱིར། དེ་ཡང་བྱེ་སྨྲ་ལྟར་ན། དབང་ཤེས་ལ་རྣམ་མེད་རྗེན་ཆར་དུ་སྣང་བ་ཡིན་པས་ཡོད་ན་བྱད་བཞིན་དངོས་ཡོད་དགོས་པའི་ཕྱིར་དང༌། མདོ་སྡེ་པ་ལྟར་ན། ཇི་སྐད་དུ། དོན་དུ་སྣང་བ་བློ་ཉིད་ཡིན། །
སྣང་བ་དེ་ནི་ཉིད་ཕྱིན་མེད། ། ཅེས་འབྱུང་བ་ལྟར་འཆད་པའི་ཕྱིར་དང༌། རྣམ་རྫུན་པ་ལྟར་ན། སྣང་བ་དེ་ཉིད་ཀྱང་དངོས་པོར་མེད་པའི་ཕྱིར། གཉིས་པ་ལུང་གི་སྒྲུབ་བྱེད་ནི། མགུར་ནས་གསུངས་ཕྱིར་ཡོད་དྲི་ཟ། ། ཞེས་སོགས་ཡིན་ལ། འདིར་ནི་ལུང་དོན་ལ་དཔྱད་པས་རྣམ་པར་མ་དག་པའི་རྒོལ་བའི་ངོར་དཔྱད་པས་མ་དག་པའི་ལུང་དྲངས་པ་དང༌། རིས་མཐུན་ལྷ་མིག་དག་པས་མཐོང༌། ། ཞེས་པ་ལྟར།
མངོན་སུམ་གྱིས་གྲུབ་པའི་དོན་ལ་དངོས་པོ་སྟོབས་ཞུགས་ཀྱི་གཏན་ཚིགས་ཀྱང་མི་འཇུག་ན། ལུང་སྒྲུབ་བྱེད་དུ་འཇུག་པ་ལྟ་ཅིག་སྨོས། ཡང༌། འབྲུ་ཡི་རྒྱུན་དང་ཆོས་མཐུན་ཕྱིར། ། ཞེས་དངོས་པོ་སྟོབས་ཞུགས་ཀྱི་རྟགས་ཀྱིས་བསྒྲུབས་པ་དང༌། མགུར་ནས་གསུངས་ཕྱིར། ཞེས་ལུང་གིས་འགྲུབ་པར་འཆད་པ་ཡང་ལེགས་པ་མ་ཡིན་ཏེ། རྣམ་འགྲེལ་མཛད་པས། དངོས་སྟོབས་རྗེས་དཔག་དང་ཡིད་ཆེས་རྗེས་དཔག་གི་གནོད་ཡུལ་ལ་གཞི་མཐུན་མེད་པར་གསུངས་པའི་ཕྱིར། སྙམ་པའི་དོགས་པ་འདི་ཇི་ལྟར་སེལ་ཞེ་ན།
མངོན་སུམ་གྱི་གྲུབ་པ་དག་གི་ངོར་རྟགས་མི་འཇུག་ཀྱང༌། དེས་མ་གྲུབ་པའི་ངོར་སྒྲུབ་དགོས་པ་ཡིན་ཏེ། དཔེར་ན་དུ་བས་གཞི་འགའ་ཞིག་ཏུ་མེ་དཔོག་པ་བཞིན་ནོ། ། དེས་ན་བར་སྲིད་མངོན་སུམ་གྱིས་མ་གྲུབ་པའི་རྒོལ་པ་དག་གི་ངོར་སྒྲུབ་ལ། དེ་ལའང་གཉིས་ཏེ། མེད་ཅེས་ལོག་པར་རྟོག་པ་དང༌། ཡོད་པའི་སྒྲུབ་བྱེད་འདྲི་བའོ། ། དང་པོ་ནི། ལྷ་ནས་མིར་སྐྱེ་བ་མི་སྲིད་པར་ཐལ། དེ་ནས་དེར་ཉིང་མཚམས་སྦྱོར་བྱེད་ཀྱི་རྒྱུ་མེད་པའི་ཕྱིར།
རྒྱུན་མེད་ཀྱང་དེར་འཇུག་ན། འཆི་ས་དེ་ཉིད་དུ་སྐྱེ་བ་བླངས་པའི། སྐྱེ་བ་བླངས་པ་དེ་ཉིད་དུ་ཤི་བ་གང་རུང་ཡིན་པ་འགྱུར་ཏེ། དཔེར་ན། གཟུགས་མེད་ཁམས་སུ་སྐྱེ་བ་ལེན་པ་བཞིན། གཉིས་པ་ལ། རིགས་པའི་སྒྲུབ་བྱེད་འདྲི་བ་དང༌། ལུང་གི་སྒྲུབ་བྱེད་འདྲི་བ་པོ་སོ་སོར་ངེས་པའི་དབང་གིས་སྒྲུབ་བྱེད་སོ་སོར་འགོད་པ་ཡིན་ཏེ། འགྲེལ་པ་ཉིད་ལས། ཇི་སྐད་དུ།
རེ་ཤིག་གང་དག་ལ་ལུང་འདི་ཚད་མ་ཡིན་པ་དེ་དག་ལ་ནི། ལུང་ལས་ཀྱང་སྲིད་པ་བར་མ་གྲུབ་བོ། ། ཞེས་ལུང་རིགས་གཉིས་ཀས་འགྲུབ་པར་གསུངས་སོ། ། རིགས་པས་གྲུབ་ཟིན་པ་ལ་ལུང་གིས་ཅི་ཞིག་བྱ་སྙམ་ན། ཚད་མ་སྐྱེད་པ་ལ་ལུང་མི་དགོས་ཀྱང༌། དེ་ལྟར་སྟོན་པའི་ལུང་དེ་ལུང་རྣམ་དག་ཏུ་གོ་བའི་ཕྱིར་དུ་ལུང་འདྲེན་པར་མཛད་དོ། ། གསུམ་པ་ཁྱད་པར་གྱི་ཆོས་བཤད་པ་ལ། དང་པོ་ཤ་ཚུགས་ཀྱི་ཁྱད་པར་ནི། དེ་ནི་འཕེན་པ་གཅིག་པའི་ཕྱིར། ། སྔོན་དུས་སྲིད་འབྱུང་ཤ་ཚུགས་ཅན། །
ཞེས་པའོ། ། སྔོན་དུས་ཀྱི་སྲིད་པ་ནི་གཉིས་ཏེ། བྱུང་ཟིན་པ་དང༌། འབྱུང་བའོ། ། ཕྱི་མའི་དབང་དུ་བྱས་སོ་ཞེས་ཤེས་པར་བྱ་བའི་ཕྱིར་དུ་འབྱུང་ཞེས་བྱ་བའི་སྒྲ་སྨོས་སོ། ། སྔོན་དུས་ཞེས་པ་སྔོན་དུ་འདས་པའི་དུས་ལ་འཇུག་པ་ནི་མ་ཡིན་ཏེ། སྐྱེ་སྲིད་རྫོགས་ནས་འཆི་སྲིད་མ་སླེབ་བར་གྱི་སྲིད་པ་ལ་འདོད་རྒྱལ་ཐོག་མར་བརྡ་སྦྱར་བའི་མིང་ཡིན་པའི་ཕྱིར། འོ་ན་འགྲེལ་པར་དུས་སྔ་མའི་སྲིད་པ་ཞེས་བཤད་པ་མ་ཡིན་ནམ། ཞེ་ན། དེ་ལྟར་བཤད་པ་དེ་ནི་དུས་སྔ་མ་ཞེས་པས་སྔོན་དུས་ཀྱི་གོ་བ་སྟོན་པ་མ་ཡིན་གྱི།
འཆི་སྲིད་ལས་དུས་སྔ་བར་བྱུང་བའི་སྲིད་པ་དང༌། བར་དོའི་སྲིད་པ་གཉིས་འཕེན་པ་གཅིག་པར་སྟོན་པའི་ཚིག་ཡིན་ཏེ། འཆི་བའི་སྲིད་པ་ནི་སྲིད་པ་གཞན་གསུམ་པོ་འཕེན་བྱེད་ཀྱི་ལས་དེས་འཕངས་པ་མ་ཡིན་པའི་ཕྱིར། དེ་ལྟ་ན་ཡང༌། བར་སྲིད་དང༌། སྔོན་དུས་ཀྱི་སྲིད་པའི་ངོ་བོ་ནི་ལུང་མ་བསྟན་དུ་ངེས་ལ། གཞན་གཉིས་པོ་དེར་མ་ངེས་པའི་ཁྱད་པར་དབྱེ་དགོས་སོ། ། འཕེན་པ་གཅིག་པའི་ཕྱིར། ཞེས་པའི་གཞུང་འདིས་བར་སྲིད་དང་སྔོན་དུས་ཀྱི་སྲིད་པ་ཚེ་གཅིག་གིས་བསྡུས་པར་བསྟན་པ་ཡིན་ཏེ། འགྲེལ་པར།
ལས་གང་གིས་འགྲོ་བ་འཕེན་པ་དེ་ཉིད་ཀྱིས་དེར་ཕྱིན་པར་བྱེད་པའི་སྲིད་པ་བར་མ་ཡང་འཕེན་ཏེ། ཞེས་དང༌། སྲིད་པ་བར་མ་འདོད་ཁམས་སུ། ། འཕེན་བྱེད་རྣམ་པ་ཉི་ཤུ་གཉིས། ། དེ་ནི་མཐོང་ཆོས་འབྲས་བུ་ཅན། ། ཞེས་འཆད་པའི་ཕྱིར་རོ། ། དེས་ན་བར་སྲིད་ཤི་ནས་སྐྱེ་སྲིད་དུ་འཇུག་པ་ནི་མ་ཡིན་ཏེ། ཡིན་ན་བར་སྲིད་ཐུག་མེད་དུ་ཐལ་བའི་ཕྱིར་དང༌། བར་སྲིད་ཉིད་སྐྱེ་གནས་སུ་འཇུག་པར་བཤད་པ་ཡིན་ལ། སྐྱེ་གནས་སུ་ཉིང་མཚམས་སྦྱར་རྗེས་འཆི་འཕོ་བ་ཡིན་ན་ནི་བར་སྲིད་དུ་འཆི་བའི་དོན་མ་ཚང་བའི་ཕྱིར།
མངོན་པ་གོང་མ་ལས་བར་སྲིད་འཆི་འཕོ་བར་བཤད་པ་དེ་ནི། བར་དོའི་ལུས་དོར་བ་དང༌། སྐྱེ་གནས་ཀྱི་ལུས་བླངས་པ་སྲང་མདའི་མཐོ་དམན་གྱི་ཚུལ་དུ་བྱུང་བ་ལ་འཆད་དོ། ། འདིར་ནི་རྣམ་སྨིན་གཅིག་ཏུ་འཆད་པས་ཚེ་གཅིག་གི་རྣམ་སྨིན་ཆད་ཅིང་མཚམས་སྦྱོར་བ་མི་སྲིད་དོ། ། གལ་ཏེ་འཆི་ས་དེ་ཉིད་དུ་བར་སྲིད་འགྲུབ་པ་ཡིན་ན། མི་ལ་སོགས་པའི་མའི་མངལ་དུ་ཤི་ནས་དམྱལ་བར་སྐྱེ་བ་དེའི་ཚེ་མངལ་ཚིག་པ་ལ་སོགས་པའི་ཉེས་པར་འགྱུར་བ་མ་ཡིན་ནམ། ཞེ་ན། ཉེས་པ་མེད་དེ། ལས་ཀྱིས་མཚམས་བཅད་པའི་ཕྱིར། ཞེས་པ་ཉིད་ལན་ནོ། །
འོ་ན་གལ་ཏེ་བར་དོའི་སྲིད་པ་མའི་མངལ་དུ་ཉིང་མཚམས་སྦྱར་བའི་ཚེ། སྲིད་པ་བར་མའི་ཕུང་པོ་འགགས་སམ་ཅི་སྟེ་མ་འགགས་ན་ནི། བར་སྲིད་དང་སྐྱེ་སྲིད་ལ་སོགས་པའི་གཞི་མཐུན་པར་འགྱུར་ལ། འགགས་ན་ནི་འཕེན་པ་གཅིག་གིས་འཕངས་པའི་རྣམ་སྨིན་རྒྱུན་ཆད་ཅིང་འབྱུང་བ་མ་ཡིན་ནམ་ཞེ་ན། ཉེས་པ་མེད་དེ། དེའི་མིག་སོགས་དབང་པོ་ལྔ་འགགས་ཀྱང་སྲོག་ཡིད་བཏང་སྙོམས་གསུམ་མ་འགགས་པར་འདོད་པའི་ཕྱིར། དེ་ལས་གཞན་དུ་སྐྱེ་གནས་སུ་ཉིང་མཚམས་སྦྱོར་བའི་ཚེ་ཤི་བར་ཁས་ལེན་ན། བར་སྲིད་དང་འཆི་སྲིད་ཀྱི་གཞི་མཐུན་པར་འགྱུར་ལ། དེ་ལྟ་ན་བར་དོའི་སྐྱེ་སྲིད་ཀྱང་ཁས་ལེན་དགོས་པ་ལས། དེ་ཡང་རིགས་པ་མ་ཡིན་ཏེ།
སྲིད་པ་བཞི་པོ་ནི་འགལ་བ་ཅན་ཁོ་ནར་གཞུང་འགྲེལ་ལས་བཤད་པའི་ཕྱིར་དང༌། འགྲེལ་པ་ལས། དེའི་ཚེའི་འཕེན་པ་ལོགས་ཤིག་ན་མེད་དེ། རིས་མཐུན་པ་གཅིག་པའི་ཕྱིར་རོ། ། དེ་ལྟ་མ་ཡིན་ན། དེའི་ཚེ་ཟད་པས་འཆི་བའི་སྲིད་པར་ཡང་ཐལ་བར་འགྱུར་རོ། ། ཞེས་ཟེར་རོ། ། ཞེས་བཤད་པས་སོ། ། བར་དོའི་འཆི་སྲིད་ཁས་མི་ལེན་ན། ཕྱིར་མི་འོང་བར་དོར་འདའ་བ་ཞེས་བཤད་པ་དེ་མི་འཐད་པར་འགྱུར་རོ། །
ཞེ་ན། འདི་དང་དེར་བཤད་པ་མི་འདྲ་བའི་ཁྱད་པར་ནི། དེར་སྐྱེ་བའི་ཀུན་སྦྱོར་སྤངས་ཤིང༌། མངོན་པར་འགྲུབ་པའི་ཀུན་སྦྱོར་མ་སྤངས་པ་ཞིག་གི་དབང་དུ་བྱས་པས་བར་དོར་ཚེ་ཟད་པ་ཞིག་སྲིད་པ་དང༌། འདིར་ནི་ཀུན་སྦྱོར་གཉིས་ཀ་མ་སྤངས་པ་གཞིར་བྱས་ནས་འཆད་པའི་ཚེ། བར་སྲིད་དང་སྔོན་དུས་ཀྱི་སྲིད་པ་འཕེན་བྱེད་གཅིག་གི་འཕངས་པས་ན། དེས་འཕངས་པའི་ཚེ་དེ་ཉིད་བར་དོར་ཟད་པ་མི་སྲིད་པའི་ཁྱད་པར་ལས་དང༌། ཡང་ན་བར་དོར་འདའ་བ་ནི་འཆི་སྲིད་མཚན་ཉིད་པ་མ་ཡིན་ཏེ། མྱ་ངན་ལས་འདས་པ་ཡིན་པས་སྲིད་པར་མི་རུང་བའི་ཕྱིར། འོ་ན་སྐུ་ཚེའི་འདུ་བྱེད་བཏང་བར་ཡང་ཁས་མི་ལེན་ནམ་ཞེ་ན།
དེ་ལྟར་ཁས་ལེན་མོད། འཆི་སྲིད་མཚན་ཉིད་པར་ཁས་མི་ལེན་ཏེ། གཏོང་བ་པོ་དགྲ་བཅོམ་པ་ཡིན་པས་སྲིད་པ་བཞི་སྤངས་ཟིན་པའི་ཕྱིར་རོ། ། དེ་ལྟར་བཤད་པ་ན། བར་དོའི་ཚེ་ཚད་ཞག་བདུན་ངེས་པ་དང༌། དེར་སྐྱེ་སྲིད་ཀྱི་ཚོགས་པ་མ་རྙེད་ན། དེ་ཉིད་དུ་ཤི་འཕོས་ནས་ཡང་དེ་ཉིད་དུ་སྐྱེ་བར་འགྱུར་རོ། ། ཞེས་འཆད་པ་དེ་ཡང་ལུགས་འདི་ལ་མི་རུང་སྟེ། དེ་ནི་འཕེན་པ་གཅིག་པའི་ཕྱིར། ། ཞེས་གང་དུ་སྐྱེ་འགྱུར་གྱི་སྔོན་དུས་ཀྱི་སྲིད་པ་དང༌།
ཡང་རྣམ་སྨིན་གཅིག་གིས་བསྡུས་པར་བཤད་ན། བར་སྲིད་ཉིད་ཀྱི་རྣམ་སྨིན་དུམ་བུར་ཆད་ཅིང་མཚམས་སྦྱོར་བ་མི་རུང་བའི་ཕྱིར། དེས་ན་སྐྱེ་སྲིད་དུ་མཚམས་སྦྱོར་བའི་རྐྱེན་མ་འཛོམ་ན། བར་སྲིད་ཉིད་དུ་འཆི་འཕོ་བ་མེད་པར་ཡུན་རིང་དུ་གནས་པར་ཁས་ལེན་པ་ཉིད་ལུགས་འདིའི་གྲུབ་པའི་མཐའ་ཡིན་ཏེ། འགྲེལ་པར། ཇི་སྐད་དུ། ཡང་ན་གདོན་མི་ཟ་བར། དེའི་རྐྱེན་མང་པོ་ཁོ་ནའི་དུས་སུ། དེར་འགྱུར་བའི་ལས་རྣམས་རྣམ་པར་སྨིན་པ་མངོན་པར་འགྲུབ་པར་བྱ་བ་ལ་འཇུག་པ་རྙེད་ཀྱི། གཞན་དུ་ནི་མ་ཡིན་ཏེ།
འདི་ལྟར། འཁོར་ལོ་སྒྱུར་བའི་ལས་ཡོད་ཀྱང༌། སྐྱེ་རྒུའི་ཚེ་ལོ་བརྒྱད་ཁྲིའམ། ཚེ་ལོ་ཆོས་མང་བ་ན་འཁོར་ལོ་བསྒྱུར་བ་འབྱུང་གི གཞན་དུ་མ་ཡིན་པ་ལྟ་བུའོ། ། ཞེས་བཤད་ཅིང༌། འདི་ནི་སློབ་དཔོན་ཉིད་ཀྱི་རྣམ་དཔྱོད་ཀྱིས་བརྟགས་པ་ཡིན་ལ། བྱེ་བྲག་ཏུ་སྨྲ་བའི་ལུགས་རྙིང་པ་འཆད་པ་ན། ཇི་སྐད་དུ། བཙུན་པ་དབྱིག་བཤེས་ན་རེ།
ཞག་བདུན་དུ་གནས་སོ། ། ཞེས་ཟེར་རོ། ། གཞན་དག་ན་རེ། ཞག་བདུན་ཕྲག་བདུན་དུའོ། ། ཞེས་ཟེར། བཙུན་པ་ན་རེ། ངེས་པ་མེད་དེ། ཇི་སྲིད་སྐྱེ་བའི་ཚོགས་པ་མ་རྙེད་ཀྱི་བར་དུའོ། ། ཞེས་ཟེར། བྱེ་བྲག་ཏུ་སྨྲ་བ་རྣམས་ན་རེ།
དེ་ནི་སྲིད་པ་ཚོལ་བ་ཡིན་པའི་ཕྱིར་མྱུར་བར་ཁོ་ནར་སོང་སྟེ་ཉིང་མཚམས་སྦྱོར་བས་ན་དུས་ཐུང་ངུར་གནས་སོ། ། གང་གི་ཚེ་རྐྱེན་ཚོགས་པ་ཡང་མ་ཡིན་ལ། ངེས་པར་ཡུལ་དེར་སྐྱེ་བར་འགྱུར་བ་ཡང་ཡིན་ན། དེའི་ཚེ་ལས་རྣམས་ཁོ་ནས་རྐྱེན་དག་ཚོགས་པ་འདྲེན་པར་བྱེད་དོ། ། འོན་ཏེ་མ་ངེས་ན་ནི། དེ་ལས་གཞན་པའི་ཡུལ་དུ་སྐྱེ་བ་དེར་སྐྱེ་བར་འགྱུར་རོ། ། ཞེས་ཟེར་རོ། ། ཞེས་བཤད་ལ། དེའི་ལྟར་ན་བར་སྲིད་ཉིད་དུ་འཆི་འཕོ་བ་མེད་པ་ཁོ་ནར་མ་ཟད། ཚེ་ཚད་ཞག་བདུན་ལས་ཀྱང་དུས་ཐུང་བར་འཆད་པའོ། །
དེའི་ཤེས་བྱེད་ཀྱང་བར་སྲིད་དེའི་ལས་ཀྱི་མཐུ་དྲག་པོས་སྐྱེ་གནས་ཀྱི་ཚོགས་པ་མྱུར་དུ་འདྲེན་པ་སྟེ། དཔེར་ན་རྟའི་དུས་དེ་སོས་ཀ་ཡིན་ཀྱང༌། དགུན་གྱི་དུས་སུ་དྲངས་པ་ལྟ་བུའོ། ། སློབ་དཔོན་འདུས་བཟང་ནི། རྟའི་མངལ་དུ་འཇུག་རྒྱུའི་བར་སྲིད་དུས་མིན་དུ་གྲུབ་ན། བོང་བུའི་མངལ་དུ་འཇུག་པ་སོགས་འདོད་པ་ལ། སློབ་དཔོན་གྱིས་དགག་པ་མཛད་པ་ནི། ཇི་སྐད་དུ། འཕེན་པ་གཅིག་པའི་ཕྱིར། རིས་གཞན་གྱི་སྲིད་པ་བར་མས་རིས་མཐུན་པ་གཞན་དུ་སྐྱེ་བར་ནི་མི་ནུས་པས།
དེ་ནི་བརྗོད་པར་བྱ་བ་མ་ཡིན་ནོ། ། ཞེས་གསུངས་སོ། ། ཡང་བར་སྲིད་མངལ་དུ་ཞུགས་ནས་དབང་པོ་ལྔ་དོད་པའི་ཚེ། དབང་པོའི་རྟེན་དུ་གྱུར་པའི་འབྱུང་བ་དེ་མངལ་གྱི་འབྱུང་བ་ཡིན་ནམ། དེ་མ་ཡིན་པའི་འབྱུང་བ་གཞན་ཞིག་གྲུབ་པ་ཡིན། ཞེས་འདྲི་བ་ལ། འབྱུང་བ་གཞན་ཞིག་གྲུབ་པ་རང་ལུགས་སུ་བཞེད་པ་ཡིན་ཏེ། ཇི་སྐད་དུ། འགྲེལ་པ་ལས། གཞན་དག་ན་རེ།
འབྱུང་བ་གཞན་དག་ཁོ་ན་ཡིན་ཏེ། དཔེར་ན་ལོ་མའི་སྲིན་བུ་ལྟ་བུ་ཡིན་ལ། མི་གཙང་བ་ལ་བརྟེན་ནས་སྐྱེ་བ་ལ་དགོངས་ཏེ་གསུངས་པའི་ཕྱིར་མདོ་དང་མི་འགལ་ལོ། ། རེ་ཞིག་སྒོང་ལས་སྐྱེ་བ་དང་མངལ་ནས་སྐྱེ་བའི་སྐྱེ་གནས་སུ་འཇུག་པ་ནི་དེ་ལྟའོ། ། གཞན་ལ་ནི་ཅི་རིགས་པར་བརྗོད་པར་བྱའོ། ། ཞེས་ཟེར་ཏེ། རིགས་པ་ནི་འདི་ཡིན་ནོ། ། ཞེས་བཤད་པས་སོ། ། ཡང་ལྷ་མི་དག་པས་མཐོང༌། ཅེས་པར།
སྐྱེས་ཐོབ་ཀྱི་ལྷའི་མིག་གིས་སྲིད་པ་བར་མ་མི་མཐོང་བ་ལྟ་བུར་བཤད་པ་ནི། ས་གོང་མ་དང་རིས་མི་མཐུན་གྱིས་དབང་དུ་བྱས་པར་གསལ་བ་ཡིན་ཏེ། རིས་མཐུན་ནི་དུད་འགྲོའི་བར་སྲིད་ཀྱིས་ཀྱང་མཐོང་བར་བཤད་པའི་ཕྱིར་དང༌། བསམ་གཏན་དང་པོའི་ལྷའི་མིག་སྐྱེས་ཐོབ་ཀྱིས་ས་འོག་མའི་བར་སྲིད་མཐོང་དགོས་པ་ཡིན་ཏེ། ཡུམ་གྱི་མདོ་དང་འགྲེལ་པ་དག་ན། རྣམ་པར་སྨིན་པ་ལས་བྱུང་བའི་ལྷའི་མིག་གིས་སེམས་ཅན་རྣམས་ཀྱི་འཆི་འཕོ་བ་དང་སྐྱེ་བ་མཐོང་བར་བཤད་པ་ཡིན་ནོ། ། ཡང་དབང་པོ་ཀུན་ཚང་ཞེས་པ། འགྲེལ་བར་དབང་པོ་གཟུགས་ཅན་ལྔ་ཚང་བ་ལ་འཆད་ཅིང༌། བོད་ཀྱི་སློབ་དཔོན་དག་སྔོན་དུས་ཀྱི་སྲིད་པར་འབྱུང་ཚོད་ཀྱི་དབང་པོ་དེ་ཉིད་ཚང་བར་འབྱུང་བ་ཡིན་ཞེས་འཆད་མོད། ཇི་སྐད་དུ།
སྲོག་ནི་རྣམ་སྨིན་བཅུ་རྣམ་གཉིས། ། ཞེས་པ་ལྟར། ས་གོང་ན་རྣམ་སྨིན་གྱི་ངོ་བོར་གྱུར་པའི་དབང་པོ་ཇི་ཙམ་ཡོད་པ་དེ་ཉིད་ཚང་བར་འབྱུང་བ་ཡིན་ཏེ། འདི་ནི་རྣམ་སྨིན་གྱི་ཐོག་མ་ཡིན་པའི་ཕྱིར་དང༌། སྲིད་པ་ཚོལ་བའི་ངང་ཚུལ་ཅན་ཡིན་པའི་ཕྱིར་རོ། ། ཐོགས་མེད་ལྡན། ཞེས་པར། བོད་ཀྱི་སློབ་དཔོན་དག མའི་ལྟོ་དང་རྡོ་རྗེའི་གདན་ལ་ནི་ཐོགས་པ་ཡིན་ཏེ། འགྲེལ་པ་ལས།
སྲིད་པ་བར་མ་པ་ནི་ལྟོ་བ་རྟོལ་ཏེ་འཇུག་པ་མ་ཡིན་གྱི། སྐྱེ་གནས་ཀྱི་སྒོ་ནས་འཇུག་ཏེ། དེ་ཉིད་ཀྱི་ཕྱིར་མཚེ་མ་ལས་གང་བྱིས་བྱུང་བ་དེ་ནི་ཕུ་བོ་ཞེས་བྱའོ། ། སྔར་བྱུང་བ་དེ་ནི་ནུའོ་ཞེས་བྱའོ། ། ཞེས་གསུངས་པའི་ཕྱིར། ཞེས་ཟེར་མོད། བར་སྲིད་མིའི་ལུས་ལ་ཐོགས་པ་མ་ཡིན་ཏེ། མིའི་ལུས་ལ་གནས་པའི་སྲོག་ཆགས་དྲོད་གཤེར་ལས་སྐྱེས་པ་སོགས་ཤིན་ཏུ་མང་བའི་ཕྱིར་དང༌། སྐྱེ་གནས་ཀྱི་སྒོ་ནས་འཇུག་པ་ཡང་བློ་ཕྱིན་ཅི་ལོག་གི་དབང་གིས་འཇུག་པ་ཡིན་གྱི། ལུས་གཞན་ལ་ཐོགས་པའི་དབང་གི་མི་འཇུག་པ་མ་ཡིན་པའི་ཕྱིར་རོ། །
འདི་ཐོགས་མེད་ཡིན་པའི་ཤེས་བྱེད་དུ་འགྲེལ་པར། ལྕགས་ཀྱི་ཐོ་ལུམ་འབར་བ་གཤེགས་པའི་ནང་ནས་སྲིན་བུ་དམིགས་སོ་ཞེས་གྲག་གོ ། ཞེས་བཤད་ལ། དེ་ཙམ་གྱིས་དེར་འགྲུབ་ན། མིའི་ལུས་ལ་སྲིན་བུའི་རིས་བརྒྱད་ཁྲི་བཞི་སྟོང་འབྱུང་བར་བཤད་པས། དེ་ལ་མི་ཐོགས་པ་ཉིད་དུ་ཅིའི་ཕྱིར་མི་འགྲུབ། ཡང་མི་ལྡོག་ཅེས་པར། ལུགས་འདིར་ཡང༌། རྣམ་སྨིན་གྱི་ངོ་བོ་མི་ལྡོག་པ་ཡིན་གྱི། ཁྱད་པར་མི་ལྡོག་པ་ནི་མ་ཡིན་ཏེ།
དེའི་དོན་དུ་བསོད་ནམས་སམ་དེ་མ་ཡིན་པའི་ལས་བྱས་པས། མི་ལྟ་བུའི་འགྲོ་བ་གཞིར་བྱས་པ་ལའང་རིགས་གཟུགས་དང་འབྱོར་པའི་ཁྱད་པར་སོགས་བཟང་ངན་ཅན་དུ་འགྱུར་བར་དམིགས་པའི་ཕྱིར་དང༌། བར་སྲིད་དུ་རྣམ་སྨིན་གྱི་ངོ་བོ་གྲུབ་ཀྱང་ཁྱད་པར་མ་གྲུབ་པའི་ཕྱིར་དང༌། ཇི་སྐད་དུ། ཡོངས་རྫོགས་བྱེད་པ་དུ་མ་ཡིན། ། ཞེས་བཤད་པའི་ཕྱིར། འོ་ན་མངོན་པ་གོང་མར། དེ་ན་གནས་པ་ཡང་ལས་སོག་གོ་ཞེས་བཤད་པ་དང་ཁྱད་པར་ཅི་ཡོད་ཅེ་ན། དེར་བཤད་པ་དེ་ནི་འཕེན་བྱེད་ཀྱི་ལས་གསོག་པའི་དབང་དུ་བྱས་པ་ཡིན་ཏེ། བསམ་གཏན་བཞི་པ་ཐོབ་པའི་དགེ་སློང་མངོན་པའི་ང་རྒྱལ་ཅན་དམྱལ་བར་སྐྱེ་བའི་ལས་གསོག་པར་བཤད་པ་བཞིན་ནོ། །
སྤྱིར་བར་དོའི་རྟེན་ལ་ལས་མི་གསོག་པ་མ་ཡིན་ཏེ། ཕྱིར་མི་འོང་བར་དོར་འདའ་བས་ས་གོང་མའི་ཉོན་མོངས་སྤོང་བའི་ལས་བྱེད་པ་བཞིན། ཡང་དེ་ནི་དྲི་ཟའོ་ཞེས་པར། འཆད་པ་པོ་དག ཁམས་གོང་མའི་བར་དོས་ཟས་སུ་དྲི་ཟ་བ་མ་ཡིན་ཏེ། ཁམས་ཀྱི་ཟས་ལ་ཆགས་པ་དང་བྲལ་བའི་ཕྱིར། དེའི་ཕྱིར་དེ་ལ་ནི་དྲི་ཟ་ཞེས་མི་བྱའོ། ། ཞེས་འཆད་མོད། རིགས་པ་མ་ཡིན་ཏེ། སྒྲ་འཇུག་པ་ལ་བཤད་པའི་རྒྱུ་མཚན་ཚང་མི་དགོས་པའི་ཕྱིར།
དེ་ལྟ་ན་ཡང་དྲི་ཟ་བའི་ཚུལ་ལ་དཔྱད་དགོས་ཏེ། སྣའི་དབང་པོས་སམ། ལྕེའི་དབང་པོས་མྱོང་བ་ཡིན། དང་པོའོ་ཞེ་ན། དེ་ཙམ་གྱིས་ཁམས་ཀྱི་ཟས་ལ་ཆགས་པ་དང་མ་བྲལ་པར་འཇོག་ནུས་པ་མ་ཡིན་ཏེ། གཟུགས་ཁམས་པའི་ལྷའི་ལུས་ཀྱིས་རེག་བྱ་མྱོང་བ་ཡོད་པའི་ཕྱིར། ཁྱབ་པ་མ་ངེས་སོ་ཞེ་ན། སྔ་མའང་ཅིའི་ཕྱིར། ཁམས་ཟས་ནི་དྲི་རོ་རེག་བྱ་གསུམ་གྱི་བདག་ཉིད་ཡིན་པའི་ཕྱིར། ཞེ་ན།
ཕྱི་མའང་དེ་ཉིད་དོ། ། དེ་འདོད་པའི་དབང་དུ་བྱས་སོ། ། ཞེ་ན། རྒྱུ་མཚན་དེ་ཉིད་ཀྱིས་ན། དྲི་ཟ་བ་ཉིད་ཀྱིས་ཁམས་ཟས་ལ་ཆགས་པ་དང་མ་བྲལ་བར་མི་འགྲུབ་བོ། ། གཉིས་པ་ལྟར་ན་ལྕེའི་དབང་པོས་དྲི་ཟ་བར་མི་འགྲུབ་སྟེ། སྐྱེ་མཆེད་སོ་སོར་ངེས་པའི་ཕྱིར། དེས་ན་གཟུགས་ཁམས་ཀྱི་བར་སྲིད་ལ་ཡང་དྲི་ཟ་ཞེས་བྱ་མོད། ཟས་སུ་དྲི་ཟ་བ་ནི་མ་ཡིན་ཏེ། ཁམས་དེ་ན་དྲི་རོ་མེད་པའི་ཕྱིར།
ཡང༌། བློ་ནི་ཕྱིན་ཅི་ལོག་གྱུར་པས། ། ཞེས་པའི་དམིགས་བསལ་འཆད་པ་ན། མངལ་དུ་འཇུག་པ་གསུམ་དག་སྟེ། ། ཞེས་རྫོགས་པའི་སངས་རྒྱས་མངལ་དུ་འཇུག་པར་གསུང་མོད། འདི་ནི་རྒྱུ་ལ་འབྲས་བུའི་མིང་གིས་བཏགས་པ་ཡིན་ཏེ། འཇུག་པའི་དུས་དེར་ནི་སོ་སོའི་སྐྱེ་བོ་ཉིད་དུ་ཁས་ལེན་པའི་ཕྱིར། འོ་ན་དེ་དེར་འཇུག་པའི་དུས་ཀྱི་སྲིད་པ་བར་མ་དེ་ཇི་ལྟ་བུ་ཞེ་ན། གཞོན་ནུ་མཚན་དང་དཔེ་བྱད་ཀྱིས་སྤྲས་པ་ཞིག་གོ ། འོ་ན་ཆོས་ལྡན་རབ་འབྱོར་གྱིས།
གླང་ཆེན་དཀར་པོ་མཆེ་བ་དྲུག་ལྡན་པ། ། རྐང་བཞི་མཛེས་དང་ལྡན་པར་ཞལ་བཞེས་ནས། ། དྲང་སྲོང་གནས་ཤེས་པ་ནི་ཇི་བཞིན་དུ། ། ཡུམ་གྱི་ལྷུམས་ཀྱི་གནས་སུ་ཞུགས་པར་གྱུར། ། ཞེས་བཤད་པ་འདི་ཇི་ལྟར་དྲང་ཞེ་ན། འདི་ནི་གདོན་མི་ཟ་བར་དྲང་བར་བྱ་བ་མ་ཡིན་ཏེ། འདི་ནི་མདོ་སྡེ་ཡང་མ་ཡིན། འདུལ་བ་ཡང་མ་ཡིན། ཆོས་མངོན་པར་ཡང་མ་ཡིན་གྱི། འདི་ནི་རང་བཟོ་ཡིན་ཏེ།
རང་བཟོ་མཁན་རང་བཟོ་སྦྱོར་བ་རྣམས་ཀྱི་བསམ་པ་ཁ་ཅིག་ནི་སྒྲོ་འདོགས་པར་ཡང་འགྱུར་རོ། ། འོན་ཏེ། གདོན་མི་ཟ་བར་དྲང་བར་བྱའོ་ཞེ་ན་ཡང༌། ཇི་ལྟར་ཡུམ་གྱི་རྨི་ལམ་ན་དེ་ཞུགས་པར་གཟིགས་པ་ལྟར། དེས་ཀྱང་ཚིགས་སུ་བཅད་པ་དེ་ལྟར་བྱས་སོ། ། ཞེས་དེ་ལྟར་དྲང་བར་བྱའོ། ། ཞེས་གསུངས། དེ་ལྟར་བཤད་པ་ན། ཇི་སྐད་དུ། ལྷ་ལས་བབས་ནས་གླང་ཆེན་ལྟར་གཤེགས་ཏེ། །
ཞེས་འཆད་ལ་དེ་ཡང་དེ་ཁོ་ན་ལྟར་མ་ཡིན་ནོ། ། འོ་ན་རྨི་ལམ་དེ་ལྟར་སྣང་བ་ཅི་ཞེ་ན། མ་འོངས་པ་མཚོན་པའི་མཚན་མ་ཙམ་དུ་ཟད་དེ། དཔེར་ན་རྒྱལ་པོ་ཀྲི་ཀྲིའི་རྨི་ལམ་བཅུ་མཐོང་བ་དེ་མ་འོངས་པ་ན་ཤཱཀྱ་ཐབ་པའི་བསྟན་པ་ལ་འབྱུང་བའི་མཚན་མ་ཡིན་པར་སངས་རྒྱས་འོད་སྲུང་གིས་ལུང་བསྟན་པ་ལྟ་བུའོ། ། འདི་ལ་སྔོན་གྱི་སློབ་དཔོན་དག་ན་རེ། གླང་ཆེན་དཀར་པོ་ནི་དགེ་བའི་ཆོས་དང་ལྡན་པ་མཚོན་བྱེད་དང༌། མཆེ་བ་དྲུག་ནི་ཕ་རོལ་ཏུ་ཕྱིན་པ་དྲུག་དང༌། རྐང་པ་བཞི་ནི་བསྡུ་བའི་དངོས་པོ་བཞི་མཚོན་པའོ། ། ཞེས་གསུངས། ཆོས་ལྡན་རབ་འབྱོར་ཞེས་པ་ནི།
རྒྱལ་པོ་ཀ་ནི་ཀའི་དུས་སུ་བྱུང་བའི་རྟ་དབྱངས་ཏེ། མ་ཏི་ཙི་ཏྲའོ། ། ཞེས་ཀྱང་ཟེར་རོ། ། འདིར་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་ཡུམ་གྱི་ལྷུམས་སུ་འཇུག་གནས་འབྱུང་གསུམ་ཤེས་བཞིན་པ་ཡིན་པར་གྲུབ་པ་ན། ཡུམ་གསོ་སྦྱོང་ལ་གནས་པའི་ཚེ་ཞུགས་པ་ཡིན་པར་བཤད་པ་ཡང་མི་འགལ་བར་རྟོགས་ནུས་ཏེ། བར་དོ་གཞན་གྱི་འཇུག་ཚུལ་ལྟར་བློ་ཕྱིན་ཅི་ལོག་གིས་འཇུག་པ་མ་ཡིན་པར་གྲུབ་པའི་ཕྱིར། འོ་ན་བྱང་ཆུབ་སེམས་དཔའ་མངལ་ནས་སྐྱེས་པའི་ལུས་དེ། ཡབ་དང་ཡུམ་གྱི་འབྱུང་བ་ལས་གྲུབ་པ་མ་ཡིན་པར་འགྱུར་རོ། ། ཞེ་ན། དེ་ལྟར་འདོད་པ་ནི།
སྲིད་པ་ཐ་མ་པའི་བྱང་ཆུབ་སེམས་དཔའ་ཁོ་ནར་མ་ཟད། མངལ་དང་སྒོ་ང་ལས་སྐྱེས་པ་ཐམས་ཅད་ལ་ཡིན་ཏེ། ལོ་མ་ལ་གནས་པའི་སྲིན་བུའི་ལུས་ཀྱི་འབྱུང་བ་ལོ་མ་ལ་བརྟེན་ནས་སྐྱེས་པ་ཡིན་གྱི། ལོ་མའི་འབྱུང་བ་ཉིད་མ་ཡིན་པའི་དཔེ་དང་སྦྱར་བའི་ལུང་གོང་དུ་དྲངས་མ་ཐག་པ་ལས་ཤེས་སོ། ། དཔེ་དེའི་དོན་ཡང༌། དེ་ལ་གནས་པའི་སྲིན་བུ་མང་པོ་དེ་དག་གི་ལུས་ཀྱི་འབྱུང་བ་ལོ་མའི་འབྱུང་བ་ཁོ་ན་ལས་གྲུབ་པ་ཡིན་ན། དེའི་ཚེ་ལོ་མ་མི་སྣང་བར་འགྱུར་ཏེ། སྲིན་བུ་མང་པོའི་ལུས་སུ་སོང་ནས་ཟད་པའི་ཕྱིར། ཞེས་པའོ། ། བྱང་ཆུབ་སེམས་དཔའི་ལུས་ནི་དེ་ལས་ཀྱང་ཁྱད་པར་དུ་ཁུ་ཁྲག་གིས་དབུས་སུ་ཞུགས་པ་མ་ཡིན་གྱི།
སྤྱིར་ཡུམ་གྱི་མངལ་དུ་ཞུགས་པ་ཙམ་ཡིན་པས། འབྱུང་བའི་ཚེ་ན་ཡང་གློ་ནས་འབྱུང་བར་བཤད་དོ། ། འོ་ན་བུ་རམ་ཤིང་པའི་རིགས་མ་ཡིན་པར་འགྱུར་རོ། ། ཞེ་ན། དེ་ནི་མངལ་སྒོ་ལས་སྐྱེས་པ་ཐམས་ཅད་ལ་མཚུངས་ཏེ། དེའི་ལུས་ཀྱི་འབྱུང་བ་ཕ་མའི་ལུས་ཀྱི་འབྱུང་བ་ལས་རྫས་གཞན་པའི་འབྱུང་བ་འཆད་པ་དེ་ཉིད་རིགས་པར་སློབ་དཔོན་གྱིས་བཤད་པའི་ཕྱིར། འཇིག་རྟེན་ན་རུས་གཅིག་པའི་ཐ་སྙད་བྱེད་པ་དང༌། མདོ་ལས་ཀྱང༌། ཁུ་ཆུ་དང་ཁྲག་དབང་པོ་མེད་པ་ནི་འགག དབང་པོ་དང་བཅས་པའི་ནུར་ནུར་པོ་ཞེས་བྱ་བ་གང་ཡིན་པ་དེ་ནི་སྐྱེའོ། །
ཞེས་འཆད་པ་ཇི་ལྟར་དྲང་ཞེ་ན། དེ་ལ་བརྟེན་ནས་སྐྱེས་པ་ལ་དེའི་མིང་གིས་བཏགས་པའོ། ། ཞེས་ཆོས་མངོན་པ་དག་འཆད་དོ། ། དེ་ལྟར་ཤེས་པ་ན། འཁོར་ལོ་བསྒྱུར་བ་དང་རང་བྱུང་གཉིས་ཏེ་གསུམ་པོའི་བར་སྲིད་ནི་མའི་སྐྱེ་གནས་ནས་འཇུག་པ་དང༌། དེ་ནས་འབྱུང་བ་དང༌། ཁུ་ཁྲག་གིས་དབུས་སུ་གནས་པའི་ངེས་པ་མེད་དེ། འཇུག་གནས་འབྱུང་གསུམ་དེ་ལྟར་འཆད་པ་དེ་ནི་བློ་ཕྱིན་ཅི་ལོག་དབང་དུ་བྱས་པའི་ཕྱིར་དང༌། འདིར་ནི་ཤེས་བཞིན་དུ་འཇུག་པར་བཤད་པའི་ཕྱིར་རོ། ། གཉིས་པ་བར་སྲིད་དུ་གནས་པ་ལ་གཉིས་ཏེ།
ཇི་ལྟར་གནས་པ་རྟེན་འབྲེལ་དང༌། གང་གིས་གནས་པའི་ཟས་བཤད་པའོ། ། དང་པོ་ལ། མཚན་ཉིད། མཚོན་བྱའི་སྒྲ་བཤད་པ། མཚན་གཞིའི་དབྱེ་བ། ཡན་ལག་སོ་སོ་བ་དག་ལ་དོགས་པའི་གནས་དཔྱད་པའོ། ། དང་པོ་ནི། རང་གི་རྒྱུ་ལ་བརྟེན་ནས་འབྱུང་བའམ། བྱུང་བའོ། །
འདི་གཉིས་རྫས་ཀྱི་སྒོ་ནས་འགལ་བ་ནི་མ་ཡིན་ཏེ། འདུས་བྱས་ཐམས་ཅད་དེ་གཉིས་ཀར་དུ་བཞག་ཏུ་རུང་བའི་ཕྱིར། འཇོག་ལུགས་ཇི་ལྟར་ཞེ་ན། རང་གི་རྒྱུའི་དུས་སུ་ནི་འབྱུང་བ་ཁོ་ན་ཡིན་གྱི། བྱུང་ཟིན་པ་མ་ཡིན་པ་དང༌། རང་དུས་སུ་ནི་བྱུང་ཟིན་པ་ཡིན་གྱི་འབྱུང་བ་མ་ཡིན་པའོ། ། དུས་ལ་ལྟོས་ནས་གཉིས་པོ་གཞི་མཐུན་པ་མ་ཡིན་ཀྱང༌། སྤྱིར་འགལ་བ་མ་ཡིན་ཏེ། བྱུང་ཟིན་པའི་དངོས་པོ་རྣམས་ཀྱང་འབྱུང་བ་ཡིན་ལ། མ་བྱུང་བའི་དངོས་པོ་རྣམས་ཀྱང་སྤྱིར་བྱུང་བ་ཡིན་པའི་ཕྱིར།
དང་པོ་ཡིན་ཏེ། རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། གཉིས་པ་ཡིན་ཏེ། འདུས་བྱས་ཡིན་པའི་ཕྱིར། དེ་ལྟ་མ་ཡིན་ན་འདུས་བྱས་མ་འོངས་པ་མེད་པར་འགྱུར་རོ། ། དེ་སྐད་དུ་ཡང༌། འདིར་ནི་འབྱུང་བ་རྒྱུ་ཡིན་ཏེ། ། བྱུང་བ་འབྲས་བུ་ཡིན་པར་འདོད། ། འབྲས་བུར་གྱུར་པའི་ཡན་ལག་ནི་རྟེན་ཅིང་འབྲེལ་བར་བྱུང་བ་ཡིན་ལ། རྒྱུར་གྱུར་པའི་ཡན་ལག་ནི།
རྟེན་ཅིང་འབྲེལ་པར་འབྱུང་བ་ཡིན་ཏེ། འདི་ལས་འབྱུང་བའི་ཕྱིར་རོ། ། དེ་ལྟ་ན་ཡན་ལག་ཐམས་ཅད་ཀྱང་འབྲས་བུར་གྱུར་པའི་ཕྱིར་གཉིས་ཀར་གྲུབ་པར་འགྱུར་རོ། ། དེ་ལྟ་ཡིན་ཀྱང་ལྟོས་པའི་བྱེ་བྲག་གི་རྣམ་པར་བཞག་པ་དེ་མེད་པ་ཡང་མ་ཡིན་ཏེ། གང་ལ་ལྟོས་ནས་རྟེན་ཅིང་འབྲེལ་པར་འབྱུང་བ་དེ་ཉིད་ལ་ལྟོས་ནས་ནི། རྟེན་ཅིང་འབྲེལ་བར་འབྱུང་བ་མ་ཡིན་ཏེ། རྒྱུ་དང་འབྲས་བུ་བཞིན་དང༌། ཕ་དང་བུ་བཞིན་ནོ། ། ཞེས་གསུངས། འདིའི་དོན་ལ་གཉིས་ཏེ།
བྱུང་འབྱུང་གཉིས་པོ་གཞི་མཐུན་པར་བསྟན་པ་དང༌། དེ་ལྟ་ན་ཡང་བྱུང་མ་བྱུང་ཕན་ཚུན་མི་འཆོལ་བར་བསྟན་པའོ། ། དང་པོ་ནི། འདི་ལས་གཞན་འབྱུང་བས་ན། རྟེན་ཅིང་འབྲེལ་པར་འབྱུང་བ་ཞེས་བྱ། འདི་གཞན་ལས་བྱུང་བས་ན། རྟེན་ཅིང་འབྲེལ་པར་བྱུང་བ་ཞེས་བྱ། དེ་ལྟ་ན་རྒྱུ་དང་འབྲས་བུ་གཉིས་ཀ་ཡིན་པའི་ཕྱིར། འབྱུང་བ་དང་བྱུང་བ་གཉིས་ཀ་ཡིན་ནོ། ། གཉིས་པ་ནི།
འོ་ན་འདུ་བྱེད་དེ་མ་རིག་པའི་རྒྱུ་དང་འབྲས་བུ་གཉིས་ཀ་ཡིན་པར་ཁས་ལེན་ནམ་ཞེ་ན། སྤྱིར་དེ་ལྟར་ཡང་སྣང་མོད། རང་གི་རྒྱུར་གྱུར་པའི་མ་རིག་པ་གང་ལ་ལྟོས་ནས་རང་ཉིད་འབྲས་བུར་བཞག་པའི་རྒྱུ་དེ་ལ་ལྟོས་ནས་ནི་རྒྱུར་འཇོག་པ་མ་ཡིན་ཏེ། དེ་ལ་ལྟོས་ནས་འབྲས་བུ་ཁོ་ནར་འཇོག་པའི་ཕྱིར། ཞེས་པ་འདི་ཉིད་བྱེ་བྲག་ཏུ་སྨྲ་བའི་ལུགས་རྣམ་པར་དག་པ་ཡིན་ལ། མདོ་སྡེ་པ་ནི། འདུས་བྱས་འདས་པ་དང༌། ད་ལྟར་བ་དག་ལས་ནི་འབྲས་བུ་གཞན་འབྱུང་བས། བརྟེན་ཅིང་འབྲེལ་པར་འབྱུང་བ་ཡིན་ལ། མ་འོངས་པ་ནི།
རང་དང་དེའི་འབྲས་བུ་གཉིས་ཀ་འབྱུང་བས་གསུམ་ཀ་ཡང་འབྱུང་བ་ནི་ཡིན་མོད། བྱུང་བ་ནི་མ་ཡིན་ཏེ། མ་སྐྱེས་པའི་ཕྱིར། དེ་ལྟ་ན་ཡང་བྱུང་ཟིན་གཉིས་པོ་དང་རིགས་མཐུན་པས་བརྟེན་ཅིང་འབྲེལ་པར་བྱུང་བ་ཞེས་བྱ་སྟེ། དཔེར་ན་མ་འོངས་པའི་གཟུགས་རྣམས་གཟུགས་སུ་རུང་བ་མ་ཡིན་ཀྱང༌། དེ་དང་རིགས་མཐུན་པའི་ཕྱིར་གཟུགས་སུ་གཞག་པ་དང༌། མ་འོངས་པའི་དངོས་པོ་རྣམས་སྐྱེས་ཟིན་པ་མ་ཡིན་ཀྱང༌། དེ་དང་རིགས་མཐུན་པས་འདུས་བྱས་སུ་འཇོག་པ་བཞིན་ནོ། ། འོ་ན་བྱེ་སྨྲའི་ལུགས་ལ་ཡང༌། མ་འོངས་པའི་དངོས་པོ་མ་སྐྱེས་ན་བྱུང་བ་ཉིད་དུ་ཇི་ལྟར་འཇོག་ཅེ་ན།
དེར་ནི་བྱུང་བར་འཇོག་བྱེད་སྐྱེས་པ་ལ་བྱེད་པ་མ་ཡིན་གྱི། འབྲས་བུ་ཡིན་པ་ལ་བྱེད་དོ་ཞེས་བཤད་ཟིན་ནོ། ། མ་འོངས་པ་འབྲས་བུ་ཇི་ལྟར་ཡིན་ཞེ་ན། ཕན་གདགས་བྱ་ཡིན་པའི་ཕྱིར་རོ། ། ཡང་འགྲེལ་པར། བྱེ་བྲག་ཏུ་སྨྲ་བའི་ནང་ཚན་གནས་བརྟན་བསམ་རྫོགས་ཞེས་བྱ་བ་ཞིག་གི་ལུགས་བཀོད་པ་ན། རྟེན་ཅིང་འབྲེལ་བར་འབྱུང་བ་དང་བྱུང་བ་ལ་མུ་བཞི་སྦྱར་ནས། མུ་དང་པོ་ཆོས་མ་འོངས་པ་རྣམས་སོ་ཞེས་ཟེར་བ་དེ་འགོག་པ་ཡིན་པའི་ཕྱིར། ཇི་སྐད་དུ། གལ་ཏེ་ཆོས་མ་འོངས་པ་རྣམས་རྟེན་ཅིང་འབྲེལ་པར་འབྱུང་བ་མ་ཡིན་ན་རྟེན་ཅིང་འབྲེལ་པར་འབྱུང་བའི་ཆོས་རྣམས་གང་ཞེ་ན།
མ་རིག་པ་ནས་རྒ་ཤིའི་བར་དག་ཡིན་ནོ། ། ཞེས་གསུངས་པའི་མདོ་དང་འགལ་ལོ། ། ཡང་ན་སྐྱེ་བ་དང་རྒ་ཤིའི་ཡན་ལག་དག་མ་འོངས་པའི་དུས་སུ་རྣམ་པར་བཞག་པར་མི་འདོད་པར་བྱ་དགོས་པས། ཆ་གསུམ་དུ་འགོད་པ་རྣམ་པར་ཉམས་པར་འགྱུར་རོ། ། ཞེས་གསུངས། འདིའི་ཕྱོགས་སྔ་མས་ཡན་ལག་བཅུ་གཉིས་པོའི་ནང་གི་འདས་པ་དང་ད་ལྟར་བ་ཐམས་ཅད་རྟེན་ཅིང་འབྲེལ་པར་བྱུང་བ་ཡིན་གྱི་འབྱུང་བ་མ་ཡིན། ཞེས་ཟེར་བ་དང༌། རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་སུ་འདོད་པ་དང༌། བཅུ་གཉིས་པོ་ཚེ་གསུམ་ལ་འཇོག་པ་འགལ། ཞེས་བྱ་བའི་དོན་ནོ། །
མདོར་ན་བྱེ་མདོ་གང་གི་ལུགས་ལ་ཡང་རྟེན་འབྲེལ་ལ་འདུས་བྱས་ཀྱིས་ཁྱབ་པ་ཡིན་ཏེ། འགྲེལ་པར་འདུས་མ་བྱས་ལ་རྟེན་འབྲེལ་བཀག་པའི་ཕྱིར་རོ། ། གཉིས་པ་མཚོན་བྱའི་སྒྲ་བཤད་པ་ལ། རང་གི་ལུགས་གཞག་པ་དང༌། གཞན་གྱི་ལུགས་མི་འཐད་པའོ། ། དང་པོ་ལ། རྟེན་འབྲེལ་ཞེས་པའི་སྐད་ཀྱི་བྱིངས་ཨི་ཏི་ཞེས་པ་དང༌། འབྱུང་བ་ཞེས་པའི་སྐད་ཀྱི་བྱིངས་པ་ད་ཞེས་པ་གཉིས་པོ་ཉེར་སྒྱུར་གྱི་དབང་གིས་གཞན་དུ་མ་སྒྱུར་ན། དང་པོ་འགྲོ་བའི་དོན་དང༌། གཉིས་པ་ཡོད་པའི་དོན་ཅན་ཡིན་ཀྱང༌།
བྱིངས་དང་པོ་ཉེར་སྒྱུར་པྲ་ཏི་དང་ཕྲད་པའི་དབང་གིས་འབྲེལ་པ་ཞེས་པར་སོང་ལ། པྲ་ཏི་ཞེས་པ་ཕྲད་པ་ཉིད་ལ་འཇུག་པས། ཕྲད་ནས་འབྲེལ་པ་ཞེས་བྱ་བ་དེ་ལ། རྟེན་ཅིང་འབྲེལ་པ་ཞེས་བྱ་བའི་དོན་དུ་བཞག་པའོ། ། ཡང་བྱིངས་གཉིས་པ་ཉེར་སྒྱུར་སམ་ཨུ་ཏ་ཞེས་པ་གོང་དུ་བཞག་པའི་དབང་གིས་འབྱུང་བ་ཞེས་བྱ་བའི་དོན་དུ་སོང༌། དེ་ལྟར་ཕྲད་ནས་འབྲེལ་པར་འབྱུང་བ་ནི་རྟེན་ཅིང་འབྲེལ་པར་འབྱུང་བ་ཞེས་པའི་དོན་ནོ། ། གཉིས་པ་ལ་གསུམ་སྟེ། སྒྲ་བཤད་དེ་ལ་གཞན་གྱིས་ཀླན་ཀ་ཇི་ལྟར་བྱུང་བའི་ཚུལ། ཀླན་ཀ་དེ་སྤོང་བྱེད་དུ་གཞན་ལུགས་ཀྱི་སྒྲ་བཤད་བྱེད་ཚུལ་མི་འཐད་པ། ཀླན་ཀ་དེ་རང་ལུགས་ལ་སྤོངས་ཚུལ་བཤད་པའོ། །
དང་པོ་ནི། ཕྲད་ནས་འབྱུང་ཞེས་བྱ་བ་མི་འཐད་དེ། འབྱུང་བའི་སྔ་རོལ་ན་ཕྲད་པ་མེད་པའི་ཕྱིར། དཔེར་ན་ཟ་བའི་སྔ་རོལ་དུ་ཁྲུས་བྱེད་པ་མེད་ན། ཁྲུས་བྱས་ནས་ཟ་བ་མི་འབྱུང་བ་བཞིན་ནོ། ། ཞེས་བརྡ་སྤྲོད་པ་དག་ཟེར་རོ། ། གཉིས་པ་ནི། བཙུན་པ་དཔལ་ལེན་ནི་ཉེས་པ་དེ་སྤངས་པར་འདོད་ནས། པྲ་ཏི་ནི་ཟློས་པའི་དོན་ནོ། ། ཨི་ཏི་ནི་འགྲོ་བའི་དོན་ཏེ་མི་སྡོད་པའོ། །
སམ་ཞེས་པ་ནི་འདུ་བའི་དོན་ཏོ། ། ཨུཏ་གོང་ན་ཡོད་པའི་པ་ད་ནི་དོན་ཏེ། དེས་ན་འདི་ལྟར། ཚོགས་པ་དེ་དང་དེ་ན་འགྲོ་བར་རུང་བ་རྣམས་འདུས་ནས་སྐྱེ་བ་ནི་རྟེན་ཅིང་འབྲེལ་པར་འབྱུང་བའོ། ། ཞེས་འཆད་དོ། ། དེ་སློབ་དཔོན་གྱིས་བཀག་པ་ནི། ཇི་སྐད་དུ། རྟོག་པ་འདི་ནི་འདི་ཁོ་ན་ལ་རབ་ཏུ་བརྟག་ཏུ་རུང་གི་མིག་དང་གཟུགས་ལ་བརྟེན་ནས་མིག་གི་རྣམ་པར་ཤེས་པ་སྐྱེའོ། ། ཞེས་པ་འདི་ཇི་ལྟར་བཏུབ། ཅེས་གསུངས།
འདིའི་དོན་དབུ་མ་ཚིག་གསལ་ལས་འབྱུང་བ་ལྟར། མིག་ལ་བརྟེན་ནས་མིག་གི་རྣམ་པར་ཤེས་པ་སྐྱེ་ཞེས་པ་ནི་འཐད་ལ། དེའི་ཚེ་ཟློས་པའི་སྒྲ་མི་འཐད་དེ་མིག་དེ་དང་དེ་ལ་བརྟེན་ནས་ཞེས་བཤད་དུ་མེད་པའི་ཕྱིར། ཞེས་པའོ། ། གསུམ་པ་ནི། འགྲེལ་པར། འདིར་སྨྲས་པ། གལ་ཏེ་འབྱུང་སྔོན་ཕྲད་ནས་ཡིན། ། མེད་ཕྱིར་རུང་བ་མ་ཡིན་ནོ། ། གལ་ཏེ་ལྷན་ཅིག་འདིར་དེ་ནི། །
མ་གྲུབ་སྔོན་དུ་བྱེད་ཕྱིར་རོ། ། ཞེས་ཕྱོགས་སྔ་མ་བརྗོད་ནས། དེའི་ཉེས་སྤོང་འཆད་པ་ནི། ཇི་སྐད་དུ། འདིར་བཤད་པ་ཇི་ལྟར་མེད་པ་སྐྱེ་བ་ལྟར། མེད་པ་ཕྲད་པའང་དེ་དང་འདྲ། ། སྐྱེས་པ་སྐྱེ་ན་མཐའ་ཐུག་མེད། ། འོན་ཏེ་སྔ་ན་ཡོད་ནའང་རུང༌། ། ལྷན་ཅིག་པ་ལའང་དེ་ཡོད་དེ། ། མར་མེ་བྱུང་ནས་མུན་པ་མེད། །
ཁ་གདངས་ཉལ་བཞིན་གལ་ཏེ་ཕྱིས། ། བཙུམ་པ་ལ་ཡང་ཅི་ཕྱིར་མིན། ། ཞེས་བཤད་དོ། ། གཉིས་པ་མཚན་གཞིའི་དབྱེ་བ་ནི། རྟེན་ཅིང་འབྲེལ་པར་འབྱུང་བ་ལ། བཞི་སྟེ། སྐད་ཅིག་མའི་རྟེན་འབྲེལ་དང༌། རྒྱུན་ཆགས་པའི་དང༌། འབྲེལ་པ་ཅན་གྱི་དང༌། གནས་སྐབས་པའི་རྟེན་འབྲེལ་ལོ། །
འདི་ཡང་མཚན་ཉིད་དམ་ལྡོག་པས་ཕྱེ་བ་ཡིན་གྱི། དངོས་པོ་ལ་ནི་གཉིས་སུ་བསྡུ་བ་ཡིན་ཏེ། སྐད་ཅིག་མ་དང་འབྲེལ་པ་ཅན་ནི་དོན་གཅིག་ལ་འདུ་ཞིང༌། འདུས་བྱས་ཐམས་ཅད་ཀྱི་དབང་དུ་བྱས་པ་དང༌། རྒྱུན་ཆགས་པ་དང༌། གནས་སྐབས་པ་ཡང་དོན་གཅིག་ལ་འདུ་ཞིང༌། སེམས་ཅན་དུ་སྟོན་པ་ཁོ་ནའི་དབང་དུ་བྱས་པ་ཡིན་ནོ། ། གལ་ཏེ་སྐད་ཅིག་མ་ཅིག་ཁོ་ན་ལ་ཡན་ལག་བཅུ་གཉིས་ཇི་ལྟར་ཚང་ཞེ་ན། སྲོག་གཅོད་པ་ལྟ་བུའི་སྐད་ཅིག་མ་ཅིག་ལ་མཚོན་ན། དེ་སྐབས་ན་ཡོད་པའི་མ་རིག་པ་དང༌།
སེམས་པ་དང༌། རྣམ་པར་ཤེས་པ་དང༌། མིང་གཟུགས་དང༌། དབང་པོ་དྲུག་དང༌། ཡུལ་དབང་ཡིད་བྱེད་རྣམས་འདུས་པ་དང༌། དེ་ཉིད་ཉམས་སུ་མྱོང་བ་དང༌། དེ་ལ་སྲེད་པ་དང༌། དེ་དང་མཚུངས་ལྡན་དུ་བྱུང་བའི་ཉོན་མོངས་པ་གཞན་རྣམས་དང༌། དེ་དང་ལྷན་ཅིག་པའི་ལུས་ངག་གི་ལས་དང༌། ལས་དེ་རྣམས་སྐྱེ་བ་དང༌།
སྨིན་པ་དང༌། ཞིག་པའོ། ། དེ་ལྟ་བུའི་སྐད་ཅིག་མ་དེ་ཡང་མཐར་ཆགས་སུ་སྦྲེངས་ནས་འབྱུང་བ་དེ་ལ་ནི་འབྲེལ་པ་ཅན་གྱི་རྟེན་འབྲེལ་ཞེས་བྱ་ཞིང༌། གཉིས་པོ་དེ་ནི་བསྟན་བཅོས་རབ་ཏུ་བྱེད་པ་ལས་འབྱུང་བ་ཡིན་ནོ་ཞེས་གཞན་དུ་ཁ་འཕངས་ན། བསྟན་བཅོས་འདིར་ནི་རྟེན་འབྲེལ་གཞན་གཉིས་པོ་དངོས་སུ་འཆད་པ་ཡིན་ལ། དེ་ཡང་ཡན་ལག་བཅུ་གཉིས་པོ་ཚེ་གསུམ་གྱི་གནས་སྐབས་ལ་བགོས་ཏེ་འཇོག་པས་ན་གནས་སྐབས་པའི་རྟེན་འབྲེལ་ཞེས་བྱ། དེ་ལྟར་འཇོག་པ་དེ་ཡང་རྟེན་འབྲེལ་སྔ་མ་གཉིས་བཞིན་དུ། སྐད་ཅིག་རེ་རེའི་སྟེང་དུ་ཚང་བ་མ་ཡིན་གྱི། སྐད་ཅིག་མང་པོ་རྒྱུན་ལྡན་དུ་འབྱུང་བ་ལ་ལྟོས་ནས་བཞག་དགོས་པའི་ཕྱིར་རྒྱུན་ཆགས་པའི་རྟེན་འབྲེལ་ཞེས་བྱའོ། ། ཇི་སྐད་དུ།
འདི་ནི་གནས་སྐབས་པར་འདོད་ལོ། ། ཞེས་ལོ་ཚིག་སྨོས་པ་ནི། གནས་སྐབས་པའི་འཇོག་ཚུལ་ལ་སྐྱོན་བརྗོད་པ་མ་ཡིན་གྱི། ཡན་ལག་སོ་སོའི་ངོས་འཛིན་ལ་སྐྱོན་བརྗོད་པ་ཡིན་ཏེ། འགྲེལ་པར། ཇི་སྐད་དུ། རེ་ཤིག་གནས་སྐབས་པའི་རྟེན་ཅིང་འབྲེལ་པར་འབྱུང་བ་འདི་ནི། བཅུ་གཉིས་དང་ལྡན་པའི་ཕུང་པོ་ལྔ་པའི་གནས་སྐབས་ཀྱི་ཡན་ལག་བཅུ་གཉིས་པ་དག་ཡིན་ནོ། ། ཞེས་གང་སྨྲས་པ་ནི་མདོ་དང་འགལ་བ་ཡིན་ནོ། ། མདོ་ལས་ནི།
མ་རིག་པ་གང་ཞེ་ན། སྨྲས་པ། སྔོན་གྱི་མཐའ་མི་ཤེས་པ་གང་ཡིན་པའོ། ། ཞེས་རྒྱས་པར་གསུངས་ཏེ། ངེས་པའི་དོན་གང་ཡིན་པ་དེ་ནི་དྲང་བའི་དོན་མ་ཡིན་པས། འདི་ནི་མདོའི་དོན་མ་ཡིན་ནོ། ། ཞེས་བཤད་པས་སོ། ། འོ་ན་ཚེ་གསུམ་ལ་ཇི་ལྟར་འཇོག་ཅེ་ན། སྔོན་དང་ཕྱི་མཐར་གཉིས་གཉིས་དང༌། ། བར་དུ་བརྒྱད་དང༌།
ཅེས་གསུངས་ལ། འདི་ནི་འགྲོ་བ་གཅིག་གི་རྣམ་སྨིན་ཡོངས་རྫོགས་དང་དེ་འཕེན་འགྲུབ་ཀྱི་རྒྱུ་འབྲས་ཚར་གཉིས་ཀྱི་དབང་དུ་བྱས་པ་ཡིན་ལ། ཚར་གཉིས་པོ་དེ་ཡང་འགྲོ་བ་གཞན་གྱི་རྟེན་འབྲེལ་གྱི་ཚར་གཞན་དུའང་བསྲེས་པའི་དབང་དུ་བྱས་ན། སྔོན་དང་ཕྱི་མའི་མཐའ་གཉིས་སུའང་བར་གྱི་བརྒྱད་པོ་ཚང་བ་དང༌། ཐོག་མཐའ་གཉིས་པོའི་ཡན་ལག་བཞི་པོ་ཚེ་བར་པ་ལ་ཚང་བར་ཁས་ལེན་དགོས་ཏེ། ཚེ་རབས་གཞན་དུ་སྐྱེ་བའི་ལས་སོག་པའི་ཕྱིར་དང༌། ལས་གཞན་གྱི་རྣམ་སྨིན་འགྲུབ་པའི་ཕྱིར། གསུམ་པ་ཡན་ལག་སོ་སོའི་དོགས་གཅོད་ལ། གཉིས་ཏེ། བྱེ་སྨྲའི་སྐབས་དང༌།
མདོ་སྡེ་པའི་སྐབས་སོ། ། དང་པོ་ལ། ཡན་ལག་གི་གཙོ་བོ་ནི་མ་རིགས་པ་ནས་རྒ་ཤིའི་བར་བཅུ་གཉིས་པོ་དག་ཡིན་ལ། འཁོར་དང་བཅས་པའི་དབང་དུ་བྱས་ན་གཙོ་བོ་དེ་དང་དེའི་གནས་སྐབས་ཀྱི་ཕུང་པོ་ལྔ་པོ་ཐམས་ཅད་དོ། ། སྤྱིར་འགྲོ་བ་ཐམས་ཅད་ལ་ཡན་ལག་བཅུ་གཉིས་ཀྱི་རྣམ་པར་བཞག་པ་ཚང་མོད། འདིར་ངོས་འཛིན་པ་ནི། འདོད་པའི་ཁམས་པ་དང༌། དེའི་ནང་ནས་ཀྱང་མངལ་སྐྱེ་ཁོ་ནའི་དབང་དུ་བྱས་ནས་འཆད་པ་ཡིན་ལ། དེའི་རྒྱུ་མཚན་ནི། དེ་ལ་ཡན་ལག་བཅུ་གཉིས་རྒྱས་པར་ཚང་བ་དང༌།
དེའི་རྒྱུ་མཚན་གྱིས་བཅུ་གཉིས་པོ་ངོས་འཛིན་པའི་ཚུལ་རྟོག་པར་སླ་བའོ། ། འདིར་ཉན་ཐོས་སྡེ་པ་གཉིས་ཀྱི་མི་འདྲ་བའི་ཁྱད་པར་ནི། གཙོ་བོའི་སྒོ་ནས་ངོས་འཛིན་པ་དང༌། འཁོར་དང་བཅས་པའི་དབང་དུ་བྱེད་པ་འདི་ཙམ་དུ་ཟད་ལ། ཐེག་པ་ཆེན་པོ་པ་དག་དང་མ་འདྲེས་པའི་ཚུལ་ནི་འདི་ལྟར། ལུགས་དེར་ནི་མ་རིག་པ་འཕེན་བྱེད་ཀྱི་ལས་ཀུན་ནས་སློང་བྱེད་དང༌། འདུ་བྱེད་ནི་འཕེན་བྱེད་ཀྱིས་ལས་དངོས་སུ་འཆད་ལ། འདིར་ནི་མ་ཡིན་ཏེ། འདིར་མ་རིག་པའི་རྟེན་འབྲེལ་ནི། མི་ལྟ་བུའི་འགྲོ་བ་གཅིག་ཏུ་འཕེན་བྱེད་དང་འགྲུབ་བྱེད་དུ་གྱུར་པའི་མ་རིག་པ་མཚུངས་ལྡན་དང་བཅས་པའི་ཉོན་མོངས་པ་ཇི་སྙེད་ཡོད་པ་དེ་དག་དང༌།
གནས་སྐབས་དེ་ན་ཡོད་པའི་ཕུང་པོ་ལྔ་པོ་ཇི་སྙེད་པ་ལ་ཟེར་ཞིང༌། འདུ་བྱེད་ཀྱི་རྟེན་འབྲེལ་ཡང་ཉོན་མོངས་པ་དེ་དག་གིས་ཀུན་ནས་བསླངས་པའི་འཕེན་འགྲུབ་ཀྱི་ལས་ཇི་སྙེད་པ་དང༌། གནས་སྐབས་དེ་ན་ཡོད་པའི་ཕུང་པོ་ལྔ་པོ་དག་གོ ། རྟེན་འབྲེལ་འདི་གཉིས་ཀྱི་ནང་དུ་མི་ལྟ་བུའི་འགྲོ་བ་གཅིག་འགྲུབ་བྱེད་ཀྱི་སྲེད་ལེན་སྲིད་པ་གསུམ་མ་བསྡུས་པ་མ་ཡིན་ཏེ། ཇི་སྐད་དུ། མ་རིག་ཉོན་མོངས་སྔོན་གནས་སྐབས། ། འདུ་བྱེད་དག་ནི་སྔོན་ལས་ཀྱི། ། ཞེས་སྤྱིར་བཟུང་བའི་ཕྱིར་རོ། ། འོ་ན་སྲེད་ལེན་སྲིད་པ་གསུམ་བར་དུ་འཇོག་པའི་རྒྱུ་མཚན་ཅི་ཞེ་ན། དེ་ནི་ཐེག་པ་ཆེན་པོ་པ་ལྟར་འཕེན་བྱེད་ཀྱི་ལས་གསོས་འདེབས་བྱེད་དུ་འཆད་པ་མ་ཡིན་གྱི།
འོ་ན་ཅི་ཞེ་ན། སྲིད་པ་གཞན་འཕེན་འགྲུབ་ཀྱི་རྒྱུར་བཞག་པ་སྟེ། སྐྱེ་བ་དང་རྒ་ཤིའི་རྟེན་འབྲེལ་གང་ལ་འཇོག་པའི་ཚེ་གསུམ་པོ་གང་ལ་ལྟོས་ནས་ནི། གསུམ་པོ་འདི་མ་རིག་པ་དང་འདུ་བྱེད་ཀྱི་རྟེན་འབྲེལ་དུ་ཡང་འཇོག་དགོས་པ་དང༌། གཉིས་པོ་དེ་ཡང་གསུམ་པོ་འདི་ལ་ལྟོས་ནས་ནི་རྣམ་པར་ཤེས་པ་ནས་ཚོར་བའི་བར་གྱི་རྟེན་འབྲེལ་དུ་འཇོག་དགོས་པ་ཡིན་པའི་ཕྱིར།

དེ་ལྟར་ན་ཡན་ལག་བཅུ་གཉིས་ཚེ་གསུམ་ལ་གཞག་པ་འདིས་ནི་རྣམ་སྨིན་གྱི་རྒྱུ་འབྲས་ཚར་གཉིས་བསྟན་པ་ཡིན་ཏེ། མ་རིག་པ་དང་འདུ་བྱེད་ཀྱིས་རྣམ་སྨིན་གྱི་རྒྱུ་དང༌། རྣམ་པར་ཤེས་པ་ནས་ཚོར་བའི་བར་གྱིས་རྣམ་སྨིན་གྱི་འབྲས་བུ་ཡོངས་སུ་རྫོགས་པ་ཚར་གཅིག སྲེད་ལེན་སྲིད་པ་གསུམ་གྱིས་རྣམ་སྨིན་གྱི་རྒྱུ་དང༌། སྐྱེ་བ་དང་རྒ་ཤི་གཉིས་ཀྱིས་རྣམ་སྨིན་གྱི་འབྲས་བུ་ཡོངས་སུ་རྫོགས་པ་ཚར་གཅིག་བསྟན་པའི་ཕྱིར། དེ་ལྟར་བཤད་པའི་ཚེ་ན། འགྲེལ་པར། ཡན་ལག་བཅུ་གཉིས་པོ་སྔོན་གྱི་མཐའ་དང་ཕྱི་མའི་མཐའ་པར་བསྡུས་ནས་བཤད་པའི་དགོངས་པ་ཡང་འགྲུབ་སྟེ། མ་རིག་པ་ནས་ཚོར་བའི་བར་བདུན་པོ་སྔོན་གྱི་མཐའ་པ་དང༌། ལྷག་མ་གཉིས་པོ་ཕྱི་མའི་མཐའ་པར་བསྡུས་ནས་བཤད་འདུག་པའི་ཕྱིར། དེ་ལྟ་ན་ཡང་སྲེད་ལེན་སྲིད་པ་གསུམ་པོའི་རྟེན་འབྲེལ་གང་ཡིན་ཐམས་ཅད་ཕྱི་མའི་མཐའ་པར་བསྡུད་ནུས་པ་མ་ཡིན་ཏེ།
གསུམ་པོའི་གནས་སྐབས་ཀྱི་རྣམ་སྨིན་གྱི་ཕུང་པོར་གྱུར་པ་ཇི་སྙེད་པ་གསུམ་པོ་དེའི་རྟེན་འབྲེལ་དུ་ནི་འཆད་ལ། དེ་དག་རྒྱུ་འབྲས་ཀྱི་ཚར་སྔ་མའི་ནང་དུ་གཏོགས་པའི་ཕྱིར། དེ་ལྟ་ཡིན་པ་དེའི་ཕྱིར། མ་རིག་པ་དང་འདུ་བྱེད་ཀྱི་རྟེན་འབྲེལ་གང་ཡིན་ཐམས་ཅད་རྣམ་སྨིན་དུ་གཞག་པ་དེ་དང་ཚར་གཅིག་པའི་ངེས་པ་མེད་དེ། སྔོན་གྱི་མཐའ་པ་གཉིས་པོའི་གནས་སྐབས་ཀྱི་རྣམ་སྨིན་གྱི་ཕུང་པོ་ཇི་སྙེད་པ་དེ་དང་དེའི་རྟེན་འབྲེལ་དུ་འདུས་ཀྱང༌། བར་དུ་བཞག་པ་བརྒྱད་པོའི་རྣམ་སྨིན་གྱི་རྒྱུར་མི་རུང་བའི་ཕྱིར། དེ་ལྟར་ན་གནས་སྐབས་པའི་ཡན་ལག་བཅུ་གཉིས་པོ་འདི། ཡན་ལག་གཙོ་བོའི་དབང་དུ་བྱས་ན་རྣམ་སྨིན་རྒྱུ་འབྲས་ཀྱི་ཚར་གཉིས་སུ་འགྱུར་ཞིང༌། དེ་ལས་ལྷག་པ་མ་བསྟན་ལ། འཁོར་དང་བཅས་པའི་དབང་དུ་བྱས་ན།
རྣམ་སྨིན་གྱི་འབྲས་བུ་ཚར་གསུམ་བསྟན་པ་ཡིན་ཏེ། ཚེ་གསུམ་གྱི་རྣམ་པར་སྨིན་པའི་ཕུང་པོ་ལྔ་ཆར་ཡང་ཡན་ལག་བཅུ་གཉིས་སུ་བསྡུས་ནས་བཤད་པའི་ཕྱིར། མ་རིག་པ་དང་འདུ་བྱེད་ཀྱི་རྟེན་འབྲེལ་གཉིས་པོ་སྔོན་མཐའ་ལ་གཞག་ཀྱང༌། རྣམ་སྨིན་གཅིག་གི་དབང་དུ་བྱས་པའི་འཕེན་འགྲུབ་ཀྱི་རྒྱུ་གཉིས་ཀ་སྔོན་གྱི་ཚེ་གཅིག་བུ་དེ་ཉིད་ལ་རྫོགས་པའི་ངེས་པ་མེད་དེ། འཕེན་འགྲུབ་ཀྱི་རྒྱུ་གཉིས་ཀྱི་བར་དུ་ཚེ་རབས་དུ་མས་ཆོད་པ་སྲིད་པའི་ཕྱིར། འོ་ན་སྔོན་གྱི་མཐར་བཞག་པའི་རྟེན་འབྲེལ་གཉིས་པོའི་རྒྱུར་གྱུར་པའི་རྟེན་འབྲེལ་ནི་དུ་ཞིག དེ་གང་ལ་འཇོག་པའི་ཚེ་རབས་ཤིག་ཀྱང་གཞག་དགོས་པས་གནས་སྐབས་པའི་རྟེན་འབྲེལ་ཚེ་བཞི་པར་འགྱུར་བ་མ་ཡིན་ནམ་ཞེ་ན། མ་ཡིན་ཏེ། སྔོན་མཐའི་རྟེན་འབྲེལ་འདི་གཉིས་ཀྱི་སྔོན་དུ་འགྲོ་དགོས་པའི་རྟེན་འབྲེལ་ནི་བར་དུ་བཞག་པའི་བརྒྱད་པོ་དེ་ཉིད་ལས་རིགས་གཞན་མེད་པའི་ཕྱིར། དེ་ལྟར་ན་སྔོན་གྱི་མཐའ་པ་གཉིས་པོའི་ནང་དུ་བར་གྱི་བརྒྱད་དང༌།
ཕྱི་མའི་མཐའ་པ་གཉིས་ཚང་ལ། ཕྱི་མཐའ་གཉིས་པོའི་ནང་དུ་ཡང་གཞན་གཉིས་ཚང་ཞིང༌། བར་པས་བརྒྱད་པོའི་ནང་དུ་སྔ་ཕྱིའི་ཡན་ལག་བཞི་པོ་ཚང་བ་འདི་ནི། མངལ་སྐྱེས་ཚེ་ཡོངས་སུ་རྫོགས་པ་དང་ལྡན་པ་གཅིག་གི་དབང་དུ་བྱས་ལ། དེ་ལྟ་ཡིན་པ་དེའི་ཕྱིར་སྔོན་མཐའ་ལ་རྒྱུའི་རྟེན་འབྲེལ་དང༌། ཕྱི་མཐའ་ལ་འབྲས་བུའི་རྟེན་འབྲེལ་ཡོད་ཀྱང༌། ཡན་ལག་བཅུ་གཉིས་ཀྱི་གྲངས་ངེས་ཉམས་པར་མི་འགྱུར་ཞིང༌། དེ་ལྟར་མི་འགྱུར་བ་དེ་ནི་ཡན་ལག་བཅུ་གཉིས་ཚེ་གསུམ་ལ་བགོས་ནས་གཞག་པའི་བགོས་པ་བླ་ན་མེད་པ་ཡང་ཡིན་ནོ། ། གལ་ཏེ་མདོ་ལས་མ་རིག་པའི་རྒྱུ་ཚུལ་མིན་ཡིད་བྱེད་དུ་བཤད་པས་ཡན་ལག་བཅུ་གསུམ་པར་མི་འགྱུར་རམ་ཞེ་ན། འདི་ལ་གཞན་ལུགས་མི་འཐད་པ་དང༌།
རང་གི་ལུགས་གཉིས་ལས། དང་པོ་ནི། བྱེ་སྨྲ་སྔ་རབས་པ་དག་ན་རེ། ཚུལ་མིན་ཡིད་བྱེད་ནི་ལེན་པའི་ནང་དུ་འདུས་པ་ཡིན་ཏེ། ཚུལ་མིན་ཡིད་བྱེད་ཀྱང་མ་རིག་པ་ལས་འབྱུང་བར་བཤད་པའི་ཕྱིར་ཞེས་ཟེར། འདི་མི་འཐད་པ་ལ་གཉིས་ཏེ། དེའི་ནང་དུ་འདུས་པ་མི་འཐད་པ་དང༌། འཐད་དུ་ཆུག་ཀྱང་ཚུལ་མིན་ཡིད་བྱེད་ཡན་ལག་ལོགས་པར་འཇོག་པའི་རྒྱུ་མཚན་འཁྲུལ་པའོ། ། དང་པོ་ནི། དེ་དེའི་ནང་དུ་འདུས་པའི་རྒྱུ་མཚན་ཅི།
དེ་དང་མཚུངས་པར་ལྡན་པས་སོ་ཞེ་ན། འོ་ན་སྲེད་པ་མ་རིག་པའི་ནང་དུ་ཡང་འདུས་པར་འགྱུར་ཏེ། དེ་དང་མཚུངས་པའི་ཕྱིར། གཉིས་པ་ནི། འོ་ན་མ་རིག་པ་དང་སྲེད་པ་གཉིས་ཀྱང་ཡན་ལག་ལོགས་པ་འཇོག་མི་དགོས་པར་འགྱུར་ཏེ། ལེན་པའི་ནང་དུ་འདུས་པའི་ཕྱིར། ཡང་བཙུན་པ་དཔལ་ལེན་ན་རེ། མདོ་གཞན་ལས་མ་རིག་པ་དང་ཚུལ་མིན་ཡིད་བྱེད་རྒྱུ་འབྲས་སུ་བཤད་པས། མ་རིག་པ་ལ་རྒྱུ་མེད་པའི་ཉེས་པ་ལས་གྲོལ་ཞིང༌། ཡན་ལག་གཞན་ཁ་བསྐང་བར་ཡང་བྱ་མི་དགོས་ཏེ།
རེག་པའི་དུས་ན་ཡོད་པའི་ཚུལ་མིན་ཡིད་བྱེད་ལས། ཚོར་བ་དང་ལྷན་ཅིག་པའི་མ་རིག་པ་འབྱུང་བར་མདོ་གཞན་ལས་གསུངས་པའི་ཕྱིར། དང་པོ་གསུངས་ཏེ། མདོ་ལས། མིག་དང་གཟུགས་ལ་བརྟེན་ནས་གཏི་མུག་ལས་སྐྱེས་པའི་ཡིད་ལ་བྱེད་པ་རྙོགས་པ་སྐྱེའོ། ། ཞེས་གསུངས་ལ། མདོ་དེས་རེག་པའི་དུས་སུ་ཚུལ་མིན་ཡིད་བྱེད་ཡོད་པར་བསྟན། ཡང་མདོ་གཞན་ལས། མ་རིག་པའི་འདུས་ཏེ་རེག་པ་ལས་བྱུང་བའི་ཚོར་བ་ལ་བརྟེན་ནས་སྲེད་པ་སྐྱེའོ། ། ཞེས་གསུངས་ལ།
མདོ་དེས་ནི་ཚོར་བའི་དུས་ན་མ་རིག་པ་ཡོད་པར་གྲུབ་པ་བཞིན་ནོ། ། ཞེས་ཟེར། དེ་ལ་སློབ་དཔོན་གྱིས་བརྗོད་པ་ནི། འོ་ན་རྟེན་འབྲེལ་གྱི་མདོ་འདིར་ཡང༌། རེག་པའི་དུས་ཀྱི་རྒྱུ་དེ་ལས་ཚོར་བའི་དུས་ཀྱི་མ་རིག་པ་འབྱུང་བར་ཅིའི་ཕྱིར་མ་བསྟན། དཔལ་ལེན་ན་རེ། མ་བཤད་ཀྱང་དོན་གྱིས་གོ་བ་ཡིན་ཏེ། རྒྱུ་ཚུལ་མིན་ཡིད་བྱེད་མེད་ན། འབྲས་བུ་མ་རིག་པ་མི་འབྱུང་བའི་ཕྱིར། དཔེར་ན་དགྲ་བཅོམ་པ་བཞིན་ནོ། །
ཞེ་ན། འོ་ན་མ་རིག་པ་དང་སྐྱེ་བ་སོགས་ཀྱང་ཡན་ལག་ཏུ་གཞག་མི་དགོས་པར་འགྱུར་ཏེ། མ་བཤད་ཀྱང་དོན་གྱིས་གོ་བའི་ཕྱིར་ཏེ། མ་རིག་པ་དང༌། སྐྱེ་བ་མེད་པར་རྒ་ཤི་སོགས་མི་འབྱུང་བའི་ཕྱིར། སོ་སོ་སྐྱེ་བོ་བཞིན་ནོ། ། གཉིས་པ་རང་གི་ལན་ནི། མ་རིག་པའི་རྒྱུ་ལོགས་སུ་བསྟན་མི་དགོས་ཏེ། ཚོར་བ་ལས་སྲིད་པ་འབྱུང་བར་བསྟན་པ་དེ་ཉིད་ཀྱི་རྒ་ཤིའི་རྐྱེན་གྱིས་མ་རིག་པ་འབྱུང་བར་གྲུབ་པའི་ཕྱིར། དེའི་ཤེས་བྱེད་ཀྱང༌།
ཚོར་བའི་བར་ནི་རྒ་ཤིའི་ཡིན། ། ཞེས་དང༌། མ་རིག་ཉོན་མོངས་སྔོན་གནས་སྐབས། ། ཞེས་བཤད་པས། མིང་གཟུགས་ནས་ཚོར་བའི་བར་རྒ་ཤིའི་རྟེན་འབྲེལ་དང༌། སྲེད་ལེན་གཉིས་ནི་མ་རིག་པའི་རྟེན་འབྲེལ་དུ་འཆད་པའི་ཕྱིར། འོ་ན་ཡན་ལག་བཅུ་གཉིས་ཀྱི་གྲངས་ངེས་ཉམས་སོ་ཞེ་ན། དངོས་པོའི་གྲངས་ངེས་མ་ཡིན་གྱི། དགོས་པ་ལ་ལྟོས་ནས་བཅུ་གཉིས་སུ་བཤད་པ་ཡིན་ཏེ། མ་རིག་པ་དང་འདུ་བྱེད་གཉིས་སྲེད་སོགས་ཀྱི་ནང་དུ་འདུས་ཀྱང་སྔོན་གྱི་མཐར་མ་གཞག་ན།
འཁོར་བ་རྒྱུ་མེད་དང་རྒྱུ་གཞན་ལས་བྱུང་བར་དོགས་པའི་སྒོ་ནས་སྔོན་མཐའ་ལ་རྨོངས་པ་དང༌། སྐྱེ་བ་དང་རྒ་ཤིའི་རྟེན་འབྲེལ་བར་གྱི་བརྒྱད་པོའི་ནང་དུ་འདུས་ཀྱང་ཕྱི་མའི་མཐར་མ་གཞག་ན། སྐྱེ་བ་ཕྱི་མ་མེད་པའམ། ཡོད་ཀྱང་བདག་རྟག་པ་ཕ་རོལ་ཏུ་འགྲོ་བར་དོགས་པའི་སྒོ་ནས་ཕྱི་མཐའ་ལ་རྨོངས་པ་དང༌། སྲེད་སོགས་གསུམ་པོའི་རྟེན་འབྲེལ་མ་རིག་པ་དང་འདུ་བྱེད་ཀྱི་རྟེན་འབྲེལ་དུ་འདུས་ཀྱང༌། བར་དུ་མ་བཞག་ན་ཕྱི་མའི་མཐའ་པ་གཉིས་རྒྱུ་མེད་དང་མི་མཐུན་པའི་རྒྱུ་ལས་བྱུང་བར་དོགས་པའི་རྨོངས་པ་ཟློག་པའི་ཆེད་ཡིན་ནོ། ། དེ་བཞིན་དུ་བར་གྱི་བརྒྱད་པོ་སྐྱེ་བ་དང༌། རྒ་ཤིའི་རྟེན་འབྲེལ་དུ་འདུས་ཀྱང༌། ཚེ་བར་པའི་རྟེན་འབྲེལ་དུ་མ་བཞག་ན། ད་ལྟར་གྱི་རང་གི་ངོ་བོ་ལ་རྨོངས་པར་འགྱུར་བས་དེ་ཟློག་པའི་ཆེད་ཡིན་ལ།
དེ་ལྟ་ན་ཡང་གཉིས་སུ་མ་བསྡུས་པར་བརྒྱད་དུ་ཕྱེ་བ་དེ་ནི། ཕྱི་མཐའི་རྟེན་འབྲེལ་བརྒྱད་སྐྱེད་བྱེད་དེ་འཆད་ཤེས་པའི་དོན་དུ་ཡིན་ནོ། ། དེ་ལྟར་ན་བཅུ་གཉིས་པོ་རྫས་ཀྱི་སྒོ་ནས་ནི་བདུན་ནམ། ཡང་ན་ལྔའི་ནང་དུ་མ་འདུས་པ་མེད་པས་ཐེག་པ་ཆེན་པོ་དག་དང་མི་འདྲའོ། ། ཚེ་གསུམ་ལ་འཇོག་ཚུལ་དེ་ལྟ་ན། སྔོན་མཐར་བཤད་པ་དེའི་སྔ་ལོགས་ཀྱི་ཚེ་དང༌། ཕྱི་མཐར་བཤད་པ་དེའི་ཕྱི་ལོགས་ཀྱི་ཚེ་ལ་ཡན་ལག་གི་གྲངས་ཇི་ལྟར་འཇོག་ཅེ་ན། མ་རིག་པ་དང་འདུ་བྱེད་གཉིས་གང་ལ་འཇོག་པ་དེའི་ཚེ་སྔ་མ་ལ་ནི་སྐྱེ་བ་དང་རྒ་ཤི་འཇོག་སྟེ། རྒ་ཤིའི་རྐྱེན་གྱིས་མ་རིག་པ་འབྱུང་བར་འཆད་དགོས་པའི་ཕྱིར། ཕྱི་མཐའི་ཕྱི་ལོགས་ཀྱི་ཚེ་དེ་ལ་མ་རིག་པ་དང་འདུ་བྱེད་ཀྱི་རྟེན་འབྲེལ་འཇོག་པ་ཡིན་ཏེ།
རྒྱུ་མཚན་སྔ་མ་ཉིད་ཀྱི་ཕྱིར། ལྡོག་པའི་སྒོ་ནས་འཇོག་ལུགས་དེ་ལྟར་ཡིན་ཀྱང༌། རྫས་ལ་ནི་རྟེན་འབྲེལ་གྱི་ཡན་ལག་གང་དུ་འཇོག་པའི་ཚེ་དེ་ལ་ཡན་ལག་བདུན་ནམ་བཅུ་གཉིས་པོ་མ་ཚང་བ་མི་སྲིད་དོ། ། གལ་ཏེ་འོ་ན་བཅུ་གཉིས་པོ་འདི་ལ་རྒྱུ་ལྔ་དང་འབྲས་བུ་བདུན་གྱི་རྣམ་གཞག་འཆད་པ་དེའི་ཚེ། རྣམ་སྨིན་གྱི་རྒྱུ་འབྲས་སུ་ཁས་ལེན་པ་ལས་གཞན་མི་འཐད་པས། རྒྱུའི་སྐབས་ཀྱི་ཕུང་པོ་ལྔ་ཆར་མི་དགེ་བ་དང་དགེ་བ་གང་རུང་དུ་ཐལ་བས་སོ། ། སྐབས་དེར་རྣམ་སྨིན་གྱི་ཕུང་པོ་མི་སྲིད་པར་འགྱུར་བ་དང༌། འབྲས་བུ་བདུན་གྱི་སྐབས་ན་ཡོད་པའི་ཕུང་པོ་ལྔ་ཆར་ལུང་མ་བསྟན་དུ་ཐལ་བས་སོ། ། དེའི་སྐབས་ཀྱི་དགེ་བ་དང༌། ཉོན་མོངས་པ་ཅན་གྱི་ཕུང་པོ་དག་མེད་པར་འགྱུར་བའམ།
ཡོད་ན་གང་དུ་བསྡུད། ཅེ་ན། འདིའི་ལན་ནི། གཙོ་བོའི་དབང་གིས་ཡན་ལག་ལ་ཡང་དེར་བཏགས་པ་ཡིན། ཞེས་པ་ཉིད་ཀྱིས་ཐེབས་པའམ། ཡང་ན་རྒྱུ་ལྔའི་སྐབས་སུ་བཤད་པའི་ཕུང་པོ་ལྔ་ནི། མི་དགེ་བ་དང་དགེ་བ་ཟག་བཅས་གང་རུང་གི་ཆ་ནས་རྟེན་འབྲེལ་གྱི་ཡན་ལག་ཏུ་འཇོག་ལ། འབྲས་བུ་བདུན་གྱི་སྐབས་སུ་རྟེན་འབྲེལ་གྱི་ཡན་ལག་ཏུ་འཇོག་པའི་ཕུང་པོ་ལྔ་ནི། ལུང་མ་བསྟན་རྣམ་སྨིན་སྐྱེས་ཀྱི་ཆ་ནས་འཇོག་པ་ཡིན་ནོ། ། ཞེས་ཀྱང་འཆད་པར་ནུས་ཏེ།
གཞན་ལ་ནི་རྣམ་སྨིན་གྱི་རྒྱུ་འབྲས་མི་རུང་བའི་ཕྱིར། བྱེ་སྨྲའི་ལུགས་འདིར་བཅུ་གཉིས་པོ་ལ་ས་མཚུངས་ཀྱི་རྣམ་གཞག་འཆད་མི་དགོས་ལ། གལ་ཏེ་སྤྲོས་པ་ལ་དགའ་ན་ཡང༌། འདོད་པའི་མངལ་སྐྱེས་ནས། ཡང་འདོད་པའི་མངལ་སྐྱེས་ཉིད་དུ་སྐྱེ་བ་ལེན་པ་ཁོ་ནའི་དབང་དུ་བྱས་ནས་འཆད་དགོས་པ་ཡིན་ཏེ། གནས་སྐབས་པའི་རྟེན་འབྲེལ་འདི་ལ་ནི། ཁམས་གོང་མར་སྐྱེ་བ་དང༌། གོང་མ་ནས་སྐྱེ་བའི་རྣམ་གཞག་བཤད་པ་མེད་པའི་ཕྱིར། དེ་ལྟ་ན་བཅུ་གཉིས་པོ་ཐམས་ཅད་ས་མཚུངས་པ་ཁོ་ན་ཡིན་ཏེ། འདོད་པའི་ཁམས་ནི་ས་གཅིག་ཁོ་ནར་ངེས་པའི་ཕྱིར།
ཇི་སྐད་དུ་ཡང༌། འགྲེལ་པར། གལ་ཏེ་རྣམ་པར་ཤེས་པ་མའི་མངལ་དུ་ཞུགས་པར་མ་གྱུར་ན། ཞེས་གསུངས་པའི་ཕྱིར། འདོད་པ་ན་སྤྱོད་པའི་གང་ཟག་ཁོ་ནར་བསྟན་པ་ཡིན་ནོ། ། ཞེས་འབྱུང་བས་སོ། ། དེ་ལྟ་མོད་ཀྱི་འདོད་པ་ནས་ཁམས་གོང་མར་སྐྱེ་བ་ནི་ཡོད་ལ། དེའི་ཚེ་ན་ཡན་ལག་བཅུ་གཉིས་སྔ་མ་ལས་ཕྱི་མ་རིམ་ཅན་ཁོ་ན་དང༌། སྲེད་ལེན་གྱི་ངོས་འཛིན་སོགས་གཞུང་གི་དངོས་བསྟན་ལྟར་མི་འདོད་ཀྱང༌། བཅུ་གཉིས་པོ་ཚང་བ་དེ་ཡང་རྣམ་སྨིན་རྒྱུ་འབྲས་སུ་ཁས་ལེན་དགོས་པས།
དེའི་ཚེ་ས་མཚུངས་ཀྱི་ཚུལ་ཐེག་པ་ཆེན་པོ་པ་དག་དང་མཐུན་པར་འདོད་དམ་ཞེ་ན། མ་ཡིན་ཏེ། ལུགས་འདིར་ནི་མ་རིག་པ་དང་སྲེད་ལེན་གཉིས་ལ་འཕེན་འགྲུབ་ཀྱི་ཁྱད་པར་མི་འཆད་པས། མ་རིག་པ་དང་སྲེད་ལེན་ནི་ས་མཚུངས་པ་ཁོ་ནར་ངེས་པའི་ཕྱིར། དེ་བཞིན་དུ་འདོད་པ་ནས་གཟུགས་སུ་སྐྱེ་བའི་ཚེ། མ་རིག་པ་ནས་ཚོར་བའི་བར་བདུན་པོའམ། ཡང་ན་སྲེད་པ་ནས་རྒ་ཤིའི་བར་ལྔ་པོ་གང་རུང་གིས་ཆོག་པ་ཡིན་གྱི། བཅུ་གཉིས་པོ་ཚང་མར་དགོས་པ་མ་ཡིན་ཏེ། དེའི་ཚེ་ཚོར་བའི་རྐྱེན་གྱིས་སྲེད་པ་འབྱུང་བ་དོན་མེད་པའི་ཕྱིར་ཏེ། ཚོར་བའི་ཚེ་ན་གཟུགས་ཀྱི་རྣམ་སྨིན་རྫོགས་པར་གྲུབ་ཟིན་པའི་ཕྱིར།
འདོད་པ་ལ་ནི་མི་མཚུངས་ཏེ། ཡང་འདོད་པ་ནས་འདོད་པར་སྐྱེ་བ་ལ་དེ་ལྟར་འབྱུང་དགོས་པའི་ཕྱིར། ཅིག་ཤོས་ལ་ཡང་གཟུགས་ནས་གཟུགས་སུ་སྐྱེ་བ་ལ་ཚོར་བའི་རྐྱེན་གྱིས་སྲེད་པ་དགོས་སོ་ཞེ་ན། དེ་ལྟར་དགོས་པས་སྔ་མ་ལ་ཕན་པ་ཅི་ཡང་མེད་པ་ཁོ་ནར་མ་ཟད། གཟུགས་ཀྱི་རང་ས་ནས་རང་ས་དང༌། དེ་ནས་གོང་སར་སྐྱེ་བའི་ཚེ། ཚོར་བའི་རྐྱེན་ཅན་གྱི་སྲེད་པས་འཕེན་བྱེད་ཀྱི་ལས་སོགས་པ་ནི་མི་སྲིད་ལ། འགྲུབ་བྱེད་ཀྱི་ལས་སོག་པ་སྲིད་ཀྱང༌། ཡན་ལག་ལྔ་པོ་ཉིད་ཀྱིས་ཆོག་པ་ཡིན་ཏེ། སྲེད་པ་ནས་རྒ་ཤིའི་བར་ཉིད་ཀྱིས་ཆོག་པའི་ཕྱིར།
དེ་ལྟར་ན་ཁམས་གོང་མ་ནས་གོང་མར་སྐྱེ་བ་ལ་ནི་རྫས་ཀྱི་སྒོ་ནས་ཡན་ལག་བཅུ་གཉིས་དགོས་པ་མེད་ལ། འདོད་པ་ནས་འདོད་པར་སྐྱེ་བ་ལ་ནི། སྐྱེ་བ་གཉིས་ལེན་པའི་ཚེ་རྫས་ཀྱི་སྒོ་ནས་ཀྱང་ཡན་ལག་བཅུ་གཉིས་སུ་གཞག་གོ ། ཅིག་ཤོས་ལ་མི་མཚུངས་ཏེ། གོང་མ་ནས་གོང་མར་སྐྱེ་བ་ཇི་ཙམ་ལེན་ཀྱང༌། འཕེན་བྱེད་ཀྱི་ལས་དང་ཉོན་མོངས་པ་ནི་རྟེན་དེ་ལ་ཡོད་པ་མི་སྲིད་པའི་ཕྱིར། དེའི་ཕྱིར་གཞུང་འདིར་ནི་ཁམས་གོང་མའི་རྟེན་འབྲེལ་ཡན་ལག་བཅུ་གཉིས་ཀྱི་རྣམ་པར་གཞག་པ་མི་འཆད་དོ། ། གཉིས་པ་མདོ་སྡེ་པའི་ལུགས་ཀྱི་ཡན་ལག་སོ་སོའི་ངོས་འཛིན་ལ་གཉིས་ཏེ། གོང་འོག་ཏུ་མ་བཤད་པའི་ཡན་ལག་རྣམ་པ་འདིར་བཤད་པ་དང༌། རྟེན་འབྲེལ་གསུམ་པོ་དཔེ་དང་སྦྱར་བའོ། །
དང་པོ་ལ། གལ་ཏེ་མ་རིག་པ་ཉིད་ཁོ་ན་མ་རིག་པའི་རྟེན་འབྲེལ་དུ་འཆད་ན། དེའི་ངོས་འཛིན་ཇི་ལྟ་བུ་ཞེ་ན། འདི་ལ་གཞན་དག་གི་ལུགས་མི་འཐད་པ་དང༌། རང་གི་ལུགས་གཞག་པའོ། ། དང་པོ་ལ། རིག་པ་བཀག་ཙམ་མ་རིག་པའི་ངོས་འཛིན་དུ་འཆད་པ་མི་རིགས་པ་དང༌། ཤེས་རབ་ངན་པ་དེའི་ངོས་འཛིན་དུ་མི་རིགས་པའོ། ། དང་པོ་ནི། ཇི་སྐད་དུ།
རིག་པའི་མི་མཐུན་ཕྱོགས་ཆོས་གཞན། ། ཞེས་སོགས་ཏེ། འདི་ལ་རིགས་པ་དང༌། ལུང་གཉིས་ལས། དང་པོ་ནི། དེ་ཆོས་ཅན། དེར་མི་རིགས་ཏེ། འདུ་བྱེད་ཀྱི་རྐྱེན་དུ་མི་རུང་བའི་ཕྱིར། བྱེད་རྒྱུའོ་ཞེ་ན། དེ་ལྟ་ན་ཡང་དེའི་འབྲས་བུ་མེད་པའི་ཕྱིར་འདུ་བྱེད་ཀྱི་རྐྱེན་ཉིད་དུ་མི་རིགས་ལ།
དེའི་ཚེ་ན་འདུ་བྱེད་ཀྱི་རྐྱེན་མེད་པར་འགྱུར་རོ། ། རང་གི་དངོས་མིང་གི་མཐའ་ན་དགག་ཚིག་སྦྱར་བ་ཙམ་གྱི་མེད་པར་དགག་པ་ཉིད་དུ་མི་འགྱུར་ཏེ། དཔེར་ན། མི་མཛའ་བ་དང༌། ཆོས་མ་ཡིན་པ་དང༌། དོན་མ་ཡིན་པ་དང༌། བྱ་བ་མ་ཡིན་པ་ལ་སོགས་པ་ལྟ་བུའོ། ། གཉིས་པ་ལུང་ནི། ཀུན་སྦྱོར་སོགས་ཚིག་ཕྱིར། ཞེས་པ་སྟེ།
མདོ་ལས། མ་རིག་པའི་ཀུན་སྦྱོར་དང༌། འཆིང་བ་དང༌། ཕྲ་རྒྱས་དང༌། ཆུ་བོ་དང༌། སྦྱོར་བ་ཞེས་གསུངས་ལ། མེད་པར་དགག་པ་ནི་དེར་མི་རུང་བའི་ཕྱིར། གཉིས་པ་ནི། གལ་ཏེ། ཤེས་རབ་དཔའ་བོ་མིན་ལྟའི་ཕྱིར། །
ཞེས་སོགས་ཏེ། མ་རིག་པ་ཆོས་ཅན། ལྟ་བ་དང་མཚུངས་ལྡན་དུ་མི་འབྱུང་བར་ཐལ། ལྟ་བ་ལས་རྫས་གཞན་པའི་ཤེས་རབ་ཡིན་པའི་ཕྱིར། ཁྱབ་པ་ནི། ཤེས་རབ་ཀྱི་རྫས་འགལ་བ་གཉིས་མཚུངས་ལྡན་དུ་མི་འབྱུང་བས་སོ། ། འདིའི་ལུང་ནི། ཤེས་རབ་ཉོན་མོངས་བརྟན་ཕྱིར་རོ། ། ཞེས་པའོ། ། གཉིས་པ་རང་ལུགས་ནི།
རིག་པའི་མི་མཐུན་ཕྱོགས་ཆོས་གཞན། ཞེས་པས་འཆད་ལ། དོན་ནི། རིག་པ་ཡེ་ཤེས་ཀྱི་མི་མཐུན་ཕྱོགས་སུ་གྱུར་པའི་སེམས་བྱུང་རྨོངས་པའོ། ། འདིར་བོད་ཁ་ཅིག་ན་རེ། རྣམ་འགྲེལ་མཛད་པས་འཇིག་ལྟ་ཉིད་མ་རིག་པར་ཁས་ལེན་པ་ཡིན་ནོ། ། ཞེས་ཟེར་བ་དེ་ཡང་མི་འཐད་དེ། དེ་དེ་མ་ཡིན་པའི་ལུང་དང་རིགས་པ་འདི་དག་ཟློག་པར་མི་ནུས་པའི་ཕྱིར་དང༌། འདི་དག་འགོག་པར་ཡང་མི་མཛད་པའི་ཕྱིར། འོ་ན།
ཇི་སྐད་དུ། ཉེས་པ་རྣམ་པ་ཐམས་ཅད་དག ། འཇིག་ཚོགས་ལྟ་ལས་སྐྱེས་པ་ཡིན། ། དེ་མ་རིག ཅེས་བཤད་པ་ཇི་ལྟར་དྲང་ཞེ་ན། མ་ཡིན་ཏེ། ལུང་དེས་ནི་འཇིག་ཚོགས་ལ་ལྟ་བ་དེ་མ་རིག་པ་ལས་བྱུང་བ་དང༌། དེ་ལས་ཆགས་སོགས་འབྱུང་བར་ཡང་མི་མཛད་པའི་ཕྱིར། དེ་ལས་གཞན་དུ་ན། སློབ་དཔོན་ཟླ་བ་གྲགས་པས་ཀྱང༌།
འཇིག་ཚོགས་ལ་ལྟ་བ་མ་རིག་པ་ཉིད་དུ་བཞེད་པར་འགྱུར་ཏེ། ཇི་སྐད་དུ། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ལྟ་ལས་འབྱུང་བ་བློ་ཡིས་མཐོང༌། ། ཞེས་བཤད་པའི་ཕྱིར། དེས་ན་ལྟ་བ་དང་ལྟ་མིན་གྱི་ཁྱད་པར་མི་ཕྱེད་པ་འདི་ལྟ་བུ་རྣམ་འགྲེལ་མཛད་པའི་ཐུགས་ལ་འཁྲུངས་པ་ག་ལ་སྲིད། དེ་ལྟ་ན་ཡང་སྤྱིར་མ་རིག་པ་ལ་ཉོན་མོངས་པ་ཅན་ཡིན་མིན་གཉིས་འཆད་པ་ནི། བསྟན་བཅོས་འདི་པ་དག་གི་ཡང་ལུགས་ཡིན་པར་གོང་དུ་བཤད་ཟིན་ལ། དེའི་ནང་ནས་འདིར་བསྟན་པ་ནི། ཉོན་མོངས་པ་ཅན་གྱི་མ་རིག་པ་ཁོ་ན་སྟེ།
སྲིད་པར་སྐྱེ་བ་འཕེན་འགྲུབ་ཀྱི་རྒྱུར་གྱུར་པའི་ལས་ཀུན་ནས་སློང་བྱེད་ཡིན་པའི་ཕྱིར། དེ་བས་ན་བདག་ཏུ་རྨོངས་པའོ། ། འོ་ན་བདག་ཏུ་ལྟ་བ་ཉིད་ཀྱང་མ་རིག་པར་འགྱུར་ཏེ། བདག་མེད་རྟོགས་པའི་ཡེ་ཤེས་ཀྱི་འགལ་ཟླ་དངོས་ཡིན་པའི་ཕྱིར་ན། ཇི་སྐད་དུ། རིག་པའི་མི་མཐུན་ཕྱོགས་ཆོས་གཞན། ། ཞེས་བྱ་བའི་དོན་དེ་ཚང་བའི་ཕྱིར་སྙམ་ན། གཏན་ཚིགས་མ་གྲུབ་སྟེ། དེ་ལྟར་ན་མཐར་འཛིན་པའི་ལྟ་བ་སོགས་ཀྱང་མ་རིག་པ་ཉིད་དུ་ཐལ་བར་འགྱུར་ཏེ། དེའི་འགལ་བ་མི་མཐུན་ཕྱོགས་སུ་གནས་པའི་ཕྱིར།
ཁྱོད་ལྟར་ན་འཛིན་སྟངས་དངོས་སུ་འགལ་བས་དེར་འཇོག་ནུས་པ་ཁས་བླངས་པའི་ཕྱིར་རོ། ། གཉིས་པ་མིང་གཟུགས་ལ། གཟུགས་ནི་བཤད་ཟིན་ཞིང༌། མིང་ནི་གཟུགས་ཅན་མ་ཡིན་པའི་ཕུང་པོ་བཞི་པོ་དག་གོ ། ཅིའི་ཕྱིར་མིང་ཞེས་བྱ་ན། འཇིག་རྟེན་ན་དོན་གོ་བར་བྱེད་པ་ལ་མིང་ཞེས་བྱ་སྟེ། དཔེར་ན། བ་ལང་དང༌། རྟ་དང༌། ལུག་དང༌།
ར་ཞེས་བྱ་བ་ལྟ་བུའོ། ། དེས་ན་བ་ལང་ཞེས་པའི་མིང་གིས་ནོག་ལྐོག་ཤལ་གོ་བར་བྱེད་པ་དེ་བཞིན་དུ། ཚོར་བ་ལ་སོགས་པའི་མིང་གིས་ཀྱང་མྱོང་བའི་ཆར་གྱུར་པའི་སེམས་བྱུང་སོགས་གོ་བར་བྱེད་པའོ། ། འོ་ན་གཟུགས་ཀྱི་ཕུང་པོ་ལ་ཡང་ཐལ་བར་འགྱུར་རོ་ཞེ་ན། མི་མཚུངས་ཏེ། སྒྲ་བཤད་པ་ཡོད་ཀྱང་འཇུག་པ་མེད་པའི་ཕྱིར་རོ། ། འགྲེལ་པར། གཞན་དག་ན་རེ། འདིར་ལུས་བོར་ནས་སྐྱེ་བ་གཞན་དུ་ཚོལ་བའི་ཕྱིར། མིང་ནི་གཟུགས་ཅན་མ་ཡིན་པའི་ཕུང་པོ་དག་ཡིན་ནོ། །
ཞེས་ཟེར་རོ། ། ཞེས་ཀྱང་བཤད་དོ། ། གསུམ་པ་རེག་པ་ལ། དབྱེ་བ་ནི། རེག་དྲུག ཅེས་པ་ཡིན་ལ། མཚན་ཉིད་ནི། འདུས་ཏེ་བྱུང་བ་ཡིན། ཞེས་པའོ། ། འདི་ནི་ཡུལ་དང་དབང་པོ་དང་རྣམ་པར་ཤེས་པ་གསུམ་འདུས་པ་རྒྱུ་དང༌།
རེག་པ་འབྲས་བུར་བསྟན་ནོ། ། འོ་ན་དབང་པོ་ལྔ་ནི། དོན་དང་རྣམ་པར་ཤེས་པ་དག་དང་ལྷན་ཅིག་འདུ་བར་རིགས་ན། ཡིད་ཀྱི་དབང་པོ་དང༌། ཡིད་ཀྱི་རྣམ་པར་ཤེས་པ་འདུ་བར་མི་རིགས་ཏེ། གཅིག་གི་དུས་སུ་ཅིག་ཤོས་མེད་པའི་ཕྱིར། ཞེ་ན། སྐྱོན་མེད་དེ། འབྲས་བུ་རེག་པ་གཅིག་བསྐྱེད་པར་མཐུན་པ་ཙམ་ལ་འདུས་པའི་མིང་བཏགས་སོ། ། རེག་པའི་འདིའི་ངོས་འཛིན་ལ།
འགྲེལ་པར་མི་འདྲ་བ་གསུམ་བཤད་པ་ཡིན་ཏེ། ཁ་ཅིག་ཡུལ་དབང་རྣམ་ཤེས་གསུམ་འདུས་པ་ཉིད་རེག་པ་ཡིན་ནོ། ། ཞེས་ཟེར་བ་དང༌། ཁ་ཅིག་འདུས་པ་ལས་བྱུང་བའི་སེམས་བྱུང་རྫས་གཞན་ཞིག་རེག་པ་ཡིན་ནོ། ། ཞེས་ཟེར་བ་དང༌། ཁ་ཅིག་གསུམ་པོ་འདུས་པའི་དུས་ཉིད་ན་རེག་པ་རྫས་གཞན་དུས་མཉམ་པ་ཞིག་ཡོད་པར་འདོད་པ་ལས། ཆོས་མངོན་པ་པ་དག་གི་རུང་ལུགས་ནི་རྩ་བར་བཤད་པ་དེ་ཉིད་དོ། ། རེག་པ་དང་པོ་ལྔ་ལ་ནི་ཐོགས་པའི་རེག་པ་ཞེས་བྱ་སྟེ། ཐོགས་བཅས་ཀྱི་དབང་པོ་ལ་བརྟེན་པའི་ཕྱིར། དྲུག་པ་ལ་ཚིག་བླ་དགས་ཀྱི་རེག་པ་ཞེས་བྱ་སྟེ།
ཡིད་ཀྱི་དབང་པོ་ལ་བརྟེན་པ་ཡིན་ལ། ཡིད་ནི་གཙོ་བོར་མིང་ལ་དམིགས་པས་ན་ཡུལ་གྱི་མིང་གིས་ཡུལ་ཅན་ལ་བཏགས་པའི་ཕྱིར། དེའི་ཤེས་བྱེད་ཀྱང༌། མདོ་ལས། ཡིད་ཀྱི་རྣམ་པར་ཤེས་པས་ནི་སྔོན་པོའང་ཤེས་ལ། སྔོན་པོའོ་ཞེས་བྱ་བར་ཡང་རྣམ་པར་ཤེས་པའོ། ། ཞེས་གསུངས། དེའི་གོ་བ་ཡང༌། སྔོན་པོའོ་ཞེས་བྱ་བ་ནི་མིང་ཡིན་ལ། དེ་ལ་དམིགས་པས་ན་མིང་ལ་དམིགས་པ་ཞེས་བྱ་ཞིང༌།
དེའི་རྒྱུ་མཚན་གྱིས་ཚིག་ལ་དམིགས་པ་དང་མིང་ལ་བརྟེན་པའི་རེག་པ་ཞེས་བྱའོ། ། དེ་ལྟར་ཤེས་པ་ལས་མིང་གཞིའི་ཕུང་པོ་ཞེས་པའི་སྒྲ་དོན་ཀྱང་རྟོགས་ནུས་ཏེ། མིང་ལ་དམིགས་ནས་དོན་ལ་གཞོལ་བར་བྱེད་པའི་ཕྱིར། དཔེར་ན་བ་ལང་ངོ་སྙམ་དུ་བཟུང་ནས་ནོག་ལྐོག་ཤལ་ངེས་པར་བྱེད་པ་བཞིན་ནོ། ། དེ་ལྟར་ན་བཞི་པོ་ཐམས་ཅད་སྒྲ་དོན་འཛིན་པའི་རྟོག་པར་ཐལ་བ་མ་ཡིན་ནམ་ཞེ་ན། ཕལ་ཆེར་འདོད་པ་ཉིད་དེ། སེམས་བྱུང་རྣམས་ནི་མཐའ་དག་རྟོག་པ་ཉིད་དུ་བཤད་ཟིན་ལ། སྒོ་ལྔའི་རྣམ་པར་ཤེས་པ་མཚུངས་ལྡན་དང་བཅས་པའང་ངོ་བོ་ཉིད་ཀྱི་རྟོག་དཔྱོད་དང་བཅས་པར་འཆད་པའི་ཕྱིར། འོ་ན་རྟོག་མེད་ཀྱི་ཤེས་པ་མི་སྲིད་པར་འདོད་དམ་ཞེ་ན། མ་ཡིན་ཏེ།
མཉམ་གཞག་ཟག་མེད་ཀྱི་ཤེས་པ་ཁས་ལེན་པའི་ཕྱིར། བཞི་པ་ཚོར་བ་ལ། མཚན་ཉིད་ནི་གོང་དུ་བཤད་ཟིན་ལ། རྒྱུའི་ཁྱད་པར་ནི་དེ་ལས་བྱུང་བའི་ཞེས་དང༌། མཚན་གཞིའི་དབྱེ་བ་ནི། དྲུག་ཅེས་པའོ། ། བསྡུ་ན་ལུས་ཀྱི་ཚོར་བ་དང་སེམས་ཀྱི་ཚོར་བ་གཉིས་སུ་འདུ་བ་ཡིན་ཏེ། བདག་རྐྱེན་དབང་པོ་ལུས་ལ་བརྟེན་པ་དང༌། སེམས་ལ་བརྟན་པ་གཉིས་སུ་འདུ་བའི་ཕྱིར། སེམས་ཀྱི་ཚོར་བ་དེ་ཉིད་གཞིར་བྱས་པ་ལ།
ཡིད་ཡུལ་ལ་ཉེ་བར་རྒྱུ་བའི་བྱེ་བྲག་གི་རྣམ་པ་བཅོ་བརྒྱད་དུ་དབྱེ་བ་དང༌། ཡིད་བདེ་བ་དང༌། མི་བདེ་བ་དང༌། བཏང་སྙོམས་ཀྱི་ཚོར་བ་གསུམ་པོ་གཟུགས་སོགས་ཡུལ་དྲུག་ལ་དམིགས་པའི་བྱེ་བྲག་ལས་སོ། ། བཅོ་བརྒྱད་པོ་ཐམས་ཅད་ཟག་པ་དང་བཅས་པ་ཁོ་ན་ཡིན་ཏེ། སྲིད་པ་འཕེལ་བར་བྱེད་པའི་ཕྱིར་དང༌། ཡུལ་ལ་ཞེན་པ་དང་བཅས་པའི་ཉེ་བར་རྒྱུ་བའི་ཕྱིར། དབྱེ་བ་ནི་གཞུང་ཇི་ལྟ་བ་བཞིན་ཡིན་ལ། དེ་དག་ཀྱང་བྱེ་སྨྲ་སྔ་རབས་པའི་ལུགས་སུ་འཆད་ཅིང༌། སློབ་དཔོན་ནི་ཡིད་ཉེ་རྒྱུ་བཅོ་བརྒྱད་པོ་དེ་དག་ལ་ཞེན་པ་བརྟེན་པ་དང༌།
ངེས་པར་འབྱུང་བ་བརྟེན་པའི་བྱེ་བྲག་གི་གཉིས་གཉིས་སུ་དབྱེ་ཞིང༌། ཕྱི་མ་རྣམས་ནི་དགེ་བ་ཁོ་ན་དང༌། སྤྱིར་ཡུལ་ལ་རྒྱུ་ཡང༌། ཞེས་པའི་ཚུལ་གྱིས་རྒྱུ་བ་ནི་མ་ཡིན་ནོ། ། དེའི་ཕྱིར་དང་པོ་རྣམས་ཁོ་ན་ཉོན་མོངས་པ་ཅན་དང༌། ཡུལ་ལ་ཞེན་པའི་རྒྱུ་བའོ། ། དེ་ཡང་སྔ་རབས་པའི་ལྟར། ས་འོག་མ་ལ་ཆགས་པ་དང་བྲལ་བའི་གོང་མའི་ཡིད་ཉེ་རྒྱུ་ནི། ས་འོག་མ་ལ་དམིགས་ནས་ཉེ་བར་རྒྱུ་བ་མ་ཡིན་ཏེ། དེ་ལ་ཆགས་པ་དང་བྲལ་བའི་ཕྱིར།
དེ་ལྟར་ན་ཡིད་བདེ་བ་ལ་སོགས་པ་གསུམ་པོ་ཉོན་མོངས་པ་ཅན་ཁོ་ན་ལ་ཉེ་རྒྱུ་ཞེས་བྱའོ། ། དེ་གསུམ་ཟག་པ་དང་བཅས་པ་ཐམས་ཅད་ལ་ཉེ་རྒྱུ་ཞེས་མི་བྱ་སྟེ། དགྲ་བཅོམ་པའི་རྒྱུད་ཀྱི་ཡིད་བདེ་བ་དང་བཏང་སྙོམས་ཀྱི་ཚོར་བ་བཞིན་ནོ། ། འོ་ན་གོང་མའི་ཡིད་ཉེ་རྒྱུ་འོག་མ་ལ་དམིགས་པར་བཤད་པའི་གོ་དོན་ཇི་ལྟ་བུ་ཞེ་ན། བསམ་གཏན་དང་པོའི་ཡིད་བདེ་བ་དང་བཏང་སྙོམས་གཉིས་ཀྱིས། འདོད་པའི་ཡུལ་དྲུག་ལ་དམིགས་ཞེས་པ་ནི་འདོད་པའི་སྤྲུལ་སེམས་མངོན་དུ་བྱས་པའི་ཚེ་ཡིན་ཏེ། འདོད་པའི་སྤྲུལ་སེམས་ནི་བསམ་གཏན་གྱི་དངོས་གཞི་དག་དང་མཚུངས་པར་ལྡན་པའི་ཕྱིར། མདོར་ན་ཡིད་ལ་བརྟེན་པའི་ཚོར་བ་གསུམ་པོ་ཟག་པ་དང་བཅས་པ་མཐའ་དག་ལ་ཡིད་ཉེ་རྒྱུ་ཞེས་མི་བྱ་ཡི། ཡུལ་ལ་ཞེན་པས་རྒྱུ་བ་དག་ལ་དེ་བཞིན་བྱའོ། ། དེ་ཡང་ཡིད་བདེ་བས་ནི་རྗེས་སུ་ཆགས་པར་བྱེད།
ཡིད་མི་བདེ་བས་ནི་ཁོང་ཁྲོ་བར་བྱེད། བཏང་སྙོམས་ཀྱིས་ནི་སོ་སོར་མ་བརྟགས་པར་བཏང་སྙོམས་སུ་བྱེད་པའོ། ། འོ་ན་ལུས་ཀྱི་ཚོར་བ་ལ་ཡིད་ཉེ་རྒྱུ་མི་འཇོག་པའི་རྒྱུ་མཚན་ཅི་ཡིན་ཞེ་ན། ཡིད་ཉེ་རྒྱུ་ནི་རྟོག་བཅས་ཀྱི་ཡིད་ལ་བརྟེན་པ་ཡིན་ལ། ལུས་ཚོར་ནི་དབང་པོ་གཟུགས་ཅན་ལ་ཡང་བརྟེན་པའི་རྣམ་པར་མི་རྟོག་པའི་ཕྱིར། འདི་ཡང་ཡིད་རྟོག་མ་ཡིན་པའི་དོན་ཡིན་གྱི། དབང་ཤེས་རྟོག་པར་མི་འདོད་པའི་ལུགས་ནི་མ་ཡིན་ནོ། ། འོ་ན་བསམ་གཏན་གསུམ་པའི་བདེ་བ་ཡིད་ཉེ་རྒྱུའི་ནང་དུ་མི་འཆད་པ་ཅི་ཞེ་ན། དེ་ནི་བརྟེན་པར་གནས་པའི་ཕྱིར། ཞེས་པ་ཉིད་ལན་ཡིན་མོད།
འགྲེལ་པར་ནི། དང་པོ་འདོད་པའི་ཁམས་ན་ཡིད་ཀྱི་ས་པའི་བདེ་བའི་དབང་པོ་མེད་པའི་ཕྱིར། དེའི་མི་མཐུན་པ་སྡུག་བསྔལ་གྱི་ཉེ་བར་རྒྱུ་བ་མེད་པའི་ཕྱིར་རོ། ། ཞེས་གྲག་གོ ། ཞེས་བཤད་དོ། ། ཡང་གལ་ཏེ་རེག་པ་ལས་ཚོར་བ་འབྱུང་ཞེས་པ་དེ། དུས་མཉམ་དུ་འབྱུང་བའམ། རྗེས་སུ་འབྱུང་བ་གང་ཡིན། དུས་མཉམ་པ་ནི་མ་ཡིན་ཏེ། གཉིས་ཀ་གྲུབ་པ་ལ་བསྐྱེད་བྱ་སྐྱེད་བྱེད་མི་འཐད་པའི་ཕྱིར།
རྗེས་སུ་བྱུང་བ་ཡིན་ན་རེག་པ་དང་ལྡན་པའི་སེམས་ལ་ཚོར་བ་མེད་པ་གཅིག་སྲིད་པར་འགྱུར་ལ། དེ་ལྟ་ན་ཚོར་བ་སེམས་ཀྱི་ས་མང་པོ་པ་མ་ཡིན་པར་འགྱུར་རོ། ། ཞེ་ན། བྱེ་བྲག་ཏུ་སྨྲ་བ་ནི་གཉིས་པོ་དུས་མཉམ་པ་ཁོ་ན་སྟེ། ལྷན་ཅིག་གི་འབྱུང་བའི་རྒྱུ་ཡིན་པའི་ཕྱིར། མར་མེ་ལས་འོད་དང༌། མྱུ་གུ་ལས་གྲིབ་མ་བཞིན་ནོ། ། མདོ་ལས་ཀྱང༌། མིག་དང་གཟུགས་ལ་བརྟེན་ནས་མིག་གི་རྣམ་པར་ཤེས་པ་དང༌། གསུམ་འདུས་པའི་རེག་པ་དང༌།
ལྷན་ཅིག་སྐྱེས་པའི་ཚོར་བ་དང༌། འདུ་ཤེས་དང༌། སེམས་པ་སྐྱེའོ། ། ཞེས་གསུངས་པའི་ཕྱིར་རོ། ། ཞེས་ཟེར། མདོ་སྡེ་པ་ན་རེ། རེག་པའི་རྗེས་སུ་ཚོར་བ་སྐྱེ་དགོས་པ་ཡིན་ཏེ། དུས་མཉམ་པའི་རྒྱུ་འབྲས་ཡིན་ན་ཕན་ཚུན་རྒྱུ་འབྲས་སུ་ཐལ་བར་འགྱུར་ལ། དེ་ལྟ་ན། མདོ་ལས།
རེག་པའི་རྐྱེན་གྱིས་ཚོར་བ་འབྱུང་བར་གསུངས་ཀྱི། ཚོར་བའི་རྐྱེན་གྱིས་རེག་པ་འབྱུང་བ་མ་ཡིན་པར་བཤད་པ་དང་འགལ་ལོ། ། ཚོར་བ་སོགས་ས་མང་པོ་པར་བཤད་པ་ནི། སེམས་ཐམས་ཅད་ཀྱི་འཁོར་དུ་འབྱུང་བའི་དོན་མ་ཡིན་གྱི། དགེ་བ་དང༌། མི་དགེ་བ་དང༌། ལུང་དུ་མ་བསྟན་པ་དང༌། སློབ་པ་དང་མི་སློབ་པ་དང༌། རྟོག་པ་དང་བཅས་མ་བཅས་སོགས་ཐམས་ཅད་ལ་ཁྱབ་པའི་ཕྱིར་སེམས་ཀྱི་ས་མང་པོ་པར་བཤད་དོ། ། ཞེས་ཟེར།
བོད་ཀྱི་སློབ་དཔོན་དག་ན་རེ། གཉིས་པོ་སེམས་ཀྱི་ས་མང་དུ་ཁས་ལེན་ན། དུས་མཉམ་པའི་རྒྱུ་འབྲས་སུ་ཁས་ལེན་དགོས་ཏེ། གཞན་དུ་ན་སེམས་མེད་ལས་ལངས་མ་ཐག་པའི་སེམས་ལ་ཚོར་བ་མེད་པར་འགྱུར་བ་དང༌། གཟུངས་འཛིན་མིག་ཤེས་ཀྱི་དེ་མ་ཐག་འབྲས་སུ་སྒྲ་འཛིན་ཉན་ཤེས་སྐྱེས་པ་དེའི་ཚེ། གཟུགས་ལ་དམིགས་པའི་རེག་པས་སྒྲ་ལ་དམིགས་པའི་ཚོར་བའི་རྐྱེན་བྱེད་པ་ཡོད་པར་འགྱུར་བ་དང༌། རེག་པའི་དུས་སུ་ཚོར་བ་མེད་པས་ས་མང་པོ་པར་འགལ་བའི་ཕྱིར། ཞེས་པ་འདི་ཉིད་བྱེ་སྨྲའི་འདོད་པར་བཤད་ལ། མདོ་སྡེ་པ་ན་རེ། དེ་དག་སེམས་ཀྱིས་མང་པོ་པར་འཆད་པ་འདི་གང་ལས་གྲུབ།
བྱེ་སྨྲ་ན་རེ་བསྟན་བཅོས་ལས་སོ། ། ཁོ་བོ་ཅག་ནི་མདོ་ཚད་མར་བྱེད་ཀྱི། བསྟན་བཅོས་ཚད་མར་མི་བྱེད་དེ། བཅོམ་ལྡན་འདས་ཀྱིས་མདོ་སྡེ་ལ་བརྟེན་པར་བྱའོ། ། ཞེས་གསུངས་པའི་ཕྱིར། ཞེས་ཟེར་རོ། ། འདིར་བརྟགས་པ་ནི། བྱེ་སྨྲའི་ལུགས་ལ། གཙོ་སེམས་གཅིག་གི་འཁོར་དུ་འབྱུང་བའི་གཉིས་པོ་ལྷན་ཅིག་འབྱུང་བའི་རྒྱུས་འབྲས་སུ་ཁས་ལེན་ཀྱང༌། སེམས་མེད་ལས་ལངས་མ་ཐག་པའི་ཚེ་ལྟ་བུ།
རེག་པའི་དུས་སུ་ཚོར་བ་ཡོད་པས་ཁྱབ་པར་ཁས་མི་ལེན་ཏེ། ལྷན་ཅིག་འབྱུང་བའི་རྒྱུ་འབྲས་ཀྱང་རྒྱུན་ལ་ལྟོས་ནས་འཆད་པའི་ཕྱིར། འོ་ན་དེའི་དུས་ཀྱི་རེག་པའི་ལྷན་ཅིག་འབྱུང་བའི་རྒྱུར་གྱུར་པའི་ཚོར་བ་དེ་གང་ཞེ་ན། རེག་པ་དེའི་མཚུངས་པ་དེ་མ་ཐག་རྐྱེན་གྱི་དུས་ན་ཡོད་པའི་ཚོར་བའོ། ། འོ་ན་གཉིས་པོ་རྟེན་མཚུངས་པར་འགྱུར་ལ། འདོད་མི་ནུས་ཏེ། དུས་མི་མཚུངས་པའི་ཕྱིར་སྙམ་ན་ཁྱབ་པ་མ་ངེས་ཏེ། སྙོམས་པར་འཇུག་ཀའི་ཚོར་བ་དང༌། སྙོམས་འཇུག་ལས་ལངས་མ་ཐག་པའི་རེག་པ་མཚུངས་ལྡན་གྱི་རྒྱུ་འབྲས་སུ་ཁས་ལེན་པ་ནི་མ་ཡིན་པའི་ཕྱིར་རོ། ། གསུམ་པོ་མཚོན་བྱེད་ཀྱི་དཔེ་བསྟན་པ་ནི།
ཡན་ལག་བཅུ་གཉིས་པོ་མདོར་བསྡུ་ན། ཉོན་མོངས་པ་དང༌། ལས་དང༌། བཞི་གསུམ་དུ་འདུས་ལ། གསུམ་པོ་དེའི་འདྲ་ཆོས་ཀྱི་དཔེ་སྟོན་པ་ནི། ཇི་སྐད་དུ། འདིར་ནི་ཉོན་མོངས་ས་བོན་བཞིན། ། ཞེས་སོགས་སོ། ། ཡང་བཅུ་གཉིས་པོ་སྲིད་པ་བཞི་ཡང་བསྡུ་བ་ནི། སྲིད་པ་བཞི་པོ་དེ་དག་ལས། །
ཞེས་སོགས་སོ། ། དེ་སྐད་དུ་ཡང༌། འགྲེལ་པ་ལས། ཡང་ཚེའི་རྒྱུན་དེ་ལྟར་རྟེན་ཅིང་འབྲེལ་པར་འབྱུང་བ་ན། འདི་ལྟ་སྟེ། སྲིད་པ་བར་མ་དང༌། སྐྱེ་བའི་སྲིད་པ་དང༌། དུས་སྔ་མའི་སྲིད་པ་དང༌། འཆི་བའི་སྲིད་པ་དང༌། སྲིད་པ་བཞི་ལས་མི་འདའ་སྟེ།
ཞེས་གསུངས་སོ། ། དེ་ལྟར་གསུངས་མོད། བར་དོའི་སྲིད་པ་ནི། ཡན་ལག་བཅུ་གཉིས་ཀྱི་མ་བསྡུས་ཏེ། སྔོན་མཐའི་ཡན་ལག་གཉིས་ཀྱིས་ཀྱང་མ་བསྡུས། བར་གྱི་བརྒྱད་དུ་ཡང་མི་འདུ། ཕྱི་མཐའི་གཉིས་ཀྱིས་ཀྱང་མ་བསྡུས་པའི་ཕྱིར་རོ། ། གཏན་ཚིགས་དང་པོ་གྲུབ་སྟེ། སྔོན་མཐའི་གཉིས་པོ་ནི་རྣམ་སྨིན་གྱི་རྒྱུར་གྱུར་པའི་ལས་ཉོན་ལ་སྤྱོད་པའི་སྐབས་ཡིན། བར་དོའི་སྲིད་པ་ནི་རྣམ་སྨིན་མྱོང་བའི་ཐོག་མ་ཡིན་པའི་ཕྱིར།
གཏན་ཚིགས་གཉིས་པ་གྲུབ་སྟེ། བརྒྱད་པོའི་ཐོག་མ་ནི་མའི་མངལ་དུ་ཉིང་མཚམས་སྦྱར་བ་ནས་རྩོམ་པའི་ཕྱིར། གཏན་ཚིགས་གསུམ་པ་གྲུབ་སྟེ། སྐྱེ་རྒ་གཉིས་ཀྱི་ཐོག་མ་ཡང་ངོས་འཛིན་ཚུལ་བར་གྱི་བརྒྱད་པོ་དང་མཚུངས་པའི་ཕྱིར། འདིར། སྐྱེ་བའི་སྲིད་པ་ཉོན་མོངས་ཅན། ། ཞེས་བཤད་པ་འདིས་ནི་བར་སྲིད་དུ་སྐྱེས་མ་ཐག་པའང་ཉོན་མོངས་པ་ཅན་དུ་གྲུབ་པ་ཡིན་ཏེ། རིགས་པ་མཚུངས་པའི་ཕྱིར། ཉོན་མོངས་པ་གང་གིས་ཤེས་ན། འགྲེལ་པར་ཉོན་མོངས་པ་རྣམས་ཁོ་ན་ཡིན་གྱི།
ཀུན་དཀྲིས་ཆིག་རྐྱ་ཐུབ་པ་རྣམས་ཀྱིས་ནི་མ་ཡིན་ནོ། ། ཞེས་བཤད་ཅིང༌། སྲིད་པ་བར་མར་ཉིང་མཚམས་སྦྱོར་བ་ཡང་གདོན་མི་ཟ་བར་ཉོན་མོངས་ཅན་དུ་རིག་པར་བྱའོ། ། ཞེས་གསུངས་སོ། ། འོ་ན་ཀུན་དཀྲིས་ཆིག་རྐྱ་ཐུབ་པ་གང་ཞེ་ན། ཕྲག་དོག་དང་སེར་སྣ། ཁྲོ་བ་དང་འཆབ་པ་བཞི། དེའི་སྟེང་དུ་གང་སྤེལ་གྱིས་འགྱོད་པ་བསྣན་ནས་ལྔ་པོ་དེ་ལ་ནི་ཆིག་རྐྱ་ཐུབ་པ་ཞེས་བྱ་སྟེ། མ་རིག་པ་ལས་གཞན་པའི་ཉོན་མོངས་པ་དང༌། མཚུངས་པར་ལྡན་པ་ལ་མི་ལྟོས་པའི་ཕྱིར།
འོ་ན། བློ་ནི་ཕྱིན་ཅི་ལོག་གྱུར་པས། ། ཅེས་པས། ཕྲག་དོག་གིས་མཚམས་སྦྱོར་བར་བཤད་པ་མ་ཡིན་ནམ། ཞེ་ན། དེར་ནི་ཅིག་ཤོས་ལ་ཁོང་ཁྲོ་བར་བཤད་ཀྱི། ཕྲག་དོག་པར་བཤད་པ་མེད་མོད། འདི་ནི་ཉོན་མོངས་པ་གཞན་དང་མ་འདྲེས་པའི་ཕྲག་དོག་སོགས་ལ་བསམ་པ་ཡིན་གྱི། བཞི་པོ་གང་རུང་ཡིན་ན་ཉིང་མཚམས་སྦྱོར་སེམས་སུ་འགལ་བ་ནི་མ་ཡིན་ནམ་སྙམ་སྟེ། དཔྱད་པར་བྱའོ། །
གཞན་ནི་རྣམ་གསུམ། ཞེས་པ་ནི། ཕལ་ཆེར་དེ་ཁོ་ན་ལྟར་ངེས་ལ། དམིགས་ཀྱིས་བསལ་བ་ནི། ཇི་སྐད་དུ། མྱ་ངན་འདའ་ལུང་བསྟན་མིན་གཉིས། ། ཞེས་དགྲ་བཅོམ་པའི་འཆི་སེམས་ནི་རྣམ་སྨིན་སྐྱེས་དང་སྤྱོད་ལམ་པ་གང་རུང་དུ་བཤད་དོ། ། སའི་དངོས་གཞི་ལས་ནི་འཆི་སེམས་ལ་ལུང་མ་བསྟན་གྱིས་ཁྱབ་པར་བཤད་པ་ཡིན་ཏེ། ཇི་སྐད་དུ། འདུ་ཤེས་ཕྲ་མོ་རྒྱུ་བར་གྱུར་པའི་ཚེ་ནི།
དགེ་བའི་སེམས་བཟློག་ཅིང༌། ལུང་དུ་མ་བསྟན་པའི་སེམས་ཉིད་དུ་གནས་ཏེ། ཞེས་དང༌། དོན་བཟང་རྣམ་པར་བཤད་པ་ལས། ཐེག་པ་ཆེན་པོ་ལ་ནི་འཆི་བའི་སེམས་ཐམས་ཅད་མ་བསྒྲིབས་ལུང་མ་བསྟན་ཡིན་པར་བརྗོད་ན། ཞེས་གསུངས་པས་སོ། ། འོ་ན་ཀུན་ལས་བཏུས་སུ། དགེ་བའི་སེམས་ཡོད་པར་འཆི་བ་སོགས་གསུམ་བཤད་པ་ཅི་ཞེ་ན། དེ་ནི་འཆི་སེམས་དངོས་ཀྱི་སྔ་རོལ་དུ་འབྱུང་བའི་སེམས་ལ་དགོངས་པར་སའི་དངོས་གཞི་ལས་བཤད་དོ། ། གཉིས་པ་གང་གིས་གནས་པའི་ཟས་ལ།
མཚན་ཉིད་ནི། སྲིད་པ་གསོ་བར་བྱེད་པའི་རྐྱེན་ནོ། ། དབྱེ་བ་ལ། དངོས་དང༌། གྲངས་ངེས་ལས་འཕྲོས་པའི་དོན་ནོ། ། དང་པོ་ནི་བཞི་སྟེ། ཁམ་གྱི་དང༌། རེག་པའི་དང༌། སེམས་པའི་དང༌། རྣམ་པར་ཤེས་པའི་ཟས་སོ། །
དང་པོ་ནི། ཁམ་གྱི་ཟས་ནི་འདོད་པ་ན། ། སྐྱེ་མཆེད་གསུམ་གྱི་བདག་ཉིད་དོ། ། ཞེས་པ་གསུམ་པོ་ཚོགས་པའི་གོང་བུ་ཞིག་ལྕེའི་དབང་པོས་ཉམས་སུ་མྱོང་བ་ལ་འདོད་པ་ནི་མ་ཡིན་གྱི། སྣ་ལྕེ་ལུས་གསུམ་པོ་གང་རུང་གི་དབང་པོས་ཁམ་དུ་བཅད་ཅིང་མིད་པ་ན། རང་རང་གི་དབང་པོ་དང་དེའི་རྟེན་གྱི་འབྱུང་བ་ལ་ཕན་འདོགས་པའི་དོན་ནོ། ། འོ་ན་ཉི་མ་དང་མེ་ལ་སོགས་པའི་རེག་བྱ་ཇི་ལྟར་ཟས་ཡིན་ཏེ། ལུས་ཀྱི་དབང་པོས་ཁམ་དུ་གཅོད་པ་མེད་པའི་ཕྱིར། ཞེ་ན། གཞན་དག་ཕལ་ཆེ་བའི་དབང་དུ་བྱས་ཤེས་ཟེར་མོད།
རེག་བྱ་ཉམས་སུ་མྱོང་བ་ཉིད་ཀྱི་ཁམ་དུ་བྱེད་པར་གྲུབ་བོ། ། འོ་ན་གཟུགས་ཁམས་ཀྱི་རེག་བྱ། ཟས་སུ་འགྱུར་རམ་སྙམ་པ་ལ། འདོད་པ་ན། ཞེས་སྨྲས་སོ། ། འོ་ན་གཟུགས་ཀྱི་སྐྱེ་མཆེད་ཀྱང་ཟས་སུ་འགྱུར་ཏེ། ཟས་ཀྱི་གཟུགས་མཐོང་བ་ན། ཚིམ་པ་དང༌། དེའི་རྐྱེན་གྱི་ལུས་རྒྱས་པ་ཡོད་པའི་ཕྱིར་སྙམ་ན། མ་ཡིན་ཏེ།
གཟུགས་ཀྱི་སྐྱེ་མཆེད་དེས་རང་གི་དབང་པོ་དང༌། དེའི་རྟེན་འབྱུང་བ་ལ་མི་ཕན་པའི་ཕྱིར་དང༌། ཟས་མཐོང་བ་ཙམ་གྱིས་ལུས་རྒྱས་པ་ནི། ཡུལ་དབང་རྣམ་ཤེས་གསུམ་ཕྲད་པ་ལས་རེག་པ་ཟས་སོང་བ་དང༌། དེ་དུས་ཀྱི་ཡུལ་དེ་ཡང་གཟུགས་ཀྱི་སྐྱེ་མཆེད་དངོས་མ་ཡིན་གྱི། ཡིད་རྟོག་པ་ལ་སྣང་བའི་ཆོས་ཡིན་ལ། འདི་ལ་ནི་ལུགས་འདིར་མིང་ཞེས་བཤད་དོ། ། དེ་ལས་གཞན་དུ་གཟུགས་མཐོང་བ་ཙམ་གྱིས་ཕན་པ་ཡིན་ན། ཆགས་བྲལ་ཕྱིར་མི་འོང་དང༌། དགྲ་བཅོམ་པ་དག་གིས་ཟས་ཀྱི་གཟུགས་ཡིད་འོང་མཐོང་བ་ན་ཡང་ལུས་ལ་ཕན་འདོགས་པར་འགྱུར་རོ། །
དེ་ནི་དྲི་རོ་སོགས་ལ་ཡང་མཚུངས་སོ། ། ཞེས་རྒོལ་བ་དག་བྱུང་ན་ལན་ཇི་ལྟར་འདེབས། དེས་དེ་གཉིས་ཀ་ལ་མི་ཕན་པའི་གཏན་ཚིགས་མ་གྲུབ་སྟེ། དེས་རང་གི་དབང་པོ་ལ་ཡང་ཕན། དགྲ་བཅོམ་པའི་ལུས་རྒྱས་པ་ལ་ཡང་ཕན་པའི་ཕྱིར། ཕྱིར་མི་འོངས་དང་དགྲ་བཅོམ་པ་ཁམ་ཟས་ལ་ཆགས་པ་དང་བྲལ་ཟིན་པ་མ་ཡིན་ནམ་ཞེ་ན། ཁྱབ་པ་མ་ངེས་ཏེ། དེ་ལ་ཆགས་པ་དང་མ་བྲལ་བ་དག་ནི། དེ་ལ་སྲེད་པ་དང༌། དེ་དང་མཚུངས་པར་ལྡན་པའི་བདེ་བ་དང༌།
དེ་ལ་ཡིད་དུ་འོང་བར་གཅོད་པའི་རེག་པས་ཀྱང་དབང་པོ་རྟེན་བཅས་ལ་ཕན་འདོགས་པར་བྱེད་པ་ཡིན་ལ། ཆགས་བྲལ་དག་ལ་ནི་ཁམ་ཟས་ཉིད་ཀྱིས་ཕན་འདོགས་པར་བྱེད་མོད། དེ་ལ་བརྟེན་པའི་རེག་པ་དང༌། སེམས་པའི་ཟས་ཀྱིས་ཕན་འདོགས་པ་མེད་པའི་ཕྱིར། འོ་ན་རང་གི་དབང་པོ་ལ་མི་ཕན་ཞེས་པ་ཉིད་ཀྱིས་ཆོག་མོད། གྲོལ་ལ་མི་ཕན་ཕྱིར། ཞེས་པའི་གཏན་ཚིགས་ཀྱི་འབྲེལ་ཅི་ཞེ་ན། གཟུགས་ཀྱི་སྐྱེ་མཆེད་ཁམ་གྱི་ཟས་སུ་འགྲོ་བ་ཡོད་ན། དེས་དགྲ་བཅོམ་པའི་དབང་པོ་བརྟེན་བཅས་ལ་ཡང་ཕན་འདོགས་དགོས་པ་ལས། དེ་ལ་མི་ཕན་པའི་ཕྱིར།
དགོས་པ་ཡིན་ཏེ། དཔེར་ན་སྐྱེ་མཆེད་གཞན་གསུམ་བཞིན། འོ་ན་དེས་གཟུགས་ཀྱི་སྐྱེ་མཆེད་མཐོང་བས་ཆགས་བྲལ་ལ་མི་ཕན་ན། གཞན་གྱི་ལ་ཕན་འདོགས་པར་མཐོང་བ་ཅི་ཞེ་ན། གཞན་ལ་ནི་དེས་ཕན་པ་མ་ཡིན་གྱི། དེའི་འབྲས་བུ་རེག་པས་ཕན་པ་ལ་དེས་ཕན་པར་འཁྲུལ་བའོ། ། དེས་ན་གཟུགས་ཀྱི་སྐྱེ་མཆེད་ཀྱིས་རང་གི་དབང་པོ་ལ་མི་ཕན་པར་ནི་མངོན་སུམ་གྱིས་གྲུབ་ཅིང༌། དེའི་འབྲས་བུ་རེག་པས་ཕན་པ་ལ་དེས་ཕན་པ་ཉིད་དུ་འཁྲུལ་བར་ནི་གཏན་ཚིགས་ཀྱིས་སྒྲུབ་པའོ། ། གཏན་ཚིགས་དེ་གང་ཞེ་ན། དེ་མཐོང་བ་ལས་ཆགས་པ་དང་མ་བྲལ་བའི་ལུས་རྒྱས་ལ།
ཆགས་བྲལ་གྱི་ལུས་མི་རྒྱས་པའི་ཕྱིར་ཞེས་པའོ། ། དེའི་ཚེ་ལུས་དབང་རྒྱས་པ་གཟུགས་ཉིད་ཟས་སུ་སོང་བས་ཡིན་ནོ། ། ཞེ་ན། མ་ཡིན་ཏེ། དེ་ལུས་ཀྱི་དབང་པོ་སོགས་ཀྱི་ཡུལ་མ་ཡིན་པའི་ཕྱིར། གཞན་གསུམ་ལ་མི་མཚུངས་ཏེ། གསུམ་པོས་ནི་རང་རང་གི་དབང་པོ་ལ་དང༌། དེས་དབང་རྟེན་ལ་དང༌། དེས་ལུས་ཀྱི་འབྱུང་བ་ལ་ཕན་འདོགས་པའི་ཕྱིར་རོ། ། ཟས་ལྷག་མ་གསུམ་ནི།
ཇི་སྐད་དུ། རེག་དང་སེམས་དང་རྣམ་པར་ཤེས། ། ཟག་བཅས་ཟས་ཡིན། ཞེས་པ། རེག་པ་ནི་བཤད་མ་ཐག་པ་དེ་ཉིད་ཡིན་ལ། རྣམ་པར་ཤེས་པ་ཡང་ཕུང་ཁམས་ཀྱི་སྐབས་སུ་བཤད་ཟིན་པ་དེ་ཉིད་དོ། ། སེམས་པ་ནི། འདིར་ཡིད་ཀྱི་ལས་དང་ཡང་སྲིད་འཕེན་བྱེད་ལ་བཤད་པ་ཡིན་ཏེ། སྲིད་གཞན་འཕེན་དང༌། ཞེས་འབྱུང་བའི་ཕྱིར་རོ། །
འདི་དང་མངོན་པ་གོང་མར་བཤད་པའི་རེ་བས་རེ་བ་ལས་གྱུར་པ། ཞེས་བཤད་པ་གཉིས་དོན་གཅིག་དགོས་པ་ལྟ་བུར་སྣང་ཡང༌། དེ་དང་སེམས་པའི་ལས་དོན་མི་གཅིག་པས། དེ་འདིར་བཤད་པ་བཞི་པོའི་ནང་དུ་མ་འདུས་ལ། འགྲེལ་པར་ནི་དེ་ཉིད་ཀྱང་བཤད་པ་ཡིན་ཏེ། ཇི་སྐད་དུ། ཡིད་ལ་སེམས་པ་ཡང་འདིར་གནས་པར་བྱེད་པ་ཡིན་པར་སྣང་སྟེ། འདི་སྐད་དུ། ལོ་ཉེས་ཀྱིས་ཉེན་པའི་ཕ་ཞིག་གིས། ཐལ་བའི་རྐྱལ་པ་ཁ་ཐུར་མས་གཏུར་ཏེ།
ཕྱེ་ཡིན་ནོ་བར་བུ་གཉིས་ཤིག་ཡིད་ཆེས་པར་བྱས་པ་དང༌། དེ་གཉིས་ཀྱང་དེ་ལས་རྟོག་པར་བྱེད་ཅིང་རིང་མོ་ཞིག་ཏུ་གནས་པར་གྱུར་ཏེ། གཅིག་གི་ཁ་ཕྱེ་ནས་ཐལ་བ་ཡིན་ནོ་སྙམ་སྟེ། རེ་བ་མེད་པར་གྱུར་པ་དང་ཤིའོ། ། ཡང་རྒྱ་མཚོར་གྲུ་ཆག་པའི་མི་ཞིག ཐང་ཡིན་ནོ་སྙམ་ནས་ལྦུ་བའི་ཕུང་པོ་ཞིག་གི་དྲུང་དུ་ཕྱིན་ཏེ། དེ་ལ་ཀུན་ཏུ་མནར་བ་མེད་པ་དང་ཤིའོ། ། ཞེས་གྲག་གོ ། འགྲོ་བའི་རྣམ་གྲངས་ལས་ཀྱང༌། རྒྱ་མཚོ་ཆེན་པོ་ནས་སྲོག་ཆགས་ཆེ་ལོང་རྣམས་ཆུའི་ནང་ནས་ཐང་ལ་བཏོན་ཏེ།
བྱེ་མ་ཅན་གྱི་ཐང་ལ་སྒོ་ང་རྣམས་གཞག་ནས་བྱེ་མས་བཀབ་སྟེ། སླར་ཡང་རྒྱ་མཚོའི་ནང་དུ་འགྲོའོ། ། དེ་ལ་མ་གང་དག་གི་དྲན་པས་མ་བརྗེད་པའི་སྒོ་ང་དེ་དག་ནི་རུལ་བར་མི་འགྱུར་རོ། ། བརྗེད་པ་དེ་དག་ནི་རུལ་བར་འགྱུར་རོ། ། ཞེས་བཤད་དེ། གཞན་གྱི་ཟས་ཀྱིས་ཟས་དང་བཅས་པར་འགྱུར་བའི་ཕྱིར་དེ་ནི་མི་བརྗེད་དོ། ། སྒོ་ང་གང་དག་གིས་མ་ལ་བསམས་ནས་དྲན་པས་མི་བརྗེད་པ་དེ་དག་ནི་རེག་པའི་གནས་སྐབས་ཏེ། དྲན་པས་རུལ་བར་མི་འགྱུར་ལ། གང་དག་གི་བརྗེད་པ་དེ་དག་ནི་རུལ་བར་འགྱུར་རོ། ། ཞེས་ནི་བརྗོད་དོ། །
ཞེས་གསུངས། སྤྱིར་ཟག་པ་དང་བཅས་པ་ཐམས་ཅད་སྲིད་པ་གསོ་བས་ན་ཟས་ཡིན་མོད། འདིར་བཞི་བཤད་པ་ནི། གཙོ་བོར་གྱུར་པའོ། ། དེ་ཡང་ཁམ་སོགས་བཞི་པོ་གང་རུང་ཡིན་ལ། དེ་དང་དེའི་ཟས་མ་ཡིན་པའི་མུ་ལ་སོགས་པ་བཞིར་བཤད་པ་ཡིན་ལ། མུ་དང་པོ་ནི་དབང་པོ་ལ་གནོད་པའི་ཁམ་དང༌། ཟག་པ་མེད་པའི་རེག་པ་སོགས་སོ། ། འདིར་དབང་པོ་བརྟེན་བཅས་ལ་ཕན་པ་དང་རྒྱས་འགྱུར་ཡིན་པ་ཙམ་གྱིས་ཟས་ཡིན་པའི་ཁྱབ་པ་མེད་དེ། ཟག་མེད་ཀྱི་རེག་པ་སོགས་སོ། །
དེ་སྐད་དུ་ཡང༌། རེག་པ་ལ་སོགས་པ་ལ་བརྟེན་ནས་དབང་པོ་རྣམས་རྒྱས་པར་འགྱུར་ཞིང༌། འབྱུང་བ་རྣམས་འཕེལ་བར་འགྱུར་ཡང༌། ཟས་མ་ཡིན་པ་ལྟ་ཡོད་དམ་ཞེ་ན། ཡོད་དེ། གཞན་གྱི་ས་པ་དང༌། ཟག་པ་མེད་པ་རྣམས་སོ། ། ཞེས་གསུངས། དེས་ན་ཟས་སུ་འཇོག་པ་ལ་ས་གཅིག་པ་དགོས་སོ། ། ཁམ་ཟས་ཀྱིས་ཕན་འདོགས་ཚུལ་ལ་ཡང་གཉིས་ཏེ།
ལོངས་སྤྱོད་པའི་ཚེ་དང༌། ཞུ་བའི་དུས་སུ་ཕན་འདོགས་པའོ། ། དམྱལ་བ་པའི་ཟས་ཟངས་ཞུན་དང༌། ལྕགས་ཀྱི་ཐོ་ལུམ་འབར་བ་ལྟ་བུ་ཡང༌། ཞུ་བའི་དུས་སུ་ཟས་མ་ཡིན་ཏེ། དབང་པོ་བརྟེན་བཅས་ལ་གནོད་པའི་ཕྱིར། ལོངས་སྤྱོད་པའི་ཚེ་ཟས་ཡིན་ཏེ། བཀྲེས་སྐོམ་སེལ་བའི་ཕྱིར། གྲངས་ངེས་ནི། སྲིད་པར་སྐྱེད་པ་མ་ལྟ་བུའི་ཟས་གཉིས་དང༌།
སྐྱེས་ཟིན་གསོ་བར་བྱེད་པ་མ་མ་ལྟ་བུའི་ཟས་སོ། ། དང་པོ་ནི། ཡང་སྲིད་འཕེན་པར་བྱེད་པའི་སེམས་བྱུང་སེམས་པ་དང༌། དེའི་བག་ཆགས་བསྒོམས་པའི་རྣམ་པར་ཤེས་པའོ། ། དེ་སྐད་དུ་ཡང༌། སྲིད་གཞན་འཕེན་དང་འགྲུབ་པ་ཡིན། ། དོན་དུ་གཉིས་ཏེ་གོ་རིམ་བཞིན། ། ཞེས་སོ། ། འདི་ཡང་ཞིབ་མོར་ན། སྐྱེ་སྲིད་འཕེན་པ་དང༌།
བར་སྲིད་འགྲུབ་པའི་ཟས་ཞེས་སྦྱར་ན་ལེགས་པ་ཡིན་ཏེ། གོང་འོག་གི་འཕྲོས་དང་མཐུན་པའི་ཕྱིར། གཉིས་པ་ནི་རྟེན་ལུས་ལ་ཕན་འདོགས་པ་ཁམ་གྱི་ཟས་དང༌། བརྟེན་པ་སེམས་སེམས་བྱུང་ལ་ཕན་འདོགས་པ་རེག་པའི་ཟས་ཏེ། ཇི་སྐད་དུ། འདི་ལ་གནས་དང་ནི། བརྟེན་པ་རྒྱས་པའི་དོན་དུ་གཉིས། ། ཞེས་གསུངས་སོ། ། གཉིས་པ་འཕྲོས་པའི་དོན་ནི། མདོ་ལས།
སེམས་ཅན་འབྱུང་བ་རྣམ་པར་བྱེད་པ་དང༌། འཚོ་བར་བྱེད་པ་དང༌། སྲིད་པ་ཚོལ་བ་བྱེད་པ་རྣམས་ལ་ཕན་པར་བྱེད་པ་ནི་ཟས་ཡིན་ནོ། ། ཞེས་གསུངས་ན། སྲིད་པ་ཚོལ་བ་དེ་གང་ཞེ་ན། ཇི་སྐད་དུ། ཡིད་ལས་བྱུང་དང་སྲིད་ཚོལ་དང༌། ། དྲི་ཟ་སྲིད་པ་བར་མ་དང༌། ། འགྲུབ་པའོ། ། ཞེས་གསུངས་ལ།
དེ་ཡང་སྐྱེ་བ་ལ་མངོན་དུ་ཕྱོགས་པའི་ཕྱིར་ན་མངོན་པར་འགྲུབ་པ་ཞེས་བྱ་སྟེ། མདོ་ལས། གནོད་པ་དང་བཅས་པའི་ལུས་མངོན་པར་གྲུབ་ནས། གནོད་པ་དང་བཅས་པའི་འཇིག་རྟེན་དུ་སྐྱེ་བར་འགྱུར་རོ། ། ཞེས་གསུངས་པས་སོ། ། དེས་ན་བར་དོའི་ལུས་ནི་གནོད་པ་དང་བཅས་པའི་ལུས་འགྲུབ་བྱེད་ཡིན་གྱི། གནོད་པ་དང་བཅས་པ་དངོས་མ་ཡིན་ཏེ། མཚོན་སོགས་ཀྱིས་མི་གནོད་པའི་ཕྱིར་རོ། ། དེ་ལྟར་ཤེས་པ་ན། སྐྱེ་སྲིད་འཕེན་བྱེད་ཀྱིས་ལས་ལ་སྐྱེ་བའི་ཀུན་སྦྱོར་དང༌།
བར་སྲིད་འཕེན་བྱེད་ཀྱི་ལས་ལ་མངོན་པར་འགྲུབ་པའི་ཀུན་སྦྱོར་ཞེས་འཆད་པ་དེའི་སྒྲ་དོན་ཀྱང་ཁོང་དུ་ཆུད་པར་འགྱུར་རོ། ། གསུམ་པ་མཐར་འཆི་བའི་ཚུལ་ལ་གསུམ་སྟེ། འཆི་བའི་སེམས་གང་ཡིན་པ་དང༌། ཇི་ལྟར་འཆི་བའི་ཚུལ་དང༌། ཤི་ནས་ཇི་ལྟར་འབྱུང་བའོ། ། དང་པོ་ནི། འཆད་དང་མཚམས་སྦྱོར་འདོད་ཆགས་བྲལ། ། ཉམས་དང་འཆི་འཕོས་སྐྱེ་བ་རྣམས། ། ཡིད་ཀྱི་ཤེས་པ་ཁོ་ནར་འདོད། ། རྩེ་གཅིག་སེམས་མེད་ལ་དེ་མེད། །
མྱ་ངན་འདས་ལུང་བསྟན་མིན་གཉིས། ། ཞེས་གསུངས་སོ། ། དེ་དག་གི་གོ་དོན་ནི། ཡིད་ཀྱི་རྣམ་ཤེས་མཚུངས་ལྡན་དང་བཅས་པའི་དབང་དུ་བྱས་པ་ཡིན་ཏེ། དགེ་བའི་རྩ་བ་ཆད་པ་ནི་ལོག་ལྟས་དང༌། མཚམས་སྦྱོར་བ་ནི་ཐེ་ཚོམ་མམ་ཡང་དག་པའི་ལྟ་བས་དང༌། འདོད་ཆགས་དང་བྲལ་བ་ནི་མཉམ་གཞག་ཏུ་གྱུར་པའི་ཤེས་རབ་ཀྱིས་དང༌། ཉམས་པ་ནི་ཚུལ་མིན་ཡིད་བྱེད་ཀྱིས་བྱེད་ལ་འཆི་འཕོ་བ་དང་སྐྱེ་བ་ལེན་པ་ནི་གཙོ་བོ་ཡིད་ཀྱི་རྣམ་པར་ཤེས་པ་ཁོ་ནས་བྱེད་དེ། དེ་ཉིད་ལ་དབང་པོ་དང་སེམས་བྱུང་རྣམས་ཐིམ་པའི་ཚུལ་གྱིས་འཆི་བ་དང༌། སླར་དེ་རྣམས་ལྡང་བའི་ཚུལ་གྱིས་སྐྱེ་བའི་ཕྱིར།
ཐེག་པ་ཆེན་པོ་པ་དག་ནི་སྐྱེ་བ་དང་འཆི་བའི་སེམས་གཉིས་ཀ་ཀུན་གཞིའི་རྣམ་ཤེས་སུ་ངེས་པས། ཇི་སྐད་དུ། སྐྱེ་བའི་སྲིད་པ་ཉོན་མོངས་ཅན། ། ཞེས་དང༌། གཞན་ནི་རྣམ་གསུམ། ཞེས་འཆད་པ་གཉིས་ཀ་ཁས་མི་ལེན་ནོ། ། འོ་ན་ཚོར་བ་གང་ལ་བརྟེན་ནས་འཆི་འཕོ་ཞེ་ན། འཆི་འཕོ་སྐྱེ་བ་བཏང་སྙོམས་ལ། ། ཞེས་པའོ། ། དེ་ལྟར་བཤད་པ་དེའི་ཕྱིར་བསམ་གཏན་དང་པོ་གསུམ་དུ་སྐྱེས་ནས་འཆི་བ་དེའི་ཚེ།
ཉེར་བསྡོགས་ཀྱི་ཚོར་བ་བཏང་སྙོམས་མངོན་དུ་བྱེད་དགོས་པ་ཡིན་ཏེ། དངོས་གཞིའི་ཚོར་བ་ལ་བཏང་སྙོམས་མེད་པའི་ཕྱིར། དེ་ལྟར་བཤད་པ་འདི་དང༌། ལུས་གཅིག་ཅིང་འདུ་ཤེས་ཐ་དད་པར་འཆད་པའི་ཐད་དུ། དངོས་གཞིའི་ཚོར་བས་སྐྱོ་ནས། ཉེར་བསྡོགས་ཀྱི་ཚོར་བ་ལ་འཇུག་པར་བཤད་པ་དེས་ནི། འབྲས་བུ་སྐྱེ་བའི་རྟེན་ལ། ཉེར་བསྡོགས་ཀྱི་སྙོམས་འཇུག་མེད་པར་འདོད་པ་ཡང་ཁེགས་པ་ཡིན་ཏེ། དེར་ས་འོག་མ་ལ་ཆགས་བྲལ་བྱེད་པའི་ཉེར་བསྡོགས་མེད་ཀྱང༌། མཐོང་ཆོས་ལ་བདེ་བར་གནས་པའི་ཉེར་བསྡོགས་ཡོད་པའི་ཕྱིར།
ཡང༌། སེམས་མེད་ལ་དེ་མེད། ཅེས་པས་འདུ་ཤེས་མེད་པ་པའི་རྟེན་ལ་ཡིད་ཀྱི་རྣམ་པར་ཤེས་པ་མངོན་དུ་གྱུར་པར་གྲུབ་ཅིང༌། འདིར་རྩེ་གཅིག་སེམས་མེད་ལ་དེ་མེད། ། ཅེས་བཤད་དོ། ། གཏན་ལ་དབབ་པར་བསྡུ་བ་ནི། ལྷག་བཅས་པ་འགོག་པ་ལ་སྙོམས་པར་ཞུགས་བཞིན་པའི་ངང་ཉིད་ནས་ལྷག་མེད་དུ་འདའ་བར་བཤད་དོ། ། གཉིས་པ་ནི། འོག་མིན་ལྷར་འགྲོ། ཞེས་སོགས་ཡིན་ལ།
གསུམ་པ་ནི། འཕགས་དང༌། ཞེས་སོགས་དང༌། འཕགས་པ་རྣམས་ནི་ངན་འགྲོར་སྐྱེ་བ་མེད་པས་ཡང་དག་པའི་ཚོགས་ཞེས་བྱ། མཚམས་མེད་བྱེད་པ་དག་ནི་དེ་ལས་ལྡོག་པས་ལོག་པའི་ཚོགས་ཞེས་བྱ། ལྷག་མ་རྣམས་ནི་མ་ངེས་པའི་ཚོགས་སོ། ། དེ་དག་གིས་ནི་སེམས་ཅན་གྱི། ། ཁམས་གསུམ་སྐྱེ་དང་གནས་པ་དང༌། ། འཆི་དང་སླར་ཡང་སྐྱེ་བའི་ཚུལ། ། བཤད་པས་བདག་མེད་མཐོང་བར་ཤོག། །།
དེ་ནས་སྣོད་ཀྱི་འཇིག་རྟེན་གྱི་སྐབས་སུ་དཀའ་བའི་གནས་ཁ་ཅིག་བཤད་པར་བྱ་བ་ལས། ཇི་སྐད་དུ། འདི་ནས་བྱང་དུ་རི་ནག་པོ། ། དགུ་འདས་གངས་རིའོ་དེ་ནས་ནི། ། སྤོས་ངད་ལྡན་པའི་ཚུ་རོལ་ན། ། ཆུ་ཞེང་ལྔ་བཅུ་ཡོད་པའི་མཚོ། ། ཞེས་གསུངས་པ་འདིའི་དོན་ལ། ། རི་མཚོའི་ཁྱད་པར་འདི་དག་ནི། སྤྱིར་གླིང་འདི་ཉིད་ན་ཡོད་པར་ཁས་ལེན་དགོས་པ་ཡིན་ཏེ། འགྲེལ་པར།
ཇི་སྐད་དུ། འཛམ་བུའི་གླིང་འདིའི་བྱང་ཕྱོགས་འཛམ་བུའི་གླིང་འདི་ཉིད་ན་རི་ནག་པོ་གསུམ་ཡོད་དོ། ། དེ་དག་འདས་ནས་ཡང་གསུམ་ཡོད་དོ། ། དེ་ནས་ཡང་གསུམ་ཡོད་དེ། རི་ནག་པོ་དགུ་འདས་པའི་ཕ་རོལ་ན་གངས་རི་ཡོད་དོ། ། གངས་རི་དེའི་ཕ་རོལ། རི་སྤོས་ངད་ལྡན་པའི་ཚུ་རོལ་ན། མཚོ་མ་དྲོས་པ་ཞེས་བྱ་བ་གང་ལས་ཆུ་བོ་ཆེན་པོ་བཞི་པོ། གངྒཱ་དང༌། སིནྟུ་དང༌།
སི་ཏ་དང༌། པཀྵུ་འབབ་པ་ཡོད་དོ། ། དེའི་ཞེང་དུ་ཡང་དཔག་ཚད་ལྔ་བཅུ་ཡོད་ལ། ཆུར་ཡང་དཔག་ཚད་ལྔ་བཅུ་ཡོད་དོ། ། ཡན་ལག་བརྒྱད་དང་ལྡན་པའི་ཆུས་གང་ངོ༌། ། དེར་ནི་རྫུ་འཕྲུལ་དང་མི་ལྡན་པའི་མིས་བགྲོད་པར་དཀའོ། ། ཞེས་གསུངས་པའོ། ། དེ་དག་ཀྱང༌། ཇི་སྐད་དུ། འཛམ་བུའི་གླིང་སྟེ་ངོས་གསུམ་ལ། །
སྟོང་ཕྲག་གཉིས་པོ་ཤིང་རྟའི་དབྱིབས། ། ཞེས་པའི་ཚད་དེའི་ནང་དུ་ཆུད་པར་འདོད་དགོས་པ་ཡིན་ཏེ། གླིང་འདི་ལ་དེ་བས་ལྷག་པའི་ཚད་མི་འདོད་པའི་ཕྱིར། དེ་ལྟ་ན་ཡང༌། འདི་ནས་ཞེས་པ། རྡོ་རྗེའི་གདན་ནམ། མཉན་ཡོད་འདི་ནས་ཞེས་པ་ནི་ཡི་གེའི་དོན་མ་ཡིན་ཏེ། འགྲེལ་པར། འཛམ་བུའི་གླིང་འདིའི་བྱང་ཞེས་བཤད་པའི་ཕྱིར་དང༌། གཞུང་འདིའི་གོང་དེར།
འདི་ནས་ཤར་ན། ཞེས་དང༌། འདི་ནས་ནུབ་ན། ཞེས་སོགས་བཤད་པ་དེ་དག་ཀྱང༌། འཛམ་བུའི་གླིང་འདི་ནས་ཞེས་པའི་དོན་དུ་ངེས་པར་འཆད་དགོས་པ་ཉིད་དུ་དམིགས་པའི་ཕྱིར། ཁ་ཅིག་ན་རེ། འཛམ་བུའི་གླིང་ན་རྫུ་འཕྲུལ་དང་མི་ལྡན་པའི་མིས་བགྲོད་མི་ནུས་པ་དེ་ལྟ་བུ་མེད་དེ། དེ་འདྲ་སྣང་རུང་མ་དམིགས་པའི་ཕྱིར། འགྲེལ་པར་བཤད་པ་དེ་ནི་འཕགས་ཡུལ་བའི་མི་རྫུ་འཕྲུལ་མེད་པས་བགྲོད་དཀའ་བར་སྟོན་པ་ཙམ་མོ། ། དེས་ན་ཏི་སེ་དང་མཚོ་མ་ཕམ་ལ་དགོངས་ནས།
དེ་ལྟར་གསུངས་པ་ཡིན་ནོ། ། ཞེས་ཟེར། དེ་མི་འཐད་པ་ལ་གཉིས་ཏེ། རྣམ་བཅད་མི་འཐད་པ་དང༌། ཡོངས་གཅོད་མི་འཐད་པའོ། ། དང་པོ་ལ་གཉིས་ཏེ། བོད་སྔ་མའི་ལུང་རིགས་དང༌། རང་ལུགས་ཀྱི་ལུང་རིགས་སོ། ། དང་པོ་ནི། དེ་ན་དེ་ལྟ་བུ་མེད་པར་མི་འགྲུབ་སྟེ།
འཛམ་བུའི་གླིང་འདི་ན་ཡུལ་ཆེན་པོ་བཅུ་དྲུག ཡུལ་ཕྲན་སྟོང༌། སྐད་རིགས་མི་འདྲ་བ་སུམ་བརྒྱ་དྲུག་ཅུ། མི་རིགས་མི་འདྲ་བ་བདུན་བརྒྱ་ཉི་ཤུ་ཡོད་པར་གྲགས་ལ། དེ་དག་ཀྱང་ད་ལྟའི་མི་རྫུ་འཕྲུལ་དང་མི་ལྡན་པས་འདི་དང་འདི་ཡིན་ནོ་ཞེས་བསྟན་པར་མི་ནུས་པའི་ཕྱིར། ཞེས་གསུངས། གཉིས་པ་ལ། ལུང་དང༌། རིགས་པ་གཉིས་ལས། དང་པོ་ནི།
འོ་ན་དུས་ཀྱི་འཁོར་ལོའི་རྒྱུད་ལས། བྱང་ཤམ་བྷ་ལའི་གནས་ཀྱི་བཀོད་པ་རྒྱས་པར་གསུངས་པ་མི་འཐད་པར་འགྱུར་རོ། ། དེ་ནི་ཁོ་བོ་ཅག་ལ། བསྒྲུབ་བྱ་ཡིན་པའི་ཕྱིར། སྒྲུབ་བྱེད་དུ་མི་རུང་ངོ༌། ། ཞེ་ན། འོ་ན། ལུང་སྨན་གྱི་གཞི་ལས། གནོད་སྦྱིན་གཏུམ་མོ་མི་བཟད་གནས་པ་ཡིད་འོང་ཞིང༌། ། མེ་ཏོག་མང་པོ་ཤིང་གིས་རྣམ་པར་མཛེས་བྱས་པས། །
དེ་ལས་རྒྱ་མཚོ་དུག་ཅན་དག་ཏུ་འགྲོ་བ་ཡི། ། ཆུ་བོ་བཞི་པོ་འདི་དག་ཕྱོགས་བཞིར་འབབ། ། གངྒཱ་དང་ནི་སིནྟུ་པཀྵུ་དང༌། ། སི་ཏ་དེ་ལ་རྫུ་འཕྲུལ་སྟོབས་ཐོབ་པ། ། མ་གཏོགས་མི་རྣམས་ཀྱིས་ནི་མི་བགྲོད་པར། ། དེར་ནི་ཐུབ་པ་དགེ་འདུན་བཅས་པ་བཞུགས། ། ཞེས་བཤད་པའི་ལུང་དེ་ཡང་འདོར་དགོས་པ་ཉིད་དུ་འགྱུར་རོ། ། གཉིས་པ་ནི། འཛམ་བུའི་གླིང་ནས་རྫུ་འཕྲུལ་དང་མི་ལྡན་པའི་མིས་བགྲོད་མི་ནུས་པའི་གནས་མེད་ན། གླིང་འདིར་དེ་བཞིན་གཤེགས་པ་རྣམས་ཀྱི་སྙིང་རྗེ་དང་སྨོན་ལམ་ལས་བྱུང་བའི་ཞིང་རྣམས་ཀྱང་མེད་པར་འགྱུར་ཞིང༌།
དེ་དང་མི་ལྡན་པས་བགྲོད་དཀའ་བའི་གནས་ཀྱང་མེད་པར་འགྱུར་ཏེ། བགྲོད་དཀའ་བ་དེའི་མཚན་གཞི་གཟུང་དུ་མེད་པའི་ཕྱིར། ཡོད་དེ། ཏི་སེ་ལྟ་བུའོ། ། ཞེ་ན། འཛམ་བུའི་གླིང་གིས་ཕྱོགས་ཐམས་ཅད་དེ་དང་མི་ལྡན་པས་བགྲོད་དཀའ་བར་ཧ་ཅང་ཐལ་བར་འགྱུར་རོ། ། གལ་ཏེ་ཐེག་པ་ཆུང་ངུའི་སྐབས་འདིར། སྙིང་རྗེ་དང་སྨོན་ལམ་གྱིས་གྲུབ་པའི་ཞིང་ལ་སོགས་པའི་རྣམ་གཞག་ཁས་མི་ལེན་ནོ། ། ཞེ་ན། འོ་ན།
འགྲེལ་པར། དེའི་དབུས་སུ་གསེར་གྱི་རང་བཞིན་གྱི་ས་གཞི་ལ། གང་དུ་བྱང་ཆུབ་སེམས་དཔའ་བཞུགས་ནས་རྡོ་རྗེ་ལྟ་བུའི་ཏིང་ངེ་འཛིན་སྐྱེད་པར་མཛད་པ། རྡོ་རྗེའི་གདན་མངོན་པར་འགྲུབ་སྟེ། དེ་ནི་ལུས་སམ་ས་ཕྱོགས་གཞན་གྱིས་བཟོད་པར་མི་ནུས་སོ། ། ཞེས་བཤད་པ་དང་འགལ་བར་འགྱུར་ཏེ། དེ་འདྲ་དེ་ལས་དང་ཉོན་མོངས་པའི་བདག་འབྲས་མ་ཡིན་པས་མེ་ཆུ་རླུང་གསུམ་གྱིས་འཇིག་པར་མི་ནུས་པའི་ཕྱིར་དང༌། རྡོ་རྗེ་ལྟ་བུའི་ཏིང་ངེ་འཛིན་དེ་སྲིད་པ་ཐ་མ་པའི་ལུས་དང༌། རྡོ་རྗེའི་གདན་མ་གཏོགས་ལུས་དང་ས་ཕྱོགས་གཞན་གྱིས་མི་བཟོད་པར་བཤད་པའི་ཕྱིར་དང༌། ལས་ཉོན་གྱི་བདག་འབྲས་སུ་གྱུར་པའི་སར་ཏིང་ངེ་འཛིན་དེ་སྐྱེད་ནས་ཕྱོགས་དེ་འཇིག་པར་འགྱུར་བ་ཉིད་དུ་བཤད་པའི་ཕྱིར་རོ། །
གཉིས་པ་ནི། མཚོ་མ་དྲོས་པ་སོགས་ཀྱི་མཚན་གཞི་དེ་ལྟར་འཛིན་པ་མི་འཐད་དེ། ཕལ་ཆེན་དང་གདགས་པ་གཉིས་ཀ་དང་འགལ་བའི་ཕྱིར། ཇི་ལྟར་ཞེ་ན། ཕལ་ཆེན་ལས། ཆུ་ཀླུང་བཞི་པོ་དེ་དག་གོ་རིམ་བཞིན་དུ། ཕྱོགས་བཞིའི་དངུལ་དང༌། གསེར་དང༌། བཻ་ཌཱུརྻ་དང༌། རྡོ་རྗེའི་ཁ་དོག་ཅན་གྱི་བྲག
གླང་པོ་ཆེ་ལ་སོགས་པའི་ཁའི་སྒོ་དཔག་ཚད་ཙམ་ནས་བབ་སྟེ། རིམ་པ་ལྟར། དངུལ་དང༌། གསེར་དང༌། བཻ་ཌཱུརྻ་དང༌། རྡོ་རྗེའི་བྱེ་མ་འདྲེན་ཞིང༌། མ་དྲོས་པ་ལ་ལན་བདུན་བདུན་གཡས་ཕྱོགས་སུ་བསྐོར་ནས། མ་འདྲེས་པ་དེ་ཉིད་ཕྱོག་བཞིའི་རྒྱ་མཚོར་འགྲོའོ། ། ཞེས་བཤད་པའི་ཕྱིར་དང༌། གདགས་པ་ལས།
ཆུ་ཀླུང་གངྒཱ་སིནྟུ་པཀྵུ་དང༌། ། སི་ཏ་དབབ་རླབས་ལྦུ་བའི་ཕྲེང་བ་ཅན། ། འབབ་ཅིང་ཐམས་ཅད་བསིལ་བའི་ཆུ་ཡིན་ཏེ། ། ཕྱོགས་བཞི་ཁོར་ར་འཁོར་ཡུག་དག་ནས་འབྱུང༌། ། གངྒཱ་ཤར་ཕྱོགས་རྒྱ་མཚོར་འགྲོ་བ་སྟེ། ། སིནྟུ་ལྷོ་ཕྱོགས་རྒྱ་མཚོར་འགྲོ་བ་ཡིན། ། པཀྵུ་ཡང་ནི་ནུབ་ཕྱོགས་རྒྱ་མཚོར་འགྲོ། ། དེ་ཡི་བྱང་ཕྱོགས་རྒྱ་མཚོར་སི་ཏ་འགྲོ། ། ཆུ་ཀླུང་རབ་མཆོག་བཞི་པོ་འདི་དག་ནི། ། མཆོག་ཏུ་བཟང་ཞིང་སོ་སོར་འབབ་པ་སྟེ། །
རེ་རེ་བཞིན་ཡང་ལྔ་བརྒྱ་ཁྱེར་ནས་ནི། ། ཆུ་ཡི་རྒྱུན་རྣམས་རྒྱ་མཚོ་ཆེན་པོར་འགྲོ། ། ཞེས་གསུངས་སོ། ། གལ་ཏེ་མཚོ་མ་ཕམ་ལ་མཚན་ཉིད་དེ་དག་མ་ཚང་ཡང༌། མ་དྲོས་པ་མ་ཡིན་པའི་ཉེས་པ་མེད་དེ། དུས་ཀྱི་དབང་གིས་གཞན་དུ་འགྱུར་བའི་ཕྱིར། ཞེས་ཟེར་བ་དེ་ཡང་ལན་དུ་རིགས་པ་མ་ཡིན་ཏེ། ཐམས་ཅད་གཞན་དུ་འགྱུར་ན་ནི། ཆུ་བོ་གངྒཱ་ཡང་མ་དམིགས་དགོས་ལ། ཆ་མཐུན་ཙམ་ཞིག་གཞན་དུ་འགྱུར་བར་འདོད་ན་ནི།
གངྒཱ་མཚོ་དེ་ནས་བབ་བཞིན་དུ། གཞན་གསུམ་པོ་ཡང་དེ་ནས་འབབ་པར་སྣང་དགོས་པ་ལས་མི་སྣང་བའི་ཕྱིར་དང༌། གངྒཱ་མཚོ་དེ་ནས་ཤར་དུ་འབབ་པར་བཤད་ཀྱི། ནུབ་ཕྱོགས་སུ་འབབ་པར་མ་བཤད་པའི་ཕྱིར་དང༌། མ་ཕམ་གྱི་ཕྱོགས་བཞིའི་ཆུ་བོ་གངྒཱ་ལ་སོགས་པའི་མིང་ཅན་དུ་ཁས་ལེན་པ་དེ་དག་ཀྱང༌། འཛམ་བུའི་གླིང་འདིའི་ལྷོ་ཕྱོགས་ཀྱི་རྒྱ་མཚོ་ཁོ་ནར་འབབ་ཀྱི། ཕྱོགས་གཞན་གྱི་རྒྱ་མཚོར་འབབ་པ་ཉིད་དུ་ནི་མ་དམིགས་ཤིང༌། ཁས་ཀྱང་མི་ལེན་པའི་ཕྱིར། འོ་ན་ཡུམ་ལས། འཛམ་བུའི་གླིང་འདིར་ཆུ་ཀླུང་ཇི་སྙེད་གཅིག་འབབ་ཅིང༌། །
ཞེས་འཛམ་བུའི་གླིང་གི་ཆུ་ཀླུང་ཇི་སྙེད་པ་མཚོ་མ་དྲོས་པ་ལས་འབབ་པར་བཤད་པ་མ་ཡིན་ནམ་ཞེ་ན། མ་ཡིན་ཏེ། ཇི་སྐད་དུ། མ་དྲོས་མཚོ་ལ་ཀླུ་བདག་མེད་གྱུར་ན། ། འཛམ་བུའི་གླིང་འདིར་ཆུ་ཀླུང་འབབ་པར་ག་ལ་འགྱུར། ། ཞེས་འཛམ་བུའི་ཆུ་ཀླུང་ཇི་སྙེད་པ་ཀླུ་དེའི་མཐུ་ལས་འབབ་པར་བཤད་ཀྱི། མཚོ་དེ་ལས་འབབ་པར་མ་བཤད་པའི་ཕྱིར། དེས་ན་རི་ནག་པོ་དགུ་ནི་རྒྱ་བོད་མཚམས་ཀྱི་རི་མ་ཡིན་ཏེ། འགྲེལ་པ་ཉིད་ལས་འཛམ་བུའི་གླིང་འདིའི་བྱང་ཕྱོགས་ཀྱི་རི་ཞེས་བཤད་ཀྱི། འཕགས་ཡུལ་གྱི་བྱང་ཕྱོགས་ཡིན་པར་མ་བཤད་པའི་ཕྱིར།
དེའི་ཕྱིར་འཛམ་བུའི་གླིང་གི་ཡུལ་ཕྲན་གང་ཡིན་ཐམས་ཅད་དེའི་མི་རྫུ་འཕྲུལ་དང་མི་ལྡན་པ་དག་གིས་ཀྱང་བགྲོད་པར་ནུས་པ་དང་སྣང་དུ་རུང་བར་འདོད་པ་དེས་ནི། དྲི་མ་མེད་པའི་རྒྱུད་འགྲེལ་དག་ལས་འབྱུང་བའི་ཡུལ་ཆེན་པོ་སོ་བདུན་དང༌། བྱང་ཤམ་བྷ་ལའི་བཀོད་པ་སོགས་ལ་སྐུར་པ་བཏབ་པས་བག་ཡོད་པར་བྱའོ། ། དེའི་འོག་ཏུ་ཉི་མ་དང་ཟླ་བས་གླིང་བཞིར་བྱ་བ་ཇི་ལྟར་བྱེད་པའི་ཚུལ་འཆད་པ་ནི། ནམ་ཕྱེད་ཉི་མ་ནུབ་པ་དང༌། ། ཉི་མ་ཕྱེད་དང་འཆར་དུས་གཅིག ། ཅེས་པའོ། ། གཞུང་འདི་ནི། སྤྱིར་གླིང་བཞི་པོར་དགུན་དཔྱིད་ལ་སོགས་པའི་དུས་བཞི་དུས་ཅིག་ཆར་དུ་འབྱུང་བ་ཉིད་དུ་བསྟན་པ་ཡིན་ཏེ། དེར་དུས་བཞི་པོ་འཆོལ་བར་ཁས་བླངས་ན།
འཆར་དུས་གཅིག་ཅེས་པ་དེ་འགྲིག་པའི་དུས་གཅིག་ཀྱང་མི་སྲིད་པའི་ཕྱིར། དུས་བཞི་མཉམ་པོ་ཇི་ལྟར་འགྲིག་ཅེ་ན། སྟོན་དཔྱིད་ཀྱི་ཉིན་མཚན་མཉམ་པའི་དུས་ཀྱི་ཉིན་ཞག་གཉིས་པོ་དེ་ལ་འགྲིག་པ་ཡིན་ཏེ། དེའི་ཚེ་གླིང་བཞི་པོ་ཉིན་མཚན་གཉིས་ཀ་ཡུད་ཙམ་བཅོ་ལྔ་རེ་ཡོད་པར་ཆ་མཉམ་པའི་ཕྱིར། གལ་ཏེ་དུས་བཞི་འཆོལ་བའི་ལུགས་ལའང༌། སྟོན་དཔྱིད་ཀྱི་དུས་སུ་སྔ་དྲོ་དང་ཕྱི་དྲོ་ལ་དུས་རིང་ཐུང་གི་ཁྱད་པར་མངོན་སུམ་གྱིས་གྲུབ་པས། ཡུད་ཙམ་རིང་ཐུང་གི་ཁྱད་པར་འབྱེད་པ་མི་འགལ་ལོ་ཞེ་ན། དུས་ཀྱི་ཁྱད་པར་འགྲིག་ཏུ་ཆུག་ཀྱང༌། ས་ཚོད་ཀྱི་ཁྱད་པར་མི་འགྲིག་པའི་རིགས་པ་ཟློག་མི་ནུས་པའི་ཚུལ་འདི་ལྟར། གླིང་འདིར་ལྷོ་བགྲོད་མཐར་ཐུག་པའི་ཉི་མ་འཆར་ས་དང༌།
བྱང་བགྲོད་མཐར་ཐུག་པའི་དུས་ཀྱི་ཉི་མ་འཆར་ས་གཅིག་པར་འགྱུར་ཏེ། ཤར་གླིང་དུ་སྟོན་དཔྱིད་ཉིན་མཚན་མཉམ་པའི་དུས་ཀྱི་ཉི་མ་ཕྱེད་པའི་ས་ཚོད་གཅིག་པའི་ཕྱིར། ཁྱབ་པ་ཁས་བླངས། གཏན་ཚིགས་ནི་གླིང་འདིར་དེ་ལྟ་བུའི་ས་ཚོད་གཅིག་པ་བཞིན་ནོ། ། དེའི་འོག་ཏུ་དབྱར་དགུན་གྱི་ཉི་མ་ཟློག་པའི་དུས་ངོས་འཛིན་པ་ནི། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེ་དགུ་ནས་མཚན་རིང༌། ། དགུན་རྣམས་ཀྱི་ནི་བཞི་པ་ལ། ། ཐུང་ངུ་འགྱུར་རོ་ཉིན་མོ་ཟློག ། ཅེས་པ་འཆར་དུས་གཅིག་པའི་དེ་ནས་རྩིས་པའི་དགུན་གྱི་བཞི་པ་དགུན་ཟླ་ཐ་ཆུངས་དང༌།
དབྱར་གྱི་གཉིས་པ་དབྱར་ཟླ་ཐ་ཆུངས་ཀྱི་ཐ་མའི་ཚེས་བརྒྱད་ལ་དབྱར་དགུན་གྱི་ཉི་མ་ཟློག་པ་ཡིན་ཏེ། ཉིན་མཚན་མཉམ་པའི་དུས་དེ་ནས་ཟླ་བ་གསུམ་དང་ཉིན་ཞག་ཕྱེད་གསུམ་ཙམ་ན་ལྡོག་པའི་ཕྱིར། འོ་ན་ཐ་ཆུངས་དེ་གང་ལ་བྱ་ཞེ་ན། འདི་ལ་གཉིས་ཏེ། དོན་གནས་ཚོད་ཀྱི་དབང་དུ་བྱས་པ་དང༌། ཐ་སྙད་སྦྱར་བདེ་བའི་དབང་དུ་བྱས་པའོ། ། དང་པོ་ནི། ཉི་མ་ལྡོག་དུས་གཉིས་དང༌། ཉིན་མཚན་མཉམ་པའི་དུས་གཉིས་ཏེ། བཞི་པོ་དེ་ལ་དབྱར་དགུན་དང་སྟོན་དཔྱིད་ཀྱི་ཐ་ཆུངས་ཞེས་བྱའོ། །
དེ་ཡང་འདི་ལྟར། དགུན་ཉི་ལྡོག་པའི་ཉིན་མོ་ནས་གཟུང་བའི་ཉིན་ཞག་སུམ་ཅུ་ལྷག་ཙམ་ཞིག་ཚང་ངེས་དེ་ལ་དགུན་ཟླ་ཐ་ཆུངས་དང༌། དཔྱིད་ཀྱི་ཉིན་ཞག་མཉམ་པའི་དུས་དེ་ནས་བཟུང་བའི་ཉིན་ཞག་སུམ་ཅུ་ཅུང་ཟད་ལྷག་དང་བཅས་པ་དེ་ལ་དཔྱིད་ཟླ་ཐ་ཆུངས་དང༌། དབྱར་ཉི་ལྡོག་པའི་ཉིན་མོ་ནས་བརྩམས་པའི་དེ་འདྲ་དེ་ལ་དབྱར་ཟླ་ཐ་ཆུངས་དང༌། སྟོན་ཉིན་མཚན་མཉམ་པའི་ཉིན་མོ་ནས་བརྩམས་པའི་དེ་འདྲ་དེ་ལ་སྟོན་ཟླ་ཐ་ཆུངས་ཞེས་བྱའོ། ། དེའི་ཕྱིར་ལོ་གཅིག་གི་དབང་དུ་བྱས་པའི་དོན་གནས་ཚོད་ཀྱི་ར་འབྲིང་ཐ་ཆུངས་གསུམ་ཡོངས་སུ་རྫོགས་པ་ལ་ནི་ཉིན་ཞག་སུམ་བརྒྱ་དང་དྲུག་ཅུ་རེ་ལྔ་དགོས་ལ། ཐ་སྙད་སྦྱར་བདེ་བའི་ཚེ་ར་འབྲིང་སོ་སོ་རེ་རེ་དང༌། ཟླ་བའི་འཕེལ་འགྲིབ་ཀྱི་ཆ་ཡོངས་སུ་རྫོགས་པའི་ཟླ་བ་རེ་རེ་སྦྱར་ནས་ངོས་བཟུང་བ་དེའི་ཚེ་ནི། ར་འབྲིང་སོགས་ཀྱི་ཐ་སྙད་ཡོངས་སུ་རྫོགས་པ་ལ་ཉིན་ཞག་སུམ་བརྒྱ་དང་ལྔ་བཅུ་རྩ་བཞི་ལས་མེད་པས་ཁྱད་པར་ཞིབ་ཏུ་ཕྱེད་དགོས་ལ། དེའི་ཚེ་དོན་ལ་ནི་སྔ་མ་ཉིད་དབང་བཙན་པ་ཡིན་ཏེ།
དབྱར་དགུན་ལ་སོགས་པའི་དུས་བཞི་འབྱུང་བ་ནི་ཉི་མའི་འགྲོས་ལ་རག་ལས་པའི་ཕྱིར། དེས་ན་ཐ་ཆུངས་བཞི་པོ་མར་ངོ་སྔོན་འགྲོ་ཡིན་པའི་ངེས་པ་མེད་དེ། ལྡོག་མཚམས་དང་མཉམ་མཚམས་བཞི་པོ་ཡར་ངོ་ལ་བྱུང་ན་ཡར་ངོ་སྔོན་འགྲོ་དང༌། མར་ངོ་ལ་བྱུང་ན་མར་ངོ་སྔོན་འགྲོར་འཇོག་པའི་ཕྱིར་དང༌། དབྱར་ཟླ་གཉིས་པོའི་ཐ་མ་ཡར་ངོ་སྔོན་འགྲོ་ཁོ་ན་ལ་ངོས་བཟུང་ནས། དེའི་ཚེས་དགུ་ནས་དབྱར་ཉི་ལྡོག་པའི་ངེས་པ་མེད་པར་མངོན་སུམ་གྱིས་གྲུབ་པའི་ཕྱིར། གལ་ཏེ་འོ་ན་དགུན་གྱི་བཞི་པ་དང༌། དབྱར་གྱི་གཉིས་པ་ཐ་ཆུངས་ཁོ་ན་ལ་བྱེད་པར་གང་གིས་འགྲུབ་ཅེ་ན། སྟོན་ཟླ་ཐ་ཆུངས་ཀྱི་ཟླ་བ་ཕྱེད་རྫོགས་བྱེད་ཤུལ་དུ་ལུས་པ་དེ་ནས་ལོ་མགོ་ངོས་འཛིན་པ་ནི་བསྟན་བཅོས་པ་དག་གི་ལུགས་ཡིན་པ་ལས་འགྲུབ་པ་ཡིན་ཏེ། དེ་ཡང་འདི་ལྟར།
དུས་ཚིགས་རེ་རེ་ལ་ཟླ་བ་བཞི་བཞིར་བྱས་པའི་དུས་ཚིགས་གསུམ་དུ་བྱས་པ་དེ་ཉིད་སྐབས་འདིར་ཁས་ལེན་རྒྱུ་ཡིན་ནོ། ། ཞེས་བོད་ཀྱི་རྣམ་བཤད་བྱེད་པ་དག་འཆད་པ་ནི་ངེས་པར་མི་རིགས་ལ། དུས་ཚིགས་རེ་རེ་ལ་ཟླ་བ་གསུམ་གསུམ་དུ་བྱས་ནས་དུས་ཚིགས་བཞིར་འབྱེད་པ་དེའི་ཚེ། དབྱར་གྱི་ཟླ་བ་གཉིས་པ་ནི་དབྱར་ཟླ་འབྲིང་པོ་ཉིད་ཡིན་ལ། དེའི་ཐ་མའི་ཚེས་དགུ་ནི་དབྱར་ཟླ་ཐ་ཆུངས་ཀྱི་ཡར་ངོ་ཉིད་དུ་གྲུབ་པའི་ཕྱིར། དེ་ཉིད་རྒྱས་པར་བཤད་ན། འདིར་དུས་ཚིགས་གསུམ་དུ་འབྱེད་པ་སྐབས་སུ་བབ་པ་མ་ཡིན་ཏེ། དེར་འབྱེད་པ་ལ་ནི་ཕྱག་དར་ཁྲོད་ཀྱིས་གོས་ངོས་བཟུང་བར་སླ་བ་ལས་དགོས་པ་གཞན་མེད་ལ། འདིར་ནི་ཉི་མའི་བགྲོད་པའི་དབང་གི་དབྱར་དགུན་སྟོན་དཔྱིད་དུས་བཞི་ཇི་ལྟར་འབྱུང་བའི་ཚུལ་འཆད་པའི་སྐབས་ཡིན་པས་སོ། ། འདིར་ཇི་ལྟར་བཤད་ཅེ་ན།
དོན་གནས་ཚོད་ཀྱི་དབང་དུ་བྱས་ན། དགུན་ཉི་ལོག་ནས་དཔྱིད་ཀྱི་ཉིན་མཚན་མཉམ་པའི་བར་ནི་དགུན་གྱི་དུས་དང༌། དེ་ནས་དབྱར་ཉི་ལྡོག་པའི་བར་ནི་དཔྱིད་ཀྱི་དུས་དང༌། དབྱར་ཉི་ལོག་ནས་སྟོན་གྱི་ཉིན་མཚན་མཉམ་པའི་བར་ནི་དབྱར་གྱི་དུས་དང༌། དེ་ནས་དགུན་ཉི་ལྡོག་པའི་བར་ནི་དགུན་སྟོད་ཀྱི་དུས་ཏེ། རེ་རེ་ལའང་ཉིན་ཞག་སུམ་ཅུ་རྩ་གཅིག་ཏུ་ཁད་ཉེ་བ་དེ་ལ་ཟླ་བར་བྱས་པའི་ཟླ་བ་གསུམ་གསུམ་མོ། ། མདོར་ན་ཉིན་མཚན་མཉམ་པའི་རི་མོའི་དབུས་ན་ཉི་མ་བྱང་དུ་གནས་པའི་ཟླ་བ་དྲུག་ནི་དཔྱིད་དང་དབྱར་གྱི་དུས་ཡིན་ལ། ལྷོར་གནས་པའི་ཟླ་བ་དྲུག་ནི་སྟོན་དང་དགུན་གྱི་དུས་སོ། ། དེའི་ཤེས་བྱེད་ཀྱང༌། དུས་དེ་དག་ནི་གོ་རིམ་བཞིན་དུ།
ཚ་བ་དང༌། ཆར་འབབ་པ་དང༌། རྩི་བཅུད་སྨིན་པ་དང༌། གྲང་བའི་དུས་དངོས་སུ་འཇོག་པའི་ཕྱིར། འོ་ན་དུས་རེ་རེའི་ཚད་ལ་ཟླ་བ་གསུམ་གསུམ་དུ་ངེས་པ་དེ་ར་འབྲིང་ཐ་ཆུངས་གསུམ་དང་སྦྱོར་དགོས་པ་ཁོ་ནར་ངེས་སམ་ཞེ་ན། དོན་གནས་ཚོད་ཀྱི་ཚེ་དེ་ལྟར་སྦྱོར་བ་མ་ཡིན་ཏེ། དེ་ལྟར་སྦྱར་ན་དོན་གྱི་གནས་ཚོད་དང་ཐ་སྙད་ཀྱི་སྦྱོར་ལུགས་མ་མཐུན་པས་འཆོལ་བར་འགྱུར་བའི་ཕྱིར། དཔེར་ན་སྟོན་ཟླ་ཆུང་གི་ཚེས་བཅུ་དྲུག་ནས་དགུན་གྱི་ཐོག་མ་ངོས་བཟུང་བ་དེའི་ཚེ། དགུན་ཟླ་ཐ་ཆུངས་ཀྱི་ཚེས་བཅུ་དྲུག་ནས་དཔྱིད་ཀྱི་དང༌། དབྱར་ཟླ་ཐ་ཆུངས་ཀྱི་ཚེས་བཅུ་དྲུག་ནས་སྟོན་གྱི་ཐོག་མ་འཛིན་དགོས་ལ།
དོན་ལ་དེ་ལྟར་མི་གནས་པ་བཞིན་ནོ། ། མི་གནས་པ་ཅི་ཞེ་ན། དེ་ལྟར་འཐད་ན། དགུན་ཉི་ལོག་ནས་ཞག་བཅོ་ལྔར་སླེབས་པའི་ཚེ་དཔྱིད་ཀྱི་དུས་སུ་ཐལ་བ་དང༌། དཔྱིད་ཀྱི་ཉིན་མཚན་མཉམ་ནས་ཞག་བཅོ་ལྔར་སླེབས་པའི་ཚེ་དབྱར་གྱི་དུས་སུ་ཐལ་བ་དང༌། དབྱར་ཉི་ལོག་ནས་ཞག་བཅོ་ལྔར་སླེབས་པའི་ཚེ་སྟོན་གྱི་དུས་སུ་ཐལ་བ་དང༌། སྟོན་གྱི་ཉིན་མཚན་མཉམ་པ་ནས། ཞག་བཅོ་ལྔར་སླེབས་པའི་ཚེ་དགུན་གྱི་དུས་སུ་ཐལ་བས་སོ། ། ཐལ་བ་དེ་ལྟར་འཕེན་ནུས་པའི་རྒྱུ་མཚན་ཡང༌། དབྱར་དགུན་གྱི་ཐ་ཆུངས་གཉིས་ཉི་མ་ལོག་པའི་དུས་ཡིན་པར་ནི།
རང་འགྲེལ་དང༌། འདུས་བཟང་དང༌། ཕྱོགས་གླང་གི་འགྲེལ་པ་རྣམས་མཐུན་ལ། དེའི་རིགས་པས་སྟོན་དཔྱིད་ཀྱི་ཐ་ཆུངས་གཉིས་ཉིན་མཚན་མཉམ་པའི་དུས་སུ་འགྲུབ་པའི་ཕྱིར། དེ་ལྟར་གྲུབ་བོ། ། དེ་ལས་ཅི་འགྱུར་ཞེ་ན། སྟོན་གྱི་ཉིན་མཚན་མཉམ་པའི་དུས་ཏེ་སྟོན་ཟླ་ཐ་ཆུང་དུ་གྲུབ་པ་ན། དེའི་ཚེས་བཅུ་དྲུག་ནས་དགུན་གྱི་ཐོག་མ་འཛིན་དགོས་པར་གྲུབ་ལ། དེ་ལྟར་གྲུབ་པ་ན་གཞན་རྣམས་ཀྱང་སྔ་མ་སྔ་མའི་ཐ་ཆུངས་རྣམས་ཀྱི་ཚེས་བཅུ་དྲུག་ནས་འཛིན་དགོས་པར་གྲུབ་པས་སོ། ། དེ་ལ་འདི་སྙམ་དུ།
དེ་ལྟར་ཁས་ལེན་པ་དེའི་ཚེ། བསྟན་བཅོས་ལ་གྲགས་པའི་དགུན་ཟླ་ར་བ་དང་འབྲིང་པོ་གཉིས་སྟོན་གྱི་དུས་ཡིན་པ་དང༌། དཔྱིད་ཟླ་ར་བ་འབྲིང་གཉིས་དགུན་གྱི་དུས་ཡིན་པ་དང༌། དབྱར་ཟླ་ར་འབྲིང་གཉིས་དཔྱིད་ཀྱི་དུས་ཡིན་པ་དང༌། སྟོན་ཟླ་ར་འབྲིང་གཉིས་དབྱར་གྱི་དུས་སུ་ཁས་ལེན་དགོས་པར་འགྱུར་ལ། དེ་ལྟར་འདོད་ནུས་པ་མ་ཡིན་ཏེ། འཇིག་རྟེན་ན་གྲགས་པའི་དུས་བཞི་ཁས་ལེན་བཞིན་དུ་འཇིག་རྟེན་གྱི་གྲགས་པ་དང་འགལ་བར་བྱས་པའི་ཕྱིར། ཇི་སྐད་དུ། གལ་ཏེ་གྲགས་པ་ལ་རྒལ་བའི། ། རྟོག་ལ་རྒྱུ་ཅི་ཡོད་ཅེ་ན། །
ཞེས་པ་ལྟར་རོ་སྙམ་ན། ཐལ་བ་དེ་བཞི་ཀ་འདོད་ཐོག་ཡིན་ཏེ། དེ་ལྟར་ལུང་དང་རིགས་པས་གྲུབ་པའི་ཕྱིར། ལུང་ནི། སྟོན་ཟླ་ར་བ་དང་འབྲིང་པོ་ནི་དོན་གནས་ཚོད་ཀྱི་དབྱར་ཁོ་ན་ཉིད་དུ་འདུལ་བ་ལས་བཤད་པ་ཡིན་ཏེ། དབྱར་ཟླ་བ་གསུམ་དུ་གནས་པར་ཁས་བླངས་ནས། སྟོན་ཟླ་ཐ་ཆུངས་ཀྱི་ཚེས་བཅོ་ལྔ་ལ་དགག་དབྱེ་འབྱུང་བའི་དུས་སུ་བཤད་པའི་ཕྱིར། གལ་ཏེ་དེ་ནི་དབྱར་ཕྱི་མའི་དབང་དུ་བྱས་ལ། དབྱར་ཕྱི་མ་ནི་རྐྱེན་དགོས་ལ་ལྟོས་པའི་དམིགས་བསལ་ཡིན་པས་སྒྲུབ་བྱེད་མ་ངེས་སོ་ཞེ་ན། དེ་ལྟ་མོད་ཀྱི་སྒྲུབ་བྱེད་སོ་ན་གནས་པ་ཡིན་ཏེ།
དབྱར་སྔ་མ་ཟླ་བ་གསུམ་ཁས་བླངས་པ་དེའི་ཚེ། སྟོན་ཟླ་འབྲིང་པོའི་ཚེ་བཅོ་ལྔ་དགག་དབྱེའི་དུས་སུ་བཤད་པས་སོ། ། དེ་ལྟར་གྲུབ་པ་ན། དབྱར་ཟླ་ར་བ་དང་འབྲིང་པོའི་ཕྱེད་ནི་དཔྱིད་ཀྱི་དུས་སུ་གྲུབ་པ་ཡིན་ཏེ། དབྱར་ཟླ་འབྲིང་པོའི་ཚེས་བཅུ་དྲུག་ནས་དབྱར་སྔ་མའི་ཐོག་མ་འཛིན་པའི་ཕྱིར། དེ་སྐད་དུ་ཡང༌། མདོ་རྩ་བ་ལས། དབྱར་གནས་པར་ཁས་བླངས་པར་བྱའོ། ། ཟླ་བ་གསུམ་དུའོ། ། ཚེས་བཅུ་དྲུག་ལའོ། །
དབྱར་ཟླ་འབྲིང་པོ་ཉའི་ཕྱི་དེ་ཉིན་བར་གྱིའོ། ། དབྱར་ཟླ་ཐ་ཆུངས་ཉིའོ། ། ཞེས་གསུངས་སོ། ། དེའི་ཕྱིར་དཔྱིད་ཟླ་ར་བ་དང་འབྲིང་པོ་ཡང་དགུན་གྱི་དུས་སུ་གྲུབ་ཅིང༌། དགུན་ཟླ་ར་བ་དང་འབྲིང་པོ་སྟོན་གྱི་དུས་སུ་གནས་པར་གྲུབ་བོ། ། རིགས་པ་ནི། དབྱར་ཉི་མ་ལོག་གོང་གི་ཟླ་བ་གཉིས་ནི་དབྱར་གྱི་དུས་དངོས་མ་ཡིན་ཏེ། ཆར་འབབ་པའི་དུས་མ་ཡིན་པས་དེའི་མཚན་ཉིད་མ་ཚང་བའི་ཕྱིར། དགུན་ཉི་མ་ལོག་གོང་གི་ཟླ་བ་གཉིས་ཀྱང་དགུན་གྱི་དུས་དངོས་མ་ཡིན་ཏེ། གྲང་བའི་དུས་མ་ཡིན་པའི་ཕྱིར།
གཞན་གཉིས་ལའང་དེ་བཞིན་ནོ། ། གལ་ཏེ་དགུན་ཟླ་ར་འབྲིང་དེའི་དུས་དངོས་མ་ཡིན་པར་ཐ་ཆུངས་ནས་དེའི་མགོ་འཛིན་པར་འདོད་ན། བུ་ཐུ་བོ་དང་འབྲིང་པོ་བུ་དངོས་སུ་ཁས་མི་ལེན་པར་ཐ་ཆུངས་ནས་བུའི་ཐོག་མ་འཛིན་དགོས་པར་འདོད་པ་དང་མཚུངས་པ་ཡིན་ནམ་ཞེ་ན། འདི་ལ་མགོ་མཚུངས་དང་རྣལ་མ་གཉིས་ལས། དང་པོ་ནི། འོ་ན་ཁྱེད་ཀྱང་འདུལ་བ་ཁས་ལེན་པས། དབྱར་ཟླ་ར་བ་དང་འབྲིང་པོའི་བཅོ་ལྔ་ཚུན་དབྱར་སྔ་མའི་དུས་སུ་ཁས་མི་ལེན་པའི་ཕྱིར་ན། བུ་ཐུ་བོ་དང་འབྲིང་པོའི་དཔེ་དང་འགལ་བའི་ཉེས་པ་མཚུངས་པར་འགྱུར་རོ། ། གཉིས་པ་ནི། མཚུངས་པ་མ་ཡིན་ཏེ།
ར་འབྲིང་ཐ་ཆུངས་གསུམ་གྱི་རྣམ་གཞག་ནི་འཇིག་རྟེན་གྱི་གྲགས་པ་ཡིན་ལ། དེ་ཉིད་དོན་གྱི་གནས་ཚོད་དང་མ་མཐུན་པས། དོན་གྱི་གནད་ཚོད་ལག་ལེན་དུ་བྱེད་པའི་ཚེ། དམ་པའི་ཆོས་འདུལ་བར་འཇིག་རྟེན་གྱི་གྲགས་པ་ལས་གཞན་དུ་བཤད་པའི་ཕྱིར་རོ། ། དེ་བས་ན། ཇི་སྐད་དུ། རབ་གྲགས་ཚད་མ་ཉིད་མིན་ཕྱིར། ། དེར་འཛིན་པ་ལ་རྒྱུ་ཅི་ཡོད། ། ཅེས་པ་ལྟར་རོ། ། འོ་ན་ཇི་སྐད་དུ།
དགུན་རྣམས་ཀྱི་ནི་བཞི་པ་ལ། ། ཞེས་དང༌། དབྱར་གྱི་ཟླ་བ་གཉིས་པ་ཡི། ། ཞེས་བཤད་པ་དེ་ཉིད་མི་འཐད་པར་འགྱུར་ཏེ། དེ་འདྲ་དེ་དགུན་གྱི་བཞི་པ་དང་དབྱར་གྱི་གཉིས་པར་མི་འདོད་པའི་ཕྱིར་ཞེ་ན། ཉེས་པ་མེད་དེ། བསྟན་བཅོས་དང་འཇིག་རྟེན་གྱི་གྲགས་པ་ལས་དགུན་གྱི་བཞི་པ་དང་དབྱར་གྱི་གཉིས་པའི་ཐ་མར་བཤད་པ་དེ། དེ་དང་དེའི་ཐོག་མའི་ངོས་འཛིན་ཡིན་ནོ་ཞེས་རྒྱས་པར་བཤད་ཟིན་པ་དེ་ཉིད་ཀྱི་ཕྱིར་རོ། ། འོ་ན་འཇིག་རྟེན་གྱི་གྲགས་པ་ལས་གནས་ཚོད་དང་མི་མཐུན་པར་འཆད་པ་ཅི་ཞེ་ན། འཇིག་རྟེན་ན་ནི་སྟོན་གྱི་ཉིན་མཚན་མཉམ་པའི་དུས་སྟོན་ཟླ་ཐ་ཆུངས་སུ་གྲགས་པ་ཡིན་ཏེ།
མདོ་སྡེ་ཉི་མའི་སྙིང་པོ་ལས། བདག་གིས་རྒྱུ་སྐར་སྨིན་དྲུག་བརྗོད། ། ཟླ་བ་ཉ་ཚེ་ཟླ་རངས་གྱུར། ། སྟོན་ཟླ་ཐ་ཆུངས་ཞེས་བྱ་བ། ། འདིར་ནི་རབ་ཏུ་གྲགས་པ་ཡིན། ། ཉིན་དང་མཚན་ནི་མཉམ་པ་སྟེ། ། ཡུད་ཙམ་བཅོ་ལྔ་བཅོ་ལྔར་ཡིན། ། བྲ་ཉེ་དང་ནི་སྨིན་དྲུག་ཀྱང༌། ། ལན་གཉིས་ཡོངས་སུ་འཁོར་བར་བྱེད། ། ཅེས་སྟོན་ཟླ་ཐ་ཆུངས་ངོས་བཟུང་བའི་ཤུགས་ཀྱིས།
མགོ་དང་རྒྱལ་གྱི་ཟླ་བ་ལ་དགུན་ཟླ་ར་འབྲིང་དུ་འཆད་དགོས་ཀྱང༌། དེ་ནི་དེའི་དུས་དངོས་མ་ཡིན་པར་གོང་གི་ལུང་དང་རིགས་པ་ལས་རྟོགས་ནུས་པས་སོ། ། གཉིས་པ་ཐ་སྙད་སྦྱར་བདེ་བའི་དབང་དུ་བྱས་པ་ལ་གསུམ་སྟེ། གཞན་གྱི་ལུགས་མི་འཐད་པ་དང༌། རང་གི་གཞག་པ་དང༌། གྲུབ་པའི་དོན་བསྟན་པའོ། ། དང་པོ་ནི། བོད་ཕྱི་མ་ཁ་ཅིག་ན་རེ། དབྱར་གྱི་ཟླ་བ་གཉིས་པ་ཡི། ། ཞེས་སོགས་ཀྱི་གཞུང་འདིས་ཉི་མ་ལྡོག་མཚམས་བསྟན་པ་མ་ཡིན་གྱི།
ཉིན་མཚན་མཉམ་པའི་དུས་བསྟན་པ་ཡིན་ཏེ། དབྱར་གྱི་གཉིས་པ་དང༌། དགུན་གྱི་བཞི་པ་ནི་སྟོན་ཟླ་ར་བ་དང་དཔྱིད་ཟླ་ར་བ་ལ་ངོས་འཛིན་པ་ཡིན་ལ། དེ་ལ་དབྱར་དགུན་གྱི་ཉི་མ་ལྡོག་པའི་གོ་སྐབས་མེད་པའི་ཕྱིར་དང༌། ཉིན་མཚན་མཉམ་པའི་དུས་ཉིད་འགྲིག་པའི་ཕྱིར་དང༌། ཉིན་མཚན་མཉམ་པའི་དུས་དེ་ཉིད་ནས་ཞག་རེ་རེ་ཞིང་ཡུད་ཙམ་རེ་རེས་རིང་ཐུང་དུ་བྱེད་ནུས་པ་ཡིན་གྱི། ཉི་མ་ལྡོག་པའི་དུས་ནས་བརྩམས་པའི་ཞག་རེ་ལ་ཡུད་ཙམ་རེ་རེས་རིང་ཐུང་དུ་བྱེད་མི་ནུས་པའི་ཕྱིར། དཔེར་ན་ཉིན་མོ་ཡུད་ཙམ་བཅུ་གཉིས་དང་མཚན་མོ་ཡུད་ཙམ་བཅོ་བརྒྱད་ཡོད་པ་ན་དགུན་ཉི་ལྡོག་པ་ཡིན་ལ། དེའི་ཚེ་ཉིན་མོའི་སྟེང་དུ་ཐང་རེ་རེ་བསྣན་པ་ཙམ་གྱིས་མཚན་མོ་ལས་རིང་བར་བྱེད་མི་ནུས་པ་བཞིན་ནོ། ། ཞེས་ཟེར་རོ། །
དེ་ནི་གཞུང་གི་དོན་དུ་མི་རུང་སྟེ། གཞུང་འདིས་དབྱར་དགུན་གྱི་ཉི་མ་ལྡོག་པའི་མཚམས་འཛིན་པ་ཡིན་པར། རྒྱལ་པོའི་སྲས་སུ་གདགས་པའི་བསྟན་བཅོས་ཀྱི་ལུང་དྲངས་ནས་བཤད་པའི་ཕྱིར། ལུང་དེ་ཡང་གང་ཞེ་ན། ཇི་སྐད་དུ། ལོ་གཅིག་ལ་ཉིན་མོ་ནི་ཡུད་ཙམ་བཅུ་གཉིས། མཚན་མོ་ནི་ཡུད་ཙམ་བཅོ་བརྒྱད་པ་ཡོད་དམ་ཞེ་ན། ཡོད་དེ། དཔྱིད་ཟླ་ར་བ་ཡར་གྱི་ཚེས་བརྒྱད་ཀྱི་ཉིན་ཞག་གོ ། དེ་ལས་ཟློག་པ་ཡོད་དམ།
ཡོད་དེ། སྟོན་ཟླ་ར་བ་ཡར་གྱི་ཉིན་ཞག་གོ ། ཞེས་བཤད་པ་དེ་ཉིད་གཞུང་འདིས་འཆད་པའི་ཕྱིར་དང༌། ཁྱེད་ཅག་གི་འདོད་པ་དེ་ལྟར་ཡིན་པ་དེའི་ཚེ། དགུན་ཟླ་ར་བའི་མིང་ཅན་དེ་ལ་དགུན་ཉི་ལྡོག་པ་དང༌། དབྱར་ཟླ་ར་བའི་མིང་ཅན་དེ་ལ་དབྱར་ཉི་ལྡོག་པར་ཐལ་བ་ལས། འདོད་ནུས་པ་མ་ཡིན་ཏེ། དབྱར་དགུན་གྱི་ཉི་མ་ལྡོག་པའི་དུས་ཀྱི་ཟླ་བ་དེ་ལ་དབྱར་དགུན་གྱི་ར་བའི་མིང་གིས་འདོགས་པ་ནི་གང་ན་སུའི་ལུགས་ལ་ཡང་མི་སྣང་བའི་ཕྱིར་དང༌། སྟོན་ཟླ་ཐ་ཆུངས་ཀྱི་ངོས་འཛིན་མི་འདྲ་བ་གསུམ་ཡོད་པར་སྔོན་ཆད་གྲགས་པ་ལས་དེ་དག་གང་ལྟར་ནའང་དབྱར་དགུན་གྱི་ར་བའི་མིང་ཅན་གཉིས་ལ་ཉི་མ་ལྡོག་པར་མི་སྲིད་པའི་ཕྱིར་རོ། ། གཉིས་པ་རང་གི་ལུགས་ནི།
སྤྱིར་དགུན་གྱི་བཞི་པ་དང༌། དབྱར་གྱི་གཉིས་པ་ངོས་ཟིན་པ་ལ་ལོའི་འགོ་ངོས་འཛིན་དགོས་ཤིང༌། དེ་ལ་ལུགས་གཉིས་ཏེ། འཇིག་རྟེན་དང༌། བསྟན་བཅོས་ཀྱི་ལུགས་སོ། ། དང་པོ་ནི། དགུན་ཟླ་ར་བའི་ཚེས་གཅིག་ནས་འཛིན་པ་ཡིན་ལ། གཉིས་པ་ནི་སྟོན་ཟླ་ཐ་ཆུངས་ཀྱི་ཚེས་བཅུ་དྲུག་ནས་འཛིན་པས་ན་ཟླ་བ་ཕྱེད་ཀྱི་ཁྱད་པར་ཞུགས་པའོ། ། ལུགས་འདིར་ཕྱི་མ་བསྟན་བཅོས་ཀྱི་ལུགས་དེ་ཁས་ལེན་དགོས་པ་ཡིན་ཏེ། ཞག་མི་ཐུབ་དང་བཅས་པ་ཡི། །
ཞེས་པའི་སྐབས་ནས་བསྟན་པའི་ཞག་མི་ཐུབ་འདོར་ཚུལ་ལས་རྟོགས་པའི་ཕྱིར། ཇི་ལྟར་ཞེ་ན། དེའི་ཐད་ཀྱི་འགྲེལ་པ་ལས། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང༌། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་དོར། ། ཞེས་གསུངས་ལ། དེའི་ཚེ་དགུན་སྟོད་ཀྱི་ཞག་མི་ཐུབ་ནི་རྒྱལ་གྱི་ཟླ་བའི་མར་ངོ་ལ་འབྱུང་བར་བཤད་ལ། འགོའི་ཟླ་བའི་ཚེས་གཅིག་ནས་ལོའི་འགོ་མ་བཟུང་ན།
རྒྱལ་གྱི་མར་ངོའི་མཚམས་སུ་ཟླ་བ་ཕྱེད་དང་གཉིས་འདས་ཀྱི་ཞག་མི་ཐུབ་ཅེས་བྱ་བ་དེ་མི་འབྱུང་ལ། འགོ་ཟླའི་ཚེས་གཅིག་དང༌། སྟོན་ཟླ་ཐ་ཆུངས་ཀྱི་ཚེས་བཅུ་དྲུག་ནི་དོན་གཅིག་ལ་འདུ་བ་ཡིན་ནོ། ། རྒྱལ་གྱི་མར་ངོའི་མཚམས་སུ་དེ་ལྟར་འབྱུང་བ་ཡང་ཡིན་ཏེ། དགེ་ཚུལ་གྱི་དང་པོའི་ལོ་དྲི་བ་ལས། རྒྱལ་དང་དབོ་དང་ས་ག་ཅན། ། ཆུ་སྟོད་ཁྲུམས་སྨད་སྨིན་དྲུག་ཅན། ། འདི་རྣམས་ཀྱི་ནི་ནག་པའི་ཕྱོགས། ། ཟླ་ཕྱེད་གསོ་སྦྱོང་བཅུ་བཞི་པ། ། ཞེས་གསུངས་སོ། །
འདི་ཡང་རྣམ་གསལ་གྱི་དཔེ་ཙམ་ཡིན་པས་འགོ་ཟླའི་ཚེས་གཅིག་ཁོ་ན་ནས་ལོ་འགོ་འཛིན་པར་མ་ངེས་མོད། ལོའི་འགོ་འཛིན་པ་ན་མར་ངོ་སྔོན་འགྲོ་ཞིག་ནི་ངེས་པར་ཁས་ལེན་དགོས་ཏེ། གཞན་དུ་ན་ཟླ་བ་ཕྱེད་དང་གཉིས་འདས་ཀྱི་ཞག་མི་ཐུབ་འདོར་བ་དེ་མར་ངོ་ཁོ་ན་ལ་མི་འབྱུང་བར་ཐལ་བའི་ཕྱིར། འོ་ན་སྟོན་ཟླ་ཐ་ཆུངས་གང་ལ་བྱ་ཞེ་ན། འདི་ལ་ལུགས་མི་འདྲ་བ་གསུམ་སྟེ། ཁྲུམས་ཀྱིས་ཉ་བའི་ཚེས་གཅིག་ཅེས་པའི་མིང་ཅན་ཧོར་ཟླ་བརྒྱད་པའི་བཅུ་དྲུག་ནས་འཛིན་པ་དང༌། ཐ་སྐར་གྱི་ཟླ་བའི་མིང་ཅན་ཧོར་ཟླ་དགུ་པར་གྲགས་པའི་བཅུ་དྲུག་ནས་འཛིན་པ་དང༌། སྨིན་དྲུག་གི་ཟླ་བའི་མིང་ཅན་ཧོར་ཟླ་བཅུ་པར་གྲགས་པའི་བཅུ་དྲུག་ནས་འཛིན་པ་རྣམས་སོ། ། དེ་ཡང་ལུགས་ཕྱི་མ་གཉིས་ལ་ནི་མདོའི་ཁུངས་ཅུང་ཟད་རེ་ཡོད་ལ། ལུགས་དང་པོ་དེ་ནི་དགུན་གྱི་ཟླ་བ་བཞི་པ་ལ་དགུན་ཉི་ལྡོག་པར་གསུངས་པའི་རིགས་པས་བཙན་ཐབས་སུ་བསྒྲུབས་པ་ཡིན་ཏེ།
ཧོར་ཟླ་བཅུ་གཅིག་པར་གྲགས་པའི་ཚེས་བཅུ་ཙམ་ལ་དགུན་ཉི་ལྡོག་པ་གཅིག་སྲིད་པ་དེའི་ཚེ། ཧོར་ཟླ་བརྒྱད་པ་ནས་དགུན་གྱི་ཐོག་མ་མི་འཛིན་དབང་མེད་བྱུང་བའི་ཕྱིར་དང༌། ཡང་དེ་འདྲའི་དུས་དེ་དགུན་ཟླ་བཞི་པ་དང༌། བཞི་པ་ཡང་དཔྱིད་ཟླ་ར་བ་ལ་བཤད་ན་ནི། ཧོར་ཟླ་བཅུ་པ་ལ་དགུན་ཟླ་ཐ་ཆུངས་དང༌། དགུ་པ་ལ་འབྲིང་པོ་དང༌། བརྒྱད་པ་ལ་ར་བ་དང༌། བདུན་པ་ལ་སྟོན་ཟླ་ཐ་ཆུངས་སུ་ངེས་པར་འཆད་དགོས་པས། ཆར་འབབ་པའི་འགོ་ཟུག་པ་དང༌། དབྱར་ཟླ་གསུམ་རྫོགས་པར་དུས་མཉམ་པ་ཞིག་ཁས་ལེན་དགོས་པ་འབྱུང་ངོ༌། །
དེ་ལྟར་མཐའ་དཔྱད་ནས། རང་གི་ལུགས་རྣམ་པར་དག་པ་ནི། འདི་ལྟར། ར་འབྲིང་གསུམ་གྱི་རྣམ་གཞག་བྱེད་པ་ནི་འཇིག་རྟེན་གྱི་ལུགས་དང༌། ཡར་ངོ་སྔོན་དུ་འགྲོ་བར་ཁོ་ནར་ངེས་ལ། ཉ་སྐར་གྱི་མིང་གིས་འདོགས་པ་ནི་བསྟན་བཅོས་ཀྱི་ལུགས་དང༌། མར་ངོ་སྔོན་དུ་འགྲོ་བར་ངེས་སོ། ། དགུན་ཉི་ལྡོག་པའི་དུས་ནི་གསུམ་སྟེ། ཧོར་ཟླ་བཅུ་གཅིག་པར་གྲགས་པའི་ཚེས་དགུ་དང༌། བཅོ་ལྔ་དང༌།
ཉེར་གཅིག་ལྟ་བུ་ཡིན་ལ། དེའི་ཚེ་དུས་དེ་དང་དེ་ནས་དགུན་གྱི་བཞི་པ་དང༌། དགུན་ཟླ་ཐ་ཆུངས་སུ་འཇོག་ཅིང༌། དེ་ལྟར་འཇོག་པ་དེའི་ཚེ་སྟོན་ཟླ་ཐ་ཆུངས་ཀྱི་ཐོག་མ་ནི་ཧོར་ཟླ་བརྒྱད་པའི་ཚེས་བདུན་ནས་དང༌། བཅུ་གསུམ་ནས་དང༌། བཅུ་དགུ་ནས་འཛིན་པ་ཡིན་ལ། སྟོན་ཟླ་ཐ་ཆུངས་ཀྱི་ཞག་བཅོ་ལྔ་རྫོགས་མཚམས་ནས་ལོ་འགོ་འཛིན་ནོ། ། ཞེས་རྒྱས་པར་བསྟན་ཟིན་པ་དེའི་ཕྱིར། སྟོན་ཟླ་ཐ་ཆུངས་ཀྱི་ངོས་འཛིན་ཧོར་ཟླ་བརྒྱད་པ་ལ་བྱ་བ་དང་དགུ་པ་ལ་བྱ་བ་གཉིས་ནི། དགུན་ཉི་ལྡོག་པ་སྔ་ཕྱིའི་རིམ་པ་ལས་རྣམ་པར་བཞག་གོ །
དེ་ལྟ་ཡིན་པ་དེའི་ཕྱིར་ཐ་སྙད་སྦྱར་བདེ་བའི་དབང་དུ་བྱས་ན། ལོ་གཉིས་ནི་ཧོར་ཟླ་བརྒྱད་པ་ལ་སྟོན་ཟླ་ཐ་ཆུངས་སུ་བྱ་སྟེ། ལོ་གཉིས་ཀྱི་རིང་ལ་ཧོར་ཟླ་བཅུ་གཅིག་པའི་བཅོ་ལྔ་ཚུན་ལ་དགུན་ཉི་ལྡོག་པའི་ཕྱིར།

དེའི་རྗེས་ཀྱིས་ལོ་གཅིག་ནི་ཧོར་ཟླ་དགུ་པ་ལ་སྟོན་ཟླ་ཐ་ཆུངས་སུ་བྱ་སྟེ། དེའི་ཧོར་ཟླ་བཅུ་གཅིག་པའི་བཅོ་ལྔ་ཕན་ཆད་དུ་དགུན་ཉི་ལྡོག་པའི་ཕྱིར། དེ་བཞིན་དུ་དབྱར་ཉི་ལྡོག་པའི་དུས་ཀྱང་གསུམ་སྟེ། ཧོར་ཟླ་ལྔ་པའི་ཚེས་བཅོ་ལྔ་ལ་དང༌། དེའི་ཉི་ཤུ་ལྔ་ལ་དང༌། ཧོར་ཟླ་དྲུག་པའི་ཚེས་ལྔ་ལ་ལྡོག་པ་ལྟ་བུ་ཡིན་ལ་དེའི་དབང་གིས་དབྱར་ཟླ་ཐ་ཆུངས་ཀྱི་ངོས་འཛིན་ཀྱང་སོ་སོར་ངེས་མོད། ཐ་སྙད་སྦྱར་བདེ་བའི་ཚེ་ཧོར་ཟླ་དྲུག་པ་ཁོ་ནར་ངེས་ཏེ། དབྱར་གྱི་ཉི་མ་ནི་ཧོར་ལ་ལྔ་པའི་ཚེས་བཅོ་ལྔ་ཕན་ལྡོག་པར་ངེས་པའི་ཕྱིར་རོ། ། གསུམ་པ་གྲུབ་དོན་བསྟན་པ་ནི། དབྱར་གྱི་ཁས་ལེན་དང༌། དེ་ཉིད་ཧོར་ཟླ་གང་ལ་འབྱུང་བའི་ཚུལ་དང་སྦྱར་ནས་བཤད་ན་གོ་སླ་བས།
འདི་ལྟར། དབྱར་སྔ་མ་ནི་དབྱར་ཟླ་འབྲིང་པོའི་ཚེས་བཅུ་དྲུག་དང༌། དབྱར་ཕྱི་མ་ནི་དབྱར་ཟླ་ཐ་ཆུངས་ཀྱི་ཚེས་བཅུ་དྲུག་ནས་ཁས་ལེན་པར་ངེས་པ་ཡིན་ལ། དེ་ཡང་དོན་ལ་དབྱར་ཉི་གང་ལ་ལོག་པའི་ཚེས་དེ་ནས་བརྩམས་པའི་ཟླ་བ་གཅིག་ནི་དབྱར་ཟླ་ཐ་ཆུངས་ཡིན་ཞིང༌། དེའི་གོང་གི་ཟླ་བ་དེ་མ་ཐག་པ་དེ་ནི་དབྱར་ཟླ་འབྲིང་པོར་ངེས་སོ། ། དེའི་ཕྱིར་ཧོར་ཟླ་དྲུག་པའི་ནང་དུ་དབྱར་ཉི་ལོག་ན་དང༌། ཧོར་ཟླ་ལྔ་པའི་མར་ངོ་ལ་དབྱར་ཉི་ལོག་ན། ཧོར་ཟླ་དྲུག་པ་ལ། དབྱར་ཟླ་ཐ་ཆུངས་སུ་བྱས་ནས་དབྱར་ཕྱི་མ་ཁས་ལེན་ཞིང་ཧོར་ཟླ་ལྔ་པའི་ཡར་ངོ་ལ་དབྱར་ཉི་ལྡོག་ན། ཟླ་བ་དེ་ཉིད་ལ་དབྱར་ཟླ་ཐ་ཆུངས་སུ་བཤད་ནས།
དབྱར་ཕྱི་མའི་ཁས་ལེན་བྱ་ཞིང༌། དེའི་སྔ་ལོགས་སུ་བྱུང་བའི་ཟླ་བ་ཧོར་ཟླ་བཞི་པར་གྲགས་པ་དེ་ཉིད་ལ་དབྱར་སྔ་མའི་ཁས་ལེན་བྱ་དགོས་པ་ཡིན་ཏེ། མར་ངོ་སྔོན་དུ་འགྲོ་བའི་དབང་དུ་བྱས་པའི་དབྱར་ཉི་གང་ལ་ལྡོག་པའི་ཟླ་བ་དེ་དབྱར་ཟླ་ཐ་ཆུངས་སུ་འཇོག་དགོས་པའི་ཕྱིར། ཧོར་ཟླ་བཞི་པ་ལ་དབྱར་སྔ་མ་ཁས་བླངས་པ་གཅིག་སྲིད་པ་དེའི་ཚེ་སྔ་བའི་སྐྱོན་འབྱུང་བ་མ་ཡིན་ནམ་ཞེ་ན། མ་ཡིན་ཏེ། ཉི་མ་ལྡོག་པའི་དུས་ཀྱི་ཚད་ངེས་པར་བཟུང་བ་ན་འཆུག་པ་མེད་པའི་ཕྱིར་དང༌། ཉི་མ་ལྡོག་དུས་སྔ་བའི་དུས་དེར་ལོ་དེ་ལ་ཉི་མ་མ་ལོག་གོང་དུ་ཟླ་བའི་ཤོལ་ངེས་པར་འདོར་དགོས་པས་ཁྱབ་པའི་ཕྱིར། མདོར་ན་ཐ་སྙད་སྦྱར་བདེ་བའི་དབང་དུ་བྱས་པ་དེའི་ཚེ་ནི་ཚེས་ཀྱི་ལོ་དང་ཟླ་བ་དབང་བཙན་ལ། དོན་གནས་ཚོད་ལ་ནི་ཁྱིམ་ཞག་དབང་བཙན་པས་ཞག་བཅུ་གཅིག་ཙམ་གྱི་བར་ཁྱད་ཞུགས་པའི་ཕྱིར་དབྱར་སྔ་མའི་ཁས་ལེན་གཅིག་པུ་ལའང་དོན་གནས་ཚོད་ཀྱི་དབང་དུ་བྱས་པའི་དུས་ཚོད་སྔ་ཕྱི་ཅི་རིགས་པར་འབྱུང་མོད། ལོ་གང་ལ་ཟླ་བའི་ཤོལ་དོར་བ་དེའི་ཚེ་དུས་ངེས་པར་འགྲིག་པ་ཡིན་ནོ། །
འདིའི་སྤྲོས་པ་ལྷག་མ་ནི་འོག་ཞག་མི་ཐུབ་ཀྱི་སྐབས་སུ་འཆད་པར་འགྱུར་རོ། ། ཉི་མ་ལྡོག་པ་ཞེས་བྱ་བའི་དོན་ཅི་ཞེ་ན། ཉི་མ་ལྷོ་བྱང་འགྲོ་ཚེའོ། ། ཞེས་པ། ཉི་མས་ལྷོའི་བགྲོད་པ་མཐར་ཐུག་ནས་བྱང་དུ་འགྲོ་བ་དང༌། བྱང་གི་བགྲོད་པ་མཐར་ཐུག་ནས་ལྷོར་འགྲོ་བ་ལ་ནི་ཉི་མ་ལྡོག་པ་ཞེས་བྱ་ལ། དེ་ཡང་ལྷོར་འགྲོ་བ་མཐར་ཐུག་པའི་ཚད་ནི་འཛམ་བུའི་གླིང་ལས་དཔག་ཚད་དྲུག་དང་གཅིག་གི་བཅོ་བརྒྱད་ཆས་རྒྱ་མཚོའི་སྟེང་གི་ཆར་འགྲོ་ལ། བྱང་དུ་འགྲོ་བ་མཐར་ཐུག་པའི་ཚེ་ནི། འཛམ་བུའི་གླིང་གི་དཀྱིལ་དྲང་ཐད་ཀྱི་སྟེང་གི་ཆར་འགྲོ་བ་ཡིན་ནོ། ། ཞེས་གསུངས་ལ།
དེའི་ཚེ་ཉི་མའི་འོད་ཟེར་གླིང་གི་དཀྱིལ་དུ་ཕོག་པས་དྲོ་བའི་ཕྱིར་དཔྱིད་དང་དབྱར་དུ་འགྱུར་ལ། ཅིག་ཤོས་ཀྱི་ཚེ་ནི་འོད་ཀྱི་གཙོ་བོ་རྒྱ་མཚོར་ཕོག་ཅིང་གླིང་ལ་ཟེར་ཙམ་ལས་མ་ཕོག་པས་གྲང་བའི་ཕྱིར་ན། རིམ་གྱིས་སྟོན་དང་དགུན་དུ་འགྱུར་རོ། ། གླིང་བཞིར་ཉི་མ་འཁོར་བའི་ཚུལ་དེ་ཡང་ཇི་ལྟར་ཞེ་ན། ལུགས་གཉིས་ཏེ། ཟླུམ་པོར་འཁོར་བ་དང༌། ནར་ཐབས་སུ་འཁོར་བའོ། ། དང་པོ་ལའང་ལུགས་གཉིས་བྲུ་གུ་འཛིངས་པ་ལྟ་བུའི་ཚུལ་གྱིས་འཁོར་བ་དང༌། གདུགས་ཀྱི་རྩིབ་མ་ལྟ་བུའི་ཚུལ་གྱིས་འཁོར་བའོ། ། ལུགས་དང་པོ་དེ་རྒྱུད་འགྲེལ་གྱི་སྒྲས་ཟིན་དང་མཐུན་ཀྱང༌།
ལུང་རིགས་ཀྱིས་ཡིད་བརྟན་དུ་རུང་བ་ནི་ལུགས་གཉིས་པ་དེའོ། ། ལུགས་ཕྱི་མ་ནར་ཐབས་སུ་འཁོར་བ་དེ་ལ་ནི་མཚོན་བྱའི་འཁོར་ལོ་ལྟ་བུར་འཁོར་བ་ཞེས་བྱ་ལ། འདི་ཡང་སྟོན་དཔྱིད་ཀྱི་ཉིན་མཚན་མཉམ་པའི་ཚེ་ཟླུམ་པོར་འཁོར་བ་ཁོ་ན་ཡིན་ལ། འདིའི་ལུང་ཁུངས་ནི། རྨ་བྱ་ཆེན་མོ་ནས། ཉི་མ་དང་ནི་ཟླ་བ་དང༌། ། སུམ་ཅུ་རྩ་བདུན་ཚང་བ་ན། ། འཆར་བ་དང་ནི་ནུབ་པ་དང༌། ། འཁོར་ལོའི་མཚོན་བྱ་བཞིན་དུ་རྒྱུ། ། ཞེས་གསུངས་པ་ཡིན་ནོ། །
ལུགས་འདི་ལ་བརྟེན་པའི་ཚེ་ནི་གླིང་གཉིས་སུ་བྱང་བགྲོད་མཐར་ཐུག་དུས་གཅིག་འཆར་དུ་འབྱུང་ཞིང༌། གླིང་གཉིས་སུ་ལྷོ་བགྲོད་མཐར་ཐུག་དུས་ཅིག་ཆར་དུ་འབྱུང་ལ། ཟླུམ་པོར་བསྐོར་ནས་ཉིན་མཚན་མཉམ་པ་དེའི་ཚེ་ནི་གླིང་གཉིས་སུ་སྟོན་གྱི་ཉིན་མཚན་མཉམ་པ་དང༌། གླིང་གཉིས་སུ་དཔྱིད་ཀྱི་ཉིན་མཚན་མཉམ་པ་དུས་ཅིག་ཆར་དུ་འབྱུང་བ་འདི་ཉིད་ཆོས་མངོན་པའི་ལུགས་རྣམ་པར་དག་པའོ། ། ཞེས་བོད་སྔ་མ་རྣམས་གསུངས་མོད། ལུགས་འདི་དང་གླིང་བཞི་ཀར་དུ་དུས་བཞི་འཆོལ་མའི་ལུགས་གཉིས་ཀ་ཡང་ལུང་རིགས་ཀྱི་བརྟགས་པ་མི་བཟོད་པས། རང་ལུགས་རྣམ་པར་དག་པ་ནི། ཉི་མ་དང་ཟླ་བ་གཉིས་ཀ་ཡང་ལྷོ་བྱང་གི་བགྲོད་པ་ཐམས་ཅད་ཀྱི་ཚེ་ན། ཟླུམ་པོར་འཁོར་བ་ཁོ་ནར་ངེས་པའི་དབང་གིས་གླིང་བཞི་པོ་ཐམས་ཅད་དུ་དགུན་མཉམ་དང་དབྱར་མཉམ་ལ་སོགས་པའོ། ། ཞེས་བྱ་བ་འདི་ཡིན་ནོ། །
གལ་ཏེ་ཡར་གྱི་ངོ་དང་མར་གྱི་ངོ་ལ་ཟླ་བའི་དཀྱིལ་འཁོར་ཅུང་ཟད་སྣང་ཡང་རངས་པོ་མི་སྣང་བ་དང༌། ཡར་ངོའི་བཅོ་ལྔ་ལ་རྫོགས་པར་སྣང་ཞིང༌། མར་ངོའི་བཅོ་ལྔ་ལ་ཅུང་ཟད་ཀྱང་མི་སྣང་བ་འདིའི་རྒྱུ་ཅི་ཡིན་ཞེ་ན། ཉི་མ་དང་ནི་ཉེ་བ་ལ། ། རང་གི་གྲིབ་མས་འགྲིབ་པར་སྣང༌། ། ཞེས་པ་དངོས་བསྟན་ནི། ཉི་མ་དང་ཐག་ཉེ་བའི་ཚེ། ཟླ་བ་རང་གི་གྲིབ་མ་རང་ལ་བབས་ནས་ཆ་ཤས་ཀྱིས་སྒྲིབ་ལ། ཐག་རིང་བའི་ཚེ་ཟླ་བ་རང་གི་གྲིབ་མ་ཇེ་ཆུང་དུ་སོང་ནས་མི་སྒྲིབས་པ་ཡིན་ཏེ། དཔེར་ན་མཚན་མོ་ཀ་བ་དང་སྒྲོན་མའི་འོད་ཉེ་བ་དང་རིང་བ་བཞིན་ནོ། །
ཞེས་འཆད་པ་ཡིན་ལ། འདིའི་དོན་ལ་གཞན་དག་ན་རེ། ཉི་མའི་འོད་ཟེར་གང་འཕོག་པའི་ཆ་དེ་སྣང་བ་ཡིན་ལ། མི་འཕོག་པའི་ཆ་དེ་མི་སྣང་བ་ཡིན་ཏེ། ཀ་བ་དང་སྒྲོན་འོད་ཀྱི་དཔེ་ལས་གོ་བ་ཡིན་ནོ། ། ཞེས་ཟེར། ཁ་ཅིག་ན་རེ། ཟླ་བ་རང་གི་གྲིབ་མས་བསྒྲིབས་པའི་ཆ་དེ་སྣང་བ་ཡིན་ཏེ། ཉི་མ་དང་གང་ཉེ་བའི་ཕྱོགས་དེ་སྣང་ལ། གྲིབ་མ་ཡང་ཕྱོགས་དེ་ཉིད་དུ་འབྱུང་བའི་ཕྱིར།
དཔེར་ན་མཎྜལ་གྱི་ཁ་གྱེན་དུ་བསླང་བ་ལ་མར་མེའི་འོད་ཕོག་པའི་གྲིབ་མ་ནི་འོད་དང་ཉེ་བའི་ཕྱོགས་སུ་འབྱུང་གི ཕར་ངོས་སུ་འབྱུང་བ་མ་ཡིན་པ་བཞིན་ནོ། ། ཞེས་ཟེར། དེ་གཉིས་ཀ་ཡང་རིགས་པ་མ་ཡིན་ཏེ། གཉིས་པོ་ཐག་ཤིན་ཏུ་རིང་བ་ཚེས་བཅོ་ལྔའི་མཚན་མོ་ཟླ་བའི་དཀྱིལ་འཁོར་ཡོངས་སུ་རྫོགས་པ་མི་སྣང་བ་ཉིད་དུ་ཐལ་བར་འགྱུར་ཏེ། དེ་སྣང་བའི་རྒྱུ་ཉི་མའི་འོད་ཟེར་ཕོག་པ་ཡང་མེད། རང་གི་གྲིབ་མས་བསྒྲིབས་པ་ཡང་མེད་པའི་ཕྱིར། དེ་བས་ན་འདི་ལྟར། ཟླ་བ་ལ་གྲིབ་མ་འཕོག་རྒྱུ་མེད་པ་དེའི་ཚེ་ནི་སྣང་ལ། ཡོད་པ་དེའི་ཚེ་མི་སྣང་བ་ཡིན་ཏེ།
ཀ་བ་ལ་རང་གི་གྲིབ་མས་སྒྲིབ་པའི་དུས་ཤིག་ཡོད་པ་དང་མེད་པའི་ཚེ་བཞིན་ནོ། ། དེ་ཡང་ཉི་མ་དང་ཉེ་བའི་ཚེ་ནི་གྲིབ་མ་འབྱུང་ལ། ཇེ་རིང་དུ་སོང་བའི་ཚེ་གྲིབ་མ་ཆུང་ཞིང༌། ཤིན་ཏུ་རིང་བའི་ཚེ་གྲིབ་མ་མེད་པ་ཡིན་ཏེ། གྲིབ་པ་འབྱུང་བ་ནི་སྣང་བ་ལ་རག་ལས་པའི་ཕྱིར། དེས་ན་བཅོ་ལྔའི་མཚན་མོ་ནི་ཟླ་བའི་དཀྱིལ་འཁོར་རྫོགས་པར་སྣང་བ་ཡིན་ཏེ། སྒྲིབ་བྱེད་ཀྱི་གྲིབ་མ་མེད་པའི་ཕྱིར། འདིའི་དུས་སུ་ཟླ་བའི་དཀྱིལ་འཁོར་གང་ན་ཡོད་པའི་ནམ་མཁའི་གནས་དེར་ཉི་མའི་འོད་ཟེར་གྱིས་ཁྱབ་མ་ཁྱབ་ནི་འོག་ནས་བརྟགས་པར་བྱའོ། ། དེ་ནས་ཚེས་བཅུ་དྲུག་གི་མཚན་མོ་ཟླ་བའི་ཆ་ཤས་གཅིག་ནུབ་ནས་འགྲིབ་པ་ཡིན་ལ། དེ་ཡང་གང་འགྲིབ་པ་ནི་ཚེས་གཅིག་གི་ཉིན་འཕེལ་བའི་ཆ་དེ་ཡིན་ལ།
གང་གིས་འགྲིབ་པ་ནི་རང་གི་གྲིབ་མས་སོ། ། གྲིབ་མ་འབྱུང་བའི་རྒྱུ་ནི་ཉི་མའི་འོད་ཟེར་ཤར་ཕྱོགས་ནས་ཕོགས་པའི་རྐྱེན་གྱིས་སོ། ། གྲིབ་མ་གང་དུ་འབྱུང་བ་ནི། ནུབ་ཀྱི་ཕྱོགས་སུ་སྟེ། སྣང་བ་ཤར་ཕྱོགས་ནས་བྱུང་བའི་རྐྱེན་གྱིས་ཐོབ་པའི་རང་གི་གྲིབ་མ་ཡིན་པས་སོ། ། དེ་བཞིན་དུ་སྣང་བ་ལྷོ་ནས་བྱུང་བའི་ཚེ་གྲིབ་མ་བྱང་དུ་འཆར་བ་དང༌། སྣང་བ་ནུབ་ནས་བྱུང་བའི་ཚེ་གྲིབ་མ་ཤར་དུ་འཆར་བ་སོགས་ཀྱང་མངོན་སུམ་གྱིས་གྲུབ་པའོ། ། འོ་ན་ཟླ་བའི་གྲིབ་མས་རང་སྒྲིབ་ལ། སྐར་མ་ལ་སོགས་པ་གཞན་མི་སྒྲིབ་པ་ཅི་ཞེ་ན། སྒྲོན་མ་དང་ཉེ་བའི་ཀ་བའི་གྲིབ་མས་རང་གི་ཕྱོགས་གཅིག་ཁོ་ན་སྒྲིབ་ཀྱི།
གཞན་མི་སྒྲིབ་པ་བཞིན་ནོ། ། དེ་བཞིན་དུ་ཚེས་བཅུ་བདུན་དང་བཅོ་བརྒྱད་ལ་སོགས་པའི་ཚེ། སྔར་ཡར་ཚེས་གཉིས་དང་གསུམ་ལ་སོགས་པ་ལ་གང་འཕེལ་བའི་ཆ་དེ་ཉིད་འགྲིབ་པ་ཡིན་ཞིང༌། ཉེར་དགུའི་ཉིན་ཆ་ཤས་གཅིག་སྣང་བ་དེ་ནི་ཡར་ཚེས་བཅོ་ལྔའི་ཚེ་འཕེལ་བའི་ཆ་དེ་ཉིད་དོ། ། དེའི་ཕྱིར་གང་ཚེས་ཟླ་གཅིག་གི་ཟླ་བའི་ཆ་ཤས་ཡིན་ན། ཚེས་ཞག་བཅོ་ལྔ་ལས་ལྷག་པར་མི་གནས་པས་ཁྱབ་ཅིང༌། ཚེས་ཞག་བཅུ་བཞིའི་བར་དུ་གནས་པས་ཁྱབ་ཅེས་བྱའོ། ། དེ་ནས་གནམ་སྟོང་གི་ཉིན་ཉི་ཟླ་ཁ་སྦྱར་བའི་རྐྱེན་གྱིས་རང་གི་གྲིབ་མས་རངས་པོ་བསྒྲིབས་པ་ཡིན་ཏེ། དཔེར་ན་ཀ་བའི་སྟེང་དུ་མར་མེ་གཞག་པ་བཞིན་ནོ། ། དེ་ནས་ཚེས་གཅིག་གི་ཉིན་ཉི་ཟླ་ཁ་བྲལ་ནས་གྲིབ་མ་ཆ་གཅིག་ནུབ་པས་ཟླ་བའི་ཆ་ཤས་གཅིག་སྣང་བ་དང༌།
ཚེས་གཉིས་ལ་སོགས་པ་དག་ལ་གྲིབ་མའི་ཆ་གཉིས་ནུབ་པ་དང་གསུམ་ནུབ་པ་སོགས་སྦྱར་ནས། ཟླ་བའི་ཆ་ཤས་གཉིས་སྣང་བ་དང་གསུམ་སྣང་བ་སོགས་ཤེས་པར་བྱའོ། ། གལ་ཏེ་ཀ་བ་དང་སྒྲོན་མེའི་དཔེ་དོན་ལྟར་ན། འོ་ན་ཉི་མའི་འོད་ཟེར་ཕོགས་པ་དེའི་ཆ་དེ་སྣང་བར་ཁས་ལེན་དགོས་སོ་ཞེ་ན། ཉི་མའི་འོད་ཟེར་གང་ཕོག་པ་དང༌། མ་ཕོག་པ་ནི་ཟླ་བའི་དཀྱིལ་འཁོར་སྣང་བ་དང་མི་སྣང་བའི་རྒྱུ་མ་ཡིན་ཏེ། དེ་ལ་དེ་མ་ཕོག་པའི་དུས་མི་སྲིད་པའི་ཕྱིར། འོ་ན་ཅི་ཞེ་ན། རང་གི་གྲིབ་མས་སྒྲིབས་པ་དང་མ་སྒྲིབས་པའོ། ། འོ་ན་ཉི་མའི་འོད་ཟེར་ཕོག་པ་དེ་གྲིབ་མ་འབྱུང་བའི་རྒྱུ་མ་ཡིན་པར་འགྱུར་རོ། །
ཞེ་ན། དེ་དེའི་རྒྱུ་ཡིན་མོད། དེ་ཙམ་གྱིས་གྲིབ་མ་འབྱུང་བར་མ་ངེས་ཏེ། ཉི་མ་དང་ཐག་ཤིན་ཏུ་རིང་པོ་ནས་ཀ་བ་ལ་སྒྲོན་མའི་འོད་ཕོག་པ་བཞིན་ནོ། ། འོ་ན་ཡར་ངོ་དང་མར་ངོའི་ཚེ་ཟླ་བའི་དཀྱིལ་འཁོར་ཉི་མ་དང་ཐག་ཉེ་བའི་ཕྱོགས་དེ་ཁོ་ན་སྣང་བ་ཅི་ཞེ་ན། དེ་ནི་གྲིབ་མས་མ་སྒྲིབས་པའི་ཆ་ནས་ཡིན་གྱི། ཉི་ཟེར་ཕོག་པའི་ཆ་ནས་མ་ཡིན་ནོ། ། ཞེས་བཤད་ཟིན་ཏོ། ། འོ་ན་གྲིབ་མ་ཕར་ཕྱོགས་ཁོ་ནར་འབྱུང་བ་ཅི་ཞེ་ན། སྣང་བ་ནུབ་ཕྱོགས་སུ་ཉེ་བ་ན་གྲིབ་མ་ཤར་ཕྱོགས་སུ་འབྱུང་བ་ནི།
རང་གྲིབ་ཐམས་ཅད་ཀྱི་སྤྱི་ལུགས་ཡིན་པའི་ཕྱིར། ཞེས་ཀྱང་བཤད་ཟིན་ཏོ། ། ཚེས་བཅོ་ལྔའི་མཚན་མོ་ཟླ་བའི་དཀྱིལ་འཁོར་ལ་འོད་ཟེར་ཕོག་པ་འདི་སྒྲུབ་བྱེད་གང་ལས་ཤེས་ན། ཉི་མ་ནུབ་རིའི་རྩེ་མོར་སོན་པ་དེའི་ཚེ། ཚེས་བཅོ་ལྔའི་ཟླ་བ་ཤར་རིའི་རྩེ་མོ་ནས་ཤར་བ་ཡིན་ལ། དེའི་དུས་ཀྱི་ཉི་མའི་འོད་ཟེར་དེས་འཛམ་བུའི་གླིང་གི་ནམ་མཁའ་མཐའ་དག་ལ་ཁྱབ་པའི་ཕྱིར། ཡང་དག་པར་ན་འཛམ་བུའི་གླིང་ལྟ་ཞོག གླིང་བཞི་ཀའི་ནམ་མཁའ་ལ་ཁྱབ་པ་ཡིན་ཏེ། འཛམ་བུའི་གླིང་གི་ཉི་མ་འཆར་སའི་ནམ་མཁའ་དེ་ནི་ཤར་གླིང་གི་དཀྱིལ་དྲང་ཐད་ཀྱི་ནམ་མཁའ་ཡིན་ལ། དེ་ཉིད་བྱང་སྒྲ་མི་སྙན་གྱི་སྟེང་གི་ཉི་མ་ནུབ་པའི་ཐད་ཀྱི་ནམ་མཁའ་ཡིན་པ་དང༌།
ཡང་འཛམ་བུའི་གླིང་གི་ཉི་མ་ནུབ་སའི་ནམ་མཁའ་དེ་ཉིད་དུ་ནུབ་གླིང་གི་དཀྱིལ་དྲང་ཐད་ཀྱི་ནམ་མཁའ་ཡིན་ལ། དེ་ཉིད་བྱང་སྒྲ་མི་སྙན་གྱི་ཉི་མ་འཆར་སའི་ཐད་ཀྱི་ནམ་མཁའ་ཡང་ཡིན་པའི་ཕྱིར་རོ། ། ཡང་ཉི་མས་ལྷོ་བྱང་གི་བགྲོད་པ་གཉིས་མཐར་ཐུག་པ་ལ་ཉིན་ཞག་གསུམ་བརྒྱ་དང་དྲུག་ཅུ་དགོས་པར་ནི། གཞུང་འདི་ཉིད་ཀྱི་ཞག་མི་ཐུབ་འདོར་ཚུལ་གྱི་སྐབས་ནས་གསལ་བར་འབྱུང་ལ། དེའི་སྟེང་དུ་ཉིན་ཞག་ལྔ་ཙམ་ཞིག་སྣོན་དགོས་པར་ཡང་མངོན་སུམ་གྱིས་གྲུབ་པ་ཡིན་ཏེ། ལོ་སྔ་མའི་དབྱར་ཉི་ལྡོག་པའི་ཟླ་དུས་ཚེས་གྲངས་ལས། དེའི་ལོ་རྟིང་མའི་དབྱར་ཉི་ལྡོག་དུས་ཀྱི་ཚེས་གྲངས་ནི་ཉིན་ཞག་བཅུ་གཅིག་ཙམ་གྱིས་ཕྱིར་ནུར་བར་མངོན་སུམ་གྱིས་གྲུབ་པའི་ཕྱིར། དེ་བས་ན་ཉི་མ་ལ་དེ་ལྟར་ཡིན་མོད། ཟླ་བའི་ལྷོ་བྱང་གི་བགྲོད་པ་གཉིས་མཐར་ཐུག་པ་ལ་ཡུན་ཇི་ཙམ་ཞིག་ཐོགས་ཤེ་ན། འོལ་སྤྱི་ཙམ་དུ་རྩིས་པ་དེའི་ཚེ།
དེས་དེ་གཉིས་མཐར་ཐུག་པ་ལ་ཚེས་ཟླ་གཅིག་གིས་ཆོག་པ་ཡིན་ཏེ། དཔེར་ན་ཉི་མས་ལྷོ་བགྲོད་མཐར་ཐུག་པའི་དུས་ཀྱི་གནམ་སྟོང་གི་ཉིན་ཉི་ཟླ་གཉིས་པོ་ཁ་སྦྱོར་དུ་ཡོད་པ་ལས། དེ་ནས་ཞག་བཅོ་ལྔ་པ་ཚེས་བཅོ་ལྔའི་མཚན་མོ་ཟླ་བས་བྱང་གི་བགྲོད་པ་མཐར་ཐུག་ཅིང༌། དེ་ནས་ཡང་ཞག་བཅོ་ལྔ་པ་གནམ་སྟོང་གི་ཉིན་ཉི་ཟླ་ཁ་སྦྱར་བ་བཞིན་ནོ། ། དེའི་ཚེ་བྱང་བགྲོད་མཐར་ཐུག་པ་ཅི་ཞེ་ན། དེས་མཐར་ཐུག་པ་ཡིན་ཏེ། དེའི་དུས་ཀྱི་མཚན་མོ་ལ་ཡུད་ཙམ་བཅོ་བརྒྱད་ཡོད་ཅིང༌། དེར་ཟླ་བ་ནི་མཚན་དང་མཉམ་པར་འཆར་ནུབ་བྱེད་ལ། བྱང་བགྲོད་མཐར་མ་ཐུག་ན་ཡུན་དེ་ཙམ་མི་ཐུབ་པའི་ཕྱིར་དང༌། མངོན་སུམ་གྱིས་བརྟགས་པས་ཀྱང་ཕལ་ཆེར་ཤེས་པའི་ཕྱིར།
ཡང་དེ་བཞིན་དུ་ཉི་མས་བྱང་བགྲོད་མཐར་ཐུག་པའི་དུས་ཀྱི་གནམ་སྟོང་གི་ཉིན་ཉི་ཟླ་གཉིས་ཁ་སྦྱར་དུ་ཡོད་པ་ལས། དེ་ནས་བརྩམས་པའི་ཚེས་བཅོ་ལྔའི་མཚན་མོ་ཟླ་བས་ལྷོ་བགྲོད་མཐར་ཐུག་པ་ཡིན་ཏེ། དེའི་མཚན་དང་ཟླ་བ་གཉིས་རིང་ཐུང་མཉམ་པར་འཆར་ནུབ་བྱེད་ལ། ལྷོ་བགྲོད་མཐར་ཐུག་ཏུ་མ་སླེབས་ན། མཚན་མོའི་ཆ་ཡུད་ཙམ་བཅུ་གཉིས་པོ་དེ་དང་ཚད་མཉམ་པར་མི་རུང་བའི་ཕྱིར། འོ་ན་ཟླ་བའི་དཀྱིལ་འཁོར་གྱིས་ཚེས་ཟླ་རེ་ལ་བགྲོད་པ་གཉིས་མཐར་ཐུག་རེ་རེ་བྱེད་པའི་ཁྱབ་པ་ཡོད་དམ་ཞེ་ན། དེ་ཡང་མ་ཡིན་ཏེ། སྟོན་དཔྱིད་ཀྱི་ཉིན་མཚན་མཉམ་པའི་དུས་ཀྱི་གནམ་སྟོང་གི་ཉིན་ཉི་ཟླ་ཁ་སྦྱར་དུ་ཡོད་པ་ལས། དེ་ནས་བརྩམས་པའི་ཚེས་བཅོ་ལྔའི་མཚན་མོ་ཡང་ཉིན་མཚན་མཉམ་པའི་དུས་ཀྱི་ཉི་མ་འཆར་ནུབ་བྱེད་པའི་ས་དེ་ཉིད་དུ་ཟླ་བ་ཡང་འཆར་ནུབ་བྱེད་དགོས་པ་ཡིན་ཏེ། དེ་ལྟར་མ་བྱས་ན་ཉིན་མཚན་མཉམ་པའི་དུས་ཀྱི་ཚེས་བཅོ་ལྔའི་ཟླ་བ་མཚན་དང་མཉམ་པ་མི་འབྱུང་བའི་ཕྱིར།
དེའི་རིགས་པས་དགུན་ཉི་ལོག་ནས་ཟླ་གཅིག་སོང་བའི་འོག་ཏུ་གནམ་སྟོང་གི་ཉིན་ཉི་ཟླ་གཉིས་མཉམ་དུ་ཚོགས་པ་དེ་ནས་ཟླ་བ་བྱང་དུ་འགྲོ་བའི་ཚེ། བྱང་བགྲོད་མཐར་ཐུག་ཏུ་འགྲོ་བ་ནི་མ་ཡིན་གྱི། འོ་ན་ཇི་ཙམ་གྱི་བར་དུ་འགྲོ་ཞེ་ན། ཉི་མ་བྱང་བགྲོད་མཐར་ཐུག་པའི་འོག་ཏུ་ཟླ་བ་གཅིག་ལོན་པ་དེའི་ཚེ། གང་ནས་འཆར་ནུབ་བྱེད་པའི་ས་ཚོད་དེར་འགྲོ་ཞིང༌། དེ་ལས་ལྷག་པར་མི་འགྲོ་བ་ཡིན་ཏེ། དེ་དུས་ཀྱི་ཉིན་མོའི་ཚད་དང་ཅིག་ཤོས་ཀྱི་མཚན་མོའི་ཚད་མཉམ་དགོས་པའི་ཕྱིར། དེ་བཞིན་དུ་སྦྱར་བས་དགུན་ཉི་ལོག་ནས་ཟླ་བ་དྲུག་ལོན་པའི་དུས་ཀྱི་ཟླ་བ་དེ་ནི་བྱང་ཕྱོགས་སུ་འགྲོ་ན། དབྱར་ཉི་ལོག་ནས་ཟླ་བ་དྲུག་ལོན་པའི་དུས་ཀྱི་ཉི་མ་གང་ནས་འཆར་ནུབ་བྱེད་པའི་ས་ཚོད་དེ་ཉིད་ནས་འཆར་ནུབ་བྱེད་དགོས་པ་ཡིན་གྱི། དེ་ལས་གཞན་དུ་འགྲོ་བ་མ་ཡིན་ཏེ།
རིགས་པ་སྔ་མ་དེ་ཉིད་ཀྱི་ཕྱིར་རོ། ། དེ་ལྟ་ན་ཟླ་བའི་རང་འགྲོས་ཀྱིས་ལྷོ་བྱང་དུ་བགྲོད་པའི་དུས་ཀྱི་ཚད་མཐའ་གཅིག་ཏུ་ངེས་པ་མེད་མོད། རང་འགྲོས་ཀྱིས་གླིང་བཞི་འཁོར་བའི་ཚད་ནི་ངེས་པ་ཅན་ཡིན་ཏེ། ཉིན་ཞག་ཕྱེད་དང་སུམ་ཅུ་ན་འཁོར་བའི་ཕྱིར། ཟླ་བས་ཤར་ཕྱོགས་སུ་རང་འགྲོས་ཀྱིས་ཇི་ཙམ་རེ་འགྲོ་བའི་ཚད་ཀྱང་མངོན་སུམ་ལ་སྣང་བ་ཉིད་ཡིན་ཏེ། དཔེར་ན་ཚེས་གསུམ་གྱི་ཉི་མ་ནུབ་མཚམས་སུ་ཉི་ཟླའི་བར་ཐག་ཇི་ཙམ་ཞིག་འདུག་པ་དེ་ལས་ཚེས་བཞིའི་ཉིན་ཇི་ཙམ་རེ་འཕགས་པ་དེའི་ཚད་ནི་མངོན་སུམ་གྱིས་འགྲུབ་པ་བཞིན་ནོ། ། དེ་བས་ན་ཚེས་གཅིག་ནས་བཅོ་ལྔའི་བར་དུ་ན་ཟླ་བས་ཤར་དུ་ཕྱིན་པས་འཛམ་བུའི་གླིང་གི་ནམ་མཁའི་ཤར་ནུབ་ཀྱི་རྒྱ་ཁྱོན་ཇི་ཙམ་ཡོད་པ་དེ་བགྲོད་ནུས་པ་མངོན་སུམ་གྱིས་གྲུབ། དེས་ནི་གླིང་བཞི་ཀ་ལ་ལྟོས་པའི་ནམ་མཁའི་ཤར་ནུབ་ཀྱི་རྒྱ་ཁྱོན་གྱི་ཕྱེད་རྫོགས་པ་ཡིན་ལ། མར་ངོ་ལ་ཡང་དེ་ཙམ་ཞིག་རྫོགས་པས་ཚེས་ཟླ་གཅིག་ཚང་བ་ཡིན་ནོ། ། དེ་ཡང་ཅུང་ཟད་ཞིབ་མོར་བསམས་ན།
ཉི་ཟླ་གཉིས་ལྷན་ཅིག་ཏུ་ཚོགས་པའི་ཉིན་ཞག་ནི་གནམ་སྟོང་གི་ཉིན་ཞག་ཡིན་ལ། གཉིས་པོ་ཁ་བྲལ་ནས་མཉམ་དུ་ཚོགས་པ་ལ་མངོན་དུ་ཕྱོགས་པའི་བར་ནི། ཚེས་གཅིག་ནས་ཉེར་དགུའི་ཕྱི་མཐའི་བར་ཡིན་པར་གྲུབ་པ་དེའི་ཕྱིར་ཟླ་བའི་རང་འགྲོས་ཀྱིས་ཉིན་ཞག་ཉི་ཤུ་རྩ་བརྒྱད་ཙམ་ན་གླིང་བཞི་འཁོར་བར་འཆད་དགོས་སོ། ། འོ་ན་ཟླ་བའི་རང་འགྲོས་ཤར་དུ་འགྲོ་བ་ཞིག་ཡོད་པར་ནི་ཉི་མ་དང་མཉམ་དུ་ཚོགས་ཚུལ་དང་བྲལ་ཚུལ་ལ་བརྟགས་པས་ཤེས་པར་ནུས་ན། ཉི་མའི་རང་འགྲོས་ཤར་དུ་འགྲོ་བ་ཡོད་དམ་མེད། ཡོད་ན་དེ་ཡོད་པར་གང་ལས་དཔག་ནུས་ཞེས་ན། དེ་ནི་ངེས་པར་ཁས་ལེན་དགོས་ཏེ། འཇིག་རྟེན་པ་དག་གི་ཐུན་མོང་དུ་མཐོང་བའི་འབྱུང་འགྲོས་འདིས་གཅིག་པུ་ལས་གཞན་རང་འགྲོས་ཅུང་ཟད་ཀྱང་མེད་ན། ལྷོ་བྱང་དུ་འགྲོ་བའང་མེད་དགོས་པ་ལས། དེ་ནི་མངོན་སུམ་གྱིས་གྲུབ་པའི་ཕྱིར།
ལྷོ་བྱང་དུ་འགྲོ་བར་མངོན་སུམ་གྱིས་གྲུབ་མོད། ཤར་དུ་འགྲོ་བར་གང་གིས་འགྲུབ་ཅེ་ན། དེ་ཡང་མངོན་སུམ་ལས་ཏེ། ཉི་མ་དང་སྐར་མ་མཉམ་དུ་ཚོགས་ཚུལ་ལ་བརྟགས་པས་སོ། ། དེ་ཡང་འདི་ལྟར། དཔེར་ན་ཉི་མ་དང་སྐར་མ་སྨིན་དྲུག་མཉམ་དུ་ཚོགས་པ་ནས་ཞག་བཅུ་བཞི་ཙམ་སོང་བའི་ཚེ། སྣར་མ་དང་མཉམ་དུ་ཚོགས་པ་དང༌། དེ་ནས་དེ་ཙམ་ཞིག་སོང་བའི་ཚེ་སྐར་མ་མགོ་དང་མཉམ་དུ་ཚོགས་པ་ལ་སོགས་པ་རིམ་པར་མཐོང་བ་བཞིན་ནོ། ། དེ་ལྟར་ན་ཉི་མས་རང་འགྲོས་ཀྱིས་ཤར་དུ་ཕྱིན་པས་གླིང་བཞི་འཁོར་བ་དང༌། རྒྱུ་སྐར་ཉི་ཤུ་རྩ་བདུན་གྱི་འཁོར་ལོ་ཡོངས་སུ་རྫོགས་པར་འཁོར་བ་དང༌།
དགུན་ཉི་ལོག་ནས་དགུན་ཉི་ལྡོག་ཁའི་བར། ཞེས་བྱ་བ་རྣམས་དོན་གཅིག་མིང་གི་རྣམ་གྲངས་ཡིན་ལ། དེ་ལ་ནི་ཉིན་ཞག་སུམ་བརྒྱ་དང་དྲུག་ཅུ་རེ་ལྔ་དགོས་པར་གོང་དུ་བཤད་ཟིན་པ་དེ་ཉིད་དོ། ། འོ་ན་སྐར་མ་ལ་ཡང་རང་འགྲོས་ཁས་ལེན་ནམ་ཞེ་ན། དེ་ལྟར་ཡང་བཀག་པ་མེད་མོད། ཚེ་བསྐལ་པ་ལ་སོགས་པར་མི་ཐུབ་པའི་སོ་སོ་སྐྱེ་བོ་རྣམས་ཀྱི་མངོན་སུམ་གྱིས་རྟོགས་པར་དཀའ་བས་འདིར་མི་འཆད་དོ། ། གལ་ཏེ་རྒྱུ་སྐར་རྣམས་ལ་རང་འགྲོས་མི་འཆད་པ་དེའི་ཚེ། ཟླ་བས་ལོ་གཅིག་ལ་རྒྱུ་སྐར་ཉི་ཤུ་རྩ་བདུན་གྱིས་འཁོར་ལོ་ལན་བཅུ་གཉིས་འཁོར་བར་ཁས་ལེན་དགོས་ཏེ། ལོ་གཅིག་ལ་ཟླ་བ་བཅུ་གཉིས་ཚང་བའི་ཕྱིར། ཞེ་ན།
དེ་ལྟར་དགོས་མོད། དེ་ལས་ཅིར་འགྱུར། དེ་ལྟ་ན་ཡང་ཟླ་བའི་དཀྱིལ་འཁོར་གྱིས་ཉིན་ཞག་སུམ་བརྒྱ་དང་ལྔ་བཅུ་རྩ་བཞི་ན། རྒྱུ་སྐར་གྱི་འཁོར་ལོ་ལན་བཅུ་གཉིས་འཁོར་ཟིན་པའི་ཕྱིར། ཉི་མས་ཀྱང་དུས་དེ་ཙམ་ན་འཁོར་ལོ་དེ་ལན་གཅིག་འཁོར་ཐུབ་པར་འགྱུར་ཏེ། ཉི་མས་ལོ་གཅིག་ལ་དེ་ལྟར་ཐུབ་པའི་ཕྱིར། ཞེ་ན། མཚུངས་པ་མ་ཡིན་ཏེ། ཉི་མས་དེ་ལྟར་གྲུབ་པ་ནི་ཁྱིམ་ལོ་གཅིག་དང་དབྱར་དགུན་ལ་སོགས་པའི་དུས་བཞི་ཚང་མ་གཅིག་ཡོངས་སུ་རྫོགས་པའི་དབང་དུ་བྱས་ལ། ཟླ་བས་རྒྱུ་སྐར་གྱི་འཁོར་ལོ་ལན་བཅུ་གཉིས་འཁོར་བ་ལ་ནི་དུས་བཞི་ཡོངས་སུ་རྫོགས་པ་གཅིག་ཚང་མི་དགོས་པའི་ཕྱིར།
དེའི་ཕྱིར་སྨིན་དྲུག་ལ་སོགས་པའི་ཉ་སྐར་གྱི་མིང་ཅན་གྱི་ཟླ་བ་དེ་དང་དེ་དག་སྨིན་དྲུག་ཅན་ལ་སོགས་པ་དངོས་ཡིན་པའི་ངེས་པ་མེད་དོ། ། དེ་དག་དངོས་སུ་འཇོག་པ་ལ་ནི་ཉིན་ཞག་སུམ་ཅུ་རྩ་ལྷག་པ་རེ་དགོས་ཤིང༌། ཟླ་བ་ལ་ནི་ཉིན་ཞག་ཕྱེད་དང་སུམ་ཅུ་ལས་མེད་པའི་ཕྱིར། དེའི་ཕྱིར་འདུལ་བ་ལས་ལོ་ལྔ་ལྔ་ན་ཟླ་ཤོལ་རེ་རེ་འདོན་པར་གསུངས་པ་ཡིན་ནོ། ། གལ་ཏེ་འོ་ན་ཆོས་མངོན་པའི་ལུགས་འདིར། འགྲོ་བའི་ཚེ་ཚད་ལ་སོགས་པ་འཇལ་བ་ན་ལོའི་ཚད་ཀྱིས་འཇལ་བར་བཤད་པ་དེའི་ཚེ། ལོའི་ཚད་དེ་ཇི་ཙམ་ཞེ་ན། ཡུད་ཙམ་ཉིན་ཞག་ཟླ་གསུམ་ནི། ། གོང་ནས་གོང་དུ་སུམ་ཅུས་བསྒྱུར། ། ཞག་མི་ཐུབ་དང་བཅས་པ་ཡི། །
ཟླ་བ་བཅུ་གཉིས་ལ་ལོ་གཅིག ། ཅེས་པ་གཞུང་འདིའི་དངོས་བསྟན་གྱི་འཁྲུལ་གཞི་ནི། ཉིན་ཞག་སུམ་ཅུ་ལ་ཟླ་བ། དེ་བཅུ་གཉིས་ལ་ལོར་བཤད་པ་ལྟ་བུར་སྣང་བས། ལོ་གཅིག་ལ་ཉིན་ཞག་སུམ་བརྒྱ་དང་དྲུག་ཅུ་དགོས་པ་ལྟ་བུར་བཤད་པ་དང༌། ཞག་མི་ཐུབ་དང་བཅས་པ་ཡི། ། ཞེས་པས་ཀྱང་སྔ་མ་དེའི་སྟེང་དུ་ཞག་མི་ཐུབ་ཅེས་བྱའི་ཞག་གྲངས་ལྷག་པོ་དྲུག་བསྣོན་དགོས་པ་ལྟ་བུར་མངོན་ཞིང་བཤད་ནས་འཁྲུལ་པ་མང་པོ་བྱུང་ངོ༌། ། དེ་ནི་མི་རིགས་ཏེ། ལུང་དེའི་དོན་ནི་ལོ་གཅིག་ལ་ཉིན་ཞག་སུམ་བརྒྱ་དང་ལྔ་བཅུ་ང་བཞི་ལས་མེད་པར་སྟོན་པ་ཡིན་གྱི། དེ་ལས་ལྷག་པར་སྟོན་པ་མ་ཡིན་ཏེ།
ཟླ་བ་རེ་ལ་ཉིན་ཞག་སུམ་ཅུ་རེ་ཡོད་ཅེས་པའི་སྤྱིར་བཏང་གི་ཚིག་སྔར་བཏང་ནས། ཞག་མི་ཐུབ་དང་བཅས་པ་ཡི། ། ཞེས་དམིགས་བསལ་གྱི་ཚིག་རྗེས་སུ་བྱུང་བའི་ཕྱིར། ཞག་མི་ཐུབ་དང་བཅས་པ་ཞེས་པའི་དོན་ཅི་ཞེ་ན། བཅས་པ་ཞེས་བྱ་བའི་དོན་ནི་ལྷག་པོ་འདོན་རྒྱུ་ཡོད་པ་མ་ཡིན་ཏེ། ཞག་དྲུག་ཆད་པའི་མིང་ཡིན་པའི་ཕྱིར། འོ་ན་ཅི་ཞེ་ན། ཟླ་བ་བཅུ་གཉིས་ལ་ལོ་གཅིག་ཏུ་བྱེད་ན། རེ་རེ་ཞིང་ཡང་ཉིན་ཞག་སུམ་ཅུ་ཚང་ངམ་སྙམ་པ་ལ། དེ་ནི་མ་ཡིན་ཏེ།
ཟླ་བ་རེ་རེ་ཞིང་ཡང་ཉིན་ཞག་ཕྱེད་ཕྱེད་མ་ཚང་བས། མ་ཚང་བ་དེ་ཡང་ཚང་བ་ལྟར་བཅོས་ནས་དེ་དང་བཅས་པའི་ཟླ་བ་བཅུ་གཉིས་ལ་ལོ་གཅིག་ཏུ་འཇོག་པའི་ཕྱིར། ཞེས་པའོ། ། དེས་ན་ལོ་གཅིག་ལ་ཉིན་ཞག་སུམ་བརྒྱ་དང་ལྔ་བཅུ་རྩ་བཞི་ལས་ལྷག་པ་མེད་དེ། ཟླ་བ་བཅུ་གཉིས་པོ་རེ་རེ་ལ་ཉིན་ཞག་ཕྱེད་དང་སུམ་ཅུ་རེ་ལས་མེད་པའི་ཕྱིར། དེའི་ཤེས་བྱེད་གོང་ཏུ་རྒྱས་པར་བསྟན་ཟིན་པ་དེ་ཉིད་དོ། ། ཟླ་བའི་དཀྱིལ་འཁོར་གྱིས་ཞག་ཕྱེད་དང་སུམ་ཅུ་ན་རྒྱུ་སྐར་གྱི་དཀྱིལ་འཁོར་ཡོངས་སུ་རྫོགས་པ་རེ་འཁོར་བའི་ཕྱིར། འོ་ན་ཟླ་བ་རེ་ལ་ཞག་ཕྱེད་དང་སུམ་ཅུའི་ཚད་མི་ཤེས་པས་ཟླ་བའི་ཚད་ཇི་ལྟར་འཛིན་ཞེ་ན། ཟླ་བ་གཉིས་གཉིས་ན་ཞག་ཚང་མ་རེ་རེ་དོར་བས་ཆོག་པ་ཡིན་ཏེ། དེའི་ཚེ་ཞག་གཅིག་ཚང་བར་ལོངས་པའི་ཕྱིར།
དེ་ལ་ནི་ཞག་ལྔ་བཅུ་ང་དགུ་ཚང་བ་ན་ཟླ་བ་གཉིས་ཐལ་བ་ཞེས་བྱ་བའི་མིང་འདོགས་ཤིང༌། དེ་ལྟར་བཏགས་པ་དེ་ཉིད་ཀྱིས་ཞག་མི་ཐུབ་དོར་བ་ཞེས་བྱ་བའི་དོན་གྲུབ་པའོ། ། དེའི་ཕྱིར་ལོ་གཅིག་གི་ཉིན་ཞག་སུམ་བརྒྱ་དང་དྲུག་ཅུའི་སྟེང་ནས་དྲུག་མ་ཚང་བར་བྱས་པ་ཡིན་ཏེ། ཟླ་བ་གཉིས་གཉིས་ན་ཞག་མི་ཐུབ་རེ་རེ་དོར་བའི་ཕྱིར། དེ་སྐད་དུ་ཡང༌། འདི་ཉིད་ཀྱི་ཐད་ཀྱི་འགྲེལ་པར། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང༌། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་དོར། །
ཞེས་གསུངས་སོ། ། འདིའི་དོན་བཤད་པ་ལ་གསུམ་སྟེ། སྐབས་འདིར་དུས་ཚིགས་ཀྱི་དབྱེ་བ་དུ་ཞིག་ཡིན་པ་དང༌། དུས་ཀྱི་དང་པོ་གང་ནས་འཛིན་པ་དང༌། ཟླ་ཤོལ་འབྱུང་བའི་རྒྱུ་མཚན་ནོ། ། དང་པོ་ནི། འདིར་རྩ་བའི་དབྱེ་བ་ནི་གསུམ་དུ་བྱས་པ་ཡིན་ཏེ། དགུན་དང་དཔྱིད་དང་དབྱར་རྣམས་ཀྱི། ། ཞེས་བཤད་པའི་ཕྱིར། ཡན་ལག་གི་དབྱེ་བ་ནི་དེ་རེ་རེ་ལ་གཉིས་གཉིས་སུ་ཕྱེ་བ་ཡིན་ཏེ།
ཟླ་བ་ཕྱེད་དང་གཉིས་འདས་ཤིང༌། ། ཟླ་བ་ཕྱེད་ནི་ལུས་པ་ན། ། ཞེས་དུས་ཚིགས་རེ་རེ་ལ་ཟླ་བ་གཉིས་གཉིས་སུ་མཛད་པའི་ཕྱིར། གལ་ཏེ་ཟླ་བ་གཉིས་གཉིས་ན་ཞག་མི་ཐུབ་རེ་རེ་འབྱུང་བ་མ་ཡིན་ནམ། ཕྱེད་དང་གཉིས་འདས་པ་ན་འབྱུང་བར་འཆད་པ་འདི་ཅི་ཞེ་ན། འདི་ལ་གཉིས་ཏེ། རྒྱུ་མཚན་དངོས་དང༌། དེ་ལ་ཉེས་པས་མི་གནོད་པའོ། ། དང་པོ་ནི། དུས་ཚིགས་དྲུག་པོ་ཐམས་ཅད་ལ་ཡར་ངོ་སྔོན་དུ་འགྲོ་བ་ཡིན་ན།
ཟླ་བ་གཉིས་གཉིས་འདས་པ་ན་ཞག་མི་ཐུབ་དོར་བས་ཆོག་ཀྱང༌། བསྟན་འཆོས་པ་དག་གི་ལུགས་འདིར་མར་ངོ་སྔོན་དུ་འགྲོ་བ་ཁོ་ནར་ངེས་ལ། དེའི་ཚེ་ཟླ་བ་གཉིས་ཀྱི་མཚམས་སུ་ཞག་མི་ཐུབ་དོར་ན་མར་ངོ་ལ་གསོ་སྦྱོང་མི་ཐུབ་པ་འབྱུང་བ་དང་བྱེད་དགོས་པར་ཐལ་བའི་སྐྱོན་ཡོད་པས་སོ། ། གཉིས་པ་ནི། འོ་ན་ཞག་མི་ཐུབ་དྲུག་ལས་ལྷག་པ་ལོ་གཅིག་གི་ནང་དུ་འདོར་དགོས་པར་འགྱུར་རོ། ། དུས་ཚིགས་དྲུག་པོ་རེ་རེའི་ཟླ་བ་ཕྱེད་གཉིས་འདས་ན་ཞག་མི་ཐུབ་འདོར་བའི་ཕྱིར། ཞེ་ན། ཉེས་པ་མེད་དེ་ཟླ་བ་ཕྱེད་དང་གཉིས་པོའི་གོང་ན་དུས་ཚིགས་སྔ་མ་ལ་ལྟོས་པའི་ཟླ་བ་ཕྱེད་ལུས་པར་བཤད་པ་དེ་དང་བསྡོམས་པས་ཟླ་བ་གཉིས་ལོངས་པར་བཤད་པའི་ཕྱིར། འདིར་དུས་ཚིགས་གསུམ་དུ་བཤད་པ་དེའི་ཚེ་དུས་རེ་རེ་ལ་ཟླ་བ་བཞི་བཞི་འབྱུང་བས་དེ་དག་གི་ངོས་འཛིན་གང་ཞེ་ན། བོད་ཀྱི་རྣམ་བཤད་བྱེད་པ་དག
དགུན་ཟླ་ར་བ་ནས་དཔྱིད་ཟླ་ར་བའི་བར་བཞི་ནི་དགུན་གྱི་དུས་དང༌། དཔྱིད་ཟླ་འབྲིང་པོ་ནས་དབྱར་ཟླ་འབྲིང་པོའི་བར་བཞི་ནི་དཔྱིད་དུས་དང༌། དབྱར་ཟླ་ཐ་ཆུངས་ནས་སྟོན་ཟླ་ཐ་ཆུངས་ཀྱི་བར་ཟླ་བ་བཞི་ནི་དབྱར་གྱི་དུས་སོ། ། ཞེས་འཆད་དེ། དེ་ལྟར་འཆད་པ་ལ་ཉེས་པ་ཆེར་མི་འབྱུང་མོད། འོན་ཀྱང་དུས་ཚིགས་གསུམ་དུ་བསྡུ་བ་དང༌། ཟླ་བ་ལ་ར་འབྲིང་ཐ་གསུམ་གྱི་རྣམ་བཞག་འཆད་པ་ནི་འགྲིགས་པ་མིན་ཏེ། དུས་གསུམ་དུ་བྱ་བ་ནི་བསྟན་བཅོས་ཁོ་ནའི་ལུགས་ཡིན་གྱི། འཇིག་རྟེན་ལ་མ་གྲགས་པ་དང༌། དེའི་ཚེ་ཟླ་བའི་ངོ་ཡང་མར་ངོ་སྔོན་འགྲོ་ཁོ་ནར་ངེས་པ་དང༌།
ར་འབྲིང་ཐ་གསུམ་གྱི་རྣམ་གཞག་ནི་དུས་ཚིགས་བཞིར་ཕྱེ་བའི་དབང་དུ་བྱས་ཤིང་དེ་ཡང་འཇིག་རྟེན་ལ་གྲགས་པ་ཁོ་ནས་གྲུབ་པ་དང༌། དེའི་ཚེ་ཟླ་བའི་ངོ་ཡང་ཡར་ངོ་སྔོན་འགྲོ་ཁོ་ན་ཉི་དུ་ངེས་པར་འཆད་པས་སོ། ། དེས་ན་དུས་ཚིགས་གསུམ་གྱི་ཟླ་བ་བཞིའི་ཐོག་མ་ནི་སྟོན་ཟླ་ཐ་ཆུང་གི་ཚེས་བཅུ་དྲུག་ནས་འཛིན་པ་ཡིན་ལ། དེ་དུས་ཀྱི་ཟླ་བ་ཕྱེད་པོ་དེ་སྟོན་གྱི་དུས་ཡིན་པར་ནི་མི་འཆད་དེ། དགུན་གྱི་ཐོག་མའི་ཟླ་བར་འཆད་པའི་ཕྱིར། དེ་ལྟ་ན་ཡང་དགུན་ཟླ་ར་བར་འཆད་པ་ནི་མ་ཡིན་ཏེ། དགུན་གྱི་ཐོག་མའི་ཟླ་བ་གང་ཡིན་དགུན་ཟླ་ར་བར་མི་འཆད་པའི་ཕྱིར། དེས་ན་དགུན་ཟླ་དང་པོ་དད། གཉིས་པ་ཞེས་སོགས་ཀྱི་ཐ་སྙད་དང༌། དཔྱིད་ཟླ་དང་པོ་ནས་བཞི་པའི་བར་དང༌།
དབྱར་ཟླ་དང་པོ་ཞེས་སོགས་ཀྱི་ཐ་སྙད་འདོགས་སོ། ། གཉིས་པ་ནི། ལོའི་འགོ་འཛིན་ཚུལ་གཉིས་ཏེ། དོན་གནས་ཚོད་ཀྱི་དབང་དུ་བྱས་པ་དང༌། ཐ་སྙད་གྲགས་ཚོད་ཀྱི་དབང་དུ་བྱས་པའོ། ། དང་པོ་ནི། སྤྱིར་ལོ་གཉིས་ལ་ཉིན་ཞག་སུམ་བརྒྱ་དང་དྲུག་ཅུ་རེ་ལྔར་ངེས་པ་ཡིན་ཏེ། དགུན་ཉི་ལོག་ནས་ལྡོག་ཁའི་བར་ལ་ཞག་གྲངས་དེར་ངེས་པའི་ཕྱིར། དེས་ན་དགུན་ཉི་ལོག་པའི་ཉིན་ནས་དགུན་གྱི་ཐོག་མ་འཛིན་པ་ཡིན་ཏེ། དེ་ནས་ཤིན་ཏུ་གྲང་བའི་འགོ་ཟུག་པའི་ཕྱིར།
དེ་ནས་བཟུང་སྟེ་ཉིན་ཞག་སུམ་ཅུ་ལྷག་ཙམ་རེ་ཚང་བའི་ཟླ་བ་གསུམ་ནི་དགུན་གྱིས་དུས་དང༌། མཚམས་དེར་དཔྱིད་ཀྱི་ཉིན་མཚན་མཉམ་པ་འབྱུང་ལ། དེ་ནས་བཟུང་བའི་ཟླ་བ་དེ་ལྟ་བུ་གསུམ་ནི་དཔྱིད་ཀྱི་དུས་དངོས་དང༌། མཚམས་དེར་དབྱར་གྱི་ཉི་མ་ལྡོག་ལ། དེ་ནས་བཟུང་སྟེ་སྔ་མ་ལྟ་བུའི་ཟླ་བ་གསུམ་ནི་དབྱར་གྱི་དུས་དངོས་དང༌། མཚམས་དེར་སྟོན་གྱི་ཉིན་མཚན་མཉམ་ལ། དེ་ནས་བཟུང་བའི་ཟླ་བ་གསུམ་ནི་སྟོན་གྱི་དུས་དངོས་སོ། ། དེ་ལྟར་བཞི་ལས་དཔྱིད་ཟླ་གསུམ་པོའི་སྟེང་ནས་གཉིས་དགུན་ལ་བསྣན། དབྱར་ཟླ་གསུམ་པོའི་སྟེང་ནས་གཉིས་དཔྱིད་ཀྱི་དུས་ལ་བསྣན། སྟོན་ཟླ་གསུམ་པོ་དབྱར་ལ་བསྣན་ནས།
དུས་རེ་ལ་ཟླ་བ་བཞི་བཞིར་འབྱེད་པ་འདི་ནི་བསྟན་བཅོས་པ་དག་གི་ལུགས་ཡིན་ལ། འཇིག་རྟེན་ན་གྲགས་པའི་དུས་བཞི་པོ་གསུམ་དུ་བསྡུས་པའི་དགོས་པ་ནི། འཇིག་རྟེན་པས་སྟོན་གྱི་དུས་སུ་ཁས་ལེན་པའི་ཟླ་བ་གསུམ་པོ་དེ་ཆར་འབབ་པའི་དུས་དངོས་ཡིན་པའི་རྒྱུ་མཚན་གྱིས་དབྱར་གྱི་དུས་སུ་བསྡུ་དགོས་པར་རྟོགས་པའི་ཕྱིར་ཡིན་ནོ། ། དེའི་དགོས་པ་ཡང༌། དབྱར་ཁས་ལེན་གྱི་དུས་རྟོགས་པའི་ཕྱིར་ཡིན་ཏེ། དབྱར་ཉི་ལོག་ནས་ཉིན་མཚན་མཉམ་པའི་བར་གྱི་ཟླ་བ་གསུམ་པོ་དེ་དབྱར་གྱི་དུས་དངོས་གཞི་ཡིན་པར་རྟོགས་ནུས་པའི་ཕྱིར། དེ་ལྟ་བུའི་ཟླ་བ་གསུམ་པོ་དེའི་གོང་རོལ་གྱི་ཟླ་བ་ཕྱེད་དང༌། འོག་རོལ་གྱི་ཟླ་བ་ཕྱེད་ནི། འཇིག་རྟེན་ལ་གྲགས་པའི་དབྱར་ཟླ་འབྲིང་པོ་དང༌། སྟོན་ཟླ་ཐ་ཆུངས་སུ་རྟོགས་སོ། །
འོ་ན་དབྱར་ཉི་ལྡོག་པའི་ཉིན་ནས་དབྱར་གནས་པར་ཁས་ལེན་ནམ་ཞེ་ན། དེའི་ཉིན་ནས་བརྩམས་པའི་ཟླ་བ་ཕྱེད་ཀྱི་སྔ་རོལ་ནི་དབྱར་སྔ་མའི་ཁས་ལེན་གྱི་དུས་ཡིན་ལ། ཟླ་བ་ཕྱེད་ཀྱི་འོག་རོལ་ནི་དབྱར་ཕྱི་མའི་ཁས་ལེན་གྱི་དུས་སོ། ། འོ་ན་དེ་ལྟར་བཤད་པ་དེའི་ཚེ་དགུན་གྱི་ཟླ་བ་བཞི་པ་ནི་འཇིག་རྟེན་ན་གྲགས་པའི་དཔྱིད་ཟླ་ཐ་ཆུངས་དེ་ཡིན་པར་ཁས་བླངས་པ་དང༌། དབྱར་གྱི་བཞི་པ་ནི་འཇིག་རྟེན་ལ་གྲགས་པའི་དགུན་ཟླ་འབྲིང་པོ་དེར་ཁས་བླངས་པས་དོན་གྱི་གནས་ཚུལ་ཤིན་ཏུ་འཁྲུགས་པ་དང༌། བསྟན་བཅོས་དང་འགལ་ཏེ། བསྟན་བཅོས་ལས་དགུན་རྣམས་ཀྱི་བཞི་པ་དགུན་ཟླ་ཐ་ཆུངས་ལ་བཤད་པའི་ཕྱིར། ཞེ་ན། ཉེས་པ་ཕྱི་མས་མི་གནོད་དེ། བསྟན་བཅོས་སུ་སྐབས་དེར་འཇིག་རྟེན་ན་གྲགས་པའི་ར་འབྲིང་གི་ཐ་སྙད་བཀོད་ནས།
དོན་གྱི་ངོས་འཛིན་གནས་ཚོད་ལྟར་བཤད་པས་མིང་དོན་མ་མཐུན་པའི་ཕྱིར། དཔེར་ན་ཧོར་ཟླ་བརྒྱད་པ་སྐར་མ་ཁྲུམས་ཀྱིས་ཉ་བ་དེ་དགུན་ཟླ་དང་པོར་བཤད་མོད། དེ་དེར་མི་རུང་བ་བཞིན་ནོ། ། ཉེས་པ་སྔ་མ་ལ་ཧ་ཅང་ཐལ་བ་མེད་དེ། འཇིག་རྟེན་ན་གྲགས་པའི་དཔྱིད་ཟླ་ཐ་ཆུངས་དོན་གནས་ཚོད་ཀྱི་དགུན་ཟླ་བཞི་པ་ཡིན་པ་དང༌། འཇིག་རྟེན་ན་གྲགས་པའི་དགུན་ཟླ་འབྲིང་པོ་གནས་ཚོད་ཀྱི་དབྱར་ཟླ་བཞི་པར་ཁས་ལེན་པ་ཉིད་གནས་ཚུལ་དང་མཐུན་པའི་ཕྱིར། དཔེར་ན་ཧོར་ཟླ་དགུ་པ་སྐར་མ་ཐ་སྐར་གྱིས་ཉ་བ་དེ་གྲགས་ཚོད་ལ་དགུན་ཟླ་གཉིས་པར་བཤད་ཀྱང༌། གནས་ཚོད་ལ་དགག་དབྱེ་འབྱུང་བའི་དུས་ཡིན་པས་དབྱར་གྱི་ཟླ་བ་བཞི་པར་འཆད་དགོས་པ་བཞིན་ནོ། ། གཉིས་པ་གྲགས་ཚོད་བཤད་པ་ལ་གཉིས་ཏེ། འཇིག་རྟེན་གྱི་གྲགས་ཚོད་དང༌།
བསྟན་བཅོས་ཀྱི་གྲགས་ཚོད་དོ། ། བོད་ཁ་བ་ཅན་ན་ལོ་གསར་པའི་འཇོག་མཚམས་མང་དུ་གྲགས་པ་དེ་དག་ནི། གློ་བུར་དུ་རང་རང་གི་འདོད་པ་སོ་སོ་བས་བཏགས་པའི་ཕྱིར་འཇིག་རྟེན་གྱི་གྲགས་པར་མི་རུང་ལ། ཐོག་མ་མེད་པའི་རྣམ་པར་རྟོགས་པ་གཏིང་ཚུགས་པས་གྲུབ་པ་ལྟར་དེ་དག་ལ་གྲགས་པ་ཞེས་བྱའོ། ། དེ་ཡང་གང་ཞེ་ན། དབྱར་དགུན་གཉིས། སྟོན་དཔྱིད་གཉིས་ཏེ་དུས་བཞི་དང༌། རེ་རེ་ལ་ར་བ་དང་འབྲིང་པོ་ཐ་ཆུངས་གསུམ་གསུམ་དུ་འབྱེད་པ་དང༌། དེ་ཡང་ཆར་འབབ་པའི་དུས་དངོས་ལ་དབྱར་དུ་མི་འཇོག་པར་སྟོན་དུ་འཇོག་པ་དང༌། ཚ་བའི་དུས་དངོས་ལ་དཔྱིད་དུ་མི་འཇོག་པར་དབྱར་དུ་འཇོག་པ་དང༌།
གྲང་བའི་དུས་དངོས་ལ་དགུན་དུ་མི་འཇོག་པར་དཔྱིད་དུ་འཇོག་པ་ཡིན་པར་གྲགས་ཏེ། སྟོན་ཟླ་ཐ་ཆུངས་ཀྱི་ངོས་འཛིན་ཚུལ་ལ་མི་འདྲ་བ་གསུམ་སྣང་བ་དེ་གང་ལྟར་བྱས་ཀྱང་དོན་དེ་ཉིད་ལས་མ་འདས་པའི་ཕྱིར། དཔེར་ན་སྟོན་ཟླ་ཐ་ཆུངས་ཀྱི་ངོས་འཛིན་དགུན་ཐག་ཉེ་ཤོས་སུ་གྱུར་པ་ཧོར་ཟླ་བཅུ་པ་ལ་བཟུང་ཡང༌། ཆར་ཆུའི་སྒང་ཡོལ་ནས་དབྱར་གནས་ཁས་ལེན་བྱེད་དགོས་པར་བྱུང་བ་བཞིན། གཉིས་པ་ནི། བསྟན་བཅོས་སུའང་དུས་བཞི་དང་ར་འབྲིང་གི་རྣམ་གཞག་འཇིག་དང་མཐུན་པར་བཀོད་མོད། ཉེས་པ་ཆེར་མི་སྐྱེད་པའི་ཚུལ་ཤེས་དགོས་པ་ལས་དོན་གཉིས་ཏེ། ཇི་ལྟར་བཀོད་པའི་ཚུལ་དང༌། ཉེས་པ་ཆེར་མི་སྐྱེད་པའི་ཚུལ་ལོ། ། དང་པོ་ལ་དངོས་དང༌།
གནས་ཚོད་དང་མཐུན་པར་ཁས་ལེན་པའི་ཐབས་བཤད་པའོ། ། དང་པོ་ནི། སྤྱིར་བསྟན་བཅོས་དག་ན་བཤད་ཚུལ་མང་ཡང་འཆུག་མེད་ཡིད་བརྟན་རུང་བ་ནི་འདི་ལྟར། དུས་བཞིའི་ཐ་ཆུངས་བཞི་ལ་དབྱར་དགུན་གྱི་ཉི་མ་ལྡོག་པ་དང༌། ཉིན་མཚན་མཉམ་པའི་དུས་འབྱུང་བར་བཤད་པ་ནི་མི་འཆུག་པའི་གཟེར་ངེས་པ་ཅན་ནོ། ། དེས་ན་ཟླ་བ་གང་ལ་ཉིན་མཚན་མཉམ་པ་སོགས་ཀྱི་དུས་དེ་དང་དེ་འབྱུང་བའི་ཟླ་བ་དེ་ཡིན་ན། དུས་བཞི་པོའི་ཐ་ཆུངས་བཞི་པོ་གང་རུང་ཡིན་པས་ཁྱབ་ཅིང༌། ཐ་ཆུངས་བཞི་པོ་གང་རུང་ཡིན་ན་ཡང་དེ་དང་དེ་འབྱུང་བའི་ཟླ་བ་དེ་ཡིན་པས་ཁྱབ་པ་ཡིན་ནོ། ། འོ་ན་དེ་དག་ཐ་ཆུངས་བཞི་པོའི་སྟོད་སྨད་གང་དུ་འབྱུང་ཞེ་ན། རེ་ཞིག་ཞག་མི་ཐུབ་འདོར་བའི་ཚུལ་གཏང་སྙོམས་སུ་བཞག་ནས་བཤད་ན་གོ་སླ་བས།
འདི་ལྟར། དགུན་ཉི་ལྡོག་པ་སོགས་གང་ལ་བྱུང་བའི་ཉི་མ་དེ་ཉིད་ནས་ཐ་ཆུངས་བཞི་པོའི་འགོ་འཛིན་ནོ། ། དེ་ཉིད་ལོའི་ཐོག་མ་ཡང་ཡིན་ཏེ། དགུན་གྱི་ཐོག་མ་དེ་ཉིད་ནས་འཛིན་པའི་ཕྱིར། གཉིས་པ་ནི། འོ་ན་སྟོན་ཟླ་ཐ་ཆུངས་ཀྱི་བཅུ་དྲུག་ནས་དགུན་གྱི་མགོ་འཛིན་པར་འཆད་པ་དང་འགལ་ལོ་ཞེ་ན། འཇིག་རྟེན་པས་དགུན་ཟླ་ཐ་ཆུངས་སུ་འཆད་པ་དེ་གནས་ཚོད་ཀྱི་དགུན་ཟླ་དང་པོར་འཆད་དགོས་པ་ཡིན་ཏེ། དགུན་ཉི་ལྡོག་དུས་ཀྱི་ཟླ་བ་དེ་ཡིན་པའི་ཕྱིར། དེའི་ཕྱིར་འཇིག་རྟེན་པས་སྟོན་ཟླ་ཐ་ཆུངས་སུ་འཆད་པ་དེ་གནས་ཚོད་ཀྱི་སྟོན་ཟླ་དང་པོར་གྲུབ་ལ། དེ་ལྟར་གྲུབ་པ་ན།
འཇིག་རྟེན་པས་དགུན་ཟླ་འབྲིང་པོར་ཁས་ལེན་པ་དེ་སྟོན་ཟླ་ཐ་ཆུངས་སུ་གྲུབ་བོ། ། དེ་ལྟར་གྲུབ་པ་ནི་དེའི་ཚེས་བཅུ་དྲུག་ནས་ལོའི་འགོ་འཛིན་པར་ནི་རིགས་པ་ཡིན་ཏེ། དགུན་ཉི་ལྡོག་པའི་དུས་ཀྱི་ཟླ་བ་ཕྱེད་ཀྱི་གོང་ནས་ལོའི་འགོ་བཟུང་ན་ཐ་སྙད་ཀྱི་གཞུང་ལུགས་དང་མཐུན་པའི་ཕྱིར། མཐུན་པ་ཅི་ཞེ་ན། ཐ་སྙད་ཀྱི་གཙུག་ལག་ཏུ་ལོ་འགོ་འཛིན་པ་ནི་ཚེས་ལོའི་དབང་དུ་བྱས་པ་ཡིན་ལ། ཉི་མ་ལྡོག་དུས་ནས་ལྡོག་ཁའི་བར་ལ་ལོར་བྱས་པ་ནི་ཁྱིམ་ལོའི་དབང་དུ་བྱས་པ་ཡིན་ཞིང༌། ཚེས་ལོའི་འགོ་འཛིན་པ་ཁྱིམ་ལོའི་འགོ་ལས་ཞག་བཅུ་གཅིག་ཙམ་གྱིས་སྔ་བར་འཛིན་པ་ནི་ངེས་པ་ཅན་ཡིན་མོད། དེ་ལྟ་ན་ཡང་ཟླ་བ་ཕྱེད་ཀྱིས་སྔ་བར་བཟུང་ན་རྟོགས་སླ་བའི་ཕྱིར། དཔེར་ན་ཉི་མ་ཧོར་ཟླ་བཅུ་གཅིག་པའི་ཡར་ངོ་ལ་ལྡོག་ན་ལོའི་འགོ་ཧོར་ཟླ་བཅུ་པའི་ཚེས་བཅུ་དྲུག་ནས་འཛིན་པ་སྙད་བདེ་བ་བཞིན་ནོ། ། དེའི་ཚེ་ཧོར་ཟླ་བཅུ་པ་དེ་ཉིད་གནས་ཚོད་ལ་སྟོན་ཟླ་ཐ་མ་ཡིན་ཏེ།
དགུན་ཉི་ལྡོག་པའི་སྔ་ལོགས་ཀྱི་ཟླ་བ་དེ་ཡིན་པའི་ཕྱིར་ཁྱབ་སྟེ། དགུན་གྱི་ལྡོག་དུས་དེ་ཉིད་དགུན་ཟླའི་ཐོག་མ་ཡིན་པའི་ཕྱིར། དེ་ལྟར་བཤད་པས་གྲུབ་པའི་དོན་ནི། ཐ་ཆུངས་བཞི་པོ་འཆུག་མེད་ཀྱི་སྒོ་ནས་ངོས་བཟུང་བ་དེ་ཉིད་འཇིག་རྟེན་དང་བསྟན་བཅོས་ལ་གྲགས་ཚོད་ཀྱི་ཐ་ཆུངས་སུ་བཤད་ཀྱང༌། དོན་གནས་ཚོད་ཀྱི་རྭ་བ་ཡིན་ཏེ། དུས་བཞི་པོ་རང་རང་གི་ཐོག་མའི་ཟླ་བ་ཡིན་པའི་ཕྱིར། འོ་ན་བསྟན་བཅོས་ལས་སྟོན་ཟླ་ཐ་ཆུངས་ནས་ལོ་འགོ་ངོས་འཛིན་པར་བཤད་པ་དེ། གནས་ཚོད་ཀྱི་སྟོན་ཟླ་ར་བ་ནས་ལོ་འགོ་ངོས་འཛིན་པར་སོང་ལ། དེ་ལྟ་ན་གནས་ཚོད་ཀྱི་དགུན་ཟླ་ཐ་ཆུང་ནས་ལོ་འགོ་འཛིན་པར་འདོད་པ་དང་མ་མཐུན་ན་ཞེ་ན། གཉིས་པ་ཉེས་པ་ཆེར་མི་བསྐྱེད་པར་བསྟན་པ་ནི།
བསྟན་བཅོས་སུ་སྟོན་གྱི་ཉིན་མཚན་མཉམ་པའི་དུས་ནས་བརྩམས་པའི་ཟླ་བ་ཕྱེད་ཀྱི་ཚེ་ལོ་འགོ་འཛིན་པ་དང༌། གནས་ཚོད་ལ་དགུན་ཉི་ལྡོག་པའི་ཉིན་ནས་ལོ་འགོ་འཛིན་པ་གཉིས་མ་མཐུན་ཀྱང༌། གནས་ཚོད་ལ་འགྲིག་པ་ཁོ་ན་ཡིན་ཏེ། བསྟན་བཅོས་ལས་དུས་ཚིགས་གསུམ་དུ་བསྡུ་བའི་སྐབས་འདིར། དབྱར་ཟླ་ཐ་ཆུངས་དབྱར་གྱི་ཐོག་མའི་ཟླ་བ་ཉིད་དུ་འཆད་དགོས་པའི་ཕྱིར་དང༌། དུས་ཚིགས་ལྔར་བྱས་པའི་ཚེ་ཡང་དབྱར་ཟླ་འབྲིང་པོའི་མར་ངོ་ནས་དབྱར་གྱི་དང་པོར་འཆད་པ་ཡིན་གྱི། དབྱར་ཟླ་ར་བ་དང་འབྲིང་པོའི་ཕྱེད་ནི་དཔྱིད་ཀྱི་ཟླ་བ་ཁོ་ནར་བཤད་པའི་ཕྱིར། འོ་ན་དབྱར་ཟླ་ཐ་ཆུངས་དབྱར་གྱི་དང་པོ་ཡིན་ན་དུས་དེར་དབྱར་སྔ་མའི་ཁས་ལེན་བྱེད་པར་རིགས་སོ་ཤེ་ན། འདི་ལ་གཉིས་ཏེ། མགོ་མཚུངས་དང༌།
རྣལ་མའོ། ། འོ་ན་ཁྱོད་ཀྱང་དབྱར་ཟླ་ར་བ་ལ་དབྱར་ཟླ་དང་པོར་འཆད་པའི་ཕྱིར། དུས་དེར་དབྱར་སྔ་མ་ཁས་ལེན་པར་རིགས་སོ། ། གཉིས་པ་ནི། གནས་ཚོད་ཀྱི་དབྱར་ཟླ་དང་པོའི་སྔོན་རོལ་གྱི་ཟླ་བ་ཕྱེད་ནས་དབྱར་སྔ་མའི་ཁས་ལེན་བྱེད་པ་ནི་ཚེས་ལོའི་དབང་དུ་བྱས་པ་ཡིན་ཏེ། ཚེས་ལོའི་འགོ་འཛིན་པ་དང་ཁྱིམ་ལོའི་འགོ་འཛིན་པ་གཉིས་ལ་ཞག་བཅུ་གཅིག་གི་བར་ཁྱད་ཡོད་པའི་ཕྱིར། དབྱར་ཕྱི་མའི་ཁས་ལེན་ཀྱང་གནས་ཚོད་ཀྱི་དབྱར་གྱི་ཐོག་མ་དེ་ཉིད་དུ་བྱེད་པ་ནི་ཡིན་ཏེ། གནས་ཚོད་ཀྱི་དབྱར་གྱི་འགོ་ཟུག་ནས་ཟླ་བ་ཕྱེད་ན་ཁས་ལེན་པའི་ཕྱིར། གནས་ཚོད་ལ་དེ་ལྟར་ཡིན་ཀྱང་ལག་ལེན་དུ་བྱེད་པའི་ཚེ་ཚེས་ཟླ་དང་བསྟུན་དགོས་པ་ཡིན་ཏེ། དཔེར་ན་ཧོར་ཟླ་ལྔ་པའི་ཉེར་ལྔ་ལ་དབྱར་ཉི་ལོག་ན།
དེའི་ཚེས་བཅུ་དྲུག་ནས་དབྱར་སྔ་མ་དང༌། ཧོར་ཟླ་དྲུག་པའི་ཚེས་བཅུ་དྲུག་ལ་དབྱར་ཕྱི་མའི་ཁས་ལེན་བྱེད་དགོས་པ་བཞིན་ནོ། ། ཧོར་ཟླ་དྲུག་པའི་ཚེས་ལྔ་ལྟ་བུ་ལ་དབྱར་ཉི་ལོག་ན་ཡང་སྔ་མ་དེ་ཁོ་ན་ལས་གཞན་མེད་དེ། ཡར་ངོ་སྔོན་དུ་འགྲོ་བའི་ཟླ་བ་གཅིག་པུ་དེའི་ཁོངས་སུ་དབྱར་ཉི་ལོག་ན་ཟླ་བ་དེ་རངས་པོ་དབྱར་ཟླ་ཐ་ཆུངས་སུ་བཞག་དགོས་པའི་ཕྱིར། ཡང་ཧོར་ཟླ་ལྔ་པའི་ཚེས་བཅུ་དང་བཅོ་ལྔ་ལྟ་བུ་ལ་དབྱར་ཉི་ལོག་ན། ཧོར་ཟླ་བཞི་པའི་ཚེས་བཅོ་ལྔ་ཕན་ཆོད་དབྱར་ཟླ་འབྲིང་པོ་དང༌། བཞི་པའི་བཅུ་དྲུག་ནས་ལྔ་པའི་བཅོ་ལྔའི་བར་དབྱར་ཟླ་ཐ་ཆུངས་སུ་ཁས་ལེན་དགོས་པས། ལྔ་པའི་བཅུ་དྲུག་ལ་དབྱར་ཕྱི་མའི་ཁས་ལེན་དང༌། བཞི་པའི་བཅུ་དྲུག་ལ་དབྱར་སྔ་མའི་ཁས་ལེན་བྱེད་དགོས་པ་ཡིན་ཏེ། དབྱར་ཟླ་འབྲིང་པོ་ཉའི་ཕྱི་དེ་ཉིན་བར་དེ་དབྱར་སྔ་མའི་ཁས་ལེན་འབྱུང་བའི་ཕྱིར།
གལ་ཏེ་ཧོར་ཟླ་བཞི་པ་ལ་དབྱར་སྔ་མའི་ཁས་ལེན་ཧ་ཅང་ཐལ་ལོ་ཞེ་ན། འདི་ལ་མགོ་མཚུངས་དང༌། རྣལ་མའོ། ། དང་པོ་ནི་ཧོར་ཟླ་ལྔ་པའི་ཡར་ངོ་ལ་ཉི་མ་ལྡོག་པ་ཧ་ཅང་ཐལ་ལོ། ། ཐལ་བ་མེད་དེ། དེར་དེ་ལྡོག་པ་མངོན་སུམ་གྱིས་གྲུབ་བོ་ཞེ་ན། འོ་ན་ཅིག་ཤོས་ལ་ཡང་དེར་ཐལ་བ་མེད་དེ། དབྱར་ཉི་གང་ལ་ལོག་པའི་ཟླ་བ་དེའི་སྔ་མ་དེ་དབྱར་ཟླ་འབྲིང་པོར་འཇོག་པ་བསྟན་བཅོས་པ་དག་གི་ལུགས་ཡིན་པའི་ཕྱིར། གཉིས་པ་ནི། ཧོར་ཟླ་བཞི་པ་ལ་དབྱར་སྔ་མའི་ཁས་ལེན་བབ་པ་དེའི་ཚེ།
ལོ་དེའི་ནང་དུ་ངེས་པར་ཟླ་ཤོལ་གཅིག་སྔོན་དུ་སོང་བས་ཁྱབ་པ་ཡིན་ཏེ། ལོ་གསུམ་གྱི་ཉི་མ་ལྡོག་པའི་དུས་ཞག་བཅུ་གཅིག་རེས་འཕྱི་བར་སོང་ནས། སླར་ཡང་སྔར་ཤུལ་དུ་ལྡོག་པ་གཅིག་ཡོད་པ་དེ་ནི་ངེས་པར་ཟླ་ཤོལ་ལ་ལྟོས་པའི་ཕྱིར། དེས་ན་དེའི་ཚེ་དབྱར་སྔ་མའི་ཁས་ལེན་སྔས་པའི་སྐྱོན་མེད་དོ། ། འདིར་གྲགས་ཚོད་ལ་དབྱར་ཟླ་འབྲིང་པོའི་ཚེས་བཅུ་དྲུག་ལ་དབྱར་སྔ་མའི་ཁས་ལེན་བྱེད་ཅེས་འཆད་ཀྱང༌། གནས་ཚོད་ནི་ཐ་ཆུངས་ཀྱི་ཚེས་བཅུ་དྲུག་ལ་དབྱར་སྔ་མའི་ཁས་ལེན་བྱེད་པ་ཡིན་ཏེ། གྲགས་ཚོད་ཀྱི་དབྱར་ཟླ་འབྲིང་པོ་དེ་ཉིད་གནས་ཚོད་ཀྱི་དཔྱིད་ཟླ་ཐ་མ་ཡིན་པའི་ཕྱིར། དེ་ལྟར་མ་ཡིན་ན་དུས་ཚིགས་ལ་གསུམ་དུ་ཕྱེ་བའི་དུས་ཀྱི་དཔྱིད་ཀྱི་ཟླ་བ་བཞི་པོ་བགྲངས་རྒྱུ་མེད་པར་འགྱུར་ཏེ། གྲགས་ཚོད་ཀྱི་དབྱར་ཟླ་འབྲིང་པོ་ནི་དཔྱིད་ཀྱི་ཟླ་བར་མི་རུང་བའི་ཕྱིར། དེ་ལྟར་བཤད་པས་གྲུབ་པའི་དོན་ནི།
བསྟན་བཅོས་འདིར་དུས་ཚིགས་ཀྱི་དབྱེ་བསྡུ་འཆད་ཚུལ་གསུམ་འབྱུང་ཡང་གཉིས་སུ་འདུས་པ་ལས། དང་པོ་འཇིག་རྟེན་གྱི་གྲགས་པ་དང་བསྟུན་པའི་དུས་ཚིགས་གཅིག་པོ་རབ་འབྲིང་སོགས་གསུམ་གསུམ་དུ་རྣམ་པར་བཞག་ནས་གསུམ་པོ་དེ་ཡང་འཆུག་མེད་ཀྱི་སྒོ་ནས་ངོས་འཛིན་པ་ནི། ཇི་སྐད་དུ། དབྱར་གྱི་ཟླ་བ་གཉིས་པ་ཡི། ། ཞེས་སོགས་སོ། ། སྐབས་འདིར་ཞག་མི་ཐུབ་ཀྱི་རྣམ་གཞག་མི་དགོས་ཏེ། ཉི་མ་ལྡོག་མཚམས་ཀྱིས་ལོ་དང་ཟླ་བར་རྣམ་པར་བཞག་ཅིང༌། དེ་ལ་ནི་ཞག་མི་ཐུབ་འདོར་རྒྱུ་མེད་པའི་ཕྱིར། ཡང་གནས་ཚོད་ཀྱི་དབང་དུ་བྱས་པའི་དུས་གསུམ་གྱི་རྣམ་པར་བཞག་པ་དང༌། དེ་ལ་ཟླ་བ་བཞི་བཞིར་ཕྱེད་ནས་འཆད་པ་ནི།
ཞག་མི་ཐུབ་དང་བཅས་པ་ཡི། ། ཞེས་པའི་གཞུང་རྩ་འགྲེལ་གྱི་སྐབས་སུ་བཤད་པ་ཡིན་ལ། གསུམ་པོ་དེ་ལའང་གཉིས་གཉིས་སུ་ཕྱེ་ནས་དུས་ཚིགས་དྲུག་ཏུའང་འགྲེལ་པ་ལས་ཕྱེ་བ་དེ་ནི་ཞག་མི་ཐུབ་འདོར་ཚུལ་བདེ་བླག་ཏུ་རྟོགས་པའི་ཆེད་དུའོ། ། སྐབས་འདིའི་དུས་ཚོད་རེ་རེ་ལ་ཟླ་བ་བཞི་བཞིར་ཡོད་པ་དེ། གྲགས་ཚོད་ཀྱི་དགུན་ཟླ་རྭ་བ་སོགས་དང་སྦྱར་བར་བྱ་བ་ནི་མ་ཡིན་ཏེ། གནས་ཚོད་ཀྱི་ཟླ་བ་བཞི་བཞི་དང་སྦྱོར་དགོས་པའི་ཕྱིར། དེས་ན་ཧོར་ཟླ་བཅུ་གཅིག་པའི་ཚེས་བརྒྱད་ལ་དགུན་ཉི་ལོག་པའི་ཚེ་དེ་ཉིད་དགུན་ཟླ་དང་པོ་ཡིན་ལ། དེའི་གོང་རོལ་གྱི་ཟླ་བ་དེ་སྟོན་ཟླ་ཐ་ཆུངས་དངོས་ཡིན་པས་དེའི་བཅུ་དྲུག་ནས་ལོའི་འགོ་བཟུང་སྟེ། ཧོར་ཟླ་གཉིས་པའི་ཡར་ངོའི་བཅོ་ལྔའི་བར་ནི་དགུན་གྱི་དུས་དང༌། དེ་ནས་དྲུག་པའི་ཡར་ངོའི་བཅོ་ལྔའི་བར་ནི་དཔྱིད་ཀྱི་དུས་དང༌།
དེ་ནས་བཅུ་པའི་ཡར་ངོའི་བཅོ་ལྔའི་བར་གྱི་ཟླ་བ་བཞི་ནི་དབྱར་གྱི་དུས་སོ། ། དེ་ལས་གཞན་དུ་གྲགས་ཚོད་བསྟན་བཅོས་སུ་བཀོད་པ་དེ་ཉིད་ཁས་བླངས་ན་དོན་ལོགས་པ་སྟོན་པར་འགྱུར་ཏེ། དགུན་ཉི་གང་ལ་ལྡོག་པའི་ཟླ་བ་དེ་ཉིད་དགུན་གྱི་ཟླ་བ་བཞི་པར་བཤད་ཅིང༌། དབྱར་ཉི་གང་ལ་ལྡོག་པ་དེ་དབྱར་གྱི་ཟླ་བ་གཉིས་པར་བཤད་པས་ཧོར་ཟླ་བཅུ་གཅིག་པས་དགུན་གྱི་ཟླ་རྫོགས་པ་དང༌། ཧོར་ཟླ་བདུན་པས་དབྱར་གྱི་ཟླ་བ་བཞི་རྫོགས་པར་སོང་ལ། དེ་ནས་ཧོར་ཟླ་བརྒྱད་པ་སོགས་གསུམ་པོ་དགུན་གྱི་ཟླ་བར་ཁས་བླངས་པས་ལུང་རིགས་མངོན་སུམ་རྣམས་དང་འགལ་བར་འགྱུར་བས་སོ། ། འོ་ན་གྲགས་ཚོད་ཀྱི་ལོ་འགོ་དང་གནས་ཚོད་ཀྱི་ལོ་འགོ་མི་མཐུན་པར་འཛིན་པ་ཅི་ཞེ་ན། དེ་གཉིས་ལ་ཟླ་བ་ཕྱེད་དང་གསུམ་གྱི་བར་ཁྱད་ཞུགས་པ་ཡིན་ཏེ། སྟོན་ཟླ་ཐ་ཆུངས་ཀྱི་ཚེས་བཅུ་དྲུག་ནས་དང༌། དགུན་ཟླ་ཐ་ཆུངས་ཀྱི་ཚེས་གཅིག་ནས་འཛིན་པའི་བར་ཁྱད་ཞུགས་པའི་ཕྱིར།
ཞེས་པའམ། ཡང་ན་གནས་ཚོད་ཀྱི་སྟོན་ཟླ་དང་པོའི་ཚེས་བཅུ་དྲུག་ནས་འཛིན་པ་དང༌། དགུན་ཟླ་དང་པོའི་ཚེས་གཅིག་ནས་འཛིན་པའི་བར་ཁྱད་ཞུགས་པའི་ཕྱིར། ཞེས་པ་འདི་ཡིན་ལ། དེ་ཡང་དང་པོ་ནི་ཚེས་ལོ་དབང་བཙན་པར་བྱས་ནས་མར་ངོ་སྔོན་དུ་འགྲོ་བའི་ཚེས་གཅིག་ཁོ་ན་ནས་ངེས་པ་ཅན་ཡིན་ལ། ཕྱི་མ་ནི་ཁྱིམ་ལོ་དབང་བཙན་པར་བྱས་དགུན་ཉི་ལྡོག་པའི་ཉིན་ནས་འཛིན་ཀྱང་ཚེས་གྲངས་ཀྱི་ངེས་པ་མེད་དོ། ། འོ་ན་སྟོན་གྱི་ཐོག་མ་ནས་དང༌། དགུན་གྱི་ཐོག་མ་ནས་འཛིན་པ་གཉིས་པོ་གང་དབང་བཙན་ཞེ་ན། ཕྱི་མ་དབང་བཙན་པ་ཡིན་ཏེ། འདིར་འགྲེལ་པ་ལས།
དགུན་དང་དཔྱིད་དང་དབྱར་རྣམས་ཀྱིས་དུས་ཞེས་གསུངས་ཤིང༌། འགྲེལ་བཤད་དུ། སངས་རྒྱས་ཐམས་ཅད་ཀྱི་དུས་ཀྱི་དང་པོ་ནི་དགུན་ནོ། ། གཉིས་པ་ནི་དཔྱིད་དོ། ། གསུམ་པ་ནི་དབྱར་རོ། ། ཞེས་པས་སོ། ། འོ་ན་ལོ་འགོའི་འཛིན་ཚུལ་སྔ་མ་ཁས་མི་ལེན་ནམ་ཞེ་ན། ཚེས་ལོ་དབང་བཙན་པར་བྱས་པ་དེའི་ཚེ་ངེས་པར་ཁས་ལེན་དགོས་པ་ཡིན་ཏེ། དེ་ཁས་མ་བླངས་ན་འདུལ་བ་ལས་གསུངས་པའི་དུས་གོ་དང༌། དབྱར་དང༌།
གསོ་སྦྱོང་དང༌། དགག་དབྱེ་ལ་སོགས་པ་གསུངས་པ་ཐམས་ཅད་དངོས་མི་ཟིན་པར་འགྱུར་བའི་ཕྱིར། གསུམ་པ་ཟླ་ཤོལ་འབྱུང་བའི་རྒྱུ་མཚན་ལ་གཉིས་ཏེ། རྒྱུ་མཚན་དངོས་དང༌། དུས་ནམ་གྱི་ཚེ་འབྱུང་བའོ། ། དང་པོ་ནི། ལོ་རེ་རེ་ལ་ཞག་མི་ཐུབ་དྲུག་དྲུག་དོར་བའི་རྒྱུ་ལས་བྱུང་བ་ཡིན་ཏེ། ཉིན་ཞག་སུམ་ཅུ་ལ་ཟླ་བ་དང༌། དེ་བཅུ་གཉིས་ལ་ལོར་བྱེད་པ་ནི་འཇིག་རྟེན་གྱི་གྲགས་པས་གྲུབ་པ་ཡིན་ལ། དེའི་ཚེ་ལོ་གཅིག་ལ་ཉིན་ཞག་སུམ་བརྒྱ་དང་དྲུག་ཅུ་དགོས་པ་ལས།
ལོ་རེ་རེ་ཞིང་མི་ཐུབ་དྲུག་དྲུག་དོར་ནས། ལོ་རེ་ལ་ཞག་སུམ་བརྒྱ་དང་ལྔ་བཅུ་རྩ་བཞི་ལས་མ་བྱུང་བས། ལོ་རེ་བཞིན་དུ་ཞག་དྲུག་དྲུག་མ་ཚང་བ་དེ་ཁ་བསྐངས་ནས་ཚབ་ཏུ་གསབ་དགོས་པའི་ཕྱིར། འོ་ན་ཁ་བསྐངས་དགོས་པའི་རྒྱུ་མཚན་ཅི་ཡིན། དེ་དགོས་བཞིན་དུ་མ་ཚང་བ་ལ་ལོར་འཇོག་པ་ཅི་ཞེ་ན། མ་བསྐངས་ན་ལོར་ལ་ཞག་དྲུག་དྲུག་མ་ཚང་བས་ལོ་ལྔ་སོང་བ་ན་དུས་བཞི་ཚང་མ་ལྔ་མི་རྫོགས་པའི་ཕྱིར། མི་རྫོགས་པ་ཅི་ཞེ་ན། དེ་རྫོགས་པ་ལ་དགུན་ཉི་ལྡོག་ཐེབས་དང་དབྱར་ཉི་ལྡོག་ཐེབས་ལྔ་ལྔ་ཚང་དགོས་པ་ལས། ཟླ་བ་ལྷག་པོ་གཅིག་བསྐྱིན་པ་མ་བཅུག་ན་དེ་འདྲ་དེ་མི་རྫོགས་པའི་ཕྱིར། དེ་ལ་སྒྲུབ་བྱེད་འགོད་མི་དགོས་ཏེ།
མངོན་སུམ་གྱིས་གྲུབ་པའི་ཕྱིར། ཁ་བསྐངས་དགོས་བཞིན་དུ་ཞག་དྲུག་མ་ཚང་བ་ལ་ལོ་བཞག་དགོས་པ་ཡིན་ཏེ། ཟླ་བའི་འཕེལ་འགྲིབ་ཀྱི་ཆ་སུམ་ཅུ་ཐམས་ཅད་པ་ཚང་བ་ལ་ཟླ་བ་རེ་རེར་བཞག་དགོས་ཤིང༌། དེ་ཚང་བ་ལ་ནི་ཉིན་ཞག་ཕྱེད་དང་སུམ་ཅུ་ལས་མེད་པར་གོང་དུ་རྒྱས་པར་བཤད་ཟིན་པའི་རྣམ་དཔྱོད་ཀྱིས་བརྟགས་པ་ན་མངོན་སུམ་གྱི་འགྲུབ་པའི་ཕྱིར། གཉིས་པ་ནི། འདུལ་མངོན་གྱི་དངོས་བསྟན་ལྟར་ན། ལོ་ལྔ་པའི་སྟེང་དུ་ཟླ་བ་གཅིག་གི་ཤོལ་དོར་དགོས་པ་ཡིན་ཏེ། དེར་དྲུག་ཚན་ལྔའི་བསྐྱིན་པ་གསོབ་དགོས་པའི་ཕྱིར། དེ་ལྟར་ལོ་ལྔ་རྫོགས་པ་ན་ཤོལ་གྱི་ཟླ་བ་གཅིག་པུ་དེ་ཡང་དོར་ཟིན་པ་གཅིག་དགོས་ཏེ། དུས་དེར་ལོ་ལྔ་པོའི་ཞག་གྲངས་ཚང་དགོས་པའི་ཕྱིར།
དེ་ལྟར་བཤད་པ་དེ་ནི་གཞུང་གི་དངོས་བསྟན་ཡིན་ལ། དོན་གནས་ཚོད་ཀྱི་དབང་དུ་བྱས་ན་ལོ་རེ་ལ་ཞག་མི་ཐུབ་བཅུ་གཅིག་རེ་འདོར་དགོས་པ་ཡིན་ཏེ། དུས་བཞི་རྫོགས་པའི་ལོ་ལ་ནི་ཉི་མས་ལྷོ་བྱང་གི་བགྲོད་པ་གཉིས་མཐར་ཐུག་དགོས་ལ། སྔ་ལོའི་དགུན་ཉི་ལོག་པ་ནས་ཕྱི་ལོའི་དགུན་ཉི་ལྡོག་པའི་ཟླ་དུས་དང་ཚེས་གྲངས་རྩིས་པ་ན་ཞག་བཅུ་གཅིག་གི་བར་ཁྱད་ཞུགས་པའི་ཕྱིར། དེས་ན་ལོ་ཕྱེད་དང་གསུམ་ལྷག་ན་ཟླ་ཤོལ་རེ་རེ་དོར་དགོས་པ་ཡིན་ཏེ། དེ་མ་དོར་ན་ལོ་གསུམ་གྱི་ཚེ་དུས་བཞི་ཚང་མ་གསུམ་མི་རྫོགས་པའི་ཕྱིར། དོན་དེ་ལ་བསམ་ནས་ཟླ་ཤོལ་དོར་བ་རྒྱལ་པོའི་རྗེས་སུ་འབྲང་དགོས་པར་གསུངས་སོ། ། འོ་ན་འདུལ་མངོན་གྱི་དངོས་བསྟན་ལས་འབྱུང་བའི་ཟླ་ཤོལ་འདོར་ཚུལ་གྱིས་གོ་མི་ཆོད་ན། ཞག་མི་ཐུབ་འདོར་ཚུལ་གྱིས་ཀྱང་གོ་མི་ཆོད་པར་ཁས་ལེན་དགོས་སམ་ཞེ་ན། དེ་མ་ཡིན་ཏེ།
ཚེས་ཀྱི་ཟླ་བ་བཅུ་གཉིས་པོ་དེ་ལ་ཞག་མི་ཐུབ་དྲུག་ལས་ལྷག་པ་གང་ན་སུའི་ལུགས་ལ་ཡང་དོར་རྒྱུ་མེད་པའི་ཕྱིར་རོ། ། དེས་ན་ཚེས་ལོ་གཅིག་ལ་ཚེས་ཟླ་བཅུ་གཉིས་ཀྱིས་ཆོག་ཀྱང༌། ཁྱིམ་ལོ་གཅིག་ལ་ནི་ཚེས་ཟླ་བཅུ་གཉིས་དང་དེའི་སྟེང་དུ་ཉིན་ཞག་བཅུ་གཅིག་ངེས་པར་སྣོན་དགོས་པ་ཡིན་ནོ། ། ཞེས་བྱ་བ་འདི་གྲུབ་པའོ། ། དེ་ལྟར་དོན་གཅིག་ཚིག་མང་པོས། ། རྒྱས་པར་བཟླས་པ་ཆོས་མངོན་པའི། ། དུས་ཚིགས་འཁྲུལ་བའི་གཏམ་ཉིད་ཀྱིས། ། ཡིད་བརྟན་མེད་དེ་སྤངས་ཕྱིར་རོ། ། དེ་ནས་ཇི་སྐད་དུ། གཟུགས་མིང་དུས་མཐའ་རྡུལ་ཡིག་དང༌། །
ཞེས་པར། སྤྱིར་གཟུགས་ཅན་གྱི་ཚད་དང༌། བསྐལ་པ་ལ་སོགས་པ་དུས་ཀྱི་ཚད་རྟོགས་པ་ནི་དེ་དག་གི་ཐུང་མཐའི་ཚད་ཤེས་པ་ལ་རག་ལས་པ་ཡིན་ཏེ། དེ་ངོས་མ་ཟིན་ན་དཔག་ཚད་དང༌། བསྐལ་པ་དང་ལེའུ་དང༌། རབ་བྱེད་ལ་སོགས་པའི་ཚད་འཛིན་པར་མི་ནུས་པའི་ཕྱིར། དེ་དག་གང་ཞེ་ན། དུས་ཀྱི་ཐུང་མཐའ་ནི་སྐད་ཅིག་མའོ། ། མིང་གི་ཐུང་མཐའ་ནི་ཡི་གེའོ། ། གཟུགས་ཀྱི་ཐུང་མཐའ་ནི་རྡུལ་ཕྲ་རབ་བོ། །
དེ་དག་གི་ཚད་ཀྱང་གང་ཞེ་ན། དུས་ཀྱི་ཐུང་བའི་མཐར་ཐུག་པའི་སྐད་ཅིག་མ་གཅིག་གི་ཚད་ནི། ཆོས་མངོན་པ་བ་རྣམས་ན་རེ། སྐྱེས་བུ་སྟོབས་ལྡན་གྱིས་སེ་གོལ་གཅིག་གཏོག་པའི་ཡུན་ལ་དུས་མཐའི་སྐད་ཅིག་མ་དྲུག་ཅུ་རྩ་བཞི་ངེས་པ་ཡིན་ནོ། ། ཞེས་ཟེར། འགྲེལ་པ་ལས། ཇི་སྐད་དུ། ཡང་སྐད་ཅིག་མའི་ཚད་ཇི་ཙམ་ཞེ་ན། རྐྱེན་རྣམས་ཚོགས་པ་ཇི་སྲིད་དུ། ། ཆོས་ཀྱི་བདག་ཉིད་ཐོབ་པའམ། །
ཆོས་འགྲོ་བ་ནས་ཇི་སྲིད་དུ་རྡུལ་ཕྲ་རབ་རྡུལ་ཕྲ་རབ་གཞན་དུ་འགྲོ་བ་ཡིན་ནོ། ། ཞེས་བཤད་པ་འདི་དང༌། རྣམ་འགྲེལ་ལས། ཡི་གེའི་བདག་ཉིད་ཀུན་མཐའ་ཡང༌། ། མིག་འཛུམ་ཚད་དུ་བཞག་པ་ཡིན། ། དེ་ཡང་རིམ་གྱིས་རྡུལ་ཕྲན་ནི། ། དུ་མ་དག་དང་འབྲེལ་པས་རྫོགས། ། རྡུལ་གཅིག་བསྒྲེས་དུས་ཆུང་བ་ཡི། ། མཐར་ཐུག་དུས་ཀྱང་སྐད་ཅིག་འདོད། ། ཅེས་བཤད་པ་རྣམས་དོན་གཅིག་ལ། །
དེའི་ཚེ་རྡུལ་ཕྲན་བསྒྲེས་པ་ཞེས་བྱ་བའི་དོན་ནི། དངོས་རྒྱུ་ནུས་པ་ཐོགས་མེད་ཀྱིས་དངོས་འབྲས་བསྐྱེད་པའི་ཡུན་ཚད་ལ་བྱ་བ་ཡིན་ཏེ། ཇི་སྐད་དུ། རྐྱེན་རྣམས་ཚོགས་པ་ཇི་སྲིད་དུ། ། ཆོས་ཀྱི་བདག་ཉིད་ཐོབ་པའམ། ། ཞེས་བཤད་པའི་ཕྱིར། དེ་བཞིན་དུ་རྡུལ་ཕྲན་དུ་མ་དང་མ་འབྲེལ་བ་ཞེས་པའི་དོན་ཡང༌། དེ་ལྟ་བུའི་སྐད་ཅིག་དྲུག་ཅུ་རྩ་བཞི་ཚང་བ་ལ་བྱ་དགོས་ཏེ། སེ་གོལ་གཏོགས་པའི་ཡུན་ཚད་དང་མིག་འབྱེད་འཛུམ་བྱེད་པ་ཙམ་གྱི་ཚད་ནི་དོན་གཅིག་ལ་འདུ་བའི་ཕྱིར། དུས་མཐའི་སྐད་ཅིག་འདི་ལ་གནས་པའི་ཆ་ནི་ཁས་ལེན་པ་ཡིན་ཏེ།
སྐད་ཅིག་ཏུ་གནས་ན་རྟག་ཏུ་གནས་དགོས་པའི་ཕྱིར། སྐྱེ་འཇིག་ཅིག་ཆར་དུ་བྱེད་པ་མ་ཡིན་ན། འཇིག་པ་དུས་གཞན་ལ་ལྟོས་པར་ཐལ་བའི་ཕྱིར་དང༌། དེ་ལྟར་བྱེད་ན། སྐྱེས་ཟིན་པ་དང༌། ཞིག་ཟིན་པ་དུས་མཉམ་དགོས་པའི་ཕྱིར་དང༌། གནས་པ་ཡོད་ན་ཆ་མེད་དུ་ཡང་འགལ་བའི་ཕྱིར་རོ། ། དེ་ལྟ་བུའི་སྐད་ཅིག་མ་འདི་ནི། བྱས་པ་དང་དངོས་པོ་ལྟ་བུའི་གཏན་ཚིགས་ཀྱིས་དཔག་པར་བྱ་བ་ཡིན་གྱི། ཚུ་རོལ་མཐོང་བའི་མངོན་སུམ་གྱིས་མི་རྟོགས་པས་ལྐོག་ཏུ་གྱུར་པ་ཁོ་ནའོ། །
དེ་ལྟ་ན་ཡང་མངོན་གྱུར་གྱི་གདགས་གཞིར་མི་རུང་བ་མ་ཡིན་ཏེ། རྡུལ་ཕྲ་རབ་བཞིན་ནོ། ། དེ་ལྟར་ངོས་བཟུང་བ་དེ་དང༌། ཇི་སྐད་དུ། སྐད་ཅིག་མ་བརྒྱ་ཉི་ཤུ་ལ། ། ཞེས་པའི་ཡ་གྱལ་གྱི་སྐད་ཅིག་དེ་དོན་གཅིག་གམ་ཞེས་བརྟག་དགོས་ཏེ། དཔེར་ན་རྡུལ་ཕྲན་གྱི་ཆུང་མཐའ་དང༌། རྫས་རྡུལ་ཕྲ་རབ་དོན་མི་གཅིག་པ་བཞིན་ནོ། ། དེས་ན་འདིར་བཤད་པའི་དུས་མཐའི་སྐད་ཅིག་མ་གཅིག་ལ་ནི་གནས་ཆའི་ཐུང་མཐའ་ཞིག་ཁས་བླངས་ན་ལེགས་ཏེ། ཐང་གཅིག་གི་ཚད་ཀྱིས་བགོས་པ་ན་གནས་ཆ་ཞིག་ངེས་པར་ཐོབ་པའི་ཕྱིར་དང༌།
ཇི་སྐད་དུ། དུས་གསུམ་ཅིག་ཆར་མི་སྐྱེ་བས། ། ད་ལྟའི་སྐད་ཅིག་ཆ་མེད་ཡིན། ། ཞེས་ད་ལྟར་གྱི་དུས་ཡན་ཞིག་པ་གཅིག་ལ་ངོས་བཟུང་བའི་ཕྱིར། དེ་ནས་མིང་གི་མཐའ་ཡི་གེར་བཤད་པ་དེ་ནི། ཡི་གེའི་ཆུང་མཐའ་ཨ་ཐུང་ལྟ་བུ་ཞིག་ལ་བྱ་བ་ནི་མ་ཡིན་ཏེ། མིང་ཚིག་ཡི་གེ་གསུམ་གྱིས་ཟླས་ཕྱེ་བའི་མིང་ཉིད་ཀྱི་ནང་ཚན་ཐུང་ཤོས་གཅིག་ལ་ངོས་བཟུང་བའི་ཕྱིར། དེ་སྐད་དུ་ཡང༌། འགྲེལ་པར། མིང་ཚིག་མཐའ་ནི་ཡི་གེ་སྟེ། །
དཔེར་ན་བ་ལང་ཞེས་བྱ་བ་ལྟ་བུའོ། ། ཞེས་སོ། ། དེ་ནས་རྡུལ་ཕྲ་རབ་ཀྱི་མིང་ཅན་ནི་གཉིས་ཏེ། རྫས་ཀྱི་དང༌། སྐྱེ་མཆེད་ཀྱི་རྡུལ་ཕྲ་རབ་བོ། ། དང་པོ་ནི་འདིར་གཟུགས་ཅན་གྱི་ཆུང་མཐར་མི་འཇོག་སྟེ། དབང་ཤེས་ཀྱི་ཡུལ་ལས་འདས་པར་བཤད་པས་གཟུགས་ཅན་དུ་མི་རུང་བའི་ཕྱིར་དང༌། སྒྲིབ་ཐོགས་ཀྱི་བྱ་བ་མི་བྱེད་པར་འདོད་པའི་ཕྱིར། གཞན་དུ་ན་འཇིག་རྟེན་གྱི་ཁམས་ཞིག་ཚོགས་པའི་རྡུལ་ཕྲ་རབ་རྣམས་ཞིག་པ་ཡིན་པར་འགྱུར་ཏེ། སྒྲིབ་ཐོགས་ཀྱི་བྱ་བ་བྱེད་པའི་ཕྱིར།
དེས་ན་འདིར་བཤད་པའི་ཆུང་མཐའ་ནི་སྐྱེ་མཆེད་ཀྱི་རྡུལ་ཕྲ་རབ་ཅེས་བྱ་བ་དེ་ཡིན་ལ། དེ་ལ་མིང་གི་རྣམ་གྲངས་ནི། བསགས་རྡུལ་ཕྲ་རབ་ཅེས་ཀྱང་བྱ་ལ། དེའི་ངོས་འཛིན་ནི། ཇི་སྐད་དུ། སྒྲ་མེད་ཕྲ་རབ་རྡུལ་རྫས་བརྒྱད། ། ཅེས་བཤད་པ་དེ་ཉིད་དོ། ། དེའི་རིགས་པས་རྫས་རྡུལ་ཕྲ་རབ་ནི། འབྱུང་བ་སོ་སོའི་རྡུལ་གང་ཞིག འབྱུང་བ་གཞན་གྱི་རྡུལ་དང་འབྲེལ་མེད་ཡན་གར་དུ་གནས་པའོ། །
དེ་འདྲ་དེས་ནི་སྒྲིབ་ཐོགས་ཀྱི་བྱ་བ་མི་བྱེད་དེ། དེ་བྱེད་པ་ལ་རྣམ་པར་ཤེས་པའི་ཚོགས་ལྔ་པོ་གང་རུང་གི་སྤྱོད་ཡུལ་དུ་འགྱུར་དགོས་པས། དེ་འདྲ་དེ་ཇི་སྐད་དུ། འགྲེལ་པ་འདི་ཉིད་ལས་རྣམ་པར་ཤེས་པའི་ཚོགས་ལྔ་པོ་འདི་དག་ནི་སྐྱེ་མཆེད་རང་གི་མཚན་ཉིད་ཀྱི་སྤྱོད་ཡུལ་ཅན་ཡིན་གྱི། རྫས་ཀྱི་རང་གི་མཚན་ཉིད་ཀྱི་ཡུལ་ཅན་ནི་མ་ཡིན་ནོ་ཞེས་དང༌། དེའི་དོན་འཆད་པ་ན། རྣམ་འགྲེལ་ལས། རྡུལ་ཕྲན་གཞན་དག་མེད་པར་ནི། ། རྡུལ་ཕྲན་ཁྱད་པར་དེ་ཡང་མེད། ། ཤེས་དེ་གཅིག་ལ་ངེས་མིན་ཕྱིར། །
སྤྱི་ཡི་སྤྱོད་ཡུལ་ཅན་དུ་བཤད། ། ཅེས་གསུངས་སོ། ། འོ་ན་འཇིག་རྟེན་གྱི་ཁམས་ཞིག་ནས་སླར་ཡང་ཆགས་པའི་ཚེ། སྣོད་ཀྱི་འཇིག་རྟེན་སྐྱེད་བྱེད་ཀྱི་ཉེ་བར་ལེན་པའི་རྒྱུ་གང་ཞེ་ན། འདི་ལ་ལུགས་གཉིས་ཏེ། ཕྱི་རོལ་དོན་སྨྲའི་ལུགས་དང༌། ཐེག་པ་ཆེན་པོ་པའི་ལུགས་སོ། ། དང་པོ་ལ་གཉིས་ཏེ། མུ་སྟེགས་པའི་ལུགས་དང༌། ཉན་ཐོས་སྡེ་པའི་ལུགས་སོ། །
དང་པོ་ནི། བྱེ་བྲག་པ་ན་རེ། ཕྱི་རོལ་དོན་ནི་གཉིས་ཏེ། ཡན་ལག་དང༌། ཡན་ལག་ཅན་ནོ། ། དང་པོ་ནི། རྡུལ་ཕྲ་རབ་རྣམས་ཡིན་ལ། འདི་དག་ནི་འཇིག་རྟེན་གྱི་ཁམས་ཞིག་ནས་སོ་སོར་གནས་པའི་ཚེ་ཡན་ལག་ཅན་གྱི་རྫས་དང་བྲལ་ཞིང༌། རྫས་མངོན་སུམ་ལ་སྣང་དུ་མི་རུང་བ་དང༌། སྒྲིབ་ཐོགས་ལ་སོགས་པའི་བྱ་བ་དང་བྲལ་བ་རྟག་པའི་རྫས་སུ་ཁས་ལེན་པ་ཡིན་ལ།
འཇིག་རྟེན་འཆགས་པའི་ཚེ་དེ་དག་ཕན་ཚུན་ནས་བསྡུད་བྱེད་ཀྱི་རླུང་གིས་བསྡུས་པས། ཡན་ལག་ཅན་གྱི་རྫས་སྐྱེ་བ་ཡིན་ལ། དེ་ཡང་རྡུལ་ཕྲ་རབ་རེ་རེ་བ་རྣམས་དང་པོར་འདུས་པ་ཡན་ལག་ཅན་གྱི་རྫས་དང་པོ་དང༌། དང་པོ་དེ་འདྲ་མང་པོ་འདུས་པས་ཡན་ལག་ཅན་གྱི་རྫས་གཉིས་པ་དང༌། དེ་ནས་ཐུག་པ་མེད་པའི་བར་དུ་སྐྱེ་བ་ཡིན་ལ། དེའི་ཚེ་ཡན་ལག་ཅན་གང་ཡིན་པ་དེ་རང་གི་ཡན་ལག་ལས་རྫས་གཞན་རང་གི་ཡན་ལག་ལ་མེད་པའི་ཡོན་ཏན་དང༌། ལས་སམ་བྱ་བ་ཅན་ཞིག་ཏུ་ཁས་ལེན་ཞིང༌། སྤྱིར་ཡན་ལག་ཅན་ཐམས་ཅད་མི་རྟག་པ་དང༌། ཡན་ལག་ལའང་རྡུལ་ཕྲ་རབ་ལ་ཐུག་པའི་བར་ཐམས་ཅད་མི་རྟག་ལ། རྡུལ་ཕྲ་རབ་ཏུ་གྱུར་པའི་ཡན་ལག་ཁོ་ན་རྟག་པ་ཡིན་ཏེ།
འཇིག་རྟེན་འཇིག་པའི་ཚེ་ན་འཇིག་བྱེད་ཀྱི་རྐྱེན་གང་གིས་ཀྱང་བཤིག་པར་མ་ནུས་པའི་ཕྱིར། དེ་ཡང་འདི་ལྟར། མྱུ་གུ་ནི་ཉེར་ལེན་རང་གི་རྡུལ་ཕྲ་རབ་ཁོ་ན་ལས་སྐྱེ་བ་ཡིན་གྱི། ས་བོན་ཞེས་བྱ་བའི་ཡན་ལག་ཅན་ལ་སྐྱེ་བ་ནི་མ་ཡིན་ཏེ། ཡིན་ན་དུས་རིགས་མི་མཐུན་ལས་སྐྱེ་བར་ཐལ་བའི་ཕྱིར་རོ། ། དེ་ཡང་དཔེར་ན། སྒྲ་ནི་ནམ་མཁའ་རྟག་པའི་ཡོན་ཏན་ཡིན་པ་དང༌། དྲི་ནི་ས་དང༌། རེག་བྱ་རླུང་གི་ཡོན་ཏན་ཡིན་པ་ལ་སོགས་པ་བཞིན་ནོ། ། དེ་ལྟ་ན་ཡང་སའི་རྡུལ་ཕྲ་རབ་ཡན་གར་བས་དྲི་མི་འབྱུང་བ་ནི་སའི་རྡུལ་ཕྲ་རབ་མང་པོ་ཕྱོགས་གཅིག་ཏུ་མ་འདུས་པར་ནི་དྲིའི་ཡོན་ཏན་བརྩོམ་མི་ནུས་ལ།
ཡོན་ཏན་དེ་ནི་རྟེན་ཡན་ལག་ཅན་གྱི་རྫས་ལ་མ་བརྟེན་པར་མི་འབྱུང་ལ། ཡོན་ཏན་གྱི་རྟེན་དུ་འགྱུར་བའི་ཡན་ལག་ཅན་གྱི་རྫས་སུ་འཇོག་པ་ལའང༌། འབྱུང་བ་བཞི་ཀའི་རྡུལ་ཕྲ་རབ་ཕན་ཚུན་དུ་ལྡན་དགོས་པ་ཡིན་ཏེ། དེ་མེད་ན་གཟུགས་སྒྲ་ལ་སོགས་པའི་ཡོན་ཏན་དང༌། ཡོན་ཏན་སོ་སོའི་བྱེད་ལས་ཀྱི་རྟེན་དུ་མི་རུང་བའི་ཕྱིར། ཞེས་འཆད་པ་ཡིན་ལ། འགོག་བྱེད་ཀྱི་རིགས་པ་ནི་འགྲེལ་པ་འདི་ཉིད་ལས་འབྱུང་བ་དང༌། རྣམ་འགྲེལ་ལས་གསུངས་པ་དོན་མི་མཐུན་པ་མེད་པ་ཁོ་ནར་མ་ཟད། རྣམ་འགྲེལ་དུ་རིགས་པའི་ཟུར་ཐོན་པར་འབྱུང་བ་དེ་ཉིད་དུ་བལྟའོ། ། གཉིས་པ་ཉན་ཐོས་སྡེ་པའི་འདོད་པ་ལ།
གཉིས་ཏེ། དོན་དངོས་དང༌། དཀའ་བའི་གནས་ཇི་ལྟར་འབྱུང་བའོ། ། དང་པོ་ནི། དོན་སྨྲ་བ་གཉིས་ཀ་ཡང་ཕྱི་རོལ་དོན་གྱི་གནས་ཚུལ་ནི་རྡུལ་ཕྲ་རབ་ཉིད་དུ་གནས་པར་ཁས་ལེན་པའི་ཕྱིར་ན། འཇིག་རྟེན་ཞིག་པའི་ཚེ་ན་རྡུལ་ཕྲ་རབ་ཀྱི་ངོ་བོར་གནས་ཤིང༌། དེ་ཡང་བྱེ་བྲག་ཏུ་སྨྲ་བ་ནི། བྱེ་བྲག་པའི་འདོད་པ་དང༌། ཆ་མཐུན་པར་རྫས་རྡུལ་ཕྲ་རབ་ཀྱིས་སྒྲིབ་ཐོགས་ཀྱི་བྱ་བ་མི་བྱེད་པ་དང༌། དབང་པོའི་ཡུལ་ལས་འདས་པར་ཁས་ལེན།
མདོ་སྡེ་པས་ནི། ཇི་སྐད་དུ། འདིས་ནི་སྒྲིབ་བྱེད་ལ་སོགས་པ། ། མེད་པ་དག་ཀྱང་བསལ་བ་ཡིན། ། ཞེས་འདོད་པ་ཙམ་ཞིག་ཁྱད་པར་དུ་ཟད་ལ། དེ་ནས་རགས་པ་རྩོམ་པའི་ཚེ། རྡུལ་ཕྲ་རབ་རྣམས་འབྱར་ཡང་རེག་པ་མེད་ཅིང༌། རགས་པ་རྣམས་ནི་ཕྱོགས་རེ་རེས་རེག་པའི་ཚུལ་གྱིས་རྩོམ་ཞེས་པ་དང༌། མདོ་སྡེ་པ་ནི། རྡུལ་ཕྲ་རབ་རྣམས་བསྐོར་བ་བར་སྟོངས་དང་བཅས་པའི་ཚུལ་གྱིས་རྩོམ།
ཞེས་པ་ཙམ་ཞིག་ཁྱད་པར་དུ་ཟད་ཀྱི། ཕྱི་རོལ་གྱི་དོན་རགས་པ་གང་ཡིན་ཀྱང་ཉེར་ལེན་རྡུལ་ཕྲ་རབ་ལས་སྐྱེ་བ་ཉིད་དུ་ཁས་ལེན་པ་ལ་ཁྱད་པར་མེད་དོ། ། གཉིས་པ་ནི། ཇི་སྐད་དུ། ལས་ལས་འཇིག་རྟེན་སྣ་ཚོགས་སྐྱེས། ། ཞེས་གསུངས་པ་དང༌། འགྲེལ་པར་ཇི་སྐད་དུ། ཉི་མ་བདུན་གྱིས་ནི་མེས་འཇིག་པ་ཡིན་ནོ། ། ཆར་ཆུས་ཀྱིས་ནི་ཆུས་འཇིག་པ་ཡིན་ནོ། ། རབ་ཏུ་འཁྲུགས་པས་ནི་རླུང་གིས་འཇིག་པ་ཡིན་ཏེ།
དེ་དག་གིས་ནི་སྣོད་རྣམས་ཀྱི་ཆ་ཤས་ཕྲ་མོ་ཡང་མི་ལུས་པར་བྱེད་དོ། ། འདི་ལ་མུ་སྟེགས་བྱེད་ཁ་ཅིག་ནི། རྡུལ་ཕྲ་རབ་རྣམས་ནི་རྟག་པ་ཡིན་པས་དེའི་ཚེ་དེ་དག་ལུས་སོ། ། ཞེས་བྱ་བར་འདོད་དོ། ། དེ་དག་ཅིའི་ཕྱིར་དེ་ལྟར་འདོད་ཅེ་ན། རགས་པ་རྣམས་རྒྱུ་མེད་པ་ཅན་དུ་འབྱུང་བར་འགྱུར་ན་མི་རུང་ངོ་སྙམ་མོ། ། སེམས་ཅན་རྣམས་ཀྱི་ལས་ལས་སྐྱེས་པའི་མཐུའི་བྱེ་བྲག་ཅན་གྱི་རླུང་ས་བོན་ཡིན་ནོ་ཞེས་མ་བཤད་དམ། ཡང་ན་འཇིག་པའི་རྩེ་མོ་རླུང་པོ་དེ་རྒྱུ་ཡིན་པར་འགྱུར་རོ། ། ས་སྟོན་སྡེ་པའི་མདོ་ལས་ནི། རླུང་གིས་འཇིག་རྟེན་གྱི་ཁམས་གཞན་དག་ནས་ས་བོན་དག་ཁྱེར་ཏེ་འོང་ངོ༌། །
ཞེས་གསུང༌། དེ་ལྟར་དོགས་པ་འདི་ལ་དཀའ་བའི་གནས་ཇི་ལྟར་འབྱུང་སྙམ་ན། རགས་པ་ཉེར་ལེན་རྡུལ་ཕྲ་རབ་ལས་སྐྱེ་བ་བཀག་ནས་ལས་ཁོ་ན་ལས་སྐྱེ་བར་བཤད་པ་ལྟ་བུར་སྣང་ལ། དེ་ལྟ་ན་དོན་སྨྲ་བའི་ལུགས་ལས་ཉམས་པ་དང༌། རྡུལ་ཕྲན་རྟག་པ་བཀག་ནས། མི་རྟག་པ་ལས་སྐྱེ་བ་རང་ལུགས་སུ་བཤད་ན་རུང་བ་ཡིན་མོད། རླུང་གི་ས་བོན་ཅན་ཞེས་ངེས་བཟུང་སྨོས་པའི་དགོས་པ་ཇི་ལྟར་ཡིན་པ་དང༌། འཇིག་པ་གསུམ་གྱི་རྩེ་མོར་གྱུར་པའི་རླུང་དེ་དག་གི་ནི་སྣོད་ཀྱི་འཇིག་རྟེན་དང་པོར་འཆགས་པའི་རྒྱུ་ཡིན་པ་ལ་བརྟག་ན། རླུང་གིས་འཇིག་རྟེན་བཤིག་པའི་ཚེ་རྡུལ་ཕྲན་གཞན་གསུམ་པོ་མ་ལུས་པར་རླུང་གཅིག་པུ་ལས་པ་དེ་སྣོད་ཀྱི་རྒྱུ་ཡིན་པ་ལྟ་བུར་བཤད་པས། དེ་ལྟ་ནའང་དོན་སྨྲ་བའི་ལུགས་ཉམས་སོ་སྙམ་པའི་དོགས་པ་སྐྱེའོ། །
དེ་སེལ་བར་བྱེད་པའི་ལན་ནི་འདི་ལྟར། ལས་བྱེད་པ་པོར་འཆད་པ་དེ་ནི་ཉེ་བར་ལེན་པའི་རྒྱུ་ཉིད་དུ་ཁས་ལེན་པ་མ་ཡིན་གྱི། བདག་པོའི་རྐྱེན་ཡིན་པའི་རྒྱུ་རྐྱེན་དང༌། དབང་ཕྱུག་རྟག་པ་ལ་སོགས་པའི་བྱེད་པ་པོ་གཞན་གྱི་བློ་སྔོན་དུ་སོང་བ་དགག་པའི་ཕྱིར་དུ་ཡིན་ནོ། ། དེས་ན་བདག་པོའི་རྐྱེན་ཐུན་མོང་གི་ལས་དང༌། ཉེ་བར་ལེན་པའི་རྒྱུའམ་རྐྱེན་འབྱུང་བ་བཞི་པའི་རྡུལ་ཕྲ་རབ་དབང་པོའི་ཡུལ་ལས་འདས་པ་དེ་རྣམས་ཕྱོགས་གཅིག་ཏུ་སྡུད་བྱེད་ཀྱི་རྐྱེན་སེམས་ཅན་སྤྱི་མཐུན་གྱི་ལས་ལས་སྐྱེས་པའི་རླུང་གི་བྱས་ནས་སྣོད་འཆགས་པར་བྱེད་དོ་ཞེས་པའི་དོན་ཡིན་ལ། དེ་ལྟ་ན་ཡང་ས་བོན་ཡིན་ནོ་ཞེས་པ་ནི་སྤྱིར་རྒྱུ་ཡིན་པ་ལ་དགོངས་པ་ཡིན་པས། དེ་འདྲའི་རླུང་དེ་ལྷན་ཅིག་བྱེད་པའི་རྐྱེན་དུ་བཞག་དགོས་པ་ཡིན་ཏེ། སེམས་ཅན་སྤྱི་མཐུན་གྱི་ལས་ལས་སྐྱེས་པར་བཞག་པའི་ཕྱིར། སྣོད་ཀྱི་ཉེར་ལེན་དུ་གྱུར་པའི་རླུང་གི་རྡུལ་ཕྲ་རབ་ནི་མིན་ཏེ།
དེ་དག་ནི་སྤྱི་མཐུན་གྱི་ལས་ལས་བྱུང་བ་མ་ཡིན་པའི་ཕྱིར་དང༌། སྤྱི་མཐུན་གྱི་ལས་ཟད་པའི་དུས་སུ་འབྱུང་བའི་ཕྱིར། འཇིག་པའི་རྩེ་མོར་གྱུར་པའི་རླུང་ཞེས་བཤད་པ་དེ་ཡང་སྡུད་བྱེད་ཀྱི་རླུང་ལ་བསམས་པ་ཡིན་གྱི། རྩོམ་བྱེད་ཀྱི་རླུང་མིན་ཏེ། རྩོམ་བྱེད་ཀྱི་རླུང་གང་ཡིན་ལ་དོགས་པ་གཅོད་དགོས་ན། རྩོམ་བྱེད་ཀྱི་རྡུལ་ཕྲན་གཞན་གསུམ་ལའང་དོགས་པ་གཅོད་དགོས་པ་ལས་མ་བཅད་པའི་ཕྱིར། གལ་ཏེ་རྡུལ་ཕྲ་རབ་སྣོད་ཀྱི་ཉེར་ལེན་དུ་འདོད་ན། བྱེ་བྲག་པའི་འདོད་པ་དང་ཁྱད་པར་ཅི་ཞེ་ན། དེའི་ལུགས་ལ་ནི་སྣོད་འཇིག་པའི་ཚེ། མ་ཞིག་ན་ནི་རྟག་པ་ཡིན་དགོས་ལ།
དེའི་ཚེ་ཞིག་ན་ནི་མེད་པས་སྣོད་རྒྱུ་མེད་དུ་འགྱུར། ཞེས་འདོད་ལ། རང་གི་ལུགས་ལ་ནི། རྡུལ་ཕྲ་རབ་ལྷན་ཅིག་ཏུ་གནས་པ་ཞིག་ཀྱང༌། ཡན་གར་དུ་གནས་པ་ནི་མི་རྟག་པ་ཡིན་པས་ཕྱིར་འཇིག་མོད། འཇིག་བྱེད་གསུམ་པོ་གང་རུང་གིས་བཤིག་པར་ནུས་པ་མ་ཡིན་ཏེ། གསུམ་པོ་ནུས་པ་འཇུག་པའི་ཡུལ་དུ་མི་རུང་བའི་ཕྱིར། རུང་ན་རེག་བྱའི་སྐྱེ་མཆེད་ཅན་དུ་ཐལ་བར་འགྱུར་རོ། ། འོ་ན་དེ་དུས་ཀྱི་རྡུལ་ཕྲ་རབ་རེག་བྱ་ཅན་དུ་ཁས་ལེན་པ་མ་ཡིན་ནམ། ཞེ་ན།
དེར་ཁས་ལེན་པའི་སྐབས་ཤིག་ཡོད་པ་དེ་ནི་ལུས་ཅན་གྱི་དོན་རེག་བྱ་ཅན་དུ་འཆད་པའི་ཚེ་ཡིན་ལ། རེག་བྱ་ཅན་གང་ཡིན་ལ་རེག་བྱའི་སྐྱེ་མཆེད་ཅན་གྱིས་མ་ཁྱབ་སྟེ། དཔེར་ན་དྲི་ལ་སོགས་པ་བཞིན་ནོ། ། དེ་སྐད་དུ་ཡང༌། འུག་པ་པ་ལ་སངས་རྒྱས་པས། ། ལུས་སོགས་སྒྲུབ་བྱེད་བཤད་པ་བཞིན། ། ཞེས་བཤད་པ་ལྟར་རོ། ། ས་སྟོན་སྡེ་པའི་ལུང་གི་དོན་ནི། འཇིག་རྟེན་འདི་ཞིག་པའི་ཚེ་གནས་དེ་རྩོམ་བྱེད་ཀྱི་རྡུལ་མེད་པས་སྡུད་བྱེད་ཀྱི་རླུང་གིས་འཇིག་རྟེན་གྱི་ཁམས་གཞན་ནས་འབྱུང་བ་བཞིའི་རྡུལ་གྱི་ས་བོན་བླངས་ནས་རྩོམ་ཞེས་བྱ་བའི་དོན་ཏེ། དེའི་དུས་ཀྱི་ས་བོན་དེ་ནི་མ་ཞིག་པའི་སྣོད་ཀྱི་འཇིག་རྟེན་གཞན་ནས་ལེན་པའི་དོན་ཏེ།
ཞིག་པའི་དབང་དུ་བྱས་ན་ནི་ལེན་པ་རྒྱུ་མེད་པ་ཉིད་དུ་འདྲ་བའི་ཕྱིར། གཉིས་པ་ཐེག་པ་ཆེན་པོ་པའི་ལུགས་ལ། སྣོད་ཀྱི་འཇིག་རྟེན་ཉེར་ལེན་རྡུལ་ཕྲ་རབ་ལས་བྱུང་བ་མ་ཡིན་ཏེ། ཕྱི་རོལ་གྱི་དོན་མེད་པའི་ཕྱིར་རོ། ། འོ་ན་དེའི་ཉེ་བར་ལེན་པའི་རྒྱུ་ཅི་ཞེ་ན། སྣོད་ཀྱི་འཇིག་རྟེན་ཞེས་བྱ་བའི་ཐ་སྙད་འཇུག་པའི་གཞི་ནི་གསུམ་སྟེ། ཀུན་བརྟགས་པའི་དང༌། རྣམ་པར་བརྟགས་པའི་དང༌། ཆོས་ཉིད་ཀྱིའོ། ། དང་པོ་ནི།
ལྡོག་པ་གཞན་སེལ་ལས་མ་འདས་པས་དེའི་སྐྱེད་བྱེད་ཀྱི་རྒྱུ་འཚོལ་བའི་ངལ་བ་མི་དགོས་ལ། གསུམ་པ་ནི་གཟུང་འཛིན་གཉིས་སུ་མེད་པའི་ཡེ་ཤེས་ཀྱི་ངོ་བོར་གནས་པས་དེའི་སྐྱེད་བྱེད་ཀྱི་རྒྱུ་དཔྱད་པར་སླ་བ་ཡིན་མོད། འདིར་དཔྱད་པ་སྐབས་སུ་མ་བབ་ལ། དེ་ལྟ་ན་ཡང་གཟུང་འཛིན་གཉིས་ཀྱི་དྲི་མ་རང་སར་དག་པ་ན་འོག་མིན་ལ་སོགས་པའི་འཇིག་རྟེན་གྱི་ཁམས་ལྷུན་གྱིས་གྲུབ་ཉིད་ཀྱི་ཕྱིར། སྣོད་དེའི་ཉེ་བར་ལེན་པའི་རྒྱུ་ནི་གཉིས་མེད་ཀྱི་ཡེ་ཤེས་ཁོ་ནའོ། ། གཉིས་པ་རྣམ་པར་བརྟགས་པའི་སྣོད་ནི་མདོ་སྡེའི་རྒྱན་དུ། རྣམ་གསུམ་རྣམ་གསུམ་སྣང་བ་ཅན། ། ཞེས་པའི་གཞུང་གིས་བསྟན་པའི་གནས་སུ་སྣང་བའི་རྣམ་རིག་ཅེས་བྱ་བ་དེ་ཡིན་ལ། དེའི་ཉེར་བར་ལེན་པའི་རྒྱུའམ་རྒྱུའི་རྐྱེན་ནི། ཀུན་གཞིའི་རྣམ་པར་ཤེས་པའི་སྟེང་གི་སྣོད་དུ་སྣང་བའི་བག་ཆགས་སམ་ས་བོན་ནོ། །
བདག་པོའི་རྐྱེན་ནི་བག་ཆགས་དེ་འཇོག་པར་བྱེད་པའི་ཡང་དག་པ་མ་ཡིན་པའི་ཀུན་ཏུ་རྟོག་པའོ། ། བག་ཆགས་དེ་སད་བྱེད་ཀྱི་རྐྱེན་ནི་ཁམས་འོག་མ་གཉིས་ཀྱི་སས་བསྡུས་པའི་སྲེད་པ་སྟེ། ཁམས་འོག་མ་གཉིས་ཀྱི་གནས་དང་ལུས་སུ་སྣང་བའི་བག་ཆགས་ཀུན་གཞིའི་སྟེང་ན་ཡོད་པ་དེ་འདོད་པ་དང་སྲིད་པའི་འདོད་ཆགས་ཀྱིས་ཡོངས་སུ་བརྟས་ཤིང་སྨིན་པར་བྱས་པ་ལས་འདོད་པའི་ཁམས་དང་གཟུགས་ཀྱི་ཁམས་སུ་སྣང་བའི་རྣམ་རིག་འཆར་བའི་ཕྱིར་རོ།། །། སྨྲས་པ། གང་འདིར་ཉན་ཐོས་སྡེ་པའི་དོན་དམ་དཔྱད་བློས་རྣམ་པར་དཔྱད་ན་རྡུལ་ཕྲན་ཡང༌། ། རྙེད་པའི་སྐབས་ཡོད་མིན་པར་བཤད་ན་རགས་པའི་ཆོས་རྣམས་སྨོས་ཀྱང་ཅི་འཚལ་བའི། ། རྣམ་དཔྱོད་བཟང་པོས་རྣམ་པར་བརྟགས་པའི་སྣོད་དང་བཅུད་ཀྱི་འཇིག་རྟེན་རྣམ་གཞག་པ། ། འདི་ཡང་གང་སྣང་སེམས་དང་སྒྱུ་མར་འཆད་པའི་ཐེག་མཆོག་ལམ་དུ་འཇུག་པའི་སྒོ། ། ཞེས་ཆོས་མངོན་པ་མཛོད་འགྲེལ་པ་དང་བཅས་པའི་དཀའ་བའི་གནས་ཞིབ་མོར་བཤད་པའི་བསྟན་བཅོས་བྱེ་བྲག་ཏུ་བཤད་པའི་མཚོ་ཞེས་བྱ་བ་ལས། གནས་གསུམ་པ་འཇིག་རྟེན་བསྟན་པའི་མཛོད་རྣམ་པར་བཤད་པ་ཡིན་ནོ།། །།
དེའི་འོག་ཏུ་གནས་བཞི་པ་ལས་བསྟན་པའི་མཛོད་ཀྱི་དཀའ་བའི་གནས་ཞིབ་མོར་བཤད་པ་ལ་གཉིས་ཏེ། ལས་ཀྱི་རང་བཞིན་སྤྱིར་བཤད་པ་དང༌། མདོ་ལས་གསུངས་པའི་ལས་ཀྱི་རྣམ་གྲངས་རྒྱས་པར་བཤད་པའོ། ། དང་པོ་ལ་གཉིས་ཏེ། སྔ་ཕྱིའི་འབྲེལ་བཙལ་བ་དང༌། འབྲེལ་པ་ཅན་གྱི་ལས་ཉིད་དངོས་བཟུང་བའོ། ། དང་པོ་ནི། གལ་ཏེ་ཕྱི་སྣོད་ཀྱི་འཇིག་རྟེན་སྣ་ཚོགས་སུ་མངོན་པར་བཀྲ་བ་དེ་བྱེད་པ་པོ་ཞིག་གིས་བློ་སྔོན་དུ་བཏང་ནས་བྱས་པ་ཡིན་ནམ་ཞེ་ན། ལན་ལ། རྒྱང་འཕན་ནི་རྒྱུ་མེད་དུ་བྱུང་བར་འདོད།
གྲངས་ཅན་ནི་གཙོ་བོས་བྱས་པར་འདོད། བྱེ་བྲག་པ་ནི་དབང་ཕྱུག་རྟག་པས་བྱས་པར་འདོད། ཉན་ཐོས་པ་རྡུལ་ཕྲན་གྱིས་བྱས་པར་འདོད། སེམས་ཙམ་པ་སེམས་ཀྱིས་བྱས་པར་འདོད། དབུ་མ་པ་རྟེན་ཅིང་འབྲེལ་པར་བྱུང་བ་ཙམ་དུ་འདོད་དོ། ། ཞེས་ཀུན་ལ་གྲགས་མོད། དཔྱིས་ཕྱིན་པའི་བཤད་པ་ནི་འདི་ལྟར་ཡིན་ཏེ། ཕྱི་རོལ་གྱི་དོན་བདེན་གྲུབ་ཁས་ལེན་པ་དང་མི་ལེན་པའི་ཕྱོགས་གཉིས་ལས། དང་པོ་ནི། མུ་སྟེགས་བྱེ་བྲག་པ་དང༌།
རང་སྡེ་ཉན་ཐོས་སྡེ་པའོ། ། དེ་གཉིས་ཀའི་ལུགས་ལ། སྣོད་ཀྱི་འཇིག་རྟེན་སོགས་རགས་པ་མཐའ་དག་ཉེར་ལེན་རྡུལ་ཕྲ་རབ་ལས་བྱུང་བར་མཚུངས་ཀྱང༌། བྱེད་པ་པོ་དབང་ཕྱུག་རྟག་པའི་བློ་སྔོན་དུ་བཏང་ནས་བྱས་པ་དང༌། བློ་སྔོན་དུ་བཏང་བ་མེད་ཀྱང་བྱེད་པ་པོ་ལས་ཉིད་དུ་འདོད་པ་ཞེས་བྱ་བ་ནི་ཁྱད་པར་རོ། ། གཉིས་པ་ལ་གཉིས་ཏེ། སྣང་བ་སེམས་སུ་ཁས་ལེན་པ་དང༌། སྣང་བ་དོན་སེམས་གང་དུ་ཡང་ཁས་མི་ལེན་པའོ། ། དང་པོ་ནི། གཞན་སྡེ་གྲངས་ཅན་དང༌།
རང་སྡེ་སེམས་ཙམ་པའོ། ། དེ་གཉིས་ཀས་ཀྱང་སྣོད་དུ་སྣང་བ་འདི་ནི་སེམས་ཀྱི་སྣང་བ་ཙམ་དུ་ཟད་པའི་ཕྱིར་ཉེར་ལེན་རྡུལ་ལས་སྐྱེ་བ་ནི་མ་ཡིན་ནོ། ། ཞེས་བྱ་བ་ཉིད་དུ་འདོད་པར་མཐུན་ནོ། ། འོ་ན་ཉེ་བར་ལེན་པའི་རྒྱུ་གང་ལས་སྐྱེ་ཞེ་ན། གྲངས་ཅན་ཕྱི་རོལ་གྱི་དོན་གྱི་སྣང་བ་མཐའ་དག་གཙོ་བོས་བྱས་པར་འདོད་ལ། སེམས་ཙམ་པ་ནི་གཞིའི་སྟེང་གི་བག་ཆགས་ལས་བྱུང་བར་འདོད། དེ་ལྟ་ན་ཡང་བྱེད་པ་པོའི་འདོད་ཚུལ་ནི་མི་མཐུན་ཏེ། སེམས་ཙམ་པས་ནི་བྱེད་པ་པོ་ཡང་དག་པ་མ་ཡིན་པའི་ཀུན་ཏུ་རྟོག་པ་ཉིད་ཡིན་ལ། གྲངས་ཅན་ནི། གཙོ་བོ་ཉིད་བྱེད་པ་པོ་དང་རྒྱུ་གཉིས་ཀ་ཡིན་པར་འདོད་དོ། །
གྲངས་ཅན་གྱིས་སྣང་བ་སེམས་སུ་ཁས་ལེན་ཀྱང༌། ཤེས་པར་འདོད་པ་ནི་མ་ཡིན་ཏེ། བདེ་སོགས་བེམ་པོར་ཁས་བླངས་པའི་ཕྱིར་རོ། ། གཉིས་པ་ནི་ངོ་བོ་ཉིད་མེད་པར་སྨྲ་བ་དག་སྟེ། དོན་དུ་སྣང་བ་ཇི་སྙེད་པ་མ་བརྟགས་གཅིག་པུར་ཉམས་དགའ་བ་ཉིད་དུ་ཁས་ལེན་པར་བྱེད་ཀྱང༌། དོན་དང་ཤེས་པ་གང་དུ་གྲུབ་དཔྱད་པ་ན་མི་རྙེད་པ་ཉིད་དུ་ཁས་ལེན་པའི་ཕྱིར་རོ། ། འདིར་བཅུད་ཀྱི་སེམས་ཅན་ལས་ལས་སྐྱེས་པ་ཡིན་ཞེས་སྟོན་དགོས་པ་ནི་མ་ཡིན་ཏེ། དེ་ནི་གནས་གསུམ་པ་ཉིད་དུ་རྒྱས་པར་བསྟན་ཟིན་པའི་ཕྱིར། གལ་ཏེ། སྣོད་དང་བཅུད་གཉིས་ཀ་ལས་ལས་སྐྱེས་པར་འདྲ་ན།
སེམས་ཅན་ཁ་ཅིག་ལུས་ངན་པ་ཅན་སྣོད་བཟང་པོར་སྐྱེས་པ་དང༌། ཁ་ཅིག་སྣོད་ངན་པར་སྐྱེས་ཀྱང་ལུས་བཟང་པོ་དག་དང་ལྡན་པར་མཐོང་བ་ཅི་ཞེ་ན། དེ་ལྟར་སྐྱེས་བ་དེ་ལྷའི་འགྲོ་བ་པ་དག་ལ་ནི་མ་ཡིན་ཏེ། དེ་དག་ནི་ལས་དཀར་པོ་ཁོ་ནའི་མཐུས་སྣོད་བཅུད་གཉིས་ཀ་བཟུང་བའི་ཕྱིར། ངན་སོང་གི་དབང་དུ་བྱས་པ་ཡང་མ་ཡིན་ཏེ། དེ་དག་ནི་ལས་ནག་པོ་ཁོ་ནའི་མཐུས་སྣོད་བཅུད་གཉིས་ཀའི་ལུས་གཟུང་བའི་ཕྱིར། དེས་ན་ལས་འདྲེས་མར་བྱེད་པ་མི་ལྟ་བུའི་དབང་དུ་བྱས་པ་ཡིན་ཏེ། དེ་དག་པའི་ཐུན་མོང་མ་ཡིན་པའི་ལས་དཀར་པོའི་མཐུས་ལུས་བཟང་པོ་དང༌། ཐུན་མོང་གི་ལས་ནག་པོའི་མཐུས་སྣོད་ཀྱི་འཇིག་རྟེན་ངན་པ་དག་འཛིན་པ་ཡིན་ལ། དེ་ལས་བཟློག་སྟེ་འཛིན་པ་དག་ཀྱང་དམིགས་པའི་ཕྱིར་རོ། །
དེ་ཡང་ལས་དཀར་པོ་ལྟ་བུ་གཅིག་གི་དབང་དུ་བྱས་ན། ལུས་ནི་རྣམ་སྨིན་གྱི་འབྲས་བུ་དང༌། སྣོད་ནི་བདག་པོའི་འབྲས་བུའོ། ། ལས་སོ་སོའི་དབང་དུ་བྱས་ན། སྣོད་བཅུད་བཟང་ངན་མ་མཐུན་པ་དེའི་ཚེ། ལུས་བཟང་པོ་ནི་ལས་དཀར་པོ་ཞིག་གི་རྣམ་སྨིན་དང༌། སྣོད་ངན་པ་ནི་ལས་ནག་པོ་ཞིག་གི་བདག་པོའི་འབྲས་བུའོ། ། འོ་ན་ལུས་བཟང་པོ་དེ་འགྲུབ་བྱེད་ཀྱི་ལས་དཀར་པོའི་བདག་པོའི་འབྲས་བུ་དེ་གང་དུ་སོང་བ་ཡིན་ཞེ་ན། དུས་གཞན་ཞིག་ཏུ་སྣོད་ཀྱི་འཇིག་རྟེན་བཟང་པོ་ཞིག་སྐྱེད་པའི་བྱེད་པའི་རྒྱུར་གྱུར་པ་ཡིན་ནོ། ། དུས་དེར་དེ་གཞན་དུ་མི་འགྱུར་བའི་ཤེས་བྱེད་ནི།
སྣོད་དེའི་ནང་དུ་སྐྱེས་པའི་སེམས་ཅན་སྤྱི་མཐུན་གྱི་ལས་མི་དགེ་བས་དེར་བསྐྱེད་པའི་གེགས་བྱས་པའོ། ། དེ་བཞིན་དུ་སྣོད་ཀྱི་འཇིག་རྟེན་བཟང་པོར་སྐྱེས་པའི་ལུས་ངན་པ་ཅན་འདི་ཡང༌། ལས་དཀར་པོ་དེའི་བདག་འབྲས་གྲུབ་པ་ཡིན་མོད། དེའི་རྣམ་སྨིན་ལུས་སུ་མི་འགྲུབ་པའི་ཤེས་བྱེད་ནི། དེའི་རང་རྒྱུད་ཀྱི་མི་དགེ་བས་དེ་སྐྱེ་བ་ལ་གེགས་བྱས་པའོ། ། གཉིས་པ་ལ་གཉིས་ཏེ། ངོ་བོ་མདོར་བསྟན་པ་དང༌། དབྱེ་བ་རྒྱས་པར་བཤད་པའོ། ། དང་པོ་ནི། ཇི་སྐད་དུ།
ལས་ནི་སེམས་པ་དང་དེས་བྱས། ། སེམས་པ་ཡིད་ཀྱི་ལས་ཡིན་ནོ། ། དེ་སྐྱེད་ལུས་དང་ངག་གི་ལས། ། དེ་དག་རྣམ་རིག་མིན། ། ཞེས་བཤད་པ་འདི་ལ། འདིར་བསྟན་ངོས་བཟུང་དང༌། མདོ་སྡེ་པ་སོགས་ཀྱི་ལུགས་དང་མ་འདྲེས་པར་བྱ་བ་གཉིས་སོ། ། དང་པོ་ནི། འདིར་སེམས་པ་ཞེས་པ་སེམས་བྱུང་སེམས་པ་ཉིད་ཡིན་ལ། དེ་ཡང་རང་དང་མཚུངས་པར་ལྡན་པའི་སེམས་ཇི་སྙེད་པ་ཡུལ་ལ་གཡོ་བར་བྱེད་པས་ན་ལས་ཞེས་བྱ།
ཡིད་ཀྱིས་ཀུན་ནས་བསླངས་པའི་ཆ་ནས་ཡིད་ཀྱི་ལས་ཞེས་བྱའོ། ། སྒྲ་བཤད་པ་འདི་ཡང་སེམས་པ་ཡིད་ཀྱི་ལས་སུ་འཇོག་པའི་ཤེས་བྱེད་ཡིན་གྱི། ལུས་ངག་གི་ལས་ལ་ཧ་ཅང་ཐལ་བ་མེད་དེ། འདི་ལ་ནི་ལས་སུ་འཇོག་པའི་ཤེས་བྱེད་ཀྱི་གཏན་ཚིགས་འདི་ལས་གཞན་མེད་ལ། གཞན་གཉིས་པོ་ལ་ནི་ལས་སུ་འཇོག་བྱེད་གཞན་ཡོད་པའི་ཕྱིར། གཞན་དེ་གང་ཞེ་ན། ལུས་ལ་བརྟེན་པའི་བྱ་བ་ཡིན་པས་ན་ལུས་ཀྱི་ལས་དང༌། ངག་གྱི་རང་བཞིན་དུ་གྱུར་པའི་བྱ་བ་ཡིན་པས་ན་ངག་གི་ལས་ཞེས་བྱའོ། ། འོ་ན་སེམས་པ་དེས་བྱས་པའི་ལས་གང་ཞེ་ན། དེ་ནི་ལུས་ངག་གི་ལས་གཉིས་ལ་ཟེར་བ་མ་ཡིན་ལ།
དེ་ལ་ནི་མདོ་ལས། བསམས་པའི་ལས་ཞེས་ཀྱང་བཤད། སེམས་པ་དེས་བསམ་པ་སྔོན་དུ་སོང་བའི་ཕྱིར། དེས་ལུས་ངག་གི་ལས་སྐྱེད་པའི་དུས་ལ། གཉིས་ཏེ། སྔོན་རྒྱུའི་དུས་དང༌། ཕྱིས་འབྲས་བུ་དང་ལྷན་ཅིག་པའི་དུས་གཉིས་ལས། གཉིས་ཀ་ཡང་སེམས་པའི་ལས་ཞེས་གཅིག་ཏུ་བསྡུད་པ་ཡིན་གྱི། སྡེ་པ་གཞན་དག་གི་འདོད་པ་ལྟར། དེ་དུས་ཀྱི་ཀུན་སློང་དུ་གྱུར་པའི་སེམས་པ་ལ་ལུས་ངག་གི་ལས་ཞེས་འདོགས་པ་ནི་མ་ཡིན་ཏེ།
ལུས་ངག་གི་ལས་གཉིས་པོ་དེ་རེ་རེ་ལ་རྣམ་པར་རིག་བྱེད་དང་རིག་བྱེད་མ་ཡིན་པ་གཉིས་སུ་འབྱེད་ཅིང༌། ཀུན་སློང་དུ་གྱུར་པའི་སེམས་དེ་དག་གཞན་གྱིས་རིག་པར་བྱར་ཡོད་པ་རིག་བྱེད་དང༌། དེ་མེད་པས་ན་རིག་བྱེད་མ་ཡིན་པ་ཞེས་བྱའོ། ། དེའི་ཤེས་བྱེད་ཀྱང༌། རྣམ་པར་རིག་བྱེད་ནི་དེ་དུས་ཀྱི་ཀུན་སློང་གི་གཙོ་བོར་ཀུན་ནས་བསླང་བ་ཡིན་ལ། དེ་ཡང་ཀུན་སློང་དང་མཐུན་པར་སྟོན་པ་ཡིན་ཏེ། དཔེར་ན་ཕྱག་འཚལ་ལོ་སྙམ་པའི་བློ་སྔོན་དུ་བཏང་ནས་ཕྱག་འཚལ་བ་བཞིན་ནོ། ། གཉིས་པ་ནི། མདོ་སྡེ་པ་དང་སེམས་ཙམ་པ་དག་གི་ལུགས་ལ་ནི། ལས་གསུམ་ཀའི་ངོ་བོ་ཡང་སེམས་ཉིད་དུ་ཁྱད་པར་མེད་ལ།
ལུས་ངག་གི་བྱ་བ་ཀུན་ནས་སློང་བའི་ཆ་ནས་བསམ་པའི་ལས་དང༌། དེ་དག་ཀུན་ནས་མི་སློང་བར་སེམས་པ་རྐྱང་པར་གནས་པའི་ཆ་ནས་སེམས་པའི་ལས་ཞེས་བྱའོ། ། འདིར་སློང་མི་སློང་གི་དོན་ཡང་ལུས་ངག་གི་བྱ་བ་དང་ལྷན་ཅིག་ཏུ་འཇུག་པ་ལ་དང་མི་འཇུག་པ་ལ་བྱ་བ་ཡིན་གྱི་སྤྱིར་རྒྱུ་ཡིན་མིན་གྱི་སྒོ་ནས་ནི་མ་ཡིན་ཏེ། སེམས་པའི་ལས་དང་ལུས་ངག་གི་ལས་ཀྱི་བརྒྱུད་པའི་རྒྱུར་ཁས་ལེན་དགོས་པའི་ཆ་ནས་སོ། ། དེས་ན་གཉིས་པོའི་ཁྱད་པར་ནི། རྒྱུ་དུས་ཀྱི་ཀུན་སློང་གཙོ་བོར་གྱུར་པ་དང༌། དེ་དུས་ཀྱི་ཀུན་སློང་གཙོ་བོར་གྱུར་པའི་སེམས་པའོ། ། དེ་རེ་རེ་ལ་ཡང་ལུས་ངག་ཡིད་གསུམ་གྱི་ལས་གསུམ་གསུམ་དུ་འབྱེད་པ་ཡིན་ཏེ།

ལུས་ཀྱི་སེམས་པའི་དང༌། ངག་གི་སེམས་པའི་དང༌། ཡིད་ཀྱི་སེམས་པའི་ལས་གསུམ་དང༌། ཡང་ལུས་ཀྱི་བསམ་པའི་དང༌། ངག་གི་བསམ་པའི་དང༌། ཡིད་ཀྱི་བསམ་པའི་ལས་གསུམ་དུ་ཕྱེད་དགོས་པའི་ཕྱིར། ལུས་ངག་གཉིས་པོའི་སེམས་པ་དང་བསམ་པའི་ཁྱད་པར་ནི། ལུས་ངག་གི་བྱ་བ་དེ་ཀུན་ནས་སློང་བྱེད་ཀྱི་སེམས་པ་དང༌། ལུས་ངག་གི་བྱ་བ་དེ་དང་ལྷན་ཅིག་ཏུ་འཇུག་པའི་སེམས་པའི་ཁྱད་པར་གྱིས་རབ་ཏུ་ཕྱེ་ལ། ཡིད་ཀྱི་སེམས་པ་དང་བསམ་པའི་ཁྱད་པར་ཡང༌། ཡིད་ཀྱི་བྱ་བ་དེ་ཉིད་རྒྱུ་དུས་དང་དེ་དུས་ཀྱི་ཁྱད་པར་ལས་རྣམ་པར་བཞག་གོ །
མདོར་ན་ལུས་ཀྱི་བྱ་བ་དང་ལྷན་ཅིག་པའི་སེམས་བྱུང་སེམས་པ་དེ་ལུས་ཀྱི་ལས་སུ་གྱུར་པའི་བསམ་པའི་ལས་ཀྱི་མཚན་ཉིད་དང༌། ལུས་ཀྱི་བྱ་བ་དེའི་རྒྱུ་དུས་ཀྱི་ཀུན་སློང་དུ་གྱུར་པའི་སེམས་པ་དེ་ལུས་ཀྱི་ལས་སུ་གྱུར་པའི་སེམས་པའི་ལས་ཀྱི་མཚན་ཉིད་དང༌། དེ་བཞིན་དུ་གཞན་གཉིས་ལའང་སྦྱོར་ཞིང༌། སྤྱིར་ལུས་ཀྱི་བྱ་བ་འཇུག་པའི་སེམས་བྱུང་སེམས་པ་དང༌། དེ་བཞིན་དུ་ངག་གི་དང༌། ཡིད་ཁོ་ནའི་བྱ་བ་འཇུག་པར་བྱེད་པའི་སེམས་པ་དེ་ཡིད་ལས་ཀྱི་མཚན་ཉིད། ཅེས་འཇོག་ལ། དེས་ན་ལས་གསུམ་པོ་ལ་གཞི་མཐུན་མི་སྲིད་ཅིང༌། སེམས་བསམ་གཉིས་ཀྱང་གཞི་མི་མཐུན་ལ། སེམས་པ་དང་གསུམ་པོ་མི་འགལ་ཞིང༌།
བསམ་པ་དང་གསུམ་པོ་ལ་གཞི་མཐུན་སྲིད་དོ། ། ཞེས་བྱ་བ་འདི་ནི་བྱེ་མདོ་གཉིས་ཀྱི་ཁྱད་པར་གང་ཡིན་ལ། ཐེག་པ་ཆེན་པོ་པ་དག་ཀྱང་ལུགས་ཕྱི་མ་འདི་ཉིད་ཁས་ལེན་ཏེ། གཉིས་པ་ངོས་འཛིན་རྒྱས་པར་བཤད་པ་ལ་གསུམ་སྟེ། རིག་བྱེད་དང༌། རིག་བྱེད་མ་ཡིན་པ་དང༌། དེ་དག་གི་ཁྱད་པར་བཤད་པའོ། ། དང་པོ་ལ། དངོས་དང༌། གཞན་གྱི་ལུགས་མི་འཐད་པའོ། །
དང་པོ་ནི། ལུས་རྣམ་རིག་བྱེད་དབྱིབས་སུ་འདོད། ། ངག་རྣམ་རིག་བྱེད་ནི་ངག་སྒྲ། ། ཞེས་པའོ། ། གལ་ཏེ་འོ་ན་རིག་བྱེད་དང་པོ་ལུས་ཀྱི་དབྱིབས་སུ་འདོད་པ་དེའི་ཚེ། རྣམ་སྨིན་གྱི་ལུས་དང་དངོས་སམ། དེ་ལས་རྫས་ཐ་དད་པ་ཞིག་ཏུ་འདོད། དང་པོ་ལྟར་ན། རིག་བྱེད་དགེ་མི་དགེ་མི་སྲིད་པར་འགྱུར་ཏེ། རྣམ་སྨིན་གྱི་ལུས་ནི་ལུང་མ་བསྟན་ཁོ་ནར་ངེས་པའི་ཕྱིར།
གཉིས་པ་ལྟར་ཡང་མི་འཐད་དེ། ལུས་ཅན་གཅིག་གི་གོ་ས་དེ་དང་བོངས་ཚོད་མཉམ་པའི་ལུས་ཅན་རྫས་ཐ་དད་པ་གཉིས་ཤོང་བའི་གོ་སྐབས་མེད་པའི་ཕྱིར་ཞེ་ན། བརྟག་པ་དང་པོ་ཁས་མི་ལེན་ལ། གཉིས་པ་ལྟར་ཁས་ལེན་ཀྱང་ཉེས་པས་མི་གནོད་དེ། ལུས་ཀྱི་རིག་བྱེད་ཀྱི་མཚན་གཞི་ནི། ཕྱག་འཚལ་བ་སོགས་ལུས་ཀྱི་རྣམ་འགྱུར་འདི་ལྟར་བྱའོ། ། སྙམ་པའི་ཀུན་སློང་སྔོན་དུ་བཏང་ནས་ཕྱག་འཚལ་བ་ལྟ་བུའི་ལུས་ཀྱི་དབྱིབས་སྤྱི་གཙུག་ནས་རྐང་མཐིལ་གྱི་བར་དུ་ཡོད་པ་མངོན་སུམ་ལ་སྣང་བ་ཞིག་ཡིན་ལ། དེ་གཞིའི་ལུས་ལས་རྫས་ཐ་དད་ཀྱང༌། གཅིག་པ་ལྟ་བུར་སྣང་བའི་དཔེ་ནི། ནགས་ལ་མེ་ཞུགས་པ་ལྟ་བུའོ། །
ཉེས་པ་དེས་མི་གནོད་པའི་ཤེས་བྱེད་ནི། རིག་བྱེད་ཀྱི་ལུས་འོད་ལྟར་དུ་དྭང་བའི་ཕྱིར་དང༌། རྣམ་སྨིན་གྱི་ལུས་ནི་གསེབ་དང་བཅས་པའི་ཕྱིར་དང༌། འོ་ན་རྣམ་སྨིན་གྱི་ལུས་ཀྱི་རྟེན་འབྱུང་བ་ལས་ཐ་དད་པའི་འབྱུང་བ་ཞིག་རྣམ་པར་རིག་བྱེད་དེའི་རྒྱུར་དགོས་སམ་མི་དགོས། མི་དགོས་ན་ལུས་རྫས་ཐ་དད་པ་གཉིས་ཡོད་པར་འགལ་ལ། དགོས་ན་ལས་ཀྱི་རིག་བྱེད་དུ་མ་དང་བཅས་པའི་ལུས་དེ་སྔར་ལས་ཆེ་བ་དང་ལྕི་བ་ལ་སོགས་པར་འགྱུར་རོ་ཞེ་ན། རྣམ་སྨིན་གྱི་ལུས་ལས་རྫས་ཐ་དད་པའི་རྒྱུ་མཐུན་གྱི་ལུས་དེའི་རྟེན་འབྱུང་བ་ཡང༌། རྣམ་སྨིན་གྱི་ལུས་ཀྱི་རྟེན་འབྱུང་བ་ལས་རྫས་ཐ་དད་པ་ཞིག་ཁས་ལེན་ཏེ། དེ་མེད་ན་འབྱུང་གྱུར་གྱི་ལུས་རྫས་གཞན་གཉིས་འབྱུང་བའི་ཕྱིར། དེ་ལྟ་ན་ཡང་ཉེས་པ་མི་འཇུག་པའི་རྒྱུ་མཚན་ནི།
ལུས་ལ་གསེབ་ཡོད་པའི་ཕྱིར། ཞེས་པ་འདི་ཡིན་ལ། རིག་བྱེད་ཀྱི་རྟེན་འབྱུང་བ་ནི་འོད་ལྟར་དྭང་བ་ཉིད་དུ་ཁས་མི་ལེན་ནོ། ། ཕྱག་འཚལ་བ་ལྟ་བུའི་རིག་བྱེད་མངོན་དུ་གྱུར་པ་དེའི་ཚེ། མཆུ་འགུན་པ་དང་ལག་པ་གཡོབ་པ་དང༌། གོམ་སྟབས་འཁྱོར་བ་སོགས་ནི་ཞར་ལ་བྱུང་བ་ཡིན་གྱི། རིག་བྱེད་དངོས་མ་ཡིན་ཏེ། དེའི་ཚེ་ལག་པ་གཡོབ་པར་བྱའོ་སྙམ་པའི་བློ་སྔོན་དུ་བཏང་བ་མེད་པའི་ཕྱིར། འོ་ན་གང་དག་གི་རིག་བྱེད་ཀྱང་ལུས་ཀྱི་རིག་བྱེད་དང་འདྲ་བར། གཞིའི་ངག་སྒྲ་ལས་རྫས་ཐ་དད་པ་ཞིག་ཁས་ལེན་ནམ་ཞེ་ན།
དེར་ནི་ཀུན་སློང་སྔོན་དུ་སོང་བའི་ངག་སྒྲ་དེ་ཉིད་ངག་གི་རིག་བྱེད་དངོས་དང༌། ངག་གི་ལས་སུ་ཁས་ལེན་པའི་ཕྱིར་རོ། ། འདིར་ནགས་ལ་མེ་ཞུགས་པ་ལྟ་བུའི་ཚུལ་ཁས་ལེན་མི་དགོས་ཏེ། ལུས་ནི་རྣམ་སྨིན་གྱི་ངོ་བོ་ཡིན་པས་དགེ་མི་དགེར་འགྱུར་བ་མེད་ལ། ངག་སྒྲའི་རང་བཞིན་ནི་ཀུན་སློང་གི་དབང་གིས་དགེ་སོགས་གསུམ་ཆར་དུ་རུང་བའི་ཕྱིར། གཉིས་པ་ལ་གཉིས་ཏེ། ལུས་ཀྱི་རིག་བྱེད་ཀྱི་ངོས་འཛིན་གཞན་དུ་འདོད་པ་དགག དབྱིབས་རྫས་གྲུབ་ལ་རྩོད་པ་སྤངས་པའོ། ། དང་པོ་ནི་གནས་མ་བུའི་སྡེ་པ་ན་རེ། ལུས་མ་ཉམས་པར་གཅིག་ནས་གཅིག་ཏུ་འགྲོ་བ་ནི་ལུས་ཀྱི་རྣམ་པར་རིག་བྱེད་ཡིན་ཏེ།
དེ་ཀུན་སློང་གཞན་གྱིས་རིག་པར་བྱར་མེད་པའི་ཕྱིར། དེས་ན་ལུས་གཡོ་བ་ཉིད་རིག་བྱེད་ཡིན་གྱི། མི་གཡོ་བ་ནི་རིག་བྱེད་མ་ཡིན་ཏེ། ཞེས་ཟེར། དེ་འགོག་པ་ལ་གཉིས་ཏེ། རྩ་བའི་རྟགས་དགོད་པ་དང༌། རྟགས་མི་མཐུན་ཕྱོགས་ལ་ཡོད་པ་དགོག་བྱེད་ཀྱི་རིགས་པ་བཤད་པའོ། ། དང་པོ་ནི། འགྲོ་མིན། ཞེས་པ་བསྒྲུབ་པར་བྱ་བའི་ཆོས་སོ། །
གཏན་ཚིགས་ནི། འཇིག་ཕྱིར་རོ། ། ཞེས་པའོ། ། གཉིས་པ་ལ་གཉིས་ཏེ། དམ་བཅའ་དང༌། དེའི་རིགས་པའོ། ། དང་པོ་ནི། གང་ཕྱིར་འདུས་བྱས་ནི། སྐད་ཅིག་མ་ཡིན་ཏེ། ཞེས་པའོ། །
གཉིས་པ་ལ་གཉིས་ཏེ། འཇིག་པ་རྒྱུ་མེད་ཀྱི་སྒྲུབ་བྱེད་དང༌། རྒྱུ་བཅས་ལ་གནོད་བྱེད་དོ། ། དང་པོ་ནི། འདུས་བྱས་དང་སྐད་ཅིག་གི་གཞི་མཐུན་ནི། སེམས་སེམས་བྱུང་དང༌། སྒྲ་དང༌། མེ་ལྕེ་དང༌། གློག་དང༌། འབབ་ཆུ་ལ་སོགས་པ་ལྟ་བུ་སྲིད་ཀྱང༌།
མཐར་འཇིག་པ་ལ་སྐད་ཅིག་གིས་འཇིག་པས་མ་ཁྱབ་སྟེ། བུམ་པ་འཇིག་པ་ཐོ་བ་དང༌། ཤིང་འཇིག་པ་མེ་སོགས་ལ་ལྟོས་པའི་ཕྱིར། ཞེ་ན། འདི་ལ་གཉིས་ཏེ། འཇིག་པ་དངོས་མེད་ཡིན་པའི་རྒྱུ་མཚན་གྱིས་རྒྱུ་ལས་མི་སྐྱེ་བར་བསྟན་པ་དང༌། འཇིག་པ་མངོན་སུམ་གྱིས་མི་འགྲུབ་པའི་རྒྱུ་མཚན་གྱིས་རྒྱུ་ལས་མི་སྐྱེ་བར་བསྟན་པའོ། ། དང་པོ་ནི། འགྲེལ་པ་ལས། དང་པོ་རྣམས་འཇིག་པ་ནི་རྒྱུ་མེད་པ་ལས་བྱུང་བ་ཡིན་ནོ། །
ཅིའི་ཕྱིར་ཞེ་ན། བྱ་བའི་རྒྱུ་ཡིན་ན་འཇིག་པ་ཡང་མེད་པ་ཡིན་པས། མེད་པ་གང་ཡིན་པ་དེ་ལ་ནི་ཅི་ཞིག་བྱར་ཡོད། ཅེས་བཤད་དོ། ། གཉིས་པ་ནི། ཡང་འགྲེལ་པ་ཉིད་ལས། དེ་ལྟ་བས་ན་དོན་འདི་ནི་རྗེས་སུ་དཔག་པར་བྱ་བ་ཡིན་ནོ། ། འདི་ལ་རྗེས་སུ་དཔག་པར་བྱ་བ་གང་ཞེ་ན། རེ་ཤིག་མེད་པ་ནི་བྱ་བ་མ་ཡིན་པའི་ཕྱིར། ཞེས་པ་ནི་བསྟན་ཟིན་ཏོ། །
ཞེས་གསུངས། གཉིས་པ་གནོད་བྱེད་ནི། རྒྱུ་མེད་པ་ལ་འགའ་མི་འབྱུང༌། ། རྒྱུ་ཡང་འཇིག་པ་པོར་འགྱུར་རོ། ། ཞེས་པ་འདི་ལ། རྐང་པ་དང་པོའི་དོན་ནི། རྒྱུ་ལ་མ་ལྟོས་པར་འཇིག་པའི་ཆོས་འགའ་ཞིག་ཀྱང་མི་སྲིད་པར་འགྱུར་ཏེ། འདུས་བྱས་རྣམས་འཇིག་པ་རྒྱུ་ལ་ལྟོས་པའི་ཕྱིར། འདོད་ན། གློག་དང༌།
སྒྲ་དང༌། མེ་ལྕེ་ལ་སོགས་པ་རྒྱུ་མེད་དུ་འཇིག་པར་མངོན་སུམ་གྱིས་མཐོང་བ་དང་འགལ། རྐང་པ་གཉིས་པའི་དོན་ནི། རྫ་བུམ་སོ་གཏོང་བའི་ཚེ། ཚོས་པ་དང༌། ཆེར་ཚོས་པ་དང༌། ཆེས་ཆེར་ཚོས་པ་གསུམ་རིམ་ཅན་དུ་བྱུང་ན། དམར་པོ་དང༌། སེར་པོ་དང༌། ནག་པོར་འབྱུང་ལ།
དེའི་ཚེ་གསུམ་པོ་རིམ་ཅན་དུ་སྐྱེད་བྱེད་ཀྱི་མེ་ལྕེ་དེ་དག་རྫས་གཅིག་གམ་ཐ་དད། དང་པོ་ལྟར་ན། རྫ་བུམ་དམར་པོར་སྐྱེད་བྱེད་ཀྱི་མེ་ལྕེ་དེ་ནག་པོར་སྐྱེད་བྱེད་དུ་འགྱུར་ལ། འདོད་པ་དེ་ལྟར་ན། དེ་ཆོས་ཅན། དེའི་དམར་པོ་འཇིག་བྱེད་ཀྱི་རྒྱུར་ཐལ། དེ་ནག་པོར་སྐྱེད་བྱེད་ཡིན་པའི་ཕྱིར། གཉིས་པ་ལྟར་ན། དམར་པོར་སྐྱེད་བྱེད་ཀྱི་མེ་ལྕེ་དེ་རྒྱུ་ལ་མ་ལྟོས་པར་ཞིག་པ་ཉིད་དུ་འགྱུར་ཏེ། དེའི་དུས་སུ་མེད་པའི་ཕྱིར།
ཡོད་ན་རྫས་ཐ་དད་པ་ཉིད་དུ་མི་འགྲུབ་པར་མ་ཟད། དེ་ནག་པོར་སྐྱེད་བྱེད་དུ་ཐལ་བའི་ཉེས་པ་སོ་ན་གནས་ཏེ། ནག་པོར་སྐྱེད་བྱེད་ཀྱི་མེ་ལྕེ་དུས་སུ་དམར་པོར་སྐྱེད་བྱེད་ཀྱི་མེ་ལྕེ་དམིགས་པའི་ཕྱིར། ཞེས་བྱ་བའི་དོན་ཏོ། ། སྐབས་འདི་དག་ཏུ། ལུས་མི་རྟག་པར་སྒྲུབ་པ་ལ་འདུས་བྱས་རྟགས་སུ་འགོད་པ་ཡིན་གྱི། དངོས་པོ་ནི་རྟགས་སུ་མི་འགོད་དེ། རང་ལུགས་ལ་ཡང་རྟག་པའི་དངོས་པོ་ཁས་ལེན་པའི་ཕྱིར། ནམ་མཁའ་བཞིན་ནོ། ། འོ་ན་ཕྱོགས་ཆོས་ངེས་པའི་དུས་སུ་བསྒྲུབ་བྱ་གྲུབ་ཟིན་པར་འགྱུར་ཏེ།
འདུས་བྱས་ཀྱི་མཚན་ཉིད་ནི་སྐྱེ་གནས་རྒ་འཇིག་བཞིའི་བདག་ཏུ་འཆད་དགོས་པའི་ཕྱིར་སྙམ་ན། ཉེས་པ་མེད་དེ། མཚན་ཉིད་ངེས་པ་སྔོན་དུ་མ་སོང་བར་མཚོན་བྱ་ངེས་པར་མི་འབྱུང་མོད། འདུས་བྱས་ནི། མཚན་ཉིད་བཞི་པོ་དེའི་མཚན་གཞིར་བཤད་པ་ཡིན་གྱི། མཚོན་བྱར་མི་འཐད་པའི་ཕྱིར། དེ་འདུས་བྱས་ཡིན་པར་གང་གིས་གྲུབ་ཅེ་ན། སྐྱེ་ལྡན་ཡིན་པ་ལྟ་བུའི་རྟགས་ཀྱིས་འགྲུབ་པ་ཡིན་གྱི། མཚན་ཉིད་བཞི་ཀ་རྟགས་སུ་འགོད་དགོས་པ་མ་ཡིན་ཏེ། ཆོས་ཅན་ལུས་ཀྱི་སྟེང་དུ།
མཚན་ཉིད་འཇིག་པ་ཞེས་བྱ་བ་དེ་ཉིད་གནས་མ་བུའི་སྡེ་པའི་ངོར་བསྒྲུབ་བྱ་ཡིན་པའི་ཕྱིར། སྐབས་འདིར་རྣམ་བཤད་མཛད་པ་སྔ་མ་རྣམས་ཀྱིས། འཇིག་པ་རྒྱུ་བཅས་ལ་གནོད་བྱེད་དང༌། རྒྱུ་མེད་ཀྱི་སྒྲུབ་བྱེད་འཆད་པ་ན། སྡེ་བདུན་མཛད་པའི་རིགས་པ་དང་མཐུན་པར་བཤད་མོད། དེ་ལྟར་བཤད་ན་བྱེ་བྲག་ཏུ་སྨྲ་བའི་གྲུབ་པའི་མཐའ་ལ་བཞི་གྲགས་པ་ཡིན་ཏེ། དེར་ནི་སྐྱེད་བྱེད་ཀྱི་རྒྱུ་དེ་ཉིད་འཇིག་བྱེད་ཀྱི་རྒྱུ་ཡིན་པར་འཆད་དགོས་ལ། འདིར་ནི་བུམ་པའི་སྐྱེ་བ་ཞེས་བྱའི་ཆོས་རྫས་གཞན་དེས་བུམ་པ་སྐྱེ་བར་བྱེད་པ་ཡིན་གྱི་འཇིག་པར་བྱེད་པ་ནི་མ་ཡིན་པའི་ཕྱིར་དང༌། འཇིག་པ་རྒྱུ་གཞན་ལ་མི་ལྟོས་ན། བུམ་པའི་འཇིག་པ་ཞེས་བྱ་བའི་ཆོས་རྫས་གཞན་དེས་བུམ་པ་འཇིག་པ་ཉིད་དུ་ཁས་ལེན་པ་དང་འགལ་བའི་ཕྱིར།
འདིར་བུམ་པའི་འཇིག་པ་སྐྱེད་པར་བྱེད་པ་དང༌། བུམ་པ་འཇིག་པར་བྱེད་པ་ཡང་དོན་གཞན་ཡིན་ཏེ། དང་པོ་ནི་བུམ་པའི་སྐྱེ་བས་བྱེད་ལ། གཉིས་པ་ནི། འཇིག་པའི་འཇིག་པ་ཞེས་བྱ་བ་དེས་བྱེད་པའི་ཕྱིར། འཇིག་པ་རྒྱུ་དོན་གཞན་ལ་མི་ལྟོས་པ་ཞེས་པ་ཡང་འདིར་ཁས་མི་ལེན་ཏེ། འཇིག་པ་དང་འཇིག་པའི་འཇིག་པ་གཉིས་ཕན་ཚུན་ལྷན་ཅིག་འབྱུང་བའི་རྒྱུ་འབྲས་སུ་ཁས་ལེན་པའི་ཕྱིར་རོ། ། དེས་ན་ལུགས་འདིར། བུམ་པ་དང་སྐྱེས་བུའི་ལུས་ལ་སོགས་པའི་འདུས་བྱས་རྣམས་ཆོས་ཅན། རང་གི་ངང་གིས་འཇིག་པ་ཡིན་ཏེ།
མཚན་ཉིད་སྐྱེ་སོགས་བཞི་ཚོགས་པའི་དོན་ཡིན་པའི་ཕྱིར། འཇིག་བྱེད་དོན་གཞན་ལ་ལྟོས་ན་རང་གི་ངང་གིས་འཇིག་པ་ཇི་ལྟར་ཞེ་ན། རང་དང་རང་གི་མཚན་ཉིད་བཞི་པོ་དེ་མེད་ན་མི་འབྱུང་བའི་འབྲེལ་པ་ངེས་པའི་ཕྱིར། དེས་ན་བུམ་པའི་སྐྱེ་བ་དང་འཇིག་པ་གཉིས་ཀ་ཡང༌། བྱེད་རྒྱུ་དང༌། སྐལ་མཉམ་གྱི་རྒྱུ་ནི་གཅིག་ལས་སྐྱེས་པ་ཡིན་ཏེ། འཇིག་པ་དང༌། རྫ་མཁན། ཐལ་ལུགས་སོགས་ལས་སྐྱེས་པར་འདྲ་བའི་ཕྱིར། ལྷན་ཅིག་འབྱུང་བའི་རྒྱུ་ནི་ཐ་དད་དེ།
སྐྱེ་བའི་རྒྱུ་ནི། སྐྱེ་བའི་སྐྱེ་བ་ཞེས་བྱ་བ་ཉིད་ཡིན་ལ། འཇིག་པའི་རྒྱུ་ནི་འཇིག་པའི་འཇིག་པ་ཞེས་བྱ་བ་དེ་ཉིད་ཡིན་པའི་ཕྱིར། དེ་ལྟ་མོད་ཀྱི། བུམ་པ་དང་དེའི་འཇིག་པ་ལྷན་ཅིག་འབྱུང་བའི་རྒྱུ་འབྲས་སུ་གྲུབ་པ་ཉིད་ཀྱིས་བུམ་པ་རང་གྲུབ་ཙམ་ནས་འཇིག་ངེས་སུ་གྲུབ་བོ། ། སྐབས་འདིར་འཇིག་པ་དངོས་མེད་དུ་བཤད་པའི་དོན་ཅི། དེ་སྒྲ་ཇི་བཞིན་པ་ཡིན་ན་བུམ་པའི་འཇིག་པ་དེ་བུམ་པའི་སྐྱེ་བས་སྐྱེ་བར་བཤད་པ་སོགས་དུ་མ་དང་འགལ་བར་མ་ཟད། འདུས་བྱས་ཀྱི་མཚན་ཉིད་དུ་བཤད་པ་དང་ཡང་འགལ་ཏེ། དངོས་པོར་མེད་ན་འདུས་བྱས་ཀྱི་མཚན་ཉིད་དུ་འགལ་བའི་ཕྱིར། སྙམ་པའི་དོགས་པ་འདི་སྤང་བར་དཀའ་བ་ཡིན་ནོ། །
འདི་བརྟག་པར་བྱ་བ་ལ་གཉིས་ཏེ། སྐད་ཅིག་གིས་འཇིག་པ་དངོས་མེད་དུ་འཆད་པའི་གོ་དོན་དང༌། འཇིག་རྒྱུ་དོན་གཞན་གྱིས་ཞིག་པ་དངོས་མེད་དུ་འཆད་པའི་གོ་དོན་ནོ། ། དང་པོ་ནི། གོང་དུ་གནས་གཉིས་པར་འདུས་བྱས་ཀྱི་མཚན་ཉིད་འཆད་པའི་སྐབས་སུ་བཤད་པ་ལྟར། རྒྱུན་གྱི་དབང་དུ་བྱས་ན་བུམ་པ་ལྟ་བུ་སྐྱེས་པའི་དུས་དང༌། ཞིག་པའི་དུས་མཉམ་པ་མ་ཡིན་ཏེ། བར་དེར་གནས་པ་ཁས་ལེན་པའི་ཕྱིར། སྐད་ཅིག་གི་དབང་དུ་བྱས་ན། སྐྱེས་པ་དང་ཞིག་པ་དུས་མཉམ་པ་ཡིན་ཏེ།
བར་དེར་གནས་པ་ཁས་མི་ལེན་པའི་ཕྱིར། དེས་ན་བུམ་པ་ལྟ་བུ་དུས་ཀྱི་ཐུང་བའི་མཐར་ཐུག་པའི་སྐད་ཅིག་མ་གཅིག་ཙམ་དུ་གནས་པ་སྲིད་ན། དེའི་ཚེ་ཞིག་འཇིག་དོན་གཅིག་པ་ཁས་ལེན་དུ་མི་རུང་ཡང༌། དེ་ལྟར་གནས་པ་མི་སྲིད་དེ། གཞན་དུ་ན་འདུས་བྱས་སྐད་ཅིག་པར་མི་འགྲུབ་པའི་ཕྱིར། ཇི་སྐད་དུ་ཡང༌། འགྲེལ་པ་ལས། འཇིག་པ་དེ་ནི་དངོས་པོ་སྐྱེས་པ་ཙམ་ལ་མ་ཡིན་ན། ཕྱིས་ཀྱང་མི་འགྱུར་ཏེ། དངོས་པོ་མཚུངས་པའི་ཕྱིར་རོ། །
ཞེས་གསུངས་སོ། ། དེ་ལྟར་གནས་སྐབས་གཉིས་ལས། འདིར་དང་པོ་ཁས་ལེན་པ་ཡིན་ཏེ། འདུས་བྱས་སྐད་ཅིག་མ་ཉིད་དུ་བསྒྲུབ་པའི་སྐབས་ཡིན་པའི་ཕྱིར། རྣམ་འགྲེལ་མཛད་པ་ཡང་དོན་འདི་ཉིད་བཞེད་པ་ཡིན་ཏེ། ཇི་སྐད་དུ། མེད་པ་རང་ཉིད་ལ་ཡོད་ནའང༌། ། རྣམ་རྟོག་འདི་ནི་མཚུངས་ཞེ་ན། ། དེ་ཡིས་ཅུང་ཟད་མེད་འགྱུར་ཏེ། ། མེད་པར་གྱུར་པ་ཙམ་ཞིག་ཡིན། །
ཞེས་བཤད་དོ། ། འོ་ན་གནས་པ་ཁས་མི་ལེན་པ་དེའི་ཚེ་ཞིག་འཇིག་དོན་གཅིག་ན། འཇིག་པ་འདུས་བྱས་ཀྱི་མཚན་ཉིད་དུ་ཇི་ལྟར་རུང་སྟེ། དངོས་པོར་མེད་པའི་ཕྱིར། སྙམ་ན། ཉེས་པ་མེད་དེ། འཇིག་པ་དེ་མཚན་ཉིད་དུ་འཇོག་པ་ནི། གནས་པ་ཁས་བླངས་ནས། མཚན་ཉིད་བཞི་ལྡན་དུ་འཆད་པ་དེའི་ཚེ་ཁོ་ནར་ངེས་པའི་ཕྱིར་དང༌། སྐད་ཅིག་གི་ཚེ་ནི་དེའི་མཚན་ཉིད་དུ་སྐྱེ་བ་ཅན་གཅིག་པུས་ཆོག་པའི་ཕྱིར།
སྐྱེ་འཇིག་ཅན་ཞེས་བརྗོད་ན་ཡང་སྐྱོན་ཡོད་པ་མ་ཡིན་ཏེ། འདུས་མ་བྱས་ལ་ཞིག་པ་མི་སྲིད་པའི་ཕྱིར། ཞིག་པ་རང་ལྡོག་ནས་དངོས་མེད་ཡིན་ཀྱང༌། འདུས་བྱས་སུ་འཆད་པ་འགལ་བ་མེད་དེ། འཇིག་རྟེན་ན་གྲགས་པའི་ཕྱིར་དང༌། བསྟན་བཅོས་ལས་ཀྱང༌། དངོས་དང་དངོས་མེད་འདུས་བྱས་ཡིན། ། ཞེས་བཤད་པ་ལྟར་རོ། ། དེ་ལྟ་མོད་ཀྱི། སྐབས་འདིར་ནི་དེ་ལྟར་ཁས་ལེན་པའི་ངེས་པ་མེད་ལ།
འདིར་དཀའ་བའི་གནས་ནི། དྲངས་མ་ཐག་པའི་འགྲེལ་པ་ལ་འདིར། འཇིག་པ་རྒྱུ་མེད་ཡིན་པ་དང༌། ཕྱིས་བྱུང་བ་ཡིན་པ་དང༌། དངོས་པོར་མེད་པ་ཡིན་པར་བཤད་པ་དེའོ། ། དེ་ཡང་བུམ་པ་མ་སྐྱེས་གོང་དུ་ནི་མ་ཞིག་ལ། སྐྱེས་དུས་སུ་ཞིག་པ་དེ་ལ་བསམས་ནས་སྤྱིར་བྱུང་བ་ཞེས་བྱའོ། ། བུམ་པ་ཞིག་ཟིན་པ་དེ་ཉིད་རང་གི་ངོ་བོ་དངོས་མེད་ཡིན་པས་དེའི་རྒྱུ་མེད་པས་ཁྱབ་བོ། ། ཞེས་བྱ་བའི་དོན་ཡིན་གྱི། རྟོག་གེ་པ་དག་ལ་གྲགས་པ་ལྟར།
བུམ་པའི་འཇིག་པ་ལ་ཕྱིས་རྒྱུ་ཡོད། ཕྱིས་རྒྱུ་དོན་གཞན་མེད་ཅེས་བྱ་བར་ཁས་བླང་བར་བྱ་བ་ནི་མ་ཡིན་ནོ། ། དོན་འདི་ཉིད་རྣམ་འགྲེལ་ལས་ཀྱང་བཤད་པ་ཡིན་ཏེ། ཇི་སྐད་དུ། གལ་ཏེ་བྱ་བ་ཅུང་ཟད་ཞིག ། ཡོད་ན་གཞན་ལ་ལྟོས་འགྱུར་གྱི། ། དངོས་གང་ཅུང་ཟད་མི་བྱེད་ལ། ། ཅི་སྟེ་འགའ་ཞིག་གི་ལྟོས་འགྱུར། ། ཞེས་པ་དང༌། མེད་པ་ཡིན་ཞེས་གསུངས་པ་ནི། །
དངོས་པོ་མིན་ཞེས་བྱ་བའང་ཡིན། ། ཞེས་འཆད་ལ། དེས་ནི་དྲངས་མ་ཐག་པའི་འགྲེལ་པར་དེ་དག་གི་དོན་བཤད་པར་མངོན་ནོ། ། དེས་ན་ཞིག་པ་རྒྱུ་མེད་དུ་བྱུང་ཞེས་པ་དེ་ལ། རྒྱུ་མེད་ནི་མཚན་ཉིད་པ་དང༌། བྱུང་བ་ནི་བཏགས་པ་བ་སྟེ། དཔེར་ན། སྣུམ་ཟད་པས་མར་མེ་ཤི་བ་དང༌། ཆར་མ་བབས་པས་ལོ་ཉེས་པ་དང༌། སྐྱེ་བའི་རྐྱེན་གྱིས་རྒ་ཤི་བྱུང་ཞེས་པ་ལྟ་བུའོ། །
གཉིས་པ་ནི། འཇིག་པ་རྒྱུ་བཅས་པ་དག་ཐོ་བས་བུམ་པ་བཅོམ་དུས་ཀྱི་བུམ་པ་ཞིག་པ་དེ་ཐོ་བས་བྱས་པ་དང༌། ཤིང་ཐལ་བར་སོང་བ་དེ་མེས་བྱས་པར་ཁས་ལེན་པ་དེ་ནི། འཇིག་པ་རྒྱུ་བཅས་སུ་སྨྲ་བའི་གོ་དོན་ཡིན་ལ། དེའི་ཚེ་ཤིང་དང་བུམ་པ་ཞིག་པ་དེ་ཆོས་ཅན། རྒྱུ་དེ་དང་དེས་བྱས་པ་མ་ཡིན་ཏེ། དངོས་པོར་མེད་པའི་ཕྱིར། ཞེས་པའི་དོན་ཡིན་ལ། གལ་ཏེ་དེ་ལྟར་ཁས་མི་ལེན་གྱི། བུམ་པའི་འཇིག་པ་ཐོ་བས་བྱས་པར་ཁས་ལེན་ནོ། །
ཞེ་ན། འོ་ན་འཇིག་པ་ཞེས་པ། བཟོད་འཇིག་པར་འགྱུར་བའི་དངོས་པོ་ལ་ཟེར་བར་འདུག་པས། དེ་ཆོས་ཅན། ཐོ་བས་བྱས་པ་མ་ཡིན་ཏེ། རང་གི་རྒྱུར་ཁས་ལེན་པའི་ཐོ་བ་དེའི་སྔ་རོལ་དུ་བྱུང་བའི་ཕྱིར། དེ་བཞིན་དུ། ཤིང་གི་འཇིག་པ་ཆོས་ཅན། ཤིང་གི་འཇིག་རྒྱུར་འདོད་པའི་མེས་བྱས་པ་མ་ཡིན་ཏེ། དེའི་སྔ་རོལ་དུ་བྱུང་བའི་ཕྱིར།
དོན་དེ་རྣམ་འགྲེལ་ལས་ཀྱང༌། དེས་ན་འབྲས་གནས་མེད་པའི་ཕྱིར། ། འཇིག་པ་རྒྱུ་ལྡན་སྨྲ་རྣམས་ཀྱི། ། འཇིག་པའི་རྒྱུ་ནི་ཐམས་ཅད་དག ། འཁྲུལ་པ་ཉིད་དུ་བཤད་པ་ཡིན། ། ཞེས་སོ། ། མདོར་ན། མེས་ཤིང་བསྲེགས་ནས་ཐལ་བར་སོང་བ་དེའི་ཚེ། ཤིང་རང་གི་ངང་གིས་ཞིག་ནས་ཤིང་དེའི་རིགས་འདྲའི་རྒྱུན་ཕྱི་མ་སྐྱེ་བ་ལ་མེས་གེགས་བྱས་པ་ཙམ་ཡིན་གྱི། སྔར་ཡོད་ཀྱི་ཤིང་མེས་བཤིག་པ་ནི་མ་ཡིན་ཏེ།
མེའི་དུས་སུ་བུད་ཤིང་འདས་པའི་ཕྱིར། དཔེར་ན་རླུང་དང་ཕྲད་པ་ལས་མར་མེ་ཤི་བ་དང༌། ལག་པ་དང་ཕྲད་པ་ལས་དྲིལ་བུའི་སྒྲ་འགགས་པར་འཆད་པ་དེའི་ཚེ། གནོད་བྱེད་དེ་དང་དེས་གནོད་བྱ་དེ་དང་དེའི་རིག་འདྲའི་རྒྱུན་ཕྱི་མ་སྐྱེ་བ་ལ་གེགས་བྱས་པ་ཡིན་གྱི། སྔར་ཡོད་འཇིག་པ་མ་ཡིན་པ་བཞིན་ནོ། ། དེ་ལྟར་ཤེས་པ་ན། ལུགས་འདིར། བུམ་པའི་འཇིག་པ་དོན་གཞན་ཞེས་བྱ་བའི་མིང་ཅན་གྱི་རྩ་བའི་མཚན་ཉིད་དེས། མཚན་གཞི་བུམ་པ་འཇིག་པར་བྱེད་དོ། ། ཞེས་འཆད་པ་དེ་ཡང༌།
སྐྱེས་ཟིན་འཇིག་པ་མ་ཡིན་གྱི། སྐྱེ་འཕྲོ་བཅོད་པར་བྱེད་པ་དང༌། སྐྱེ་བས་ཀྱང་སྐྱེས་ཟིན་སྐྱེད་པ་མ་ཡིན་གྱི། མ་འོངས་པའི་གནས་ནས་འདྲེན་པར་བྱེད་པ་ཡིན་ལ། གནས་པ་ཁས་ལེན་ན་སྐྱེས་ཟིན་གནས་པ་ལས་འོས་མེད་ཀྱང༌། དེ་ནི་སྐབས་འདིར་ཁས་མི་ལེན་ཏེ། བླངས་ན། ཇི་སྐད་དུ། འགྲོ་མིན། ཞེས་སོགས་ཀྱི་རིགས་པ་དང་འགལ་བའི་ཕྱིར་རོ། །
ཡང་དོགས་པའི་གནས་འདི་ལྟར། ཞིག་པ་དངོས་པོར་མེད་པ་ལུགས་འདིར་ཁས་ལེན་རྒྱུ་ཡིན་ན། ཇི་སྐད་དུ། དེ་ཡོད་སྨྲ་བའི་ཕྱིར་ཐམས་ཅད། ། ཡོད་པར་སྨྲ་བར་འདོད་དེ་དག ། ཅེས་དུས་གསུམ་རྫས་སུ་ཡོད་པར་སྨྲ་བ་ཉིད་གྲུབ་པའི་མཐར་བཤད་པ་དང་འགལ་ལོ་ཞེ་ན། དེའི་ལན་ནི་ཕྱི་རབས་ཀྱི་རྟོག་གེ་པ་རྣམས་ཀྱི་གྲགས་པས་མ་སླད་པར་བཤད་དགོས་པ་ལས། འདི་ལྟར། བུམ་པ་ཞིག་པ་ནི་དོན་བྱེད་མི་ནུས་པའི་ཕྱིར་དངོས་པོར་མེད་ན་འདས་པའི་མཚན་གཞིར་གང་ལ་རུང་སྟེ། དེའི་མཚན་ཉིད་སྐྱེས་ལ་འགགས་པ་ཉིད་དུ་བཤད་པའི་ཕྱིར།
མཚན་ཉིད་དང་ལྡན་པའི་རྒྱུ་མཚན་གྱི་མཚན་གཞིར་ཡང་རུང་ན་ནི། བུམ་པ་ཞིག་པ་ཆོས་ཅན། རྒྱུ་དང་བཅས་པར་ཐལ། སྐྱེས་པའི་ཕྱིར། ཞེས་པ་དང༌། དེ་ཆོས་ཅན། ཞིག་པར་ཐལ། འགགས་པའི་ཕྱིར། དེ་འདོད་ན། ཐོ་བས་བུམ་པ་བཅོམ་ཟིན་པའི་དུས་འདིར་ཆོས་ཅན།
བུམ་པ་མ་ཞིག་པར་ཐལ། བུམ་པ་ཞིག་པའི་ཕྱིར། ཞེས་པའི་རིགས་པ་འཇུག་སྟེ། ཇི་སྐད་དུ། སྐྱེ་ཕྱིར་འཇིག་པ་འཇིག་ཅན་འགྱུར། ། དེ་ལྟ་ན་ཡང་ཤིང་མཐོང་འགྱུར། ། ཞེས་བཤད་པ་ལྟར་རོ། ། དེ་བཞིན་དུ་བུམ་པ་མ་སྐྱེས་པ་ཡང་སྦྱར་བར་བྱ་སྟེ། བུམ་པ་སྐྱེས་པ་ནི་དངོས་པོར་མེད་པའི་ཕྱིར། མ་འོངས་པའི་མཚན་གཞིར་མི་རུང་སྟེ།
སྐྱེ་བའི་ཡོད་ཅིང༌། མ་སྐྱེས་པ་ཞེས་བྱ་བའི་མཚན་ཉིད་དེ་དང་མི་ལྡན་པའི་ཕྱིར། དེ་འདྲ་དེ་སྐྱེ་བའི་རྒྱུ་ཡོད་ན་ནི་འདུས་བྱས་ཀྱི་མཚན་ཉིད་དང་ལྡན་པར་འགྱུར་ལ། དེ་ལྟ་ན་ད་ལྟར་གྱི་གནས་སུ་སྐྱེས་པ་གཅིག་སྲིད་དགོས་ཏེ། འདུས་བྱས་མ་འོངས་པ་མི་སྐྱེ་བའི་ཆོས་ཅན་ལ་ནི་མཚན་ཉིད་སྐྱེ་སོགས་ཚང་ཡང༌། སྐྱེ་བའི་རྒྱུ་རྐྱེན་མེད་པའི་གཏན་ཚིགས་ཀྱིས་མི་སྐྱེ་བར་བཤད་པའི་ཕྱིར་རོ། ། འདོད་ན་ནི་དེའི་ཚེ་བུམ་པ་མ་སྐྱེས་པར་འགྱུར་ཏེ། དེའི་ཚེ་བུམ་པ་མ་སྐྱེས་པ་དེ་སྐྱེས་པའི་ཕྱིར། མཚན་གཞི་དེ་ལ་མ་འོངས་པའི་མཚན་ཉིད་ཀྱི་ཟུར་གཉིས་པ་ཚང་བར་འདོད་ན། བུམ་པ་མ་སྐྱེས་པའི་དུས་འདིར་ཆོས་ཅན།
བུམ་པ་མ་སྐྱེས་པ་དེ་མ་སྐྱེ་བར་ཐལ། དེ་མ་འོངས་པའི་མཚན་གཞི་ཡིན་པའི་ཕྱིར། འདོད་ན། དུས་དེར་ཆོས་ཅན། བུམ་པ་སྐྱེས་པར་ཐལ། བུམ་པ་མ་སྐྱེས་པ་མ་སྐྱེས་པའི་ཕྱིར། ཞེས་པ་འདི་གནོད་བྱེད་ཀྱི་རིགས་པ་ཡིན་ལ། རང་རྒྱུད་ཀྱི་སྒྲུབ་བྱེད་ནི། བུམ་པ་ཞིག་པ་ཆོས་ཅན། འདས་པའི་མཚན་གཞི་ཡིན་ཏེ།
རང་དུས་ཀྱི་སྔ་རོལ་དུ་མ་འོངས་པ་དང༌། ད་ལྟར་བའི་དངོས་པོ་བྱེད་མ་མྱོང་བའི་ཕྱིར། དེ་བཞིན་དུ་བུམ་པ་མ་སྐྱེས་པ་ཆོས་ཅན། མ་འོངས་པའི་མཚན་གཞི་མ་ཡིན་ཏེ། ཁྱོད་ཀྱི་རིགས་འདྲའི་རྒྱུན་ཕྱི་མ་ད་ལྟར་གྱི་གནས་སུ་སླེབས་པ་མི་སྲིད། དེ་གཉིས་ཀ་སྲིད་ན་ནི་གཉིས་པོ་སོ་སོར་འདས་མ་འོངས་ཀྱི་མཚན་གཞིར་འཇོག་པ་འགལ་ལོ། ། རྩ་བའི་རྟགས་མི་མཐུན་ཕྱོགས་ལས་ཟློག་པའི་ཤེས་བྱེད་ནི། གྲུབ་པའི་མཐའ་འདིར་དུས་གསུམ་གྱི་འཇོག་ཚུལ། རྫས་གཅིག་ཉིད་ལ་གནས་སྐབས་ཀྱི་སྒོ་ནས་འཇོག་རྒྱུ་ཡིན་པ་ལ། རྫས་གཅིག་པུ་དེ་མ་སྐྱེས་པ་དང༌།
ཞིག་པ་དང༌། སྐྱེས་ལ་མ་འགགས་པའི་ཆ་དེ་ཉིད་དུས་གསུམ་གྱི་མཚན་གཞིར་བཤད་ན། རྫས་དེའི་རིགས་འདྲའི་རྒྱུན་མ་སྐྱེས་པ་དང༌། སྐྱེས་ནས་ཆད་པ་སོགས་ལ་བཞག་པར་སོང་གི རྫས་རྒྱུན་གཅིག་ལ་བཞག་པར་མ་སོང་བའི་ཕྱིར། དེ་ལྟར་གཞན་ལུགས་བཀག་ནས། རང་གི་ལུགས་འཇོག་ཚུལ་ནི། བུམ་པ་དང་ཆུ་ལ་སོགས་པ་ཀུན་རྫོབ་པའི་དངོས་པོ་རྣམས་ཀྱི་སྟེང་ནས་འཇོག་པ་མ་ཡིན་གྱི། ཕུང་པོ་ལྔ་ལྟ་བུའི་དོན་དམ་པའི་དངོས་པོ་རྣམས་ཀྱི་སྟེང་ནས་བཤད་ན། མ་འོངས་པའི་གནས་དུས་དེ་ན་ཡོད་པའི་སེམས་བྱུང་ཚོར་བ་ལྟ་བུ་དེ།
རང་དུས་དེ་ན་ཡོད་པའི་མཚན་གཞི་ཡིན་ཏེ། དེའི་མཚན་ཉིད་ཚང་བའི་ཕྱིར། དེ་འདྲ་དེ་རྒྱུ་རྐྱེན་ཚོགས་པའི་དབང་གིས་ད་ལྟར་གྱི་གནས་སུ་དང་དུས་སུ་སླེབས་པའི་ཚེ། ད་ལྟར་བའི་དུས་ཀྱི་མཚན་གཞི་ཡིན་ཏེ། དེའི་མཚན་ཉིད་ཚང་བའི་ཕྱིར། དེ་འདྲ་དེ་ད་ལྟར་གྱི་གནས་དུས་དོར་ནས་འདས་པའི་གནས་དུས་སུ་སླེབས་པ་དེའི་ཚེ། འདས་པའི་མཚན་གཞིར་འཇོག་པ་ཡིན་ཏེ། དེའི་མཚན་ཉིད་ཚང་བའི་ཕྱིར། འོ་ན་དེ་འདྲ་དེ་མ་སྐྱེས་པ་དང་ཞིག་པ་ཡིན་ན་རྫས་སུ་ཡོད་པ་ཇི་ལྟར་ཞེ་ན། ད་ལྟར་གྱི་དུས་སུ་ཞིག་པ་དང་མ་སྐྱེས་པ་ཡིན་ཀྱང༌།
རང་རང་གི་ས་དེ་ན་རྫས་སུ་ཡོད་པའི་ཕྱིར། འགལ་བ་མེད་དོ། ། འདི་ཡང་དཔེར་ན། རྩིས་པའི་རིལ་བུ་གཅིག་ཉིད་བརྒྱའི་ཤོ་མིག་ཏུ་བཞག་པའི་ཚེ་བརྒྱ་ཟེར་ལ། བཅུ་དང་སྟོང་གི་ཤོ་མིག་ཏུ་གཞག་པའི་ཚེ་ཡང་དེ་དང་དེ་ཞེས་ཟེར་བ་ཡིན་ནོ། ། འདིར་ཡང་ཞིབ་མོར་ན། རྫས་རྒྱུན་ལ་བསམ་པ་ཡིན་ཏེ། གཞན་དུ་ན། འགྲོ་མིན། ཞེས་པའི་གཞུང་དང་འགལ་བར་དོགས་པས་སོ། །
འོ་ན་འདས་མ་འོངས་ཀྱི་དངོས་པོ་དེ་རང་རང་གི་གནས་དུས་དེར་རྫས་སུ་གྲུབ་ན། དེར་རང་རང་ཉིད་ཡིན་ནམ། དེ་ད་ལྟར་བ་ཡིན། དང་པོ་ལྟར་ན། དུས་དེ་དང་དེར་ཡང་འདས་པ་དང་མ་སྐྱེས་པར་འགྱུར་བས། དུས་དེ་ན་མེད་པར་ཐལ་བ་དང༌། དངོས་པོ་གང་ཡང་རང་དུས་དེར་ཡང་འདས་པ་དང་མ་འོངས་པར་འཇོག་ན་ཧ་ཅང་ཐལ་ལོ། ། གཉིས་པ་ལྟར་ན། འདས་པ་དང་མ་འོངས་པའི་དངོས་པོ་ཆོས་ཅན་རང་དུས་དེར་སྐྱེས་ལ་མ་འགགས་པར་ཐལ། དུས་དེར་ད་ལྟར་བ་ཡིན་པའི་ཕྱིར།
ཞེས་པའི་ཐལ་བས་གནོད་པ་མ་ཡིན་ནམ་ཞེ་ན། མ་ཡིན་ཏེ། རང་དུས་སུ་རང་ཡིན་ཀྱང༌། རང་དུས་དེ་ལ་ལྟོས་པའི་འདས་པ་དང་མ་འདས་དང་མ་འོངས་པར་འཇོག་པ་མ་ཡིན་པའི་ཕྱིར། དཔེར་ན། སང་ཉིན་གྱི་བུམ་པ་དེ་དུས་དེར་ཁོ་རང་ཡིན་པ་བཞིན་ནོ། ། དུས་དེར་ཁོ་རང་ཉིད་སྐྱེས་པར་ཡང་ཁས་ལེན་ཏེ། གཞན་དུ་ན། དེ་རིང་གིས་བུམ་པ་ཡང་དེ་རིང་གི་དུས་སུ་མ་སྐྱེས་པར་ཐལ་བའི་ཕྱིར་རོ། ། འོ་ན་སང་ཉིན་གྱི་བུམ་པ་ཆོས་ཅན།
སྤྱིར་སྐྱེས་པར་ཐལ། སང་ཉིད་ཀྱི་དུས་དེར་སྐྱེས་པའི་ཕྱིར། ཞེ་ན་ནི། ཁྱབ་པ་མ་ངེས་པ་ཉིད་དོ། ། ཡང་གལ་ཏེ་འདིར་འདས་མ་འོངས་རྫས་ཡོད་དུ་ཁས་ལེན་པ་དང༌། གནས་དགུ་པར་བཏགས་ཡོད་ཉིད་དུ་བཤད་པ་མི་འགལ་ལམ་ཞེ་ན། དེར་འཆད་པ་ནི་སློབ་དཔོན་རང་གི་རིགས་པས་གྲུབ་མཐའ་སྨྲ་བ་གོང་མ་དང་མཐུན་པའི་ཕྱིར་ཉེས་པ་མེད་དོ། ། ཞེས་ཀྱང་འཆད་ནུས་ལ། ཡང་ན་ད་ལྟར་གྱི་དུས་ལ་ལྟོས་ནས་དེར་འཆད་པ་མི་འགལ་ལོ། ། གཉིས་པ་མདོ་སྡེ་པའི་རིགས་པས་དབྱིབས་རྫས་གྲུབ་དགོས་པའི་གཞུང་ནི།
གཉིས་བཟུང་འགྱུར་དེ་རྡུལ་ལ་མེད། ། ཅེས་པ་འདི་ལ། ཐལ་འགྱུར་དང༌། རང་རྒྱུད་གཉིས་ལས། དང་པོ་ནི། བྱེ་བྲག་ཏུ་སྨྲ་བ་ན་རེ། སྐྱེས་བུའི་ལུས་ཀྱི་དབྱིབས་རྫས་གཞན་དེ་ལུས་ཀྱི་རྣམ་པར་རིག་བྱེད་ཡིན་ནོ། ། ཞེས་ཟེར་བ་དེ་ལ། མདོ་སྡེ་པ་ན་རེ། དབྱིབས་རྫས་སུ་གྲུབ་པའི་རྒྱུ་མཚན་ཅི་ཡིན།
མིག་གི་དབང་པོས་མཐོང་བའི་ཕྱིར་ཞེ་ན། དེའི་རྒྱུ་མཚན་ཅི་ཡིན་མིག་གིས་ཁ་དོག་མཐོང་བ་ན། འདི་ནི་རིང་པོའོ། ། འདི་ནི་ཐུང་ངུའོ། ། སྙམ་པའི་བློ་སྐྱེ་བའི་ཕྱིར་ཞེ་ན། འོ་ན་དབྱིབས་དེ་ལུས་ཀྱི་དབང་པོས་ཀྱང་མཐོང་བར་འགྱུར་ཏེ། ལུས་ཀྱི་དབང་པོས་རེག་བྱ་བཟུང་བ་ན། རིང་པོ་ལ་སོགས་པའི་བློ་སྐྱེས་པའི་ཕྱིར་འདོད་མི་ནུས་ཏེ། སྐྱེ་མཆེད་གཅིག་འཇལ་བྱེད་དུ་དབང་པོ་དུ་མ་དོན་མེད་པའི་ཕྱིར་རོ། ། བྱེ་སྨྲ་ན་རེ།
རྩ་ཁྱབ་མི་མཚུངས་ཏེ། རེག་བྱ་ལས་དབྱིབས་རྟོགས་པ་ནི་དྲན་བློ་ཡིན་གྱི། མངོན་སུམ་མ་ཡིན་པའི་ཕྱིར་ཞེ་ན། མཚུངས་ཏེ། ཁ་དོག་ལས་དབྱིབས་དཔོག་པའི་བློ་ཡང་དྲན་བློ་ཡིན་པའི་ཕྱིར། གལ་ཏེ་ཡིན་དུ་ཆུག་ཀྱང་དབྱིབས་རྫས་སུ་གྲུབ་སྟེ། དྲན་བློ་དེ་ཉིད་དོན་དང་མཐུན་པའི་ཕྱིར། དཔེར་ན་ཁ་དོག་ལས་རེག་བྱ་དཔོག་པ་བཞིན་ནོ། ། ཞེ་ན། དཔེ་དོན་མཚུངས་པ་མ་ཡིན་ཏེ།
ཚོགས་པ་གཅིག་པའི་ཁ་དོག་དང་རེག་བྱ་ལ་ནི་མེད་ན་མ་འབྱུང་བའི་འབྲེལ་པ་གྲུབ་ལ། ཁ་དོག་དབྱིབས་ལ་ནི་དེ་གྲུབ་པ་མ་ཡིན་ཏེ། དབྱིབས་ནི་རྟོག་པས་བརྟགས་པའི་ཕྱིར། ། ཞེས་བཤད་པ་ཉིད་ཀྱིས་སྐབས་འདིའི་འགྲེལ་པའི་དོན་གྲོལ་བར་འགྱུར་ལ། རྣམ་བཤད་མཛད་པ་པོ་རྣམས་ཀྱིས་མདོ་སྡེ་པའི་རིགས་པ་ཕྱིན་ཅི་ལོག་ཏུ་བཤད་པར་སྣང་སྟེ། རྣམ་དཔྱོད་ཀྱི་མིག་གིས་བརྟགས་པས་ཤེས་པར་འགྱུར་རོ། ། གཉིས་པ་རང་རྒྱུད་ནི། སྐྱེས་བུའི་ལུས་ཆོས་ཅན། ཁྱོད་ཀྱི་དབྱིབས་རྫས་སུ་མེད་དེ། ཡོད་ན་རང་རྩོམ་བྱེད་ཀྱི་རྡུལ་ཕྲ་རབ་ལ་ཡོད་དགོས་པ་ལས་མེད་པའི་ཕྱིར་རོ། །
རྟགས་དེ་ཆོས་ཅན་གྱི་སྟེང་དུ་མངོན་སུམ་གྱིས་འགྲུབ་ལ། མི་མཐུན་ཕྱོགས་ལ་ཡོད་པ་འགོག་བྱེད་ནི། ཐོགས་པ་དང་བཅས་པའི་གཟུགས་གང་ཞིག་རྫས་སུ་ཡོད་ན་དེའི་རྫས་དེ་རང་རྩོམ་བྱེད་ཀྱི་རྡུལ་ཕྲ་རབ་ལ་ཡོད་པའི་ཕྱིར། འདི་ནི་བྱེ་མདོ་གཉིས་ཀྱི་ཐུན་མོང་གི་རིགས་པ་སྟེ། དེ་ཡང་འདི་ལྟར། གང་མངོན་སུམ་གྱིས་མཐོང་བའི་དོན་རྣམས་ནི་རྫས་སུ་ཡོད་པ་ཡིན་ལ། དེ་ཡང་བུམ་པ་དང་ཆུ་ལྟ་བུ་ལ་མཚོན་ན། དེ་དག་མངོན་སུམ་གྱིས་མཐོང་བ་མ་ཡིན་ཏེ། རྫས་སུ་མེད་པའི་ཕྱིར་མེད་དེ། བཅོམ་པའམ་བཤིག་པས་དེར་འཛིན་གྱི་བློ་འདོར་བའི་ཕྱིར།
འདོར་བ་ཡིན་ཏེ། བུམ་པ་ཐོ་བས་བཅོམ་པ་ན། བུམ་པའོ་སྙམ་དུ་འཛིན་པའི་བློ་འདོར་ཞིང༌། ཆུ་ལ་བློ་ཤེས་རབ་ཀྱིས་རྡུལ་རྫས་བརྒྱད་དུ་སོ་སོར་ཕྱེ་བ་ན་ཆུར་འཛིན་གྱི་བློ་ལྡོག་པའི་ཕྱིར། དེའི་ཕྱིར་བུམ་པ་དང་ཆུ་རྫས་སུ་མ་གྲུབ་སྟེ། གྲུབ་ན་རང་རྩོམ་བྱེད་ཀྱི་རྡུལ་ཕྲ་རབ་ལ་ཡོད་དགོས་པ་ལས་མེད་པའི་ཕྱིར། དེར་མེད་དེ། དེར་ཡོད་ན། བློས་སོ་སོར་ཕྱེ་ནས་བརྟགས་པ་ན། རྡུལ་རྫས་སོ་སོའི་སྟེང་དུ་རྙེད་དགོས་པ་ལས་མ་རྙེད་པའི་ཕྱིར།
འོ་ན་བུམ་པ་དང་ཆུ་མིག་གི་དབང་པོས་མཐོང་བའི་ཚེ་མངོན་སུམ་གྱི་དོན་གང་ཞེ་ན། དེ་དང་དེའི་རྡུལ་རྫས་བརྒྱད་པོ་སོ་སོ་བ་ཉིད་དོ། ། འོ་ན་དེ་ཡང་བསྐལ་པ་འཇིག་པའི་ཚེ་བཅོམ་པ་ན་དེར་འཛིན་གྱི་མངོན་སུམ་མི་འཇུག་པས་རྫས་སུ་འགྱུར་རོ། ། དེས་ན་བྱེ་སྨྲའི་སྐབས་འདིར་འབྱུང་བ་བཞིའི་རྡུལ་ཁོ་ནར་མ་ཟད། འབྱུང་གྱུར་བཞིའི་རྡུལ་ཀྱང་རྫས་སུ་གྲུབ་པར་ཁས་ལེན་ཏེ། སྒྲ་མེད་ཕྲ་རབ་རྡུལ་རྫས་བརྒྱད། ། ཅེས་འཆད་པའི་ཕྱིར། གཟུགས་ཀྱི་དབྱེ་བ་འཆད་པ་ན། ། གཟུགས་རྣམ་གཉིས་དང་རྣམ་ཉི་ཤུ། ། ཞེས་འཆད་མོད།
དེའི་ཚེ་དབྱིབས་རྫས་སུ་མེད་དོ། ། ཁ་དོག་ནི་རྫས་སུ་ཡོད་དེ། མེད་ན་རྡུལ་རྫས་བརྒྱད་ཀྱི་ཟླས་ཕྱེ་བའི་གཟུགས་རྡུལ་མི་རྙེད་པའི་ཕྱིར། མདོ་སྡེ་པ་དག་གི་ལུགས་ལ་ནི། འབྱུང་བ་ལས་གྱུར་པ་རྣམ་པ་བཞི་ཀ་ཡང་རང་རྩོམ་བྱེད་ཀྱི་རྡུལ་ལ་མེད་པའི་ཕྱིར་རྫས་སུ་མེད་དོ། ། དེའི་ཤེས་བྱེད་ཀྱང་རགས་པ་རྩོམ་པའི་ཚེ་འབྱུང་བཞིའི་རྡུལ་འདུས་པ་ལས་འབྱུང་གྱུར་རྣམས་གསར་དུ་དམིགས་པ་ཡིན་གྱི། འབྱུང་གྱུར་གྱི་རྡུལ་ཕྱོགས་སོ་སོ་ནས་འདུས་ཏེ་རྩོམ་པ་མེད་དོ། ། འདིར་སྡེ་པ་གཞན་དག བྱེ་སྨྲའི་སྐབས་སུ་རྡུལ་ཕྲན་རྫས་སུ་གྲུབ་ཅིང༌། རྡུལ་ཕྲན་ཡིན་ན་རྡུལ་རྫས་བརྒྱད་འདུས་ཀྱི་གོང་བུ་ཡིན་པས་ཁྱབ་ལ།
དེའི་ཆ་ཤས་སུ་གྱུར་པའི་རྡུལ་རྫས་བརྒྱད་པོ་དེ་ནི་ཡན་གར་དུ་གནས་པ་མི་སྲིད་དེ། བསྐལ་པ་ཞིག་པའི་ཚེ་དེ་དག་ཡན་གར་དུ་གནས་ན། རགས་པ་རྩོམ་པའི་ཚེ་སྟོང་པའི་རྡུལ་གྱིས་རྩོམ་དགོས་པས་བྱེ་བྲག་པའི་ལུགས་དང་ཁྱད་པར་མེད་པར་ཐལ་བའི་ཕྱིར་དང༌། མངོན་སུམ་གྱིས་མི་མཐོང་བས་རེག་བྱ་ཅན་མ་ཡིན་པར་ཐལ་བའི་ཕྱིར་དང༌། རེག་བྱ་ཅན་མ་ཡིན་ན་བྱེ་བྲག་པའི་ངོར་རྡུལ་ཕྲ་རབ་མི་རྟག་པར་སྒྲུབ་པ་ལ་རེག་བྱ་ཅན་གཏན་ཚིགས་སུ་མི་རུང་བར་འགྱུར་རོ། ། ཞེས་གསུངས། དེ་ལྟར་འཆད་པ་གཞུང་གི་དངོས་བསྟན་དང་འགྲིག་ཀྱང༌། མདོ་སྡེ་པ་ཡན་ཆད་ཀྱི་ལུགས་སུ་མི་རུང་བ་ཁོ་ནར་མ་ཟད། བྱེ་སྨྲའི་ལུགས་བཞིར་བྱས་པ་ལའང༌། གཟུགས་ཀྱི་ཆུང་མཐར་གྱུར་པའི་རྡུལ་ཕྲན་དེ་ཆོས་ཅན།
རྫས་སུ་གྲུབ་པ་མེད་དེ། བློས་བཤིག་པ་ན་དེར་འཛིན་གྱི་བློ་དོར་བའི་ཕྱིར། འོ་ན་རྡུལ་ཕྲན་དེ་མངོན་སུམ་གྱིས་མ་གྲུབ་པར་འདོད་དམ་ཞེ་ན། དེ་ལྟ་ན་ཡང་གཟུགས་ཅན་གྱི་ཆུང་མཐར་གྱུར་པའི་རྡུལ་ཕྲན་དེའི་སྟེང་གི་རྡུལ་བརྒྱད་པོའམ། ཡང་ན་དེ་སྟེང་གི་གཟུགས་ལ་སོགས་པའི་དོན་ལྔ་པོ་ཆོས་ཅན། རྫས་སུ་གྲུབ་སྟེ། ཇི་ཙམ་བཅོམ་པ་དང་ཤིག་ཀྱང་དེ་འཛིན་གྱི་བློ་མི་འདོར་བའི་ཕྱིར། དེས་གཟུགས་ཅན་གྱི་ཆུང་མཐའ་ནི་དེའི་ཆ་ཤས་སུ་གྱུར་པའི་དེ་དག་གོ ། འོ་ན་དེ་དག་མངོན་སུམ་གྱིས་མི་མཐོང་བར་བཤད་པ་མ་ཡིན་ནམ་ཞེ་ན། སོ་སོར་གྱེས་པའི་ཚེ་མི་སྣང་ཡང༌།
ཚོགས་པ་གཅིག་པའི་ཚེ་མཐོང་བར་འདོད་པས་ཉེས་པ་མེད་དོ། ། བྱེ་མདོ་གཉིས་ཀ་ལྟར་ན་ཡང༌། དེ་འདྲའི་རྡུལ་ཕྲན་དེ་ཆོས་ཅན། རྫས་སུ་མེད་དེ། ཐོག་པ་དང་བཅས་པའི་གཟུགས་རུང་གང་ཞིག རང་གི་ཆ་ཤས་སུ་གྱུར་པའི་རྡུལ་ལ་མེད་པའི་ཕྱིར་རོ། ། མདོ་སྡེ་པ་ལྟར་ན། རྡུལ་ཕྲན་དེ་འདྲ་དེའི་ཆ་ཤས་སུ་གྱུར་པའི་འབྱུང་བ་བཞིའི་རྡུལ་རྫས་སུ་ཡོད་ཀྱང་འབྱུང་བ་ལས་གྱུར་པའི་རྡུལ་ནི་རྫས་སུ་མེད་དོ། ། ཇི་སྲིད་འབྱུང་བ་བཞི་མ་ཚོགས་པ་དེ་སྲིད་དུ་འབྱུང་གྱུར་གྱི་རྡུལ་རེ་རེ་ཡང་མི་འབྱུང་བའི་ཕྱིར། དེས་ན་ཁ་དོག་གི་རྡུལ་ཆོས་ཅན།
རྫས་སུ་མེད་དེ། ཐོག་བཅས་ཀྱི་གཟུགས་རུང་གང་ཞིག རང་གི་ཆ་ཤས་སུ་གྱུར་པའི་རྡུལ་སོ་སོ་བ་ལ་མེད་པའི་ཕྱིར་རོ། ། དེ་ལྟར་བཤད་པ་ན་ཕྱི་རོལ་གྱི་དོན་ལྟ་བུའི་གནས་ཚུལ་རྡུལ་ཕྲན་དུ་གནས་པར་ནི་བྱེ་མདོ་གཉིས་ཀ་མཐུན་པ་ཡིན་ལ། དེ་ཡང་བྱེ་སྨྲའི་ལུགས་ལ། ཀ་བུམ་ལ་སོགས་པའི་རགས་པ་རྣམས་མངོན་སུམ་ལ་སྣང་བ་དེའི་ཚེ། དབང་པོ་ལྔ་པོ་སོ་སོ་ལ་ཐུག་ཕྲད་དུ་སྣང་བའི་དོན་ལྔ་པོ་ནི་དབང་པོ་སོ་སོ་ལ་མངོན་གྱུར་ཡིན་ཏེ། དབང་པོ་སོ་སོས་བཤད་མ་ཐག་པའི་དོན་ལྔའི་རྡུལ་ཕྲན་སོ་སོ་བ་དེ་དག་དབང་པོ་སོ་སོས་ཕྲད་ནས་འཛིན་པའི་ཕྱིར། དེ་དུས་ཀྱི་དོན་རགས་པ་དེ་ནི། དབང་པོ་སོ་སོ་ལ་ལྐོག་ཏུ་གྱུར་པ་ཡིན་ཏེ།
དེ་དག་ལ་དངོས་སུ་མི་སྣང་བའི་ཕྱིར་དང༌། དབང་པོས་རྡུལ་ཕྲ་རབ་སོ་སོ་བ་མཐོང་བ་ལས། འདི་ནི་བུམ་པའོ་སྙམ་པ་ལ་སོགས་པའི་ཡིད་ཀྱི་རྟོག་པ་འདྲེན་པའི་ཕྱིར། འོ་ན་རྟགས་ཀྱིས་དཔོགས་པའི་དོན་ཡིན་ན་མངོན་སུམ་ཡོད་པར་འགྱུར་རོ་ཞེ་ན། ཉེས་པ་མེད་དེ། དེ་ལྟར་དཔོག་པའི་གཏན་ཚིགས་དེ་ཡང་དག་མ་ཡིན་ནོ། ། ཞེས་བཤད་ཟིན་ནོ། ། ལྐོག་ཏུ་གྱུར་ཀྱང་ཚད་མའི་འཇུག་ཡུལ་དུ་ནི་མི་རུང་སྟེ། རྫས་སུ་མེད་པའི་ཕྱིར་རོ། ། དེས་ན་མངོན་སུམ་ལ་རྡུལ་ཕྲན་མངོན་དུ་གྱུར་ཅིང༌།
རགས་པ་ལྐོག་ཏུ་གྱུར་པ་ཞེས་བྱ་བ་ནི་བྱེ་སྨྲའི་གྲུབ་པའི་མཐའོ། ། མདོ་སྡེ་པ་དག་གི་ལྟར་ན། དོན་དུ་སྣང་བའི་ཤེས་པ་ལ་སྣང་བ་འདི་ནི་དོན་གྱི་རྣམ་པ་ཡིན་གྱི་དོན་དངོས་མ་ཡིན་ཞིང༌། དོན་དངོས་ནི་ཤེས་པ་དེའི་དུས་སུ་འདས་ཟིན་པས་དེ་ལ་མི་སྣང་བའི་ཕྱིར་ལྐོག་ན་མོར་བཞག་པ་ཁོ་ནར་མ་ཟད། རྣམ་པ་གཅོད་བྱེད་ཀྱི་རྒྱུ་ནི་འབྱུང་བ་སྤྱིའི་རྡུལ་ཕྲ་རབ་ཁོ་ན་ལ་འཆད་དགོས་པ་དེའི་ཕྱིར་ཕྱི་རོལ་གྱི་དོན་ནི་རྣམ་པར་ཤེས་པའི་ཚོགས་དང་པོ་བཞིའི་སྤྱོད་ཡུལ་དུ་འགྱུར་བ་མ་ཡིན་ཏེ། རེག་བྱའི་ངོ་བོར་གནས་པའི་ཕྱིར། ཁྱབ་པ་མ་ངེས་ན་ནི། ཇི་སྐད་དུ། གཉིས་གཟུང་འགྱུར་ཏེ། ཞེས་བྱ་བའི་ཉེས་པ་དེར་འགྱུར་རོ། །
འོ་ན་ལུས་ཤེས་མངོན་སུམ་ལ་ཕྱི་རོལ་གྱི་དོན་མངོན་དུ་གྱུར་པར་ཁས་ལེན་དགོས་ཏེ། དོན་གྱི་གནས་ཚུལ་རེག་བྱའི་བདག་ཉིད་དུ་གནས་པས་སོ། ། ཤེ་ན། དེ་ཡང་སོ་སོ་འབྱེད་དགོས་ཏེ། འབྱུང་བ་ལས་འགྱུར་བའི་རེག་བྱ་ནི་དེ་ལ་རྣམ་པ་གཏོད་བྱེད་ཀྱི་རྒྱུ་མ་ཡིན་པས་ན། ལུས་ཤེས་ལ་མངོན་དུ་འགྱུར་བ་ཉིད་དུ་མི་འདོད་ཅིང༌། འབྱུང་བ་བཞིའི་རྡུལ་ཕྲ་རབ་དེ་དེ་ལ་རྣམ་པ་གཏོད་བྱེད་ཀྱི་རྒྱུར་ཁས་ལེན་པ་ཡིན་མོད། དེའི་ཚེ་འབྱུང་བ་བཞི་ཚོགས་པའི་ཚོགས་དེ་ལ་མངོན་གྱུར་མ་ཡིན་ཏེ། དེའི་གཟུང་ཡུལ་མངོན་གྱུར་ཡང་མ་ཡིན། འཇུག་ཡུལ་མངོན་གྱུར་ཡང་མ་ཡིན་པའི་ཕྱིར།
དང་པོ་མ་ཡིན་ཏེ། དེས་དེ་མ་རྟོགས་པའི་ཕྱིར། གཉིས་པ་ཡང་མ་ཡིན་ཏེ། དེ་རགས་པ་ཡིན་པས་དོན་རང་མཚན་དུ་མི་རུང་བའི་ཕྱིར། འོ་ན་ཅི་ཞེ་ན། འབྱུང་བ་གཞན་གསུམ་དང་ཚོགས་པ་གཅིག་ན་གནས་པའི་ཆུའི་རྡུལ་ཕྲ་རབ་ལྟ་བུ་དེ། བུམ་གཟུགས་འཛིན་པའི་མིག་ཤེས་ཀྱི་མངོན་སུམ་དང༌། དེའི་གཟུང་དོན་དང༌། འཇུག་ཡུལ་མངོན་གྱུར་ཡིན་ཞེས་བརྗོད་པར་བྱའོ། ། དེ་ལྟར་ལུས་ཀྱི་རྣམ་པར་རིག་བྱེད་འཕྲོས་དོན་དང་བཅས་པ་བརྗོད་ཟིན་ནས།
ངག་གི་རིག་བྱེད་འཆད་པ་ནི། ངག་རྣམ་རིག་བྱེད་ནི་ངག་སྒྲ། ། ཞེས་པ་ནི། འོ་ན་ལུས་ཀྱི་རྣམ་པར་བྱེད་ཅེས་བྱ་བ་རྣམ་སྨིན་གྱི་ལུས་ཀྱི་གསེབ་ན། ནགས་ལ་མེ་ཞུགས་པ་ལྟ་བུ་ཞིག་ཡོད་དོ། ། ཞེས་འཆད་པ་ལྟར། ངག་གི་རྣམ་པར་རིག་བྱེད་ཀྱང་དེ་དང་འཇོག་ལུགས་མཚུངས་པར་འཆད་དམ་ཞེ་ན། མ་ཡིན་ཏེ། འདི་ལྟར་སྒྲག་པར་བྱའོ་སྙམ་པའི་དེ་དུས་ཀྱི་བསམ་པས་ཀུན་ནས་བསླངས་པའི་ངག་གི་སྒྲ་རང་མཚན་པ་དེ་ཉིད་དོ། ། ལུས་ཀྱི་རིག་བྱེད་དང་འདྲ་བ་མ་ཡིན་ཏེ།
རྣམ་སྨིན་གྱི་ལུས་ཉིད་ནི་དེར་མི་རུང་བའི་རྒྱུ་མཚན་གྱིས་དེའི་གསེབ་ན་རིག་བྱེད་གཞན་ཞིག་ཡོད་པས་ཁས་ལེན་དགོས་པར་བྱུང་བས་སོ། ། བྱེ་སྨྲ་ལྟར་ན་འདི་ཡང་རྫས་སུ་ཡོད་མོད། མདོ་སྡེ་པ་ལྟར་ན། ཇི་སྐད་དུ། རྡུལ་ལ་མེད། ཅེས་པའི་རིགས་པས་རྫས་སུ་མེད་པར་འཆད་དགོས་པ་ཡིན་ཏེ། འདི་རྩོམ་བྱེད་ཀྱི་རྡུལ་ཡང་འབྱུང་བའི་རྡུལ་ཁོ་ནར་ངེས་པས་སོ། ། བྱེ་སྨྲ་ལྟར་ན། འདི་རགས་པ་ཡིན་ཀྱང་རྫས་སུ་ཡོད་དེ། བཤིག་པས་དེར་འཛིན་གྱི་བློ་འདོར་བར་མི་ནུས་པའི་ཐོགས་བཅས་ཡིན་པས་སོ། །
འོ་ན་རགས་པ་ཐམས་ཅད་རྫས་མེད་དུ་ཁས་ལེན་པ་མ་ཡིན་ནམ་ཞེ་ན། འདི་ལྟར་འབྱེད་དགོས་ཏེ། རི་བོ་འབིགས་བྱེད་ལྟ་བུ་རྡུལ་རྫས་བརྒྱད་ཀའི་ཚོགས་དོན་དེ་རགས་པ་ཡིན་གྱི། ཚོགས་པ་དེ་ནི་ཡོད་པའི་གཟུགས་དང་རེག་བྱའི་སྐྱེ་མཆེད་སོ་སོ་བ་དེ་དག་ནི་རགས་པ་མ་ཡིན་ཏེ། རྡུལ་རྫས་བརྒྱད་ཀྱི་ཚོགས་པ་མ་ཡིན་པའི་ཕྱིར། ཞེས་ཁས་ལེན་པའམ། ཡང་དེ་དག་རྡུལ་རྫས་བརྒྱད་ཀའི་ཚོགས་དོན་མ་ཡིན་ཀྱང༌། གཟུགས་རྡུལ་དུ་ཚོགས་པ་དང༌། འབྱུང་གྱུར་པའི་རེག་བྱའི་རྡུལ་དུ་མ་ཚོགས་པ་ཡིན་པས་རགས་པ་ཡིན་ཀྱང༌། ཇི་ཙམ་བཤིག་ཀྱང་གཟུགས་དང་རེག་བྱའི་བློ་མི་འདོར་བས་རྫས་སུ་ཡོད་ཅེས་ཁས་ལེན་ནོ། །
འོ་ན་ཞར་ལ། འབྱུང་གྱུར་གྱི་རེག་བྱ་དང༌། འབྱུང་བའི་རེག་བྱ་ལ་ཁྱད་པར་ཅི་ཡོད་ཅེ་ན། རྫས་བརྒྱད་ཀྱི་ཟླས་ཕྱེ་བའི་རེག་བྱའི་རྡུལ་ཕྲ་རབ་འབྱུང་བ་བཞི་ཀ་ཚོགས་པ་ལས་བྱུང་བའི་རྡུལ་ཕྲ་རབ་རྫས་གཞན། ལུས་ཀྱི་དབང་པོའི་སྤྱོད་ཡུལ་དུ་གྱུར་པ་ཞེས་ཏེ། རྒྱུ་འབྱུང་བ་མེད་པར་འབྲས་བུ་འབྱུང་གྱུར་གྱི་རྡུལ་མི་འབྱུང་བའི་ཕྱིར། དཔེར་ན། འཇམ་རྩུབ་དང༌། ལྕི་ཡང་དང༌། གྲང་དྲོ་བཀྲེས་སྐོམ་ལྟ་བུའོ། །
འདི་ཡང་མདོ་སྡེ་པ་ལྟར། འབྱུང་བ་ལ་བཏགས་པའི་བཏགས་ཡོད་དུ་ནི་མི་འདོད་དེ། རྡུལ་ཕྲ་རབ་ཀྱི་རྫས་བརྒྱད། ཁོ་ན་ཁས་ལེན་པའི་ཕྱིར། འབྱུང་བའི་རེག་བྱ་ནི་ཉེར་ལེན་གྱི་རྡུལ་ཡང་རེ་རེ་བ་ཁོ་ན་ཡིན་གྱི། འབྱུང་གྱུར་གྱི་རེག་བྱ་ལྟར་ཉེར་ལེན་གྱི་རྒྱུ་འབྱུང་བ་བཞི་ཀ་སྔོན་དུ་འགྲོ་དགོས་པ་མ་ཡིན་ཏེ། དཔེར་ན་མེའི་ཚ་བ་དེ་ཉེར་ལེན་གྱི་རྒྱུ་འབྱུང་བ་གཞན་གསུམ་ལ་ལྟོས་མི་དགོས་པ་བཞིན་ནོ། ། དེ་ལྟར་ལུས་ངག་གི་རིག་བྱེད་ཁོ་ན་བསམ་པའི་ལས་དང་རྫས་སུ་གྲུབ་པ་བཀག་པ་ལ། བྱེ་སྨྲ་ན་རེ། དེ་ལྟར་ན་འོ་ན།
རྣམ་པར་རིག་བྱེད་མེད་པའི་ཕྱིར་འདོད་ན་སྤྱོད་པའི་རྣམ་པར་རིག་བྱེད་མ་ཡིན་པ་ཡང་མེད་པར་འགྱུར་རོ། ། ཞེས་ཟེར། དེའི་ཁྱབ་འབྲེལ་ནི་རྒྱུ་མེད་ན་འབྲས་བུ་མི་འབྱུང་བ་ལ་བསམ་པའོ། ། མདོ་སྡེ་པ་ན་རེ། ཁྱབ་པ་མ་ངེས་ཏེ། རིག་བྱེད་མ་ཡིན་པ་ཡོད་དུ་ཆུག་ཀྱང༌། དེ་ལ་རྒྱུ་རིག་བྱེད་མི་དགོས་པར་ཁས་བླངས་པས་ཆོག་པའི་ཕྱིར། ཇི་ལྟར་ཞེ་ན། ལུས་ངག་གི་ལས་ཞེས་བྱ་བའི་མིང་ཅན་སེམས་བྱུང་སེམས་པ་དེ་ཉིད་ལས་རིག་བྱེད་མ་ཡིན་པའི་གཟུགས་སྐྱེ་བར་ཁས་བླངས་ན། བྱེ་སྨྲ་རང་ཉིད་ཀྱི་ལུགས་ལ་ཉེས་པ་མེད་པའི་ཕྱིར།
བྱེ་སྨྲ་ན་རེ། དེ་ལྟར་ན་འདོད་པའི་རིག་བྱེད་མ་ཡིན་པ་སེམས་ཀྱི་རྗེས་འབྲངས་ཡིན་པར་འགྱུར་རོ་ཞེ་ན། མི་འགྱུར་ཏེ། སེམས་པའི་ཁྱད་པར་གྱིས། དེའི་ཕན་པའི་ཁྱད་པར་དག་ཡོད་པའི་ཕྱིར་དང༌། ཁྱེད་འདོད་པའི་རིག་བྱེད་ཡོད་དུ་ཆུག་ཀྱང༌། རིག་བྱེད་མ་ཡིན་པ་དེ་འཕེན་པ་ནི་སེམས་པའི་སྟོབས་ལས་རག་ལས་པ་ཡིན་ཏེ། ལུས་ཀྱི་རེག་བྱེད་ནི་བེམས་པོ་ཡིན་པས་བླུན་པའི་ཕྱིར། ཞེས་ཟེར་རོ། ། གཉིས་པ་རིག་བྱེད་མ་ཡིན་པའི་གཟུགས་ལ།
ངོ་བོ་ནི། སྔར་བཤད་ཟིན་པས་དེ་འདིར་མི་འཆད་པར་སྒྲུབ་བྱེད་དང་རྒྱུ་འབྱུང་བའི་ཁྱད་པར་གཉིས་འཆད་དོ། ། དང་པོ་ནི། རྣམ་གསུམ་དྲི་མེད་གཟུགས་གསུང་དང༌། ། འཕེལ་དང་མ་བྱས་ལམ་སོགས་ཕྱིར། ། ཞེས་པའོ། ། འདིའི་སྐབས་ཀྱི་རྩོད་ལན་ཕལ་ཆེར་ནི་རྟོགས་པར་སླ་ལ། བྱེ་བྲག་ཏུ་སྨྲ་བའི་བསམ་པ་ནི། རིག་བྱེད་མ་ཡིན་པའི་གཟུགས་ཁས་མ་བླངས་ན་ལས་ལམ་གྱི་དངོས་གཞིར་གྱུར་པའི་དགེ་བ་དང་མི་དགེ་བ་གཞག་ཏུ་མ་རུང་སྟེ། རིག་བྱེད་ནི་སྦྱོར་བ་ཡིན་སེམས་པ་ནི།
ཀུན་སློང་ཡིན། སེམས་ཀྱི་རྒྱུ་ནི་དགེ་བ་དང་མི་དགེ་བ་དང་ལུང་མ་བསྟན་གྱི་གནས་གང་དུ་ཡང་འགྱུར་བའི་ཕྱིར། ཞེས་བསམ་པ་ཡིན་ལ། མདོ་སྡེ་པ་ནི། དེ་ཁས་མ་བླངས་ཀྱང་ལས་ཀྱི་ལམ་གཞག་པར་ནུས་ཏེ། སྦྱོར་བ་ཡོངས་སུ་རྫོགས་པ་ན་རྒྱུད་ཡོངས་སུ་འགྱུར་པའི་ཁྱད་པར་ཞེས་བྱ་བ་ཞིག་འབྱུང་བ་དེ་ལ་ལས་ལམ་གྱི་མིང་འདོགས་པའི་ཕྱིར། འདི་ནི་འབྲས་བུ་ལ་རྒྱུའི་མིང་གིས་བཏགས་པ་ཡིན་ཏེ། རྒྱུ་ཡོངས་སུ་འགྱུར་བའི་ཁྱད་པར་ཞེས་བྱ་བ་དེ་ནི་འབྲས་བུ་མང་པོ་སྒྲུབ་པའི་ནུས་པ་ཞིག་ལ་བྱ་བ་ཡིན་ལ། དེ་ནི་རྒྱུ་ལུས་ངག་གི་བྱ་བ་སྔོན་དུ་སོང་བ་ལས་འབྱུང་བའི་ཕྱིར། དཔེར་ན་བྱེ་སྨྲའི་ལུགས་ལ་རྒྱུ་རྣམ་པར་རིག་བྱེད་ཀྱི་མིང་གིས་འབྲས་བུ་རྣམ་པར་རིག་བྱེད་མ་ཡིན་པ་ལ་བཏགས་པ་བཞིན་ནོ། །
ཇི་ལྟར་ཞེ་ན། ལུས་ཀྱི་རྣམ་པར་རིག་བྱེད་ཀྱི་འབྲས་བུར་གྱུར་པའི་རིག་བྱེད་མ་ཡིན་པའི་གཟུགས་ལ་ལུས་ཀྱི་ལས་ཤེས་པ་བཏགས་པ་བཞིན་ནོ། ། བྱེ་སྨྲ་ན་རེ། ད་ནི་གང་རྣམ་པར་རིག་བྱེད་མ་ཡིན་པ་ནི་སོང་བར་བྱེད་ཅིང༌། དེ་ཁོ་ན་དང་འདྲ་བར་མི་མངོན་པ་རྒྱུད་ཡོངས་སུ་འགྱུར་བའི་བྱེ་བྲག་ཁས་ལེན་པར་བྱེད་པའི་རབ་ཏུ་སྡང་བ་དེ་གང་ཞེ་ན། རབ་ཏུ་སྡང་བ་ནི་ཅི་ཡང་མེད་མོད་ཀྱི། འོན་ཀྱང་སེམས་ཀྱི་རྒྱུད་ལས་བྱུང་བའི་ལུས་ཀྱི་སྦྱོར་བས་བྱ་བ་ཡོངས་སུ་རྫོགས་ནས། སྦྱོར་བ་སོ་སོ་ལ་དེ་དག་དང་ཐ་དད་པར་གྱུར་པའི་ཆོས་གཞན་ཞིག་སྐྱེའོ། ། ཞེས་བྱ་བ་འདི་ལ་ནི་ཡོངས་སུ་དགའ་མི་སྐྱེའོ། ། གང་གིས་བྱས་པའི་སྦྱོར་བ་ལས་བྱུང་བའི་བྱ་བ་ཡོངས་སུ་རྫོགས་པ་ཁོ་ན་ལ་དེའི་རྒྱུ་མཚན་གྱི་རྒྱུད་ཡོངས་སུ་འགྱུར་བ་འབྱུང་ངོ༌། །
ཞེས་བྱ་བ་ནི་ཡོངས་སུ་དགའ་བར་འགྱུར་ཏེ། སེམས་དང་སེམས་ལས་བྱུང་བའི་རྒྱུད་ལས་ཕྱི་མ་ལ་འབྲས་བུ་འབྱུང་བའི་ཕྱིར་རོ། ། ཞེས་ཟེར། དབུ་མ་རྩ་བའི་ཤེས་རབ་ཏུ། མདོ་སྡེ་པས་ལས་འབྲས་ཀྱི་རྟེན་དུ་གྱུར་པའི་རྒྱུན་ཁས་བླངས་ཞེས་བཤད་པ་ཡང་འདི་ཉིད་དོ། ། རྩོད་ལན་དེ་དག་གི་འཕྲོས་ལ་བལྟས་ན་བྱེ་མདོ་གཉིས་ཀས་ཀྱང་ལུས་ངག་གི་ལས་ལམ་དངོས་གཞི་འཇོག་པའི་ཚེ། ལུས་ངག་གི་བྱ་བ་ནི་རྒྱུ་ཡིན་ལ། དེ་ལས་བྱུང་བའི་རིག་བྱེད་མ་ཡིན་པའི་གཟུགས་སམ་རྒྱུད་ཡོངས་སུ་འགྱུར་བའི་ཁྱད་པར་ནི་ལས་ལམ་དངོས་གཞིར་འཇོག་པ་ཉིད་དུ་ཤེས་སོ། ། དེས་ན་གཉིས་ཀའི་ལུགས་ལ། ལས་ལམ་དངོས་གཞིའི་དུས་སུ་ལུས་ངག་གི་རིག་བྱེད་དམ།
བྱ་བ་བེམས་པོར་གྱུར་པ་དག་ཡོད་དམ་མེད་ཀྱང་རུང༌། ལས་ལམ་དངོས་གཞི་ནི་རིག་མིན་གྱི་གཟུགས་སམ། རྒྱུད་ཡོངས་སུ་འགྱུར་བའི་ཁྱད་པར་དེ་ཉིད་དོ། ། དངོས་གཞི་དང་དུས་མཉམ་པའི་རིག་བྱེད་ནི་ལས་ལམ་དངོས་མ་ཡིན་ཏེ། དེ་ནི་མཇུག་ཀུན་ནས་སློང་བྱེད་དུ་བཤད་པའི་ཕྱིར་རོ། ། གཉིས་པ་རྒྱུ་འབྱུང་བའི་ཁྱད་པར་ལ་ཕལ་ཆེར་ནི་གོང་དུ་བཤད་ཟིན་ལ། འདིར་གང་ཟག་གཅིག་གི་རྒྱུད་ལ་རིག་བྱེད་དམ་རིག་བྱེད་མ་ཡིན་པའི་གཟུགས་གཉིས་ཅིག་ཆར་དུ་སྐྱེ་བའི་ཚེ། གཉིས་པོ་དེའི་རྒྱུར་གྱུར་པའི་འབྱུང་བ་བཞི་ཚན་ནི་རྫས་ཐ་དད་པ་ཁོ་ན་ཡིན་ཏེ། འབྲས་བུ་གཉིས་པོ་འགལ་བའི་ཕྱིར། འོ་ན་དེ་དུས་ཀྱི་འབྱུང་བ་བཞི་ཚན་གཉིས་པོ་དེ་སྐྱེ་བ་སྔ་མའི་ལས་ཀྱི་རྣམ་སྨིན་དུ་གྱུར་པའི་འབྱུང་བ་བཞི་ཚན་དག་ཡིན་ནམ་ཞེ་ན།
དེ་ནི་མ་ཡིན་ཏེ། བྱུང་བ་གསུམ་གྱི་ནང་ནས་རྒྱུ་མཐུན་པ་ཁོ་ན་ལས་བྱུང་བའི་འབྱུང་བ་བཞི་ཚན་ཐ་དད་པ་རེ་གསར་དུ་སྐྱེ་བ་ཡིན་པའི་ཕྱིར། གང་གི་སྟོབས་ལས་ཤེ་ན། ཀུན་སློང་སེམས་པའི་སྟོབས་ལས་སྐྱེ་བ་ཡིན་ལ། དེ་ཡང་གཅིག་ནི་རྒྱུའི་ཀུན་སློང་དང༌། རིག་བྱེད་ཀྱི་རྒྱུ་འབྱུང་བ་ནི་དུས་ཀྱི་ཀུན་སློང་ལས་སོ། ། དེ་ལྟ་བུའི་འབྱུང་བ་བཞི་ཚན་སོ་སོ་བ་དེ་ནི་གཟུགས་གཉིས་པོའི་བཞིའི་འབྱུང་བ་ཡིན་ཏེ། གཟུགས་གཉིས་པོའི་ཉེ་བར་ལེན་པའི་རྒྱུ་དང་འཇུག་བྱེད་ཡིན་པའི་ཕྱིར། དཔེར་ན་འཁོར་ལོ་འཕུལ་བྱེད་ལག་པ་ལྟ་བུའོ། ། ལུས་ཀྱི་འབྱུང་བ་སྔར་ཡོད་རྣམ་སྨིན་དུ་གྱུར་པ་ད་ལྟར་བ་དེ་ནི་རྟེན་གྱི་འབྱུང་བ་ཡིན་ཏེ།
རྫས་སུ་འཇུག་བྱེད་ཡིན་པའི་ཕྱིར། དཔེར་ན་འཁོར་ལོ་འདྲིལ་བ་ན་རྟེན་བྱེད་པའི་ཕྱོགས་ལྟ་བུའོ། ། དེ་ཡང་འདོད་པའི་རྟེན་ལ་བསམ་གཏན་གྱི་སྡོམ་པ་སྐྱེས་པའི་ཚེ། འདོད་པའི་ལུས་ཀྱི་འབྱུང་བས་སྐལ་མཉམ་གྱི་རྒྱུ་བྱས། བསམ་གཏན་གྱི་སས་བསྡུས་པའི་སེམས་པས་བདག་པོའི་རྐྱེན་བྱས་པ་ལས་བསམ་གཏན་གྱི་སས་བསྡུས་པའི་འབྱུང་བ་བཞི་ཚན་སྐྱེ་ཞིང༌། དེ་དང་དུས་མཉམ་དུ་བསམ་གཏན་གྱི་སྡོམ་པ་སྐྱེ་བའོ། ། དེའི་དུས་ཀྱི་འབྱུང་བ་བཞི་ཚན་དེ་ནི་རྒྱུ་མཐུན་ལས་བྱུང་བ་མ་ཡིན་ཏེ། ཉེར་ལེན་གྱི་རྒྱུ་སྔོན་དུ་མ་སོང་བའི་ཕྱིར་ཏེ། འདོད་གཟུགས་ཀྱི་འབྱུང་བ་སྐལ་བ་མི་མཉམ་པའི་ཕྱིར། དེས་ན་དེ་དུས་ཀྱི་འབྱུང་བ་བཞི་ཚན་དེ་ནི་རྒྱས་པ་ལས་བྱུང་བ་ཡིན་ཏེ།
ཏིང་ངེ་འཛིན་ལས་སྐྱེས་པའི་ཕྱིར། གལ་ཏེ་རིག་བྱེད་མ་ཡིན་པའི་གཟུགས་ཐོགས་མེད་དུ་འཆད་མོད། དེའི་རྒྱུ་འབྱུང་བ་ཐོགས་བཅས་སུ་ཁས་ལེན་ནམ་ཐོགས་མེད་དུ་འདོད་ཅེ་ན། ཐོགས་བཅས་སུ་མི་འདོད་དེ། འབྱུང་བ་ཐོགས་བཅས་ཀྱི་འབྱུང་འགྱུར་ཐོགས་མེད་དུ་མི་འདོད་པའི་ཕྱིར་དང༌། ཐོགས་བཅས་ཡིན་ན་བསགས་པའི་རྡུལ་དུ་འགྱུར་ལ། དེ་ལྟ་ན་རིག་བྱེད་མ་ཡིན་པའི་དྲི་རོ་སོགས་རྫས་བརྒྱད་ཀ་ཁས་ལེན་དགོས་པར་ཐལ་བའི་ཕྱིར་རོ། ། དེས་ན་གཞིའི་འབྱུང་བ་ནི་ཐོགས་མེད་དང༌། རྐྱེན་གྱི་འབྱུང་བ་ནི་ཐོགས་བཅས་ཏེ། རྣམ་སྨིན་གྱི་ལུས་རྟེན་དུ་འགྱུར་བའི་ཕྱིར།
གསུམ་པ་ཆོས་ཀྱི་ཁྱད་པར་ལ་བདུན་ཏེ་ངོ་བོ་དང་སའི་ཁྱད་པར། དགེ་སོགས་ཀྱི་ཁྱད་པར། རིག་བྱེད་མ་ཡིན་པ་ཉིད་ཀྱི་དབྱེ་བ། ལྡན་འཐོབ་གཏོང་གསུམ་གྱི་ཚུལ་རྟེན་གྱི་ཁྱད་པར་རྣམས་སོ། ། དང་པོ་ནི། རྣམ་རིག་མིན་ལུང་བསྟན་མིན་མེད། ། ཅེས་པ་རིག་བྱེད་མ་ཡིན་པའི་གཟུགས་ལ་ལུང་མ་བསྟན་མི་སྲིད་དེ། ཡོད་ན་ཀུན་སློང་གིས་དེར་འགྱུར་དགོས་པ་ལས་ལུང་མ་བསྟན་གྱི་སེམས་ནི་སྟོབས་ཞན་པས་རིག་མིན་གྱི་གཟུགས་སློང་བར་མི་ནུས་པའི་ཕྱིར། རྟགས་དང་པོ་གྲུབ་སྟེ། རིག་བྱེད་མ་ཡིན་པའི་གཟུགས་དགེ་མི་དགེར་འཇོག་པ་ནི་ཀུན་སློང་གི་དབང་གིས་དེ་འཇོག་པའི་ཕྱིར།
གཞན་ནི་རྣམ་གསུམ་ཞེས་པ་རིག་བྱེད་དང་སེམས་པའོ། ། འོ་ན་རིག་བྱེད་ལ་ཡང་ལུང་མ་བསྟན་མི་སྲིད་པར་འགྱུར་ཏེ། རིག་བྱེད་ཀྱང་ཀུན་སློང་གིས་དགེ་སོགས་སུ་འཇོག་པ་ཡིན་ལ། ལུང་མ་བསྟན་གྱི་སེམས་སྟོབས་ཞན་པའི་ཕྱིར་ཞེ་ན། མི་མཚུངས་ཏེ། རིག་བྱེད་ནི་དེ་དུས་ཀྱི་ཀུན་སློང་གཙོ་བོར་གྱུར་པ་ཡིན་པས་དེ་ཙམ་གྱིས་ཆོག་ལ། རིག་བྱེད་མ་ཡིན་པ་ནི་རྒྱུ་དུས་ཀྱི་ཀུན་སློང་གཙོ་བོར་གྱུར་པ་ཡིན་པས། ཀུན་སློང་འགགས་ནས་ཡུན་རིང་དུ་ལོན་པའི་རྗེས་སུའང་རྒྱུན་རྗེས་སུ་འབྲེལ་དགོས་པའི་ཕྱིར་དང༌། དེ་འདྲ་དེ་འཕེན་པ་ཀུན་སློང་སེམས་ཤུགས་དང་ལྡན་པ་དགོས་པའི་ཕྱིར་རོ། ། ཡང་ན་གཟུགས་ནའང་རྣམ་རིག་མིན། །
ཞེས་པར་གཟུགས་མེད་པའི་ཁམས་ནའང་རིག་བྱེད་མ་ཡིན་པའི་གཟུགས་ཡོད་པར་འགྱུར་ཏེ། འཕགས་པ་གཟུགས་མེད་དུ་སྐྱེས་པའི་ཚེ་ཟག་མེད་ཀྱི་སྡོམ་པ་སྔར་ཡོད་མ་བཏང་བའི་ཕྱིར་ཞེ་ན། དེ་ན་འབྱུང་བ་ལས་གྱུར་པའི་གཟུགས་མེད་དེ། རྟེན་འབྱུང་བ་མེད་པའི་ཕྱིར། བསྟན་མེད་ཀྱི་འབྱུང་བ་ཡོད་པར་ཁས་བླངས་ན་ཉེས་པ་ཅི་ཡོད་ཅེ་ན། ཉེས་པ་དང་བཅས་ཏེ། ཉེར་ལེན་གྱི་རྒྱུ་ཐོགས་བཅས་ཀྱི་འབྱུང་བ་མེད་པར་ཐོགས་མེད་ཀྱི་འབྱུང་བ་མི་སྲིད་པའི་ཕྱིར་རོ། ། རྒྱུ་འབྱུང་བ་གཟུགས་མེད་ཀྱི་སས་བསྡུས་པ་མེད་ཀྱང༌། འབྲས་བུ་རིག་བྱེད་མ་ཡིན་པའི་གཟུགས་འབྱུང་བ་མི་འགལ་ཏེ། རྒྱུ་འབྱུང་བ་ཟག་མེད་ཀྱི་སས་བསྡུས་པ་མེད་ཀྱང༌།
འབྲས་བུ་ཟག་མེད་ཀྱི་གཟུགས་སྲིད་པ་བཞིན་ནོ། ། ཞེ་ན། མཚུངས་པ་མ་ཡིན་ཏེ། ཟག་མེད་ཀྱི་སྡོམ་པ་ཁམས་སུ་གཏོགས་པས་དེའི་རྒྱུ་འབྱུང་བ་ཡང་ཁམས་སུ་མི་གཏོགས་པའི་ཕྱིར། དེའི་འབྲེལ་ཀྱང༌། ཁམས་སུ་མ་གཏོགས་པ་ནི་ཁམས་སུ་གཏོགས་པའི་འབྱུང་བ་དང་སྐལ་བ་མཉམ་མི་མཉམ་གྱི་དབྱེ་བ་མེད་པས། སྐལ་བ་མི་མཉམ་པས་རྒྱུ་བྱས་པར་ཐལ་བ་མེད་པའི་ཕྱིར་རོ། ། འདོད་པའི་རྟེན་ལ་གཟུགས་ཁམས་ཀྱིས་བསྡུས་པའི་འབྱུང་བ་བཞི་སྐྱེས་པ་དེ་བཞིན་དུ། འདོད་གཟུགས་ཀྱི་རྟེན་ལ་གཟུགས་མེད་ཀྱི་སྡོམ་པ་སྐྱེ་བ་མི་འགལ་བར་མཚུངས་སོ་ཞེ་ན། མི་མཚུངས་ཏེ།
བསམ་གཏན་གྱི་སེམས་ནི་དམིགས་པ་གཟུགས་ལ་རྒྱབ་ཀྱིས་མ་ཕྱོགས་པས། གཟུགས་ཀྱི་འབྱུང་བ་སྐྱེད་པར་ནུས་ལ། གཟུགས་མེད་པའི་སེམས་ནི་གཟུགས་ལ་རྒྱབ་ཀྱིས་ཕྱོགས་པས་དེ་སྐྱེད་པར་མི་ནུས་པའི་ཕྱིར་རོ། ། རྣམ་གྲངས་གཅིག་ལ། བྱེ་སྨྲ་ན་རེ། གཟུགས་མེད་ཁམས་ན་སྡོམ་པ་མེད་དེ། འཆལ་བའི་ཚུལ་ཁྲིམས་ནི་འདོད་པའི་སས་བསྡུས་པ་ཡིན་ལ། གཟུགས་མེད་པར་ནི་འདོད་པའི་གཉེན་པོར་མི་རུང་བའི་ཕྱིར། མི་རུང་སྟེ། རིང་བ་བཞིས་རིང་བའི་ཕྱིར།
བཞི་ནི། རྟེན་དང༌། རྣམ་པ་དང༌། དམིགས་པ་དང༌། གཉེན་པོའོ། ། ཡང་ཇི་སྐད་དུ། རྣམ་རིག་དཔྱོད་དང་བཅས་དག་ན། ། ཞེས་པར། འོ་ན་ཇི་སྐད་དུ། རྟོག་དང་བཅས་དག་ན།
ཞེས་མི་འཆད་པའི་རྒྱུ་མཚན་ཅི་ཞེ་ན། དེ་ལྟ་ན་བསམ་གཏན་དང་པོ་ན་མེད་པར་ཐལ་བའི་ཕྱིར་རོ། ། དེ་ན་དེ་ཡོད་པ་ཅི་ཞེ་ན། ཚངས་པ་ཆེན་པོ་ལ་གཡོས་ཀུན་ནས་བསླངས་པའི་ངག་གི་ལས་ཡོད་དེ། དེ་འཁོར་གྱི་ནང་ན་འདུག་པའི་ཚེ། ཚེ་དང་ལྡན་པ་རྟ་ཐུལ་གྱིས་འབྱུང་བ་ཆེན་པོ་བཞི་གང་དུ་འགག་ཅེས་དྲིས་པས། བདག་ཉིད་བཀུར་བའི་ཕྱིར་ཁོ་བོ་ནི་ཚངས་པའོ་ཞེས་གཏམ་རླུང་ལ་བསྐུར་བར་གྲགས་པའི་ཕྱིར་རོ། ། བསམ་གཏན་གཉིས་པ་ཡན་ཆད་ན་རྣམ་པར་རིག་བྱེད་མེད་ན་སྒྲའི་སྐྱེ་མཆེད་ཇི་ལྟར་ཡོད་ཅེ་ན། ཕྱིའི་འབྱུང་བ་ཆེན་པོ་བཞི་རྒྱུར་བྱས་པའི་སྒྲ་དག་ཡོད་དོ་ཞེས་འཆད་དགོས་པ་ཡིན་ཏེ། འོ་ན་བསམ་གཏན་བཞི་པ་ཡན་ཆད་ན་ལུས་གཡོ་འགུལ་དང༌།
ངག་སྨྲ་བརྗོད་བྱེད་པ་མེད་དམ་ཞེ་ན། གཞུང་འདིའི་རྩ་འགྲེལ་གྱི་དངོས་བསྟན་ལྟར་ན་མེད་པ་ལྟ་བུར་ཡང་བཤད་མོད། འདི་ལྟར་ཁས་བླངས་ན་ལེགས་པ་ཡིན་ཏེ། དེ་ཡན་ཆད་ན་ལུས་ངག་གི་རིག་བྱེད་ཇི་ལྟར་ཡོད་པ་དེ་ལུང་མ་བསྟན་ཁོ་ནར་ངེས་པའི་རྒྱུ་མཚན་གྱིས། དེ་དག་ན་དགེ་བ་དང་མི་དགེ་བ་དང་ཉོན་མོངས་ཅན་གྱི་རྣམ་པར་རིག་བྱེད་དགེ་བ་ཡང་མེད། ཉོན་མོངས་ཅན་ཀྱང་མེད་དོ། ། མེད་པའི་ཤེས་བྱེད་བསམ་གཏན་གཉིས་ཀ་ཡན་ཆད་ཀྱི་རིག་བྱེད་ནི། བསམ་གཏན་དང་པོའི་རྟོག་དཔྱོད་མངོན་དུ་བྱས་ནས་སློང་བར་བྱེད་དགོས་ལ། གཉིས་པ་ཡན་གྱི་རྟེན་ལ་རྟོག་དཔྱོད་དགེ་བ་ཡང་མེད་ཉོན་མོངས་ཅན་ཀྱང་མེད་པའི་ཕྱིར། དེ་མེད་དེ།
ས་འོག་མའི་དགེ་བ་དམན་པའི་ཕྱིར་དང༌། ས་འོག་མའི་ཉོན་མོངས་སྤངས་ཟིན་པའི་ཕྱིར། དེས་ན་གོང་སའི་རྟེན་ལ་མངོན་དུ་བྱེད་པའི་རྟོག་དཔྱོད་ནི་ལུང་མ་བསྟན་ཁོ་ནར་ངེས་པ་ཡིན་ཏེ། ཇི་སྐད་དུ། གཉིས་པ་སོགས་ན་ལུས་མིག་དང༌། ། རྣ་བའི་རྣམ་ཤེས་རྣམ་རིག་སློང༌། ། གང་ཡིན་དེ་ནི་དང་པོར་རྟོགས། ། དང༌། དེ་ལུང་མ་བསྟན་ཉོན་མོངས་མིན། ། ཞེས་བཤད་དོ། །
དེས་ན་གཞུང་འདི་ལྟར། དགེ་བ་དང་ནི་ཉོན་མོངས་པའི། ། རྣམ་རིག་དཔྱོད་དང་བཅས་དག་ན། ། ཞེས་སྦྱོར་རོ། ། འོ་ན། འགྲེལ་པར། ཇི་སྐད་དུ། སྔ་མ་ཁོ་ནར་བརྗོད་དོ། ། ཞེས་གཞུང་གི་དངོས་བསྟན་གཞན་དུ་ཁས་ལེན་དགོས་པ་མ་ཡིན་ནམ་ཞེ་ན། དེ་ལྟར་འཆད་པའི་ཚེ་འདི་ལྟར།
ཀུན་སློང་བསམ་གཏན་དང་པོར་གཏོགས་ན། རྣམ་པར་རིག་བྱེད་ཀྱང་བསམ་གཏན་དང་པོར་གཏོགས་དགོས་ཏེ། ཀུན་ནས་སློང་བའི་དགེ་མི་དགེ་ལུང་མ་བསྟན་གསུམ་ཀ་ཡང་ཀུན་སློང་གར་གཏོགས་དེར་གཏོགས་དགོས་པའི་ཕྱིར། ཞེས་པ་ཉིད་དོ། ། ཡང་འདོད་པ་ན་ཡང་སྒྲིབས་མེད། ། ཅེས་པ། འདོད་པའི་ཁམས་ན་སྒྲིབས་ལ་ལུང་མ་བསྟན་གྱི་མཚན་གཞི་ནི། འཇིག་ཚོགས་ལ་ལྟ་བ་དང་མཐར་འཛིན་པའི་ལྟ་བ་ཡིན་ལ། དེ་ནི་མཐོང་སྤངས་ཁ་ནང་ཉིད་དུ་བལྟས་པ་ཡིན་ལ། དེས་ཁ་ཕྱིར་བལྟས་ཀྱི་རིག་བྱེད་སློང་བར་མི་བྱེད་པའི་ཕྱིར་རོ། །
དེས་ན་སྒྲིབས་ལ་ལུང་མ་བསྟན་གྱི་རིག་བྱེད་ཀུན་ནས་སློང་བྱེད་ནི་སྒོམས་པས་སྤང་བར་བྱ་བ་དང༌། དེ་ཡང་ཁ་ཕྱིར་རོལ་དུ་བལྟས་པ་ཁོ་ནར་ངེས་སོ། ། ཁམས་གོང་མ་ལ་མི་མཚུངས་པ་ཅི་ཞེ་ན། ཁམས་གོང་མའི་ཉོན་མོངས་པ་ནི་ཐམས་ཅད་ལུང་མ་བསྟན་དུ་ངེས་པའི་ཕྱིར་རོ། ། མཐོང་སྤང་གི་རིག་བྱེད་མི་སློང་བ་དེ་ལྟར་ན། བཅོམ་ལྡན་འདས་ཀྱིས་ལོག་པར་ལྟ་བ་དེ་ལས་ནི་ལོག་པར་རྟོག་པ་དང༌། ལོག་པའི་ངག་དང༌། ལོག་པའི་ལས་ཀྱི་མཐའ་འབྱུང་བར་འགྱུར་རོ། ། ཞེས་གསུངས་པ་དང་འགལ་ལོ་ཞེ་ན། འདི་ལ་གཉིས་ཏེ།
དངོས་ལན་གདབ་པ་དང༌། འཕྲོས་དོན་བཤད་པའོ། ། དང་པོ་ལ། བྱེ་སྨྲ་སྔ་རབས་པའི་ལུགས་དང༌། སློབ་དཔོན་གྱིས་དེ་ལ་དཔྱད་པའོ། ། དང་པོ་ནི། འགལ་བ་མེད་དེ། མདོ་ལས་ནི་རྒྱུའི་ཀུན་སློང་ལ་དགོངས་ནས་གསུངས་པ་ཡིན་ལ། འདིར་བཤད་པ་ནི་དུས་ཀྱི་ཀུན་སློང་མི་བྱེད་པ་ལ་བསམ་པ་ཡིན་ནོ། ། འོ་ན་རྣམ་པར་རིག་བྱེད་ཀྱི་རྒྱུའི་ཀུན་སློང་དབང་བཙན་པ་ཡིན་ནམ་དུས་ཀྱི་ཀུན་སློང་དབང་བཙན་པ་ཡིན།
དང་པོ་ལྟར་ན། བཤད་མ་ཐག་པ་དང་དངོས་སུ་འགལ། གཉིས་པ་ལྟར་ན་དུས་ཀྱི་ཀུན་སློང་མི་དགེ་བ་དང་ལུང་དུ་མ་བསྟན་པ་ཅན་གྱིས་སོ་ཐར་སྡོམ་པའི་རྣམ་པར་རིག་བྱེད་དགེ་བ་ཡོད་པ་མི་འགྱུར་རོ། ། ཞེ་ན། དེའི་ལན་ལ། རྣམ་པར་རིག་བྱེད་མ་ཡིན་པ་ལ་ནི་རྒྱུའི་ཀུན་སློང་དབང་བཙན་པ་ལྟ་ཅི་སྨོས་ཏེ། རིག་བྱེད་ལ་སྤངས་བྱའི་རིས་ཐ་དད་གྱིས་བར་དུ་མ་ཆོད་ན་རབ་ཏུ་འཇུག་བྱེད་དབང་བཙན་ལ་བར་དུ་ཆོད་ན་དབང་མི་བཙན་ནོ། ། ཞེས་པ་ནི་བྱེ་སྨྲ་སྔ་རབས་པའི་ལན་ཡིན་ལ། གཉིས་པ་སློབ་དཔོན་གྱིས་དཔྱད་པ་ནི། ཇི་སྐད་དུ།
གལ་ཏེ་རྗེས་སུ་འཇུག་པ་བྱེད་པའི་དབང་གིས་དགེ་བ་ལ་སོགས་པ་ཉིད་མ་ཡིན་ན། འོ་ན་ནི། མདོ་ལས་རྒྱུའི་ཀུན་སློང་ལ་དགོངས་ནས་གསུངས་ཀྱི། དེའི་དུས་ཀྱི་ཀུན་སློང་ལས་ནི་མ་ཡིན་པས་དེའི་ཕྱིར་འདི་ན་བསྒྲིབས་ལ་ལུང་དུ་མ་བསྟན་པའི་རྣམ་པར་རིག་བྱེད་མེད་དོ། ། ཞེས་ནི་བརྗོད་པར་མི་བྱ་ཡི། འདི་སྐད་དུ། གཞན་གྱིས་ཆོད་པའི་རྒྱུའི་ཀུན་སློང་ལ་དགོངས་ནས་གསུངས་སོ། ། ཞེས་བརྗོད་པར་བྱའོ། ། ཞེས་བཤད་དོ། ། དེའི་དོན་ནི།
ལོག་ལྟས་ལོག་པའི་ངག་ཀུན་ནས་བསླངས་པ་དེའི་ཚེ། རྒྱུའི་ཀུན་སློང་དངོས་ནི་སྒོམ་སྤང་དུ་ཁས་ལེན་དགོས་ཏེ། བདེན་པ་བཞི་མེད་པར་ལྟ་བ་ནི་ལོག་ལྟ་དངོས་ཡིན་ལ། དེ་གཞན་ལ་བསྟན་པར་བྱའི་སྙམ་པའི་རྟོག་དཔྱོད་དེ་ནི། རྒྱུའི་ཀུན་སློང་དང་རབ་ཏུ་འཇུག་བྱེད་དངོས་ཡིན་ཏེ། དེས་ཀུན་ནས་བསླངས་པའི་ངག་གི་རིག་བྱེད་ནི་དེ་དང་མཐུན་པ་ཡིན་གྱི། སྔ་མ་ལོག་ལྟ་དངོས་དེ་དང་མི་མཐུན་པའི་ཕྱིར། དེས་ན་མཐོང་སྤང་ནི་རྒྱུའི་ཀུན་སློང་དངོས་དེའི་བརྒྱུད་པའི་རྒྱུར་སོང་གི ཀུན་སློང་དངོས་སུ་མ་སོང་ངོ༌། ། གལ་ཏེ་སྔ་མ་ལོག་ལྟ་དེ་རྒྱུའི་ཀུན་སློང་དང༌།
དེ་གཞན་ལ་བསྟན་པར་བྱའོ་སྙམ་པ་དེ་དུས་ཀྱི་ཀུན་སློང་དུ་འདོད་ན། བྱ་བ་དང་ལྷན་ཅིག་ཏུ་མི་འཇུག་པ་དུས་ཀྱི་ཀུན་སློང་དུ་མི་རུང་མོད། དེ་ལྟ་ན་ཡང་འདི་ལྟར་ལུས་ངག་གི་རིག་བྱེད་དགེ་བར་འཇོག་པ་རྒྱུའི་ཀུན་སློང་དབང་བཙན་ནམ། དུས་ཀྱི་ཀུན་སློང་དབང་བཙན། དང་པོ་ལྟར་ན། འདོད་པ་ན་བསྒྲིབས་པའི་རིག་བྱེད་ཡོད་པར་འགྱུར་ལ། གཉིས་པ་ལྟར་ན་རྒྱུའི་ཀུན་སློང་ངེས་འབྱུང་གི་བསམ་པས་ཀུན་ནས་བསླང་བའི་སོ་ཐར་གྱི་སྡོམ་པ་ལེན་པར་བྱེད་པའི་བརྗོད་པ་གཉིས་པའི་སྐབས་ལྟ་བུར། བསྒྲུབ་བྱ་ལ་ཞེ་སྡང་དྲག་པོ་སྐྱེས་པ་དེའི་ཚེ་ན། རྩོག་པུར་འདུག་པ་དང༌། ཐལ་མོ་སྦྱོར་བ་ལྟ་བུའི་ལུས་ཀྱི་རིག་བྱེད་དགེ་བར་མི་འགྱུར་རོ། །
དེ་ལ་འདོད་པར་མི་ནུས་པ་ནི་བྱེ་བྲག་ཏུ་སྨྲ་བ་ཉིད་ཀྱི་གྲུབ་པའི་མཐའོ། ། ཞེས་བྱ་བའི་དོན་ནོ། ། གཉིས་པ་འཕྲོས་དོན་ལ་གཉིས། ཀུན་སློང་གཉིས་ཀྱི་ཁྱད་པར་དང༌། དགེ་སོགས་བཞིའི་སྐབས་སུ་དོགས་པའི་མཐའ་སྤོང་བའོ། ། དང་པོ་ནི། ཀུན་སློང་རྣམ་གཉིས་རྒྱུ་དང་ནི། ། དེ་ཡི་དུས་ཀྱི་སློང་ཞེས་བྱ། ། གཉིས་པ་དང་པོ་རབ་འཇུག་བྱེད། ། གཉིས་པ་རྗེས་སུ་འཇུག་བྱེད་ཡིན། །
ཞེས་པ་འདིར་ཀུན་སློང་དངོས་ནི་ཉོན་མོངས་པ་དང་སེམས་པ་གཉིས་ཡིན་ལ། དེ་ཡང་རྒྱུའི་ཀུན་སློང་ནི་ཞེ་སྡང་གིས་སྲོག་བཅད་པར་བྱའོ་སྙམ་པའི་བློ་ལོ་དང་ཟླ་བ་དང་སྐད་ཅིག་ལ་སོགས་པས་བྱ་བ་དངོས་ཀྱི་བར་དུ་ཆོད་པ་དེའོ། ། དུས་ཀྱི་ཀུན་སློང་ནི་སྲོག་བཅོད་པའི་བྱ་བ་ལ་དངོས་སུ་ཞུགས་པའི་དུས་ཀྱི་ལུས་ངག་གི་རིག་བྱེད་དང་ལྷན་ཅིག་ཏུ་འཇུག་པའི་ཉོན་མོངས་པ་དང་སེམས་པའོ། ། འདི་གཉིས་ནི་འཁོར་ལོ་འདྲིལ་བ་ཕུལ་བྱེད་ལག་པ་ལྟ་བུ་དང༌། རྟེན་བྱེད་ས་གཞི་ལྟ་བུའི་དཔེ་དོན་དང་སྦྱོར་བའི་ཕྱིར། རབ་ཏུ་འཇུག་བྱེད་དང༌། རྗེས་སུ་འཇུག་བྱེད་ཅེས་ཀྱང་བྱའོ། ། འོ་ན་རྒྱུའི་ཀུན་སློང་ཉིད་ཀྱིས་ལུས་ངག་གི་བྱ་བ་དང་མཐུན་པར་བསླངས་ཟིན་པའི་ཕྱིར་དུས་ཀྱི་ཀུན་སློང་དགོས་པ་མེད་དོ་ཞེ་ན། རིག་བྱེད་མ་ཡིན་པའི་གཟུགས་ལ་ནི་ཀུན་སློང་གི་ཆ་ནས་རྒྱུའི་ཀུན་སློང་གཅིག་པུས་ཆོག་ཀྱང༌། རིག་བྱེད་ལ་ནི་དུས་ཀྱི་ཀུན་སློང་མེད་ན་མི་འབྱུང་བའི་ཕྱིར་ངེས་པར་དགོས་སོ། །
རིག་བྱེད་མ་ཡིན་པ་ལ་ཡང་ཀུན་སློང་གི་ཆ་ནས་རྗེས་སུ་འཇུག་བྱེད་མི་དགོས་ཀྱང༌། རྒྱུ་རྣམ་པར་རིག་བྱེད་མེད་ན་འབྲས་བུ་རྣམ་པར་རིག་བྱེད་མ་ཡིན་པའི་གཟུགས་མི་འབྱུང་བའི་ཕྱིར། དེ་སྐད་དུ་ཡང༌། ད་ནི་བྱ་བ་དེ་ལ་དེའི་ནུས་པ་ཅི་ཞིག་ཡོད། འཕངས་སུ་ཟིན་ཀྱང་དེ་མེད་ན་ཤི་བ་གཞན་དུ་དེ་ཡོད་པར་མི་འགྱུར་རོ། ། ཞེས་གསུངས། དེ་ལ་འཕྲོས་ནས་ཇི་སྐད་དུ། འོ་ན་སེམས་མེད་པའི་སྡོམ་པ་སྐྱེ་བ་ལ་ཇི་ལྟར་ཡོད། ཅེས་པའི་དྲི་བ་བཀོད་ནས། ཇི་སྐད་དུ།
འོ་ན་ནི་སེམས་དང་བཅས་པ་ལ་ཆེས་གསལ་བ་ཡིན་པས། ནུས་པ་ནི་དེ་ཡིན་ནོ། ། ཞེས་བཤད་པ་དེའི་དོན་ནི། སྡོམ་པ་ལ་དུས་ཀྱི་ཀུན་སློང་ཡང་ངེས་པར་དགོས་པ་དེ་ལྟ་ན། འགོག་པའི་སྙོམས་འཇུག་ཐོབ་ལ་མ་གཏང་བའི་དགེ་ཚུལ་ཞིག་གིས་བསྙེན་རྫོགས་བྱས་པའི་ཚེ། སྡོམ་པ་མི་སྐྱེ་བར་འགྱུར་ཏེ། དེ་ལ་དུས་ཀྱི་ཀུན་སློང་རྟོག་དཔྱོད་མེད་པའི་ཕྱིར། ཞེས་ཟེར་བ་ལ། གོང་དུ་བཤད་པ་དེ་སེམས་དང་བཅས་པའི་དབང་དུ་བྱས་པ་ཡིན་ལ། སེམས་མེད་ཀྱི་སྙོམས་འཇུག་མངོན་དུ་བྱས་པ་ལྟ་བུ་ལ་ནི་དེར་མ་ངེས་སོ་ཞེས་པའི་དོན་ཏེ།
འདི་ཡང་དཔེར་ན་འགོག་སྙོམས་ཐོབ་པའི་དགེ་ཚུལ་གྱིས་འགོག་སྙོམས་ལས་ལངས་ཏེ། ལས་ཀྱི་གནས་སུ་འཇུག་པ་སོགས་མངོན་གྱུར་གྱི་ཆོས་རྣམས་དུས་ཀྱི་ཀུན་སློང་དང་བཅས་པ་ཚང་ཡང༌། བརྗོད་པ་གསུམ་པའི་ཚེ་འགོག་སྙོམས་མངོན་དུ་གྱུར་པའི་ལུས་ཀྱི་རིག་བྱེད་མ་ཉམས་པར་ཡོད་པ་དེའི་ངང་ལ་བརྗོད་པ་གསུམ་པ་མ་ཐོས་ཀྱང་སྡོམ་པ་སྐྱེས་པར་བསྟན་པ་ཡིན་ནོ། ། དེ་ལྟར་བཤད་པ་ན་ལུས་ཀྱི་རིག་བྱེད་དུས་ཀྱི་ཀུན་སློང་ལ་མི་ལྟོས་པ་གཅིག་ཀྱང་བྱུང་བས། དམིགས་ཀྱིས་བསལ་བ་ཡིན་ནོ། ། འདི་ཡང་བསྙེན་རྫོགས་ལ་ཡིན་གྱི། དགེ་བསྙེན་དང་དགེ་ཚུལ་ལྟ་བུ་ལ་ནི་མི་སྲིད་དེ། བརྗོད་པ་གསུམ་པའི་རྗེས་བཟློས་བྱེད་དགོས་པའི་ཕྱིར་དང༌། དེ་མི་དགོས་པའི་དམིགས་བསལ་ཡོད་པའི་ཚེ་ཡང་དོན་གོ་བ་ཞིག་ངེས་པར་དགོས་པའི་ཕྱིར། ཡང༌།
མཐོང་བས་སྤངས་བྱའི་རྣམ་ཤེས་ནི། ། རབ་ཏུ་འཇུག་བྱེད་ཡིན། ཞེས་པར། འོ་ན་དེ་རྣམ་པར་རིག་བྱེད་ཀྱི་རྒྱུའི་ཀུན་སློང་དུ་རུང་ན། དེས་ཀུན་ནས་བསླངས་པའི་རིག་བྱེད་སྲིད་དམ་ཞེ་ན། མི་སྲིད་དེ། སྲིད་ན་དེ་འདྲ་དེ་མཐོང་སྤངས་ཡིན་པ་ཉིད་དུ་ཐལ་བ་ལས། དེ་ཡང་མ་ཡིན་ཏེ། ཇི་སྐད་དུ། ཉོན་མོངས་ཅན་མིན་མཐོང་སྤངས་མིན། །
གཟུགས་མིན་ཞེས་འཆད་པའི་ཕྱིར། དེ་ལྟར་བཤད་པ་ན་མཐོང་སྤང་གི་རྣམ་ཤེས་རྒྱུའི་ཀུན་སློང་དུ་འགྱུར་ཡང༌། དེས་ཀུན་ནས་བསླངས་པའི་ལུས་ངག་གི་ལས་མི་སྲིད་དོ། ། ཞེས་ཁས་ལེན་དགོས་སོ། ། དེའི་ཕྱིར་ཡང་དག་པར་ན་མཐོང་སྤང་གི་ཤེས་པ་ནི་རྒྱུའི་ཀུན་སློང་གི་ཡང་རྟེན་ཙམ་ཡིན་གྱི། ཀུན་སློང་དངོས་མ་ཡིན་ནོ། ། ཞེས་ཁས་ལེན་དགོས་པ་ཡིན་ཏེ། ཇི་སྐད་དུ། མཐོང་བས་སྤང་བར་བྱ་བའི་སེམས་ནི་དེ་ཀུན་ནས་སློང་བའི་བྱེད་པ་དཔྱོད་པ་དང་རྟོག་པ་དག་གི་གཞིར་གྱུར་པའི་ཕྱིར། ཞེས་གསུངས་སོ། །
དེས་ན་ཀུན་སློང་གཉིས་པོ་གང་རུང་མཚན་ཉིད་པ་ལ་ནི་སྒོམ་སྤང་གིས་ཁྱབ་པ་ཡིན་ཏེ། མཐོང་སྤང་དང་ཟག་མེད་ནི་དེ་གཉིས་ཀ་ཡང་མི་རུང་བའི་ཕྱིར། འོ་ན་ཟག་མེད་ཀྱི་སྡོམ་པ་ཀུན་ནས་སློང་བྱེད་ཀྱི་སེམས་པ་མེད་པར་འགྱུར་ཏེ། ཟག་མེད་ནི་ཀུན་སློང་དུ་མི་རུང༌། ཟག་བཅས་ནི་སྐལ་བ་མི་མཉམ་པས་དེའི་ཀུན་སློང་དུ་མི་རུང་བའི་ཕྱིར་སྙམ་ན། དེའི་ཚུལ་ནི་དེ་མ་ཐག་ཀུན་སློང་གི་དགེ་བ་ལ་དཔྱོད་པའི་སྐབས་སུ་འཆད་པར་འགྱུར་རོ། ། ཡང༌། ལྔ་ནི་རྗེས་སུ་འཇུག་བྱེད་ཡིན། ། ཞེས་པ་དུས་ཀྱི་ཀུན་སློང་དུ་བཤད་པས་སྒྲ་དོན་འཛིན་པའི་རྟོག་པ་དང་བཅས་པར་ནི་གྲུབ་ལ། རྣམ་བཤད་མཛད་པ་དག
རྣམ་པར་མི་རྟོག་པའི་ཕྱིར། རྒྱུའི་ཀུན་སློང་དུ་མི་རུང་ངོ༌། ། ཞེས་འཆད་པ་ནི་ཡིད་རྟོག་ཏུ་འདོད་དགོས་པ་ཡིན་ཏེ། རྒྱུའི་ཀུན་སློང་ལ་ཡིད་ཀྱི་ཤེས་པ་རྟོག་བཅས་ཀྱིས་ཁྱབ་པའི་ཕྱིར། འོ་ན་མིག་ཤེས་རིག་བྱེད་ཀྱི་དུས་ཀྱི་ཀུན་སློང་དུ་འགྱུར་བའི་ཚུལ་ཇི་ལྟ་བུ་ཞེ་ན། མིག་གི་དབང་པོས་སེར་པོ་མཐོང་བ་ན། མིག་དེ་ལ་བརྟེན་པའི་ཤེས་པས་ནི། འདི་ནི་སེར་པོའོ་སྙམ་དུ་འཛིན་ལ། དེས་ཀུན་ནས་བསླངས་ནས་སེར་པོ་ལ་བལྟ་བའི་ལུས་ཀྱི་རིག་བྱེད་དང༌། འདི་ནི་སེར་པོའོ་ཞེས་བརྗོད་པའི་ངག་གི་སྒྲ་འབྱུང་བ་ལྟ་བུའོ། །
འོ་ན་དེ་ཡིད་རྟོག་ཏུ་འདོད་དགོས་པ་མ་ཡིན་ནམ་ཞེ་ན། མ་ཡིན་ཏེ། ཇི་སྲིད་མིག་གི་དབང་པོ་ལ་བརྟེན་པ་དེ་སྲིད་དུ་ནི་གཟུགས་གསལ་བར་སྣང་བ་ཡིན་ལ། དེའི་ཚེ་ནི་དབང་ཤེས་ཁོ་ནར་འཇོག་ཅིང༌། མིག་བཙུམ་པའི་ཚེ་སེར་པོ་དྲན་པའི་བློ་ནི་ཡིད་ཀྱི་རྟོག་པ་ཁོ་ནའོ། ། ཡང་རབ་ཏུ་འཇུག་བྱེད་དགེ་སོགས་ལ། ། རྗེས་འཇུག་བྱེད་ཀྱང་རྣམ་གསུམ་གྱུར། ། ཞེས་བཤད་པ་འདི་ལ། གཉིས་པོ་མ་མཐུན་པ་དེའི་ཚེ་གང་དབང་བཙན་པ་ཡིན་ཞེ་ན། རྣམ་པར་རིག་བྱེད་མ་ཡིན་པ་ལྟ་ཅི་སྨོས།
རྣམ་པར་རིག་བྱེད་ལ་ཡང་རབ་ཏུ་འཇུག་བྱེད་དབང་བཙན་པ་ཡིན་ཏེ། རྗེས་སུ་འཇུག་བྱེད་དབང་བཙན་ན་ནི། ཇི་སྐད་དུ། གལ་ཏེ་རྗེས་སུ་འཇུག་པར་བྱེད་པ་ཇི་ལྟ་བ་བཞིན་ནོ། ། ཞེ་ན་ནི། སེམས་མི་དགེ་བ་དང་ལུང་དུ་མ་བསྟན་པ་ཅན་གྱི་སོ་སོ་ཐར་པའི་རྣམ་པར་རིག་བྱེད་དགེ་བར་མི་འགྱུར་རོ། ། ཞེས་བཤད་པ་དང་འགལ་བར་འགྱུར་བས་སོ། ། འདི་ཡང་ཀུན་སློང་གཉིས་ཀ་ཡོད་པ་ལ་བསམ་པ་ཡིན་གྱི། རྒྱུའི་ཀུན་སློང་སྔོན་དུ་མ་སོང་བ་ལ་ནི་དེ་དུས་ཀྱི་ཀུན་སློང་ཉིད་གཙོ་ཆེ་བར་ཁས་ལེན་དགོས་ཏེ། ཀུན་སློང་གིས་དགེ་སོགས་གསུམ་དུ་བཞག་དགོས་པ་ཡོད་པའི་ཕྱིར།
འདིའང་བྱེ་སྨྲའི་མཐར་ཐུག་གི་གྲུབ་མཐའ་ཡིན་ནམ་ཞེས་འོག་ནས་དཔྱོད་པར་འགྱུར་རོ། ། དེ་ལྟར་བཤད་པ་དེའི་ཕྱིར་སོ་སོར་ཐར་པའི་སྡོམ་པ་རིས་བརྒྱད་ཀ་ཡང་དུས་ཀྱི་ཀུན་སློང་སྐྱབས་འགྲོ་རྩོམ་བྱེད་དུ་བྱས་པ་ལས་སྐྱེ་དགོས་པའི་ཕྱིར། ངེས་འབྱུང་གིས་ཟིན་པར་འདྲ་ཡང༌། རྒྱུའི་ཀུན་སློང་འཇིག་སྐྱོབ་སོགས་སོ་སོར་ངེས་པའི་དབང་གིས་ངེས་འབྱུང་གི་ཚུལ་ཁྲིམས་སོགས་གསུམ་སོ་སོར་ངེས་སོ། ། མདོ་སྡེ་པ་སོགས་ཀྱི་ལྟར་ན་ནི། དེའི་ཚེ་དུས་ཀྱི་ཀུན་སློང་དབང་བཙན་པ་ཡིན་ཏེ། སྡོམ་པ་སེམས་པའི་ངོ་བོར་སྐྱེ་བའི་ཕྱིར། གཉིས་པ་དགེ་སོགས་ཀྱི་སྤྲོས་པ་ལ། གོང་དུ་རྣམ་པར་རིག་བྱེད་ཀུན་སློང་གི་རྗེས་སུ་འཇུག་ལྡོག་བྱེད་པ་ལ་འཕྲོས་ནས། འོ་ན་དགེ་སོགས་ཀྱང་ཀུན་སློང་ཁོ་ནའི་དབང་གི་འཇོག་པ་ཡིན་ནམ་ཞེ་ན།
མ་ཡིན་ཏེ། ཀུན་སློང་གིས་དགེ་སོགས་སུ་འཇོག་པ་ཞིག་ཡོད་པར་མ་ཟད་ངོ་བོ་ཉིད་དང༌། མཚུངས་ལྡན་དང༌། དོན་དམ་པས་ཀྱང་དགེ་སོགས་སུ་འཇོག་པ་དག་ཡོད་པའི་ཕྱིར། ཞེས་འཆད་པ་ནི། ཐར་པ། ། དམ་པའི་དོན་དུ་དགེ་རྩ་བ། ། ངོ་ཚ་ཁྲེལ་ཡོད་བདག་ཉིད་ཀྱི། ། དེ་དག་དང་ལྡན་མཚུངས་ལྡན་གྱིས། ། བྱ་བ་ལ་སོགས་ཀུན་སློང་བས། །
ལྡོག་པ་མི་དགེ་དོན་དམ་པར། ། ལུང་མ་བསྟན་པ་བསྟན་པ་དག ། ཅེས་སོ། ། འདིའི་སྤྲོས་པ་ལ་གཉིས་ཏེ། དོན་དམ་གྱི་དགེ་སོགས་ལ་དཔྱད་པ་དང༌། ཀུན་རྫོབ་ཀྱི་དགེ་སོགས་ལ་དཔྱད་པའོ། ། དང་པོ་ནི། འོ་ན་འདིར་དགེ་སོགས་འཇོག་པའི་ཚེ་དོན་དམ་དང་ཀུན་རྫོབ་གང་དབང་བཙན་པ་ཡིན་ཞེ་ན། འདིར་དམ་པའི་ཆོས་ཀྱི་ཁང་བཟངས་སུ་འཇུག་པའི་སྒོ་ནི་གཉིས་ཏེ། ཤེས་རབ་ཀྱི་ཉོན་མོངས་སྤོང་བ་དང༌།
ཐབས་ལ་མཁས་པས་ཚོགས་གསོག་པ་གཉིས་ལས། དང་པོའི་སྐབས་སུ་དོན་དམ་གཙོ་ཆེ་བ་ཡིན་ཏེ། སྐབས་དེར་ཀུན་རྫོབ་ཀྱི་དགེ་བ་དང༌། མི་དགེ་བ་དང༌། ལུང་དུ་མ་བསྟན་པས་དེ་དག་སོ་སོའི་གོ་མི་ཆོད་པའི་ཕྱིར། འདིའི་སྒྲུབ་པ་ལ་གསུམ་ལས། དང་པོ་ནི། ཀུན་རྫོབ་ཀྱི་དགེ་བས་དགེ་བའི་གོ་མི་ཆོད་དེ། ཟག་པ་དང་བཅས་པའི་དགེ་བ་རྣམས་ནི་སྤང་བྱ་ཁོ་ནར་ངེས་པའི་ཕྱིར། དཔེར་ན་མ་རིག་པ་དང་སྲེད་ལེན་གྱིས་ཀུན་ནས་བསླངས་པའི་ལས་དགེ་བ་རྣམས་བཞིན་ནོ། །
སྒྲུབ་བྱེད་གཉིས་པ་ནི། ཀུན་རྫོབ་ཏུ་མི་དགེ་བས་མི་དགེ་བའི་གོ་མི་ཆོད་དེ། དེའི་འགལ་བ་མི་མཐུན་ཕྱོགས་སུ་གྱུར་པ་ཀུན་རྫོབ་ཀྱི་དགེ་བས་དགེ་བའི་གོ་མི་ཆོད་པ་བཞིན་ནོ། ། ཞེས་པ་ནི། ཤེས་བྱེད་ཀྱི་དཔེ་ཡིན་ལ། སྒྲུབ་བྱེད་ཀྱི་གཏན་ཚིགས་ནི། མི་དགེ་བ་སོགས་གསུམ་པོ་གང་ཡིན་ཀྱང་རུང༌། དེ་དང་དེ་གོ་ཆོད་པོ་ཡིན་ན་འཕགས་པས་དེ་དང་དེར་གཟིགས་དགོས་ལ། དེ་ཡང་འཕགས་པའི་ཡེ་ཤེས་ཀྱིས་ཡིན་གྱི། རྣམ་པར་ཤེས་པ་ཙམ་གྱིས་ནི་མ་ཡིན་པས་ན།
ཀུན་རྫོབ་ཀྱི་དགེ་སོགས་གསུམ་པོ་ཙམ་གྱིས་ནི་མཐར་ཐུག་གི་དགེ་སོགས་དཔྱིས་ཕྱིན་པ་མ་ཡིན་པའི་ཕྱིར། གསུམ་པ་ཀུན་རྫོབ་ཀྱི་ལུང་དུ་མ་བསྟན་པས་ཀྱང་དེའི་གོ་མི་ཆོད་པའི་དཔེ་དང༌། ཤེས་བྱེད་ཀྱི་གཏན་ཚིགས་དེ་སྔ་མ་དེ་དང་འདྲའོ། ། དེས་ན་དགེ་བ་གོ་ཆོད་པོ་ཡིན་ན། དོན་དམ་པའི་དགེ་བ་ཡིན་དགོས་ཏེ། དེ་ཡིན་ན་མཐར་ཐུག་གི་དགེ་བ་ཡིན་དགོས་པའི་ཕྱིར། མི་དགེ་བ་གོ་ཆོད་པོ་ལའང་དོན་དམ་པའི་མི་དགེ་བས་ཁྱབ་པ་ཡིན་ཏེ། དེ་ཡིན་ན་དོན་དམ་པའི་དགེ་བ་དེའི་འགལ་བ་མི་མཐུན་ཕྱོགས་སུ་གྱུར་དགོས་པའི་ཕྱིར། ལུང་མ་བསྟན་ལ་ཡང་དེ་དང་འདྲ་སྟེ། མདོར་ན་དགེ་སོགས་གསུམ་པོ་གང་རུང་གོ་ཆོད་པོ་ཡིན་ན།
དོན་དམ་བདེན་པར་གྱུར་པའི་དེ་དང་དེ་ཡིན་དགོས་ཏེ། དེ་ཡིན་ན་བཅོམ་པའམ་བཤིག་པས་དགེ་སོགས་ཀྱི་བློ་མི་འདོར་དགོས་པའི་ཕྱིར། གནས་སྐབས་གཉིས་པའི་དབང་དུ་བྱས་ན། ཀུན་རྫོབ་ཀྱི་དགེ་སོགས་ཀྱི་དེའི་གོ་ཆོད་དགོས་ཏེ། ཀུན་རྫོབ་ཀྱི་བདེན་པར་གྱུར་པའི་འབྲས་བུ་བདེ་སྡུག་གིས་དེ་དང་དེའི་གོ་ཆོད་པའི་ཕྱིར་དང༌། སྐབས་འདིར་ནི་ཀུན་རྫོབ་ཀྱི་བདེན་པ་ལ་རྣམ་པར་མི་དཔྱོད་པའི་ཕྱིར། དེ་སྐད་དུ་ཡང༌། འགྲེལ་པར། འཁོར་བའི་སྡུག་བསྔལ་ཐམས་ཅད་ནི་མཆོག་ཏུ་མི་བདེ་བའི་ཕྱིར་དོན་དམ་པར་མི་དགེ་བ་ཡིན་ནོ། ། དེ་ལྟར་ན་ནི་ཟག་པ་དང་བཅས་པ་ཅུང་ཟད་ཀྱང་ལུང་དུ་མ་བསྟན་པའམ།
དགེ་བར་མི་འགྱུར་རོ། ། ཞེ་ན། དོན་དམ་པར་དེ་སྐད་དུ་བཤད་ཀྱི། ཟག་པ་དང་བཅས་པ་གང་ཞིག རྣམ་པར་སྨིན་པའི་ཕྱིར་ལུང་དུ་མ་བསྟན་པ་དེ་ནི་ལུང་མ་བསྟན་པ་ཞེས་བྱ་ལ་རྣམ་པར་སྨིན་པ་ཡིད་དུ་འོང་བ་ཅན་ནི་དགེ་བ་ཞེས་བྱའོ། ། ཞེས་གསུངས་སོ། ། ཞེའོ། ། བོད་ལ་ལ་ན་རེ། དོན་དམ་པའི་དགེ་མི་དགེ་ནི་གཏགས་པ་ཙམ་མོ། ། ཞེས་ཟེར།
དོན་དམ་པར་དགེ་སོགས་ཁས་མི་ལེན་པ་ངོ་བོ་ཉིད་མེད་པར་སྨྲ་བའི་ལུགས་དེ་ཕར་ཞོག་ལ། ཇི་སྲིད་བདེན་པ་གཉིས་ཀྱི་རྣམ་དབྱེ་ཁས་ལེན་པ་དེ་སྲིད་དུ་དོན་དམ་པའི་ཆོས་དེ་དང་དེས་དེ་དང་དེའི་གོ་མི་ཆོད་ན། སྤྱིར་དོན་དམ་པའི་བདེན་པས་བདེན་པའི་གོ་མི་ཆོད་པ་དང༌། དོན་དམ་པར་དོན་བྱེད་ནུས་པས་དོན་བྱེད་ནུས་པའི་གོ་མི་ཆོད་པ་སོགས་ཧ་ཅང་ཐལ་བར་འགྱུར་ཞིང༌། བྱེ་བྲག་ཏུ་དངོས་པོར་སྨྲ་བའི་ལུགས་ལས་ཉམས་སོ། ། གཞན་ཡང་དོན་དམ་པའི་བདེ་བས་བདེ་བའི་གོ་མི་ཆོད་ན་ནི། ལུགས་འདིར་ཡང་མཐར་ཐུག་གི་ལྟ་བའི་ཚེ་བདེ་བ་ཁས་ལེན་རྒྱུ་མེད་པར་འགྱུར་ལ། གོ་ཆོད་ན་ནི་དམ་བཅའ་སྔ་མ་ཉམས་ཏེ། འདིར་དོན་དམ་པའི་བདེ་བ་དང་དགེ་བ་དོན་གཅིག་ཏུ་མཛད་པའི་ཕྱིར། དེ་སྐད་དུ་ཡང༌།
དེ་བས་ན་མཆོག་ཏུ་བདེ་བའི་ཕྱིར་དོན་དམ་པར་དགེ་བ་སྟེ། ནད་མེད་པ་བཞིན་ནོ། ། ཞེས་བཤད། གཉིས་པ་ལ་གཉིས་ཏེ། བྱེ་སྨྲ་སྔ་རབས་པའི་ལུགས་དང༌། དེ་ལ་སློབ་དཔོན་གྱིས་དཔྱད་པའོ། ། དང་པོ་ནི། བྱ་བ་ལ་སོགས་ཀུན་སློང་བས། ། ཞེས་པར། དགེ་བའི་རྩ་བ་གསུམ་དང༌།
ཡོད་པ་རྣམ་གཉིས་ཀྱིས་ཀུན་ནས་སློང་བའི་ལུས་དང་ངག་གི་ལས་རིག་བྱེད་ཡིན་མིན་དང༌། མཚན་ཉིད་སྐྱེ་སོགས་ཐོབ་པ་དང༌། སེམས་མེད་ཀྱི་སྙོམས་པར་འཇུག་པ་རྣམ་གཉིས་ནི་ཀུན་ནས་སློང་བའི་དགེ་བར་བཤད་པ་དང༌། ཡང་མི་དགེ་བའི་རྩ་བ་གསུམ་དང་མེད་པ་རྣམ་གཉིས་ཀྱིས་ཀུན་ནས་བསླང་བའི་དེ་འདྲ་དེ་ལ་ཀུན་སློང་གི་མི་དགེ་བར་བཤད་པ་ལ་འཕྲོས་ནས། ཇི་སྐད་དུ། ད་ནི་འདི་དཔྱད་པར་བྱ་སྟེ། གལ་ཏེ་ཀུན་ནས་སློང་བའི་དབང་གིས་ལུས་དང་ངག་གི་ལས་དག་དགེ་བ་དང་མི་དགེ་བ་ཉིད་ཡིན་ན། ཅི་སྟེ་འབྱུང་བ་ཆེན་པོ་རྣམས་མ་ཡིན་ཞེ་ན། བྱེད་པ་པོ་ནི་ལས་ལ་སེམས་པ་ཡིན་གྱི། འབྱུང་བ་རྣམས་ལ་ནི་མ་ཡིན་ནོ། །
ཞེས་བཤད། དེའི་དོན་ནི། ཀུན་སློང་གི་དགེ་མི་དགེར་འཇོག་ནུས་པ་དེ་ལྟ་ན། རིག་བྱེད་དང་རིག་བྱེད་མ་ཡིན་པའི་གཟུགས་གཉིས་ཀྱི་སྐལ་མཉམ་གྱི་རྒྱུར་གྱུར་པའི་གཞིའི་འབྱུང་བ་དག་ཀྱང་ཀུན་སློང་གི་དགེ་བ་དང་མི་དགེ་བ་དག་ཏུ་ཐལ་བར་འགྱུར་རོ་ཞེ་ན། སྐྱོན་མེད་དེ། ཀུན་སློང་གི་དགེ་བ་དང་མི་དགེ་བ་ཀུན་ནས་སློང་བར་བྱེད་པ་པོའི་སེམས་པ་ནི། ལུས་ངག་བྱ་བ་འདི་ལྟ་བུ་ཞིག་བྱའོ་སྙམ་དུ་སེམས་པ་ཡིན་གྱི། དེའི་རྒྱུ་འབྱུང་བ་འདི་ལྟ་བུ་ཞིག་སྐྱེད་པར་བྱའོ་སྙམ་དུ་སེམས་པ་མ་ཡིན་པའི་ཕྱིར། ཞེས་པ་སྟེ། རིགས་པ་འདི་ནི་མཚན་ཉིད་སྐྱེ་སོགས་བཞི་དང༌།
ཐོབ་པ་ལ་ཡང་མཚུངས་པར་འདྲ་བས་དཔྱད་དོ། ། གཉིས་པ་ལ་གཉིས་ཏེ། ཐོབ་པ་ལ་དཔྱད་པ་དང༌། མཉམ་གཞག་གི་ས་པའི་རིག་བྱེད་མ་ཡིན་པ་ལ་དཔྱད་པའོ། ། དང་པོ་ནི། ཇི་སྐད་དུ། སྐལ་བ་མི་མཉམ་པའི་སེམས་ཀྱིས་ཀུན་ནས་བསླངས་པའི་ཐོབ་པ་རྣམས་ཇི་ལྟར་དགེ་བ་ཉིད་ཡིན་པ་ནི་བརྗོད་དགོས་སོ། ། ཞེས་གསུངས། དེའི་དོན་ནི། དགེ་རྩ་ཆད་པ་མཚམས་འབྱོར་བའི་ཚེ།
ཇི་སྐད་དུ། མཚམས་ནི་ཐེ་ཚོམ་ཡོད་ལྟ་བས། ། ཞེས་པ་ལྟར། ཡང་དག་པའི་ལྟ་བས་མཚམས་སྦྱོར་བ་དང༌། རྩ་ཉོན་གྱི་ནང་ཚན་དུ་གྱུར་པའི་ཐེ་ཚོམ་གྱིས་མཚམས་འབྱོར་བ་གཉིས་ལས། ཐེ་ཚོམ་གྱིས་འབྱོར་བ་དེའི་ཚེ་དགེ་བ་དེའི་ཐོབ་པ་ཇི་ལྟར་དགེ་བ་ཡིན་ཏེ། མ་ཆགས་པ་ལ་སོགས་པ་ལྟར་ངོ་བོ་ཉིད་ཀྱི་དགེ་བ་ཡང་མ་ཡིན། ཚོར་བ་ལ་སོགས་པ་བཞིན་དུ། མཚུངས་ལྡན་གྱིས་ཀྱང་མ་ཡིན། མྱ་ངན་ལས་འདས་པ་ལྟར་དོན་དམ་པས་ཀྱང་མ་ཡིན།
ཀུན་ནས་སློང་བས་ཀྱང་མ་ཡིན་ཏེ། ཐེ་ཚོམ་གྱིས་ཀུན་ནས་བསླང་བའི་ཕྱིར་ཞེས་པ་དང༌། དེ་བཞིན་དུ་སྲིད་པར་ཉིང་མཚམས་སྦྱོར་བའི་ཚེ། དགེ་བ་སྐྱེས་ཐོབ་ཀྱིས་ཐོབ་པ་དེ་ཡང་ཇི་ལྟར་དགེ་བ་ཡིན་ཏེ། ངོ་བོ་ཉིད་ལ་སོགས་པ་བཞི་པོ་གང་གི་སྒོ་ནས་ཀྱང་མ་ཡིན་པའི་ཕྱིར། སློང་བས་མ་ཡིན་ཏེ། ཉིང་མཚམས་སྦྱོར་སེམས་ཉོན་མོངས་ཅན་གྱིས་བསླངས་པའི་ཕྱིར། ཞེས་པའི་དོགས་པ་འདི་ལ་འགྲེལ་པ་ཉིད་དུ་ནི་ལན་མ་བཏབ་ལ། ཊཱི་ཀ་བྱེད་པ་དག་ན་རེ། དེའི་ཚེ་དེ་འདྲའི་ཐོབ་པ་དེ་ཐེ་ཚོམ་གྱིས་ཀུན་ནས་བསླང་བ་མིན་གྱི།
དགེ་བའི་རྩ་བས་ཀུན་ནས་བསླངས་པའི་དགེ་བ་ཉིད་ཡིན་ལ། ཐེ་ཚོམ་གྱིས་ནི་ཐོབ་པ་དེ་རྒྱུད་ལ་ལྡན་པའི་གེགས་བསལ་ནས་རྒྱུད་ལ་ལྡན་པ་ཙམ་དུ་བྱེད་པའི་ཕྱིར། དཔེར་ན་རྫ་བུམ་རྫ་མཁན་གྱིས་བྱས་ནས་ཐག་པས་སྦྲེལ་བར་བྱེད་པ་བཞིན་ནོ། ། ཞེས་འཆད་པ་དེ་ཉིད་རིགས་པར་མངོན་ཏེ། ཉིང་མཚམས་སྦྱོར་སེམས་ཉོན་མོངས་ཅན་གྱི་ཚེ་ན། ས་དེའི་དགེ་བའི་ཐོབ་པ་སྔར་བྱུང་ཀྱང༌། དགེ་བ་ནི་དེ་ལ་ལྟོས་པའི་མ་འོངས་པ་ཡིན་ལ། དེ་མ་འོངས་པ་རང་གི་གོ་ས་ན་དགེ་བར་གནས་ཀྱང༌། དེའི་ཐོབ་པ་ད་ལྟར་གྱི་གནས་སུ་འདྲེན་པ་དེ་ནི་ཉིང་མཚམས་སྦྱོར་སེམས་ཉོན་མོངས་ཅན་དེས་བྱས་པའི་ཕྱིར། གཉིས་པ་ནི།
ཇི་སྐད་དུ། མཉམ་པར་གཞག་པའི་རྣམ་པར་རིག་བྱེད་མ་ཡིན་པ་ལ་ནི་བསམ་པ་མེད་དོ། །

མཉམ་པར་མ་གཞག་པའི་སེམས་ནི་སྐལ་བ་མི་མཉམ་པའི་ཕྱིར་དེ་ཀུན་ནས་སློང་བར་བྱེད་པ་མ་ཡིན་ན། ཇི་ལྟར་དེ་དགེ་བ་ཉིད་ཡིན་ཡང་ལྷའི་མིག་དང་རྣ་བ་དག་ཀྱང་དགེ་བ་ཉིད་དུ་ཐལ་བར་འགྱུར་བས་འདི་ལ་འབད་པར་བྱ་དགོས་སོ། ། ཞེས་བཤད་པ་དེའི་དོན་ནི། གོང་དུ་ཀུན་སློང་དགེ་མི་དགེར་འཇོག་པ་ལ། རྒྱུ་ཀུན་སློང་དེ་འབྲས་བུ་ལས་ལ་དམིགས་ཤིང་སེམས་པ་ཞིག་དགོས་པར་བཤད་པ་ལ། འོ་ན་མཉམ་པར་གཞག་པའི་སས་བསྡུས་ཀྱི་རིག་བྱེད་མ་ཡིན་པའི་གཟུགས་གཉིས་པོ་དགེ་བ་བཞི་ལས་གང་ཡིན། ཀུན་སློང་གི་དགེ་བའོ་ཞེས་ཟེར་བ་ལས་འོས་མེད་པས་དེ་ཡང་མ་ཡིན་ཏེ། མཉམ་གཞག་གི་ས་པའི་རིག་བྱེད་མ་ཡིན་པ་འདི་ལྟ་བུ་ཞིག་སྐྱེ་བར་བྱའོ་སྙམ་པའི་ཀུན་སློང་མངོན་དུ་མ་སོང་བའི་ཕྱིར། གལ་ཏེ་ཇི་སྐད་དུ། རྣམ་རིག་དཔྱོད་དང་བཅས་དག་ན། ། ཞེས་བཤད་པས་དེ་འདྲའི་ཀུན་སློང་མཉམ་གཞག་གི་ས་པ་མེད་ཀྱང་མཉམ་པར་མ་གཞག་པའི་ས་པ་ཡོད་དོ་ཞེ་ན།
མཉམ་པར་མ་གཞག་པའི་ས་པ་ས་དེ་ཀུན་ནས་སློང་བར་བྱེད་མི་ནུས་ཏེ། སྐལ་བ་མི་མཉམ་པའི་ཕྱིར། ཞེས་པའོ། ། དེ་ལྟར་བཤད་པ་ན། བསམ་གཏན་དང་ཟག་མེད་སྡོམ་པའི་རིག་བྱེད་མ་ཡིན་པ་གཉིས་དེ་དུས་ཀྱི་ཀུན་སློང་ལ་རག་ལས་པ་ལྟ་ཞོག རྒྱུ་དུས་ཀྱི་ཀུན་སློང་ཡང་མེད་དོ་ཞེས་ཁས་ལེན་དགོས་པ་ནི་བྱེ་སྨྲ་སྔ་རབས་པའི་གྲུབ་པའི་མཐའ་ཡིན་ན། དེའི་ཚེ་ཀུན་སློང་གི་དགེ་བར་འོངས་ས་མེད་པས་ངོ་བོ་ཉིད་ཀྱི་དགེ་བ་ཡིན་ཞེས་འཆད་དགོས་ལ། དེ་ལ་སློབ་དཔོན་གྱིས། འོ་ན་ལྷའི་མིག་དང་རྣ་བ་དག་ཀྱང་དགེ་བ་ཉིད་དུ་ཐལ་བར་འགྱུར་ཏེ། མཉམ་པར་གཞག་པའི་སས་བསྡུས་པ་ཙམ་གྱིས་ངོ་བོ་ཉིད་དམ།
ཡང་ན་ཀུན་སློང་གི་དགེ་བ་ཉིད་དུ་བཞག་ནུས་པའི་ཕྱིར། ཞེས་བྱ་བའི་དོན་ནོ། ། གཉིས་པ་རིག་བྱེད་མ་ཡིན་པའི་དབྱེ་བ་རྒྱས་པར་བཤད་པ་ལ། སྤྱིར་སྡོམ་པའི་དབྱེ་བ། ནང་ཚན་སོ་སོའི་ཁྱད་པར་རོ། ། དང་པོ་ནི། རྣམ་རིག་མིན་རྣམ་གསུམ་ཞེས་བྱ། ། སྡོམ་དང་སྡོམ་པ་མིན་དང་གཞན། ། སྡོམ་པ་སོ་སོ་ཐར་ཅེས་བྱ། ། དེ་ནི་བསམ་གཏན་ཟག་མེད་སྐྱེས། །
སྡོམ་པ་རྣམ་པ་གསུམ་སྟེ། སོ་སོར་ཐར་པའི་སྡོམ་པ་ནི་འདི་པ་རྣམས་ཀྱི་འདོད་པ་ན་སྤྱོད་པའི་ཚུལ་ཁྲིམས་སོ། ། བསམ་གཏན་གྱི་སྡོམ་པ་ནི་གཟུགས་ན་སྤྱོད་པའི་ཚུལ་ཁྲིམས་ཡིན་ནོ། ། ཟག་པ་མེད་པའི་སྡོམ་པ་ནི་ཟག་པ་མེད་པའི་ཚུལ་ཁྲིམས་ཡིན་ནོ། ། འདིར་བོད་ཀྱི་རྣམ་བཤད་མཛད་པ་དག སོ་ཐར་སྡོམ་པའི་ངོ་བོ་ལ་རིག་བྱེད་དང༌། རིག་བྱེད་མ་ཡིན་པ་གཉིས་དང༌། སྡོམ་པ་ཕྱི་མ་གཉིས་ལ་རིག་བྱེད་མ་ཡིན་པའི་གཟུགས་ཀྱིས་ཁྱབ་པ་ཡིན་ནོ་ཞེས་ཟེར། འདི་མི་འཐད་པ་ལ་གཉིས་ཏེ། དང་པོ་མི་འཐད་པ་དང༌།
ཕྱི་མ་གཉིས་མི་འཐད་པའོ། ། དང་པོ་ལ་སྒྲུབ་བྱེད་མེད་པ་དང༌། གནོད་བྱེད་ཡོད་པའོ། ། དང་པོ་ནི། དེ་ལ་དེས་མ་ཁྱབ་པ་དེ་ལྟ་ན། དེར་སྟོན་བྱེད་ཀྱི་ལུང་ཡོད་པར་རིགས་པ་ལས་དེ་ནི་མེད་དོ། ། གལ་ཏེ། ཇི་སྐད་དུ། འཆལ་བའི་ཚུལ་ཁྲིམས་མི་དགེའི་གཟུགས། ། དེ་སྤོང་ཚུལ་ཁྲིམས་རྣམ་གཉིས་སོ། །
ཞེས་དང༌། དེའི་འགྲེལ་པར། གཟུགས་མི་དགེ་བ་ནི་འཆལ་པའི་ཚུལ་ཁྲིམས་ཞེས་བྱའོ། ། དེ་སྤོང་བ་ནི་ཚུལ་ཁྲིམས་ཡིན་ནོ། ། སྤོང་བ་དེ་ཡང་རྣམ་པར་རིག་བྱེད་གང་གིས་སྤོང་བར་བྱེད་པ་དང༌། རྣམ་པར་རིག་བྱེད་མ་ཡིན་པ་སྤོང་བ་གང་ཡིན་པའོ། ། ཞེས་དང༌། ཇི་སྐད་དུ། དགེ་བ་བདུན་རྣམ་གཉིས། ། ཞེས་ལུས་ངག་གི་དགེ་བ་བདུན་ལ་རིག་བྱེད་དང་རིག་བྱེད་མ་ཡིན་པ་གཉིས་བཤད་པའི་ཕྱིར་དང༌།
ཡང༌། ཇི་སྐད་དུ། དང་པོའི་རྣམ་རིག་རྣམ་རིག་མིན། ། སོ་སོར་ཐར་དང་བྱ་བའི་ལམ། ། སྡོམ་པ་ཡང་དག་པར་བླངས་པའི་རྣམ་པར་རིག་བྱེད་དང་རིག་བྱེད་མ་ཡིན་པ་དང་པོ་དག་ནི་སོ་སོར་ཐར་པ་ཞེས་བྱ་སྟེ། དེས་སྡིག་པ་ལས་སོ་སོར་ཐར་པའི་ཕྱིར་རོ། ། སྤངས་པའི་ཕྱིར། ཞེས་བྱ་བའི་ཐ་ཚིག་གོ ། སོ་སོར་ཐར་པའི་སྡོམ་པ་ཞེས་ཀྱང་བྱ་སྟེ། ལུས་དང་ངག་སྡོམ་པའི་ཕྱིར་རོ། །
ལས་ཀྱི་ལམ་ཞེས་ཀྱང་བྱ་ལ། སྐད་ཅིག་མ་གཉིས་པ་སོགས་པ་ནི། སོ་སོར་ཐར་པའི་སྡོམ་པ་ཁོ་ན་ཡིན་གྱི། སོ་སོར་ཐར་པ་ནི་མ་ཡིན་ནོ། ། ཞེས་བཤད་པས་སོ། ། ཞེ་ན། དེ་དག་ནི་དེའི་ལུང་མ་ཡིན་ཏེ། ལུང་དང་པོས་དེ་ལྟར་མ་བསྟན་པ་དང༌། གཉིས་པས་དེ་ལྟར་མ་བསྟན་པ་དང༌། གསུམ་པས་ཀྱང་དེ་ལྟར་མ་བསྟན་པའོ། །
དང་པོ་ནི། ལུང་དེས་ཚུལ་ཁྲིམས་ཀྱི་ངོ་བོར་གྱུར་པའི་རྣམ་པར་རིག་བྱེད་བསྟན་མོད། དེ་ཙམ་གྱིས་སྡོམ་པར་མི་འགྲུབ་སྟེ། སངས་རྒྱས་ཀྱིས་ནི་བཅས་པ་ཡང༌། ། ཞེས་གསུངས་པས་བཅས་འགལ་སྤོང་བའི་རིག་བྱེད་དང་རེག་བྱེད་མ་ཡིན་པ་གཉིས་ཀྱང་ཚུལ་ཁྲིམས་སུ་གསུངས་པ་བཞིན་ནོ། ། གལ་ཏེ་དཔེར་མཐུན་པའི་ཕྱོགས་ལ་རྗེས་སུ་འགྲོ་བ་མེད་དོ་ཞེ་ན། འདི་ལ་དཔེ་སྒྲུབ་པ་དང༌། དོན་ལ་སྦྱར་བ་གཉིས། དང་པོ་ནི། འོ་ན་བཅས་ལྡན་དགེ་སློང་གིས་ཆང་འཐུང་བ་སྤངས་པའི་རིག་བྱེད་དང་རིག་བྱེད་མ་ཡིན་གཉིས་ཀ་དགེ་སློང་གི་སྡོམ་པར་ཁས་ལེན་དགོས་པས་དེ་འདྲ་དེ་རྩ་བའི་ལྟུང་བ་བཞི་སྤོང་བའི་ཚུལ་ཁྲིམས་སུ་འགྱུར་ཏེ།
དགེ་སློང་གི་སྡོམ་པ་ཡིན་པའི་ཕྱིར། འདོད་ན་རང་བཞིན་གྱི་ཁ་ན་མ་ཐོ་བ་སྤོང་བའི་ཚུལ་ཁྲིམས་སུ་འགྱུར་རོ། ། གཉིས་པ་ནི། རང་བཞིན་གྱི་ཁ་ན་མ་ཐོ་བ་སྤོང་བའི་རྣམ་པར་རིག་བྱེད་ཀྱི་ངོས་འཛིན་ནི། དགེ་སློང་གི་སྡོམ་པ་བླངས་ཟིན་པའི་འོག་ཏུ། སྲོག་གཅོད་པར་མི་བྱེད་དོ། ། ཞེས་པའི་ངག་གི་སྒྲ་དང༌། དེ་ལྟར་མི་བྱེད་པའི་ལུས་ཀྱི་དབྱིབས་ཉིད་ལ་འཆད་པ་ཡིན་ལ། དེ་ནི་སོ་སོར་ཐར་པའི་སྡོམ་པ་མ་ཡིན་ཏེ། དེ་འདྲ་དེ་ལ་ནི་ཉོན་མོངས་པ་ཅན་དང་ལུང་མ་བསྟན་གྱི་ཀུན་ནས་བསླངས་པ་ཡང་ཡོད་ལ།
དེ་ནི་སོ་ཐར་གྱི་སྡོམ་པ་ལེན་པའི་ཆོ་གས་ཐོབ་པ་མ་ཡིན་པའི་ཕྱིར། གལ་ཏེ་ཡིན་ན། སྡོམ་པ་དེ་ཉོན་མོངས་པ་ཅན་དང་ལུང་མ་བསྟན་གྱིས་ཐོབ་པར་འགྱུར་བ་དང༌། རིག་བྱེད་དེ་སྐྱེས་པའི་ཉིན་མཚན་གྱི་དུས་དེ་ལ་ལྟོས་ནས་འདས་པ་དང་ལྡན་པ་ཡིན་པར་འགྱུར་ཏེ། སྡོམ་པ་བླངས་པའི་དུས་དེར་སྐྱེས་པའི་རིག་བྱེད་ཡིན་པའི་ཕྱིར། འདོད་ན། རྣམ་རིག་བྱེད་ནི་ཐམས་ཅད་ལ། ། བྱེད་པ་དག་ལ་ད་ལྟར་ལྡན། ། ཞེས་བཤད་པ་དང་འགལ་ལོ། ། ཡང་སྔོན་སྡོམ་པ་བླངས་པའི་དུས་དེར་རིག་བྱེད་དེའི་ཐོབ་པ་སྔར་སྐྱེས་པ་ཡིན་པར་འདོད་ན་ནི།
ཇི་སྐད་དུ། མ་འོངས་མེད། ཅེས་པ་དང་འགལ་ལོ། ། རིག་བྱེད་མ་ཡིན་པ་ལ་མི་མཚུངས་ཏེ། དེ་ནི་རང་གི་རྟེན་འབྱུང་བ་དང་བཅས་པ་ཐོབ་ནས་ཇི་སྲིད་མ་བཏང་བ་དེ་སྲིད་དུ་རྒྱུན་མ་ཆད་པར་ཡོད་པའི་ཕྱིར། གཉིས་པ་ནི། ལུང་དེས་ཀྱང་ཁྱེད་ཀྱི་འདོད་པ་དེ་བསྟན་པ་མ་ཡིན་ཏེ། ལུང་དེས་ནི་ལུས་ངག་གི་དགེ་བ་བདུན་པོའི་དངོས་གཞིའི་དུས་སུ་རྣམ་པར་རིག་བྱེད་ཡོད་པར་བསྟན་པ་ཡིན་གྱི། རྣམ་པར་རིག་བྱེད་དེ་སྡོམ་པར་མི་སྟོན་པའི་ཕྱིར། དངོས་གཞི་དང་དུས་མཉམ་པའི་རིག་བྱེད་དེ་ཡང་ལས་ལམ་གྱི་མཇུག་ཏུ་སྟོན་པ་ཡིན་གྱི།
དངོས་གཞིར་མི་འཆད་པའི་ཕྱིར། དེ་སྐད་དུ། དགེ་བ་བདུན་རྣམ་གཉིས། ཞེས་པའི་འགྲེལ་པར། ཡང་དག་པར་བླངས་པའི་ཚུལ་ཁྲིམས་ནི་རྣམ་པར་རིག་བྱེད་ལས་རག་ལས་པའི་ཕྱིར། ལས་ཀྱི་ལམ་གཟུགས་ཅན་བདུན་ནི་གདོན་མི་ཟ་བར་རྣམ་པར་རིག་བྱེད་དང་རིག་བྱེད་མ་ཡིན་པ་དང་རྣམ་པ་གཉིས་ཀ་ཡིན་ནོ། ། ཞེས་སྤོང་བདུན་འཁོར་བཅས་ཀྱི་ཚུལ་ཁྲིམས་དེ་རིག་བྱེད་ལས་སྐྱེ་བར་བཤད་ཀྱི། རིག་བྱེད་དངོས་སུ་མ་བཤད་པའི་ཕྱིར། གལ་ཏེ་ལུང་དེས་ཡང་དག་པར་བླངས་པའི་ཚུལ་ཁྲིམས་གཉིས་ཀ་ཡིན་པར་བསྟན་པས་རིག་བྱེད་ཡོད་པར་ཡང་གྲུབ་བོ། ། ཅེ་ན།
ཚུལ་ཁྲིམས་སུ་གྲུབ་པས་སྡོམ་པར་མི་འགྲུབ་སྟེ། སྡོམ་པ་ཡང་དག་པར་ལེན་པའི་སྦྱོར་བའི་སྐབས་ཀྱི་རིག་བྱེད་དང་རིག་བྱེད་མ་ཡིན་པ་བཞིན་ནོ། ། ལུང་གསུམ་པའི་དོན་མ་ཡིན་པ་ལ་གཉིས་ཏེ། དངོས་དང༌། གྲུབ་དོན་བཤད་པའོ། ། དང་པོ་ནི། སྡོམ་པ་ཡང་དག་པར་བླངས་པའི་རིག་བྱེད་དང་རིག་བྱེད་མ་ཡིན་པ་སྐད་ཅིག་དང་པོ་གཉིས་ཀ་སོ་ཐར་སྡོམ་པར་སྟོན་པ་མ་ཡིན་ཏེ། དེའི་རིག་བྱེད་དང་རིག་བྱེད་མ་ཡིན་པ་སྐད་ཅིག་དང་པོ་ནི། ལས་བརྗོད་པ་དང་པོ་དང་གཉིས་ཀའི་ཚེ་ལྟ་བུ་སྦྱོར་བའི་དུས་ཉིད་ནས་འབྱུང་བའི་ཕྱིར། དེ་སྐད་དུ་ཡང༌།
ཉེར་བསྡོགས་རྣམས་ནི་རྣམ་རིག་བྱེད། ། རྣམ་རིག་བྱེད་མིན་འགྱུར་བའམ། ། ཞེས་བཤད་པའི་ཕྱིར། གལ་ཏེ་རིག་བྱེད་དང་རིག་བྱེད་མ་ཡིན་པ་སྐད་ཅིག་དང་པོ་ཞེས་པ་སྡོམ་པ་སྐྱེས་པའི་དུས་ཀྱི་སྐད་ཅིག་དང་པོ་ལ་བསམ་པ་ཡིན་ནོ་ཞེ་ན། དེ་ལྟ་ན་སྦྱོར་བའི་དུས་ཀྱི་རིག་བྱེད་དང་རིག་བྱེད་མ་ཡིན་པ་དང་པོ་སོ་སོར་ཐར་པ་མ་ཡིན་པར་འགྱུར་རོ། ། སྡོམ་པ་ཞེས་ཀྱང་བྱ་སྟེ། ཞེས་པ་ནི། གང་གིས་སྡོམ་པར་བྱེད་པ་ལ་སྡོམ་པའི་མིང་གིས་བཏགས་པ་ཡིན་ཏེ། ལུས་དང་ངག་སྡོམ་པའི་ཕྱིར་རོ། ། ཞེས་པའི་གཏན་ཚིས་དང་འབྲེལ་བས་སོ། །
སྐད་ཅིག་གཉིས་པ་ལ་སོགས་པ། ། ཞེས་པས་ནི་སྦྱོར་བ་ལ་ལྟོས་པའི་སྐད་ཅིག་གཉིས་པ་དང་དངོས་གཞི་དང་སོགས་པའི་སྒྲས་ནི་འཇུག་བསྡུས་པ་ཡིན་ཏེ། ཇི་སྐད་དུ། འཇུག་ཡིན་གྱི། ལུས་ཀྱི་ལམ་དངོས་ནི་མ་ཡིན་ནོ། ། ཞེས་བཤད་པས་སོ། ། ལུང་དེས་སྐད་ཅིག་གཉིས་པ་ལས་ལམ་གྱི་མཇུག་ཏུ་སྟོན་པ་ནི་མ་ཡིན་ཏེ། སྐད་ཅིག་དང་པོ་ནི་སྦྱོར་བ་ལ་འཆད་དགོས་པས་དངོས་གཞི་ངོས་བཟུང་དུ་མེད་པར་ཐལ་བའི་ཕྱིར་རོ། ། ཇི་སྐད་དུ། སྡོམ་པ་ཡང་དག་པར་བླང་བ། །
ཞེས་པས་སྡོམ་པ་སྐྱེས་པའི་དུས་ཀྱི་རིག་བྱེད་སོགས་ངོས་བཟུང་བ་ཡིན་ནོ་སྙམ་ན། དེ་ཡང་མ་ཡིན་ཏེ། སྤྱིར་སྡོམ་པ་ལ་ཡང་དག་པར་བླངས་པའི་སྡོམ་པ་དང༌། ཆོས་ཉིད་ཀྱིས་ཐོབ་པའི་སྡོམ་པ་ཞེས་བྱ་བ་གཉིས་ཡོད་པ་ལས། དང་པོ་དེ་འཛིན་པའི་དབང་དུ་བྱས་ནས་བླངས་པ་ཞེས་སྨོས་པའི་ཕྱིར། འཆད་ཚུལ་དེ་ལས་གཞན་དུ་འགྲེལ་པའི་སྒྲ་ཇི་བཞིན་པ་ཉིད་དུ་བརྟག་ན་ནི། ཕྱི་རོལ་པའི་རྒྱུ་ལ་སོ་སོར་ཐར་པའི་སྡོམ་པ་ཡོད་པར་འགྱུར་ཏེ། སྡོམ་པ་ཡང་དག་པར་བླངས་པའི་རྣམ་པར་རིག་བྱེད་དང་རིག་བྱེད་མ་ཡིན་པ་སྐད་ཅིག་དང་པོ་སོ་སོར་ཐར་པའི་སྡོམ་པ་ཡིན་ཞེས་པ་དེ་སྒྲ་ཇི་བཞིན་པར་འདོད་པའི་ཕྱིར། དེའི་འབྲེལ་ནི། འགྲེལ་པར།
ཇི་སྐད་དུ། ཡང་ཅི་ཕྱི་རོལ་པ་རྣམས་ལ་ཡང་དག་པར་བླངས་པའི་ཚུལ་ཁྲིམས་མེད་དམ་ཞེ་ན། ཡོད་མོད་ཀྱི། སོ་སོར་ཐར་པའི་སྡོམ་པ་ནི་མ་ཡིན་ནོ། ། ཅིའི་ཕྱིར་ཞེ་ན། དེ་ནི་སྲིད་པ་ལ་བརྟེན་པའི་ཕྱིར་སྡིག་པ་ལས་སོ་སོར་ཐར་པར་བྱེད་པ་ནི་མ་ཡིན་ནོ། ། ཞེས་གསུངས། གཉིས་པ་གྲུབ་དོན་ནི། ཆོས་འདི་པ་དག་གི་ཚུལ་ཁྲིམས་ལ་གཉིས་ཏེ། མཉམ་པར་མ་བཞག་པའི་ས་པ་དང༌།
མཉམ་པར་གཞག་པའི་ས་པའོ། ། དང་པོ་ལ་ནི། རིག་བྱེད་དང༌། རིག་བྱེད་མ་ཡིན་པ་གཉིས་ཀ་དང༌། ལས་ལམ་གྱི་སྦྱོར་བ་དང༌། དངོས་དང༌། མཇུག་གསུམ་ཀ་ལས་སྐྱེ་དགོས་པ་ཡིན་ལ། ཕྱི་མ་ནི་རྣམ་པར་རིག་བྱེད་མ་ཡིན་པའི་གཟུགས་ཁོ་ནར་ངེས་པ་དང༌། ལས་ལམ་གྱི་དངོས་གཞི་ཁོ་ན་ལས་འཐོབ་ཀྱི། སྦྱོར་བ་དང་མཇུག་ལས་མ་ཡིན་པ་དང༌།
སྔ་མས་ནི་བཅས་རང་གཉིས་ཀ་སྤོང་བ་དང༌། ཕྱི་མ་གཉིས་ཀྱིས་ནི་རང་བཞིན་ཁོ་ན་སྤོང་གི བཅས་པའི་ཁ་ན་མ་ཐོ་བ་སྤོང་བ་ནི་མ་ཡིན་ནོ། ། དེའི་ཕྱིར་མཉམ་པར་མ་གཞག་པའི་ས་པའི་ཚུལ་ཁྲིམས་ཀྱི་སྦྱོར་བ་དང་དངོས་གཞི་མཇུག་གསུམ་ལས། སྦྱོར་མཇུག་གཉིས་ལ་ནི། རིག་བྱེད་དང་རིག་བྱེད་མ་ཡིན་པ་གཉིས་ཀ་ཡོད། དེ་ཡང་སྦྱོར་བ་ལ་ནི་རིག་བྱེད་གཙོ་ཆེ་ཞིང༌། མཇུག་ལ་རིག་བྱེད་མ་ཡིན་པ་གཙོ་ཆེ་བ་ཡིན་མོད། དངོས་གཞི་ནི་རིག་བྱེད་མ་ཡིན་པ་ཁོ་ནར་ངེས་ཏེ། རིག་བྱེད་ལ་སྦྱོར་བ་དང་མཇུག་ཁོ་ནའི་བཤད་པ་རྩ་འགྲེལ་གཉིས་ཀ་ན་ཡོད་པ་ཡིན་གྱི།
དངོས་གཞིའི་བཤད་པ་མ་དམིགས་པའི་ཕྱིར། དངོས་གཞིའི་དུས་སུ་རིག་བྱེད་ཡོད་པར་བཤད་པ་མ་ཡིན་ནམ་ཞེ་ན། ཡིན་མོད། དེ་ནི་དངོས་གཞིར་མི་རུང་སྟེ། མཇུག་ཏུ་འཆད་དགོས་པའི་ཕྱིར། དཔེར་ན་ཇི་སྲིད་བསད་བྱའི་སྲོག་ཆད་མ་ཟིན་པ་དེ་སྲིད་དུ་ནི། སྲོག་གཅོད་པའི་རིག་བྱེད་ནི་སྦྱོར་བ་ཁོ་ན་ཡིན་ལ། ཤི་ཟིན་པའི་འོག་ཏུ་གསོད་པའི་སྦྱོར་བ་ནི་ཇི་སྙེད་པ་མཇུག་ཏུ་འཆད་དགོས་པ་བཞིན་ནོ། ། དེ་བཞིན་དུ་ཚུལ་ཁྲིམས་དེ་ལ་སྡོམ་པ་ཡིན་མིན་ཀྱང་གཉིས་ཏེ། སྦྱོར་བའི་དུས་ཀྱི་ཇི་སྙེད་པ་ནི་ཡང་དག་པར་བླངས་པའི་ཚུལ་ཁྲིམས་ནི་ཡིན་ཏེ།
རང་གི་འགལ་ཟླ་འཆལ་ཚུལ་གྱི་འགལ་བ་མི་མཐུན་ཕྱོགས་སུ་གྱུར་པའི་ཕྱིར། དེ་ཡང་འཆལ་ཚུལ་ལ་སྦྱོར་དངོས་མཇུག་གསུམ་ཡོད་པའི་དབྱེ་བ་ལས་སོ། ། དངོས་གཞི་ནི་སྡོམ་པ་ཁོ་ནར་ངེས་ཏེ། རིག་བྱེད་མ་ཡིན་པའི་གཟུགས་སུ་ངེས་པའི་ཕྱིར། མཇུག་ལ་ཡང༌། རིག་བྱེད་མ་ཡིན་པ་ནི་སྡོམ་པར་ངེས་ཤིང༌། རིག་བྱེད་ནི་སྡོམ་པར་མ་ཡིན་ཏེ། སྡོམ་པའི་མཇུག་གི་རིག་བྱེད་ལ་ཉོན་མོངས་ཅན་དང་ལུང་མ་བསྟན་གྱིས་ཀུན་ནས་སླང་བ་དག་ཡོད་པའི་ཕྱིར། དེ་ལྟ་ན་ཡང་དག་པར་བླངས་པའི་ཚུལ་ཁྲིམས་ཀྱི་རིག་བྱེད་དང་པོར་འཐོབ་པ་ནི་སྦྱོར་བའི་དུས་སུ་ཡིན་ལ། ལྡན་པ་དང་གཏོང་བ་ཡང་ཚུལ་ཁྲིམས་དེ་ཉིད་ཇི་ལྟ་བ་བཞིན་ནོ། །
དེ་ཡང་སྡོམ་པའི་རིག་བྱེད་ནི་དང་པོར་སྦྱོར་བའི་དུས་མངོན་དུ་གྱུར་པ་དེ་ཉིད་ཡིན་ལ། ཕྱིས་ནི་དེའི་ལྡན་པ་ཡོད་པར་ཁས་ལེན་གྱི། སྡོམ་པའི་རིག་བྱེད་དངོས་ཡོད་པར་ཁས་མི་ལེན་ཏེ། སྡོམ་པ་བླངས་ཟིན་པའི་འོག་རོལ་ཏུ་བྱུང་བའི་སྤང་བྱ་བདུན་སྤོང་བའི་རིག་བྱེད་ནི་སྡོམ་པའི་རིག་བྱེད་དུ་ཁས་མི་ལེན་པའི་ཕྱིར། འོ་ན་ཅི་ཞེ་ན། བར་མ་དགེ་བ་སྟེ། དཔེར་ན་དགེ་སློང་གི་རྒྱུད་ཀྱི་རབ་བྱུང་བཞིན་ནོ། ། རིག་བྱེད་མ་ཡིན་པའི་ཐོབ་ལྡན་གཏོང་གསུམ་གྱི་ཚུལ་ཡང་དེ་དང་འདྲ་མོད་ཀྱི་སྡོམ་པའི་ངོ་བོ་ནི་བརྗོད་པ་གསུམ་པའི་མཐའ་ནས་འཛིན་དགོས་པ་ཡིན་ཏེ། ལས་ལམ་གྱི་སྦྱོར་དངོས་མཇུག་གསུམ་ཆར་ལས་ཐོབ་དགོས་པའི་ཕྱིར། འོ་ན་སྦྱོར་བ་དང་མཇུག་ལས་འཐོབ་པ་ཡིན་མོད།
དངོས་གཞི་ལས་ཐོབ་པ་ཇི་ལྟར་ཞེ་ན། དགེ་བསྙེན་དང་དགེ་ཚུལ་གྱི་ཚེ་ནི། དགེ་བསྙེན་དུ་ཞེས་དང༌། དགེ་ཚུལ་དུ་ཞེས་བརྗོད་པ་གསུམ་པར་བྱུང་བ་དེའི་ཚེ་མི་དགེ་བའི་ལས་ལམ་གྱི་དངོས་གཞི་སྤོང་བ་ཡིན་ལ། སློབ་དཔོན་གྱིས་ཞེས་སོགས་ནི། མི་དགེ་བའི་ལས་ལམ་གྱི་མཇུག་སྤོང་བར་བྱེད་པའི་ལས་ལམ་རྒྱུད་ལ་བསྐྱེད་པའི་མཇུག་གི་ཆོ་ག་ཡིན་པའི་ཕྱིར་དང༌། བསྙེན་རྫོགས་ཀྱི་དུས་སུ་ཡང་བརྗོད་པ་གསུམ་པའི་ཚེ། སླད་དུ་ཞེས་པས་ནི་དངོས་གཞིའི་ཆོ་ག་རྫོགས་ལ། དེ་མན་ཆོད་ནི་མཇུག་གི་ཆོ་གའི་དབང་དུ་བྱས་པའི་ཕྱིར་རོ། ། དེ་ལྟར་སོ་ཐར་གྱི་རིག་བྱེད་སྡོམ་པར་འཆད་པ་ལ་སྒྲུབ་བྱེད་མེད་པར་བསྟན་ཟིན་ནས།
གཉིས་པ་གནོད་བྱེད་བརྗོད་པ་ལ་གཉིས་ཏེ། ལུང་ལ་བརྟེན་པའི་རིགས་པ་དང༌། ལུང་ཉིད་ཀྱི་གནོད་བྱེད་དོ། ། དང་པོ་ལ་གཉིས་ཏེ། གནོད་བྱེད་དངོས་དང༌། རྩོད་པ་སྤང་བའོ། ། དང་པོ་ནི། སོ་ཐར་སྡོམ་པའི་སྦྱོར་བ་སྡོམ་པར་ཐལ་བ་དང༌། སྡོམ་པ་བསྟན་ཡོད་ཐོག་བཅས་སུ་ཐལ་བ་དང༌། སྡོམ་མིན་གྱི་སྦྱོར་བ་སྡོམ་མིན་དུ་ཐལ་བ་དང༌།
རིག་བྱེད་ལ་དུས་ཀྱི་ཀུན་སློང་དོན་མེད་པར་ཐལ་བ་རྣམས་འཇུག་གོ ། དང་པོ་ནི། རིག་བྱེད་ཀྱི་གཟུགས་དང་སོ་ཐར་སྡོམ་པའི་གཞི་མཐུན་གྱི་མཚན་གཞི་དེ་གང་ཡིན། སྡོམ་པ་དང་པོར་ཐོབ་པ་དང་དུས་གཅིག་པའི་རིག་བྱེད་གང་ཡིན་པ་དེའོ། ། ཞེ་ན། འོ་ན་བརྗོད་པ་གསུམ་པའི་མཐར། དགེ་ཚུལ་དུ་ཞེས་པའི་ངག་གི་སྒྲ་དེ་དང༌། བསྒྲུབ་བྱ་ཙོག་པུར་འདུག་ནས་ཐལ་མོར་སྦྱར་བ་ལྟ་བུའི་ལུས་ཀྱི་དབྱིབས་དེ་སྡོམ་པར་འདོད་དམ་མི་འདོད། མི་འདོད་ན་དེའི་དུས་ཀྱི་རིག་བྱེད་ཅེས་བྱ་བ་དེ་དོན་གང་ལ་ཟེར། དང་པོ་ལྟར་ན།
ཉིད་དུ་ཞེས་པའི་ཚིག་དེ་རྫོགས་རྗེས་སུ་སྡོམ་པ་སྐྱེས་པ་ཡིན་ནམ། བརྗོད་པ་གསུམ་པའི་དུས་དགེ་ཚུལ་དུ་ཞེས་པ་ལྟ་བུའི་ངག་དེ་དང་མཉམ་དུ་སྐྱེས་པ་ཡིན། དང་པོ་ལྟར་ན། དེ་དུས་ཀྱི་རིག་བྱེད་དེ་ཆོས་ཅན། སྡོམ་པ་དངོས་མ་ཡིན་ཏེ། རང་དུས་སུ་སྡོམ་པ་མ་སྐྱེས་པའི་ཕྱིར། གཉིས་པ་ལྟར་ན། བརྗོད་པ་གསུམ་པ་སྡོམ་པ་སྐྱེད་བྱེད་ཀྱི་རྒྱུ་མ་ཡིན་པར་འགྱུར་ཏེ། རང་དུས་སུ་སྡོམ་པ་གྲུབ་ཟིན་པའི་ཕྱིར། དེ་ཡང་འདི་ལྟར།
དགེ་ཚུལ་གྱི་སྡོམ་པ་ལེན་པའི་དུས་ཀྱི་བརྗོད་པ་གསུམ་པའི་མཐར་གྱུར་པའི་དགེ་ཚུལ་དུ་ཞེས་པའི་སྔགས་ཚིགས་དེ་ཆོས་ཅན། དགེ་ཚུལ་གྱི་སྡོམ་པ་སྐྱེད་བྱེད་ཀྱི་སྦྱོར་བའི་ཆོ་ག་མ་ཡིན་པར་འགྱུར་ཏེ། དགེ་ཚུལ་གྱི་སྡོམ་པ་དངོས་ཡིན་པའི་ཕྱིར། གཞན་ཡང་སྒྲུབ་བྱ་ལ་བརྡ་སྤྲོད་པའི་ཚེ་དགེ་ཚུལ་དུ་ཞེས་པའི་ཚིག་རྫོགས་མཚམས་དེར་སྡོམ་པ་སྐྱེས་པ་ཡིན་ནོ། ། ཞེས་ལྐོག་ཏུ་གྱུར་པའི་ཚུལ་གྱིས་བརྡ་སྤྲོད་མི་དགོས་པར། བསྒྲུབ་བྱ་རང་གིས་སྨྲས་པའི་དགེ་ཚུལ་དུ་ཞེས་པའི་ཚིག་དེ་ཉིད་དང༌། བསྒྲུབ་བྱ་དེ་ཉིད་ཀྱི་ལུས་ཀྱི་དབྱིབས་མིག་ཤེས་ལ་སྣང་བ་འདི་ཉིད་སྡོམ་པ་ཡིན་ནོ་ཞེས་མངོན་དུ་གྱུར་པའི་ཚུལ་གྱིས་བརྡ་སྤྲད་པས་ཆོག་པར་འགྱུར་ཏེ། དེ་ཉིད་སྡོམ་པ་དངོས་ཡིན་པའི་ཕྱིར་རོ། ། དེ་ལྟར་ཐལ་བ་ལས་བསྒྲུབས་བྱས་བཟླས་པའི་བརྗོད་པ་གསུམ་པའི་ཆ་ཐ་མ་ཚུན་ཆད་དང༌། བསྒྲུབ་བྱའི་ལུས་ཀྱི་དབྱིབས་ནི།
སྡོམ་པ་མ་སྐྱེས་པ་སྐྱེད་པར་བྱེད་པའི་ཆོ་ག་དང་ཐབས་ཡིན་པའི་ཕྱིར་སྡོམ་པ་དངོས་མ་ཡིན་ནོ། ། གཉིས་པ་ལ་གསུམ་སྟེ། ཐལ་བ་དང་པོ་ནི་ཕྱོགས་སྔ་མས་སྡོམ་པར་ཁས་བླངས་པའི་ལུས་ངག་གི་རིག་བྱེད་དེ་དག་ཆོས་ཅན། སྤང་བྱ་ལྔ་སྤོང་དང༌། བཅུ་སྤོང་དང༌། སྤོང་བདུན་འཁོར་བཅས་ཀྱི་ཚུལ་ཁྲིམས་སུ་ཐལ། དགེ་བསྙེན་དང༌། དགེ་ཚུལ་དང༌། དགེ་སློང་གི་སྡོམ་པ་དངོས་ཡིན་པའི་ཕྱིར། འདོད་ན།
དེ་དུས་ཀྱི་ལུས་ཀྱི་དབྱིབས་དེ། ངག་གི་སྤང་བྱ་བཞི་སྤོང་བའི་ཚུལ་ཁྲིམས་དང༌། དེ་དུས་ཀྱི་ངག་གི་རིག་བྱེད་དེ། ལུས་ཀྱི་སྤང་བྱ་གསུམ་སྤོང་བའི་ཚུལ་ཁྲིམས་སུ་འགྱུར་ལ། དེ་ལྟར་ན་ལུས་ཀྱི་ལས་དང་ངག་གི་ལས་ཕན་ཚུན་འཆོལ་བར་འགྱུར་རོ། ། ཐལ་བ་གཉིས་པ་ནི། སོ་ཐར་གྱི་སྡོམ་པ་དེ་བསྟན་ཡོད་དང་ཐོགས་ཡོད་ཀྱི་གཟུགས་སུ་འགྱུར་ཏེ། ལུས་ངག་གི་རིག་བྱེད་ལ་ནི་བསྟན་ཡོད་དང་ཐོགས་ཡོད་ཀྱིས་ཁྱབ་པའི་ཕྱིར། འདོད་མི་ནུས་ཏེ། བྱེ་བྲག་ཏུ་སྨྲ་བས་ནི་བསྟན་མེད་ཐོགས་མེད་ཀྱི་གཟུགས་ཡོད་པའི་སྒྲུབ་བྱེད་དུ་སོ་ཐར་གྱི་སྡོམ་པ་བཀོད་པའི་ཕྱིར།
དེ་ཡང་རིག་བྱེད་མ་ཡིན་པའི་གཟུགས་མེད་ན། སོ་ཐར་གྱི་སྡོམ་པ་མེད་པས་ཁྱབ་པར་བཤད་པ་དེ་འཁྲུལ་བར་འགྱུར་ཏེ། དེ་མེད་ཀྱང་རིག་བྱེད་ཀྱི་གཟུགས་དེར་ཁས་བླངས་པས་ཆོག་པའི་ཕྱིར། ཐལ་བ་གསུམ་པ་ནི། ལུས་ངག་གི་རིག་བྱེད་གཏང་ལ། རིག་བྱེད་མ་ཡིན་པ་མ་གཏང་བའི་སྐབས་ཤིག་མི་སྲིད་པར་འགྱུར་ཏེ། ཇི་སྲིད་སོ་ཐར་གྱི་སྡོམ་པ་མ་བཏང་བ་དེ་སྲིད་དུ། དེའི་རིག་བྱེད་མི་གཏོང་བར་ཁས་བླངས་པའི་ཕྱིར། འདོད་ན་འཆི་སྲིད་ལ་གནས་པའི་ཚེ། ལུས་ཀྱི་དབང་པོ་འགགས་ལ།
ཡིད་ཀྱི་དབང་པོ་མ་འགགས་པའི་སྐབས་ཤིག་མི་སྲིད་པར་འགྱུར་རོ། ། འོ་ན་ཁྱེད་ཀྱང་རིག་བྱེད་མ་ཡིན་པའི་ངོ་བོར་སྐྱེས་པའི་སྤོང་བ་བདུན་པོ་རེ་རེ་ནས་སྡོམ་པར་ཁས་ལེན་ནམ་ཞེ་ན། མ་ཡིན་ཏེ། ཡིན་ན་སྤོང་བ་བདུན་གྱི་ནང་ཚན་དུ་གྱུར་པའི་སྲོག་གཅོད་སྤོང་བ་དེ། མ་བྱིན་ལེན་སྤོང་བའི་སྤོང་བ་ཉིད་དུ་ཐལ་བར་འགྱུར་ཏེ། སྤོང་བདུན་འཁོར་བཅས་ཀྱི་ཚུལ་ཁྲིམས་སུ་འདུག་པའི་ཕྱིར། འདོད་ན་སྤོང་བ་བདུན་པོ་དེ་སྤོང་སེམས་མི་འདྲ་བས་བྱས་པའི་རྒྱུ་མཚན་གྱིས་འབྱུང་བ་བཞི་ཚན་མི་འདྲ་བ་རེ་རེ་ལས་སྐྱེ་དགོས་པ་མ་ཡིན་པར་འགྱུར་རོ། ། གསུམ་པ་ནི། འོ་ན་སྡོམ་མིན་གྱི་རྣམ་པར་རིག་བྱེད་ཀྱང་སྡོམ་མིན་དུ་ཐལ་བར་འགྱུར་ཏེ། སྡོམ་པའི་རིག་བྱེད་སྡོམ་པར་འདུག་པའི་ཕྱིར།
འདོད་ན་ཇི་སྐད་དུ། སྡོམ་པ་མིན་པ་བྱ་བའམ། ཁས་ལེན་པ་ལས་ཐོབ་པར་འགྱུར། ། ཞེས་བཤད་པས། སྡོམ་མིན་ཅན་གྱི་རིགས་རྒྱུད་དུ་སྐྱེས་པ་སྲོག་གཅོད་ཀྱི་སྦྱོར་བ་བྱས་པའི་དུས་ཀྱི་དང༌། དེའི་རིགས་རྒྱུད་དུ་མ་སྐྱེས་པ་སྲོག་གཅོད་པས་འཚོ་བ་འཚོ་བར་ཁས་བླངས་པའི་དུས་ཀྱི་རིག་བྱེད་དེ་ཆོས་ཅན། སྡོམ་མིན་དངོས་སུ་ཐལ། དེའི་རིག་བྱེད་ཡིན་པའི་ཕྱིར། འདོད་ནུས་པ་མ་ཡིན་ཏེ། སྡོམ་མིན་གྱི་ལས་ལམ་དངོས་གཞི་ལས་ཐོབ་པ་མ་ཡིན་པའི་ཕྱིར།
དེའི་ཤེས་བྱེད་ཀྱང༌། རིགས་རྒྱུད་ཅན་མི་དགེ་བའི་སྦྱོར་བ་ཙམ་གྱིས་ཐོབ་པ་ནི་མ་ཡིན་གྱི། བྱ་བ་དེ་བྱས་ནས་མཐར་ཐུག་གྲུབ་པ་དེའི་ཚེ་དང༌། རིགས་རྒྱུད་ཅན་མ་ཡིན་པ་ཡང་ཁས་བླངས་ཙམ་གྱི་ཚེ་ན་ཐོབ་པ་མ་ཡིན་གྱི། ཁས་བླངས་པ་དང་ལས་ལམ་དངོས་གཞི་མཐར་ཕྱིན་པ་གཉིས་ཚོགས་པ་དེའི་ཚེ་ན་འཐོབ་དགོས་པ་ཡིན་ཏེ། ཇི་སྐད་དུ། སྡོམ་པ་མིན་པ་ཐམས་ཅད་ལས། ། ཡན་ལག་ཀུན་ལས། ཞེས་བཤད་པའི་ཕྱིར། དེ་ཁོ་ནར་མ་ཟད།
ལུས་ངག་གི་དགེ་བ་བདུན་གྱི་ལས་ལམ་དངོས་གཞིའི་ངོ་བོར་གྱུར་པའི་རིག་བྱེད་ཁས་ལེན་ན། མི་དགེ་བ་བདུན་གྱི་ཡང་དེ་ལྟར་ཁས་ལེན་དགོས་པས། དེ་ལྟ་ན་རྫུན་སྨྲ་བའི་ངག་གི་རིག་བྱེད་ཐ་མ་དང་རྫུན་སྨྲའི་ལས་ལམ་དངོས་གཞིའི་གཞི་མཐུན་ཁས་ལེན་དགོས་པ་དང༌། མ་བྱིན་པར་ལེན་པའི་ལུས་ཀྱི་རིག་བྱེད་དང་ལས་ལམ་དངོས་གཞིའི་གཞི་མཐུན་ཁས་ལེན་དགོས་པ་ལས། དེ་ཡང་རིགས་པ་མ་ཡིན་ཏེ། རྒྱུ་ལུས་ངག་གི་རིག་བྱེད་དེ་དག་སྔོན་དུ་སོང་བ་མེད་པར། འབྲས་བུ་ལས་ལམ་དངོས་དེ་དག་མི་འབྱུང་བའི་ཕྱིར། དེའི་ཤེས་བྱེད་ཀྱང༌། ཚིག་ལས་ཕ་རོལ་པོའི་དོན་གོ་བའི་ཚེ་ན་དང༌། ནོར་གྱི་བདག་པོའི་བསམ་པ་དང་བྲལ་བའི་ཚེ་ན་ལས་ལམ་དངོས་གཞིའི་དེ་དང་དེ་འབྱུང་བར་བཤད་པའི་ཕྱིར་རོ། །
བཞི་པ་ལ། ཐལ་བ་གཉིས་ལས་དང་པོ་ནི། སྲོག་གཅོད་སྤོང་བའི་སོ་ཐར་གྱི་སྡོམ་པ་བླངས་ཟིན་པའི་འོག་ཏུ། ཀུན་སློང་ལུང་མ་བསྟན་གྱིས་སམ། ཉོན་མོངས་པ་ཅན་གྱི་རྒྱུའི་ཀུན་སློང་བྱས་ནས་སྲོག་གཅོད་སྤོང་བ་ལ་ཞུགས་པ་དེའི་ཚེ། དུས་ཀྱི་ཀུན་སློང་ནི་དགེ་བའི་རྩ་བ་གསུམ་མེད་མི་རུང་གི་ཡན་ལག་ཏུ་ཡོད་པར་ཁས་ལེན་དགོས་ལ། དེའི་ཚེ་སྲོག་གཅོད་སྤོང་བའི་ལུས་ངག་གི་རྣམ་པར་རིག་བྱེད་དེ་སོ་ཐར་གྱི་སྡོམ་པར་ཁས་ལེན་ནམ་མི་ལེན། མི་ལེན་ན། ཇི་སྐད་དུ། རྣམ་རིག་བྱེད་ནི་ཐམས་ཅད་ལ། །
བྱེད་པ་དག་ལ་ད་ལྟར་ལྡན། ། ཞེས་གསུངས་ཤིང༌། དེའི་ཚེ་ཡང་སྡོམ་པའི་རྣམ་པར་རིག་བྱེད་སྡོམ་པ་སོགས་སུ་འདོད་པ་དང་འགལ། ཁས་ལེན་ན། དེའི་ཚེ་རྒྱུ་དུས་ཀྱི་ཀུན་སློང་གཉིས་པོ་གང་དབང་བཙན། དུས་ཀྱི་ཀུན་སློང་དབང་བཙན་ན། སོ་ཐར་གྱི་སྡོམ་པ་ལ་རྒྱུའི་ཀུན་སློང་དབང་བཙན་པར་བཤད་པ་དང་འགལ། རྒྱུའི་ཀུན་སློང་དབང་བཙན་ན་ནི། སྡོམ་པ་ཡིན་པ་ཉམས་ཏེ། རྒྱུའི་ཀུན་སློང་མི་དགེ་བས་བླངས་ན་ཀུན་སློང་གི་མི་དགེ་བར་བཞག་དགོས་པའི་ཕྱིར།
དེ་བཞིན་དུ་སྡོམ་མིན་ཅན་གྱིས་རྒྱུའི་ཀུན་སློང་དགེ་བའི་སེམས་ཀྱིས་མ་བྱིན་པར་བླངས་པ་དེའི་ཚེ། མ་བྱིན་པར་ལེན་པའི་ལུས་ངག་གི་རིག་བྱེད་དེ་སྡོམ་མིན་ཡིན་ནམ་མ་ཡིན། མིན་ན་སྡོམ་མིན་དང་རིག་བྱེད་ཀྱི་གཞི་མཐུན་དེ་གང་ལ་བྱེད། དེ་ལ་ཀུན་སློང་གཉིས་ཀ་མཚུངས་པ་གཅིག་དགོས་པ་ཡིན་ནོ་ཞེ་ན། ཀུན་སློང་མི་མཚུངས་པ་དེས་བར་མ་དགེ་བའམ་མི་དགེ་བ་ཉིད་དུ་གྲུབ་པས། ཇི་སྐད་དུ། རྣམ་རིག་བྱེད་ནི་ཐམས་ཅད་ལ། ། ཞེས་པའི་གཞུང་དོན་འཆད་ཚུལ་ཁྱེད་ཀྱི་འདོད་པ་དེ་ཉམས་ཏེ། སྡོམ་ལྡན་གྱི་རྣམ་པར་རིག་བྱེད་སྡོམ་པ་ལ་སོགས་པར་ཁས་བླངས་ནས་དེའི་རིག་བྱེད་ཀྱི་ལྡན་ཚུལ་འཆད་པ་དེ་ཁྱེད་ཀྱི་ཕྱོགས་ཡིན་པས་སོ། ། དེ་སྡོམ་མིན་དུ་ཁས་ལེན་ན།
དེ་ལ་དུས་ཀྱི་ཀུན་སློང་ཉོན་མོངས་ཅན་དགོས་སམ་མི་དགོས། མི་དགོས་ན་མི་དགེ་བའི་རིག་བྱེད་མ་ཡིན་པར་འགྱུར། དགོས་ན་གཉིས་པོ་གང་དབང་བཙན། རྒྱུ་དུས་དབང་བཙན་ན་ཀུན་སློང་གི་དགེ་བར་འགྱུར་བས་སྡོམ་མིན་དུ་འདོད་པ་ཉམས། དུས་ཀྱི་ཀུན་སློང་དབང་བཙན་ན། སྡོམ་པའི་རིག་བྱེད་ལ་དུས་ཀྱི་ཀུན་སློང་དབང་བཙན་པར་འགྱུར་ཏེ། སྡོམ་མིན་གྱི་རིག་བྱེད་ལ་དུས་ཀྱི་ཀུན་སློང་དབང་བཙན་པའི་ཕྱིར། ཧ་ཅང་ཐལ་བ་གཉིས་པ་ནི། ཇི་སྐད་དུ། ཆུང་ངུ་ལ་སོགས་ཡིད་ཇི་བཞིན། །
ཞེས་བཤད་པས། ཡིད་ལ་བྱེད་པ་ཆུང་ངུས་རྒྱུའི་ཀུན་སློང་བྱེད། ཆེན་པོས་དུས་ཀྱི་ཀུན་སློང་བྱས་ནས་སྡོམ་པའམ་སྡོམ་པ་མ་ཡིན་པ་བླངས་པ་དེའི་ཚེ། རྣམ་པར་རིག་བྱེད་དེ་དག་ཆོས་ཅན། སྡོམ་པ་དང་སྡོམ་མ་ཡིན་ཆུང་ངུར་ཐལ། དེས་རྒྱུའི་ཀུན་སློང་བྱས་པ་ལས་བྱུང་བའི་སོ་ཐར་གྱི་སྡོམ་པ་ཡིན་པའི་ཕྱིར། ཁྱབ་པ་ནི་ལུང་གིས་གྲུབ་ལ། འདོད་ན། སོ་ཐར་གྱི་སྡོམ་པ་ཆེན་པོ་ཡིན་པར་འགྱུར་ཏེ། ཡིད་ལ་བྱེད་པ་ཆེན་པོས་ཀུན་ནས་བསླངས་པའི་སོ་ཐར་གྱི་སྡོམ་པ་ཡིན་པའི་ཕྱིར།
སྡོམ་མིན་ལ་ཡང་དེ་བཞིན་དུ་སྦྱར་ནས་འཕེན་པར་བྱ་སྟེ། འཕེན་ནུས་པའི་ཤེས་བྱེད་ནི། རྒྱུའི་མ་ཡིན་ནོ། ། ཞེས་པའི་འགྲེལ་པར། རྒྱུ་ཐམས་ཅད་ཀྱིས་ནི་མ་ཡིན་ཏེ། སེམས་ཆུང་ངུ་ལ་སོགས་པ་གཅིག་ཏུ་མི་འགྱུར་བའི་ཕྱིར། གང་ཞིག་སེམས་ཆུང་ངུས་སྡོམ་པ་མ་ཡིན་པ་ཐོབ་པ་དེ་སེམས་ཆེན་པོས་སྲོག་ཆགས་ཀྱི་སྲོག་གཅོད་པར་བྱེད་པ་ཡང༌། སྡོམ་པ་མ་ཡིན་པ་ནི་ཆུང་ངུ་ཁོ་ན་དང་ལྡན་ལ། སྲོག་གཅོད་པའི་རྣམ་པར་རིག་བྱེད་ནི་ཆེན་པོ་དང་ལྡན་ནོ། ། དེ་བཞིན་དུ་འབྲིང་དང་ཆེན་པོ་ལ་ཡང་སྦྱར་བར་བྱའོ། །
ཞེས་གསུངས་པ་དེས་རྣམ་པར་རིག་བྱེད་སྡོམ་པ་མ་ཡིན་པ་ཉིད་དུ་བསྟན་པའི་ཕྱིར། གལ་ཏེ་ལུང་དེས་སེམས་ཆེན་པོའི་རྣམ་པར་རིག་བྱེད་སྡོམ་པ་ཆུང་ངུར་བསྟན་པ་ཡིན་ནོ་ཞེ་ན། དེའི་རྒྱུ་མཚན་ཅི་ཡིན། སེམས་ཆུང་ངུས་རྒྱུའི་ཀུན་སློང་བྱས་པའི་ཕྱིར། ཞེ་ན། མ་ཡིན་ཏེ། སེམས་ཆེན་པོས་རྒྱུའི་ཀུན་སློང་བྱས་པའི་ཕྱིར། མ་ངེས་ཏེ། དེའི་སྔོན་དུ་ཡང༌། རྒྱུའི་ཀུན་སློང་ཆུང་ངུ་སོང་བའི་ཕྱིར་ཞེ་ན།
དེ་ལྟ་ན་རྣམ་པར་རིག་བྱེད་ལ་རྒྱུའི་ཀུན་སློང་གི་ཡང་རྒྱུའི་ཀུན་སློང་དེ་དབང་བཙན་པར་འགྱུར་ལ། དེ་ལྟ་ན་མཐོང་སྤང་གི་ཀུན་ནས་བསླང་བའི་རྣམ་པར་རིག་བྱེད་སྲིད་པར་འགྱུར་རོ། ། གཉིས་པ་དེ་ལ་རྩོད་པ་སྤང་བ་ནི། བྱེ་བྲག་ཏུ་སྨྲ་བའི་གྲུབ་པའི་མཐའ་ལ། རྣམ་པར་རིག་བྱེད་མ་ཡིན་པ་ལྟ་ཅི་སྨོས། རྣམ་པར་རིག་བྱེད་ལ་ཡང་རྒྱུའི་ཀུན་སློང་དབང་བཙན་པར་གོང་དུ། རྗེས་འཇུག་བྱེད་ཀྱང་རྣམ་གསུམ་འགྱུར། ། ཞེས་པར་བཤད་ཟིན་པ་མ་ཡིན་ནམ་ཞེ་ན། རིག་བྱེད་མ་ཡིན་པ་ལ་དེ་ལྟར་དེ་ལ་འདི་ལྟར་བརྟག་དགོས་ཏེ། དེ་ལ་དུས་ཀྱི་ཀུན་སློང་དབང་མི་བཙན་ན།
ཇི་སྐད་དུ། རྣམ་རིག་དཔྱོད་དང་བཅས་དག་ན། ། ཞེས་པ་ནས། གང་ཕྱིར་ཀུན་སློང་མེད། ཅེས་སོགས་ཀྱི་གཞུང་འགྲེལ་འབྲེལ་མེད་དུ་ཐལ་བའི་ཕྱིར། འོ་ན་ཇི་སྐད་དུ། གལ་ཏེ་རྗེས་སུ་འཇུག་པར་བྱེད་པ་ཇི་ལྟ་བ་བཞིན་ཡིན་ན་ནི། སེམས་མི་དགེ་བ་དང་ལུང་དུ་མ་བསྟན་པ་ཅན་གྱི་སོ་སོར་ཐར་པའི་རྣམ་པར་རིག་བྱེད་དགེ་བར་མི་འགྱུར་རོ། ། ཞེས་བཤད་པ་དེའི་དོན་ཅི་ཞེ་ན། དེ་ནི་སེམས་ཉོན་མོངས་པ་ཅན་གྱིས་དུས་ཀྱི་ཀུན་སློང་བྱས་པའི་དོན་མ་ཡིན་ཏེ།
ཉོན་མོངས་པ་ཅན་ནམ། ལུང་མ་བསྟན་གྱི་ཀུན་སློང་དང༌། སོ་སོར་ཐར་པ་ལེན་པའི་ལུས་ངག་གི་རིག་བྱེད་རྗེས་སུ་མི་མཐུན་པའི་ཕྱིར། འོ་ན་ཅི་ཞེ་ན། སེམས་ཉོན་མོངས་པ་ཅན་གྱི་ལུས་ངག་གི་རིག་བྱེད་དགེ་བར་འགྱུར་བ་ཡོད་ཅེས་པའི་དོན་ཏེ། འདི་ལྟར། སོ་ཐར་གྱི་སྡོམ་པ་ལེན་པའི་རྒྱུའི་ཀུན་སློང་ངེས་འབྱུང་གི་བསམ་པ་སྔོན་དུ་བཏང་ནས། ལས་ཀྱི་གནས་སུ་ཞུགས་ཏེ། ཙོག་བུར་འདུག ཐལ་མོ་སྦྱར།
རྗེས་ཟློས་བྱེད་པའི་ཚེ། ཀུན་སློང་གི་སེམས་གཏན་ནས་མེད་པ་འགོག་པའི་སྙོམས་འཇུག་མངོན་དུ་གྱུར་པ་ལྟ་བུའམ་ཡང་ན་དེའི་ཚེ་ཞེ་སྡང་དྲག་པོ་དང་ལུང་མ་བསྟན་གྱི་སེམས་མངོན་དུ་གྱུར་པ་གཅིག་སྲིད་ན་ཡང༌། དེ་དུས་ཀྱི་ལུས་ངག་གི་རིག་བྱེད་དེ་ནི་དགེ་བ་ཁོ་ན་ཡིན་ཏེ། དེ་འདྲ་དེ་ནི་ཀུན་སློང་མེད་པར་བྱུང་བ་ཡང་མ་ཡིན། ཉོན་མོངས་ཅན་དང༌། ལུང་མ་བསྟན་གྱིས་ཀུན་ནས་བསླངས་པ་ཡང་མ་ཡིན་གྱི། རྒྱུ་དུས་ཀྱི་ཀུན་སློང་དེ་རྐྱང་པས་ཀུན་ནས་བསླངས་ཞིང༌། དེ་དང་རྗེས་སུ་མཐུན་པའི་རིག་བྱེད་ཡིན་པ་ལ་བསམས་པའོ། ། དེས་ནས་སོ་ཐར་གྱི་སྡོམ་པ་ལེན་པའི་རིག་བྱེད་ངོ་ཤེས་པ་ཞིག་ལ་ནི་དུས་ཀྱི་ཀུན་སློང་མེད་པ་སྲིད་ཀྱང༌། རྒྱུ་དུས་ཀྱི་ཀུན་སློང་གཉིས་པོ་དགེ་སོགས་འགལ་ཅན་ཡིན་པ་མི་སྲིད་དོ། །
འོ་ན་ཀུན་སློང་ཆེ་ཆུང་འགལ་བ་ཡང་མི་སྲིད་དམ་ཞེ་ན། དེ་ནི་སྲིད་པ་ཡིན་ཏེ། རྒྱུ་དུས་སུ་འཇིགས་སྐྱོབ་དང་ལེགས་སྨོན་གྱི་ཀུན་སློང་སྔོན་དུ་བཏང༌། ཐལ་མོ་སྦྱོར་བ་དང༌། རྗེས་བཟློས་བྱེད་པའི་ཚེ་ངེས་འབྱུང་གི་བསམ་པས་ཀུན་ནས་བསླངས་པ་ཡིན་ན། སྡོམ་པ་ནི། ཆུང་ངུར་སྐྱེ་ལ། རྣམ་པར་རིག་བྱེད་ནི་ཆེན་པོར་སྐྱེ་བ་ཡིན་ཏེ། ཆུང་ངུ་ལ་སོགས་ཡིད་ཇི་བཞིན། ། ཞེས་བཤད་པས་སོ། །
འོ་ན་སྡོམ་པའི་གཏོང་རྒྱུ་ལ་མ་ཐུག་གི་བར་སྡོམ་པ་ཆུང་ངུ་དང་ལྡན་ཞིང༌། རྣམ་པར་རིག་བྱེད་ཆེན་པོ་དང་ལྡན་ནོ། ། དེ་བཞིན་དུ་ཞེ་སྡང་ཆུང་ངུ་དང་ལྷན་ཅིག་པའི་སེམས་པས་སྡོམ་མིན་གྱི་རྒྱུའི་ཀུན་སློང་བྱས། ཞེ་སྡང་དྲག་པོ་དང་ལྷན་ཅིག་པའི་སེམས་པས་དུས་ཀྱི་ཀུན་སློང་བྱས་ནས་སྲོག་གཅོད་ཀྱི་ལས་ལམ་དངོས་གཞི་གྲུབ་པ་དེའི་ཚེ་སྡོམ་མིན་སྐྱེས་པ་ཡིན་ལ། དེ་དུས་ཀྱི་སྡོམ་མིན་ནི་ཆུང་ངུ་དང༌། རྣམ་པར་རིག་བྱེད་ནི་ཆེན་པོ་སྟེ། ལྡན་ཚུལ་སྔ་མ་བཞིན་ནོ། ། སྐབས་འདི་དག་ཏུ་བྱེ་སྨྲ་ནི་སྡོམ་མིན་དང་སྡོམ་པ་གཉིས་ཀ་ཡན་ལག་མ་ཚང་བ་ཅན་ཁས་ལེན་ལ། མདོ་སྡེ་པ་ནི་སོ་སོར་ཐར་པ་རིས་བརྒྱད་པོ་མ་གཏོགས། སྡོམ་པ་དང་སྡོམ་མིན་མ་ཚང་བ་ཅན་དུ་ཁས་ལེན་ཏེ།
སྡོམ་པ་སྣ་གཅིག་སྤྱོད་པ་སོགས་དང༌། ཤན་པ་ལྐུགས་པའམ། ལོག་གཡེམ་དང་བྲལ་བ་ལྟ་བུའོ། ། གཉིས་པ་ལུང་དང་འགལ་བ་ནི། མི་དགེ་བའི་རྣམ་པར་རིག་བྱེད་དང་ལས་ལམ་དངོས་ཀྱི་གཞི་མཐུན་ཡོད་པར་ནི་བྱེ་བྲག་ཏུ་སྨྲ་བས་མི་འདོད་ལ། དེའི་རྒྱུ་མཚན་གྱིས་རིག་བྱེད་དང༌། སྡོམ་པའམ་སྡོམ་མིན་གྱི་གཞི་མཐུན་ཁས་མི་ལེན་ནོ། ། འདི་སྒྲུབ་པ་ལ་གཉིས་ཏེ། ལུང་དངོས་དང༌། དེ་ལ་སློབ་དཔོན་གྱིས་བརྟགས་པའོ། །
དང་པོ་ནི། ཇི་སྐད་དུ། ཡང་ཇི་ཙམ་གྱིས་ན། སྦྱོར་བ་དང༌། དངོས་དང༌། མཇུག་འདི་དག་རྣམ་པར་བཞག་ཅེ་ན། འདི་ལྟར། རེ་ཤིག་འདི་ན་ཁ་ཅིག་ཕྱུགས་གསོད་པར་འདོད་ལ། ཁྲི་ལ་སོགས་པ་ལས་ལྡང་བར་བྱེད། རིན་ལེན་པར་བྱེད།
འཁྲིད་པར་བྱེད། གནོན་པར་བྱེད། མཚོན་ལེན་པར་བྱེད། ། མཚོན་གཅིག་གམ་གཉིས་འདེབས་པར་བྱེད་པ་ནས། ཇི་སྲིད་དུ་སྲོག་གཅོད་པར་བྱེད་པ་དེ་སྲིད་དུ་ནི་སྦྱོར་བ་ཡིན་ནོ། ། བསྣུན་པ་གང་གིས་སྲོག་གཅོད་པར་བྱེད་པ་དེའི་ཚེ། རྣམ་པར་རིག་བྱེད་དང༌། དེའི་སྐད་ཅིག་གི་རྣམ་པར་རིག་བྱེད་མ་ཡིན་པ་གང་ཡིན་པ་དེ་ནི་ལས་ཀྱི་ལམ་དངོས་ཡིན་ནོ། ། རྒྱུ་གཉིས་ཀྱིས་ན་སྲོག་གཅོད་པའི་ཁ་ན་མ་ཐོ་བས་རེག་པར་འགྱུར་ཏེ། རྒྱུ་སྦྱོར་བ་དང་འབྲས་བུ་མངོན་དུ་གྱུར་པས་སོ། །
དེ་ཕྱིན་ཆད་ཀྱི་རྣམ་པར་རིག་བྱེད་མ་ཡིན་པའི་སྐད་ཅིག་མ་རྣམས་ནི་མཇུག་ཡིན་ནོ། ། ཇི་སྲིད་དུ་ཕྱུགས་དེའི་པགས་པ་བཤུ་བའམ། བཀྲུ་བཤལ་བྱེད་པའམ། ཟ་བའམ། རྗེས་སུ་སྒྲོགས་པ་དེ་སྲིད་དུ་ནི། དེའི་རྣམ་པར་རིག་བྱེད་ཀྱི་སྐད་ཅིག་མ་དག་ཀྱང་མཇུག་ཡིན་ནོ། ། བརྣབ་སེམས་ལ་སོགས་པ་ནི་མངོན་དུ་གྱུར་པ་ཙམ་གྱིས་ལས་ཀྱི་ལམ་དུ་འགྱུར་བའི་ཕྱིར། འདི་ལ་ནི་སྦྱོར་བ་ཡང་མེད། མཇུག་ཀྱང་མེད་དོ། ། ཞེས་གསུངས།
གཉིས་པ་ལ་གཉིས་ཏེ། བྱེ་སྨྲ་རང་གི་གྲུབ་མཐའ་འཇོག་ལུགས་བཤད་པ་དང༌། སློབ་དཔོན་གྱིས་བཤད་པ་གཞན་ཞིག་མཛད་པའོ། ། དང་པོ་ནི། ལས་ལམ་གྱི་རྣམ་པར་རིག་བྱེད་མཐའ་དག་སྦྱོར་མཇུག་གཉིས་སུ་འདུས་པས་ལས་ལམ་གྱི་དངོས་གཞིར་གྱུར་པའི་རིག་བྱེད་ཁས་མི་ལེན་པ་ཉིད་བྱེ་བྲག་ཏུ་སྨྲ་བའི་གྲུབ་པའི་མཐའ་འོ། ། ཞེས་སྟོན་པ་ནི། ཇི་སྐད་དུ། འདིར་ཇེ་རེ་ཤིག་སྲོག་ཆགས་དེ་འཆི་བའི་སྲིད་པ་ལ་གནས་པ་དེའི་ཚེ། རྣམ་པར་རིག་བྱེད་དང༌། རྣམ་པར་རིག་བྱེད་མ་ཡིན་པ་གང་དག་ཡིན་པ་དེ་དག་ལས་ཀྱི་ལམ་ཡིན་ནམ།
འོན་ཏེ་ཤི་བའི་སྲིད་པ་ལ་གནས་པ་དེའི་ཚེ་ཡིན་པ་ཞེས་བྱ་བ་འདི་བརྗོད་པར་བྱའོ། ། དེ་ལས་ཅིར་འགྱུར། རེ་ཤིག་གལ་ཏེ་འཆི་བའི་སྲིད་པ་ལ་གནས་པ་ཡིན་ན་ནི། གསོད་པའམ་གསོད་དུ་འཇུག་ལྷན་ཅིག་ཤི་བ་ཡང་སྲོག་གཅོད་པའི་ཁ་ན་མ་ཐོ་བ་དང་ལྡན་པར་འགྱུར་ཏེ། གྲུབ་པའི་མཐའ་ལས་ནི་དེ་སྐད་མི་འབྱུང་ངོ༌། ། འོན་ཏེ་ཤི་བ་ཡིན་ན་ནི་བསྣུན་པ་གང་གིས་སྲོག་གཅོད་པར་བྱེད་པ་དེའི་ཚེ་རྣམ་པར་རིག་བྱེད་དང༌། དེའི་སྐད་ཅིག་གི་རྣམ་པར་རིག་བྱེད་མ་ཡིན་པ་གང་ཡིན་པ་དེ་ནི་ལས་ཀྱི་ལམ་དངོས་ཡིན་ནོ་ཞེས་གང་སྨྲས་པ་དེ་བརྗོད་པར་མི་བྱའོ། ། ཞེས་གསུངས། དེའི་དོན་ནི། གོང་དུ་དྲངས་མ་ཐག་པའི་འགྲེལ་ཚིག་དེར་སྲོག་གཅོད་ཀྱི་ལས་དངོས་གཞིའི་ནང་ན་རིག་བྱེད་མ་ཡིན་པ་གཉིས་ཀ་ཡོད་པར་བཤད་པ་དེ་ལ།
འོ་ན་གསད་བྱ་དེ་འཆི་བཞིན་པའི་དུས་ཀྱི་སྲོག་གཅོད་ཀྱི་རིག་བྱེད་དེ་ལས་ལམ་དངོས་གཞིར་འདོད་དམ། ཤི་ཟིན་པའི་དུས་ཀྱི་དེ་དེར་འདོད། དང་པོ་ལྟར་ན་ནི། ཇི་སྐད་དུ། སྔ་དང་མཉམ་དུ་ཤི་བ་ལ། ། དངོས་མེད་ལུས་གཞན་སྐྱེས་ཕྱིར་རོ། ། ཞེས་འཆད་པ་དང་འགལ། གཉིས་པ་ལྟར་ན། བསྣུན་པ་གང་གིས་སྲོག་གཅོད་པར་བྱེད་པའི་རིག་བྱེད་ཅེས་འཆད་པ་མི་རུང་སྟེ། ཤི་ཟིན་པའི་སྐབས་ཀྱི་རིག་བྱེད་ལ་སྲོག་གཅོད་པའི་རིག་བྱེད་ཅེས་བཤད་དུ་མི་རུང་བའི་ཕྱིར།
གཞན་ཡང་བྱེ་སྨྲའི་རྩ་བའི་འདོད་པ་ལ་བསད་བྱ་ཤི་ཟིན་ཙམ་གྱི་སྐབས་ན་ཡོད་པའི་རོ་ལ་བསྣུན་པར་བྱེད་པའི་རིག་བྱེད་དེ་སྲོག་གཅོད་ཀྱི་མཇུག་ཡིན་པ་ལ་སྦྱོར་བའི་མིང་གིས་བཏགས་སོ་ཞེས་ཟེར་བ་དེ་ཡང་བྱེ་སྨྲའི་གྲུབ་པའི་མཐའ་མ་ཡིན་པར་འགྱུར་ཏེ། དེ་འདྲ་དེ་ལས་ལམ་དངོས་སུ་འདུག་པའི་ཕྱིར། ཞེས་པ་སྟེ། དེ་སྐད་དུ་ཡང༌། དྲང་མ་ཐག་པའི་འགྲེལ་པ་དེའི་འཕྲོ་ཉིད་ནས། ཇི་སྐད་དུ། གང་ཡང་བསྟན་བཅོས་ལས། སྲོག་ཆགས་བསད་ལ་སྲོག་གཅོད་པ་མ་འགགས་པ་ཡོད་དམ་ཞེ་ན། ཡོད་དེ། འདི་ལྟ་སྟེ།
དཔེར་ན་སྲོག་ཆགས་ཀྱི་སྲོག་བཅད་ལ་སྦྱོར་བ་མེད་པར་མ་གྱུར་པ་ལྟ་བུའོ། ། ཞེས་གསུངས་པ་འདིར། མཇུག་སྦྱོར་བའི་སྒྲར་གསུངས་སོ། ། ཞེས་བྱ་བ་བྱེ་བྲག་ཏུ་སྨྲ་བའི་དོན་ནི་འགལ་ཏེ། དེའི་ཚེ་དངོས་གཞི་ཁོ་ན་མ་འགགས་པའི་ཕྱིར་རོ། ། ཞེས་གསུངས། དེ་ལ་བྱེ་སྨྲ་ན་རེ། མཇུག་ལ་སྦྱོར་བའི་མིང་གིས་གཏགས་ཞེས་པ་དེ་ནོར་བར་འདུག་པས། ཕྱིན་ཆད་དངོས་གཞི་ལ་སྦྱོར་བའི་མིང་གིས་གཏགས་པ་ཡིན་ནོ་ཞེས་ཁས་བླངས་ནས། བསད་བྱ་ཤི་ཟིན་ཙམ་པའི་དུས་ཀྱི་རིག་བྱེད་དང་རིག་བྱེད་མ་ཡིན་པ་གཉིས་ཀ་ལས་ལམ་དངོས་སུ་ཁས་བླངས་པས་ཆོག་གོ་སྙམ་ན།
གཉིས་པ་ནི། ཇི་སྐད་དུ། ཇི་ལྟར་ཉེས་པ་མེད་པ་དེར་དངོས་ཀྱི་གཞི་ཁོ་ན་སྦྱོར་བའི་སྒྲར་གསུངས་ཞེས་བྱ་བའོ། ། འོ་ན་དེའི་ཚེ་རྣམ་པར་རིག་བྱེད་ཇི་ལྟར་ལས་ཀྱི་ལམ་དངོས་སུ་འགྱུར། ཇི་ལྟར་མི་འགྱུར་མི་ནུས་པའི་ཕྱིར་རོ། ། ཞེས་བཤད། དེའི་དོན་ནི་བསད་བྱ་ཤི་ཟིན་པའི་དུས་ཀྱི་རོ་ལ་བསྣུན་པའི་རིག་བྱེད་ནི་ཆོས་ཅན། སྲོག་གཅོད་ཀྱི་ལས་ལམ་དངོས་མ་ཡིན་ཏེ། སྲོག་གཅོད་པའི་ནུས་པ་མེད་པའི་རིག་བྱེད་དུ་འདུག་པའི་ཕྱིར། དཔེར་ན་སེམས་མེད་པའི་ཤིང་ལ་བསྣུན་པ་བཞིན་ནོ། །
རྣམ་པར་རིག་བྱེད་མ་ཡིན་པ་ལ་ནི་མི་མཚུངས་ཏེ། རིག་བྱེད་དང་རིག་བྱེད་མ་ཡིན་པ་ལས་ཀྱི་ལམ་དུ་འཇོག་མཚམས་ཐ་དད་པའི་ཕྱིར། འདི་ལྟར་སྲོག་གཅོད་པའི་རིག་བྱེད་ནི་སྲོག་གཅོད་ཀྱི་བྱེད་པ་པོ་ཡིན་པས་ལས་སུ་འཇོག རིག་བྱེད་མ་ཡིན་པ་ནི་བྱ་བའི་ངོ་བོ་ཡིན་པས་ལས་སུ་འཇོག་པ་སྟེ། དཔེར་ན་བྱེད་པ་པོ་སྟྭ་རེ་དང༌། ལས་སུ་བྱ་བ་ཤིང་དུམ་བུར་སོང་བ་བཞིན་ནོ། ། གཉིས་པ་སྡོམ་པ་ཕྱི་མ་གཉིས་ལ་རིག་བྱེད་མ་ཡིན་པས་ཁྱབ་པར་མི་འཐད་པ་ལ་གཉིས་ཏེ། སྤྱིར་སྡོམ་པ་ལ་དེས་ཁྱབ་པ་མི་འཐད། བྱེ་བྲག་ཏུ་མཉམ་གཞག་གི་སྡོམ་པ་གཉིས་དེས་ཁྱབ་པ་མི་འཐད་པའོ། ། དང་པོ་ནི།
ཡིད་ཀྱི་སྡོམ་པ་དང་དབང་པོའི་སྡོམ་པ་ཞེས་བྱ་བ་གཉིས་ནི་ངེས་པར་ཁས་ལེན་པ་ཡིན་ཏེ། ཇི་སྐད་དུ། ཡིད་དང་དབང་པོའི་སྡོམ་པ་ཡིན། ། ཞེས་བཤད་པའི་ཕྱིར། དེ་གཉིས་གཟུགས་ཅན་དུ་ཡང་མི་འདོད་དེ། དྲན་པ་དང་ཤེས་བཞིན་གྱི་ངོ་བོར་འདོད་པའི་ཕྱིར། དེ་སྐད་དུ་ཡང༌། ཤེས་བཞིན་དང་ནི་དྲན་དག་གཉིས། ། ཞེས་བཤད་པའི་ཕྱིར་རོ། ། འདིའི་དོན་ནི་ཡིད་དང་དབང་པོ་ཡུལ་འཕྲོ་བའི་རྒོད་པ་དང་བྱིང་བའི་གཉེན་པོར་དྲན་པ་དང་ཤེས་བཞིན་མངོན་དུ་བྱེད་པ་ཡིན་ལ།
དེ་ཡང་ཡིད་ལས་སུ་མི་རུང་བའི་གཉེན་པོར་མངོན་པར་འདུས་བྱས་པའི་དྲན་པ་དང་ཤེས་བཞིན་ལ་ནི་ཡིད་ཀྱི་སྡོམ་པ་ཞེས་བྱ། མིག་སོགས་དབང་པོ་ལྔ་ལས་སུ་མི་རུང་བའི་གཉེན་པོར་མངོན་པར་འདུས་བྱས་པའི་དྲན་པ་དང་ཤེས་བཞིན་ལ་ནི་དབང་པོའི་སྡོམ་པ་ཞེས་བྱའོ། ། དེ་སྐད་དུ་ཡང༌། ཤེས་བཞིན་དང་ནི། ཞེས་པའི་སྔ་འགྲེལ་དུ། འོ་ན་བཅོམ་ལྡན་འདས་ཀྱིས། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ནི་སྡོམ་པ་ལེགས། །
ཞེས་གསུངས་པ་དང༌། གང་ཡང་མིག་གི་དབང་པོ་སྡོམ་པས་བསྡམས་ཏེ་གནས་སོ། ། ཞེས་གསུངས་ན། ཡིད་དང་དབང་པོའི་སྡོམ་པ་འདི་གཉིས་རང་བཞིན་ཅི་ཞེ་ན། འདི་གཉིས་རྣམ་པར་རིག་བྱེད་མ་ཡིན་པའི་རང་བཞིན་ནི་མ་ཡིན་ནོ། ། འོ་ན་ཅི་ཞེ་ན། ཤེས་བཞིན་དང་ནི་དྲན་དག་གཉིས། ། ཡིད་དང་དབང་པོའི་སྡོམ་པ་ཡིན། ། གཉིས་ཞེས་བྱ་བ་སྨོས་ཏེ། ཡིད་ཀྱི་སྡོམ་པ་ཡང་དྲན་པ་དང་ཤེས་བཞིན་གྱི་རང་བཞིན་ཡིན་ལ།
དབང་པོའི་སྡོམ་པ་ཡང་དྲན་པ་དང་ཤེས་བཞིན་གྱི་རང་བཞིན་ཡིན་ནོ་ཞེས་གསུངས་སོ། ། གཉིས་པ་ལ། རིགས་པ་དང༌། ལུང་གཉིས་ལས། དང་པོ་ནི། མཉམ་གཞག་གི་སྡོམ་པ་གཉིས་ལ་གཟུགས་ཅན་གྱིས་མ་ཁྱབ་སྟེ། འདི་གཉིས་ལ་ཡིད་ཀྱི་མི་དགེ་བ་གསུམ་སྤོང་བའི་རང་བཞིན་ཅན་གྱི་སྡོམ་པ་ཡང་ཡོད་པའི་ཕྱིར། དེ་མེད་ན་ནི། སྤྱིར་བསམ་གཏན་གྱི་ཉེར་བསྡོགས་དང༌། ཟག་མེད་བར་ཆད་མེད་ལམ་གྱིས་ཡིད་ཀྱི་གསུམ་མི་སྤོང་བ་ཡིན་ནམ།
སྤོང་ཡང་ཡིད་ཀྱི་སྡོམ་པ་ཁས་མི་ལེན་པ་ཡིན། གཉིས་ཀ་ལྟར་ཡང་མི་རིགས་ཏེ། དེ་གཉིས་ཀ་ཡང་འདོད་པའི་གཉེན་པོར་རུང་བའི་ཕྱིར་དང༌། ཡིད་ཀྱི་སྡོམ་པ་ནི་བཤད་མ་ཐག་པ་ཉིད་ཀྱི་ཕྱིར་རོ། ། གཞན་དུ་ན་མཉམ་པར་བཞག་པའི་སྡོམ་པ་གཉིས་ཀྱང་སྤོང་བ་བདུན་ཁོ་ནའི་རང་བཞིན་དུ་འགྱུར་ལ། དེ་ལྟར་ན་སོ་སོར་ཐར་པའི་སྡོམ་པ་དང༌། སྤང་བྱ་མི་དགེ་བ་སྤོང་བའི་གྲངས་ལ་ཁྱད་པར་མེད་པ་ཉིད་དུ་ཐལ་བར་འགྱུར་རོ། ། དེ་ལྟ་མོད་ཀྱི་ལུས་ངག་གི་སྤོང་བ་བདུན་པོ་ནི་གཟུགས་ཅན་དུ་སྐྱེ་ལ། ཡིད་ཀྱི་སྤོང་བ་གསུམ་པོ་ནི་སེམས་པའི་ལས་སུ་སྐྱེ་བས་སེམས་པ་དང་བསམ་པའི་རང་བཞིན་ཅན་གཉིས་གཉིས་ཀྱི་ལས་སོ། ། དེས་ན་བསམ་གཏན་གྱི་སྡོམ་པ་ལྟ་བུ་གཅིག་ལ་སེམས་པ་དང་བསམ་པའི་ལས་གཉིས་ཀ་ཚོགས་དགོས་པ་ནི་མ་ཡིན་ཏེ།
གཟུགས་ན་སྤྱོད་པའི་ཚུལ་ཁྲིམས་ཤེས་པ་ཉིད་ཀྱིས་མཚན་ཉིད་ཡོངས་སུ་རྫོགས་པའི་ཕྱིར། འོ་ན་གཉིས་པོ་རྣམ་པར་རིག་བྱེད་མ་ཡིན་པའི་གཟུགས་ཀྱི་དབྱེ་བར་བཤད་པ་ཅི་ཞེ་ན། ལུས་ངག་གི་སྤོང་བ་བདུན་གྱི་ངོ་བོར་གྱུར་པའི་སྡོམ་པ་གཉིས་ལ་དགོངས་པ་ཡིན་ཏེ། བསམ་པའི་ལས་ཀྱི་དབྱེ་བ་འཆད་པ་སྐབས་སུ་བབ་པའི་ཕྱིར། ཁྱེད་རང་ལྟར་ན། སོ་ཐར་གྱི་སྡོམ་པ་ལ་རིག་བྱེད་དང་རིག་བྱེད་མ་ཡིན་པ་གཉིས་ཡོད་ཀྱང༌། འདིར་རིག་བྱེད་མ་ཡིན་པའི་དབྱེ་བར་བཤད་པ་བཞིན་ནོ། ། གཉིས་པ་ལུང་གི་སྒྲུབ་བྱེད་ནི། ཇི་སྐད་དུ། བར་ཆད་མེད་ལམ་སྐྱེས་དེ་གཉིས། །
མི་ལྕོགས་མེད་ལ་སྤོང་ཞེས་བྱ། ། མི་ལྕོགས་པ་མེད་པ་ལ་བསམ་གཏན་དང་ཟག་པ་མེད་པའི་སྡོམ་པ་དེ་གཉིས་བར་ཆད་མེད་པའི་ལམ་དགུ་དག་ཏུ་སྤོང་བའི་སྡོམ་པ་ཞེས་བྱ་སྟེ། དེ་གཉིས་འཆལ་བའི་ཚུལ་ཁྲིམས་དང༌། དེ་ཀུན་ནས་སློང་བར་བྱེད་པའི་ཉོན་མོངས་པ་རྣམས་སྤོང་བའི་ཕྱིར་རོ། ། ཞེས་གསུངས་ལ། དེར་འཆལ་ཚུལ་སྤོང་བ་ནི་ལུས་ངག་གི་སྤོང་བ་བདུན་གྱི་ངོ་བོར་གྱུར་པའི་རིག་བྱེད་མ་ཡིན་པའི་གཟུགས་དག་ཡིན་ལ། དེའི་ཀུན་སློང་དུ་གྱུར་པའི་ཉོན་མོངས་པ་ནི་ཡིད་ཀྱི་ཉེས་པ་གསུམ་པོ་དག་ཡིན་ཞིང༌། དེའི་སྤོང་བ་གཟུགས་ཅན་མི་འབྱུང་བའི་ཕྱིར། དོན་དེ་ཡང༌། ཇི་སྐད་དུ།
ཆོས་བཟོད་འདོད་ཆགས་བྲལ་བ་ཡི། ། བར་ཆད་མེད་ལམ་བརྒྱད་ཀྱི་གང༌། ། སེམས་པ་རྣམ་པ་བཅུ་གཉིས་ཏེ། ། ནག་པོ་ཟད་པར་བྱེད་པའི་ལས། ། དགུ་པའི་སེམས་པ་གང་ཡིན་པ། ། དེ་ནི་དཀར་ནག་ཟད་བྱེད་ཡིན། ། དཀར་པོ་བསམ་གཏན་ཆགས་བྲལ་བ། ། བར་ཆད་མེད་ལམ་སྐྱེས་ཐ་མས། ། ཞེས་པ་འོག་མ་འོག་མའི་ཉོན་མོངས་པ་སྤོང་བ་ལ་བར་ཆད་མེད་ལམ་གྱི་ངོ་བོར་གྱུར་པའི་སེམས་ཉིད་དགོས་པར་བཤད་དོ། ། གཉིས་པ་ནང་ཚན་སོ་སོའི་ཁྱད་པར་ལ་གསུམ་སྟེ།
སོ་ཐར་སྡོམ་པའི་དབྱེ་བ། བསམ་གཏན་གྱི་སྡོམ་པའི་དབྱེ་བ། ཟག་མེད་ཀྱི་སྡོམ་པའི་དབྱེ་བའོ། ། དང་པོ་ནི། ཇི་སྐད་དུ། སོ་སོར་ཐར་ཅེས་བྱ་རྣམ་བརྒྱད། ། རྫས་སུ་རྣམ་པ་བཞི་ཡིན་ནོ། ། མཚན་ལས་མིང་ནི་འཕོ་བའི་ཕྱིར། ། ཐ་དད་དེ་དག་འགལ་བ་མེད། ། ཅེས་གསུངས་སོ། །
འདིར་དངོས་བསྟན་ལ་སོ་ཐར་གྱི་སྡོམ་པ་བརྒྱད་བཤད་ཀྱང༌། དགེ་སློབ་མའི་སྡོམ་པ་དང༌། བསྙེན་གནས་ཀྱི་སྡོམ་པ་གཉིས་ནི་སྡོམ་པ་རང་རྐང་ཐུབ་པ་རེ་རེ་ཡོད་པ་མ་ཡིན་ཏེ། དེ་ཡང་འདི་ལྟར། དགེ་ཚུལ་ལས་བཅུ་གཉིས་སྤོང་བྱེད་ཀྱི་བསླབ་པ་བླངས་པ་ན་དགེ་སློབ་མར་སོང་བ་ཡིན་ལ། དེའི་ཚེ་དགེ་ཚུལ་གྱི་སྡོམ་པའི་ངོ་བོར་གྱུར་པའི་སྤོང་བ་བཞི་པོ་དེ་ལ་ཐ་དད་དུ་གྱུར་པའི་རྩ་བའི་སྤོང་བ་སྐྱེ་རྒྱུ་མེད་ལ། སྤོང་བ་བཅུ་གཉིས་པོ་དེ་ཡང་རིག་བྱེད་མ་ཡིན་པའི་གཟུགས་ཀྱི་ངོ་བོར་བཤད་པ་ཡོད་མེད་ནི་དཔྱད་དགོས་པའི་ཕྱིར། མི་མཐུན་པའི་དཔེ་ནི། དགེ་བསྙེན་གྱིས་དགེ་ཚུལ་དང༌། དེས་དགེ་སློང་གི་སྡོམ་པ་བླངས་པའི་ཚེ།
རྩ་བའི་སྤོང་བ་བཞི་ཚན་མི་འདྲ་བ་གསུམ་རྫས་ཐ་དད་དུ་སྐྱེ་བ་ཡིན་ལ། དེ་འདྲ་དེ་ནི་འདི་ལ་མེད་དོ། ། གཞན་ཡང་བཅུ་གཉིས་སྤོང་བའི་བསླབ་པ་ནི་སོ་ཐར་གྱི་སྡོམ་པ་མ་ཡིན་ཏེ། དེའི་གཏོང་རྒྱུར་བཤད་པ་དག་ནི་སོ་ཐར་གྱི་སྡོམ་པའི་གཏོང་རྒྱུར་མི་རུང་བའི་ཕྱིར། དཔེར་ན་འཁྲིག་པ་བསྟེན་པའི་ཕྱིར་ཁས་བླངས་པ་ཙམ་གྱིས་གཏོང་བར་བཤད་པ་དང༌། མཚན་གྱུར་ཐེངས་གཅིག་གིས་གཏོང་བར་བཤད་པ་ལྟ་བུའོ། ། དེས་མི་གཏོང་ན་སྐྱེས་པའི་རྟེན་ལ་བཅུ་གཉིས་སྤོང་བྱེད་ཀྱི་བསླབ་པ་བསྲུང་དགོས་པར་འགྱུར་རོ། ། ཡང་མཚན་ལན་གཅིག་གྱུར་པ་དེ་སླར་བུད་མེད་དུ་གྱུར་པ་ན་དགེ་སློབ་མའི་སྡོམ་པ་དེ་སླར་སྐྱེས་སམ་མ་སྐྱེས། སྐྱེས་ན་ནི་སོ་ཐར་སྡོམ་པའི་འཐོབ་རྒྱུ་མ་ཡིན་པ་ཞིག་གིས་ཐོབ་པར་ཡང་འགྱུར་ལ། མ་སྐྱེས་ན་ནི་དེ་བསྲུངས་མི་དགོས་པར་འགྱུར་རོ། །
ཤེས་བྱེད་ཀྱི་གཏན་ཚིགས་དང༌། ལོག་ཕྱོགས་ལ་གནོད་བྱེད་ཀྱི་རིགས་པ་དེ་ཉིད་ཀྱིས་ནི་བསྙེན་གནས་ཡན་ལག་བརྒྱད་པ་ཡང་སོ་ཐར་གྱི་སྡོམ་པ་དངོས་མ་ཡིན་པའི་ཤེས་བྱེད་དང༌། ཡིན་པ་ལ་གནོད་བྱེད་རྟོགས་པར་འགྱུར་ཏེ། ཡོངས་རྫོགས་དགེ་བསྙེན་གྱིས་བསྙེན་གནས་པར་ཁས་བླངས་པའི་ཚེ། དགེ་བསྙེན་གྱི་སྤོང་བ་གཅིག་པོ་ལས་རྫས་ཐ་དད་པའི་སྤོང་བ་སྐྱེ་རྒྱུ་མེད་པ་དང༌། ཡན་ལག་ལྷག་མ་རྣམས་ཀྱང་གཟུགས་ཅན་དུ་སྐྱེ་བའི་བཤད་པ་མེད་པའི་ཕྱིར། འོ་ན། བསྙེན་གནས་ཡན་ལག་ཚང་བར་ནི། ། ནང་པར་གཞན་ལས་ནོད་པར་བྱ། ། ཞེས་བཤད་པ་མ་ཡིན་ནམ་ཞེ་ན།
དེ་ཡང་ཡོངས་རྫོགས་དགེ་བསྙེན་གྱིས་ནི་བསྙེན་གནས་ལེན་པ་ནི། བསླབ་པ་བརྗོད་པའི་ཚེ་ཚང་བར་བརྗོད་པ་ཡིན་ཀྱང༌། སྡོམ་པ་ལེན་པའི་ཚེ་ཚང་མར་ལེན་པ་མ་ཡིན་པའི་ཕྱིར། དེ་ལ་ཁ་ཅིག་འདི་སྙམ་དུ། ཡོངས་རྫོགས་དགེ་བསྙེན་གྱིས་བསྙེན་གནས་པར་ཁས་བླངས་པའི་ཚེ། རྩ་བ་བཞི་ཉིན་ཞག་གཅིག་ཏུ་སྤོང་བའི་སྤོང་བ་རྫས་ཐ་དད་པ་ཉིན་ཞག་གཅིག་གི་བར་དུ་སྐྱེ་བ་ཡིན་ནོ་ཞེ་ན། མ་ཡིན་ཏེ། དེ་ལྟར་བཤད་པའི་ལུང་མེད་པ་དང༌། རིགས་པ་ཡང་དེ་ལྟར་བླངས་ན་སྡོམ་པ་སྔ་མའི་གཏོང་རྒྱུར་འགྲོ་བའི་ཕྱིར། འོ་ན་དགེ་བསྙེན་གྱིས་དགེ་ཚུལ་དང༌།
དེས་དགེ་སློང་གི་སྡོམ་པ་བླངས་པའི་ཚེ། དགེ་བསྙེན་གྱི་སྤོང་བ་བཞི་པོ་དེ་ཉིད། དགེ་ཚུལ་དང་དགེ་སློང་གི་སྤོང་བ་བཞི་དང་ཐ་དད་དུ་སྐྱེའམ་གཅིག་ཏུ་སྐྱེ་ཞེ་ན། ཐ་དད་པ་ཉིད་དུ་སྐྱེ་བ་ཡིན་ཏེ། གཅིག་ཏུ་སྐྱེ་ན་གཅིག་གཏང་བས་ཀུན་བཏང་བར་འགྱུར་བའི་ཕྱིར་དང༌། སྡོམ་པ་གསུམ་པོ་རིམ་པར་མནོས་པའི་དགེ་སློང་དེ་དགེ་བསྙེན་དང་དགེ་ཚུལ་དུ་ཡང་ཐལ་བར་འགྱུར་ཏེ། དེའི་དུས་ཀྱི་དགེ་སློང་གི་སྡོམ་པ་དེ་དགེ་བསྙེན་གྱི་སྡོམ་པ་ལ་སོགས་པར་གནས་པའི་ཕྱིར། དེ་ལྟ་བུའི་ཚུལ་གྱིས་རིམ་ཅན་དུ་མནོས་པ་ལ་སྤོང་བ་བཞི་གཅིག་དང་ཐ་དད་དུ་སྐྱེ་བའི་དོགས་པ་གཅོད་པའི་ཚུལ་དེ་ནི་བསྙེན་གནས་དང་དགེ་སློབ་མ་ལ་ཡོད་པ་མ་ཡིན་མོད། བསྙེན་གནས་སྡོམ་པ་ལ་སོགས་པར་བཞག་པ་དེ་ནི་དགེ་བསྙེན་གྱི་སྡོམ་པ་དང་མི་ལྡན་པས་བླངས་པའི་དབང་དུ་བྱས་པ་ཡིན་ལ། དགེ་སློབ་མའི་སྡོམ་པ་ནི་དགེ་ཚུལ་གྱི་སྡོམ་པ་ཉིད་ལ་དགོངས་ནས་སྡོམ་པར་བཞག་པ་ཡིན་གྱི།
སྡོམ་པའི་རྫས་ལོགས་པ་མེད་དེ། དེའི་ཚེ་བཅུ་གཉིས་པོ་མ་གཏོགས་སྡོམ་པའི་རྩ་བ་བླངས་པ་མེད་པའི་ཕྱིར། བཅུ་གཉིས་སྤོང་བྱེད་ཀྱི་བསླབ་པ་ཉིད་སྡོམ་པའོ་ཞེ་ན། མ་ཡིན་ཏེ། རྣམ་པར་རིག་བྱེད་མ་ཡིན་པའི་གཟུགས་སུ་མ་གྲུབ་པའི་ཕྱིར། དེ་ཁོ་ནར་མ་ཟད་བཅས་འགལ་སྤོང་བའི་ཚུལ་ཁྲིམས་ཐམས་ཅད་དེར་སྐྱེ་བའི་བཤད་པ་མེད་དེ། སོ་ཐར་སྡོམ་པའི་མཐར་ཐུག་པ་དགེ་སློང་གི་སྡོམ་པ་བླངས་པའི་དུས་ན་ལུས་ངག་གི་མི་དགེ་བའི་སྤོང་བ་བདུན་པོ་ཉིད་རྒྱུ་འབྱུང་བ་ལས་རྫས་ཐ་དད་དུ་སྐྱེ་བར་བཤད་ཀྱི། གཞན་ལ་དེར་བཤད་པ་མེད་པའི་ཕྱིར། འོན་ཀྱང་དགེ་སློང་ལ་སོགས་པ་རྩ་བའི་སྤོང་བ་ཡོད་པ་དག་ལ་ནི་ཆ་ཤས་རྣམས་ཆ་ཅན་གྱི་འཁོར་དུ་སྐྱེ་ཞེས་བརྗོད་ན་རུང་བ་ཡིན་ཏེ། སངས་རྒྱས་ཀྱི་ནི་བཅས་པ་ཡང༌། །
ཞེས་པའི་འགྲེལ་པར་བཅས་རྐྱང་སྤོང་བའི་རིག་བྱེད་དང་རིག་བྱེད་མ་ཡིན་པ་གཉིས་སྤོང་བར་བཤད་པའི་ཕྱིར། གཉིས་པ་བསམ་གཏན་སྡོམ་པའི་དབྱེ་བ་ནི། བསམ་གཏན་སྐྱེས་དང་དེ་ལྡན་པ། ། ཞེས་གསུངས། དེའི་དོན་ནི། གང་བསམ་གཏན་དང་ལྡན་པ་དེ་ཐམས་ཅད་ནི་བསམ་གཏན་གྱི་སྡོམ་པ་དང་ཡང་ལྡན། ཞེས་པ་ཡིན་ལ། དེའི་ཚེ་ན་འདིས་གཟུགས་མེད་ཀྱི་རྟེན་མ་བསྡུས་ལ། དེ་ཡང་དེ་དང་ལྡན་པ་ནི་ཡིན་ཏེ། ཇི་སྐད་དུ།
འདོད་དང་གཟུགས་སྐྱེས་ལྷ་རྣམས་ལ། ། བསམ་གཏན་སྐྱེས་ཡོད་ཅེས་བཤད་པའི་ཕྱིར། གསུམ་པ་ཟག་མེད་ཀྱི་སྡོམ་པ་དང་ལྡན་པའི་དབྱེ་བ་ནི། ཟག་མེད་འཕགས་པའི་སེམས་ཅན་དང༌། ། ཞེས་འཕགས་པའི་གང་ཟག་ཐམས་ཅད་དེ་དང་ལྡན་ལ། དབྱེ་ན་ཐེག་པ་གསུམ་དང༌། དགེ་སྦྱོང་ཚུལ་གྱི་འབྲས་བུ་ལ་ཞུགས་པ་དང་གནས་པ་རྣམ་པ་བཞིའོ། ། འདིར། སེམས་ཅན་དང༌། ཞེས་སྨོས་པ་ནི་རྟེན་གྱི་གང་ཟག་ངོས་བཟུང་བའི་ཆེད་ཡིན་ཏེ།
སྤྱིར་འཕགས་པ་ནི་ཟག་མེད་ལམ་བདེན་གྱི་མིང་གི་རྣམ་གྲངས་ཡིན་པའི་ཕྱིར། གསུམ་པ་ལྡན་ཚུལ་ནི། གནས་དང་པོར་རྒྱས་པར་བསྟན་ཟིན་པས་ཡང་མི་སྤྲོའོ། ། དེའི་ནང་ནས་ཇི་སྐད་དུ། རྣམ་རིག་བཏང་དང་མ་སྐྱེས་པའི། ། འཕགས་པའི་གང་ཟག་རྣམ་རིག་མིན། ། ཞེས་པའི་དོན་ནི། འཕགས་པ་འདོད་ཁམས་ནས་ཁམས་གསུམ་གང་རུང་དུ་ཉིང་མཚམས་སྦྱར་བའི་ཚེ། ཚེ་ལྔ་མས་བསྡུས་པའི་རྣམ་པར་རིག་བྱེད་ནི་མེད་ལ། ཚེ་ཕྱི་མས་བསྡུས་པའི་རིག་བྱེད་མ་སྐྱེས་པ་དེའི་ཚེ།
རིག་བྱེད་མ་ཡིན་པ་ནི་ངེས་པར་ལྡན་པས་ཁྱབ་སྟེ། ཟག་མེད་ཀྱི་སྡོམ་པ་དང་ལྡན་པས་ཁྱབ་པའི་ཕྱིར། འོ་ན་སོ་སོ་སྐྱེ་བོ་མི་སྨོས་པ་ཅི་ཞེ་ན། སོ་སོ་སྐྱེ་བོ་ལ་ཚེ་སྔ་མའི་རྣམ་རིག་བཏང་ཡང༌། རིག་བྱེད་མ་ཡིན་པ་དང་ལྡན་པའི་ངེས་པ་མེད་པས་མ་སྨོས་ལ། མི་སྲིད་པ་ནི་མ་ཡིན་ཏེ། བསམ་གཏན་གཉིས་པའི་དངོས་གཞི་ཐོབ་པའི་སོ་སོ་སྐྱེ་བོ་བསམ་གཏན་གཉིས་པ་ཡན་ཆད་དུ་སྐྱེས་པའི་ཚེ་དེ་ལྟར་འབྱུང་བའི་ཕྱིར། ངེས་པ་ནི་མ་ཡིན་ཏེ། བསམ་གཏན་དང་པོའི་ཉེར་བསྡོགས་ཙམ་ཐོབ་པ་འདོད་པར་ཚེ་འཕོས་པའི་ཚེ་ན་རིག་བྱེད་དུ་མ་ཟད་རིག་བྱེད་མ་ཡིན་པ་ཡང་བཏང་བའི་ཕྱིར། འཐོབ་ཚུལ་ལ་གསུམ་ལས།
བསམ་གཏན་གྱི་སྡོམ་པའི་འཐོབ་ཚུལ་ནི། བསམ་གཏན་ལས་སྐྱེས་བསམ་གཏན་གྱི། ། ས་ཉིད་ཀྱིས་འཐོབ། ཅེས་པ་བསམ་གཏན་ལས་སྐྱེས་པ་ནི་བསམ་གཏན་གྱི་སྡོམ་པའོ། ། ས་ཉིད་ཀྱིས་ཤེས་པ་ནི་བསམ་གཏན་ས་དྲུག་པོ་དག་སྟེ། དྲུག་པོ་དེ་འཐོབ་པའི་ཚུལ་ཡང་གསུམ་སྟེ། ཉེར་བསྡོགས་ནི་སྦྱོར་བས་འཐོབ་པ་དང༌། དངོས་གཞི་རྣམས་ནས་འོག་མ་རྣམས་འདོད་ཆགས་དང་བྲལ་བས་འཐོབ་པ་དང༌། གོང་མ་ནས་འོག་མར་སྐྱེས་པའི་ཚེ་འོག་མའི་ཉེར་བསྡོགས་དང་དངོས་གཞི་གཉིས་ཀ་སྐྱེ་བས་ཐོབ་པའི་ཕྱིར། དེ་དག་དང་དུས་མཉམ་དུ་དེའི་སྡོམ་པ་ཡང༌།
ཐོབ་པ་ཡིན་ཏེ། དཔེར་ན། བསམ་གཏན་དང་པོའི་ཉེར་བསྡོགས་ཙམ་ཐོབ་པ་དེའི་ཚེ། བསམ་གཏན་དང་པོའི་ས་པའི་སྡོམ་པ་ཡིན་ལ། དེའི་འོག་ཏུ་བསམ་གཏན་གཉིས་པའི་ཉེར་བསྡོགས་ཙམ་མངོན་དུ་བྱས་པ་དེའི་ཚེ་ནི། བསམ་གཏན་གཉིས་པའི་སས་བསྡུས་ཀྱི་སྡོམ་པ་ཐོབ་པ་ནི་མ་ཡིན་ཏེ། དེའི་ཚེ་བསམ་གཏན་དང་པོའི་ས་མ་གཏང་བའི་ཕྱིར། དེ་ནས་བསམ་གཏན་དང་པོ་ལ་ཆགས་པ་དང་བྲལ་བའི་གཉིས་པའི་ཉེར་བསྡོགས་དགུ་པའི་རྣམ་གྲོལ་ལམ་སྐྱེས་པ་དེའི་ཚེ་ནི། གཉིས་པའི་སྡོམ་པ་ཐོབ་པ་ཡིན་ཏེ། དང་པོའི་སྡོམ་པ་གཏོང་བའི་རྒྱུས་འཕོས་པ་ཞེས་བྱ་བ་དེ་བྱུང་བའི་ཕྱིར།
དེ་བཞིན་དུ་འདོད་པའི་རྟེན་ལ་བསམ་གཏན་གཉིས་པ་ལྟ་བུའི་དངོས་གཞི་ལས་མ་ཉམས་བཞིན་དུ་བསམ་གཏན་དང་པོར་ས་འཕོས་པ་དེའི་ཚེ་ཡང་སྔ་མའི་སྡོམ་པ་བཏང་ནས་ཕྱི་མའི་སྡོམ་པ་རྙེད་པ་ཡིན་ལ། ཉམས་པ་དེ་ནི་ཉམས་པས་གཏོང་འཐོབ་བྱེད་པ་མ་ཡིན་ཏེ། དེའི་གོང་དུ་ས་འཕོས་ཟིན་པའི་ཕྱིར། བསམ་གཏན་གྱི་སྡོམ་པ་གཏོང་འཐོབ་དེ་ལྟར་བྱེད་པའི་ཚེ། སྡོམ་པ་དེའི་རྒྱུར་གྱུར་པའི་འབྱུང་བ་དེ་འཕོས་པ་ཡིན་ཏེ། བསམ་གཏན་དང་པོའི་འབྱུང་བ་བོར་ནས་གཉིས་པའི་ས་པའི་འབྱུང་བ་མངོན་དུ་བྱས་པ་ལྟ་བུའོ། ། འབྱུང་བ་དེ་འགྲུབ་པའི་རྒྱུ་ནི་ས་དེ་དང་དེའི་སེམས་པའོ། ། དེའི་ཤེས་བྱེད་ཀྱང༌། ས་དེ་དང་དེའི་སྡོམ་པའི་རྒྱུའི་ཀུན་སློང་གང་ཡིན་པ་དེ་དེའི་རྒྱུ་འབྱུང་བ་དེའི་ཡང་ལྷན་ཅིག་འབྱུང་བའི་རྒྱུར་འགྲོ་དགོས་པའི་ཕྱིར། གཉིས་པ་ཟག་མེད་ཀྱི་འཐོབ་ཚུལ་ནི།
ཟག་མེད་ནི། འཕགས་དེས། ཞེས་པ་ཟག་པ་མེད་པའི་བསམ་གཏན་གྱི་ས་དྲུག་པོ་དེ་ཉིད་ཀྱི་ཟག་མེད་ཀྱི་སྡོམ་པ་ཡང་འཐོབ་བོ། ། དེ་ཡང་བསམ་གཏན་ས་དྲུག་པོ་གང་རུང་ལ་བརྟེན་པའི་ཟག་མེད་ཀྱི་ལམ་མངོན་དུ་གྱུར་པ་དེ་ནས་ཟག་མེད་ཀྱི་སྡོམ་པ་ཐོབ་པ་ཡིན་ལ། དེ་ཡང་ཉེར་བསྡོགས་ཀྱི་ཟག་མེད་ནི་སྦྱོར་བ་འབད་རྩོལ་གྱིས་ཐོབ་པ་ཡིན་ལ། དངོས་གཞིའི་ཟག་མེད་ནི་འདོད་ཆགས་དང་བྲལ་བས་ཐོབ་པ་ཡིན་ཏེ། དགེ་སྦྱོང་ཚུལ་གྱི་འབྲས་བུ་རེ་རེ་ཐོབ་པའི་ཚུལ་ཐོབ་པའི་ཕྱིར། འདི་ལ་སྐྱེ་བས་ཐོབ་པ་ནི་མེད་དེ། གོང་མ་ནས་འོག་མར་སྐྱེ་བ་མེད་པའི་ཕྱིར། གསུམ་པ་སོ་ཐར་གྱི་འཐོབ་ཚུལ་ནི།
སོ་སོར་ཐར་ཅེས་པ། གཞན་གྱི་རྣམ་རིག་བྱེད་སོགས་ཀྱི། ཞེས་པ། འདིར་སོགས་པའི་སྒྲས་ནི་གཞན་གྱི་རྣམ་རིག་ལ་རག་མ་ལས་པའི་ཐོབ་རྒྱུ་དེ་སྟོན་པ་ཡིན་ལ། གཞན་གྱི་རྣམ་རིག་ལ་རག་ལས་མ་ལས་གཉིས་ཀ་ལ་ཡང་རྒྱས་པར་ཕྱེ་ན་བཅུར་འགྱུར་བ་ཡིན་ཏེ། རང་བྱུང་གིས་ནི་སངས་རྒྱས་དང༌། རང་སངས་རྒྱས་རྣམས་སོ། ། ངེས་པ་ལ་འཇུག་པས་ནི་ལྔ་སྡེ་རྣམས་སོ། ། ཚུར་ཤོག་གིས་ནི་གྲགས་པ་ལ་སོགས་པ་རྣམས་སོ། ། སྟོན་པར་ཁས་བླངས་པས་ནི་འོད་སྲུངས་ཆེན་པོའོ། །
དྲི་བས་མཉེས་པས་ནི་ལེགས་སྦྱིན་ནོ། ། བླ་མའི་ཆོས་ཁས་བླངས་པ་ནི་སྐྱེ་རྒུའི་བདག་མོ་ཆེན་མོའོ། ། ཕོ་ཉས་ནི་ཆོས་སྤྱིན་ནོ། ། འདུལ་བ་འཛིན་པར་གཏོགས་པ་དང་ལྔས་ནི་མཐའ་འཁོབ་ཀྱི་མི་རྣམས་སོ། ། བཅུ་ཚོགས་ཀྱིས་ནི་དབུས་ཀྱི་རྣམས་སོ། ། སྐྱབས་སུ་འགྲོ་བ་ལན་གསུམ་བཟླས་པས་ནི་སྡེ་བཟང་པོ་དྲུག་ཅུའི་ཚོགས་ཀྱིས་བསྙེན་པར་རྫོགས་པ་བྱས་པ་རྣམས་ཏེ། དེ་དག་གི་སོ་སོར་ཐར་པའི་སྡོམ་པ་ནི་གདོན་མི་ཟ་བར་རྣམ་པར་རིག་བྱེད་ལ་རག་ལས་པ་ཡིན་ནོ། ། ཡང་སོ་སོར་ཐར་པའི་སྡོམ་པ་དེ་ཡང་དག་པར་བླངས་པ་ན། དུས་ཇི་སྲིད་གཅིག་གི་བར་དུ་བླང་བར་བྱ་ཞེ་ན། ཇི་སྲིད་འཚོ་དང་ཉིན་ཞག་ཏུ། །
སྡོམ་པ་ཡང་དག་བླང་བར་བྱ། ། དུས་ཀྱི་མཐའ་ནི་གཉིས་ཏེ། སྲོག་གི་མཐའ་དང༌། ཉིན་ཞག་གི་མཐའོ། ། ཟླ་བ་ཕྱེད་ལ་སོགས་པ་ནི་ཉིན་ཞག་འདས་པས་སོ། ། དུས་ཞེས་བྱ་བའི་ཆོས་དེ་ཅི་ཞིག་ཅེ་ན། དེ་ནི་འདུ་བྱེད་ཡོངས་སུ་སྟོན་པའི་ཚིག་བླ་དགས་ཡིན་ཏེ། སྣང་བའི་གནས་སྐབས་ལ་ནི་ཉིན་མོ་ཞེས་བྱ་ལ། མུན་པའི་གནས་སྐབས་ལ་མཚན་མོ་ཞེས་བྱའོ། ། རེ་ཤིག་ཇི་སྲིད་འཚོའི་བར་དུ་བླངས་པ་ཡོད་ཀྱང་ལུས་སྐལ་བ་མི་འདྲ་བའི་ཕྱིར་དང༌།
དེས་ཀྱང་དེར་སྦྱོར་བ་མ་བྱས་པའི་ཕྱིར་དང༌། མི་དྲན་པའི་ཕྱིར་སྡོམ་པ་མི་སྐྱེ་བར་རིགས་ན། ཡང་ཉིན་ཞག་གི་འོག་ཞག་ལྔའམ་ཞག་བཅུ་ཡང་རུང་སྟེ། བསྙེན་གནས་ཀྱི་སྡོམ་པ་ཡང་དག་པར་བླངས་པའི་བསྙེན་གནས་ཀྱི་སྡོམ་པ་མང་པོ་སྐྱེ་བ་ལ་གེགས་སུ་ཞིག་བྱེད། བཅོམ་ལྡན་འདས་ཀྱི་མདོ་ལས་གང་ཉིན་ཞག་གི་བསྙེན་གནས་ཁོ་ན་བསྟན་པ་འདིས་ནི་གེགས་བྱེད་པ་ཡོད་དོ། ། ད་ནི་འདི་དཔྱད་པར་བྱ་སྟེ། རེ་ཤིག་བཅོམ་ལྡན་འདས་ཀྱིས་ཉིན་ཞག་གི་འོག་ཏུ་སྡོམ་པ་མི་སྐྱེ་བར་གཟིགས་ནས་ཉིན་ཞག་པའི་བསྙེན་གནས་བསྟན་ནམ། འོན་ཏེ་དབང་པོ་གདུལ་དཀའ་བ་རྣམས་ཉིན་ཞག་པའི་སྡོམ་པ་ཡང་དག་པར་བླངས་པ་ལ་ཡང་དག་པར་སྦྱར་བའི་ཆེད་ཅི་ཡིན། དེ་དེ་ལྟར་བརྟག་ག་ལ་ནུས། ཕྱིན་ཆད་སྡོམ་པ་སྐྱེ་བ་ཡང་རིགས་པ་དང་འགལ་བ་མེད་པའི་ཕྱིར་རོ། །
ཕྱིན་ཆད་པ་འདི་སུ་ལ་ཡང་མ་བསྟན་པས་བྱེ་བྲག་ཏུ་སྨྲ་བ་རྣམས་ནི་མི་འདོད་དོ། ། ཞེས་གསུངས། འདི་དག་གི་དོན་བཤད་པ་ལ་གཉིས་ཏེ། རྣམ་པ་བཅུའི་གྲངས་ངེས་དང་ངོས་འཛིན་ལུགས་ལ་དཔྱད་པ་དང༌། བསྙེན་གནས་ཀྱི་དུས་ལ་མདོ་སྡེ་པས་དཔྱད་པའོ། ། དང་པོ་ལ་གཉིས་ཏེ། གྲངས་ལ་དཔྱད་པ་དང༌། ངོས་འཛིན་བརྟག་པའོ། ། དང་པོ་ནི། འདིར་བཤད་པ་བཅུའི་ནང་དུ་བསྙེན་རྫོགས་ཀྱི་དབྱེ་བ་ཐམས་ཅད་ངེས་པ་མ་ཡིན་ཏེ།
གསོལ་བཞིའི་ཆོ་གས་ཅིག་ཆར་རབ་ཏུ་བྱུང་བ་དང་བསྙེན་པར་རྫོགས་པའི་ཆོ་ག་དེ་འདིར་མ་བསྡུས་པའི་ཕྱིར། སོགས་ཁོངས་སུ་བསྡུས་པ་དེ་ཐམས་ཅད་ཀྱང་གཞན་གྱི་རིག་བྱེད་ལ་རག་མ་ལས་པའི་ངེས་པ་མེད་དེ། ལྔ་ཚོགས་དང་བཅུ་ཚོགས་ཀྱིས་ནི་གཞན་གྱི་རིག་བྱེད་ལ་ངེས་པར་རག་ལས་པའི་ཕྱིར། གདོན་མི་ཟ་བར་རིག་བྱེད་ལ་རག་ལས་པ་མ་ཡིན་ནོ་ཞེས་པ་ཡང༌། གཞན་གྱི་རིག་བྱེད་ལ་རག་མ་ལས་པར་སྟོན་པ་ཡིན་གྱི། སྤྱིར་རིག་བྱེད་ལ་རག་མ་ལས་པར་སྟོན་པ་ནི་མ་ཡིན་ཏེ། ཇི་སྐད་དུ། འདོད་པ་ན་སྤྱོད་པའི་རྣམ་པར་རིག་བྱེད་མ་ཡིན་པ་རྣམ་པར་རིག་བྱེད་མེད་པ་ཅན་ཡང་མེད་པས། ཇི་ལྟར་ན་དེ་གཉིས་ཀྱིས་ལས་ཀྱི་ལམ་དུ་འགྲུབ་སྟེ། འདི་ལ་འབད་པར་བྱའོ། །
ཞེས་གསུངས། འདི་མདོ་སྡེ་པའི་གཞུང་མ་ཡིན་ནམ་ཞེ་ན། མདོ་སྡེ་པས་བྱེ་སྨྲ་བཀག་པའི་སྒྲུབ་བྱེད་བྱེ་སྨྲ་ལ་གྲུབ་ཟིན་པ་དེ་ཉིད་བཀོད་པ་ཡིན་པས་སོ། ། དེའི་ཤེས་བྱེད་ཀྱང༌། ཇི་སྐད་དུ། འདོད་གཏོགས་ཐམས་ཅད། ཅེས་བཤད་པ་ལྟར། མི་དགེ་བའི་ལས་ལམ་དངོས་གཞི་ནི་སྦྱོར་བ་མེད་པར་མི་འབྱུང་བས། སྡོམ་མིན་དང་བར་མ་མི་དགེ་བ་ནི་སྦྱོར་བ་དང་བཅས་པ་ཁོ་ནར་ངེས་ལ། དེ་དག་གི་སྦྱོར་བ་སྤོང་བ་ལ་སོ་སོར་ཐར་པའི་སྦྱོར་བར་བཤད་པའི་ཕྱིར།
མི་དགེ་དྲུག་ནི་རྣམ་རིག་མིན། ། ཞེས་བཤད་པ་ཡང་དངོས་གཞིའི་དུས་སུ་རིག་བྱེད་མེད་པ་ལ་བསམས་པ་ཡིན་ཏེ། རྒྱུ་དུས་ཀྱི་སེམས་པ་དང་ལྷན་ཅིག་པའི་རིག་བྱེད་མེད་པ་མི་སྲིད་པའི་ཕྱིར་ཏེ། གཞན་ལ་འཆོལ་བའི་རིག་བྱེད་དགོས་པའི་ཕྱིར། དེས་ན་སོགས་པ་ཞེས་བྱ་བའི་སྒྲས་རང་གི་རྣམ་པར་རིག་བྱེད་དང༌། སེམས་པའི་ལས་ཀྱང་བསྡུད་པར་འཆད་པ་ཉིད་ལེགས་སོ། ། འདིར་བཤད་པའི་ཐོབ་རྒྱུ་བཅུ་པོ་དེ་བསྙེན་རྫོགས་སུ་མ་ཟད། རབ་བྱུང་གི་ཡང་འཐོབ་རྒྱུ་ཉིད་དུ་ངེས་ལ། དགེ་ཚུལ་ལ་སོགས་པ་གཞན་གྱི་ནི་འཐོབ་རྒྱུར་མ་བཤད་ཅིང༌། རིགས་པས་རྟགས་ན་འཕྲིན་གྱིས་རབ་ཏུ་བྱུང་བ་སྲིད་པའི་དབང་དུ་བྱས་ན་དགེ་བསྙེན་དང་དགེ་ཚུལ་སོགས་ལ་ཡང་སྦྱར་ཏུ་རུང་བ་ཉིད་དུ་མངོན་ནོ། །
སངས་རྒྱས་གཉིས་པོ་རང་བྱུང་གིས་བསྙེན་པར་རྫོགས་པ་ཉིད་དུ་བཤད་པའི་དོན་ལ། སྤྱིར་རང་བྱུང་ཞེས་པའི་མིང་ནི་གཉིས་ཏེ། ཁྱིམ་ནས་རང་བྱུང་བ་དང༌། རང་བྱུང་གི་ཡེ་ཤེས་མངོན་དུ་བྱས་པའོ། ། ཕྱི་མ་ལ་ཡང་གཉིས་ཏེ། ཟག་མེད་ཀྱི་ཡེ་ཤེས་མངོན་དུ་བྱས་པ་དང༌། བྱང་ཆུབ་མངོན་དུ་བྱས་པའོ། ། དེ་ལའང་གཉིས་ཏེ། རྫོགས་པའི་བྱང་ཆུབ་དང༌། རང་བྱང་ཆུབ་བོ། །
དེ་ལྟར་གསུམ་ལས་རྫོགས་པའི་བྱང་ཆུབ་ནི་སོ་ཐར་སྡོམ་པའི་འཐོབ་རྒྱུར་མི་རིགས་ཏེ། དེའི་ཚེ་སྒོམ་སྤངས་མ་ལུས་པར་སྤངས་ཟིན་པས་རྒྱུའི་ཀུན་སློང་མེད་པའི་ཕྱིར། རང་བྱང་ཆུབ་ཀྱང་མ་ཡིན་ཏེ། དགྲ་བཅོམ་པའི་འབྲས་བུ་མངོན་དུ་བྱས་ཟིན་པའི་ཕྱིར་ངེས་འབྱུང་གི་ཕྱིར་དུ་ལེན་པ་མེད་པས་ངེས་འབྱུང་གི་ཚུལ་ཁྲིམས་མེད་ལ། ལེགས་སྨོན་སོགས་སུ་སྐྱེ་བ་ཡང་མི་རིགས་པའི་ཕྱིར་རོ། ། མཐོང་ལམ་གྱི་དུས་སུ་ཡང་མ་ཡིན་ཏེ། ཇི་སྐད་དུ། སྟོན་དང་བསེ་རུ་བྱང་ཆུབ་པར། ། ཞེས་དང༌། དང་པོར་མ་ཡིན་སྐད་ཅིག་མ། །
སུམ་ཅུ་རྩ་བཞི་ཐོབ་ཕྱིར་རོ། ། ཞེས་བཤད་པས་ན་བར་དེར་སོ་ཐར་གྱི་སྡོམ་པ་སྐྱེས་པ་ཡིན་ན། མཉམ་པར་མ་བཞག་པའི་སེམས་མངོན་དུ་བྱས་པར་ཐལ་བའི་ཕྱིར་དང༌། ཟག་མེད་ཀྱི་སེམས་ནི་སོ་ཐར་གྱི་རྒྱུའི་ཀུན་སློང་དུ་མི་རུང་བའི་ཕྱིར་དང༌། རྒྱུའི་ཀུན་སློང་སྔོན་དུ་མ་སོང་ན་ཀུན་ནས་བསླངས་པའི་དགེ་བར་མི་རིགས་སོ། ། དེས་ན་སངས་རྒྱས་གཉིས་ཀ་ཡང་ཁྱིམ་ནས་རབ་ཏུ་བྱུང་བའི་ཚེ་བསྙེན་པར་རྫོགས་སོ། ། འོ་ན་རབ་བྱུང་གི་ཚེའམ། དེའི་རྗེས་སུ་རྫོགས་པ་ཡིན་ཞེ་ན། སྤྱིར་རབ་བྱུང་དང་བསྙེན་རྫོགས་ཀྱི་སྐྱེ་ཚུལ་ལ་གཉིས་ཏེ། ཅིག་ཆར་སྐྱེས་པ་དང་རིམ་ཅན་དུ་སྐྱེས་པའོ། །
དེ་ལའང་གཉིས་ཏེ། རབ་བྱུང་གི་ཕྱིས་བསྙེན་པར་རྫོགས་པ་དང༌། སྔར་བསྙེན་པར་རྫོགས་པའོ། ། དང་པོ་ནི། གསོལ་བཞིའི་ཆོ་ག་སྔོན་ཆོག་ཏུ་བཤད་པ་དེས་བསྙེན་པར་རྫོགས་པའི་ཚེའོ། ། གཉིས་པ་ནི་ད་ལྟར་གྱི་ཆོ་གས་བསྙེན་པར་རྫོགས་པའི་ཚེའོ། ། གསུམ་པ་ནི་བསྙེན་རྫོགས་ཀྱི་འཐོབ་རྒྱུར་བཤད་པ་ཕལ་ཆེ་བ་དག་གིས་ཡིན་པ་ལས། རང་བྱུང་གཉིས་པོ་ཡང༌། དགོས་པ་ངེས་འབྱུང་གི་ཕྱིར་དུ། ལས་སུ་བྱ་བ་ཁྱིམ་ནས་རང་བྱུང་ཟིན་པ་ཙམ་གྱིས་བསྙེན་པར་རྫོགས་ཟིན་པ་ཡིན་ཏེ།
དེའི་ཚེ་བཅས་པ་ནི་མེད་ལ། མི་དགེ་བ་བདུན་སྤོང་བའི་ཚུལ་ཁྲིམས་མཉམ་པར་མ་གཞག་པའི་སས་བསྡུས་པ་ཞིག་ཐོབ་པའི་ཕྱིར། དེའི་འོག་ཏུ་རབ་བྱུང་ནས་དཀའ་བ་སྤྱོད་པའི་ཚེ་བསམ་གཏན་གྱི་སྡོམ་པ་དང༌། བྱང་ཆུབ་ཀྱི་ཤིང་དྲུང་དུ་ཟག་མེད་ཀྱི་སྡོམ་པ་མངོན་དུ་མཛད་ལ། རང་སངས་རྒྱས་ལ་ཡང་གོ་རིམ་དེ་བཞིན་ནོ། ། སྔར་བསྙེན་པར་རྫོགས་ནས་ཕྱིས་རབ་ཏུ་བྱུང་བའི་གོ་རིམ་འདི་ནི་མི་སྲིད་པའོ། ། ཞེ་ན། མ་ཡིན་ཏེ། ངེས་འཇུག་པ་དང༌། ཚུར་ཤོག་ཕལ་ཆེ་བ་ལ་གོ་རིམ་དེ་ལྟར་ངེས་པའི་ཕྱིར།
དཔེར་ན། ལྔ་སྡེ་ལ་མཐོང་ལམ་སྐྱེས་ཟིན་པའི་འོག་དེ་མ་ཐག་ཏུ། སྐྲ་དང་ཁ་སྤུ་རང་བྱི་བ་དང༌། རྣམ་སྦྱར་བགོས་ཤིང༌། ལྷུང་བཟེད་ལག་ཏུ་ཐོགས་པར་གྱུར་ཏེ། བསྙེན་པར་རྫོགས་པའི་དགེ་སློང་ལོ་བརྒྱ་ལོན་པ་བཞིན་དུ་གྱུར་པར་བཤད་ལ། དེ་ལྟར་བཤད་པ་ན། མཉམ་གཞག་ཏུ་བསྙེན་པར་རྫོགས་ཤིང༌། རྗེས་ཐོབ་ཏུ་རབ་ཏུ་བྱུང་བར་ཁས་ལེན་དགོས་པ་བཞིན་ནོ། ། དེ་ལས་གཞན་དུ་ན།
མཐོང་ལམ་མ་སྐྱེས་གོང་དུ་རྟགས་དང་ཆ་ལུགས་མངོན་དུ་གྱུར་པ་ཡིན་ནམ། ཆོས་བཟོད་དང་ལྷན་ཅིག་ཏུ་ཡིན། དང་པོ་ནི། མ་བཤད་ལ། གཉིས་པ་ལྟར་ན། མཉམ་གཞག་དང་རྗེས་ཐོབ་ལྷན་ཅིག་པ་ཉིད་དུ་འགྱུར་རོ། ། ཚུར་ཤོག་ལ་སོགས་པ་གཞན་ལ་ཡང་དེ་བཞིན་ཏེ། བསྙེན་པར་རྫོགས་ཟིན་པའི་རྐྱེན་གྱིས་རབ་ཏུ་བྱུང་བ་ངང་གིས་མངོན་དུ་གྱུར་པ་ཡིན་ནོ། ། ཁྱད་པར་དུ་འཕྲིན་གྱིས་བསྙེན་པར་རྫོགས་པའི་ཚེ། ཇི་སྐད་དུ་མ་དག་པ་དེས་དེའི་སྐབས་རྗེས་སུ་བསྒྲུབ་པར་བྱའོ། །
ཞེས་བཤད་པས། བརྗོད་པ་གསུམ་པའི་ཚེ་བསྒྲུབ་བྱའི་རྒྱུད་ལ་བསྙེན་རྫོགས་སྐྱེས་པ་ཡིན་ལ། དེ་ནས་དེའི་འོག་ཏུ་འཕྲིན་ཐོས་པའི་ཚེ་རྟགས་དང་ཆ་ལུགས་ལེན་དགོས་པ་ཡིན་གྱི། སྡོམ་པ་ཐོབ་པ་ཉིད་དུ་མ་ཤེས་པར་རྟགས་དང་ཆ་ལུགས་ལེན་པ་ནི་མ་ཡིན་ནོ། ། གལ་ཏེ་དེ་ལ་ཡང་སྔོན་དུ་རབ་བྱུང་བྱེད་དགོས་པ་ཡིན་ནོ། ། ཞེ་ན། ཡིན་དུ་ཆུག་མོད། རབ་བྱུང་གི་བརྗོད་པ་ལན་གསུམ་དུ་བྱས་ཀྱང༌། ཇི་སྲིད་ཁྱིམ་པའི་རྟགས་དང་ཆ་ལུགས་མ་བོར་ཞིང༌། རབ་ཏུ་བྱུང་བའི་ཆ་ལུགས་མ་བླངས་པ་དེ་སྲིད་དུ།
བར་མ་རབ་ཏུ་བྱུང་བའི་དངོས་པོ་དེ་མི་ཐོབ་པའི་ཕྱིར། མདོ་རྩ་བར། གསོལ་བའི་འོག་ཏུ་ཡང་རུང་ངོ༌། ། ཞེས་པའང་དོན་འདི་ལ་དགོངས་སོ། ། འོ་ན་ཁྱིམ་པའི་རྒྱལ་མཚན་ཅན་ལ་བསྙེན་རྫོགས་མི་སྐྱེ་བར་བཤད་པ་མ་ཡིན་ནམ་ཞེ་ན། དེ་ཡང་ད་ལྟར་ཆོ་གས་བསྙེན་པར་རྫོགས་པའི་ཚེ། རྟེན་རབ་ཏུ་བྱུང་བ་མི་སྐྱེ་བ་ལ་དགོངས་པ་ཡིན་ཏེ། ཁྱིམ་པའི་རྟགས་ནི་བར་མ་རབ་ཏུ་བྱུང་བའི་བར་ཆད་ཡིན་གྱི། དགེ་ཚུལ་སོགས་ཀྱི་མ་ཡིན་པའི་ཕྱིར། ཡིན་ན་སྡོམ་པ་སྐྱེ་བའི་བར་ཆད་ཀྱི་ནང་དུ་བགྲང་བར་རིགས་པ་ལས་མ་བགྲངས་པའི་ཕྱིར།
འོ་ན་རབ་ཏུ་བྱུང་བ་སྐྱེ་བ་ལ་ད་ལྟར་ཆོ་གའི་སྐབས་བཞིན་དུ་བརྗོད་པ་ལན་གསུམ་གྱི་སྒོ་ནས་ཁས་ལེན་ངེས་པར་དགོས་སམ་ཞེ་ན། མ་ཡིན་ཏེ། རྟགས་དང་ཆ་ལུགས་བླངས་པ་དང༌། བསྙེན་པར་རྫོགས་པའི་སྡོམ་པ་ཐོབ་པ་ལྷན་ཅིག་ཏུ་ཚོགས་པ་ན་རབ་ཏུ་བྱུང་བའི་དངོས་པོར་འགྱུར་བའི་ཕྱིར། འོ་ན་དགེ་སློང་དང་དགེ་ཚུལ་ལྷན་ཅིག་ཏུ་ཐོབ་པ་ཡང་སྲིད་པར་འགྱུར་རོ་ཞེ་ན། མི་མཚུངས་ཏེ། དེ་ལྟར་བཤད་པ་ནི་སྐབས་གང་དུ་ཡང་མེད་ལ། ཅིག་ཤོས་ནི་སྔོན་ཆོག་གི་ཚེ་བཤད་པ་བཞིན་ནོ། ། གཞན་ཡང་སངས་རྒྱས་གཉིས་རབ་བྱུང་གི་རྗེས་སུ་བསྙེན་པར་རྫོགས་པ་ཡིན་པར་འདོད་པའམ། ལྷན་ཅིག་ཏུ་རྫོགས་པར་འདོད།
དང་པོ་ལྟར་ན། ནམ་གྱི་ཚེ་རྫོགས། མཐོང་ལམ་གྱི་ཚེའོ། ། ཞེ་ན་མི་འཐད་དེ། ཡེ་ཤེས་ཁོངས་སུ་ཆུད་པ་ལ་འཐོབ་རྒྱུ་གཞན་མ་ཡིན་པའི་ཕྱིར། གཉིས་པ་ལྟར་ན། རང་བྱུང་ཞེས་པའི་དོན་གང་ཡིན། མཁན་སློབ་སོགས་གཞན་ལ་རགས་མ་ལས་པའི་དོན་ཏེ། འཐོབ་རྒྱུ་བཅུ་ལས། གཞན་དགུ་ནི་སྡོམ་པ་འབོགས་པའི་རིག་བྱེད་གང་ཟག་གཞན་གྱིས་བྱས་པ་ལ་མི་ལྟོས་ཀྱང༌།
སྤྱིར་གང་ཟག་གཞན་ལ་རག་ལས་པའི་ཕྱིར། ཞེས་ན། དེ་སྐད་དུ་སྨྲ་བར་རིགས་པས་གཞན་ལ་རག་མ་ལས་པ་དེ་ཡང་ནམ་གྱི་ཚེ་ཡིན། རང་གི་དབུ་སྐྲ་བཅད་པ་དང༌། ལྷས་ཆོས་གོས་ཕུལ་བ་དེའི་ཚེའོ། ། འོ་ན་དེའི་འོག་ཏུའམ། དེ་དང་མཉམ་དུ་སྐྱེས། དང་པོ་ལྟར་ན་དམ་བཅའ་ཉམས་ལ། གཉིས་པ་ལྟར་ན་ཁྱིམ་པའི་རྒྱལ་མཚན་ཅན་ལ་བསྙེན་རྫོགས་སྐྱེ་བར་གྲུབ་བོ། ། འདིའི་སྐབས་ཀྱི་འཐོབ་རྒྱུ་བཅུ་པོ་ལ།
བོད་ཀྱི་འདུལ་བ་འཛིན་པ་དག་སྔོན་གྱི་ཆོ་ག་ཞེས་འཆད་པ་ནི་དཔྱད་དགོས་ཏེ། ལུང་དང༌། མདོ་རྩ་བར། སྔོན་དང་ད་ལྟར་གྱི་ཆོ་ག་གཉིས་སུ་ཕྱེ་བའི་དུས་ཀྱི་སྔོན་ཆོག་གི་དབྱེ་བར་འདོད་ན་ནི་ཤིན་ཏུ་མི་རིགས་ཏེ། དེ་ནི་གསོལ་བཞིའི་ཆོ་ག་གཞིར་བྱས་པའི་དབྱེ་བ་ཡིན་པའི་ཕྱིར་དང༌། དེ་དུས་ཀྱི་ཆོ་ག་དེ་ནི་ད་ལྟར་ཆོ་གའི་བཅས་པ་མཛད་ཕྱིན་ཆད་བྱེད་དུ་མི་རུང་ལ། འདིར་བཤད་པ་བཅུའི་ནང་ན་འཕྲིན་དང༌། ལྔ་ཚོགས་དང༌། བཅུ་ཚོགས་ལྟ་བུ། ད་ལྟར་ཆོ་གའི་དབྱེ་བར་རུང་བ་དུ་མ་ཡོད་པའི་ཕྱིར།
ཡང་སྲིད་པ་ཐ་མ་པར་གྱུར་པ་ལ་སྔོན་གྱི་གང་ཟག་དང་དེ་མ་ཡིན་པ་དང༌། སྨིན་པ་གསུམ་གྱིས་མ་སྨིན་པ་ལ་ད་ལྟར་གྱི་གང་ཟག་ཏུ་བཤད་ནས། རྟེན་དེ་དང་དེ་ལ་སྡོམ་པ་འབོགས་པའི་ཆོ་ག་ལ་སྔོན་དང་ད་ལྟར་གྱི་དབྱེ་བར་འཆད་ན་ནི། ལྔ་ཚོགས་དང་བཅུ་ཚོགས་མ་གཏོགས་པ་གཞན་རྣམས་དེར་བཤད་དུ་རུང་བ་ཡིན་ནོ། ། གཉིས་པ་བསྙེན་གནས་ཀྱི་དུས་དཔྱད་པ་ལ་གསུམ་སྟེ། བྱེ་སྨྲའི་ལུགས་གཞག་པ་དང༌། དེ་ལ་མདོ་སྡེ་པས་དཔྱད་པ་དང༌། འཕྲོས་པའི་དོན་བསམ་པའོ། ། དང་པོ་ནི། ཇི་སྲིད་འཚོ་དང༌།
ཞེས་པ་ནས་མཚན་མོ་ཞེས་བྱའོ། ། ཞེས་པའི་བར་ཡིན་ལ། སྐབས་དེར་ཟླ་བ་ཕྱེད་ལ། སོགས་པ་ནི་ཉིན་ཞག་འདས་པས་སོ། ། ཞེས་པ་འདིའི་དོན་ཅུང་ཟད་བཤད་དཀའ་བ་དེ་ནི། ཟླ་བ་ཕྱེད་དམ། གཅིག་གམ། ལོ་ཚང་བར་བསྙེན་གནས་བསྲུང་བར་ནུས་པའི་དགེ་བསྙེན་གཅིག་སྲིད་པ་དེའི་ཚེ་ན་ཡང་ཞག་རེ་རེ་ཞིང་ལེན་དགོས་ཞེས་པའི་དོན་ཏེ། དེ་ལས་གཞན་དུ་ན། ཇི་སྐད་དུ།
དུས་ཀྱི་མཐའ་ནི་གཉིས་ཏེ། སྲོག་གི་མཐའ་དང༌། ཉིན་ཞག་གཅིག་གི་མཐའོ། ། ཞེས་གོང་དེ་མ་ཐག་ཏུ་བཤད་པ་དང་འགལ་བས་སོ། ། གཉིས་པ་ལ་གསུམ་ཏེ། མདོ་སྡེ་པས་དྲིས་པ། བྱེ་སྨྲས་ལན་བཏབ་པ། དེ་ལ་མདོ་སྡེ་པས་བརྩད་པའོ། ། དང་པོ་ནི། རེ་ཤིག
ཅེས་པ་ནས། སུ་ཞིག་གེགས་བྱེད་ཅེས་པའི་བར་ཡིན་ནོ། ། དོན་ནི། སོ་ཐར་གྱི་དུས་གཉིས་ལས། གཅིག་ནི་རིགས་མོད། ཅིག་ཤོས་ངེས་པར་དཔྱད་དགོས་ཞེས་པའི་དོན་ཏོ། ། བསྙེན་གནས་ཀྱི་སྡོམ་པ་ཞག་ལྔའམ་བཅུ་ལ་སོགས་པའི་བར་དུ་བླངས་པས་སྐྱེ་བ་གཅིག་སྲིད་དེ། སྲིད་པ་ལ་གནོད་བྱེད་མེད་ཅིང༌། མི་སྲིད་པ་ལ་སྒྲུབ་བྱེད་ཀྱང་མེད་པའི་ཕྱིར་རོ། ། འོ་ན་ཇི་སྲིད་འཚོ་བའི་འོག་ཏུ་བླངས་པས་སྐྱེ་བའི་སོ་ཐར་གཅིག་ཀྱང་སྲིད་པར་འགྱུར་ཏེ།
མི་སྲིད་པ་ལ་སྒྲུབ་བྱེད་མེད་པའི་ཕྱིར་རོ། ། ཞེ་ན། གཏན་ཚིགས་མ་གྲུབ་ཏེ། དེ་ལྟར་ལེན་པ་ཡོད་དུ་ཆུག་ཀྱང་མི་སྐྱེ་ཏེ། ལུས་སྐལ་བ་མི་འདྲ་བའི་ཕྱིར་དང༌། ཚེ་ཕྱི་མ་དེར་དེ་ལེན་པའི་སྦྱོར་བ་མ་བྱས་པའི་ཕྱིར་དང༌། ཕྱི་མར་བླངས་པ་མི་དྲན་པའི་ཕྱིར། འོ་ན་བསམ་གཏན་དང་ཟག་མེད་གཉིས་ལའང་ཐལ་ལོ་ཞེ་ན། མི་མཚུངས་ཏེ། ལུས་ཀྱི་རྗེས་སུ་མི་འབྲང་བའི་ཕྱིར་དང༌།
བསམ་གཏན་གྱི་དངོས་གཞི་རྒྱུད་ལ་སྐྱེས་པས་ནི་སྔོན་གྱི་གནས་རྗེས་སུ་དྲན་པར་ཡང་ནུས་པའི་ཕྱིར། ཞེས་པའོ། ། གཉིས་པ་ནི། བཅོམ་ལྡན་ཞེས་སོགས་ཏེ། ཉིན་ཞག་གཅིག་ལས་ལྷག་པར་སྐྱེ་བའི་བསྙེན་གནས་ཀྱི་སྡོམ་པ་མི་སྲིད་དེ། བཅོམ་ལྡན་འདས་ཀྱིས་མ་བསྟན་པའི་ཕྱིར། ཞེས་པའོ། ། གསུམ་པ་ལ་གསུམ་ཏེ། དེ་ཉིད་ཁྱབ་པ་མ་འཁྲུལ་པའི་རྒྱུ་མཚན་འདྲི་བ། དེ་ལ་བྱེ་སྨྲས་ལན་མི་འདེབས་པ།
དེས་ན་ཉིན་ཞག་གི་མཐའ་ལས་ལྷག་པའི་བསྙེན་གནས་སྲིད་པའོ། ། དང་པོ་ནི། ད་ནི་ཞེས་སོགས་སོ། ། གཉིས་པ་ནི། དེ་དེ་ལྟར་ཞེས་པའོ། ། གསུམ་པ་ནི། ཕྱིན་ཆད་ཅེས་སོགས་སོ། ། གསུམ་པ་འཕྲོས་དོན་ནི། དེ་ལྟར་ལུགས་གཉིས་ལས་རིགས་པས་གྲུབ་པ་ནི་གང་ཞེ་ན། མདོ་སྡེ་པའི་ཕྱོགས་ཉིད་གྲུབ་པ་ཡིན་ཏེ།
ཡན་ལག་བརྒྱད་པོ་ཞག་བཅུ་ལ་སོགས་པར་བླངས་པས་མི་སྐྱེ་ན། ཚེ་ཇི་སྲིད་འཚོའི་བར་དུ་བླངས་པས་ཀྱང་མི་སྐྱེ་བར་ཐལ་བའི་ཕྱིར་དང༌། དེ་ཡང་འདོད་ན། དེ་འདྲ་དེ་ལ་གོ་མིའི་དགེ་བསྙེན་ཞེས་མིང་བཏགས་ནས་དགེ་བསྙེན་བརྒྱད་ཀྱི་དབྱེ་བ་ཚད་ལྡན་དག་གིས་བཤད་པ་དེ་ཡང་མི་རིགས་པར་ཐལ་བའི་ཕྱིར་རོ། ། བོད་ཀྱི་སློབ་དཔོན་གཞན་དག ཟླ་བ་བྱུང་ངོ་ཅོག་གི་ཚེས་བརྒྱད་ལ་བསྙེན་གནས་བསྲུང་བར་ཁས་བླངས་ནས། ལེན་པའི་ཆོ་ག་བྱེད་པ་དེ་མདོ་སྡེ་པའི་ལུགས་སུ་དྲངས་མ་ཐག་པའི་ལུང་དེས་བསྟན་པ་ཡིན་ནོ་ཞེས་ཟེར་བ་ནི་མི་རིགས་ཏེ། ལུང་དེ་ནི་བར་མ་ཆོད་པར་ཉིན་ཞག་མང་པོ་སྦྲེལ་བའི་བསྙེན་གནས་ཤིག་བསྟན་པ་ཡིན་གྱི། སྡོམ་པ་མེད་པའི་ཞག་རིགས་མི་མཐུན་གྱིས་བར་ཆོད་པའི་བསྙེན་གནས་སྔོན་གྱི་འཕེན་པའི་དབང་གིས་སྐྱེ་བར་བསྟན་པ་མ་ཡིན་པའི་ཕྱིར། གལ་ཏེ་མདོ་སྡེ་པའི་ལུགས་འདི་འཐད་ན།
དགེ་ཚུལ་གྱི་སྡོམ་པ་ཡང་ཞག་བཅུ་ལ་སོགས་པའི་མཐའ་ཅན་དུ་སྐྱེ་བར་འགྱུར་ཏེ། དེ་ལ་གེགས་བྱེད་པ་མེད་པའི་ཕྱིར། ཇི་སྲིད་འཚོའི་བར་དུ་བླངས་པས་སྐྱེ་ན། ཟླ་བ་ལ་སོགས་པར་བླངས་པས་ཀྱང་སྐྱེ་བའི་ཕྱིར་སྙམ་ན། མི་མཚུངས་ཏེ། སྡོམ་པ་དེ་དག་ནི་སྲོག་གི་མཐའ་ཅན་ཡིན་ལ། ཅིག་ཤོས་ནི་ཉིན་ཞག་གི་མཐའ་ཅན་ཡིན་པའི་ཕྱིར་དང༌། ཉིན་ཞག་གི་མཐའ་ཅན་ཡིན་པ་ན་ཉིན་ཞག་གཅིག་ཁོ་ནའི་མཐའ་ཅན་ཡིན་དགོས་པའི་ངེས་པ་མེད་པའི་ཕྱིར་དང༌། གོང་དུ་བསྙེན་གནས་ཀྱི་སྡོམ་པ་ཞག་གཅིག་ལས་ལྷག་པར་བླངས་ན་སྐྱེ་བའི་སྒྲུབ་བྱེད་བཤད་པ་ཡིན་གྱི། ཉུང་བར་སྐྱེ་བའི་སྒྲུབ་བྱེད་བཤད་པ་མ་ཡིན་ལ།
དགེ་ཚུལ་ལྟ་བུ་སྲོག་གི་མཐའ་ལས་ལྷག་པར་སྐྱེ་བའི་སྒྲུབ་བྱེད་ཡོད་ན་མཚུངས་སུ་ཆུག་ཀྱང་དེ་མེད་པའི་ཕྱིར་རོ། ། དེ་ལྟ་ན་ཡང་གོ་མིའི་དགེ་བསྙེན། བསྙེན་གནས་པར་ཁས་མི་ལེན་པས། བསྙེན་གནས་ཇི་སྲིད་འཚོའི་བར་དུ་ལེན་པ་ནི་མེད་ལ། ཞག་དུ་མའི་བར་དུ་ལེན་པ་ནི་ཡོད་དེ་ཞེས་པ་ཉིད་མདོ་སྡེ་པའི་གྲུབ་མཐའ་སྐྱོན་མེད་པ་ཉིད་ཡིན་པ་དེའི་ཕྱིར། བསྙེན་གནས་ཀྱི་དུས་ཀྱི་མཐའ་ནི་ཞག་གཅིག་ལས་ལྷག་པ་སྲིད་པ་ལ། སོ་ཐར་གྱི་སྡོམ་པ་གཞན་ནི་སྲོག་གི་མཐའ་ལས་ལྷག་པ་མི་སྲིད་དོ་ཞེས་པ་ནི་གྲུབ་པའི་དོན་ནོ། ། ཞར་ལ་བསྙེན་གནས་ལེན་པའི་ཆོ་ག་སོ་ཐར་རིགས་བརྒྱད་ཀྱི་ཕྱེ་བ་འདི་ལ་ཇི་ལྟར་ཡོད་ཅེ་ན། ཐེག་པ་ཆེན་པོ་པ་དག་ལ་གྲགས་པའི་གསོ་སྦྱོང་ཡང་དག་པར་ལེན་པའི་ཆོ་ག་ནི་འདིར་རུང་བ་ཡིན་ཏེ། དེར་བཤད་པ་དེ་དག་ནི་རིགས་བརྒྱད་ཀྱི་ཟླས་ཆེ་བ་མ་ཡིན་པའི་ཕྱིར་དང༌།
དེ་ལེན་པའི་ཚུལ་ཡང་ཡན་ལག་བརྒྱད་པོ་ཚང་བར་ངག་ཏུ་བརྗོད་པ་ལན་གསུམ་གྱི་སྒོ་ནས་ལེན་པར་བཤད་ལ། དེ་འདྲ་དེ་ཐེག་པ་ཐུན་མོང་གྱི་འདུལ་བའི་ལུགས་འདི་ལ་མེད་པའི་ཕྱིར་དང༌། ཚངས་པར་སྤྱོད་པའི་དགེ་བསྙེན་ཡོངས་རྫོགས་ཀྱིས་གསོ་སྦྱོང་ཡན་ལག་བརྒྱད་པ་ལ་གནས་པར་བཤད་པ་དེའི་ཚེ་སྡོམ་པ་ངོ་བོ་གཟུགས་ཅན་དུ་འདོད་པ་ལྟར་ན། བསྙེན་གནས་ཀྱི་སྡོམ་པ་རྫས་གཞན་གཅིག་སྐྱེ་བ་ཡིན་ནོ། ། ཞེས་ཁས་ལེན་པའི་བཤད་པ་གསལ་པོ་མེད་ཀྱང༌། བླངས་ན་རུང་ཙམ་ཡིན་ཀྱང༌། སྡོམ་པའི་ངོ་བོ་སེམས་པར་འདོད་པ་དག་གི་ལུགས་ལ་འདི་ལྟར་ཁས་བླངས་ན། ཇི་སྲིད་འཚོ་བའི་སྡོམ་པ་དེ་སྟོང་རྒྱུར་ཐལ་བའི་ཉེས་དམིགས་ཡོད་པའི་ཕྱིར། འོ་ན་ཆོ་ག་ཇི་ལྟ་བུས་ལེན་ཞེ་ན། འདུལ་བ་ལས།
བསྙེན་གནས་ཀྱི་སྡོམ་པ་དང༌། གསོ་སྦྱོང་དང༌། དུས་ཁྲིམས་ཞེས་བྱ་བའི་མིང་གིས་གསལ་བར་གསུངས་ཀྱང༌། དེའི་ཆོ་ག་དངོས་སུ་བཤད་པ་མེད་པས། མངོན་པའི་མཛོད་ཀྱི་བསྟན་བཅོས་འདིར་སྦྱོར་བར་གསུངས་སོ། ། ཇི་ལྟར་སྦྱོར་ན། གཞན་ལའང་བསྙེན་གནས་ཡོད་མེད་ཀྱི། སྐྱབས་སུ་མ་སོང་བ་ལ་མེད་ཅེས་པས་རྩོམ་བྱེད་དུ་སྐྱབས་འགྲོ་དགོས་པར་བསྟན། དགེ་བསྙེན་ཉིད་དུ་ཁས་བླངས་པ། སྡོམ་པ་ཞེས་པས་བསྙེན་གནས་པར་བཟུང་དུ་གསོལ་ཞེས་ལན་གསུམ་བརྗོད་པས་སྐྱེ་བར་བསྟན་པ་ཡིན་ཏེ།
དགེ་བསྙེན་དུ་བཟུང་དུ་གསོལ་ཞེས་ལན་གསུམ་བརྗོད་པས་དགེ་བསྙེན་གྱི་སྡོམ་པ་སྐྱེ་ནུས་པར་གཞུང་དེས་བསྟན་པའི་ཕྱིར། དེ་ཙམ་གྱིས་སྐྱེས་ན་བསླབ་པ་བརྗོད་པའི་དགོས་པ་ཅི་སྙམ་པ་ལ། དེའི་ལན་དུ། བསྟན་པ་དགེ་སློང་བཞིན། ཞེས་གསུངས་སོ། ། དེ་ཙམ་གྱིས་ཆོག་པ། འོ་ན། ཇི་སྐད་དུ། བསྙེན་གནས་ཡན་ལག་ཚང་བར་ནི། ། ནང་པར་གཞན་ལས་ནོད་པར་བྱ། །
ཞེས་བཤད་པ་ཅི་ཞེ་ན། བསྙེན་གནས་པར་བཟུང་དུ་གསོལ་ཞེས་བརྗོད་པ་ཙམ་གྱིས་ཡན་ལག་ཚང་བ་ཡིན་ཏེ། ཡན་ལག་བརྒྱད་མ་ཚང་བའི་བསྙེན་གནས་མི་སྲིད་པའི་ཕྱིར། དགེ་བསྙེན་གྱི་སྡོམ་པ་སྔོན་དུ་མ་གཏང་བར། དེ་ལྟར་ཁས་བླངས་ན་བསྙེན་གནས་ཀྱི་སྡོམ་པར་སོང་བ་ཡིན་ཏེ། ཚུལ་ཁྲིམས་ཀྱི་ཡན་ལག་ཡོངས་སུ་ཚང་བར་ཐོབ་པའི་ཕྱིར། སྡོམ་པར་འཇོག་པ་ལ་ཚུལ་ཁྲིམས་ཀྱི་ཡན་ལག་ཡོངས་སུ་ཚང་དགོས་པ་ཡིན་ཏེ།

དེར་འཇོག་པ་ལ་འཆལ་ཚུལ་གྱི་རྩ་བ་སྤོང་བའི་ཚུལ་ཁྲིམས་ཤིག་ངེས་པར་དགོས་ལ། སྐབས་འདིར་རྩ་བ་བཞི་ཀ་ཚང་དགོས་པ་ཡིན་ཏེ། ཡན་ལག་མ་ཚང་བའི་རིས་བརྒྱད་ཀྱི་དབྱེ་བ་མི་བཞེད་པའི་ཕྱིར། འོ་ན་སྣ་གཅིག་སྤྱོད་པའི་དགེ་བསྙེན་སོགས་ཁས་མི་ལེན་ནམ་ཞེ་ན། སྣ་གཅིག་སྤྱོད་པ་སོགས་དང་དགེ་བསྙེན་གྱི་གཞི་མཐུན་ཁས་མི་ལེན་ཏེ་ལེན་པ་དེ་ལྟར་ན་སྡོམ་པ་མ་ཚང་བའི་དགེ་བསྙེན་ཁས་བླངས་པས་སྡོམ་པ་མ་ཚང་བའི་དགེ་སློང་དང་དགེ་ཚུལ་ཡང་སྲིད་པར་ཐལ་བས་སོ། ། དེའི་ཕྱིར་སྐྱབས་འགྲོ་རྩོམ་བྱེད་དུ་བྱས་ནས། མི་དགེ་བའི་རྩ་བ་གཅིག་གམ་གསུམ་གྱི་བར་སྤོང་བར་ཁས་བླངས་པ་དེ་ནི་སྡོམ་པ་མ་ཡིན་ཏེ། ཚུལ་ཁྲིམས་ཀྱི་ཡན་ལག་མ་ཚང་བའི་ཕྱིར། འོ་ན་བསྙེན་གནས་ཀྱི་སྡོམ་པ་དེ་ཁྱིམ་པའི་སྡོམ་པ་ཡིན་པ་ལ་དགེ་བསྙེན་གྱི་སྡོམ་པ་ཉིད་དུ་མི་བསྡུ་བར་རྫས་གཞན་དུ་འཇོག་པ་ཅི་ཞེ་ན། འདིར་བརྟུལ་ཞུགས་ཀྱི་ཡན་ལག་ཡོད་པས་ཡན་ལག་ལྷག་པའི་ཕྱིར་དང༌། བསྙེན་གནས་ཀྱི་ངོ་བོར་གྱུར་པའི་ཡན་ལག
ཕྱི་དྲོའི་ཁ་ཟས་སྤོང་བ་ནི་བསྙེན་གནས་དང་དེའི་ཡན་ལག་གཉིས་ཀ་ཡིན་ལ། གཞན་རྣམས་ནི་ཡན་ལག་ཁོ་ན་ཡིན་ནོ་ཞེས་འཆད་དོ། ། དེའི་ཕྱིར་ཚངས་སྤྱོད་དང་ཡོངས་རྫོགས་ཀྱིས་ནི་བསྙེན་གནས་པར་ཁས་བླངས་ནས་ཡན་ལག་ཕྱི་མ་གསུམ་བསྲུངས་བ་ཙམ་གྱིས་ཆོག་པ་ཡིན་ཏེ། མདོ་སྡེ་པ་ལྟར་རྩ་བ་སེམས་པར་འདོད་པས་ཚངས་སྤྱོད་ཀྱི་དགེ་བསྙེན་ལས་རྫས་གཞན་དང་ངོ་བོ་བཟང་བ་མེད་ལ། བྱེ་སྨྲ་ལྟར་ན་རྫས་གཞན་ཡོད་དུ་ཆུག་ཀྱང༌། ངོ་བོ་ལ་བཟང་ངན་གྱི་ཁྱད་པར་མེད་པའི་ཕྱིར། འོ་ན་སྡོམ་པ་གསུམ་པོའི་རྩ་བ་ལའང་ཁྱད་པར་མེད་པར་འགྱུར་རོ། ། ཞེ་ན། མ་ཡིན་ཏེ། རྩ་བའི་སྤོང་བ་བདུན་དང༌།
བཞིར་སྐྱེ་བའི་ཁྱད་པར་ལས་དང་རང་བཞིན་སྤོང་བར་མཚུངས་ཀྱང་ཕམ་པའི་བཅས་པ་ཡོད་མེད་ཀྱི་ཁྱད་པར་ལས་དང༌། རྟེན་རབ་ཏུ་བྱུང་བ་ཡིན་མིན་དང་ཕམ་འདྲའི་ཉེས་བྱས་ཀྱི་བཅས་པ་ཡོད་མེད་ཀྱི་ཁྱད་པར་ལས་སོ། ། སྐབས་འདིར་བོད་སྔ་མ་རྣམས་འདི་ལྟར་འཆད་དེ། བྱེ་བྲག་ཏུ་སྨྲ་བའི་ནང་ཚན་ཁ་ཅིག་དང༌། ཕལ་ཆེན་སྡེ་པ་དག་ཆང་འཐུང་བ་ནི་རང་བཞིན་གྱི་ཉེས་པ་སྟེ། ལུང་ཕྲན་ཚེགས་ལས། བཙུན་པ་བྲོ་གཡོག་ཇི་ལྟར་བགྱི། ཉེ་བར་འཁོར་རང་བཞིན་གྱི་ཁ་ན་མ་ཐོ་བ་མ་གཏོགས་པས་སོ། ། ཞེས་དང༌། སྐབས་གཞན་དུ་ནད་པ་ལ་ཆང་མ་གནང་བ་དང༌།
ང་ལ་སྟོན་པར་སྨྲ་བ་རྣམས་ཀྱིས་ཆང་ནི་རྩྭའི་རྩེ་མོས་ཀྱང་མི་བཏུང་ངོ༌། ། རང་བཞིན་མ་ཡིན་ན་དེ་ཙམ་དུ་འགོག་པར་མི་རིགས་པའི་ཕྱིར། ཞེས་ཟེར་བ་དེ་ནི་ཕྱོགས་སྔ་མ་ཡིན་ལ། དེ་འགོག་པ་ནི་བཅས་པའི་ཁ་ན་མ་ཐོ་བ། མྱོས་འགྱུར། ཇི་ལྟར་ན་མྱོས་པར་འགྱུར་བ་འཐུངས་བ་བཅས་པའི་ཁ་ན་མ་ཐོ་བར་ཞེས་ཤེ་ན། རང་བཞིན་གྱི་ཁ་ན་མ་ཐོ་བའི་མཚན་ཉིད་མེད་པའི་ཕྱིར། ཞེས་གསུངས་པ་ཡིན་ནོ། ། ཞེས་ཟེར་མོད། བྱེ་སྨྲའི་འདུལ་བ་འཛིན་པ་སོགས་ཉན་ཐོས་སྡེ་པ་ཚད་ཐུབ་ཀྱིས་དེ་ལྟར་འདོད་པ་མི་རིགས་ཏེ།
གཞན་དུ་ན། དེ་དག་གི་ཆང་འཐུང་ན་རྩ་བའི་ལྟུང་བ་ཉིད་དུ་ཁས་ལེན་པར་འགྱུར་རོ། ། འདོད་ན་གྱེས་པ་བཅོ་བརྒྱད་སངས་རྒྱས་ཀྱི་བཀའ་ཉིད་དུ་བསྒྲུབ་མི་ནུས་པར་འགྱུར་ཏེ། རྩ་བའི་ལྟུང་བ་མི་མཐུན་པའི་ཕྱིར་རོ། ། གང་ཞིག་གསུམ་ལ་སྐྱབས་འགྲོ་དེ། ། ཞེས་པ་འདིའི་དོན་ལ། བྱེ་སྨྲ་ནི། འདིར་བསྟན་པའི་བྱེད་ཆོས་གསུམ་པོ་ཉིད་སྐྱབས་གསུམ་མཚན་ཉིད་པ་ཡིན་གྱི། རྟེན་གྱི་གང་ཟག་ནི་མ་ཡིན་ཏེ། གཟུགས་ཀྱི་སྐུ་ནི་རྣམ་པར་སྨིན་པའི་སྐུ་ཉིད་ཡིན་པའི་ཕྱིར་དང༌།
རྟེན་གྱི་གང་ཟག་དགེ་འདུན་ནི་འགྲོ་བ་ལུང་མ་བསྟན་ཡིན་པའི་ཕྱིར། མངོན་གྱུར་བཅུ་འཆད་པའི་སྐབས་ཀྱི་དགེ་འདུན་གྱིས་ནི་སྐྱབས་འགྲོའི་ཡུལ་གྱི་དགེ་འདུན་དཀོན་མཆོག་གི་གོ་ཆོད་པ་ཡིན་ཏེ། དེའི་ཚེ་ན་སངས་རྒྱས་ཀྱི་སྐུ་གཟུགས་དང་ལུང་གི་ཆོས་སུ་གྱུར་པའི་ལས་ཀྱི་ཆོ་གས་ཀྱང་སངས་རྒྱས་དང་ཆོས་མངོན་གྱུར་གྱི་གོ་ཆོད་པར་བཤད་པའི་ཕྱིར། གལ་ཏེ་གཟུགས་ཀྱི་སྐུས་གོ་མི་ཆོད་ན། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་མཚམས་མེད་དུ་མི་འགྱུར་རོ། ། ཞེ་ན། རྟེན་ལ་གནོད་པ་བྱས་པས་རྟེན་པ་ལ་གནོད་པའི་ཕྱིར། མཚམས་མེད་དོ། ། ཞེས་ཟེར། མདོ་སྡེ་པ་ན་རེ།
ཆོས་མངོན་པའི་བསྟན་བཅོས་ལས། སངས་རྒྱས་སུ་བྱེད་པའི་ཆོས་སངས་རྒྱས་སུ་བཤད་པ་དེ་བརྟེན་པ་མི་སློབ་པའི་ལམ་ཁོ་ན་ལ་བྱེད་པའི་ངེས་པ་མེད་དེ། རྟེན་དང་བརྟེན་པ་གཉིས་ཀ་ཡང་སངས་རྒྱས་སུ་འཆད་དགོས་ཏེ། སངས་རྒྱས་དང་དགེ་འདུན་གཉིས་ཀ་ལམ་བདེན་ལ་འཇོག་ན། འཇིག་རྟེན་པའི་ལམ་ལ་གནས་པའི་ཚེ་རྟེན་དེ་སངས་རྒྱས་ཀྱི་གཟུགས་སྐུ་མ་ཡིན་པར་གྱུར་པ་དང༌། དགྲ་བཅོམ་པ་མ་ཡིན་པར་འགྱུར་ཏེ། སངས་རྒྱས་དང་དགེ་འདུན་དངོས་ཀྱི་རྟེན་མ་ཡིན་པའི་ཕྱིར། དགེ་སློང་གི་སྡོམ་པ་ཁོ་ན་དགེ་སློང་དུ་ཁས་ལེན་དགོས་པར་འགྱུར་ཏེ། དེ་ཉིད་དགེ་སློང་དུ་བྱེད་པའི་བྱེད་ཆོས་དངོས་ཡིན་པའི་ཕྱིར། དེས་ན་དགེ་སློང་ལ་མཆོད་པ་བྱེད་པ་དེ་དེའི་རྒྱུད་ཀྱི་ཚུལ་ཁྲིམས་ལ་མཆོད་པ་བྱེད་པ་ཡིན་པ་དེ་བཞིན་དུ།
སངས་རྒྱས་དང་དགེ་འདུན་ལ་སྐྱབས་སུ་འགྲོ་བ་ཡང་དེར་བྱེད་པའི་ཆོས་ལ་སྐྱབས་སུ་འགྲོ་བ་ཡིན་ནོ། ། ཞེས་ཟེར། དེ་ལྟར་བཤད་པ་ན་བྱེ་མདོ་གཉིས་ཀའི་ལུགས་ཀྱི། དགེ་འདུན་དུ་བྱེད་པའི་བྱེད་ཆོས་དགེ་འདུན་དངོས་དང༌། དགེ་སློང་དུ་བྱེད་པའི་བྱེད་ཆོས་དགེ་སློང་དངོས་སུ་འདོད་པ་ལ་ཁྱད་པར་མེད་མོད། ལུགས་གཉིས་ལས་བྱེ་སྨྲའི་ལུགས་དེ་ཁྱད་པར་དུ་འཕགས་པ་ཡིན་ཏེ། ཆོས་དང་དགེ་འདུན་གྱི་འཇོག་ཚུལ་ཐེག་པ་ཆེན་པོ་བདག་གི་ལུགས་དང་དོན་གཅིག་ཏུ་འདུ་བའི་ཕྱིར་དང༌། སངས་རྒྱས་ཀྱི་གཟུགས་རྣམ་སྨིན་གྱི་སྐུ་ཡིན་མིན་ལ་འཆད་ཚུལ་མི་མཐུན་ཀྱང༌། སངས་རྒྱས་དངོས་མ་ཡིན་པ་ཉིད་དུ་ཐེག་པ་ཆེན་པོ་པ་དག་དང་མཐུན་པའི་ཕྱིར་རོ། ། དེ་ནས་སྡོམ་མིན་དང་བར་མའི་འཐོབ་ཚུལ་ནི་གོ་བར་སླ་ཞིང༌།
གཏོང་ཚུལ་ལ། སོ་ཐར་སྡོམ་པའི་གཏོང་ཚུལ་ནི་གནས་དང་པོ་ཉིད་དུ་དྲངས་ཏེ་བཤད་ཟིན་པས་འདིར་མི་སྤྲོའོ། ། བསམ་གཏན་དང་ཟག་མེད་ཀྱི་སྡོམ་པ་གཏོང་ཚུལ་ནི། བསམ་གཏན་གཏོགས་པའི་དགེ་བ་ནི། ། ས་འཕོས་ཉམས་པ་དག་གིས་གཏོང༌། ། བསམ་གཏན་དུ་གཏོགས་པའི་དགེ་བ་ཐམས་ཅད་ནི་རྒྱུ་གཉིས་གྱིས་གཏོང་སྟེ། གོང་ངམ་འོག་ཏུ་སྐྱེ་བ་སྟེ། ས་འཕོས་པ་ལས་སམ། སྙོམས་པར་འཇུག་པ་ལས་ཡོངས་སུ་ཉམས་པ་ལས་སོ། ། རིས་མཐུན་པ་བཏང་བས་ཀྱང་ཅུང་ཟད་བཏང་བར་འགྱུར་རོ། །
ཇི་ལྟར་གཟུགས་སུ་གཏོགས་པའི་དགེ་བས་འཕོས་པ་དང་ཡོངས་སུ་ཉམས་པ་དག་གིས་གཏོང་བ་ལྟར། དེ་བཞིན་གཟུགས་མེད་གཏོགས་འཕགས་པ། ། འབྲས་བུ་ཐོབ་སྦྱངས་ཉམས་པ་ལས། ། ཞེས་གསུངས་པ་དེའི་དོན་ལ་གཉིས་ཏེ། བསམ་གཏན་གྱི་དགེ་བ་དག་པ་པའི་གཏོང་ཚུལ་དང༌། ཟག་མེད་ཀྱི་གཏོང་ཚུལ་ལོ། ། དང་པོ་ནི། དེ་གཏོང་བའི་རྒྱུ་ནི་གསུམ་ཏེ། ས་འཕོས་པ་དང༌། ཡོངས་སུ་ཉམས་པས་དང༌།
ཤི་འཕོས་པས་གཏོང་བའོ། ། དང་པོ་ནི། ས་འཕོས་པ་ཞེས་བྱ་བའི་དོན་ནི། མཉམ་པར་གཞག་པའི་ས་པ་དག་གི་དབང་དུ་བྱས་པ་ཡིན་ལ། དེ་ལའང་ཉེར་བསྡོགས་དང་དངོས་གཞིའི་དབང་དུ་བྱས་པ་ཡིན་ལ། དེ་ལ་ཡང༌། གོང་སར་འཕོ་བ་དང༌། འོག་སར་འཕོ་བ་གཉིས་སོ། ། དང་པོ་ནི། ཉེར་བསྡོགས་ཀྱིས་འདོད་པ་ལ་ཆགས་བྲལ་བྱས་པའི་ཚེ།
འདོད་པའི་ས་བཏང་བ་དང༌། བསམ་གཏན་དང་པོའི་དངོས་གཞི་ཐོབ་པ་ནི་ཡིན་ཀྱང༌། ཇི་སྲིད་དངོས་གཞི་མ་སྐྱེས་པ་དེ་སྲིད་དུ་ས་འཕོས་ཟིན་པ་ནི་མ་ཡིན་ནོ། ། དེ་བཞིན་དུ་གོང་མ་གཞན་ལ་ཡང་སྦྱར་བར་བྱ་ཞིང་བསམ་གཏན་དང་པོའི་ཉེར་བསྡོགས་ཀྱི་རྣམ་གྲོལ་ལམ་བརྒྱད་པ་མན་ཆད་དུ་ནི། བསམ་གཏན་དང་པོའི་སེམས་ཐོབ་པ་ཡིན་ཀྱང༌། འདོད་པ་ནས་ས་འཕོས་པ་ནི་མ་ཡིན་ཏེ། གཉིས་པ་ནི། འདོད་པའི་རྟེན་ལ་དངོས་གཞིའི་སྙོམས་འཇུག་བརྒྱད་ཀ་མངོན་དུ་བྱས་པ་དེས་ཆགས་བྲལ་ལས་ཉམས་ནས་འོག་མའི་དངོས་གཞིའི་ཕན་ཡོན་གྱི་ཡན་ལག་དང་དམིགས་རྣམ་མངོན་དུ་བྱས་པ་དེའི་ཚེ། འོག་མར་ས་འཕོས་པ་ཡིན་ཏེ། འོག་མའི་དངོས་གཞི་རྒྱུད་ལ་སྐྱེས་པར་མ་ཟད།
གོང་མའི་དགེ་བ་དག་པ་པ་དེ་བཏང་བ་ཡིན་པའི་ཕྱིར། དེ་ཙམ་གྱིས་གོང་མའི་དངོས་གཞི་མཐའ་དག་བཏང་བ་མ་ཡིན་ཏེ། ཟག་མེད་མ་བཏང་བའི་ཕྱིར། འོ་ན་ཟག་མེད་ཀྱི་རྟེན་འཕོས་པ་ན་བརྟེན་པ་ཟག་མེད་ཀྱང་འཕོས་པར་འཇོག་པ་མ་ཡིན་ནམ་ཞེ་ན། མ་ཡིན་ཏེ། ཟག་པ་མེད་པའི་སེམས་གཅིག་ཉིད་ཀྱི་ངོ་བོ་ལ་མི་འདྲ་བའི་དབྱེ་བ་མེད་པའི་ཕྱིར། འོ་ན་ཟག་མེད་ཀྱི་ཚོར་བ་བདེ་བ་ཟག་མེད་ཀྱི་བཏང་སྙོམས་སུ་འཕོས་པ་མི་སྲིད་དམ་ཞེ་ན། དེའི་ཚེ་ཚོར་བ་འཕོས་པ་ཡིན་གྱི། ཟག་མེད་འཕོས་པ་མ་ཡིན་ཏེ། དཔེར་ན་བསམ་གཏན་གསུམ་པ་ལ་བརྟེན་པའི་མཐོང་ལམ་དང༌།
བཞི་པ་ལ་བརྟེན་པའི་མཐོང་ལམ་གཉིས་ཚོར་བ་མི་འདྲ་ཡང་ལམ་བདེན་གྱི་ངོ་བོ་ལ་མི་འདྲ་བ་མེད་པ་བཞིན། གལ་ཏེ་ས་འཕོས་པའི་དོན་གོང་འོག་ཏུ་སྐྱེ་བ་བླངས་པ་ལ་བྱེད་དགོས་པ་ཡིན་ཏེ། ཇི་སྐད་དུ། གོང་ངམ་འོག་ཏུ་སྐྱེ་བ་སྟེ། ། ཞེས་བཤད་པས་སོ། ། ཞེ་ན། འོ་ན་བསམ་གཏན་དང་པོ་ནས་གཉིས་པར་སྐྱེ་བའི་ཚེ། བསམ་གཏན་དང་པོའི་ས་དེ་གཉིས་པར་འཕོས་པ་ཡིན་ནམ། གཉིས་པ་ཉིད་གཉིས་པར་འཕོས་པ་ཡིན། དང་པོ་མི་འཐད་དེ།
དེར་སྐྱེ་བ་མ་བླངས་གོང་དུ་དང་པོ་གཉིས་པར་འཕོས་ཟིན་མ་གཏང་བའི་ཕྱིར་ཏེ། འོག་མའི་རྟེན་ལ་གོང་མའི་དངོས་གཞི་མངོན་དུ་མ་བྱས་པར་ནི་གོང་མར་སྐྱེ་བ་ལེན་མི་ནུས་པའི་ཕྱིར། གཉིས་པ་ལྟར་ཡང་མི་འཐད་དེ། རྒྱུ་སྙོམས་འཇུག་གི་བསམ་གཏན་གཉིས་པ་དང་འབྲས་བུ་སྐྱེ་བའི་བསམ་གཏན་གཉིས་པ་གཉིས་ས་གཅིག་པའི་ཕྱིར། གལ་ཏེ་དེའི་ཚེ་སྦྱོར་བྱུང་གི་བསམ་གཏན་གཉིས་པ་དེ་བཏང་ནས་སྐྱེས་ཐོབ་ཀྱི་བསམ་གཏན་གཉིས་པར་འཕོས་པ་ཡིན་ནོ་ཞེ་ན། འོ་ན་ས་འཕོས་པ་ལ་འཆི་འཕོས་པས་ཁྱབ་པར་འགྱུར་ལ། དེ་ལྟ་ན་ས་འཕོ་བ་དང་འཆི་འཕོ་བ་གཉིས་གཏོང་རྒྱུ་སོ་སོར་བཤད་པ་མི་འཐད་པར་འགྱུར་རོ། ། དེ་བཞིན་དུ་བསམ་གཏན་གཉིས་པ་ནས་དང་པོར་སྐྱེ་བ་བླངས་པའི་ཚེ། བསམ་གཏན་དང་པོའི་སྙོམས་འཇུག་སྐྱེ་བས་ཐོབ་པ་ཡིན་མོད། བསམ་གཏན་གཉིས་པའི་སྙོམས་འཇུག་ས་འཕོས་པས་གཏོང་བ་ནི་མ་ཡིན་ཏེ།
བསམ་གཏན་གཉིས་པ་ནས་མ་ཤི་གོང་དུ་དང་པོར་འཕོས་ཟིན་པའི་ཕྱིར། ཟིན་པ་ཡིན་ཏེ། དེར་བསམ་གཏན་དང་པོའི་ཆགས་བྲལ་ལས་ཉམས་ཟིན་པའི་ཕྱིར། ཁྱབ་པ་ཡོད་དེ། ཇི་སྐད་དུ། དེ་དང་མི་ལྡན་འདོད་ཆགས་བྲལ། ། ཞེས་པའི་འགྲེལ་པར། ཚངས་པའི་འཇིག་རྟེན་གྱི་ཆགས་བྲལ་ལས་ཉམས་པ་ན། བསམ་གཏན་དང་པོའི་ཉམས་པ་ཆ་མཐུན་འཐོབ་པར་བཤད་པའི་ཕྱིར། འོ་ན་གོང་སའི་རྟེན་ལ་འོག་སའི་དངོས་གཞི་ཡོད་པར་འགྱུར་རོ། །
ཞེ་ན་མ་ངེས་ཏེ། ཐོབ་པ་ཙམ་གྱིས་ཡོད་མི་དགོས་པའི་ཕྱིར། དེའི་ཚེ་དེ་ལས་ཉམས་པ་ཡིན་ཏེ། བསམ་གཏན་གཉིས་པའི་དངོས་གཞི་ལས་མ་ཉམས་པར་དང་པོར་ཉིང་མཚམས་སྦྱོར་མི་ནུས་པའི་ཕྱིར། འོ་ན་གོང་སའི་རྟེན་ལ་འོག་སའི་ཉོན་མོངས་པ་ཡོད་པར་འགྱུར་རོ། ། ཞེ་ན། འདོད་པ་ཉིད་དེ། བསམ་གཏན་གཉིས་པ་ནས་འཆི་འཕོ་བའི་ཚེ། བསམ་གཏན་གཉིས་པའི་དངོས་གཞི་དག་པ་པ་དེའི་དེ་མ་ཐག་འབྲས་སུ་བསམ་གཏན་དང་པོའི་ཉོན་མོངས་པ་འབྱུང་བའི་ཕྱིར། དེའི་ཚེ་ས་འཕོས་པ་དང་ཤི་འཕོས་པ་མཉམ་དུ་བྱུང་བ་ཡིན་ནོ་ཞེ་ན།
མ་ཡིན་ཏེ། བསམ་གཏན་དང་པོའི་ཉོན་མོངས་མངོན་དུ་གྱུར་པ་ན། བསམ་གཏན་གཉིས་པའི་དངོས་གཞི་ལས་ཉམས་པ་ཡིན་མོད། དེའི་ཉེར་བསྡོགས་ལས་མ་ཉམས་ལ། དེའི་ཚེ་ཉེར་བསྡོགས་ཤི་འཕོས་པས་གཏོང་བ་ཡིན་ཀྱང༌། ས་འཕོས་པ་ཞེས་མི་བྱ་སྟེ། གཉིས་པའི་ཉེར་བསྡོགས་མ་བཏང་གོང་དུ་བསམ་གཏན་དང་པོའི་དགེ་བ་སྐྱེས་ཐོབ་ཀྱི་ཐོབ་པ་བྱུང་ཟིན་པས་དུས་དེར་ས་འཕོས་པའི་ཕྱིར། འོ་ན་བསམ་གཏན་དང་པོ་ནས་གཉིས་པར་འཆི་འཕོ་བའི་དུས་ཀྱི་འཆི་སེམས་དེ་ཉོན་མོངས་ཅན་ཁོ་ན་ཡིན་པར་འགྱུར་ཏེ། དུས་དེར་བསམ་གཏན་དང་པོའི་ཉོན་མོངས་མངོན་དུ་གྱུར་པས་ཁྱབ་པའི་ཕྱིར་ཞེ་ན། མ་ངེས་ཏེ།
བསམ་གཏན་དང་པོའི་ཉོན་མོངས་ཀྱིས་གཉིས་པའི་འཆི་སེམས་ཉོན་མོངས་ཅན་དུ་བྱེད་མི་ནུས་པའི་ཕྱིར། གོང་མའི་རྟེན་ལ་འོག་མའི་ཉོན་མོངས་མངོན་དུ་འགྱུར་ན། ཇི་སྐད་དུ། འཆི་འཕོའི་དག་ལས་ཉོན་མོངས་ཀུན། ། ཞེས་བཤད་པ་དང་འགལ་ལོ་ཞེ་ན། དེ་ལྟར་བཤད་པ་ཉིད་ཀྱིས་དེར་གྲུབ་པ་ཡིན་ཏེ། འཆི་འཕོ་བ་ཞེས་པ་ནི་འཆི་སྲིད་ལ་གནས་པ་ཡིན་གྱི། ཤི་ཟིན་པ་མ་ཡིན་པའི་ཕྱིར་དང༌། དེའི་འཆི་སྲིད་ནི་གོང་མར་གཏོགས་པའི་ཕྱིར། དེའི་ཕྱིར་གོང་མ་ནས་འོག་མར་སྐྱེ་བ་ན།
འཆི་སྲིད་ཀྱི་ཚེ་དངོས་གཞི་ས་འཕོས་པས་བཏང་ལ། ཤི་བའི་ཚེ་ན་ཉེར་བསྡོགས་ཤི་འཕོས་པས་གཏོང་བ་ཞེས་བྱ་བ་འདི་ཡིན་ནོ། ། མ་ཤི་བར་ས་འཕོས་ཟིན་ནས་འོག་མ་སྐྱེས་པ་དེ་ནམ་གྱི་ཚེ་ཡིན་ཞེ་ན། སྐྱེས་པ་ནི་སྐྱེ་སྲིད་ཀྱི་ཡང་འོག་ཏུ་ཡིན་གྱི། དུས་དེར་མ་ཡིན་ཏེ། དེ་ནི་ཉོན་མོངས་ཅན་ཁོ་ནར་ངེས་པའི་ཕྱིར། གསུམ་པ་ཤི་འཕོས་པས་ཅུང་ཟད་གཏོང་བ་ནི། འདོད་པའི་རྟེན་ལ་ས་གོང་མའི་ཉེར་བསྡོགས་ཙམ་མངོན་དུ་བྱས་པ་རྣམས་དང༌། གོང་དུ་བཤད་མ་ཐག་པའི་གོང་ས་ནས་འོག་སར་སྐྱེ་བའི་ཚེ་ལྟ་བུ་སྟེ། དེའི་ཚེ་ས་གོང་མའི་ཉེར་བསྡོགས་རྣམས་གཏོང་བའི་ཕྱིར།
གོང་མའི་རྟེན་འོག་སའི་ཉེར་བསྡོགས་ཡོད་པར་ཁས་ལེན་ནམ་ཞེ་ན། ངེས་པར་ཡང་ལེན་ཏེ། དེའི་ཚེ་རྟེན་དེ་ལས་འོག་མ་ལ་ཆགས་བྲལ་བྱེད་པའི་ཉེར་བསྡོགས་མེད་ཀྱང༌། ཡོན་ཏན་མངོན་དུ་བྱེད་པའི་ཞི་གནས་ནི་ངེས་པར་ཁས་ལེན་དགོས་པའི་ཕྱིར་དང༌། དེ་དེར་མ་གཏང་བའི་ཕྱིར་དང༌། རྟེན་དེ་ལ་ཕན་ཡོན་གྱི་ཡན་ལག་མངོན་དུ་མ་བྱས་པའི་ཚེ་ཉེར་བསྡོགས་ལས་གཞན་མ་ཡིན་པའི་ཕྱིར། བསམ་གཏན་གྱི་དགེ་བ་ཟག་བཅས་གཏོང་ཚུལ་འཆད་པའི་སྐབས་འདིར། ངེས་འབྱེད་ཆ་མཐུན་གྱི་གཏོང་ཚུལ་ཡང་འཆད་དགོས་ཏེ་དེ་ནི་ཟག་བཅས་ཁོ་ནར་ངེས་པས་དེར་གཏོགས་པའི་ཕྱིར། ཇི་སྐད་དུ། འཕགས་པས་དེ་དག་ས་བོར་བས། །
གཏོང་ངོ་འཕགས་མིན་འཆི་བས་སོ། ། ཞེས་བཤད། དེའི་དོན་ནི། བསམ་གཏན་བཞི་པའི་དངོས་གཞི་ལྟ་བུ་ལ་རྟེན་པའི་ངེས་འབྱེད་ཆ་མཐུན་རྒྱུད་ལ་ཡོད་པ་མ་ཡིན་ཀྱང༌། ལྡན་པའི་ཉན་ཐོས་འཕགས་པ་སྲིད་པ་དེའི་ཚེ། དེས་ཇི་སྲིད་བསམ་གཏན་བཞི་པ་དེ་མ་བཏང་གི་བར་དུ་ངེས་འབྱེད་ཆ་མཐུན་མི་གཏོང་ལ། ས་དེ་འཕོས་པའི་ཚེ་ནི་གཏོང་བ་ཡིན་ཏེ། རྟེན་བསམ་གཏན་བཞི་པའི་དག་པ་བ་དེ་བཏང་བ་གང་ཞིག དེ་དུས་ཀྱི་ངེས་ཆ་དེ་ཡང་དག་པ་བ་དེ་ཉིད་ཡིན་པའི་ཕྱིར། ས་འཕོ་བའི་ཚུལ་ལ་གཉིས་ཏེ།
འདོད་ཆགས་དང་བྲལ་བས་དང༌། ཆགས་བྲལ་ལས་ཡོངས་སུ་ཉམས་པས་སོ། ། དང་པོ་ནི་གོང་སར་སྐྱེ་བའི་ཚེ་དང༌། གཉིས་པ་ནི་འོག་སར་སྐྱེ་བའི་ཚེ་ལྟ་བུ་ཡིན་པ་ལ། ཡོན་ཏན་མངོན་དུ་བྱེད་པའི་དུས་སུ་བསམ་གཏན་དང་པོ་ནས་གཉིས་པར་ཞུགས་པ་ལྟ་བུ་ནི་སྤྱིར་ས་འཕོས་པ་ཡིན་ཀྱང༌། ས་སྔ་མའི་གཏོང་རྒྱུར་འཆད་པ་ནི་མ་ཡིན་ཏེ། དེ་ཙམ་གྱིས་ཐོབ་པའི་ཐག་པ་གཅོད་མི་ནུས་པའི་ཕྱིར། སོ་སོ་སྐྱེ་བོའི་སྦྱོར་ལམ་ནི་བཟོད་ཆེན་དང་ཆོས་མཆོག་ལ་གནས་བཞིན་པའི་ངང་ནས་འཆི་བ་ནི་མི་སྲིད་དེ། སྐད་ཅིག་རེ་རེ་ལས་མེད་པས་འཆི་སྲིད་དང་སྐྱེ་སྲིད་མི་རྫོགས་པའི་ཕྱིར། བཟོད་འབྲིང་མན་ཆད་ནི་ཉེར་བསྡོགས་ལ་གནས་པ་ལྟ་ལྕི་སྨོས།
དངོས་གཞི་ལ་བརྟེན་པ་ཡིན་ན་ཡང་ངེས་ཆ་ནི་གཏོང་ལ། དངོས་གཞི་མི་གཏོང་སྟེ། རང་ས་ནས་རང་སར་སྐྱེ་བ་གཏོང་རྒྱུ་མ་ཡིན་པའི་ཕྱིར། ངེས་ཆ་ནི་འཆི་འཕོ་བ་ཉིད་ཀྱིས་གཏོང་སྟེ། དངོས་གཞི་ཅན་ཤི་འཕོས་ནས་གོང་མར་སྐྱེ་བ་ལས་འོས་མེད་ལ། གོང་མའི་རྟེན་ལ་ངེས་འབྱེད་ཆ་མཐུན་མི་སྲིད་པའི་ཕྱིར་རོ། ། དེ་ལྟར་ན་ས་འཕོས་པ་དང༌། སྙོམས་འཇུག་ལས་ཉམས་པ་དང༌། རིགས་མཐུན་བཏང་བ་སྟེ། རྒྱུ་གསུམ་པོ་ལ་ནི་གཞི་མཐུན་ཡོད་པ་མ་ཡིན་ཏེ།
ས་འཕོས་པ་ནི་དངོས་གཞི་དག་པ་པའི་དབང་དུ་བྱས་པ་ཡིན་ཞིང༌། གང་གིས་འཕོ་བ་ནི། འོག་ས་ལ་ཆགས་བྲལ་བྱས་པ་དང༌། གོང་སའི་ཆགས་བྲལ་ལས་ཉམས་པ་གང་རུང་གིས་འཕོ་བ་ཡིན་གྱི། སྙོམས་འཇུག་གི་རྫས་ལས་ཉམས་པའི་འཕོ་བ་མ་ཡིན་པའི་ཕྱིར་དང༌། ཉམས་པས་གཏོང་བ་ནི་རྟེན་འོག་མའི་ས་ལ་གོང་མ་གོང་མའི་སྙོམས་འཇུག་གི་རྫས་ལས་ཉམས་པས་གཏོང་བའི་ཕྱིར་དང༌། སྙོམས་འཇུག་གི་རྫས་ལས་ཉམས་པ་ནི་ཉེར་བསྡོགས་ལས་ཉམས་པ་ཡིན་གྱི། ཆགས་བྲལ་ལས་ཉམས་པ་ནི་དངོས་གཞི་ལས་ཉམས་པ་ཡིན་པས་དེའི་ཡང་སྔོན་དུ་སོང་ཟིན་པའི་ཕྱིར་དང༌། འཆི་འཕོ་བས་གཏོང་བ་ནི་གོང་མའི་ཉེར་བསྡོགས་ཙམ་ཐོབ་པ་འོག་མར་སྐྱེས་པའི་ཚེ་ཡིན་ལ། དེ་ལ་ནི་ས་འཕོས་པ་དང་སྙོམས་འཇུག་གི་རྫས་ལས་ཉམས་པས་གཏོང་བའི་དོན་མ་ཚང་བའི་ཕྱིར།
ཡང་ན་ཉེར་བསྡོགས་ཅན་འོག་སར་སྐྱེས་པ་དེ་ཉམས་པས་གཏོང་བའི་ནང་དུ་བསྡུས་ནས། འཆི་འཕོ་བས་གཏོང་བའི་ངོས་འཛིན་སོ་སོ་སྐྱེ་བོའི་སྦྱོར་ལམ་གྱི་གཏོང་ཚུལ་ལ་བཤད་ན་ཡང་འགྲིག་གོ ། གཉིས་པ་གཟུགས་མེད་ཀྱི་གཏོང་ཚུལ་ནི། དེ་བཞིན་གཟུགས་མེད་གཏོགས། ཞེས་པ་སྔ་མ་དེ་བཞིན་དུ་ས་འཕོས་པ་དང་ཡོངས་སུ་ཉམས་པ་དག་གིས་གཏོང་ངོ༌། ། འདི་ལ་འགྲེལ་པར་འཆི་འཕོ་བའི་ཚུལ་མ་བཤད་ལ། འོ་ན་འདོད་པའི་རྟེན་ལ་གཟུགས་མེད་ནམ་མཁའི་ཉེར་བསྡོགས་ཐོབ་པ་ཤི་འཕོས་ནས་བསམ་གཏན་བཞི་པར་སྐྱེས་པ་དེའི་ཚེ། ནམ་མཁའི་ཉེར་བསྡོགས་ཤི་འཕོས་པས་བཏང་བ་མ་ཡིན་ནམ་ཞེ་ན། དེ་ནི་ཡོངས་སུ་ཉམས་པས་གཏོང་བའི་ནང་དུ་འདུས་ལ། འཆི་འཕོས་པས་གཏོང་བ་འདི་ལ་མེད་དེ།
སྦྱོར་ལམ་གཟུགས་མེད་ལ་བརྟེན་པ་མི་སྲིད་པའི་ཕྱིར་རོ། ། ས་འཕོ་ཚུལ་གཉིས་པོ་དེ་ལ་གོང་འོག་ཏུ་སྐྱེ་བ་ཞེས་པའི་མིང་འདོགས་པའི་རྒྱུ་མཚན་ནི། ཆགས་བྲལ་བྱེད་པའི་ཚེ་ཞི་རགས་ཀྱི་རྣམ་པ་ཅན་ཡིན་ལ། དེ་དུས་ཀྱི་ས་གོང་མ་ལ་སྲེད་པ་དང་མཚུངས་པར་ལྡན་པའི་སེམས་པ་དག་ཡིན་ལ། དེ་ནི་ཁམས་གོང་མར་འཕེན་བྱེད་དངོས་ཡིན་པའི་ཕྱིར། ཆགས་བྲལ་ལས་ཉམས་པ་ནི་ས་འོག་མ་ལ་འདུན་པ་དང་ཆགས་པའི་སྲེད་པ་དང༌། དེ་དང་མཚུངས་པར་ལྡན་པའི་སྲེད་པ་ཉིད་ཡིན་ལ། དེ་ནི་ས་འོག་མའི་སྐྱེ་བ་འགྲུབ་བྱེད་དངོས་ཡིན་པའི་ཕྱིར། གསུམ་པ་ཟག་མེད་ཀྱི་གཏོང་ཚུལ་ནི། འཕགས་པ། །
འབྲས་བུ་ཐོབ་སྦྱངས་ཉམས་པ་ལས། ། ཞེས་པ། དགེ་བ་ཟག་མེད་ནི་རྒྱུ་གསུམ་གྱིས་གཏོང་བར་འགྱུར་ཏེ། འབྲས་བུ་ཐོབ་པ་ལས་ནི་ལམ་སྔ་མ་གཏོང་བར་འགྱུར་རོ། ། དབང་པོ་སྦྱངས་པ་ལ་ནི་དབང་པོ་རྟུལ་པོའི་ལམ་མོ། ། ཡོངས་སུ་ཉམས་པ་ལས་ནི་ལམ་གོང་མ་འབྲས་བུ་ཁྱད་པར་ཅན་ཏེ། རེ་ཤིག་སྡོམ་པ་རྣམས་ནི་དེ་ལྟར་གཏོང་ངོ༌། ། ཞེས་གསུངས། དེའི་དོན་ནི། རྒྱུན་ཞུགས་ཞུགས་པས་དེའི་འབྲས་བུ་དང༌།
ཕྱིར་འོང་ཞུགས་པས་དེའི་འབྲས་བུ་དང༌། ཕྱིར་མི་འོང་ཞུགས་པ་དང་དགྲ་བཅོམ་ཞུགས་པས་རང་རང་གི་འབྲས་བུ་ཐོབ་པའི་ཚེ་བཏང་བ་ཡིན་ཏེ། ཞུགས་ལམ་ཟག་མེད་བཏང་ནས་འབྲས་བུས་བསྡུས་པའི་དགེ་བ་ཟག་མེད་ཐོབ་པའི་ཕྱིར། འོ་ན་མཐོང་ལམ་ཤེས་པ་བདུན་པོ་ཕྱི་མ་ཕྱི་མ་ཐོབ་པའི་ཚེ་དང༌། ཟག་མེད་ལམ་གྱིས་འདོད་ཉོན་དང་པོ་ནས་ལྔ་པའི་བར་སྤངས་པ་དང༌། ཟག་མེད་ལམ་གྱིས་བསམ་གཏན་དང་པོའི་ཉོན་མོངས་ནས་སྲིད་ཉོན་བརྒྱད་པའི་བར་སྤངས་པའི་ཚེ་ཡང་ཟག་མེད་ལམ་གྱི་དགེ་བ་སྔ་མ་སྔ་མ་བཏང་བར་འགྱུར་ཏེ། དེའི་ཚེ་དགེ་སྦྱོང་ཚུལ་གྱི་འབྲས་བུ་གསར་ཐོབ་རེ་རེ་ཡོད་པའི་ཕྱིར། ཞེ་ན། འདོད་པར་ནུས་པ་ཡིན་ཏེ། ཇི་སྐད་དུ།
ཟག་མེད་འདོད་ཆགས་བྲལ་བ་ཡིས་ཞེས་འཆད་པའི་ཕྱིར་རོ། ། དེ་ལྟ་ཡང༌། མཐོང་ལམ་གྱི་ཤེས་པ་བདུན་པོ་ལ་ནི་མ་ཡིན་ཏེ། ཇི་སྐད་དུ། གཅིག་མིན་མཐོང་ལ་གནས་པ་ནི། ། ལྔ་ཡི་བར་དང་ཡང་དག་ལྡན། ། ཞེས་བཤད་པས་སོ། ། ཡང་ན། ཟག་མེད་འདོད་ཆགས་བྲལ་བ་ཡི། ། ཞེས་པ་ཉོན་མོངས་པའི་རྣམ་པ་རེ་རེ་ནས་ཆགས་བྲལ་བྱས་པ་ལ་མི་འཆད་པར།
ཁམས་ལ་ཆགས་བྲལ་བྱས་པ་ལ་བཤད་ན། གཟུགས་ལ་ཆགས་བྲལ་གྱི་ཚེ་འབྲས་བུ་བཞིའི་ནང་ཚན་གསར་ཐོབ་མེད་ཀྱང༌། ཡོངས་ཤེས་དྲུག་གི་ནང་ནས་གསར་དུ་ཐོབ་པ་གཅིག་ཡོད་མོད། དེའི་ཚེ་ན་ཡོངས་ཤེས་དང་འབྲས་བུ་གང་ཡང་གཏོང་བ་མེད་དོ། ། དེ་བཞིན་དུ་ས་རེ་རེ་ནས་ཆགས་བྲལ་བྱས་པ་དེའི་ཚེ་འབྲས་བུ་གསར་ཐོབ་ཡོད་ཀྱང༌། གཏོགས་པ་ནི་འདོད་ཉོན་དགུ་པ་དང་སྲིད་ཉོན་དགུ་པའི་ཚེའོ། ། ཞེས་སོགས་ཞིབ་ཏུ་དཔྱད་པར་བྱའོ། ། གཉིས་པ་དབང་པོ་སྦྱངས་པ་ནི། དད་མོས་མཐོང་ཐོབ་ཏུ་འཕོས་པ་དང༌། རྗེས་འབྲང་གཉིས་འཕོས་པ་དང༌།
ཟད་ཤེས་ནས་མི་སྐྱེ་བ་ཤེས་པ་ཐོབ་པ་དང༌། དགྲ་བཅོམ་པ་དུས་སྦྱོར་བ་མི་གཡོ་བའི་ཆོས་ཅན་དུ་དབང་པོ་འཕོས་པའི་ཚེ་ལྟ་བུའོ། ། གསུམ་པ་ཡོངས་སུ་ཉམས་པས་གཏོང་བ་ནི་གཉིས་ཏེ། ཙམ་ལས་ཉམས་པ་དང༌། ཁྱད་པར་ཅན་ལས་ཉམས་པའོ། ། དང་པོ་ནི་དགྲ་བཅོམ་པ་འབྲས་བུ་ལས་ཉམས་པ་རྒྱུན་ཞུགས་ཀྱི་བར་དུ་སོང་བ་ལྟ་བུའོ། ། གཉིས་པ་ནི་ཕྱིར་མི་འོང་ཁམས་གོང་མའི་ཆགས་བྲལ་ལས་ཉམས་པ་དང༌། རྒྱུན་ཞུགས་འབྲས་གནས་འདོད་ཉོན་དང་པོ་སོགས་སྤངས་པ་ལས་ཉམས་པ་ལྟ་བུའོ། ། སྡོམ་མིན་གྱི་གཏོང་ཚུལ་ནི། སྡོམ་མིན་སྡོམ་པ་ཐོབ་པ་དང༌། །
ཞེས་སོགས་ཏེ། འདི་དག་གི་དོན་ལ་བཏགས་པ་ན། ཡིད་ཀྱི་མི་དགེ་བ་གསུམ་ཁས་ལེན་པའི་ངོ་བོར་གྱུར་པའི་སྡོམ་མིན་གྱི་རྣམ་གཞག་ནི་བྱེད་པ་མ་ཡིན་ཏེ། ལུས་ཀྱི་རྗེས་སུ་འབྲང་བར་བཤད་པའི་ཕྱིར་དང༌། སོ་ཐར་གྱི་སྡོམ་པ་ཙམ་གྱིས་སྤོང་བར་བཤད་པའི་ཕྱིར། བར་མའི་གཏོང་ཚུལ་ནི། བར་མ་ཤུགས་བླངས་བྱ་བ་དང༌། ། ཞེས་སོགས་ཏེ། འདི་ཡང་ལུས་ཀྱི་རྗེས་སུ་འབྲང་བ་དང༌། རིག་བྱེད་མ་ཡིན་པའི་གཟུགས་ཀྱི་ངོ་བོར་གྱུར་པ་དག་གི་དབང་དུ་བྱས་པ་ཡིན་གྱི།
བར་མ་དགེ་བ་ཐམས་ཅད་ལ་དེས་ཁྱབ་པ་མ་ཡིན་ཏེ། སོ་ཐར་སྡོམ་ལྡན་གྱིས་བྱང་ཆུབ་ཏུ་སེམས་བསྐྱེད་པ་བཞིན་ནོ། ། དེ་ལྟར་བསམ་གཏན་དང་ཟག་མེད་ཀྱི་གཏོང་ཚུལ་གྱིས་ནི་མཉམ་པར་གཞག་པའི་ས་པའི་དགེ་བ་ཡིན་མིན་ཐམས་ཅད་ཀྱི་གཏོང་ཚུལ་བཤད་ཟིན་ལ། སོ་ཐར་སྡོམ་པའི་གཏོང་ཚུལ་གྱིས་ནི་འདོད་པར་གཏོགས་པའི་དགེ་བ་གཟུགས་ཅན་གྱི་གཏོང་ཚུལ་བཤད་ཟིན་པ་ཡིན་ཏེ། དེར་རིག་བྱེད་ཀྱི་གཏོང་ཚུལ་མ་བཤད་ཀྱང༌། ཅིག་ཤོས་བཤད་པས་དོན་གྱི་གོ་བ་དང༌། བར་མའི་རིག་བྱེད་ལ་ནི་ཐོབ་པའི་རྒྱུན་རྗེས་སུ་འབྲེལ་བ་མེད་པས་འདས་པ་དང་ལྡན་པ་མེད་ཀྱང༌། བྱེད་པ་དག་ལ་ད་ལྟར་ལྡན། ། ཞེས་བཤད་པ་ཉིད་ཀྱིས་ཆོག་གོ ། དེ་ལྟར་བཤད་པ་དེའི་ཚེ་འོ་ན་འདོད་པར་གཏོགས་པའི་དགེ་བ་གཟུགས་ཅན་མ་ཡིན་པ་དག་གི་གཏོང་ཚུལ་ཇི་ལྟ་བུ་ཞེ་ན།
འདོད་གཏོགས་དགེ་བ་གཟུགས་མིན་ནི། ། རྩ་ཆད་གོང་དུ་སྐྱེས་པ་ལས། ། ཞེས་པ། དགེ་བའི་རྩ་བ་ཆད་པ་དང༌། ཁམས་གོང་མར་སྐྱེས་པ་གཉིས་ཀྱིས་གཏོང་བ་དང༌། གཉིས་པོ་དེ་ཁོ་ནར་མ་ཟད། འདོད་ཆགས་དང་བྲལ་བས་ཀྱང་ཁ་ཅིག་གཏོང་བར་ཡོད་དེ། ཡིད་མི་བདེ་བའི་དབང་པོ་དགེ་བའི་ངོ་བོར་སྐྱེས་པ་གང་ཡིན་པ་དེའོ། ། འདི་ལ་གོང་མར་ས་འཕོས་པ་ཙམ་གྱིས་མི་ཆོག་པར། གོང་དུ་སྐྱེས་པ་ངེས་པར་དགོས་པ་ཅི་ཞེ་ན།
དེའི་ཤེས་བྱེད་ནི་སོ་ཐར་གྱི་སྡོམ་པ་དང་ལྷན་ཅིག་ཏུ་ཐོབ་པའི་སེམས་པ་ལྟ་བུ་ནི་ཤི་འཕོས་པས་གཏོང་བ་ཡིན་གྱི། ས་འཕོས་པ་ཙམ་གྱིས་མ་ཡིན་པའི་ཕྱིར། འོ་ན་འདོད་པར་གཏོགས་པའི་ཉོན་མོངས་པ་ཅན་གཟུགས་ཅན་རྣམས་ཀྱི་གཏོང་ཚུལ་ནི། སྡོམ་མིན་དང་བར་མ་དགེ་བའི་གཏོང་ཚུལ་གྱིས་རྟོགས་ནུས་ན། གཟུགས་ཅན་མ་ཡིན་པའི་གཏོང་ཚུལ་ཇི་ལྟ་བུ་ཞེ་ན། ཉོན་མོངས་པ་ཅན་གཟུགས་མིན་ནི། ། གཉེན་པོ་སྐྱེས་པས་རྣམ་ཉམས་འགྱུར། ། ཞེས་པའོ། ། བདུན་པ་རྟེན་གྱི་ཁྱད་པར་ནི། ཟ་མ་མ་ནིང་སྒྲ་མི་སྙན། །
ཞེས་སོགས་ཏེ། གཟུགས་མེད་པའི་ཁམས་ནའང་ལུས་ངག་གི་ལས་ལྡན་པ་ནི་ཡིན་ཏེ། ཟག་མེད་ཀྱི་སྡོམ་པ་དང་ལྡན་པའི་ཕྱིར། གཉིས་པ་མདོ་ལས་གསུངས་པའི་ལས་ཀྱི་རྣམ་གྲངས་བསྟན་པ་ལ། དོན་ཚན་རྣམ་པ་བཅོ་ལྔ་བཤད་པ་ཡིན་ཏེ། ལས་གསུམ་ཚན་དུ་དབྱེ་བ་དང༌། མྱོང་འགྱུར་གྱི་དབྱེ་བ་དང༌། དཀར་ནག་ལ་སོགས་པ་བཞིར་དབྱེ་བ་དང༌། ཐུབ་པ་དང་གཙང་བྱེད་ཀྱི་དབྱེ་བ་དང༌། ཉེས་སྤྱད་ལེགས་སྤྱད་ཀྱི་དབྱེ་བ་དང༌།
དགེ་མི་དགེ་བཅུར་དབྱེ་བ་དང༌། ལས་འབྲས་བུ་དང་བཅས་པར་དབྱེ་བ་དང༌། རིགས་མི་རིགས་ཀྱིས་བསྐྱེད་པའི་དབྱེ་བ་དང༌། འཕེན་རྫོགས་ཀྱི་དབྱེ་བ་དང༌། སྒྲིབ་པ་གསུམ་བཤད་པ་དང༌། མཚམས་མེད་ལྔ་བཤད་པ་དང༌། ཉེ་བ་ལྔ་བཤད་པ་དང༌། བསོད་ནམས་བྱ་བའི་གཞི་གསུམ་བཤད་པ་དང༌། ཆ་མཐུན་གསུམ་བཤད་པ་དང༌། རིགས་པས་རབ་ཏུ་གཅུགས་པའི་ལས་གསུམ་བཤད་པ་རྣམས་སོ། །
དང་པོ་ནི། མདོ་ལས་དགེ་མི་དགེ་སོགས་གསུངས་པ་དེའི་ངོ་བོ་གང་ཡིན་ཞེ་ན། ལས་བདེ་མི་བདེ་དང་གཞན་ནི། ། དགེ་དང་མི་དགེ་དང་གཞན་ཡིན། ། ཞེས་པ། འདི་ནི་ཕལ་ཆེ་བའི་དབང་དུ་བྱས་པ་སྟེ། ཇི་སྐད་དུ། བསམ་གཏན་གསུམ་པའི་བར་དགེ་བ། ། བདེ་བ་མྱོང་འགྱུར། ཞེས་པའི་བཤད་པའི་ཕྱིར།
སྙམ་ན། འདིར་བཤད་པའི་བདེ་བ་དང༌། འོག་ནས་འབྱུང་བའི་བདེ་བ་མིང་འདྲ་ཡང༌། དོན་གྱི་ངོས་འཛིན་ཚུལ་མི་འདྲ་བ་ཡིན་ཏེ། མཚན་ཉིད་འཇོག་ཚུལ་མི་མཐུན། ཐ་སྙད་འདོགས་ཚུལ་ཡང་མི་མཐུན་པའི་ཕྱིར། དེ་ཡང་འདིར་ནི་ཟག་བཅས་ཀྱི་བདེ་བ་དང་ཟག་མེད་ཀྱི་བདེ་བ་གཉིས་ཀའི་དབང་དུ་བྱས་ལ། དང་པོ་ཉིད་ཀྱང་ཚོར་བ་ཁོ་ནར་མ་ངེས་ཤིང༌། འོག་ནས་འབྱུང་བའི་བདེ་སྡུག་བཏང་སྙོམས་གསུམ་ཀ་ཚོར་བའི་དབང་དུ་བྱས་པ་ལས་དང༌། ཐ་སྙད་ཀྱང་འདིར་ནི་ལས་བདེ་བ་དང་ལས་མི་བདེ་བ་དང༌།
དེ་ལས་གཞན་པའི་ལས་ཞེས་ཟེར་བ་ཡིན་ལ། དེའི་དོན་ཡང༌། གནས་སྐབས་དང་གཏན་དུ་སྡུག་བསྔལ་ལས་སྐྱོབ་པ་དང༌། རེ་ཤིག་དང་གཏན་གྱི་བདེ་བ་ལ་མི་སླུ་བའི་ཕྱིར་ན་ལས་བདེ་བ་ཞེས་དང༌། དེ་ལས་ཟློག་པའི་ཕྱིར་ན་ལས་མ་བདེ་བ་དང༌། གཉིས་པོ་གང་རུང་མ་ཡིན་པའི་བྱ་བ་ལ། ལས་ལུང་མ་བསྟན་ཞེས་བྱ་བ་དང༌། འོག་ཏུ་ནི་བདེ་བ་མྱོང་འགྱུར་དང༌། སྡུག་བསྔལ་དང་བཏང་སྙོམས་མྱོང་གྱུར་གྱི་ལས་ཞེས་བྱ་བའི་ཐ་སྙད་བཏགས་པའོ། ། དེ་ནས་གསུམ་ཚན་གཉིས་པ་ནི།
ཇི་སྐད་དུ། བསོད་ནམས་བསོད་ནམས་མིན་མི་གཡོ། ། ཞེས་པར་མི་གཡོ་བའི་དོན་ནི། ཇི་སྐད་དུ། གང་ཕྱིར་ས་ནི་དེ་དག་ཏུ། ། ལས་རྣམས་སྨིན་ཕྱིར་མི་གཡོའི་ཕྱིར། ། ཞེས་པ་ཡིན་ལ། དེའི་གོ་དོན་ནི། འདོད་པ་ན་སྤྱོད་པའི་དག་པ་རྣམས་ལས་ཁ་ཅིག་མཐོ་རིས་ཀྱི་རྟེན་ལ་སྨིན་རྒྱུ་ཡིན་ལ། རྐྱེན་གྱི་དབང་གིས་དུད་འགྲོའི་རྟེན་ལ་སྨིན་པ་ལྟ་བུ་སྲིད་པས་ན་འགྲོ་བ་གཞན་དུ་གཡོ་བ་ཞེས་བྱ་ལ།
ཁམས་གོང་མ་ན་དཔྱོད་པའི་ལས་དགེ་བ་ནི་འགྲོ་བ་གཞན་ལྟ་ཅི་སྨོས། ས་གཞན་དུ་གཡོ་བ་ཡང་མི་སྲིད་དེ། དཔེར་ན་བསམ་གཏན་དང་པོར་སྨིན་རྒྱུའི་ལས་དེའི་འབྲས་བུ་བསམ་གཏན་གཉིས་པར་སྨིན་པ་མི་སྲིད་པ་དང༌། གོང་སའི་རྟེན་ལ་སྨིན་རྒྱུ་དེ་འོག་མའི་རྟེན་ལ་སྨིན་པ་མི་སྲིད་པའི་ཕྱིར། འོ་ན་འདོད་པར་ཡང་མཚུངས་ཏེ། དེར་ས་ཐ་དད་པ་མེད་པའི་ཕྱིར། ཞེ་ན། དེར་ས་ཐ་དད་པ་མེད་ཀྱང་འགྲོ་བ་ཐ་དད་ཡོད་ལ། ཁམས་གོང་མ་བ་དག་ནི་འགྲོ་བ་གཅིག་ཏུ་ངེས་པ་ཉིད་ཀྱི་ཕྱིར་མི་མཚུངས་སོ། ། འདི་ཡང་འདོད་པའི་ལྷར་འཕེན་བྱེད་ཀྱི་ལས་ཤིག་དུད་འགྲོར་འཕེན་བྱེད་ཀྱི་ལས་སུ་སོང་བ་ལྟ་བུར་ནི་འཆད་པ་མ་ཡིན་ཏེ།
བདེ་བ་མྱོང་འགྱུར་གྱི་ལས་སྡུག་བསྔལ་མྱོང་འགྱུར་གྱི་ལས་སུ་འགྲོ་བ་མི་སྲིད་པའི་ཕྱིར། འོ་ན་ཅི་ཞེ་ན། ལྷའི་རྟེན་ལ་ལུས་དང་ལོངས་སྤྱོད་ཕུན་སུམ་ཚོགས་པར་སྨིན་རྒྱུའི་དགེ་བའི་ལས་དེའི་འབྲས་བུ་ལུས་དང་ལོངས་སྤྱོད་ཕན་སུམ་ཚོགས་པ་དུད་འགྲོའི་རྟེན་ལ་འབྱུང་བ་ལྟ་བུའོ། ། དེ་ཡང་དཔེར་ན། སྦྱིན་པའི་རྒྱུ་མཐུན་གྱི་འབྲས་བུ་ལོངས་སྤྱོད་དེ། བདེ་འགྲོ་འཕེན་བྱེད་ཀྱི་ལས་ཚུལ་ཁྲིམས་ཕུན་སུམ་ཚོགས་པ་དང་མཉམ་དུ་ཚོགས་ན་བདེ་འགྲོའི་རྟེན་ལ་འབྱུང་རྒྱུ་ཡིན་ཀྱང༌། དེ་དང་བྲལ་བའི་རྟེན་གྱིས་དུད་འགྲོའི་རྟེན་ལ་འབྱུང་བ་ལྟ་བུའོ། ། དེས་ན་ལས་དགེ་བ་དེའི་རྒྱུ་མཐུན་གྱི་འབྲས་བུ་གཞན་དུ་མི་གཡོ་བས་ན་མི་གཡོ་བ་ཞེས་བྱ་བ་ཡིན་གྱི། རྣམ་པར་སྨིན་པ་མི་གཡོ་བའི་དོན་གྱིས་དེར་གཞག་པ་ནི་མ་ཡིན་ཏེ། རྣམ་སྨིན་ནི་འདོད་པའི་ཁམས་སུ་ཡང་མི་གཡོ་བའི་ཕྱིར།
དཔེར་ན་མིར་འཕེན་བྱེད་ཀྱི་ལས་དེ་དུད་འགྲོར་འཕེན་བྱེད་ཀྱི་ལས་སུ་འགྱུར་མི་སྲིད་པ་བཞིན་ནོ། ། དེའི་འོག་ཏུ་ལས་གསུམ་ཚན་གསུམ་པ་ནི། ཇི་སྐད་དུ། བསམ་གཏན་གསུམ་པའི་བར་དགེ་བ། ། བདེ་བ་མྱོང་འགྱུར། ཞེས་སོགས་སུ་བདེ་བ་མྱོང་འགྱུར་སོགས་གསུམ་པོ་སྤྱིར་རྣམ་སྨིན་ཙམ་གྱི་དབང་དུ་བྱས་པ་ནི་མ་ཡིན་ཏེ། ཇི་སྐད་དུ། སྲོག་ནི་རྣམ་སྨིན་བཅུ་གཉིས་གཉིས། ། ཞེས་འབྱུང་བ་ལྟར་བཅུ་གཉིས་པོ་དེ་དག་ལ་ཡང་རྣམ་པར་སྨིན་པ་ཡོད་པའི་ཕྱིར། དེ་ལྟར་རྣམ་སྨིན་ཙམ་གྱི་དབང་དུ་བྱས་ན་ནི།
བསམ་གཏན་བཞི་པ་ནས་སྲིད་རྩེའི་བར་གྱི་དགེ་བ་དག་ཀྱང་འབྲས་བུ་བདེ་བ་དང་བཅས་པ་ཡིན་མོད། དེ་ལྟ་ན་ཡང་བདེ་བ་མྱོང་འགྱུར་ཞེས་ནི་མི་བྱ་སྟེ། མྱོང་འགྱུར་ནི་ཚོར་བའི་ཁྱད་ཆོས་སུ་དམིགས་པའི་ཕྱིར། ཡང༌། ཇི་སྐད་དུ། འོག་ནའང་བར་མ་ཡོད་དོ་ཞེས། ། ཁ་ཅིག་ཟེར་ཏེ། ཞེས་པ་འདི་གཞན་གྱི་ལུགས་ཏེ། རང་གི་ལུགས་ལ་ནི། བསམ་གཏན་དང་པོའི་དངོས་གཞི་ཁྱད་པར་ཅན་གྱི་ཚོར་བ་བཏང་སྙོམས་དེ།
བསམ་གཏན་དང་པོར་འཕེན་བྱེད་ཀྱི་ལས་ཀྱི་རྣམ་པར་སྨིན་པའི་འབྲས་བུ་མ་ཡིན་གྱི། རྒྱུ་མཐུན་གྱི་འབྲས་བུ་ཁོ་ནའོ། ། དེ་ལྟར་ན་ཡང་དེར་དེའི་རྣམ་སྨིན་མེད་པར་མི་འགྱུར་ཏེ། རྣམ་སྨིན་ནི་ཚོར་བ་ཁོ་ནར་མ་ངེས་པའི་ཕྱིར་རོ། ། འོ་ན། ཇི་སྐད་དུ། རྣམ་པར་རྟོག་པ་མེད་པ་ཡི། ། དགེ་བའི་ལས་ཀྱི་རྣམ་སྨིན་ནི། ། སེམས་ཀྱི་ཚོར་བ་ཁོ་ནར་འདོད། ། ཅེས་བཤད་པ་དང་འགལ་ལོ་སྙམ་ན།
མ་ཡིན་ཏེ། དེ་འདྲ་དེའི་རྣམ་སྨིན་དེར་ངེས་ཀྱང༌། འབྲས་བུ་སྐྱེ་བའི་ས་པས་བསྡུས་པའི་བསམ་གཏན་ཁྱད་པར་ཅན་དེ་ཁོ་ནར་འཕེན་བྱེད་ཀྱི་ལས་ནི་ཡོད་པ་མ་ཡིན་ཏེ། དེ་ན་ཚོར་བ་བདེ་སྡུག་མེད་པའི་ཕྱིར། འོ་ན་འགྲེལ་པར། རྣམ་པར་རྟོག་པ་མེད་པའི་ལས་ནི་བསམ་གཏན་ཁྱད་པར་ཅན་ནས་སྲིད་པའི་རྩེ་མོའི་བར་དག་ན་ཡོད་དེ། དེའི་རྣམ་པར་སྨིན་པ་ནི་སེམས་ཀྱི་ཚོར་བ་ཁོ་ནའོ། ། ཞེས་བཤད་པ་མ་ཡིན་ནམ་ཞེ་ན། དེ་ནི་རྒྱུ་སྙོམས་འཇུག་ལ་དགོངས་པ་ཡིན་གྱི་འབྲས་བུ་སྐྱེ་བ་ལ་བསམ་པ་མ་ཡིན་པས་ན་ཉེས་པ་མེད་དོ། ། འོ་ན་འབྲས་བུ་སྐྱེ་བའི་བསམ་གཏན་ཁྱད་པར་ཅན་དེ་ཇི་ལྟ་བུ་ཞེ་ན།
བསམ་གཏན་དང་པོར་སྐྱེས་པའི་ལྷ་རེས་འགའ་ཚོར་བ་བདེ་བས་སྐྱོ་ནས་ཚོར་བ་བཏང་སྙོམས་ལ་ཞུགས་པ་དེའི་ཚེ་ལྟ་བུ་ཡིན་ལ། དུས་དེར་བཏང་སྙོམས་ནི་ཉེར་བསྡོགས་ཀྱི་ཚོར་བ་ཡིན་པར་བཤད་པས་ན་བསམ་གཏན་དང་པོ་གཉིས་ཀ་ལ་འབྲས་བུ་སྐྱེ་བའི་བསམ་གཏན་ཁྱད་ཅན་ཡོད་པར་གྲུབ་ཅིང༌། རྒྱུ་སྙོམས་འཇུག་གི་ཚེ་ནི་བསམ་གཏན་གཉིས་པ་ཡན་ཆད་ལ་ཙམ་ཁྱད་གཉིས་སུ་དབྱེ་བ་མེད་ཅིང༌། དང་པོའི་དངོས་གཞི་ཙམ་པོ་ལ་ལྟོས་ནས་ནི་ཕྱི་མ་ཐམས་ཅད་ཁྱད་པར་ཅན་ནོ། ། ཡང་ཇི་སྐད་དུ། སྔ་ཕྱི་མེད་གསུམ་སྨིན་འདོད་ཕྱིར། ། ཞེས་པ་མྱོང་འགྱུར་གྱི་ལས་གསུམ་པོ་དེའི་རྣམ་སྨིན་དུ་གྱུར་པའི་ཚོར་བ་ནི་རྒྱུ་གཅིག་ལ་ཅིག་ཆར་དུ་སྨིན་པ་མེད་པར་གོང་དུ་བཤད་ཟིན་པ་དེ་ཉིད་ཀྱིས་གྲུབ་ན། གསུམ་པོའི་རྣམ་སྨིན་ཙམ་རྒྱུད་གཅིག་ལ་ཅིག་ཆར་དུ་སྨིན་པ་མེད་དམ་ཞེ་ན། དེ་ནི་ཡོད་པ་མ་ཡིན་ཏེ། བདེ་འགྲོའི་རྟེན་ལ་མིག་ལ་སོགས་པའི་དབང་པོ་གཟུགས་ཅན་པ་ནི་བདེ་བ་མྱོང་འགྱུར་གྱི་དང༌།
རྟེན་དེ་ལ་ལུས་ཚོར་སྡུག་བསྔལ་ནི་སྡུག་བསྔལ་མྱོང་འགྱུར་གྱི་དང༌། སྲོག་གི་དབང་པོ་ནི་བཏང་སྙོམས་མྱོང་འགྱུར་གྱི་རྣམ་སྨིན་ཡིན་ལ། ཡང་ངན་འགྲོའི་རྟེན་ལ་ནི་ལུས་ཚོར་བདེ་བ་དག་བདེ་བ་མྱོང་འགྱུར་གྱི་དང༌། དབང་པོ་གཟུགས་ཅན་པ་དག་སྡུག་བསྔལ་མྱོང་འགྱུར་གྱི་དང༌། སྲོག་གི་དབང་པོ་ནི་བཏང་སྙོམས་མྱོང་འགྱུར་གྱི་རྣམ་པར་སྨིན་པ་ཡིན་པས་སོ། ། དེ་ལྟར་བཤད་པ་ན། ངན་འགྲོའི་རྟེན་ལ་དགེ་བའི་རྣམ་སྨིན་དང༌། བདེ་འགྲོའི་རྟེན་ལ་མི་དགེ་བའི་རྣམ་སྨིན་ཡོད་པ་གཅིག་བཤད་ལ། དེ་ལྟར་བཤད་པ་འདི་མངོན་པ་གོང་མ་དང་མི་མཐུན་ནོ། ། འོ་ན་འདོད་ཁམས་གཞིར་བྱས་ཀྱི་བཏང་སྙོམས་མྱོང་འགྱུར་གྱི་ལས་ལ་འཆད་པ་དེ་ལུང་མ་བསྟན་ཉིད་དུ་ཐལ་བར་འགྱུར་ཏེ།
དགེ་བ་དང་མི་དགེ་བའི་ལས་ནི་བདེ་སྡུག་མྱོང་འགྱུར་དུ་གཞག་དགོས་པའི་ཕྱིར། འདོད་མི་ནུས་ཏེ། ལུང་མ་བསྟན་གྱི་འབྲས་བུ་རྣམ་སྨིན་སྲིད་པ་མ་ཡིན་པའི་ཕྱིར་རོ། ། ཞེ་ན། དེའི་ལན་ནི། འགྲེལ་པར། ད་ནི་ཅི་ལས་དེ་དགེ་བ་ཡིན་ནམ་མི་དགེ་བ་ཡིན་ཞེ་ན། དགེ་བ་སྟེ་སྟོབས་ཆུང་ངུ་ནི་ཡིན་ནོ། ། ཞེས་བཤད་འོ་ན། བསམ་གཏན་གསུམ་པའི་བར་དགེ་བ། །
ཞེས་པ་དང་འགལ་ལོ་ཞེ་ན། དེ་ནི་ཕལ་ཆེ་བའི་དབང་དུ་བྱས་པ་ཡིན་ནོ། ། ཞེས་བཤད། དེ་ལྟར་འཆད་པ་འདི་ཡང་བསྟན་བཅོས་ཡེ་ཤེས་ལ་འཇུག་པ་ལས་བཤད་པ་ཡིན་མོད། གྲུབ་པའི་མཐའ་ལ་ཇི་བཞིན་མ་འགྲིགས་པས། སྔ་ཕྱི་མེད་གསུམ་སྨིན་འདོད་ཕྱིར། ། ཞེས་པ་འདི་ནི་ཞར་ལས་བྱུང་བ་ཙམ་དུ་བརྟགས་པར་བྱའོ། ། གཉིས་པ་མྱོང་འགྱུར་གྱི་དབྱེ་བ་འཆད་པའི་སྐབས་སུ། ངོ་བོ་ཉིད་དང་མཚུངས་ལྡན་དང༌། ། ཞེས་སོགས་སུ།
རྒྱུ་ལས་འབྲས་བུ་མྱོང་བའི་མིང་གིས་བཏགས་ནས། བདེ་བ་མྱོང་འགྱུར་སོགས་གསུམ་བཤད་ཅིང༌། དེ་རེ་རེ་ལ་མྱོང་བར་ངེས་པ་དང་མ་ངེས་པ་གཉིས་སུ་ཕྱེ་ནས། དང་པོ་ལ་མཐོང་བའི་ཆོས་ལ་མྱོང་འགྱུར་སོགས་གསུམ་དུ་ཕྱེ་ནས་ལས་བཞིར་འཇོག་པའི་ལུགས་གཅིག་དང༌། མ་ངེས་པ་ལའང༌། རྣམ་པར་སྨིན་པ་ངེས་མ་ངེས་གཉིས་སུ་ཕྱེ་ནས་དབྱེ་བ་ལྔར་འཆད་པའི་ལུགས་དང༌། རྣམ་སྨིན་དང་གནས་སྐབས་ལ་མུ་བཞིར་འབྱེད་པའི་ལུགས་ཏེ་གསུམ་གསུངས་པ་དེ་དག་ལས། དང་པོ་ངེས་མ་ངེས་སུ་འཇོག་པ་ནི་གནས་སྐབས་དབང་བཙན་པར་བྱ་བ་ཡིན་ཏེ། མཐོང་ཆོས་སོགས་གསུམ་པོ་ནི་གནས་སྐབས་ཀྱི་དབང་དུ་བྱས་པར་གསལ་བའི་ཕྱིར་དང༌། མ་ངེས་པའི་ལས་ལའང་རྣམ་སྨིན་ངེས་པ་ཞིག་ནི་བཤད་པའི་ཕྱིར།
དེ་ལྟར་ན། མཐོང་ཆོས་ལ་མྱོང་འགྱུར་སོགས་གསུམ་པོ་གང་རུང་ཡིན་ན་གནས་སྐབས་ངེས་པས་ཁྱབ་ལ། རྣམ་སྨིན་ནི་ངེས་པས་མ་ཁྱབ་པས་ན་མུ་གསུམ་མོ། ། དེ་ཡང་རྣམ་སྨིན་ངེས་ལ་གནས་སྐབས་མ་ངེས་པ་ནི་མ་ངེས་པའི་ལས་ཀྱི་དབྱེ་བར་བཤད་པ་དེ་ལས་རྟོགས་པ་དང༌། གཉིས་ཀ་མ་ངེས་པའང་དེ་ཉིད་ལས་རྟོགས་པ་དང༌། གཉིས་ཀ་ངེས་པ་ནི་མྱོང་འགྱུར་གསུམ་ལས་གོ་ནུས་ཏེ། གནས་སྐབས་ངེས་ན་རྣམ་སྨིན་མ་ངེས་པར་འགལ་བའི་ཕྱིར་རོ། ། དེ་ལྟར་ན་མུ་བཞི་པ་ནི་རང་ལུགས་ལ་མི་འདོད་པར་མངོན་ནོ། ། གཞན་དག་མུ་ནི་བཞི་ཞེས་ཟེར། ། ཞེས་པར་མུ་བཞི་བརྩི་བ་འདི་ནི་དཔེས་སྟོན་པ་དག་གི་ལུགས་ཏེ།
འདིའི་ལྟར་ན་ངེས་མ་ངེས་ཀྱི་འཇོག་མཚམས་ནི་རྣམ་སྨིན་ངེས་པ་དང་མ་ངེས་པ་ཡིན་ལ། དང་པོ་ལ། མཐོང་ཆོས་ལ་མྱོང་འགྱུར་སོགས་གསུམ་དུ་འབྱེད་ཅིང་དེ་དག་ལའང་མཐོང་ཆོས་པ་དང༌། སྐྱེས་ནས་དང༌། ལན་གྲངས་གཞན་ལ་མྱོང་བར་ངེས་པ་དང་མ་ངེས་པ་གསུམ་དུ་ཕྱེ་བས་དྲུག མ་ངེས་པ་ལའང་རྣམ་སྨིན་དང་གནས་སྐབས་གཉིས་ཀ་མ་ངེས་པ་དང༌། གང་རུང་གཅིག་མ་ངེས་པ་ལས་བརྒྱད་དུ་ཕྱེ་བ་སྟེ། དེ་ལྟར་ཕྱེ་བ་ལས་མུ་བཞི་རྟོགས་པར་འགྱུར་རོ། ། ལུགས་འདིར་གནས་སྐབས་ངེས་ལ་རྣམ་སྨིན་མ་ངེས་པ་ནི། རྣམ་སྨིན་དེ་འདྲ་ཞིག་མྱོང་ཕྱིན་ཆད་མཐོང་ཆོས་ཁོ་ན་ལ་མྱོང་གི
དེར་མ་མྱོང་ན་སྤྱིར་མི་མྱོང་བ་སྟེ། དཔེར་ན་རྒྱུན་ཞུགས་མཐོང་ཆོས་བཞིའི་རྒྱུད་ལ་ཡོད་པའི་འདོད་པར་འཕེན་བྱེད་ཀྱི་ལས་ལྟ་བུའོ། ། འཇིག་རྟེན་གྲགས་པའི་དཔེ་ནི། བདག་པོ་ཐག་རིང་པོ་ན་གནས་པའི་བུ་ལོན་ཞིག་འཇལ་ན་དེ་རིང་རང་འཇལ་དགོས་ཀྱི། དེར་མ་བཞལ་ན་སྤྱིར་ཡང་འཇལ་མི་དགོས་པ་ལྟ་བུའོ། ། འདི་ནི་རང་ལུགས་ཀྱི་བྱེ་སྨྲའི་གྲུབ་མཐའ་ལ་མི་འདོད་དེ། མྱོང་འགྱུར་གྱི་ལས་གཞན་གཉིས་ཀྱི་རྣམ་སྨིན་མཐོང་ཆོས་ལ་མྱོང་འགྱུར་དུ་སྒྱུར་བ་གཅིག་སྲིད་ཕྱིན་ཆད། རྣམ་སྨིན་ངེས་པའི་ལས་ཤིག་དེར་བྱེད་པས་ཁྱབ་པར་འདོད་པའི་ཕྱིར་ཏེ། རྣམ་སྨིན་ངེས་པ་གང་ཡིན་པའོ། ། ཞེས་བཤད་པས་སོ། །
ཡང་གསུམ་གྱིས་རིས་ནི་འཕེན་པར་བྱེད། ། ཐམས་ཅད་ན་ནི་འཕེན་པ་བཞི། ། ཞེས་པར། མཐོང་ཆོས་ལ་མྱོང་འགྱུར་གྱིས་སྤྱིར་རྣམ་སྨིན་འཕེན་ཀྱང༌། བདེ་འགྲོའི་སྲོག་གི་དབང་པོ་ནི་འཕེན་པར་མི་བྱེད་དེ། ལས་གཞན་གྱིས་འཕངས་ཟིན་པའི་རིགས་མཐུན་ཅན་གྱི་རྟེན་ལ་ལས་དེའི་རྣམ་སྨིན་ངེས་པར་མྱོང་དགོས་པའི་ཕྱིར། ཅི་མཐོང་ཆོས་ལ་མྱོང་འགྱུར་གྱི་ལས་མི་དགེ་བས་རྣམ་སྨིན་མི་འབྱིན་པའམ། བདེ་འགྲོའི་རྟེན་ལ་སྨིན་པ་གཉིས་ལས་གང་ཞེ་ན། ཕྱི་མ་ལྟར་ཡིན་ཏེ། ཇི་སྐད་དུ།
ཐམས་ཅད་བདག་པོ་རྒྱུ་མཐུན་དང༌། ། རྣམ་སྨིན་འབྲས་བུ་འབྱིན་པར་འདོད། ། ཅེས། དེས་རྣམ་སྨིན་འབྱིན་པར་ནི་བཤད་ལ། མཐོང་ཆོས་ལ་མྱོང་འགྱུར་གྱི་རྣམ་སྨིན་གྱི་གཙོ་བོ་ཚེ་ཕྱི་མ་ལ་སྨིན་པར་འདོད་པ་ནི་སྡེ་པ་གཞན་དག་གི་འདོད་པ་ཡིན་གྱི། བྱེ་བྲག་ཏུ་སྨྲ་བས་མི་འདོད་པའི་ཕྱིར། འགྲེལ་པ་ལས། གཞན་དག་ན་རེ། མཐོང་བའི་ཆོས་ལ་མྱོང་བར་འགྱུར་བའི་ལས་ཀྱི་རྣམ་པར་སྨིན་པ་ཚེ་རབས་གཞན་དག་ན་ཡང་ཡོད་མོད་ཀྱི། རྩོམ་པའི་དབང་གིས་མིང་དེ་རྣམ་པར་གཞག་གོ་ཞེས་ཟེར་རོ། །
བྱེ་བྲག་ཏུ་སྨྲ་བ་རྣམས་ནི་དེ་མི་འདོད་དོ། ། ཞེས་བཤད་པས་སོ། ། དེ་ཡང་ཞིབ་མོར་ན། ལས་དེའི་རྣམ་པར་སྨིན་པ་བདེ་འགྲོའི་རྟེན་ལ་སྨིན་ནོ་ཞེས་པ་དེ་ནི་རྣམ་སྨིན་དངོས་མ་ཡིན་ཏེ། མི་དགེ་བའི་རྣམ་སྨིན་ངན་འགྲོའི་རྟེན་ལ་སྨིན་རྒྱུ་དེ་བདེ་འགྲོའི་རྟེན་ལ་རྒྱུ་མཐུན་གྱི་འབྲས་བུར་སྨིན་པའི་ཕྱིར། ཇི་སྐད་དུ། ས་དེའི་འདོད་ཆགས་གཏན་བྲལ་ཕྱིར། ། རྣམ་སྨིན་ངེས་པ་གང་ཡིན་པའོ། ། ཞེས་བཤད་པ་བཞིན་ནོ། ། འོ་ན་ལས་སྟོབས་ཆེ་བའི་འབྲས་བུ་སྟོབས་ཆུང་བར་འགྱུར་བ་མ་ཡིན་ནམ།
ཞེ་ན། ཉེས་པ་མེད་དེ། བདེ་འགྲོའི་རྟེན་ལ་ངན་འགྲོའི་རྣམ་སྨིན་འབྱིན་ནུས་པ་དེ་ནི་རྒྱུ་ལས་མཐུ་དང་ལྡན་པ་ཁོ་ན་ལ་རགས་ལས་པའི་ཕྱིར། དེ་ལྟར་བཤད་པ་ལས་ཡང་ན། ཇི་སྐད་དུ། མཐོང་ཆོས་འབྲས་བུ་ཅན་གྱི་ལས། ། ཞིང་དང་བསམ་པའི་ཁྱད་པར་ལས། ། ཞེས་འབྱུང་བ་ལྟར། ལས་དགེ་བའམ་མི་དགེ་བའི་རྣམ་སྨིན་འཕེན་པའི་ཆ་ནས་མཐོང་ཆོས་ལ་མྱོང་འགྱུར་དུ་མི་འཇོག་སྟེ། དེའི་ཆ་ནས་མྱོང་འགྱུར་གཞན་གཉིས་པོ་གང་རུང་འཇོག་པའི་ཕྱིར།
རྒྱུ་མཐུན་གྱི་འབྲས་བུ་མྱོང་བའི་ཆ་ནས་དེར་འཇོག་སྟེ། སྔོན་དགེ་སློང་སྡེ་སྣོད་གསུམ་པས། དགེ་འདུན་ལ་བུད་མེད་རྣམས་ཞེས་བརྗོད་པའི་ཉེས་པས་དེ་མ་ཐག་བུད་མེད་དུ་མཚན་གྱུར་པ་དང༌། རྒྱལ་པོ་ཀ་ནི་ཀའི་ཉུག་རུམ་པས་གླང་གི་འབྲས་བུ་འབྱིན་པ་ལས་ཐར་བར་བྱས་པས་རང་གི་འབྲས་བུ་སོར་ཆུད་པར་བཤད་པ་ལྟ་བུའོ། ། འོ་ན། ཇི་སྐད་དུ། བྱེ་བྲག་ཏུ་སྨྲ་བ་རྣམས་དེ་མི་འདོད་ཅེས་པའི་ལུང་དང་འགལ་བར་འགྱུར་བ་མ་ཡིན་ནམ། ཞེ་ན། མ་ཡིན་ཏེ། དེར་ནི་རྣམ་སྨིན་གྱི་ཐོག་མ་མཐོང་ཆོས་ལ་མྱོང་བས་མཐོང་ཆོས་ལ་མྱོང་འགྱུར་དུ་འཇོག་པ་ཙམ་ཞིག་བཀག་པའི་ཕྱིར།
ཡང་འོ་ན་དམྱལ་བ་ན་དགེ་བའི་ལས་མཐོང་ཆོས་ལ་མྱོང་འགྱུར་མེད་པ་ཅི། དེར་དགེ་བའི་ལས་མེད་པའམ་ཞེ་ན། དེ་ན་དེ་མེད་པ་ནི་མ་ཡིན་ཏེ། ཇི་སྐད་དུ། དགེ་བ་གསུམ་ནི་ཐམས་ཅད་ན། ། རྙེད་དང་མངོན་དུ་གྱུར་སྒོ་ནས། ། ཞེས་སོ། ། དེའི་རྒྱུ་མཐུན་གྱི་འབྲས་བུ་རྟེན་དེར་མྱོང་བ་ནི་མེད་དེ། དེས་ན་ཡིད་དུ་འོང་བའི་དངོས་པོ་མེད་པའི་ཕྱིར། ཤུགས་ཀྱིས་དམྱལ་བ་ན་དགེ་བའི་ལས་ཀྱི་མྱོང་འགྱུར་གཞན་གཉིས་ཡོད་པར་གྲུབ་ལ།
དེའི་དུས་ཀྱི་རྣམ་སྨིན་དེ་ཡང་བདེ་འགྲོའི་རྟེན་ལ་འབྱུང་བ་ཁོ་ན་སྟེ། དམྱལ་བ་ན་ནི་རྣམ་སྨིན་ཡིད་དུ་འོང་བ་མེད་པའི་ཕྱིར་རོ། ། ཡང་ཇི་སྐད་དུ། གང་ལ་འདོད་ཆགས་བྲལ་བརྟན་པའི། ། བྱིས་པ་དེར་སྐྱེ་མྱོང་མི་བྱེད། ། འཕགས་པས་གཞན་དུའང་མྱོང་མི་བྱེད། ། ཅེས་པ་འདིའི་དོན་ལ། དངོས་བསྟན་དང༌། ཤུགས་ཀྱིས་མཚོན་པ་གཉིས་ལས། དང་པོ་ནི།
འདོད་པ་ལྟ་བུའི་ཆགས་བྲལ་ལ་གཉིས་ཏེ། སོ་སོ་སྐྱེ་བ་དང༌། འཕགས་པའོ། ། དེ་རེ་རེ་ལའང་བརྟན་པ་དང༌། མི་བརྟན་པ་གཉིས་སོ། ། བརྟན་པ་ནི་ཡོངས་སུ་མི་ཉམས་པའི་ཆོས་ཅན་དང༌། མི་བརྟན་པ་ནི་ཡོངས་སུ་ཉམས་པའི་ཆོས་ཅན་ནོ། ། དེ་ཡང་འདོད་པ་ལ་ཆགས་བྲལ་མི་བརྟན་པའམ་བརྟན་པའི་སོ་སོ་སྐྱེ་བོས་འདོད་པའི་ཁམས་སུ་སྐྱེས་ནས་མྱོང་འགྱུར་གྱི་ལས་མི་གསོག་ཀྱང༌། དེའི་མཐོང་བའི་ཆོས་ལ་མྱོང་འགྱུར་དང༌། ལན་གྲངས་གཞན་ལ་དང༌།
མ་ངེས་པའི་ལས་གསུམ་གསོག་པར་བྱེད་དོ། ། དེའི་ཚེ་ན་འདོད་པར་ལན་གྲངས་གཞན་ལ་མྱོང་འགྱུར་དེའི་ཀུན་སློང་དུ་གྱུར་པའི་ཉོན་མོངས་པ་ནི་གོང་མའི་ས་པ་ཡིན་ཏེ། ས་འོག་མ་ལ་ནི་ཆགས་བྲལ་བྱས་ལ་མ་ཉམས་པའི་ཕྱིར། ལས་དེ་ཡང་འདོད་པར་སྐྱེ་བ་འཕེན་བྱེད་ཀྱི་ལས་ཉིད་ཡིན་ཏེ། གསུམ་གྱིས་རིས་ནི་འཕེན་པར་བྱེད། ། ཅེས་པས་སོ། ། ས་གང་ལ་ཆགས་བྲལ་མི་བརྟན་པའི་སོ་སོ་སྐྱེ་བོས་དེར་སྐྱེས་ནས་མྱོང་འགྱུར་གྱི་ལས་བྱེད་པའི་ཚེ་ཉམས་ཟིན་པ་ནི་མ་ཡིན་ཏེ། ཉམས་ན་འདོད་ཆགས་དང་མ་བྲལ་བ་ཉིད་དུ་འདུས་པའི་ཕྱིར། དེའི་རིགས་པས་སོ་སོ་སྐྱེ་བོ་བསམ་གཏན་དང་པོ་ནས་འདོད་པར་སྐྱེ་བ་ལེན་པ་ན། དེར་འཕེན་བྱེད་ཀྱི་ལས་དེ་ནི་སྔོན་འདོད་ལ་ཆགས་བྲལ་མ་བྱས་པའི་དུས་སུ་བསགས་པ་ནི་མ་ཡིན་ཏེ།
དེ་ནི་དེ་ལ་ཆགས་བྲལ་གྱི་དུས་སུ་བཏང་ཟིན་པའི་ཕྱིར། དེས་ན་དེ་ལ་ཆགས་བྲལ་བརྟན་པོ་ཐོབ་རྗེས་སུ་འདོད་པར་སྐྱེ་བའི་ལན་གྲངས་གཞན་ལ་མྱོང་འགྱུར་གྱི་ལས་བསགས། དེ་ནས་བསམ་གཏན་དང་པོར་སྐྱེས། དེ་འདྲའི་ལས་ཐོབ་ལ་མ་ཉམས་པ་དེས་བསམ་གཏན་དང་པོ་ནས་འདོད་པར་སྐྱེ་བའི་རྒྱུ་བྱེད་པ་ཡིན་ནོ། ། བསམ་གཏན་དང་པོའི་རྟེན་ལ་ནི་འདོད་པར་སྐྱེས་ནས་མྱོང་འགྱུར་གྱི་ལས་བྱེད་པ་མ་ཡིན་ཏེ། ཇི་སྐད་དུ། འདོད་རྩེའི་མི་བརྟན་པ་ཡང་མིན། ། ཞེས་འཆད་པའི་ཕྱིར། འོ་ན་དེ་ནས་དེར་མི་སྐྱེའམ་ཞེ་ན། འཕགས་པ་ནི་མི་སྐྱེ་ལ།
སོ་སོ་སྐྱེ་བོ་སྐྱེ་བའི་རྒྱུ་ནི་བཤད་མ་ཐག་པ་དེ་ཉིད་དོ། ། འཕགས་པ་མི་སྐྱེ་བའི་ཤེས་བྱེད་ནི། འདོད་པའི་ཆགས་བྲལ་ལམ་ཟག་བཅས་ཀྱིས་བྱས་པའི་འཕགས་པ་ཡིན་ཀྱང་རུང༌། ཟད་པ་རྣམས་ཕྱོགས་གཅིག་ཏུ་སྡོམ་པ་ཞེས་བྱ་བའི་མིང་ཅན་དེ་ཐོབ་པས་ན། འབྲས་ལས་ཉམས་པ་འཆི་བ་མེད། ། ཅེས་འཆད་པའི་ཕྱིར། འདིར་ཟག་བཅས་ཀྱི་སྤངས་པ་ལ་མི་བརྟན་པར་འཇོག་པ་ཡིན་ཀྱང༌། ཟག་མེད་ཀྱི་སྤངས་པ་ལ་བརྟན་པས་ཁྱབ་པ་མ་ཡིན་ཏེ། སྲིད་རྩེའི་སྤངས་པ་ལས་ཉམས་པའི་ཆོས་ཅན་ཁས་ལེན་པའི་ཕྱིར། ཡང་བསམ་གཏན་གཉིས་པ་ནས་སྲིད་རྩེའི་བར་གྱི་རྟེན་ཅན་གྱི་སོ་སོ་སྐྱེ་བོ་ནི་རང་རང་གི་ས་འོག་མར་སྐྱེས་ནས་མྱོང་འགྱུར་གྱི་ལས་བྱེད་པ་དག་སྲིད་དེ།
ཆགས་བྲལ་མི་བརྟན་པའི་སོ་སོ་སྐྱེ་བོ་དག་གིས་རྟེན་དེ་ལྟར་བྱེད་པ་དག་སྲིད་པའི་ཕྱིར་རོ། ། ཡང་དེ་དག་གི་རྟེན་ལ་ཡོད་པའི་འཕགས་པ་ས་འོག་མ་ལ་ཆགས་བྲལ་བརྟན་པས་ནི། ས་འོག་མར་སྐྱེས་ནས་དང་ལན་གྲངས་གཞན་ལ་མྱོང་འགྱུར་གྱི་ལས་གཉིས་ཀ་མི་བྱེད་མོད། མི་བརྟན་པས་ནི་ས་འོག་མར་སྐྱེས་ནས་མྱོང་འགྱུར་གྱི་ལས་བྱེད་པ་དག་སྲིད་དེ། ལམ་ཟག་བཅས་ཀྱིས་ཅི་ཡང་མེད་མན་ཆད་ལ་ཆགས་བྲལ་བྱས་པའི་འཕགས་པ་ཕྱིར་མི་འོང་ཁམས་གོང་མར་སྐྱེས་པ་དག་བཞིན་ནོ། ། དེ་ཡང༌། ཇི་སྐད་དུ། གཉིས་ཀ་འདོད་དང་གཟུགས་རྟེན་ཅན། ། ཞེས་བཤད་པས་རྟོགས་ལ། འདི་ཡང་ས་འོག་མ་ནས་གོང་མར་སྐྱེ་བ་ཁོ་ནའི་དབང་དུ་བྱས་པ་མ་ཡིན་ཏེ།
འཕགས་པ་ཆགས་བྲལ་མི་རྟེན་པ་གོང་མའི་རྟེན་ལ་ཆགས་བྲལ་ལས་ཉམས་པ་དག་སྲིད་ཅིང༌། ལམ་ཟག་བཅས་ཀྱི་ཆགས་བྲལ་དེ་དག་དགེ་སྦྱོང་ཚུལ་གྱི་འབྲས་བུར་མི་རུང་བས། འབྲས་ལས་ཉམས་པ་འཆི་བ་མེད། ། ཅེས་པའི་དོན་ཡང་ཚང་བར་མི་རུང་བའི་ཕྱིར། འདིའི་སྤྲོས་པ་ལྷག་མ་ནི། ཇི་སྐད་དུ། དེ་དང་གོང་མར་སྐྱེས་པ་ནི། ། ཡོད་ཉམས་དབང་པོ་འཕོ་མི་རྟེན། ། ཞེས་པའི་སྐབས་སུ་འཆད་ལ། གོང་མའི་རྟེན་ལ་འོག་མར་སྐྱེས་ནས་མྱོང་འགྱུར་གྱི་ལས་གསོག་པ་དེའི་ཚེ།
ལས་ཀུན་སློང་གི་མ་རིག་པ་དང་སྲེད་པ་ནི་གོང་མའི་ས་པ་ཉིད་ཡིན་ཏེ། དེའི་ཚེ་འོག་མའི་ཆགས་བྲལ་ལས་མ་ཉམས་པའི་ཕྱིར་དང༌། གོང་མའི་རྟེན་ལ་འོག་མའི་ཉོན་མོངས་མངོན་དུ་མི་འགྱུར་བའི་ཕྱིར། དེས་ན་བསམ་གཏན་གཉིས་པ་སོགས་ནས་འདོད་པར་སྐྱེས་པའི་ཚེ། མ་རིག་པ་དང་འདུ་བྱེད་ཀྱི་རྟེན་འབྲེལ་ནི་ལྷག་མ་རྣམས་དང་ས་མཚུངས་པ་མ་ཡིན་ཏེ། ཇི་སྐད་དུ། མ་རིག་ཉོན་མོངས་སྔོན་གནས་སྐབས། ། འདུ་བྱེད་དག་ནི་སྔོན་ལས་ཀྱི། ། ཞེས་འབྱུང་བ་དེ་ཉིད་འདིར་ནི་མས་གོང་གི་རྟེན་ལ་ཁས་ལེན་དགོས་པའི་ཕྱིར། དེ་བཞིན་དུ་འཕགས་པ་གཟུགས་ལ་ཆགས་བྲལ་མི་རྟེན་པས་གཟུགས་ཁམས་སུ་སྐྱེས་ནས་མྱོང་འགྱུར་གྱི་ཚེ་ཡང༌།
ལས་དང་ཉོན་མོངས་པ་ནི་གོང་མའི་ས་ཉིད་དོ། ། ས་གཞན་གྱི་ལས་དང་ཉོན་མོངས་པ་ས་གཞན་གྱི་སྐྱེ་བ་འཕེན་བྱེད་དང༌། གསོས་འདེབས་བྱེད་དུ་འགལ་བ་མ་ཡིན་ནམ། ཞེ་ན། རྣལ་འབྱོར་སྤྱོད་པ་པ་དག་དེ་སྐད་དུ་འཆད་མོད། འདིར་ནི་ཁོ་ནར་ངེས་པ་མ་ཡིན་ཏེ། ས་གོང་མའི་སྙོམས་འཇུག་ཉོན་མོངས་ཅན་གང་ཡང་རུང་བ་ཞིག་མངོན་དུ་གྱུར་པ་ན་གོང་མའི་དངོས་གཞི་ལས་མྱུར་དུ་ཉམས་པར་བྱེད་ཅིང༌། དེའི་རྐྱེན་གྱིས་མྱུར་དུ་འཆི་འཕོ་བར་ཡང་བྱེད་ལ། ཤི་འཕོས་ནས་སྐྱེ་བ་ནི་ས་འོག་མ་ཉིད་ལས་མ་འདས་པའི་ཕྱིར། དེ་ཡང་རོ་མྱང་མཚུངས་ལྡན་གྱི་སྙོམས་འཇུག་ལན་རེ་ཙམ་གྱིས་ས་འོག་མ་དག་ཏུ་ལན་གྲངས་གཞན་ལ་མྱོང་བ་དང༌།
མྱོང་བར་མ་ངེས་པ་དག་ཏུ་བྱེད་ཀྱི། སྐྱེས་ནས་མྱོང་འགྱུར་དག་ཏུ་བྱེད་མི་ནུས་ཤིང༌། ཆགས་བྲལ་མི་རྟེན་པར་ཡང་འཇོག་མི་ནུས་ལ། རོ་མྱང་བ་མང་པོ་དག་སྐྱེས་ན་ནི། དེ་ལས་བཟློག་པར་འཇོག་པར་ཡིན་ནོ། ། གལ་ཏེ། གོང་མའི་རྟེན་ལ་འོག་མའི་སྲེད་པ་ཡོད་པར་ཁས་མ་བླངས་ན། དེར་སྐྱེ་བའི་ལས་བྱེད་པ་མི་འགལ་བ་ཇི་ལྟར་ཞེ་ན། གོང་མའི་སྙོམས་འཇུག་ལ་རོ་མྱང་བར་བྱེད་པའི་སྲེད་པ་དེ་ཉིད་འོག་མར་སྐྱེ་བའི་ལས་ཀུན་ནས་སློང་བྱེད་དུ་རུང་བ་ཡིན་ཏེ། གོང་མའི་དངོས་གཞི་ལས་ཉམས་བྱེད་དུ་རུང་བའི་ཕྱིར།
དེས་ན་གོང་མའི་དངོས་གཞི་ལས་ཉམས་པའི་དུས་ཀྱི་སེམས་པ་དེ་ཉིད་འོག་མར་སྐྱེ་བ་འཕེན་བྱེད་ཀྱི་ལས་སུ་རྣམ་པར་གཞག་གོ ། རང་སའི་སྲེད་པས་དངོས་གཞི་མ་རུངས་པར་བྱེད་ཀྱང༌། ཉེར་བསྡོགས་ནི་མ་ཡིན་ཏེ། ཉེར་བསྡོགས་ལ་ཉོན་མོངས་ཅན་མི་སྲིད་པའི་ཕྱིར། དེས་ན་གོང་མ་ནས་འཆི་འཕོ་ཀའི་དག་པ་བ་ནི་ཉེར་བསྡོགས་ཁོ་ན་སྟེ། རང་སའི་ཉོན་མོངས་ཉེར་བསྡོགས་ཉམས་བྱེད་དུ་མི་རུང་བའི་ཕྱིར། དེར་འོག་མའི་ཉོན་མོངས་ཀྱི་ལྡན་པ་སྔར་སྐྱེ་བ་སྲིད་ཀྱང༌། མངོན་དུ་མི་འགྱུར་ཏེ། ཉེར་བསྡོགས་རྣམས་ནི་འོག་མའི་ཉོན་མོངས་དང་ལྷན་གཅིག་ཏུ་མི་གནས་པའི་ཕྱིར། གཉིས་པ་ལ་གཉིས་ཏེ།
འཕགས་པས་འཕེན་བྱེད་ཀྱི་ལས་གསོག་པ་ཡོད་པར་མཚོན་པ་དང༌། དགྲ་བཅོམ་པ་ལ་ལས་ཐོག་མཐའ་གཉིས་གསོག་པ་ཡོད་པར་མཚོན་པའོ། ། དང་པོ་ནི། རྣལ་འབྱོར་སྤྱོད་པ་པ་དག ཇི་སྐད་དུ། བདེན་པ་མཐོང་ལ་འཕེན་པ་མེད། ཅེས་འཆད་ཀྱང༌། འདིར་ནི་མ་ཡིན་ཏེ། ཇི་སྐད་དུ། གང་ལས་འདོད་ཆགས་བྲལ་བརྟན་པའི། །
ཞེས་བཤད་པ་ན། ས་གང་ལ་ཆགས་བྲལ་མ་བྱས་པ་དང༌། བྱས་ཀྱང་མི་བརྟན་པའི་འཕགས་པས། སྐྱེས་གནས་དང༌། ལན་གྲངས་གཞན་ལ་མྱོང་འགྱུར་བྱེད་པར་འཕངས་པའི་ཕྱིར། དེའི་དཔེ་ནི། རྒྱུན་ཞུགས་སྲིད་པ་ལན་བདུན་པ་དང༌། རིགས་ནས། རིགས་སུ་སྐྱེ་བ་དང༌། ཚེ་གཅིག་བར་ཆད་གཅིག་པ་དང༌།
ཁམས་གོང་མར་ཉེ་བར་འགྲོ་བ་དག་ཡིན་ནོ། ། གཅིག་ལ་མཚོན་ན། ཕྱིར་མི་འོང་སྐྱེ་འདའ་བ་དང་གོང་འཕོ་དེ། ཁམས་གོང་མ་དག་ཏུ་སྐྱེས་ནས་མྱོང་འགྱུར་དང༌། ལན་གྲངས་གཞན་ལ་མྱོང་འགྱུར་གྱི་ལས་ཅན་དུ་བཤད་ལ། ལས་དེ་དག་ནི་འཕེན་བྱེད་ཀྱི་ལས་ཡིན་ཏེ། གསུམ་གྱིས་རིས་ནི་འཕེན་པར་བྱེད། ། ཅེས་བཤད་པས་སོ། ། ལས་དེ་ཡང་འཕགས་པས་བྱས་པ་ཡིན་ཏེ། དཔེར་ན།
བསམ་གཏན་གྱི་སྤེལ་གོམས་ལ་མ་ཉམས་པའི་ཚེ། གནས་རྩང་མ་དག་ཏུ་སྐྱེས་ནས་མྱོང་འགྱུར་གྱི་ལས་ཅན་དང༌། དེས་བསམ་གཏན་དང་པོའི་རོ་མྱངས་པའི་ཚེ་ན་གནས་གཙང་མ་དག་ཏུ་ལན་གྲངས་གཞན་ལ་མྱོང་འགྱུར་གྱིས་ལས་བྱས་པར་འཇོག་པའི་ཕྱིར། དེ་འདྲ་དེ་འགྲུབ་བྱེད་ཡིན་གྱི། འཕེན་བྱེད་མ་ཡིན་ནོ་སྙམ་ན། རྣལ་འབྱོར་སྤྱོད་པ་པ་དག་དེ་ལྟར་འཆད་ཀྱང་འདིར་མ་ཡིན་ཏེ། སྔོན་སོ་སོ་སྐྱེ་བོའི་རྟེན་ལ་བྱས་པའི་ལས་ནི། འཕགས་པ་དང་ས་འཕོས་པའི་ཚེ་བཏང་ཟིན་པའི་ཕྱིར་དང༌། ལས་ཀྱི་བག་ཆགས་གཞག་པ་རྟེན་གྱིས་བསད་པར་ཡང་ཁས་མི་ལེན་པའི་ཕྱིར། གཞན་དུ་ན།
འཕགས་པ་ཁམས་གསུམ་དུ་སྐྱེ་བ་ལེན་པ་ཐམས་ཅད་ལན་གྲངས་གཞན་ལ་མྱོང་འགྱུར་གྱི་དབང་གིས་ལེན་པ་ཉིད་དུ་ཐལ་བར་འགྱུར་ལ། དེ་ལྟ་ན། ཇི་སྐད་དུ། དེ་དག་གི་ནི་ཁྱད་པར་རྣམས། ། ལས་དབང་ཉོན་མོངས་བྱེ་བྲག་ལས་ཞེས་འབྱུང་བ་དང་མི་མཐུན་ནོ། ། འདིར་ནི་གོང་མ་པ་དག་གི་ལུགས་ལྟར། སྐྱེ་བ་འཕེན་འགྲུབ་ཀྱི་དབྱེ་བ་སོ་སོ་བ་དག་མི་འདོད་ཀྱང༌། འཕེན་རྫོགས་ཀྱི་ཁྱད་པར་ནི་ཁས་ལེན་ཏེ་འཕེན་བྱེད་དུ་སོང་བའི་ལས་གཅིག་པོ་དེ་ཉིད་ཡང་དང་ཡང་དུ་གོམས་པ་ལ་རྫོགས་བྱེད་དུ་འདོད་པའི་ཕྱིར། ཇི་སྐད་དུ། གཅིག་གིས་སྐྱེ་བ་གཅིག་འཕེན་ཏོ། །
ཡོངས་རྫོགས་བྱེད་པ་དུ་མ་ཡིན། ། ཞེས་བཤད་པས་སོ། ། གཉིས་པ་ནི། དགྲ་བཅོམ་པས། མཐོང་ཆོས་ལ་མྱོང་འགྱུར་དང༌། མྱོང་བར་མ་ངེས་པའི་ལས་བྱེད་པ་ཞིག་ཡོད་པར་ནི། འཕགས་པས་གཞན་དུའང་མྱོང་མི་བྱེད། ། ཅེས་དང༌། འདོད་རྩེའི་མི་བརྟན་པ་ཡང་ཡིན། ། ཞེས་ཐོག་མཐའ་གཉིས་ལ་ཆགས་བྲལ་མི་བརྟན་པ་དང༌།
ས་གཞན་ལ་ཆགས་བྲལ་བརྟན་པའི་འཕགས་པས་ལས་གཉིས་པོ་བྱེད་པར་བཤད་པའི་ཕྱིར། དེ་ཡང་ཕྱིར་མི་འོང་གི་འབྲས་བུ་ལས་ཉམས་པའི་ཚེ་འདོད་པའི་ཁམས་སུ་འཕེན་བྱེད་ཀྱི་ལས་བྱས་པ་ཡིན་ལ། ལས་དེ་ཡང་སྐྱེ་གནས་དང་ལན་གྲངས་གཞན་ལ་མྱོང་འགྱུར་ནི་མ་ཡིན་ཏེ། འབྲས་ལས་ཉམས་པ་འཆི་བ་མེད། ། ཅེས་པས་དེ་འདྲ་དེ་དེར་སྐྱེ་བ་མི་སྲིད་པའི་ཕྱིར། དེས་ན་མ་ངེས་པའི་ལས་ཡིན་ལ། ། དེ་ཡང་རྣམ་སྨིན་དང་གནས་སྐབས་གཉིས་ཀ་མ་ངེས་པའོ། ། དེ་བཞིན་དུ་དགྲ་བཅོམ་པའི་འབྲས་བུ་ལས་ཉམས་ནས། ཕྱིར་མི་འོང་དང་རྒྱུན་ཞུགས་སུ་སློབ་པ་དེའི་ཚེ་ན་ཡང༌། ཁམས་གསུམ་ཆར་དུ་འཕེན་བྱེད་ཀྱི་ལས་བྱས་པ་དང༌།
དེ་ཡང་རྣམ་སྨིན་དང་གནས་སྐབས་གཉིས་ཀ་མ་ངེས་པའི་ལས་སུ་ཁས་ལེན་ནོ། ། དེ་ཡང་ཞིབ་མོར་ན། དགྲ་བཅོམ་པ་ཉིད་ཀྱིས་འཕེན་བྱེད་ཀྱི་ལས་བྱས་པ་ནི་མ་ཡིན་ཏེ། དེ་ལས་ཉམས་པ་ཉིད་ཀྱི་ཚེ་བྱས་པར་འཇོག་པའི་ཕྱིར། དེ་ལྟ་མོད་ཀྱི། མཐོང་ཆོས་ལ་མྱོང་འགྱུར་གྱི་ལས་ནི་དེ་ལས་མ་ཉམས་བཞིན་དུ་བྱེད་པ་ཡིན་ཏེ། ལས་དེ་ལ་ནི། སྤྱིར་དགེ་བ་དང༌། བྱེ་བྲག་ཏུ་ཟག་མེད་ཀྱང་སྲིད་པའི་ཕྱིར་རོ། ། གལ་ཏེ་ཁམས་གསུམ་གང་རུང་ལ་ཆགས་བྲལ་བརྟན་པོ་ཐོབ་པའི་འཕགས་པས་སླར་ཡང་ས་དེར་མ་ངེས་པའི་ལས་བྱེད་པར་བཤད་མོད།
དེ་འདྲ་དེ་སྐྱེ་བ་འཕེན་བྱེད་དུ་མི་རུང་ངོ་སྙམ་ན། དེར་འགྲུབ་པ་ཡིན་ཏེ། ཇི་སྐད་དུ། གསུམ་གྱིས་རིས་ནི་འཕེན་པར་བྱེད། ། ཅེས་བཤད་པའི་ཕྱིར། ཞར་ལ་འདི་ཤེས་དགོས་ཏེ། འདོད་པའི་རྟེན་ལ་གོང་མ་ལས་ཉམས་ནས་འོག་མ་མངོན་དུ་བྱས་པ་དེའི་ཚེ་ནི། འདོད་པར་འཕེན་བྱེད་ནི་འདོད་པའི་ཉོན་མོངས་པ་ཉིད་ཀྱིས་བྱེད་ལ། གོང་མ་ནས་འོག་མར་འཆི་འཕོ་བ་དེའི་ཚེ་ནི། གོང་མའི་ཉོན་མོངས་པ་ཉིད་ཀྱིས་འོག་མར་འཕེན་པ་ཡིན་ཏེ།
གོང་མའི་རྟེན་ལ་འོག་མའི་ཉོན་མོངས་མངོན་དུ་མི་འགྱུར་བའི་ཕྱིར་དང༌། ས་འོག་མ་ལ་ཆགས་བྲལ་མ་ཉམས་བཞིན་དུ་གོང་མའི་རྟེན་ལ་འོག་མར་སྐྱེས་ནས་དང༌། ལན་གྲངས་གཞན་ལ་དང༌། མྱོང་བར་མ་ངེས་པའི་ལས་གསུམ་ཀ་སོག་པའི་སོ་སོ་སྐྱེ་བོ་དག་སྲིད་པའི་ཕྱིར་རོ། ། ཡང་གོང་དུ། མཐོང་ཆོས་ལ་མྱོང་གྱུར་གྱི་ལས་ནི་རིས་མཐུན་འཕེན་བྱེད་མ་ཡིན་པར་བཤད་པ་ལ་དམིགས་ཀྱི་གསལ་བ་ནི། སྲིད་པ་བར་མ་འདོད་ཁམས་སུ། ། འཕེན་བྱེད་རྣམ་པ་ཉི་ཤུ་གཉིས། ། ཞེས་དང༌། འདོད་པ་ཁམས་ཀྱི་བར་སྲིད་ནི། །
མངལ་གྱི་གནས་སྐབས་ལྔ་དང༌། བཙས་པའི་གནས་སྐབས་ལྔ་སྟེ་བཅུ། བར་སྲིད་རང་ཉིད་ཀྱི་རིས་མཐུན་ཏེ་བཅུ་ཅིག འཕེན་བྱེད་ཀྱི་ལས་དང་ལྡན་པ་ཡིན་ལ། དེ་རེ་རེ་ལ་ཡང༌། མྱོང་བར་ངེས་པ་དང༌། མ་ངེས་པ་གཉིས་སུ་ཕྱེ་ནས། ངེས་པ་རྣམས་ནི་མཐོང་ཆོས་ལ་མྱོང་འགྱུར་གྱི་འབྲས་བུ་ཅན་ཡིན་ལ། རིས་མཐུན་འཕེན་བྱེད་ཀྱང་ཡིན་ཏེ། སྐྱེ་སྲིད་དང་སྔོན་དུས་ཀྱི་སྲིད་པར་བསྡུས་པའི་སྲོག་གི་དབང་པོ་འཕེན་པས་སོ། །
དེ་སྐད་དུའང༌། དེ་ནི་རིས་གཅིག་ཁོ་ན་ཡིན། ། ཞེས་བཤད་དོ། ། དེས་ན་སྔོན་དུས་ཀྱི་སྲིད་པར་བསྡུས་པའི་རྣམ་སྨིན་འཕེན་བྱེད་ནི་གཉིས་ཏེ། ཚེ་རབས་སྔ་མ་ལ་ཡོད་པ་དང༌། འདི་ལ་ཡོད་པའོ། ། དང་པོ་ནི། སྐྱེས་ནས་དང༌། ལན་གྲངས་གཞན་ལ་མྱོང་འགྱུར་དང༌། མ་ངེས་པའི་ལས་སོ། །
གཉིས་པ་ནི། བར་སྲིད་ན་ཡོད་པའོ། ། ལས་སྔ་མ་དེ་དག་གི་རྣམ་སྨིན་ནི་རིས་མཐུན་གཅིག་ཁོ་ན་ཡིན་ཏེ། ཇི་སྐད་དུ། དེ་ནི་འཕེན་པ་གཅིག་པའི་ཕྱིར། ། ཞེས་པས་སོ། ། ལས་གཉིས་པ་དེའི་འབྲས་བུ་རྣམ་སྨིན་ནི་ཐ་དད་པ་ཡིན་ཏེ། བར་སྲིད་ཀྱི་སྲོག་གི་དབང་པོ་དང༌། སྐྱེ་སྲིད་སོགས་ཀྱི་སྲོག་གི་དབང་པོ་གཉིས་འཕེན་བྱེད་ཀྱི་ལས་གཅིག་གིས་འཕངས་པའི་རྣམ་སྨིན་དུ་འདྲ་ཡང༌། རྫོགས་བྱེད་ཀྱི་ལས་ཐ་དད་ཀྱིས་རྫོགས་པའི་རྣམ་སྨིན་སོ་སོ་བ་ཡིན་པའི་ཕྱིར།
དེ་ཡང་ཇི་ལྟར་ཞེ་ན། གཅིག་ནི་མངོན་པར་འགྲུབ་པའི་ཀུན་སྦྱོར་གྱི་དང༌། གཅིག་ནི། སྐྱེ་བའི་ཀུན་སྦྱོར་གྱིའོ། ། དོན་དེ་ལ་བསམ་ནས། ཇི་སྐད་དུ། འདོད་པར་དང་པོར་རྣམ་སྨིན་གཉིས། ། རྙེད་དེ་རྫུས་ཏེ་སྐྱེ་བས་མིན། ། ཞེས་བཤད་ལ། དེ་ལས་གཞན་དུ་ན།
འདོད་པའི་སྐྱེ་སྲིད་དུ་ཉིང་མཚམས་སྦྱར་བའི་ཚེ། རྣམ་སྨིན་གསར་དུ་རྙེད་དཀའ་བར་བཤད་པ་ཡིན་ཏེ། ལས་གཅིག་གིས་འཕངས་པའི་རྣམ་སྨིན་དུམ་བུར་བྱས་ནས་བཏང་བ་དང༌། ཡང་རྙེད་པའི་རྣམ་གཞག་དེ་འདྲ་མི་འབྱུང་བའི་ཕྱིར། འོ་ན་ཅི་ཞེ་ན། བར་སྲིད་ཀྱི་རྣམ་སྨིན་ནི་འཕེན་བྱེད་ཀྱིས་འཕངས་པ་ཡིན་ཀྱང༌། རྫོགས་བྱེད་ཀྱིས་རྫོགས་པ་ནི་མ་ཡིན་ཏེ། ཇི་སྐད་དུ། བགྲོད་པའི་ཡུལ་དུ་མ་ཕྱིན་ཕྱིར། ། སྲིད་པ་བར་མ་བྱུང་བ་མིན། །
ཞེས་པ་དང༌། དེའི་འགྲེལ་པར། ། བགྲོད་པར་བྱ་བའི་ཡུལ་དེ་གང་ཞིག་ཅེ་ན། གང་དུ་རྣམ་པར་སྨིན་པ་འཕངས་པ་མངོན་ཞིང་རྫོགས་པའོ། ། ཞེས་བཤད་དོ། ། འོ་ན་ལས་ངེས་པ་དང་མ་ངེས་པར་འཇོག་པ་དེའི་མཚན་གཞི་གང་ཞེ་ན། ཉོན་མོངས་རབ་དང་དྲག་པོ་དང༌། ། ཡོན་ཏན་ཞིང་དང་རྒྱུན་ཆགས་སུ། ། བྱས་པ་གང་ཞིག་ཡིན་པ་དང༌། ། ཕ་མ་གསོད་གང་དེ་ངེས་སོ། །
ཞེས་པ། འདི་ནི་རྣམ་སྨིན་ངེས་པར་གཞག་པ་སྟེ། དེ་ལ་ཡང༌། གནས་སྐབས་ངེས་པ་དང༌། མ་ངེས་པ་གཉིས་ལས། དང་པོ་ལ་མཐོང་ཆོས་ལ་མྱོང་འགྱུར་སོགས་གསུམ་དུ་འབྱེད་ཅིང༌། དེ་ཡང་ཁྱད་པར་སྔ་མ་རྣམས་གཞིར་བྱས་ཀྱི་སྟེང་དུ། ཞིང་དང་བསམ་པའི་ཁྱད་པར་དྲག་ཞན་ལས་ཕྱེ་བའོ། ། རྣམ་སྨིན་ངེས་ཀྱང་གནས་སྐབས་མ་ངེས་པར་འགྱུར་བ་ནི། གོང་དུ་བཤད་པ་ལྟར།
ཕྱིར་མི་འོང་གི་འབྲས་བུ་ལས་ཉམས་ཏེ། འདོད་པའི་ཉོན་མོངས་མངོན་དུ་བྱས་པའི་ཚེ། རྣམ་སྨིན་ནི་ངེས་པ་ཡིན་ཏེ། འདོད་པ་ཁོ་ནར་སྨིན་རུང་གི་ལས་བྱས་པའི་ཕྱིར། གནས་སྐབས་ནི་མ་ངེས་ཏེ། ངེས་ན་རིས་མཐུན་འཕེན་བྱེད་ཀྱི་ལས་རིས་སུ་གནས་པས་སྐྱེས་ནས་དང༌། ལན་གྲངས་གཞན་ལ་མྱོང་འགྱུར་ཡིན་དགོས་ཀྱང༌། དེར་མི་རུང་སྟེ། ཚེ་འདི་ཉིད་ལ་ཕྱིར་མི་འོང་གི་འབྲས་བུ་སོར་ཆུད་པར་ངེས་པའི་ཕྱིར། དེ་སྐད་དུ།
ཡང་ས་དེའི་འདོད་ཆགས་གཏན་བྲལ་ཕྱིར། ། རྣམ་སྨིན་ངེས་པ་གང་ཡིན་པའོ། ། ཞེས་གསུངས། འདིའི་དོན་ཡང༌། སོ་སྐྱེའམ། འཕགས་པ་ལས་རྣམ་སྨིན་མ་ངེས་པར་བྱས་པ་དང༌། རྣམ་སྨིན་ངེས་ཀྱང་གནས་སྐབས་ངེས་པར་མ་བྱས་པ་དག་ནི་ཚེ་འདི་ཉིད་ལ་ཁམས་གསུམ་ཆར་གྱི་ཆགས་བྲལ་བྱེད་པ་དག་སྲིད་པར་སྐྱེས་ནས་དང༌། ལན་གྲངས་གཞན་ལ་མྱོང་འགྱུར་གྱི་ལས་བྱས་ན་ནི་དེ་ལྟར་མི་སྲིད་དེ། སྐྱེ་བ་གཞན་དུ་ལས་དེའི་རྣམ་སྨིན་མྱོང་དགོས་པའི་ཕྱིར། སྡིག་པའི་ལས་སྟོབས་ཆེ་ཡང༌།
མཐོང་ཆོས་ལ་མྱོང་འགྱུར་གྱི་ལས་དང་ལྡན་པ་དག་ནི་ཚེ་དེ་ཉིད་ལ་ཁམས་གསུམ་ཆར་གྱི་ཆགས་བྲལ་བྱེད་པ་དག་སྲིད་དེ། དཔེར་ན། དགེ་སློང་སྡེ་སྣོད་གསུམ་པས་དགེ་འདུན་ལ་བསྐུར་པ་བཏབ་པའི་རྐྱེན་གྱི་བུད་མེད་དུ་མཚན་གྱུར་ཀྱང༌། བུད་མེད་ཀྱི་རྟེན་ལ་དགྲ་བཅོམ་པའི་འབྲས་བུ་མངོན་དུ་བྱེད་པ་དག་སྲིད་པ་བཞིན་དེས་ན་ལུགས་འདིར། ཡུལ་འཐོན་པ་ན་བུ་ལོན་པ་ལྡང་བའི་དཔེས་རྣམ་སྨིན་མྱོང་བར་ངེས་ཤིང༌། གནས་སྐབས་མ་ངེས་པ་ཞིག་མཐོང་ཆོས་ལ་མྱོང་གྱུར་དུ་སྒྱུར་པ་ཡོད་དོ། ། ཞེས་པ་འདི་ཙམ་ཞིག་འདོད་ཀྱི། ཐེག་པ་ཆེན་པོ་པ་དག་གི་འདོད་པ་ལྟར། མྱོང་འགྱུར་གཞན་གཉིས་མཐོང་ཆོས་སུ་བསྒྱུར་བ་དང༌། མྱོང་བར་ངེས་པའི་ལས་དག་མི་མྱོང་བར་བསྒྱུར་ནུས་པ་ལ་སོགས་པའི་རྣམ་པར་གཞག་པ་མི་འདོད་དོ། །
འདིར། ཇི་སྐད་དུ། ཕ་མ་གསོད་གང་དེ་ངེས་སོ། ། ཞེས། དེ་དག་བསད་པའི་ལས་དེ་ཀུན་སློང་ཞན་པས་བྱས་ཀྱང༌། མཚམས་མེད་དུ་བཤད་པ་ཡིན་པའི་ཕྱིར་རྣམ་སྨིན་ངེས་པས་ཁྱབ་ལ། གནས་སྐབས་ངེས་པས་ནི་མ་ཁྱབ་ཏེ། བྱང་ཆུབ་སེམས་དཔས་དེ་ལྟར་བྱས་པ་བཞིན། དེའི་ཕྱིར་མཚམས་མེད་ཀྱི་ལས་དེ་ཡང་མཐོང་ཆོས་ལ་མྱོང་འགྱུར་དུ་བསྒྱུར་ནས། ཁམས་གསུམ་ལ་ཆགས་བྲལ་བྱེད་པ་དག་སྲིད་པར་གྲུབ་ལ།
དེ་ལྟར་ཤེས་པ་ན། རྒྱལ་པོ་མ་སྐྱེས་དགྲ་དང༌། ཨུ་ཏྲ་ཡ་ནའི་རྟོགས་བརྗོད་ལས་འབྱུང་བ་དག་ཀྱང་གནས་སྐབས་མ་ངེས་པ་ཉིད་དུ་འགྲུབ་པ་དེའི་ཕྱིར། ལུགས་འདིར་ཡང༌། གང་ཞིག་སྔོན་ཆད་བག་མེད་པ་ལས་ཕྱིས་བག་དང་ལྡན་པ་ཉིད་དུ་གྱུར་པའི་དཔེ་ཡང་ཁོང་དུ་ཆུད་པར་བྱའོ། ། ཡང་གལ་ཏེ། རྣམ་སྨིན་གྱི་གཙོ་བོ་ནི་ཚོར་བ་ཉིད་དུ་བཤད་ན། ལུས་དང་སེམས་ཀྱི་ཚོར་བ་གཉིས་ལས་གང་ཞིག་ཏུ་ཁས་ལེན་པར་བྱེད་ཅེ་ན། བཤད་པ། རྣམ་པར་རྟོག་པ་མེད་པ་ཡི། །
དགེ་བའི་ལས་ཀྱི་རྣམ་སྨིན་གྱི། ། སེམས་ཀྱི་ཚོར་བ་ཁོ་ནར་འདོད། ། མི་དགེ་བའི་ནི་ལུས་ཀྱི་ཡིན། ། ཞེས་པ་འདི་ལ། བསམ་གཏན་ཁྱད་པར་ཅན་ཡན་ཆད་ཀྱི་ལུས་ཚོར་རྣམ་སྨིན་དུ་མི་འདོད་པའི་ཤེས་བྱེད་ནི། ས་དེས་བསྡུས་ཀྱི་ལུས་ཚོར་མེད་པས་ཡིན་ལ། དེའི་ཡང་ཤེས་བྱེད་ནི། ཇི་སྐད་དུ། རྟོག་དང་དཔྱོད་དང་བཅས་པ་ནི། ། རྣམ་པར་ཤེས་པའི་ཁམས་ལྔ་ཡིན། །
ཞེས་བཤད་པ་ལས་སོ། ། འདི་ཡང་རྒྱུ་ཀུན་སློང་མེད་པ་ལ་འབྲས་བུ་རྣམ་ཤེས་མི་འབྱུང་བས་ཁྱབ་པར་འཆད་པ་ཡིན་མོད། དེ་དུས་ཀྱི་རྟོག་དཔྱོད་གཉིས་ནི་སྒྲ་དོན་འཛིན་པའི་རྟོག་པ་ལས་མ་འདས་ཏེ། ཇི་སྐད་དུ། རྟོག་དང་དཔྱོད་པ་རྩིང་ཞིབ་ཉིད། ། ཅེས་འཆད་པའི་ཕྱིར་རོ། ། མི་དགེ་བའི་རྣམ་སྨིན་དུ་གྱུར་པའི་སེམས་ཚོར་མེད་པའི་ཤེས་བྱེད་ནི། སེམས་ཚོར་མི་བདེ་བ་ནི་ཡིད་མི་བདེ་ཉིད་ཡིན་ལ། དེ་ནི་སྦྱོར་བྱུང་ཁོ་ནར་ངེས་པས་རྣམ་སྨིན་དུ་མི་རུང་བའི་ཕྱིར། ཤུགས་ལ་རྣམ་པར་རྟོག་པ་དང་བཅས་པའི་དགེ་བའི་ལས་ཀྱི་རྣམ་པར་སྨིན་པ་ནི།
ལུས་ཀྱི་ཚོར་བ་དང༌། སེམས་ཀྱི་ཚོར་བ་གཉིས་ཀ་ཡོད་པར་གྲུབ་ལ། དེ་ཡང་བསམ་གཏན་དང་པོ་ན་རྣམ་སྨིན་དུ་གྱུར་པའི་དགའ་བ་ནི་ཡིད་བདེ་བ་དང༌། བདེ་བ་ནི་ལུས་ཀྱི་བདེ་བ་ལ་འཆད་ཅིང༌། འདོད་པའི་ཁམས་ན་ནི་ལུས་སེམས་གཉིས་ཀའི་དབང་དུ་བྱས་པའི་ཚོར་བ་བཏང་སྙོམས་ལ་འཆད་པར་རིགས་སོ། ། མཐོ་རིས་སུ་རྣམ་སྨིན་དུ་གྱུར་པའི་ཚོར་བ་བཏང་སྙོམས་དག་ཚོར་བ་བདེ་བ་མ་ཡིན་ཀྱང༌། སྤྱིར་བདེ་བ་ཞེས་བྱ་ཏེ། རང་རྒྱུ་དགེ་བའི་ལས་ཀྱི་རྣམ་པར་སྨིན་པ་ཉིད་དུ་ངེས་པའི་ཕྱིར། བཤད་པ་འདི་ཡང་རྣམ་སྨིན་གྱི་གཙོ་བོ་སྨོས་པ་ཡིན་གྱི། རྣམ་སྨིན་གང་ཡིན་ཚོར་བར་ངེས་པ་ནི་མ་ཡིན་ཏེ།
མིག་སོགས་དབང་པོ་ལྔ་ལྟ་བུ་བེམ་པོར་གྱུར་པ་དག་དང༌། སྲོག་གི་དབང་པོ་ལྟ་བུ་ལྡན་པ་མ་ཡིན་པའི་འདུ་བྱེད་དུ་གྱུར་པ་དག་ཀྱང་ཡོད་པའི་ཕྱིར། དེ་སྐད་དུ་ཡང༌། ཐ་མ་བརྒྱད་དང་ཡིད་མི་བདེ། ། མ་གཏོགས་པ་དེ། ཞེས་དང༌། སྲོག་ནི་རྣམ་སྨིན་བཅུ་གཅིག་གཉིས། ། ཞེས་འཆད་པའི་ཕྱིར། གཉིས་པ་ལས་བཞིར་དབྱེ་བ་དག་གང་ཞེ་ན། བཤད་པ།
དཀར་ནག་ལ་སོགས་བྱེ་བྲག་གིས། ། ལས་ནི་རྣམ་པ་བཞི་ཡིན་ནོ། ། མི་དགེ་གཟུགས་དང་འདོད་གཏོགས་པའི། ། དགེ་བ་ཉིད་དུ་རིམ་བཞིན་དུ། ། གནག་དང་དཀར་དང་གཉིས་ཀའི་ལས། ། དེ་ཟད་བྱེད་པ་ཟག་མེད་ཡིན། ། ཞེས་སོ། ། འདིར་འདོད་པའི་དགེ་བ་དཀར་ནག་གཉིས་ཀའི་ལས་སུ་བཞག་པ་ནི། རྒྱུའི་དུས་སུ་མི་དགེ་བ་དང་འདྲེས་པ་དང༌། རྣམ་སྨིན་ནག་པོ་དང་འདྲེས་པས་ན་དེར་བཞག་ལ།
དེ་ཡང་རྒྱུད་ཀྱི་སྒོ་ནས་ཡིན་གྱི། ངོ་བོའི་སྒོ་ནས་འདྲེ་བ་ནི་མི་སྲིད་དེ། ལས་དང་རྣམ་པར་སྨིན་པ་གང་ཡིན་ཀྱང་རུང༌། གནག་ན་དཀར་བར་འགལ་བའི་ཕྱིར། རྒྱུད་ཀྱི་སྒོ་ནས་འདྲེས་པ་ཇི་ལྟར་ཞེ་ན། འདོད་ཁམས་པ་དག་གི་རྒྱུད་ལ་དགེ་བ་རྣམ་སྨིན་འབྱིན་བྱེད་ཡོད་པ་དེ་སྲིད་དུ། མི་དགེ་བ་ཡང་རྣམ་སྨིན་འབྱིན་བྱེད་དུ་ཡོད་པས་ཁྱབ་ལ། མི་དགེ་བ་ཡོད་པ་དེ་སྲིད་དུ་ནི་དགེ་བ་དེར་ཡོད་པས་མ་ཁྱབ་པ་ཉིད་ཀྱི་ཕྱིར་ན། མི་དགེ་བ་ནི་འདོད་པའི་དགེ་བ་དང་འདྲེས་པར་མི་འཇོག་གོ ། དེ་དག་གི་ཤེས་བྱེད་ཀྱང༌།
ཇི་སྲིད་འདོད་པའི་དགེ་བ་མ་སྤངས་པ་དེ་སྲིད་དུ་མི་དགེ་བ་ཡང་མི་སྤོང་བ་ཡིན་ཏེ། ཇི་སྲིད་འདོད་པ་ལ་ཆགས་བྲལ་བྱེད་པའི་བར་ཆད་མེད་ལམ་དགུ་པ་མ་སྐྱེས་པ་དེ་སྲིད་དུ་ནི་འདོད་པའི་མི་དགེ་བ་ཆུང་ངུ་མི་སྤོང་ལ། དེ་སྐྱེས་ནས་ནི་འདོད་པའི་དགེ་བ་དང་ཡང་མི་ལྡན་པར་བྱེད་པའི་ཕྱིར། ཅིག་ཤོས་ལ་ནི་མི་མཚུངས་ཏེ། ལོག་པར་ལྟ་བས་དགེ་རྩ་བཅད་ཟིན་པའི་དུས་ཀྱི་མི་དགེ་བ་ནི། དགེ་བ་དང་རྒྱུད་ཀྱི་སྒོ་ནས་འདྲེས་པར་མི་རུང་བའི་ཕྱིར། འདོད་པའི་སས་བསྡུས་ཀྱི་དགེ་བས་མི་དགེ་བའི་རྩ་བ་གཅོད་ནུས་པ་ནི་མི་སྲིད་དེ། དེ་ཉིད་འདོད་པའི་ཉོན་མོངས་དང་མ་བྲལ་བའི་ཕྱིར། ཅིག་ཤོས་ལ་མི་མཚུངས་ཏེ། ལོག་ལྟ་མི་དགེ་བ་ནི་འདོད་པའི་དགེ་བ་དང་བྲལ་བའི་ཕྱིར།
དགེ་རྩ་མཚམས་སྦྱོར་བའི་ཚེ་ནི། ལོག་ལྟ་ཆེན་པོའི་ཐོབ་པ་དང་བྲལ་བ་ཡིན་ཏེ། དགེ་རྩ་ཆུང་ངུའི་ཐོབ་པ་སྐྱེས་པའི་ཕྱིར། དེ་སྐྱེས་པ་ན་དེ་ལ་དམིགས་པའི་སྲེད་པ་ཡང་སྐྱེས་པ་ཡིན་ཏེ། འདོད་པའི་སས་བསྡུས་པའི་ཕྱིར་དང༌། ཁམས་གང་གིས་བསྡུས་པའི་དངོས་པོ་དེ་ཡིན་ན་དེ་དུས་ཀྱི་སྲེད་པ་རྒྱས་སུ་རུང་བས་ཁྱབ་པའི་ཕྱིར་རོ། ། འདོད་པའི་སས་བསྡུས་ཀྱི་དགེ་བ་ཇི་ལྟར་ཆེ་ཡང༌། མི་དགེ་བ་ཆེ་ཤོས་ལས་སྟོབས་ཆུང་བ་ཡིན་ཏེ། དགེ་བ་དེའི་རྣམ་སྨིན་ནི་གཞན་འཕྲུལ་དབང་བྱེད་དུ་རང་ལོ་ཁྲི་དང་དྲུག་སྟོང་གི་ཚད་དུ་འགྱུར་བའི་བདེ་བ་ལ་ལོངས་སྤྱོད་པ་ལས། རྣམ་སྨིན་ལྷག་པ་མེད་ལ།
མི་དགེ་བའི་རྩ་བ་ཡང་གཅོད་པར་མི་ནུས་ཤིང༌། ཅིག་ཤོས་ཀྱི་རྣམ་སྨིན་ནི་མནར་མེད་པའི་དམྱལ་བར་སྡུག་བསྔལ་གྱི་སྡུག་བསྔལ་མྱོང་བ་དང༌། བྱེད་ལས་ཀྱི་ཁྱད་པར་དགེ་བའི་རྩ་བ་གཅོད་པར་བྱེད་ནུས་པས་སོ། ། གལ་ཏེ་མི་དགེ་བའི་ལྕི་ཤོས་ལོག་ལྟར་འཆད་པ་མི་རིགས་ཏེ། ལོག་ལྟ་ཅན་ཚེ་འདི་ཉིད་ལ་ཡང་དག་པའི་ལྟ་བས་མཚམས་སྦྱར་ནས་རྣམ་སྨིན་དམྱལ་བ་མི་མྱོང་བ་དག་སྲིད་ལ། མཚམས་མེད་ནི་རྣམ་སྨིན་དམྱལ་བ་མྱོང་ངེས་སུ་བཤད་པའི་ཕྱིར། དེ་སྐད་དུ་ཡང༌། མཚམས་མེད་བྱེད་པ་འདི་ལ་མིན། ། ཞེས་དང༌། མཚམས་མེད་སྦྱོར་བ་བྱས་པ་ལ། །
འདོད་ཆགས་བྲལ་འབྲས་མི་སྲིད་དོ། ། ཞེས་བཤད་པ་མ་ཡིན་ནམ་ཞེ་ན། ཉེས་པ་མེད་དེ། སྤྱིར་མཚམས་མེད་ཀྱི་སྒྲ་དོན་ནི། གཉེན་པོ་མ་སྐྱེས་ན་དམྱལ་བ་དང་བར་མཚམས་མེད་པའི་དོན་ཡིན་གྱི། ཁྱབ་པ་ངེས་པ་ནི། མ་ཡིན་ཏེ། མཐོང་དང་དགྲ་བཅོམ་འབྲས་ལངས་པ། ། ཞེས་དགྲ་བཅོམ་བསད་པའི་མཚམས་མེད་མཐོང་ཆོས་ལ་མྱོང་འགྱུར་ཞིག་ཀྱང་བཤད་ལ་གཞན་དུ་ན་དེ་འདྲ་དེ་སྐྱེས་ནས་མྱོང་འགྱུར་དུ་ཐལ་བས་སོ། ། རྣམ་སྨིན་ལ་ལྟོས་ནས་དེ་ལྟར་ཡང་ཡིན་ནོ། །
ཞེ་ན། མ་ཡིན་ཏེ། རྣམ་སྨིན་ཉིད་མཐོང་ཆོས་ལ་མྱོང་བར་བཤད་པས་སོ། ། མཚམས་མེད་བྱེད་པའི་འདི་ལ་མིན། ། ཞེས་པའི་དོན་ཡང༌། མཚམས་མེད་དང་ལོག་ལྟ་གཉིས་ཀ་བྱས་པ་ལ་དགོངས་པ་ཡིན་ཏེ། འགྲེལ་པར་མཚམས་སྦྱོར་གཉིས་ཀ་ཉམས་པས་དགེ་རྩ་ཆད་པ་ཚེ་རབས་གཞན་དུ་མཚམས་སྦྱོར་དགོས་པ་ལ་སྦྱར་བའི་ཕྱིར། ལུང་གཉིས་པའི་དོན་ཡང༌། སྦྱོར་བ་དེ་ལས་བསམས་པ་མ་ལོག་པ་ལ་བསམས་པ་ཡིན་ཏེ། དེ་ཉིད་ཀྱི་ཐད་ཀྱི་འགྲེལ་པ་ལས་གསལ་བའི་ཕྱིར།
ཡང་སྐབས་འདིར། ཆོས་བཟོད་བཞི་དང༌། བར་ཆད་མེད་ལམ་དང་པོ་བརྒྱད་མི་དགེ་བའི་གཉེན་པོར་བཤད་ནས། འདོད་པའི་སས་བསྡུས་ཀྱི་དགེ་བའི་གཉེན་པོར་མི་འཆད་པ་ཅི་ཞེ་ན། མི་དགེ་བ་ནི་ངོ་བོའི་ཆ་ནས་སྤོང་བས་སྤང་བྱ་དགུར་འབྱེད་ལ། དགེ་བ་ནི་ངོ་བོའི་སྒོ་ནས་སྤོང་བ་མ་ཡིན་གྱི། དེ་ལ་དམིགས་པའི་ཉོན་མོངས་པ་སྤངས་པའི་སྒོ་ནས་སྤོང་བ་ཡིན་གྱི། ངོ་བོའི་སྒོ་ནས་སྤོང་བ་མ་ཡིན་པས་ན་དགུར་མི་འབྱེད་དོ། ། ངོ་བོའི་སྒོ་ན་སྤོང་བ་མ་ཡིན་ཏེ། སྤངས་ཀྱང་མངོན་དུ་འགྱུར་པའི་ཕྱིར།
ཇི་ལྟར་ཞེ་ན། བརྟག་པ་མཐར་བཟུང་སྟེ། འདོད་པའི་དགེ་བ་ཆེན་པོ་ཐོག་མར་སྤངས་ཀྱང་དེ་ལ་དམིགས་པའི་ཉོན་མོངས་པ་སྤངས་ན། དེ་ལ་དམིགས་པའི་ཉོན་མོངས་སྐྱེས་པའི་འོག་ཏུ་དགེ་བ་དེ་སྔོན་དུ་བྱེད་པར་ནུས་པའི་ཕྱིར། འོ་ན་ཉོན་མོངས་ཉིད་ལ་དགུར་འབྱེད་པར་རིགས་སོ་ཞེ་ན། མ་ཡིན་ཏེ། དེ་ལ་དམིགས་པའི་ཉོན་མོངས་པ་ཇི་སྙེད་པ་ནི། ས་དེ་ལ་ལྟོས་པའི་སྤང་བྱ་དགུ་པའི་ནང་དུ་འདུས་པའི་ཕྱིར། འོ་ན་མི་དགེ་བ་ལ་ཡང་མཚུངས་སོ་ཤེ་ན། མ་ཡིན་ཏེ།
དེ་ལ་ནི། ཇི་སྐད་དུ། སྡུག་བསྔལ་མཐོང་སྤངས་བྱ་སྤངས་ཀྱང༌། ། ཀུན་འགྲོ་ལྷག་མ་རྣམས་ཀྱིས་ལྡན། ། དང་པོའི་རྣམ་པ་སྤང་བྱ་དེའི། ། ཡུལ་ཅན་དྲི་མ་ལྷག་རྣམས་ཀྱིས། ། ཞེས་སྤངས་ཀྱང་མ་བྲལ་བར་བཤད་མོད། མངོན་དུ་བྱེད་པ་ནི་མ་བཤད་པའི་ཕྱིར། དེ་ནས་ལས་ལམ་བཅུར་ཕྱེ་བའི་སྐབས་སུ། འདི་སྐད་ཅེས།
དགེ་བའི་ལས་ལམ་བཅུར་བཤད་པ་དེའི་ནང་དུ་དགེ་བའི་ལས་ལམ་ཐམས་ཅད་དང༌། མི་དགེ་བའི་ལས་ལམ་བཅུར་བཤད་པ་དེའི་ནང་དུ་མི་དགེ་བའི་ལས་ལམ་མཐའ་དག་བསྡུས་པ་ཡིན་ནམ་ཞེ་ན། བཤད་པ་དེ་ལས་ཆེ་ལོང་བསྡུས་ནས་ནི། དགེ་དང་མི་དགེ་ཅི་རིགས་པར། ། ལས་ཀྱི་ལམ་ནི་བཅུར་གསུངས་སོ། ། ཞེས་པ་ལྟ་བུའི་ནང་དུ་མ་འདུས་པའི་མི་དགེ་བའི་ལས་ནི། ལུས་ཀྱི་ཉེས་པར་སྤྱད་པ་གསུམ་པོ་དག་གི ། སྦྱོར་བ་དང༌། མཇུག་དང༌། དེ་དག་གི་ཕྱོགས་མཐུན་རྡེག་པ་དང་འཆིང་བ་སོགས་ཀྱང་མ་བསྡུས།
ཡིད་ཀྱི་སེམས་པའི་ལས་མི་དགེ་བ་ཡང་འདིར་མ་བསྡུས། ལས་ཀྱི་ལས་དགེ་བའི་ཡང་སྦྱོར་མཇུག་དང་ཕྱོགས་མཐུན་འགའ་ཞིག་མ་བསྡུས། ངག་གི་ཡང༌། སྙན་པར་སྨྲ་བ་དང༌། ཆོས་སྟོན་པ་སོགས་མ་བསྡུས། སེམས་པའི་ལས་དགེ་བ་ཡང་མ་བསྡུས་ཞེས་བྱ་བའི་དོན་ཏོ། ། ཡིད་ཀྱི་ལས་སུ་བཤད་པ་གསུམ་པོ་དེ་ཉིད་ལས་ལམ་དངོས་མ་ཡིན་པའི་ཤེས་བྱེད་ནི། ཉོན་མོངས་པ་དངོས་ཡིན་པའི་རྒྱུ་མཚན་གྱིས་ཡིན་ལ། དེའི་ཕྱིར་གསུམ་པོ་ནི་ལམ་ཡིན་གྱི་ལས་མ་ཡིན་ཏེ། སེམས་པ་དང་བསམ་པ་གང་དུའང་མི་རུང་བའི་ཕྱིར།
དེ་སྐད་དུ་ཡང༌། གསུམ་ལམ་བདུན་ནི་ལས་ཀྱང་ཡིན། ། ཞེས་སོགས། གང་གི་ལམ་ཡིན་ཞེ་ན། གསུམ་པོ་དེ་དང་མཚུངས་པར་ལྡན་པའི་སེམས་པ་ནི་ལས་ཡིན་ལ་དེ་གང་དུ་འཇུག་པའི་གཞི་ཡིན་པས་ན་ལས་ཀྱི་ལམ་མོ། ། ཡང་གལ་ཏེ་དགེ་བ་དང་མི་དགེ་བ་ལས་ལམ་བཅུ་པོའི་དངོས་གཞི་ནི། སེམས་པ་དང་བསམ་པ་གཉིས་ལས་གང་ཡིན། བསམ་པ་ལ་ཡང༌། རིག་བྱེད་དང༌། རིག་བྱེད་མ་ཡིན་པ་གཉིས་ལས་གང་གཟུང་ཞེ་ན།
ཡིད་ཀྱི་གསུམ་ནི་སེམས་པ་ཡིན་ལ། དེའི་མིང་གིས་དེ་དང་མཚུངས་པར་ལྡན་པའི་ཉོན་མོངས་པ་གསུམ་མམ། དགེ་བའི་རྩ་བ་གསུམ་ལའང་དེའི་མིང་གིས་བཏགས་པ་ཡིན་ནོ། ། ལུས་ངག་གི་བདུན་བསམ་པའི་ལས་ཡིན་ལ། དེ་ལ་མི་དགེ་བ་དང་དགེ་བ་གཉིས་ལས། དང་པོ་ལ་གཉིས་ཏེ། ལས་དྲུག་ལ་དཔྱད་པ་དང༌། ལོག་གཡེམ་ལ་དཔྱད་པའོ། ། དང་པོ་ནི། མི་དགེ་དྲུག་ནི་རྣམ་རིག་མིན། །
ཞེས་པ་དང༌། དེ་དག་ཀྱང་བྱེད་ནའོ། ། ཞེས་པ་དྲུག་པོ་དེ་གཞན་བྱེད་དུ་བཅུག་པ་ལས་མཐར་ཕྱིན་པ་དེའི་ཚེ་ན། དངོས་གཞི་ནི་རིག་བྱེད་མ་ཡིན་པ་ཁོ་ནར་བཤད་དོ། ། དེ་ཡང་དངོས་གཞིའི་དུས་སུ་རིག་བྱེད་མེད་པ་ལས་བསམ་པ་ཡིན་མོད། དེ་ཡང་ཞིབ་མོར་བསམ་ན། བྱེད་དུ་འཇུག་པ་པོ་ལ་ལྟོས་པ་ཡིན་གྱི། བྱེད་པ་པོ་ལ་ལྟོས་ནས་ནི་དངོས་གཞིའི་དུས་སུ་རིག་བྱེད་མེད་པར་མ་ངེས་སོ། ། འོ་ན་དེའི་དུས་ཀྱི་ལས་ལམ་དངོས་གཞི་དེ་བྱེད་དུ་འཇུག་པ་པོ་ཁོ་ན་ལ་འབྱུང་བ་མ་ཡིན་ནམ། ཞེ་ན།
མ་ཡིན་ཏེ། ཇི་སྐད་དུ། དམག་ལ་སོགས་པ་དོན་གཅིག་ཕྱིར། ། ཐམས་ཅད་བྱེད་པ་པོ་བཞིན་ལྡན། ། ཞེས་སོ། ། འདི་ལ་ཡང་སྦྱོར་བའི་དུས་ཀྱི་རིག་བྱེད་མེད་པ་ནི་མ་ཡིན་ཏེ། གཞན་ལ་འཆོལ་བའི་རིག་བྱེད་ངེས་པར་དགོས་པའི་ཕྱིར། དྲུག་པོ་རང་གིས་མཐར་ཕྱིན་པར་བྱས་པའི་ཚེ། དངོས་གཞིའི་དུས་སུ་རིག་བྱེད་ཕལ་ཆེ་བ་ལ་ཡོད་ཀྱང༌། ཡོད་པར་ངེས་པ་ནི་མ་ཡིན་ཏེ།
དགེ་སློང་རང་གིས་གཞན་གསོད་པའི་རྣམ་པར་རིག་བྱེད་ཡོད་བཞིན་པ་དེའི་ཚེ་གཞན་ཤི་ན། རིག་བྱེད་དང་རིག་བྱེད་མ་ཡིན་པ་གཉིས་ཀ་ཡོད་ཀྱང༌། རིག་བྱེད་དང་བྲལ་བའི་འོག་ཏུ་ཤི་ན་རིག་བྱེད་མ་ཡིན་པ་ཁོ་ནའོ། ། གཉིས་པ་ལོག་གཡེམ་ལ་ནི། རྣམ་པ་ཐམས་ཅད་དུ། རིག་བྱེད་དང་རིག་བྱེད་མ་ཡིན་པ་གཉིས་ཀ་དང་བཅས་པར་ངེས་སོ། ། ཞེས་སྟོན་པ་ནི། གཅིག་ནི་རྣམ་གཉིས། ཞེས་པའོ། ། དེ་དག་དངོས་གཞིའི་དབང་དུ་བྱས་པ་ཡིན་གྱི།
སྦྱོར་བ་ལ་ནི་བདུན་པོ་ཐམས་ཅད་ལ་རིག་བྱེད་དང་བཅས་པས་ཁྱབ་པ་ཡིན་ཏེ། འདོད་པ་ན་སྤྱོད་པའི་རིག་བྱེད་མ་ཡིན་པ་ནི་ངེས་པར་རིག་བྱེད་ལ་ལྟོས་པའི་ཕྱིར་རོ། ། བདུན་པོའི་སྦྱོར་བ་ལ་རིག་བྱེད་མ་ཡིན་པ་ཡོད་པར་མ་ངེས་ཀྱང༌། མེད་པས་ཁྱབ་པ་ནི་མ་ཡིན་ཏེ། ཀུན་སློང་དྲག་པོའི་སྦྱོར་བ་རྩོམ་པ་ནི་རིག་བྱེད་མ་ཡིན་པ་ཡོད་པར་འཆད་པའི་ཕྱིར། བདུན་པོའི་མཇུག་གི་ཚེ་རིག་བྱེད་མ་ཡིན་པ་ཡོད་པས་ཁྱབ་ཀྱང༌། རིག་བྱེད་ནི་ཡོད་མེད་གཉིས་ཀ་སྲིད་དོ། ། ཞེས་སྟོན་པ་ནི། ཉེར་བསྡོགས་རྣམས་ནི་རྣམ་རིག་བྱེད། ། རྣམ་རིག་བྱེད་མིན་འགྱུར་བའམ། །
མ་ཡིན་བཟློག་པ་གཞན་ཡིན་ནོ། ། ཞེས་སོ་གཉིས་པ་དགེ་བ་ལ། ཡང་དག་པར་བླངས་པ་ལས་བྱུང་བ་དང༌། ཆོས་ཉིད་ཀྱི་ཐོབ་པ་གཉིས་ལས། དང་པོ་ནི། གདོན་མི་ཟ་བར་རྣམ་པར་རིག་བྱེད་ལ་རག་ལས་པའི་ཕྱིར། དངོས་གཞིའི་དུས་སུ་རིག་བྱེད་དང་རིག་བྱེད་མ་ཡིན་པ་གཉིས་ཀ་དང་བཅས་པ་ཡིན་ལ། ཆོས་ཉིད་ཀྱི་ཐོབ་པའི་སྤོང་བ་བདུན་ནི་སེམས་ཙམ་ལས་སྐྱེ་བའི་ཕྱིར་དངོས་གཞིའི་དུས་སུའང་རིག་བྱེད་མ་ཡིན་པ་ཁོ་ན་དང་བཅས་པ་ཡིན་ནོ། ། ཞེས་སྟོན་པ་ནི། ཏིང་འཛིན་ལས་སྐྱེས་རྣམ་རིག་མིན། །
ཞེས་པའོ། ། ཡང་དག་པར་བླངས་པའི་ཚུལ་ཁྲིམས་ནི་རྣམ་པར་རིག་བྱེད་དང་བཅས་པས་ནི་ཁྱབ་པ་ཡིན་ཏེ། ཇི་སྐད་དུ། རྣམ་རིག་བྱེད་ནི་ཐམས་ཅད་ལ། ། བྱེད་པ་དག་ལ་ད་ལྟར་ལྡན། ། མ་བཏང་བར་དུ་སྐད་ཅིག་མ། ། ཕྱིན་ཆད་འདས་ལྡན། ཞེས་བཤད་པས་སོ། ། དེ་ལྟ་མོད་ཀྱི་དེ་དུས་ཀྱི་རིག་བྱེད་དེ་ཉིད་སྡོམ་པའི་ངོ་བོར་འཆད་པ་ནི་མ་ཡིན་ཏེ། ཇི་སྲིད་སྡོམ་པ་མ་བཏང་གི་བར་དུ་ཡོད་པར་མ་ངེས་པའི་ཕྱིར།
ལྡན་པ་ཙམ་གྱིས་ཆོག་གོ་སྙམ་ན། ལྡན་པ་ནི་ཡང་དག་པར་བླངས་པའི་སྡོམ་པ་ཉིད་དུ་མི་རུང་སྟེ། ལྡན་པ་མ་ཡིན་པའི་འདུ་བྱེད་ཡིན་པས་གཟུགས་ཅན་དུ་མི་རུང་བའི་ཕྱིར། དེ་སྐད་དུ་ཡང་འགྲེལ་པ་ལས། ངག་གི་རྣམ་པར་རིག་བྱེད་རྣ་བའི་རྣམ་པར་ཤེས་པ་དང་ལྷན་ཅིག་འགགས་པའི་ཕྱིར་རྣམ་པར་རིག་བྱེད་མ་ཡིན་པ་ཁོ་ན་ལས་ཀྱི་ལམ་ཡིན་ནོ། ། ཞེས་བཤད་པས་སོ། ། གལ་ཏེ་དེ་རྫུན་སྨྲའི་ལས་ལམ་དངོས་གཞི་ཁོ་ན་ལ་དགོངས་སོ་ཤེ་ན། དེར་དགོངས་པ་ཉིད་ཀྱིས་དེའི་འགལ་ཟླ་སྡོམ་པའི་ཕྱོགས་ལ་ཡང་དེར་འགྲུབ་པ་ཡིན་ནོ། །

དེ་ཡང་རྒྱས་པར་བཤད་ན། ལུས་ཀྱི་མི་དགེ་བ་གསུམ་སྤོང་བའི་སྤོང་བ་རྫས་ཐ་དད་པ་གསུམ་ནི་ལུས་ཀྱི་རིག་བྱེད་མ་ཡིན་པའི་ངོ་བོར་སྐྱེ། ངག་གི་མི་དགེ་བ་བཞི་སྤོང་བའི་སྤོང་བ་རྫས་ཐ་དད་པ་བཞི་ནི་ངག་གི་རིག་བྱེད་མ་ཡིན་པའི་ངོ་བོར་སྐྱེ་བ་ཡིན་གྱི། ལུས་དང་ངག་གི་རིག་བྱེད་ཀྱི་ངོ་བོར་སྐྱེ་བ་ནི་མ་ཡིན་ཏེ། ལུང་དང༌། རིགས་པའི་ཤེས་བྱེད་གཉིས་ལས། དང་པོ་ནི། རྒྱས་བྱུང་ཐ་དད་མིན་ལས་སྐྱེ། ། ཞེས་པའི་འགྲེལ་པར། སོ་སོར་ཐར་པའི་སྡོམ་པ་ནི་འབྱུང་བ་གཞན་དང་གཞན་དག་རྒྱུར་བྱས་ནས་རྣམ་པར་རིག་བྱེད་མ་ཡིན་པ་བདུན་སྐྱེའོ། ། ཞེས་དང༌།
གཉིས་པ་ནི། དགེ་སློང་གི་སྡོམ་པ་སྐྱེ་བ་ལ་མངོན་དུ་ཕྱོགས་པ་དེའི་ཚེ། ལེན་པ་པོ་ལ་ངག་གི་རྣམ་པར་རིག་བྱེད་ཡོད་པ་མ་ཡིན་པ་དང༌། དགེ་སློང་སྐྱེས་པ་དང་དུས་མཉམ་པའི་ལུས་ཀྱི་རིག་བྱེད་ནི། བསྒྲུབ་བྱ་སྟན་ལས་ལངས་པའི་ཚེ་མེད་པར་སོང་བའི་ཕྱིར་སྡོམ་པར་མི་རིགས་སོ། ། དེར་སོང་བ་ཡང་ཡིན་ཏེ། མ་སོང་ན་དབྱིབས་ཡིན་པས་མིག་ཤེས་ལ་སྣང་དགོས་པ་ལས། མི་སྣང་བའི་ཕྱིར། གལ་ཏེ་འོ་ན། ཉེར་བསྡོགས་རྣམས་ནི་རྣམ་རིག་བྱེད། །
ཅེས་སོགས་ཀྱི་འགྲེལ་པར་བྱེ་སྨྲའི་མཐར་ཐུག་གི་རང་ལུགས་འཇོག་པ་ན། དེའི་ཕྱིར་སྦྱོར་བའི་འབྲས་བུ་ཡོངས་སུ་རྫོགས་པའི་ཚེ། དེ་གཉིས་ཀ་ལས་ཀྱི་ལམ་ཡིན་ནོ། ། ཞེས་འཆད་པ་མ་ཡིན་ནམ་ཞེ་ན། དེ་ལྟར་བཤད་པ་ཡིན་མོད། དེའི་ཚེ་གཉིས་ཀ་ལས་ལམ་དངོས་གཞིར་སྟོན་པ་མ་ཡིན་ཏེ། སྦྱོར་བའི་དུས་ཀྱི་རིག་བྱེད་དང༌། དངོས་གཞིའི་དུས་ཀྱི་རིག་བྱེད་མ་ཡིན་པ་གཉིས་ཀ་ཡང་སྦྱོར་བ་རྫོགས་པའི་ཚེ་ལས་ལམ་དུ་འཇོག་ཅེས་པའི་དོན་ཡིན་པས་སོ། ། མདོར་ན་དངོས་གཞི་དང༌། འཇུག་གི་རིག་བྱེད་མ་ཡིན་པ་རྣམས་ནི་སྡོམ་པར་ཁས་ལེན་ཞིང༌།
སྦྱོར་བའི་རིག་བྱེད་མ་ཡིན་པ་ནི་དེར་ཁས་མི་ལེན་པར་ངེས་ལ། རིག་བྱེད་ནི་སྦྱོར་མཇུག་གཉིས་སུ་གྲངས་ངེས་ཤིང༌། སྦྱོར་བའི་རིག་བྱེད་ནི་སྡོམ་པར་ཁས་མི་ལེན་ཀྱང་ལས་ཀྱི་ལམ་དུ་འཇོག་ལ། མཇུག་གི་རིག་བྱེད་ནི་ལས་ཀྱི་ལམ་མཚན་ཉིད་པར་མི་རུང་སྟེ། བསད་བྱ་ཤི་ཟིན་པའི་དུས་ཀྱི་ལྤགས་པ་ཤུ་བ་སོགས་སྲོག་གཅོད་ཀྱི་ལས་སུ་མི་རུང་བ་བཞིན་དང༌། སྡོམ་པ་སྐྱེས་ཟིན་པའི་འོག་རོལ་དུ་ཆོས་གོས་བགོ་བ་སོགས་སྡོམ་པའི་ལས་སུ་མི་རུང་བ་བཞིན་ནོ། ། གལ་ཏེ་ལོག་པར་ལྟ་བ་གང་ཡིན་མི་དགེ་བ་ཉིད་དུ་ངེས་སམ་ཞེ་ན། བཤད་པ། དགེ་དང་མི་དགེ་མེད་ལྟ་བ། ། ལོག་པར་ལྟ་བ་ཡིན།
ཞེས་པ་ལས་འབྲས་ལ་བསྐུར་པ་འདེབས་པ་ཉིད་ཡིན་གྱི། སྤྱིར་ལོག་ལྟ་ཙམ་དེར་མ་ངེས་ཏེ། ཁམས་གོང་མ་དག་ན་ཡོད་པའི་ཕྱིར་རོ། ། དེས་བྱེད་ལས་ཅི་ཞིག་བྱེད་ན། དགེ་བའི་རྩ་བ་གཅོད་པར་བྱེད་ལ། དེ་ཡང་འདོད་པར་གཏོགས་པའི་སྐྱེས་ཐོབ་དག་ཡིན་གྱི། སྦྱོར་བྱུང་ནི་མ་ཡིན་ཏེ། གོང་དུ་དཔྱད་ཟིན་པའི་ཕྱིར། ཁམས་གོང་མའི་དགེ་རྩ་གཅོད་པ་མ་ཡིན་ཏེ། ལོག་ལྟའི་རྟེན་ཅན་ལ་དེ་དག་དང་མི་ལྡན་པའི་ཕྱིར་རོ། །
མི་ཁོ་ནའི་ནང་དུ་ཡིན་གྱི། ངན་སོང་གི་རྟེན་ལ་མ་ཡིན་ཏེ། ཤེས་རབ་མི་བརྟན་པའི་ཕྱིར། བཅད་པའི་ཚེ་ན་ནི་གང་བཅད་པ་དེ་དང་མི་ལྡན་པ་ཡིན་ཏེ། དེའི་མ་ཐོབ་རྒྱུད་ལ་སྐྱེས་པའི་ཕྱིར། མཚམས་སྦྱོར་བ་ནི། ཐེ་ཚོམ་དང་ཡང་དག་པའི་ལྟ་བ་སྐྱེས་པ་དེའི་ཚེ་ན་ཡིན་ལ། དེ་ཡང་ཡང་དག་པའི་ལྟ་བ་དགུའི་ཐོབ་པ་རྣམས་ཅིག་ཆར་སྐྱེ་ཡང༌། དགུ་པོ་མངོན་གྱུར་པ་ནི་རིམ་གྱིས་སྐྱེ་དགོས་པ་ཡིན་ནོ། ། དགེ་རྩ་གཅོད་པའི་རྟེན་མིའི་ནང་ནས་འཛམ་བུ་གླིང་པ་ཁོ་ན་ཡིན་ནོ། །
ཞེས་ཟེར་བ་དང༌། བུད་མེད་ཀྱི་རྟེན་ཅན་མ་ཡིན་ཏེ། འདུན་པ་དང་བརྩོན་འགྲུས་ཞན་པའི་ཕྱིར་ཞེས་ཟེར་བ་ནི་འགྲེལ་པར། བསྟན་བཅོས་ཡེ་ཤེས་ལ་འཇུག་པ་དང་འགལ་ལོ་ཞེས་བཀག་པ་ཉིད་དོ། ། དེ་ཡང་ཇི་ལྟར་ཞེ་ན། དབང་པོའི་ཉུང་ལྡན་འཆད་པ་ན། ། དགེ་མེད་ནང་ན་ཉུང་ལྡན་པ། ། ལུས་ཚོར་སྲོག་ཡིད་བརྒྱད་དང་ལྡན། ། ཞེས་པ་གླིང་གསུམ་ཀའི་དབང་དུ་བྱས་པ་བསྟན་བཅོས་ལས་བཤད་པ་དང༌། བསྟན་བཅོས་དེ་ཉིད་ལས།
གང་མོའི་དབང་པོ་དང་ལྡན་པ་དེ་དག་གདོན་མི་ཟ་བར་དབང་པོ་བརྒྱད་པོ་ཁོ་ན་དང་ལྡན་ནོ་ཞེས་བཤད་དོ། ། རྟེན་དེ་ཡང༌། ལྟ་བ་བཅད་པ་དང༌། སྲེད་པ་བཅད་པ་གཉིས་ཀྱི་ནང་ནས་དང་པོ་ཁོ་ན་སྟེ། དེ་ནི་གྲུབ་མཐའ་ལ་ངེས་པ་རྙེད་པའི་དབང་གིས་བསམ་པ་བརྟན་པ་ཡིན་ལ། ཅིག་ཤོས་ནི་ལུས་དང་ལོངས་སྤྱོད་ལ་སྲེད་པའི་དབང་གིས་གཞན་དང་གཞན་དུ་འགྱུར་བས་མི་བརྟན་པའི་ཕྱིར་རོ། ། ཡང་མཚམས་མེད་བྱེད་པའི་འདི་ལ་མིན། ། ཞེས་པ་སྤྱིར་མཚམས་མེད་བྱས་པའི་གང་ཟག་ཚེ་དེ་ཉིད་དུ་འདོད་པའི་ཆགས་བྲལ་བྱས་པ་མི་སྲིད་པ་དང༌། ཕྱི་མ་ངན་སོང་དུ་སྐྱེ་ངེས་ཀྱིས་ཁྱབ་པར་སྟོན་པ་ནི་མ་ཡིན་གྱི། ཅི་ཞེ་ན།
མཚམས་མེད་དང་དགེ་རྩ་ཆད་པ་གཉིས་ཀ་གཞི་མཐུན་པ་གཅིག་ལ་འདུས་པའི་དབང་དུ་བྱས་པའོ། ། དེ་ཡང་འདི་ལྟར། ལོག་ལྟས་དགེ་རྩ་བཅད་པ་ལ་ནི་ལྟ་བ་ཉམས་པ་ཞེས་བྱ། མཚམས་མེད་ལྔ་ལས་གང་རུང་ཞིག་བྱུང་བ་དེ་ལ་ནི་ཚུལ་ཁྲིམས་ཉམས་པ་ཞེས་བྱ་ཞིང༌། ལོག་པ་ཉིད་དུ་ངེས་པ་ཞེས་ཀྱང་བྱའོ། ། འདི་ལ་མུ་བཞི་ལས། དང་པོ་ལྟ་བ་ཉམས་པ་ནི། འོད་བསྲུང་རྫོགས་བྱེད་ལ་སོགས་པའོ། ། གཉིས་པ་ཚུལ་ཁྲིམས་ཉམས་པ་ནི་རྒྱལ་པོ་མ་སྐྱེས་དགྲ་ལྟ་བུའོ། ། གསུམ་པ་གཉིས་ཀ་ཡིན་པ་ནི་ལྷ་སྦྱིན་ལྟ་བུའོ། །
དགེ་འདུན་གྱི་དབྱེན་དང༌། དེ་བཞིན་གཤེགས་པ་ལ་ངན་སེམས་ཀྱི་ཁྲག་ཕྱུང་བས་ནི། དངོས་གཞིའི་ཚེ་ན་དགེ་རྩ་ཆད་པ་དང་མཚམས་མེད་གཉིས་ཀ་བྱུང་བའི་ཕྱིར། དེ་འདྲ་དེ་ནི་ངེས་པར་རྣམ་སྨིན་དམྱལ་བ་མྱོང་བས་ཁྱབ་སྟེ། ཚེ་འདིའམ་ཕྱི་མ་འགྲུབ་པའི་བར་དོར་དགེ་བའི་རྩ་བ་མཚམས་སྦྱོར་མི་སྲིད་པའི་ཕྱིར། འོ་ན་དེ་ནམ་གྱི་ཚེ་འབྱོར་བ་སྲིད་ཅེ་ན་དམྱལ་བ་ནས་གཞན་དུ་འཆི་འཕོ་བའི་ཚེ། དེའི་དུས་སུ་དམྱལ་བའི་རྣམ་སྨིན་འཕེན་བྱེད་ཀྱི་ནུས་པ་ཟད་ཅིང༌། བདེ་འགྲོར་འཕེན་བྱེད་ཀྱི་ལས་ཀྱི་ནུས་པ་བརྟས་པ་དག་སྲིད་པས་སོ། ། དོན་དེ་ཉིད་ཀྱི་ཤེས་བྱེད་དུ་འགྲེལ་པར་མདོ་དྲངས་པ་ལས། གང་ཟག་འདི་ནི་མཐོང་བའི་ཆོས་ཁོ་ན་ལ་ཉིང་མཚམས་སྦྱོར་བའི་སྐལ་བ་དང་ལྡན་པ་མ་ཡིན་གྱི།
འདི་ནི་ངེས་པར་དམྱལ་བ་དག་ནས་འཆི་འཕོ་བའམ། སྐྱེ་བ་ན་དགེ་བའི་རྩ་བ་རྣམས་ཉིང་མཚམས་སྦྱོར་བར་འགྱུར་རོ། ། ཞེས་གསུངས། དེར་སྐྱེ་བ་ཞེས་པ་དེ་དམྱལ་བར་གདོད་སྐྱེ་བའི་སྲིད་པ་བར་མ་ལ་བཤད་ལ། མཚམས་མེད་དང་དགེ་རྩ་བཅད་པ་གཉིས་ཀའི་གཞི་མཐུན་གཞིར་བྱས་པ་ལ། སྐྱེ་བ་དང་འཆི་བའི་དུས་མི་འདྲ་བ་གཉིས་འབྱུང་བ་ནི། རྒྱུའི་སྟོབས་ཀྱིས་བཅད་པ་དང༌། རྐྱེན་གྱི་སྟོབས་ཀྱིས་བཅད་པ་གཉིས་ལས་སམ། རང་སྟོབས་དང་གཞན་སྟོབས་ཀྱིས་བཅད་པའི་དབང་དུ་བྱས་པར་བཤད་ལ། བར་སྲིད་དུ་དགེ་རྩ་མཚམས་སྦྱོར་ཡང༌།
དམྱལ་བའི་སྐྱེ་སྲིད་དུ་མི་སྐྱེ་བར་སྟོན་པ་ནི་མ་ཡིན་ཏེ། དེ་མཚམས་སྦྱོར་ཡང་མཚམས་མེད་ཀྱི་ལས་ཀྱི་ནུས་པ་དེར་མི་ལྡོག་པའི་ཕྱིར། གལ་ཏེ་འདི་སྙམ་དུ། བཤད་པ་དེ་དག་ནི་མཚམས་མེད་ཅན་དམྱལ་བར་སྐྱེ་ངེས་ཀྱི་ཤེས་བྱེད་དུ་སོང་བ་ཡིན་གྱི། ལས་དེ་གཉིས་ཀའི་གཞི་མཐུན་ཅན་ཁོ་ན་དམྱལ་བར་སྐྱེས་ངེས་ཀྱི་ཤེས་བྱེད་དུ་སོང་བ་མ་ཡིན་ནོ་སྙམ་ན། དགེ་རྩ་གཅོད་པའི་ཚུལ་ལ་གཉིས་ཏེ། བསམ་པ་ཉམས་པ་ཁོ་ནས་དང༌། བསམ་སྦྱོར་གཉིས་ཀ་ཉམས་པས་གཅོད་པའོ། ། དང་པོ་ནི། ལོག་ལྟ་རྐྱང་པས་བཅད་པ་ཡིན་ལ།
གཉིས་པ་ནི། ལོག་ལྟ་དང་མཚམས་མེད་གཉིས་ཀས་བཅད་པ་སྟེ་དེའི་དབང་དུ་མཛད་ནས། མཚམས་མེད་བྱེད་པས་འདི་ལ་མིན། ། ཞེས་གསུངས་རྒྱལ་པོ་མ་སྐྱེས་དགྲ་ལྟ་བུ་ནི་ལོག་པར་ལྟ་བ་དང་མི་ལྡན་པས་མཚམས་མེད་ཀྱི་ལས་དེ་མྱོང་འགྱུར་གྱི་ལམ་གསུམ་པོ་གང་དུ་ཡང་མི་འཇོག་སྟེ། ཚེ་འདི་འཇིག་རྟེན་ལས་འདས་པའི་ཡང་དག་པའི་ལྟ་བ་རྙེད་ན། མཐོང་ཆོས་ལ་མྱོང་འགྱུར་གྱི་ལས་སུ་འགྱུར་བ་ཡང་སྲིད། དེ་མ་རྙེད་ན་སྐྱེས་ནས་དང༌། ལན་གྲངས་གཞན་ལ་མྱོང་འགྱུར་དུ་འགྱུར་བའང་སྲིད་པའི་ཕྱིར། དེ་བས་ན་ལས་རང་གི་ལྡོག་པ་ནས་རྣམ་སྨིན་ངེས་ལ་གནས་སྐབས་མ་ངེས་པའོ། ། གལ་ཏེ་འོ་ན་ཕ་མ་གསོད་གང་དེ་ངེས་སོ། །
ཞེས་བཤད་པ་མ་ཡིན་ནམ་ཞེ་ན། དེ་རྣམ་སྨིན་ངེས་པ་ཡིན་མོད། གནས་སྐབས་ངེས་པར་འཇོག་པ་ལ་ནི་ཇི་སྐད་དུ། བསམ་བཞིན་པ་དང་རྫོགས་པ་དང༌། ། མི་འགྱོད་གཉེན་པོ་མེད་པ་དང༌། ། འཁོར་དང་རྣམ་སྨིན་ངེས་པ་ལས། ། བསགས་པའི་ལས་ཞེས་བྱ་བ་ཡིན། ། ཞེས་བྱ་བའི་ཁྱད་པར་དེ་དག་ཚང་དགོས་པའི་ཕྱིར། ཡང་གལ་ཏེ་ལོག་ལྟས་དགེ་རྩ་བཅད་པ་དང༌། ཕ་མའམ་དགྲ་བཅོམ་བསད་པའི་མཚམས་མེད་གསུམ་པོ་གང་རུང་ཅན་ཞིག
ཚེ་དེ་ལ་དགེ་རྩ་མཚམས་འབྱོར་བ་དག་སྲིད་དམ་ཞེ་ན། འདི་ལ་གཉིས་ཏེ། ལོག་ལྟ་སྔོན་དུ་བཏང་སྟེ་ལས་གསུམ་པོ་བྱས་པ་དང༌། གསུམ་པོ་བྱས་རྗེས་སུ་ལོག་ལྟས་དགེ་རྩ་བཅད་པ་གཉིས་ལས། དང་པོ་ལ་ནི་དེ་མི་སྲིད་ལ། གཉིས་པ་ལ་ནི་དེ་སྲིད་པར་ཁས་ལེན་དགོས་ཏེ། བསམ་སྦྱོར་གཉིས་ཀས་དགེ་རྩ་བཅད་པ་མ་ཡིན་པས། འདི་ལ་མིན་ཞེས་པའི་གཞུང་དོན་མ་ཚང་བའི་ཕྱིར། ཡང་དགེ་བའི་རྩ་བ་མཚམས་སྦྱོར་ན་དེའི་རྣམ་སྨིན་མི་འབྱིན་པ་དག་ཡིན་ནམ་ཞེ་ན། དེ་ནི་གཏན་མ་ཡིན་ཏེ།
དགེ་བའི་རྩ་བ་དང་ལྡན་པ་ཙམ་གྱིས་མནར་མེད་པའི་དམྱལ་བའི་རྣམ་སྨིན་མི་ཁེགས་པའི་ཕྱིར། ཡང་ཅི་མཚམས་མེད་པའི་ལས་དང་ལོག་པར་ལྟ་བ་དག་གི་རྣམ་པར་སྨིན་པ་དག་ལས་གང་ལྕི་ཞེ་ན། འགྲེལ་པར། ཇི་སྐད་དུ། དགེ་བའི་རྩ་བ་ཀུན་ཏུ་གཅོད་པར་བྱེད་པའི་ལོག་པར་ལྟ་བའི་རྣམ་པར་སྨིན་པ་ནི་མནར་མེད་པ་ཡིན་ནོ། ། མཚམས་མེད་པ་བྱེད་པ་རྣམས་ཀྱིས་ནི་དེར་རམ་གཞན་དུའོ། ། ཞེས་བཤད་པ་ལས་རྟོགས་སོ། ། ད་ནི་ཇི་སྐད་དུ། མི་དགེ་བརྒྱད་ཀྱི་བར་དག་དང༌། ། དགེ་བ་གཅིག་ཆར་ལྷན་ཅིག་འབྱུང༌། །
དགེ་བ་བཅུ་ཡི་བར་དག་དང༌། ། གཅིག་དང་བརྒྱད་དང་ལྔ་དང་མིན། ། ཞེས་པ་འདིའི་དོན་ལ། དགེ་བ་དང་མི་དགེ་བ་བཅུའི་རྣམ་གཞག་འཆད་པའི་སྐབས་འདིར། ལུས་ངག་གི་ལས་ལམ་དངོས་གཞི་ནི་གཟུགས་ཅན་ཁོ་ན་དང༌། ཡིད་ཀྱི་གསུམ་ནི་ཉོན་མོངས་པ་ཉིད་དུ་བཤད་པས་ན། དེར་ཡིད་ལས་ཀྱི་ངོ་བོ་སེམས་པ་ཞེས་བྱ་བ་དེ་མ་སྡུས་པས་ན། དོགས་པའི་གནས་འདི་ལྟར་དགེ་བའམ་མི་དགེ་བ་དུ་ཞིག་གི་ནང་ནས་སེམས་པ་དང་གཅིག་ཆར་ལྷན་ཅིག་ཏུ་འབྱུང་བ་ནི་དུ་ཞེ་ན། དེའི་ལན་དུ་འཆད་པ་ཡིན། དེ་ཡང་སེམས་ནི་ལས་ཀྱི་ལམ་ཀུན་ནས་སློང་བྱེད་ཡིན་ལ།
དེ་པ་རྒྱུ་དུས་ཀྱི་དང༌། དེ་དུས་ཀྱིས་ཀུན་སློང་གཉིས་ལས། འདིར་ཕྱི་མའི་དབང་དུ་བྱས་པ་ཡིན་ཏེ། རྒྱུ་དུས་ཀྱི་ཀུན་སློང་ནི། ལས་ལམ་དངོས་གཞིའི་དུས་སུ་ཡོད་མི་དགོས་པའི་ཕྱིར་དང༌། དེ་དུས་ཀྱི་ཀུན་སློང་ནི་དངོས་གཞི་དང་མཇུག་གི་དུས་སུ་ཡང་རྣམ་པར་རིག་བྱེད་ཀུན་ནས་སློང་བྱེད་དང༌། མཐར་ཕྱིན་བྱེད་དུ་དགོས་པའི་ཕྱིར། ཇི་སྐད་དུ། གསོད་དང་གནོད་སེམས་ཚིག་རྩུབ་བོ། ། ཞེ་སྡང་གིས་ནི་མཐར་ཕྱིན་བྱེད། །
ལོག་གཡེམ་བརྣབ་སེམས་མ་བྱིན་ལེན། ། ཆགས་པ་ཡི་ནི་རྫོགས་པར་བྱེད། ། ཅེས་འབྱུང་བ་ལྟར། ལས་ཀྱི་ལམ་མི་དགེ་བ་བཅུ་པོ་དེ། རྒྱུའི་ཀུན་སློང་མ་རིག་པ་དང་དུས་ཀྱི་ཀུན་སློང་ཆགས་སྡང་གཉིས་པོ་གང་རུང་གིས་མཐར་ཕྱིན་པར་བྱེད་དགོས་ཤིང༌། དེ་དག་དང་མཚུངས་པར་ལྡན་པའི་སེམས་པ་ནི་མེད་ན། དེ་དག་རྫོགས་པར་བྱེད་མི་ནུས་པའི་ཕྱིར་རོ། ། དེ་སྐད་དུ་ཡང༌། འགྲེལ་པར། རེ་ཤིག་མི་དགེ་བ་ཀུན་དུ་རྟེན་པ་དང༌།
གོམས་པར་བྱས་པ་དང༌། ལན་མང་དུ་བྱས་པ་ཐམས་ཅད་ནི་དམྱལ་བ་དག་གི་ནང་དུ་སྐྱེ་བར་འགྱུར་རོ། ། ཞེས་དང༌། རྩ་བར། རིགས་པ་རབ་ཏུ་བཅུག་པའི་ལས། ། རྣམ་གསུམ་ཀུན་སློང་བཅས། ཞེས་པ་དང༌། འཇུག་དང་ཞིང་དང་གཞི་དག་ནི། ། སྦྱོར་དང་སེམས་པ་བསམས་པ་སྟེ། ། དེ་དག་ཆུང་དང་ཆེ་བ་ལ། །
ལས་ཀྱང་ཆུང་དང་ཆེ་བ་ཉིད། ། ཞེས་འབྱུང་བ་ལྟར་རོ། ། དེ་ལ་འདིར་ལུས་ངག་གི་ལས་ལམ་དངོས་གཞིར་གྱུར་པའི་དགེ་བ་དང་མི་དགེ་བ་ནི་རྣམ་པར་རིག་བྱེད་མ་ཡིན་པའི་གཟུགས་དངོས་ཡིན་ལ། དེའི་ཡང་རྒྱུ་དུས་ཀྱི་ཀུན་སློང་ནི་མི་དགེ་བའི་རྩ་བ་གསུམ་དང་མཚུངས་པར་ལྡན་པའི་སེམས་པ་ཡིན་མོད། དེ་དང་ལུས་ངག་གི་ལས་ལམ་དངོས་གཞི་དུ་ཞིག་ལྷན་ཅིག་ཏུ་འབྱུང་ཞེས་དཔྱོད་པ་ནི་མ་ཡིན་ཏེ། དེ་དང་དེ་དག་ལྷན་ཅིག་ཏུ་འབྱུང་མི་སྲིད་པའི་ཕྱིར་ཡིད་ཀྱི་ལས་ལམ་དུ་བཞག་པའི་མི་དགེ་བ་དངོས་ནི་བརྣབ་སེམས་སོགས་ཉོན་མོངས་པ་གསུམ་པོ་དག་ལ་བཤད་ཅིང༌། དེའི་ཡང་རྒྱུའི་ཀུན་སློང་ནི་ཆགས་སོགས་མི་དགེ་བའི་རྩ་བ་གསུམ་པོ་ཉིད་ཡོད་མོད། དེ་འདྲ་དེ་ཡིད་ཀྱི་མི་དགེ་བ་དུ་ཞིག་འབྱུང་ཞེས་དཔྱད་པ་མ་ཡིན་པའི་ཤེས་བྱེད་ནི་སྔ་མ་དང་འདྲའོ། ། བརྣབ་སེམས་སོགས་མི་དགེ་བའི་ལས་དངོས་གཞིར་གཞག་པ་དེ་དག་དང་དུས་མཚུངས་པའི་སེམས་པ་དེ་དང༌། གཞུང་འདིའི་རྩ་བར་བཤད་པའི་མི་དགེ་བ་དུ་ཞིག་དང་ལྷན་ཅིག་ཏུ་འབྱུང་ཞེས་དཔྱོད་པའོ། །
འདིའི་མི་དགེ་བ་དུ་ཞིག་དང་ལྷན་ཅིག་འབྱུང་ཞེས་དཔྱོད་པའི་སེམས་པ་དེ་མི་དགེ་བ་དང་ལྷན་ཅིག་ཏུ་འབྱུང་བའི་ཚེ་མི་དགེ་བ་དང༌། དགེ་བ་དུ་ཞིག་དང་ལྷན་ཅིག་འབྱུང་ཞེས་དཔྱོད་པའི་ཚེ་དགེ་བ་ཁོ་ནར་ངེས་པ་མ་ཡིན་ཏེ། དགེ་བའི་དུས་ཀྱི་ཀུན་སློང་ལ་སེམས་པ་དགེ་མི་དགེ་ལུང་མ་བསྟན་གསུམ་ཆར་ཡོད་ཅིང༌། མི་དགེ་བའི་དུས་ཀྱི་ཀུན་སློང་ལ་ཡང་དགེ་བ་དང༌། མི་དགེ་བ་དང༌། ལུང་མ་བསྟན་གསུམ་ཀ་ཡོད་དོ། ། དེས་ན་འདིར་ཉེ་བར་མཁོ་བའི་སེམས་པ་ནི་ཡིད་ཀྱི་ལས་དངོས་ཡིན་ལ། དེ་ལ་ཡང༌། དབང་ཤེས་འཁོར་གྱི་དང༌། ཡིད་ཤེས་འཁོར་གྱི་གཉིས་ལས་གང་དུ་ཡིན་ཡང་རུང་དགེ་བའི་རྩ་བ་གསུམ་ནི་འབྲལ་མི་སྲིད་པས།
གསུམ་པོ་གཅིག་ཡོད་ན་གཞན་གཉིས་པོ་ངེས་པར་ཡོད་པས་ཁྱབ་ཅིང༌། མི་དགེ་བའི་ཕྱོགས་ལ་ནི་དབང་ཤེས་ཀྱི་ཚོགས་པར་བརྣབ་སེམས་དང་གནོད་སེམས་གཉིས་པོ་གང་རུང་གཅིག་ཡོད་ལ་ཅིག་ཤོས་ཡོད་པས་ཁྱབ་ཅིང༌། དེར་ལོག་པར་ལྟ་བ་དང་ཡང་དག་པའི་ལྟ་བ་གཉིས་ནི་མི་འབྱུང་སྟེ། ཇི་སྐད་དུ། རྣམ་ཤེས་ལྔ་དང་མཚུངས་སྐྱེས་བློ། ། ངེས་རྟོག་མེད་ཕྱིར་ལྟ་མ་ཡིན། ། ཞེས་བཤད་པས་དེ་ན་ཡུལ་ལ་ངེས་པར་རྟོག་པའི་བློ་མེད་པའི་ཕྱིར་རོ། ། ཡིད་ཀྱི་ཤེས་པའི་ཚོགས་པ་ན་ནི། ཡང་དག་པའི་ལྟ་བ་དང༌། ལོག་པའི་ལྟ་བ་གཉིས་ཀ་སྲིད་ཅིང༌།
དགེ་བའི་རྩ་བ་གསུམ་མི་འབྲལ་བར་འབྱུང་ཡང༌། མི་དགེ་བ་གསུམ་ནི་ལྷན་ཅིག་པར་འབྱུང་བ་མ་ཡིན་ཏེ། འཛིན་སྟངས་འགལ་བའི་ཕྱིར་རོ། ། དེས་ན་མི་དགེ་བ་ནི་མང་བའི་ཡ་མཐའ་བརྒྱད་དང༌། སེམས་པ་ཅིག་ཆར་ལྷན་ཅིག་ཏུ་འབྱུང་གི དགུ་དང་བཅུ་དག་མི་འབྱུང་སྟེ། ཡིད་ཀྱི་མི་དགེ་བ་གསུམ་པོ་གཅིག་ཡོད་པར་ཅིག་ཤོས་མི་འབྱུང་བའི་ཕྱིར་རོ། ། འདི་ཡང་ཅིག་ཆར་དུ་འབྱུང་བའི་ཚུལ་འཆད་པ་ཡིན་ཏེ། སྔ་ཕྱི་བ་ལ་ནི་གྲངས་ངེས་བཟུང་བར་མི་ནུས་པའི་ཕྱིར། དེ་ཡང་འདི་ལྟར།
བརྒྱད་དང་སེམས་པ་ལྷན་ཅིག་འབྱུང་བ་ནི་ལུས་ངག་གི་མི་དགེ་བ་དྲུག་པོ་གཞན་ལ་བཅོལ་ནས། རང་ཉིད་བརྣབ་སེམས་དང་ལྡན་བཞིན་དུ་ལོག་གཡེམ་སྤྱད་པས་བརྒྱད་པོའི་དངོས་གཞི་དུས་མཉམ་དུ་གྲུབ་པའི་ཚེ་ནའོ། ། ཡང་དགེ་བ་བཅུ་དང་སེམས་པ་ལྷན་ཅིག་འབྱུང་བ་ནི་ཡིད་ཀྱི་ཤེས་པ་དགེ་བ་ལ་གནས་ནས། དགེ་སློང་གི་སྡོམ་པ་ཡང་དག་པར་བླངས་པའི་ཚེ་ལྟ་བུ་སྟེ། དེའི་ཚེ་ལུས་ངག་གི་སྤོང་བ་བདུན་ནི་དུས་མཉམ་དུ་སྐྱེས་པ་ཡིན་ལ། ཡིད་ཀྱི་དགེ་བ་གསུམ་ནི་གྲུབ་བདེ་གཅིག་པའི་ཕྱིར་རོ། ། འོ་ན་ཡིད་ཤེས་དགེ་བ་ཐམས་ཅད་ཀྱི་ཚེ་གསུམ་པོ་མི་འབྲལ་བར་ངེས་སམ་ཞེ་ན། ཡང་དག་པའི་ལྟ་བ་ཅན་ལ་དེ་ལྟར་ངེས་ཀྱང༌། གཞན་གཉིས་དང་ལྡན་པ་ལ་ཡང་དག་པའི་ལྟ་བ་ཡོད་པར་མ་ངེས་ཏེ། ཇི་སྐད་དུ།
ཟད་དང་མི་སྐྱེའི་བློ་ལྟ་མིན། ། ཞེས་བཤད་པའི་ཕྱིར། འོ་ན་ཡང་དག་པའི་ལྟ་བ་དང་གཏི་མུག་མེད་པའི་དགེ་བ་ལ་ཁྱད་པར་ཅི་ཞེ་ན། ཁྱབ་ཆེ་ཆུང་གི་ཁྱད་པར་ལས་དབྱེ་དགོས་ཏེ། གཅིག་ལ་ནི་ཤེས་རབ་ཙམ་གྱིས་ཆོག་ཅིང༌། ཅིག་ཤོས་ལ་ལྟ་བས་ཁྱབ་པའི་ཕྱིར་རོ། ། ཡང༌། གཅིག་དང་བརྒྱད་དང་ལྔ་དང་མིན། ། ཞེས་བཤད་པ་ནི་སྡོམ་པའི་དབང་དུ་བྱས་པར་གསལ་གྱི། བར་མ་ལ་ནི་དེར་མ་ངེས་ཏེ།
སྲོག་གཅོད་ལྟ་བུ་གཅིག་སྤོང་བ་དང༌། ལུས་ངག་གི་ལྔ་ཁོ་ན་སྤོང་བ་དང༌། སེམས་པ་མི་དགེ་བ་ཞིག་ལ་གནས་ནས། ལུས་ངག་གི་མི་དགེ་བ་བདུན་ཅིག་ཆར་སྤོང་བ་དག་སྲིད་པའི་ཕྱིར་རོ། ། སྡོམ་པ་ལ་ནི་དེ་ལྟ་མ་ཡིན་ཏེ། ལུས་ངག་གི་གཅིག་ཁོ་ན་སྤོང་བ་དང༌། ལྔ་ཁོ་ན་སྤོང་བ་དང༌། ལུས་ངག་གི་སྤང་བྱ་བརྒྱད་སྤོང་བའི་སྡོམ་པ་དག་མི་སྲིད་པའི་ཕྱིར་དང༌། ཡིད་མི་དགེ་བའི་སེམས་པ་དང་ལྷན་ཅིག་ཏུ་དགེ་སློང་གི་སྡོམ་པ་བླངས་པའི་ཚེ། ལུས་ངག་གི་བདུན་དང་ལྷན་ཅིག་ཏུ་སེམས་པ་འབྱུང་ཡང༌།
བརྒྱད་དང་ལྷན་ཅིག་མི་འབྱུང་བ་ནི། སྤྱིར་སོ་ཐར་སྡོམ་པའི་ངོ་བོར་གྱུར་པའི་ཡིད་ཀྱི་དགེ་བ་མི་སྲིད་པ་དང༌། ཁྱད་པར་གནས་སྐབས་དེ་ན་ཡིད་ཀྱི་དགེ་བ་དག་མེད་པའི་ཕྱིར་རོ། ། འགྲེལ་པར། མི་དགེ་བ་དང་ལུང་མ་བསྟན་གྱི་སེམས་ལ་གནས་བཞིན་དུ། དགེ་ཚུལ་དང་དགེ་སློང་གི་སྡོམ་པ་ཡང་དག་པར་བླངས་པ། ཞེས་བཤད་པ་ནི། སོ་ཐར་སྡོམ་པའི་ངོ་བོ་ནི་རང་རང་གི་རྒྱུའི་ཀུན་སློང་ལས་རིག་བྱེད་མ་ཡིན་པའི་གཟུགས་སུ་འཕགས་ཤིང༌། གྲུབ་ཟིན་པའི་དོན་གྱིས་དེ་དང་ལྷན་ཅིག་ཏུ་སེམས་པ་ཉོན་མོངས་ཅན་བྱུང་ཡང༌། སྡོམ་པ་རང་གི་ངོ་བོ་དགེ་བ་ཡིན་པ་ལ་གེགས་མི་བྱེད་པའོ། །
འོ་ན་དེ་སུ་ཞིག་གི་དུས་ཀྱི་ཀུན་སློང་དུ་འགྱུར་ཞེ་ན། སོ་ཐར་སྡོམ་པའི་ནི་མ་ཡིན་ཏེ། དེ་དེས་ཀུན་ནས་སླང་བ་མ་ཡིན་པའི་ཕྱིར་རོ། ། འོ་ན་སུ་ཞིག་གིས་ཤེ་ན། སོ་ཐར་སྡོམ་པ་དང་ལྷན་ཅིག་ཏུ་འཇུག་པའི་རྣམ་པར་རིག་བྱེད་ཀྱིའོ། ། རིག་བྱེད་དེ་ཡང་དགེ་བ་ནི་མ་ཡིན་ཏེ། དེ་འདྲ་དེ་ཀུན་སློང་གི་དགེ་བར་གཞག་དགོས་པའི་ཕྱིར། དེ་བས་ན། དགེ་བསྙེན་དང༌། དགེ་ཚུལ་དང༌།
དགེ་སློང་གི་སྡོམ་པ་ཡང་དག་པར་ལེན་པའི་བརྗོད་པ་གསུམ་པའི་ཚེ། རིག་བྱེད་མ་ཡིན་པའི་གཟུགས་དགེ་བ་དང་དུས་མཉམ་དུ་སྐྱེས་པའི་རྣམ་པར་རིག་བྱེད་ཀྱི་གཟུགས་མི་དགེ་དང་ལུང་དུ་མ་བསྟན་པ་དག་ཡོད་པར་གྲུབ་པ་འདི་ལས་ཀྱང༌། སྡོམ་པ་ཡང་དག་པར་བླངས་པའི་རྣམ་པར་རིག་བྱེད་ལ་སོ་ཐར་གྱི་སྡོམ་པས་ཁྱབ་པ་ཞེས་བྱ་བ་འདི་ནི་རུང་བ་མ་ཡིན་ནོ། ། མདོར་ན། ཇི་སྐད་དུ། རབ་ཏུ་འཇུག་བྱེད་དགེ་སོགས་ལས། ། རྗེས་འཇུག་བྱེད་ཀྱང་རྣམ་གསུམ་འགྱུར། ། ཞེས་འབྱུང་བ་ལྟར་རྒྱུའི་ཀུན་སློང་དུ་གྱུར་པའི་སེམས་པ་དགེ་སོགས་རེ་རེ་བ་ལས་དུས་ཀྱི་ཀུན་སློང་དུ་གྱུར་པའི་སེམས་པ་དགེ་སོགས་གསུམ་གསུམ་དག་འབྱུང་བར་སྲིད་པ་ཡིན་ལ། དེའི་ཚེ་ཡིད་ལས་ལ་ནི་དུས་ཀྱི་ཀུན་སློང་གཙོ་ཆེ་བ་ཡིན་ཏེ། སེམས་པ་ཉིད་ལས་ཀྱི་ངོ་བོར་འཇོག་པའི་ཕྱིར།
ལུས་ངག་གི་ལས་ལ་ནི། རྒྱུའི་ཀུན་སློང་དབང་བཙན་པ་ཡིན་ཏེ། ལས་ལམ་གྱི་ངོ་བོར་གཟུགས་ཅན་དུ་ཁས་ལེན་པས། དུས་ཀྱི་ཀུན་སློང་གིས་མངོན་དུ་བྱ་བར་མི་ནུས་པའི་ཕྱིར། འོ་ན་ཅི་ཞིག་བྱེད་ཅེ་ན། རྒྱུའི་ཀུན་སློང་དང་རྗེས་སུ་མཐུན་ན་བྱས་ལ་བསགས་པའི་ལས་སུ་བྱེད་ཅིང༌། མི་མཐུན་ན་བྱས་ཀྱང་མ་བསགས་པའི་ལས་སུ་བྱེད་དོ། ། ད་ནི་འོ་ན། ཁམས་དང༌། འགྲོ་བ་གང་ན་དགེ་བ་དང་མི་དགེ་བ་དུ་ཞིག་ཡོད་པ་དང༌།
ལྡན་ཞེ་ན། བཤད་པ། དམྱལ་བ་ན་ནི་ཀྱལ་བ་དང༌། ། ཚིགས་རྩུབ་གནོད་སེམས་རྣམ་གཉིས་སོ། ། བརྣབ་སེམས་ལོག་ལྟ་ལྡན་པས་སོ། ། ཞེས་པ་འདིའི་ཤུགས་ལ་དེ་ན་ལུས་ཀྱི་ལས་མི་དགེ་བ་གསུམ་དང༌། ངག་གི་རྫུན་དང་ཕྲ་མ་སྟེ་ལྔ་པོ་ནི། མངོན་དུ་གྱུར་པ་ལྟ་ཞོག ལྡན་པའི་སྒོ་ནས་ཀྱང་ཡོད་པ་མ་ཡིན་ཏེ། ཚེ་སྔ་མར་ཐོབ་པ་ནི་ཤི་འཕོས་པས་གཏང་བའི་ཕྱིར་དང༌།
དེ་ཉིད་ན་ནི་དེ་དག་ཐོབ་བྱེད་ཀྱི་རྒྱུ་མེད་པའི་ཕྱིར། བཏང་བ་ཡིན་ཏེ། སྡོམ་མིན་དང་བར་མ་ཚེ་འཕོས་པས་བཏོང་བའི་ཕྱིར། དེ་ན་འཐོབ་བྱེད་ཀྱི་རྒྱུ་ཡང་ཡོད་པ་མ་ཡིན་ཏེ། དེ་དག་འཐོབ་པ་ནི་རང་རང་གི་སྦྱོར་བ་ལ་ལྟོས་ན། དེ་ན་དེའི་སྦྱོར་བ་དག་མེད་པའི་ཕྱིར། དེ་ཡང་ལས་ཟད་ནས་འཆི་བའི་ཕྱིར་དང༌། རྫས་དང་བུད་མེད་ཡོངས་སུ་བཟུང་བ་མེད་པའི་ཕྱིར། ལུས་ཀྱི་གསུམ་ལ་སྦྱོར་བ་མེད་ལ། རྫུན་ལ་དགོས་པ་མེད་པའི་ཕྱིར་དང༌།
རྟག་ཏུ་བྱེ་ཟིན་པའི་ཕྱིར། ངག་གི་གཉིས་མེད་དོ། ། བརྣབ་སེམས་དང་ལོག་ལྟ་ལ་ནི་མི་མཚུངས་ཏེ། ཤི་འཕོས་པ་དེ་དག་གི་གཏོང་རྒྱུ་མ་ཡིན་པ་དང༌། དམྱལ་བར་གཉིས་པོ་དེའི་གཉེན་པོ་སྐྱེ་བས་ཁྱབ་པ་ཡང་མ་ཡིན་པའི་ཕྱིར། དེ་ལྟ་མོད་ཀྱི་དེ་ན་གཉེན་པོ་གསུམ་ཡོད་མི་སྲིད་པ་ནི་མ་ཡིན་ཏེ། དགེ་བ་གསུམ་ནི་ཐམས་ཅད་ན། ། ཞེས་འཆད་པའི་ཕྱིར་རོ། ། དེ་ན་ཡང་དག་པའི་ལྟ་བ་ཇི་ལྟར་ཡོད་ཅེ་ན། གོང་དུ་དྲངས་ཟིན་པ་ལྟར།
དམྱལ་བར་སྐྱེ་བའི་བར་སྲིད་དང༌། དམྱལ་བ་ནས་འགྲོ་བ་གཞན་དུ་འཆི་འཕོས་པའི་ཚེ། ཡང་དག་པའི་ལྟ་བས་དགེ་རྩ་མཚམས་འབྱོར་བ་ཞིག་ཡོད་པའི་ཕྱིར། དེ་ལྟར་བཤད་པ་ན། དམྱལ་བའི་རྟེན་ལ་སྤྱིར་ངན་སོང་དང༌། བྱེ་བྲག་དམྱལ་བར་འཕེན་བྱེད་ཀྱི་ལས་སོག་པ་མེད་པར་འགྱུར་ཏེ། དེར་མི་དགེ་བའི་གཙོ་བོ་དག་མངོན་དུ་མི་འགྱུར་བའི་ཕྱིར་སྙམ་ན། དེ་ན་དེ་མེད་པར་ནི་མ་བཤད་དེ། ཇི་སྐད་དུ། དམྱལ་བ་ན་ནི་དགེ་བའི་གསུམ། །
ཞེས་པའི་ཤུགས་ལ་མི་དགེ་བའི་ལས་ཀྱི་འཕེན་པ་བཞི་ཀ་ཡོད་པར་བཤད་པའི་ཕྱིར། དེ་ཡང་གང་ཞེ་ན། གནོད་སེམས་ཚིགས་རྩུབ་རྣམས་གཉིས་སོ། ། ཞེས་བཤད་པ་ལྟར། དེ་གཉིས་སམ་དེས་ཀུན་ནས་སླང་བའི་ལུས་ངག་གི་ལས་སོ། ། ལས་དེ་ཡང་ནི། ཇི་སྐད་དུ། དེ་ལས་ཆེ་ལོང་བསྡུས་ནས་ནི། ། ཞེས་བཤད་པ་ལྟར། གཞུང་དུ་བཤད་པའི་ལུས་ངག་གི་ལས་བདུན་པོ་དག་ཏུ་ནི་མི་གཏོགས་སོ། །
དེ་བཞིན་དུ་དམྱལ་བའི་རྟེན་ལ་བདེ་འགྲོར་འཕེན་བྱེད་ཀྱི་སྐྱེས་ནས་སོགས་གསུམ་ཀ་ཡོད་པར་བཤད་པ་ཡང༌། རང་རེའི་སྟོན་པ་སྔོན་དམྱལ་བའི་ཤིང་རྟ་འདྲེན་པར་འཁྲུངས་པའི་ཚེ། གྲོགས་ལ་ཕན་སེམས་སྐྱེས་པ་ལྟ་བུ་ཡིན་ལ། དེ་ཡང་དགེ་བའི་རྩ་བ་གསུམ་མམ། དེས་ཀུན་ནས་སླངས་པའི་ལུས་ངག་གི་ལས་སོ། ། ལུས་ངག་གི་ལས་དེ་ཡང་འདིར་བཤད་པའི་བདུན་པོ་དག་གི་ནང་དུ་ནི་མི་གཏོགས་ཏེ། ཇི་སྐད་དུ། དམྱལ་བཅས་སྒྲ་མི་སྙན་མ་གཏོགས། ། ཞེས་འཆད་པའི་ཕྱིར། ཡང་དམྱལ་བར་ལོག་ལྟ་མངོན་དུ་མི་འགྱུར་བའི་ཤེས་བྱེད་ལ།
ལས་ཀྱི་འབྲས་བུ་མངོན་སུམ་དུ་གྱུར་པའི་ཕྱིར། ཞེས་པ་དེའི་དོན་ནི། ཇི་སྐད་དུ། དམྱལ་བ་པས་ནི་དང་པོ་ཤེས། ། ཞེས་པ་ལྟར། ལས་གང་ཞིག་བྱས་པའི་དབང་གིས་དེར་སྐྱེས་པ་ཤེས་ན་ལས་འབྲས་མེད་པར་ལྟ་བའི་སྐབས་ཡོད་པ་མ་ཡིན་ནོ། ། ཡང༌། སྒྲ་མི་སྙན་ན་གསུམ་ཡོད་དེ། ། ཞེས་པ། དེ་ན་ཡིད་ཀྱི་གསུམ་པོ་ལྡན་པའི་སྒོ་ནས་ཡོད་པར་སྟོན་གྱི།
མངོན་གྱུར་དུ་ཡོད་པ་མ་ཡིན་ཏེ། དངོས་པོ་ལ་ང་ཡི་བར་འཛིན་པ་མེད་པའི་ཕྱིར་དང༌། རྒྱུད་འཇམ་པའི་ཕྱིར་དང༌། སྡིག་པའི་བསམ་པ་ཅན་མ་ཡིན་པའི་ཕྱིར། ལྡན་པ་ནི། གཏོང་བྱེད་ཀྱི་རྒྱུ་མ་བྱུང་བ་དང༌། དེར་དེའི་གཉེན་པོ་མ་སྐྱེས་པའི་ཕྱིར། མི་དགེ་བ་གཞན་དྲུག་ནི་དེར་ལྡན་པ་ཙམ་ཡང་མ་ཡིན་ཏེ། དེ་ན་དེ་དག་འཐོབ་བྱེད་ཀྱི་རྒྱུ་མེད་པ་དང༌། ཚེ་རབས་སྔ་མར་བྱུང་བ་ནི་བཏང་ཟིན་པའི་ཕྱིར།
འོ་ན་སྒྲ་མི་སྙན་པའི་རྟེན་ལ་བདེ་འགྲོའམ་ངན་འགྲོར་འཕེན་བྱེད་ཀྱི་ལས་བྱ་བ་དག་ཇི་ལྟར་ཡོད་དེ། དེ་ན་དགེ་བ་དང་མི་དགེ་བའི་ལས་དག་ཇི་བཞིན་པ་ཡོད་པར་མི་འཆད་པའི་ཕྱིར། ཞེ་ན། དེ་ན་བདེ་འགྲོར་འཕེན་བྱེད་ཀྱི་ལས་བྱ་བ་དག་ཡོད་པ་ནི། དགེ་བ་གསུམ་ནི་ཐམས་ཅད་ན། ། ཞེས་དང༌། ཐམས་ཅད་ན་ནི་འཕེན་པ་བཞི། ། ཞེས་པ་དེ་ཉིད་ཀྱིས་འགྲུབ་ལ། ངན་འགྲོར་འཕེན་བྱེད་ཀྱི་ལས་བྱེད་པར་ནི་བཤད་དཀའ་བ་ཡིན་ཏེ། དེར་འཕེན་བྱེད་ཀྱི་ལས་རྙིང་པ་ནི་གཏང༌།
གསར་པ་ནི་བྱེད་དཀའ་བའི་ཕྱིར། དཀའ་བ་ཡིན་ཏེ། ཡིད་ཀྱི་གསུམ་པོ་ནི་ལྡན་ཡང་མངོན་དུ་མི་འགྱུར། བདུན་པ་ངག་འཁྱལ་དངོས་སུ་ཡོད་ཀྱང༌། དེའི་ཀུན་སློང་དུ་བརྣབ་སེམས་སོགས་གསུམ་མེད་ན་ངན་འགྲོ་འཕེན་བྱེད་དུ་མི་རུང་བའི་ཕྱིར། དེ་ལྟ་མོད་ཀྱི། ངན་སོང་འཕེན་རྫོགས་སུ་གྱུར་པའི་མི་དགེ་བ་ཇི་སྙེད་པ་འདིར་བཤད་པའི་བཅུ་པོ་དག་ཏུ་འདུས་པ་མ་ཡིན་ཏེ། དཔེར་ན་ལོག་གཡེམ་མ་ཡིན་པའི་མི་ཚངས་པར་སྤྱོད་པ་དག་བཞིན་ནོ། ། ཡང༌། འདོད་པ་གཞན་ན་མི་དགེ་བཅུ། །
ཞེས་པར། དམྱལ་བར་དང་སྒྲ་མི་སྙན་ལས་གཞན་པའི་འདོད་པའི་ཁམས་མཐའ་དག་ན་མི་དགེ་བཅུ་ཆར་མངོན་དུ་གྱུར་པའི་སྒོ་ནས་ཡོད་དོ། ། ཞེས་འཆད་པ་ཡིན་ལ། དེའི་ཚེ། དུད་འགྲོ་དང༌། ཡི་དྭགས་དང༌། ལྷའི་འགྲོ་བར་ནི་མི་དགེ་བ་བཅུ་བར་མས་བསྡུས་པས་དག་མངོན་དུ་འགྱུར་བར་འཆད་ཀྱི། སྡོམ་མིན་གྱིས་བསྡུས་པ་ནི་ཡོད་པར་མི་འཆད་དེ། ཇི་སྐད་དུ། ཟ་མ་མ་ནིང་སྒྲ་མི་སྙན། །
མཚན་གཉིས་མ་གཏོགས་མི་རྣམས་ལ། ། སྡོམ་མིན། ཞེས་བཤད་པའི་ཕྱིར། ལྷ་ལ་སྲོག་གཅོད་པ་ཇི་ལྟར་ཡོད་ཅེ་ན། འགྲེལ་པར། གལ་ཏེ་ཡང་ལྷས་ལྷ་མི་གསོད་ཀྱང་འགྲོ་བ་གཞན་ན་གནས་པ་ནི་གསོད་པར་བྱེད་དོ། ། གཞན་དག་ན་རེ། ལྷ་ཡང་ལྷ་མ་ཡིན་གྱིས་མགོ་དང་རྐེད་པ་དག་བཅད་ནས་འཆིའོ། ། ཞེས་ཟེར་རོ། ། ཞེས་བཤད།
དེ་ནས་དགེ་བའི་ལྡན་ཚུལ་བཤད་པ་ནི། དགེ་བ་གསུམ་ནི་ཐམས་ཅད་དུ། ། རྙེད་དང་མངོན་སུམ་གྱུར་སྒོ་ནས། ། གཟུགས་མེད་འདུ་ཤེས་མེད་སེམས་ཅན། ། རྙེད་པས་བདུན་ཡོད་ལྷག་བཅས་ན། ། མངོན་དུ་གྱུར་པའི་སྒོ་ནས་ཀྱང༌། ། ཞེས་པ་གཟུགས་མེད་པའི་ཁམས་ན་ལུས་ངག་གི་དགེ་བའི་ལས་ལམ་བདུན་ལྡན་པར་བཤད་པ་ནི། གཟུགས་མེད་ཁམས་ཀྱི་འཕགས་པ་རྣམས་ལ་ཟག་མེད་སྡོམ་པའི་ངོ་བོར་གྱུར་པའི་ལུས་ངག་གི་སྤོང་བ་བདུན་ལྡན་པ་ལ་དགོངས་པ་ཡིན་ཏེ། ཁམས་འོག་མའི་རྟེན་ལ་ཡོད་པའི་ཟག་མེད་ཀྱི་སྡོམ་ལྡན་གཟུགས་མེད་པའི་ཁམས་སུ་སྐྱེ་བ་བླངས་པ་ན། ཇི་སྐད་དུ།
འབྲས་བུ་ཐོབ་སྦྱངས་ཉམས་པ་ལས། ། ཞེས་པའི་གཏོང་རྒྱུ་དེ་རྣམས་མ་བྱུང་ན་ལྡན་པ་ལས་འོས་མེད་པའི་ཕྱིར། འདི་ཡང་འདས་པ་དང་ལྡན་པ་ཡིན་གྱི། ད་ལྟར་བ་དང་ནི་མ་ཡིན་ཏེ། གཟུགས་མེད་ཀྱི་རྟེན་ལ་ཟག་མེད་ཀྱི་སྡོམ་པ་ཡོད་པ་མ་ཡིན་པའི་ཕྱིར། དེར་མ་ཟད་མ་འོངས་པ་དང་ཡང་ལྡན་ཏེ། ཟག་མེད་ཀྱི་སྡོམ་པའི་ལྡན་ཚུལ་ནི། སྐད་ཅིག་དང་པོ་མ་གཏོགས་ཐམས་ཅད་དུ་འདས་པ་དང་མ་འོངས་པ་གཉིས་ཀ་དང་ལྡན་པར་འཆད་པའི་ཕྱིར། འདིར་ལྡན་པའི་མ་འོངས་པ་དེ་ནི་མི་སྐྱེ་བའི་ཆོས་ཅན་དུ་བཤད་དགོས་པ་ཡིན་ཏེ། གཟུགས་མེད་པའི་རྟེན་ཅན་གྱི་འཕགས་པ་ཁམས་འོག་མ་དག་ཏུ་སྐྱེ་བ་མི་སྲིད་པའི་ཕྱིར།
ཞེས་པ་ནི་སྤྱི་སྐད་དོ། ། འོ་ན་འདོད་པའི་རྟེན་ཅན་གྱི་འཕགས་པ་གཟུགས་ཁམས་སུ་རིམ་པར་སྐྱེས་ནས་གཟུགས་མེད་ཀྱི་རྟེན་ཅན་དུ་གྱུར་པ་དེའི་རྒྱུད་ལ། ཇི་སྐད་དུ། ཟག་མེད་གང་དུ་སྐྱེས་པའི་ཡིན། ། ཞེས་བཤད་པ་ལྟར། ས་གང་གི་འབྱུང་བ་རྒྱུར་བྱས་པའི་ཟག་མེད་ཀྱི་སྡོམ་པ་དེ་ཉིད་དང་ལྡན་པ་ཡིན་ནམ་ཞེ་ན། དེའི་ཚེ་རྟེན་དེ་ལ་འདོད་པའི་སས་བསྡུས་ཀྱི་འབྱུང་བ་དང༌། དེ་ལས་གྱུར་པའི་འབྱུང་གྱུར་གྱི་གཟུགས་ཉིད་ལྡན་པ་ཡིན་ཏེ། དེ་ཉིད་གཏོང་བྱེད་ཀྱི་རྒྱུ་མ་བྱུང་བའི་ཕྱིར། དེ་སྐད་དུ་ཡང༌།
འགྲེལ་པར། གཟུགས་མེད་པ་དག་ན་འཕགས་པས་ས་གང་ལ་བརྟེན་པའི་ཟག་པ་མེད་པའི་ཚུལ་ཁྲིམས་སྐྱེད་དེ་འདས་པ་དེ་དང་ལྡན་ནོ། ། ས་ལྔ་ཆར་ལ་བརྟེན་པ་ཅན་གྱི་མ་འོངས་པ་དང་ཡང་ལྡན་ནོ། ། ཞེས་འདས་པའི་ལྡན་ཚུལ་ས་རེ་རེ་བ་དང༌། མ་འོངས་པའི་ལྡན་ཚུལ་ས་ལྔ་ཆར་ལ་བཤད་དོ། ། དེ་བཞིན་དུ་འདུ་ཤེས་མེད་པ་པ་ལ་ལུས་ངག་གི་སྤོང་བ་བདུན་ལྡན་པར་བཤད་པ་ཡང༌། བསམ་གཏན་གྱི་སྡོམ་པ་འདས་མ་འོངས་དང་ལྡན་པ་ལ་འཆད་དགོས་པ་ཡིན་ཏེ། ཇི་སྐད་དུ། བསམ་གཏན་སྡོམ་དང་ལྡན་པ་ནི། ། རྟག་ཏུ་འདས་དང་མ་འོངས་དང༌། །
ཞེས་བཤད་པའི་ཕྱིར། ད་ལྟར་བ་དང་ལྡན་པ་ནི་མ་ཡིན་ཏེ། ཇི་སྐད་དུ། མཉམ་གཞག་འཕགས་ལམ་གནས་དེ་གཉིས། ། ད་ལྟར་དང་ལྡན། ཞེས་འཆད་དགོས་ན། སྐབས་དེ་ན་མཉམ་པར་གཞག་པའི་སེམས་མེད་པའི་ཕྱིར་རོ། ། འོ་ན་དེར་བསམ་གཏན་གྱི་སྡོམ་པ་ཡོད་པའི་སྐབས་སྲིད་དམ་ཞེ་ན། རྟེན་དེ་ལ་བསམ་གཏན་གྱི་སེམས་མངོན་དུ་གྱུར་པའི་ཚེ་ན་ཡོད་དེ། ཐ་མ་གཉིས་ནི་སེམས་རྗེས་འབྲང་ཞེས་བཤད་པའི་ཕྱིར།
དེ་ཡང་ནམ་གྱི་ཚེ་ན། སྐྱེ་བ་ལེན་པ་དང་འཆི་འཕོ་བ་དག་ནའོ། ། དེ་དག་ཉོན་མོངས་པ་ཅན་ཁོ་ནར་ངེས་པ་མ་ཡིན་ནམ། ཞེ་ན། སེམས་ཉོན་མོངས་ཅན་དུ་སྐྱེས་པས་སྡོམ་པ་རིག་བྱེད་མ་ཡིན་པའི་གཟུགས་ཀྱི་ངོ་བོར་གྲུབ་པ་ལ་གེགས་བྱེད་མེད་དོ། ། འོ་ན་མཉམ་གཞག་ལ་གནས་པ་ཞིག་དགོས་པར་བཤད་པ་མ་ཡིན་ནམ་ཞེ་ན། མཉམ་པར་གཞག་པའི་སས་བསྡུས་ཀྱི་སེམས་ལ་འཆད་པས་ཉེས་པ་མེད་དོ་ཞེས་པ་ནི་སློབ་དཔོན་འདུས་བཟང་གི་ལུགས་སོ། ། དེ་ལྟར་བཤད་ཟིན་པའི་འོག་ཏུ་ལས་དེ་དག་གི་འབྲས་བུ་གང་ཞེ་ན། བཤད་པ། ཐམས་ཅད་བདག་པོ་རྒྱུ་མཐུན་དང༌། །
རྣམ་སྨིན་འབྲས་བུ་འབྱིན་པར་འདོད། ། སྡུག་བསྔལ་ཕྱིར་དང་བསད་ཕྱིར་དང༌། ། གཟི་བྱིན་མེད་ཕྱིར་འབྲས་རྣམ་གསུམ། ། ཞེས་པ། དགེ་བ་ལ་བྲལ་བའི་འབྲས་བུ་དང༌། གཉིས་ཀ་ལ་སྐྱེས་བུ་བྱེད་པའི་འབྲས་བུ་ཡོད་ཀྱང༌། འདིར་གསུམ་དུ་བསྡུས་པ་ནི་གཙོ་ཆེ་བའི་དབང་དུ་བྱས་ལ། དགེ་བ་ཟག་མེད་ལ་རྣམ་སྨིན་མི་སྲིད་ཀྱང༌། འདིར་ནི་ཟག་བཅས་ཀྱི་དབང་དུ་བྱས་སོ། ། དེ་ཡང་མི་དགེ་བ་ཆུང་འབྲིང་གསུམ་གྱི་རྣམ་པར་སྨིན་པ་ནི་ངན་སོང་གསུམ་གྱི་འགྲོ་བ་པ་དག་ཡིན་ལ།
དགེ་བའི་བདེ་འགྲོ་ཉིད་དོ། ། མི་དགེ་བའི་རྒྱུ་མཐུན་ནི། མཐོ་རིས་ཀྱི་རྟེན་དང༌། ངན་འགྲོའི་རྟེན་གཉིས་ཀ་ལ་འབྱུང་བ་སྲིད་ཅིང་བདག་པོའི་འབྲས་བུ་ཡང་གཉིས་ཀའི་ཡུལ་དུ་འབྱུང་བར་རིགས་པས་འགྲུབ་ལ། དགེ་བའི་རྒྱུ་མཐུན་དང་བདག་པོ་ཡང་དེ་བཞིན་ནོ། ། རྣམ་པར་སྨིན་པ་ནི་རང་གི་རྒྱུད་ཁོ་ན་ལ་སྨིན་པ་དང༌། བདག་པོ་ནི་ཕ་རོལ་གྱི་ཡུལ་ལ་འབྱུང་བ་དང༌། རྒྱུ་མཐུན་ནི་གཉིས་ཀའི་ཐུན་མོང་གི་ཆོས་སོ། ། གལ་ཏེ། འོ་ན།
ལས་གཅིག་ཉིད་ཀྱིས་འབྲས་བུ་གསུམ་ཀ་འབྱིན་པའམ། རྒྱུ་སོ་སོ་བ་དག་ཡིན། ཞེ་ན། འགྲེལ་པར་ལུགས་གཉིས་ལས། དང་པོ་ནི། ངན་སོང་དང་ཚེ་ཐུང་བ་ལྟ་བུ་རང་རྒྱུད་ལ་སྨིན་པ་རྣམས་ནི་རྣམ་སྨིན་ཡིན་ལ། ལས་དེ་ཉིད་ཀྱི་འབྲས་བུ་ཡུལ་ལ་བྱུང་བ་ནི་བདག་པོའི་འབྲས་བུའོ། ། ལུགས་གཉིས་པ་ནི། དམྱལ་བར་སྡུག་བསྔལ་མྱོང་བ་ནི་སྦྱོར་བའི་རྣམ་སྨིན་དང༌། བདེ་འགྲོའི་རྟེན་ལ་ཚེ་ཐུང་བ་ནི་ལས་ལམ་དངོས་གཞིའི་རྣམ་སྨིན་གྱི་འབྲས་བུ་ཡིན་ནོ། །
ཞེས་ཟེར། མི་དགེ་བའི་རྣམ་སྨིན་མཐོང་ཆོས་ལ་མྱོང་འགྱུར་ཞིག་ཁས་ལེན་པ་རང་ལུགས་སུ་འཆད་པ་དེའི་ཚེ། ལུགས་ཕྱི་མ་འདི་ཉིད་བྱེ་སྨྲའི་རང་ལུགས་སུ་བཤད་ན་ལེགས་པ་ཡིན་ཏེ། མཐོང་ཆོས་ལ་མྱོང་བ་ནི་ལས་སོ་སོའི་རྣམ་སྨིན་དུ་འཆད་དགོས་པའི་ཕྱིར་དང༌། སྦྱོར་བ་དང་མཇུག་ཆེ་ཆུང་ལས་ལས་ཆེ་ཆུང་དུ་འཇོག་དགོས་པའི་ཕྱིར་དང༌། ཇི་སྐད་དུ། སྡུག་བསྔལ་ཕྱིར་དང༌། ཞེས་པ་རྣམ་སྨིན་འབྱིན་པའི་སྒྲུབ་བྱེད་དང༌། བསད་ཕྱིར། ཞེས་རྒྱུ་མཐུན་གྱི་སྒྲུབ་བྱེད་དང༌།
གཟི་བྱིན་མེད་ཕྱིར། ཞེས་པ། བདག་འབྲས་ཀྱི་བསྒྲུབ་བྱེད་ཡིན་ལ། དེ་ཡང་སྦྱོར་དངོས་མཇུག་གསུམ་གྱི་དབང་དུ་བྱས་པའི་ཕྱིར། དེ་ལྟར་བཤད་པ་ན། དངོས་གཞིའི་རྣམ་སྨིན་ལ་རྒྱུ་མཐུན་གྱི་མིང་གིས་བཏགས་ནས་དེ་ཉིད་མཐོང་ཆོས་ལ་མྱོང་བ་ནི་སྦྱོར་མཇུག་དྲག་ཞན་ཇི་ལྟར་ཡིན་ཀྱང༌། ཞིང་གི་ཁྱད་པར་ལས་འགྱུར་བ་ཡིན་ཏེ། ཇི་སྐད་དུ། གང་དག་འགོག་བྱམས་ཉོན་མོངས་མེད། ། མཐོང་དང་དགྲ་བཅོམ་འབྲས་ལངས་པ། །
དེ་ལ་ཕན་གནོད་བྱས་པ་ཡི། ། འབྲས་བུ་འཕྲལ་དུ་མྱོང་བར་འགྱུར། ། ཞེས་འབྱུང་བས་སོ། ། གལ་ཏེ་བདེ་འགྲོའི་རྟེན་ལ་ཚེ་ཐུང་བ་སྐྱེ་བ་སྔ་མའི་དགེ་བའི་ལས་ཀྱི་རྣམ་པར་སྨིན་པ་མ་ཡིན་ནམ། ཇི་ལྟར་ན། ཚེ་འདིར་གཞན་གྱི་སྲོག་གཅད་པའི་རྒྱུ་མཐུན་དུ་འགྱུར། ཞེ་ན། དེ་དུས་ཀྱི་ཚེ་ཉིད་དེས་འཕངས་པའི་རྣམ་སྨིན་ཡིན་ཀྱང༌། ཇི་ལྟར་འཕངས་པ་བཞིན་གནས་པ་ལ་ནི། ཚེ་འདིར་བྱས་པའི་སྲོག་གཅོད་ཀྱི་ལས་ཀྱིས་གེགས་བྱས་པ་ལས་རྒྱུ་མཐུན་དུ།
རྣམ་པར་གཞག་པ་ཡིན་ནོ། ། རྣམ་སྨིན་དང་རྒྱུ་མཐུན་གྱི་གོ་དོན་མ་འཁྲུལ་བ་ནི་འདི་ཡིན་ཏེ། རྒྱུ་དུས་ཀྱི་ཀུན་སློང་དགེ་བས་འཕངས་ཤིང༌། དེ་དུས་ཀྱི་ཀུན་སློང་མི་དགེ་བའི་སེམས་པ་དང་ལྷན་ཅིག་ཏུ་སོ་སོར་ཐར་པའི་ཚུལ་ཁྲིམས་ཤིག་འབྱུང་བ་དེའི་ཚེ། རྒྱུ་དུས་ཀྱི་སེམས་པ་དང་ལྷན་ཅིག་པའི་ལས་དེའི་རྣམ་སྨིན་མིའི་འགྲོ་བ་པ་ཉིད་དུ། སྨིན་པ་དང༌། དེ་དུས་ཀྱི་སེམས་པ་དེ་དང་ལྷན་ཅིག་པའི་ལས་དེའི་རྒྱུ་མཐུན་ཚེ་ཐུང་བ་ཉིད་དུ་གྱུར་པ་ལྟ་བུ་ཡིན་ལ། དེའི་ཚེ་ན་ཡང་རྒྱུ་དུས་ཀྱི་ལས་དེའི་རྒྱུ་མཐུན་དང༌། དེ་དུས་ཀྱི་ལས་དེ་ཉིད་ཀྱི་རྣམ་པར་སྨིན་པ་ནི་གནས་སྐབས་གཞན་དུ་སོ་སོ་བ་ཉིད་དུ་མྱོང་བར་འགྱུར་རོ། ། དེའི་འོག་ཏུ་ལས་གང་འབྲས་བུ་དུ་དང་བཅས་པའི་ཚུལ་བཤད་པ་ནི།
དྲི་བཅས་སྤོང་བའི་ལམ་དག་གི ། ཞེས་བྱ་བ་ལ་སོགས་པ་ཡིན་ལ་དེའི་ཚུལ་ནི། གོང་དུ་གནས་གཉིས་པར་རྒྱུ་རྐྱེན་འབྲས་བུའི་རྣམ་པར་གཞག་པ་རྒྱས་པར་བཤད་པ་ལས་བདེ་བླག་ཏུ་རྟོགས་པ་ཉིད་ཀྱི་ཕྱིར་རྒྱས་པར་སྤྲོ་དགོས་པ་མ་ཡིན་ནོ། ། དེ་ལྟ་ན་ཡང་དམིགས་བསལ་གྱི་ཁྱད་པར་འགའ་ཞིག་འཆད་པ་ནི། འདི་ལྟར། རྣམ་སྨིན་གྱི་རྒྱུ་འབྲས་ནི་ཟག་བཅས་སུ་ས་གཅིག་པ་དང༌། སེམས་ཅན་དུ་སྟོན་པ་དགོས་ཤིང༌། རྒྱུ་མཐུན་གྱི་རྒྱུ་འབྲས་ཀྱང༌། ཟག་བཅས་ཡིན་ན་ས་གཅིག་པ་དགོས་ཤིང༌། ཟག་མེད་ལ་ས་གཅིག་པ་མི་དགོས་ཀྱང༌།
རང་ལས་དམན་པའི་རྒྱུ་མཐུན་གྱི་རྒྱུར་འགྲོ་བ་མི་སྲིད་པ་དང༌། རྒྱུ་མཐུན་གྱི་འབྲས་བུ་ལ་སྐྱེས་ཟིན་པས་མ་ཁྱབ་ཀྱང༌། དེའི་རྒྱུ་གཉིས་པོ་གང་རུང་ལ་སྐྱེས་ཟིན་པས་ཁྱབ་པ་དང༌། རྣམ་སྨིན་གྱི་རྒྱུ་འབྲས་ལ་སྔ་ཕྱི་བ་དགོས་ཀྱང༌། འབྲས་བུར་མ་ཟད། རྒྱུ་ལ་ཡང་མ་འོངས་པ་སྲིད་པ་དང༌། སྐྱེས་བུ་བྱེད་པའི་རྒྱུ་འབྲས་སུ་འཇོག་པ་ལ། གཉིས་པོ་དུས་མཉམ་པའམ། མི་མཉམ་ཀྱང་ཆོས་གཞན་གྱི་བར་དུ་མ་ཆོད་པ་ཞིག་དགོས་པ་དང༌། འདུས་བྱས་ཐམས་ཅད་བདག་པོའི་འབྲས་བུར་འཇོག་ཀྱང་རང་གི་རྒྱུར་འཆད་རྒྱུ་དེའི་སྔོན་ལ་སྔར་བྱུང་བ་མ་ཡིན་པ་ཞིག་དགོས་པ་དང༌།
བྲལ་བའི་འབྲས་བུ་ལ་དངོས་པོ་དང་འདུས་མ་བྱས་གཉིས་ཀའི་གཞི་མཐུན་པ་ཞིག་དགོས་ཤིང༌། འབྲས་བུ་གོ་ཆོད་པོ་ཡིན་ཀྱང༌། རྒྱུ་དྲུག་པོ་གང་ཡང་རྩི་རྒྱུ་མེད་ཅིང༌། མ་སྐྱེས་པས་ཁྱབ་པ་ཞེས་བྱ་བ་རྣམས་ནི་མདོར་བསྟན་པའོ། ། དེ་ནས་འདིར་སྤོང་བའི་ལམ་ཞེས་པ་ནི་བར་ཆད་མེད་ལམ་སྟེ། སྦྱོར་བའི་ལམ་ལ་ནི་སྤང་བྱའི་ཐོབ་པ་གཅོད་པའི་མཐུ་མེད་པས་བྲལ་འབྲས་འཇོག་མི་ནུས་པའི་ཕྱིར། སྤོང་ལམ་དང་རྣམ་སྨིན་གྱི་རྒྱུར་འཇོག་པ་ལ་ནི་ངོ་བོ་སེམས་པ་ཡིན་པ་ཞིག་དགོས་ཏེ། སེམས་མེད་ཀྱི་རྣམ་སྨིན་འཕེན་མི་ནུས་པའི་ཕྱིར་དང༌། སྤང་བྱའི་ཐོབ་པ་གཅོད་མི་ནུས་པའི་ཕྱིར། དེ་སྐད་དུ་ཡང༌།
སེམས་མེད་སྙོམས་པར་འཇུག་པ་དག ། འཕེན་བྱེད་མ་ཡིན། ཞེས་དང༌། སེམས་པ་རྣམ་པ་བཅུ་གཉིས་ཏེ། ། ཞེས་འབྱུང་བས་སོ། ། དེས་ན་བསམ་གཏན་དང་ཟག་མེད་ཀྱི་སྡོམ་པ་གཉིས་ཀྱི་ངོ་བོར་གྱུར་པའི་སེམས་པ་དག་སྲིད་པས་སྤོང་བའི་སྡོམ་པ་ཡང་འཇོག་ལ། སོ་སོར་ཐར་པ་ལ་ནི་དེ་དང་དེ་དག་མེད་དོ། ། དེ་སྐད་དུ་ཡང༌། བར་ཆད་མེད་ལམ་སྐྱེས་དེ་གཉིས། ། མི་ལྕོགས་མེད་ལ་སྤོང་ཞེས་བྱ། །
ཞེས་སོ། ། དེ་ལྟ་ཡིན་པ་དེའི་ཕྱིར་བསམ་གཏན་དང་པོའི་ཉེར་བསྡོགས་ཀྱིས་བསྡུས་པའི་སྤོང་ལམ་གྱི་ངོ་བོར་གྱུར་པའི་སེམས་པ་དེའི་བྲལ་བ་ནི་འདོད་པའི་ཉོན་མོངས་པ་སྤངས་པའི་འགོག་པ་དེ་ཉིད་ཡིན་ལ། རྣམ་པར་སྨིན་པ་ནི་བསམ་གཏན་དང་པོའི་འགྲོ་བ་དེ་ཡིན་པ་དང༌། སྐྱེས་བུ་བྱེད་འབྲས་ནི། དེ་དང་མཚུངས་པར་ལྡན་པའི་སེམས་བྱུང་རྣམས་དང༌། རྒྱུ་མཐུན་པའི་འབྲས་བུ་ནི་རིགས་འདྲ་ཕྱི་མ་དག་སྟེ། མཉམ་གཞག་ཏུ་རིགས་མཐུན་ཞིག་དགོས་སོ། ། ཟག་མེད་ཀྱིས་རྣམ་སྨིན་མི་འཕེན་པའི་དོན་ནི། རྣམ་སྨིན་དེ་འབྱིན་པ་ལ་ནི་ས་དེར་སྲིད་པའི་འདོད་ཆགས་དང་མཚུངས་པར་ལྡན་པའི་སེམས་པས་ཀུན་ནས་བསླངས་པ་ཞིག་དགོས་པ་ཡིན་ལ། ཟག་མེད་ཀྱི་ལས་ནི་ཉོན་མོངས་པས་ཀུན་ནས་བསླང་བ་མི་སྲིད་དེ།
གཞན་དུ་ན་ཟག་བཅས་སུ་ཐལ་བས་སོ། ། དེ་བཞིན་དུ་སྲོག་གཅོད་ཀྱི་སྦྱོར་བ་སྤོང་བ་ནི་དགེ་བའི་སྦྱོར་བ་དང༌། མི་དགེ་བའི་སྦྱོར་བ་སྤོང་བ་དགེ་བའི་སྦྱོར་བ་དང༌། དེའི་དངོས་གཞི་སྤོང་བ་དགེ་བའི་དངོས་གཞི་དང༌། མཇུག་སྤོང་བ་འཇུག་ཏུ་བཤད་པ་ཡིན་ལ། དེའི་ཚེ་སྦྱོར་བའི་དུས་ན་ཡོད་པའི་སྲོག་གཅོད་སྤོང་བའི་སེམས་པ་རྒྱུ་དུས་ཀྱི་ཀུན་སློང་དང་ཡིད་ཀྱི་ལས་སུ་འཇོག་རྒྱུ་དེ་སྲོག་གཅོད་ཀྱི་རྣམ་སྨིན་འབྱིན་བྱེད་དང༌། སྐྱེས་བུ་བྱེད་འབྲས་ཀྱི་རྒྱུ་དང༌། དངོས་གཞིའི་དུས་ན་ཡོད་པའི་སེམས་པ་རིག་བྱེད་དང་བཅས་པ་ནི་རྣམ་སྨིན་དེ་རྫོགས་བྱེད་དང༌། དགེ་བའི་དངོས་གཞིར་གྱུར་པའི་རིག་བྱེད་མ་ཡིན་པ་ནི་རྒྱུ་མཐུན་དང་བདག་པོའི་འབྲས་བུ་སྐྱེད་བྱེད་ཀྱི་རྒྱུར་གཞག་གོ ། མཇུག་གི་ཁྱད་པར་མང་ཉུང་དང་དྲག་གཞན་ལས་འབྲས་བུ་དེ་དག་ཐམས་ཅད་ཀྱི་ཁྱད་པར་ཡོངས་སུ་རྫོགས་བྱེད་དོ། །
དེ་ནས་བར་མ་གཉིས་སུ་མ་སྐྱེས་པའི། ། འབྲས་བུ་མ་འོངས་པ་གསུམ་ཡིན། ། ཞེས་པར། ད་ལྟར་བས་ད་ལྟར་བ་ལ་སྐྱེས་བུ་བྱེད་པའི་འབྲས་བུ་ཇི་ལྟར་རུང་སྟེ། ཇི་སྐད་དུ། གང་གི་སྟོབས་ལས་གང་སྐྱེས་པའི། ། འབྲས་དེ་སྐྱེས་བུ་བྱེད་ལས་སྐྱེས། ། ཞེས་འབྱུང་ཁུངས་ཀྱི་སྒྲ་བཤད་པ་དེ་མི་རུང་བའི་ཕྱིར། སྙམ་ན། ད་ལྟར་བ་ཉིད་ཀྱང་རྒྱུན་ལ་ལྟོས་ནས་ཕན་ཚུན་གདགས་བྱ་དང་འདོགས་བྱེད་ཉིད་དུ་འཇོག་ཏེ།
དེ་ལས་གཞན་དུ། སྐྱེས་ཟིན་སླར་ཡང་སྐྱེས་དགོས་ན། བདག་ལས་སྐྱེ་བ་ཉིད་དུ་ཧ་ཅང་ཐལ་བས་སོ། ། ཡང་མ་འོངས་པའི་འབྲས་བུ་མ་འོངས་པ་ཡིན་པ་ལ་རྣམ་སྨིན་གྱི་རྒྱུ་འབྲས་ཇི་ལྟར་རུང་སྟེ། མ་འོངས་པ་ལ་སྔ་ཕྱི་མེད་པའི་ཕྱིར། ཞེ་ན། རྒྱུ་འབྲས་གཉིས་མ་འོངས་པའི་གོ་ས་དེ་ན་མཉམ་དུ་ཡོད་པའི་ཚེ་རྣམ་སྨིན་གྱི་རྒྱུ་འབྲས་སུ་མི་འཇོག་ཀྱང༌། མ་འོངས་པའི་ས་ན་ཡོད་པའི་མི་དགེ་བ་ལྟ་བུ་དེ་རྣམ་སྨིན་གྱི་རྒྱུ་ཉིད་དུ་ཁས་ལེན་དགོས་ཏེ། གསུམ་པོ་དག་ནི་དུས་གསུམ་པ། ། ཞེས་འཆད་པའི་ཕྱིར།
དེའི་ཚེ་རྣམ་སྨིན་གྱི་འབྲས་བུ་དེ་ཡིན་ཞེས་ངོས་བཟུང་བར་མི་ནུས་ཀྱང༌། དེའི་རྣམ་སྨིན་གྱི་འབྲས་བུ་ཡོད་པར་ཁས་ལེན་དགོས་ཏེ། རྣམ་སྨིན་གྱི་རྒྱུ་ཉིད་དུ་གྱུར་པའི་ཕྱིར། དེས་ན་སང་ཕོད་ཀྱི་མི་དགེ་བ་དང༌། དེའི་རྣམ་སྨིན་ངན་སོང་གཉིས་ད་ལྟར་བའི་དུས་འདིར་སྔ་ཕྱིའི་རིམ་པ་མེད་ཀྱང༌། རྣམ་སྨིན་རྒྱུ་འབྲས་སུ་འཇོག་དགོས་པ་བཞིན་ནོ། ། དེ་ནས། མི་སློབ་པའི་འབྲས་བུ་སློབ་པ་ཡིན་པ་ལ་སྐྱེས་བུ་བྱེད་འབྲས་མི་རྩི་བ་ནི་ཆོས་གཞན་གྱིས་བར་དུ་ཆོད་པས་ཡིན་ལ། གཞན་དེ་ཡང་གང་ཞེ་ན། མི་སློབ་པ་ལས་ཉམས་པའི་ཚེ་ཉམས་བྱེད་ཀྱི་ཉོན་མོངས་པ་དེས་བར་དུ་ཆོད་པའོ། །
ཡང་མི་སློབ་པའི་འབྲས་བུ་མི་སློབ་པ་ཉིད་དུ་བཞག་པ་དེའི་ཚེ་བྲལ་བའི་འབྲས་བུ་མ་བཤད་པ་ལ། འོ་ན་མི་སློབ་ལམ་དུ་སྙོམས་འཇུག་གི་སྒྲིབ་པ་སྤོང་བ་དང༌། དབང་བརྟུལ་དབང་པོ་འཕོ་བའི་བར་ཆད་མེད་ལམ་དགུ་བཤད་པ་མ་ཡིན་པར་འགྱུར་ཏེ། མི་སློབ་པའི་འབྲས་བུ་སློབ་མི་སློབ་གཉིས་ཀ་མ་ཡིན་པ་ལ་བྲལ་བའི་འབྲས་བུ་མ་བཤད་པའི་ཕྱིར་སྙམ་ན། ཉེས་པ་དང་པོ་མེད་དེ། སྙོམས་འཇུག་གི་སྒྲིབ་པ་སྤངས་པའི་འགོག་པ་ཁས་མི་ལེན་པའི་ཕྱིར། དེའི་ཤེས་བྱེད་ཀྱང༌། སྤོང་བྱེད་ཀྱི་གཉེན་པོ་ཞི་གནས་ཡིན་གྱི། དེས་དེའི་ཐོབ་པ་གཅོད་མི་ནུས་པའི་ཕྱིར། གཉིས་པས་ཀྱང་མི་གནོད་དེ།
མི་སློབ་པའི་ངོ་བོ་ནི་ཟད་པ་དང་མི་སྐྱེ་བ་ཤེས་པ་ལ་འདོད་ཀྱི། ཡང་དག་པའི་ལྟ་བ་ལ་མི་འཆད་ལ། ལྟ་བ་མ་ཡིན་པ་ནི་ཤེས་བྱའི་སྒྲིབ་པ་སྤོང་བྱེད་དུ་མི་རུང་བས་སོ། ། དེའི་ཤེས་བྱེད་ཀྱང༌། ཟད་དང་མི་སྐྱེའི་བློ་ལྟ་མིན། ། ཞེས་དང༌། དེ་ཟད་ཐོབ་དང་ཟད་མི་ཤེས། ། དེ་ཚེ་དེ་མི་སློབ་དགྲ་བཅོམ། ། ཞེས་གསུངས་སོ། ། དེ་ལས་གཞན་དུ་མི་སློབ་པའི་རྒྱུད་ཀྱི་ལམ་གང་ཡིན་མི་སློབ་པར་བཤད་ན།
མི་སློབ་པའི་ལམ་ཟག་པ་དང་བཅས་པ་དག་ཀྱང་མི་སློབ་པ་ཉིད་དུ་ཐལ་ལོ། ། དེའི་འོག་ཏུ་ཅི། ལས་གཅིག་གིས་སྐྱེ་བ་གཅིག་ཁོ་ན་འཕེན་ནས། འོན་ཏེ་དུ་མ་ཡང་འཕེན། དེ་བཞིན་དུ་ལས་དུ་མས་ཀྱང་སྐྱེ་བ་གཅིག་འཕེན་ཏམ། འོན་སྟེ་དུ་མ་ཁོ་ན་འཕེན། ཞེ་ན་ལས་དུ་མས་སྐྱེ་བ་གཅིག་ཁོ་ན་འཕེན་པ་ནི་མ་ཡིན་ཏེ། འཕེན་ན་ལས་དུ་མའི་རྣམ་སྨིན་དུ་གྱུར་པའི་སྐྱེ་བ་གཅིག་པུ་དེ་དུམ་བུར་ཆད་ཅིང་སྐྱེ་བར་ཐལ་བས་སོ། ། དེ་ལྟ་ན་ཡང་ལས་གཅིག་གིས་འཕངས་པའི་སྐྱེ་བ་གཅིག་པུ་དེ་ཡོངས་སུ་རྫོགས་པར་བྱེད་པ་ལ་ནི་ལས་དུ་མ་དགོས་ཏེ། དཔེར་ན།
རི་མོ་མཁན་གྱིས་རྐྱ་རིས་གཅིག་བཏབ་པ་དེ་ཚོན་དུ་མས་རྫོགས་པར་བྱེད་དགོས་པ་བཞིན་དུ། མིར་མཚུངས་ཀྱང༌། དབང་པོ་དང་ཡན་ལག་དང༌། ཚུགས་དང༌། བོང་ཚོད་སོགས་ཕུན་སུམ་ཚོགས་མ་ཚོགས་ཀྱི་ཁྱད་པར་ནི་རྫོགས་བྱེད་ཀྱི་ལས་གཅིག་དང་མང་པོས་བྱེད་དགོས་པ་བཞིན། འདི་ཡང་ལུས་ངག་གིས་ལས་རྣམ་པ་བདུན་གྱི་ཚེ། རབ་ཏུ་འཇུག་བྱེད་དུ་གྱུར་པའི་སེམས་པ་གཅིག་ནི་སྐྱེ་བ་གཅིག་འཕེན་བྱེད་ཀྱི་རྒྱུ་དང་རྗེས་སུ་འཇུག་བྱེད་དུ་གྱུར་པའི་སེམས་པ་རིག་བྱེད་དང་བཅས་པ་ནི་རྫོགས་བྱེད་ཀྱི་རྒྱུར་འཇོག་པ་ཡིན་ལ། དེའི་ཚེ་རབ་ཏུ་འཇུག་བྱེད་དགེ་བ་ཡིན་ན། དེས་རྣམ་སྨིན་བདེ་འགྲོའི་རིས་མཐུན་གཅིག་ཁོ་ན་འཕེན་པར་བྱེད་ཅིང༌། རྗེས་སུ་འཇུག་བྱེད་ལ་ནི་དགེ་མི་དགེ་ལུང་མ་བསྟན་གསུམ་ཀ་སྲིད་པ་ན།
གསུམ་ཀས་སྐྱེ་བ་གཅིག་པུ་དེ་རྫོགས་པར་བྱེད་ཅིང༌། དགེ་བ་ཁོ་ནར་ངེས་ན་ཡང་དངོས་གཞི་དང་མཇུག་གི་དབྱེ་བས་རྫོགས་བྱེད་མང་པོ་དག་ཏུ་འགྱུར་རོ། ། གལ་ཏེ་འོ་ན། ལས་དེ་བེམ་པོར་གྱུར་པ་དག་འཕེན་བྱེད་དུ་མི་རུང་ན་སེམས་པ་ཁོ་ནར་ངེས་སམ་ཞེ་ན། མ་ཡིན་ཏེ། སེམས་པ་དང་མཚུངས་པར་ལྡན་པའི་ཚོར་བ་ལ་སོགས་པ་དག་ཀྱང་འཕེན་བྱེད་དུ་རུང་བ་ཡིན་ནོ། ། དེ་སྐབས་ཀྱི་རྣམ་སྨིན་དེའི་རྒྱུ་ནི་མིན་ཏེ། རྫོགས་བྱེད་དུ་མི་རུང་བའི་ཕྱིར་ཏེ། རྗེས་སུ་འཇུག་བྱེད་མ་ཡིན་པའི་ཕྱིར། འོ་ན་སེམས་པའི་ལས་དང་ལྷན་ཅིག་ཏུ་འབྱུང་བའི་རིག་བྱེད་མ་ཡིན་པ་དག་ཀྱང་འཕེན་བྱེད་དུ་རུང་བར་འགྱུར་ཏེ།
འགྲེལ་པར་སྙོམས་འཇུག་གཉིས་འཕེན་བྱེད་མ་ཡིན་པའི་ཤེས་བྱེད་དུ། ལས་དང་ལྷན་ཅིག་མི་འབྱུང་བའི་ཕྱིར་རོ། ། ཞེས་པའི་ཤུགས་ལས་སོ་སྙམ་ན། མ་ཡིན་ཏེ། དེ་ལྟར་ན་འཕེན་བྱེད་ཀྱི་སེམས་པ་དང་ལྷན་ཅིག་པའི་ཐོབ་པ་ཡང་དེར་ཐལ་བས་སོ། ། འདོད་ནུས་པ་མ་ཡིན་ཏེ། ཐོབ་པའང་མིན། ཞེས་དང༌། འགྲེལ་པར། ལས་དང་འབྲས་བུ་མི་གཅིག་པའི་ཕྱིར་རོ། །
ཞེས་བཤད་པས་སོ། ། དེ་ལྟར་ན་རིས་མཐུན་འཕེན་བྱེད་ལ་ཚོར་བ་སོགས་སྲིད་པས། འཕེན་བྱེད་ལ་ལས་ཀྱི་མ་ཁྱབ་ཅིང༌། གཟུགས་ཅན་དག་འཕེན་བྱེད་དུ་མི་རུང་བས་ན། ལུས་ངག་གི་ལས་རྣམས་རིས་མཐུན་འཕེན་བྱེད་དུ་འགལ་ལོ། ། རྣམ་སྨིན་གྱི་རྒྱུ་ལ་དེ་འཕེན་བྱེད་ཀྱི་མ་ཁྱབ་ཏེ། དེ་རྫོགས་བྱེད་དག་ཀྱང་དེའི་རྒྱུར་འཆད་པས་སོ། ། དེ་ནས་སྒྲིབ་པ་གསུམ་འཆད་པ་ནི། མཚམས་མེད་པ་ཡི་ལས་རྣམས་དང༌། ། ཉོན་མོངས་ཤས་ཆེན་ངན་འགྲོ་དང༌། །
འདུ་ཤེས་མེད་པའི་སེམས་ཅན་དང༌། ། སྒྲ་མི་སྙན་སྒྲིབ་གསུམ་དུ་འདོད། ། ཅེས་པ། ལུང་གཞན་ལས་ནི་སྤྱིར་ཉོན་མོངས་པ་གང་ཡིན་ཉོན་སྒྲིབ་དང༌། དེས་བསླང་བའི་ལས་གང་ཡིན་ཐམས་ཅད་ལས་སྒྲིབ་དང༌། ལས་དེའི་རྣམ་སྨིན་གང་ཡིན་མཐའ་དག་རྣམ་སྨིན་གྱི་སྒྲིབ་པར་བཤད་མོད། འདིར་སྒྲིབ་པར་འཇོག་བྱེད་ནི། རྟེན་དེར་འཕགས་ལམ་སྐྱེད་པ་ལ་སྒྲིབ་པ་ཞེས་བྱ་བ་དེ་ཡིན་པས་མཚན་གཞི་རྒྱ་ཆུང་ངུར་བྱས་ནས་བཤད་དོ། ། དེ་ཡང་ཚེ་ཕྱི་མ་དམྱལ་བར་བར་མཚམས་མེད་པའི་དོན་གྱིས་ན་མཚམས་མེད། ཅེས་བྱ་ལ།
དེ་ལྟར་སྒྲ་བཤད་པའི་ཚེ་ན། དེ་ལ་སྐྱེས་ནས་མྱོང་འགྱུར་གྱི་ཁྱབ་པ་ལྟ་བུར་བཤད་ཀྱང༌། དེ་ལ་ནི་རྣམ་སྨིན་ངེས་པ་དང༌། གནས་སྐབས་མ་ངེས་པ་དང༌། གཉིས་ཀ་མ་ངེས་པ་དང༌། གསུམ་དུ་འགྱུར་བ་ཡིན་ཏེ། ཇི་སྐད་དུ། ཕ་མ་གསོད་གང་དེ་ངེས་སོ། ། ཞེས་དང༌། ཡོན་ཏན་ཞིང་དང༌།
ཞེས་པས་ནི་ལྔ་པོ་རྣམ་སྨིན་ངེས་པར་བཤད་ལ། དགྲ་བཅོམ་འབྲས་ལངས་པ། ཞེས་སོགས་ཀྱིས་མཐོང་ཆོས་ལ་མྱོང་འགྱུར་དང༌། སྤྱི་ཁྱབ་ནས་སྐྱེས་ནས་མྱོང་འགྱུར་དང༌། མཚམས་མེད་པ་མང་པོ་དང་ལྡན་ན་ལན་གྲངས་གཞན་ལ་མྱོང་འགྱུར་དང༌། ལུགས་འདིར་བརྟག་དགོས་ཀྱང༌། ཐེག་པ་ཆེན་པོ་ལ་གཉེན་པོ་ཀུན་ཏུ་སྤྱོད་པ་དང༌། ལྡན་ན་མྱོང་བར་མ་ངེས་པ་དག་ཀྱང་བཤད་པས་སོ། ། ལུགས་འདིར་ཞིབ་མོར་བཤད་པ་ན། དགེ་འདུན་དབྱེན་གྱི་མཚམས་མེད་དང༌།
དེ་བཞིན་གཤེགས་པ་ལ་ངན་སེམས་ཀྱི་ཁྲག་ཕྱུང་བའི་མཚམས་མེད་ལ་ནི་སྐྱེས་ནས་མྱོང་འགྱུར་གྱི་ཁྱབ་པ་ཡིན་ཏེ། ལྟ་བ་དང་ཚུལ་ཁྲིམས་གཉིས་ཀ་ཉམས་པའི་ཕྱིར། ཕ་མ་དང་དགྲ་བཅོམ་པ་བསད་པའི་མཚམས་མེད་ནི་གནས་སྐབས་མ་ངེས་པ་ཡིན་ཏེ། ཚུལ་ཁྲིམས་ཉམས་ཀྱང་ལྟ་བ་མ་ཉམས་པས་གནས་སྐབས་མ་ངེས་པའི་ཕྱིར། འོ་ན་ལུགས་འདིར་ཚུལ་ཁྲིམས་ཉམས་པ་དང༌། ཏ་ལའི་མགོ་བོ་བཅད་པ་བཞིན་དུ་ཚེ་དེ་ལ་རྣམ་པར་གྲོལ་བའི་གོ་སྐབས་མེད་པར་འཆད་དགོས་པ་མ་ངེས་པ་མ་ཡིན་ནམ་ཞེ་ན། ཕམ་པ་འཆབ་བཅས་ལ་དེ་ལྟར་ཡིན་ཀྱང༌། འཆབ་མེད་ལ་དེ་ལྟར་མ་ཡིན་ཏེ། དེའི་དག་བྱེད་དུ་བསླབ་པ་སྤྱད་པས་རྟེན་དེ་ལ་དགྲ་བཅོམ་པའི་སྐལ་བ་ཡོད་པར་བཤད་པའི་ཕྱིར་དང༌། དགེ་འདུན་དབྱེན་གྱི་མཚམས་མེད་ལྟ་བུ་ནི་ཕལ་ཆེར་འཆབ་མེད་དུ་ངེས་པའི་ཕྱིར།
དེ་ལ་དག་བྱེད་མེད་ཀྱང༌། དེའི་རིགས་པས་གཞན་རྣམས་ལའང་མཚམས་མེད་ཀྱི་ལས་དང་འཆབ་མེད་ཀྱི་གཞི་མཐུན་སྲིད་པའི་ཕྱིར། མི་མཚུངས་ཏེ། ཕམ་པ་འཆབ་མེད་ལ་དག་བྱེད་བཤད་ཀྱང༌། མཚམས་མེད་ལ་མ་བཤད་པས་སོ། ། ཞེ་ན། མ་བཤད་པར་མི་འགྲུབ་ཏེ། དགེ་འདུན་དབྱེན་གྱི་ལྷག་མ་དང༌། མཚམས་མེད་ཀྱི་གཞི་མཐུན་སྲིད་པའི་ཕྱིར། ཞེས་པ་དེ་ཙམ་གྱིས་གཞན་གྱི་རྩོད་པ་ཟློག་པར་ནུས་ལ།
འདིའི་རྣམ་གཞག་ཞིབ་མོ་ནི་འོག་ཏུ་དཔྱད་པར་བྱའོ། ། འདིར་ཉོན་མོངས་པའི་སྒྲིབ་པའི་མཚན་གཞི་ནི། ཉོན་མོངས་པ་ཤས་ཆེ་བ་ཉིད་ཡིན་གྱི། ཉོན་མོངས་པ་རྣོ་བ་ཙམ་གྱིས་མི་ཆོག་སྟེ། ཤས་ཆེ་བའི་དོན་ནི་རྒྱུན་མི་ཆད་པར་འབྱུང་བ་ཡིན་པས། དེ་ལ་གཉེན་པོའི་གོ་སྐབས་མ་རྙེད་ལ། རྣོ་བ་ནི་ཤུགས་དྲག་པོ་ཡིན་ཀྱང་རེས་འགའ་མི་འབྱུང་བས་གཉེན་པོའི་སྐབས་རྙེད་པའི་ཕྱིར། དེ་བས་ན་འཕགས་ལམ་ལ་སྒྲིབ་པར་མི་ནུས་སོ། ། རྣམ་སྨིན་སྒྲིབ་པའི་མཚན་གཞི་ནི། ངན་སོང་ལ་སོགས་པའི་འགྲོ་བ་གསུམ་པོ་དེ་ཉིད་ཀྱི་རང་ལྡོག་ནས་འཆད་དགོས་པ་ཡིན་ཏེ།
དེ་ཉིད་འདིའི་སྐབས་ཀྱི་རྣམ་སྨིན་དངོས་ཡིན་པའི་ཕྱིར། དེ་སྐད་དུ་ཡང༌། དེར་ནི་དམྱལ་སོགས་འགྲོ་བ་ལྔ། ། རང་གི་མིང་གིས་བསྟན་དེ་དག ། ཉོན་མོངས་ཅན་མིན་ལུང་བསྟན་མིན། ། ཞེས་སོ། ། གལ་ཏེ་འོ་ན། འཕགས་ལམ་སྦྱོར་བ་དང་བཅས་པ་ལ་སྒྲིབ་པས་སྐབས་འདིའི་སྒྲིབ་པར་འཇོག་ན། ངན་སོང་གསུམ་དུ་སྐྱེ་ངེས་ཀྱི་ལས་གཞན་དག་དང་ལྡན་པ་དང༌། སྒོ་ང་དང༌།
དྲོད་གཤེར་དང༌། བུད་མེད་ཉིད་དུ་སྐྱེ་བར་འགྱུར་བ་དང༌། སྲིད་པ་བརྒྱད་པ་མྱོང་ངེས་དང༌། ཟ་མ་དང་མ་ནིང་དང༌། ཚངས་ཆེན་དང༌། འདུ་ཤེས་མེད་པ་བར་སྐྱེ་ངེས་ཀྱི་ལས་རྣམས་འདིར་ལས་ཀྱི་སྒྲིབ་པ་ཉིད་དུ་འཆད་རིགས་པར་འགྱུར་ཏེ། རྟེན་དེ་ལ་ངེས་འབྱེད་བཟོད་མཆོག་དང་འཕགས་ལམ་སྐྱེ་བའི་གོ་སྐབས་མེད་པའི་ཕྱིར། དེའི་ཤེས་བྱེད་ཀྱང༌། འཕགས་པ་རྣམས་དེར་སྐྱེ་མི་སྲིད་པའི་ཕྱིར། ཞེ་ན།
བདེན་མོད་ཀྱི། འདིར་དེ་དག་མ་བཤད་པ་ནི་ངོས་བཟུང་བར་སླ་བ་དེ་དག་བཤད་པས། དེ་དག་ཤུགས་ལ་རྟོགས་པར་བྱའོ། ། སླ་བ་ཅི་ཞེ་ན། མཚམས་མེད་པ་ལྔ་ནི་རྒྱུ་ལྔའི་སྒོ་ནས་ངོས་འཛིན་ནུས་པའོ། ། ལྔ་པོ་གང་ཞེ་ན། གཞི་ནི་ཕན་འདོགས་དང་ཡོན་ཏན་གྱི་ཞིང་ངམ། ལུས་ངག་གི་ལས་སོ། ། འབྲས་བུ་ནི་ཡིད་དུ་མི་འོངས། འགྲོ་བ་ནི་དམྱལ་བའི་འགྲོ་བ།
སྐྱེ་བ་ནི་སྐྱེས་ནས་མྱོང་འགྱུར། གང་ཟག་ནི་སྐྱེས་པ་དང་བུད་མེད་ཁོ་ནའོ། ། སྒྲིབ་པ་གསུམ་ནི་སྔ་མ་སྔ་མ་ལྕི་ཞིང༌། ཕྱི་མ་ཕྱི་མ་རིམ་པས་འདྲེན་པར་བྱེད་དོ། ། དེས་ན་རྣམ་སྨིན་གྱིས་ནི་མཐོང་མོས་ཁོ་ན་ལ་སྒྲིབ། ལས་ཀྱིས་ནི་ཚེ་འདི་དང་སྐྱེ་བ་ཕྱི་མ་ཁོ་ན་ལ་སྒྲིབ། ཉོན་མོངས་པས་ནི་སྐྱེ་བ་གསུམ་ལ་སོགས་པར་སྒྲིབ་པར་བྱེད་དོ། ། དེ་དག་གི་དམིགས་བསལ་ནི། འཕགས་པ་སྒོང་སྐྱེས་སུ་མི་འགྱུར་ཡང༌། སྒོང་སྐྱེས་ལ་འཕགས་ལམ་མི་སྐྱེ་བ་ནི་མ་ཡིན་ཏེ།
གནས་བརྟན་བྲག་དང་ཉེ་བྲག་བཞིན་ནོ། ། ཉོན་མོངས་པ་ཤེས་ཆེན་པོ་དང་ལྡན་ཡང༌། ལམ་ཕྲན་བརྟན་དང༌། སོར་མོའི་འཕྲེང་བ་ཅན་དང༌། གཅུང་མཛེས་དགའ་བ་ལ་སོགས་པ་འཕགས་ལམ་རྟེན་དེ་ལ་སྐྱེས་པ་ནི་དམིགས་ཀྱི་བསལ་བ་སྟེ། དེའི་རིགས་པ་མ་སྐྱེས་དགྲ་དང་གཙུག་ཕུད་ཅན་ལྟ་བུ་ལ་ཡང་བཤད་པར་མངོན་ནོ། ། དེ་ནས་དགེ་འདུན་དབྱེན་གྱི་སྐབས་སུ་དབྱེན་གྱི་ངོ་བོ་ནི་མ་སྒྲིབས་ལུང་མ་བསྟན་དང༌། དེའི་ཁ་ན་མ་ཐོ་བ་ནི་རྫུན་ནོ། ། འདིའི་ངོ་བོ་འགྲེལ་པར། དབྱེན་དང་ལྷན་ཅིག་སྐྱེས་པའི་རིག་བྱེད་དང་རིག་བྱེད་མ་ཡིན་པ་གཉིས་ཀ་ལ་བཤད་པ་ནི།
རགས་པའི་རྣམ་གཞག་ཙམ་ཡིན་གྱི། སྒྲ་ཇི་བཞིན་པ་མ་ཡིན་ཏེ། རྫུན་གྱི་ལས་ལམ་དངོས་སུ་འཇོག་པ་ནི། སྨྲ་བ་པོའི་ངག་གི་རིག་བྱེད་ཕ་རོལ་པོའི་ཉན་ཤེས་ཀྱིས་ཐོས་ནས། དོན་གོ་བ་དེའི་ཚེ་ན་ལས་ལམ་དངོས་སུ་འགྱུར་བས་སོ། ། ཡང་བྱེ་བྲག་ཏུ་སྨྲ་བ་སྔ་རབས་པ་ནི། ལུས་ངག་གི་རིག་བྱེད་ལ་མ་ལྟོས་པའི་ལུས་ངག་གི་ལས་ལམ་དངོས་གཞི་ཡང་ཁས་ལེན་པ་ཡིན་ཏེ། དྲང་སྲོང་ཡིད་ཁྲོས་པ་ཙམ་གྱིས་སྲོག་གཅོད་ཀྱི་ལས་ལམ་འབྱུང་བ་དང༌། གསོ་སྦྱོང་གི་ཚེ་ཉེས་པ་དང་བཅས་བཞིན་དུ་ཅང་མི་སྨྲ་བར་བྱེད་ན། རྫུན་གྱི་ཁ་ན་མ་ཐོ་བ་དངོས་གཞི་འབྱུང་བ་ཉིད་དུ་འཆད་པར་བྱེད་དོ། །
ཞར་བྱུང་གི་དོན་འདི་ལྟར་ཡང་བརྟག་ནུས་ཏེ། ལུས་ངག་གི་ལས་གང་ཡིན་ཀྱང༌། དངོས་གཞིའི་དུས་ཀྱི་རིག་བྱེད་དེར་མི་འཆད་ཀྱང༌། རིག་བྱེད་དེའི་ཀུན་སློང་དུ་གྱུར་པའི་སེམས་པ་ནི་ལས་ཀྱི་ལམ་དངོས་གཞིའོ། ། གང་གིས་ཞེས་ན། ཡིད་ཀྱིའོ། ། དེས་ན་སྲོག་གཅོད་ལ་སོགས་པ་མི་དགེ་བ་བདུན་དང༌། དེ་སྤོང་བའི་དགེ་བ་བདུན་པོ་རེ་རེ་ཞིང་སེམས་པ་དང་བསམ་པའི་ལས་གཉིས་སུ་འགྱུར་ལ། དེ་བས་ན། ལས་དེ་དང་དེ་ལ་ལུས་ངག་གི་ལས་ཀྱིས་མ་ཁྱབ་སྟེ།
སྲོག་གཅོད་སྤོང་བའི་ལས་ལམ་དངོས་གཞིར་གྱུར་པའི་སེམས་པ་བཞིན་ནོ། ། དབྱེན་གྱི་ཁ་ན་མ་ཐོ་བ་དེའི་རྣམ་པར་སྨིན་པ་ནི་བར་གྱི་བསྐལ་པ་གཅིག་ཏུ་མནར་མེད་པའི་དམྱལ་བ་མྱོང་བ་ཡིན་ལ། དེའི་སྟེང་དུ་མཚམས་མེད་གཞན་དང་བཅས་པ་ཡིན་ཡང༌། དམྱལ་བའི་འགྲོ་བ་ལན་གཅིག་ལ་སོགས་པ་མྱོང་བ་ནི་མ་ཡིན་ཏེ། ཡིན་ན་མཚམས་མེད་ཀྱི་ལས་འགའ་ཞིག་ལན་གྲངས་གཞན་ལ་མྱོང་འགྱུར་གྱི་ལས་སུ་ཐལ་བས་སོ། ། འོ་ན་ཅི་ཞེ་ན། ལྷག་པས་གནོད་པ་ལྷག་པར་འགྱུར། ། ཞེས་པ། ལུས་ཤིན་ཏུ་ཆེན་པོ་དང༌། སྡུག་བསྔལ་ཆེས་ཤིན་ཏུ་ཆེ་བ་དག་མྱོང་འགྱུར་རོ། །
དེ་ནི་སྤྱིར་བཏང་བ་ཡིན་ལ། མཚམས་མེད་ལ་མྱོང་འགྱུར་གཞན་གཉིས་ཀྱང་གོང་དང་འོག་ནས་འཆད་དོ། ། དབྱེན་གྱི་རྣམ་སྨིན་དེ་ལྟར་ན། དགེ་རྩ་གཅོད་པའི་ལོག་ལྟ་དང་རྣམ་སྨིན་ལ་ལྕི་ཡང་ཁྱད་པར་མེད་པ་ཉིད་དུ་འགྱུར་ལ། དེ་ལྟ་ན། ཁ་ན་མ་ཐོ་བ་རྣམས་ཀྱི་ནང་ནས་ཡིད་ཀྱི་གསུམ་ལྕི་བ་དང༌། དེ་དག་ལས་ལོག་པར་ལྟ་བ་རྣམ་སྨིན་ལྕི་བར་གསུངས་པ་དང་འགལ་ལོ་སྙམ་ན། དེའི་ལན་ནི་འགྲེལ་པར། མཚམས་མེད་པ་རྣམས་ངེས་པར་མཛད་ནས་ནི་དགེ་འདུན་གྱི་དབྱེན་ཁ་ན་མ་ཐོ་བ་དང་བཅས་པ་ཆེན་པོར་གསུངས་ལ། ལས་སུ་ངེས་པར་མཛད་ནས་ནི་ཡིད་ཀྱི་ཉེས་པ་གསུངས་ཤིང༌།
ལྟ་བ་རྣམས་ངེས་པར་མཛད་ནས་ནི་ལོག་པར་ལྟ་བ་གསུངས་པའམ། ཡང་ན་རྣམ་པར་སྨིན་པ་རྒྱ་ཆེ་བ་དང༌། སྐྱེ་བོ་ཕལ་ཆེ་འཆི་བ་དང༌། དགེ་བའི་རྩ་བ་ཀུན་ཏུ་གཅོད་པའི་དབང་དུ་མཛད་ནས་གོ་རིམ་བཞིན་དུ་གསུངས་པ་ཡིན་ནོ། ། ཞེས་འབྱུང་བ་འདིའི་དོན་ལ་གཉིས་ཏེ། འཆད་ཚུལ་དང་པོའི་དོན་ནི། མཚམས་མེད་ཀྱི་ནང་ནས་དབྱེན་གྱི་མཚམས་མེད་ལྕི་བ་དང༌། ལས་གསུམ་གྱི་ནང་ནས་ཡིད་ཀྱི་ལས་ལྕི་བ་དང༌། ལྟ་བ་རྣམས་ཀྱི་ནང་ནས་ལོག་པར་ལྟ་བ་རྣམ་སྨིན་ལྕི་ཞེས་པའོ། ། འཆད་ཚུལ་གཉིས་པའི་དོན་ནི།
རྣམ་སྨིན་རྒྱ་ཆེ་བའི་ཆ་ནས་དབྱེན་ལྕི་བར་བཤད། དྲང་སྲོང་ཡིད་ཁྲོས་པས་དནྟ་ཀའི་དགོན་པ་སྟོངས་པར་གྱུར་པ་ལྟ་བུ་དུས་གཅིག་ལ་སྐྱེ་བོ་མང་པོ་འཆི་བར་བྱེད་ནུས་པ་ནི་ལུས་ངག་གི་ལས་ལ་མེད་པས། དེའི་ཆ་ནས་ཡིད་ཀྱི་ཉེས་པ་ལྕི་བར་བཤད། མི་དགེ་བ་གཞན་གྱི་དགེ་བའི་རྩ་བ་ཀུན་དུ་གཅོད་པའི་ནུས་པ་མེད་པས་དེའི་ཆ་ནས་ལོག་ལྟ་ལྕི་བར་བཤད། ཅེས་པ་ཙམ་ཞིག་ཏུ་ཟད་དོ། ། དེ་ལྟ་མོད་ཀྱི། ངག་དོན་ཉེ་བར་བསྡུས་ན། དགེ་འདུན་དབྱེ་ཕྱིར་རྫུན་སྨྲ་བ། ། ཁ་ན་མ་ཐོ་རབ་ཆེར་འདོད། ། འཇིག་རྟེན་པ་ཡི་དགེ་བ་ལ། །
སྲིད་རྩེའི་སེམས་པ་འབྲས་རབ་ཆེ། ། ཞེས་འཇིག་རྟེན་གྱི་དགེ་མི་དགེ་གཉིས་ཀྱི་རྣམ་སྨིན་ཆེ་ཤོས་དེ་ལྟར་བཤད་པ་ན། དགེ་འདུན་དབྱེན་གྱི་མཚམས་མེད་ལ་ནི། བཤད་མ་ཐག་པའི་ཉེས་པ་ལྕི་བའི་ཚད་གསུམ་ཀ་ཚང་བ་ཡིན་ཏེ། བསམ་སྦྱོར་གཉིས་ཀ་ཉམས་པས་དགེ་བའི་རྩ་བ་ཀུན་ཏུ་བཅད་པའི་ཕྱིར། འདི་ཡང་ལོག་ལྟ་ཆེ་ཚད་ཀྱིས་ཀུན་ནས་སླང་བའི་དབང་དུ་བྱས་སོ། ། འོ་ན་ལོག་ལྟ་ཆེ་ཤོས་རྐྱང་པས་མནར་མེད་མྱོང་བ་དང༌། དེས་སླངས་བའི་མཚམས་མེད་ཀྱིས་དེ་མྱོང་བ་ལ་ཁྱད་པར་ཅི་ཞེ་ན། ཀུན་སློང་གི་ལྟ་བས་ནི་དེར་འཕེན་པར་བྱེད་ལ། དེས་བསླངས་བའི་མཚམས་མེད་ཀྱིས་ནི་རྫོགས་པར་བྱེད་དོ། །
ཞེས་བྱ་བ་འདི་ངེས་སོ། ། འོ་ན་དགེ་འདུན་དབྱེན་གྱི་ལྷག་མ་དང་མཚམས་མེད་ལ་ཁྱད་པར་ཅི་ཞེ་ན། བཅས་པ་མཛད་པའི་འོག་ཏུ་དབྱེན་གྱི་མཚམས་མེད་འབྱུང་བ་ལ་ལྷག་མ་བྱུང་བས་ཁྱབ་ཀྱང༌། ཅིག་ཤོས་ཀྱིས་ཚུར་མ་ཁྱབ་སྟེ། མཚམས་མེད་དུ་འཇོག་པ་ལ། དགེ་འདུན་བྱེ་ཟིན་པ་དང༌། སྟོན་པ་བཞུགས་པའི་དུས་ཡིན་པ་སོགས་དགོས་ལ། ལྷག་མ་ལ། དགེ་འདུན་མ་བྱེ་ཡང༌། རྐྱེན་ཟློག་ཚུལ་ལྔ་པའི་མཐའ་ལ་མ་བཏང་བ་ཙམ་གྱིས་ཆོག་ཅིང༌།
སྟོན་པ་མྱ་ངན་ལས་འདས་པའི་འོག་ཏུ་འབྱུང་ཞིང༌། ཡུལ་དང་བྱེད་པ་གཉིས་ཀ་དགེ་སློང་མ་ལ་ཡང༌། སྲིད་པའི་ཕྱིར། འོ་ན་བཅས་ལྡན་དགེ་སློང་དབྱེན་གྱི་མཚམས་མེད་ཅན་ཞིག བརྟག་པ་མཐར་བཟུང་བའི་སྒོ་ནས་སྲིད་པ་དེའི་ཚེ། དེ་འདྲ་དེ་ལ་བཅས་འགལ་རྣམས་ཀྱི་ནང་ནས་རྩ་བའི་ལྟུང་བ་ནི་མ་བྱུང་སྟེ། བྱུང་ན་རྫུན་སྨྲའི་ཕམ་པ་བྱུང་རིགས་པ་ལས་དེ་ཡང་མ་ཡིན་པའི་ཕྱིར། འོ་ན་ཅི་ཞེ་ན། དེས་དགེ་བའི་རྩ་བ་བཅད་པས་ཁྱབ་པར་ཡང་ཁས་ལེན་ན་ནི་ལེན་པ་ལ་རག་ལས་མོད། མིན་ན་ནི་དགེ་སློང་རྣམ་པར་དག་པ་ཉིད་ཡིན་པས།
ལྷག་མ་ཕྱིར་བཅོས་པ་ན་ཚེ་དེ་ལ་རྣམ་པར་གྲོལ་བའི་སྐབས་ཡོད་པ་ཉིད་དོ། ། མཚམས་མེད་ཅན་ལ་ཅིག་ཤོས་མ་བཤད་དོ། ། ཅེ་ན། འོ་ན་དེ་འདྲ་དེ་ཚུལ་ཁྲིམས་ཉམས་པས་སམ། ལྟ་བ་ཉམས་པ་ཡིན་ཞེས་བརྟགས་ན། དང་པོར་ནི། མི་འདོད་ལ། གཉིས་པ་ལྟར་ན། དབྱེན་གྱི་མཚམས་མེད་ཅན་ལ་དགེ་རྩ་བཅད་པས་ཁྱབ་ཅེས་ཁས་ལེན་དགོས་པ་ཉིད་དུ་འགྱུར་རོ། ། དེ་ལྟ་ཡང་ཁས་ལེན་ནོ་ཞེ་ན།
མཚམས་མེད་བྱེད་པའི་འདི་ལ་མིན། ། ཞེས་བཤད་པས། ཚེ་དེ་ལ་རྣམ་པར་གྲོལ་བའི་སྐབས་མེད་པ་ཉིད་དུ་འགྱུར་རོ། ། འདོད་པ་དེ་ལྟར་ན། དགེ་འདུན་དབྱེ་ཕྱིར་རྫུན་སྨྲ་བ། ། ཞེས་པའི་འགྲེལ་པར། དགེ་འདུན་འབྱེད་ན་ཇི་སྲིད་སླར་མ་འདུམས་ཀྱི་བར་དུ་འཇིག་རྟེན་ངེས་པ་ལ་འཇུག་པ་དང༌། འབྲས་བུ་ཐོབ་པ་དང༌། འདོད་ཆགས་དང་བྲལ་བ་དང༌། ཟག་པ་ཟད་པར་བྱ་བ་རྣམས་ལ་གེགས་སུ་འགྱུར་བ་ཡིན་ཞིང༌།
ཞེས་ཤུགས་ལ་དགེ་འདུན་འདུམས་ཟིན་པའི་འོག་ཏུ་དེ་དང་དེའི་གེགས་མ་ཡིན་པ་ལྟ་བུར་བཤད་པ་འདིའི་ལན་ཇི་ལྟར་ལྡོན་ཞེས་རྣམ་པར་དཔྱད་པ་ན། དགེ་རྩ་མ་ཆད་པའི་མཚམས་མེད་ཅན་ཚེ་དེ་ལ་གྲོལ་བའི་སྐབས་ཡོད་པ་གཅིག་བཤད་པས་སྤྱིར་མཚམས་མེད་དང༌། བྱེ་བྲག་དབྱེན་གྱི་མཚམས་མེད་ལ་སྐྱེས་ནས་མྱོང་འགྱུར་གྱིས་མ་ཁྱབ་བོ། ། འོ་ན། ཇི་སྐད་དུ། བྱེ་བའོ་དེ་ནི་མི་གནས་སོ། ། ཞེས་བཤད་པས། དབྱེན་གྱི་མཚམས་མེད་ཅན་ཚེ་དེ་ལ་གྲོལ་བའི་སྐབས་ཡོད་པས་ཁྱབ་པར་འགྱུར་རོ། ། ཞེ་ན། མ་ཡིན་ཏེ།
དབྱེན་གྱི་མཚམས་མེད་ཅན་དགེ་རྩ་ཆད་པ་དག་སྲིད་པའི་ཕྱིར། ཅི་སྟེ་མཚམས་མེད་ཅན་ཚེ་དེ་ཉིད་ལ་གྲོལ་བ་སྲིད་པ་དེ་ལྟ་ན། ཇི་སྐད་དུ། མཚམས་མེད་སྦྱོར་བ་བྱས་པ་ལ། ། འདོད་ཆགས་བྲལ་འབྲས་མི་སྲིད་དོ། ། ཞེས་བཤད་པ་དང་འགལ་བ་མ་ཡིན་ནམ་ཞེ་ན། དེའི་དོན་ནི། སྦྱོར་བ་དེ་ལས་མ་ལོག་ན་ཞེས་བྱ་བ་སྟེ། དེ་ཉིད་ཀྱི་སྔ་འགྲེལ་ལས། མཚམས་མེད་པའི་སྦྱོར་བ་བྱ་སྟེ་དེ་ཡང་མ་ཟློག་པར་འདོད་ཆགས་བྲལ་བའི་འབྲས་བུ་ཐོབ་པར་འགྱུར་བ་ཡོད་དམ་ཞེ་ན།
ཞེས་བཤད་པས་སོ། ། རྐང་པ་གཉིས་པོ་འདིའི་དངོས་བསྟན་དང་ཤུགས་བསྟན་ཞིབ་མོར་བསམས་ན་འདི་ལྟ་སྟེ། མཚམས་མེད་ཀྱི་དངོས་གཞི་བྱས་ནས་ནི་ཚེ་དེ་ལ་ཟློག་མི་ནུས་པའི་ཕྱིར་དང༌། འདོད་ཆགས་དང་བྲལ་བའི་འབྲས་བུ་མངོན་དུ་བྱེད་མི་ནུས་པར་བཤད་ལ། འདི་ཡང་ཉན་ཐོས་པའི་གཞུང་གི་སྤྱི་སྐད་ཡིན་མོད། ཞིབ་མོར་ན། འདིར་འདོད་ཆགས་བྲལ་འབྲས་ཞེས་པ་ནི། ཕྱིར་མི་འོང་བ་དང༌། དགྲ་བཅོམ་པའི་འབྲས་བུ་གཉིས་ལས་གཞན་མེད་པས། མཚམས་མེད་ཀྱི་སྦྱོར་བ་བྱས་ནས་མ་བཟློག་པའི་རྟེན་དེ་ལ།
ངེས་འབྱེད་ནས། རྒྱུན་ཞུགས་དང༌། ཕྱིར་འོང་གི་བར་མངོན་དུ་བྱེད་པ་ཞིག་བཤད་པར་ནི་གདོན་མི་ཟ་ལ། ཕྱིར་མི་འོང་གི་ཚེ་སྦྱོར་བ་དེའི་མཐར་ཐུག་གྲུབ་པ་ན། མཐར་ཐུག་གི་ལས་ལམ་དངོས་གཞིའི་ངོ་བོར་གྱུར་པའི་རིག་བྱེད་མ་ཡིན་པའི་གཟུགས་དེ། སྲོག་གཅོད་ཀྱི་ལས་ལམ་དངོས་གཞི་ཡིན་ནམ་མིན། ཡིན་ན་མཚམས་མེད་ལས་གཞན་དུ་མི་འགྲུབ་སྟེ། མཚམས་མེད་ཀྱི་སྦྱོར་བས་བསྒྲུབ་པའི་སྲོག་གཅོད་ཀྱི་ལས་ལམ་དངོས་ཡིན་པས་སོ། ། དེ་ལྟར་འདོད་ན། ལས་དེ་མྱོང་བར་ངེས་པའི་ལས་ནི་མ་ཡིན་ཏེ།
བཟོད་པ་ནས་ངན་སོང་དུ་མི་འགྲོ་བའི་ཕྱིར། དེ་འདྲ་དེ་སྲོག་གཅོད་ཀྱི་ལས་ལམ་དངོས་མ་ཡིན་ན། དེ་དུས་ཀྱི་སྦྱོར་བ་དེ་ཡང་མཚམས་མེད་ཀྱི་སྦྱོར་བ་དངོས་མ་ཡིན་པར་འགྱུར་ལ་འདོད་ན། དེའི་ཤེས་བྱེད་རྟེན་གྱི་གང་ཟག་འཕགས་པ་ཡིན་པ་ལ་བསམ་པར་འགྱུར་ལ། དེ་ལྟ་ན། མཚམས་མེད་སྦྱོར་བ་བྱས་པ་ལ། ། འཕགས་ལམ་མངོན་དུ་བྱེད་མི་ནུས། ། ཞེས་འདོན་དགོས་པར་འགྱུར་རོ། ། གལ་ཏེ། སྦྱོར་བ་མཚན་ཉིད་པ་ཡིན་ཀྱང་དངོས་གཞི་མི་འབྱུང་སྟེ།
འཕགས་ལམ་ཐོབ་པ་ན་འདུན་པ་ལོག་པའི་ཕྱིར། སྙམ་ན། འདི་ལྟར་མཚམས་མེད་སྦྱོར་བ་མ་ལོག་པར། འཕགས་ལམ་སྲིད་པར་མི་འགྱུར་ཏེ། འཕགས་ལམ་མངོན་དུ་བྱས་པ་ན། དམྱལ་བ་མྱོང་བར་འགྱུར་ངེས་ཀྱི་ལས་ལ་གེགས་བྱས་པ་ནི་མ་ཡིན་ལ། འདུན་པ་ལོག་པ་ཉིད་ཕྱིར་རོ། ། ཞེས་རྣམ་པར་རྟགས་པ་ན་མཚམས་མེད་ཀྱི་ལས་ཐམས་ཅད་ཀྱི་རྣམ་སྨིན་དམྱལ་བ་ཡིན་པར་མ་ངེས་ཏེ། སོ་སྐྱེ་ཕལ་པའི་རྟེན་ལ་མཚམས་མེད་ཀྱི་སྦྱོར་བ་བྱས། དེ་མ་ལོག་པར་ཕྱིར་འོང་དུ་སོང་བའི་རྟེན་དེ་ལ་དངོས་གཞི་གྲུབ་པ་ན།
ཚེ་དེ་ལ་འདོད་པའི་ཆགས་བྲལ་མི་སྲིད་པར་བཤད་པ་ནི། འདོད་པར་སྐྱེ་ངེས་ཀྱི་ལས་དེ་འདོད་པའི་ཆགས་བྲལ་ལ་གེགས་བྱེད་པ་ཉིད་དུ་འཆད་པར་གསལ་བའི་ཕྱིར་དང༌། དེའི་གཏན་ཚིགས་ནི། བཟོད་པ་ནས་ལས་དེ་མེད་པའི་ཕྱིར། ཉོན་མོངས་ལྷག་མ་སྤོང་བ་ལ་བརྩོན་ན་ལས་དེ་ཡང་མཐོང་ཆོས་ལ་མྱོང་དགོས་ཏེ། ཡུལ་འཕོ་བ་ན་བུ་ལོན་པ་ལྡང་བ་བཞིན་ནོ། ། ཡང་ཤུགས་བསྟན་གཉིས་པ་ནི། མཚམས་མེད་དུ་མི་གཏོགས་པའི་དགེ་བའི་ལས་གཞན་རྣམས་ཀྱི་སྦྱོར་བ་གང་བྱས་པ་དེ་དང་བཅས་བཞིན་དུ་ཆགས་བྲལ་ཕྱིར་མི་འོང་དང༌། དགྲ་བཅོམ་དག་མངོན་དུ་བྱས་པ་སྲིད་ལ། དེའི་ཚེ་སྔར་གྱི་སྦྱོར་བ་དེ་མཐར་ཐུག་པར་གྱུར་ན་ལས་ཀྱི་ལམ་དངོས་གཞི་ནི་མི་འབྱུང་སྟེ།
སྦྱོར་བ་བྱེད་པ་པོ་འདོད་པ་ལ་ཆགས་བྲལ་བྱས་ཟིན་པའི་ཕྱིར། སྔ་མ་ཕྱིར་མི་འོང་ལ་མི་མཚུངས་ཏེ། དེར་འདོད་པའི་མི་དགེ་བ་དག་དང་བཅས་པས། ལུས་ཀྱི་མི་དགེ་བ་གསུམ་པོའི་ཡང་དངོས་གཞི་འགྲུབ་པའི་རྟེན་དུ་ཡང་རུང་བས་སོ། ། དེ་བཞིན་དུ་འོག་ནས། བཟོད་དང་ཕྱིར་མི་འོངས་དགྲ་བཅོམ། ། འཐོབ་པ་ལ་གེགས་ཤིན་ཏུ་བྱེད། ། ཅེས་པར། ངན་སོང་མྱོང་ངེས་ཀྱི་ལས་ཀྱིས། ངེས་འབྱེད་བཟོད་པ་འཐོབ་པ་ལ་གེགས་དང༌།
འདོད་པར་སྐྱེ་ངེས་ཀྱི་ལས་ཀྱིས་ཕྱིར་མི་འོང་འཐོབ་པ་ལ་གེགས་བྱེད་ཁམས་གསུམ་གང་རུང་སྐྱེ་བར་ངེས་པའི་ལས་ཀྱི་དགྲ་བཅོམ་པ་ཐོབ་པ་ལ་གེགས་བྱེད་པར་བཤད་ལ་དེ་ཡང་གེགས་དེ་མ་སྤངས་ན་དེ་དག་དང་བཅས་བཞིན་དུ་ཐོབ་བྱ་གསུམ་པོ་དེ་དག་མི་འཐོབ་པའི་དོན་ཡིན་གྱི། གེགས་དེ་དག་རྟེན་དེ་ལ་ཐོབ་བྱ་དེ་དག་མངོན་དུ་བྱེད་མི་ནུས་པར་སྟོན་པ་མ་ཡིན་ཏེ། གཞན་དུ་ན་དེ་དག་མངོན་དུ་བྱས་པ་མི་སྲིད་པར་ཧ་ཅང་ཐལ་བའི་ཕྱིར། འོ་ན་གེགས་བྱེད་པའི་ཚུལ་ཇི་ལྟ་བུ་ཞེ་ན། མཚམས་མེད་ཀྱི་ལས་དང་བཅས་པའི་དྲོད་རྩེ་བ་ལྟ་བུས། བཟོད་པ་མངོན་དུ་བྱ་བའི་ཕྱིར་བརྩོན་འགྲུས་བསྐྱེད་པ་ན། མཚམས་མེད་ཀྱི་ལས་དེ་སྤྱིར་བཏང་དུ་སྐྱེས་ནས་མྱོང་འགྱུར་གྱི་ལས་ཡིན་ཀྱང༌། སྐབས་དེར་བཟོད་པ་ལ་གེགས་བྱ་བའི་ཕྱིར་དུ་མཐོང་ཆོས་ལ་མནར་དུ་འོང་བ་ཡིན་ཏེ། ཡུལ་འཕོ་ན་བུ་ལོན་པ་ལྡང་བ་བཞིན་ནོ། ། ལས་དེ་མཐོང་ཆོས་ལ་མྱོང་བའི་སྟོབས་ཀྱིས་བཟོད་པ་མངོན་དུ་བྱེད་མི་ནུས་ན་གེགས་བྱས་པ་ཞེས་བྱ་ལ།
དེ་ལྟར་སྨིན་ཀྱང་དེ་མངོན་དུ་བྱས་པ་གཅིག་སྲིད་པ་དེའི་ཚེ་ན། ལས་དེ་རྣམ་སྨིན་ངེས་ཀྱང་གནས་སྐབས་མ་ངེས་པར་སོང༌། དེར་སོང་བའི་སྟོབས་ཀྱིས་མཚམས་མེད་ཀྱི་ལས་ཀྱིས་བཟོད་པ་མངོན་དུ་བྱེད་པ་ལ་གེགས་བྱེད་མ་ནུས་པའོ། ། དེ་བཞིན་དུ་ལྷག་མ་གཉིས་ལའང་སྦྱར་བར་བྱ་སྟེ། དེ་ཉིད་ཀྱི་འགྲེལ་པ་ལས་གསལ་ལོ། ། ཤུགས་བསྟན་གཞན་ཡང་བཤད་པ་ནི། རྩེ་མོ་ཐོབ་ནས་ཀྱང་མཚམས་མེད་ཀྱི་ལས་བྱེད་པར་སྲིད་ཅིང༌། དྲོད་ཐོབ་ཀྱང་དགེ་བའི་རྩ་བ་ཆད་པ་སྲིད་པས། དེའི་རྣམ་སྨིན་ཕལ་ཆེར་མྱོང་བ་ཡང་སྲིད་མོད། སྲིད་པ་དེ་དག་གི་ནི་བཙུན་པ་དབྱངས་སྒྲོགས་ཀྱི་འདོད་པ་ལྟར།
འདོད་པའི་སེམས་ལ་བརྟེན་པའམ། བསམ་གཏན་ལ་བརྟེན་ན་ཡང་ཞི་གནས་ལ་ཡིན་གྱི། ལྷག་མཐོང་ལ་ནི་མ་ཡིན་པར་ངེས་པ་དེའི་ཚེ། དེ་འདྲ་དེས་བདེན་པའི་རྣམ་པ་ཅན་གྱི་ངེས་འབྱེད་ཆ་མཐུན་ལས་སླར་ལོག་པ་ནི་མི་སྲིད་པས། རྟེན་དེ་ཉིད་ལ་ལམ་དེས་དགེ་བའི་རྩ་བ་མཚམས་འབྱོར་བར་བྱེད་ཅིང༌། ངན་སོང་དང་འདོད་པའི་ཁམས་དང་ཁམས་གོང་མ་དག་ཏུ་སྐྱེ་བར་ངེས་པའི་ལས་རྣམས་མཐོང་བའི་ཆོས་ལ་སྨིན་པར་འགྱུར་ཏེ། བཟོད་པ་ནས་དགྲ་བཅོམ་པའི་བར་མངོན་དུ་བྱེད་དོ། ། དེ་སྐད་དུ་ཡང༌། ས་དེའི་འདོད་ཆགས་གཏན་བྲལ་ཕྱིར། ། རྣམ་སྨིན་ངེས་པ་གང་ཡིན་པ། །
མཐོང་ཆོས་འབྲས་བུ་ཅན་གྱི་ལས། ། ཞེས་སོ། ། ཚུལ་དེ་ཡང་ཉན་ཐོས་ལ་ཡིན་གྱི། སངས་རྒྱས་གཉིས་ལ་ནི་མ་ཡིན་ཏེ། དྲོད་ཀྱི་སྔོན་དུ་འདོད་པ་ལ་ཆགས་བྲལ་བྱས་ཟིན་པའི་ཕྱིར། ཡང་མཚམས་མེད་ཙམ་ལས་ལོག་པར་ལྟ་བ་རྣམ་སྨིན་ལྕི་བར་བཤད་ན། དགེ་རྩ་ཆད་པའི་ཚེ་དེ་ཉིད་ལ་མཚམས་འབྱོར་སྲིད་པ་དང༌། མཚམས་མེད་ཀྱི་ཉེས་པ་ཚེ་དེ་ཉིད་ལ་འདག་པ་གཅིག་སྲིད་པའི་བཤད་པ་གསལ་བར་མི་འབྱུང་བ་ཅི་ཞེ་ན། དེ་ལྟར་འགལ་བ་མ་ཡིན་ཏེ། དགེ་རྩ་མཚམས་སྦྱོར་ཡང་རྣམ་པར་སྨིན་པ་མི་འཁྲུལ་བའི་ཕྱིར།
དེས་ན་དགེ་བའི་རྩ་བ་མཚམས་སྦྱོར་བཞིན་དུ་རྣམ་སྨིན་དམྱལ་བ་མྱོང་བ་མི་འགལ་ལ། མཚམས་མེད་ཀྱི་ལས་བྱང་ན་དེའི་རྣམ་སྨིན་མྱོང་བར་མི་འགྱུར་ཏེ། དཔེར་ན། དམྱལ་བར་སྐྱེ་བའི་བར་སྲིད་དུ་དགེ་རྩ་མཚམས་འབྱོར་བར་བཤད་པ་ལྟ་བུའོ། ། སྤྱིར་ནི་ལོག་ལྟ་རྐྱང་པས་རྣམ་སྨིན་འབྱིན་པ་མ་ཡིན་གྱི། དེས་ཀུན་ནས་བསླང་བའི་ལས་ཀྱི་འབྱིན་པ་ཡིན་ཏེ། འདུ་བྱེད་དང་སྲིད་པ་སྔོན་དུ་མ་སོང་བར་སྐྱེ་བ་མི་འབྱུང་བའི་ཕྱིར། དེས་བསླང་པའི་ལས་གང་ཞེ་ན། སྤྱིར་མི་དགེ་བ་བཅུ་ཆར་སྲིད་མོད། དེ་མེད་ན་མི་འབྱུང་བའི་ཡན་ལག་ཏུ་དགོས་པ་ནི་དགེ་འདུན་དབྱེན་གྱི་མཚམས་མེད་དོ། །
དེ་ལྟར་རྣམ་པར་སྤྲོས་ནས། དཀྱུས་མ་ནི། དགེ་འདུན་གྱི་དབྱེན་དེའི་བྱེད་པ་པོ་ནི། ཁྱིམ་པ་དང་དགེ་སློང་མ་ལ་སོགས་པར་མི་རུང་བས་ན། དགེ་སློང་ངོ༌། ། ལྟ་བ་སྤྱད་པ་དང་སྲེད་པ་སྤྱད་པ་གཉིས་ལས་དང་པོ་སྟེ་ལྟ་བ་མ་སྤྱད་ན་ཤེས་རབ་དང་མི་ལྡན་པས་ལྟ་བ་ལོག་པར་སྟོན་མི་ནུས་པའི་ཕྱིར་དང༌། སྲེད་པ་ཁོ་ན་སྤྱད་པས་ནི་ཚུལ་ཁྲིམས་ཉམས་པར་བྱེད་ཀྱི་ལྟ་བ་ལས་ཉམས་པར་བྱེད་མི་ནུས་པའི་ཕྱིར། ལྟ་བ་སྤྱད་པ་ཡིན་མོད། དེ་ལྟ་ན་ཡང༌། ལྟ་སྤྱད་དེ་ནི་མི་ལྡན་པའོ། །
ཞེས་འབྱུང་བ་ལྟར། དགེ་རྩ་ཆད་ཟིན་པ་ནི་མ་ཡིན་ཏེ། ཟིན་ན་ཚུལ་ཁྲིམས་དང་ལྡན་པར་འགལ་བའི་ཕྱིར། འགལ་མོད། དེ་ལ་ཅིར་འགྱུར་ཞེ་ན། ཚུལ་ཁྲིམས་ཉམས་པས་ནི་མ་ཡིན་ཏེ། དེའི་ཚིག་མི་བཙན་པའི་ཕྱིར་རོ། ། བྱེ་བའི་ཚད་གང་ཞེ་ན། སྟོན་དང་ལམ་གཞན་ལ་བཟོད་པ། ། བྱེ་བའོ། །
ཞེས་པ་ཉིད་ཡིན་ལ། བཟོད་པ་དེ་ཙམ་གྱི་དབྱེ་བའི་དགེ་འདུན་དེ་དག སྤྱིར་སྡིག་པའི་ལས་དང༌། བྱེ་བྲག་ཏུ་ལོག་ལྟ་སྐྱེས་པར་འཇོག་པ་ནི་མ་ཡིན་ཏེ། དེ་དང་བྱེད་པོར་ཡང་དག་ལྡན། ། ཞེས་དམིགས་ཀྱིས་བསལ་བའི་ཕྱིར། བྱེ་བ་ཙམ་སྡིག་པའི་ལས་མ་ཡིན་ཀྱང༌། བྱེ་བའི་ཉེས་དམིགས་ནི། ཇི་སྲིད་འདུམས་པར་མ་གྱུར་པ་དེ་སྲིད་དུ། བསམ་གཏན་དང༌།
ཀློག་པ་དང༌། ཁ་བཏོན་དང༌། སེམས་པའི་ལས་རྣམས་ཀྱང་མི་འབྱུང་ཞིང༌། ལྷ་དང༌། ཀླུ་དང༌། མིར་སྐྱེ་བའི་འགྲོ་བ་ཡང་འཁྲུགས་པ་དང༌། ཡིད་མི་བདེ་བ་དང༌། རང་དབང་མེད་པ་དང༌། དྲན་པ་ཉམས་པ་ཉིད་དུ་བྱེད་པར་འགྱུར་ལ། དེ་ལྟར་བྱས་པའི་རྣམ་པར་སྨིན་པ་བྱེད་པ་པོ་ཉིད་ལ་ཡིན་གྱི།
དགེ་འདུན་ཕྱོགས་གཉིས་ལ་ནི་མ་ཡིན་ནོ། ། བྱེ་བ་དེ་ཡུན་ཇི་ཙམ་དུ་གནས་ཤེ་ན། དེ་ནི་མི་གནས་སོ་ཞེས་པ། ཞག་གཅིག་ཚང་བར་ནི་མི་གནས་ཏེ། ནམ་ལང་བའི་སྔ་རོལ་དུ་འདུམ་བྱེད་མཆོག་ཟུང་ཅིག་བྱོན་ནས་སྡུམ་པར་མཛད་པའི་ཕྱིར། མ་དུམ་པ་དེའི་རིང་ལ་ནི། ཕྱོགས་སོ་སོའི་དགེ་འདུན་དག་ལ་ངེས་འབྱེད་དང༌། དགེ་སྦྱོང་ཚུལ་གྱི་འབྲས་བུ་དང༌། ཆགས་བྲལ་དང༌། ཟག་པ་ཟད་པ་དག་མངོན་དུ་བྱེད་པ་མི་སྲིད་དོ། །
དུམ་པ་དེའི་ཚེ། འབྱེད་པ་པོ་ཉིད་ཀྱང་ཆོས་ཀྱི་ཕྱོགས་སུ་རོ་གཅིག་པ་ཡིན་ན་ནི་ཚུལ་ཁྲིམས་དང་ལྡན་པར་འགྱུར་ལ། དེ་ལྟ་ན་ལོག་པར་ལྟ་བས་དགེ་བའི་རྩ་བ་བཅད་པ་མ་ཡིན་པར་འགྱུར་རོ། ། གལ་ཏེ་བྱེད་པ་པོ་ཆོས་ཕྱོགས་སུ་རོ་གཅིག་པ་ཉིད་དུ་མ་གྱུར་ན་ནི། དགེ་འདུན་མ་དུམ་པར་འགྱུར་ཏེ། འབྱེད་པ་པོ་ལྷ་སྦྱིན་ཉིད་ཀྱང་དགེ་འདུན་གྱི་སྡེ་དང་བཅས་པའི་ཕྱིར། སྙམ་པའི་དོགས་པ་ཇི་ལྟར་སྤོང་ཞེ་ན། དགེ་སློང་ལྷ་སྦྱིན་གྲོགས་དང་བཅས་པ་ནི་ལྟ་བ་དང་ཚུལ་ཁྲིམས་གཉིས་ཀ་ཉམས་པར་ཁས་ལེན་ལ། དེའི་ཚེ་ཆོས་ཕྱོགས་སུ་རོ་གཅིག་པར་མ་གྱུར་ཀྱང༌། བྱེ་བ་མ་དུམ་པའི་ཉེས་པས་མི་གནོད་དེ།
ལྟ་བ་དང་ཚུལ་ཁྲིམས་ཉམས་པ་དགེ་འདུན་གྱི་ནང་དུ་མི་གཏོགས་པའི་ཕྱིར། འོ་ན་ཚུལ་ཁྲིམས་དང་ལྡན་པར་བཤད་པ་ཉིད་མི་འཐད་དོ། ། ཅེ་ན། དང་པོ་འབྱེད་པའི་ཚེ་ལ་བསམ་པ་ཡིན་གྱི། ཕྱེ་ཟིན་པ་ན་མ་ཡིན་ཏེ། མཚམས་མེད་ཀྱི་ལས་ཅན་ཚུལ་ཁྲིམས་དང་ལྡན་པར་འགལ་བའི་ཕྱིར། ཅིའི་ཕྱིར་འཁོར་ལོའི་དབྱེན་ཞེས་བྱ་ཞེ་ན། ཆོས་ཀྱི་འཁོར་ལོ་ནི་མཐོང་བའི་ལམ་ཡིན་ལ། དགེ་འདུན་རྣམས་ཇི་སྲིད་དབྱེན་ལ་གནས་པ་དེ་སྲིད་དུ་དེ་སྐྱེ་བའི་གེགས་བྱས་པའི་ཕྱིར། དེ་མི་འབྱུང་བའི་དུས་དྲུག་ནི།
འདི་ལྟར། དང་པོ་མཐའ་སྐྱོན་ཟུང་གཅིག་གི ། སྔ་རོལ་ཐུབ་པ་ནོངས་པ་དང༌། ། མཚམས་མ་བཅད་པ་དག་ཏུ་ཡང༌། ། འཁོར་ལོའི་དབྱེན་ནི་མི་འབྱུང་ངོ༌། ། ཞེས་པ་དེ་དག་ལས། བསྟན་པའི་སྐྱོན་ནི་གཉིས་ཏེ། ཚུལ་ཁྲིམས་ཀྱི་སྐྱོན་དང༌། ལྟ་བའི་སྐྱོན་ནོ། ། དང་པོ་ནི།
སྟོན་པ་སངས་རྒྱས་ནས་ལོ་བཅུ་གཉིས་པའི་ཚེ། དགེ་སློང་བཟང་སྦྱིན་ལ་ཕམ་པ་དང་པོའི་བཅས་པ་མཛད་པ་ནས་ཡིན་ལ། ལྟ་བའི་སྐྱོན་ནི། དགེ་སློང་འཆི་ལྟས་ལ་སྡིག་ལྟ་མི་གཏོང་བའི་ལྟུང་བྱེད་ཀྱི་བཅས་པ་མཛད་པ་ན་ཡིན་ནོ། ། འཁོར་ལོའི་དབྱེན་འདི་ཡང༌། གང་གི་བསྟན་པ་ལ་འབྱུང་བའི་སྔོན་གྱི་ལས་ལ་རག་ལས་པ་ཡིན་ཏེ། རང་རེའི་སྟོན་པ་འདི་མངོན་བྱང་ཆུབ་སེམས་དཔར་གྱུར་པ་ན། དྲང་སྲོང་མངོན་པར་ཤེས་པ་ལྔ་དང་ལྡན་པ་ཞིག་གི་འཁོར་ཕྱེ་བ་ལས་བྱུང་བ་ཡིན་ནོ་ཞེས་གྲགས་པས་སོ། ། འདིར་དབྱེན་གྱི་ལྷག་མ་དང་མཚམས་མེད་གཉིས་ཀའི་གཞི་མཐུན་མི་སྲིད་དེ། ལྷ་སྦྱིན་ལ་མཚམས་མེད་བྱུང་བ་དེའི་ཚེ་ལྷག་མའི་བཅས་པ་མ་མཛད་ལ།
བསྟན་པ་འདི་ལ་འཁོར་ལོའི་དབྱེན་ནི་ལན་གཉིས་པ་གཞན་བྱུང་བ་མེད་པའི་ཕྱིར། དེ་ལྟར་མཚམས་མེད་ལྔའི་ནང་ནས་ཆེས་ལྕི་བ་ནི་དབྱེན་དང༌། དེའི་འོག་ཏུ་ངན་སེམས་ཀྱི་ཁྲག་འབྱིན་པ་ནི་ལྕི་ཞིང༌། དེ་ནས་དགྲ་བཅོམ་པ་གསོད་པ་དང༌། ཐམས་ཅད་ནས་ཡང་བ་ནི། ཕ་བསད་མཚམས་མེད་དུ་གསུངས་ཤིང༌། དེ་ལས་ཁྱད་པར་དུ་ཁྲག་འབྱིན་པ་འདི་ནི་ལས་ལམ་དངོས་གཞིར་འཇོག་པ་མ་ཡིན་ཏེ། སྲོག་གཅོད་པའི་ལས་ལམ་གྱི་སྦྱོར་བར་འཆད་པའི་ཕྱིར། དེ་སྐད་དུ་ཡང༌། སངས་རྒྱས་རྡེག་པར་སེམས་ལ་མིན། །
ཞེས་དང༌། འགྲེལ་པར། གཅིག་ནི་སྲོག་གཅོད་པའི་སྦྱོར་བ་སྟེ། དེ་བཞིན་གཤེགས་པ་རྣམས་ནི་ཉེ་བར་མི་རྫི་བའི་ཆོས་ཅན་ཡིན་ནོ། ། ཞེས་སོ། ། དེས་ན་ངོ་བོ་ནི་ལུས་ཀྱི་རིག་བྱེད་དང་རིག་བྱེད་མ་ཡིན་པ་གཉིས་སུ་ཉེ་བར་གནས་པ་ཡིན་ལ། དེ་དག་གིས་ནི་རྣམ་སྨིན་ངོ་བོ་རྫོགས་པར་བྱེད་ཅིང༌། དེ་དག་གི་ཀུན་སློང་ལྷན་ཅིག་པའི་སེམས་པས་ནི་འཕེན་པར་བྱེད་དོ། ། དེ་ཡང་མཚམས་མེད་པ་ལྔ་ལས། བཞི་ནི་ལུས་ཀྱི་ལས་དང༌།
གཅིག་ནི་ངག་གི་ལས་སུ་གཞག་ལ། ལྔ་ལས་བཞི་ནི་ལས་ལམ་དངོས་གཞི་དང༌། གཅིག་ནི་སྦྱོར་བའི་ངོ་བོར་གནས་པའོ། ། ཡང་མཚམས་མེད་གསུམ་པའི་སྐབས་སུ་འགྲེལ་པར། རྟེན་གཅིག་ལ་མཚམས་མེད་གཉིས་མི་འབྱུང་བ་དང༌། རྟེན་ངེས་པར་བཟུང་ན་སྦྱོར་བ་ལ་འདུ་ཤེས་གཙོ་ཆེ་བ་མ་ཡིན་པར་བཤད་ལ། དེ་དག་ལ་དོགས་པའི་སྒོ་ཡང་གཉིས་འབྱུང་བ་ལས། དང་པོ་ནི། ལུང་རྣམ་འབྱེད་དུ། སྔོན་གྲོང་ཁྱེར་སྒྲ་སྒྲོགས་ཀྱི་རྒྱལ་པོ་ཨུད་ཏྲ་ཡ་ན་ཞེས་བྱ་བ་དེ།
རང་གི་བུ་སྐྲ་ཅན་ཞེས་པས་གཤེད་མ་བཀྱེ་ནས་བསད་པ་ན། ཕས་འཕྲིན་དུ་སྲིངས་པ་ནི། སོང་ལ། སྐྲ་ཅན་ལ་ཁྱོད་ཀྱིས་མཚམས་མེད་པ་གཉིས་བྱས་ཏེ། ཕ་བསད་པ་དང༌། དགྲ་བཅོམ་པ་བསད་པའོ། ། ཞེས་སྤྲིངས་པ་དེ་ཇི་ལྟ་བུ་ཞེ་ན། དེ་ནི་དངོས་པོ་ལ་མཚམས་མེད་གཉིས་འབྱུང་བའི་དོན་མ་ཡིན་གྱི། མཚམས་མེད་འབྱུང་བའི་རྒྱུ་གཉིས་ཀྱི་སྒོ་ནས་འགྱོད་པ་སྐྱེད་དུ་གཅུག་པ་ཡིན་ཏེ། ཕ་མིན་དུ་ཆུག་ཀྱང༌།
དགྲ་བཅོམ་པ་ཡིན་པས་དེ་བསད་པའི་མཚམས་མེད་འབྱུང་ངོ༌། ། ཞེས་འགྱོད་པ་སྐྱེད་དུ་གཅུག་པའོ། ། དོགས་པ་གཉིས་པ་ནི། སྦྱོར་བ་ལ་དོན་གཙོ་མི་ཆེ་ན། སྦྱོར་བའི་དུས་སུ་དགྲ་བཅོམ་པ་ཡིན་པར་འདུ་ཤེས་ཏེ་བསྣུན་པ། དེའི་འོག་ཏུ་དགྲ་བཅོམ་པར་གྱུར་པ་ལ་མཐར་ཐུག་ན་ཡང་མཚམས་མེད་དུ་འགྱུར་རོ་སྙམ་ན། མཚམས་མེད་དུ་མི་འགྱུར་ཏེ། དགྲ་བཅོམ་པ་ལ་སྦྱོར་བ་མ་བྱས་པའི་ཕྱིར། འོ་ན་དངོས་པོ་གཙོ་ཆེ་བར་འགྱུར་རོ་སྙམ་ན། དེ་ནི་དེ་ལྟ་མ་ཡིན་ཏེ།
འགྲེལ་པར། དགྲ་བཅོམ་པ་ལ་དེ་མ་ཡིན་པའི་འདུ་ཤེས་ཀྱིས་བསད་ན་ཡང་མཚམས་མེད་པར་འགྱུར་ཏེ། འདི་བསད་དོ་སྙམ་དུ་རྟེན་ངེས་པར་བཟུང་བའི་ཕྱིར་རོ། ། དེའི་དོན་ཡང༌། ལྷ་སྦྱིན་ཡིན་པ་ལ་མ་ཡིན་པར་འདུ་ཤེས་ནས་བསད་པའི་དངོས་གཞི་དང་མི་འདྲ་སྟེ། དེ་ལ་རྟེན་ངེས་པར་བཟུང་བ་མེད་པའི་ཕྱིར་རོ། ། དེ་མེད་པའི་ཚུལ་ཡང་སྲོག་ཆགས་འདི་སུ་ཡིན་ཀྱང་བསོད་སྙམ་དུ་བསམ་པ་ནི་རྟེན་ངེས་པར་བཟུང་བའི་དོན་ཡིན་ལ།

ལྷ་སྦྱིན་ཡིན་ན་གསོད་ལ། མ་ཡིན་ན་མི་གསོད་པའི་བསམ་པ་ནི་རྟེན་ངེས་པར་མ་བཟུང་བའི་དོན་དུ་འཆད་པའོ། ། འདི་ཡང་ཞིབ་མོར་ན། དངོས་གཞི་འབྱུང་བ་ནི། གང་ལ་དངོས་གཞིར་འགྱུར་བའི་སྦྱོར་བ་བྱས་པ་ཞིག་དགོས་ཞེས་པའི་དོན་མ་ཡིན་གྱི། སྦྱོར་བའི་ཉེས་ལྟུང་ཉིད་དུ་འགྱུར་བ་ལ་ལྟོས་ནས་དངོས་པོ་གཙོ་ཆེ་བ་ནི་མ་ཡིན་ཏེ། ཡིན་པ་ལ་མ་ཡིན་པའི་འདུ་ཤེས་ཀྱི་སྦྱོར་བ་བྱས་ཀྱང༌། མཚམས་མེད་ཀྱི་སྦྱོར་བ་དང༌། སྲོག་གཅོད་ཀྱི་སྦྱོར་བ་དག་ཏུའང་མི་འགྱུར་བའི་ཕྱིར། སྐབས་འདིར་གདགས་པ་ལས་འདི་ལྟར་འབྱུང་སྟེ། སྤུན་དྲུང་གིས་སྤུན་དྲུང་བཏང་སྟེ།
སོང་ལ་མ་གསོད་ཅིག བདག་ཉིད་ཀྱིས་གསོད་ལ་གཞན་གསོད་དུ་མ་གཞུག་ཅིག ཅེས་བྱས་ན། གཉིས་ཀ་མཚམས་མེད་པའི་ལས་དང་ལྡན་པར་འགྱུར་རམ། འོན་ཏེ་ལྡན་པར་མི་འགྱུར། སྨྲས་པ། བདག་ཉིད་དང་གཞན་གཉིས་ཀས་མཚམས་མེད་པའི་ལས་དང་ལྡན་པར་འགྱུར་རོ། ། དེས་དེ་གཞན་གསོད་དུ་བཅུག་ན་ནི་ཕྱི་མ་ཤོས་མཚམས་མེད་པའི་ལས་དང་ལྡན་པར་འགྱུར་གྱི། སྔ་མ་ཤོས་ནི་མ་ཡིན་ནོ། ། དེས་དེ་བདག་ཉིད་དང་གཞན་གཉིས་ཀས་བསད་ན་ཡང་ཕྱི་མ་ཁོ་ན་ཤོས་མཚམས་མེད་ཀྱི་ལས་དང་ལྡན་གྱི།
སྔ་མ་ཤོས་ནི་མ་ཡིན་ནོ། ། སྤུན་དྲུང་གིས་སྤུན་དྲུང་བཏང་སྟེ། སོང་ལ་མ་གསོད་ཅིག གཞན་གསོད་དུ་ཆུག་ལ། བདག་ཉིད་ཀྱིས་མ་གསོད་ཅིག་ཅེས་བྱས་ན། གཉིས་ཀ་མཚམས་མེད་དང་ལྡན་ནམ། ཅིག་ཁོ་ན་མཚམས་མེད་དང་ལྡན། སྨྲས་པ། གཞན་ཁོ་ན་གསོད་དུ་བཅུག་ན་ནི་གཉིས་ཀ་མཚམས་མེད་པའི་ལས་དང་ལྡན་པར་འགྱུར་རོ། ། འོན་ཏེ་བདག་ཉིད་ཁོ་ནས་བསད་ན་ནི་ཕྱི་མ་ཁོ་ན་མཚམས་མེད་པའི་ལས་དང་ལྡན་པར་འགྱུར་རོ། །
གལ་ཏེ། བདག་གཞན་གཉིས་ཀས་བསད་ན་ཡང་ཕྱི་མ་ཤོས་ཁོ་ན་མཚམས་མེད་དང་ལྡན་པར་འགྱུར་རོ། ། དེ་བཞིན་དུ་སྤུན་དྲུང་གིས་སྤུན་དྲུང་བཏང་སྟེ། སོང་ལ་མ་གསོད་ཅིག བདག་གཞན་གཉིས་ཀས་སོད་ཅིག ཅེས་བྱས་ན། གཉིས་ཀས་ལྡན་པར་འགྱུར་རམ། གཅིག་ལྡན་པར་འགྱུར། སྨྲས་པ་གཉིས་ཀས་བསད་ན་ནི་གཉིས་ཀ་ལྡན་པར་འགྱུར་རོ། ། གང་རུང་རེ་རེས་བསད་ན་ནི་ཕྱི་མ་ཤོས་ཁོ་ན་མཚམས་མེད་པའི་ལས་དང་ལྡན་པར་འགྱུར་རོ། །
ཞེས་གསུངས་པར་སྣང་ལ། དེར་འབྱུང་བའི་བརྟག་པ་ཕྱི་མ་རྣམས་ནི། གཞུང་འདིར། དམག་ལ་སོགས་པ་དོན་གཅིག་ཕྱིར། ། ཞེས་སོགས་དང༌། མི་མཐུན་པ་ཡིན་ནམ་སྙམ་དུ་དོགས་ལ། བརྟག་པ་དང་པོའི་རིགས་པས་གཞན་ལ་བཅོལ་བས་རྫོགས་པའི་ལས་ལམ་མཐར་ཕྱིན་པ་ནི། གང་ལ་བཅོལ་བ་དེ་ཉིད་ཀྱིས་བྱས་པ་དགོས་ཀྱི། དེས་ཀྱང་གཞན་ལ་བཅོལ་ན། དངོས་གཞི་འགྲུབ་པའི་ངེས་པ་མེད་པ་ཉིད་དུ་བརྟག་པར་བྱའོ། །
འདིའི་འོག་ནས་འབྱུང་བ་ཉེ་བའི་མཚམས་མེད་དང༌། བྱང་ཆུབ་སེམས་དཔའ་ངེས་གནས་ཀྱི་བསྐལ་པ་གྲངས་མེད་གསུམ་དུ་ཚོགས་བསོགས་པ་དང༌། ཕ་རོལ་ཏུ་ཕྱིན་པ་དྲུག་སྐབས་གང་དུ་རྫོགས་པའི་རྣམ་པར་གཞག་པ་རྣམས་ནི་གཞུང་འགྲེལ་ཇི་ལྟ་བ་ཉིད་ཀྱིས་རྟོགས་པར་ནུས་པས་རྒྱ་བསྐྱེད་པར་བྱ་བ་མ་ཡིན་ལ། དེ་ནས་གཞི་གསུམ་གསུངས་པ་ནི་འདི་ལྟ་སྟེ། སྦྱིན་པ་ལས་བྱུང་བའི་བསོད་ནམས་བྱ་བའི་གཞི་དང༌། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་གཞི་དང༌། སྒོམ་པ་ལས་བྱུང་བའི་བསོད་ནམས་བྱ་བའི་གཞི་ཞེས་གསུངས་ན། དེའི་ངོས་འཛིན་ཇི་ལྟ་བུ་ཞེ་ན། བཤད་པ། གསུམ་པོ་བསོད་ནམས་བྱ་བ་དང༌། །
དེ་གཞི་དཔེར་ན་ལས་ལམ་བཞིན། ། ཞེས་པ། གསུམ་པོ་ཅི་རིགས་པར་བསོད་ནམས་ཀྱང་ཡིན། བྱ་བ་ཡང་ཡིན། གཞི་ཡང་ཡིན་པ་དག་ཀྱང་ཡོད་ལ། གཉིས་གཉིས་ཡིན་པ་དང༌། རེ་རེ་བ་དག་ཀྱང་ཡོད་དོ། ། དེ་ཡང་སྦྱིན་པ་གཏོང་བའི་ལུས་ངག་གི་ལས་ནི། རྣམ་སྨིན་ཡིད་དུ་འོང་བའི་དོན་གྱིས་ན་བསོད་ནམས་ཀྱང་ཡིན། ལས་ཀྱི་ངོ་བོ་ཉིད་ཀྱི་ཕྱིར་བྱ་བ་ཡིན།
རང་ཀུན་ནས་སློང་བའི་སེམས་འཇུག་པའི་རྟེན་ཡིན་པས་གཞི་ཡང་ཡིན། སྦྱིན་པའི་ལུས་ངག་གི་ལས་དེ་ཀུན་ནས་སློང་བའི་སེམས་པ་ནི། བསོད་ནམས་དང་བྱ་བ་གཉིས་ཡིན་ལ། གཞི་ནི་མ་ཡིན་ཏེ། རང་ཉིད་རང་གི་རྟེན་དུ་མི་རུང་བའི་ཕྱིར། སེམས་པ་དེ་དང་ལྷན་ཅིག་འབྱུང་བའི་སེམས་བྱུང་ཚོར་བ་སོགས་ནི་བསོད་ནམས་ཁོ་ན་ཡིན་གྱི། གཞན་གཉིས་མ་ཡིན་ཏེ། བྱ་བ་དང་གཞིའི་མཚན་ཉིད་མ་ཚང་བའི་ཕྱིར་ཏེ། སེམས་པ་དང་བསམ་པའི་ལས་གང་དུའང་མ་དམིགས་པའི་ཕྱིར་དང༌། སེམས་པ་དང་མཚུངས་ལྡན་ཡིན་ཀྱང༌།
སེམས་པ་ནི་དེ་དག་ལ་དམིགས་ནས་འཇུག་པ་མ་ཡིན་པའི་ཕྱིར། ཚུལ་ཁྲིམས་ལས་བྱུང་བའི་ལུས་ངག་གི་ལས་དང༌། དེ་ཀུན་ནས་སློང་བའི་སེམས་པ་གསུམ་ལ་ཡང་དེ་བཞིན་དུ་སྦྱར་བར་བྱ་ཞིང༌། སྒོམ་པ་ལས་བྱུང་བ་ལའང༌། བྱམས་པ་ལྟ་བུ་ནི་བསོད་ནམས་དང་གཞི་ཡིན། དེ་དང་མཚུངས་པར་ལྡན་པའི་སེམས་པ་ནི་བསོད་ནམས་དང་བྱ་བ་གཉིས་ཡིན། བྱམས་པ་དང་མཚུངས་པར་ལྡན་པའི་ཚོར་བ་སོགས་ནི། བསོད་ནམས་ཁོ་ན་ཡིན་ནོ། ། འོ་ན་བྱམས་པ་གཞི་ཡིན་ལ་ཚོར་བ་སོགས་གཞི་མ་ཡིན་པའི་ཁྱད་པར་ཅི་ཞེ་ན་བྱམས་པའི་སྒོ་ནས་དེ་དང་མཚུངས་ལྡན་གྱི་སེམས་པ་ཡུལ་ལ་འཇུག་པར་བྱེད་ཀྱི་ཚོར་བ་སོགས་ཀྱི་སྒོ་ནས་མ་ཡིན་པའི་ཕྱིར། སྦྱིན་པའི་ངོ་བོ་གང་ཞེ་ན།
སྦྱིན་པའི་སྒྲ་ནི། གང་གིས་སྦྱིན་པར་བྱ་བ་དང༌། གང་སྦྱིན་པར་བྱ་བ་གཉིས་ལས་དང་པོ་ནི་ལུང་དུ་མ་བསྟན་པ་ཡང་ཡོད་པས་གཉིས་པ་ཁོ་ནའོ། ། དེ་ཡང་ལུས་ངག་གི་ལས་གཉིས་དང༌། དེ་ཀུན་ནས་སློང་བའི་སེམས་པ་དང་བཅས་པའོ། ། དེ་རེ་རེ་ལ་ཡང་སྦྱོར་དངོས་མཇུག་གི་དབྱེ་བས་གསུམ་གསུམ་དུ་འགྱུར་རོ། ། དེ་ཡང་འགྲེལ་པ་ལས། གང་ཚེ་སྐྱེས་བུ་དགེ་ཡིད་ཀྱིས། ། རང་གི་རྫས་དག་སྦྱིན་བྱེད་པ། ། དེ་ཚེ་དགེ་བའི་ཕུང་པོ་རྣམས། །
སྦྱིན་པ་ཞེས་ནི་བརྗོད་པ་ཡིན། ། ཞེས་སོ། ། འདིར་གསུམ་ཀ་ལ་འབྱུང་ཁུངས་ཀྱི་སྒྲ་སྨོས་པ་ནི་རྫས་ཐ་དད་པ་མེད་པ་མ་ཡིན་གྱི། རང་གི་ངོ་བོ་ཉིད་ལ་དེར་བཤད་པ་སྟེ། རྩ་ལས་བྱུང་བའི་ཁྱིམ་དང༌། ལོ་མ་ལས་བྱུང་བའི་སྣོད་ཅེས་པ་ལྟ་བུ་གཉིས་པ་ལ་བདུན་པའི་སྒྲ་སྦྱར་བའོ། ། དེ་ནས། ཇི་སྐད་དུ། མཆོག་ནི་གྲོལ་བས་གྲོལ་བའམ། ། བྱང་ཆུབ་སེམས་དཔའ་ཡིས་བརྒྱད་པ་ཅེས་པར།
དང་པོ་དེ་མཆོག་ཡིན་པའི་ཤེས་བྱེད་ནི། སྦྱིན་པ་དེའི་འབྲས་བུ་ལྔ་པོ་གང་ལ་ཡང་རེ་བ་མེད་པའི་བློས་མཆོད་པ་དང་ཕན་འདོགས་པས་སྦྱིན་པའི་རྒྱུ་མཚན་གྱིས་སོ། ། བརྒྱད་ནི། ཉེ་བ་ལ་སྦྱིན་པ་དང༌། འཇིག་པས་སྦྱིན་པ་དང༌། བདག་ལ་བྱིན་པས་སྦྱིན་པ་དང༌། བདག་ལ་སྦྱིན་པར་འགྱུར་བས་སྦྱིན་པ་དང༌། སྔོན་ཕ་མེས་ཀྱིས་སྦྱིན་པའི་སྲོལ་གྱི་སྦྱིན་པ་དང༌། གྲགས་པའི་དོན་དུ་སྦྱིན་པ་སྟེ་བདུན། བརྒྱད་པ་ནི།
སེམས་ཀྱི་རྒྱན་གྱི་ཕྱིར་དང༌། སེམས་ཀྱི་ཡོ་བྱད་ཀྱི་ཕྱིར་དང༌། ནོར་གྱི་ཚོགས་ཀྱི་ཕྱིར་དང༌། དོན་གྱི་མཆོག་ཐོབ་པར་བྱ་བའི་ཕྱིར་དུ་སྦྱིན་པའོ། ། དེ་ཡང་སེམས་ཀྱི་རྒྱན་ནི་རྫུ་འཕྲུལ་དང༌། ཡོ་བྱད་ནི་འཕགས་ལམ་ཡན་ལག་བརྒྱད་དང༌། རྣལ་འབྱོར་གྱི་ཚོགས་ནི་ཞི་ལྷག་དང༌། དོན་གྱི་མཆོག་ནི་དགྲ་བཅོམ་པ་དང་མྱ་ངན་ལས་འདས་པའོ། ། ཞེས་པ་ནི། རྒྱལ་པོ་སྲས་ཀྱི་ལུགས་ཡིན་ལ།
གང་བ་སྤེལ་ནི། དད་པ་ལ་སོགས་པའི་ནོར་འདྲེན་པས་རྒྱན་དང༌། སེར་སྣའི་དྲི་མ་འཁྲུ་བས་ཡོ་བྱད་དང༌། སྙོམས་འཇུག་གི་བདེ་བ་སྐྱེད་པས་རྣལ་འབྱོར་གྱི་ཚོགས་དང༌། མྱ་ངན་ལས་འདས་པའི་བདེ་བ་འདྲེན་པས་ན་དོན་གྱི་མཆོག་གོ ། ས་སྡེ་ལས་ནི། བདེ་འགྲོའི་རྒྱུ་ཡིན་པས་ན་སེམས་ཀྱི་རྒྱན། ལོངས་སྤྱོད་མང་པོ་བྱུང་བས་ན་ཡོ་བྱད། ཐར་པའི་རྒྱུ་ཚོགས་ཡིན་པས་ན་རྣལ་འབྱོར་གྱི་ཚོགས། བྱང་ཆུབ་ཆེན་པོར་བསྔོས་པས་དོན་གྱི་མཆོག་ཅེས་བྱ་བ་ཡིན་ནོ། །
ཞེས་གསུངས་སོ། ། གཞན་ཡང་སྦྱིན་པ་གཏོང་བའི་ཡུལ་གྱི་ཁྱད་པར་ནི། འདི་ལྟར། འཕགས་པ་མིན་ཡང་ཕ་མ་དང༌། ། ནད་པ་དང་ནི་ཆོས་སྨྲ་དང༌། ། སྐྱེ་མཐའི་བྱང་ཆུབ་སེམས་དཔའ་ལ། ། ཡོན་ནི་གཞལ་དུ་མེད་པ་ཡིན། ། ཞེས་པ། ཆོས་སྨྲ་བ་ནི། སངས་རྒྱས་ཀྱི་བཀར་བཏགས་པའི་ཕྱག་རྒྱ་བཞི་དང་ལྡན་པ་དག་གཞན་ལ་ཉོན་མོངས་པ་ཅན་མ་ཡིན་པའི་སེམས་ཀྱིས་སྟོན་པ་སྟེ།
ཇི་སྐད་དུ། ཆོས་སྦྱིན་ཉོན་མོངས་ཅན་མིན་པས། ། མདོ་སོགས་ཇི་བཞིན་ཡང་དག་སྟོན། ། ཞེས་འབྱུང་བ་ལྟར་ཡིན་ལ། ཆོས་ལོག་པར་འཆད་པ་དང༌། རྙེད་པ་དང༌། བཀུར་སྟི་དང༌། གྲགས་པ་འདོད་པས་ཆོས་འཆད་པ་ནི་འཆད་པ་པོ་རང་ཉིད་ཀྱི་བསོད་ནམས་ཉམས་བྱེད་དུ་བཤད་པས་ན་ཆོས་སྨྲ་བ་མ་ཡིན་ནོ། ། འོ་ན་ཆོས་སྨྲ་བ་ནི། ཇི་སྐད་དུ།
འགྲོ་དང་སྡུག་བསྔལ་ཕན་འདོགས་དང༌། ། ཡོན་ཏན་རྣམས་ཀྱིས་ཞིང་ཁྱད་འཕགས། ། ཤེས་ཞིང་རྣམ་པ་གཞི་བཤད་པ་གང་དུ་བསྡུ་ཞེ་ན། ཕན་འདོགས་པའི་ཕྱོགས་སུ་གཏོགས་པ་ཡིན་ཏེ། སྐྱེ་དགུ་མ་རིག་པས་ལྡོངས་པ་རྣམས་ལ་ཤེས་རབ་ཀྱི་མིག་སྦྱིན་པར་བྱེད་པ་དང༌། མཐུན་པ་དང་མི་མཐུན་པ་རབ་ཏུ་སྟོན་པར་བྱེད་པ་དང༌། ཆོས་ཀྱི་སྐུ་ཟག་པ་མེད་པ་མངོན་པར་འགྲུབ་པར་བྱེད་པ་དང༌། མདོར་ན་སངས་རྒྱས་ཀྱི་མཛད་པ་ཐམས་ཅད་བྱེད་པ་ཡིན་པས་དགེ་བའི་བཤེས་གཉེན་ཆེན་པོ་ཉིད་དུ་འཇུག་པའི་ཕྱིར། སྐྱེ་མཐའི་བྱང་ཆུབ་སེམས་དཔའ་ནི། གཞོན་ནུ་དོན་ཐམས་ཅད་གྲུབ་པ་ལྟ་བུ་སྟེ།
དེ་ནི་ལུགས་འདིར་སོ་སོ་སྐྱེ་བོ་སྒྲིབ་པ་མཐའ་དག་དང་བཅས་པ་ཉིད་དུ་ཁས་ལེན་པ་ཡིན་ཀྱང༌། དེ་ལ་བྱིན་ན་ཡོན་ནི་གཞལ་དུ་མེད་པ་ནི། བསྐལ་པ་གྲངས་མེད་གསུམ་དུ་ཚོགས་བསགས་པ་སྔོན་དུ་སོང་བ་ལས་སོ། ། འོ་ན་ཇི་སྐད་དུ། རྣམ་གཟིགས་མར་མེ་རིན་ཆེན་གཙུག ། གྲངས་མེད་གསུམ་གྱི་ཐ་མར་བྱུང༌། ། དང་པོ་ཤཱཀྱ་ཐུབ་པ་ཡིན། ། ཞེས། རྣམ་གཟིགས་ཀྱི་དུས་ཉིད་དུ་བསྐལ་པ་གྲངས་མེད་གསུམ་རྫོགས་པར་བཤད་ལ། འཁོར་བ་འཇིག་གི་གོང་དུ་སངས་རྒྱས་པར་རིགས་པ་ལས།
འོད་སྲུངས་ཀྱི་ཡང་རྗེས་སུ་སངས་རྒྱ་བ་དེ་ཅི་ཞེ་ན། ཁ་ཅིག་ན་རེ། གྲངས་མེད་གསུམ་རྫོགས་ཀྱང༌། ཚོགས་ཐམས་ཅད་རྫོགས་པ་མ་ཡིན་པས་ཤེས་ཟེར་ཡང༌། དེའི་དུས་སུ་རང་གི་གདུལ་བྱར་འོས་པ་རྩོད་པའི་དུས་སྙིགས་མ་ལྔ་ཤས་ཆེ་བའི་སེམས་ཅན་དག་མི་འབྱུང་བས། དེ་འབྱུང་བའི་དུས་དང་མཐུན་པར་སངས་རྒྱས་པ་ཡིན་ནོ། ། འོ་ན་སྟོན་པ་འདིས་སྔོན་གྲངས་མེད་གསུམ་ལས་ལྷག་པར་ཚོགས་གསོག་དགོས་པར་འབྱུང་བ་ཉིད་དུ་འཆད་པ་དེའི་ཚེ། སྟོན་པ་འདིས་དེ་བཞིན་གཤེགས་པ་སྐར་རྒྱལ་ལ་བསྟོད་ནས་བརྩོན་འགྲུས་ཀྱི་ཕར་ཕྱིན་རྫོགས་པར་བྱས་པ་དེའི་ཚེ། བསྐལ་པ་དགུའི་ཚིགས་འདུམས་པར་བཤད་པ་དང་འགལ་ལོ་སྙམ་ན་མ་ཡིན་ཏེ། དེ་ལྟར་འཆད་པ་དེ་གྲངས་མེད་གསུམ་པོ་ཉིད་ཀྱི་སྟེང་ནས་བསྐལ་པ་དགུ་མ་ཚང་བར་འཆད་རྒྱུ་ཡིན་པའི་ཕྱིར།
དེ་དང་འདྲ་བར། ཇི་སྐད་དུ། བསམ་པ་ལས་བྱུང་བསྐལ་པ་བརྒྱ། ། ལུས་པ་དག་ཏུ་འཕེན་པར་བྱེད། ། ཅེས་པའང༌། འཚང་རྒྱ་བ་ལ་ལུས་པ་ཞེས་འཆད་པ་ནི་ནོར་བ་ཡིན་གྱི། གྲངས་མེད་གསུམ་གྱི་སྟེང་ནས། ཞེས་བྱ་བའི་ཐ་ཚིག་གོ ། དེའི་ཡང་དམིགས་བསལ་ནི་བསྐལ་པ་དགུ་བཅུ་རྩ་གཅིག་ལུས་པ་ན་འཕེན། ཞེས་བཤད་དོ། །
དུས་དེར་གཞོན་ནུ་སོ་སོ་སྐྱེ་བོར་ཁས་ལེན་ཀྱང༌། ངེས་པའི་དོན་དུ་ཡུམ་གསོ་སྦྱོང་ལ་གནས་པའི་རུམ་དུ་ཞུགས་པ་ཉིད་དུ་ཁས་ལེན་དགོས་པས། བུ་རམ་ཤིང་པའི་རིགས་ཉིད་དུ་ཁས་ལེན་པ་ནི་འཇིག་རྟེན་ན་གྲགས་པ་ཙམ་མོ། ། དེ་ནས། མཆོད་རྟེན་ལ་བཏང་རྒྱུས་བྱུང་བའི། ། བསོད་ནམས་ལེན་མེད་བྱམས་སོགས་བཞིན། ། ཞེས་པར། ཡུལ་གྱི་ལེན་པ་མེད་ཀྱང༌། གཏོང་བ་པོའི་བསམ་པ་ཉིད་ཀྱིས་བསོད་ནམས་དེ་འཐོབ་པར་བྱམས་སོགས་ཀྱི་དཔེས་བསྟན་པ་ལ་འོ་ན་མཆོད་པ་དང་སྦྱིན་པའི་ལུས་ངག་གི་ལས་དོན་མེད་པར་འགྱུར་རོ། ། ཞེས་རྩོད་པ་ལ།
ཡུལ་གྱི་ལེན་པ་ལེན་ཀྱང༌། བསམ་པ་ཙམ་ལས་ནི་དེས་ཀུན་ནས་བསླང་བའི་ལུས་ངག་གི་ལས་བསོད་ནམས་ཆེ་བ་ཡིན་ཏེ། དཔེར་ན་དགྲ་བསད་པར་བྱའོ་སྙམ་དུ་བསམ་པ་ཙམ་ལས། དེས་བསླང་བའི་ལུས་ངག་གི་ལས་རྣམ་སྨིན་ལྕི་བ་བཞིན་ནོ། ། དེ་ལྟར་སྦྱིན་པ་བཤད་ནས། ཚུལ་ཁྲིམས་ཀྱི་ངོ་བོ་ངོས་འཛིན་པ་ནི། འཆལ་པའི་ཚུལ་ཁྲིམས་མི་དགེའི་གཟུགས། ། དེ་སྤོང་ཚུལ་ཁྲིམས། ཞེས་རང་བཞིན་གྱི་ཁ་ན་མ་ཐོ་བའི་ངོ་བོར་གྱུར་པའི་གཟུགས་ནི་འཆལ་ཁྲིམས་ཡིན་ལ། དེ་སྤོང་བའི་དགེ་བའི་གཟུགས་ནི་ཚུལ་ཁྲིམས་སོ། །
འདི་ལ་གཉིས་ཏེ། གང་གིས་སྤོང་བར་བྱེད་པ་རིག་བྱེད་ཀྱི་གཟུགས་དང༌། གང་སྤངས་པའི་ངོ་བོ་རིག་བྱེད་མ་ཡིན་པའི་གཟུགས་སོ། ། འོ་ན་ཚུལ་ཁྲིམས་ཡིན་པ་ལ་འཆལ་ཚུལ་གྱི་འགལ་བ་མི་མཐུན་ཕྱོགས་སུ་གྱུར་པས་ཁྱབ་བམ། ཞེ་ན། མ་ཡིན་ཏེ། འདི་ལྟར། སངས་རྒྱས་ཀྱིས་ནི་བཅད་པ་ཡང༌། ། དེ་སྤོང་ཚུལ་ཁྲིམས་རྣམ་གཉིས་སོ། ། ཞེས་སྦྱར་ནས།
དུས་མིན་གྱི་ཁ་ཟས་ཟ་བ་སོགས་བཅས་རྐྱང་སྤོང་བའི་ལས་སུ་རིག་བྱེད་དང༌། དེ་མ་ཡིན་པ་གཉིས་ཀྱང་ཚུལ་ཁྲིམས་སོ། ། འདི་ནི་སྡོམ་པར་མི་འདོད་དེ། སྤོང་བ་བདུན་ནམ། བཞི་ལྟ་བུ་རང་བཞིན་གྱི་ཁ་ན་མ་ཐོ་བ་ལོག་ཕྱོགས་སུ་མི་འདུག་པའི་ཕྱིར་དང༌། འཆལ་ཚུལ་གྱི་འགལ་བ་མི་མཐུན་ཕྱོགས་སུ་མ་དམིགས་པའི་ཕྱིར། འོ་ན་འདིར་སེམས། ཚུལ་ཁྲིམས་སུ་མི་འཆད་ཅིང༌། དེ་ནི་སེམས་མེད་ཀྱི་ཚེ་ན་མེད་པས་འཆལ་ཚུལ་གྱི་ཆུ་ལོན་ལྟ་བུར་མི་རུང་བའི་ཕྱིར། དེ་ནི་བཅས་རྐྱང་སྤོང་བའི་གཟུགས་ལའང་མཚུངས་སོ། །
ཞེ་ན། མ་ཡིན་ཏེ། དེ་ནི་བཅས་འགལ་གྱི་གཟུགས་གཉིས་ཀྱི་ཆུ་ལོན་ལྟ་བུར་རུང་བའི་ཕྱིར། བཅས་འགལ་གྱི་གཟུགས་མི་སྲིད་དོ་སྙམ་ན། འདས་པ་དང་ད་ལྟར་བ་མེད་ཀྱང༌། མ་འོངས་པ་མི་སྐྱེ་བའི་ཆོས་ཅན་ནོ། ། འདིར་ཚུལ་ཁྲིམས་ནི་རྣམ་པ་བཞི་སྟེ། འཇིགས་པའི་དང༌། ལེགས་པར་སྨོན་པའི་དང༌། བྱང་ཆུབ་ཡན་ལག་གི་དང༌།
ཡོངས་སུ་དག་པའི་ཚུལ་ཁྲིམས་སོ། ། དང་པོ་ནི། འདོད་པའི་ཚུལ་ཁྲིམས་ཁོ་ན་ལ་སྲིད་ཅིང༌། གཉིས་པ་ནི། འདོད་པ་དང་གཟུགས་ཀྱི་ཚུལ་ཁྲིམས་གཉིས་ཀ་ལ་སྲིད། གསུམ་པ་ནི། ཚུལ་ཁྲིམས་གསུམ་ཀ་ལ་སྲིད། བཞི་པ་ནི། ཟག་མེད་ཀྱི་ཚུལ་ཁྲིམས་ཁོ་ནའོ། ། དེ་ཡང་འཇིགས་པ་ནི།
བཞི་སྟེ། འཚོ་བ་མེད་པ་དང༌། གྲགས་པ་མེད་པ་དང༌། ཆད་པ་དང༌། ངན་འགྲོས་འཇིགས་པའོ། ། སྨོན་པ་ནི། གསུམ་སྟེ། སྲིད་པ་དང༌། ལོངས་སྤྱོད་དང༌། བཀུར་སྟི་ལ་སྨོན་པའོ། །
བྱང་ཆུབ་ནི་གསུམ་སྟེ། ཐེག་པ་གསུམ་གྱི་དབྱེ་བས་གསུམ་མོ། ། སོ་སོར་ཐར་པའི་ཚུལ་ཁྲིམས་ལ། རྒྱུ་དུས་སུ་འཇིགས་སྐྱོབ་ཀྱི་ཀུན་སློང་དང༌། སྐྱབས་འགྲོ་རྩོམ་བྱེད་དུ་བྱས་པའི་དེ་དུས་ཀྱི་ཀུན་སློང་གཉིས་ལས་གང་དབང་བཙན། དང་པོ་ལྟར་ན། སྐྱབས་འགྲོ་མ་སྐྱེས་ཀྱང་སྡོམ་པ་དེ་སྐྱེ་བར་འགྱུར་ལ། གཉིས་པ་ལྟར་ན། ཐམས་ཅད་ཀྱང་བྱང་ཆུབ་ཡན་ལག་གི་ཚུལ་ཁྲིམས་སུ་འགྱུར་བ་མ་ཡིན་ནམ། ཞེ་ན།
ཀུན་སློང་ལ་གཉིས་ཏེ། དང་པོར་འཕེན་བྱེད་དང༌། ཕྱིས་རྫོགས་བྱེད་དོ། ། དེ་ལའང་གཉིས་སྟེ། བརྗོད་པ་ཐ་མ་དང་ལྷན་ཅིག་ཏུ་འབྱུང་བ་དང༌། དེའི་འོག་ཏུ་འབྱུང་བའོ། ། དང་པོ་ནི། དུས་ཀྱི་ཀུན་སློང་དུ་འཇོག་མོད། དབང་བཙན་པ་མ་ཡིན་ཏེ། དུས་དེར་སྡོམ་པ་གྲུབ་ཟིན་པའི་ཕྱིར།
དེ་ལས་གཞན་པ་གཉིས་ནི་ཕྱི་མ་དབང་བཙན་པ་ཡིན་ཏེ། མི་མཐུན་ན་ཕྱི་མ་དེས་སྔ་མ་ཟིལ་གྱིས་མནན་པའི་ཕྱིར། གལ་ཏེ། ཕྱི་རོལ་པ་དག་ངེས་འབྱུང་གི་བསམ་པས་བསམ་གཏན་གྱི་སྡོམ་པ་ཐོབ་པར་བྱེད་པ་དག་ཡོད་ལ། དེའི་ཚེ་ངེས་པར་འབྱུང་བའི་ཚུལ་ཁྲིམས་སུ་འགྱུར་བ་མ་ཡིན་ནམ། ཞེ་ན། དེས་ངེས་འབྱུང་གི་གོ་མི་ཆོད་དེ། ངེས་འབྱུང་དངོས་ནི་ཐར་པ་ཡིན་ལ། དེས་དེ་ངོས་ཟིན་པ་མ་ཡིན་པའི་ཕྱིར། དེ་ལ་འཇིགས་སྐྱོབ་དང་ལེགས་སྨོན་ནི་ཕྱི་རོལ་པ་དག་གི་ཡིན་ལ།
ནང་པ་དག་ལ་ཡང་སྲིད་མོད། འདུལ་བ་ལས་འབྱུང་བའི་ཆོ་གས་ཡང་དག་པར་བླངས་ན་ནི་ངེས་འབྱུང་གི་ཚུལ་ཁྲིམས་ཁོ་ནར་ངེས་ཏེ། སྐྱབས་འགྲོ་རྩོམ་བྱེད་དུ་བྱས་པའི་ཕྱིར་རོ། ། དེ་བས་ན་འདིར་བཤད་པའི་ཚུལ་ཁྲིམས་ནི་ཕྱི་རོལ་པ་དག་ལ་ཡང་ཡོད་དེ། ཇི་སྐད་དུ། མི་དགེའི་གཟུགས་དེ་སྤོང་ཚུལ་ཁྲིམས། ། ཞེས་བྱ་བའི་མཚན་ཉིད་ཅན་གྱི་བར་མ་དགེ་བ་དག་སྲིད་པའི་ཕྱིར་རོ། ། དེ་ལྟ་ན་ཡང༌། སངས་རྒྱས་ཀྱི་ནི་བཅད་པ་ཡང༌། ། ཞེས་དང༌།
རྣམ་དག་ཡོན་ཏན་བཞི་ལྡན་ནོ། ། ཞེས་པའི་ཚུལ་ཁྲིམས་དེ་ནི་དེ་དག་ལ་ཡོད་པ་མ་ཡིན་ཏེ། སངས་རྒྱས་ཀྱི་བཅས་པ་མེད་པ་དང༌། ཞི་བ་མྱང་འདས་ལ་བརྟེན་པར་འགལ་བའི་ཕྱིར་རོ། ། དེ་དང་འདྲ་བར་སྦྱིན་པའི་སྐབས་སུའང༌། བྱང་ཆུབ་སེམས་དཔའ་ཡིས་བརྒྱད་པ། ། ཞེས་འབྱུང་བ་དེ་མ་གཏོགས། སྦྱིན་པ་གཞན་རྣམས་ནི་ཕྱི་རོལ་པ་དག་ལའང་ཡོད་པར་མངོན་ནོ། ། ཚུལ་ཁྲིམས་ཀྱི་སྐབས་འདིར་བསམ་གཏན་དང་ཟག་མེད་ཀྱི་སྡོམ་པ་གཉིས་མ་བཤད་པ་ནི། སྒོམ་པ་ལས་བྱུང་བའི་བསོད་ནམས་སུ་བསྡུ་བའི་དོན་གྱི་ཡིན་ལ།
དེའི་ཕྱིར་མུ་སྟེགས་ཅན་ལ་ཡང་སྒོམ་པ་ལས་བྱུང་བའི་བསོད་ནམས་འདིའི་ཕྱོགས་གཅིག་ཡོད་དོ། ། ཞེས་ངེས་པར་བཟུང་ངོ༌། ། དེ་ནས་གཞི་གསུམ་པ་ནི། མཉམ་པར་གཞག་པའི་དགེ་བ་ནི། སྒོམ་པའོ་སེམས་ལ་བསྒོས་ཕྱིར་རོ། ། ཞེས་པ། དགེ་བའོ་ཞེས་པས་རོ་མྱང་མཚུངས་ལྡན་བསལ་ནས། སྙོམས་འཇུག་དག་པ་བ་དང་ཟག་མེད་རྣམས་དེར་འཆད་པའོ། ། བསྒོ་ཕྱིར་རོ། ། ཞེས་པ་གཏན་ཚིགས་ཏེ།
སེམས་རྒྱུད་མཉམ་པར་གཞག་པའི་ཡོན་ཏན་དེའི་བདག་ཉིད་དུ་བྱེད་པས་ན་སྒོམ་ཞེས་བྱའོ། ། ཡང་སྦྱིན་པའི་ཕན་ཡོན་ནི། དེ་འབྲལ་ལོངས་སྤྱོད་ཆེན་པོ་ཅན། ། ཞེས་བཤད་ན། གཞན་གཉིས་པོའི་ཕན་ཡོན་ནི་གང་ཞེ་ན། མཐོ་རིས་དོན་དུ་ཚུལ་ཁྲིམས་དང༌། ། འབྲལ་བའི་དོན་དུ་སྒོམ་གཙོའི་ཕྱིར། ། ཞེས་པ། སྦྱིན་པ་ཡང་མཐོ་རིས་ཀྱི་དོན་དུ་འགྱུར་མོད་ཀྱང༌། རྫོགས་བྱེད་ཙམ་ཡིན་པས་གཙོ་བོའི་རྒྱུ་མ་ཡིན་ལ་ཚུལ་ཁྲིམས་ཀུན་སློང་དང་བཅས་པས་ནི།
མཐོ་རིས་འཕེན་ཞིང་རྫོགས་པར་བྱེད་པ་དང༌། སྒོམ་ནི་ཏིང་ངེ་འཛིན་མཚུངས་ལྡན་དང་བཅས་པ་ཡིན་པས་འདོད་ཆགས་དང་བྲལ་བ་མེད་ན་མི་འབྱུང་བའི་རྒྱུ་ཡིན་པའི་ཕྱིར་ན། གཉིས་པོ་དེ་ནི་མཐོ་རིས་དང་ཆགས་བྲལ་གྱི་རྒྱུའི་གཙོ་བོར་བསྟན་པ་ཡིན་ནོ། ། ཡང་མདོ་ལས། གང་ཟག་བཞི་ནི་ཚངས་པའི་བསོད་ནམས་སྐྱེད་པ་ཡིན་ནོ། ། ཞེས་གསུངས་པ་དེ་ཇི་ལྟ་བུ་ཞེ་ན། བཤད་པ། བསྐལ་པར་མཐོ་རིས་དགའ་གནས་ཕྱིར། ། བཞི་ནི་ཚངས་པའི་བསོད་ནམས་ཡིན། ། ཞེས་པ་སྔོན་མེད་པའི་ཕྱོགས་སུ་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་གྱི་མཆོད་རྟེན་བྱེད་པ་དང༌།
ཕྱོགས་གཞིའི་དགེ་འདུན་ལ་ཀུན་དགའ་རྭ་བ་འབུལ་བ་དང༌། དེ་བཞིན་གཤེགས་པའི་ཉན་ཐོས་བྱེ་བ་སྡུམ་པ་དང༌། བྱམས་པ་ཚད་མེད་སྒོམ་པའོ། ། དེ་ཡང་ཚངས་པར་སྐྱེས་པའི་བསོད་ནམས་ཀྱི་ཚད་དང་མཉམ་པས་ན་དེ་ཞེས་བྱ་ལ། དེའི་ཚེ་བཞི་པོ་དེའི་རྣམ་སྨིན་ནི་དེ་དང་མཉམ་པ་མ་ཡིན་ཏེ། མཉམ་པར་མ་བཞག་པའི་དགེ་བ་དག་གི་རྣམ་སྨིན་ནི་ཇི་ལྟར་མཐོ་ཡང་གཞན་འཕྲུལ་དབང་བྱེད་ལས་མ་འདས་པས། ཇི་ལྟར་ན་ཚངས་པའི་བསོད་ནམས་དང་མཉམ་ཞེ་ན། སྐྱེ་བ་གཅིག་གི་ཆ་ནས་མི་མཉམ་ཡང༌། བསོད་ནམས་དེས་མཐོ་རིས་སྐྱེ་བ་མང་པོ་འཕེན་པས། དེ་དག་བསྡོམ་པ་དང་མཉམ་པའི་དབང་དུ་བྱས་སོ། །
འོ་ན། གཅིག་གིས་སྐྱེ་བ་ཅིག་འཕེན་ཏོ། ། ཞེས་པ་དང་འགལ་ལོ། ། སྙམ་ན། དེ་ནི་བྱེ་བྲག་ཏུ་སྨྲ་བའི་ལུགས་ཡིན་ལ། འདིའི་རྐང་པ་གཉིས་ནི་སྔོན་གྱི་སློབ་དཔོན་དག་གི་ལུགས་བཀོད་པའོ། ། བྱེ་སྨྲའི་ལུགས་གང་ཞེ་ན། བྱང་ཆུབ་སེམས་དཔའ་དེས་གནས་མ་གཏོགས་པ་སེམས་ཅན་ཐམས་ཅད་ཀྱི་ལོངས་སྤྱོད་འགྲུབ་པའི་འབྲས་བུ་ཅན་གྱི་བསོད་ནམས་ནི་མཚན་རྣམ་པར་སྨིན་པའི་བསོད་ནམས་གཅིག་གི་ཚད་ཡིན་ལ། དེ་ཉིད་ལ་ཚངས་པའི་བསོད་ནམས་ཞེས་བྱ་སྟེ། ཚངས་པ་ནི་སངས་རྒྱས་ཀྱི་མཚན་གྱི་རྣམ་གྲངས་སུ་ཡང་བཤད་པའི་ཕྱིར་རོ། །
སེམས་ཅན་ཐམས་ཅད་ཅེས་པའང༌། བྱང་སའི་འགྲེལ་པར་ནི་འཛམ་བུའི་གླིང་པའི་སེམས་ཅན་ཁོ་ན་ལ་འཆད་ཅིང༌། དེའི་བསོད་ནམས་ཀྱི་ཚད་ཀྱིས་སངས་རྒྱས་ཀྱི་བ་སྤུའི་ཁུང་བུ་གཅིག་འགྲུབ་པར་བཤད་དོ།། །། འདིར་སྨྲས་པ། རྨི་ལམ་ཡུལ་གྱི་སྤྱད་བྱ་ཇི་བཞིན་ཡིད་འོང་མི་འོང་བར་མའི་སྣང་བ་གང་ཤར་བ། ། སྣ་ཚོགས་སྒྱུ་མའི་བྱེད་པོ་ཇི་བཞིན་རང་རང་སྔོན་བསགས་ལས་ཀྱིས་ངེས་པར་བྱས་སོ་ཞེས། ། གསལ་བར་བརྡའ་སྤྲོད་བྱེད་པའི་གནས་འདི་རིགས་པར་ཤེས་འདོད་ཡོད་དམ་ཞིབ་མོར་བཤད་འདི་ལྟོས། ། དེ་ནས་ལས་དང་འབྲས་བུའི་ཆོས་ལ་ངེས་པར་གདེང་ཐོབ་འགྱུར་རོ་ཨེ་མ་འདི་ངོ་མཚར། ། ཞེས་ཆོས་མངོན་པའི་མཛོད་ཀྱི་བསྟན་བཅོས་འགྲེལ་པ་དང་བཅས་པའི་དཀའ་བའི་གནས་ཞིབ་མོར་བཤད་པའི་བསྟན་བཅོས་བྱེ་བྲག་ཏུ་བཤད་པའི་མཚོ་ཞེས་བྱ་བ་ལས་གནས་བཞི་པ་ལས་བསྟན་པའི་མཛོད་རྣམ་པར་བཤད་པ་ཡིན་ནོ། ། ལས་ཀྱི་སྤྲིན་ཚོགས་སྲིད་པ་ཡི། །
ཆར་ཆེན་རྒྱུན་མི་ཆད་འབེབས་པས། ། ཉོན་མོངས་ཕྱི་ཡི་མཚོ་ཆེན་ལས། ། འབྱུང་བར་རྟོགས་ནས་སུན་དབྱུང་བྱ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
