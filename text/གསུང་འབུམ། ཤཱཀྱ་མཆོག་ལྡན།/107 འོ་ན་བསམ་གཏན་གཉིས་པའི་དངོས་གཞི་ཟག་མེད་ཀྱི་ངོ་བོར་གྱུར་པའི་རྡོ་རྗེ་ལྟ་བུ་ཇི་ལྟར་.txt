གསུང་འབུམ། ཤཱཀྱ་མཆོག་ལྡན།
པོད ༡༠༧
འོ་ན་བསམ་གཏན་གཉིས་པའི་དངོས་གཞི་ཟག་མེད་ཀྱི་ངོ་བོར་གྱུར་པའི་རྡོ་རྗེ་ལྟ་བུ་ཇི་ལྟར་སྲིད་དེ།
འོ་ན་བསམ་གཏན་གཉིས་པའི་དངོས་གཞི་ཟག་མེད་ཀྱི་ངོ་བོར་གྱུར་པའི་རྡོ་རྗེ་ལྟ་བུ་ཇི་ལྟར་སྲིད་དེ། དེས་ས་བརྒྱད་པོ་ལ་ཆགས་བྲལ་ཅིག་ཆར་དུ་མ་བྱས་པའི་ཕྱིར། ཞེ་ན། ཉེས་པ་མེད་དེ། བསམ་གཏན་དང་པོ་མན་ཆད་ལ་འཇིག་རྟེན་པའི་ལམ་གྱིས། ཆགས་པ་དང་བྲལ་བའི་དབང་དུ་བྱེད་པའི་ཕྱིར། དེ་བཞིན་དུ་གོང་མ་དག་ལ་ཡང་སྦྱར་བར་བྱའོ། ། འོ་ན་གཟུགས་ཀྱི་ཟག་པ་ཟད་པའི་ཡོངས་ཤེས་ཀྱི་དུས་སུ་ཟག་པ་ཀུན་ཟད་ཀྱི་ཡོངས་ཤེས་མངོན་དུ་བྱས་པར་འགྱུར་ཏེ། ལྷག་མ་རྣམས་ནི་ཤེས་པའི་ཡིན། ། ཞེས་འཆད་པས་སོ། །
དེ་ནས། ཇི་སྐད་དུ། དེ་ཟད་ཐོབ་དང་ཟད་པ་ཤེས། ། དེ་ཚེ་དེ་མི་སློབ་དགྲ་བཅོམ། ། ཞེས་པ། འདི་ནི་རྡོ་རྗེ་ལྟ་བུ་ཏིང་ངེ་འཛིན་དེ་ལ་ལྟོས་པའི་རྣམ་པར་གྲོལ་བའི་ལམ་སྟེ། ཟག་པ་ཐམས་ཅད་ཟད་པའི་སོ་སོར་བརྟགས་འགོག་གི་ཐོབ་པ་དང་ལྷན་ཅིག་སྐྱེས་པའི་ཟད་ཤེས་སོ། ། འདིའི་ཤུགས་ལ་ཟད་ཤེས་ནི་རྣམ་པ་དུ་མར་ལྟ་སྟེ། སྤང་བྱ་རེ་རེ་སྤངས་པའི་བརྟགས་འགོག་གི་ཐོབ་པ་དང་ལྷན་ཅིག་པའི་ཟད་ཤེས་དག་ནི། མི་སློབ་པ་དང་དགྲ་བཅོམ་པའི་འབྲས་བུར་མི་རུང་ཞེས་བྱ་བའི་དོན་ནོ། །
དེ་ཚེ་དེ་མི་སློབ་དགྲ་བཅོམ། ། ཞེས་པ། གཞན་དག་གང་ཟག་ལ་འཆད་ཀྱང༌། དགྲ་བཅོམ་པའི་འབྲས་བུ་དང་མི་སློབ་པ་ངོས་འཛིན་པ་ཡིན་ཏེ། མི་སློབ་དངོས་ནི་རྣམ་པར་གྲོལ་བའི་ལམ་དང༌། དགྲ་བཅོམ་པ་དངོས་ནི་ཟག་པ་ཀུན་ཟད་ཀྱི་འགོག་བདེན་ཐོབ་པ་དང་བཅས་པ་ལ་འཆད་དགོས་ལ། དེའི་མིང་གིས་རྟེན་གྱི་གང་ཟག་ལ་ཡང་བཏགས་སོ། ། སྐབས་འདིར་རྣམ་བཤད་མཛད་པ་དག དགྲ་བཅོམ་པའི་དབྱེ་བ་ལ། དུས་སྦྱོར་ལ།
རིགས་ཀྱི་དབྱེ་བ་ལྔ། དབང་པོས་གསུམ། རྟེན་གྱིས་ཉེར་དགུ་སྟེ། སྤྱིར་བཞི་བརྒྱ་དང་སུམ་ཅུ་རྩ་བདུན། དུས་མི་སྦྱོར་ལ་རིགས་ཀྱིས་དབྱེ་བ་མེད་པས། དབང་པོ་དང་རྟེན་གྱི་སྒོ་ནས་བརྒྱད་ཅུ་གྱ་བདུན། ཤེས་རབ་ཀྱི་རྣམ་གྲོལ་དང༌། གཉིས་ཀའི་ཆ་ལས་རྣམ་གྲོལ་ལའང༌། དབང་པོ་དང༌། རིགས་དང༌།
རྟེན་ཉེར་དགུའི་དབྱེ་བས་ལྔ་བརྒྱ་དང་ཉི་ཤུ་རྩ་གཉིས་རེ་ཡོད་དོ། ། ཞེས་གསུངས་མོད་ཀྱང༌། རིགས་དབང་པོས་འབྱེད་པ་འགྲེལ་པའི་དགོངས་པ་ལ་ཡོད་མོད། རྟེན་གྱིས་དབྱེ་བ་དགོངས་པ་མ་ཡིན་ཏེ། ཡིན་ན་ཕྱིར་མི་འོང་འདོད་པའི་རྟེན་ཅན་ལ་རྟེན་གྱི་དབྱེ་བ་དགུར་འབྱེད་རིགས་པ་ལས་མ་ཕྱེ་བའི་ཕྱིར། རིགས་ན་ནི་གཟུགས་སུ་ཉེར་འགྲོའི་གྲངས་ངེས་ཉམས་པར་འགྱུར་རོ། ། དེ་ལྟར་ཞུགས་གནས་ཀྱི་གང་ཟག་མིང་གིས་སྒོ་ནས་བརྒྱད་བཤད་པ་དེ། རྫས་སུ་ནི་ལྔ་ཡིན་ཏེ། ཞུགས་པ་དང་འབྲས་བུ་ལ་གནས་པ་བཞིའོ། ། འདི་ཡང་མཐར་གྱིས་པའི་དབང་དུ་བྱས་པ་ཡིན་ལ།
ཆགས་བྲལ་སྔོན་སོང་གི་དབང་དུ་བྱས་ན། ཞུགས་པ་དང་པོ་ཞེས་པ། ཕྱིར་འོང་ཞུགས་པ་དང༌། ཕྱིར་མི་འོང་ཞུགས་པ་དག་ཏུ་ཡང་འགྱུར་རོ། ། དེ་ལྟར་གང་ཟག་གི་དབྱེ་བ་བཤད་ཟིན་ནས། ཁྱད་པར་གྱི་ཆོས་འཆད་པ་ལ། བདུན་ཏེ། ས་དང་ལམ་གྱི་ཁྱད་པར། ཟད་པ་དང་མི་སྐྱེ་བ་ཤེས་པའི་ཁྱད་པར། འབྲས་བུའི་རྣམ་གཞག་གི་ཁྱད་པར།
ཆོས་ཀྱི་འཁོར་ལོའི་ཁྱད་པར། ཁམས་དང་དབྱེ་བའི་ཁྱད་པར། རིགས་དང་ཁྱད་པར། དབང་པོ་འཕོ་བའི་ཁྱད་པར་རྣམས་སོ། ། དང་པོ་ནི། གལ་ཏེ་འཕགས་པ་རྣམས་རང་ས་ལས་འདོད་ཆགས་དང་བྲལ་བ་ན་ལམ་གང་གིས་ཞེ་ན། འཇིག་རྟེན་འདས་ཀྱི་སྲིད་རྩེ་ལ། ། ཆགས་བྲལ་གཞན་ལ་རྣམ་པ་གཉིས། ། ཞེས་པ། འདི་ཆགས་བྲལ་སྔོན་སོང་གི་དབང་དུ་བྱས་པ་མ་ཡིན་ཏེ།
གོང་དུ་དཔྱད་ཟིན་པའི་ཕྱིར། འཕགས་ལམ་ལ། འཇིག་རྟེན་དང༌། དེ་ལས་འདས་པ་གཉིས་བཤད་པ་ལས་འཕྲོས་པའི་ཕྱིར། འཕགས་ལ་བྲལ་བའི་ཐོབ་རྣམ་གཉིས་ཞེས་པ། འཕགས་པས་འཇིག་རྟེན་པའི་ལམ་གྱིས་ཅི་ཡང་མེད་མན་ཆད་ལ་ཆགས་བྲལ་བྱས་པ་དེའི་ཚེ། བྲལ་ཐོབ་ཟག་བཅས་ཁོ་ནར་ངེས་སམ་སྙམ་པའི་དོགས་པ་སྐྱེ་བ་ཡིན་ཏེ། སློབ་དང་མི་སློབ་མིན་གྱི་གསུམ། ། ཞེས་པར། ཟག་བཅས་ཀྱིས་ཐོབ་པའི་བརྟགས་འགོག་གི་ཐོབ་པ་ཟག་བཅས་སུ་འཆད་ཀྱིན་ཡོད་པའི་ཕྱིར།
དེ་ལྟ་ན་ནི། འཕགས་པས་བསམ་གཏན་དང་པོའི་ཉེར་བསྡོགས་འཇིག་རྟེན་པའི་འདོད་པ་ལ་ཆགས་བྲལ་བྱས་ནས་བསམ་གཏན་དང་པོར་སྐྱེས་པའི་དེའི་ཚེ། འདོད་ཉོན་སྤངས་པའི་འགོག་བདེན་གྱི་ཐོབ་པ་བཏང་བར་འགྱུར་ཏེ། དེའི་ཐོབ་པ་ཟག་བཅས་ནི་ས་འཕོས་པས་བཏང་ལ། ཟག་མེད་ནི་མེད་པའི་ཕྱིར། འདོད་ན། ས་གོང་མར་སྐྱེས་པའི་འཕགས་པ་ལ་འོག་མ་འོག་མའི་ཉོན་མོངས་ལྡན་པར་འགྱུར་ཏེ། འོག་མའི་ཉོན་མོངས་སྤངས་པའི་ཐོབ་པ་བཏང་བའི་ཕྱིར། སྙམ་པའི་དོགས་པ་དེ་དགག་པའི་ཕྱིར་དུ་རྣམ་པ་གཉིས་ཞེས་སྨོས་ཏེ། དེ་ལྟར་ཤེས་པ་ན།
འཕགས་པ་ཁམས་གོང་མའི་གནས་རྣམས་སུ་སྐྱེས་པ་དེ་དག་སྤངས་པ་དེ་ལས་མི་ཉམས་པར་དགོས་པ་ཡིན་གྱི། སྤྱིར་འཕགས་པས་སྤངས་པ་ཐམས་ཅད་མི་ཉམས་པར་གོ་དགོས་པ་མ་ཡིན་ཏེ། ས་འོག་མའི་རྟེན་ལ་གོང་མའི་ཉོན་མོངས་པ་འཕགས་པས་འཇིག་རྟེན་པའི་ལམ་གྱིས་སྤངས་པ་ལྟ་ཞོག འདས་ལམ་གྱིས་སྤངས་པ་དག་ཀྱང་ཉམས་པར་འཆད་པའི་ཕྱིར། ཞེ་ན། རྣམ་བཤད་བྱེད་པ་གཞན་དག འཕགས་པ་ལ་བྲལ་ཐོབ་ཟག་མེད་སྐྱེ་བས། བྱིས་པ་ལྟར་སྤངས་པ་ཉམས་པར་མི་འགྱུར་རོ། ། ཞེས་གསུངས་པ་ནི་ནོར་བའོ། ། ཁ་ཅིག་འཇིག་རྟེན་འདས་ཀྱིས་ཀྱང༌། །
བཏང་ལ་ཉོན་མོངས་མི་ལྡན་ཕྱིར། ། ཞེས་པ། འཇིག་རྟེན་ལས་འདས་པའི་ལམ་གྱིས་ཀྱང་བྲལ་ཐོབ་ཟག་བཅས་མི་འདྲེན་ན། ཅི་ཡང་མེད་མན་ཆད་ལ་འཇིག་རྟེན་ལས་འདས་པའི་ལམ་གྱིས་འདོད་ཆགས་དང་བྲལ་བའི་ཕྱིར་མི་འོང་དབང་བརྟུལ་དབང་པོ་རྣོན་པོར་འཕོས་པ་ན། ས་འོག་མ་རྣམས་ཀྱི་ཉོན་མོངས་པ་དང་ལྡན་པར་འགྱུར་ཏེ། དེ་སྤངས་པའི་ཐོབ་པ་ཟག་མེད་ནི་བཏང༌། ཟག་བཅས་ནི་མེད་པའི་ཕྱིར། ཞེས་ཟེར་རོ། ། དེའི་ལན་ལ། སྲིད་རྩེའི་ཕྱེད་ལས་རྣམ་གྲོལ་དང༌། །
གོང་དུ་སྐྱེས་པ་བཞིན་མི་ལྡན། ། ཞེས་པ་ཐལ་བ་དེས་མི་གནོད་དེ། སྲིད་རྩེའི་ཕྱེད་ལས་རྣམ་པར་གྲོལ་བའི་ཕྱིར་མི་འོང་དབང་པོ་འཕོས་པ་དེའི་ཚེ་ན། འདས་པའི་བྲལ་ཐོབ་ནི་བཏང༌། འཇིག་རྟེན་པའི་བྲལ་ཐོབ་ནི་དེ་ལ་མེད་ཀྱང༌། སྲིད་རྩེའི་ཉོན་མོངས་སྤངས་ཟིན་པ་དང་ལྡན་པ་བཞིན། དེ་ལའང་བྲལ་ཐོབ་འཇིག་རྟེན་པ་མེད་དེ། དེའི་གཉེན་པོ་འཇིག་རྟེན་པ་མེད་པའི་ཕྱིར། ཡང་མཐུན་དཔེ་གཉིས་པ་ནི། གོང་དུ་སྐྱེས་པ་བཞིན་མི་ལྡན། །
ཞེས་པ། བསམ་གཏན་དང་པོ་ལས་གོང༌། བསམ་གཏན་གཉིས་པ་ལ་སོགས་པར་སྐྱེས་པ་ན། འདོད་པའི་ཉོན་མོངས་སྤངས་པའི་བྲལ་ཐོབ་ཟག་མེད་ནི་སོ་སོ་སྐྱེ་བོ་ལ་མེད་ལ། ཟག་བཅས་ནི་ས་འཕོས་པས་བཏང་ཡང༌། འདོད་པའི་ཉོན་མོངས་དང་ལྡན་པ་བཞིན་ནོ། ། ཞེས་པའོ། ། གལ་ཏེ་ཉེས་སྤོང་གཉིས་པ་འདི་དག་རང་ལུགས་ཀྱི་ཐོབ་རྣམ་གཉིས་ཞེས་པ་ལ་ཡང་མཚུངས་པ་མ་ཡིན་ནམ་ཞེ་ན། མ་ཡིན་ཏེ། རང་ལུགས་ཀྱི་དེ་ནི་ཐོབ་པ་བཏང་ན་ཉོན་མོངས་དང་ལྡན་པར་ཐལ་བའི་ཉེས་སྤོང་དུ།
ཐོབ་རྣམ་གཉིས། ཞེས་སྨྲས་པ་མ་ཡིན་གྱི་ཐོབ་པ་ཟག་མེད་མ་སྐྱེས་ན་ཐོབ་པ་ཟག་བཅས་རྐྱང་པས་སྤངས་པ་སླར་མི་ཉམས་པའི་ཚུལ་གྱིས་འཛིན་མི་ནུས་པ་ལ་བསམ་པའོ། ། དེ་ལྟ་མོད་ཀྱི། འདི་ལྟར་དཔྱད་ན་འཕགས་པས་འཇིག་རྟེན་པའི་ལམ་གྱིས་འདོད་ཉོན་དང་པོ་སྤངས་པའི་ཚེ། ཐོབ་པ་ཟག་མེད་དེ་མཐོང་ལམ་དང་སྒོམ་ལམ་གང་གི་ཡིན་ཞེས་བརྟགས་ན། མཐོང་ལམ་གྱི་མ་ཡིན་ཏེ། བཅུ་དྲུག་པའི་ཚེ་བཏང་ཕྱིར། སྒོམ་ལམ་གྱི་ཡིན་པར་ཁས་ལེན་ན། སྒོམ་སྤངས་གི་གཉེན་པོའི་རིགས་སུ་གནས་པར་འདོད་དགོས་པས། འཕགས་པས་འཇིག་རྟེན་པའི་ལམ་གྱིས་འདོད་ཉོན་གསུམ་པ་སྤངས་པའི་རིགས་ནས་རིགས་སྐྱེ་སྲིད་པར་འགྱུར་ཏེ།
སྤང་བྱ་དེ་དག་གི་གཉེན་པོ་ཟག་མེད་ཀྱི་དབང་པོ་ཐོབ་པ་ཞེས་བྱ་བ་དེ་ཚང་བའི་ཕྱིར། སྙམ་ན། ཉེས་པ་མེད་དེ། ཐོབ་པ་དེ་ནི་སྒོམ་ལམ་གྱི་ཡིན་ཀྱང༌། མཐོང་སྤངས་པའི་རྣམ་པར་གྲོལ་བའི་ལམ་དང༌། ཁྱད་པར་གྱི་ལམ་གང་རུང་གི་ཐོབ་པ་ཡིན་གྱི། སྒོམ་སྤངས་པའི་སྤོང་ལམ་གྱི་ཐོབ་པར་མི་འདོད་པའི་ཕྱིར། དེ་ནས། ཟག་མེད་མི་ལྕོགས་མེད་པ་ཡིས། ། ཐམས་ཅད་ལས་ནི་འདོད་ཆགས་བྲལ། །
ཞེས་པར། མི་ལྕོགས་མེད་ངོས་བཟུང་བ་དང༌། དེས་ཐམས་ཅད་ལ་ཆགས་བྲལ་བྱེད་པའི་ཚུལ་ལོ། ། དང་པོ་ནི། མི་ལྕོགས་མེད་ཅེས་པ། བསམ་གཏན་དང་པོའི་ཉེར་བསྡོགས་ཀྱི་སྤྱི་མིང་མ་ཡིན་ཏེ། ཞི་རགས་ཀྱི་རྣམ་པ་ཅན་ལ་དེ་མི་རུང་བའི་ཕྱིར། དེས་ན་བསམ་གཏན་དང་པོའི་ཉེར་བསྡོགས་ལ་ཞི་གནས་དང༌། ལྷག་མཐོང་གཉིས། ལྷག་མཐོང་ལ་བདེན་པའི་རྣམ་པ་ཅན་དང༌།
ཞི་རགས་ཀྱི་རྣམ་པ་ཅན་གཉིས། དང་པོ་ལའང༌། སྦྱོར་མཐོང་སྒོམ་གསུམ་གྱི་དབྱེ་བས་གསུམ་ལས། ཕྱི་མ་ཁོ་ནའི་དབང་དུ་བྱས་པ་ཡིན་ཏེ། སྦྱོར་མཐོང་གཉིས་ཀྱིས་སྒོམ་སྤངས་སྤོང་མི་ནུས་པའི་ཕྱིར། གཉིས་པ་ནི། འདིས་འདོད་ཆགས་དང་བྲལ་བར་བྱས་རྗེས་སུ་གོང་མ་ལ་འདོད་ཆགས་དང་བྲལ་བར་བྱེད་དགོས་པ་ཡིན་ཏེ། ཁམས་གོང་མའི་གཉེན་པོ་ནི་ཐོག་མར་སྡུག་ཀུན་ལ་རྗེས་ཤེས་ཀྱིས་བྱེད་དགོས་ཤིང༌། དེས་འདོད་པའི་གཉེན་པོར་བྱེད་མི་རུང་བའི་ཕྱིར་དང༌། ཁམས་གོང་འོག་ལ་ཆགས་བྲལ་མཉམ་དུ་བྱས་ན་ཕྱིར་མི་འོང་དང་དགྲ་བཅོམ་པའི་འབྲས་བུ་དུས་གཅིག་པར་ཐལ་བས་སོ། །
ས་གོང་མའི་ཆགས་བྲལ་བྱེད་ཚུལ་ལ། ཆོས་མངོན་པ་བ་གཞན་གྱི་ལུགས་དང༌། བྱེ་སྨྲའི་རང་ལུགས་གཉིས་ལས། དང་པོ་ནི། དེས་བསམ་གཏན་དང་པོ་ལ་ཆགས་བྲལ་གྱི་རྗེས་སུ་གཉིས་པ་ལ་བྱེད་དགོས་པ་སོགས་ཡིན་ཏེ། ས་བརྒྱད་ཀྱི་གཉེན་པོ་ལམ་བདེན་སོ་སོར་ངེས་པའི་ཕྱིར། གཉིས་པ་ནི། མི་ལྕོགས་མེད་ཀྱིས་ས་བརྒྱད་ལ་ཆགས་བྲལ་ཅིག་ཆར་དུ་བྱེད་པ་ཡིན་ཏེ། ས་བརྒྱད་ཀའི་གཉེན་པོ་རྗེས་ཤེས་གཅིག་ཉིད་ལ་ཆུང་འབྲིང་གི་དབྱེ་བས་དགུར་བྱས་ནས་ས་བརྒྱད་ཀྱི་ཉོན་མོངས་པ་རྣམས་སྤོང་ཐེབས་དགུར་དྲིལ་ནས་སྤོང་བ་ཡིན་པའི་ཕྱིར། དེའི་ཤེས་བྱེད་ཀྱང༌།
སྒོམ་ལམ་རྗེས་ཤེས་ཀྱིས་ཁམས་གོང་མའི་བདེན་པ་མཐའ་དག་བསྡོམས་ནས་དུས་ཅིག་ཆར་དུ་མི་རྟག་སོགས་བཅུ་དྲུག་གི་རྣམ་པ་ཅན་དུ་སྐྱེ་བའི་ཕྱིར། དེ་ཙམ་གྱིས་དེར་འཇོག་མི་ནུས་པའི་ཕྱིར། མཐོང་ལམ་སྡུག་བསྔལ་ལ་རྗེས་བཟོད་གཅིག་པུས་ཁམས་གོང་མའི་སྡུག་བསྔལ་གྱི་བདེན་པ་མཐའ་དག་གཅིག་ཏུ་བསྡོམས་ནས། མི་རྟག་སོགས་བཞིའི་རྣམ་པ་ཅན་དུ་ཅིག་ཆར་མངོན་སུམ་དུ་མཐོང་བའི་རྒྱུ་མཚན་གྱིས། ཁམས་གོང་མའི་སྡུག་བསྔལ་མཐོང་སྤང་རྣམས་ཅིག་ཆར་དུ་སྤོང་ནུས་པ་བཞིན། འོ་ན་བསམ་གཏན་དང་པོ་ལ་ཆགས་བྲལ་བྱེད་པའི་རྡོ་རྗེ་ལྟ་བུའི་ཏིང་ངེ་འཛིན་ཁས་ལེན་དགོས་པར་འགྱུར་རོ། ། དུ་བཤད་ན། ཟག་མེད་ཀྱི་ས་གཞན་བརྒྱད་པོས་ས་གང་དང་གང་གི་གཉེན་པོ་བྱེད་ཅེས་པའི་ལན་དུ་བཤད་པའོ། ། དེ་ལྟར་བཤད་པའི་ཚེ་ན། ཟག་མེད་ཀྱི་བསམ་གཏན་དང་པོས་ས་བརྒྱད་ཀྱི་དང༌།
གཉིས་པས་ས་བདུན་གྱི་དང༌། དེ་བཞིན་དུ་ཅི་ཡང་མེད་ཟག་མེད་ཀྱིས་ས་གཉིས་ཀྱི་གཉེན་པོ་བྱེད་པ་དེའི་ཚེ། ཆགས་བྲལ་རིམ་གྱིས་སམ་ཅིག་ཆར་དུ་བྱེད་པ་ཡིན་ཞེས་བརྟག་དགོས་པ་ཡིན་པ་དང༌། ཇི་ལྟར་ཀྱང་རུང་སྟེ། བསམ་གཏན་གཉིས་པ་ཡན་ཆད་ཀྱི་ཉེར་བསྡོགས་དང་དངོས་གཞི་གང་ཡང་མངོན་དུ་མ་བྱས་པར། བསམ་གཏན་དང་པོའི་དངོས་གཞི་ཟག་མེད་དེ་གཅིག་པུས་སྲིད་རྩེ་ལ་ཆགས་བྲལ་བྱས་པ་གཅིག་སྲིད་པའམ། ཡང་ན་དེ་འདྲ་དེས་ས་རང་རང་ལ་ཆགས་བྲལ་བྱས་པའི་ཚེ་གོང་མའི་དངོས་གཞི་མངོན་དུ་བྱས་པས་ཁྱབ་ཅེས་ཁས་ལེན་དགོས་པ་གང་རུང་ལས་མ་འདས་ལ། གཉིས་པ་ལྟར་ཁས་ལེན་ན་ནི། བསམ་གཏན་དང་པོའི་དངོས་གཞིའི་ཚོར་བ་ནས། གཉིས་པ་སོགས་ཀྱི་དངོས་གཞིའི་ཚོར་བར་དབང་པོ་འཕོ་མི་དགོས་པར་འགྱུར་ལ།
དང་པོ་ལྟར་ན་དེ་འདྲ་གསལ་བར་མ་བཤད་པས་མི་འཐད་དོ། ། ཅེ་ན། དེ་མི་འཐད་པ་མ་ཡིན་ཏེ། དེས་ས་བརྒྱད་ཀ་ལ་ཆགས་བྲལ་གཅིག་ཆར་དུ་བྱེད་པ་ཡིན་ལ། བྱས་ཟིན་པ་དེའི་ཚེ་ན་ཡང༌། ས་གོང་མའི་དངོས་གཞི་ཐོབ་ཀྱང་མངོན་དུ་བྱས་པ་ནི་མ་ཡིན་ཏེ། དབང་པོ་འཕོ་དགོས་པའི་ཕྱིར། དེའི་ཚེ་བསམ་གཏན་དང་པོའི་དངོས་གཞི་ཟག་མེད་གཅིག་པུ་དེ་ཉིད་སྡོག་པའི་སྒོ་ནས་ས་བརྒྱད་ཀའི་བདེན་པ་བཞི་ཤེས་པ་དང༌། དེ་ཡང་རྗེས་ཤེས་ཀྱི་ངོ་བོར་སྐྱེ་བ་དང༌། དེའི་ཚེ་སྡུག་ཀུན་གཉིས་འགོག་པ་དང་གསུམ་ནི།
ས་ཐ་དད་ཀྱི་སོ་སོ་བ་ལ་དམིགས་ནས་ཤེས་པར་བྱེད་ལ། ལམ་བདེན་ནི་ས་གཅིག་གི་གཉེན་པོར་གྱུར་པའི་ལམ་ལ་དམིགས་པས་ས་ཐམས་ཅད་ཀྱི་ལམ་ལ་དམིགས་པར་འགྱུར་བ་ཡིན་ཏེ། ཕན་ཚུན་སྐལ་མཉམ་གྱི་རྒྱུ་ཡིན་པའི་ཕྱིར། འོ་ན་བསམ་གཏན་དང་པོའི་དངོས་གཞིའི་ཟག་མེད་ཀྱི་ངོ་བོར་གྱུར་པའི་འགོག་ལམ་ལ་ཆོས་ཤེས་ཇི་ལྟར་སྲིད་དེ། དེ་སྲིད་ན་དེ་འདྲ་དེ་འདོད་པའི་གཉེན་པོ་ཡིན་དགོས་པ་ལས། དེའི་ཚེ་འདོད་པ་ལས་རྒྱལ་ཟིན་པའི་ཕྱིར། ཞེ་ན། དེ་སྲིད་པ་ཡིན་ཏེ། བསམ་གཏན་དགེ་ཡུལ་ཡོད་དགུ་ཡིན། ། ཞེས་པས་དེར་འདོད་པའི་བདེན་པ་ལ་དམིགས་པར་བཤད་ལ།
དེ་ལ་དམིགས་པའི་ཆ་ནས་ཆོས་ཤེས་སུ་འཇོག་པའི་ཕྱིར། དེ་ལ་ཆགས་པ་དང་བྲལ་ཟིན་ཀྱང༌། དེའི་གཉེན་པོའི་རིགས་སུ་འཇོག་པ་ཡིན་ཏེ། ཆོས་ཤེས་ནི་འདོད་པའི་བདེན་པ་ལ་དམིགས་པས་དེའི་མི་མཐུན་ཕྱོགས་ཀྱི་འགལ་ཟླ་དངོས་སུ་འདུག་པའི་ཕྱིར། འོ་ན་བསམ་གཏན་གྱི་ས་པའི་རྡོ་རྗེ་ལྟ་བུ་ལ་སྡུག་ཀུན་ལ་ཆོས་ཤེས་ཀྱང་དབྱེ་རིགས་པར་འགྱུར་ཏེ། བསམ་གཏན་དགེ་ཡུལ་ཡོད་དགུ་ཡིན། ། ཞེས་འཆད་པའི་ཕྱིར། སྙམ་ན། མི་མཚུངས་ཏེ། འདོད་པའི་གཉེན་པོར་གྱུར་པའི་ལམ་དང༌།
ཁམས་གོང་གི་གཉེན་པོར་གྱུར་པའི་ལམ་ནི། ཕན་ཚུན་གཅིག་གི་ཡུལ་ཅན་ཡིན་པ་ལ་གཅིག་ཤོས་ཀྱི་ཡུལ་ཅན་ཡིན་པས་ཁྱབ་ཅིང༌། ལམ་དེས་ཐོབ་པའི་སོ་སོར་བརྟགས་འགོག་ཀྱང་དགག་བྱའི་སྒོ་ནས་རྫས་ཐ་དད་ཀྱང༌། འཐོབ་བྱེད་ཀྱི་ལམ་གཅིག་ཏུ་འདུག་པའི་ཕྱིར། འགོག་ལམ་ལ་དམིགས་པའི་ཆོས་ཤེས་དང༌། རྗེས་ཤེས་ཀྱང་དམིགས་པའི་དབྱེ་བས་སོ་སོར་འབྱེད་ཀྱི། དོན་གཅིག་ཏུ་འདུའོ། ། དེའི་ཕྱིར་འདོད་པའི་ཁམས་ཀྱི་རྗེས་མ་ཡིན་ཏེ། ཞེས་པ་ཡང་མ་ངེས་པར་མི་འགྱུར་རོ། ། དེ་ནས་ཇི་སྐད་དུ།
ཞི་སོགས་རགས་སོགས་ཅེས་པར། འདི་སྐད་ཅེས་འཆད་དེ། སྤང་བྱ་གཅིག་ལ་ལྟོས་པའི་ཞི་རགས་ཀྱི་རྣམ་པ་ཅན་ལའང་ལམ་བཞིར་འབྱེད་པ་ལས། སྦྱོར་བའི་ལམ་ནི་ཞི་སོགས་ཀྱི་རྣམ་པ་གསུམ། རགས་སོགས་ཀྱི་རྣམ་པ་གསུམ་སྟེ་དྲུག ཁྱད་པར་གྱི་ལམ་ཡང་དེ་ལྟར་དྲུག་སྟེ་བཅུ་གཉིས། བར་ཆད་མེད་པའི་ལམ་ནི་རགས་སོགས་ཀྱི་རྣམ་པ་གསུམ། རྣམ་པར་གྲོལ་བའི་ལམ་ནི་ཞི་སོགས་ཀྱི་རྣམ་པ་གསུམ་སྟེ་བཅོ་བརྒྱད་དོ། ། སྤང་བྱ་སྔ་མ་ལ་ལྟོས་པའི་ཁྱད་པར་གྱི་ལམ་དང༌། ཕྱི་མ་ལ་ལྟོས་པའི་སྦྱོར་བའི་ལམ་གྱི་གཞི་མཐུན་སྲིད་མོད།
བར་ཆད་མེད་པའི་ལམ་གྱི་གཞི་མཐུན་ནི་མི་སྲིད་དེ། སྦྱོར་བའི་ལམ་གྱིས་བར་ཆོད་པའི་ཕྱིར། གཉིས་པ་ཟད་ཤེས་ཀྱི་ཁྱད་པར་ནི། གལ་ཏེ་མི་གཡོ་ཟད་ཤེས་ལས། མི་སྐྱེའི་བློ་གྲོས་ཞེས་པ། འདིར་མི་སྐྱེ་བ་ནི་ཉོན་མོངས་མི་སྐྱེ་བ་ཡིན་ལ། དེ་ལ་དེ་ལྟར་ཤེས་པའི་བློ་ལ་མི་སྐྱེ་བའི་བློ་ཞེས་བྱ་ཞིང༌། ཉོན་མོངས་པ་སྐྱེ་བའི་གོ་སྐབས་ཡོད་པའི་འཕགས་པ་ལ་ནི་དེ་སྐྱེ་བ་མེད་དོ། ། འོ་ན་དེ་ལ་བློ་གྲོས་གང་ཞིག་སྐྱེ་ཞེ་ན། མི་སློབ་ལྟ་ཞེས་པའོ། །
གསུམ་པ་འབྲས་བུའི་རྣམ་གཞག་ནི། འབྲས་བུ་བཞི་རྣམ་བཞག་པ་ནི། ། ཞེས་སོགས་ཏེ། དོན་ནི་གོང་དུ་རྒྱས་པར་བཤད་ཟིན་ནོ། ། བཞི་པ་ཆོས་ཀྱི་འཁོར་ལོ་ནི། ། དེ་ཉིད་ཚངས་ཚུལ་ཚངས་པ་ཡི། འཁོར་ལོ་ཞེས་པར། དགེ་སྦྱོང་གི་ཚུལ་དེ་ཉིད་ལ་ཚངས་པའི་ཚུལ་ཞེས་བྱ་ལ། དེ་ལའང་རབ་འབྲིང་གསུམ་ལས། རབ་ཀྱིས་ཐོབ་པའི་བཅོམ་ལྡན་འདས་ནི་ཚངས་པའོ། །
དེས་བསྐོར་བའི་ཆོས་ཀྱི་འཁོར་ལོ་ལ་ཚངས་པའི་འཁོར་ལོ་ཞེས་བྱ་སྟེ། བསྐོར་བ་པོ་ཚངས་པ་ཡིན་པ་དང༌། འཁོར་ལོ་དང་ཆོས་མཐུན་པའི་ཕྱིར། ཇི་ལྟར་མཐུན་ན། འཁོར་ལོ་ནི་མྱུར་དུ་འགྲོ་བ་དང༌། འདོར་བ་དང༌། འཇུག་པ་དང༌། མ་རྒྱལ་བ་ལས་རྒྱལ་བར་བྱེད་པ་དང༌། རྒྱལ་བ་རྣལ་དུ་འགོད་པ་དང༌། འཕར་བ་དང༌།
འབབ་པ་ལྟར། མཐོང་བའི་ལམ་ལ་ཡང༌། ཆོས་མཐུན་དེ་དག་ཡོད་པའི་ཕྱིར་འཁོར་ལོ་ཞེས་བྱའོ། ། མཐོང་ལམ་ལ་འཁོར་ལོའི་སྒྲ་བཤད་དེ་ལྟར་ཡིན་ན། དེ་ཁོ་ན་འཁོར་ལོར་འཇོག་པའི་རྒྱུ་མཚན་ཅི་ཞེ་ན། ལུང་ལས་བཅོམ་ལྡན་འདས་ཀྱི་ལྔ་སྡེ་ལ་བཀའ་རྩལ་པ། དགེ་སློང་དག སྔོན་མ་ཐོས་པའི་ཆོས་རྣམས་ལ། འདི་ནི་སྡུག་བསྔལ་གྱི་བདེན་པའོ། ། ཞེས་སོགས་ཚུལ་བཞིན་དུ་ཡིད་ལ་བྱེད་པ་དང༌།
སྡུག་བསྔལ་འདི་ནི་ཤེས་པར་བྱའོ། ། ཀུན་འབྱུང་འདི་ནི་སྤང་བར་བྱའོ། ། ཞེས་སོགས་ཚུལ་བཞིན་དུ་ཡིད་ལ་བྱེད་པ་དང༌། སྡུག་བསྔལ་འདི་ནི་ཤེས་སོ། ། ཀུན་འབྱུང་འདི་ནི་སྤང་བར་བྱའོ། ། ཞེས་སོགས་སུ་ཡིད་ལ་བྱེད་པ་སྟེ། གསུམ་པོ་རེ་རེ་ལ། མིག་དང༌། ཤེས་པ་དང༌། རིགས་པ་དང༌།
བློ་གྲོས་སྐྱེས་སོ། ། ཞེས་ལན་གསུམ་དུ་བཟླས་པ་རྣམ་པ་བཅུ་གཉིས་སུ་བསྐོར་བ་ནི། ཚེ་དང་ལྡན་པ་ཀཽ་དི་ནྱལ་མཐོང་ལམ་སྐྱེས་ལ། དེའི་ཚེ་ལྷ་རྣམས་ཀྱིས། འདི་སྐད་དུ། གྲོགས་པོ་དག བཅོམ་ལྡན་འདས་ཀྱི་ཡུལ་ཝ་ར་ཎ་སི་དྲང་སོང་ལྷུང་བ་རི་དྭགས་ཀྱི་གནས་སུ་ཆོས་ཀྱི་འཁོར་ལོ་བསྐོར་རོ། ། ཞེས་སྒྲ་སྒྲགས་པའི་ཕྱིར། ཞེས་པའོ། ། ལྔ་པ་ཁམས་དང་དབྱེ་བའི་ཁྱད་པར་ནི།
འདོད་པར་གསུམ་ཐོབ། ཞེས་སོགས་ཏེ། ཕལ་ཆེར་གོ་བར་ཟད་ལ། ཁམས་གོང་ན་སྐྱོ་བ་མེད་པའི་ཤེས་བྱེད་ནི་ཚོར་བ་སྡུག་བསྔལ་མེད་པ་ལ་བྱ་ཞིང༌། ལུང་ལས་ཞེས་པ་བཅུ་ཚན་བཅུ་པའི་ལུང་ལས། གང་ཟག་ནི་བཅུ་སྟེ། བཅུ་གང་ཞེ་ན། རིགས་ནས་རིགས་སུ་སྐྱེ་བ་དང༌། མཆོག་ཏུ་ཐོགས་ན་ལན་བདུན་པ་དང༌། བར་ཆད་གཅིག་པ་དང༌།
ལན་གཅིག་ཕྱིར་འོངས་པ་དང༌། བར་མ་དོར་འདའ་བ་ནས་གོང་འཕོའི་བར་ལྔ་དང༌། དགྲ་བཅོམ་པའོ། ། གང་ཟག་བཅུ་པོ་དེ་དག་ལས་དང་པོ་བཞི་དང་དགྲ་བཅོམ་པ་ནི་འདིར་རྩོམ་ཞིང༌། འདིར་མཐར་ཕྱིན་པར་འགྱུར་རོ། ། བར་འདའ་བ་ནས་གོང་འཕོའི་བར་ལྔ་ནི་འདིར་རྩོམ་ཞིང༌། དེར་མཐར་ཕྱིན་པར་འགྱུར་རོ། ། ཞེས་གསུངས་པའོ། ། དབྱེ་བ་ནི་དགྲ་བཅོམ་དྲུག་འདོད། ། ཅེས་སོགས་ཏེ།
རྣམ་བཤད་བྱེད་པ་དག་ལ་ཇི་ལྟར་གྲགས་པ་བཞིན་དུ་བལྟ་བར་བྱའོ། ། རིགས་དང་ཉམས་པའི་ཁྱད་པར་ནི། ཁ་ཅིག་དང་པོ་ནས་དེའི་རིགས། ། ཞེས་སོགས་ཏེ། ཡོངས་སུ་གྲགས་པ་བཞིན་ནོ། ། དབང་པོ་འཕོ་བའི་ཁྱད་པར་བཤད་པ་ནི། མཐོང་བ་ལ་ནི་འཕོ་མེད། ཅེས་སོགས་ཏེ། འདིར་དབང་པོ་འཕོ་བ་ཞེས་པ་ནི། དབང་རྟུལ་རྣོན་པོར་འཕོ་བ་ཡིན་ལ།
སྤྱིར་དབང་པོ་འཕོ་བ་ཙམ་ལ་ནི་དེར་མ་ངེས་ཏེ། ཚོར་བའི་དབང་པོ་འཕོ་བ་དང༌། ཟག་མེད་ཀྱི་དབང་པོ་འཕོ་བ་ཡང་ཡོད་ལ། དང་པོར་འཕོ་བྱེད་ནི་ཞི་གནས་ཡིན་པས་སྤང་བྱ་སྙོམས་འཇུག་གི་སྒྲིབ་པ་དང༌། གཉིས་པ་ནི་མཐོང་ལམ་སྒོམ་ལམ་དུ་འཕོ་བ་དང༌། སྒོམ་ལམ་མི་སློབ་ལམ་དུ་འཕོ་བ་ཡིན་ལ། དེའི་ཚེ་ན་འཕོ་བྱེད་ལྷག་མཐོང་དང༌། སྤང་བྱ་ནི་ཉོན་མོངས་པ་རིགས་གཉིས་སོ། ། འདིར་ནི་འཕོ་བྱེད་ལྷག་མཐོང་དེའི་སྒྲིབ་པ་ནི་ཤེས་བྱའི་སྒྲིབ་པ་སྟེ། ཤེས་བྱ་ཡོངས་སུ་གཅོད་པའི་གེགས་སུ་གྱུར་པའི་ཕྱིར།
དེ་ལའང་འཕོ་བའི་གནས་སྐབས་ནི་གཉིས་ཏེ། སློབ་པ་དང་ནི་མི་སློབ་པའི་གནས་སྐབས་སུའོ། ། དང་པོ་ལ་ཡང་སོ་སོ་སྐྱེ་བོའི་སྐབས་སུ་འཕོ་བའོ། ། དང་པོ་དེ་ཡོད་པར་ནི། འགྲེལ་པ་ལས། ལ་ལ་ནི་སོ་སོ་སྐྱེ་བོའི་གནས་སྐབས་ན་དབང་པོ་རྣམས་འཕོའོ། ། ཞེས་གསུངས་དེ་དུས་ཀྱི་འཕོ་བྱེད་ནི། དབང་པོ་རྣོ་རྟུལ་ལ་ཞི་རགས་སུ་ལྟ་བའི་ལམ་གྱིས་འཕོ་བར་མངོན་ཏེ། ཟག་མེད་ཅེས་པའི་འགྲེལ་པར། འཕགས་པ་རྣམས་ཀྱི་དབང་པོ་ནི་ཟག་པ་དང་བཅས་པའི་ལམ་གྱིས་འཕོ་བ་མེད་དོ་ཞེས་གསུངས།
དེ་ལྟ་ན་ཡང་སོ་སོ་སྐྱེ་བོ་དབང་པོ་འཕོ་བ་ལ་བར་ཆད་མེད་ལམ་དུ་ཞིག་དགོས་ཀྱི་བཤད་པ་ནི་མ་མཛད་དོ། ། སློབ་པ་ལ་མཐོང་ལམ་དུ་དབང་པོ་འཕོ་བ་ནི་མེད་དོ། ། སྦྱོར་བ་མི་སྲིད་པའི་ཕྱིར་དང༌། སྲིད་ཀྱང་ལོང་མེད་པའི་ཕྱིར། མི་སྲིད་དེ། དང་པོར་བདེན་པ་རྟོགས་པའི་ཕྱིར་དུ་སྦྱོར་བ་བྱས་ཀྱི། དབང་པོ་འཕོ་བའི་ཕྱིར་དུ་སྦྱོར་བ་མ་བྱས་པའི་ཕྱིར། དེས་ན་སྒོམ་ལམ་དུ་འཕོའོ། ། དེ་ལ་འཕོ་ཚུལ་གཉིས་ཏེ། དད་མོས་མཐོང་ཐོབ་ཏུ་འཕོ་བ་དང༌།
རིགས་དྲུག་གོང་ནས་གོང་དུ་འཕོ་བའོ། ། དང་པོ་ལ་ནི། བར་ཆད་མེད་པའི་ལམ་གཅིག་ཁོ་ན་དང༌། རྣམ་པར་གྲོལ་བའི་ལམ་གཅིག་ཁོ་ནས་འཕོ་ནུས་ཏེ། མི་སློབ་ལམ་གྱིས་བརྟན་པོར་མ་བྱས་པས་འཕོ་སླ་བའི་ཕྱིར། དགྲ་བཅོམ་པ་དབང་རྟུལ་རྣོན་པོར་འཕོ་ན་ནི། བར་ཆད་མེད་པའི་ལམ་དགུ་དང༌། རྣམ་པར་གྲོལ་བའི་ལམ་དགུ་དང༌། བཅོ་བརྒྱད་ཀྱིས་འཕོ་དགོས་ཏེ། དབང་པོ་རྟུལ་རྣོན་པོའི་རིགས་དེ་སློབ་པ་དང་མི་སློབ་པའི་ལམ་གཉིས་ཀྱིས་བརྟན་པོར་བྱས་པའི་ཕྱིར་རོ། །
དེ་ཡང་འདི་ལྟར། དབང་པོ་རྟུལ་པོ་ལ་ཆུང་ངུ་འབྲིང་ཆེན་པོ་གསུམ། དེ་རེ་རེ་ལ་ཡང་ཆུང་ངུའི་ཆུང་ངུ་སོགས་སུ་དབྱེ་བས་དགུའོ། ། དེའི་གཉེན་པོ་དབང་རྟུལ་ལའང་ཆུང་ངུ་སོགས་ཀྱི་དབྱེ་བས་གསུམ། དེ་ལའང་ཆུང་ངུའི་ཆུང་ངུ་སོགས་ཀྱི་དབྱེ་བས་དགུ། དེ་ལའང་བར་ཆད་མེད་ལམ་དང༌། རྣམ་པར་གྲོལ་བའི་ལམ་གཉིས་སུ་ཕྱེ་བས་བཅོ་བརྒྱད་དོ། ། དེ་ཡང་དབང་རྟུལ་ཆེན་པོའི་ཆེན་པོ་དེ་དབང་རྣོན་ཆུང་ངུའི་ཆུང་ངུར་སླེབ་པའི་ཚེ་ན། དབང་པོ་འཕོས་པའི་རྣམ་གྲོལ་ལམ་དང་པོ་དང༌། དབང་པོ་འཕོས་པའི་ཐོག་མའི་ས་མཚམས་ཡིན་པ་ནས།
དབང་རྟུལ་ཆུང་ངུའི་ཆུང་ངུ་དེ་དབང་རྣོན་ཆེན་པོའི་ཆེན་པོར་སླེབ་པ་ནི་རྣམ་གྲོལ་ལམ་དགུ་པའོ། ། སློབ་མི་སློབ་ཀྱི་གནས་སྐབས་གང་ཡིན་ཀྱང༌། སྦྱོར་བའི་ལམ་ནི་གཅིག་ཁོ་ན་སྟེ། འདི་ལྟར་འཕོ་བར་བྱའོ་སྙམ་པའི་སྦྱོར་བ་གཅིག་གིས་ཆོག་པའི་ཕྱིར། འགྲེལ་པར་དད་པའི་རྗེས་འབྲང་དང༌། དད་མོས་དང༌། དགྲ་བཅོམ་དང་པོ་དབང་རྟུལ་ཏེ། གསུམ་པོ་དེ་དག་ལའང༌། དབང་པོའི་སྒོ་ནས་གསུམ་གསུམ་དང༌། རིགས་ཀྱི་སྒོ་ནས་ལྔ་ལྔར་དབྱེ་བ་མཛད་ལ།
དད་པའི་རྗེས་འབྲང་སོགས་ཕྱི་མ་རྣམས་ལ། དབང་པོ་དང་རིགས་ཀྱི་དབྱེ་བ་མ་མཛད་པ་དེ་གཞིར་འཇོག་དགོས་པ་ལ། དེ་ཡང་དང་པོ་རྣམས་སྤྱིར་དབང་རྟུལ་དུ་ངེས་ཀྱང༌། རྟུལ་པོ་གཞིར་བྱས་ཀྱི་ཆུང་འབྲིང་ཆེ་གསུམ་ལ་དབང་པོ་གསུམ་གྱི་ཐ་སྙད་བྱས་སོ། ། དེའི་ཚེ་དད་མོས་མཐོང་ཐོབ་ཏུ་འཕོ་བ་ལ་བར་ཆད་མེད་ལམ་གཅིག་གིས་ཆོག་ཀྱང་དད་མོས་གསུམ་པོ་གཅིག་ནས་གཅིག་ཏུ་འཕོ་བ་ལ་ཇི་ལྟར་དགོས་དང༌། འཕོ་བྱེད་ཀྱི་གཉེན་པོ་དེ་མཐོང་ཐོབ་ཡིན་མིན་སོགས་དཔྱད་པར་བྱའོ། ། དབང་པོ་འཕོ་བའི་ཚེ་ས་གང་ལ་བརྟེན་ནས་འཕོ་ཞེ་ན། མི་སློབ་ས་དགུ་ལ་བརྟེན་ཏེ། ཞེས་པ་ཟག་མེད་ས་དགུ་ཀ་ལ་བརྟེན་པའི་མི་སློབ་པ་སྲིད་པའི་རྒྱུ་མཚན་གྱིས་ཡིན་ལ། སློབ་པ་དྲུག་ལ།
ཞེས་པ་ནི། གཟུགས་མེད་དང་པོ་གསུམ་ལ་བརྟེན་པའི་སློབ་པ་མི་སྲིད་པའི་རྒྱུ་མཚན་གྱིས་སོ། ། དེའི་ཁྱབ་འབྲེལ་ནི། གང་གི་ཕྱིར། འཕེལ་བ་འབྲས་བུ་ཁྱད་པར་ཅན། ། བཏང་ཏེ་འབྲས་བུ་ཐོབ་པར་འགྱུར། ། ཞེས་པ་ཕྱིར་མི་འོང་དབང་པོ་འཕོས་པའི་དོན་ནི། དབང་རྟུལ་གྱི་ངོ་བོར་གྱུར་པའི་ཐ་མའི་ཆ་མཐུན་ལྔ་ཡང་སྤངས་པའི་འབྲས་བུ་ཁྱད་པར་ཅན་བཏང་ནས། དབང་རྣོན་གྱི་ངོ་བོར་གྱུར་པའི་ཕྱིར་མི་འོང་གི་འབྲས་བུ་ཙམ་ཐོབ་པ་ལ་བྱེད་པ་ཡིན་ལ། དེའི་ཚེ་དེ་འདྲ་དེ་གཟུགས་མེད་ཀྱི་སེམས་ལ་བརྟེན་པ་སྲིད་ན།
དེའི་སེམས་རྟེན་དུ་གྱུར་པའི་གཟུགས་མེད་ཀྱི་དངོས་གཞི་ཆོས་ཅན། རང་གི་དམིགས་པ་འདོད་པའི་འགོག་ལམ་དང་སྡུག་ཀུན་ལ་དམིགས་པར་ཐལ། རང་གི་བརྟེན་པ་ཕྱིར་མི་འོང་གི་འབྲས་བུ་ཙམ་པོ་དེའི་སེམས་རྟེན་དུ་རུང་བའི་ཕྱིར། དེས་ན་གཟུགས་མེད་ཀྱི་དངོས་གཞི་ཐོབ་པའི་ཕྱིར་མི་འོང་ཡིན་ཀྱང༌། དབང་པོ་འཕོ་བའི་ཚེ་ནི་སེམས་དེ་བཏང་ནས། བསམ་གཏན་ས་དྲུག་པོ་གང་རུང་ལ་བརྟེན་དགོས་སོ། ། འདི་ཡང་སྔར་མེད་གསར་དུ་ཐོབ་པའི་རྟེན་གྱི་དབང་དུ་བྱས་པ་ཡིན་གྱི། སྐྱེས་ཟིན་གནས་པའི་རྟེན་དུ་ནི་མི་རུང་བར་ལྟ་སྟེ། གཟུགས་མེད་པའི་རྟེན་ཅན་གྱི་ཕྱིར་མི་འོང་གི་འབྲས་བུ་བཞིན་ནོ། ། གཟུགས་མེད་ནམ་མཁའི་རྟེན་ལ་ཟག་མེད་བར་ཆད་མེད་ལམ་གྱིས།
གཟུགས་མེད་དང་པོ་གསུམ་གྱི་ཉོན་མོངས་པ་སྤངས་པའི་འགོག་པ་དང་རྣམ་པར་གྲོལ་བའི་ལམ་ནི་དགེ་སྦྱོང་ཚུལ་གྱི་འབྲས་བུ་ཡིན་ཀྱང༌། ཕྱིར་མི་འོང་གི་འབྲས་བུ་མ་ཡིན་ཏེ། དེ་གཉིས་ཀ་འདོད་པའི་གཉེན་པོར་གྱུར་པའི་འགོག་ལམ་གང་རུང་མ་ཡིན་པའི་ཕྱིར། དེས་ན་གཟུགས་མེད་ཀྱི་རྟེན་ལ་ཕྱིར་མི་འོང་གི་འབྲས་བུ་འདུས་མ་བྱས་དེ་ལྡན་པར་མ་ཟད་ཡོད་པ་ཡང་ཡིན་མོད། འདུས་བྱས་སུ་གྱུར་པའི་ལམ་ནི་ཡོད་པ་མ་ཡིན་ཏེ། ཡོད་ན་ལམ་དེ་འདོད་པའི་གཉེན་པོར་གནས་དགོས་པ་ལས་དེར་མི་གནས་པའི་ཕྱིར། འགོག་པ་ལ་མི་མཚུངས་ཏེ། དེ་གཟུགས་མེད་པའི་སེམས་ཀྱིས་མ་བསྡུས་པའི་ཕྱིར། དེ་ལྟར་བཤད་པ་ན། ཕྱིར་མི་འོང་དབང་རྟུལ་དང་དབང་རྣོན་ཞེས་པ་དེ་རྟེན་གྱི་གང་ཟག་དེ་ལ་ཟེར་བ་མ་ཡིན་གྱི།
སློབ་པའི་ངོ་བོར་གྱུར་པའི་ཕྱིར་མི་འོང་གི་འབྲས་བུ་ལ་བྱ་བ་ཡིན་ལ། དེ་ཡང་རྣམ་པར་གྲོལ་བའི་ལམ་དང༌། ཁྱད་པར་གྱི་ལམ་གཉིས་ལས། དབང་རྟུལ་གྱིས་བསྡུས་པའི་རྣམ་པར་གྲོལ་བའི་ལམ་ནི་ཡུན་ཐུང་པས་དེ་ནས་དབང་པོ་འཕོ་ལོང་མེད་པའི་ཕྱིར་ཁྱད་པར་གྱི་ལམ་ནས་འཕོའོ། ། གང་དུ་འཕོ་ན། དབང་རྣོན་གྱིས་བསྡུས་པའི་རྣམ་གྲོལ་ལམ་དུ་འཕོ་བའོ། ། འདི་ཡང་དབང་པོ་འཕོ་བའི་རྣམ་གྲོལ་ལམ་དང་དོན་གཅིག་པ་ནི་མ་ཡིན་ཏེ། ཐ་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་རྣམ་པར་གྲོལ་བའི་ལམ་མོ། ། དེ་ནས་འདི་ལྟར་ལམ་གསུམ་ལ་གཉིས་གཉིས། ཞེས་པ་མཐོང་ལམ་དུ་ནི་རྗེས་འབྲང་གཉིས།
སྒོམ་ལམ་དུ་ནི་དད་ཐོབ་གཉིས། མི་སློབ་ལམ་དུ་ནི་དུས་གྱི་སྦྱོར་མི་སྦྱོར་གཉིས་སོ། ། འདིར་འགྲེལ་པ་ལས། དད་པའི་རྗེས་སུ་འབྲང་བ་ལ་དབང་པོའི་སྒོ་ནས་གསུམ། རིགས་ཀྱི་སྒོ་ནས་ལྔ། ལམ་གྱི་སྒོ་ནས་བཅོ་ལྔ་སྟེ། བཟོད་པ་བརྒྱད་དང༌། ཤེས་པ་བདུན་ལ་གནས་པའོ། ། འདོད་ཆགས་བྲལ་བའི་སྒོ་ནས་བདུན་བཅུ་རྩ་གསུམ་སྟེ། འཆིང་བ་མཐའ་དག་དང་ལྡན་པ་དང༌།
བསམ་གཏན་དང་པོའི་འདོད་ཆགས་དང་བྲལ་བའི་ཕྱིར་དགུ་ནས། ཅི་ཡང་མེད་པའི་སྐྱེ་མཆེད་ལས་འདོད་ཆགས་དང་བྲལ་བའི་ཕྱིར་དུའོ། ། རྟེན་གྱི་སྒོ་ནས་ནི་དགུ་སྟེ། གླིང་གསུམ་དང༌། ལྷའི་རིགས་དྲུག་ཏུ་སྐྱེས་པའོ། ། དབང་པོ་དང་རིགས་དང༌། ལམ་དང་འདོད་ཆགས་དང་བྲལ་བ་དང༌། རྟེན་གྱི་སྒོ་ནས་བསྡོམས་ན་ནི། འབུམ། བཞི་ཁྲི།
བདུན་སྟོང༌། བརྒྱད་བརྒྱ་ཉི་ཤུ་རྩ་ལྔར་འགྱུར་ཏེ། གང་ཟག་གཞན་དག་ཀྱང་དེ་བཞིན་དུ་ཅི་རིགས་པར་རྩི་བར་བྱའོ། ། ཞེས་བཤད་པ་འདི་ལ་དཔགས་ན་ནི། གོང་དུ་ནི་ཕྱིར་མི་འོང་གཟུགས་སུ་ཉེར་འགྲོའི་དབྱེ་བའི་གྲངས་བཤད་པ་དེའི་སྟེང་དུའང་རྟེན་དང་ལམ་གྱི་དབྱེ་བ་འཆད་དགོས་པར་འགྱུར་ལ། འདིར་བཤད་པ་ལ་ཡང༌། མཐོང་ཆོས་ཞི་དང་ཁམས་གོང་མར་ཉེར་འགྲོའི་དབྱེ་བ་ཅི་རིགས་པར་འགྱུར་རོ། ། འཐད་པའི་ཕྱོགས་ནི། འདིར་བཤད་པའི་ཆགས་བྲལ་གྱི་རིམ་པས་ནི་གང་དུ་སྐྱེ་འགྱུར་གྱི་ལས་དང་ལྡན་པའི་དབྱེ་བ་འཆད་ལ། རྟེན་གྱི་དབྱེ་བ་དགུ་ཡང་གང་དུ་སྐྱེ་འགྱུར་ཏེ།
སྲིད་པ་ལན་བདུན་པ་དང༌། རིགས་ནས་རིགས་སྐྱེ་བཞིན་ནོ། ། དེ་ལྟ་བུའི་ལུས་རྟེན་ལ་བསམས་ན་ནི། ཕྱིར་མི་འོང་གི་དབྱེ་བ་འཆད་པའི་སྐབས་དེར་མི་འབྱུང་བས་གསལ་ལོ། ། འདིར་ལུས་མངོན་བྱེད་ཀྱི་རྟེན་གྱི་དབྱེ་བ་འཆད་པ་ན། རྒྱལ་པོ་སྲས་ཀྱིས་གླིང་གསུམ་གྱི་མི་དང༌། འདོད་ལྷ་རིགས་དྲུག་སྟེ་དགུ་དང༌། གཟུགས་ཀྱི་གནས་བཅུ་དྲུག་དང༌། སྲིད་རྩེ་དང་ཉི་ཤུ་རྩ་དྲུག་ཏུ་འདོད་དོ། ། དེ་ནི་དཀའ་བའི་གནས་ཏེ།
འགོག་པ་དང་པོར་མིའི་ནང་དུ། ། ཞེས་པ་དེ་ལྟར་ཁས་ལེན་ན་ནི། འདོད་ལྷའི་རྟེན་ལ་ལུས་མངོན་བྱེད་འབྱུང་བ་མེད་ལ། ཕྱིར་མི་འོང་འདོད་པར་སྐྱེ་བ་ནི་དེ་བས་ཀྱང་མེད་པའི་ཕྱིར་རོ། ། དེ་ནས་ཇི་སྐད་དུ། འགོག་ཐོབ་གཉིས་ཀ་ལས་རྣམ་གྲོལ། ། ཞེས་པ་དེ་འདྲ་དེ་ནི། ཤེས་རབ་ཀྱིས་ཉོན་མོངས་པ་དང༌། ཞི་གནས་ཀྱིས་རྣམ་པར་ཐར་པའི་སྒྲིབ་པ་ལས་གྲོལ་བའོ། ། ཡང་ན་རྣམ་པར་ཐར་བ་ཞེས་པ་ནི།
མངོན་པ་གོང་མ་དང་འདིར་བཤད་པ་དག་གི་ཁྱད་པར་དབྱེ་དགོས་པ་དེའི་ཚེ། ཅུང་ཟད་རགས་པས་སྙོམས་པར་འཇུག་པའི་སྒྲིབ་པ་ལས་ཤེས་བཤད་ན་ལེགས་མོད། འགྲེལ་པར། རྣམ་པར་ཐར་པའི་སྒྲིབ་པ་ཞེས་འབྱུང་ངོ༌། ། འོ་ན་སྙོམས་འཇུག་གི་སྒྲིབ་པ་གང་ཞེ་ན། བརྗེད་དང་བྱིང་དང་རྒོད་པ་དང༌། ། འདུ་མི་བྱེད་དང་འདུ་བྱེད་དོ། ། ཞེས་པ་དང༌། ཞི་གནས་ཀྱི་མི་མཐུན་ཕྱོགས་སུ་གྱུར་པའི་ལུས་དང་སེམས་ལས་སུ་མི་རུང་བ་མཐའ་དག་སྟེ། མདོར་ན།
ཁམས་གསུམ་ལ་ཆགས་པ་དང་བྲལ་བ་དག་གིས་ཀྱང༌། བསམ་གཏན་དང་པོའི་དངོས་གཞི་ཙམ་བསྐྱེད་པ་ལ་གེགས་བྱེད་པ་ཞིག་སྟེ། དེ་དང་འདྲ་བར་བསམ་གཏན་དང་པོ་ནས་གཉིས་པར་འཇུག་པ་སོགས་ལའང་ངོ་སྐལ་དུ་གྱུར་པའི་སྙོམས་འཇུག་གི་སྒྲིབ་པ་རེ་རེ་ཡོད་པས་ན། སྲིད་རྩེ་ནས་འགོག་པ་ལ་སྙོམས་པར་འཇུག་པ་ལའང་དེ་བཞིན་ནོ། ། འགོག་པའི་སྙོམས་འཇུག་མངོན་དུ་བྱས་པ་ཙམ་གྱིས་རྣམ་ཐར་དུ་བཞག་དཀའ་བ་ཡིན་ཏེ། རྣམ་ཐར་ལ་ནི་ས་སོ་སོ་ལ་རོ་མྱང་བའི་སྲེད་པ་དང་མཐུན་པའི་སྙོམས་འཇུག་གི་སྒྲིབ་པ་དག་སྤངས་དགོས་པའི་ཕྱིར། རྫོགས་པའི་སངས་རྒྱས་ལ་ནི་དེ་གཉིས་ཀའི་ཆ་ལས་རྣམ་གྲོལ་གྱིས་ཁྱབ་ལ། རང་རྒྱལ་བསེ་རུ་ལྟ་བུ་ལ་ཡང་དེས་ཁྱབ་པར་འཆད་དུ་རུང་ཙམ་ཡིན་ཏེ། ཅི་ཡང་མེད་མན་ཆད་ལ་ཆགས་བྲལ་སྔོན་སོང་ཡིན་པས་སྲིད་རྩེའི་སེམས་ཐོབ་ལ། དེ་ནས་སྦྱོར་བ་འབད་རྩོལ་ལ་ཆེར་མི་ལྟོས་པའི་ཕྱིར།
འདི་སྒྲིབ་པ་གཉིས་པོ་གང་དུ་བསྡུ་ཞེ་ན། སྒྲིབ་པ་གཉིས་ནི་གཉེན་པོ་ལྷག་མཐོང་ལ་ལྟོས་པ་ཡིན་ལ། འདི་ནི་གཉེན་པོ་ཞི་གནས་ལ་ལྟོས་པའི་ཕུང་པོ་གསུམ་པར་འཇོག་ཏུ་རུང་ལ། ཤེས་བྱ་ཡོངས་སུ་གཅོད་པའི་གེགས་སུ་གྱུར་པ་ཙམ་གྱི་ཆ་ནས་ནི་ཤེས་སྒྲིབ་ཏུ་ཡང་བཞག་ཏུ་རུང་བ་ཡིན་ཏེ། སྤྱན་དང་མངོན་པར་ཤེས་པ་ལ་སོགས་པ་ལ་སྒྲིབ་པའི་ཕྱིར། གཏན་ལ་དབབ་པ་བསྡུ་བ་ལས་ཀྱང༌། ཇི་སྐད་དུ། རྣམ་ཐར་རྣམས་ནི་ཤེས་བྱའི་སྒྲིབ་པ་ལས་རྣམ་པར་ཐར་པས་རབ་ཏུ་ཕྱེ་བ་ཡིན་ཏེ། ཤེས་བྱའི་སྒྲིབ་པ་ཇི་ཙམ་ལས་རང་སངས་རྒྱས་རྣམས་ཀྱི་སེམས་ཀྱང་རྣམ་པར་གྲོལ་བར་འགྱུར་བ་ཡིན་ནོ། ། ཞེས་གསུངས།
དེ་ནས་སྙོམས་འཇུག་དབང་པོ་འབྲས་རྣམས་ཀྱི། ། སློབ་པ་ཡོངས་རྫོགས་ཤེས་བྱའོ། ། ཞེས་པ། སློབ་པ་གཞིར་བྱས་པ་ལ། མཐོང་བས་ཐོབ་པ་ནི་དབང་པོ་རྫོགས་པ་ཡིན་ཏེ། དབང་པོ་འཕོ་མི་དགོས་པའི་ཕྱིར། ལུས་མངོན་བྱེད་ནི་སྙོམས་འཇུག་གིས་རྫོགས་པ་ཡིན་ཏེ། དེ་ལས་གོང་ན་སྙོམས་འཇུག་གཞན་མེད་པའི་ཕྱིར། ཕྱིར་མི་འོང་བའི་འབྲས་བུ་མངོན་དུ་བྱས་པ་ནི་འབྲས་བུས་རྫོགས་པ་ཡིན་ཏེ། སློབ་འབྲས་གསུམ་གྱི་ནང་ནས་རབ་ཏུ་གྱུར་པའི་ཕྱིར།
ཞིབ་མོར་ན། འདི་ལས་ལྷག་པའི་སློབ་འབྲས་གཞན་ཡོད་དེ། ཁམས་གོང་གི་ཉོན་མོངས་བདུན་བཅུ་རྩ་གཉིས་སྤངས་པའི་རྣམ་པར་གྲོལ་བའི་ལམ་དང་འགོག་པའི་བདེན་པ་དག་བཞིན་ནོ། ། དེས་ན་ཕྱིར་མི་འོང་མཐོང་ཐོབ་ལུས་མངོན་བྱེད་ནི་སློབ་པ་ཡོངས་རྫོགས་སུ་འཇོག་ལ། དེ་དག་ལས་གང་རུང་གཅིག་མ་ཚང་ནའང་སློབ་པ་ཡོངས་རྫོགས་སུ་མི་འགྱུར་རོ། ། གཉིས་ཀྱིས་མི་སློབ་ཡོངས་སུ་རྫོགས། ། ཞེས་པ་མི་སློབ་པ་ནི་འབྲས་བུ་ཡོངས་སུ་མ་རྫོགས་པ་མི་སྲིད་པའི་དབང་དུ་བྱས་སོ། ། མི་སྐྱེ་བ་ཤེས་པ་མངོན་དུ་མ་བྱས་པ་དག་སྲིད་མོད། དབང་པོས་རྫོགས་ན་མི་སྐྱེ་བ་ཤེས་པས་ཁྱབ་པ་ཡིན་ཏེ། གལ་ཏེ་མི་གཡོ་ཟད་ཤེས་ལས།
མི་སྐྱེའི་བློ་གྲོས་ཤེས་བཤད་པའི་ཕྱིར་རོ། ། ལྔ་པ་མངོན་པར་རྟོགས་པའི་ལམ་ལ་གཉིས་ཏེ། ལམ་གྱི་དབྱེ་བ་དང༌། བྱང་ཆུབ་ཕྱོགས་མཐུན་བཤད་པའོ། ། དང་པོ་ནི། མདོར་ན་ལམ་ནི་རྣམ་བཞི་སྟེ། ། ཞེས་པ་ལམ་བཞི་པོ་འདི་ནི་སྤང་བྱ་ལ་ལྟོས་ནས་འཇོག་པ་ཡིན་ལ། སྤང་བྱ་དེ་ལ་མཐོང་སྤང་དང་སྒོམ་སྤང་གཉིས་སུ་ངེས་པས། དེ་སྤོང་བྱེད་ཀྱི་གཉེན་པོ་མཐོང་ལམ་དང་སྒོམ་ལམ་ལ་ལྟོས་པའི་ལམ་བཞིའོ། ། དང་པོའི་དབང་དུ་བྱས་ན།
ངེས་འབྱེད་ཆ་མཐུན་དང་བཟོད་པ་བརྒྱད་དང༌། དེའི་རྗེས་ཀྱི་ཡེ་ཤེས་མཐོང་བའི་ཆོས་ལ་བདེ་བར་གནས་པ་དང༌། ཡོན་ཏན་མངོན་པར་སྒྲུབ་པའི་ལམ་ཟག་མེད་ཀྱིས་བསྡུས་པ་གང་ཡིན་པའོ། ། ལམ་ཕྱི་མ་གཉིས་ནི་རིས་མཐུན་པ་དགོས་ཏེ། ཟག་མེད་ཟག་བཅས་ཀྱི་དང༌། ཟག་བཅས་ཟག་མེད་ཀྱི་ཁྱད་པར་གྱི་ལམ་དུ་མི་རུང་བའི་ཕྱིར་རོ། ། ལམ་སྔ་མའི་ཁྱད་པར་གྱི་ལམ་དང༌། ལམ་ཕྱི་མའི་བར་ཆད་མེད་ལམ་ལ་བཞི་མཐུན་སྲིད་པ་ཕར་ཞོག ལམ་ཕྱི་མའི་སྦྱོར་བའི་ལམ་གྱི་གཞི་མཐུན་ཡང་སྲིད་པ་མ་ཡིན་ཏེ། སྤང་བྱའི་རིས་སོ་སོ་ལ་ལྟོས་ནས་སོ་སོར་ངེས་པའི་ཕྱིར།
འོ་ན་བཅུ་དྲུག་པའི་ཁྱད་པར་གྱི་ལམ་དང༌། འབྲས་བུ་ཕྱི་མའི་ཞུགས་ལམ་གྱི་གཞི་མཐུན་བཤད་པ་མ་ཡིན་ནམ་ཞེ་ན། དེ་ལྟར་བཤད་མོད། འབྲས་བུ་ཕྱི་མ་ལ་ལྟོས་པའི་སྤང་བྱ་སྤོང་བྱེད་ཀྱི་བར་ཆད་མེད་ལམ་དེ་སྔ་མའི་འབྲས་བུ་འདུས་བྱས་དེ་ཁྱད་པར་གྱི་ལམ་དུ་བྱེད་པའི་བྱེད་ཆོས་སུ་འཆད་པ་ཡིན་གྱི། དེ་ཉིད་ཁྱད་པར་གྱི་ལམ་དུ་འཆད་པ་མ་ཡིན་ཏེ། དཔེར་ན་བཅུ་དྲུག་པའི་རྗེས་སུ་སྒོམ་ལམ་བར་ཆད་མེད་ལམ་སྐྱེས་ན། བར་ཆད་མེད་ལམ་དེས་མཐོང་སྤང་སྤངས་པའི་འགོག་བདེན་གྱི་ཐོབ་པ་ཟག་མེད་དེ། རྒྱུན་ཞུགས་ཀྱི་འབྲས་བུ་ཁྱད་པར་ཅན་དང༌། ཕྱི་མའི་ཞུགས་ལམ་དུ་བྱས་པ་བཞིན་ནོ། ། གཞིར་ཕྱེ་བའི་དུས་ཀྱི་རྣམ་གྲོལ་གྱི་ལམ་དང་ཁྱད་པར་གྱི་ལམ་གཉིས་ཀྱང་འགལ་བ་ཡིན་ཏེ།
འགྲེལ་པར། ཇི་སྐད་དུ་རྣམ་པར་གྲོལ་བའི་ལམ་ནི། དེས་སྤང་བར་བྱ་བའི་སྒྲིབ་པ་ལས་རྣམ་པར་གྲོལ་བ་དང་པོ་ཉིད་དུ་སྐྱེས་པ་གང་ཡིན་པའོ། ། ཁྱད་པར་གྱི་ལམ་ནི་དེ་ལས་གཞན་པའི་ལམ་གང་ཡིན་པའོ། ། ཞེས་བཤད་པས་སོ། ། མཐོང་སྒོམ་གྱི་ལམ་གཉིས་པོའི་བར་ཆད་མེད་ལམ་ལ་གཉིས་པོ་གང་རུང་གིས་ཁྱབ་ཀྱང༌། ལམ་གཞན་གསུམ་པོ་ལ་དེས་མ་ཁྱབ་སྟེ། མཐོང་ལམ་ལ་ལྟོས་པའི་ལམ་གཞན་བཞི་པོ་གང་རུང་ཡིན་ན་མཐོང་ལམ་དུ་འགལ་བའི་ཕྱིར་དང༌། སྒོམ་ལམ་རྡོ་རྗེ་ལྟ་བུའི་རྣམ་པར་གྲོལ་བའི་ལམ་དང་ཁྱད་པར་གྱི་ལམ་ནི་མི་སློབ་པའི་སར་བཞག་དགོས་པའི་ཕྱིར་སྒོམ་ལམ་ཟག་མེད་བར་ཆད་མེད་ལམ་གྱི་ལམ་གསུམ་པོ་ལ་ཟག་མེད་ཀྱི་ཁྱབ་ཀྱང༌། སྦྱོར་བའི་ལམ་ནི་ཟག་བཅས་སྲིད་པ་ཡིན་ཏེ།
ཟག་མེད་བར་ཆད་མེད་ལམ་མངོན་དུ་བྱེད་པའི་རྟོག་པ་དང་དཔྱོད་པ་དག་སྲིད་པའི་ཕྱིར་དང༌། ཞི་རགས་ཀྱི་རྣམ་པ་ཅན་གྱི་སྒོ་ནས་ཟག་མེད་ལ་སྙོམས་པར་འཇུག་པ་སྲིད་པའི་ཕྱིར་དང༌། བསམ་གཏན་དང་པོའི་དངོས་གཞི་ཟག་བཅས་ནས་ཟག་མེད་ལ་སྙོམས་པར་འཇུག་པ་སྲིད་པའི་ཕྱིར་རོ། ། བཟོད་ཆེན་དང་ཆོས་མཆོག་ནི་མཐོང་ལམ་གྱི་སྦྱོར་བའི་ལམ་དུ་ངེས་མོད། ངེས་ཆ་དང་པོ་གསུམ་སྒོམ་ལམ་ཟག་མེད་ཀྱི་སྦྱོར་བའི་ལམ་དུ་འཆད་དགོས་པ་མ་ཡིན་ནམ་ཞེ་ན། མ་ཡིན་ཏེ། སྤང་བྱ་དེ་ཡོད་པ་ལ་ལྟོས་པའི་སྦྱོར་བ་དང་བར་ཆད་མེད་པའི་ལམ་གཉིས་ཀྱི་བར་དུ་སྤང་བྱ་གཞན་ལ་ལྟོས་པའི་གཉེན་པོ་འཇུག་མི་སྲིད་པའི་ཕྱིར། དེ་སྐད་དུ་ཡང༌། སྦྱོར་བའི་ལམ་ནི་གང་གི་འཇུག་ཐོགས་སུ་བར་ཆད་མེད་པའི་ལམ་སྐྱེ་བའོ། ། ཞེས་སོ། །
དེས་ན་སྦྱོར་ལམ་སེམས་རྟེན་གང་ལ་གནས་པའི་བསམ་གཏན་ས་དྲུག་པོ་གང་རུང་གི་ཚོར་བའི་དབང་པོ་དེ་ཡིན་ན། མཐོང་སྤང་གི་གཉེན་པོའི་རིགས་སུ་གནས་པ་དང༌། མི་ཤེས་པ་ཀུན་ཤེས་པར་བྱེད་པའི་དབང་པོའི་རིགས་སུ་གནས་པས་ཁྱབ་པ་ཡིན་ཏེ། ངེས་ཆ་དང་མཐོང་ལམ་ནི་ཕལ་ཆེར་སེམས་རྟེན་གཅིག་ལ་བརྟེན་པའི་ཕྱིར་དང༌། ངེས་ཆ་ནི་བདེན་པ་ལ་ལོག་ཞུགས་ཀྱི་ཉོན་མོངས་པ་དང་འཛིན་སྟངས་འགལ་བའི་ཕྱིར། ཡང་འདི་ལྟར། ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བའི་སོ་སོ་སྐྱེ་བོས་བསམ་གཏན་ས་དྲུག་ལས་གང་ཡང་རུང་བ་གཅིག་ལ་བརྟེན་ནས་ངེས་པ་ལ་ཞུགས་པ་དེའི་ཚེ། སྦྱོར་མཐོང་གི་སེམས་རྟེན་དུ་མ་བྱས་པ་དེ་དག་ནི། མཐོང་སྤང་གི་གཉེན་པོའི་རིགས་སུ་གྱུར་པ་མ་ཡིན་གྱི། སྒོམ་སྤང་གི་གཉེན་པོའི་རིགས་དང༌།
ཀུན་ཤེས་པའི་དབང་པོའི་རིགས་སུ་གནས་པ་ཡིན་ཏེ། དེ་དག་གིས་མཐོང་སྤང་མི་སྤོང་བའི་ཕྱིར་དང༌། སྒོམ་ལམ་ཟག་མེད་ཀྱི་དུས་སུ་སྒོམ་སྤང་གི་གཉེན་པོར་འགྱུར་བའི་ཕྱིར་དང༌། སྔོན་སོ་སོ་སྐྱེ་བོའི་དུས་སུ་ཡང་རང་རང་གི་སྤང་བྱ་སྒོམ་སྤང་གི་གཉེན་པོར་ངེས་པའི་ཕྱིར་དང༌། དུས་དེར་སྤང་བྱ་མཐོང་སྤང་གི་ཆ་ཤས་སྤོང་ཡང༌། གཉེན་པོ་རང་གི་ཆ་ནས་སྒོམ་ལམ་དུ་ངེས་པའི་ཕྱིར། དེས་ན་དེ་འདྲའི་ཆགས་བྲལ་སྔོན་སོང་དེས་བསམ་གཏན་དང་པོའི་ཉེར་བསྡོགས་ལ་བརྟེན་ནས་མཐོང་ལམ་མངོན་དུ་བྱས་པའི་དུས་དེར། བདེ་བ་དང་ཡིད་བདེ་བའི་དབང་པོ་གཉིས་ཀྱང་ཐོབ་པ་ནི་ཡིན་ཏེ། ཇི་སྐད་དུ། ཀུན་ཤེས་བྱེད་པའི་དབང་ལྡན་ལ། །
བཅུ་གསུམ་དག་དང་ལྡན་པའི་ཕྱིར། ། ཞེས་འཆད་པའི་ཕྱིར། ལྡན་ཀྱང་མཐོང་ལམ་ནི་མ་ཡིན་ཏེ། མཐོང་ལམ་གྱི་དུས་སུ་དབང་པོ་འཕོ་མི་ནུས་པས་དེ་དག་མངོན་དུ་བྱས་པ་མ་ཡིན་པའི་ཕྱིར། དུས་དེར་སྔོན་སྤངས་པའི་སྤང་བྱ་དེ་དག་གི་གཉེར་པོར་ཟག་མེད་ཀྱི་དབང་པོ་ཐོབ་པ་ནི་ཡིན་ཏེ། ཅི་ཡང་མེད་མན་ཆད་ཀྱི་གཉེན་པོའི་རིགས་སུ་གནས་པའི་སྒོམ་ལམ་ཟག་མེད་ཀྱི་དབང་པོ་ཐོབ་པའི་ཕྱིར། དེས་བཅུ་དྲུག་པའི་རྟོགས་པ་མངོན་དུ་བྱས་པའི་ཚེ་ན། མཐོང་ལམ་དང་མི་ཤེས་པ་ཀུན་ཤེས་པའི་དབང་པོ་བཏང་མོད། གོང་དུ་ཐོབ་པའི་བདེ་བ་དང་ཡིད་བདེ་བའི་དབང་པོ་ནི་བཏང་བ་མ་ཡིན་ཏེ། དེ་དག་སྒོམ་ལམ་གྱི་ལྡན་པ་ཡིན་གྱི།
མཐོང་ལམ་གྱི་མ་ཡིན་པའི་ཕྱིར། འོ་ན་དེ་དུས་ཀྱི་བཅུ་དྲུག་པ་ཐོབ་ཙམ་གྱི་ཚེ་ན་འབྲས་གནས་ཁྱད་པར་ཅན་དུ་འགྱུར་ཏེ། འབྲས་གནས་གང་ཞིག་སྔོན་སྤངས་ཟིན་པའི་སྤང་བྱ་དེ་དག་གི་གཉེན་པོ་ཟག་མེད་ཀྱི་དབང་པོ་ཐོབ་པའི་ཕྱིར། སྙམ་ན། དེ་ལ་ནི་འདོད་པར་གོང་དུ་བསྟན་ཟིན་པ་ཉིད་ཡིན་ལ། དེ་ལྟ་ན་ཡང༌། མི་བརྩོན་པ་ནི་ཞུགས་མ་ཡིན། ། ཞེས་བཤད་པ་དང་མི་འགལ་ཏེ། དེ་ལྟར་བཤད་པ་དེ་ནི་ཕལ་ཆེར་ལ་ཆགས་བྲལ་གྱི་དབང་དུ་བྱས་པ་འགྲེལ་པ་ཉིད་ལས་བཤད་དོ། ། དེ་ལྟར་ཤེས་པ་ན།
སྐབས་འདིའི་རྣམ་པར་གྲོལ་བའི་ལམ་དང་ཁྱད་པར་གྱི་ལམ་གྱི་གཞི་མཐུན་གྲུབ་པ་ཡིན་ཏེ། མཐོང་སྤངས་ལ་ལྟོས་པའི་རྣམ་པར་གྲོལ་བའི་ལམ་གྱི་དུས་དེར། སྒོམ་སྤང་གི་གཉེན་པོ་ཟག་མེད་ཀྱི་དབང་པོ་ཐོབ་ལ། ཐོབ་པ་དེས་ལམ་སྔ་མ་ཁྱད་པར་གྱི་ལམ་དུ་བྱེད་པའི་ཕྱིར། དེས་ནས་བསམ་གཏན་དག་གི་ལམ་རྣམས་སླ། ཞེས་པར། ལམ་དཀའ་སླའི་ཁྱད་པར་ནི། ཡན་ལག་གིས་ཟིན་པ་དང༌། ཞི་ལྷག་ཆ་མཉམ་པ་དང༌། འབད་མི་དགོས་པར་ངང་གིས་བྱུང་བ་ནི་སླ་བ་ཡིན་ལ།
དེ་ལས་ལྡོག་པ་ནི་དཀའ་བའོ། ། མཚན་གཞི་ནི་བསམ་གཏན་ས་དྲུག་གི་ནང་ནས་ཉེར་བསྡོགས་དང་དངོས་གཞི་ཙམ་པོ་མ་གཏོགས་པ་བཞི་པོ་ནི་སླ་བ་དང༌། གཉིས་པོ་དེ་དང་གཟུགས་མེད་རྣམས་ནི་དཀའ་བའི་མཚན་གཞིའོ། ། དེའི་ཤེས་བྱེད་ཀྱང༌། མི་ལྕོགས་མེད་དང་བསམ་གཏན་ཁྱད་པར་ཅན་ནི་ཞི་གནས་ཤས་ཆུང་བ་དང༌། འབད་ནས་སྐྱེ་དགོས་པ་ཡིན་ལ། གཟུགས་མེད་རྣམས་ནི་ལྷག་མཐོང་ཤས་ཆུང་བ་དང༌། འབད་ནས་ཀྱང་དྲང་དགོས་པའི་ཕྱིར་རོ། ། ཡན་ལག་གིས་ཟིན་མ་ཟིན་གྱི་དོན་ཀྱང༌། ཉེར་བསྡོགས་ཀྱི་ཡན་ལག་ལས་ལོགས་སུ་གྱུར་པའི་ཡན་ལག་ཡོད་མེད་ལ་བྱ་བ་ཡིན་མོད།
དེས་བསམ་གཏན་བཞི་པ་ལ་མ་ཁྱབ་པའི་སྐྱོན་མེད་དེ། དེ་ནི་ཀུན་གྱི་མཐུན་པར་བྱས་པའི་ཕྱིར། མངོན་པར་ཤེས་པ་མྱུར་བུལ་ནི་དབང་པོ་རྣོ་རྟུལ་གྱི་དབང་དུ་བྱས་པ་ཡིན་ལ། མངོན་པར་ཤེས་པ་ཞེས་པ་ཡང༌། སྤྱིར་ཤེས་བྱ་ཤེས་ཚུལ་ལ་བྱ་བ་ཡིན་གྱི། མངོན་ཤེས་དྲུག་པོའི་དབང་དུ་བྱས་པ་མ་ཡིན་ཏེ། ས་གཞན་ཞེས་པར། གཟུགས་མེད་ཀྱང་བཤད་ལ། དེ་ནི་མངོན་ཤེས་ཀྱི་རྟེན་དུ་མི་རུང་བའི་ཕྱིར། གཉིས་པ་བྱང་ཆུབ་ཕྱོགས་མཐུན་བཤད་པ་ལ་ལྔ་སྟེ།
རྫས་བཏགས་ཀྱི་ཁྱད་པར། གོ་རིམ་གྱི་ཁྱད་པར། ངོ་བོ་དང་སའི་ཁྱད་པར། ཤེས་ནས་དད་པ་ཐོབ་པའི་ཁྱད་པར། མི་སློབ་པའི་ཆོས་བཅུའི་ཁྱད་པར་བཤད་པའོ། ། དང་པོ་ནི། མི་སློབ་པ་དང་དགྲ་བཅོམ་པར་འཇོག་པ་ལ། ཟད་ཤེས་ཙམ་གྱིས་ཆོག་ཀྱང༌། བྱང་ཆུབ་ཏུ་འཇོག་པ་ལ་ནི་མི་སྐྱེ་བ་ཤེས་པ་མངོན་དུ་བྱས་པ་གཅིག་དགོས་སོ། ། ཞེས་སྟོན་པ་ནི་ཟད་དང་མི་སྐྱེའི་ཤེས་པ་ནི།
བྱང་ཆུབ་ཅེས་པའོ། ། དེའི་ཕྱིར་དགྲ་བཅོམ་ལས་ཉམས་པར་སྲིད་ཀྱང༌། བྱང་ཆུབ་ལས་ཉམས་པ་ཁས་མི་ལེན་ནོ། ། དེའི་ཕྱོགས་མཐུན་ནམ་རྒྱུ་ལ་སུམ་ཅུ་རྩ་བདུན་ཡོད་ཀྱང༌། བཏགས་ཡོད་ཀྱི་མིང་གིས་ཕྱེ་བ་ཡིན་གྱི། རྫས་སུ་ནི་བཅུ་ཁོ་ན་སྟེ། གང་ཞེ་ན། དད་དང་བརྩོན་འགྲུས་དྲན་པ་དང༌། ། ཤེས་རབ་ཏིང་འཛིན་བཏང་སྙོམས་དགའ། ། རྟོག་དང་ཚུལ་ཁྲིམས་ཤིན་ཏུ་སྦྱངས། །
ཞེས་པའོ། ། སོ་བདུན་པོ་བཅུར་འདུ་བ་ཇི་ལྟར་ཞེ་ན། དྲན་པ་ཉེར་གཞག་ཤེས་རབ་སྟེ། ། ཞེས་སོགས་སོ། ། དེར་མ་ཟད་དབང་པོ་ལྔ་དང་སྟོབས་ལྔ་ནི་རང་མིང་གིས་བསྟན་པ་དེ་ཉིད་ཡིན་པས། ལོགས་སུ་སྨོས་མི་དགོས་ལ། བྱང་ཆུབ་ཡན་ལག་གི་ནང་ནས། དགའ་བ་དང༌། ཤིན་ཏུ་སྦྱངས་པ་དང༌། བཏང་སྙོམས་ཏེ་གསུམ་དང༌།
འཕགས་ལམ་གྱི་ནང་ནས་ཡང་དག་པའི་རྟོག་པ་རྣམས་ཀྱང་རང་མིང་གིས་བསྟན་པས་བཅུ་པོ་དེར་འདུས་སོ། ། བྱང་ཆུབ་ཡན་ལག་གི་ནང་ནས། ཆོས་རབ་ཏུ་རྣམ་པར་འབྱེད་པ་དང༌། ཡང་དག་པའི་ལྟ་བ་གཉིས་ནི་ཤེས་རབ་དང༌། ཡང་དག་པའི་རྩོལ་བ་དང༌། བརྩོན་འགྲུས་ཡང་དག་གཉིས་ནི་བརྩོན་འགྲུས་ཀྱི་ངོ་བོ་ཡིན་ལ། ཡང་དག་པའི་ངག ལས་ཀྱི་མཐའ། འཚོ་བ་གསུམ་ནི་ཚུལ་ཁྲིམས་ཀྱི་རང་བཞིན་ནོ། ། བྱེ་བྲག་ཏུ་སྨྲ་བ་ལྟར་ན།
ཚུལ་ཁྲིམས་ནི་རྫས་གཉིས་སུ་ཁས་ལེན་དགོས་ཏེ། ལུས་ངག་གི་ཚུལ་ཁྲིམས་རྫས་ཐ་དད་པའི་ཕྱིར། སྤོངས་སེམས་སུ་འདོད་པ་ལྟར་ན་རྫས་གཅིག་གོ ། འོ་ན་དྲན་པ་ཉེར་གཞག་སོགས་ལ་ཤེས་རབ་སོགས་ཀྱིས་ཁྱབ་བམ་ཞེ་ན། གཙོ་བོ་སྨོས་པ་དེ་དག་ནི། སྦྱོར་བྱུང་ཡོན་ཏན་ཀུན་ཀྱང་ཡིན། ། ཞེས་པ་སྟེ། སྦྱོར་བྱང་ཞེས་པས་སྐྱེས་ཐོབ་རྣམས་ལོགས་སུ་བཀར་བ་ཡིན་ནོ། ། གཉིས་པ་གོ་རིམ་ནི། སྡེ་ཚན་བདུན་ནི་གོ་རིམ་བཞིན། །
ཞེས་པ་སྟེ། འདིར་འཕགས་ལམ་ཡན་ལག་བརྒྱད་མཐོང་ལམ་ལ་འཇོག་པ་ནི་བྱེ་བྲག་ཏུ་སྨྲ་བའི་ལུགས་ཏེ། མཐོང་ལམ་ནི་བྱང་ཆུབ་ལ་རིང་བས་བྱང་ཆུབ་ཀྱི་ཡན་ལག་མ་ཡིན་ལ་སྒོམ་ལམ་ནི་སའི་དབྱེ་བ་ཡོད་པས་མྱུར་དུ་འགྲོ་བ་མ་ཡིན་གྱི། མཐོང་ལམ་ནི་མྱུར་དུ་འགྲོ་བས་ཡན་ལག་བརྒྱད་པོ་འཁོར་ལོ་དང་ཆོས་མཐུན་པར་བཞག་པའི་ཕྱིར། ཞེས་པའོ། ། གསུམ་པ་ནི། སུམ་ཅུ་རྩ་བདུན་པོ་དེ་ལས་ཟག་བཅས་དང་ཟག་མེད་ནི་དུ་ཞིག ས་གང་ལ་གང་རྟེན་ཞེ་ན། བྱང་ཆུབ་ཡན་ལག་ལམ་ཡན་ལག ། ཟག་པ་མེད་གཞན་རྣམས་གཉིས་སོ། །
ཞེས་པ་སྒོམ་ལམ་ཟག་བཅས་ཀྱི་ངོ་བོར་གྱུར་པའི་དེ་དག་མེད་དམ་ཞེ་ན། དེར་གྱུར་པའི་ལྟ་བ་དང་བརྩོན་འགྲུས་ལ་སོགས་པ་ལ་ནི་འཕགས་ལམ་དང་བྱང་ཆུབ་ཡན་ལག་གི་སྒྲ་མི་ཐོབ་བོ། ། ས་གང་ན་ཡོད་པ་དེ་ནི། བསམ་གཏན་དང་པོ་ན་ཐམས་ཅད། ཅེས་སོགས་ཏེ། གོ་བར་སླ་བ་ཡིན་ནོ། ། བཞི་པ་ནི། བྱང་ཆུབ་ཕྱོགས་མཐུན་གྱིས་གནས་སྐབས་གང་དུ་ཤེས་ནས་དད་པ་ཐོབ་པ་དག་ཡོད་ཅེ་ན། བདེན་གསུམ་མཐོང་ན་ཚུལ་ཁྲིམས་དང༌། ། ཆོས་ལ་ཤེས་ནས་དད་པ་ཐོབ། །
ལམ་མངོན་རྟོགས་ན་སངས་རྒྱས་དང༌། ། དེ་ཡི་དགེ་འདུན་དག་ལ་ཡང༌། ། ཞེས་པ། མདོ་ལས། འཕགས་པ་དགྱེས་པའི་ཚུལ་ཁྲིམས་ཤེས་པ་དང༌། ཤེས་ནས་དད་པ་ཐོབ་པ་ཞེས་གསུངས་པ་དེའི་ངོ་བོ་གང་ཡིན། གནས་སྐབས་གང་ན་ཡོད། ཅེས་པའི་དོན་ཏེ། དེ་ལ་དེ་འདྲའི་ཚུལ་ཁྲིམས་ནི་ཟག་པ་མེད་པའི་ཚུལ་ཁྲིམས་ཡིན་ལ། དེ་ནི་སྔར་ཟག་མེད་འཕགས་པའི་སེམས་ཅན་དང༌།
ཞེས་པ་ལྟར་མཐོང་ལམ་ནས་ཐོབ་པ་ཡིན་ལ། སངས་རྒྱས་ནི་མི་སློབ་པའི་ལམ་དང༌། དགེ་འདུན་ནི་སློབ་པ་དང་དམན་པའི་མི་སློབ་པ་རྣམས་ཡིན་ཏེ། སངས་རྒྱས་དགེ་འདུན་བྱེད་པའི་ཆོས། ། མི་སློབ་པ་དང་གཉིས་ཀ ། ཞེས་པས་སོ། ། དེས་ན་དེ་གཉིས་ཀ་ཡང་ལམ་གྱི་བདེན་པའོ། ། ཆོས་ལ་གཙོ་བོ་ནི་འགོག་པའི་བདེན་པ་དང༌། ཕལ་པ་ནི་སྡུག་ཀུན་གཉིས་ཏེ། གང་ཟག་དང་བྲལ་བའི་ཕུང་པོ་ཆོས་ཙམ་ཞེས་པའོ། །
དེར་མ་ཟད། རང་སངས་རྒྱས་ཀྱི་ལམ་དང༌། བྱང་ཆུབ་སེམས་དཔའི་ལམ་ཡང་ཆོས་སུ་བཞག་སྟེ། དེ་དག་དཀོན་མཆོག་གསུམ་པོ་གང་རུང་དུ་ནི་བཞག་དགོས་ལ། སངས་རྒྱས་དང་དགེ་འདུན་དུ་བྱེད་པའི་ཆོས་སུ་ནི་མི་འཆད་པའི་ཕྱིར། དེ་ལ་བསམ་ནས། ཇི་སྐད་དུ། ཆོས་བདེན་གསུམ་དང་རང་སངས་རྒྱས། ། བྱང་ཆུབ་སེམས་དཔའི་ལམ་ཡིན་ནོ། ། ཞེས་སོ། །
དེ་ལྟར་ན། སངས་རྒྱས་དང་དགེ་འདུན་ནི་ལམ་བདེན་གཅིག་པུ་དང༌། ཆོས་ནི་བདེན་པ་བཞི་ཆར་དང༌། ། འཕགས་པ་དགྱེས་པའི་ཚུལ་ཁྲིམས་ཀྱི་གཞི་ཡང་བདེན་པ་བཞི་ཆར་གྱི་ཆ་ཡོད་པའོ། ། དེ་ཡང་འཆད་ཚུལ་ནི་ཀུན་འབྱུང་དང༌། དེའི་འབྲས་བུ་ངན་སོང་ནི་སྡུག་བསྔལ་སྟེ། དེ་སྤངས་པ་ནི་འགོག་པ་དང༌། དེ་འཐོབ་བྱེད་ཀྱི་ཚུལ་ཁྲིམས་ནི་ལམ་མོ། ། དེ་ལྟར་དོན་གྱི་ཁོག་ཤེས་ནས་ཚིག་གི་དོན་ནི། བདེན་པ་དང་པོ་གསུམ་མངོན་སུམ་དུ་མཐོང་ན་ཆོས་ཤེས་པ་ཞེས་བྱ་སྟེ།
ཆོས་མངོན་གསུམ་དུ་མཐོང་བའི་ཕྱིར། དེ་ལ་དད་པ་ཐོབ་པ་ཞེས་ཀྱང་བྱ་སྟེ། ཇི་ལྟར་རྟོགས་པ་དེ་ཉིད་ལ་ཡིད་ཆེས་པའི་ཕྱིར། འཕགས་པ་དགྱེས་པའི་ཚུལ་ཁྲིམས་ཀྱང་ཐོབ་པ་ཡིན་ཏེ། ཟག་མེད་ཀྱི་ཚུལ་ཁྲིམས་ཐོབ་པའི་ཕྱིར། དེ་ལ་འཕགས་པ་དགྱེས་པ་ཞེས་ཀྱང་བྱ་སྟེ། ངན་སོང་གི་ཕུང་པོ་སྤངས་པས་འཕགས་པའི་ཐུགས་སུ་འཐད་པའི་ཕྱིར། ལམ་གྱི་བདེན་པ་མངོན་སུམ་དུ་མཐོང་ན་སངས་རྒྱས་དང་དགེ་འདུན་ཤེས་པ་ཞེས་བྱ་སྟེ། དེ་གཉིས་ཀྱི་ངོ་བོ་མངོན་སུམ་དུ་ཤེས་པའི་ཕྱིར། དད་པ་ཐོབ་པ་ཞེས་བྱ་སྟེ།
ཇི་ལྟར་ཤེས་པ་བཞིན་ཡིད་ཆེས་པའི་ཕྱིར། ཡང་ཞེས་བྱ་བའི་སྒྲ་ནི། ལམ་བདེན་མངོན་སུམ་དུ་རྟོགས་པ་ན། ཚུལ་ཁྲིམས་དང་ཆོས་ལ་ཡང་ཤེས་ནས་དད་པ་ཐོབ་པ་ཞེས་བྱ་ལ། དེ་ལྟར་བཤད་པ་ན། བདེན་པ་དང་པོ་གསུམ་མཐོང་བ་ན་འཕགས་པ་དགྱེས་པའི་ཚུལ་ཁྲིམས་ཉིད་ཐོབ་པ་དང༌། ལམ་མངོན་སུམ་དུ་རྟོགས་པའི་ཚེ་ཚུལ་ཁྲིམས་དེ་ལ་ཤེས་ནས་དད་པ་ཐོབ་པ་ནི་བཞིར་འགྱུར་རོ། ། དེའི་ཕྱིར་འདིར་བསྟན་པའི་དད་པ་ཐོབ་པ་ནི་བཞིར་འགྱུར་རོ། ། བཞི་པོ་ཡང་རྫས་གཉིས་སུ་འདུ་སྟེ། དད་པ་དང༌།
ཚུལ་ཁྲིམས་སོ། ། བཞི་པོ་འདི་ནི། སྨན་པ་དང༌། ནད་གཡོག་དང༌། ནད་དང་བྲལ་བ་ལྟ་བུའི་དཔེ་དང་རྗེས་སུ་མཐུན་པས་ན་གོ་རིམ་བཞིན་ནོ། ། འོ་ན་སྐྱེ་བའི་རིམ་པ་དང་མ་མཐུན་ཏེ། ཐོག་མར་ཚུལ་ཁྲིམས་དང་ཆོས་ལ་ཤེས་ནས་དད་པ་ཐོབ་པའི་ཕྱིར། ཞེ་ན། འདི་ནི་རྗེས་ཐོབ་ཏུ་ཡིད་ལ་བྱེད་པའི་རིམ་པ་སྟེ། རྗེས་ཐོབ་ཏུ།
སྟོན་པ་ནི་སངས་རྒྱས་སོ། ། དེའི་ཆོས་ནི་ལེགས་པར་གསུངས་པའོ། ། དེའི་དགེ་འདུན་ནི་ལེགས་པར་རབ་ཏུ་བཞུགས་པའོ། ། ཞེས་བྱ་བར་མངོན་དུ་བྱེད་པའི་ཕྱིར་རོ། ། དེ་ལྟར་བྱས་པ་ལས་ནི་འབྲས་བུ་འཕགས་པ་དགྱེས་པའི་ཚུལ་ཁྲིམས་འབྱུང་བའོ། ། ལྔ་པ་ནི། མདོ་ལས་སློབ་པ་ནི་ཡན་ལག་བརྒྱད་དང་ལྡན། མི་སློབ་པ་ནི་ཡན་ལག་བཅུ་དང་ལྡན་ནོ། ། ཞེས་མི་སློབ་པ་ལ་འཕགས་ལམ་ཡན་ལག་བརྒྱད་ཀྱི་སྟེང་དུ། ཡང་དག་པའི་རྣམ་གྲོལ་དང༌།
ཡང་དག་པའི་ཤེས་པ་དང་ལྡན་པར་བཤད་ན། གཉིས་པོའི་ངོ་བོ་གང༌། སློབ་པ་དེ་དང་མི་ལྡན་པ་ཅི་ཞེ་ན། རྣམ་པར་གྲོལ་བ་ནི་ཉོན་མོངས་པའི་འཆིང་བ་མཐའ་དག་ལས་གྲོལ་བ་ཡིན་ལ། ཡང་དག་པའི་ཤེས་པ་ནི་དེ་ལ་དེར་ཤེས་པ་སྟེ། སྔར་བཤད་པའི་ཟད་མི་སྐྱེ་ཤེས་པ་དང་དོན་གཅིག་གོ ། རྣམ་པར་གྲོལ་བ་དེ་ལའང༌། འདུས་མ་བྱས་འགོག་པའི་བདེན་པ་དང༌། འདུས་བྱས་རྣམ་པར་གྲོལ་བའི་ལམ་གཉིས་ལས། མི་སློབ་པའི་ཡན་ལག་ཏུ་བཞག་པ་དེ་ནི་ཕྱི་མ་དེ་ཡིན་ཏེ།
འདུས་མ་བྱས་ཡན་ལག་ཏུ་མི་རུང་བའི་ཕྱིར། ཞེས་འཆད་པ་ནི། བཅིངས་ཕྱིར་སློབ་པའི་ཡན་ལག་ཏུ། ། རྣམ་གྲོལ་མ་བཤད། ཅེས་སོགས་སོ། ། དེ་ལ་འཕྲོས་ནས། གལ་ཏེ་སེམས་རྣམ་པར་གྲོལ་ན། འདས་པའམ། མ་འོངས་པའམ། ད་ལྟར་གྱི་སེམས་གང་ཞིག་རྣམ་པར་གྲོལ་བ་ཡིན་ཞེ་ན།
རྡོ་རྗེ་ལྟ་བུའི་ཏིང་ངེ་འཛིན་ལ་ལྟོས་པའི་མ་འོངས་པ་ནི་མི་སློབ་པའི་སེམས་ཏེ། དེ་སྐྱེས་པ་དང་སྒྲིབ་པ་ལས་རྣམ་པར་གྲོལ་བར་དུས་མཉམ་མོ། ། ཞེས་སྟོན་པ་ནི། མི་སློབ་སེམས་ནི་སྐྱེ་འགྱུར་བ། ། སྒྲིབ་པ་ལས་ནི་རྣམ་གྲོལ་འགྱུར། ། ཞེས་འཆད་པ་ཡིན་གྱི། དེ་ལས་གཞན་དུ་མི་སློབ་པའི་སེམས་འདས་པ་དང་ད་ལྟར་བ་སྒྲིབ་པ་ལས་མི་གྲོལ་བར་འཆད་པ་ནི་མ་ཡིན་ནོ། ། དེ་ལྟ་ན་ལམ་དུས་གསུམ་པོ་གང་གིས་སྒྲིབ་པ་དེ་སྤོང་ཞེ་ན། འགག་པར་འགྱུར་བའི་ལམ་གྱིས་ནི། ། དེ་ཡི་སྒྲིབ་པ་རབ་ཏུ་སྤོང༌། །
ཞེས་པ་གཉེན་པོ་རྡོ་རྗེ་ལྟ་བུའི་ཏིང་ངེ་འཛིན་ད་ལྟར་བ་དེས་མི་སློབ་པའི་སེམས་མ་འོངས་པ་སྐྱེ་བ་ལ་གེགས་བྱེད་ཀྱི་བསྒྲིབ་པ་དེའི་ཐོབ་པ་གཅོད་པའི་ཕྱིར། ཇི་ལྟར་གཅོད་ན། སྒྲིབ་པ་དེའི་ཐོབ་པ་དང་ལྷན་ཅིག་ཏུ་གནས་ནས་དེའི་སྐྱེ་འཕྲོ་གཅོད་པའོ། ། དེའི་དུས་ཀྱི་སྒྲིབ་པ་དངོས་ནི་མ་འོངས་པ་མི་སྐྱེ་བའི་ཆོས་ཅན་ཡིན་ལ། དེའི་ཐོབ་པ་ནི། གཉེན་པོ་དང་ལྷན་ཅིག་ཏུ་གནས་པ་ད་ལྟར་བྱུང་བ་དེའོ། ། སྐབས་འདིར་འགྲེལ་པ་ལས། འོ་ན་སྐྱེ་བར་འགྱུར་བ་མ་ཡིན་པ་དང༌། འཇིག་རྟེན་པ་གང་ཡིན་པ་ཇི་ལྟ་བུ་ཞེ་ན། དེ་དག་ཀྱང་རྣམ་པར་གྲོལ་བར་འགྱུར་མོད་ཀྱི་སྐྱེ་བར་ངེས་པ་གང་ཡིན་པ་དེ་ཁོ་ན་བཤད་དོ། །
གང་ལས་འཇིག་རྟེན་པ་རྣམ་པར་གྲོལ་བར་འགྱུར་ཞེ་ན། སྐྱེ་བའི་སྒྲིབ་པ་དེ་གཉིས་ལས་སོ། ། རྣམ་པར་གྲོལ་བ་ལ་ཡང་འཇིག་རྟེན་པའི་སྐྱེ་བར་འགྱུར་བ་མ་ཡིན་ཞེ་ན། དེ་ནི་དེ་དང་མི་འདྲའོ། ། དེ་ཅི་འདྲ་ཞེ་ན། ཉོན་མོངས་པའི་ཐོབ་པ་དང༌། ལྷན་ཅིག་སྐྱེ་བ་ཡིན་ནོ། ། ཞེས་བཤད་པ་དེའི་དོན་ནི། འོ་ན་མི་སློབ་སེམས་ནི་སྐྱེས་འགྱུར་བ། ། ཞེས་འཆད་པ་དེའི་ཚེ་མི་སློབ་པའི་སེམས་མ་འོངས་པ་མི་སྐྱེ་བའི་ཆོས་ཅན་དང༌།
མི་སློབ་པའི་གང་ཟག་གི་རྒྱུད་ལ་འབྱུང་བའི་འཇིག་རྟེན་པ་རྣམས་སྒྲིབ་པ་ལས་གྲོལ་བར་འགྱུར་བ་མ་ཡིན་ནམ། ཞེ་ན་དེ་གཉིས་ཀ་ཡང་གྲོལ་བར་འགྱུར་མོད། འདིར་མི་འཆད་པའི་རྒྱུ་མཚན་ནི། མི་སློབ་པའི་གང་ཟག་གི་རྒྱུད་ལ་འཇིག་རྟེན་པ་སྐྱེ་བར་མ་ངེས་པ་དང༌། མི་སྐྱེ་བའི་ཆོས་ཅན་ནི་སྒྲིབ་པ་ལས་གྲོལ་བ་བརྟག་དཀའ་བའི་ཕྱིར་དང༌། མི་སློབ་པ་སྐྱེ་ངེས་ནི་དེ་ལས་གྲོལ་བ་བརྟག་སླ་བའི་ཕྱིར། གཉིས་པོ་དེ་སྒྲིབ་པ་ལས་གྲོལ་དགོས་པའི་རྒྱུ་མཚན་ཡང་དེ་དག་སྐྱེ་བ་ལ་གེགས་བྱེད་པའི་ཕྱིར། གལ་ཏེ། སློབ་པའི་སེམས་ནི་སྐྱེ་འགྱུར་བ། ། སྒྲིབ་པ་ལས་ནི་རྣམ་གྲོལ་འགྱུར། །
ཞེས་ཀྱང་འཆད་རིགས་སམ་ཞེ་ན། དེ་ལྟར་མི་མཚུངས་ཏེ། དེ་ནི་ཉོན་མོངས་པའི་ཐོབ་པ་དང་ལྷན་ཅིག་གནས་པའི་ཕྱིར། ཞེས་པའོ། ། དེ་ཡང་ཞིབ་མོར་ན། བཅུ་དྲུག་པ་ནི་སྐྱེ་འགྱུར་བ། ། མཐོང་སྤང་ལས་ནི་གྲོལ་བར་འགྱུར། ། ཞེས་པ་ཙམ་ཞིག་སྦྱར་དུ་རུང་གི གཞན་ལ་ནི་ཅི་རིགས་པར་འགྱུར་ཏེ། སྡུག་བསྔལ་མཐོང་སྤང་བྱ་སྤངས་ཀྱང༌། །
ཞེས་དང༌། དང་པོའི་རྣམ་པ་སྤངས་ཀྱང་དེའི། ། ཞེས་འཆད་པའི་ཕྱིར་རོ། ། ཡང་གལ་ཏེ་འོ་ན། འདིར་རྣམ་གྲོལ་ལ་གཉིས་སུ་བསྡུས་པ་དང༌། བསྟན་བཅོས་ལས། སྤངས་པའི་ཁམས། འདོད་ཆགས་དང་བྲལ་བའི་ཁམས། འགོག་པའི་ཁམས་ཤེས་འབྱུང་བ་དེ་འདིར་མ་འདུས་པའམ། འདུས་ན་ཁྱད་པར་གང་ཞིག་ཡིན་ཞེ་ན།
དེའི་ལན་དུ། འདུས་མ་བྱས་ཉིད་ཁམས་ཤེས་བྱ། ། ཞེས་སོགས་གཞུང་ཇི་ལྟ་བ་བཞིན་ནོ། ། སྐབས་འདིར་ཡིད་འབྱུང་དང་ཆགས་བྲལ་ལ་མུ་བཞི་འབྱུང་བའི་དོན་ནི། གང་ལ་དམིགས་ནས་ཉོན་མོངས་པ་སྐྱེ་བའི་གཞིའི་དངོས་པོ་ལ། གཉིས་ཏེ། ཡིད་འབྱུང་བའི་དངོས་པོ་དང༌། མཆོག་ཏུ་དགའ་བའི་དངོས་པོའོ། ། དང་པོ་ནི། སྡུག་ཀུན་དང༌།
གཉིས་པ་ནི་འགོག་ལམ་མོ། ། དེ་དག་ལ་ཡིད་འབྱུང་ཞིང༌། འདོད་ཆགས་དང་བྲལ་བར་མི་བྱེད་པའི་མུ་ནི། ཆགས་བྲལ་སྔོན་དུ་སོང་བའི་སྡུག་ཀུན་ལ་བཟོད་ཤེས་སོ། ། འདོད་ཆགས་དང་བྲལ་བ་ཡིད་འབྱུང་མ་ཡིན་པ་ནི། འགོག་ལམ་ལ་བཟོད་ཤེས་ཆགས་བྲལ་སྔོན་འགྲོ་མ་ཡིན་པ་རྣམས་སོ། ། གཉིས་ཀ་ཡིན་པ་ནི་ཆགས་བྲལ་སྔོན་འགྲོ་མ་ཡིན་པའི་སྡུག་ཀུན་ལ་དམིགས་པའི་བཟོད་ཤེས་རྣམས་སོ། ། གཉིས་ཀ་མ་ཡིན་པ་ནི། འགོག་ལམ་ལ་དམིགས་པའི་སྦྱོར་བ་དང༌། རྣམ་པར་གྲོལ་བའི་དང༌།
ཁྱད་པར་གྱི་ལམ་དང༌། ཆགས་བྲལ་སྔོན་དུ་སོང་བའི་འགོག་ལམ་ལ་བཟོད་ཤེས་རྣམས་དང༌། དབང་པོ་འཕོ་བྱེད་དུ་གྱུར་པའི་བར་ཆད་མེད་ལམ་དང་བཅས་པ་རྣམས་སོ། ། གཏིང་མཐའ་ཟབ་བཅིང་རྒྱ་ཆེ་ན། ། མཁས་པས་བསྔགས་འོས་བྱེ་སྨྲའི་གཞུང༌། ། གང་དེའི་གཏིང་མཐའ་རྟོགས་བྱེད་པའི། ། རྣམ་པར་དཔྱོད་འདི་རིགས་ཤིང་དགེ ། ཀྱེ་ཧོ་འཁྲུལ་ངོར་འཁྲུལ་མེད་འཕྲུལ་འཁོར་གྱིས་སྦྱར་རྨོངས་བྲལ་མཁས་ཡིད་བརྟེན་རུང་མིན་པའི་བདེ་སྡུག་སྣ་ཚོགས་སྒྱུ་མ་ཡི། ། བྱེད་པོ་བྱེད་བྲལ་མཁན་དེ་ནི་འདོད་དང་སྲིད་པའི་སྲེད་པ་དག་སྟེ་དེ་ཟད་བྱེད་པའི་ཐབས་མཁས་ཚུལ་འདི་ནི། ། ཆུང་འབྲིང་ཆུང་ངུའི་ཆུང་སོགས་ལམ་གྱིས་ཆེ་བའི་ཆེ་སོགས་རིམ་པར་སྦྱོར་བའི་ཚུལ་དེར་གཤེགས་ཤིང་བཞུགས་པའི་དགེ་འདུན་གང༌། །
ཡོན་གནས་ཡོན་སྦྱོར་ཡོན་ཏན་མང་པོས་འཇིག་རྟེན་པ་ཀུན་ཕུན་སུམ་ཚོགས་བྱེད་འདི་ཡིན་དེ་ལ་གུས་པས་ཕྱག་བགྱིའོ། ། ཞེས་ཆོས་མངོན་པའི་མཛོད་ཅེས་བྱ་བའི་བསྟན་བཅོས་ཀྱི་ཚིག་དོན་ཞིབ་མོར་བཤད་པ་བྱེ་བྲག་ཏུ་བཤད་པའི་མཚོ་ཞེས་བྱ་བ་ལས། གནས་དྲུག་པ་ལམ་དང་གང་ཟག་བསྟན་པའི་རྩ་འགྲེལ་རྒྱ་ཆེར་བཤད་པ་ཡིན་ནོ།། །། བདེན་བཞིའི་ཆོས་ལ་ཐེ་ཚོམ་བཅད་གྱུར་ནས། ། མཉམ་པར་བཞག་དང་རྗེས་ཀྱི་ཤེས་པ་ཡིས། ། ཇི་ལྟ་བ་དང་ཇི་སྙེད་མཁྱེན་གྱུར་པས། ། ཤེས་བཅུ་མངོན་སུམ་མཛད་ལ་ཕྱག་འཚལ་ཏེ། ། བཟོད་དང་ཤེས་དང་ལྟ་བའི་ཁྱད་པར་དང༌། ། ཡེ་ཤེས་རྣམ་བཅུའི་རྣམ་གཞག་གང་ཡིན་དང༌། ། དེ་ལ་བརྟེན་པའི་ཡོན་ཏན་ཚོགས་རྣམས་ནི། །
འབྱུང་དང་འཇུག་པའི་རིམ་པ་འདིར་བཤད་བྱ། ། དེ་ལྟར་མཆོད་པར་བརྗོད་ཅིང༌། རྩོམ་པར་དམ་བཅའ་བ་སྔོན་དུ་བཏང་ནས། གནས་བདུན་པ་ཡེ་ཤེས་བསྟན་པའི་མཛོད་བཤད་པར་བྱ་བ་ལ། གསུམ་སྟེ། བཟོད་ཤེས་ལྟ་བའི་ཁྱད་པར། ཤེས་པ་བྱེ་བྲག་ཏུ་བཤད་པ། དེ་དག་གི་ཡོན་ཏན་རྒྱས་པར་བཤད་པའོ། ། དང་པོ་ནི། གལ་ཏེ་འོ་ན།
བཟོད་པ་དང༌། ཤེས་པ་དང༌། ཡང་དག་པའི་ལྟ་བ་དང༌། ཡང་དག་པའི་ཤེས་པ་ཞེས་བཤད་པ་རྣམས་ལ་ཁྱད་པར་ཅི་ཞིག་ཅེ་ན། དྲི་མེད་བཟོད་རྣམས་ཤེས་པ་མིན། ། ཟད་དང་མི་སྐྱེ་བློ་ལྟ་མིན། ། དེ་ལས་གཞན་འཕགས་བློ་གཉིས་ཀ ། གཞན་ཤེས་དྲུག་ནི་ལྟ་བའང་ཡིན། ། ཞེས་པ། འདིར་ལྟ་བ་ནི་ཡུལ་ལ་ངེས་པར་རྟོག་པའི་བདག་ཉིད་ཅན་དང༌།
ཚོལ་བའི་རྣམ་པ་ཅན་ཡིན་ལ། ཤེས་པ་ནི། ཡུལ་གང་དང་གང་ཡིན་པ་དེ་ལ་ཐེ་ཚོམ་མེད་པར་ངེས་པའི་བདག་ཉིད་ཅན་ནོ། ། གཞི་མཐུན་མེད་པ་ནི་མ་ཡིན་ཏེ། དེ་ལས་གཞན་འཕགས་བློ་གཉིས་ཀ ། ཞེས་འཆད་པའི་ཕྱིར། ལྟ་བ་ལ་གཉིས་ཏེ། འཇིག་རྟེན་པའི་དང༌། དེ་ལས་འདས་པའི་འོ། ། དང་པོ་ལ་གཉིས་ཏེ།
ཡང་དག་པའི་དང༌། ཡང་དག་པ་མ་ཡིན་པའོ། ། དང་པོ་ནི། ཚོགས་སྦྱོར་གྱི་དྲན་པ་ཉེར་བཞག་པ་དང༌། མི་རྟག་ལ་སོགས་ཀྱི་རྣམ་པ་ཅན་རྣམས་སོ། ། གཉིས་པ་ནི། འཇིག་ཚོགས་ལ་ལྟ་བ་སོགས་ལྔའོ། ། དེ་ལས་འདས་པའི་ནི། སློབ་པ་དང་མི་སློབ་པའི་ཡང་དག་པའི་ལྟ་བ་ཞེས་བཤད་པ་རྣམས་སོ། ། དྲི་མ་མེད་པའི་བཟོད་པ་རྣམས་ཤེས་པ་མ་ཡིན་པའི་ཤེས་བྱེད་ནི།
དེས་སྤང་བར་བྱ་བའི་ཕྲ་རྒྱས་ཐེ་ཚོམ་མ་སྤངས་པའི་ཕྱིར་རོ། ། ལྟ་བ་ནི་ཡིན་ཏེ། ཡང་དག་པར་རྟོགས་པའི་བདག་ཉིད་ཅན་ཡིན་པའི་ཕྱིར་རོ། ། ཟད་པ་དང་མི་སྐྱེ་བ་ཤེས་པ་ནི་ལྟ་བ་མ་ཡིན་ནོ། ། ཡུལ་ཡོངས་སུ་ཚོལ་བའི་བསམ་པ་ཅན་མ་ཡིན་པའི་ཕྱིར། འོ་ན་ཤེས་རབ་གང་ཡིན་ལྟ་བ་ཡིན་ནམ་ཞེ་ན། གཞན་ཤེས། ཞེས་པ། སྤྱིར་བཏང་ལ་བཤད་མ་ཐག་པ་གསུམ་པོ་ལས་གཞན་པའི་བློ་ལ། འཕགས་པ་དང༌།
འཇིག་རྟེན་པ་གཉིས་ལས། འཇིག་རྟེན་པའི་བློ་ཐམས་ཅད་ཤེས་པ་ཡིན་ནོ། ། ཞེས་བསྟན་མོད། དྲུག་ནི་ལྟ་བའང་ཡིན། ཞེས་པའི་ཚིག་གི་ནུས་པས། ཇི་སྐད་དུ། ངེས་རྟོག་མེད་ཕྱིར་ལྟ་མ་ཡིན། ། ཞེས་པ་དང་མཐུན་པར། སྒོ་ལྔའི་དབང་ཤེས་འཁོར་གྱི་ཤེས་རབ་མཐའ་དག་དང༌། ཡིད་ཤེས་འཁོར་གྱི་ཤེས་རབ་ཡིན་ཀྱང༌།
ལྟ་བའི་ངོ་བོ་ཉིད་མ་ཡིན་པ་རྣམས་བཟུང་ངོ༌། ། མདོར་ན་འཇིག་རྟེན་པའི་བློ་ལ་ཤེས་པ་མ་ཡིན་པ་མི་སྲིད་དེ། དྲུག་ན་ལྟ་བའང་ཡིན། ཞེས་འང་གི་ནུས་པས་ཤེས་པར་ཡང་བསྟན་པའི་ཕྱིར། མདོར་ན་འཕགས་པའི་བློ་ལ་ལྟ་བ་དང་ཤེས་པ་གཉིས་སུ་ཕྱེ་ནས། མུ་གསུམ་དུ་སྦྱར་བ་ཡིན་གྱི། མུ་བཞི་པ་ནི་མ་བཤད་དོ། ། འཕགས་པའི་བློ་ལ་དེ་གཉིས་གང་རུང་གིས་ཁྱབ་པའི་ཕྱིར་དང༌། འཇིག་རྟེན་པའི་བློ་ལ་འདིར་བསྟན་གྱི་ཤེས་པ་མ་ཡིན་པ་མི་སྲིད་པའི་ཕྱིར། དྲི་མེད་ཅེས་པའི་ཚིག་གི་ནུས་པས་དྲི་མ་དང་བཅས་པའི་བཟོད་པ་རྣམས་ཤེས་པ་ཡིན་པར་འཆད་དོ། །
བཟོད་པ་ཟག་བཅས་ཇི་ལྟར་སྲིད་ཅེ་ན། ཀུན་རྫོབ་པའི་ཡུལ་ཅན་རྣམས་ནི་ཀུན་རྫོབ་ཤེས་པར་འཆད་དགོས་སོ། ། དེ་བཞིན་དུ་ཤེས་པ་བཞི་ལའང་ཟག་བཅས་དང་ཟག་མེད་གཉིས་སྲིད་པར་འཆད་དགོས་མོད། དེའི་ནང་ནས་ཤེས་པ་ཟག་མེད་ཐེ་ཚོམ་སྤངས་པ་རྣམས་ཤེས་པ་ཁོ་ན་དང༌། མ་སྤངས་པ་རྣམས་ལྟ་བར་ཡང་འགྱུར་རོ། ། ཤེས་པ་ཟག་བཅས་ལ་ནི་ཀུན་རྫོབ་ཤེས་པས་ཁྱབ་བོ། ། འོ་ན་ཐེ་ཚོམ་སྤངས་པའི་ཤེས་རབ་ལ་ཤེས་པས་ཁྱབ་བམ་ཞེ་ན། དེ་ཡང་མ་ཡིན་ཏེ། ཆགས་བྲལ་སྔོན་འགྲོའི་བཟོད་པ་དག་བཞིན་ནོ། ། དེ་ལས་གཞན་འཕགས་བློ་གཉིས་ཀ །
ཞེས་པ། བཤད་མ་ཐག་པའི་བཟོད་ཤེས་གསུམ་ལས་གཞན་པའི་ཤེས་རབ་ཇི་སྙེད་པ་ནི། ལྟ་བ་དང་ཤེས་པ་གཉིས་ཀ་ཡིན་ཏེ། བདེན་པ་རྣམས་ལ་ངེས་པར་རྟོག་པའི་ཕྱིར་དང༌། དེ་དག་ཐེ་ཚོམ་མ་སྤངས་པ་ཡང་ཡིན་པའི་ཕྱིར། གཞན་འཕགས་ཤེས་པའི་མཚན་གཞི་ནི། ཆོས་ཤེས་དང་རྗེས་ཤེས་དག་ཡིན་ཏེ། ཟག་མེད་དུ་ངེས་པའི་ཕྱིར། སྡུག་བསྔལ་ཀུན་ཤེས་པ་ནི། ཀུན་རྫོབ་ཤེས་པ་ཡང་སྲིད་པས་ཟག་མེད་དུ་མ་ངེས་སོ། །
འདིའི་སྐབས་ཀྱི་ལྟ་བ་ལ་ནི། རྟོག་གེ་ནས་བཤད་པའི་སྒྲ་དོན་འདྲེས་འཛིན་གྱི་རྟོག་པས་ཁྱབ་པ་ཡིན་ཏེ། ངེས་པར་རྟོག་པས་ཁྱབ་ལ། གཞུང་འདིར་བཤད་པའི་རྟོག་པ་གསུམ་གྱི་ནང་ནས། ངེས་པར་རྟོག་པ་དང༌། རྗེས་སུ་དྲན་པའི་རྟོག་པ་ལ་ནི་སྒྲ་དོན་འདྲེས་འཛིན་གྱི་རྟོག་པས་ཁྱབ་པ་དང༌། སྒོ་ལྔའི་དབང་ཤེས་དེ་དང་བྲལ་བར་འཇོག་པའི་ཕྱིར། དེས་ན་རྣལ་འབྱོར་མངོན་སུམ་དང༌། སྒྲ་དོན་འདྲེས་འཛིན་གྱི་རྟོག་པའི་གཞི་མཐུན་ནི་ཁས་ལེན་པར་མངོན་ནོ། ། སྒོ་ལྔའི་དབང་ཤེས་ཀྱང་ངེས་པར་རྟོག་པའི་རྟོག་པ་དང་བྲལ་ཡང༌།
སྤྱིར་རྟོག་བྲལ་དུ་འཆད་པ་མ་ཡིན་ཏེ། ངོ་བོ་ཉིད་ཀྱི་རྟོག་དཔྱོད་དང་བཅས་པར་འཆད་པའི་ཕྱིར། གཉིས་པ་ཤེས་པའི་རྒྱས་བཤད་ལ་བརྒྱད་དེ། ཤེས་པ་སོ་སོའི་དབྱེ་བ། གྲངས་ངེས། རྣམ་པ། ས་དང་རྟེན། དྲན་པ་ཉེར་གཞག་ཏུ་འཇོག་ཚུལ། དམིགས་པ། ལྡན་ཚུལ།
འཐོབ་ཚུལ་ལོ། ། དང་པོ་ནི། མདོ་ལས། ཤེས་པ་ནི་བཅུ་སྟེ། ཆོས་ཤེས་པ་དང༌། རྗེས་སུ་ཤེས་པ་དང༌། ཀུན་རྫོབ་ཤེས་པ་དང༌། ཕ་རོལ་གྱི་སེམས་ཤེས་པ་དང༌། སྡུག་བསྔལ་ཤེས་པ་དང༌། ཀུན་འབྱུང་ཤེས་པ་དང༌།
འགོག་པ་ཤེས་པ་དང༌། ལམ་ཤེས་པ་དང༌། ཟད་པ་དང་མི་སྐྱེ་བ་ཤེས་པའོ། ། དེ་ཐམས་ཅད་བསྡུ་ན་ཟག་བཅས་དང་ཟག་མེད་གཉིས་སུ་འདུ་བ་ཡིན་ཏེ། ཆོས་ཤེས་དང་རྗེས་ཤེས་ལ་ཟག་མེད་ཀྱིས་ཁྱབ་པ་དང༌། ཀུན་རྫོབ་ཤེས་པ་ལ་ཟག་བཅས་ཀྱི་ཁྱབ་པའི་ཕྱིར། དེ་ཡང་བདེན་པ་བཞི་ཤེས་དང་ཟད་མི་སྐྱེ་ཤེས་པ་ལ་ནི་ཟག་བཅས་ཟག་མེད་གཉིས་གཉིས་སུ་དབྱེ་བར་བྱ་སྟེ། དེ་དག་ལ། ཆོས་ཤེས་རྗེས་ཤེས་གཉིས་ཀྱི་ངོ་བོར་གྱུར་པ་དང༌། མ་གྱུར་པ་གཉིས་སུ་དབྱེ་དགོས་པའི་ཕྱིར།
ཕ་རོལ་སེམས་ཤེས་ལ་ཡང་དེ་བཞིན་ནོ། ། འོ་ན་བདེན་པ་བཞི་ཤེས་དང༌། རྗེས་ཤེས་གང་རུང་གི་ཁྱབ་པ་མ་ཡིན་ནམ་ཞེ་ན། ཀུན་རྫོབ་ཡུལ་ནི་ཐམས་ཅད་དོ། ། ཞེས་འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་ལ་དམིགས་པར་བཤད་ཅིང༌། ཡུལ་དེ་དག་ལ་རང་གི་མཚན་ཉིད་ཀུན་རྫོབ་བདེན་པའི་རྣམ་པས་ཤེས་པ་རྣམས་ནི་ཀུན་རྫོབ་ཤེས་པ་ཡིན་ལ། སྟོང་པ་དང་བདག་མེད་པ་ལྟ་བུ་སྤྱིའི་རྣམ་པའི་ཁྱད་པར་དག་གི་དམིགས་པ་ནི་ཟག་མེད་ཀྱི་ཤེས་པར་བཞག་དགོས་པས་སོ། ། མདོར་ན་ཤེས་པ་བཅུ་པོ་ཐམས་ཅད་ཀུན་རྫོབ་ཤེས་པ་དང་ཆོས་ཤེས་རྗེས་ཤེས་གཉིས་ཏེ་གསུམ་དུ་འདུ་བ་ཡིན་ནོ། ། ཞེས་སྟོན་པ་ནི། ཤེས་པ་ཟག་བཅས་ཟག་པ་མེད། །
དང་པོ་ཀུན་རྫོབ་ཅེས་བྱའོ། ། ཟག་མེད་རྣམ་གཉིས་ཆོས་དང་ནི། ། རྗེས་སུ་ཤེས་པ་ཁོ་ན་ཡིན། ། ཀུན་རྫོབ་ཡུལ་ནི་ཐམས་ཅད་དོ། ། ཆོས་ཤེས་བྱ་བའི་སྤྱོད་ཡུལ་ནི། ། འདོད་པའི་སྡུག་བསྔལ་ལ་སོགས་པ། ། རྗེས་སུ་ཤེས་པའི་སྤྱོད་ཡུལ་ནི། ། གོང་མའི་སྡུག་བསྔལ་ལ་སོགས་ཡིན། ། དེ་དག་ཉིད་བདེན་བྱེ་བྲག་གིས། ། བཞི་སྟེ་རྣམ་བཞི་དེ་དག་ནི། །
མི་སྐྱེ་བ་དང་ཟད་པ་ཤེས། ། དེ་གཉིས་དང་པོ་སྐྱེས་པ་ནི། ། སྡུག་བསྔལ་རྒྱུ་རྗེས་ཤེས་པ་ཡིན། ། ཞེས་སོ། ། འདི་དག་གི་དངོས་བསྟན་ལ། བདེན་པ་བཞི་ཤེས་ལ་ཆོས་ཤེས་རྗེས་ཤེས་ཀྱིས་ཁྱབ་པར་བཤད་ཅིང༌། དེའི་ལྟར་ན། ངེས་འབྱེད་ཆ་མཐུན་གྱི་མི་རྟག་ལ་སོགས་བཅུ་དྲུག་གི་རྣམ་པ་ནི་བདེན་པ་བཞི་ཤེས་མ་ཡིན་པ་དང༌། ཀུན་རྫོབ་ཀྱི་ཤེས་པར་ཁས་བླང་ངོ༌། ། དེ་ལྟར་ན་ཡུལ་བདེན་པ་བཞི་ཤེས་པར་མཚུངས་ཀྱང༌།
ཡུལ་ཅན་འཕགས་པ་ཡིན་མིན་ལས། ཀུན་རྫོབ་ཤེས་པ་དང༌། དོན་དམ་ཤེས་པར་བཞག་གོ ། འདིར་དོན་དམ་ནི་གང་ཟག་དང་ཆོས་ཀྱི་བདག་གཉིས་ཀྱིས་སྟོང་པའི་ཆ་མེད་ཀྱི་དངོས་པོ་གཉིས་ལ་ནི་ཡུལ་གྱི་དོན་དམ་ཞེས་བྱ་ལ། དེའི་ཡུལ་ཅན་ཟག་མེད་ཀྱི་ཤེས་པ་ལ་ནི་ཡུལ་ཅན་དོན་དམ་པ་ཞེས་བྱའོ། ། དགག་བྱ་ཆོས་ནི་རགས་པ་དང་རྒྱུན་གྱི་དངོས་པོ་དང༌། གང་ཟག་ནི་ཕུང་པོ་ལྔ་ལ་བཏགས་པའི་བཏགས་ཡོད་དོ། ། འོ་ན་འདིར་རྡོ་རྗེ་ལྟ་བུའི་ཏིང་ངེ་འཛིན་ནི་བདེན་པ་བཞི་ཆར་ལ་དམིགས་པར་བཤད་ལ། ཟད་མི་སྐྱེ་ཤེས་པ་གཉིས་དེ་ལྟར་མི་འཆད་པས། དམིགས་རྣམ་མི་མཚུངས་ན་དངོས་ཀྱི་འབྲས་བུར་ཇི་ལྟར་རུང་ཞེ་ན།
རྡོ་རྗེ་ལྟ་བུའི་ཏིང་ངེ་འཛིན་གྱིས་སྲིད་རྩེའི་སྒོམ་སྤང་ཆུང་ངུའི་ངོ་བོར་གྱུར་པ་བདེན་པ་དང་པོ་གཉིས་ལ་དམིགས་ན་ནི་གཉིས་པོ་དམིགས་པ་གཅིག་པ་ཡིན་ལ། འོན་ཏེ་དེ་འགོག་ལམ་ལ་དམིགས་ན་ནི་མི་གཅིག་སྟེ། ཤེས་པ་གཉིས་པོ་ནི་སྲིད་རྩེའི་ཕུང་པོ་ལ་ངེས་པར་དམིགས་དགོས་པའི་ཕྱིར། དཔེར་ན་དུག་མདའ་འཕོག་པ་ནི་ཐོག་མར་ཡན་ལག་ཐམས་ཅད་ལ་དུག་གིས་ཁྱབ་ཀྱང༌། ཤི་མ་ཐག་རྨའི་ཕྱོགས་ཁོ་ནར་འདུ་བ་བཞིན་ནོ། ། དང་པོ་ཞེས་པའི་ནུས་པས་ཕྱིས་ནི་བདེན་པ་གཞན་གཉིས་ལའང་དམིགས་པར་གསལ་ལོ། ། བཞི་ལས་ཕ་རོལ་སེམས་རིག་པ། ། ཞེས་པ། ཆོས་ཤེས་རྗེས་ཤེས་དང༌། ལམ་ཤེས་པ་དང་ཀུན་རྫོབ་ཤེས་པ་སྟེ་བཞིའི་ངོ་བོར་སྐྱེ་བ་ཡིན་ནོ། །
དེ་ཡང་ཕ་རོལ་གྱི་སེམས་ལ་ཟག་མེད་དང་ཟག་བཅས་གཉིས་སུ་ངེས། ཟག་མེད་ནི་ལམ་གྱི་བདེན་པ་ཡིན་ལ། དེ་ལའང་འདོད་པའི་གཉེན་པོ་དང༌། ཁམས་གོང་གི་གཉེན་པོའི་དབྱེ་བས་གཉིས་ཡིན་པའི་ཕྱིར་ན། སེམས་ཤེས་ཟག་མེད་ལ་གསུམ་དུ་བྱའོ། ། ཟག་བཅས་ནི། གཞན་གྱི་སེམས་འདོད་ཆགས་དང་བཅས་པ་ལ་འདོད་ཆགས་དང་བཅས་པའི་སེམས་སོ། ། ཞེས་བྱ་བ་ལ་སོགས་པར་ཤེས་པའོ། ། འདིའི་རྒྱས་བཤད་ནི་འོག་ནས་འབྱུང་བར་འགྱུར་རོ། ། དེས་ནི་ས་དབང་གང་ཟག་འདས། །
ཞིག་དང་མ་སྐྱེས་མི་རིག་གོ ། ཞེས་པ། ས་འོག་མའི་སེམས་ཀྱིས་གོང་མའི་སེམས་མི་ཤེས་པ་དང༌། དབང་པོ་འདས་པ་ནི་དད་མོས་པས་མཐོང་ཐོབ་ཀྱི་སེམས་མི་ཤེས་པ་དང༌། གང་ཟག་འདས་པ་ཕྱིར་མི་འོང་གིས་དགྲ་བཅོམ་པའི་སེམས་མི་ཤེས་པ་ལ་སོགས་པའོ། ། འདས་པ་དང་མ་འོངས་པའི་སེམས་ཀྱང་མི་ཤེས་ཏེ། ཕ་རོལ་སེམས་ཤེས་ནི་ཕ་རོལ་གྱི་སེམས་ད་ལྟར་བ་ཁོ་ནའི་ཡུལ་ཅན་ཡིན་པའི་ཕྱིར། ཆོས་རྗེས་ཕན་ཚུན་བློ་ཕྱོགས་མིན། ། ཞེས་པ། ཆོས་ཤེས་ཀྱི་ངོ་བོར་གྱུར་པའི་སེམས་ཤེས་ཀྱིས་ཕ་རོལ་གྱི་རྗེས་ཤེས་དང༌།
ཅིག་ཤོས་ཀྱིས་ཀྱང་ཚུར་མི་ཤེས་ཏེ། གཉིས་པོ་ནི་འདོད་པའི་ཁམས་དང༌། ཁམས་གོང་མའི་གཉེན་པོ་ལ་སོ་སོར་དམིགས་པའི་ཕྱིར། འདིའི་ཆོས་རྗེས་ཤེས་པ་གཉིས་པོ་ཡང༌། སྤྱིར་སྒོམ་ལམ་དང༌། ཁྱད་པར་ལམ་ཤེས་པའི་ངོ་བོར་སྐྱེ་བ་ཁོ་ནའི་དབང་དུ་བྱེད་དགོས་སོ། ། མཐོང་ལམ་གྱི་ངོ་བོར་གྱུར་པའི་སེམས་ཤེས་ནི་མི་སྲིད་དེ། བར་སྐབས་སུ་སྦྱོར་བ་སྤོང་བའི་ལོང་མེད་པ་དང༌། རྒྱུ་དུས་ཀྱི་ཀུན་སློང་ཡང་བདེན་པ་མངོན་སུམ་རྟོགས་པའི་ཕྱིར་སྦྱོར་གྱི། ཕ་རོལ་གྱི་སེམས་ཤེས་པའི་ཕྱིར་མི་སྦྱོར་བའི་ཕྱིར་རོ། །
དེ་ལྟ་ན་སེམས་ཤེས་ཀྱི་ཡུལ་དུའང་མི་རུང་ངམ་ཞེ་ན། ཉན་ཐོས་མཐོང་བའི་སྐད་ཅིག་གཉིས། ། བསེ་རུ་ལྟ་བུས་གསུམ་རིག་པ། ། སངས་རྒྱས་སྦྱོར་བ་མེད་པར་ཀུན། ། ཞེས་པ། ཉན་ཐོས་འཕགས་པའི་ཕ་རོལ་སེམས་ཤེས་ཀྱིས་ནི་གཞན་རྒྱུད་ཀྱི་མཐོང་བའི་ལམ་སྐད་ཅིག་མ་དང་པོ་གཉིས་རིག་སྟེ། རྗེས་ཤེས་ནི་ཤེས་པར་འདོད་ན་སྦྱོར་བ་གཞན་གྱིས་སྒྲུབ་དགོས་པའི་ཕྱིར་དང༌། སྦྱོར་བ་དེ་གྲུབ་ན་ཡང་སྒྲུབ་པའི་བར་ལ་ཡུན་རིང་འགོར་བས་སྔ་མ་རྣམས་འདས་པའི་ཕྱིར། འོ་ན་དང་པོ་གཉིས་ཀྱང་མི་ཤེས་པར་འགྱུར་ཏེ། སྦྱོར་བ་སྒྲུབ་པའི་རིང་ལ་འདས་པའི་ཕྱིར།
མི་མཚུངས་ཏེ། གང་ཟག་གཞན་དེའི་མཐོང་ལམ་སྐད་ཅིག་དང་པོ་གཉིས་ཤེས་པར་བྱའོ་སྙམ་དུ་བསམས་ནས་སྦྱོར་བ་སྒྲུབ་ན་དེའི་བར་ལ་གཉིས་པོ་འདས་པར་འགྱུར་མོད། དེ་ལྟར་མ་ཡིན་གྱི། ཕ་རོལ་གྱི་སེམས་དེ་ཤེས་པར་བྱའོ་སྙམ་པའི་བསམས་པས་སྦྱོར་བ་བརྩམས་ནས་མངོན་ཤེས་གྲུབ་པ་དང་མཉམ་དུ་ཕ་རོལ་པོ་དེ་ལ་མཐོང་ལམ་སྐྱེས་པའི་དབང་དུ་བྱས་སོ། ། རང་སངས་རྒྱས་ནི་ཉན་ཐོས་ལ་ལྟོས་ཏེ་དབང་པོ་རྣོ་བས་མངོན་ཤེས་མྱུར་བའི་ཕྱིར་གསུམ་རིག་དང༌། སངས་རྒྱས་ནི་མངོན་ཤེས་སྦྱོར་བ་ལ་མི་ལྟོས་པའི་ཕྱིར་ཀུན་རིག་ཅེས་བྱའོ། ། དེ་དག་དོན་བསྡུ་བའི་ཚིགས་སུ་བཅད་པ་ནི། འདི་ལྟར། ཀུན་རྫོབ་ཆོས་དང་རྗེས་སུ་ཤེས། ། གསུམ་ཡིན་དེ་དག་བཅུར་བཤད་དེ། །
ཀུན་རྫོབ་ཅེས་པ་རང་དང་ནི། ། སེམས་ཤེས་ཆའོ་ཆོས་ཤེས་ནི། ། རང་དང་བདེན་བཞི་ཤེས་པ་དང༌། ། ཟད་དང་མི་སྐྱེ་སེམས་ཤེས་བརྒྱད། ། རྗེས་ཤེས་ཀྱང་ཡིན་བདེན་གསུམ་ཤེས། ། རང་དང་ཟད་དང་མི་སྐྱེ་ཤེས། ། ཆོས་ཤེས་རྗེས་སུ་ཤེས་པ་དང༌། ། ལྔ་ཡིན་ཟད་དང་མི་སྐྱེ་ཤེས། ། རང་རང་བདེན་པ་བཞི་ཤེས་དང༌། ། ཆོས་ཤེས་རྗེས་སུ་ཤེས་དང་བདུན། །
སེམས་ཤེས་ཆོས་ཤེས་རྗེས་ཤེས་དང༌། ། ལམ་ཤེས་ཀུན་རྫོབ་ཤེས་པ་དང༌། ། རང་དང་ལྔ་ཡིན་ལམ་ཤེས་ནི། ། རང་དང་ཆོས་ཤེས་རྗེས་ཤེས་དང༌། ། སེམས་ཤེས་ཟད་དང་མི་སྐྱེ་ཤེས། ། རྣམ་པ་དྲུག་ཏུ་ཡང་དག་བརྗོད། ། ཅེས་བྱའོ། ། གཉིས་པ་གྲངས་ངེས་ནི། འོ་ན་གསུམ་ལ་བཅུར་འཆད་པ་ཅིའི་ཕྱིར་ཞེ་ན། རང་བཞིན་དང་ནི་གཉེན་པོ་དང༌། །
རྣམ་པ་རྣམ་པ་སྤྱོད་ཡུལ་དང༌། ། སྦྱོར་དང་བྱ་བ་བྱས་ཉིད་དང༌། ། རྒྱུ་རྒྱས་པ་ལས་བཅུ་ཡིན་ནོ། ། ཞེས་པ། རང་བཞིན་ལས་ནི་ཀུན་རྫོབ་ཤེས་པ་སྟེ། དོན་དམ་པ་མི་ཤེས་པའི་ཕྱིར་རོ། ། གཉེན་པོ་ལས་ནི་ཆོས་ཤེས་དང༌། རྗེས་སུ་ཤེས་པ་གཉིས་ཏེ། འདོད་པའི་ཁམས་དང༌། ཁམས་གོང་མའི་གཉེན་པོ་ཡིན་པའི་ཕྱིར།
རྣམ་པ་ལས་ནི་སྡུག་བསྔལ་དང་ཀུན་འབྱུང་ཤེས་པ་དག་སྟེ། དམིགས་པ་ཐ་མི་དད་པའི་ཕྱིར་རོ། ། རྣམ་པ་དང་དམིགས་པ་ལས་ནི་འགོག་པ་དང་ལམ་ཤེས་པ་དག་སྟེ། རྣམ་པ་དང་དམིགས་པ་ཐ་དད་པའི་ཕྱིར་རོ། ། སྦྱོར་བ་ལས་ནི་ཕ་རོལ་སེམས་ཤེས་ཏེ། ཕ་རོལ་གྱི་སེམས་ཤེས་པའི་ཕྱིར་དུ་སྦྱོར་བ་བྱས་པའི་ཕྱིར། བྱ་བ་བྱས་པ་ལས་ནི་ཟད་པ་ཤེས་པ་སྟེ། བྱ་བ་བྱས་པའི་རྒྱུ་ལས་དང་པོ་ཉིད་དུ་སྐྱེས་པའི་ཕྱིར། རྒྱུ་རྒྱས་པ་ལས་ནི་མི་སྐྱེ་བ་ཤེས་པ་སྟེ། ཟག་པ་མེད་པའི་ཤེས་པ་ཐམས་ཅད་ཀྱི་རྒྱུ་ཅན་ཡིན་པའི་ཕྱིར།
དེ་ནས་འདི་ལྟར། ཆོས་ཤེས་འདོད་པའི་གཉེན་པོ་ཡིན་ནོ་ཞེས་བྱ་བའང་འདོད་པའི་སྤང་བྱ་རིགས་ལྔ་པོ་ཐམས་ཅད་ཀྱི་གཉེན་པོ་ཡིན་པའི་ཕྱིར་དེ་ལྟར་བཤད་པ་ཡིན་གྱི། ཆོས་ཤེས་ཀྱིས་ཁམས་གོང་མ་གཉིས་ཀྱི་གཉེན་པོའང་བྱེད་པ་ཡོད་དེ། འདི་ལྟར། སྒོམ་པའི་ལམ་ལ་འགོག་པའམ། ། ལམ་ལ་ཆོས་ཤེས་གང་ཡིན་དེ། ། ཁམས་གསུམ་གྱི་ནི་གཉེན་པོ་ཡིན། ། ཞེས་པ། འདོད་པའི་རྟེན་ཅན་གྱི་འཕགས་པས་འདོད་པའི་སྒོམ་སྤང་དགུ་པོ་ཆོས་ཤེས་པའི་རིམ་གྱིས་སྤང་ཟིན་ནས། ཁམས་གོང་མའི་སྒོམ་སྤང་ཡང་སྔར་འདྲིས་པའི་ལམ་དེ་ཉིད་ཀྱིས་སྤོང་བ་དག་སྲིད་པའི་ཕྱིར་རམ།
ཡང་ན་འགོག་ལམ་ལ་ཆོས་ཤེས་ཀྱི་དམིགས་པ་འགོག་ལམ་གཉིས་ནི་ཁམས་དུ་མ་གཏོགས་པས། དམིགས་པ་བཟང་པོ་དེ་དག་ལ་དམིགས་པའི་ཆོས་ཤེས་ནི། ཁམས་གསུམ་ཀའི་གཉེན་པོ་ཡིན་སྲིད་པའི་ཕྱིར། སྡུག་ཀུན་གྱི་ཆོས་ལ་མི་མཚུངས་ཏེ། དེ་གཉིས་ནི་རང་རང་གི་དམིགས་པ་རྣམ་པར་སུན་འབྱིན་པའི་རྣམ་པས་ཡིད་ལ་བྱེད་པ་ཡིན་ལ། དམན་པས་མཆོག་སུན་འབྱིན་པ་མི་ནུས་པའི་ཕྱིར། ཞེས་འཆད་པ་ནི་སྔོན་གྱི་རྣམ་བཤད་བྱེད་པ་དག་གི་འདོད་པ་ཡིན་ལ། འགྲེལ་པ་ན་ནི། ཇི་སྐད་དུ། འགོག་པ་དང་ལམ་ལ་ཆོས་ཤེས་པ་སྒོམ་པའི་ལམ་གྱིས་བསྡུས་པ་དག་ནི་ཁམས་གསུམ་ཆར་གྱི་གཉེན་པོ་ཡིན་ནོ། །
འདོད་པའི་ཁམས་གྱི་རྗེས་མ་ཡིན། འདོད་པའི་ཁམས་ཀྱི་གཉེན་པོ་རྣམ་པ་ཐམས་ཅད་དུ་ཤེས་པ་ནི་མེད་དོ། ། ཞེས་པ་ཙམ་ཞིག་པས་གཞན་མ་གསུངས། གང་སྤེལ་ལས། ཆོས་ཤེས་པ་རྣམས་ནི་རྣོ་བའི་ཕྱིར་རང་ཡུལ་ལ་བྱ་བ་བྱས་ཏེ། གཞན་ཡུལ་ལ་བྱ་བ་བྱེད་པས། ཞེས་བཤད་ཅིང༌། དེའི་དོན་ནི། ཆོས་ཤེས་ནི། གོང་མའི་སྒོམ་སྤང་འདོད་པའི་ཀུན་འགྲོའི་ཡུལ་ཡིན་པས་འཇོམས་ཏེ།
དཔེར་ན་དགྲ་ཕམ་པར་བྱས་ནས་ཡུལ་འཇིག་པ་བཞིན་ནོ། ། ཞེས་དང༌། དེ་བཞིན་དུ་ས་འོག་མ་འོག་མའི་རྗེས་ཤེས་རྣམས་གོང་མ་གོང་མའི་གཉེན་པོར་རུང་བ་ཡིན་ནོ། ། ཞེས་ཀྱང་བོད་ཀྱི་སློབ་དཔོན་དག་འཆད་དོ། ། བཤད་པ་དེ་ཙམ་གྱིས་དཔྱིས་མ་ཕྱིན་པས་འདི་ལྟར་དཔྱད་དེ། ཆོས་ཤེས་དང་རྗེས་ཤེས་ཀྱི་ཁྱད་པར་གང་ཡིན་པ་དང༌། ཆོས་ཤེས་གོང་མའི་གཉེན་པོར་རུང་བའི་འཐད་པ་མཐོང་ལམ་ཆོས་ཤེས་ལ་མཚུངས་པ་སྤངས་པའོ། ། དང་པོ་ནི། སྤྱིར་ཆོས་ཤེས་དང་རྗེས་ཤེས་འགལ་བ་ཡིན་ཏེ། ཁམས་འོག་མའི་བདེན་པ་ལ་དམིགས་པས་ཆོས་ཤེས་དང༌།
གོང་མའི་བདེན་པ་ལ་དམིགས་ནས་ཤེས་པས་རྗེས་ཤེས་སུ་བཞག་ལ། འགོག་ལམ་ལ་དམིགས་པའི་ཤེས་པས་ཁམས་གོང་འོག་གཉིས་ཀའི་འགོག་ལམ་ལ་དམིགས་པ་གཅིག་སྲིད་པ་དེའི་ཚེ། ཆོས་ཤེས་ཞེས་བྱ་སྟེ། འོག་མའི་བདེན་པ་ལ་དམིགས་ནས་ཤེས་པའི་ཕྱིར། ཡང་ཤེས་པ་གང་གིས་ཁམས་གོང་མའི་བདེན་པ་ཁོ་ན་ལ་དམིགས་ནས་ཤེས་པ་དེའི་ཚེ་རྗེས་སུ་ཤེས་པ་ཞེས་བྱ་བ་ཡིན་ཏེ། གོང་མའི་བདེན་པ་ཁོ་ན་ཤེས་ཀྱི། འོག་མ་ལ་མ་དམིགས་པའི་ཕྱིར། གཉིས་པ་ནི་སྒོམ་ལམ་དུ་གྱུར་པའི་འགོག་ལམ་གྱི་ཤེས་པས་ཁམས་གོང་འོག་གཉིས་ཀའི་བདེན་པ་ལ་དམིགས་པ་དག་སྲིད་དེ། བསམ་གཏན་པ་དྲུག་ལ་བརྟེན་པའི་སྒོམ་ལམ་ཟག་མེད་ཁམས་གསུམ་ཀའི་གཉེན་པོ་དང༌། དེས་ཐོབ་པའི་འགོག་པ་ནི་ཁམས་གསུམ་ཆར་གྱི་གཉེན་པོར་གྱུར་པའི་འགོག་པ་དེར་གནས་པའི་ཕྱིར།
དེ་ལྟ་ན་ཡང་ཁམས་གསུམ་གྱི་ཉོན་མོངས་པ་ཅིག་ཆར་དུ་སྤོང་བ་ནི་མ་ཡིན་ཏེ། འདོད་པ་ལ་ཆགས་བྲལ་བྱས་རྗེས་སུ་གོང་མ་ལ་ཆགས་བྲལ་བྱེད་དགོས་པའི་ཕྱིར། ཇི་སྐད་དུ། ཟག་མེད་མི་ལྕོགས་མེད་པ་ཡིས། ། ཐམས་ཅད་ལས་ནི་འདོད་ཆགས་བྲལ། ། ཞེས་བཤད་པ་བཞིན། དེ་ལྟར་བཤད་ན། འདིར་ལྟར་འགྱུར་ཏེ། ཆོས་ཤེས་ཡིན་ལ། རྗེས་ཤེས་མ་ཡིན་པའམ།
འདོད་པ་ལ་དམིགས་ཤིང་ཁམས་གོང་མར་མ་དམིགས་པ་ནི། འདོད་པའི་སྡུག་ཀུན་ལ་ཆོས་ཤེས་སོ། ། གོང་མར་དམིགས་ཤིང༌། འོག་མ་ལ་མ་དམིགས་པ་ནི་གཟུགས་མེད་དང་པོ་གཉིས་ལ་བརྟེན་པའི་འགོག་ལམ་ཤེས་པ་དང༌། ཁམས་གོང་མའི་སྡུག་ཀུན་ཤེས་པ་རྣམས་སོ། ། གཉིས་ཀ་ཤེས་པ་ནི། བསམ་གཏན་ས་དྲུག་ལ་བརྟེན་པའི་འགོག་ལམ་ཤེས་པའོ། ། ཁམས་གོང་འོག་གི་གཉེན་པོ་འགོག་ལམ་ལ་གཞི་མཐུན་ཡོད་པ་དེའི་ཕྱིར་ཡུལ་ཅན་ཤེས་པ་ལའང་གཞི་མཐུན་སྲིད་དེ། ཤེས་བྱ་གཅིག་ལ་དམིགས་པའི་ཤེས་པ་ཐུན་མོང་བ་སྲིད་པས་སོ། ། འོ་ན་གོང་འོག་གི་འགོག་ལམ་ལ་ཐུན་མོང་དུ་དམིགས་པའི་ཤེས་པ་དེ་འོག་མ་ལ་དམིགས་པས་ཆོས་ཤེས་སུ་འཇོག་ནུས་ན།

གོང་མ་ལ་དམིགས་པས་རྗེས་ཤེས་སུའང་འཇོག་ནུས་པར་མཚུངས་སོ། ། ཤེས་ན་མཚུངས་པ་མ་ཡིན་ཏེ། ཆོས་ཤེས་སུ་འཇོག་པ་ནི་འོག་མའི་བདེན་པ་ལ་དམིགས་པ་ཉིད་ཀྱིས་ཆོག་ལ། རྗེས་ཤེས་སུ་འཇོག་པ་ལ་ནི། ཁམས་འོག་མའི་བདེན་པ་གང་ཡིན་པ་དེ་ཤེས་པའི་རྗེས་སུ། གོང་མའི་བདེན་པ་གང་དང་གང་ཡིན་པ་དེ་ཤེས་པ་ཞིག་དགོས་པའི་ཕྱིར། འོ་ན་གཟུགས་ཁམས་ཀྱི་གཉེན་པོ་འགོག་ལམ་ལ་རྗེས་ཤེས་མི་སྲིད་པར་འགྱུར་ཏེ། དེ་ལ་ཆོས་ཤེས་ཀྱིས་ཁྱབ་པའི་ཕྱིར་ཏེ། དེས་འདོད་པའི་གཉེན་པོ་འགོག་ལམ་ལ་དམིགས་པས་ཁྱབ་པའི་ཕྱིར། ཞེ་ན་དེ་མི་སྲིད་པ་མ་ཡིན་ཏེ། གཟུགས་ཁམས་ཀྱི་གཉེན་པོ་འགོག་ལམ་ལ་ཆོས་ཤེས་དེ་འདོད་པ་ལ་ཆགས་བྲལ་བྱས་མ་ཟིན་པའི་ཚེ་ན།
ཁམས་གཉིས་ཀའི་གཉེན་པོ་དང་ཆོས་ཤེས་ཀྱི་གཞི་མཐུན་པར་འཇོག་ཀྱང༌། དེ་ལ་ཆགས་བྲལ་བྱས་རྗེས་སུ་ནི་རྗེས་ཤེས་ཁོ་ནར་འཇོག་པའི་ཕྱིར། དཔེར་ན་ཉེར་བསྡོགས་མི་ལྕོགས་མེད་པ་བཞིན་ནོ། ། གསུམ་པ་ནི་འོ་ན་མཐོང་ལམ་ཆོས་ཤེས་ཀྱང་ཁམས་གསུམ་ཀའི་གཉེན་པོར་མཚུངས་སོ། ། ཞེ་ན། མ་ཡིན་ཏེ། ཁམས་གོང་མའི་སྒོམ་སྤང་གི་གཉེན་པོ་བྱེད་པ་ལ་ནི། སྒོམ་ལམ་གྱི་དུས་སུ་མཐོང་ལམ་ཆོས་ཤེས་བཏང་ཟིན་ནས་མེད་ལ། ཁམས་གོང་མའི་མཐོང་སྤང་གི་གཉེན་པོར་ནི་མི་བྱེད་དེ། ཁམས་གོང་འོག་གི་བདེན་པ་ལ་ལོག་ཞུགས་རིགས་ཐ་དད་པའི་ཕྱིར།
དཔེར་ན་ཐག་པ་ལ་སྦྲུལ་དུ་ཤེས་པས། མཐོ་ཡོར་ལ་མིར་འཛིན་མི་ལྡོག་པ་བཞིན། དེ་ནས། ཇི་སྐད་དུ། ཆོས་ཤེས་པ་དང་རྗེས་སུ་ཤེས། ། རྣམ་པ་བཅུ་དྲུག་ཀུན་རྫོབ་ནི། ། དེ་བཞིན་གཞན་དུའང་རང་རང་གི ། བདེན་པའི་རྣམ་པས་བཞི་ཡིན་ནོ། ། ཞེས་པ་དེར་ཀུན་རྫོབ་ཤེས་པ་ལ་བཅུ་དྲུག་གི་རྣམ་པ་ཅན་བཤད་པས་དོན་ཤེས་པར་འགྱུར་རོ། ། ཞེ་ན།
ཉེས་པ་མེད་དེ། ངེས་འབྱེད་ཆ་མཐུན་ན་ཡོད་པའི་རྣམ་པ་བཅུ་དྲུག་ནི་ཀུན་རྫོབ་ཤེས་པ་ལས་མ་འདས་པའི་ཕྱིར། བདེན་པའི་རྣམ་པ་ཅན་མ་ཡིན་པ་གཞན་ཡང་ཡོད་དེ། ཚ་བ་དང༌། གཤེར་བ་སོགས་རང་གི་མཚན་ཉིད་དང༌། དོན་བྱེད་ནུས་པ་དང༌། རྡུལ་དུ་གྲུབ་པ་སོགས་སྤྱིའི་མཚན་ཉིད་ཀྱང་འཛིན་པའི་ཕྱིར་དང༌། དེ་དག་གང་ཡང་མ་ཡིན་པ་བུམ་སྣམ་སོགས་དང་ཟོ་ཤིག་དང༌། འདུག་གཅིག་ལ་སོགས་པའི་རྣམ་པ་ཅན་ཡང་སྲིད་དོ། ། བདེན་པ་བཞི་ཤེས་དང༌།
ཕ་རོལ་སེམས་ཤེས་དྲི་མེད་རྣམས་ནི། རང་རང་གི་རྣམ་པ་བཞི་པ་ཅན་ཡིན་གྱི་བཅུ་དྲུག་ཚང་བ་ནི་མ་ཡིན་ནོ། ། ཞེས་པར་གོང་དེར། རྣམ་པ་བཅུ་དྲུག་ཞེས་པའི་དམིགས་ཀྱིས་བསལ་བ་ཡིན་ཏེ། ཆོས་ཤེས་དང་རྗེས་ཤེས་སྤྱི་ཙམ་ནས་རྣམ་པ་བཅུ་དྲུག་ཚང་བ་ཡིན་གྱི། སོ་སོ་ལ་མ་ཡིན་པའི་ཕྱིར། རྫས་རེ་རེ་ཞིང་སྤྱོད་ཡུལ་ལོ། ། ཞེས་པ། སེམས་ཤེས་ཟག་བཅས་དང་ཟག་མེད་གང་ཡིན་ཀྱང༌། སེམས་འཛིན་པའི་ཚེ་སེམས་བྱུང་མི་འཛིན།
ཚོར་བ་འཛིན་པའི་ཚེ་འདུ་ཤེས་མི་འཛིན་པ་སོགས་ལ་བསམས་པའོ། ། མདོར་ན་ཕ་རོལ་སེམས་ཤེས་ཐམས་ཅད་ནི། ཡུལ་ཟག་བཅས་དང་ཟག་མེད། རྣམ་པ་རང་གི་མཚན་ཉིད་ཁོ་ན་དང༌། དུས་ད་ལྟར་བ་དང༌། ཤེས་བྱ་ཕ་རོལ་གྱི་རྒྱུད་ཀྱིས་བསྡུས་པ་དང༌། ས་བསམ་གཏན་གྱི་དངོས་གཞི་དང༌། རྟེན་ཁམས་གོང་མ་གཉིས་དང༌། ལམ་སྒོམ་ལམ་གྱི་སྦྱོར་བ་དང༌། རྣམ་གྲོལ་དང༌།
ཁྱད་པར་གྱི་ལམ་གང་རུང་ཡིན་གྱི། མཐོང་ལམ་དང༌། བསམ་གཏན་གྱི་ཉེར་བསྡོགས་དང༌། བར་ཆད་མེད་ལམ་དང༌། ཟད་མི་སྐྱེ་ཤེས་པ་རྣམས་ལ་མི་སྲིད་དོ། ། ཡུལ་གཟུགས་སྒྲ་སོགས་དང༌། སྤྱིའི་མཚན་ཉིད་མི་རྟག་པ་སོགས་དང༌། འདས་མ་འོངས་དང༌། རང་གི་རྒྱུ་དང༌། གཟུགས་མེད་ལ་དམིགས་པ་མི་སྲིད་དོ། །
སེམས་ཤེས་ཟག་མེད་ལམ་བདེན་གྱི་རྣམ་པ་ཅན་དུ་བཤད་པ་ཡང༌། སྨོན་པ་མེད་པའི་རྣམ་པ་ཅན་ཡིན་གྱི། སྟོང་པ་དང་མཚན་མེད་ཀྱི་རྣམ་པ་ཅན་ནི་མ་ཡིན་ཏེ། དེ་དག་ནི་སྡུག་བསྔལ་དང་འགོག་བདེན་གྱི་རྣམ་པར་གྱུར་པའི་ཕྱིར་རོ། ། རྫས་རེ་རེ་བའི་ཡུལ་ཅན་ཡིན་པ་དེ་ལྟ་ན། ཁམས་མང་པོ་པའི་མདོ་ལས། འདོད་ཆགས་དང་བཅས་པའི་སེམས་ལ་འདོད་ཆགས་དང་བཅས་པའི་སེམས་སོ། ། ཞེས་དང༌། དེ་དང་བྲལ་བའི་སེམས་ལ་བྲལ་བའི་སེམས་སོ། ། ཞེས་ཤེས་པར་འཆད་པ་དང་འགལ་ལོ། །
སྙམ་ན། དེ་ལྟར་ཤེས་པའི་ཚེ། གཉིས་པོ་གཅིག་ཆར་དུ་འཛིན་པ་མ་ཡིན་ཏེ། དཔེར་ན་གོས་དྲི་མ་ཅན་ནོ་སྙམ་དུ་འཛིན་པ་དེའི་ཚེ། གོས་སོ་སྙམ་པའི་བློས་དྲི་མའོ། ། སྙམ་པའི་གོས་མི་འཛིན་པ་བཞིན་ནོ། ། འདིར་འདོད་ཆགས་དང་བཅས་པ་ཞེས་པ་ནི། གཉིས་ཏེ། འདྲེས་པའི་འདོད་ཆགས་དང་བཅས་པ་དང༌། ལྡན་པའི་འདོད་ཆགས་དང་བཅས་པའོ། །
དང་པོ་ནི། འདོད་ཆགས་དང་མཚུངས་པར་ལྡན་པའི་ཆོས་སོ། ། གཉིས་པ་ནི། མཚུངས་པར་མི་ལྡན་ཀྱང༌། གང་ལ་དམིགས་ནས་འདོད་ཆགས་རྒྱས་འགྱུར་གྱི་དངོས་པོའོ། ། དེ་ལྟར་གཉིས་ཀྱི་ནང་ནས། བཅས་པ་ནི་ལྡན་པའི་འདོད་ཆགས་དང་བཅས་པ་ཡིན་ལ། བྲལ་བ་ནི་འདྲེས་ལྡན་གཉིས་ཀ་དང་བྲལ་བ་སྟེ། ཟག་པ་མེད་པའི་སེམས་སོ། ། ལྷག་མ་རྣམ་པ་བཅུ་བཞི་ཅན། །
སྟོང་དང་བདག་མེད་མ་གཏོགས་སོ། ། ཞེས་པར་ཟད་པ་དང་མི་སྐྱེ་བ་ཤེས་པ་གཉིས་ཀྱིས་བདག་མེད་གཉིས་མངོན་སུམ་མ་རྟོགས་པར་བཤད་པ་དེའི་དོན་ནི། འགྲེལ་བར། དེ་གཉིས་ནི་དོན་དམ་པ་དག་ཡིན་གྱི། དེ་དག་གི་སྟོབས་ཀྱིས་རྗེས་སུ་ཐ་སྙད་འདོགས་པའི་སྒོ་ནས་བདག་གི་སྐྱེ་བ་ཟད་དོ། ། འདི་ལས་སྲིད་པ་གཞན་རབ་ཏུ་མི་ཤེས་སོ། ། ཞེས་ཀུན་རྫོབ་པ་བརྟེན་པའི་ཕྱིར། ཞེས་བཤད་པའི་དོན་ནི། ཤེས་པ་གཉིས་པོའི་རྗེས་ཐོབ་ཏུ་བདག་དང་བདག་གི་བའི་ཐ་སྙད་འདོགས་པའི་ཕྱིར། མཉམ་གཞག་ཀྱང་དེ་དང་མཐུན་དགོས་པས།
མཉམ་གཞག་ཏུ་སྟོང་བདག་མེད་ཀྱི་རྣམ་པ་ཅན་དུ་མི་འབྱུང་ཞེས་པའོ། ། འདི་ལྟར་ན། མི་སློབ་པའི་ལམ་དུ་བར་ཆད་མེད་ལམ་མ་གཏོགས་པར་འགྱུར་བ་དང༌། བདག་ཡོད་པ་ཉིད་དུ་འགྱུར་ཏེ། རྗེས་ཐོབ་ཀྱི་ཤེས་པ་དེ་ལྟར་སྐྱེ་བའི་རྒྱུ་མཚན་གྱི་མཉམ་གཞག་ཏུ་བདག་མེད་རྟོགས་པ་དཀག་པའི་ཕྱིར་སྙམ་ན། ཉེས་པ་མེད་དེ། མི་སློབ་པའི་ཡང་དག་པའི་ལྟ་བ་ནས་བདག་མེད་མངོན་སུམ་དུ་རྟོགས་པར་འཇོག་པའི་ཕྱིར་དང༌། རྗེས་ཐོབ་ཏུ་ཐ་སྙད་དེ་ལྟར་འདོགས་པ་ན་བཏགས་ཡོད་ཀྱི་དབང་དུ་བྱས་པ་ཡིན་ཏེ། ཕུང་པོའི་རྒྱུན་ལ་བདག་མེད་ཅེས་བཏགས་པའི་ཕྱིར། དེ་དེར་ཁས་ལེན་པ་ནི་མ་ཡིན་ཏེ།
ཆོས་ཀྱི་ཕྱག་རྒྱ་དང་འགལ་བའི་ཕྱིར། གཞན་ཡོད་ཅེས་པ་བསྟན་བཅོས་ལས། ། ཞེས་པར། ཉི་འོག་པ་རྣམས་ན་རེ། ཟག་མེད་ཀྱི་རྣམ་པ་ལ་བཅུ་དྲུག་ལས་གཞན་ཡང་ཡོད་དེ། བསྟན་བཅོས་ལས། ཇི་སྐད་དུ། རིགས་པས་བསྐྱེད་པའི་སྒོ་ནས། མི་རྟག་དང༌། སྡུག་བསྔལ་བ་དང༌།
སྟོང་པ་དང༌། བདག་མེད་པ་དང༌། རྒྱུ་དང༌། ཀུན་འབྱུང་བ་དང༌། རབ་ཏུ་སྐྱེ་བ་དང༌། རྐྱེན་དང༌། འདི་ནི་གནས་ཡོད་དོ། ། འདི་ནི་གཞི་ཡོད་དོ། ། ཞེས་བྱ་བར་ཤེས་པར་འགྱུར་རོ། ། ཞེས་བཤད་པས་སོ། །
དེར་གནས་ནི་མཚན་ཉིད་དང༌། གཞི་ནི་རྒྱུའོ། ། ཞེས་འཆད་དོ། ། རྫས་སུ་རྣམ་པ་བཅུ་དྲུག་གོ ། ཞེས་པ། གཞན་དག་རྫས་ཀྱི་སྒོ་ནས་བདུན་ཡིན་ཞེས་ཟེར་བ་དེ་མི་འཐད་པར་སྟོན་པའོ། ། བདུན་ནི། སྡུག་བདེན་གྱི་རྣམ་པ་བཞི་དང༌། གཞན་གསུམ་ལ་རེ་རེ་སྟེ། རྒྱུ་དང༌།
འགོག་པ་དང༌། ལམ་མོ། ། གསུམ་པ་རྣམ་པ་ནི། རྣམ་པ་ཤེས་རབ་དང་བཅས་པའི། ། དམིགས་དང་བཅས་པ་འཛིན་པར་བྱེད། ། ཡོད་པ་ཐམས་ཅད་གཟུང་བྱ་ཡིན། ། ཞེས་པ་འདིར། རྣམ་པ་དང༌། འཛིན་པ་དང༌། གཟུང་བྱ་གསུམ་བཤད།
དམིགས་བཅས་ཞེས་པ་ནི་ཤེས་རབ་ལས་གཞན་པའི་སེམས་བྱུང་ཐམས་ཅད་དོ། ། རྣམ་པའི་ངོས་འཛིན་ནི་ཤེས་རབ་ཁོ་ནའོ། ། དམིགས་བཅས་ཐམས་ཅད་ནི་རྣམ་པ་དང་བཅས་པ་ཡང་ཡིན་ཏེ། ཤེས་རབ་ནི་ས་མང་པོ་པ་ཡིན་པས་དེ་དང་མི་ལྡན་པ་མི་སྲིད་པའི་ཕྱིར། གསུམ་པོ་དེ་དག་གི་མཚན་ཉིད་ནི། གང་ཡོད་པ་ཐམས་ཅད་ནི་གཟུང་བྱ་ཡིན་ལ། དེ་ལ་འཛིན་པ་དང་རྣམ་པ་ནི་ཡིན་མིན་གཉིས་སུ་འགྱུར་རོ། ། དེར་ཡང་ཤེས་རབ་ནི་རྣམ་པ་དང་འཛིན་པར་བྱེད་པ་དང༌། གཟུང་བྱ་གསུམ་ཀ་ཡིན་ལ། དེ་ལས་གཞན་པའི་དམིགས་བཅས་རྣམས་ནི་འཛིན་པ་དང་བཟུང་བར་བྱ་བ་གཉིས་པོ་ཁོ་ནའོ། །
དམིགས་མེད་རྣམས་ནི་བཟུང་བྱ་ཁོ་ན་ཡིན་གྱི། གཉིས་པོ་གང་དུ་ཡང་མི་རུང་ངོ༌། ། འགྲེལ་པ་ལས། སེམས་དང་སེམས་ལས་བྱུང་བ་ཐམས་ཅད་ཀྱི་དམིགས་པ་འཛིན་པའི་བྱེ་བྲག་ནི་རྣམ་པ་ཡིན་ནོ། ། ཞེས་བྱ་བ་ནི་རིགས་པར་འགྱུར་རོ། ། ཞེས་བཤད་པ་དེ་མདོ་སྡེ་པའི་ལུགས་སོ། ། ཞེས་གསུངས་ཡང༌། སློབ་དཔོན་རང་གིས་བྱེ་སྨྲའི་ལུགས་བཞག་པའོ། ། ལུགས་སྔ་མ་ལ་སྐྱོན་བརྗོད་པ་ནི། འོ་ན་ཤེས་རབ་རྣམ་བཅས་མ་ཡིན་པར་འགྱུར་ཏེ།
ཤེས་རབ་གཞན་དང་མཚུངས་པར་མི་ལྡན་པའི་ཕྱིར། ཞེས་པའོ། ། བཞི་པ་ས་དང་རྟེན་སོགས་བཤད་པ་ནི། དང་པོ་རྣམ་གསུམ་གཞན་རྣམ་དག ། དང་པོ་ས་རྣམས་ཐམས་ཅད་ན། ། དྲུག་ན་ཆོས་ཤེས་བྱ་བའོ། ། དགུ་ན་རྗེས་ཤེས་དེ་བཞིན་དྲུག ། གཞན་ཡིད་ཤེས་པ་བསམ་གཏན་བཞི། ། དེ་ནི་འདོད་དང་གཟུགས་རྟེན་ཅན། ། ཆོས་ཤེས་བྱ་བ་འདོད་རྟེན་ཅན། །
ཁམས་གསུམ་པ་ཡི་རྟེན་ཅན་གཞན། ། ཞེས་པའོ། ། ཁམས་གོང་མ་གཉིས་སུ་ནི་ཆོས་ཤེས་མངོན་དུ་མི་བྱེད་དེ། གཟུགས་མེད་དུ་སྐྱེས་པ་ནི་འདོད་པ་ལ་མི་དམིགས་པའི་ཕྱིར་དང༌། གཟུགས་ཁམས་སུ་སྐྱེས་པ་ནི་འདོད་པ་ལ་འདོད་ཆགས་དང་བྲལ་ཟིན་པས་དགོས་པ་མེད་པའི་ཕྱིར། འདོད་ཁམས་ཀྱི་རྟེན་ལ་ནི་ཕུང་པོའི་ལྷག་མ་ལུས་པས་ཆོས་ཤེས་མངོན་སུམ་དུ་བྱེད་པ་ཡོད་དོ། ། ཡང་ན། ཆོས་ཤེས་ཀྱི་རྗེས་སུ་འབྲང་བའི་ཚུལ་ཁྲིམས་ཀྱི་རྟེན་ནི་འདོད་པའི་འབྱུང་བ་བཞི་ཡིན་པས་ཁམས་གོང་མ་ན་དེ་དག་མེད་པའི་ཕྱིར་རོ། ། ལྔ་པ་ནི་འགོག་བློ་དྲན་པ་ཉེར་གཞག་པ། ། གཅིག་སྟེ་ཕ་རོལ་སེམས་བློ་ནི། །
གསུམ་པོ་ལྷག་མ་བཞི་ཡིན་ནོ། ། ཞེས་པ། མདོར་ན་ཟག་མེད་ཀྱི་ཤེས་པ་ཐམས་ཅད་ནི་དྲན་པ་ཉེར་གཞག་གི་ངོ་བོར་སྐྱེ་བས་ཁྱབ་ལ། ཀུན་རྫོབ་ཤེས་པའི་ཕྱོགས་གཅིག་ངེས་འབྱེད་ཆ་མཐུན་གྱིས་བསྡུས་པ་རྣམས་ཀྱང་གོང་དུ་བཤད་པ་ལྟར་དྲན་པ་ཉེར་གཞག་གི་ངོ་བོ་ཉིད་དུ་གནས་སོ། ། དྲུག་པ་ནི། ཆོས་བློའི་སྤྱོད་ཡུལ་དགུ་ཡིན་ནོ། ། ལམ་རྗེས་བློ་ཡི་དགུ་ཡིན་ནོ། ། སྡུག་བསྔལ་རྒྱུ་བློའི་གཉིས་ཡིན་ནོ། ། བཞི་ཡི་བཅུ་ཡིན་གཅིག་གི་མིན། ། ཅུང་ཟད་དམིགས་ཀྱིས་བསལ་བ་ནི།
ཕ་རོལ་སེམས་ཤེས་ཟག་མེད་ཀྱི་དམིགས་པ་ནི་དགུ་ཡིན་ལ། ཟག་བཅས་ཀྱི་དམིགས་པ་ནི། ཀུན་རྫོབ་ཤེས་པ་དང༌། ཕ་རོལ་སེམས་ཤེས་ཟག་བཅས་སོ། ། དགུ་ཡིན་ནོ། ། ཞེས་པ་ལ། གཅིག་ནི། ཆོས་རྗེས་ཕན་ཚུན་བློ་ཕྱོགས་མིན། ། ཞེས་པས་བཀག་ཟིན་ལ། གཞན་དགུ་ནི་འདི་ལྟར།
ལམ་ལ་ཆོས་ཤེས་ཀྱིས་ནི་ལམ་ཤེས་པ་ལས་འོས་མེད་ལ། ལམ་གྱི་ནང་ན་བདེན་པ་བཞི་ཤེས་དང༌། ཟད་མི་སྐྱེ་ཤེས་པ་གཉིས་དང༌། ཕ་རོལ་སེམས་ཤེས་ཟག་མེད་རྣམས་ཡོད་པས་ཤེས་པ་བདུན་ལ་དམིགས་ཤིང༌། སྡུག་ཀུན་ཆོས་ཤེས་ཀྱིས་ནི་སྡུག་ཀུན་གང་རུང་དུ་བསྡུས་པའི་ཀུན་རྫོབ་ཤེས་པ་དང༌། ཕ་རོལ་སེམས་ཤེས་ཟག་བཅས་ལ་དམིགས་པའི་ཕྱིར། ཞེས་བཤད་པར་བྱ་བ་ཡིན་གྱི། ཆོས་ཤེས་དང་རྗེས་ཤེས་ཀྱི་རང་ལྡོག་ནས་དེ་ཉིད་ཀྱིས་དེ་ཉིད་རྗེས་ཤེས་བཟུང་བར་མི་བྱའོ། ། འོ་ན་དགུ་ཇི་ལྟར་ཚང་ཞེ་ན། ཕ་རོལ་སེམས་ཤེས་ལ་ཟག་བཅས་དང་ཟག་མེད་གཉིས་སུ་ཕྱེ་བའོ། །
གཞན་ཡང༌། ཆོས་བཅུ་དག་ནི་སྦྱར་བར་བྱ། ། ཁམས་གསུམ་པ་དང་དྲི་མེད་ཆོས། ། འདུས་མ་བྱས་རྣམས་གཉིས་གཉིས་སོ། ། ཞེས་པ། དང་པོ་བཞི་ལ་མཚུངས་ལྡན་ཡིན་མིན་གཉིས་གཉིས་དང༌། འདུས་མ་བྱས་ལ་དགེ་བ་དང་ལུང་མ་བསྟན་གཉིས་སུ་ཕྱེ་བའོ། ། དེ་ཡང་དགེ་བ་ནི་སོ་སོར་བརྟགས་འགོག་དང༌། ལུང་མ་བསྟན་ནི་ནམ་མཁའ་དང༌། བརྟགས་མིན་གྱི་འགོག་པའོ། །
ཆོས་བཅུ་དང་ཤེས་པ་བཅུ་ཡུལ་དུ་ཇི་ལྟར་སྦྱོར་ཞེ་ན། ཀུན་རྫོབ་ཤེས་པའི་ཡུལ་དུ་བཅུ་པོ་ཐམས་ཅད་དང༌། ཆོས་ཤེས་ཀྱི་ཡུལ་དུ། འདོད་པ་དང༌། ཟག་མེད་འདུས་བྱས་ཀྱི་མཚུངས་ལྡན་ཡིན་མིན་གཉིས་གཉིས་ཏེ། བཞི་དང༌། འདུས་མ་བྱས་དགེ་བ་སྟེ་ལྔའོ། ། རྗེས་ཤེས་ཀྱི་ཡུལ་དུ་ཁམས་གོང་མ་གཉིས་ཀྱི་མཚུངས་ལྡན་ཡིན་མིན་བཞི་དང༌། ཟག་མེད་འདུས་བྱས་ཀྱི་མཚུངས་ལྡན་ཡིན་མིན་གཉིས་ཏེ་དྲུག་དང༌། འདུས་མ་བྱས་དགེ་བ་སྟེ་བདུན་ནོ། །
སྡུག་བསྔལ་དང་ཀུན་འབྱུང་ཤེས་པ་གཉིས་ཀྱི་ཡུལ་དུ་ནི། ཁམས་གསུམ་གྱི་ཆོས་དྲུག་དྲུག་དང༌། འགོག་པ་ཤེས་པའི་ཡུལ་དུ་འདུས་མ་བྱས་གཅིག་པུ་དང༌། ལམ་ཤེས་པའི་ཡུལ་དུ་ཟག་མེད་འདུས་བྱས་ཀྱི་མཚུངས་ལྡན་ཡིན་མིན་གཉིས་དང༌། ཕ་རོལ་སེམས་ཤེས་ཀྱི་ཡུལ་དུ་འདོད་གཟུགས་དང༌། ཟག་མེད་ཀྱི་མཚུངས་ལྡན་གསུམ་དང༌། ཟད་མི་སྐྱེ་ཤེས་ཀྱི་ཡུལ་དུ་ནི། འདུས་མ་བྱས་སུ་གྱུར་པའི་ལུང་མ་བསྟན་མ་གཏོགས་པ་དགུ་པོ་ཡུལ་དུ་བྱེད་དོ། ། དེ་དེར་མི་བྱེད་པའི་འདུ་བྱེད་ནི། གཉིས་པོ་ནི་བདེན་པ་བཞི་པོ་ཁོ་ན་ལ་དམིགས་ལ་ནམ་མཁའ་དང་བརྟགས་མིན་ནི་བདེན་པ་བཞིར་མ་འདུས་པའི་ཕྱིར།
གལ་ཏེ་ཤེས་པ་གཅིག་གི་ཆོས་ཐམས་ཅད་གཅིག་ཆར་དུ་ཤེས་པ་ཡོད་དམ་ཞེ་ན། མེད་དེ། མདོ་སྡེ། དགེ་སྦྱོང་ངམ། བྲམ་ཟེ་ཡང་རུང༌། གང་གཅིག་ཆར་ཐམས་ཅད་ཤེས་པའམ། མཐོང་བ་དེ་ནི་འགའ་ཡང་མེད་དོ། ། ཞེས་སོགས། འོན་ཀྱང༌། ཀུན་རྫོབ་གཅིག་པུས་རང་ཚོགས་ལས། །
གཞན་ནི་བདག་མེད་ཉིད་རིག་འགྱུར། ། དེ་ཡི་རང་གི་ཚོགས་ནི་རང་གི་ངོ་བོ་དང༌། དེ་དང་ལྷན་ཅིག་འབྱུང་བའི་ཆོས་རྣམས་ཡིན་ཏེ། དེ་དག་ནི་ཡུལ་དང༌། ཡུལ་ཅན་ཐ་མི་དད་པའི་ཕྱིར་དང༌། དམིགས་པ་གཅིག་པའི་ཕྱིར་དང༌། ཧ་ཅང་ཉེ་བར་མི་འཛིན་ཏོ། ། དེ་ཡང་འདོད་པ་ན་སྤྱོད་པའི་ཐོས་པ་དང་བསམ་པ་ལས་བྱུང་བ་ཡིན་ནོ། ། སྒོམ་པ་ལས་བྱུང་བ་ནི་མ་ཡིན་ཏེ། དེ་ནི་ས་རྣམ་པར་ཆད་པ་ལ་དམིགས་པའི་ཕྱིར་རོ། །
དེ་ལྟ་མ་ཡིན་ན་ཐམས་ཅད་ལས། ཅིག་ཆར་འདོད་ཆགས་དང་བྲལ་བར་འགྱུར་རོ། ། ཞེས་གསུངས། རང་ཚོགས་ཞེས་པ་ལ། གསུམ་སྟེ། རང་གི་ངོ་བོ་དང༌། རང་དང་མཚུངས་ལྡན་དང༌། ལྡན་མིན་འདུ་བྱེད་རྣམས་སོ། ། དེ་དག་མི་རིགས་པའི་རྒྱུ་མཚན་ནི། རང་ཉིད་རང་གི་ཡུལ་མ་ཡིན་པ་དང༌།
མཚུངས་ལྡན་ལ་དམིགས་ན་རང་གི་རང་ལ་དམིགས་པར་ཡང་འགྱུར་ཏེ། རང་དང་མཚུངས་ལྡན་རྣམས་དམིགས་པ་གཅིག་ལ་འཇུག་པའི་ཕྱིར། རང་ཕྱོགས་ཀྱི་ལྡན་མིན་ཀྱང་མི་འཛིན་ཏེ། ཧ་ཅང་ཉེ་བའི་ཕྱིར། འདིར་བསྟན་གྱི་ཀུན་རྫོབ་ཞེས་པ་འདི་ཡང༌། ཐོས་བསམ་གྱི་དབང་དུ་བྱས་པ་ཡིན་གྱི། སྒོམ་བྱུང་ནི་མ་ཡིན་ཏེ། ཇི་སྐད་དུ། གོང་དང་འོག་སའི་སྤྱོད་ཡུལ་ཅན། ། ཞེས་པ་རྣམ་པར་འཆད་པ་ལ་དམིགས་པའི་ཕྱིར།
དེའི་དོན་ཀྱང༌། ཀུན་རྫོབ་ཤེས་པ་སྒོམ་བྱུང་ནི། ཞི་རགས་ཀྱི་རྣམ་པ་ཅན་ཡིན་ལ། དེའི་ཚེ་ན་བར་ཆད་མེད་ལམ་གྱིས་འོག་ས་དང༌། རྣམ་གྲོལ་ལམ་གྱིས་གོང་ས་ཁོ་ན་ལ་དམིགས་པར་བཤད་པའོ། ། བདུན་པ་ནི། གང་ཟག་གང་ཞིག་ཤེས་པ་དུ་དང་ལྡན་ཞེ་ན། སོ་སོ་སྐྱེ་བོ་ནི་ཀུན་རྫོབ་ཤེས་པ་གཅིག་པུ་དང་ལྡན་ལ། ཆགས་བྲལ་ཞིག་ཡིན་ན་ཕ་རོལ་སེམས་ཤེས་དང་ཡང་ལྡན་ནོ། ། འཕགས་པའི་དབང་དུ་བྱས་པ་ནི།
ཟག་མེད་སྐད་ཅིག་དང་པོ་ལ། ། ཆགས་བྲལ་ཤེས་པ་གཅིག་དང་ལྡན། ། གཉིས་པ་ལ་གསུམ་ཡན་ཆད་ནི། ། བཞི་ལ་རེ་རེ་འཕེལ་དང་ལྡན། ། ཞེས་པ། འདོད་པ་ལ་ཆགས་བྲལ་སྔོན་དུ་མ་སོང་བའི་སྡུག་བསྔལ་ཆོས་བཟོད་ཀྱི་ཚེ་ནི། ཀུན་རྫོབ་པ་གཅིག་པུ་དང་ལྡན། གཞན་ནི་མི་ལྡན་ཏེ། དྲི་མེད་བཟོད་རྣམ་ཤེས་པ་མིན། ། ཞེས་འཆད་པའི་ཕྱིར་རོ། །
སྐད་ཅིག་གཉིས་པ་སྡུག་བསྔལ་ལ་ཆོས་ཤེས་ཀྱི་ཚེ་ནི། ཆོས་ཤེས་དང༌། སྡུག་བསྔལ་ཤེས་པ་དང༌། ཀུན་རྫོབ་ཤེས་པ་སྟེ་གསུམ་དང་ལྡན་ནོ། ། དེ་ནས་སྡུག་བསྔལ་ལ་རྗེས་ཤེས་དང༌། ཀུན་འབྱུང་དང༌། འགོག་པ་དང༌། ལམ་ཆོས་ཤེས་ཏེ་བཞི་པོ་ལ་ནི་སྔ་མ་གསུམ་པོ་དེའི་སྟེང་དུ་རེ་རེ་འཕེལ་བས་བཞི་དང༌། ལྔ་དང༌། དྲུག་དང༌།
བདུན་དང་ལྡན་ནོ། ། ཆགས་བྲལ་སྔོན་སོང་ཡིན་ན་ཕ་རོལ་སེམས་ཤེས་ལྷག་པར་བསྣན་ནོ། ། བཟོད་པ་ཕྱི་མ་བདུན་དང༌། རྗེས་ཤེས་ཕྱི་མ་གསུམ་ལ་ནི་གྲངས་གསར་དུ་འཕེལ་རྒྱུ་མེད་དེ། བཟོད་པ་ནི་ཤེས་པ་མ་ཡིན་ཞིང༌། རྗེས་ཤེས་ཀྱི་རྫས་གསར་དུ་སྐྱེ་བ་ཡོད་ཀྱང༌། རིགས་གོང་དུ་དྲངས་ཟིན་པའི་ཕྱིར། བཅུ་དྲུག་པའི་ཚེ་ནི། རྗེས་ཤེས་ལྡན་ཀྱང༌། ཟག་མེད་ཀྱི་ཤེས་པ་སྔར་ལྡན་པ་དེ་རྣམས་བཏང་བ་ཡིན་ཏེ།
འཕགས་པ། འབྲས་བུ་ཐོབ་སྦྱངས་ཉམས་པ་ལས། ། ཞེས་གསུངས་པའི་ཕྱིར། ཡང་ན། དེའི་ཚེ་མཐོང་ལམ་གྱིས་བསྡུས་པའི་ཤེས་པ་སྔ་མ་རྣམས་བཏང་ཡང༌། སྒོམ་ལམ་གྱིས་བསྡུས་པ་གཅིག་ཐོབ་པར་བཤད་པས་ཆོག་པ་ཡིན་ཏེ། སྐབས་དེར་ཤེས་པ་བརྒྱད་ཚན་ཐོབ་པར་འཆད་དགོས་པ་དང༌། ཆགས་བཅས་བཅུ་དྲུག་པ་ལ་དྲུག ། ཅེས་འཆད་པའི་ཕྱིར། བརྒྱད་པ་ཐོབ་ཚུལ་ནི།
ཡང་གནས་སྐབས་གང་དུ་ཤེས་པ་དུ་ཞིག་འཐོབ་ཅེ་ན། མཐོང་བའི་ལམ་ལ་བཟོད་པ་དང༌། ། ཤེས་པ་ཇི་ལྟར་སྐྱེས་པ་རྣམས། ། མ་འོངས་པ་འཐོབ་དེ་ཉིད་ལ། ། རྗེས་གསུམ་ལ་ནི་ཀུན་རྫོབ་ཀྱང༌། ། དེ་ཕྱིར་མངོན་རྟོགས་མཐའ་ཞེས་བྱ། ། ཞེས་པ། མཐོང་ལམ་དུ་གྱུར་པའི་བཟོད་ཤེས་སྐྱེས་པ་ས་གང་ལ་བརྟེན་པ་དེ་ནི་ད་ལྟ་བ་དང་མ་འོངས་པ་གཉིས་ཀྱང་ཐོབ་ལ། ས་གཞན་ལ་བརྟེན་པ་ནི་མ་འོངས་པ་ཁོ་ན་འཐོབ་སྟེ། མ་འདྲིས་པའི་ཕྱིར།
དེ་ཡང་མི་སྐྱེ་བའི་ཆོས་ཅན་ཁོ་ན་ཡིན་གྱི། སྐྱེ་བའི་ཆོས་ཅན་ནི་མ་ཡིན་ཏེ། རྒྱུད་གཅིག་ལ་མཐོང་ལམ་ལན་དུ་མ་སྐྱེ་བར་ཐལ་བས་སོ། ། འགྲེལ་པ་ལས། མཐོང་བའི་ལམ་ལ་བཟོད་པའམ། ཤེས་པ་གང་དང་གང་སྐྱེས་པ་དེ་དང་འདྲ་བ་མ་འོངས་པ་དེའི་རྣམ་པ་བཞི་ཁོ་ན་འཐོབ་པར་འགྱུར་རོ། ། དེའི་ཕྱིར་མཐོང་བའི་ལམ་ལ་ཤེས་པ་དང་རྣམ་པ་འདྲ་བ་ཁོ་ན་འཐོབ་ཅེ་ན། རིགས་རྣམས་མ་འཐོབ་པའི་ཕྱིར་རོ། ། ཞེས་བཤད་པ་དེའི་དོན་ནི། སྤྱིར་བཟོད་པའི་རྗེས་སུ་བཟོད་པ་དང༌།
ཤེས་པའི་རྗེས་སུ་ཤེས་པ་ཁོ་ན་ཡིན་གྱི། ཕན་ཚུན་དུ་མ་ཡིན་པ་དང༌། དེ་ལས་ཀྱང་སྡུག་བསྔལ་ལ་རྗེས་བཟོད་ཀྱི་རྗེས་སུ་དེ་ཉིད་ཀྱི་རིགས་འདྲ་ཡིན་གྱི་གཞན་མ་ཡིན་པ་ལྟ་བུའོ། ། དེའི་ཤེས་བྱེད་ཆོས་བཟོད་ཀྱི་ཚེ། ཆོས་ཤེས་ཀྱི་རིགས་སྔར་ཐོབ་མ་མྱོང་བ་དང༌། རྗེས་བཟོད་ཀྱི་ཚེ་རྗེས་ཤེས་ཀྱི་རིགས་སྔར་ཐོབ་མ་མྱོང་བའི་ཕྱིར། ཞེས་པའོ། ། དེའི་ཤུགས་ལ་སྒོམ་ལམ་རྗེས་ཤེས་ཀྱི་ཚེ་ཆོས་ཤེས་མ་འོངས་པའི་ཐོབ་པ་དང༌། ཆོས་ཤེས་ཀྱི་ཚེ་རྗེས་ཤེས་མ་འོངས་པའི་ཐོབ་པ་རྙེད་པ་ལ་སོགས་པའོ། ། འདིར་སྐྱེས་པ་དང་མ་འོངས་པ་ཞེས་པས་འདས་པ་རྣམས་མ་ཐོབ་པར་འཕངས་སོ། །
དེའི་ཕྱིར་བཅུ་དྲུག་པའི་ཚེ་ཤེས་པ་བརྒྱད་ཚན་འཐོབ་པར་བཤད་པ་དེའང༌། ད་ལྟར་བ་དང་མ་འོངས་པ་ཡིན་གྱི། འདས་པ་ནི་མ་ཡིན་ཏེ། ཡིན་ན་སྒོམ་ལམ་གྱི་ཚེ་མཐོང་ལམ་སླར་རྙེད་པར་ཐལ་བའི་ཕྱིར་རོ། ། དེ་ཡི་རྣམ་པ་བཞི་ཁོ་ན། ། ཞེས་པ་ཡང༌། བཟོད་ཤེས་ད་ལྟར་བ་དེ་བདེན་པ་སོ་སོའི་རྣམ་པ་མི་རྟག་སོགས་བཞི་པོ་གང་གི་ཡིན་པ་དེ་དང་འདྲ་བར་མ་འོངས་པའང་བཞི་པོ་དེ་ཉིད་ཀྱི་རྣམ་པ་ཅན་དུ་འཐོབ་ཀྱི། ད་ལྟར་བ་ལ་མེད་པའི་རྒྱུ་སོགས་གཞན་གྱི་རྣམ་པ་ཅན་འཐོབ་པ་ནི་མེད་དོ། ། དེའི་ཤུགས་ལ་སྒོམ་ལམ་ཆོས་ཤེས་ད་ལྟར་བ་མི་རྟག་སོགས་བཞིའི་རྣམ་པ་ཅན་སྐྱེས་པ་དེའི་དུས་སུ་མ་འོངས་པ་རིགས་འདྲ་བ་དང་མི་འདྲ་བ་གང་ཐོབ་ཀྱང༌། ད་ལྟར་བ་དེ་ལ་མེད་པའི་གཞན་གྱི་རྣམ་པ་ཅན་འཐོབ་ཅེས་འཕངས་སོ། །
འོ་ན་མཐོང་ལམ་གྱི་དུས་སུ་མ་འོངས་པའི་ཤེས་པ་རིགས་མི་འདྲ་བ་མི་འཐོབ་པས་ཁྱབ་པ་ཡོད་དམ་མེད་ཞེ་ན། དེར་མ་ངེས་ཏེ། རྗེས་ཤེས་དང་པོ་གསུམ་གྱི་དུས་སུ་ཀུན་རྫོབ་ཤེས་པ་མ་འོངས་པ་ཐོབ་པ་གསར་དུ་རྙེད་དོ། ། འདི་ཡང་སྔར་སྦྱོར་ལམ་གྱི་དུས་ནས་ལྡན་པའི་ཀུན་རྫོབ་ཤེས་པ་འཐོབ་པར་བཤད་པ་ནི་མ་ཡིན་ཏེ། སྔོན་རྙེད་མི་འཐོབ་བོ། ། ཞེས་བཤད་པའི་ཕྱིར། ཆོས་ཤེས་ཀྱི་ཚེ་ནི་དེ་རྙེད་པ་མ་ཡིན་ཏེ། རང་རང་གི་བདེན་པ་ཟད་པར་མ་རྟོགས་པའི་ཕྱིར། དེའི་ཕྱིར་ཀུན་རྫོབ་ཤེས་པ་མ་འོངས་པ་འདི་ལ་མངོན་པར་རྟོགས་པའི་མཐའ་ཞེས་བྱའོ། ། ལམ་ལ་རྗེས་ཤེས་ཀྱི་དུས་སུ་འདི་མི་འཐོབ་སྟེ།
ལམ་ཟད་པར་སྒོམ་པ་མི་སྲིད་པས་དེའི་མངོན་པར་རྟོགས་པའི་མཐའ་མེད་པའི་ཕྱིར། འོ་ན་ཀུན་འབྱུང་སྤངས་པ་ལ་ཡང་མངོན་པར་རྟོགས་པའི་མཐའ་མེད་པར་འགྱུར་ཏེ། དེ་ཐམས་ཅད་སྤངས་པ་མི་སྲིད་པའི་ཕྱིར་སྙམ་ན། མི་མཚུངས་ཏེ། ཀུན་འབྱུང་མཐོང་སྤངས་མ་ལུས་པར་སྤངས་པ་སྲིད་པའི་ཕྱིར། ཅིག་ཤོས་ལ་ཡང་མཚུངས་སོ་སྙམ་ན། དེ་སྤངས་པ་སྲིད་ཀྱང༌། དེའི་གཉེན་པོར་ལམ་མཐའ་དག་སྒོམ་མི་ནུས་པའི་ཕྱིར་ཁྱད་པར་ཡོད་དོ། ། ཞེས་གསུངས་མོད། དེ་ཉིད་སླར་ཡང་མཚུངས་པར་འདྲ་བས་ཞིབ་མོར་བརྟག་དགོས་སོ། །
ཆོས་མངོན་པ་པ་རྣམས་ན་རེ། ཀུན་རྫོབ་ཤེས་པ་འདི་ནི་མཐོང་ལམ་གྱི་འཁོར་ཡིན་པའི་ཕྱིར། ཞེས་གསུངས་པ་ལ། དེ་ནི་བསྒྲུབ་བྱ་ཡིན་གྱི། སྒྲུབ་བྱེད་མ་ཡིན་ནོ། ། ཞེས་འགྲེལ་པར་གསུངས་སོ། ། དེས་ན་འདི་ལྟར་འཆད་ནུས་པ་ཡིན་ཏེ། མཐོང་ལམ་དུ་ནི་སྔོན་འཇིག་རྟེན་པའི་ལམ་གྱིས་བདེན་པ་གསུམ་མངོན་པར་རྟོགས་པ་ཡིན་ལ། སྒོམ་ལམ་ནི་འཇིག་རྟེན་པའི་ལམ་གྱིས་ནི་ཡང་རྟོགས་པ་མི་སྲིད་པའི་ཕྱིར། ཞེས་པའོ། །
འོ་ན་ཀུན་རྫོབ་ཀྱི་ཤེས་པ་དེ་མངོན་དུ་བྱེད་པ་སྲིད་དམ་ཞེ་ན། དེ་ནི་མི་སྐྱེའི་ཆོས་ཅན་ཡིན། ། ཞེས་པའོ། ། འོ་ན་ཀུན་རྫོབ་ཤེས་པ་དེ་མཐོང་ལམ་དང་ས་དང་དྲན་པ་ཉེར་གཞག་གཅིག་གམ་ཞེ་ན། རང་དང་འོག་ས་འགོག་པའི་མཐའ། ། ཞེས་པའོ། ། རྣམ་པ་ཡང་དེ་ཉིད་དང་མཚུངས་ཤིང༌། སྐྱེ་བས་ཐོབ་པ་ནི་མི་སྲིད་དོ། ། ཞེས་སྟོན་པ་ནི། རང་བདེན་རྣམ་ཅན་འབད་ལས་འབྱུང༌། །
ཞེས་པའོ། ། དེ་ལྟར་མཐོང་ལམ་ལ་དཔྱད་ནས། སྒོམ་ལམ་ལ་ཤེས་པ་དུ་ཐོབ་པ་ནི། ཆགས་བཅས་བཅུ་དྲུག་པ་ལ་དྲུག ། འདོད་ལ་ཆགས་དང་བྲལ་བས་བདུན། ། དེ་ཡི་གོང་མ་ཆགས་བཅས་ཀྱི། ། སྒོམ་པའི་ལམ་ལ་བདུན་འཐོབ་བོ། ། སྐབས་འདིར་དྲུག་ཅེས་པ་ནི་བདེན་པ་བཞི་ཤེས་དང་ཆོས་ཤེས་གཉིས་ཡིན་ལ། བདུན་ནི་དེའི་སྟེང་དུ་ཀུན་རྫོབ་ཤེས་པའམ། ཕ་རོལ་སེམས་ཤེས་ཟག་མེད་གང་རུང་བསྣན་པའོ། །
བདེན་པ་བཞི་ཤེས་བྱུང་ན་གཉིས་པོ་ཞར་ལ་བྱུང་བ་མ་ཡིན་ནམ་ལོགས་སུ་སྨོས་པས་ཅི་ཞིག་བྱ་སྙམ་ན། མ་འོངས་པ་དང་ད་ལྟར་གྱི་ལྡན་ཚུལ་ཤེས་པའི་དོན་དུ་སྟེ། བདེན་པ་བཞི་ཤེས་པ་ད་ལྟར་བ་དང་ལྡན་པ་ལ་རྗེས་ཤེས་ད་ལྟར་བ་དང་ལྡན་པས་མ་ཁྱབ། ཆོས་ཤེས་ད་ལྟར་བ་དང་ལྡན་པས་ཀྱང་མ་ཁྱབ། ཡང་ཆོས་རྗེས་ད་ལྟར་བ་དང་ལྡན་ལ། ཅིག་ཤོས་དེ་དང་ལྡན་པས་ཀྱང་མ་ཁྱབ་པ་དང༌། སྡུག་ཀུན་ཤེས་པ་མ་འོངས་པ་དང་ལྡན་པ་ལ། གཉིས་པོ་དེ་དང་ལྡན་པས་མ་ཁྱབ་པ་ལ་ཡོད་པའི་དོན་གྱིས་སོ། ། འོ་ན་བཞི་ཤེས་དང་གཉིས་ཤེས་རྒྱ་གང་ཆེ་ཞེ་ན། སྤྱི་ཙམ་ནས་བཞི་ཤེས་རྒྱ་ཆེ་བ་ཡིན་ཏེ།
གཉིས་ཤེས་དང་ལྡན་ལ་བཞི་ཤེས་དང་མི་ལྡན་པ་སྲིད་པའི་ཕྱིར། སོ་སོ་ནས་གཉིས་ཤེས་རྒྱ་ཆེ་བ་ཡིན་ཏེ། ཆོས་ཤེས་གཅིག་བུའི་ནང་དུ་བདེན་པ་བཞི་ཤེས་འདུ་བའི་ཕྱིར། བཅུ་དྲུག་པ་ལམ་རྗེས་ཤེས་གྱི་ཚེ་དྲུག་ལྡན་པ་ནི་ལམ་ཤེས་དང་རྗེས་ཤེས་གཉིས་ནི། ད་ལྟ་བྱུང་བ་ཡིན་ཏེ། རྗེས་ཤེས་དེ་ཉིད་ལམ་ཤེས་ཡིན་པའི་ཕྱིར། གཞན་བཞི་ནི་མ་འོངས་པ་འཐོབ་པ་ཡིན་ཏེ། སྒོམ་ལམ་གྱི་ཚེ་ཤེས་པ་རིགས་མི་འདྲ་བ་གཞན་མ་འོངས་པའི་ཐོབ་པ་འབྱུང་བའི་ཕྱིར། དེ་ལྟར་འབྱུང་བ་འདི་ཡང༌། སྐལ་མཉམ་གྱི་རྒྱུ་རྒྱས་པ་ལས་ཡིན་ཏེ།
ཤེས་པ་དེའི་རིགས་འདྲ་སྔོན་ཐོབ་མྱོང་བ་ལས་ཡིན་པའི་ཕྱིར། དྲུག་པོ་མ་འོངས་པ་དེ་ཡང་མཐོང་སྤང་ལས་གྲོལ་བའི་ཤེས་པ་ཡིན་གྱི། སྒོམ་སྤངས་ལས་གྲོལ་བ་ནི་མ་ཡིན་ཏེ། ཡིན་ན་བཅུ་དྲུག་པའི་ཚེ་འབྲས་བུ་ཁྱད་པར་ཅན་དུ་ཐལ་བའི་ཕྱིར། མ་འོངས་པའི་ཐོབ་པ་དྲུག་པོ་དེ་མཐོང་ལམ་གྱི་ནི་མ་ཡིན་ཏེ། སྒོམ་ལམ་གྱི་ཚེ་ལྡན་པའི་ཕྱིར། དེས་ན་མཐོང་ལམ་ཤེས་པ་བདུན་གྱི་ཚེ། ངོ་སྐལ་གྱི་མཐོང་སྤང་སྤངས་པའི་རྣམ་གྲོལ་ལམ་མ་འོངས་པ་བདུན་འཐོབ་པར་བཤད་པ་དེ་དང༌། འདིར་མཐོང་སྤང་སྤངས་པའི་ཤེས་པ་མ་འོངས་པ་བཞི་འཐོབ་པར་བཤད་པ་དེ་ལ་ནི་གཞི་མཐུན་ཡོད་པ་མ་ཡིན་ཏེ། སྔ་མ་མཐོང་ལམ་དང་འདི་སྒོམ་ལམ་གྱི་དབང་དུ་བྱས་པའི་ཕྱིར།
འདིར་ཕ་རོལ་སེམས་ཤེས་མི་ཐོབ་པ་ནི། འདོད་པ་ལ་ཆགས་བཅས་ཡིན་པའི་ཕྱིར། ཀུན་རྫོབ་ཤེས་པ་མི་ཐོབ་པ་ནི་མངོན་པར་རྟོགས་པའི་མཐའ་མ་ཡིན་པས་མ་འོངས་པ་མི་འཐོབ་ལ། ད་ལྟ་ལྡན་བཞིན་པ་ནི་སྔོན་སྦྱོར་ལམ་གྱི་དུས་ནས་རྙེད་ཟིན་དེ་ཉིད་རྒྱུན་ཆགས་སུ་ལྡན་པའི་ཕྱིར། དེ་སྐད་དུའང༌། སྔོན་རྙེད་མི་འཐོབ་བོ་ཅེས་སོ། ། ཟད་ཤེས་གཉིས་མི་ཐོབ་པ་ནི་སློབ་པ་ཡིན་པའི་ཕྱིར། འདོད་ཆགས་དང་བྲལ་བས་བདུན་ཐོབ་པ་ནི། དྲུག་པོ་དེ་དང་ཕ་རོལ་སེམས་ཤེས་སོ། ། འདི་ཟག་མེད་ཁོ་ན་ཡིན་ཏེ།
ཟག་བཅས་ཡིན་ན་དེའི་ཁྱབ་བྱེད་ཀུན་རྫོབ་ཤེས་པ་དང་བརྒྱད་འཐོབ་པར་ཐལ་བས་སོ། ། ཆགས་བྲལ་འདི་ཡང་དངོས་གཞི་ཐོབ་པའི་དབང་དུ་བྱས་པ་ཡིན་ཏེ། མངོན་ཤེས་ནི་སྦྱོར་བས་ཐོབ་དགོས་པ་ཡིན་གྱི། ཆགས་བྲལ་ཙམ་གྱིས་མ་ཡིན་པའི་ཕྱིར། དེ་ཡི་གོང་མ། ཞེས་པ། བཅུ་དྲུག་པ་དེའི་གོང་མ་ཞེས་པ་ནི་མཐོང་སྤང་སྤངས་པའི་ཁྱད་པར་གྱི་ལམ་ནས་འཛིན་དགོས་ལ། དེ་ཡང་འཇིག་རྟེན་པ་དང་འདས་ལམ་གང་རུང་གིས་འདོད་པའི་ཉོན་མོངས་དང་པོ་སོགས་སྤོང་བའི་ལམ་བཞི་པོ་གང་གི་ཚེ་ཡིན་ཀྱང་རུང་སྟེ་ཀུན་རྫོབ་པ་དང་བདུན་འཐོབ་བོ། ། དེ་ཡང་འཇིག་རྟེན་པ་ཡིན་ན་ཀུན་རྫོབ་ཤེས་པ་ད་ལྟར་བ་དང༌། གཞན་རྣམས་མ་འོངས་པ་འཐོབ་ལ།
འདས་ལམ་ཡིན་ན། ཆོས་ཤེས་ད་ལྟར་བ་དང༌། གཞན་མ་འོངས་པའོ། ། འོ་ན་འདིར་ཡང་ཀུན་རྫོབ་ཤེས་པ་སྔོན་རྙེད་ལྡན་པ་མ་ཡིན་ནམ་ཞེ་ན། འབྲས་བུ་ཙམ་པོ་ནས་ཁྱད་པར་ཅན་དུ་འཕོས་པའི་ཚེ་བཏང་བའོ། ། འོ་ན་མ་འོངས་པའང་མི་འཐོབ་སྟེ། མངོན་པར་རྟོགས་པའི་མཐའ་མ་ཡིན་པའི་ཕྱིར། ཞེ་ན། ཉེས་པ་མེད་དེ། དེའི་མཐའ་མ་ཡིན་ཀྱང༌།
འདིའི་ཚེ་འདོད་པའི་ཁམས་ལ་དམིགས་དགོས་པའི་ཕྱིར། འདི་སློབ་པ་དང་ཆགས་བཅས་ཡིན་པས་གཞན་གསུམ་པོ་མི་འཐོབ་བོ། ། འོ་ན་བདུན་འཐོབ་པ་དེ་ཁོ་ནར་ཟད་དམ་གཞན་ཡང་ཡོད་ཅེ་ན། ས་བདུན་ལས་རྒྱལ་མངོན་ཤེས་དང༌། ། མི་གཡོ་འཐོབ་དང་སྤེལ་སྒོམ་པའི། ། བར་ཆད་མེད་པའི་ལམ་དག་དང༌། ། གོང་མའི་གྲོལ་བའི་ལམ་བརྒྱད་ལའང༌། ། ཞེས་པ། དེ་དག་ཏུའང་ཤེས་པ་བདུན་འཐོབ་བོ། ། ཞེས་སྦྱར་བར་བྱས་ནས།
ས་བདུན་ནི། བསམ་གཏན་བཞི་དང་གཟུགས་མེད་གསུམ་གྱི་ཉོན་མོངས་པ་ལས་རྒྱལ་བར་བྱེད་པའི་ལམ་ཟག་བཅས་དང་ཟག་མེད་གང་ཡིན་ཀྱང༌། བར་ཆད་མེད་ལམ་གྱི་ཚེ་ཤེས་པ་བདུན་པོ་དེ་ཉིད་འཐོབ་པ་ཡིན་ཏེ། འཇིག་རྟེན་པ་ཡིན་ན་ཀུན་རྫོབ་ཤེས་པ་ད་ལྟར་བ་དང༌། འདས་ལམ་ཡིན་ན་རྗེས་ཤེས་སམ། ཡང་འགོག་ལམ་ལ་ཆོས་ཤེས་གང་རུང་ད་ལྟར་བ་དང༌། གཞན་རྣམས་མ་འོངས་པ་དང་ལྡན་ནོ། ། སྐབས་འདིའི་འགྲེལ་པ་ལས། འགོག་ལམ་ལ་ཆོས་ཤེས་ད་ལྟར་བ་འདོད་པ་དང་ས་བརྒྱད་ཀའི་སྤོང་གཉེན་བར་ཆད་མེད་ལམ་དུ་བཤད་ལ། དེ་ལྟ་ན།
ཁམས་གོང་འོག་གི་ཆགས་བྲལ་གྱི་ཐོག་མར་སྡུག་ཀུན་ལ་ཆོས་ཤེས་འགྲོ་མི་དགོས་པར། འགོག་ལམ་ལ་ཆོས་ཤེས་ད་ལྟར་བ་ལ་ཤེས་པ་གཞན་ལྔ་མ་འོངས་པ་ལྡན་པར་བྱས་ནས། ཐོག་མར་འདོད་པའི་ཆགས་བྲལ་བྱས། དེའི་འོག་ཏུ་ཁམས་གོང་མའི་ས་བརྒྱད་ལ་ཆགས་བྲལ་བྱེད་པ་ཡིན་ལ། དེའི་ཚེ་བསམ་གཏན་ས་དྲུག་པོ་གང་རུང་ལ་བརྟེན་པའི་འགོག་ལམ་གྱི་ཤེས་པ་དེ་ཉིད་ཁམས་གོང་མའི་འགོག་ལམ་ལ་དམིགས་པ་ཡིན་མོད། ཆོས་ཤེས་ཀྱང་ཡིན་ཏེ། འདོད་པ་ཁམས་ཀྱི་བདེན་པ་བཞི་པོ་གང་རུང་ལ་དམིགས་པའི་ཕྱིར་ཏེ། འདོད་པའི་གཉེན་པོར་གྱུར་པའི་ལམ་ཟག་མེད་དང༌། དེའི་འབྲས་བུ་འགོག་པ་ལ་དམིགས་པའི་ཕྱིར། མདོར་ན་བསམ་གཏན་ས་དྲུག་གི་ལམ་ཟག་མེད་ད་ལྟར་བ་ནི་ཁམས་གསུམ་ཀའི་གཉེན་པོའི་རིགས་སུ་གནས་པ་ལ་དགོངས་ནས་ལམ་ལ་ཆོས་ཤེས་ཁམས་གསུམ་ཀའི་གཉེན་པོར་གསུངས་སོ། །
ཡང་མངོན་པར་ཤེས་པ་དང་པོ་ལྔ་འཐོབ་པར་བྱེད་པའི་བར་ཆད་མེད་ལམ་ལའང་ཤེས་པ་བདུན་པོ་དེ་ཉིད་འཐོབ་སྟེ། དེ་ཡང་འདོད་པ་ལ་འདོད་ཆགས་དང་བྲལ་ཟིན་པ་ཞིག་གིས་བསམ་གཏན་གྱི་དངོས་གཞི་ལ་བརྟེན་ནས་སྦྱོར་བ་འབད་རྩོལ་གྱི་སྟོབས་ཀྱིས་མངོན་ཤེས་སྒྲུབ་དགོས་པ་ཡིན་ལ། དེའི་ཚེ་དེ་སྒྲུབ་པའི་སྦྱོར་བ་ལ་བར་ཆད་མེད་ལམ་དང༌། གྲུབ་པ་ལ་རྣམ་པར་གྲོལ་བའི་མིང་གིས་བཏགས་སོ། ། ཟག་ཟད་མངོན་ཤེས་ལ་ནི་དེ་ལྟར་སྒྲུབ་མི་དགོས་པས་མངོན་པར་ཤེས་པ་ལྔ་དང༌། ཞེས་སྨོས་སོ། ། མི་སློབ་ཤེས་རབ་རྐྱང་གྲོལ་ལྟ་བུས་མངོན་ཤེས་ཐོབ་པར་བྱེད་པ་ལ་ནི། ཤེས་པ་བརྒྱད་དང་དགུ་ཐོབ་པ་ཡང་སྲིད་པས། འགྲེལ་པར་སློབ་པ་ཞེས་སྨོས་སོ། ། དེ་ཡང་ཀུན་རྫོབ་ཤེས་པ་ནི་ད་ལྟར་བ་འཐོབ་སྟེ།
མངོན་པར་ཤེས་པ་ལྔ་ནི་ཀུན་རྫོབ་ཤེས་པའི་ཡུལ་ཅན་ཡིན་པའི་ཕྱིར། ཕ་རོལ་སེམས་ཤེས་ཟག་བཅས་ནི་ད་ལྟར་བ་འཐོབ་ལ། ཟག་མེད་དང་ཤེས་པ་གཞན་རྣམས་ནི་མ་འོངས་པ་ཐོབ་ཅིང༌། དེ་ཡང་རྒྱུ་རྒྱས་པའི་སྟོབས་ཀྱིས་འཐོབ་པ་ཡིན་ཏེ། སློབ་པས་དེ་བསྒྲུབས་པའི་དབང་དུ་བྱས་པའི་ཕྱིར། དེའི་ཕྱིར་འགྲེལ་པར་འདི་དང་སྔ་མ་གཉིས་ཀ་ལ་སློབ་པ་ཞེས་གསུངས་སོ། ། ཡང་རྟོགས་པའི་སྐལ་པ་ཅན་ཞིག་མི་གཡོ་བར་དབང་པོ་འཕོ་བར་བྱེད་པའི་བར་ཆད་མེད་པའི་ལམ་ལའང་ཤེས་པ་བདུན་འཐོབ་སྟེ། ཆོས་ཤེས་རྗེས་ཤེས་གཉིས། བདེན་པ་བཞི་ཤེས། ཟད་ཤེས་སོ། །
དེ་ལས་ཆོས་ཤེས་རྗེས་ཤེས་གང་རུང་དང༌། བདེན་པ་བཞི་ཤེས་ལས་གང་རུང་དང༌། ཟད་ཤེས་དང་གསུམ་ད་ལྟར་བ་ཡིན་ལ། གཞན་ནི་མ་འོངས་པ་འཐོབ་བོ། ། ཀུན་རྫོབ་ཤེས་པ་མི་འཐོབ་སྟེ། དབང་པོ་འཕོ་བ་ནི་ཟག་མེད་ཀྱིས་འཕོ་དགོས་པའི་ཕྱིར། དེའི་ཤེས་བྱེད་ཀྱང༌། དབང་པོ་རྟུལ་པོ་དང་སྲིད་རྩེའི་གཉེན་པོ་བྱེད་དགོས་པས་སོ། ། མི་སྐྱེ་བ་ཤེས་པ་ནི་མི་གཡོ་བའི་ཆོས་ཅན་དུ་འཕོ་བའི་ཚེ་འཐོབ་པ་ཡིན་གྱི། དེར་འཕོ་བའི་བར་ཆད་མེད་ལམ་གྱིས་དུས་སུ་དེ་མི་ཐོབ་པའི་ཕྱིར།
ཕ་རོལ་སེམས་ཤེས་ཀྱང་དབང་པོ་རྣོན་པོས་བསྡུས་པ་ནི་རྣམ་པར་གྲོལ་བའི་ལམ་ཡིན། རྟུལ་པོས་བསྡུས་པ་ནི་སྔོན་ནས་ལྡན་ཟིན་པ་ཡིན་པས་མ་བཤད་དོ། ། སྤེལ་མ་སྒོམ་པའི་བར་ཆད་མེད་ལམ་ཞེས་པ་ནི་སྤེལ་སྒོམ་སྦྱོང་བའི་སྦྱོར་བའི་ཚེ་ཡིན་ལ། དེའི་དུས་སུ་བདུན་འཐོབ་སྟེ། སྦྱོར་བ་ཟག་མེད་ལ་ནི་འགོག་ལམ་ལ་ཆོས་ཤེས་སམ། རྗེས་ཤེས་ཏེ་གསུམ་པོ་གང་རུང་ད་ལྟར་བ་དང༌། གཞན་རྣམས་མ་འོངས་པ་འཐོབ་བོ། ། ཟག་བཅས་ལ་ནི་ཀུན་རྫོབ་ཤེས་པ་ད་ལྟར་བ་ཡིན་ནོ། ། ཡང་གོང་མ་སྲིད་རྩེ་ལས་རྒྱལ་བའི་བར་ཆད་མེད་ལམ་གྱི་དུས་ནི་འོག་ནས་འཆད་ལ། རྣམ་པར་གྲོལ་བའི་ལམ་ལ་དགུ་ལས་དང་པོ་བརྒྱད་ཀྱི་ཚེ།
བདེན་པ་བཞི་ཤེས། ཆོས་རྗེས་གཉིས་ཏེ་དྲུག་དང༌། ཕ་རོལ་སེམས་ཤེས་དང་བདུན་ནོ། ། དེ་ཡང་རྗེས་ཤེས་སམ་འགོག་ལམ་ལ་ཆོས་ཤེས་ད་ལྟར་བ་དང༌། གཞན་མ་འོངས་པའོ། ། གཞན་གསུམ་མི་འཐོབ་པ་ནི། སྲིད་རྩེའི་གཉེན་པོ་མ་ཡིན་པ་དང༌། སློབ་པ་ཡིན་པས་སོ། ། དེ་ནས་བདུན་གྱི་གྲངས་ངེས་མེད་པ་གཞན་འཆད་པ་ནི། སློབ་པ་སྦྱོར་བའི་གྲོལ་བ་ལ། །
ཤེས་པ་དྲུག་དང་བདུན་འཐོབ་པའམ། ། ཞེས་པ། ཆགས་བྲལ་ལ་སེམས་ཤེས་ལྷག་པའོ། ། བར་ཆད་མེད་པའི་ལམ་ལ་དྲུག ། ཅེས་པ། སློབ་པ་དབང་པོ་སྦྱོང་བའི་དབང་དུ་བྱས་པའོ། ། འདིར་ཀུན་རྫོབ་ཤེས་པ་མ་ཡིན་པ་ནི། མཐོང་ལམ་དང་འདྲ་བའི་ཕྱིར་དང༌། ཕ་རོལ་སེམས་ཤེས་ན་བར་ཆད་མེད་ལམ་ཐམས་ཅད་བཀག་པའི་ཕྱིར། དེའི་རྒྱུ་མཚན་ཡང༌།
སྤང་བྱ་གང་གི་ཡང་གཉེན་པོ་མ་ཡིན་པའི་ཕྱིར། མཐོང་ལམ་དང་འདྲ་ཞེས་པའི་དོན་ནི། མཐོང་ལམ་གྱི་སློབ་འབྲས་གསུམ་པོ་གང་རུང་ཞིག་ཐོབ་པ་ལྟར། འདིས་ཀྱང་དབང་རྣོན་གྱིས་བསྡུས་པའི་སློབ་འབྲས་གསུམ་པོ་གང་རུང་ཞིག་མངོན་དུ་བྱེད་ལ། དེ་འཐོབ་བྱེད་ཀྱི་མཐོང་ལམ་བཟོད་པ་ལ་ཀུན་རྫོབ་ཤེས་པ་མི་རུང་བའི་ཕྱིར་རོ། ། སྲིད་རྩེ་ལས་རྒྱལ་བར་བྱེད་པའི་བར་ཆད་མེད་ལམ་དགུ་ལ་ཡང་སྔ་མ་དེ་བཞིན་དུ་ཤེས་པ་དྲུག་པོ་དེ་ཉིད་འཐོབ་ལ། སྲིད་རྩེའི་གཉེན་པོར་མི་རུང་བ་དང༌། བར་ཆད་མེད་ལམ་ལ་བཀག་པ་དང༌། སློབ་པ་ཡིན་པའི་ཕྱིར་གཞན་ལ་མི་འབྱུང་ངོ༌། ། ཟག་པ་ཤེས་པ་ལ་དགུའོ། །
མི་གཡོ་བ་ནི་བཅུ་འཐོབ་བོ། ། དེར་འཕོའི་གྲོལ་བའི་ཐ་མ་ལའང༌། ། ཞེས་པ་ནི་གོ་བར་སླའོ། ། བཤད་པའི་ལྷག་མ་ལ་བརྒྱད་འཐོབ། ། ཅེས་པ། སྔར་གང་གི་དུས་སུ་ཤེས་པ་གང་ཐོབ་བཤད་ཟིན་པའི་ལྷག་མ། འདོད་པ་ལ་འདོད་ཆགས་དང་བྲལ་བའི་རྣམ་གྲོལ་ལམ་དགུ་པ་དང༌། ས་བདུན་ལས་འདོད་ཆགས་དང་བྲལ་བའི་རྣམ་གྲོལ་ལམ་དང༌། མངོན་པར་ཤེས་པ་དང་སྤེལ་མ་སྒོམ་པ་དང༌། མི་གཡོ་བ་རྟོགས་པར་བྱེད་པ་གསུམ་གྱི་རྣམ་པར་གྲོལ་བའི་ལམ་དང༌།
དེ་བཞིན་དུ་སྔར་མ་སྨོས་པ་ཆགས་བྲལ་སྔོན་དུ་སོང་བའི་ཕྱིར་མི་འོང་གི་སྦྱོར་བ་དང༌། ཁྱད་པར་ཅན་གྱི་ལམ་མངོན་དུ་བྱས་པ་རྣམས་ལ་ནི། ཟད་པ་དང་མི་སྐྱེ་བ་ཤེས་པ་མ་གཏོགས་པའི་ཤེས་པ་བརྒྱད་པོ་མ་འོངས་པ་ཐོབ་པ་ནི་སློབ་པའི་དབང་དུའོ། ། མི་སློབ་པ་ནི། མངོན་པར་ཤེས་པ་དང༌། སྤེལ་མ་སྒོམ་པ་དང༌། མི་གཡོ་བར་རྟོགས་པར་བྱེད་པའི་བར་ཆད་མེད་ལམ་ལ། དུས་ཀྱི་རྣམ་གྲོལ་ལམ་ཡིན་ན། སེམས་ཤེས་དང༌། མི་སྐྱེ་བ་ཤེས་པ་མ་གཏོགས་བརྒྱད་ཐོབ་ལ།
མི་གཡོ་བའི་ཆོས་ཅན་ཡིན་ན་སེམས་ཤེས་མ་གཏོགས་དགུ་འཐོབ་བོ། ། ཡང་དེ་གསུམ་གྱི་དབང་དུ་བྱས་པའི་སྦྱོར་བ་དང༌། རྣམ་པར་གྲོལ་བ་དང༌། ཁྱད་པར་ཅན་གྱི་ལམ་རྣམས་ལ་ནི། དབང་པོ་རྟུལ་པོ་ཡིན་ན་མི་སྐྱེ་བ་ཤེས་པ་མ་གཏོགས་དགུ་དང༌། མི་གཡོ་བའི་ཆོས་ཅན་ལ་བཅུ་འཐོབ་བོ། ། འོ་ན་མངོན་ཤེས་ཀྱི་སྦྱོར་དངོས་ཀྱི་དུས་སུ་འཐོབ་ཚུལ་བཤད་མ་ཐག་པ་དེ་ལྟར་དུ་ངེས་སམ་ཞེ་ན། མིག་དང་རྣ་བའི་མངོན་ཤེས་ནི། ། ལུང་དུ་མ་བསྟན། ཞེས་བཤད་པས།
དེ་གཉིས་ལ་ནི་མ་འོངས་པའི་ཐོབ་པ་སྔར་སྐྱེ་བ་མེད་དོ། ། མདོར་ན་གོང་དུ་བཤད་པའི་ཤེས་པ་མ་འོངས་པ་འཐོབ་ཚུལ་དེ་དག་ནི། ད་ལྟ་ཤེས་པ་གང་ཡོད་དེའི་རིགས་འདྲ་ཡིན་པས་ངེས་པ་ནི་མཐོང་ལམ་གྱི་ཚེ་ཡིན་ལ། དེའི་ངེས་པ་མེད་པ་ནི་འཕགས་རྒྱུད་ཀྱི་སྒོམ་པའི་ལམ་གྱི་དབང་དུ་བྱས་སོ། ། ཡང་སྔར་མ་བཤད་པའི་ལྷག་མ་སོ་སྐྱེའི་དབང་དུ་བྱས་ཏེ་བཤད་ན། སོ་སོ་སྐྱེ་བོ་འདོད་པ་དང་བསམ་གཏན་སྔ་མ་གསུམ་འདོད་ཆགས་དང་བྲལ་བའི་རྣམ་པར་གྲོལ་བའི་ལམ་ཐ་མ་རྣམས་ལ་ནི། རིམ་པ་ལྟར། བསམ་གཏན་དང་པོ་དང༌། གཉིས་པ་དང༌། གསུམ་པ་དང༌།
བཞི་པའི་སས་བསྡུས་པའི་ཀུན་རྫོབ་ཤེས་པ་དང༌། ཕ་རོལ་སེམས་ཤེས་མ་འོངས་པ་འཐོབ་བོ། ། བསམ་གཏན་བཞི་པ་ལ་ཆགས་པ་དང་བྲལ་བའི་གྲོལ་ལམ་དགུ་པ་ནི་ནམ་མཁའ་མཐའ་ཡས་ཀྱི་དངོས་གཞིས་བསྡུས་པའི་ཕྱིར། ཀུན་རྫོབ་ཤེས་པ་གཅིག་པུ་འཐོབ་སྟེ། སེམས་ཤེས་མི་ཐོབ་སྟེ། དེ་ནི་གཟུགས་ལ་བརྟེན་ནས་སྒྲུབ་དགོས་པས་གཟུགས་མེད་སེམས་ཤེས་ཀྱི་རྟེན་དུ་མི་རུང་བའི་ཕྱིར། ལྷའི་མིག་དང་རྣ་བའི་མངོན་ཤེས་མ་གཏོགས་པའི་མངོན་ཤེས་གསུམ་གྱི་རྣམ་གྲོལ་ལམ་དང༌། ཚད་མེད་དང་རྣམ་ཐར། ཟིལ་གནོན་ཟད་པར་གྱི་སྐྱེ་མཆེད་ལ་སོགས་པ་ཡོན་ཏན་མངོན་པར་སྒྲུབ་པའི་རྣམ་གྲོལ་གྱི་ལམ་དང༌། བསམ་གཏན་གྱི་དངོས་གཞིའི་ས་པའི་སྦྱོར་བའི་ལམ་རྣམས་ལ་ནི་ཀུན་རྫོབ་ཤེས་པ་དང༌།
ཕ་རོལ་སེམས་ཤེས་གཉིས་ཀ་འཐོབ་ཏེ། དེ་དག་ནི་བསམ་གཏན་གྱི་དངོས་གཞི་ལ་བརྟེན་པའི་ཕྱིར། འོ་ན་བསམ་གཏན་གྱི་དངོས་གཞི་ཐོབ་པ་ལ་ཕ་རོལ་སེམས་ཤེས་མ་འོངས་པ་ཐོབ་པས་ཁྱབ་པ་ཡོད་དམ་མེད་ཞེ་ན། ངེས་འབྱེད་ཆ་མཐུན་ནི་བསམ་གཏན་གྱི་དངོས་གཞིའི་ས་པ་ཡིན་ཀྱང་སེམས་ཤེས་མི་འཐོབ་སྟེ། མཐོང་ལམ་གྱི་ཚེ་དེ་མི་འཐོབ་ལ། འདི་ནི་མཐོང་ལམ་གྱི་འཁོར་ཡིན་པའི་ཕྱིར། དེའི་གོ་བ་ཡང༌། ངེས་ཆ་ས་གང་ལ་བརྟེན་པ་དེ་ལ་མཐོང་ལམ་ཡང་ཕལ་ཆེར་བརྟེན་པས། ངེས་འབྱེད་ཆ་མཐུན་དུ་གང་ལྡན་པའི་ཟག་བཅས་ཀྱི་དགེ་བ་དེ་མཐོང་ལམ་དུ་ཡང་ལྡན་དགོས་པ་ལས། མཐོང་ལམ་ལ་ནི་སེམས་ཤེས་བཀག་པའི་ཕྱིར།
འོ་ན་སྔར་མངོན་ཤེས་སྤྲུལ་པ་མ་གཏོགས་པ། ཞེས་བཤད་པ་དང༌། འདིར་དེ་དག་ལ་ཐོབ་པ་སྔར་སྐྱེ་མེད་པར་བཤད་པས་འགལ་ལོ། ། ཞེ་ན། མ་ཡིན་ཏེ། དེར་བཤད་པ་ནི་གཞན་སྟོབས་ཀྱིས་ཡིན་ལ། འདིར་ནི་རང་སྟོབས་ལ་བསམས་པའི་ཕྱིར་རོ། ། དེ་ལྟར་མཐོང་ལམ་དང་སྒོམ་ལམ་ཟག་པ་ཡོད་མེད་ཀྱི་ལམ་བཞི་པོའི་སྐབས་སུ་ཤེས་པ་དུ་ཞིག་འཐོབ་པའི་རྐང་གྲངས་བཤད་ཟིན་ནས། གང་ཐོབ་པ་དེ་ཡང་ས་དུ་ལ་བརྟེན་པ་ཞིག་འཐོབ་ཅེ་ན། ཀུན་རྫོབ་ཀྱི་ཤེས་པ་ནི་ད་ལྟར་བ་དང་མ་འོངས་པ་གང་འཐོབ་ཀྱང༌།
ས་གང་ལ་བརྟེན་པ་དེ་ཉིད་འཐོབ་ཀྱི། ས་གཞན་ལ་བརྟེན་པ་མི་འཐོབ་སྟེ། དཔེར་ན་བསམ་གཏན་དང་པོའི་སས་བསྡུས་ཀྱི་ཀུན་རྫོབ་ཤེས་པ་སྐྱེ་བ་ན་མ་འོངས་པ་ལྡན་པ་ཡང་དེ་ཉིད་ཀྱི་ཡིན་གྱི། གཞན་ལ་བརྟེན་པ་མི་འཐོབ་པ་བཞིན་ནོ། ། ཟག་མེད་ཀྱི་ཤེས་པ་ལ་ཡང་དེ་དང་འདྲའམ་ཞེ་ན། གང་ལས་ཆགས་བྲལ་བྱ་ཕྱིར་གང༌། ། ཐོབ་པ་དེར་ཡང་འོག་མའང་ཐོབ། ། འདིར་གོང་འོག་ནི་ཟག་མེད་ས་དགུ་པོ་གཞིར་བྱས་ནས་འཆད་པ་ཡིན་ལ་དེའི་ཚེ་བསམ་གཏན་དང་པོ་ལ་ནི་འོག་ས་ཟག་མེད་མི་སྲིད་པའི་ཕྱིར་དཔྱད་པ་བོར་ནས། བསམ་གཏན་གསུམ་པའི་ཉེར་བསྡོགས་སམ། བསམ་གཏན་གཉིས་པ་རང་གི་ཟག་མེད་གང་རུང་གིས་བསམ་གཏན་གཉིས་པ་ཉིད་ལ་ཆགས་བྲལ་བྱས་པའི་རྣམ་གྲོལ་ལམ་དགུ་པའི་ཚེ།
བསམ་གཏན་གསུམ་པའི་དངོས་གཞི་ཟག་མེད་ཀྱི་ངོ་བོར་གྱུར་པའི་ཤེས་པ་དྲུག་པོ་ཐོབ་པ་དེའི་ཚེ། འོག་ས་བསམ་གཏན་དང་པོའི་ཉེར་བསྡོགས་དང༌། དངོས་གཞི་ཙམ་པོ་དང༌། དངོས་གཞི་ཁྱད་པར་ཅན་དང༌། བསམ་གཏན་གཉིས་པ་ཉིད་ཀྱིས་བསྡུས་པའི་ཟག་མེད་ཀྱི་ཤེས་པ་དྲུག་པོ་རྣམས་ཐོབ་བོ། ། དེ་བཞིན་དུ་ཅི་ཡང་མེད་ཀྱི་ཉེར་བསྡོགས་ཀྱིས་རྣམ་ཤེས་ལ་ཆགས་བྲལ་བྱས་པའི་ཚེ། ཅི་ཡང་མེད་ཀྱི་ཟག་མེད་ཀྱི་ཤེས་པ་དྲུག་པོ་མ་འོངས་པ་འཐོབ་ལ། དེ་ཡང་དུས་མཉམ་དུ་ཟག་མེད་ཀྱི་ས་འོག་མ་བརྒྱད་ལ་བརྟེན་པའི་ཤེས་པ་དྲུག་པོའང་འཐོབ་བོ། ། དེའི་ཤེས་བྱེད་ཀྱང༌། སྐལ་མཉམ་གྱི་རྒྱུ་རྒྱས་པ་ལས་སོ། །
དེ་ནས་གཞུང་གི་ཚིག་དོན་ནི་བསམ་གཏན་གཉིས་པ་ལྟ་བུ་གང་ལས་ཆགས་བྲལ་བྱ་བའི་ཕྱིར་དུ། བསམ་གཏན་གཉིས་པ་ལྟ་བུ་གང་གི་སེམས་ཟག་མེད་ཀྱི་ས་པ་དེར་ཡང༌། འོག་མ་བསམ་གཏན་དང་པོའི་ཤེས་པ་ཟག་མེད་ཀྱང་ཐོབ་ཅེས་དང༌། ཡང་ན་བསམ་གཏན་གཉིས་པ་ལྟ་བུའི་ཉེར་བསྡོགས་ཀྱི་སེམས་གང་ལས། བསམ་གཏན་དང་པོ་ལྟ་བུ་ལ་ཆགས་བྲལ་བྱ་བའི་ཕྱིར་དུ། རྣམ་གྲོལ་ལམ་དགུ་པའི་ཚེ། བསམ་གཏན་གཉིས་པའི་ཤེས་པ་ཟག་མེད་ཐོབ་པ་དེར་ཡང་འོག་མའང་ཐོབ་ཅེས་སྦྱར་རོ། ། ཉེར་བསྡོགས་ཟག་བཅས་ཀྱི་རྣམ་གྲོལ་བརྒྱད་པ་ཚུན་ཆད་དུ་ནི་ཟག་མེད་འཐོབ་པ་མེད་དོ། ། དེའི་ཤུགས་ལ་གོང་མ་མི་འཐོབ་པར་བསྟན་ནོ། ། མི་འཐོབ་པ་དེ་ཡང་ཆགས་བྲལ་ལས་ཐོབ་པ་དེའི་ཚེ་ཡིན་གྱི།
ས་གོང་མ་ལས་ཆགས་བྲལ་བྱས་ཟིན་པའི་འོག་ཏུ་ནི་འོག་མ་མངོན་དུ་བྱས་པའི་ཚེ་གོང་མ་འཐོབ་པར་ཁས་ལེན་ནོ། ། ཀུན་རྫོབ་ཤེས་པ་ལ་དེ་དང་མི་འདྲ་བ་ནི། འདི་ལྟར་འཇིག་རྟེན་པའི་ལམ་གྱིས་འདོད་པ་ལ་འདོད་ཆགས་དང་བྲལ་ནས་བསམ་གཏན་དང་པོ་ཐོབ་པ་ན། བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཀུན་རྫོབ་ཤེས་པ་ད་ལྟར་བ་དང༌། བསམ་གཏན་དང་པོའི་དངོས་གཞིའི་ངོ་བོར་གྱུར་པའི་ཀུན་རྫོབ་ཤེས་པ་ཁོ་ན་ཐོབ་ཀྱི། ས་གཞན་གྱི་ཀུན་རྫོབ་ཤེས་པ་མི་ཐོབ་པ་བཞིན་ནོ། ། འཐོབ་ཚུལ་འདི་དག་ཀྱང༌། རྟེན་གྱི་གང་ཟག་འཕགས་པ་ཁོ་ནའི་དབང་དུ་བྱས་པ་སྟེ། སོ་སོ་སྐྱེ་བོ་ལ་ནི་ཀུན་རྫོབ་ཤེས་པ་ལས་གཞན་གྱི་དཔྱད་པ་མི་འཇུག་པའི་ཕྱིར་རོ། ། དེ་ནས།
ཟད་པ་ཤེས་ལ་ཟག་བཅས་ཀྱང༌། ། ས་ཀུན་ཞེས་པ་ཟད་ཤེས་ཐོབ་པ་ལ་ནི་ས་གོང་འོག་ཀུན་གྱིས་བསྡུས་པའི་ཟག་པ་དང་བཅས་པའི་ཡོན་ཏན་རྣམས་འཐོབ་བོ། ། དེ་གང་ཞེ་ན། མི་སྡུག་པ་དང༌། དབུགས་འབྱུང་རྔུབ་དྲན་པ་དང༌། དྲན་པ་ཉེར་གཞག་དང༌། ཚད་མེད་དང༌། ཟད་པར་དང༌། རྣམ་ཐར་དང༌། ཟིལ་གནོན་ལ་སོགས་པ་རྣམས་སོ། །
དེ་ཡང་འདོད་ཆགས་དང་བྲལ་བ་རྣམས་ཀྱི་དབང་དུ་བྱས་ཀྱི། སྦྱོར་བས་འཐོབ་དགོས་པ་རྣམས་ནི་མ་ཡིན་ཏེ། དེ་དག་ནི་བསམ་གཏན་གྱི་དངོས་གཞིའི་སྟོབས་ཀྱིས་བསྐྱེད་པར་བྱ་བ་ཡིན་པའི་ཕྱིར། འདིར་འགྲེལ་པ་ལས། རྣམ་ཐར་ལ་སོགས་པ་ཐམས་ཅད་སྲོག་མ་བཅད་དེ་དབུགས་འབྱིན་པ་ལྟ་བུ་དང་ཆོས་མཐུན་པ་ཐོབ་སྟེ། རྒྱལ་སྲིད་ཆེན་པོ་ཐོབ་ན། ཡུལ་མི་རྣམས་ཀྱིས་དབུལ་བར་བྱ་བས་བསུ་བ་བཞིན་དུ། རང་གི་སེམས་ལ་རྒྱལ་སྲིད་ཆེན་པོ་ཐོབ་པ་ལ་དགེ་བའི་ཆོས་ཐམས་ཅད་ཐོབ་པ་རྣམས་ཀྱིས་བསུ་བའི་ཕྱིར་རོ། ། ཞེས་གསུངས་པ་དེའི་དོན་ནི། དབྱིག་མང་པོ་ཤོང་རྫོངས་སུ་ཡོད་པའི་སྲོག་མ་བཟང་པོའི་ཐག་པ་ཆད་ན།
ཇི་འདོད་ལག་གིས་ལེན་པ་བཞིན་དུ། རྡོ་རྗེ་ལྟ་བུའི་ཏིང་ངེ་འཛིན་གྱིས་ཉོན་མོངས་པའི་ཐོབ་པ་བཅད་ནས། ས་ཐམས་ཅད་པའི་ཟག་མེད་ཀྱི་ཤེས་པ་རྣམས་སུ་མ་ཟད། ས་ཐམས་ཅད་པའི་ཡོན་ཏན་ཟག་བཅས་རྣམས་ཀྱིས་ཀྱང་མདུན་ནས་བསུ། ཞེས་པའོ། ། འདི་ཡང་སྔོན་འཁོར་བ་ན་འདྲིས་མ་མྱོང་བ་དག་ཐོབ་པ་ཡིན་གྱི། འདྲིས་མྱོང་བ་རྣམས་ནི། ཁ་ཅིག་ནི་ས་འཕོས་པས་བཏང་ཟིན་པ་ཡང་སྲིད། མ་བཏང་བ་ཁ་ཅིག་ཀྱང་སྔར་ནས་ལྡན་པ་ཉིད་དུ་ཡོད་པས་འདིར་ཐོབ་པ་ཞེས་མི་བྱའོ། ། དེས་ན།
ཇི་སྐད་དུ། སྔོན་རྙེད་མི་འཐོབ་བོ། ། ཞེས་པ། དངོས་བསྟན་ནི། ས་ཀུན། ཞེས་པའི་དམིགས་བསལ་ཡིན་མོད། དེས་ཟག་མེད་ཀྱི་འཐོབ་ཚུལ་ཡང་མཚོན་པ་ཡིན་ཏེ། ཐོབ་ཟིན་མ་བཏང་བ་རྣམས་ནི་ལྡན་པ་ཡིན་གྱི། གསར་དུ་རྙེད་པར་མི་འཇོག ཐོབ་པ་བཏང་ན་ནི་འདས་ཟིན་པ་དེ་ཉིད་སླར་ཡང་མ་འོངས་པའི་གནས་སུ་མི་འོང་བའི་ཕྱིར།
སློབ་དཔོན་འདུས་བཟང་ནི། ཐོབ་པ་བཏང་བ་དེ་དག་སྔོན་འདྲིས་པར་བྱས་པའི་སྟོབས་ཀྱིས་མངོན་དུ་གྱུར་ཀྱང༌། མ་འོངས་པ་ནི་མི་འཐོབ་སྟེ། སྟོབས་ཉམས་པའི་ཕྱིར། ཞེས་འདོད་དོ། ། གང་ལྟར་ཡང༌། རྙེད་པ་ཞེས་བྱ་བ་ནི་གཉིས་ཏེ། སྔོན་རྙེད་ཟིན་པ་དང༌། ཕྱིས་རྙེད་པའོ། ། དེ་ལའང་གཉིས་ཏེ།
ཐོབ་བྱའི་ཆོས་དང༌། ལྷན་ཅིག་ཏུ་རྙེད་པ་དང༌། ཆོས་མ་འོངས་པའི་ཐོབ་པ་ད་ལྟ་རྙེད་པའོ། ། སྔོན་རྙེད་པ་དེས་སྤྱིར་རྙེད་པ་དང་ཐོབ་པའི་གོ་ཆོད་པ་ཡིན་ཏེ། ཇི་སྐད་དུ། ཐོབ་པ་རྙེད་དང་ལྡན་པའོ། ། ཞེས་འཆད་པའི་ཕྱིར། སྐབས་འདིར་ཤེས་པ་དུ་ཐོབ་དཔྱོད་པ་ནི། ཆོས་མ་འོངས་པའི་དབང་དུ་བྱས་པ་ཡིན་ཏེ། འདས་པ་དཔྱོད་མི་དགོས་ཤིང༌།
ད་ལྟར་བ་ལ་དགོས་པ་མེད་པའི་ཕྱིར། འོ་ན་དུས་གསུམ་པ་ཡི་རྣམ་པ་གསུམ། ། ཞེས་དང༌། བསམ་གཏན་སྐྱེས་དང་ལྡན་པ་ནི། ། རྟག་ཏུ་འདས་དང༌། ཞེས་བཤད་པ་རྣམས་ཇི་ལྟ་བུ་ཞེ་ན། ཆོས་འདས་པའི་ཐོབ་པ་མ་འོངས་པ་དེ་དང་ད་ལྟར་བ་དེས། ཆོས་འདས་པ་དེ་དང་ལྡན་པར་བྱེད་ཅེས་བྱ་བའི་དོན་ཡིན་གྱི། འདས་ཟིན་སླར་རྙེད་པར་སྟོན་པ་མ་ཡིན་ནོ། ། དེ་ལྟ་མོད་ཀྱི་ཆོས་འདས་པའི་རིགས་འདྲ་མ་འོངས་པ་རྙེད་པ་ལ་ནི་སྔོན་རྙེད་པ་རྙེད་ཅེས་མི་བྱ་སྟེ།
སྔོན་མེད་གསར་དུ་རྙེད་པའི་ཕྱིར། དེས་ན་འགྲེལ་པ་ལས། གང་ཅི་རྙེད་པ་ཐམས་ཅད་འཐོབ་བམ་ཞེ་ན། གང་སྔོན་མེད་པ་ལས་རྙེད་པ་དེ་ཐམས་ཅད་ནི་འཐོབ་ཀྱི། སྔོན་རྙེད་ཟིན་པ་ནི་མི་འཐོབ་བོ། ། ཞེས་གསུངས་སོ། ། འོ་ན་ཐོབ་པ་ལ་རྙེད་པས་ཁྱབ་བམ་ཞེ་ན། མ་ཁྱབ་བོ་ཞེས་སྟོན་པ་ནི། རྙེད་དང་བསྟེན་ཞེས་བྱ་བ་ནི། ། དགེ་བ་འདུས་བྱས་ཐོབ་པའོ། །
གཉེན་པོ་དང་ནི་ཐག་སྲིང་བའི། ། ཐོབ་པ་ཟག་དང་བཅས་པ་ཡིན། ། ཞེས་པ། ཐོབ་པ་ནི་བཞི་སྟེ། རྙེད་པ་དང༌། བསྟེན་པ་དང༌། གཉེན་པོ་དང༌། ཐག་སྲིང་བ་ཐོབ་པའོ། ། རྙེད་པ་ཐོབ་པ་ནི། དགེ་བ་འདུས་བྱས་རྣམས་སྔོན་གོམས་པའི་སྟོབས་ཀྱིས་མ་འོངས་པ་གསར་དུ་རྙེད་པའོ། །
བསྟེན་པ་ཐོབ་པ་ནི། དགེ་བ་འདུས་བྱས་རྣམས་མངོན་དུ་གྱུར་པའི་ཐོབ་པའོ། ། དེ་ཡང་ཆོས་མ་འོངས་པ་ནི་རྙེད་པ་འབའ་ཞིག་དང༌། ད་ལྟར་བ་ལ་ནི་རྙེད་པ་དང་བསྟེན་པ་གཉིས་ཀ་ཡོད་ལ། འདས་པ་ལ་ནི་གཉིས་ཀ་མེད་དོ། ། འོ་ན་འདས་པ་དང་ལྡན་པར་བཤད་པ་དེ་ཅི་ཞེ་ན། དེ་ལ་ནི་འདས་པ་དང་ལྡན་པ་ཞེས་བྱའི་རྙེད་བསྟེན་གྱི་ཐ་སྙད་མེད་དོ། ། འོ་ན་ཆོས་ཉོན་མོངས་ཅན་དང༌། དགེ་བ་འདུས་མ་བྱས་དང༌། མ་སྒྲིབས་པ་རྣམས་ལ་རྙེད་བསྟེན་མི་འཇོག་པ་ཡིན་ན།
དེ་དག་ལ་གསར་དུ་རྙེད་པ་དང༌། རྒྱུན་ལྡན་པའི་ཐོབ་པ་མེད་པར་འགྱུར་རོ། ། སྙམ་ན། དེ་རྣམས་ལ་དེ་དག་མེད་པས་མ་བཤད་པ་མ་ཡིན་གྱི། འདིར་ནི་ཤེས་པ་ཟག་བཅས་དང་ཟག་མེད་ཀྱི་ལྡན་ཚུལ་འཆད་པའི་སྐབས་ཡིན་ལ། ཟག་མེད་ནི་དགེ་བ་འདུས་བྱས་སུ་ངེས་པ་དང༌། ཤེས་པ་ཟག་བཅས་ཀྱི་ཐོབ་པ་ནི་གཞུང་འོག་མས་བཤད་པའི་དབང་དུ་བྱས་སོ། ། དེ་ཡང་འདི་ནི་ཟག་བཅས་རང་གི་ཐོབ་པ་མ་ཡིན་གྱི། དེའི་མི་མཐུན་ཕྱོགས་ཀྱི་ཐོབ་པ་ལ་དེར་བཏགས་པའོ། ། གསུམ་པ་དེ་དག་གི་ཡོན་ཏན་བཤད་པ་ལ།
གཉིས་ཏེ། ཐུན་མོང་མ་ཡིན་པ་དང༌། ཐུན་མོང་བ་བཤད་པའོ། ། དང་པོ་ནི། ཟད་པ་ཤེས་ལ་ཟག་བཅས་ཀྱང༌། ། ཞེས་བཤད་པ་དེ་ཙམ་དུ་འདུས་སམ་ཞེ་ན། སངས་རྒྱས་ཀྱི་ཟད་ཤེས་ལ་ནི་ཡོན་ཏན་གཞན་ཡང་འབྱུང་ངོ༌། ། ཞེས་སྟོན་པ་ནི། སངས་རྒྱས་ཆོས་ནི་མ་འདྲེས་པ། ། སྟོབས་ལ་སོགས་པ་བཅོ་བརྒྱད་དོ། །
ཞེས་པ་ནས། ཐུགས་རྗེ་ཆེན་པོ་ཀུན་རྫོབ་བློ། ། ཞེས་པའི་བར་ནི་གཞུང་འགྲེལ་ཇི་ལྟ་བ་བཞིན་ནོ། ། འདིར་བཅོ་བརྒྱད་ནི། སྟོབས་བཅུ་མི་འཇིགས་པ་བཞི། དྲན་པ་ཉེར་གཞག་གསུམ། ཐུགས་རྗེ་ཆེན་པོའོ། ། གལ་ཏེ་ཐུགས་རྗེ་ཆེན་པོ་མ་འདྲེས་པར་འཇོག་ལ་སྙིང་རྗེ་ཆེན་པོ་དང་ཁྱད་པར་ཅི་ཞེ་ན། ཐ་དད་བྱ་བ་རྣམ་པ་བརྒྱད། ། ཅེས་པ།
ངོ་བོ་ཞེ་སྡང་གཏི་མུག་མེད། ། རྣམ་པ་སྡུག་བསྔལ་གཅིག་གསུམ་པ། ། དམིགས་པ་ཁམས་གཅིག་ཁམས་གསུམ་ཀ ། ས་ནི་བསམ་གཏན་བཞི་བཞི་པ། ། རྒྱུད་ནི་ཉན་ཐོས་སོགས་དང་རྒྱལ། ། ཐོབ་པ་འདོད་པ་སྲིད་རྩེ་སྤངས། ། མི་སྐྱོབ་པ་དང་ཡོངས་སུ་སྐྱོབ། ། མི་འདྲ་བ་དང་འདྲ་བར་འཇུག ། ཅེས་པའོ། ། གལ་ཏེ་འོ་ན་སངས་རྒྱས་ཀུན་ཡོན་ཏན་ཐམས་ཅད་ཀྱིས་མཉམ་མམ་ཞེ་ན།
སངས་རྒྱས་ཐམས་ཅད་ཚོགས་དང་ནི། ། ཆོས་སྐུ་འགྲོ་བའི་དོན་སྤྱོད་པས། ། མཉམ་པ་ཉིད་དེ་སྐུ་ཚེ་དང༌། ། རིགས་དང་སྐུ་བོངས་ཚད་ཀྱིས་མིན། ། ཞེས་པའོ། ། དེ་ལྟ་བུའི་ཡོན་ཏན་དང་ལྡན་པའི་སངས་རྒྱས་དང༌། དེའི་ཆོས་ལ་དད་པ་ཙམ་གྱིས་ཀྱང་རྣམ་པར་སྨིན་པ་མ་ངེས་པའི་སྡིག་པ་རྣམས་འབྱང་བར་འགྱུར་ཏེ། འགྲེལ་པ་ལས། དེ་ཉིད་ཀྱི་ཕྱིར་དེ་བཞིན་གཤེགས་པ་རྣམས་ནི་བསོད་ནམས་ཀྱི་ཞིང་བླ་ན་མེད་པ་ཞེས་བྱ་སྟེ། འབྲས་བུ་མེད་པ་མ་ཡིན་པ་དང༌།
འབྲས་བུ་ཡིད་དུ་འོང་བ་དང༌། ལན་མང་དུ་འབྱིན་པ་དང༌། མཐོང་བའི་ཆོས་ལ་འབྱུང་བས་མྱུར་བ་དང༌། མཐར་མྱ་ངན་ལས་འདས་པས་མཐའ་བཟང་བའི་ཕྱིར། ཞེས་གསུངས་སོ། ། གཉིས་པ་ནི། ཆོས་གཞན་སློབ་དང་ཐུན་མོང་ཡིན། ། ཁ་གཅིག་སོ་སོ་སྐྱེ་བོ་དང༌། ། ཉོན་མོངས་མེད་དང་སྔོན་གནས་ཤེས། ། སོ་སོ་ཡང་དག་རིགས་མངོན་སོགས། །
ཞེས་པ། སོགས་པའི་སྒྲ་ནི། བསམ་གཏན་དང༌། གཟུགས་མེད་པ་དང༌། ཚད་མེད་པ་དང༌། རྣམ་པར་ཐར་པ་དང༌། ཟིལ་གྱིས་གནོན་པའི་སྐྱེ་མཆེད་དང༌། ། ཟད་པའི་སྐྱེ་མཆེད་ལ་སོགས་པའི། ། དེ་ནས་མ་སྐྱེ་གཞིར་བཅས་སྤྱོད་ཡུལ་ཅན། ། ཞེས་པ།
ཉོན་མོངས་པ་མེད་པའི་ཏིང་ངེ་འཛིན་དེའི་དམིགས་པ་ནི། འདོད་པ་ན་སྤྱོད་པའི་ཉོན་མོངས་པ་དང༌། དེ་ཡང་མ་སྐྱེས་པ་དང༌། གཞི་དང་བཅས་པ་ནི་སྒོམ་པས་སྤང་བར་བྱ་བ་སྟེ། གཞི་མེད་པ་མཐོང་སྤང་ཀུན་འགྲོ་རྣམས་ནི་གཞན་རྒྱུད་ལ་དམིགས་པའང་ཡོད་པས་སྤང་མི་ནུས་པའི་ཕྱིར་དང༌། ཁམས་གོང་མ་པ་དག་ནི་འཕགས་པ་ལ་དམིགས་པའི་ཉོན་མོངས་སྐྱེ་བ་ཤས་ཆུང་བའི་ཕྱིར་དང༌། སྔར་སྐྱེས་པ་རྣམས་སྤང་མི་ནུས་པའི་ཕྱིར། དེས་ན་སྒོམ་སྤང་དུ་གྱུར་པའི་ཉོན་མོངས་པ་བདེན་པ་དང་པོ་གཉིས་ལ་དམིགས་པའི་འདོད་ཆགས་དང་ཁོང་ཁྲོ་ལྟ་བུའོ། ། སོ་སོ་ཡང་དག་པ་རིག་པ་བཞི། མདོ་འགྲེལ་གཞན་ལས་སངས་རྒྱས་ཀྱི་ཐུན་མོང་མ་ཡིན་པར་བཤད་ཀྱང༌།
འདིར་ནི་ཉན་ཐོས་དང་ཐུན་མོང་བར་བཤད་པ་ཡིན་ཏེ། དེ་བཞིན་ཞེས་མི་གཡོ་བའི་ཆོས་ཅན་ལ་ཡོད་པར་བཤད་པའི་ཕྱིར་རོ། ། དྲུག་པོ་དེ་དག་རབ་མཐའ་བས། ། དེ་ནི་རྣམ་དྲུག་བསམ་གཏན་མཐའ། ། དེ་ནི་ས་ཀུན་གྱིས་མཐུན་བྱས། ། འཕེལ་བའི་རབ་ཏུ་ཕྱིན་པ་ཡིན། ། ཞེས་པ། སོ་སོ་རིག་པ་བཞི་དང༌། ཉོན་མོངས་མེད་ཤེས་གཉིས་ཏེ། དྲུག་པོ་དེ་དག་ནི་རབ་མཐའི་སྟོབས་ཀྱིས་ཐོབ་པ་དང༌།
རབ་མཐའ་དེ་ནི། དེས་ཚིག་རིག་པ་ལས་གཞན་པའི་ལྔ་པོ་དེ་དང་རབ་མཐའ་ཉིད་དེ། དྲུག་གི་བདག་ཉིད་དོ། ། དེས་ཚིག་རིག་པ་ནི་རྟོག་དཔྱོད་ཀྱིས་ཀུན་ནས་བསླང་བའི་ཕྱིར་འདོད་པ་དང་བསམ་གཏན་དང་པོའི་ས་པའོ། ། བསམ་གཏན་བཞི་པའི་ས་པ་དངོས་མ་ཡིན་ཀྱང༌། བཞི་པའི་སྟོབས་ཀྱིས་འཐོབ་པ་ལ་འགལ་བ་མེད་དོ། ། རབ་མཐའི་དོན་ཅི་ཞེ་ན། འདོད་པ་ནས་སྲིད་རྩེའི་བར་ལུགས་མཐུན་དང༌། སྲིད་རྩེ་ནས་འདོད་པའི་བར་ལུགས་མི་མཐུན་དང༌། ཡང་འདོད་པ་ནས་བསམ་གཏན་བཞི་པའི་བར་ལུགས་མཐུན་དུ་སྙོམས་པར་འཇུག་པ་དེ་ལ་ནི་དེ་ཞེས་བྱ་ལ།
འཕེལ་བ་མཐར་ཕྱིན་པའི་དོན་ནི། ཆུང་ངུ་བསམ་གཏན་དང་པོ་ནས། འབྲིང་བསམ་གཏན་གཉིས་པ་ལ་འཇུག དེ་ནས་ཆེན་པོ་གསུམ་པ་ལ་སྙོམས་པར་འཇུག་པ་ན་འཕེལ་བའི་རབ་ནི་བསམ་གཏན་གསུམ་པ་ཡིན་ལ། དེའི་ཡང་མཐའ་ཡིན་པ་དེ་ཞེས་བྱ་ལ། མདོར་ན་བསམ་གཏན་དང་པོ་གསུམ་ལ་ནི་སྒོམ་པ་ཆུང་ངུ་འབྲིང་ཆེན་པོ་གསུམ་ཞེས་བྱའོ། ། དེ་ལྟར་ཉན་ཐོས་དང་ཐུན་མོང་བའི་ཡོན་ཏན་དྲུག་བཤད་ནས། སོ་སོ་སྐྱེ་བོ་དང་ཐུན་མོང་བ་ནི། རྫུ་འཕྲུལ་རྣ་བ་ཡིད་དང་ནི། ། སྔོན་ཚེ་འཆི་འཕོ་སྐྱེ་བ་དང༌། །
ཟད་ཤེས་མངོན་དུ་བྱ་བ་ཡི། ། མངོན་ཤེས་རྣམ་དྲུག་རྣམ་གྲོལ་བློ། ། ཞེས་པ། འདིར་ནི་སྒྲུབ་པའི་སྦྱོར་བ་ལ་བར་ཆད་མེད་ལམ་དང༌། གྲུབ་པ་ལ་རྣམ་གྲོལ་ལམ་གྱི་མིང་གིས་བཏགས་ནས་བློ་ཤེས་རབ་ཀྱི་རང་བཞིན་ནོ། ། དྲུག་པོ་དེ་དག་ཤེས་པ་དུའི་ངོ་བོ་ཡིན་པ་ནི། སེམས་ལ་ཤེས་པ་ལྔ་ཡིན་ནོ། ། ཞེས་པ། ཟག་མེད་ཀྱི་སེམས་ཤེས་པ་ནི་ཆོས་ཤེས་རྗེས་ཤེས་དང༌། ལམ་ཤེས་པ་དང་བཞི་པོ་ཉིད་ཡིན་ལ།
ཟག་བཅས་ཤེས་པ་ནི་ཀུན་རྫོབ་ཤེས་པའི་ངོ་བོར་སྐྱེ་བའོ། ། འགོག་པ་ཤེས་པའི་ངོ་བོར་ནི་མི་སྐྱེ་སྟེ། འགོག་པ་ནི་མཚུངས་ལྡན་མ་ཡིན་པའི་ཕྱིར། སྡུག་ཀུན་ཤེས་པ་ཡང་མ་ཡིན་ཏེ། དེ་གཉིས་ཤེས་པར་འཇོག་པ་ལ་ནི་མི་རྟག་སོགས་ཀྱི་རྣམ་པ་ཅན་དགོས་པ་ལས་དེ་མེད་པའི་ཕྱིར་ཟད་པ་དང་མི་སྐྱེ་བ་ཤེས་པ་གཉིས་ཀྱང་སེམས་ཤེས་ཀྱི་རྣམ་པ་ཅན་མ་ཡིན་པའི་ཕྱིར་མེད་དོ། ། ཟད་པ་ཤེས་པ་སྟོབས་བཞིན་ནོ། ། ཞེས་པ། ཤེས་པ་དྲུག་གམ་བཅུའི་ངོ་བོར་སྐྱེ་བ་ཡིན་ཏེ། ཟག་པ་ཟད་པའི་ངོ་བོ་ཁོ་ན་ཤེས་པ་ཡིན་ན། འགོག་ཤེས་དང༌།
དེ་ལས་ཕྱེ་བའི་ཆོས་རྗེས་གཉིས་དང༌། ཟད་མི་སྐྱེ་ཤེས་པ་དང༌། ཀུན་རྫོབ་ཤེས་པའོ། ། ཟག་པ་ཟད་པའི་ཐབས་དང་བཅས་པ་ཤེས་པ་ཡིན་ན་ནི་ཤེས་པ་བཅུའོ། ། ལྔ་ནི་བསམ་གཏན་བཞི་དག་ན། ། ཞེས་པ། མངོན་ཤེས་དང་པོ་ལྔ་ནི་བསམ་གཏན་གྱི་དངོས་གཞི་དག་ན་ཡོད་ལ་གཟུགས་མེད་ན་ནི་མེད་དེ། རྫུ་འཕྲུལ་དང༌། ལྷའི་རྣ་བ་དང༌། འཆི་འཕོ་སྐྱེ་བ་ཤེས་པ་གསུམ་གྱིས་ནི་གཟུགས་ལ་དམིགས་པའི་ཕྱིར་དང༌།
སྔོན་གྱི་གནས་དང༌། སེམས་ཀྱི་རྣམ་གྲངས་ཤེས་པ་གཉིས་ནི། དམིགས་པ་གཟུགས་ལ་བརྟེན་ནས་སྒྲུབ་དགོས་པའི་ཕྱིར། དེ་ཡང་འདི་ལྟར། བསམ་གཏན་པ་དག་བསམ་གཏན་ལ་བརྟེན་ནས་གཟུགས་འདི་འདྲ་བས་ན་སེམས་འདི་འདྲ་བར་འགྱུར་རོ། ། ཞེས་པ་དང༌། ལུས་འདི་ལ་སེམས་ཀྱི་རྣམ་པ་ཅི་འདྲ་བ་ཞིག་ཅེས་ཕ་རོལ་ལ་ཡིད་གཏོད་དོ། ། གང་གི་ཚེ་གཟུགས་ལ་མ་ལྟོས་པར་ཕ་རོལ་གྱི་སེམས་ཤེས་པ་དེའི་ཚེ་སེམས་ཤེས་པ་གྲུབ་པ་ཡིན་ནོ། ། ཡང་བསམ་གཏན་ལ་བརྟེན་ནས་རང་གཞན་གྱི་ཡིད་ཀྱི་རྣམ་པར་ཤེས་པ་འགགས་མ་ཐག་པའི་མཚན་མ་བཟུང་ནས། དེའི་སྔ་མ་ལ་ཡིད་གཏད་དེ་མཐར་ཉིང་མཚམས་སྦྱོར་བའི་སེམས་དང༌།
དེ་ནས་སྔ་མའི་བར་དོའི་གནས་སྐབས་དང༌། དེ་ནས་སྔ་མའི་འཆི་བའི་སྲིད་པ་དང༌། དེ་ནས་སྔ་མའི་སྔོན་དུས་ཀྱི་སྲིད་པ་ལ་ཡིད་གཏད་དེ། གང་གི་ཚེ་བར་སྲིད་དྲན་པ་དེའི་ཚེ་སྔོན་གནས་རྗེས་སུ་དྲན་པ་གྲུབ་པ་ཡིན་ནོ། ། དེའི་ཕྱིར་སྔོན་གནས་ཉམས་སུ་མྱོང་བ་ཁོ་ནའོ། ། གལ་ཏེ་དེ་ལྟར་ཡིན་ན། འདོད་པའི་རྟེན་ལ་གནས་གཙང་མ་ལྔ་རྗེས་སུ་དྲན་པ་ཇི་ལྟར་ཡོད་དེ། དེར་སྐྱེས་པ་ནི་ཕྱིར་མི་འོང་པ་ཡིན་པས་འདིར་མི་སྐྱེ་བའི་ཕྱིར། ཞེ་ན། ཐོས་པས་ཉམས་སུ་མྱོང་བའི་ཕྱིར་རོ། །
ཞེས་འགྲེལ་པར་གསུངས་སོ། ། ཡང་རྫུ་འཕྲུལ་དང༌། ལྷའི་རྣ་བ་དང༌། མིག་གི་མངོན་ཤེས་གསུམ་གྱི་སྦྱོར་བ་ནི། རིམ་པ་ལྟར། ལུས་ཡང་བ་དང༌། འཕར་བ་སོགས་དང༌། ཐག་ཉེ་རིང་གི་སྒྲ་དང༌། སྣང་བ་ཡིད་ལ་བྱེད་པའོ། ། ཞེས་བཤད་དོ། །
རང་དང་འོག་སའི་སྤྱོད་ཡུལ་ཅན། ། ཞེས་པ། མངོན་ཤེས་ལྔ་པོ་དེ་དག་གོང་མའི་སྤྱོད་ཡུལ་མ་ཡིན་ཏེ། མཆོག་དམན་པའི་ཡུལ་མ་ཡིན་པའི་ཕྱིར། འོ་ན་གཟུགས་མེད་ནས་ཤི་འཕོས་པས་སྔོན་གྱི་གནས་ཇི་ལྟར་དྲན། ཞེ་ན། འགྲེལ་པར་གཟུགས་མེད་ནས་ཤི་འཕོས་ནས་འདིར་སྐྱེས་པ་ནི་ཕ་རོལ་པོའི་རྒྱུད་ལ་བརྟེན་ནས་སྐྱེད་དོ། ། གཞན་དག་གི་ནི་རང་གི་རྒྱུད་ལ་བརྟེན་ནས་སོ། ། ཞེས་བཤད། དོན་ནི།
རང་གི་སྐྱེ་བ་སྔོན་མ་གཟུགས་མེད་དུ་སྐྱེས་པ་མི་ཤེས་ཀྱང༌། གཞན་གཟུགས་མེད་དུ་སྐྱེས་པ་ཤེས་སོ། ། ཞེས་པ་གཅིག་བྱུང་བས་རྣམ་པར་བརྟག་དགོས་སོ། ། མངོན་ཤེས་དེ་དག་ཇི་ལྟར་འཐོབ་པའི་ཚུལ་ནི། ཐོབ་བྱ་འདྲིས་པ་ཆགས་བྲལ་བས། ། ཞེས་པ། སྔོན་མ་འདྲིས་པ་རྣམས་ནི་སྦྱོར་བས་ཐོབ་པར་བྱ་བ་ཡིན་ལ། ཚེ་རབས་གཞན་ལ་འདྲིས་པ་རྣམས་ནི་འདོད་ཆགས་དང་བྲལ་བ་རྣམས་ཀྱིས་འཐོབ་བོ། ། འདྲིས་མ་འདྲིས་གང་ཡིན་ཀྱང་མངོན་དུ་འགྱུར་བ་ནི་སྦྱོར་བ་ལ་ལྟོས་པ་ཡིན་ཏེ། འགྲེལ་པ་ལས།
ཐམས་ཅད་སྦྱོར་བས་བསྐྱེད་པ་ཡིན་ནོ། ། ཞེས་སོ། ། མངོན་ཤེས་དེ་དག་དྲན་པ་ཉེར་གཞག་གི་ངོ་བོ་ཡིན་པ་ནི། གསུམ་པ་དྲན་པ་ཉེར་གཞག་གསུམ། ། ཞེས་པ། མངོན་ཤེས་གསུམ་པ་ནི་གཞན་གྱི་སེམས་ཤེས་པ་སྟེ། དེ་ནི་ཚོར་བ་དང༌། སེམས་པ་དང༌། ཆོས་དྲན་པ་ཉེར་གཞག་གསུམ་ཡིན་ལ། མིག་རྣ་རྫུ་འཕྲུལ་གྱི་མངོན་ཤེས་གསུམ་ནི་དང་པོ་ཞེས་པ་ལུས་དྲན་པ་ཉེར་གཞག་གོ །
ལྷག་མ་ནི་དམིགས་ཀྱིས་མ་ཕྱེ་བའི་ཕྱིར་དྲན་པ་ཉེར་གཞག་བཞི་ཀའི་ངོ་བོར་གྲུབ་བོ། ། འོ་ན་མངོན་ཤེས་དེ་དག་དགེ་སོགས་གསུམ་ལས་གང་ཞེ་ན། མིག་དང་རྣ་བའི་མངོན་ཤེས་ནི། ། ལུང་དུ་མ་བསྟན། ཞེས་པ། དེ་དག་དགེ་བ་སྐྱེས་ཐོབ་ནི་མ་ཡིན་ལ་སྦྱོར་བྱུང་ཡང་མ་ཡིན་ཏེ། ཐོས་བསམ་སྒོམ་གསུམ་གྱི་ཤེས་པས་མ་བསྡུས་པའི་ཕྱིར། ལྷག་རྣམས་དགེ ཞེས་པ། བསམ་གཏན་གྱི་སས་བསྡུས་པའི་རྣམ་གྲོལ་ལམ་ཡིན་པ་ལ་ཐུག་གོ །
འོ་ན་དེ་དག་བསམ་གཏན་བཞི་པའི་ས་པར་མི་འགྱུར་ཏེ། བསམ་གཏན་གཉིས་པ་ཡན་ཆད་ན་མིག་དང་རྣ་བའི་རྣམ་པར་ཤེས་པ་མེད་པའི་ཕྱིར། ཞེ་ན། ལ་ལ་ན་རེ། གཉིས་པ་ཡན་ཆད་ན་མིག་དང་རྣ་བའི་དབང་པོ་ཡོད་པས། ཞེས་དང༌། ཁ་ཅིག་ནི་འདི་གཉིས་དང་པོ་སྒྲུབ་པའི་སྦྱོར་བ་བསམ་གཏན་བཞི་པ་ལ་བརྟེན་པས། ཇི་སྐད་དུ། ལྔ་ནི་བསམ་གཏན་བཞི་དག་ན། ། ཞེས་བཤད་པ་ཡིན་ནོ། །
ཡང་དྲུག་པོ་དེ་ལས་རིགས་པ་ཡིན་པ་དུ་ཞེ་ན། གསུམ་ནི་རིག་པ་སྔོན་མཐའ་སོགས། ། མ་རིག་པ་ནི་བཟློག་ཕྱིར་རོ། ། དེ་ཡང་ཟག་ཟད་མངོན་ཤེས་ནི་མི་སློབ་པ་དང་རིག་པ་དངོས་ཡིན་ལ། གཞན་གཉིས་ནི་བཏགས་པ་བ་ཡིན་ནོ། ། གཞན་གཉིས་ནི་མི་སློབ་པའི་རྒྱུད་ལ་ཡོད་ཀྱང་དབང་ཤེས་ཡིན་པས་རིག་པར་མི་འཆད་དོ། ། ཡང་མདོ་ལས་ཆོ་འཕྲུལ་རྣམ་པ་གསུམ་གསུངས་པ་དེ་ཡང༌། མངོན་པར་ཤེས་པ་དྲུག་ལས་ཕྱེ་བ་ཡིན་ནོ། ། ཞེས་འཆད་པ་ནི། དང་པོ་གསུམ་པ་དྲུག་པ་ནི།
ཆོ་འཕྲུལ་རྣམས་ཡིན་བསྟན་པ་མཆོག ། ཅེས་པ། གདུལ་བྱ་གཞན་གྱི་ཡིད་འཕྲོག་པར་བྱེད་པས་ན་ཆོ་འཕྲུལ་ཞེས་བྱ་ལ། དེ་ལས་ཀྱང་རྫུ་འཕྲུལ་གྱིས་ནི་གདུལ་བྱའི་ཡིད་འདུན་པར་བྱས་པའི་སྒོ་ནས་འཕྲོག་པར་བྱེད། གསུམ་པ་སེམས་ཀྱི་རྣམ་གྲངས་ཤེས་པས་ནི་གཞན་གྱི་བསམ་པ་དང་མཐུན་པའི་ཆོས་བསྟན་པས་ཡིད་འཕྲོག་པར་བྱེད། དྲུག་པ་ཟག་ཟད་མངོན་ཤེས་ཀྱིས་ནི་བསྟན་པ་དང་མཐུན་པར་བསྒྲུབས་པས་གཞན་སྨིན་ཅིང་གྲོལ་བའི་སྒོ་ནས་ཡིད་འཕྲོག་པར་བྱེད་པའི་ཕྱིར། ཡང་ན། གོ་རིམ་བཞིན་དུ། བསྟན་པ་ལ་ཞེས་འགྲོས་པ་དང༌། བར་མར་གནས་པ་དང༌།
ཞུགས་པ་རྣམས་ཡིད་འཕྲོག་པའི་ཕྱིར། དེ་ཞེས་བྱའོ། ། དེའི་ནང་ནས་གསུམ་པ་མཆོག་ཡིན་ཏེ། རྒྱུ་ཉོན་མོངས་ཟད་བྱེད་ཀྱི་ལམ་མི་འཁྲུལ་བའི་ཕྱིར་དང༌། རང་གི་ངོ་བོ་ཉོན་མོངས་དང་བྲལ་བས་ཕན་པའི་ཕྱིར་དང༌། འབྲས་བུ་ཡིད་འོང་ལ་སྦྱོར་བར་བྱེད་པའི་ཕྱིར། འདིར་རྫུ་འཕྲུལ་གྱི་ངོས་འཛིན་ནི་ཏིང་ངེ་འཛིན་ཡིན་ལ། དེ་ལ་རྫུ་འཕྲུལ་གྱི་སྒྲ་འཇུག་པ་ནི། འདིས་འབྱོར་བར་བྱེད་པས་ན་དེ་ཞེས་བྱ་ལ། ཅི་ཞིག་སྦྱོར་བར་བྱེད་ན།
སྤྲུལ་པ་དང༌། འགྲོ་བའོ། ། འགྲོ་བ་ནི་གསུམ་སྟེ། ལུས་བྱ་ལྟར་རིམ་གྱིས་ཕྱིན་པར་བྱེད་པའི་འགྲོ་བ་དང༌། ཐག་རིང་པོ་ལ་ཉེ་བར་མོས་པའི་འགྲོ་བའོ། ། ཞེས་སྟོན་པ་ནི། རྫུ་འཕྲུལ་ཏིང་འཛིན་དེ་ལས་ནི། ། སྤྲུལ་དང་འགྲོ་བ་སྟོན་པ་ལ། ། ཡིད་མགྱོགས་འགྲོ་བ་གཞན་དག་ལ། ། ཕྱིན་བྱེད་མོས་པ་ལས་བྱུང་ཡང༌། །
ཞེས་པའོ། ། གཉིས་པ་སྤྲུལ་པའི་ངོས་འཛིན་ནི། རྒྱུ་ཏིང་ངེ་འཛིན་དེ་ལས་འབྲས་བུ་སྤྲུལ་པ་ལ་འཇུག་པ་ན་སྤྲུལ་སེམས་ལུང་མ་བསྟན་མངོན་དུ་བྱེད་དགོས་ལ། སྤྲུལ་སེམས་དེ་ལ། གཉིས་ཏེ། འདོད་པའི་སས་བསྡུས་པ་དང༌། གཟུགས་ཀྱི་སས་བསྡུས་པའོ། ། རྒྱུ་སྤྲུལ་སེམས་གཉིས་ཡོད་པའི་དབང་གིས། འབྲས་བུ་སྤྲུལ་པ་ཡང༌། འདོད་པར་གཏོགས་པ་དང༌།
གཟུགས་སུ་གཏོགས་པ་གཉིས་དང༌། སྤྲུལ་པ་པོ་འདོད་པའི་རྟེན་ཅན་དང༌། གཟུགས་ཀྱི་རྟེན་ཅན་གཉིས་སོ། ། རྟེན་དེ་གཉིས་རེ་རེས་ཀྱང་འདོད་གཟུགས་ཀྱི་སྤྲུལ་པ་གཉིས་གཉིས་སྤྲུལ་ནུས་པས་བཞི་དང༌། བཞི་པོ་རེ་རེ་ལའང༌། བདག་གི་ལུས་དང་འབྲེལ་བར་སྤྲུལ་པ་དང༌། གཞན་ལུས་དང་འབྲེལ་བར་སྤྲུལ་པ་གཉིས་གཉིས་ཏེ་བརྒྱད་དོ། ། བདག་ཉིད་ཀྱི་ལུས་སེང་གེར་བསྒྱུར་བ་ལྟ་བུ་ནི་དང་པོའི་ངོས་འཛིན་དང༌། རང་ལུས་ལས་ཕྱི་རོལ་དུ་སེང་གེ་སྤྲུལ་པ་ནི། གཞན་ལུས་དང་འབྲེལ་བའི་ངོས་འཛིན་ནོ། །
གང་སྤྲུལ་པ་ནི། འདོད་པར་གཏོགས་པ་སྤྲུལ་སེམས་ཀྱིས་ནི་ཕྱིའི་སྐྱེ་མཆེད་བཞི་པོ་ཁོ་ན་སྤྲུལ་པར་བྱེད་ཀྱི། ནང་གི་སྐྱེ་མཆེད་ནི་སྤྲུལ་པར་མི་བྱེད་དེ། བྱེད་ན་སྔོན་མེད་པའི་སེམས་ཅན་འབྱུང་བར་ཐལ་བའི་ཕྱིར། སྒྲའང་སྤྲུལ་པར་མི་བྱེད་དེ། རྒྱུན་མེད་པའི་ཕྱིར། གཟུགས་སུ་གཏོགས་པའི་སྤྲུལ་པ་ནི་ཕྱིའི་སྐྱེ་མཆེད་གཉིས་ཁོ་ན་སྟེ། དེ་ན་དྲི་རོ་གཉིས་མེད་པའི་ཕྱིར་རོ། ། འོ་ན་རྟེན་གཟུགས་ཁམས་པས་འདོད་པའི་སྤྲུལ་པ་སྤྲུལ་པ་ན། དྲི་རོ་གཉིས་སྤྲུལ་མི་ནུས་པར་འགྱུར་རོ། །
ཞེ་ན། སྐྱོན་མེད་དེ། དེས་འདོད་པའི་སྤྲུལ་སེམས་ཀྱིས་བྱས་པ་དང༌། རང་ལུས་དང་འབྲེལ་བར་སྤྲུལ་པ་ན་ཡང་དེ་ལ་སྲེད་པ་མེད་པའི་ཕྱིར། དཔེར་ན་གོས་དང་རྒྱན་ལུས་དང་འབྲེལ་ཡང་སེམས་ཅན་དུ་མི་བགྲང་བ་བཞིན་ནོ། ། སྒྲ་མི་སྤྲུལ་ན་སྤྲུལ་པས་ངག་སྨྲ་བ་ཇི་ལྟར་ཞེ་ན། སྤྲུལ་པས་ངག་སྨྲ་བར་སྣང་བ་ཙམ་ཡིན་གྱི། སྤྲུལ་པ་པོས་སྨྲས་པ་ལས་གཞན་མེད་དོ། ། མདོར་ན་འགྲོ་བ་དང་སྤྲུལ་པ་གྲུབ་པའི་དུས་ཀྱི་བདག་པོའི་རྐྱེན་དུ་གྱུར་པའི་ཏིང་ངེ་འཛིན་ནི་རྫུ་འཕྲུལ་དང་དེའི་མངོན་ཤེས་ཡིན་ལ། དེའི་བདག་འབྲས་སུ་གྱུར་པའི་འགྲོ་བ་དང་སྤྲུལ་པ་ལ་ནི་རྫུ་འཕྲུལ་གྱི་ཆོས་འཕྲུལ་ཞེས་བྱའོ། །
འོ་ན་མངོན་ཤེས་ཉིད་ཀྱིས་སྤྲུལ་པར་བྱེད་དམ་ཞེ་ན། མ་ཡིན་ཏེ། དེའི་འབྲས་བུ་སྤྲུལ་སེམས་ཀྱིས་སྤྲུལ་པས་སོ། ། སྤྲུལ་སེམས་དེ་ཡང་བཅུ་བཞི་སྟེ། བསམ་གཏན་དང་པོའི་ཏིང་ངེ་འཛིན་གྱི་འབྲས་བུ་བསམ་གཏན་དང་པོ་ཉིད་ཀྱི་སས་བསྡུས་པའི་སྤྲུལ་སེམས་དང་གཉིས་ཡོད་པ་ནས། བསམ་གཏན་བཞི་པའི་འབྲས་བུ་རང་ས་དང་འོག་ས་བཞིའི་སྤྲུལ་སེམས་གཉིས་སུ་གྱུར་པའི་བར་རྣམས་སོ། ། ས་འོག་མའི་ཏིང་ངེ་འཛིན་གྱིས་གོང་སའི་སྤྲུལ་སེམས་བདག་པོར་བྱེད་པ་ནི་མི་སྲིད་དེ། གོང་མའི་སེམས་མངོན་དུ་མ་བྱས་པར་ནི་དེའི་སྤྲུལ་པ་ལ་མི་འཇུག བྱས་ནས་ནི་དེ་ཉིད་ཀྱིས་སྤྲུལ་པར་བྱེད་ཀྱི། འོག་མས་སྤྲུལ་པར་བྱེད་མི་ནུས་སོ། །
ཞེས་སྟོན་པ་ནི། འདོད་པར་གཏོགས་པའི་སྤྲུལ་པ་ནི། ། ཕྱི་ཡི་སྐྱེ་མཆེད་བཞི་རྣམས་གཉིས། ། གཟུགས་གཏོགས་གཉིས་སྤྲུལ་སེམས་དག་གིས། ། དེ་དག་ཀྱང་ནི་བཅུ་བཞིའོ། ། བསམ་གཏན་འབྲས་གཉིས་ནས་ལྔའི་བར། ། རིམ་བཞིན་གོང་མ་ལས་སྐྱེས་མིན། ། ཞེས་སོ། ། སྐབས་འདིར་འགྲེལ་པ་ལས། འདོད་པ་ན་སྤྱོད་པའི་སྤྲུལ་པ་བསམ་གཏན་གཉིས་པ་ལ་སོགས་པའི་འབྲས་བུ་ནི།
བསམ་གཏན་དང་པོའི་ས་པ་དེའི་འབྲས་བུ་ལས་འགྲོས་ཀྱི་སྒོ་ནས་ཁྱད་པར་དུ་འཕགས་སོ། ། ཞེས་བཤད་པ་དེའི་དོན་ནི། བསམ་གཏན་དང་པོའི་འབྲས་བུར་གྱུར་པའི་འདོད་པའི་སྤྲུལ་སེམས་ཀྱིས་སྤྲུལ་པའི་འདོད་པའི་སྤྲུལ་པ་དེས་བསམ་གཏན་དང་པོའི་བར་དུ་འགྲོ་ནུས་ཀྱི། བསམ་གཏན་གཉིས་པ་ཡན་ཆད་དུ་འགྲོ་མི་ནུས། དེ་བཞིན་དུ་བསམ་གཏན་གཉིས་པའི་འབྲས་བུར་གྱུར་པའི་སྤྲུལ་པས་ཀྱང་གསུམ་པ་ཡན་ཆད་དུ་འགྲོ་མི་ནུས་པའོ། ། དེ་ལྟར་བཤད་པ་ན་སྤྲུལ་པ་པོ་འདོད་ཁམས་གཟུགས་སུ་མི་འགྲོ་ཡང༌། དེའི་སྤྲུལ་པ་གཟུགས་ཁམས་སུ་འགྲོ་བ་དང༌། སྤྲུལ་པ་པོ་ཚངས་པ་འདོད་པའི་ཁམས་སུ་མ་འོངས་པར། སྤྲུལ་པ་འདོད་ཁམས་སུ་འོངས་པ་བུ་ཡིན་པ་དེའི་ཚེ། སྤྲུལ་པ་ལའང་འདོད་པར་གཏོགས་པ་དང༌།
གཟུགས་སུ་གཏོགས་པ་གཉིས་སུ་ཕྱེ་ནས། གཉིས་པོ་རང་རང་གི་ཁམས་ལས་མི་འདའ་བར་འདོད་དགོས་ཏེ། ས་རྣམས་སྲེད་པས་སོ་སོར་མཚམས་བཅད་པའི་ཕྱིར་རོ། ། དེས་རྙེད་བསམ་གཏན་བཞིན། ། ཞེས་པ། སྤྲུལ་སེམས་དེ་ཡང་བསམ་གཏན་ལྟར་ས་འོག་མ་ལ་འདོད་ཆགས་དང་བྲལ་བ་ཙམ་གྱིས་རྙེད་པ་ཡིན་མོད། མངོན་དུ་གྱུར་པ་ནི་སྦྱོར་བ་ལ་ལྟོས་སོ། ། འོ་ན་སྤྲུལ་པ་ལ་འཇུག་པ་སྤྲུལ་སེམས་ཀྱིས་བྱེད་པ་བཞིན་དུ། ལྡང་བ་ཡང་དེ་ཉིད་ཀྱི་འབྱེད་དམ་ཞེ་ན། དེ་ནི་དག་དང་རང་ལས་དེ་ལས་གཉིས། །
ཞེས་པ། འགྲེལ་པར་ཏིང་ངེ་འཛིན་གྱི་འབྲས་བུ་ལ་གནས་པ་ནི། ཡང་ཏིང་ངེ་འཛིན་དེ་ལ་མ་ཞུགས་པར་ཏིང་ངེ་འཛིན་དེ་ལས་ལྡང་བ་མེད་དོ། ། ཞེས་བཤད་པ་དེ་ཉིད་དོ། ། སྤྲུལ་སེམས་སྤྲུལ་པ་དང་ས་གཅིག་པ་དགོས་པའི་སྤྱིར་བཏང་དམིགས་བསལ་དང་བཅས་པ་ནི། རང་གི་ས་ཡིས་སྤྲུལ་པར་བྱེད། ། སྨྲར་འཇུག་པ་ནི་འོག་མས་ཀྱང༌། ། ཞེས་སོ། ། འོ་ན་གང་གི་ཚེ་སྨྲ་བར་འཇུག་པའི་སེམས་ཡོད་པ་དེའི་ཚེ་སྤྲུལ་སེམས་ཡོད་ན་ནི། གང་ཟག་གཅིག་ལ་རྟོག་པ་རིགས་མཐུན་རྫས་གཞན་གཉིས་ཡོད་པར་འགྱུར་ལ།
མེད་ན་ཇི་ལྟར་སྨྲ་བའམ་སྤྲུལ་ཞེ་ན། སྤྲུལ་པ་ཡུན་རིང་དུ་གནས་པར་བྱིན་གྱིས་བརླབས་ནས། དེ་ནས་རིམ་གྱིས་སྨྲ་བར་འཇུག་པའི་ཕྱིར། ཞེས་སྟོན་པ་ནི། བྱིན་གྱིས་བརླབས་ནས་གཞན་འཇུག་ཕྱིར། ། ཞེས་པའོ། ། བྱིན་གྱིས་རློབས་པ་དེ་གསོན་པོ་ཁོ་ན་ལའམ། ཞེ་ན། ཤི་བ་ལ་ཡང་བྱིན་བརླབས་ཡོད། ། མི་རྟག་ལ་མིན་གཞན་དག་མིན། །
ཞེས་པ། དཔེར་ན། ལུང་ཕྲན་ཚེགས་ལས། འོད་བསྲུང་ཆེན་པོས་མངོན་པའི་སྡེ་སྣོད་ཀྱི་བསྡུ་བ་མཛད་ཟིན་པའི་རྗེས་སུ། བསྟན་པ་ཀུན་དགའ་བོ་ལ་གཏད་ནས། རི་བྱ་རྐང་ཅན་དུ་སོང་སྟེ། རི་གསུམ་དབུས་སུ་རྩ་བཏིང་བ་ལ་འདུག་ནས། བདག་གི་ལུས་འདི་སངས་རྒྱས་བྱམས་པའི་སློབ་མ་རྣམས་སྤྲོ་བ་བསྐྱེད་པར་བྱ་བའི་ཕྱིར། བྱམས་པའི་བསྟན་པ་མ་རྒྱས་ཀྱི་བར་དུ། རི་ཁ་ཟུམ་སྟེ་མ་ཉམས་པར་གནས་པར་གྱུར་ཅིག
རྒྱལ་པོ་མ་སྐྱེས་དགྲ་ལུས་ལྟར་འོངས་ན། རི་རྣམས་ཁ་བྱེ་ནས་མཐོང་བར་གྱུར་ཅིག ཅེས་བྱིན་གྱིས་བརླབས་སོ། ། གང་གི་ཚེ་བྱམས་པ་སངས་རྒྱས་ནས་འདུས་པ་དང་པོའི་ཉན་ཐོས་ཀྱི་དགེ་འདུན་བྱེ་བ་ཕྲག་དགུ་བཅུ་རྩ་དྲུག་དང་བཅས་པ་རི་བྱ་རྐང་ཅན་དུ་གཤེགས་ནས། བྱམས་པས་འོད་བསྲུང་ཆེན་པོའི་རུས་པ་ཕྱག་ཏུ་བསྣམས་ནས་ཆོས་བསྟན་པས། ཉན་ཐཽས་བྱེ་བ་ཕྲག་དགུ་བཅུ་རྩ་དྲུག་གིས་དགྲ་བཅོམ་པ་ཐོབ་པར་གསུངས་སོ། ། གལ་ཏེ་སྤྲུལ་སེམས་ཐམས་ཅད་ལུང་མ་བསྟན་དུ་ངེས་སམ་ཞེ་ན། སྐྱེ་བ་ལས་སྐྱེས་རྣམ་གསུམ་མོ། ། ཞེས་སོ། ། འདིར་འགྲེལ་པ་ལས།
དེ་དག་གིས་བྱས་པའི་སྤྲུལ་པ་རང་གཞན་གྱི་ལུས་དང་འབྲེལ་བ་ནི། སྒྲ་མེད་པའི་གཟུགས་ཅན་གྱི་སྐྱེ་མཆེད་ཡིན་པའི་ཕྱིར། སྐྱེ་མཆེད་དགུ་པོ་ཡིན་ཏེ། དབང་པོ་དང་ཐ་མི་དད་པའི་ཕྱིར་རོ། ། དབང་པོ་ནི་སྤྲུལ་པར་མི་བྱེད་དོ། ། ཞེས་བཤད། དེའི་དོན་ནི་སྤྲུལ་པ་དེ་རང་གཞན་གྱི་ལུས་དང་འབྲེལ་བའི་ཚེ། ནང་གི་སྐྱེ་མཆེད་ལྔ་དང༌། ཕྱིའི་བཞི་སྟེ་དགུའོ། ། དེ་ཡང་དབང་པོ་དང་གོ་ས་ཐ་མི་དད་དུ་གནས་པས་དེར་འཆད་ཀྱི།
དབང་པོ་སྤྲུལ་པ་ན་མ་ཡིན་ཏེ། དབང་པོ་ནི་སེམས་ཅན་དུ་སྟོན་པ་ཁོ་ན་ཡིན་པས། སྔོན་མེད་པའི་སེམས་ཅན་སྲིད་པར་ཐལ་བས་སོ། ། ཡིད་ཀྱི་སྐྱེ་མཆེད་ནི་མི་རྩི་སྟེ། སྤྲུལ་པ་ལ་སེམས་མེད་པའི་ཕྱིར། བསྟན་བཅོས་ལས་ཀྱང༌། སྤྲུལ་པ་དེ་འབྱུང་བ་ཆེན་པོ་བཞི་ལས་གྱུར་པ་ཞེས་བརྗོད་པར་བྱའོ། ། སེམས་མེད་པ་ཞེས་ཀྱང་བརྗོད་པར་བྱའོ། ། ཞེས་བཤད་པས། ཆོས་ཀྱི་སྐྱེ་མཆེད་ཀྱང་སྤྲུལ་པར་མི་བྱེད་དོ། །
ཞེས་སོ། ། དེ་ལྟ་མོད་ཀྱི་གཞན་རྒྱུད་དང་འབྲེལ་བའི་དབང་པོ་ལྔ་ཞེས་པ་དེ། སྤྲུལ་པ་པོ་རང་ཉིད་ཀྱིའམ། གཞན་ཞིག་ཡིན་ཞེས་བརྟག་པར་བྱའོ། ། རྫུ་འཕྲུལ་ལ་གཉིས་པོ་དེ་ལས་གཞན་ཡང་འཆད་པ་ནི། རྫུ་འཕྲུལ་སྔགས་དང་སྨན་དག་དང༌། ། ལས་ལས་སྐྱེས་པ་རྣམ་པ་ལྔ། ། ཞེས་པའོ། གདགས་པ་ལས། སྤྲུལ་པ་ལ་སྐྱེས་ཐོབ་དང་སྒོམ་བྱུང་གཉིས་སུ་ཕྱེ་ནས།
དང་པོ་ལ་སེམས་ཡོད་པར་བཤད་དོ། ། མངོན་ཤེས་ཀྱི་ནང་ཚན་དུ་གྱུར་པའི་ལྷའི་མིག་དང་རྣ་བ་ནི་འདྲ་བ་ལས་དེར་བཏགས་པའམ། ཞེ་ན། དངོས་ཡིན་ནོ་ཞེས་འཆད་པ་ནི། བསམ་གཏན་ས་པའི་གཟུགས་དང་བ། ། རྟག་ཏུ་རྟེན་བཅས་མ་ཚང་མེད། ། ཞེས་པ། མིག་དང་རྣ་བ་དེ་གཉིས་ནི་རྟག་ཏུ་རྣམ་ཤེས་དང་བཅས་པའི་ཕྱིར་དེ་མཚུངས་མི་སྲིད་དོ། ། མིག་རྣའི་རྣམ་ཤེས་ཀྱི་ཀུན་སློང་རྟོག་དཔྱོད་ཅིག་ཆར་དུ་སྐྱེ་བ་མེད་པའི་ཕྱིར་རིམ་གྱིས་སྐྱེ་དགོས་ལ། དེའི་ཕྱིར་རྟག་ཏུ་བརྟེན་དང་བཅས་པ་ཇི་ལྟར་རུང༌།
ཞེ་ན། དེར་ནི་ཏིང་ངེ་འཛིན་གྱི་མཐོང་བ་ཡིན་ནོ། ། ཞེས་ཁ་ཅིག་ཟེར་ལ། གཞན་དག་ནི་ཀུན་སློང་ས་འོག་མར་གཏོགས་ཀྱང༌། ཏིང་ངེ་འཛིན་གྱི་མཐུས་ཡུན་རིང་དུ་འཛིན་པ་ཡིན་ནོ། ། ཞེས་གསུང་ངོ༌། ། དེ་ལྟར་དེ་བཤད་པ་ལས་ནི། བྱུང་བའི་དགེ་བ་ཤེས་བྱའི་གནས། ། ཇི་བཞིན་མཐོང་ལ་གེགས་མེད་པའི། ཤེས་པ་རྣམ་བཅུ་མངོན་འགྱུར་ཤོག །
ཀུན་རྫོབ་ཇི་སྙེད་དམིགས་པར་བྱས་ཀྱང་དྲི་མེད་བཅུ་དྲུག་རྣམ་ཅན་དེ་ཡིས་དོན་དམ་ཤེས། ། བདེན་དོན་ཆོས་ཀུན་བཟུང་བྱར་བྱས་ཀྱང་བཅུ་དྲུག་རྣམ་བྲལ་ཀུན་རྫོབ་བློ་ལས་དེ་མ་བརྒལ། སྲིད་ལ་མངོན་དགའི་བདེ་འགྲོ་བ་དང་སྲིད་བྲལ་དོན་གཉེར་མཚོ་གསུམ་པ་དེའི་ཡོན་ཏན་ཚོགས། གཞན་ལས་ཐོབ་ཡིན་བསྐལ་བརྒྱ་པ་དང་གྲངས་མེད་པ་དེས་རང་བྱུང་ཡེ་ཤེས་མངོན་སུམ་མཛད། ། ཅེས་ཆོས་མངོན་པ་མཛོད་ཅེས་བྱ་བའི་བསྟན་བཅོས་ཀྱི་ཚིག་དོན་ཞིབ་མོར་བཤད་པ་བྱེ་བྲག་ཏུ་བཤད་པའི་མཚོ་ཞེས་བྱ་བ་ལས་གནས་བདུན་པ་ཡེ་ཤེས་བསྟན་པའི་སྐབས་ལེགས་པར་བཤད་པ་ཡིན་ནོ།། །། འདོད་པའི་སྲེད་པ་དང་དུ་མི་ལེན་ཞིང༌། ། རྣམ་པར་འཚེ་དང་སྲིད་པའི་སྲེད་པ་ཡང༌། ། རིམ་གྱིས་སྦྱོང་བའི་ཟག་མེད་ས་དགུ་པོ། ། གསལ་མཛད་དབྱིག་གཉེན་ཞབས་ལ་ཕྱག་འཚལ་ལོ། ། མཐོང་བའི་ཆོས་ལ་བདེ་བར་གནས་པ་དང༌། །
ཉོན་མོངས་སེལ་དང་ཡོན་ཏན་ཀུན་འབྱོར་བ། ། མཉམ་པར་བཞག་པའི་ས་ཆེན་རྣམ་བརྒྱད་ལ། ། རག་ལས་དེ་ཕྱིར་དེ་ཡི་མཛོད་བསྟན་བྱ། ། དེ་ལྟར་མཆོད་པར་བརྗོད་ཅིང༌། རྩོམ་པར་དམ་བཅའ་བ་སྔོན་དུ་བཏང་ནས། གནས་བརྒྱད་པ་སྙོམས་འཇུག་བསྟན་པའི་མཛོད་འཆད་པ་ལ། གཉིས་ཏེ། སྙོམས་འཇུག་དངོས་བཤད་པ་དང༌། དེ་ལ་བརྟེན་པའི་ཡོན་ཏན་བཤད་པའོ། ། དང་པོ་ལ།
ངོ་བོ་དང༌། དབྱེ་བ་དང༌། ཡན་ལག་རྣམ་པར་བཞག་པ་དང༌། འཐོབ་པའི་ཚུལ། ཁྱད་པར་གྱི་ཆོས། ཉེར་བསྡོགས་བཤད་པ་དང༌། ཏིང་ངེ་འཛིན་གྱི་དབྱེ་བ་བཤད་པའོ། ། དང་པོ་ནི། གཟུགས་མེད་རྣམས་ཀྱང་ཡོན་ཏན་གྱི་རྟེན་ཡིན་མོད། ཡོན་ཏན་ཐམས་ཅད་གྱི་རྟེན་མ་ཡིན་ལ།
བསམ་གཏན་ནི་ཡོན་ཏན་ཐམས་ཅད་ཀྱི་རྟེན་ཡིན་པས། དེ་ཐོག་མར་འཆད་པ་ནི། ཇི་སྐད་དུ། བསམ་གཏན་དག་ནི་རྣམ་གཉིས་བཞི། ། དེར་སྐྱེ་བ་དག་རབ་ཏུ་བཤད། ། ཞེས་པ། རྒྱུ་སྙོམས་འཇུག་དང༌། འབྲས་བུ་སྐྱེ་བ་གཉིས་ཡིན་ལ། དེ་རེ་རེ་ལ་ཡང་སའི་དབྱེ་བས་བཞི་བཞིར་འགྱུར་རོ། ། གཉིས་པོའི་ཁྱད་པར་ནི་རྣམ་པ་དུ་མར་ལྟ་སྟེ།
རང་ས་ཁོ་ནར་མངོན་དུ་འགྱུར་བ་ནི་འབྲས་བུའོ། ། འོག་སར་ཡང་མངོན་དུ་བྱེད་པ་ནི་རྒྱུའོ། ། རྒྱུ་ནི་མཉམ་གཞག་ཁོ་ན་ཡིན་པའོ། ། འབྲས་བུ་ལ་ནི་མཉམ་པར་བཞག་པ་ཡང་ཡོད་པའོ། ། རྒྱུ་ནི་དགེ་བ་ཁོ་ན་ཡིན་པ་དང༌། འབྲས་བུ་ལ་ནི་ལུང་མ་བསྟན་ཡང་ཡོད་པའོ། ། རྒྱུ་ནི་བསྒོམས་བྱུང་ཁོ་ན་ཡིན་པ་དང༌། འབྲས་བུ་ལ་ནི་ཐོས་བྱུང་དང་སྐྱེས་ཐོབ་ཀྱང་ཡོད་པའོ། ། རྒྱུ་ནི་རྒྱུན་ཆད་ཅིང་འཇུག་པའི་རེས་འགའ་བ་ཡིན་ལ། འབྲས་བུ་ནི་ཚེ་ཇི་སྲིད་པར་རྒྱུན་ཆགས་པའོ། །
འབྲས་བུ་ནི་དངོས་གཞི་ཁོ་ན་ཡིན་ལ། རྒྱུ་ལ་ནི་ཉེར་བསྡོགས་ཀྱང་ཡོད་པའོ། ། མདོར་ན། ཁམས་གོང་མའི་སས་བསྡུས་པའི་ཕུང་པོ་ལྔ་སྣོད་དང་བཅས་པ་ནི་འབྲས་བུ་སྐྱེ་བ་ཡིན་ལ། དེ་ནི་འཇིག་རྟེན་བསྟན་པའི་མཛོད་དུ་བཤད་ཟིན་པས་འདིར་མི་འཆད་དོ། ། རྒྱུ་སྙོམས་འཇུག་ནི། ཇི་སྐད་དུ། སྙོམས་འཇུག་དགེ་བ་རྩེ་གཅིག་པ། ། རྗེས་འབྲང་བཅས་ན་ཕུང་པོ་ལྔ། ། ཞེས་པ།
མཚན་ཉིད་འདིས་ནི་གཟུགས་མེད་ཀྱི་སྙོམས་འཇུག་ཀྱང་བསྡུས་པ་ཡིན་ཏེ། སྙོམས་འཇུག་ཅེས་མཚན་གཞི་སྤྱིར་བསྟན་པའི་ཕྱིར། ཁྱབ་ཆེས་པ་མ་ཡིན་ཏེ། དེའི་སས་བསྡུས་པ་ལ་རྩེ་གཅིག་པ་མི་སྲིད་པའི་ཕྱིར། རྒྱུའི་སྙོམས་འཇུག་འཆད་པའི་སྐབས་ཡིན་ཀྱང༌། འབྲས་བུ་སྐྱེ་བའི་སས་བསྡུས་པའི་སྙོམས་འཇུག་ཀྱང་འདིར་འདུ་བ་ཡིན་ཏེ། སྙོམས་འཇུག་ཅེས་སྤྱིར་བསྟན་པའི་ཕྱིར་རོ། ། འབྲས་བུ་སྐྱེ་བའི་ས་པ་ཐམས་ཅད་བསྡུས་པ་ནི་མ་ཡིན་ཏེ། དེ་ནི་ལུང་མ་བསྟན་ཡིན་པའི་ཕྱིར། འགྲེལ་པ་ལས།
ཉོན་མོངས་ཅན་ཇི་ལྟར་བསམ་གཏན་ཡིན་ཞེ་ན། ལོག་པར་ངེས་པར་སེམས་པའི་ཕྱིར་རོ། ། ཧ་ཅང་ཐལ་བར་འགྱུར་རོ། ། ཞེ་ན། མ་ཡིན་ཏེ། དེ་དང་མཐུན་པ་ཁོ་ན་ལ་དེའི་མིང་གིས་བཏགས་པའི་ཕྱིར་ཏེ། ས་བོན་རུལ་པ་བཞིན་ནོ། ། བཅོམ་ལྡན་འདས་ཀྱིས་ཀྱང་བསམ་གཏན་མི་དགེ་བ་དག་ཀྱང་གསུངས་སོ། ། ཞེས་བཤད། དོན་ནི།
སྙོམས་འཇུག་ཉོན་མོངས་ཅན་ལ་བསམ་གཏན་གྱི་སྒྲ་མི་འཇུག་པར་འགྱུར་ཏེ། དེ་ནི་དགེ་བ་རྩེ་གཅིག་པར་འཆད་པའི་ཕྱིར། ཞེ་ན། སྒྲ་སྦྱོར་བ་མི་འགལ་ཏེ། སེམས་པས་ན་བསམ་གཏན་ཞེས་བྱ་ལ། འདིས་ཀྱང་ལོག་པར་སེམས་པའི་ཕྱིར། ། ཞེས་པའོ། ། དེ་ལྟ་ན་ལོག་པའི་ཤེས་པ་མཐའ་དག་ལ་ཧ་ཅང་ཐལ་བར་འགྱུར་རོ། ། ཞེ་ན་མ་ཡིན་ཏེ། འདི་ནི་སྙོམས་འཇུག་གི་རྫས་རྒྱུན་ཡིན་པས་རིས་མཐུན་ལ།
གཞན་ལ་ནི་དེ་མེད་པའི་ཕྱིར་རོ། ། དཔེར་ན་ས་བོན་གྱི་རྫས་རྒྱུན་རུལ་བ་ལ་ས་བོན་རུལ་བའི་མིང་གིས་བཏགས་པ་བཞིན་ནོ། ། འདི་ནི་ལུང་མ་བསྟན་ཡིན་ལ། དེར་མ་ཟད། མདོ་ལས་སྙོམས་འཇུག་མི་དགེ་བའི་མིང་ཅན་ཀྱང་གསུངས་སོ། ། ཇི་ལྟར་ཞེ་ན། ཚངས་པའི་ཚོགས་ཀྱི་མདོ་ལས། མི་དགེ་བའི་བསམ་གཏན་སྒྲིབ་པ་ལྔ་ལས་སྐྱེས་ཤིང༌། ངེས་པར་འབྱུང་བ་མི་ཤེས་ལ། དེ་དག་གིས་བར་དུ་གཅོད་ཅིང་སྒོམས་ཏེ།
བསྔགས་པར་མི་འོས་པའི་བསམ་གཏན་གྱི་བསྔགས་པ་མི་གསུང་ངོ༌། ། ཞེས་བཤད་དོ། ། དེ་ཁོ་ནར་མ་ཟད། འཁོར་དང་བཅས་ན་ཕུང་པོ་ལྔ་པར་བཤད་པ་དེས་ཀྱང༌། བསམ་གཏན་གྱི་སྡོམ་པ་དང་ཐོབ་པ་ཡང་བསྡུས་མོད། དེ་ལ་མཚན་ཉིད་འདི་མ་ཚང་སྟེ། དགེ་བ་རྩེ་གཅིག་པ་ལ་ནི་ཏིང་ངེ་འཛིན་གྱིས་ཁྱབ་པའི་ཕྱིར། འོ་ན་ཏིང་ངེ་འཛིན་ནི་སེམས་ཀྱི་ས་མང་པོ་པ་ཡིན་པའི་ཕྱིར་སེམས་ཐམས་ཅད་རྩེ་གཅིག་པ་ཉིད་དུ་ཐལ་བར་འགྱུར་རོ། ། ཞེ་ན། མ་ཡིན་ཏེ།
དེར་བཤད་པ་ནི་སྟོབས་ཆུང་ལ། འདིར་བཤད་པ་ནི། སྟོབས་ཆེ་བའི་དབང་དུ་བྱས་པའི་ཕྱིར། ཞེས་པའོ། ། འོ་ན་བསམ་གཏན་དང་པོ་སོགས་དེ་དག་ཇི་ལྟར་བུ་ཞེ་ན།

དཔྱོད་དང་དགའ་དང་བདེ་དང་ལྡན། ། ཡན་ལག་ལྔ་ལྔ་སྤངས་པ་ཡིན། ། ཞེས་པ། དགེ་བ་རྩེ་གཅིག་པའི་བསམ་གཏན་དང་པོ་ནི། རྟོག་དཔྱོད་གཉིས་དང་དགའ་བདེ་དང་མཚུངས་པར་ལྡན་པའོ། ། འདིར་རྟོག་པ་མ་སྨོས་ཀྱང༌། དཔྱོད་པ་སྨོས་པས་གོ་བ་ཡིན་ཏེ། ལྷན་ཅིག་སྤྱོད་པའི་ཕྱིར། དུ་བ་དང་མེ་བཞིན་ནོ། ། སྤྱིར་ནི་དེ་ཡོད་ལ་དེས་ཁྱབ་པ་མ་ཡིན་ཏེ། བསམ་གཏན་ཁྱད་པར་ཅན་བཞིན་ནོ། །
དགའ་བདེ་གཉིས་དང་མཚུངས་པར་ལྡན་པའི་སྤྱོད་པ་ལ་ནི་རྟོག་པ་ལྡན་པས་ཁྱབ་བོ། ། འོ་ན་ཇི་སྐད་དུ། རྟོག་དང་དགའ་དང༌། ཞེས་སྨོས་པས་ཆོག་མོད་ཅེ་ན། དེ་ལྟར་སྨོས་ན། ཡན་ལག་ལྔ་ལྔ་སྤངས་པ་ཡིན། ། ཞེས་པར། བསམ་གཏན་ཁྱད་པར་ཅན་ཀྱང་བསམ་གཏན་གཉིས་པ་ཉིད་དུ་ཐལ་བར་འགྱུར་བས། དེར་མི་འགྱུར་བའི་དོན་དུ། དཔྱོད་དང༌།
ཞེས་སྨོས་སོ། ། བསམ་གཏན་ཕྱི་མ་གསུམ་ནི། དགེ་བ་རྩེ་གཅིག་པ་གཞིར་བྱས་པ་ལ། སྤྱོད་པ་སྤངས་པའི་དགའ་བདེ་ཅན་དང༌། དགའ་བ་མེད་པའི་བདེ་བ་ཅན་དང༌། བདེ་བ་སྤངས་པའི་དགེ་བ་རྩེ་གཅིག་པའོ། ། འདིར་བསམ་གཏན་ཕྱི་མ་གསུམ་ལ་ཡན་ལག་དེ་ཙམ་ལས་མ་བཤད་པས་དེར་ངེས་སམ་ཞེ་ན། མ་ངེས་ཏེ། འོག་ནས། དང་པོ་ལ་ལྔ་རྟོག་དཔྱོད་དང༌། །
དགའ་དང་བདེ་དང་ཏིང་འཛིན་ལྡན། ། གཉིས་པ་ལ་ནི་ཡན་ལག་བཞི། ། རབ་དང་དང་ནི་དགའ་བ་སོགས། ། གསུམ་པ་ལ་ལྔ་བཏང་སྙོམས་དང༌། ། དྲན་དང་ཤེས་བཞིན་བདེ་དང་ལྡན། ། མཐའ་ན་བཞི་དྲན་བཏང་སྙོམས་དང༌། ། བདེ་མིན་སྡུག་མིན་ཏིང་འཛིན་རྣམས། ། ཞེས་བཤད་པས་སོ། ། རྟོག་དཔྱོད་གཉིས་ནི་གཉེན་པོའི་ཡན་ལག་སྟེ། འོག་ས་ལས་འདའ་བར་བྱེད་པའི་ཕྱིར།
དགའ་བདེ་ནི་ཕན་ཡོན་གྱི་ཡན་ལག་སྟེ། རྣལ་འབྱོར་པའི་ལུས་སེམས་ལ་ཕན་འདོགས་པའི་ཕྱིར། གཉེན་པོའི་ཡན་ལག་དེས་མི་མཐུན་པའི་ཕྱོགས་གང་ཞིག་སེལ་ཞེ་ན། འདོད་པ་ལ་འདུན་པ་དང༌། རྣམ་འཚེའོ། ། རྟོག་དཔྱོད་དེ་ཟག་བཅས་སམ། ཟག་མེད་དུ་འཇོག་ཅེ་ན། བཅུ་དྲུག་པའི་རྗེས་ཐོགས་སུ་ནི་དང་པོའི་ཉེར་བསྡོགས་འཇིག་རྟེན་པ་དང༌། དེ་ལས་འདས་པ་གཉིས་ཀ་ཡོད་ལ། སྔ་རོལ་དུ་ནི་ཞི་རགས་ཀྱི་རྣམ་པ་ཅན་ཁོ་ནས་འདོད་པ་ལས་འདའ་བར་བྱེད་དོ། །
ངེས་འབྱེད་ཆ་མཐུན་ན་བདེན་པའི་རྣམ་པ་ཅན་གྱི་ཉེར་བསྡོགས་ཡོད་པ་མ་ཡིན་ནམ། ཞེ་ན། ཡོད་མོད། དེས་སྒོམ་སྤང་ཉོན་མོངས་མི་སྤོང་སྟེ། མཐོང་ལམ་གྱིས་དེ་མི་སྤོང་ལ། ངེས་འབྱེད་ཆ་མཐུན་ནི་དེའི་འཁོར་ཡིན་པའི་ཕྱིར། ཞི་རགས་ཀྱིས་ཆགས་བྲལ་བྱས་པ་དེའི་ཚེ། གཉེན་པོའི་ཡན་ལག་ཏུ་གྱུར་པའི་རྟོག་དཔྱོད་དེ་དང་ལྡན་པ་ཡིན་མོད། ཡོད་པ་ནི་མ་ཡིན་ཏེ། སྤྱིར་དངོས་གཞི་ཕལ་ཆེར་དང༌།
ཁྱད་པར་བསམ་གཏན་དང་པོ་གཉིས་ཀྱི་དངོས་གཞི་ཞི་རགས་ཀྱི་རྣམ་པ་ཅན་དུ་འགལ་བའི་ཕྱིར། དང་པོའི་ཉེར་བསྡོགས་ཟག་མེད་ཀྱིས་འོག་ས་ལ་ཆགས་བྲལ་བྱས་པའི་ཚེ། གཉེན་པོའི་ཡན་ལག་གང་ཡིན་པ་དེ་རྟོག་དཔྱོད་ཀྱི་ངོ་བོར་ཡོད་པ་ནི་མ་ཡིན་ཏེ། མཉམ་གཞག་ཟག་མེད་ནི་དེའི་ངོ་བོར་འགལ་བའི་ཕྱིར། དེ་ལྟ་ན་ཡང་དེ་དང་བཅས་པར་ནི་འཇོག་སྟེ། ས་བསམ་གཏན་དང་པོ་ལ་བརྟེན་པའི་ཕྱིར། དེ་བཞིན་དུ་བསམ་གཏན་གཉིས་པའི་ཡན་ལག་ཏུ་བཞག་པའི་རབ་ཏུ་དང་བ་ནི་གཉེན་པོའི་ཡན་ལག་སྟེ། ས་འོག་མ་ལ་ཆགས་པ་དང་བྲལ་བར་བྱེད་པའི་ཕྱིར། འདིའི་སྤང་བྱ་ནི་གཙོ་བོར་བསམ་གཏན་དང་པོའི་ས་ལ་སྲེད་པའི་འདོད་ཆགས་ཉིད་ཡིན་ལ། རྟོག་དཔྱོད་གཉིས་ཀྱང་རྒྱུད་འཁྲུག་པར་བྱེད་པའི་ཏིང་ངེ་འཛིན་གྱི་མི་མཐུན་པའི་ཕྱོགས་སུ་མཐོང་ནས་དེ་ལས་ཀྱང་འདའ་བར་བྱེད་དོ། །
གཉིས་པ་ཡན་ཆད་ཀྱི་ཉེར་བསྡོགས་ནི་དག་པ་བ་ཁོ་ན་ཡིན་མོད། དེ་གང་ཡིན་ཞི་རགས་ཀྱི་རྣམ་པ་ཅན་དུ་མ་ངེས་ཏེ། དེ་ནི་སྤྱིར་ལྷག་མཐོང་དང༌། བྱེ་བྲག་ཏུ་འདོད་ཆགས་དང་བྲལ་བར་བྱེད་པའི་ལམ་གྱི་དབང་དུ་བྱས་པའི་ཕྱིར། ཉེར་བསྡོགས་ལ་ཆགས་བྲལ་བྱེད་པའི་ལམ་མ་ཡིན་པ་གཞན་ཇི་ལྟར་ཡོད་ཅེ་ན། ལྷག་མཐོང་གི་ངོ་བོར་མ་སྐྱེས་པའི་ཞི་གནས་སོ། ། དེ་ཇི་ལྟ་བུ་ཞེ་ན། བསམ་གཏན་དང་པོ་ལ་མཚོན་པ་ནི། མཉམ་པར་བཞག་པའི་སས་བསྡུས་ཤིང༌། དགའ་བདེ་ཡན་ལག་ཏུ་མི་ལྡན་པའི་སེམས་རྩེ་གཅིག་པའོ། །
བསམ་གཏན་དང་པོའི་དངོས་གཞི་མངོན་དུ་བྱེད་པ་ལ་འདི་མེད་མི་རུང་བའི་རྒྱུ་ཡིན་ཏེ། འདི་མེད་ན་ལྷག་མཐོང་རྐྱང་པས་དང་པོའི་དངོས་གཞིར་འཇུག་པ་ལ་གེགས་སུ་གྱུར་པའི་སྙོམས་འཇུག་གི་སྒྲིབ་པ་དེ་སྤོང་མི་ནུས་པའི་ཕྱིར་དང༌། དེ་མེད་པར་ཕན་ཡོན་གྱི་ཡན་ལག་གཉིས་པོ་མངོན་དུ་བྱེད་མི་ནུས་པའི་ཕྱིར། དེ་ལྟར་ན་ཉེར་བསྡོགས་སུ་གྱུར་པའི་ཞི་ལྷག་གཉིས་ཀ་གཉེན་པོའི་ཡན་ལག་ཡིན་ཏེ། དངོས་གཞིའི་མི་མཐུན་ཕྱོགས་སེལ་བྱེད་ཡིན་པའི་ཕྱིར། ཞི་གནས་སུ་གྱུར་པའི་ཉེར་བསྡོགས་ཀྱི་ཚེ་རྟོག་དཔྱོད་དང་ནང་རབ་ཏུ་དང་བ་སོགས་ལྡན་པ་ཡིན་མོད། མངོན་དུ་གྱུར་དགོས་པ་ནི་མ་ཡིན་ཏེ། དེ་དང་དྲན་ཤེས་བཞིན་སོགས་ནི་ཡུལ་མཚན་མར་འཛིན་པའི་རྟོག་པ་ཡིན་པས་ཞི་གནས་སུ་མི་རུང་བའི་ཕྱིར། གལ་ཏེ་འོག་ས་ལ་ཆགས་བྲལ་དང༌། སྙོམས་འཇུག་གི་སྒྲིབ་པ་སྤོང་བ་རང་རང་གི་ཉེར་བསྡོགས་ཁོ་ན་ལ་རག་ལས་སམ་ཞེ་ན།
མ་ཡིན་ཏེ། ས་འོག་མའི་དངོས་གཞི་ཟག་མེད་ཀྱིས་ས་གོང་མ་ལ་ལྟོས་པའི་མི་མཐུན་ཕྱོགས་དང་པོ་སེལ་ནུས་པའི་ཕྱིར། དེ་ཡང་དཔེར་ན། བསམ་གཏན་དང་པོའི་དངོས་གཞི་ཟག་མེད་ནི་གཉིས་ཏེ། རང་གི་མི་མཐུན་པའི་ཕྱོགས་སྤངས་པ་དང༌། གཞན་གྱི་མི་མཐུན་པའི་ཕྱོགས་སྤང་བའོ། ། དང་པོ་ནི་རྣམ་པར་གྲོལ་བའི་ལམ་དང༌། ཁྱད་པར་གྱི་ལམ་མོ། ། གཉིས་པ་ནི། བསམ་གཏན་དང་པོའི་སས་བསྡུས་ཀྱི་སྲེད་པ་ཆུང་འབྲིང་དགུ་སྤོང་བར་བྱེད་པའི་སྒོམ་ལམ་ཟག་མེད་དོ། །
འོ་ན་དེའི་ཚེ་བསམ་གཏན་གཉིས་པའི་ཉེར་བསྡོགས་ལ་མ་ལྟོས་པར་དངོས་གཞི་མངོན་དུ་བྱེད་ནུས་སམ་ཞེ་ན། མ་ཡིན་ཏེ། དེ་ཙམ་གྱིས་ས་འོག་མའི་ཉོན་མོངས་སེལ་ནུས་ཀྱང༌། རང་སའི་ཡོན་ཏན་དགའ་བདེ་གཉིས་མངོན་དུ་བྱེད་མི་ནུས་པའི་ཕྱིར། དེས་ན་ཟག་མེད་ལམ་གྱིས་བསམ་གཏན་དང་པོ་ལ་ཆགས་བྲལ་བྱས་པའི་རྗེས་ཐོགས་དེ་མ་ཐག་ཏུ་བསམ་གཏན་གཉིས་པའི་དངོས་གཞི་མངོན་དུ་མི་གཉེར་བ་དང༌། གཉེར་བ་གཉིས་ལས། དང་པོ་ལྟར་ན། དང་པོའི་ཟག་མེད་དེ་ཉིད་ཀྱིས་ལྷག་མ་ཐམས་ཅད་ལ་ཆགས་བྲལ་བྱས་མོད། དངོས་གཞི་གང་ཡང་མངོན་དུ་མ་བྱས་པའི་སྲིད་དོ། ། དོན་དུ་གཉེར་ན་ནི།
ཆགས་བྲལ་གྱི་རྣམ་གྲོལ་ལམ་དགུ་པའི་རྗེས་ཐོགས་དེར་ཞི་གནས་སུ་གྱུར་པའི་བསམ་གཏན་གཉིས་པའི་ཉེར་བསྡོགས་ནང་རབ་ཏུ་དང་བ་ཡན་ལག་ཏུ་ལྡན་པ་དེ་མངོན་དུ་བྱས་ནས། གཉིས་པའི་དངོས་གཞི་ལ་འཇུག་པར་བྱེད་ལ། དེ་བཞིན་དུ་གཞན་ལ་ཡང་སྦྱར་བར་བྱའོ། ། དེ་ལ་གཞན་དུ། བསམ་གཏན་དང་པོའི་དངོས་གཞི་ཟག་མེད་ནས། ཉེར་བསྡོགས་ལ་མ་ལྟོས་པར་གཉིས་པའི་དངོས་གཞི་སོགས་མངོན་དུ་བྱེད་ནུས་ན་ཤེས་རབ་རྐྱང་པས་གྲོལ་བ་མི་སྲིད་པར་འགྱུར་བ་དང༌། དེ་དུས་ཀྱི་དངོས་གཞི་ཕྱི་མ་རྣམས་ཆོས་ཅན། གཉིས་པ་དང༌། གསུམ་པ་དང༌། བཞི་པའི་དངོས་གཞི་མ་ཡིན་པར་འགྱུར་ཏེ།
རང་རང་གི་གཉེན་པོའི་ཡན་ལག་ཏུ་བཞག་པ་རྣམས་མི་ལྡན་པའི་ཕྱིར་རོ། ། འོ་ན་བསམ་གཏན་གསུམ་པའི་དངོས་གཞི་ཟག་མེད་ཀྱི་གསུམ་པ་ཉིད་ལ་ཆགས་བྲལ་བྱས་པ་སོགས་དེ་ཡན་ཆད་ཀྱི་དངོས་གཞི་ལ་འཇུག་པའི་ཚེ། ཞི་གནས་ཀྱི་ཉེར་བསྡོགས་ལ་གཏན་མི་ལྟོས་པར་འགྱུར་ཏེ། ཇི་སྐད་དུ། གོང་མའི་ཉེར་བསྡོགས་ལ་མིན། ། ཞེས་བསམ་གཏན་བཞི་པ་ཡན་ཆད་དུ་རང་རང་གི་འོག་ས་ལ་ཆགས་བྲལ་བྱས་པའི་རྣམ་གྲོལ་ལམ་དགུ་པའི་ཚེ་དངོས་གཞིའི་ངོ་བོར་སྐྱེ་བ་ཉིད་དུ་བཤད་པའི་ཕྱིར། ཞེ་ན། དེ་ལྟར་བཤད་པ་དེ་ནི་རང་རང་གི་ཉེར་བསྡོགས་ཀྱིས་ས་ལ་ཆགས་བྲལ་གྱི་དབང་དུ་བྱས་པ་ཡིན་ཏེ། དེའི་ཚེ་ཆགས་བྲལ་གྱི་ལམ་དང་དངོས་གཞི་ས་གཅིག་ཅིང༌། ཚོར་བའི་དབང་པོ་སོ་སོ་བ་མེད་པས་དབང་པོ་འཕོ་མ་དགོས་པའི་ཕྱིར།
ཅིག་ཤོས་ལ་དེ་ལྟར་མ་ཡིན་ཏེ། བསམ་གཏན་གསུམ་པའི་དངོས་གཞི་ཟག་མེད་དང༌། བཞི་པའི་དངོས་གཞི་ས་མི་གཅིག་ཅིང༌། ཚོར་བའི་དབང་པོའང་སོ་སོར་ངེས་པའི་ཕྱིར། གཙོ་བོ་ནི་ས་མི་གཅིག་པ་ཉིད་ཤེས་བྱེད་དོ། ། གལ་ཏེ་དེ་ལྟ་ན་ཡང༌། ཞི་གནས་ཀྱི་ཉེར་བསྡོགས་ནི་དངོས་གཞིར་འཇུག་པ་ལ་མེད་མི་རུང་གི་ཡན་ལག་མ་ཡིན་པར་འགྱུར་ཏེ། བསམ་གཏན་བཞི་པ་དང་གཟུགས་མེད་ཀྱི་ཉེར་བསྡོགས་སོ་སོ་བ་དེ་དག་གིས་འོག་ས་ལ་ཆགས་བྲལ་བྱས་པའི་རྣམ་གྲོལ་ལམ་དགུ་པ་དེ་རང་རང་གི་དངོས་གཞིའི་ངོ་བོར་སྐྱེ་བའི་ཕྱིར། སྙམ་ན། དེ་ལྟར་ཡིན་མོད།
བསམ་གཏན་གསུམ་པ་ནས་བཞི་པར་འཇུག་པ་དང༌། བཞི་པ་ནས་གཟུགས་མེད་དངོས་གཞིར་འཇུག་པ་སོགས་ལ་ཞི་གནས་ཀྱི་ཉེར་བསྡོགས་མི་དགོས་པ་མ་ཡིན་ཏེ། ཞི་གནས་སྔོན་དུ་མ་སོང་བར་ནི་ས་འོག་མ་ལ་ཆགས་བྲལ་བྱེད་པའི་ལྷག་མཐོང་ཉིད་ཀྱང་མི་འབྱུང་བའི་ཕྱིར་དང༌། དེ་དུས་ཀྱི་ལྷག་མཐོང་གི་རྟེན་ཞི་གནས་དེ་ཡང་ས་འོག་མས་བསྡུས་པ་ནི་མ་ཡིན་ཏེ། ཟག་པ་དང་བཅས་པའི་ལམ་གྱིས་རང་ས་ལ་ཆགས་བྲལ་མི་བྱེད་པའི་ཕྱིར་དང༌། གོང་མའི་ལྷག་མཐོང་འོག་མ་ལ་མི་བརྟེན་པའི་ཕྱིར་རོ། ། དེ་ནས། དེ་བཞིན་གཟུགས་མེད། ཅེས་པ། སྙོམས་འཇུག་དགེ་བ་རྩེ་གཅིག་པ། །
ཞེས་དང༌། རྣམ་གཉིས་བཞི། ། ཞེས་པ་དང༌། དེར་སྐྱེ་བ་དག་རབ་ཏུ་བཤད། ། ཅེས་པ་རྣམས་འདིར་ཡང་ཁས་ལེན་པའི་དོན་ནོ། ། ཕུང་པོ་བཞི། ཞེས་པ། གཟུགས་ཀྱི་ཕུང་པོ་མེད་པའི་དོན་ཡིན་གྱི། མི་ལྡན་པའི་དོན་ནི་མ་ཡིན་ཏེ། གཟུགས་མེད་པའི་ཁམས་དེར་སྐྱེས་པའི་འཕགས་པ་ལ་ཟག་མེད་ཀྱི་སྡོམ་པ་དང་ལྡན་པའི་ཕྱིར་རོ། །
འོག་མའི་ས་ལས་དབེན་ལས་སྐྱེས། ། ཞེས་པ། བསམ་གཏན་ལྟར་ཡན་ལག་གི་སྒོ་ནས་འདའ་རྒྱུ་མེད་ཀྱང༌། ས་འོག་མ་ལ་དམིགས་པའི་ཉོན་མོངས་མ་སྤངས་པར་གཟུགས་མེད་ཀྱི་དངོས་གཞི་གོང་མ་རྣམས་མངོན་དུ་བྱེད་མི་ནུས་པའི་དོན་ཏེ། ཐེག་པ་ཆེན་པོ་པ་དག་གཟུགས་ལ་ཆགས་བྲལ་མ་བྱས་པར་གཟུགས་མེད་དངོས་གཞི་ལ་འཇུག་སྲིད་པ་དང་མི་འདྲའོ། ། གཟུགས་ནི་སེམས་ལས་སྐྱེ་བར་འགྱུར། ། ཞེས་པར། སྡེ་པ་གཞན་དག་གཟུགས་མེད་ན་གཟུགས་ཡོད་པར་འདོད་པའི་བརྒལ་ལན་མང་པོ་དེ་དག་ནི་འགྲེལ་པ་ཇི་བཞིན་པ་ཉིད་ཡིན་ལ། གལ་ཏེ་དེའི་ཚེ་གཟུགས་མེད་ནས་ཤི་འཕོས་པའི་གཟུགས་དང་པོའི་ཉེ་བར་ལེན་པའི་རྒྱུ་གང་ཞེ་ན། འགྲེལ་པར།
གཟུགས་ནི་དེའི་རྣམ་པར་སྨིན་པའི་རྒྱུས་ཡོངས་སུ་བསྒོས་པའི་སེམས་འཇུག་པ་རྙེད་པ་ལས་སྐྱེ་བར་འགྱུར་རོ། ། ཞེས་པ་ཙམ་ཞིག་ལས་གཞན་མ་གསུངས་སོ། ། དེའི་དོན་ལ་ཁ་ཅིག མདོ་སྡེ་པ་ལུས་སེམས་ཕན་ཚུན་དུ་གཅིག་གི་ཉེར་ལེན་ཅིག་ཤོས་ཀྱིས་བྱེད་དོ། ། ཞེས་དང༌། བྱེ་བྲག་ཏུ་སྨྲ་བ། འདས་པའི་གཟུགས་ལས་སྐྱེའོ། ། ཞེས་དང༌། སེམས་ཙམ་པ་ཀུན་གཞི་ལས་སྐྱེ་བར་འདོད་དོ། ། ཞེས་གསུངས་མོད།
མདོ་སྡེ་པའི་འདོད་པ་དེ་ལྟར་བཤད་ན་ནི། ཇི་སྐད་དུ། གང་གི་རྣམ་པར་ཤེས་པ་ནི། ། མི་ཤེས་པ་ཡི་ཉེར་ལེན་རྒྱུ། ། ཞེས་དང༌། རྣམ་ཤེས་མིན་པ་རྣམ་ཤེས་ཀྱི། ། ཉེར་ལེན་མིན་པའི་ཕྱིར་ཡང་གྲུབ། ། ཅེས་པའི་ཕྱོགས་སྔ་མ་དེར་སོང་བས། ཚུ་རོལ་མཛེས་པ་བདག་གི་ལུགས་སོ། ། དེ་ནས་སེམས་ཀྱི་སྟེང་ན་གཟུགས་ཀྱི་བག་ཆགས་ཡོད་པ་དེ་ཡོངས་སུ་སྨིན་པ་ལས་སྐྱེ་ཞེས་པ་སྟེ།
སེམས་ཙམ་པ་དང་མི་འདྲ་བའི་ཁྱད་པར་ནི། ལུགས་དེར་ཐོགས་བཅས་ཀྱི་གཟུགས་ཁས་མི་ལེན་ཞིང༌། འདིར་ནི། གཟུགས་མེད་པའི་ཁམས་སུ་སྐྱེས་པའི་ཚེ་ཐོགས་བཅས་ཀྱི་གཟུགས་རྒྱུན་ཆད་ཀྱང༌། གཟུགས་དེ་སྐྱེད་བྱེད་ཀྱི་ནུས་པ་རྒྱུན་མ་ཆད་པར་ཡོད་པ་ལས་སྐྱེ་བའི་དོན་ཏོ། ། བྱེ་སྨྲའི་ལུགས་ནི། གཟུགས་མེད་ནས་འདོད་པར་སྐྱེས་པའི་གཟུགས་དང་པོའི་ཉེར་ལེན་དང་སྐལ་མཉམ་གྱི་རྒྱུ་ནི། འདས་ནས་ཡུན་རིང་དུ་ལོན་པའི་གཟུགས་རྫས་སུ་གྲུབ་པ་དེ་ཡིན་ཏེ། དུས་དེར་འབྲས་བུ་འཛིན་པའི་བྱ་བ་བྱས་པའི་ཕྱིར། དངོས་སུ་སྐྱེད་བྱེད་ནི་གཟུགས་མེད་ནས་འཆི་འཕོ་བའི་སེམས་ཏེ།
དེས་དེ་འབྱིན་པའི་བྱ་བ་བྱས་པའི་ཕྱིར། དེ་ནས་རྣམ་ཤེས་མཐའ་ཡས། ། ཞེས་སོགས་ནི། གཟུགས་མེད་དང་པོ་གསུམ་ལ་ནི་སྦྱོར་བའི་དུས་ཀྱི་ཡིད་ལ་བྱེད་ཚུལ་གྱི་སྒོ་ནས་མིང་བཏགས་ལ། བཞི་པ་ནི་དམན་པ་ལ་མ་ཡིན་པར་དགག་པའི་སྒྲ་སྦྱར་བ་ཡིན། ཞེས་པའོ། ། དེ་ལྟར་སྙོམས་འཇུག་དངོས་གཞིའི་རྫས། ། རྣམ་པ་བརྒྱད། ཅེས་པ་འདི་ནི། དངོས་གཞིའི་དུས་ཀྱི་སེམས་རྩེ་གཅིག་པ་ཉིད་ཀྱི་དབང་དུ་བྱས་པ་ཡིན་ལ།
ཉེར་བསྡོགས་དང་ཡན་ལག་རྣམས་ནི་འདིར་མ་བགྲངས་སོ། ། བདུན་པ་རྣམ་པ་གསུམ། ཞེས་དང༌། བརྒྱད་པ་རྣམ་པ་གཉིས། ཞེས་པ། སྲིད་རྩེ་ལ་ཟག་མེད་མི་སྲིད། ཅེས་པའོ། ། དེའི་ཤེས་བྱེད་ཀྱང༌། འདུ་ཤེས་དམན་པའི་ཕྱིར་རོ། ། རོ་མྱང་མཚུངས་ལྡན་སྲེད་བཅས་སོ། །
ཞེས་པ། སྙོམས་འཇུག་གི་རྫས་མ་རུང་བར་བྱེད་པའི་ཉོན་མོངས་པ་བཞི་ཡོད་ཀྱང༌། སྲེད་པ་ནི་གཙོ་བོ་ཡིན་ཏེ། དེ་མེད་ན། སྙོམས་འཇུག་དག་པ་བ་དེ་འབྲས་བུ་སྐྱེ་བའི་བསམ་གཏན་གྱི་རྒྱུ་ནུས་པ་ཐོགས་མེད་དུ་འགྲོ་བ་མི་སྲིད་པའི་ཕྱིར། འོ་ན་སྲེད་པ་དང་སྙོམས་འཇུག་མཚུངས་ལྡན་དུ་འབྱུང་བ་ཡིན་ནམ་ཞེ་ན། མ་ཡིན་ཏེ། དགེ་བ་དང་ཉོན་མོངས་པ་མཚུངས་པར་མི་ལྡན་པའི་ཕྱིར། དེས་ན་རང་དུས་སུ་འདས་པའི་རོ་མྱང་བར་བྱེད་པ་ཡིན་ཏེ། འགྲེལ་པ་ལས།
སྙོམས་པར་འཇུག་པའི་རྫས་གང་འདས་མ་ཐག་པ་དེ་ནི་དེས་རོ་མྱང་བར་བྱེད་དེ། རོ་མྱང་བར་བྱ་བ་གང་ཡིན་པ་དེ་ལས་ནི་ལངས་པ་ཡིན་ནོ། ། གང་གི་རོ་མྱང་བར་བྱེད་པ་དེ་ལ་སྙོམས་པར་འཇུག་པ་ཡིན་ནོ། ། ཞེས་གསུངས་སོ། ། འདི་ནི་ཚོར་བའི་རྐྱེན་གྱིས་སྲེད་པ་འབྱུང་བ་ཞེས་བྱ་བའི་དོན་ཏེ། ཁམས་གོང་མར་སྐྱེ་བ་ལེན་པའི་ཀུན་འབྱུང་གི་གཙོ་བོ་དེ་ཉིད་དོ། ། ཟག་མེད་འཇིག་རྟེན་འདས་པའོ། ། ཞེས་པ། སྙོམས་འཇུག་ཟག་མེད་ཀྱི་ངོ་བོ་ནི། འཇིག་རྟེན་ལས་འདས་པའི་མཉམ་གཞག་གི་ཏིང་ངེ་འཛིན་མཚུངས་ལྡན་དང་བཅས་པ་ཡིན་ལ།
འཁོར་དང་བཅས་ན་ཕུང་པོ་ལྔ་པའོ། ། འཕགས་པའི་གང་ཟག་གི་རྒྱུད་ལ་ཡོད་ཀྱང༌། རྗེས་ཐོབ་ཀྱི་ཤེས་པ་ནི་འདིར་མི་རུང་སྟེ། དེ་དག་ནི་ཀུན་རྫོབ་ཤེས་པ་ཡིན་པས་ཟག་བཅས་སུ་འཇོག་པའི་ཕྱིར། ཟག་མེད་རྣམས་ཀྱང་བསམ་གཏན་གྱི་ཡན་ལག་ཏུ་བཞག་པ་རྣམས་དང་ལྡན་ནོ། ། ཞེས་འཆད་པ་ནི། དང་པོ་ལ་ལྔ། ཞེས་སོགས་སོ། ། དེ་ལྟར་ཡན་ལག་བཅོ་བརྒྱད་པོ་ཐམས་ཅད་རྫས་སུ་བཅུ་གཅིག་ཏུ་འདུས་པར་བསྟན་པ་འདི་ནི། བསམ་གཏན་དང་པོ་གཉིས་ཀྱི་དགའ་བདེ་རྫས་གཅིག་པ་དང༌།
གསུམ་པ་དང༌། བཞི་པའི་གཉེན་པོའི་ཡན་ལག་ཏུ་བཞག་པའི་བཏང་སྙོམས་གཉིས་པོ་རྫས་གཅིག་པ་དང༌། བཞི་པའི་ཕན་ཡོན་གྱི་ཡན་ལག་ཏུ་བཞག་པའི་བཏང་སྙོམས་ནི་རྫས་གཅིག་ཉིད་དང༌། དང་པོ་གཉིས་ཀྱི་བདེ་བ་དང་གསུམ་པའི་བདེ་བ་རྫས་མི་གཅིག་པར་བསྟན་ནོ། ། འོ་ན་བསམ་གཏན་གསུམ་གྱི་བདེ་བ་རྫས་མི་གཅིག་པ་ཅི་ཞེ་ན། དང་པོ་ནི། ཤིན་ཏུ་སྦྱངས་པ་བདེ་བ་ཡིན། ཞེས་པ། བསམ་གཏན་གསུམ་པའི་བདེ་བ་ནི་བདེ་བ་དངོས་ཡིན་ལ། བསམ་གཏན་དང་པོ་གཉིས་ན་དགེ་བའི་ས་མང་པོ་པའི་ནང་ཚན་དུ་གྱུར་པའི་སེམས་ཤིན་ཏུ་སྦྱངས་པ་ལ་བདེ་བ་ཞེས་བཏགས་པ་ཡིན་གྱི།
བསམ་གཏན་དང་པོ་གཉིས་ཀྱི་ཡན་ལག་ཏུ་ཚོར་བ་བདེ་བ་མི་སྲིད་དོ། ། དེའི་ཤེས་བྱེད། ཚོར་བ་བདེ་བ་ལ་ལུས་སེམས་ཀྱི་ཚོར་བ་གཉིས་ལས་ནི་མི་སྲིད། དེ་ལ་ལུས་ཀྱི་ཚོར་བ་མ་ཡིན་ཏེ། བསམ་གཏན་དང་པོ་གཉིས་ལ་མཉམ་པར་བཞག་པ་ན་རྣམ་པར་ཤེས་པའི་ཚོགས་ལྔ་མེད་པའི་ཕྱིར། སེམས་ཚོར་ཡང་མ་ཡིན་ཏེ། བསམ་གཏན་དང་པོ་གཉིས་ན་ཡོད་པའི་སེམས་ཀྱི་ཚོར་བ་སིམ་པར་ཉམས་སུ་མྱོང་བ་དེ་ལ་ཡིད་བདེ་བ་ཞེས་བྱ་བ་ཡིན་ལ། དེ་ལ་ནི་དགའ་བའི་མིང་གིས་བཏགས་ནས་ཡན་ལག་ཏུ་བགྲངས་ཟིན་པའི་ཕྱིར། དེར་བགྲངས་ཟིན་ནས། ཡང་བདེ་བའི་ངོས་འཛིན་དུ་དེ་ཉིད་བགྲངས་ན་ནི་ཡན་ལག་གཞན་དུ་མི་བགྲང་བའི་ཕྱིར།
མདོ་སྡེ་པ་ན་རེ། དང་པོ་གཉིས་ཀྱི་བདེ་བ་ཤིན་ཏུ་སྦྱངས་ལ་འདོད་པ་མི་འཐད་དེ། བསམ་གཏན་བཞི་པ་ན་ཤིན་ཏུ་སྦྱངས་པ་ཡོད་བཞིན་དུ་བདེ་བའི་ཡན་ལག་ཏུ་མ་བཞག་པའི་ཕྱིར་དང༌། མདོ་ལས་ཀྱང༌། འཕགས་པ་ཉན་ཐོས་རབ་ཏུ་དབེན་པའི་བདེ་བ་ལུས་ཀྱིས་མངོན་སུམ་དུ་བྱས་ནས་རྫོགས་པར་བྱས་ཏེ། ཞེས་ཤིན་ཏུ་སྦྱངས་པ་དང་བདེ་བ་ཐ་དད་དུ་གསུངས་པའི་ཕྱིར་དང༌། བསམ་གཏན་གསུམ་པའི་ཚེ་ན་ཡང༌། ལུས་ཀྱི་ཚོར་བ་བདེ་བ་ཁོ་ན་ཡན་ལག་ཏུ་འཇོག་དགོས་པའི་ཕྱིར། ཞེས་ཟེར། བྱེ་བྲག་ཏུ་སྨྲ་བ་ན་རེ།
འདོད་པའི་རྟེན་ཟག་བཅས་ཟག་མེད་ཀྱི་བསམ་གཏན་ལ་མཉམ་པར་བཞག་པ་ནི། ས་བསམ་གཏན་གྱི་ས་པ་ཡིན་པས། རིམ་པ་ལྟར། འདོད་པའི་ལུས་ཤེས་ཀྱིས་གཟུགས་ཁམས་ཀྱི་རེག་བྱ་འཛིན་མི་ནུས་པས། རེག་བྱ་དང་ལུས་ཤེས་གཉིས་ཀ་གཟུགས་ཀྱི་ས་པ་ཡིན་པར་འདོད་དགོས་ལ། དེ་ལྟར་འདོད་པའི་ལུས་དབང་གིས་གཟུགས་ན་སྤྱོད་པའི་རེག་བྱ་འཛིན་པར་ཐལ་བ་དང༌། འདོད་པའི་ལུས་དབང་ལ་གཟུགས་ཀྱི་ལུས་ཤེས་བརྟེན་པར་ཐལ་ལོ། ། ཞེས་འཆད་པ་ཡིན་ནོ། ། ཡང་ཡན་ལག་གིས་རྫས་ལོག་པར་བཞག་པའི་ནང་རབ་ཏུ་དང་བ་དེ་གང་ཞེ་ན། རབ་ཏུ་དང་བ་དད་པ་ཡིན། །
ཞེས་པ་བསམ་གཏན་དང་པོའི་རྟོག་དཔྱོད་ཀྱི་འཁྲུག་པ་དང་བྲལ་ཞིང༌། བསམ་གཏན་དང་པོའི་ས་ལས་ཀྱང་ངེས་པར་འབྱུང་བའི་དད་པ་ཞིག་གོ ། ཡང་གཞན་དག་ན་རེ། བསམ་གཏན་སྔ་མ་གཉིས་ཀྱི་ཡན་ལག་ཏུ་བཞག་པའི་དགའ་བ་ནི་ཡིད་ལ་ངོས་འཛིན་པ་མི་འཐད་དེ། བསམ་གཏན་གསུམ་ཆར་དུའང༌། བདེ་བ་ཞེས་པ་ནི། དགའ་བ་ལས་རྫས་གཞན་པའི་ཡིད་བདེ་ལ་འཆད་དགོས་པའི་ཕྱིར། ཞེས་ཟེར་རོ། ། དེ་མི་འཐད་པ་ནི། ལུང་རྣམ་གཉིས་ཕྱིར་དགའ་ཡིད་བདེ། །
ཞེས་པ། ལུང་གཉིས་ནི། འདི་ལྟར། རྣམ་པར་བསྒྱུར་བའི་མདོ་ལས། བསམ་གཏན་གསུམ་པ་བཀའ་སྩལ་བ་ན། འདིར་ཡིད་བདེ་བའི་དབང་པོ་མ་ལུས་པ་འགགས་པར་འགྱུར་རོ། ། ཞེས་པ་དང༌། བསམ་གཏན་གྱི་ཡན་ལག་སྟོན་པའི་མདོ་ལས། འདོད་པས་དབེན། སྡིག་ཏོ་མི་དགེ་བའི་ཆོས་ཀྱིས་དབེན་པ།
རྟོག་པ་དང་བཅས། དཔྱོད་པ་དང་བཅས། དབེན་པ་ལས་སྐྱེས་པའི་དགའ་བ་དང་བདེ་བ་ཅན། བསམ་གཏན་དང་པོ་ཉེ་བར་བསྒྲུབས་ཏེ་གནས་སོ། ། དེ་རྣམ་པར་རྟོག་པ་དང་རྣམ་པར་དཔྱོད་པ་ཉེ་བར་ཞི་ནས། ནང་ཡོངས་སུ་དང་སྟེ་སེམས་ཀྱི་རྒྱུད་གཅིག་ཏུ་གྱུར་པས། རྟོག་པ་མེད་ལ་དཔྱོད་པ་མེད་པ་ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བ་ཅན། བསམ་གཏན་གཉིས་པ་ཉེ་བར་བསྒྲུབས་ཏེ་གནས་སོ། ། དེ་དགའ་བ་ལ་འདོད་ཆགས་དང་བྲལ་བས་དྲན་པ་དང་ལྡན། ཤེས་བཞིན་དུ་བཏང་སྙོམས་སུ་གནས་ཏེ།
བདེ་བ་ལུས་ཀྱི་མྱོང་ལ། འཕགས་པ་རྣམས་ཀྱིས། དེ་ལས་དྲན་པ་དང་ལྡན་པ། བདེ་བ་ལ་རྣམ་པར་དཔྱོད་པ། བཏང་སྙོམས་པའོ། ། ཞེས་དགའ་བ་མེད་པའི་བསམ་གཏན་གསུམ་པ་ཉེ་བར་བསྒྲུབས་ཏེ་གནས་སོ། ། དེ་བདེ་བ་ཡང་སྤངས། སྡུག་བསྔལ་ཡང་སྤངས་ཤིང༌། ཡིད་བདེ་བ་དང་མི་བདེ་བ་སྔ་ནས་ཀྱང་ནུབ་པས། བདེ་བ་ཡང་མེད།
སྡུག་བསྔལ་ཡང་མེད་པ་བཏང་སྙོམས་དང་དྲན་པ་ཡོངས་སུ་དག་པའི་བསམ་གཏན་བཞི་པ་ཉེ་བར་བསྒྲུབས་ཏེ་གནས་སོ། ། ཞེས་གསུངས་པའོ། ། དེ་ལྟར་ན། བསམ་གཏན་གསུམ་པའི་བདེ་བའི་ངོས་འཛིན། མཐའ་གཅིག་ཏུ་ལུས་བདེ་ཁོ་ན་ལ་འདོད་པ་དང༌། ཡིད་བདེ་ཁོ་ན་ལ་འདོད་པ་དང༌། བྱེ་བྲག་ཏུ་སྨྲ་བས། ལུས་བདེ་བསམ་གཏན་གྱི་ཡན་ལག་ཏུ་མི་འཇོག ཡིད་བདེ་ལ་བདེ་བའི་མིང་གིས་མི་འདོགས་པར་དགའ་བའི་མིང་གིས་འདོགས། བདེ་བ་སྔ་ཕྱིའི་ཁྱད་པར།
སེམས་ཤིན་སྦྱངས་ཀྱི་བདེ་བ་དང༌། ཡིད་བདེ་དང་བྲལ་བའི་སེམས་བདེ་ལ་འཆད་པ་འདི་ཉིད་ལེགས་ཤིང༌། ལུས་ཚོར་བདེ་བ་བསམ་གཏན་གྱི་ཡན་ལག་ཡིན་པ་ལ་རིགས་པའི་གནོད་བྱེད་དང༌། ཡིད་བདེ་དགའ་བ་ཡིན་པ་ལ་ལུང་གི་སྒྲུབ་བྱེད་དྲངས་པ་འདི་ཉིད་ཡང་དག་པའོ། ། ཡང་ཉོན་མོངས་ཅན་གྱི་སྙོམས་འཇུག་ལ་ཡན་ལག་དེ་དག་ཚང་བར་ཡོད་དམ་ཞེ་ན། ཉོན་མོངས་ཅན་ལ་དགའ་བདེ་དང༌། ། རབ་དང་ཤེས་བཞིན་དྲན་པ་དང༌། ། བཏང་སྙོམས་དྲན་པ་དག་པ་མེད། ། ཁ་ཅིག་ཤིན་ཏུ་སྦྱངས་བཏང་སྙོམས། ། ཞེས་པ་དེའི་ཤུགས་ལ།
དང་པོའི་ཉོན་མོངས་ཅན་ལ་རྟོག་དཔྱོད་དང་ཏིང་ངེ་འཛིན་ཡོད་དུ་རུང་བ་དང༌། ལྷག་མ་རྣམས་ལའང་ཏིང་ངེ་འཛིན་དང་བཏང་སྙོམས་ཡོད་དུ་རུང་བ་ལྟ་བུར་བཤད་དོ། ། གང་ལྟར་ཡང༌། བསམ་གཏན་གྱི་ས་པའི་སྲེད་པ་ཉིད་ལ་སྙོམས་འཇུག་ཉོན་མོངས་ཅན་དུ་འཇོག་པ་ནི་མ་ཡིན་ཏེ། དེ་དང་མཚུངས་པར་ལྡན་པའི་སེམས་རྩེ་གཅིག་པ་ཉིད་ལ་འཆད་དོ། ། ཡང་རྒྱུ་སྙོམས་འཇུག་གི་བསམ་གཏན་དང༌། འབྲས་བུ་སྐྱེ་བས་ཐོབ་པའི་བསམ་གཏན་གཉིས་ཚོར་བ་ལྡན་ཚུལ་ལ་ཁྱད་པར་ཡོད་དམ་ཞེ་ན། སྐྱེ་བའི་བསམ་གཏན་དག་ན་ནི། ། ཡིད་བདེ་བདེ་དང་བཏང་སྙོམས་དང༌། ། བཏང་སྙོམས་ཡིད་བདེ་བདེ་བ་དང༌། །
བཏང་སྙོམས་བཏང་སྙོམས་ཚོར་བ་ཡོད། ། ཅེས་པ། སྐྱེ་བའི་བསམ་གཏན་དང་པོ་ན་ནི་ཚོར་བ་གསུམ་སྟེ། རྣམ་པར་ཤེས་པའི་ཚོགས་གསུམ་པའི་བདེ་བ་དང༌། ཡིད་ཀྱི་ས་པའི་བདེ་བ་དང༌། ཚོགས་བཞི་པའི་བཏང་སྙོམས་སོ། ། ཞེས་བཤད། འདི་མཉམ་གཞག་ཁོ་ན་མ་ཡིན་པས། ལུས་ཚོར་དང༌། འདིར་བཏང་སྙོམས་བཞག་པ་ནི།
བསམ་གཏན་ཁྱད་པར་ཅན་ནམ། ཉེར་བསྡོགས་ཀྱི་ཚོར་བའི་དབང་དུ་བྱས་སོ། ། ཡང་སྐྱེ་བའི་བསམ་གཏན་གཉིས་པ་ན་ཡིད་བདེ་བ་དང་བཏང་སྙོམས་སོ། ། འདི་ནི་རྣམ་པར་ཤེས་པའི་ཚོགས་ལྔ་མེད་པས་ལུས་བདེ་ནི་མ་བཞག ཡིད་ཀྱི་ས་པའི་བཏང་སྙོམས་ནི་རྣམ་པར་སྨིན་པའི་ངོ་བོའོ། ། སྐྱེ་བའི་བསམ་གཏན་གསུམ་པ་ན་ནི་ཡིད་ཀྱི་ས་པའི་བདེ་བ་དང་བཏང་སྙོམས་སོ། ། སྐྱེ་བའི་བསམ་གཏན་བཞི་པ་ན་ནི་བཏང་སྙོམས་ཁོ་ན་ཡོད་དོ། ། རྒྱུ་འབྲས་ཀྱི་བཏང་སྙོམས་གཉིས་པོའི་ཁྱད་པར་ནི། སྦྱོར་བྱུང་དང༌། སྐྱེས་ཐོབ་ལས་དང༌།
རྣམ་སྨིན་གྱི་རྒྱུ་དང༌། འབྲས་བུ་རྣམ་སྨིན་དངོས་སོ། ། འོ་ན་བསམ་གཏན་གཉིས་པ་ཡན་ཆོད་ན། རྣམ་ལྕེ་གཉིས་སུ་མ་ཟད། རྣམ་པར་ཤེས་པའི་ཚོགས་གཞན་གསུམ་ཡང་མེད་ཅིང༌། རྟོག་དཔྱོད་གཉིས་ཀྱང་མེད་ན། མིག་གིས་གཟུགས་དང༌། སྣ་བས་སྒྲ་དང༌། ལུས་ཀྱིས་རེག་བྱ་ཇི་ལྟར་ཡུལ་དུ་བྱེད། རྣམ་པར་རིག་བྱེད་ཀྱང་གང་གི་སློང་བར་བྱེད།
ཅེ་ན། གཉིས་པ་སོགས་ན་ལུས་མིག་དང༌། ། རྣ་བའི་རྣམ་ཤེས་རྣམ་རིག་སློང༌། ། གང་ཡིན་དེ་ནི་དང་པོར་གཏོགས། ། དེ་ལུང་མ་བསྟན་ཉོན་མོངས་མིན། ། ཞེས་པ། འགྲེལ་པར། སྤྲུལ་པའི་སེམས་བཞིན། ཞེས་བཤད་པ་དེའི་དོན་ནི། རྟེན་གྱི་གང་ཟག་ཁམས་གོང་མ་པས།
འོག་མའི་སྤྲུལ་པར་འདོད་པ་ན། འོག་མའི་སྤྲུལ་སེམས་མངོན་དུ་བྱེད་པ་བཞིན་དུ། བསམ་གཏན་གཉིས་པ་ལ་སོགས་པའི་རྟེན་ཅན་གྱིས། གཟུགས་སོགས་ལ་བལྟ་བ་དང༌། ལུས་ངག་གི་རིག་བྱེད་ལ་འཇུག་པ་ན་བསམ་གཏན་དང་པོའི་རྟོག་དཔྱོད་མངོན་དུ་བྱེད་པའོ། ། དེ་འདྲ་དེ་གོང་མའི་རྟེན་ལ་བླངས་པ་ན་ལུང་དུ་མ་བསྟན་པ་ཁོ་ན་ཡིན་གྱི། དེའི་བཞི་མ་ཡིན་ཏེ། དེའི་ཚེ་རྟོག་དཔྱོད་ལ་དགོས་པ་ཡོད་ནས་བླངས་པ་ཡིན་གྱི། དགེ་བ་ལ་གུས་པའི་ཆ་ནས་མ་ཡིན་པའི་ཕྱིར། དེའི་ཤེས་བྱེད་ཀྱང༌།
འོག་མའི་དགེ་བ་ཟག་བཅས་ནི་ས་དེ་དང་དེའི་རྣམ་པར་སྨིན་པའི་འབྲས་བུ་ཅན་ཡིན་ལ། ས་གོང་མ་ནི། རྣམ་སྨིན་དེ་དོན་དུ་མི་གཉེར་བའི་ཕྱིར། བསམ་གཏན་གཉིས་པའི་མིག་སོགས་ལ་བརྟེན་པའི་རྣམ་པར་ཤེས་པ་དེ་བསམ་གཏན་དང་པོའི་སས་བསྡུས་པར་འཆད་ཀྱང༌། བསམ་གཏན་དང་པོའི་དབང་ཤེས་ནི་མ་ཡིན་ཏེ། རང་གི་བདག་རྐྱེན་བསམ་གཏན་དང་པོའི་མིག་སོགས་ལ་མི་བརྟེན་པའི་ཕྱིར། བསམ་གཏན་དང་པོའི་ཡིད་ཀྱི་ཤེས་པ་ཡང་མ་ཡིན་ཏེ། ས་དེའི་ཡིད་ལ་བརྟེན་པ་མ་ཡིན་པའི་ཕྱིར། དེས་ན་བསམ་གཏན་དང་པོའི་གཙོ་བོ་སེམས་ཤིག་མངོན་དུ་བྱས་པ་ཡང་མ་ཡིན་ཏེ། རྣམ་པར་ཤེས་པའི་ཚོགས་དྲུག་པོ་གང་རུང་ཡང་མི་རུང་བ་དེ་ཉིད་ཀྱི་ཕྱིར་རོ། །
དེའི་ཕྱིར་བསམ་གཏན་གཉིས་པའི་གཙོ་སེམས་ཀྱིས་དང་པོའི་རྟོག་དཔྱོད་མངོན་དུ་བྱས་པ་དེའི་ཚེ། རྟོག་དཔྱོད་དང་བཅས་པའི་གཙོ་སེམས་དེ་ཉིད་འོག་མའི་སེམས་སུ་བྱས་པ་ཡིན་ཏེ། རྟོག་དཔྱོད་དང་མཚུངས་པར་ལྡན་པའི་ཕྱིར། དེ་ལྟ་མ་ཡིན་ན་གང་ཟག་གཞན་གྱི་སེམས་ཤིག་མངོན་དུ་བྱས་པར་འགྱུར་རོ། ། དེ་ལྟར་བཤད་པ་ན། གོང་མའི་སེམས་ཉིད་འོག་མའི་སེམས་སུ་བྱས་པ་ལ། འོག་མའི་སེམས་གོང་མ་ལ་བརྟེན་པ་ཞེས་པའི་མིང་གིས་བཏགས་སོ། ། བཞི་པ་འཐོབ་པའི་ཚུལ་ལ། ཚིག་དོན་དངོས་དང༌། དེ་ལས་སྤྲོས་པའོ། །
དང་པོ་ལ། དག་པ་པ་དང༌། ཟག་མེད་དང༌། ཉོན་མོངས་ཅན་གྱི་འཐོབ་ཚུལ་གསུམ་ལས། དང་པོ་ནི། དེ་དང་མི་ལྡན་འདོད་ཆགས་བྲལ། ། སྐྱེ་བ་ལས་ནི་དག་པ་འཐོབ། ། ཅེས་པ། བསམ་གཏན་དང་གཟུགས་མེད་ཀྱི་སེམས་དག་པ་བ་དང་མི་ལྡན་པའི་གང་ཟག་གིས་ནི། དེ་འདྲ་དེ་གསར་དུ་རྙེད་པའི་དུས་གཉིས་ཏེ།
ས་འོག་མ་ལ་འདོད་ཆགས་དང་བྲལ་བའི་ཚེ་དང༌། གོང་མ་ནས་འོག་མར་སྐྱེས་པའི་ཚེའོ། ། དཔེར་ན་འདོད་པ་ལ་འདོད་ཆགས་དང་བྲལ་ཙམ་གྱི་ཚེ་ན་བསམ་གཏན་དང་པོའི་དངོས་གཞི་དག་པ་བ་གསར་དུ་རྙེད་པ་དང༌། བསམ་གཏན་གཉིས་པ་ནས་དང་པོར་སྐྱེས་པའི་ཚེ་དེ་གསར་དུ་རྙེད་པ་ལྟ་བུའོ། ། དེ་བཞིན་དུ་བསམ་གཏན་དང་པོ་ལ་ཆགས་བྲལ་བྱས་པ་སོགས་གོང་མ་རྣམས་ལའང་བརྗོད་པར་བྱ་ཞིང༌། སྲིད་རྩེ་མ་གཏོགས་གོང་མ་ནས། འོང་མར་སྐྱེས་པ་ཐམས་ཅད་ཀྱི་ཚེ་ཡང་དེ་བཞིན་ནོ། ། དེ་ལྟར་རྙེད་པ་དེ་ཡང༌། ཉམས་པ་དང༌། གནས་པ་དང༌།
ཁྱད་པར་ཆ་མཐུན་གསུམ་ཡིན་ལ། ངེས་འབྱེད་ཆ་མཐུན་ནི་མ་ཡིན་ཏེ། དེ་ནི་ངེས་པར་སྦྱོར་བས་ཐོབ་དགོས་པའི་ཕྱིར། དེ་ཡང་ཆགས་བྲལ་གྱི་ཚེ་ཐོབ་པ་ནི་སྦྱོར་བ་ལས་བྱུང་བ་ཡིན་ལ། གོང་མ་ནས་སྐྱེས་པའི་ཚེ་ཐོབ་པ་ནི་སྐྱེས་ཐོབ་ཁོ་ནའོ། ། དེ་དང་མི་ལྡན། ཞེས་པའི་ཚིག་གི་ནུས་པས་སྔར་ལྡན་པ་ལས་གསར་དུ་རྙེད་པ་ཞིག་དང༌། དེ་ཡང་ཆགས་པ་དང་བྲལ་བ་ལས་མ་ཡིན་པ་ཞིག་ཡོད་པར་བསྟན་ནོ། ། གང་ཞེ་ན། བསམ་གཏན་དང་པོའི་དངོས་གཞི་དང་ལྡན་པའི་སོ་སོ་སྐྱེ་བོས་ངེས་འབྱེད་ཆ་མཐུན་པ་དེ་ཉིད་ཀྱིས་བསྡུས་པ་ཡང་སྦྱོར་བའི་སྟོབས་ཀྱིས་བསྒྲུབ་པར་བྱ་དགོས་པ་ལྟ་བུའོ། །
སྤྱིར་བསམ་གཏན་གྱི་བདེ་བ་དང་ལྡན་པ་ལ་ཆགས་བྲལ་གྱིས་ཐོབ་པར་མི་སྲིད་པར་སྟོན་པ་ལྟ་བུ་ནི་མ་ཡིན་ཏེ། བསམ་གཏན་དང་པོ་ལ་ཆགས་པ་དང་བྲལ་བ་ཙམ་གྱིས་གཉིས་པའི་དངོས་གཞི་ཐོབ་པ་ལ་སོགས་པར་འཇོག་པ་ཉིད་ཀྱི་ཕྱིར་རོ། ། འདིར་བཤད་པའི་འཐོབ་བྱེད་གཉིས་ཀྱིས་འཐོབ་རྒྱུ་དེ་ཡང་མཉམ་གཞག་དངོས་གཞི་ལ་དགོངས་པ་ཡིན་གྱི། མཉམ་གཞག་གི་དགེ་བ་ཙམ་ལ་བསམ་པ་མ་ཡིན་ཏེ། དེ་ཙམ་ཞིག་ནི་ཉེར་བསྡོགས་ཀྱི་བར་ཆད་མེད་ལམ་དང༌། རྣམ་གྲོལ་ལམ་དང་པོའི་ཚེ་ཉིད་ནས་ཐོབ་པའི་ཕྱིར། དགེ་བ་དག་པ་བའི་འཐོབ་རྒྱུ་དངོས་སུ་བསྟན་པ་འདི་གཉིས་ལས་གཞན་མེད་དམ་ཞེ་ན། གསུམ་པ་ཞིག་ཤུགས་ལ་མཚོན་པ་ཡིན་ཏེ། ཆགས་བྲལ་གྱི་གང་འཐོབ་པར་བཤད་པ་དེ་ཉིད་ཀྱིས་ཆགས་བྲལ་ལས་ཉམས་པའི་ཚེ་གོང་མ་དེ་གཏོང་བར་གྲུབ་ལ། དེ་ཉིད་ཀྱིས་འོག་མ་དེ་གསར་དུ་འཐོབ་པར་ཤུགས་ལ་འཕངས་པའི་ཕྱིར།
དཔེར་ན། འདོད་པའི་ཆགས་བྲལ་ལས་ཉམས་པའི་ཚེ་བསམ་གཏན་དང་པོའི་ཆ་མཐུན་སྔ་མ་གསུམ་གཏོང་བ་དང༌། འདོད་པའི་ཉོན་མོངས་ཐོབ་པ་ལས་འོས་མེད་པ་དེ་ཉིད་ཀྱིས་ན། བསམ་གཏན་དང་པོའི་ཆགས་བྲལ་ལས་ཉམས་པའི་ཚེ་བསམ་གཏན་གཉིས་པའི་ཆ་མཐུན་སྔ་མ་གསུམ་གཏོང་བ་དང༌། བསམ་གཏན་དང་པོའི་ཆ་མཐུན་གསུམ་ཐོབ་པར་རིགས་པས་གྲུབ་པ་བཞིན་ནོ། ། འདི་ཡང་འདོད་པའི་རྟེན་གྱི་དབང་དུ་བྱེད་དགོས་པ་ཡིན་ཏེ། རྟེན་དེ་ལ་བསམ་གཏན་དང་པོ་ལ་ཆགས་བྲལ་བྱས་པ་ཉིད་ཀྱིས་བསམ་གཏན་དང་པོའི་ས་འཕོས་པར་འཇོག་དགོས་པ་ཉིད་ཀྱི་ཕྱིར། འདི་ཉིད་ཀྱི་ཐད་དུ་བསྟན་བཅོས་ཀྱི་ལུང་དྲངས་པ་ལས། བསམ་གཏན་དག་པ་བ་འདོད་ཆགས་དང་བྲལ་བས་ཐོབ་པར་འགྱུར་ལ། འདོད་ཆགས་དང་བྲལ་བས་འདོར་བར་འགྱུར་བ་དང༌།
དེ་བཞིན་དུ་ཡོངས་སུ་ཉམས་པ་དང་སྐྱེ་བ་ལས་འཐོབ་པ་དང་འདོར་བར་འགྱུར་བ་ཡོད་དམ་ཞེ་ན། ཡོད་དེ་བསམ་གཏན་དང་པོའི་ཉམས་པའི་ཆ་དང་མཐུན་པའོ། ། དེ་ནི་འདོད་པ་ལ་འདོད་ཆགས་དང་བྲལ་བས་འཐོབ་ལ། ཚངས་པའི་འཇིག་རྟེན་ལ་འདོད་ཆགས་དང་བྲལ་བས་འདོར་རོ། ། ཚངས་པའི་འཇིག་རྟེན་ལ་འདོད་ཆགས་དང་བྲལ་བ་ལས་ཡོངས་སུ་ཉམས་པས་འཐོབ་ལ། འདོད་པ་ལ་འདོད་ཆགས་དང་བྲལ་བ་ལས་ཡོངས་སུ་ཉམས་པ་འཐོབ་ལ། འདོད་པ་ལ་འདོད་ཆགས་དང་བྲལ་བ་ལས་ཡོངས་སུ་ཉམས་པས་འདོར་རོ། ། གོང་ནས་ཚངས་པའི་འཇིག་རྟེན་དུ་སྐྱེ་བ་ན་འཐོབ་ལ། དེ་ནས་འདོད་པའི་ཁམས་སུ་སྐྱེ་བ་ན་འདོར་རོ། ། ཞེས་འབྱུང་ངོ༌། །
ཞེས་དྲངས་སོ། ། དེར་ཉམས་པ་ཆ་མཐུན་ནི་མཚོན་པ་ཙམ་སྟེ། ཆ་མཐུན་སྔ་མ་གསུམ་གྱི་གཏོང་རྒྱུ་དང་འཐོབ་རྒྱུ་ལ་ཁྱད་པར་མེད་པའི་ཕྱིར་རོ། ། གཉིས་པ་ཟག་མེད་ཀྱི་འཐོབ་ཚུལ་ནི། ཟག་མེད་འདོད་ཆགས་བྲལ་བ་ཡིས། ། ཞེས་པ། དེ་དང་མི་ལྡན་པ། ཞེས་སྦྱར་ནས། འདོད་ཆགས་དང་བྲལ་བ་ཡིས་འཐོབ་པ་ཡོད་དེ། དཔེར་ན།
འདོད་པ་ལ་ཆགས་བྲལ་སྔོན་སོང་བསམ་གཏན་གྱི་དངོས་གཞི་ལ་བརྟེན་ནས་ངེས་པ་ལ་ཞུགས་པ་ན། མཐོང་ལམ་གྱི་ཚེ་ཟག་མེད་ཀྱི་དངོས་གཞི་ཐོབ་པ་ཡིན་ཏེ། དེར་མི་ཤེས་པ་ཀུན་ཤེས་པའི་དབང་པོ་འཐོབ་པའི་ཕྱིར། ངེས་པ་ལ་འཇུག་པ་ན། དེར་ངེས་སམ་ཞེ་ན། འཕགས་པ་ཡིན་ཀྱང༌། འདོད་པ་ལ་འདོད་ཆགས་དང་མ་བྲལ་ན་ངེས་པ་ལ་ཞུགས་པ་ཙམ་གྱིས་ཟག་མེད་ཀྱི་དངོས་གཞི་འཐོབ་པར་མ་ངེས་ཏེ། ཆགས་བྲལ་སྔོན་དུ་མ་སོང་བ་ཉེར་བསྡོགས་ལ་བརྟེན་ནས་ངེས་པ་ལ་འཇུག་པ་དེའི་ཚེ་ཟག་མེད་ཀྱི་དངོས་གཞི་མི་འཐོབ་པའི་ཕྱིར། མཐོང་ལམ་གྱི་ཚེ་ཉེར་བསྡོགས་ཟག་མེད་སྐྱེ་ཡང༌། མི་ལྡན་པ་ལས་རྙེད་པའི་ཕྱིར་འདིར་མ་སྨོས་སོ། །
དེས་ན་གཞུང་རྩ་བར། འདོད་ཆགས་དང་བྲལ་བས་འཐོབ། ། ཅེས་བཤད་ཀྱི། ངེས་པ་ལ་འཇུག་པས་ཐོབ་ཅེས་མི་འཆད་དོ། ། དེ་དང་མི་ལྡན་ཞེས་སྦྱར་བའི་ཚིག་གི་ནུས་པས། སྔར་ཟག་མེད་དང་ལྡན་པ་ནི་སྦྱོར་བའི་སྟོབས་ཀྱིས་འཐོབ་པ་ཡང་ཡོད་དེ། ཟད་པ་ཤེས་པ་ལས་མི་སློབ་པ་དངོས་གཞིས་བསྡུས་པ་འཐོབ་པ་དང༌། དབང་པོ་རྟུལ་པོ་རྣོན་པོར་འཕོས་པ་ན་རྣོན་པོས་བསྡུས་པའི་སློབ་པ་དང་མི་སློབ་པ་འཐོབ་པ་དག་སྲིད་པས་སོ། ། ཟག་མེད་ཀྱི་འཐོབ་རྒྱུ་ལ་གཉིས་པོ་དེ་ཙམ་དུ་ངེས་པ་ཡིན་གྱི། ཉམས་པས་འཐོབ་པ་ནི་མེད་དེ།
དཔེར་ན་མི་སློབ་པ་ཉམས་པ་ན། སློབ་པས་བསྡུས་པའི་དངོས་གཞི་འཐོབ་ཀྱང༌། སྙོམས་འཇུག་ཟག་མེད་ཀྱི་རིགས་ཙམ་སྔར་ནས་ལྡན་པའི་གསར་དུ་རྙེད་པ་མ་ཡིན་པའི་ཕྱིར། ཞེས་སྔ་མ་དག་གསུང་ཡང༌། འདི་མི་ལྡན་པ་ལས་རྙེད་པའི་རྒྱུར་མི་འགྲོ་མོད། སྤྱིར་ཉམས་པས་གཏོང་བའི་རྒྱུར་བཤད་པའི་ཕྱིར་འཐོབ་པའི་རྒྱུར་འགྲོ་བ་ཡང་སྲིད་དོ། ། ཞེས་ཁས་བླངས་ན་ལེགས་པར་མངོན་ནོ། ། རྒྱུ་བཞི་པ་སྐྱེ་བས་འཐོབ་པ་ནི་ཡེ་མི་སྲིད་དེ། སྤྱིར་འཆི་འཕོ་བ་ཟག་མེད་ཀྱི་གཏོང་རྒྱུར་བཤད་པ་མེད་པའི་ཕྱིར་དང༌། སྐྱེས་པ་ཙམ་གྱིས་ཟག་མེད་ཐོབ་པ་སྲིད་ན།
སོ་སོ་སྐྱེ་བོ་ཟག་མེད་དང་ལྡན་པ་དག་ཀྱང་སྲིད་པར་ཐལ་བས་སོ། ། གསུམ་པ་ཉོན་མོངས་ཅན་གྱི་འཐོབ་ཚུལ་ནི། ཉོན་མོངས་ཅན་ཉམས་སྐྱེ་བ་ཡིས། ། ཞེས་པ། འདིར་ཡང་སྔར་དེ་དང་མི་ལྡན་པ་ལས་ཞེས་སྦྱར་ནས། ཉམས་པས་འཐོབ་པ་ནི་བསམ་གཏན་དང་པོའི་ཆགས་བྲལ་ལས་ཡོངས་སུ་ཉམས་པའི་ཚེ་བསམ་གཏན་དང་པོའི་སྙོམས་འཇུག་ཉོན་མོངས་ཅན་ཐོབ་པ་ལྟ་བུའོ། ། སྐྱེ་བས་འཐོབ་པ་ནི། ས་གོང་མ་ནས་བསམ་གཏན་དང་པོར་སྐྱེ་བའི་ཚེ་ལྟ་བུའོ། ། ཐོབ་ཚུལ་གཉིས་པོ་དེ་སྲིད་རྩེ་མ་གཏོགས་པའི་གོང་མ་ཐམས་ཅད་ལ་ཡང་སྦྱར་བར་བྱའོ། ། འདི་ལ་འདོད་ཆགས་དང་བྲལ་བས་འཐོབ་པ་དང༌།
སྦྱོར་བས་ཐོབ་པ་གཉིས་ནི་མི་འཆད་དོ། ། དཔེར་ན་འདོད་པ་ལ་ཆགས་བྲལ་མ་བྱས་གོང་དུ་བསམ་གཏན་གྱི་ཉོན་མོངས་ཡེ་ནས་ལྡན་པར་འཆད་པའི་ཆགས་བྲལ་གྱི་ཚེ་གསར་དུ་རྙེད་པར་མི་འཇོག་པའི་ཕྱིར་དང༌། ཉོན་མོངས་ཅན་ལ་སྦྱོར་བས་འཇུག་པ་ཡོད་ཀྱང་ཉམས་པའི་ནང་དུ་འདུས་པའི་ཕྱིར། ཉོན་མོངས་ཅན་ས་འོག་མ་པ་དེ་དེ་ཉིད་ཀྱི་ཆགས་བྲལ་ལས་ཉམས་པས་ཐོབ་པར་བཤད་པ་འདི་ཡང་མཚོན་བྱེད་ཙམ་ཡིན་ཏེ། དགེ་བ་དག་པ་བ་སྤངས་པ་དེ་ལ་ཆགས་བྲལ་ཉམས་པས་ས་དེའི་དག་པ་གསར་དུ་རྙེད་པ་གཅིག་འཆད་དགོས་པའི་ཕྱིར་ཏེ། དེའི་ཚེ་ཉམས་པ་ཆ་མཐུན་རང་སའི་ཆགས་བྲལ་ལས་ཉམས་པའི་ཚེ་རྙེད་པ་གཅིག་འགྲེལ་པ་ཉིད་ལས་བཤད་ལ་དེ་ཡང་དག་པ་བ་ལས་མེད་པའི་ཕྱིར། གཉིས་པ་དེ་ལས་སྤྲོས་པའི་དོན་བཤད་པ་ནི། གོང་དུ་ལས་བསྟན་པའི་ལེའུར། སྙོམས་འཇུག་དག་པ་བའི་གཏོང་ཚུལ་འཆད་པ་ན། ས་འཕོས་པ་དང༌།
ཉམས་པ་དང༌། རིགས་མཐུན་བཏང་བ་གསུམ་བཤད། འདིར་དེའི་ཐོབ་ཚུལ་འཆད་པ་ན། ཆགས་བྲལ་དང༌། སྐྱེ་བས་ཐོབ་པ་གཉིས་རྩ་བར་བཤད་ཅིང༌། འགྲེལ་པར་ཉམས་པས་འཐོབ་པ་དང་གསུམ་བཤད་དོ། ། འདི་དག་གི་དོན་ལ་བརྟགས་པ་ནི། ། གང་ལ་གཏོང་ཐོབ་རྩི་བའི་གཞི་ནི་མཉམ་གཞག་གི་སས་བསྡུས་པའི་དགེ་བ་དག་པ་བ་དག་ཡིན་ལ། འདི་ལ་གཉིས་ཏེ། སྦྱོར་བ་ལ་བྱུང་བ་དང༌།
སྐྱེ་བས་ཐོབ་པའོ། ། དང་པོ་ནི་རྒྱུའི་སྙོམས་པར་འཇུག་པ་དག་སྟེ། འོག་སའི་རྟེན་ཅན་ནོ། ། གཉིས་པ་ནི་འབྲས་བུ་སྐྱེ་བས་ཐོབ་པ་སྟེ་རང་སའི་རྟེན་ཅན་ནོ། ། དེ་དག་གི་གཏོང་ཐོབ་ཀྱི་ཚུལ་ལ་གཉིས་ཏེ། སྦྱོར་བྱུང་གི་དང༌། སྐྱེས་ཐོབ་ཀྱིའོ། ། དང་པོ་ནི། ས་འོག་མ་འོག་མའི་རྟེན་ལ་གོང་མ་གོང་མའི་སྙོམས་འཇུག་སྐྱེ་བ་ནི། གཉིས་ཏེ།
དངོས་གཞི་དང༌། ཉེར་བསྡོགས་སོ། ། དངོས་གཞི་ནི་ས་འཕོ་བས་གཏོང་བ་དང༌། ཆགས་བྲལ་དང༌། དེ་ལས་ཉམས་པས་འཐོབ་པར་འཆད་ལ། ཉེར་བསྡོགས་ནི་ཉམས་པ་དང་འཆི་འཕོ་བས་གཏོང་བ་དང་འཐོབ་པར་ཡང་འཆད་དོ། ། དང་པོ་དངོས་གཞི་ས་འཕོ་ཚུལ་ནི། གཉིས་ཏེ། འདོད་པའི་རྟེན་ལ་འདོད་པ་ཉིད་ལ་ཆགས་བྲལ་བྱས་པས། འདོད་པའི་ས་མི་གཏོང་ཡང༌།
བསམ་གཏན་དང་པོའི་དངོས་གཞི་ཐོབ་པ་དང༌། རྟེན་དེར་བསམ་གཏན་དང་པོ་ལ་ཆགས་བྲལ་བྱས་པས་ངེས་འབྱེད་ཆ་མཐུན་མ་གཏོགས་པའི་བསམ་གཏན་དང་པོའི་དགེ་བ་དང་ཉོན་མོངས་ཅན་གཏོང་བ་དང༌། རྟེན་དེར་གཉིས་པ་ལ་ཆགས་བྲལ་བྱས་པས་གསུམ་པའི་དངོས་གཞི་ཐོབ་ཅིང༌། གཉིས་པའི་དག་པ་བ་གསུམ་པོ་གཏོང་བ་སོགས་སུ་སྦྱར་ཞིང༌། སྲིད་རྩེ་ལ་ཆགས་བྲལ་བྱས་པའི་ཚེ། སྲིད་རྩེའི་སས་བསྡུས་པའི་དགེ་བ་དང་ཉོན་མོངས་ཅན་མཐའ་དག་གཏོང་ཞིང༌། ཟག་མེད་ས་དགུའི་དངོས་གཞི་ཐོབ་པའོ། ། ཉམས་པས་གཏོང་འཐོབ་ནི། སྲིད་རྩེའི་ཆགས་བྲལ་ལས་ཉམས་པས་སྲིད་རྩེའི་སེམས་ཐོབ་པ་ནས། བསམ་གཏན་གཉིས་པའི་ཆགས་བྲལ་ལས་ཉམས་པས་བསམ་གཏན་གཉིས་པའི་སས་བསྡུས་འཐོབ་ཅིང༌།
གསུམ་པའི་སས་བསྡུས་གཏོང་བ་དང༌། དང་པོའི་ཆགས་བྲལ་ལས་ཉམས་པས་གཉིས་པའི་སས་བསྡུས་གཏོང་ཞིང༌། དང་པོའི་སས་བསྡུས་འཐོབ་པ་ནི་སྦྱོར་བྱུང་ས་འཕོས་པའི་གཏོང་འཐོབ་བོ། ། སྦྱོར་བྱུང་སར་བསྡོགས་ནི་ས་འཕོས་པས་གཏོང་འཐོབ་ཏུ་མི་རྩི་སྟེ། དཔེར་ན་འདོད་པའི་ཆགས་བྲལ་ལས་ཉམས་པའི་ཚེ་དངོས་གཞི་གཏོང་ཡང་ཉེར་བསྡོགས་གཏོང་བར་མ་ངེས་པའི་ཕྱིར་ཏེ། རྣམ་གྲོལ་ལམ་དགུ་པ་ལས་ཉམས་ཀྱང༌། བརྒྱད་པ་མན་ཆད་ཉེར་བསྡོགས་ཀྱི་ངོ་བོར་གནས་པས་སོ། ། ཉེར་བསྡོགས་ནི་ཉམས་པས་གཏོང་སྟེ། དཔེར་ན་རྟེན་དེར་འདོད་པའི་ཉོན་མོངས་པ་ཆེན་པོ་མངོན་དུ་གྱུར་པ་ན་ཉེར་བསྡོགས་ཀྱི་རྫས་གཏོང་བ་ལྟ་བུའོ། ། དེར་འདོད་པའི་སེམས་ཐོབ་པ་ཅེས་ནི་མི་བྱ་སྟེ།
སྔ་ནས་ལྡན་བཞིན་པ་ཉིད་དུ་ཡོད་པས་སོ། ། ཡང་རྟེན་དེར་བསམ་གཏན་དང་པོའི་ཉེར་བསྡོགས་ནས་སྲིད་རྩེའི་ཉེར་བསྡོགས་ཀྱི་བར་འཐོབ་པ་ནི་སྦྱོར་བ་ཁོ་ན་ཡིན་གྱི། འཐོབ་ཚུལ་གཞན་མ་བཤད་དོ། ། ཉེར་བསྡོགས་འཆི་བས་གཏོང་བ་ནི། རྟེན་དེར་ས་གོང་མ་གང་གི་ཡིན་ཀྱང་རུང་སྟེ། ཉེར་བསྡོགས་ཙམ་ཐོབ་ནས་དངོས་གཞི་མངོན་དུ་མ་བྱས་པ་དག་གི་ཚེ་ནའོ། ། དེའི་ཤེས་བྱེད། དེ་འདྲ་དེ་ཤི་འཕོས་ནས་སྐྱེ་བ་ལེན་པ་ནི་འདོད་པ་ལས་གཞན་མ་ཡིན་པའི་ཕྱིར། འོ་ན་ཉེར་བསྡོགས་ཉམས་པས་གཏོང་བ་དང་སོ་སོ་བ་མེད་དོ། ། ཅེ་ན་མེད་པ་མ་ཡིན་ཏེ།
གོང་ས་ནས་འཆི་འཕོ་བའི་ཚེ་ཁོ་ནར་མ་ཟད། འོག་སའི་ཉེར་ལ་ཡང༌། ཉེར་བསྡོགས་ལས་ཉམས་རྗེས་སུ་འཆི་འཕོ་བ་དང༌། མ་ཉམས་པའི་ངང་ནས་འཆི་འཕོ་བ་སོ་སོ་ཡོད་དོ། ། གཉིས་པ་སྐྱེས་ཐོབ་ཀྱི་ཐོབ་གཏོང་གི་ཚུལ་ནི། གཞུང་དུ། ས་གོང་མ་ནས་འོག་མར་སྐྱེ་བའི་ཚེ། གོང་སའི་སྐྱེས་ཐོབ་བཏང་ནས། འོག་མའི་སྐྱེས་ཐོབ་གསར་དུ་རྙེད་པར་སྟོན་པ་ནི། སྐྱེ་བ་ལས་ནི་དག་པ་ཐོབ། །
ཅེས་དང༌། ཉོན་མོངས་ཅན་ཉམས་སྐྱེ་བས་ཀྱང༌། ། ཞེས་པ་གཉིས་ཀྱིས་སྟོན་ལ། འོག་ནས་གོང་དུ་སྐྱེ་བའི་ཚེ་སྙོམས་འཇུག་གསར་དུ་རྙེད་པ་ཡང་ཡོད་པའི་བཤད་པ་མ་བྱུང་བ་ནི། འདོད་པ་ནས་བསམ་གཏན་དང་པོར་སྐྱེ་བ་ལྟ་བུའི་ཚེ་རྒྱུའི་སྙོམས་འཇུག་ལྡན་བཞིན་པའི་ངང་ནས་བསམ་གཏན་དང་པོར་སྐྱེས་པ་ལ་བསམ་པ་ཡིན་ཏེ། སྔོན་རྙེད་མི་འཐོབ་བོ། ། ཞེས་འཆད་པས་སོ། ། ཞིབ་མོར་ན། བསམ་གཏན་དང་པོ་ནས་གཉིས་པར་སྐྱེ་བ་ལྟ་བུའི་ཚེ། བསམ་གཏན་དང་པོའི་དགེ་བ་སྦྱོར་བྱུང་ནི།
བསམ་གཏན་དང་པོའི་རྟེན་དེ་ཉིད་ལ་བཏང་ཟིན་པ་ཡིན་ཏེ། རྟེན་དེར་བསམ་གཏན་དང་པོ་ལ་ཆགས་བྲལ་བྱས་ནས་གཉིས་པའི་དངོས་གཞིར་འཕོས་ཟིན་པའི་ཕྱིར། དུས་དེར་སྐྱེས་ཐོབ་ནི་བཏང་བ་མ་ཡིན་ཏེ། སྐྱེས་ཐོབ་ནི་རྣམ་སྨིན་དང་གཏོང་ཐོབ་ཀྱི་དུས་གཅིག་པའི་ཕྱིར། འོ་ན་ནམ་གྱི་ཚེ་གཏོང་ཞེ་ན། བསམ་གཏན་དང་པོ་ནས་འཆི་འཕོ་བའི་ཚེའོ། ། དེ་བས་ན་སྐྱེས་ཐོབ་ཀྱི་ས་འཕོ་ཚུལ་ནི། གོང་འོག་ཏུ་སྐྱེ་བ་བླངས་པ་ཁོ་ནར་ངེས་སོ། ། བོད་སྔ་མ་དག་གིས་དེ་ལྟར་ཞིབ་ཏུ་མ་བསམས་པར། ས་འཕོ་བ་ཐམས་ཅད་ལ་འཆི་འཕོ་བས་ཁྱབ་པར་ཁས་ལེན་པ་ནི་ནོངས་པ་ཡིན་ཏེ།
འགྲེལ་པར། ངེས་འབྱེད་ཆ་མཐུན་ནི། སོ་སོ་སྐྱེ་བོ་དག་གིས་ས་འཕོས་རུང་མི་འཕོ་རུང་འཆི་བས་གཏོང་ཞེས་འཕོ་བ་ལ་འཆི་མི་འཕོ་བ་ཞིག་ཀྱང་ཡོད་པར་བཤད་པའི་ཕྱིར་རོ། ། གལ་ཏེ་ཚངས་རིས་ཀྱི་རྟེན་ལ་བསམ་གཏན་གཉིས་པར་འཕོས་པ་དེའི་ཚེ། བསམ་གཏན་དང་པོའི་སས་བསྡུས་པའི་ཉམས་པ་ཆ་མཐུན་བཏང་བ་ཡིན་མོད། གནས་པ་ཆ་མཐུན་དང་ཁྱད་པར་ཆ་མཐུན་ནི་བཏང་བ་མ་ཡིན་ཏེ། རྟེན་དེར་བསམ་གཏན་དང་པོའི་སྙོམས་འཇུག་དག་པ་བ་ཡོད་ལ། དེ་ཡང་དེ་གཉིས་གང་རུང་ལས་མ་འདས་པའི་ཕྱིར། ཞེ་ན། གོང་དུ་རྒྱས་པར་བཤད་པ་དེ་ཉིད་ཀྱིས་ཞིབ་ཏུ་འབྱེད་ཚུལ་གོ་ནུས་པ་ཡིན་ཏེ།
སྐྱེས་ཐོབ་ཀྱི་དབང་དུ་བྱས་པའི་དེ་གཉིས་མ་བཏང་བ་ནི་ཁས་ལེན་ལ། སྦྱོར་བྱུང་གི་དབང་དུ་བྱས་པ་ནི་བཏང་བ་ཡིན་ཏེ། བསམ་གཏན་དང་པོ་སོགས་ལ་ཆགས་བྲལ་བྱས་པའི་ཚེ། སྦྱོར་བྱུང་གི་ཡན་ལག་སྔ་མ་སྔ་མ་རྣམས་སྤངས་པའི་ཕྱིར་རོ། ། ལྔ་པ་ཁྱད་པར་གྱི་ཆོས་བཤད་པ་ནི། ཟག་པ་མེད་པའི་འཇུག་ཐོགས་སུ། ། ལྟག་འོག་གསུམ་པའི་བར་དགེ་བ། ། སྐྱེ་བའོ་དག་པ་ལས་དེ་བཞིན། ། རང་གི་ས་པའི་ཉོན་མོངས་ཀྱང༌། ། ཉོན་མོངས་ཅན་ལས་རང་དག་དང༌། །
ཉོན་མོངས་འོག་མའི་དག་གཅིག་ཀྱང༌། ། ཞེས་པར། གསུམ་པ་ནི་རང་ས་ནས་བགྲངས་པའི་གསུམ་པའོ། ། དེ་ཡང་ལྟག་འོག་ཏུ་གསུམ་གསུམ་ཡོད་པ་དག་གི་དབང་དུ་བྱས་ཀྱི། མེད་པ་དག་ལ་ནི་མ་ངེས་སོ། ། སྐབས་འདིར་དག་པ་བ་དང༌། ཟག་མེད་ཀྱི་སྐྱེ་ཚུལ་འདི་ནི་རྟེན་གྱི་གང་ཟག་འཕགས་པའི་དབང་དུ་བྱས་ལ། ཟག་མེད་དང༌། དག་པ་བ་གཉིས་ནི་རེ་རེའི་རྗེས་སུ་གཉིས་ཀ་སྐྱེ་ལ། ཉོན་མོངས་ཅན་དང་ཟག་མེད་གཉིས་ནི་ཕན་ཚུན་དེ་མ་ཐག་འབྲས་སུ་འགྱུར་བ་མེད་དོ། །
ཉོན་མོངས་ཅན་དང་རང་སའི་དག་པ་བ་ནི་ཕན་ཚུན་དུ་རྒྱུ་བྱེད་ལ། ཉོན་མོངས་ཅན་གྱི་འཇུག་ཐོགས་སུ་འོག་སའི་དག་པ་འབྱུང་བ་ནི་ཉོན་མོངས་པས་གཟིར་བའི་ཚེ་ཡིན་ལ། དག་པ་བ་ལས་ས་མི་གཅིག་པའི་ཉོན་མོངས་པ་ཅན་འབྱུང་བ་ནི་མི་སྲིད་དེ། ས་རྣམས་སྲེད་པས་སོ་སོར་མཚམས་བཅད་པའི་ཕྱིར། དེ་ལྟར་བཤད་པ་དེ་དག་ཀྱང༌། རྟེན་གྱི་གང་ཟག་འཕགས་པ་དང༌། ། འོག་སའི་རྟེན་ལ་ཡིན་གྱི། རང་སའི་རྟེན་ལ་ནི་ལྟག་འོག་གསུམ་པ་དང༌། ཉོན་མོངས་ཅན་གྱིས་གཟིར་བའི་ཚེ་སོགས་ཁས་ལེན་དུ་མི་རུང་སྟེ། གཞན་དུ་ན།
འོག་དགོས་མེད། ཅེས་པའི་དོན་གཞན་དུ་འགྱུར་བས་སོ། ། དེ་ལྟར་རང་སའི་དག་པ་བ་ལས། ས་གོང་འོག་གི་ཉོན་མོངས་ཅན་མི་འབྱུང་བར་བཤད་པ་ལ། དེའི་དམིགས་ཀྱིས་བསལ་བ་ནི། ཤི་འཕོའི་དག་ལས། ཉོན་མོངས་ཀུན། ཞེས་པ་ལ། འགྲེལ་པར། འཆི་འཕོ་བའི་ཚེ་སྐྱེ་བས་ཐོབ་པའི་དག་པ་བའི་འཇུག་ཐོགས་སུ།
ས་ཐམས་ཅད་པའི་ཉོན་མོངས་པ་ཅན་སྐྱེའོ། ། ཞེས་བཤད་པ་དེའི་དོན་ནི། བསམ་གཏན་དང་པོའི་ལུས་རྟེན་ཅན་འཆི་འཕོ་བའི་སེམས་ནི་མཉམ་པར་མ་བཞག་པ་ཁོ་ན་སྟེ། ཇི་སྐད་དུ། འཆི་འཕོ་སྐྱེ་བ་བཏང་སྙོམས་ལ། ། རྩེ་གཅིག་སེམས་ལ་དེ་མེད། ། ཅེས་འཆད་པའི་ཕྱིར་རོ། ། དེ་ལྟ་ན་ཡང་སྐྱེས་ཐོབ་ཀྱི་དག་པ་བ་ལ། མཉམ་པར་བཞག་པའི་སེམས་ཡོད་པ་མི་འགལ་ཞིང༌། དེ་ལས་ནི་རང་ས་གོང་འོག་གི་ཉོན་མོངས་གསུམ་ཀ་འབྱུང་བ་མི་འགལ་ཏེ།
རྟེན་དེ་ནས་གསུམ་ཀར་དུ་ཉིང་མཚམས་སྦྱོར་བ་སྲིད་པའི་ཕྱིར། སྦྱོར་གོང་མའི་འཆི་སེམས་ལ་དག་པ་བས་ཁྱབ་པ་ནི་མ་ཡིན་ཏེ། རང་ས་དང་འོག་སར་སྐྱེ་བ་ན་འཆི་སེམས་ཉོན་མོངས་ཅན་སྲིད་པའི་ཕྱིར། འཆི་བའི་དུས་ཀྱི་དག་པ་བ་འདི་ནི། ས་གང་ནས་འཆི་འཕོ་བའི་ས་དེས་བསྡུས་པ་ཡིན་གྱི། གོང་དུ་སྐྱེ་བའི་ས་དེར་གཏོགས་པ་ནི་མ་ཡིན་ཏེ། ས་དེའི་རྣམ་སྨིན་གྱི་ཐ་མ་འདོར་བྱེད་ཡིན་པའི་ཕྱིར། བསམ་གཏན་དང་པོ་གསུམ་ནས་འཆི་འཕོ་བའི་སེམས་ཡིན་ཀྱང༌། ཚོར་བ་བཏང་སྙོམས་ཁོ་ན་སྟེ། ཚོར་བ་དགའ་བདེ་ལས་འཆི་འཕོ་བ་མེད་པའི་ཕྱིར།
དེ་དུས་ཀྱི་དག་པ་བ་འདི་ལ་ནི་བསམ་གཏན་དང་པོའི་དགེ་སེམས་སྦྱོར་བྱུང་གི་སྐབས་སུ་བཤད་པའི་དངོས་གཞི་དང་ཉེར་བསྡོགས་གང་གི་ཡང་མཚན་ཉིད་མ་ཚང་ལ། སྙོམས་འཇུག་ཅེས་ཀྱང་བྱ་སྟེ། མཉམ་པར་བཞག་པའི་སེམས་ཡིན་པའི་ཕྱིར། དེས་ན་འཆི་སེམས་ཉོན་མོངས་ཅན་ཡིན་པ་དེའི་ཚེ་ཡང་དེའི་དུས་ཀྱི་དག་པ་བ་དེ་རོ་མྱང་མཚུངས་ལྡན་དུ་སྐྱེ་བ་ནི་མ་ཡིན་ཏེ། རོ་མྱང་བ་ནི་དངོས་གཞིའི་རོ་མྱང་བ་ཁོ་ནར་ངེས་པའི་ཕྱིར། འོ་ན་ཚངས་རིས་ནས་བསམ་གཏན་དང་པོར་སྐྱེ་བའི་ཚེ། རྟེན་དེ་ལ་བསམ་གཏན་དང་པོའི་ཉེར་བསྡོགས་ཡོད་ན་ནི་འབྲས་བུ་སྐྱེ་བའི་བསམ་གཏན་དུ་མི་འགྱུར། མེད་ན་འཕེན་བྱེད་ཀྱི་ལས་གང་གིས་སོག ཅེ་ན། དེ་ནས་རང་ས་གོང་ས་འོག་སར་སྐྱེ་བ་གང་གི་ཚེ་ཡང༌།
འཕེན་བྱེད་ཀྱི་ལས་ནི་ཕལ་ཆེར་ཚེ་རབས་གཞན་ལ་ལན་གྲངས་གཞན་ལ་མྱོང་འགྱུར་གྱི་ལས་བྱས་ནས་གཏང་བ་དེ་ཉིད་ཡིན་ལ། ཚེ་དེ་ཉིད་ལ་སྐྱེས་ནས་མྱོང་འགྱུར་གྱི་ལས་སོག་པ་གཅིག་སྲིད་པ་དེའི་ཚེ་དངོས་གཞིའི་གནས་སྐབས་ཁོ་ན་སྟེ། དེའི་དུས་ཀྱི་སེམས་བྱུང་སེམས་པས་དེ་དག་ཏུ་འཕེན་པའི་ཕྱིར་རོ། ། ཡང་གལ་ཏེ། བསམ་གཏན་གྱི་རང་ས་ནས་རང་སར་སྐྱེ་བའི་ཚེ་བསམ་གཏན་གྱི་སྡོམ་པ་གཏོང་བ་མེད་མོད། གོང་འོག་ཏུ་སྐྱེ་བའི་ཚེ་ཇི་ལྟར་ཞེ་ན། བསམ་གཏན་བཞིར་བྱས་ཀྱི་ས་གོང་འོག་ཏུ་སྐྱེ་བས་སྡོམ་པ་གཏོང་བ་མེད་དེ། ཡོད་ན་དེ་འདྲ་དེ་སྐྱེས་ཐོབ་སྲིད་པར་ཐལ་བའི་ཕྱིར་རོ། ། འདོད་པར་སྐྱེ་བའི་ཚེ་ནི་འཆི་འཕོ་བ་ཉིད་ཀྱིས་གཏོང་བ་ཡིན་ཏེ། བསམ་གཏན་གྱི་སེམས་སྐབས་དེར་རྒྱུན་ཆད་པའི་ཕྱིར།
བསམ་གཏན་གཉིས་པ་ནས་དང་པོར་སྐྱེ་བའི་ཚེ་ན་དེ་རྒྱུན་མ་ཆད་པའི་ཕྱིར་མི་གཏོང་ལ། གཟུགས་མེད་དུ་སྐྱེ་བའི་ཚེ་ནི་རྒྱུ་མཚན་དེ་ཉིད་ཀྱི་ཕྱིར་གཏོང་བར་ངེས་སོ། ། ཡང་དག་པ་ལས་དེ་བཞིན་ཞེས་པ་ལ་འཕྲོས་ནས། དེའི་རྗེས་སུ་ཟག་མེད་ངེས་པར་སྐྱེའམ་ཞེ་ན། དག་པ་ཉམས་པའི་ཆ་མཐུན་སོགས། ། རྣམ་བཞི་དེ་ནི་གོ་རིམ་བཞིན། ། ཉོན་མོངས་སྐྱེ་དང་རང་ས་དང༌། ། གོང་དང་ཟག་མེད་རྗེས་མཐུན་པའི། ། ཉམས་ཆ་མཐུན་སོགས་འཇུག་ཐོགས་སུ། ། གཉིས་དང་གསུམ་དང་གསུམ་དང་གཅིག །
ཞེས་པ། བཞི་པོའི་ངོས་འཛིན། འཇུག་ཐོགས་སུ་ཉོན་མོངས་སྐྱེ་བ་དང་རྗེས་སུ་མཐུན་ལ། ཞེས་སོགས་ཡིན་ལ། དེ་ལྟར་ན་དེ་དག་དངོས་སུའམ། རྒྱུད་ནས་སྐྱེ་བ་ལ་བྱེད། གཉིས་པ་ལྟར་ན་ཕན་ཚུན་འཆོལ་བས་ངོས་འཛིན་པར་མི་ནུས་ལ། དང་པོ་ལྟར་ན། ཆ་མཐུན་དང་པོ་གསུམ་གྱི་འཇུག་ཐོགས་སུ་ཆ་མཐུན་གཞན་འབྱུང་བར་བཤད་པ་དང་འགལ་ལོ། ། ཞེ་ན།
དང་པོ་ལྟར་ཁས་ལེན་དགོས་པ་ཡིན་ཏེ། དག་པ་བ་གཞིར་བྱས་ལ་རང་གི་རིགས་འདྲ་དང༌། རང་སའི་ཉོན་མོངས་པ་དང༌། གོང་ས་དང༌། ཟག་མེད་སྐྱེ་བ་ལ་མངོན་དུ་ཕྱོགས་པ་ལ་དེ་དང༌། དེར་འཇོག་པའི་ཕྱིར། དེ་ལས་དང་པོ་ནི་རྒྱུན་ཚེ་དང༌། གཉིས་པ་ནི་ས་མཚུངས་པའི་ཚེ་དང༌། གསུམ་པ་དང་བཞི་པ་ནི་སྙོམས་པར་འཇུག་པའི་ཚེའོ། ། དེ་ལྟ་མོད་ཀྱི་ངེས་འབྱེད་ཆ་མཐུན་ལ་ནི་ཟག་མེད་ཀྱི་དངོས་རྒྱུས་མ་ཁྱབ་སྟེ།
དྲོད་སོགས་དང་པོ་གསུམ་གྱི་ཟག་མེད་དངོས་སུ་མི་སྐྱེ་བའི་ཕྱིར། དེས་ན་འདི་ལྟར། ཉམས་པ་ཆ་མཐུན་ལས་ཉམས་པ་ཆ་མཐུན་འབྱུང་ཞེས་འཆད་པ་དེའི་ཚེ། སྤྱིར་ཉམས་པ་ཆ་མཐུན་དང༌། ཁྱད་པར་ཉོན་མོངས་ཅན་གྱི་ཤན་ཕྱེད་དགོས་ཏེ། དང་པོ་ནི་དགེ་བ་དང༌། ཕྱི་མ་ནི་ལུང་མ་བསྟན་དུ་ངེས་པའི་ཕྱིར། དེའི་ཚེ་དེ་ལས་དེ་འབྱུང་བ་སྒྲ་ཇི་བཞིན་པར་ཁས་བླངས་ན། ཉམས་པ་ཆ་མཐུན་གྱི་མཚན་གཞིར་བཟུང་བ་དེ་གནས་པ་ཆ་མཐུན་ཉིད་དུ་ཐལ་བར་འགྱུར་ཏེ། དག་པ་བ་གང་ཞིག
རང་རིགས་ཀྱི་སྐྱེ་བ་དང་རྗེས་སུ་མཐུན་པའི་ཕྱིར། དེས་ན་འདིའི་གོ་བ་ནི། ཉོན་མོངས་ཅན་སྔ་མ་ལས་ཕྱི་མ་སྐྱེ་བའོ། ། དེ་བཞིན་དུ་ཉམས་པ་ཆ་མཐུན་ལས་གནས་པ་ཆ་མཐུན་སྐྱེ་ཞེས་པ། ཡང་སྒྲ་ཇི་བཞིན་པར་ཁས་བླངས་ན་སྔ་མ་དེ་ཉིད་དུ་ཐལ་བར་འགྱུར་བ་ལས། དེའི་ཕྱིར་དེའི་གོ་བ་ཡང་ཉོན་མོངས་ཅན་ལས་དག་པ་བ་སྐྱེ་བའོ། ། ཡང་གནས་པ་ཆ་མཐུན་གྱི་རྗེས་སུ་ཉམས་པ་ཆ་མཐུན་སྐྱེས་པ་ནི་སྒྲ་ཇི་བཞིན་པ་ཉིད་དུ་ཁས་ལེན་དགོས་ཏེ། གཞན་དུ་ཉོན་མོངས་ཅན་ལ་བཤད་ན་དེ་ཉམས་པ་ཆ་མཐུན་དུ་ཐལ་བའི་ཕྱིར་རོ། ། ཁྱད་པར་ཆ་མཐུན་གྱི་འཇུག་ཏུ་ཁྱད་པར་ཆ་མཐུན་ཉིད་སྐྱེ་བའི་གོ་བ། བསམ་གཏན་དང་པོ་ལས་དང་པོ་སྐྱེ་བ་ཉིད་ལ་བཤད་ན་ནི་གནས་པ་ཆ་མཐུན་དུ་སོང༌།
དེ་ལྟར་མི་འཐད་པ་དེའི་ཕྱིར་དེ་དུས་ཀྱིས་དོན་ནི། བསམ་གཏན་དང་པོ་ནས་གཉིས་པར་འཇུག་དེ་ཁྱད་པར་ཆ་མཐུན་ལ། དེ་ནས་བསམ་གཏན་དང་པོར་ལྡང་བ་ལྟ་བུ་མ་ཡིན་པར། ཡང་བསམ་གཏན་གཉིས་པ་ཉིད་ལ་འཇུག་པའོ། ། ཡང་ཁྱད་པར་ཆ་མཐུན་འབྱུང་བའི་གོ་དོན་ཀྱང་སྒྲ་ཇི་བཞིན་པར་ན་སྔ་མ་ལྟར་ཐལ་བ་ལས། དེའི་ཕྱིར་དང་པོ་ནས་གཉིས་པར་ཞུགས་པ་དེ་སླར་ཡང་དང་པོ་ཉིད་དུ་ལྡང་བའོ། ། ཁྱད་པར་ཆ་མཐུན་ལས་ངེས་འབྱེད་ཆ་མཐུན་འབྱུང་བའི་གོ་བ་ཡང༌། སྒྲ་ཇི་བཞིན་པར་བཤད་ན་སྔ་མ་ལྟར་ཐལ་བ་ལས། དེའི་ཕྱིར་དང་པོ་ནས་གཉིས་པར་ཞུགས་པ་དེ་སླར་ཡང་དང་པོ་ཉིད་དུ་ལྡང་བའོ། ། ཁྱད་པར་ཆ་མཐུན་ལས་ངེས་འབྱེད་ཆ་མཐུན་འབྱུང་བའི་གོ་བ་ཡང༌།
སྒྲ་ཇི་བཞིན་པར་ན་གནས་པ་ཆ་མཐུན་ལས་མ་འདས་ཏེ། དེའི་མཚན་ཉིད་དུ་གཞག་པ་ཚང་བའི་ཕྱིར། དེས་ན་ཁྱད་པར་ཆ་མཐུན་ཞེས་པ་ནི། བསམ་གཏན་དང་པོ་ནས་སྙོམས་པར་ཞུགས་པའི་བསམ་གཏན་གཉིས་པ་ལྟ་བུ་ཡིན་ལ། དེ་ལས་ངེས་འབྱེད་ཆ་མཐུན་གྱི་འབྲས་བུ་ཟག་མེད་དངོས་དེ་སྐྱེ་བའོ། ། འོ་ན་གསུམ་དང༌། ཞེས་གནས་པའི་འོག་ཏུ་ངེས་འབྱེད་ཆ་མཐུན་མི་སྐྱེ་བར་བཤད་པ་དེ་ཅི་ཞེ་ན། འདི་ཡང་གནས་པ་ལས་ཟག་མེད་དངོས་སུ་མི་སྐྱེ་བ་ལ་བསམས་པ་ཡིན་གྱི། ངེས་འབྱེད་ཆ་མཐུན་དངོས་མ་ཡིན་ཏེ། བསམ་གཏན་དང་པོའི་ནང་ཚན་དུ་གྱུར་པའི་དྲོད་རྩེ་ནི་བསམ་གཏན་དང་པོའི་རང་ས་དངོས་ཡིན་པའི་ཕྱིར།
ཁྱད་པར་ཆ་མཐུན་གྱི་འཇུག་དུ་ཉམས་པ་ཆ་མཐུན་མི་སྐྱེ་ཞེས་པ་ནི། བསམ་གཏན་དང་པོའི་དངོས་འབྲས་སུ་རང་སའི་ཉོན་མོངས་སྐྱེ་བ་དང་གོང་ས་སྐྱེ་བ་འགལ་བའོ། ། ངེས་འབྱེད་ཆ་མཐུན་ལས་དེ་ཉིད་གཅིག་པུ་སྐྱེ་བ་ནི་སྒྲ་ཇི་བཞིན་པ་སྟེ། དྲོད་ལས་རྩེ་མོ་དང༌། དེ་ལས་བཟོད་པ་སྐྱེ་བ་ལྟ་བུའོ། ། འདི་ནི་གནས་པ་ཆ་མཐུན་དུ་ཡང་རུང་སྟེ། དངོས་གཞིའི་སྙོམས་འཇུག་དག་པ་བ་གང་ཞིག འཇུག་ཏུ་རང་ས་སྐྱེ་བ་དང་རྗེས་སུ་མཐུན་པའི་ཕྱིར། ཆོས་མཆོག་ནི་ངེས་འབྱེད་ཆ་མཐུན་ཁོ་ན་ཡིན་གྱི། གཞན་གསུམ་པོ་གང་དུ་ཡང་མི་རུང་ལ།
དང་པོ་གཉིས་ཡོངས་ཉམས་པས་ཀྱང༌། ། ཞེས་བཤད་པ་ལྟར་ན། ངེས་འབྱེད་ཆ་མཐུན་ལས་ཀྱང་ཉམས་པ་ཆ་མཐུན་སྐྱེ་བ་སྲིད་པ་ཉིད་དུ་རུང་བར་ལྟའོ། ། སྐབས་འདིའི་ངེས་འབྱེད་ཆ་མཐུན་ནི་གང་ཡིན་ལ། སྦྱོར་ལམ་གྱི་ངེས་འབྱེད་ཆ་མཐུན་གྱིས་ཁྱབ་པ་ནི་མ་ཡིན་ཏེ། འདིར་ནི་གཟུགས་མེད་དང་པོ་གསུམ་ལ་ངེས་འབྱེད་ཆ་མཐུན་ཚང་བའི་ཕྱིར། དེ་སྐད་དུ་ཡང༌། འགྲེལ་པར། སྲིད་པའི་རྩེ་མོ་ནི་རྣམ་པ་གསུམ་ཡིན་ཏེ། ཁྱད་པར་གྱི་ཆ་དང་མཐུན་པ་མ་གཏོགས་སོ། །
ཞེས་སོ། ། དེ་ལ་ནི་འདིས་ཁྱབ་པར་ཁས་བླངས་ན་ལེགས་པ་ཡིན་ཏེ། སྤྱིར་གསུང་རབ་ནས་བཤད་པའི་ངེས་འབྱེད་ཆ་མཐུན་དངོས་ནི་བཞི་པོ་དེ་ལ་འཆད་པའི་ཕྱིར། དེ་ལྟར་ན་ཡང་རྣམ་བཤད་མཛད་པ་སྔ་མ་དག་གིས་ནི་དྲོད་སོགས་དང་པོ་གསུམ་འདིར་བསྟན་གྱི་ངེས་འབྱེད་ཆ་མཐུན་མ་ཡིན་པར་འཆད་དགོས་སོ། ། ཁྱད་པར་ཆ་མཐུན་གྱི་འཇུག་ཏུ་ངེས་འབྱེད་ཆ་མཐུན་མི་སྐྱེ་བར་བཤད་པ་དེ་ལ། གལ་ཏེ་ཁྱད་པར་ཆ་མཐུན་ལས་ཉམས་པ་སྲིད་དམ་མི་སྲིད། སྲིད་ན་དངོས་སུ་འགལ་ལ། མི་སྲིད་ན་ཁྱད་པར་ཆ་མཐུན་གྱི་རྗེས་སུ་གནས་པ་ཆ་མཐུན་འབྱུང་བར་བཤད་པ་དང་འགལ་ལོ། ། ཞེ་ན། རང་གི་ལན་ནི་གོང་དུ་དེའི་གོ་བ་བཤད་ཟིན་པ་ཉིད་ཀྱིས་ཐེབས་ལ།
གཞན་གྱི་འདོད་པ་ནི་ཁྱད་པར་ཆ་མཐུན་གྱི་རྗེས་སུ་གནས་པ་ཆ་མཐུན་འབྱུང་ཡང༌། དེ་སླར་ཁྱད་པར་ཆ་མཐུན་དུ་གསོ་ཐུབ་པས་ཞེས་ཟེར་མོད། རང་སའི་ཉོན་མོངས་ལ་ཉམས་པ་ཆ་མཐུན་གྱི་མིང་གིས་བཏགས་པར་བཤད་པ་ཉིད་ལེགས་སོ། ། དེ་ལྟར་དག་པ་བ་ལས་ཟག་མེད་སྐྱེ་བ་དང༌། ཉོན་མོངས་ཅན་ལས་དེ་མི་སྐྱེ་བའི་ཚུལ་བཤད་པ་དེ་ཉིད་ཀྱིས་རྟོགས་མོད་ཟག་མེད་ཀྱི་འཇུག་ཐོགས་སུ་གང་ཞིག་འབྱུང་བར་མ་བཤད་དོ། ། ཅེ་ན། དག་པ་བ་འབྱུང་བ་ནི་དེ་མ་ཐག་རྐྱེན་གྱི་སྐབས་སུ་བཤད་ཟིན་ཏེ། སྙོམས་འཇུག་ལས་ལྡང་བའི་ཚེ་ནའོ། ། ཉོན་མོངས་ཅན་ནི་མི་འབྱུང་བར་འདིར་བཤད་པ་ཡིན་ཏེ། ཟག་མེད་ནི་སྲེད་བཅས་ཀྱི་མྱང་བྱ་མ་ཡིན་པར་བཤད་པའི་ཕྱིར།
དག་པ་བའི་ནང་ནས་ཉམས་པ་ཆ་མཐུན་མི་འབྱུང་ཞེས་ཟེར་བ་དག་ཡོད་ཀྱང༌། ཟག་མེད་ཀྱི་དངོས་འབྲས་སུ་ས་དེའི་ཉོན་མོངས་མི་འབྱུང་བ་ལ་བསམས་པ་ཡིན་མོད། ཉམས་པ་ཆ་མཐུན་དང་ཉོན་མོངས་སྐྱེ་བའི་དུས་མི་གཅིག་པས་རྣམ་དབྱེ་ཕྱེ་དགོས་སོ། ། འོ་ན་ཐོད་རྒལ་གྱི་སྙོམས་འཇུག་ཅེས་སམ། གོང་དུ་རིགས་མི་མཐུན་པ་གསུམ་པར་འགྲོ། ཞེས་བཤད་པ་དེ་ཇི་ལྟ་བུ་ཞེ་ན། དེ་ནི་དངོས་གཞིའི་དབང་དུ་བྱས་པ་ཡིན་ལ། དེའི་སྔོན་དུ་སྦྱོར་བ་འདི་ལྟ་བུ་ཞིག་འགྲོ་དགོས་སོ། ། ཞེས་འཆད་པ་ནི། དེ་ལས་བརྒྱད་ནི།
བསམ་གཏན་བཞི་དང༌། གཟུགས་མེད་བཞིའོ། ། རྣམ་པ་གཉིས་ནི། རེ་རེ་ལ་ཟག་བཅས་དང་ཟག་མེད་གཉིས་སུ་ཕྱེ་བ་སྟེ་སྲིད་རྩེ་མ་གཏོགས་སོ། ། དེ་ལ་ཇི་ལྟར་འཇུག་པའི་ཚུལ་ནི་སྦྱོར་བ་དང་དངོས་གཞི་གཉིས། དང་པོ་ལ། རིང་བའི་སྦྱོར་བ་དང༌། ཉེ་བའི་སྦྱོར་བ་གཉིས་ལས། དང་པོ་ནི། འབྲེལ་དང༌།
ཞེས་པ། ཟག་བཅས་བརྒྱད་དང་ཟག་མེད་བདུན་པོ་འབྲེལ་ཆགས་སུ་སྙོམས་པར་འཇུག་པ་སྟེ། ལུགས་མཐུན་དང་ལུགས་མི་མཐུན་དུའོ། ། གཉིས་པ་ནི། གཅིག་བརྒལ་སོང༌། ཞེས་པ། ཟག་བཅས་བརྒྱད་པོ་གཞིར་བྱས་ལ་རེ་རེ་བརྒལ་ནས་དང༌། ཟག་མེད་གཞིར་བྱས་ལའང་རེ་རེ་བརྒལ་ནས་ལུགས་མཐུན་དུ་སོང་བའོ། ། ཞིང༌། འོངས་ནས།
ཞེས་པ། བདུན་བརྒྱད་གཉིས་ལ་ལུགས་མི་མཐུན་དུའང་རེ་རེ་བརྒལ་ནས་འོངས་པའོ། ། དངོས་གཞི་ནི། རིགས་མི་མཐུན་པ་གསུམ་པར་འགྲོ། ། ཞེས་པ་སྟེ། ཟག་བཅས་ཀྱི་བསམ་གཏན་དང་པོ་ནས་ཟག་མེད་ཀྱི་གསུམ་པར་འགྲོ་བ་སོགས་དང༌། ཟག་མེད་ཀྱི་བསམ་གཏན་དང་པོ་ནས་ཟག་བཅས་ཀྱི་གསུམ་པར་འགྲོ་བ་ལ་སོགས་པའོ། ། ཐོད་རྒལ་གྱི་ནི་སྙོམས་འཇུག་ཡིན། ། ཞེས་པ། མཚན་གཞི་ནི།
དངོས་གཞི་དང་ཉེ་བའི་སྦྱོར་བ་གཉིས་ལ་བསམ་པའོ། ། འདི་ལ་སྙོམས་པར་འཇུག་པའི་གང་ཟག་ནི། སྤྱིར་གླིང་གསུམ་གྱི་མི་དང༌། བྱེ་བྲག་ཏུ་དགྲ་བཅོམ་པ་མི་གཡོ་བའི་ཆོས་ཅན་ཁོ་ནས་སྙོམས་འཇུག་དགོས་ཏེ། འགྲེལ་པ་ལས། དེ་ཡང་གླིང་གསུམ་དུ་དུས་དང་མི་སྦྱོར་བར་རྣམ་པར་གྲོལ་བའི་དགྲ་བཅོམ་པ་ཁོ་ནས་སྐྱེད་པར་བྱེད་དེ། ཉོན་མོངས་པ་མེད་པའི་ཕྱིར་དང༌། ཏིང་ངེ་འཛིན་ལ་དབང་ཐོབ་པའི་ཕྱིར། ཞེས་གསུངས་སོ། ། དེས་ན་འདི་ལ་སྙོམས་པར་འཇུག་པ་ལ།
ཉོན་མོངས་མེད་པ་དང༌། ཏིང་ངེ་འཛིན་ལ་དབང་ཐོབ་པ་གཉིས་དགོས་པ་དང༌། ཏིང་ངེ་འཛིན་ལ་དབང་ཐོབ་པ་ནི་དབང་རྟུལ་ལ་མི་སྲིད་པས་དབང་རྣོན་ཁོ་ན་ཡིན་པ་དང༌། དབང་རྣོན་མཐོང་ཐོབ་པ་ལྟ་བུ་ཡིན་ཀྱང་ཉོན་མོངས་མ་སྤངས་ན་འདི་ལ་འཇུག་མི་ནུས་པ་དང༌། ཏིང་ངེ་འཛིན་ལ་དབང་ཐོབ་པས་ན་གཉིས་ཀའི་ཆ་ལས་རྣམ་གྲོལ་ཡིན་པར་མཚོན་ནོ། ། འདིར་ཉོན་མོངས་སྤངས་པར་བཤད་པའི་གོ་བ་ནི། སྲིད་རྩེའི་ཉོན་མོངས་མ་སྤངས་ན་སྲིད་རྩེའི་སྙོམས་འཇུག་ཉམས་པ་ཆ་མཐུན་ཡོད་པར་འགྱུར་ལ། དེ་ལྟ་ན་སྲིད་རྩེ་ནས་ཟག་མེད་གསུམ་པ་ལ་འཇུག་མི་ནུས་ཏེ། ཉམས་པ་ཆ་མཐུན་གྱི་འཇུག་ཐོགས་སུ་ཟག་མེད་མི་འབྱུང་བའི་ཕྱིར་སྙམ་དུ་བསམ་པའོ། ། དངོས་གཞིའི་སྐབས་འདིར།
འགྲེལ་པའི་དངོས་བསྟན་དུ་སྲིད་རྩེ་ལ་སྙོམས་པར་འཇུག་པ་མ་བཤད་ལ། རྣམ་བཤད་མཛད་པ་དག་གིས་ཀྱང་སྲིད་རྩེ་ལ་སྙོམས་པར་འཇུག་པའི་བཤད་པ་གཏན་མི་མཛད་དོ། ། དེ་ནི་རིགས་པ་མ་ཡིན་ཏེ། ལུང་གི་དོན་མ་ཡིན་པ་དང༌། རིགས་པས་མི་འཐད་པའོ། ། དང་པོ་ནི། རྩ་བར་ས་བརྒྱད། ཅེས་བཤད་པ་དང༌། འགྲེལ་པར་དེ་བཞིན་དུ་ལུགས་དང་མི་མཐུན་པར་ཡང་སྙོམས་པར་འཇུག་པ་དེའི་ཚེ། རིགས་མི་མཐུན་པའི་རྫས་གསུམ་པར་འགྲོ་བའི་ཕྱིར་མངོན་པར་གྲུབ་པ་ཡིན་ནོ། །
ཞེས་པ་ཙམ་ཞིག་བཤད་ལ། དེའི་ཚེ་ལུགས་མི་མཐུན་གྱི་འགོ་སྲིད་རྩེ་ནས་འཛིན་དགོས་ཏེ། ས་བརྒྱད་ཀྱི་རྩེ་མོ་ཡིན་པའི་ཕྱིར། འོ་ན་འགྲེལ་པར། ཟག་པ་མེད་པའི་ཅི་ཡང་མེད་ལ་སྙོམས་པར་འཇུག་ཅིང༌། དེ་ནས་ལུགས་མི་མཐུན་ཞེས་བཤད་པ་མ་ཡིན་ནམ་ཞེ་ན། དེ་ནི་ཟག་མེད་ཀྱི་ཕ་མཐའ་བཟུང་བ་ཡིན་པའི་ཕྱིར་མི་གནོད་དོ། ། འོ་ན་ཅི་ཡང་མེད་ནས་སྲིད་རྩེར་འཇུག་པ་དེ་ཐོད་རྒལ་དུ་ཁས་ལེན་དགོས་ལ། དེ་ལྟར་ན་རིགས་མི་མཐུན་པ་གསུམ་པར་འགྲོ་བའི་དོན་མ་ཚངས་སོ། ། ཞེ་ན།
དེའི་ལན་ལ། རང་ལ་མི་གནོད་པ་དང༌། གཞན་ལ་ཉེས་པ་དེ་མཚུངས་པའོ། ། དང་པོ་ནི། ཅི་ཡང་མེད་ཟག་མེད་ཀྱི་ཡར་སོང་གི་མཐའ་རྫོགས་ནས། སྲིད་རྩེ་ལ་འཇུག་པ་ནི་མར་འོང་གི་ཐོག་མ་ཡིན་པའི་ཕྱིར། འོ་ན་གཉིས་པ་ནི། ཁྱེད་རང་ལྟར་ན། མར་འོང་གི་ཐོག་མ་ཅི་ཡང་མེད་ཟག་མེད་ནས་སམ། དེ་ཟག་བཅས་ནས་འཛིན།
དང་པོ་ལྟར་ན། ཡར་སོང་གི་ཐ་མ་དེ་ཉིད་དེར་འདོད་དམ། ཅི་ཡང་མེད་ཀྱི་ཟག་མེད་གཉིས་པ་ཞིག་ལ་ཞུགས་ནས་དེ་དེར་འདོད། དང་པོ་ལྟར་ན། མར་འོང་གི་གནས་སུ་མི་རིགས་ཏེ། ཡར་སོང་གི་གནས་ཀྱི་རྩེ་མོ་ཡིན་པའི་ཕྱིར། དེའི་ཁྱབ་འབྲེལ་ཡང༌། མར་འོང་ངོ་སྙམ་པའི་བསམ་པ་དེ་ནི་ཡར་སོང་དང་མར་འོང་གི་ས་མཚམས་ཡིན་ལ། ས་མཚམས་དེ་ནས་ནི། ཁྱེད་ལྟར་ན་ཟག་བཅས་ཀྱི་ནམ་མཁར་འོངས་པས་མར་འོང་གི་ཐོག་མ་ནི་ནམ་མཁའ་ནས་བཟུང་བར་སོང་བའི་ཕྱིར།
བརྟག་པ་གཉིས་པ་གཉིས་པོ་གང་ལྟར་ཡང༌། ཟག་མེད་ཅི་ཡང་མེད་ནས། ཟག་མེད་ཀྱི་ཅི་ཡང་མེད་དམ། ཟག་བཅས་ཀྱི་ཅི་ཡང་མེད་གང་རུང་དུ་འཇུག་དགོས་པས་དེ་འདྲ་དེ་ཡང་ཐོད་རྒལ་གྱི་སྙོམས་འཇུག་ཏུ་ཐལ་བར་འགྱུར་རོ། ། གཉིས་པ་རིགས་པས་གྲུབ་པ་ནི། སྦྱོར་བའི་དུས་སུ་སྲིད་ལ་སྙོམས་པར་འཇུག་པ་ནི་མེད་མི་རུང་གི་ཡན་ལག་ཡིན་པའི་ཕྱིར། དངོས་གཞིའི་དུས་སུ་དེ་ལ་འཇུག་པར་གྲུབ་བོ། ། དེ་ཁོ་ནར་མ་ཟད། ཤེས་བྱེད་ཀྱི་གཙོ་བོ་ནི། འཇུག་པ་པོ་ལ་སྲིད་རྩེའི་ཉོན་མོངས་མེད་དགོས་པར་བཤད་པ་ཉིད་ཀྱིས་གྲུབ་པ་ཡིན་ཏེ།
ཁྱེད་ལྟར་ན། ཅི་ཡང་མེད་མན་ཆད་ཀྱི་ཉོན་མོངས་པ་སྤངས་པ་ཉིད་ཀྱིས་ཆོག་པའི་ཕྱིར། དེས་ན་ཐོད་རྒལ་གྱི་སྙོམས་འཇུག་འདིས་ནི་ས་བརྒྱད་ཀའི་སྙོམས་འཇུག་ཉོན་མོངས་ཅན་སྤངས་པར་གྲུབ་བོ། ། དེ་ནས་བསམ་གཏན་དང་གཟུགས་མེད་འདི་དག་ལུས་རྟེན་གང་ལ་བརྟེན་ཞེ་ན། བསམ་གཏན་གཟུགས་མེད་རང་དང་ནི། ། འོག་སའི་རྟེན་ཅན་འོག་དགོས་མེད། ། སྲིད་རྩེར་འཕགས་པས་ཅི་ཡང་མེད། ། མངོན་སུམ་བྱས་ནས་ཟག་པ་ཟད། ། ཅེས་པ། རང་སའི་རྟེན་ཅན་ནི་འབྲས་བུ་སྐྱེ་བས་ཐོབ་པ་དག་གི་དབང་དུ་བྱས་ལ།
འོག་སའི་རྟེན་ཅན་ནི་རྒྱུའི་སྙོམས་འཇུག་གི་དབང་དུ་བྱས་པའོ། ། དེ་ཡང་འོག་སའི་རྟེན་ཁོ་ན་ལ་ཡོད་པ་ནི་རྣམ་སྨིན་གྱི་རྒྱུ་དང༌། སྒྲིབ་ལ་ལུང་དུ་མ་བསྟན་པ་གཉིས་ཡིན་ལ། རང་སའི་རྟེན་ཁོ་ན་ལ་ཡོད་པ་ནི། དགེ་བ་སྐྱེས་ཐོབ་དང༌། རྣམ་སྨིན་སྐྱེས་དང༌། སྤྱོད་ལམ་པ་དང༌། སྤྲུལ་སེམས་པ་རྣམས་ཁོ་ནའོ། ། གཉིས་ཀ་ལ་ཡོད་པ་ནི་ཟག་མེད་དོ། ། སྙོམས་འཇུག་རྒྱུད་ལ་སྐྱེས་པའི་དགོས་པ་ནི།
གསུམ་སྟེ། རྣམ་སྨིན་གྱི་ཕྱིར་དང༌། སྤང་བྱ་སྤོང་བའི་ཕྱིར་དང༌། ཡོན་ཏན་གཞན་མངོན་པར་སྒྲུབ་པའི་ཕྱིར་དང༌། མཐོང་ཆོས་ལ་བདེ་བར་གནས་པའི་ཕྱིར་དུ་ཡང་ཡིན་ལ། གོང་སའི་རྟེན་ལ་ནི་དགོས་པ་དེ་དག་སྒྲུབ་པའི་ཕྱིར་དུ། ས་འོག་མའི་སྙོམས་འཇུག་དང་དུ་ལེན་པ་མེད་དོ། ། དེར་ངེས་སམ། ཞེ་ན། སྲིད་རྩེའི་རྟེན་ཅན་གྱི་ཕྱིར་མི་འོང་དགྲ་བཅོམ་པ་མངོན་དུ་བྱེད་པའི་ཚེ།
ཅི་ཡང་མེད་ཀྱི་སེམས་ཟག་མེད་མངོན་དུ་བྱས་ནས་སྲིད་རྩེ་ལ་ཆགས་པ་དང་བྲལ་བར་བྱེད་ཅེས་པའོ། ། འདིར་དེ་མངོན་དུ་བྱས་པའི་ཚེ་ཟག་མེད་ས་བརྒྱད་ཀའི་འཕགས་ལམ་ཐོབ་པ་ཡིན་ཏེ། ཇི་སྐད་དུ། ཐོབ་པ་དེར་ཡང་འོག་མའང་འཐོབ། ། ཅེས་བཤད་པས་སོ། ། སྤྱིར་གོང་སའི་རྟེན་ལ་འོག་སའི་སྙོམས་འཇུག་ཟག་མེད་ནི་མཐའ་དག་ལྡན་ཡིན་ཏེ། བསམ་གཏན་དང་པོའི་རྟེན་ཅན་གྱི་འཕགས་པ་ས་གོང་མར་སྐྱེས་པའི་ཚེ། བསམ་གཏན་དང་པོའི་ཟག་མེད་ཀྱི་གཏོང་རྒྱུ་མ་བྱུང་བའི་ཕྱིར། དེའི་ཚེ་བསམ་གཏན་དང་པོའི་སློབ་པ་དང༌། དེའི་ས་པའི་འཕགས་པ་ཡང་ས་གོང་མའི་རྟེན་ལ་ཡོད་པར་ཁས་ལེན་དགོས་ཏེ།
དེའི་ཐོབ་པ་དེ་དང་དེར་ཁས་ལེན་དགོས་པའི་ཕྱིར། དེ་ལྟར་ན་ཡང༌། འོག་དགོས་མེད། ཅེས་པ་དང་མི་འགལ་ཏེ། དེའི་དོན་ནི། གོང་སའི་རྟེན་ལ་འོག་སའི་སྙོམས་འཇུག་ཟག་མེད་དང༌། དག་པ་བ་སྔར་བཤད་མ་ཐག་པའི་དགོས་པ་དེ་དག་གི་ཕྱིར་དུ་མངོན་སུམ་དུ་མི་བྱེད་ཅེས་པའི་དོན་ལ། འདི་ནི་བྱེད་པ་ལ་མ་ལྟོས་པར་རང་གིས་བྱུང་བའི་ཕྱིར། གོང་སའི་རྟེན་ལ་འོག་སའི་མ་སྒྲིབ་ལུང་མ་བསྟན་མངོན་དུ་བྱེད་པ་ལ་དགོས་པ་མེད་པ་མ་ཡིན་ཏེ། དེའི་རྟེན་ལས་འོག་མའི་སྤྲུལ་པ་སྤྲུལ་པ་ནས་དེའི་སྤྲུལ་སེམས་མངོན་དུ་བྱེད་དགོས་པའི་ཕྱིར།
ཡང་བསམ་གཏན་གཉིས་པ་སོགས་ཀྱི་རྟེན་ལ་བསམ་གཏན་དང་པོའི་རྟོག་དཔྱོད་མངོན་དུ་བྱེད་དགོས་པ་དེའི་ཚེ་ཡང༌། བསམ་གཏན་དང་པོའི་ས་ན་ཡོད་པ་ནི་དགེ་བ་ཡིན་ལ། ས་གོང་མར་མངོན་དུ་བྱས་པ་དེའི་ཚེ་དགེ་བའི་ཆ་ནས་མངོན་དུ་མ་བྱས་པའི་ཕྱིར་ལུང་མ་བསྟན་ནོ། ། འོ་ན་སྙོམས་འཇུག་འདི་དག་གི་དམིགས་པ་གང་ཞེ་ན། སྲེད་བཅས་རང་གི་སྲིད་ལ་དམིགས། ། བསམ་གཏན་དགེ་ཡུལ་ཡོད་དགུ་ཡིན། ། གཟུགས་མེད་དགོས་གཞི་དགེ་རྣམས་ཀྱི། ། སྤྱོད་ཡུལ་ཟག་བཅས་འོག་མ་མིན། ། ཞེས་པ་རང་གི་སྲིད་པ་ནི་ས་དེས་བསྡུས་པའི་ཟག་བཅས་ཀྱི་དངོས་པོ་ཀུན་ལ་འཆད་པ་ཡིན་ལ། དེས་དེ་ལ་དམིགས་པའི་དོན་ཀྱང༌།
སྤྱིར་དམིགས་ཡུལ་དུ་བྱས་པ་ཙམ་མ་ཡིན་གྱི་དེས་དེ་ལ་དམིགས་ནས་དོན་དུ་གཉེར་ཞིང༌། སྲེད་པས་རོ་མྱང་བར་བྱེད་པའོ། ། དེའི་ཕྱིར་ས་འོག་མ་ལ་མི་དམིགས་ཏེ། དེ་ལ་སྲེད་པ་བཅད་ཟིན་པའི་ཕྱིར། གོང་ས་ལ་མི་དམིགས་ཏེ། སྲེད་པས་སོ་སོར་མཚམས་བཅད་པའི་ཕྱིར། དེ་ལྟར་བཤད་པ་ན་ཚངས་རིས་ཀྱི་སྲེད་པས་ཚངས་ཆེན་གྱི་ཕུང་པོ་ལ་སྲེད་པར་མི་བྱེད་དམ་ཞེ་ན། དེ་དག་ནི་ས་གཅིག་པའི་ཕྱིར་སྲེད་པར་བྱེད་དོ། ། སྲེད་པ་ཞེས་པའི་ནུས་པས་རང་སའི་ཟག་མེད་ལའང་དམིགས་པ་ཡིན་ཏེ། ཟག་མེད་དོན་དུ་གཉེར་ན་དགེ་བ་ཉིད་དུ་ཐལ་བར་འགྱུར་རོ། །
སྤྱིར་དགེ་བ་ལ་དམིགས་ཤིང་སྲེད་པ་ཙམ་གྱིས་ནི་དགེ་བར་མི་འགྲུབ་པའི་ཁྱད་པར་ནི། ཟག་པ་རྒྱས་སུ་རུང་མི་རུང་ལ་ཐུག་གོ ། བསམ་གཏན་དགེ་བ་ཞེས་པ་ནི་དག་པ་བ་དང་ཟག་མེད་ཡིན་ལ། དེའི་དམིགས་ཡུལ་ནི་འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་དོ། ། སྲེད་པ་དང་མི་འདྲ་བའི་ཁྱད་པར་ནི། དེས་བདག་གིར་བྱེད་ལ། འདིས་དམིགས་པ་ཙམ་ཡིན་པའོ། ། གཟུགས་མེད་པའི་དངོས་གཞི་དགེ་བ་རྣམས་ཀྱིས་ས་འོག་མའི་ཟག་བཅས་ལ་དམིགས་པ་མ་ཡིན་ཏེ། ཞེས་པའི་ཤུགས་ཀྱིས་གོང་མ་ལ་དམིགས་པ་ཞིག་ཡོད་པར་གྲུབ་ལ། དེ་ནི་ཅི་ཡང་མེད་ཀྱི་སེམས་ཟག་མེད་ཀྱིས་སྲེད་ལ་དམིགས་པའི་དབང་དུ་བྱས་ཀྱི།
གཞན་ནི་ཡོད་པ་མ་ཡིན་ནོ། ། ཟག་བཅས་མིན། ཞེས་པས། ཤུགས་ལ་འོག་སའི་ཟག་མེད་ལ་དམིགས་པ་ཞིག་ཡོད་པར་བསྟན་ལ། དེ་ནི། ཇི་སྐད་དུ། ས་དྲུག་ས་དགུའི་ལམ་ནི་དེའི། ། སྤྱོད་ཡུལ་ཅན་གྱི་ཡུལ་ཡིན་ནོ། ། ཞེས་བཤད་པ་དེ་ཉིད་དོ། ། དེ་ལྟ་ན་ཡང་ས་འོག་མའི་ཆོས་ཤེས་དང་འགོག་པ་ལ་དམིགས་པ་མི་སྲིད་དོ། །
དངོས་གཞི་ཞེས་པའི་ཚིག་གིས་ཉེར་བསྡོགས་རྣམས་ཀྱིས་འོག་ས་ལ་དམིགས་པར་གྲུབ་པ་ཡིན་ནོ། ། བར་ཆད་མེད་ལམ་གྱིས་འོག་ས་ལ་དམིགས་པའི་ཕྱིར། དེ་ནས། ཟག་པ་མེད་པས་ཉོན་མོངས་རྣམས། ། སྤོང་ངོ༌། ། ཞེས་པ། བསམ་གཏན་གཟུགས་མེད་ཀྱི་སེམས་གསུམ་ལས། དངོས་གཞིའི་དབང་དུ་བྱས་པའི་དག་པ་བ་དང་ཉོན་མོངས་ཅན་གཉིས་ཀྱིས་ནི། ས་གོང་འོག་བར་གསུམ་ལ་ཆགས་བྲལ་མི་བྱེད་དེ། འོག་ས་ལས་བྲལ་ཟིན་པའི་ཕྱིར་དང༌།
གོང་ས་ལས་དམན་པའི་ཕྱིར། དེ་ཉིད་དེའི་གཉེན་པོ་མ་ཡིན་པའི་ཕྱིར། ཟག་པ་མེད་པས་ནི་རང་ས་དང་གོང་སའི་ཉོན་མོངས་པའོ། ། གལ་ཏེ་དངོས་གཞིའི་དག་པ་པས་ཉོན་མོངས་མི་སྤོང་ན། ཉེར་བསྡོགས་ཀྱི་དག་པ་པས་ཀྱང་མི་སྤོང་ངམ། ཞེ་ན། ཉེར་བསྡོགས་དག་པས་ཀྱང༌། ཞེས་སོ། ། དྲུག་པ་ཉེར་བསྡོགས་བཤད་པ་ནི། དེ་དག་ལ་ནི་ཉེར་བསྡོགས་བརྒྱད། །
དག་པ་བདེ་མིན་སྡུག་བསྔལ་མིན། ། དང་པོ་འཕགས་པའང་ཁ་ཅིག་གསུམ། ། ཞེས་པ། བརྒྱད་པོ་ཐམས་ཅད་ལ་ཉེར་བསྡོགས་མངོན་དུ་མ་བྱས་པར་དངོས་གཞི་ལ་འཇུག་པ་མི་སྲིད་པར་བསྟན་པ་དང༌། སྤྱིར་བཏང་དུ་དག་པ་བ་ཡིན་གྱི། ཉོན་མོངས་ཅན་མ་ཡིན་ཏེ། འདོད་ཆགས་དང་བྲལ་བར་བྱེད་པའི་ལམ་ཡིན་པའི་ཕྱིར། ཚོར་བ་ཡང་བཏང་སྙོམས་པ་ཅན་ཁོ་ན་ཡིན་གྱི། དགའ་བདེ་ཅན་མ་ཡིན་ཏེ། འབད་དེ་དྲང་དགོས་པའི་ཕྱིར་དང༌།
ས་འོག་མ་ལ་ཡིད་འབྱུང་བ་དང་མ་བྲལ་བའི་ཕྱིར། ཤུགས་ལ། དགའ་བདེ་ཅན་ཡིན་ན་འབད་དེ་དྲངས་མི་དགོས་པ་དང༌། ས་འོག་མའི་ཡིད་འབྱུང་དང་བྲལ་བ་ཁོ་ན་ལ་འབྱུང་བའི་ཕྱིར། དང་པོ་འཕགས་པའང༌། ཞེས་པ། འགྲེལ་པར། ཉེར་བསྡོགས་ཀྱི་དང་པོ་ནི་མི་ལྕོགས་པ་མེད་པ་སྟེ་དེ་ནི་དག་པ་བ་ཡང་ཡིན་ལ། ཟག་པ་མེད་པ་ཡང་ཡིན་ནོ། ། ཉེར་བསྡོགས་ཀྱི་སེམས་ཀྱི་ཉིང་མཚམས་སྦྱོར་བ་ཉོན་མོངས་པ་ཅན་ཡིན་མོད་ཀྱི།
མཉམ་པར་གཞག་པ་ལ་ནི་ཉོན་མོངས་ཅན་ཉིད་དགག་གོ ། ཅེས་གསུངས། དེའི་དོན་དང་པོའི་ཉེར་བསྡོགས་ཀྱི་མིང་ནི་མི་ལྕོགས་པ་མེད་པར་ཞེས་བྱ། དེ་ལ་དག་པ་བ་དང་ཟག་མེད། གཉིས་ཡོད་པ་ཡིན་གྱི། ཉོན་མོངས་ཅན་ནི་མི་སྲིད་དེ། མཉམ་པར་བཞག་པ་ཡིན་པའི་ཕྱིར། འོ་ན་བསམ་གཏན་དང་པོར་ཉིང་མཚམས་སྦྱོར་བའི་སེམས་དེ། བསམ་གཏན་དང་པོའི་སས་བསྡུས་པའི་སེམས་ནི་ཡིན། དངོས་གཞི་ནི་མ་ཡིན་པའི་ཕྱིར་ཉེར་བསྡོགས་ལས་འོས་མེད་དོ་ཅེ་ན།
ཉེར་བསྡོགས་ཀྱི་མིང་ཅན་ནི་གཉིས་ཏེ། མཉམ་པར་བཞག་པ་དང༌། མ་བཞག་པའོ། ། དང་པོ་ནི། རྒྱུའི་སྙོམས་འཇུག་དག་གི་ཐོག་མ་དག་ཏུ་ངེས་པར་འགྲོ་དགོས་པ་ཡིན་ལ། གཉིས་པ་ནི། འབྲས་བུ་སྐྱེ་བའི་ས་བརྒྱད་པོ་དག་ཏུ་ཉིང་མཚམས་སྦྱོར་སེམས་ཉོན་མོངས་ཅན་ཞེས་འཆད་པ་དེའོ། ། འདིས་རྒྱུ་སྙོམས་འཇུག་གི་དངོས་གཞིའི་ཟླས་ཕྱེ་བའི་ཉེར་བསྡོགས་ཀྱི་གོ་མི་ཆོད་ཀྱང༌། འབྲས་བུ་སྐྱེ་བའི་ཉེར་བསྡོགས་ཀྱི་གོ་ཆོད་པའོ། ། ས་དེར་ནི་དངོས་གཞི་ཡང་ཉོན་མོངས་ཅན་དུ་སྐྱེ་བ་མང་སྟེ།
སྐྱེས་ཐོབ་ཀྱི་དག་པ་བ་མཉམ་པར་མ་བཞག་པ་དག་ཕལ་ཆེ་བའི་ཕྱིར་རོ། ། འདིས་མཚོན་ནས་གོང་ས་ནས་འཆི་འཕོ་བའི་ཚེ་ཉོན་མོངས་པ་ཅན་ཡང་ཉེར་བསྡོགས་ཀྱི་རྫས་སོ། ། དེར་མ་ཟད་དེ་དུས་ཀྱི་དག་པ་བའང་ཉེར་བསྡོགས་ཏེ་དངོས་གཞིའི་ཡན་ལག་རྣམས་ནི་རོ་མྱང་མཚུངས་ལྡན་གྱིས་ས་བོན་རུལ་པ་བཞིན་དུ་བྱས་པའི་ཕྱིར། དེར་ལྟ་ནའང་དུས་དེར་དངོས་གཞི་བཏང་བ་ཞེས་ནི་མི་བྱ་སྟེ། རྒྱུ་འབྲས་ཀྱི་གནས་སྐབས་གང་དུ་ཡང་ཉེར་བསྡོགས་དག་དངོས་གཞིའི་རྒྱུར་མི་འཆད་པའི་ཕྱིར། དེས་ན་དངོས་གཞི་ཉམས་པའི་ཚུལ་ནི་གཉིས་ཏེ། འོག་སའི་ཉོན་མོངས་ཀྱིས་དང༌། རང་སའི་ཉོན་མོངས་ཀྱིས་ཉམས་པའོ། ། དང་པོས་གཏོང་བར་བྱེད་ཀྱང༌། གཉིས་པས་མ་ཡིན་ལ།
ཉམས་པ་ཆ་མཐུན་ཞེས་པ་ནི་ཕྱི་མ་དེ་ལ་བསམས་པའོ། ། འདིར་འགྲེལ་བཤད་མཛད་པས་བསམ་གཏན་དང་གཟུགས་མེད་བརྒྱད་ཆར་གྱི་ཉེར་བསྡོགས་ཉོན་མོངས་པ་ཅན་མཉམ་པར་བཞག་པ་མ་ཡིན་པས་ཉིང་མཚམས་སྦྱོར་རོ། ། ཞེས་བྱ་བ་ནི་གྲུབ་པའི་མཐའོ། ། ཞེས་བཤད། ཉེར་བསྡོགས་འདི་ཁོ་ན་ལ་ཟག་མེད་ཡོད་པའི་རྒྱུ་མཚན་འདིའི་རྩ་འགྲེལ་དུ་གསལ་བར་མ་བཤད་ཀྱང༌། མངོན་པ་གོང་མ་བ་དག་འཆད་པ་དེ་ཉིད་དོན་ལ་གནས་མོད། བྱེ་བྲག་ཏུ་སྨྲ་བ་དག་གི་བཤད་པ་ནི། འདི་ཤེས་པ་གསལ་བས་ཟག་མེད་ཀྱང་སྲིད། ཅེས་ཟེར་ལ། དེའི་ནང་ཚན་གཞན་ནི།
ཤེས་པ་གསལ་བས་ཟག་མེད་སྲིད་པ་དེ་བཞིན་དུ་ཉོན་མོངས་ཅན་ཡང་སྲིད་དོ། ། ཞེས་ཟེར་ལ། སློབ་དཔོན་འདུས་བཟང་ནི། དངོས་གཞི་ལ་རྙོག་པའི་ཕྱིར་ཉོན་མོངས་ཅན་ཡོད་དོ། ། ཞེས་གསུངས་པར་གྲགས་མོད། སྐྱེས་ཐོབ་ཀྱི་ཉེར་བསྡོགས་དེས་ཉེར་བསྡོགས་ཀྱི་གོ་ཆོད་ན་ནི་གསུམ་ཀ་འདིར་སྲིད་ལ། གོང་མ་རྣམས་ལ་གཉིས་གཉིས་སྲིད་པར་ཁས་བླངས་སོ། ། དེ་ལྟ་ན་ཡང་མི་ལྕོགས་མེད་ལ་གསུམ་དུ་འབྱེད་པ་ནི་ལུགས་གང་ལས་ཀྱང་འབྱུང་བ་མེད་དོ། ། དེས་ནས་རྟོག་མེད་བསམ་གཏན་ཁྱད་པར་ཅན། ། རྣམ་གསུམ་བདེ་མིན་སྡུག་བསྔལ་མིན། །
དེ་ནི་ཚངས་ཆེན་འབྲས་བུ་ཅན། ། ཞེས་པ། འདི་ཉེར་བསྡོགས་ཀྱི་སྐབས་སུ་བཤད་པ་ནི། འདི་དང་ཉེར་བསྡོགས་ཀྱི་ཁྱད་པར་དབྱེ་བའི་དོན་དུའོ། ། དབྱེ་དགོས་པའི་རྒྱུ་མཚན་ཡང༌། ཉེར་བསྡོགས་ཀྱིས་འདོད་པ་ལ་ཆགས་བྲལ་བྱས་པའི་འཕྲོ་དེ་ཉིད་ནས་རྟོག་པ་ལ་ཆགས་བྲལ་བྱེད་པ་ཡིན་ནམ་སྙམ་པ་དང༌། དེ་ལྟར་བྱས་པ་ན་བསམ་གཏན་དང་པོའི་དངོས་གཞི་མཐའ་དག་རྟོག་མེད་ཡིན་ནམ་སྙམ་པའི་དོགས་པ་ཡོད་པས་སོ། ། འདི་ནི་ཡན་ལག་གཉིས་ལྡན་ཏེ། ། དཔྱོད་པ་དང༌། བཏང་སྙོམས་སོ། །
བཏང་སྙོམས་ཁོ་ན་དང་ལྡན་ལ། དགའ་བ་དང་མི་ལྡན་པའི་ཤེས་བྱེད་ནི། འབད་ནས་དྲང་དགོས་པའི་ཕྱིར། དེ་ཉིད་ཀྱི་ཕྱིར་ལམ་དཀའ་བ་ཡང་ཡིན་ནོ། ། དེའི་ཕྱིར་འདི་ནི་བསམ་གཏན་དང་པོའི་ནང་ཚན་ཁྱད་པར་དུ་འཕགས་པ་ཞིག་ཡིན་པས་ན་ཁྱད་པར་ཅན་ཞེས་བྱའོ། ། དེ་ལྟར་ན་ལམ་དཀའ་བར་འགལ་ལོ། ། ཞེ་ན། དཀའ་ཡང་ཁྱད་པར་དུ་འཕགས་པར་མི་འགལ་ཏེ། ཟག་མེད་མི་ལྕོགས་པ་མེད་པ་བཞིན་ནོ། ། དེའི་རྣམ་སྨིན་ནི་རྩ་འགྲེལ་གྱི་དངོས་གཏན་ལ་ཚངས་པ་ཆེན་པོ་ཞེས་བཤད་པས་གཙོ་བོ་གཅིག་པུ་དེ་ཡིན་པར་མངོན་ལ།
དེ་ཉིད་ལེགས་པ་ཡིན་ཏེ། འཁོར་རྣམས་ལ་ནི་དང་པོའི་དངོས་གཞི་ཙམ་པོ་རབ་ཏུ་བསྒོམས་པའི་འབྲས་བུ་བཤད་པ་དང་འགྲིག་པའི་ཕྱིར། སྐབས་འདིར་བསམ་གཏན་ཁྱད་པར་ཅན་ཉེར་བསྡོགས་ལ་འཕྲོས། རྟོག་མེད་དཔྱོད་ཙམ་ལ་སོགས་པའི་ཏིང་ངེ་འཛིན་གསུམ་ནི་བསམ་གཏན་ཁྱད་པར་ཅན་ལ་འཕྲོས། དེར་ཏིང་ངེ་འཛིན་གསུམ་ཚན་གཅིག་བཤད་པ་ལ་འཕྲོས་ནས་སྟོང་པ་ཉིད་ཀྱི་ཏིང་ངེ་འཛིན་སོགས་གསུམ་ཚན་གཉིས་བཤད། གསུམ་ཚན་ལ་འཕྲོས་ནས་དེའི་འོག་ཏུ་གཞི་ཚན་གཉིས་བཤད་པ་ཡིན་ནོ། ། དེ་དག་ནི། ཇི་སྐད་དུ། མན་ཆད་རྟོག་དཔྱོད་བཅས་པ་ཡི། ། ཏིང་འཛིན་ཡན་ཆད་གཉིས་ཀ་མེད། །
མཚན་མེད་ཞི་བའི་རྣམ་པ་དང༌། ། སྟོང་ཉིད་བདག་མེད་སྟོང་ཉིད་དུ། ། འཇུག་པའོ་སྨོན་པ་མེད་པ་ནི། ། དེ་ལས་གཞན་བདེན་རྣམ་པ་དང༌། ། དག་དང་དྲི་མ་མེད་དེ་དག ། དྲི་མེད་རྣམ་ཐར་སྒོ་གསུམ་མོ། ། སྟོང་ཉིད་སྟོང་ཉིད་ཅེས་ལ་སོགས། ། གཞན་ཡང་ཏིང་ངེ་འཛིན་གསུམ་མོ། ། གཉིས་ནི་སྟོང་དང་མི་རྟག་པར། ། མི་སློབ་པ་ལ་དམིགས་པ་ཡིན། །
མཚན་མ་མེད་པ་མཚན་མེད་ནི། ། ཞི་བར་མ་བརྟགས་ཟད་པ་ལ། ། ཟག་བཅས་མི་ནང་མི་གཡོ་ལ། ། ཉེར་བསྡོགས་བདུན་ནི་མ་གཏོགས་སོ། ། ཞེས་པ། སྐབས་དེར་ཏིང་ངེ་འཛིན་གསུམ་ཚན་དང་པོ་གཉིས་ལ་ཟག་བཅས་དང་ཟག་མེད་གཉིས་སུ་ཕྱེ་ནས། གསུམ་ཚན་གཉིས་པའི་ཟག་མེད་ཀྱི་ཆ་ལ་རྣམ་པར་ཐར་པའི་སྒོ་ཞེས་བྱ་ལ། དེ་ཡང་ཟག་བཅས་ནི་ངེས་འབྱེད་ཆ་མཐུན་དང༌། སྒོམ་ལམ་རྗེས་ཐོབ་ཀྱིས་བསྡུས་པ་དག་ཡིན་ལ། ཟག་མེད་ནི་མཐོང་སྒོམ་མཉམ་གཞག་གིས་བསྡུས་པ་རྣམས་སོ། །
མི་སློབ་པ་ལའང་ཏིང་ངེ་འཛིན་གསུམ་ཡོད་ཀྱང་སྒོ་ཞེས་མི་བྱ་སྟེ། ཐར་པའི་ཁང་བཟང་དུ་འཇུག་པས་ན་སྒོ་ཞེས་བྱ་ལ། མི་སློབ་པ་ནི་དེར་ཞུགས་ཟིན་པའི་ཕྱིར། ཐེག་པ་ཆེན་པོ་ལས་ལམ་བདེན་གྱི་རྣམ་པ་བཞི་མཚན་མེད་ཀྱི་རྣམ་པར་བཤད་ཀྱང༌། འདིར་སྨོན་མེད་ཀྱི་རྣམ་པར་འཆད་པའི་ཤེས་བྱེད་ནི། ལམ་ཡང་གཟིངས་ལྟར་དོར་བྱ་ཡིན་པའི་ཕྱིར། ཞེས་འཆད་དོ། ། ཏིང་ངེ་འཛིན་གསུམ་ཚན་གསུམ་པའི་སྐབས་སུ། དམིགས་པ་ནི་མི་སློབ་པའི་རྒྱུད་ཀྱི་ཏིང་ངེ་འཛིན་གསུམ་པ་ལ་དམིགས་ནས། དེ་དག་ལ་ལྡང་བའི་སྒོ་ནས་སུན་འབྱིན་པའི་རྣམ་པ་ཅན་ནོ།
དགོས་པ་ནི། མི་སློབ་པའི་ཏིང་ངེ་འཛིན་གསུམ་པོ་དེ་ལ། བདག་ཏུ་འཛིན་པ་དང༌། སྲེད་པ་དང༌། མངོན་པར་དགའ་བ་སྤངས་པའི་ཕྱིར་དུའོ། ། རྣམ་པ་ནི། དང་པོས་སྟོང་པ་ཉིད་ཀྱི་ཏིང་ངེ་འཛིན་ལ་སྟོང་པའི་རྣམ་པར་ལྟ། གཉིས་པས་སྨོན་པ་མེད་པའི་ཏིང་ངེ་འཛིན་ལ་མི་རྟག་པའི་རྣམ་པར་ལྟ། གསུམ་པས་ནི་མཚན་མ་མེད་པ་ལ་ཞི་བའི་རྣམ་པར་ལྟ་བའོ། ། འདི་དག་ནི་ཟག་བཅས་ཁོ་ན་སྟེ།
འཕགས་ལམ་ལ་སྡང་བའི་རྣམ་པ་ཅན་ཡིན་པའི་ཕྱིར། འདི་དག་ལ་རྣམ་པར་ཐར་པ་སུན་འབྱིན་པའི་ཏིང་ངེ་འཛིན་ཞེས་ཀྱང་གྲག་གོ ། འདི་སློབ་པ་ལ་མེད་དེ། བྱ་བ་ལྷག་མ་དང་བཅས་པས་མི་སློབ་པའི་ཏིང་ངེ་འཛིན་ལ་མི་སྡང་བའི་ཕྱིར། དགྲ་བཅོམ་དུས་སྦྱོར་བ་ལའང་མེད་དེ། དེ་དག་ནི་ཉམས་པ་ལ་སོགས་པའི་འཇིགས་པ་དང༌། དབང་པོ་འཕོ་བའི་སྤྲོ་བ་དང་བཅས་ཀྱི། འཕགས་ལམ་སུན་མི་འབྱིན་པའི་ཕྱིར། དེས་ན་མི་གཡོ་བའི་ཆོས་ཅན་ཁོ་ནའོ། ། ས་ནི་འདོད་པ་དང་བཅས་པའི་ས་བཅུ་གཅིག་ན་ཡོད་ཀྱི།
ཉེར་བསྡོགས་བདུན་པོ་ལ་ནི་མི་འཇོག་སྟེ། དེ་དག་ནི་ས་གོང་འོག་ལ་ཞི་རགས་སུ་ལྟ་བའི་སྒོ་ནས་ས་འོག་མ་སུན་འབྱིན་པར་བྱེད་ཀྱི། འཕགས་ལམ་ལ་སྡང་བ་མ་ཡིན་པའི་ཕྱིར། མ་བརྟགས་ཟད་པ་ལ། ཅེས་པའི་འགྲེལ་པར། མཚན་མ་མེད་པའི་ཏིང་ངེ་འཛིན་མི་སློབ་པའི་མཚན་མ་མེད་པའི་སོ་སོར་མ་བརྟགས་པའི་འགོག་པ་ལ་ཞི་བའི་རྣམ་པར་དམིགས་ཏེ། ཟག་པ་མེད་པ་ལ་སོ་སོར་བརྟགས་པས་འགོག་པ་མེད་པའི་ཕྱིར་རོ། ། འགོག་པ་དང༌། གྱ་ནོམ་པ་དང༌། ངེས་པར་འབྱུང་བའི་རྣམ་པར་ནི་མ་ཡིན་ཏེ།
མི་རྟག་པ་ཉིད་ཀྱི་འགོག་པ་དང་ཐུན་མོང་ཡིན་པ་ཉིད་ཀྱི་ཕྱིར་དང༌། ལུང་དུ་མ་བསྟན་པ་ཡིན་པའི་ཕྱིར་དང༌། བྲལ་བ་མ་ཡིན་པའི་ཕྱིར་རོ། ། ཞེས་བཤད། དེའི་དོན་ནི། ཏིང་ངེ་འཛིན་འདི་ནི་མི་སློབ་པའི་མཚན་མེད་སུན་འབྱིན་པ་ཡིན་ལ། དེ་འབྱིན་པའི་ཚུལ་ནི། མི་སློབ་པའི་མཚན་མེད་དེ་བཀག་པའི་འགོག་པ་ལ་དམིགས་ནས་ཞི་བར་བལྟས་པ་ཙམ་གྱིས་དེ་སུན་ཕྱུང་བར་འགྱུར་རོ། ། འགོག་པ་དེ་ཇི་ལྟ་བུ་ཞེས་ན། བརྟགས་མིན་གྱི་འགོག་པ་སྟེ།
མཚན་མེད་བཀག་པའི་བརྟགས་འགོག་མི་སྲིད་པའི་ཕྱིར། དེའི་ཤེས་བྱེད་ཀྱང༌། བརྟག་འགོག་གི་དགག་བྱ་ནི་ཟག་བཅས་ཁོ་ནར་ངེས་པས་སོ། ། དེ་འདྲའི་བརྟགས་མིན་ཇི་ལྟར་ཡོད། ཅེ་ན། མི་སློབ་པ་མཚན་མེད་ལ་མཉམ་པར་བཞག་པ་ལས་ལངས་པའི་ཚེ། མཚན་མེད་དེའི་རྒྱུ་རྐྱེན་མ་ཚང་པའི་སྟོབས་ཀྱིས་མ་སྐྱེས་པའོ། ། དེ་འདྲ་དེ་ལ་ཞི་བར་ལྟ་བས་ནི་ཆོག་པ་ཡིན་ཏེ། དེ་ཟག་མེད་ཡིན་པས་ཞི་བར་ནི་དོན་ལ་གནས་པའི་ཕྱིར། དེ་ལ་འགོག་པར་ལྟ་བ་ནི་མ་ཡིན་ཏེ།

དེ་དུས་ཀྱི་འགོག་པ་ནི་སོ་སོར་བརྟགས་འགོག་གི་ཁྱད་ཆོས་སུ་གྱུར་པའི་རྣམ་པ་ཡིན་པའི་ཕྱིར། གྱ་ནོམ་གྱི་རྣམ་པར་ལྟ་བ་ཡང་དོན་དང་མཐུན་པ་མ་ཡིན་ཏེ། གྱ་ནོམ་གྱི་དོན་ནི་དགེ་བ་ཡིན་ལ་འདི་ནི་ལུང་དུ་མ་བསྟན་པའི་ཕྱིར། ངེས་འབྱུང་དུ་ལྟ་བ་ཡང་མ་ཡིན་ཏེ། དེ་ནི་མྱ་ངན་ལས་འདས་པ་ལ་བྱ་ལ། འདི་ནི་བྲལ་བ་མ་ཡིན་པའི་ཕྱིར་རོ། ། མདོར་ན་ཏིང་ངེ་འཛིན་གསུམ་པ་འདི་ནི་མི་སློབ་པའི་འགོག་བདེན་ལ་ཞེན་པ་དགག་པའི་ཕྱིར་དུ། འགོག་བདེན་དེ་བཀག་པའི་བརྟགས་མིན་ལ་ཞི་བར་ལྟ་བའོ། ། ཞེས་བཤད་ན་ཐོག་མར་གོ་བ་སྐྱེད་དོ། ། དེ་ནས་བཞི་མཚན་གཉིས་ལས་དང་པོ་ནི། ཇི་སྐད་དུ།
དགེ་བའི་བསམ་གཏན་དང་པོ་ནི། ། བདེ་གྱུར་ཏིང་ངེ་འཛིན་གོམས་པ་ཡིན། ། མིག་གི་མངོན་ཤེས་མཐོང་འགྱུར་འདོད། ། སྦྱོར་བ་ལས་བྱུང་བློ་དབྱེར་འགྱུར། ། རྡོ་རྗེ་ལྟ་བུའི་བསམ་གཏན་མཐའ། ། གང་ཡིན་དེ་ཟག་ཟད་འགྱུར་རོ། ། ཞེས་པ་འདིར། བསམ་གཏན་དང་པོ་ནི་མཚོན་པ་ཙམ་སྟེ། བསམ་གཏན་ཕྱི་མ་རྣམས་ཀྱང་ངོ༌། ། མཐོང་ཆོས་ལ།
ཞེས་པའི་ཚིག་གིས་ཚེ་ཕྱི་མ་ལ་བདེ་བར་གནས་པ་ཉིད་དུ་ནི་མི་འདོད་དོ། ། ཉམས་པ་དང༌། ས་གོང་མར་སྐྱེས་པ་དང༌། ཚེ་དེ་ཉིད་ལ་མྱ་ངན་ལས་འདས་པ་སྲིད་པའི་ཕྱིར། མཐོང་འགྱུར། ཞེས་པར་མཐོང་བར་འགྱུར་བ་དང༌། ཤེས་པར་འགྱུར། ཞེས་བྱ་བ་གཉིས་ལས། དང་པོ་ནི་མིག་གི་མངོན་ཤེས་དང་མཚུངས་ལྡན་དུ་བྱུང་བའི་ཤེས་རབ་རྟོག་མེད་ཡིན་ལ། དེས་ནི་གཟུགས་ཀྱི་སྐྱེ་མཆེད་མཐོང་བའོ། །
གཉིས་པ་ནི། དེ་དང་མཚུངས་ལྡན་དུ་བྱུང་བའི་ཤེས་རབ་རྟོག་བཅས་ཏེ། འཆི་འཕོ་བ་དང༌། སྐྱེ་བ་དེ་ཤེས་པའོ། ། འདིར་མིག་མངོན་ཤེས་ཏིང་ངེ་འཛིན་དུ་བཤད་པ་དང༌། གོང་དུ་རྣམ་གྲོལ་བློ། ཞེས་བཤད་པ་མ་མཐུན་ནོ། ། ཞེ་ན། ལན་འདེབས་ཚུལ་གཉིས་བྱུང་བ་ཡིན་ཏེ། ཏིང་ངེ་འཛིན་གྱི་འབྲས་བུ་ལ་དེའི་མིང་གི་བཏགས་པ་ཡིན།
ཞེས་པ་དང༌། རྣམ་གྲོལ། ཞེས་པ། ས་འོག་མ་ལས་འདས་པའི་དངོས་གཞི་ལ་བསམས་པ་ཡིན་ལ། ཞེས་པའོ། ། བློ་རྣམ་པར་དབྱེ་བ། ཞེས་པའི་དོན་ནི་ཤེས་རབ་གོང་ནས་གོང་དུ་འཕེལ་བ་ཞེས་པའི་དོན་ཏེ། སྦྱོར་བ་ལས་བྱུང་བའི་ཏིང་ངེ་འཛིན་ཟག་བཅས་དང་ཟག་མེད་མཐའ་དག་གོ ། རྡོ་རྗེ་ལྟ་བུའི་ཏིང་ངེ་འཛིན་ཟག་མེད་ས་གཞན་ལ་བརྟེན་པ་ཡོད་ཀྱང༌། འདིར་བསམ་གཏན་མཐའ།
ཞེས་སྨོས་པ་ནི། སྔོན་སྟོན་པའི་ཐུགས་རྒྱུད་ལ་འཁྲུངས་པའི་གོ་རིམ་དང་བསྟུན་པ་ཡིན་ཏེ། དེས་མཐར་བསམ་གཏན་བཞི་པ་ལ་བརྟེན་ནས་སྲིད་རྩེ་ལ་ཆགས་བྲལ་མཛད་པའི་ཕྱིར། ཞེས་འཆད་དོ། ། དེ་སྐད་དུ་ཡང༌། འགྲེལ་པ་ལས། བཅོམ་ལྡན་འདས་ཀྱིས་ཆོས་སྟོན་པ་འདི་ནི། བདག་ཉིད་ལ་ཉེ་བར་གཏོད་པ་ཡིན་ཏེ། ཞེས་གསུངས་སོ། ། གཉིས་པ་དེ་ལ་བརྟེན་པའི་ཡོན་ཏན་བཤད་པ་ལ།
གཉིས་ཏེ། དངོས་དང༌། ཁྱད་པར་གྱི་ཆོས་སོ། ། དང་པོ་ལ་བཞི་ལས། ཚད་མེད་པའི་ཡོན་ཏན་བཤད་པ་ནི། འདི་ལྟར། ཚད་མེད་པ་ནི་གཞི་ཡིན་ནོ། ། གནོད་སེམས་ལ་སོགས་གཉེན་པོའི་ཕྱིར། ། ཞེ་སྡང་མེད་བྱམས་སྙིང་རྗེ་ཡང༌། ། ཡིད་བདེ་བ་ནི་དགའ་བ་ཡིན། །
བཏང་སྙོམས་མ་ཆགས་རྣམ་པ་ནི། ། ཀྱེ་མ་བདེ་གྱུར་སྡུག་བསྔལ་དང༌། ། དགའ་གྱུར་སེམས་ཅན་རྣམས་སྙོམས་པ། ། སྤྱོད་ཡུལ་འདོད་པའི་སེམས་ཅན་རྣམས། ། དགའ་བ་སེམས་ཅན་གཉིས་ན་ཡོད། ། གཞན་ནི་དྲུག་ན་ཁ་ཅིག་ལྔ། ། དེ་ཡིས་མི་སྤོང་མི་དག་གི ། ནང་དུ་སྐྱེད་དོ་ངེས་གསུམ་ལྡན། ། ཞེས་པ། ཕལ་ཆེར་ནི་གོ་བར་ཟད་ལ།
རང་གི་མི་མཐུན་ཕྱོགས་སུ་བཤད་པ་དེ་དག་མི་སྤོང་བའི་ཤེས་བྱེད་དུ། འགྲེལ་པར། བསམ་གཏན་དངོས་གཞིའི་ས་པ་ཡིན་པའི་ཕྱིར་དང༌། མོས་པ་ཡིད་ལ་བྱེད་པའི་ཕྱིར་དང༌། སེམས་ཅན་ལ་དམིགས་པ་ཡིན་པའི་ཕྱིར་ཏེ། དེ་དག་གི་སྦྱོར་བས་གནོད་སེམས་ལ་སོགས་པ་རྣམ་པར་གནོན་པའི་ཕྱིར་དང༌། སྤངས་པ་ཐག་སྲིང་བར་བྱེད་པའི་ཕྱིར་དེ་དག་གི་གཉེན་པོ་ཉིད་དུ་བཤད་དོ། ། བྱམས་པ་ལ་སོགས་པ་འདོད་པའི་ཁམས་དང༌། མི་ལྕོགས་པ་མེད་པ་རྣམས་ནི་དངོས་གཞིའི་ཚད་མེད་པ་དང་འདྲ་བ་དག་ཡོད་དོ། ། དེ་དག་གིས་དེ་དག་རྣམ་པར་མནན་ནས་སྤོང་བའི་ལམ་རྣམས་ཀྱིས་རབ་ཏུ་སྤོང་བར་བྱེད་དོ། །
དེས་ན་འདོད་ཆགས་དང་བྲལ་བའི་གནས་སྐབས་ན་ནི། དངོས་གཞིའི་ཚད་མེད་པ་རྙེད་པའི་ཕྱིར་རྐྱེན་སྟོབས་དང་ལྡན་པ་དག་རྙེད་ཀྱང་དེ་དག་གིས་མི་བརྫི་བ་ཡིན་ནོ། ། ཞེས་གསུངས། ཕལ་ཆེར་ནི་གོ་བར་སླ་ལ། མོས་པ་ཡིད་བྱེད་དང༌། སེམས་ཅན་ལ་དམིགས་པ། ཞེས་པའི་དོན་ནི། མདོ་སྡེ་པ་སོགས་དང་མཐུན་པར་འཆད་པ་སྟེ། དེ་དག་གི་སྤང་བྱའི་ས་བོན་སྤོང་བ་ནི། དེ་ཁོ་ན་ཉིད་ཡིད་བྱེད་ལ་རག་ལས་པ་དང༌།
སྟོང་པ་དང་བདག་མེད་པ་ལྟ་བུ་སྤྱིའི་མཚན་ཉིད་ཡིད་ལ་བྱེད་དགོས་པ་ལས། འདིས་ནི་ཤེས་བྱ་ཉི་ཚེ་བ་ལ་དམིགས་པའི་ཕྱིར་དང༌། དེ་ཁོ་ན་ཉིད་མངོན་སུམ་དུ་མ་མཐོང་བའི་ཕྱིར། ཞེས་པའོ། ། དེས་གསུམ་ལྡན་ཞེས་པ། བསམ་གཏན་གསུམ་པ་དང་བཞི་པར་དགའ་བ་ཟག་བཅས་དང་མི་ལྡན་པ་ལ་བསམ་པའོ། ། གཉིས་པ་རྣམ་ཐར་འཆད་པ་ནི། རྣམ་པར་ཐར་པ་བརྒྱད་དང་པོ་གཉིས། ། མི་སྡུག་བསམ་གཏན་གཉིས་ན་ཡོད། ། གསུམ་པ་མཐའ་ན་དེ་མ་ཆགས། །
གཟུགས་མེད་མཉམ་གཞག་དགེ་རྣམས་སོ། ། འགོག་པའི་སྙོམས་པར་འཇུག་པའོ། ། ཞེས་པ། འདི་ལ་རྐང་གྲངས་ངོས་བཟུང་བ་དང༌། མཐའ་དཔྱད་པའོ། ། དང་པོ་ནི། འདི་ལྟར་གཟུགས་ཅན་གཟུགས་ལ་ལྟ་བ་དང༌། གཟུགས་མེད་གཟུགས་ལ་ལྟ་བ་དང༌། སྡུག་པའི་རྣམ་པར་ཐར་པ་ལུས་ཀྱིས་མངོན་སུམ་དུ་བྱས་ནས། རྫོགས་པར་བྱས་ཏེ་གནས་པ་ཞེས་བྱ་བ་གསུམ་ནི།
གཟུགས་ཅན་གྱི་རྣམ་ཐར་ཞེས་བྱ་སྟེ། བདག་ཉིད་གཟུགས་ལ་ཆགས་པ་དང་མི་བྲལ་ཞིང༌། ཕྱི་རོལ་གྱི་གཟུགས་ལ་དམིགས་པའི་ཕྱིར། ས་ནི། རིམ་པ་ལྟར། བསམ་གཏན་དང་པོ་གཉིས་དང་བཞི་པ་ལ་བརྟེན་པ་ཡིན་ལ། སྤང་བྱ་དང་དགོས་པ་གང་གི་ཕྱིར་ཡིན་པ་ནི། འདོད་པ་དང་བསམ་གཏན་དང་པོའི་ཁ་དོག་ལ་སྲེད་པའི་འདོད་ཆགས་ཀྱི་གཉེན་པོར་རོ། ། ས་གཞན་ལ་མི་བརྟེན་ཏེ། དགོས་པ་མེད་པའི་ཕྱིར།
ངོ་བོ་ནི་མི་སྡུག་པའི་རྣམ་པ་ཅན་ཏེ། ས་འོག་མའི་ཁ་དོག་ལ་དམིགས་ནས་རྣམ་པར་བསྔོས་པའི་རྣམ་པ་ཅན་དུ་སྐྱེ་བའི་ཕྱིར། གསུམ་པ་ནི། ས་བསམ་གཏན་བཞི་པར་ཡོད་ཅིང༌། ས་འོག་མ་ན་མེད་དེ། ས་དེར་ཡིད་དུ་མི་འོང་བ་ལ་མི་དགའ་བ་སྤངས་ཀྱང༌། ཡིད་དུ་འོང་བ་ལ་དགའ་བ་དང་བདེ་བ་མ་སྤངས་པའི་ཕྱིར། སྤང་བྱ་དང་དགོས་པ་ཡང༌། ཡིད་དུ་འོང་བ་ལ་དགའ་བ་དང་ཆགས་པའི་གཉེན་པོར་རོ། ། ངོ་བོ་ནི་མ་ཆགས་པའི་དགེ་བའོ། །
ཆགས་པའི་གཉེན་པོ་ཡིན་ན་སྡུག་པའི་རྣམ་པ་ཅན་དུ་འགལ་ལོ་སྙམ་ན། དེ་ལྟར་མི་འགལ་བ་ནི་ས་བསམ་གཏན་བཞི་པ་ལ་བརྟེན་པའི་ཡོན་ཏན་ནོ། ། དེ་ཡང་འདི་ལྟར། བསམ་གཏན་གཉིས་པ་ན་ཡུལ་ཅན་མིག་གི་རྣམ་པར་ཤེས་པ་མེད་པས། ཡུལ་ཁ་དོག་ལ་ཆགས་པའི་འདོད་ཆགས་མེད་པས། བསམ་གཏན་གསུམ་པར་མི་སྡུག་པའི་རྣམ་པར་ཐར་པ་བཞག་མི་དགོས་མོད། དེར་གསུམ་པ་སྡུག་པའི་རྣམ་པར་ཐར་པ་མ་བཞག་ཅེ་ན། ས་དེར་སེམས་ཀྱི་བདེ་བ་ཡུལ་ལ་གཡོ་བར་བྱེད་པ་ཡོད་ལ། བདེ་བ་ལ་རྒྱབ་ཀྱིས་ཕྱོགས་པར་ནི། དེའི་འགལ་ཟླ་ལ་སྡུག་པར་ལྟ་བ་མི་འབྱུང་ཞིང༌།
དེ་མེད་པར་སྡུག་པའི་རྣམ་ཐར་མི་འབྱུང་བའི་ཕྱིར། དེས་ན་བསམ་གཏན་དང་པོ་གཉིས་སུ་ས་འོག་མའི་ཁ་དོག་ཡིད་འོང་དུ་སྣང་བ་ལ་ཆགས་པའི་གཉེན་པོར། དེ་དང་དེ་ཡིད་མི་འོང་གི་རྣམ་པར་ཡིད་ལ་བྱས་པ་ཡིན་མོད། དེ་དེའི་གཉེན་པོར་ཐོག་མ་ཉིད་དུ་སྒོམ་པའི་ཤེས་བྱེད་ཀྱང༌། མི་སྡུག་པ་ལ་མི་དགའ་བ་སྐྱེ་བའི་རྒྱུ་མཚན་གྱིས་ཡིན་ལ། དེ་ལ་དེ་སྐྱེ་བའི་གཉེན་པོ་སྒོམ་ནུས་པ་ལ། སྡུག་པ་ལ་དགའ་བ་མེད་པར་སྒོམ་ནུས་པ་ཞིག་ཀྱང་དགོས་ཏེ། གཉིས་པོ་བལྟོས་འཇོག་ཡིན་པའི་ཕྱིར། བསམ་གཏན་གསུམ་པ་ན་དེ་ལྟར་ཡིད་ལ་བྱེད་ནུས་པ་མེད་དེ། དེ་ན་སེམས་ཀྱི་ཚོར་བ་སིམ་པར་ཉམས་སུ་མྱོང་བ་ལ་བདེ་བར་འཛིན་པ་ཡོད་པའི་ཕྱིར།
གཟུགས་མེད་ཀྱི་རྣམ་ཐར་བཞི་ནི། གཟུགས་མེད། མཉམ་གཞག་དགེ་རྣམས་སོ། ། ཞེས་པ་མཉམ་གཞག་ཅེས་པའི་ཚིག་གི་ནུས་པས་མཉམ་པར་མ་བཞག་པའི་གཟུགས་མེད་ཀྱི་སེམས་དང༌། དགེ་རྣམས་ཞེས་པས་ཉོན་མོངས་ཅན་བསལ་ལོ། ། མཉམ་པར་མ་བཞག་པ་ཇི་ལྟར་ཡོད་ཅེ་ན། འདི་ལ་ལུགས་གཉིས་ལས། དང་པོ་ནི། འཆི་བའི་སྲིད་པ་ལ་གནས་པའི་སེམས་ལྟ་བུའོ། ། ཞེས་ཟེར་བ་དང༌།
ཁ་ཅིག་གཟུགས་མེད་ན་རྣམ་སྨིན་སྐྱེས་སུ་གྱུར་པའི་སེམས་དང་སེམས་ལས་བྱུང་བ་རྣམས་ཡོད་པའོ། ། ཞེས་ཟེར། གཉིས་ཀ་ལྟར་ཡང་མི་འགལ་ལོ། ། དེས་ན་དགེ་བ་ལ་དག་པ་བ་དང་ཟག་མེད་གཉིས་ཀ་སྲིད་པ་དེའི་ཕྱིར་གཟུགས་མེད་རྣམ་ཐར་ལ་ནི་ཟག་བཅས་ཟག་མེད་གཉིས་ཀ་སྲིད་ལ། འགོག་པའི་རྣམ་ཐར་ནི་ཟག་བཅས་ཁོ་ན་དང༌། དང་པོ་གསུམ་ཡང་དེ་བཞིན་ནོ། ། གཟུགས་མེད་ཀྱི་ནི་དངོས་གཞིར་མ་ཟད། ཉེར་བསྡོགས་ཀྱི་རྣམ་གྲོལ་ལམ་རྣམས་ཀྱང་རྣམ་ཐར་དུ་བཞག་དགོས་པ་ཡིན་ཏེ། འགྲེལ་པར། ཉེར་བསྡོགས་ཀྱི་རྣམ་པར་གྲོལ་བའི་ལམ་དག་ཀྱང་རྣམ་པར་ཐར་བ་ཞེས་བྱ་བའི་མིང་ཐོབ་བོ། །
འོག་མ་ལ་དམིགས་པའི་ཕྱིར་བར་ཆད་མེད་པའི་ལམ་རྣམས་ནི་མ་ཡིན་ཏེ། རྣམ་པར་ཐར་པའི་དོན་ནི་རྒྱབ་ཀྱིས་ཕྱོགས་པའི་དོན་ཡིན་ནོ། ། ཞེས་བཤད་པས་སོ། ། བསམ་གཏན་གྱི་ཉེར་བསྡོགས་ལ་ནི་རྣམ་པར་གྲོལ་བའི་ལམ་ཡིན་ཀྱང༌། རྣམ་ཐར་དུ་མི་བཞག་སྟེ། བསམ་གཏན་གྱི་དངོས་གཞི་མངོན་དུ་བྱས་པ་མེད་པར་ནི་སྤྲུལ་པ་ལ་འཇུག་མི་ནུས་ལ། དང་པོ་གསུམ་ནི་སྤྲུལ་པའི་ལམ་དུ་འཆད་དགོས་པའི་ཕྱིར། རྣམ་ཐར་བརྒྱད་པ་ནི་འགོག་པའི་སྙོམས་པར་འཇུག་པ་དང་ཁྱབ་མཉམ་པ་ཉིད་དུ་འཆད་དགོས་ཏེ། འགྲེལ་པར། རྣམ་ཐར་བརྒྱད་པ་ནི་བཤད་ཟིན་ཏོ། །
ཞེས་གནས་གཉིས་པར་ཁ་འཕངས་པའི་ཕྱིར། གཉིས་པ་མཐའ་དཔྱད་པ་ནི། གང་ལ་ངེས་པར་འབྱུང་བྱའི་དམིགས་པ་ལ་རྒྱབ་ཀྱི་ཕྱོགས་པའི་ཕྱིར་ན་དེ་ཞེས་བྱའོ། ། དེ་ཡང་གང་ཞེ་ན། འགོག་པའི་རྣམ་ཐར་ནི། འདུ་ཤེས་སམ་ཚོར་བ་གཉིས་སམ། འདུ་བྱེད་ཐམས་ཅད་ལ་རྒྱབ་ཀྱིས་ཕྱོགས་པའོ། ། འདི་སྲིད་རྩེའི་སས་བསྡུས་པའི་ཕྱིར་སྲིད་རྩེའི་རྣམ་ཐར་དང་ཁྱད་པར་ཅི་ཞིག་ཡོད་ཅེ་ན། བར་ཆད་མེད་ལམ་དང་རྣམ་གྲོལ་ལམ་ལྟ་བུའི་ཁྱད་པར་ཡོད་དོ། ། དེ་ཡང་འདི་ལྟར།
སྲིད་རྩེའི་ཞི་གནས་ཀྱིས་ནི་འདི་ལ་སྙོམས་པར་འཇུག་པའི་སྒྲིབ་པ་དག་སེལ་བར་བྱེད་དེ། ། ཞི་གནས་ཀྱི་ངོ་བོར་གྱུར་པའི་ཉེར་བསྡོགས་རྣམས་ཀྱིས་རང་རང་གི་དངོས་གཞི་ལ་སྙོམས་པར་འཇུག་པའི་སྒྲིབ་པ་དག་སེལ་བར་བྱེད་པ་བཞིན་ནོ། ། ཇི་ལྟར་སེལ་བའི་ཚུལ་ནི། ཕྲ་བ་ཕྲ་བའི་འཇུག་ཐོགས་སུ། ། ཞེས་ཕྲ་བ་ནི་སྲིད་རྩེའི་སེམས་ཉིད་ཡིན་ལ། དེ་ལས་ཀྱང་ཇེ་ཕྲར་བཏང་བའི་སྒོ་ནས་སེམས་སེམས་བྱུང་གི་རྒྱུ་བ་རྒྱུན་གཅོད་པར་བྱེད་པའོ། ། དེ་ལྟར་ཞུགས་པའི་སྙོམས་འཇུག་རང་གི་ངོ་བོ་ནི། ཇི་སྐད་དུ། སྙོམས་འཇུག་དགེ་བ་རྩེ་གཅིག་པ། ། ཞེས་པའི་མཚན་ཉིད་དེ་ནི།
འདི་ལ་ཡོད་པ་མ་ཡིན་ཏེ། མཚུངས་ལྡན་བཀག་པ་ནི་ཏིང་ངེ་འཛིན་དུ་མི་རུང་བའི་ཕྱིར་རོ། ། འོ་ན་འགོག་པ་ནི་གང༌། དེའི་སྙོམས་འཇུག་ནི་ཇི་ལྟ་བུ་ཞེ་ན། འགོག་པ་ནི་མི་སློབ་པའི་སར་སོ་སོར་བརྟགས་འགོག་ཡིན་ཏེ། འདས་ལམ་གྱིས་རང་གི་དགག་བྱ་ཟག་བཅས་འདུ་ཤེས་དང་ཚོར་བ་སྤངས་ཟིན་པའི་ཕྱིར། སློབ་པའི་སར་ནི་བརྟགས་མིན་གྱི་འགོག་པ་སྟེ། འགོག་བྱེད་འདས་ལམ་ཡིན་ཀྱང༌། དགག་བྱ་དེ་སྐྱེ་བའི་རྒྱུ་རྐྱེན་གཞན་བཀག་པའི་སྟོབས་ཀྱིས་རེ་ཤིག་སྐྱེ་བ་དང་མི་མཐུན་པར་བྱས་པ་ཙམ་ཡིན་པའི་ཕྱིར། དེ་ལྟ་བུའི་འགོག་པ་གཉིས་པོ་དེ་རང་གི་སེམས་རྟེན་ཟག་མེད་ས་དགུ་ལ་བརྟེན་པའི་ཚེ་ནི།
རྟེན་དེ་འཇིག་རྟེན་ལས་འདས་པའི་ཡེ་ཤེས་སུ་བྱེད་ལ། སྲིད་རྩེའི་སེམས་ལ་བརྟེན་པའི་ཚེ་ནི། སེམས་དེ་འགོག་པའི་སྙོམས་འཇུག་ཏུ་འཇུག་པར་བྱེད་དོ། ། དེས་ན་འདུ་ཤེས་དང་ཚོར་བ། འགོག་བྱེད་དངོས་ནི་འཇིག་རྟེན་ལས་འདས་པའི་ཤེས་རབ་སྟེ། སྲིད་རྩེའི་སེམས་ཀྱིས་ནི་དེ་འགོག་མི་ནུས་པའི་ཕྱིར། འགོག་པ་དེ་སྲིད་རྩེའི་སེམས་ཀྱིས་མངོན་དུ་བྱས་པའི་སེམས་མེད་ཀྱི་གནས་སྐབས་ལ་ནི་འགོག་པའི་སྙོམས་འཇུག་ཅེས་བྱ་སྟེ། དཔེར་ན་ཤེས་རབ་ཀྱིས་བརྟགས་པའི་དོན་དྲན་པས་འཛིན་པར་བྱེད་པ་ལ་དྲན་པ་ཉེར་གཞག་ཅེས་ཟེར་བ་དང་ཆ་མཐུན་ནོ། ། དེའི་ཕྱིར་འགོག་པ་ལ་སྙོམས་པར་འཇུག་པ་དང༌། འགོག་པའི་སྙོམས་འཇུག་ལ་སྙོམས་པར་འཇུག་པ་གཉིས་མ་འདྲེས་པར་བྱ་དགོས་ཏེ།
དང་པོ་ནི། སློབ་ལམ་དུ་འཇིག་རྟེན་ལས་འདས་པའི་ཡེ་ཤེས་དག་ཀྱང་ཡིན་ལ། མི་སློབ་པའི་སར་ནི་ལྷག་མེད་དུ་འཇུག་པ་ལ་ཡང་དེ་ཞེས་བྱ་བའི་ཕྱིར་དང༌། དེའི་སྙོམས་འཇུག་ནི་དེ་འདྲའི་འགོག་པ་དེ་སེམས་མེད་པའི་ལུས་ཀྱིས་མངོན་སུམ་དུ་བྱས་ནས། རང་ལུས་ཀྱི་འབྱུང་བ་བཞི་ཆ་མཉམ་པ་དེ་ལ་ཟེར་བ་ཡིན་ལ། དེ་འདྲ་དེ་ལ་ཐོག་མར་སྲིད་རྩེའི་སེམས་ལས་གཞན་གྱིས་འཇུག་མི་ནུས་ཤིང༌། སེམས་དེ་ཁོ་ནས་འཇུག་པ་ལ་ནི་སྙོམས་འཇུག་དེ་ལ་འཇུག་པ་ཞེས་པའི་མིང་གིས་བཏགས་སོ། ། དེ་ལྟ་ཡིན་པ་དེའི་ཕྱིར་འགོག་སྙོམས་སུ་འཇོག་པ་ལ་ཐོག་མར་འདས་ལམ་སྔོན་དུ་འགྲོ་དགོས་ཀྱང༌། འདི་ལ་སྙོམས་པར་འཇུག་པའི་འཇུག་སེམས་སུ་འཇིག་རྟེན་ལས་འདས་པའི་སྙོམས་འཇུག་དགོས་ཞེས་ཟེར་བ་ནི་ལུགས་འདི་ལ་མེད་དེ། རྩ་འགྲེལ་ལས་མ་བཤད་ཅིང༌།
དེ་ལྟར་རིགས་པས་འཐོབ་པའི་ཕྱིར་རོ། ། དེ་ལྟར་བཤད་ན་འདུ་ཤེས་དང་ཚོར་བ་འགོག་བྱེད་ནི་འདས་ལམ་ཡིན་ལ། དེས་དེ་བཀག་པའི་དོན་ལ་མཉམ་པར་འཇོག་པ་ནི་འགོག་པའི་སྙོམས་འཇུག་གོ ། སྙོམས་འཇུག་དེ་རྣམ་ཐར་དུ་འཇོག་པ་ནི་ངོ་སྐལ་གྱི་སྙོམས་འཇུག་གི་སྒྲིབ་པ་ལས་གྲོལ་བ་ལས་ཡིན་གྱི། འདུ་ཤེས་དང༌། ཚོར་བ་འགོག་པའི་ཆ་ནས་འགོག་པ་ཞེས་བྱ་བའི་སྒྲ་འཆད་མོད། རྣམ་ཐར་དུ་མ་ཡིན་ཏེ། གཞན་དུ་ན་འཇིག་རྟེན་ལས་འདས་པའི་ཤེས་རབ་ཀྱང་དེར་ཐལ་བའི་ཕྱིར་རོ། ། དེས་ན་གཟུགས་མེད་ཀྱི་རྣམ་ཐར་དུ་འཇོག་བྱེད་ཀྱང༌། ས་འོག་མའི་ཉོན་སྒྲིབ་ལས་གྲོལ་བ་ཙམ་གྱིས་ནི་མ་ཡིན་ཏེ།
གཟུགས་མེད་ཀྱི་རྣམ་ཐར་བཞི་པོ་རྣམ་ཐར་དུ་འཇོག་བྱེད་ཀྱི་སྤང་བྱ་ལ་ཁྱད་པར་མེད་པར་ཐལ་བའི་ཕྱིར། དེས་ན་ངོ་སྐལ་གྱི་སྙོམས་འཇུག་གི་སྒྲིབ་པ་ལས་ཐར་བས་ན་དེ་ཞེས་བྱའོ། ། དེ་ཡང་གང་ཞེ་ན། བཞི་པོ་རང་རང་གི་ས་ལ་རོ་མྱང་མཚུངས་ལྡན་དང་བྲལ་བའི་དགེ་བ་ལ་སྙོམས་པར་འཇུག་པ་ལ་གེགས་བྱེད་ཀྱི་སྒྲིབ་པའོ། ། དེ་ཡང་གང་ཞེ་ན། དེ་ལ་གེགས་བྱེད་དང༌། ལུས་སེམས་ལས་སུ་མི་རུང་བ་སོགས་ལ་བྱ་བ་ཡིན་གྱི། རོ་མྱང་མཚུངས་ལྡན་ཉིད་ལ་བྱ་བ་ནི་མ་ཡིན་ཏེ། དེ་ནི་ཉོན་མོངས་པའི་སྒྲིབ་པར་འཆད་པའི་ཕྱིར་དང༌། དེ་སྤངས་པའི་ཚེ་ས་གོང་མར་འཕོས་པའི་ཕྱིར་རོ། །
འདི་ཡང་དཔེར་ན། གཟུགས་མེད་ནམ་མཁའི་རྣམ་ཐར་མངོན་དུ་བྱས་པ་དེའི་ཚེ། ནམ་མཁའི་སྙོམས་འཇུག་དངོས་གཞི་རེ་ཤིག་ཉམས་པ་ཅན་དུ་སྐྱེ་བའི་རྐྱེན་མ་ཚང་བའི་སྟོབས་ཀྱིས། མ་སྐྱེས་པའི་བརྟགས་མིན་གྱི་འགོག་པ་ཐོབ་པའི་གནས་སྐབས་དེ་ལ་ནམ་མཁའི་རྣམ་ཐར་ཐོབ་པ་ཞེས་བྱ་སྟེ། འགྲེལ་པ་ལས་གཟུགས་མེད་པའི་རྣམ་པར་ཐར་པ་རྣམས་ཀྱི་དམིགས་པ་ནི་སོ་སོར་མ་བརྟགས་པའི་འགོག་པ་ཡང་ཡིན་ནོ། ། ཞེས་བརྗོད་པར་བྱའོ། ། ཞེས་བཤད། དེ་ལས་གཞན་དུ་གཟུགས་མེད་ཀྱི་དངོས་གཞིར་གྱུར་པའི་དགེ་བ་ཡིན་པ་ཙམ་གྱིས་རྣམ་ཐར་དུ་འཇོག་ན། དེའི་སྙོམས་འཇུག་ཉམས་པ་ཆ་མཐུན་གྱིས་མ་ངེས་སོ། ། འདོད་མི་ནུས་ཏེ།
དེའི་རྣམ་ཐར་དུ་འཇོག་པ་ལ་གཟུགས་མེད་ཞི་བའི་རོ་མྱང་གི་སྒྲིབ་པ་ལས་གྲོལ་དགོས་པའི་ཕྱིར། དེར་མ་ཟད། གཟུགས་ཅན་གྱི། རྣམ་ཐར་གསུམ་ལའང་ཉམས་པ་ཆ་མཐུན་མ་ཡིན་པ་ཞིག་དགོས་ཏེ། གཟུགས་མཛེས་མི་མཛེས་སུ་སྤྲུལ་པ་ལ་ཆགས་སྡང་གི་བསམ་པ་མ་སྐྱེས་པ་ཞིག་དགོས་པར་བཤད་པའི་ཕྱིར། དེ་སྐད་དུ་ཡང༌། འགྲེལ་པ་ལས། གལ་ཏེ། སྡུག་པར་ཡིད་ལ་བྱས་ཀྱང་ཉོན་མོངས་པ་མི་སྐྱེ་ན་དེ་གཉིས་གྲུབ་པ་ཡིན་ནོ། ། ཞེས་གསུངས་པས་སོ། །
རྣམ་ཐར་དང་པོ་གཉིས་འདོད་པ་དང་བསམ་གཏན་དང་པོའི་ཁ་དོག་ལ་ཆགས་པའི་གཉེན་པོར་འཇོག་ན། བསམ་གཏན་དང་པོ་གཉིས་ཀྱི་ཉེར་བསྡོགས་དང་ཁྱད་མེད་དུ་ཐལ་བ་དང༌། དངོས་གཞིའི་དུས་སུ་ས་འོག་མའི་ཆགས་པ་དང་མ་བྲལ་བར་འགྱུར་བ་མ་ཡིན་ནམ་ཞེ་ན། ཐག་སྲིང་བའི་གཉེན་པོ་ལ་དགོས་པ་ཡིན་ནོ། ། ཞེས་ཀུན་གྱིས་འཆད་མོད། དེ་ཙམ་གྱི་གོ་བ་རྫོགས་པར་མི་སྐྱེ་བས། འདི་ལྟར། བསམ་གཏན་དང་པོའི་དངོས་གཞིའི་དུས་སུ་འདོད་པའི་ཁ་དོག་ལ་ཆགས་པའི་འདོད་ཆགས་ནི་སྤངས་ཟིན་པ་ཡིན་ཏེ། དེ་མ་བྲལ་བར་དངོས་གཞི་མི་ཐོབ་པའི་ཕྱིར། དེ་ལྟར་ན་ཡང་དངོས་གཞིའི་དུས་འདིར་ནི།
རང་ས་དང་འོག་སའི་ཉོན་མོངས་སྐྱེ་བ་དང་རྗེས་སུ་མཐུན་པའི་གཟུགས་སྣ་ཚོགས་ཡུལ་དུ་བྱས་ནས་དེ་ལ་དམིགས་པའི་འདོད་ཆགས་མ་འོངས་པ་འགོག་པའི་དོན་དུ། རྣམ་པར་བསྔོས་པ་དང་རྣམ་པར་བམ་པ་ལ་སོགས་པ་མི་སྡུག་པའི་རྣམ་པར་ལྟ་བའོ། ། དེ་བལྟས་ཀྱང་འདོད་པའི་འདོད་ཆགས་སྐྱེས་ན་ནི། རྣམ་ཐར་ལྟ་ཞོག དངོས་གཞི་དང་རྣམ་གྲོལ་ལམ་དུའང་མི་རུང་སྟེ། འདོད་པའི་ཉོན་མོངས་སྐྱེས་པའི་ཕྱིར། ཡང་དེའི་ཚེ་བསམ་གཏན་དང་པོའི་དགའ་བ་དང་མཚུངས་ལྡན་གྱི་འདོད་ཆགས་སྐྱེས་ན་ཡང་རྣམ་ཐར་དུ་མི་རུང་སྟེ། མི་སྡུག་པའི་རྣམ་པ་ཅན་དུ་འགལ་བའི་ཕྱིར། དེ་དག་གི་ཁམས་གོང་མ་གཉིས་ཀྱི་གཟུགས་ལ་ལྟ་བའི་ཚུལ་ཇི་ལྟ་བུ་ཞེ་ན། རྣམ་ཐར་དང་པོ་ནི།
རང་ལ་གཟུགས་ཀྱི་འདུ་ཤེས་མ་བཤིག་པའི་སྒོ་ནས། བསམ་གཏན་དང་པོའི་དངོས་གཞི་ལས་དེའི་འབྲས་བུར་གྱུར་པའི་སྤྲུལ་སེམས་གཉིས་མངོན་དུ་བྱེད་དེ། ཐོག་མར་འདོད་པའི་སྤྲུལ་སེམས་ཀྱིས་འདོད་པར་གཏོགས་པའི་གཟུགས་སྣ་ཚོགས་སུ་སྤྲུལ་ཏེ། དེ་ལ་མི་སྡུག་པའི་རྣམ་པར་བལྟས་ནས་འདོད་པའི་འདོད་ཆགས་ཐག་སྲིང་བར་བྱེད། དེ་ནས་རང་སའི་སྤྲུལ་སེམས་ཀྱིས་རང་སའི་གཟུགས་སྣ་ཚོགས་སྤྲུལ་ཏེ། དེ་ལ་མི་སྡུག་པའི་རྣམ་པས་རང་སའི་ཉོན་མོངས་རེ་ཤིག་སྐྱེ་བ་དང་མི་མཐུན་པའི་བརྟགས་མིན་གྱི་འགོག་པ་མངོན་དུ་བྱེད་དོ། ། དེ་ནས་རང་ལ་གཟུགས་ཀྱི་འདུ་ཤེས་རྣམ་པར་བཤིག་པའི་སྒོ་ནས་བསམ་གཏན་གཉིས་པའི་འབྲས་བུར་གྱུར་པའི་སྤྲུལ་སེམས་གསུམ་མངོན་དུ་བྱེད་དོ། ། ཐོག་མར་འོག་མ་གཉིས་ཀྱི་སྤྲུལ་སེམས་ཀྱིས་འདོད་པའི་དྲི་རོ་དང་གཟུགས་ཀྱི་སྐྱེ་མཆེད་གསུམ་སྤྲུལ་ནས་མི་སྡུག་པའི་རྣམ་པ་སོགས་སྔ་མ་བཞིན་བྱེད་ལ། དེ་ནས་རང་སའི་སྤྲུལ་སེམས་ཀྱིས་བསམ་གཏན་གཉིས་པའི་གཟུགས་སོགས་སྤྲུལ་པ་སྲིད་ཀྱང༌། དེ་ལ་མི་སྡུག་པའི་རྣམ་པས་བལྟ་མི་དགོས་ཏེ།
དེ་ན་རང་སས་བསྡུས་པའི་དབང་ཤེས་མེད་པའི་ཕྱིར་རོ། ། འདིར་གཟུགས་ཀྱི་འདུ་ཤེས་བཤིག་པ་ནི་གཟུགས་མེད་ཀྱི་སེམས་ལ་ཁྱབ་པ་མ་ཡིན་ཏེ། འདིར་བསམ་གཏན་གཉིས་པ་ལ་བརྟེན་པར་བཤད་པའི་ཕྱིར་རོ། ། གཟུགས་ལ་ཆགས་པ་དང་བྲལ་བ་སྔོན་དུ་སོང་བ་ཙམ་ལ་འབྲུ་གནོན་པ་ཡང་མི་འཐད་དེ། དེ་ལྟར་ན་རྣམ་ཐར་དང་པོ་ཡང་གཉིས་པར་ཐལ་བའི་ཕྱིར་རོ། ། ས་འོག་མའི་ཆགས་པ་འགོག་ཚུལ་དེ་ལྟར་ཡིན་མོད། དེའི་ཆ་ནས་རྣམ་ཐར་དུ་བཞག་པ་མ་ཡིན་ཏེ། རང་ས་དང་འོག་སའི་ཉོན་མོངས་སྐྱེ་བ་དང་མི་མཐུན་པའི་དངོས་གཞི་སྙོམས་པར་འཇུག་པ་ལ་གེགས་བྱེད་ཀྱི་སྒྲིབ་པ་ལས་ཐར་པའི་ཆ་ནས་དེ་ཞེས་བྱའོ། ། དམིགས་པ་ལ་རྒྱབ་ཀྱི་ཕྱོགས་པ་ཡང་ཡིན་ཏེ། མི་སྡུག་པའི་རྣམ་པས་ལྟ་བའི་ཕྱིར་རོ། །
དེ་བཞིན་དུ་རྣམ་ཐར་གསུམ་པ་ཡང་བསམ་གཏན་བཞི་པའི་འབྲས་བུར་གྱུར་པའི་སྤྲུལ་སེམས་མངོན་དུ་བྱས་ནས་སྣ་ཚོགས་སུ་སྤྲུལ་པ་ལ་སྡུག་པའི་རྣམ་པས་ལྟ་བར་བྱེད་དོ། ། སྔ་མ་གཉིས་སུ་མི་སྡུག་པའི་རྣམ་པར་མ་བལྟས་ན་ཆགས་པ་སྐྱེ་སྲིད་པས་རྣམ་ཐར་དུ་འཇོག་མི་ནུས་ལ། འདི་ནི་སྡུག་པའི་རྣམ་པར་བལྟས་ཀྱང་ཆགས་པ་མི་སྐྱེ་བས་ཁྱད་པར་ཡོད་ཅིང༌། དེ་དང་མཐུན་པའི་སྙོམས་འཇུག་ལ་འགེགས་བྱེད་ཀྱི་སྒྲིབ་པ་ལས་གྲོལ་བས་ན་རྣམ་ཐར་རོ། ། རྣམ་ཐར་གསུམ་པོ་འདི་ནི་དངོས་བསྟན་རྗེས་ཐོབ་ཏུ་བཤད་པ་ཡིན་ཏེ། སྣ་ཚོགས་སུ་སྤྲུལ་བ་ལ་སྡུག་མི་སྡུག་གི་རྣམ་པས་བལྟ་བར་བཤད་པའི་ཕྱིར། རྗེས་ཐོབ་དེ་ཉིད་རྣམ་ཐར་དུ་ཁས་ལེན་པའམ། དེ་ལྟར་སྤྲུལ་ནུས་པའི་རྒྱུ་སྙོམས་འཇུག་ལ་འཆད་པ་གང་ཡིན་བརྟག་པར་བྱ་ཞིང༌། ཇི་སྐད་དུ། གཟུགས་མེད་མཉམ་གཞག
ཅེས་པའི་ཚིག་གི་ནུས་པ་ལ་བལྟས་ན་རྗེས་ཐོབ་ཉིད་ལ་ཡང་འཆད་པར་མངོན་ནོ། ། གཟུགས་ཅན་གྱི་རྣམ་ཐར་གསུམ་པ་དང༌། འགོག་པའི་རྣམ་ཐར་དེ་གཉིས་པ་ཁོ་ན་ལ་ལུས་ཀྱིས་མངོན་སུམ་དུ་བྱས་ཏེ་རྫོགས་པར་བྱས་ནས་གནས་ཞེས་གསུང་བའི་རྒྱུ་མཚན་ཅི་ཞེ་ན། གཉིས་པོ་འདི་ཁོ་ནས་གཟུགས་དང་གཟུགས་མེད་ཀྱི་དབང་དུ་བྱས་པའི་རྣམ་ཐར་གྱི་སྒྲིབ་པ་མཐའ་དག་སྤངས་པའི་ཕྱིར་དང༌། རང་རང་གི་སའི་རྩེ་མོ་ལ་གནས་པའི་ཕྱིར། ཞེས་པའི་དོན་དུ་བཤད་དོ། ། རྣམ་ཐར་འདི་དག་གི་དམིགས་པ་འཆད་པ་ནས། དང་པོ་འདོད་གཏོགས་སྣང་ཡུལ་ཅན། ། ཞེས་པའི་དངོས་བསྟན་ནི། ཡུལ་འདོད་པ་ཁོ་ན་ལ་དམིགས་པའི་ཡུལ་ཅན་འདོད་པ་དང་བསམ་གཏན་དང་པོའི་འདོད་ཆགས་ངོས་བཟུང་ལ།
དེ་ཡང་འདོད་པར་གཏོགས་པའི་སྤྲུལ་པ་ལ་འཆད་དགོས་སོ། ། གང་དག་གཟུགས་ཅན་མིན་དེ་དག ། སྤྱོད་ཡུལ་གོང་དང་རང་གི་ས། ། སྡུག་བསྔལ་སོགས་དང་རྗེས་ཤེས་ཕྱོགས། ། ཞེས་པར། གོང་ཞེས་པ་ནི། ཅི་ཡང་མེད་ཀྱི་སེམས་ཟག་མེད་ཀྱིས་སྲིད་རྩེའི་ཕུང་པོ་ལ་དམིགས་པའི་དབང་དུ་བྱས་སོ། ། རྒྱུ་རྣམ་ཐར་སྔོན་དུ་སོང་བ་ལ་འབྲས་བུ་ཟིལ་གནོན་འབྱུང་བས་དེ་འཆད་པ་ནི། ཟིལ་གྱིས་གནོན་པོའི་སྐྱེ་མཆེད་བརྒྱད། ། གཉིས་ནི་རྣམ་ཐར་དང་པོ་བཞིན། །
གཉིས་ནི་གཉིས་པ་བཞིན་ནོ་གཞན། ། སྡུག་པའི་རྣམ་པར་ཐར་པ་བཞིན། ། ཞེས་པ་འདི་ཉིད་ཀྱིས་གོ་བར་ཟད་ལ། འདི་ཡང་ངོས་འཛིན་ནི་རྗེས་ཐོབ་ལ་བཤད་ཅིང༌། གཉིས་པོའི་ཁྱད་པར། སྔ་མ་དམིགས་པ་ལ་རྒྱབ་ཀྱིས་ཕྱོགས་པ་དང༌། འདི་ནི་རྒྱབ་ཀྱིས་ཕྱོགས་མི་དགོས་པར་མངོན་དུ་ཕྱོགས་ཀྱང་དེ་ལ་ཉོན་མོངས་མི་སྐྱེ་བས་ན་དམིགས་པ་ཟིལ་གྱིས་གནོན་པ་ཞེས་བྱའོ། ། རྒྱུ་ཟིལ་གནོན་ལས་འབྲས་བུ་ཟད་པར་འབྱུང་དགོས་པས་དེ་འཆད་པ་ནི། ཟད་པར་བཅུའོ་བརྒྱད་མ་ཆགས། ། བསམ་གཏན་མཐའ་ན་སྤྱོད་ཡུལ་ནི། །
འདོད་པ་གཉིས་ནི་གཟུགས་མེད་དག ། སྤྱོད་ཡུལ་རང་གི་ཕུང་པོ་བཞི། ། ཞེས་པ་ནི་ཕལ་ཆེར་གོ་བར་ཟད་ལ། འགྲེལ་པར། ཟད་པར་གྱི་སྐྱེ་མཆེད་རྣམས་ནི་ཟིལ་གྱིས་གནོན་པའི་སྐྱེ་མཆེད་འཇུག་པ་ལས་འབྱུང་བ་ཅན་ཡིན་ཏེ། ཞེས་བཤད་པས། འདི་ཡང་འདོད་པའི་སྤྲུལ་སེམས་མངོན་དུ་བྱས་ནས། འདོད་པར་རྟོགས་པའི་འབྱུང་བ་བཞི་དང་འབྱུང་གྱུར་སྤྲུལ་པ་ལ་རྣམ་པ་མ་ཆགས་པའི་ངོ་བོ་ཅན་ནོ། ། བཤད་མ་ཐག་པའི་ཡོན་ཏན་འདི་དག་ནི་སོ་སོ་སྐྱེ་བོས་ཀྱང་མངོན་དུ་བྱེད་ནུས་པ་ཡིན་ཏེ། འགྲེལ་པར།
འགོག་པའི་རྣམ་པར་ཐར་པ་མ་གཏོགས་པ་རྣམ་པར་ཐར་པ་ལ་སོགས་པ་དེ་དག་ཐམས་ཅད་ནི་སོ་སོ་སྐྱེ་བོ་དང་འཕགས་པའི་རྒྱུད་ལ་ཡོད་པ་ཡིན་ནོ། ། ཞེས་གསུངས། ཡང་འགོག་པ་ནི་སྦྱོར་བ་ལ་ལྟོས་ལ། ལྷག་མ་རྣམས་འདོད་ཆགས་དང་བྲལ་ཙམ་གྱིས་འཐོབ་པ་ཡང་ཡོད་དོ། ། ཞེས་འཆད་པ་ནི། ལྷག་མ་ནི། འདོད་ཆགས་བྲལ་དང་སྦྱོར་བས་ཐོབ། ། ཅེས་པ། སྔོན་འདྲིས་མྱོང་བ་དང་མ་མྱོང་བའི་ཁྱད་པར་ལས་སོ། ། གཟུགས་མེད་ཅེས་བྱ།
ཞེས་པ་ནི། དེའི་རྣམ་ཐར་བཞི་དང་ཟད་པར་གཉིས་ཏེ་དྲུག་པོ་ལས་གཞན་མེད་ལ། ལྷག་མ་ནི་བཅུ་དགུ་པོ་རྣམས་སོ། ། འདི་དག་ནི་ལུང་གི་མཐུས་སྐྱེ་དགོས་པའི་ཕྱིར་ལུང་ལ་རག་ལས་པ་དེ་ལྟར་ན། ཁམས་གོང་མ་གཉིས་སུ་བསམ་གཏན་དང་གཟུགས་མེད་ཇི་ལྟར་སྐྱེ་ཞེས་ན། ཁམས་གཉིས་དག་ཏུ་གཟུགས་མེད་པ། ། རྒྱུ་དང་ལམ་གྱི་སྟོབས་ཀྱིས་སྐྱེ། ། ཞེས་པ། གཟུགས་ཁམས་སུ་གཟུགས་མེད་ཀྱི་སྙོམས་འཇུག་རྒྱུའི་སྟོབས་ལས་གཞན་མེད་ལ་སྐྱེ་བ་ནི། སྔོན་མིའི་རྟེན་ལ་གོམས་པའི་སྐལ་མཉམ་གྱི་རྒྱུ་ལས་སོ། །
ལས་ཀྱིས་སྐྱེ་བ་ནི་སྔོན་མིའི་རྟེན་ལ་གཟུགས་མེད་ཀྱི་སྙོམས་འཇུག་གོམས་པ་ཉམས་པའི་དབང་གིས་ལན་གྲངས་གཞན་ལ་མྱོང་འགྱུར་གྱི་ལས་སུ་སོང་བ་དེ་གཟུགས་ཁམས་སུ་སྐྱེས་པ་ན། རྟེན་དེ་ལ་གཟུགས་མེད་ཀྱི་སྙོམས་འཇུག་ངེས་པར་སྐྱེ་དགོས་ཏེ། དེ་མེད་པར་གཟུགས་མེད་དུ་སྐྱེ་མི་ནུས་པའི་ཕྱིར། གཟུགས་ཀྱི་ཁམས་སུ་བསམ་གཏན་རྣམས། ། དེ་དག་དང་ཆོས་ཉིད་ཀྱིས་ཀྱང༌། ། ཞེས་པ། གཟུགས་ཁམས་སུ། བསམ་གཏན་ཆོས་ཉིད་ཀྱིས་སྐྱེ་བ་ནི། བསམ་གཏན་དང་པོ་མན་ཆད་མེས་འཇིག་པ་ལྟ་བུའི་ཚེ། བསམ་གཏན་གཉིས་པ་ཡན་ཆད་ཀྱི་སེམས་ངང་གིས་སྐྱེ་བ་བཞིན་ནོ། །
འདོད་པའི་ཁམས་སུ་ནི་རྒྱུ་གསུམ་པོ་དེ་དང་ལུང་ཐོས་པའི་རྐྱེན་གྱིས་ཀྱང་སྐྱེའོ། ། དེ་ལྟར་ན་རྣམ་ཐར་སོགས་ལ་སྙོམས་པར་ཞུགས་པའི་དགོས་པ་ནི། འགྲེལ་པ་ལས། ཇི་སྐད་དུ། རྣལ་འབྱོར་པ་རྣམས་ནི་རྒྱུ་གཉིས་ཀྱིས་རྣམ་པར་ཐར་པ་ལ་སོགས་པ་བསྐྱེད་དེ། ཉོན་མོངས་པ་མེད་པ་ལ་སོགས་པའི་ཡོན་ཏན་མངོན་པར་སྒྲུབ་པའི་ཕྱིར་དང༌། འཕགས་པའི་རྫུ་འཕྲུལ་མངོན་པར་སྒྲུབ་པའི་ཆེད་དུ། ཉོན་མོངས་པ་ཐག་སྲིང་བར་བྱ་བའི་ཕྱིར་དང༌། སྙོམས་པར་འཇུག་པ་ལ་དབང་བའི་ཕྱིར་རོ། ། ཞེས་གསུངས་སོ། །
འདོད་ལ་འདུན་དང་རྣམ་འཚེ་བས་ནི་བསམ་གཏན་ལྟ་ཅི་འཚལ། ། འདོད་པའི་ཆོས་ཀྱང་ཧྲུལ་པོར་བྱེད་ན་མང་དུ་ཐོས་པ་དང༌། ། ཚུལ་བཞིན་ཡིད་བྱེད་དེ་གོམས་པ་ལས་འདོད་པའི་ཉོན་མོངས་ཚོགས། ། ཇེ་སྲབ་པ་ལས་གོང་མའི་གནས་དག་རིམ་གྱིས་འཛེག་གྱུར་ཅིག། །། ཅེས་ཆོས་མངོན་པ་མཛོད་ཅེས་བྱ་བའི་བསྟན་བཅོས་ཀྱི་ཞིབ་མོར་བཤད་པ་བྱེ་བྲག་ཏུ་བཤད་པའི་མཚོ་ཞེས་བྱ་བ་ལས་གནས་བརྒྱད་པ་སྙོམས་འཇུག་བསྟན་པའི་མཛོད་རྒྱ་ཆེར་བཤད་པ་ཡིན་ནོ།། །། གསུམ་པ་བཤད་པ་མཐར་ཕྱིན་པའི་བྱ་བ་ནི། གསུམ་སྟེ། སྟོན་པའི་བསྟན་པ་ངོས་བཟུང་ནས་དེ་འཛིན་པའི་ཚུལ་བཤད། བདག་ཉིད་ཀྱིས་བསྟན་པ་བཟུང་བ་ལ་ཉེས་པས་མ་གོས་པར་བསྟན། ཐར་འདོད་རྣམས་བག་ཡོད་ལ་གདམས་པའོ། །
དང་པོ་ནི། སྟོན་པའི་དམ་ཆོས་རྣམ་གཉིས་ཏེ། ། ལུང་དང་རྟོགས་པའི་བདག་ཉིད་དོ། ། དེ་འཛིན་བྱེད་པ་དང་སྨྲ་བྱེད་དང༌། ། སྒྲུབ་པར་བྱེད་པ་ཁོ་ན་ཡིན། ། ཞེས་པ། ཁོ་ནའི་སྒྲས་ནི་ཐོས་བསམ་དང་སྒྲུབ་པ་ལས་གཞན་པའི་བསྟན་པ་འཛིན་བྱེད་ཡོད་པ་མ་ཡིན་པར་བསྟན་ནོ། ། ཐོས་བསམ་ནི། ལུང་གི་ཆོས་འཛིན་པ་དང༌། ཚུལ་བཞིན་དུ་བསམ་པའི་སྒོ་ནས་གཞན་ལ་སྨྲ་བར་བྱེད་པའོ། །
དེ་སྐད་དུ་ཡང༌། ཆོས་སྦྱིན་ཉོན་མོངས་ཅན་མིན་པས། ། མདོ་སོགས་ཡང་དག་ཇི་བཞིན་སྟོན། ། ཞེས་དང༌། དེའི་འགྲེལ་པར། གང་དག་ཆོས་ལོག་པར་འཆད་པར་བྱེད་པའམ། རྙེད་པ་དང༌། བཀུར་སྟི་དང༌། གྲགས་པ་འདོད་པས་འཆད་པ་དེ་དག་ནི། བདག་ཉིད་ཀྱི་བསོད་ནམས་ཆེན་པོ་ཉམས་པར་བྱེད་པ་ཡིན་ནོ། །
ཞེས་གསུངས་པས་ཉེས་པ་དེ་དག་གིས་མ་གོས་པར་འཆད་ན། རང་གི་བསོད་ནམས་ཆེན་པོ་གོང་དུ་འཕེལ་བར་དོན་གྱིས་འཕངས་པའི་ཕྱིར་རོ། ། གཉིས་པ་ནི། བདག་གིས་མངོན་པའི་ཆོས་འདི་ཕལ་ཆེར་ནི། ཁ་ཆེ་བྱེ་བྲག་སྨྲ་བའི་ཚུལ་གྲུབ་བཤད། ། ཉེས་པར་ཟིན་གང་དེ་འདིར་བདག་གི་ཉེས། ། དམ་ཆོས་ཚུལ་ལ་ཚད་མ་ཐུབ་རྣམས་ཡིན། ། ཞེས་པ། ཕལ་ཆེར་ཞེས་པའི་སྒྲས་ཁ་ཅིག་མདོ་སྡེ་པ་དང༌། ཉི་འོག་པའི་ལུགས་སུ་བཤད་པ་ཡང་ཡོད་པར་བསྟན་ནོ། །
ཉེས་པར་ཟིན་གང་ཞེས་པ་ནི། ཁ་ཆེ་བྱེ་སྨྲའི་ལུགས་གཞིར་བྱས་ནས་འཆད་པ་དག་གིས་ཀྱང༌། གྲུབ་པའི་མཐའ་ཇི་བཞིན་མ་བཤད་པ་ཁ་ཅིག་འདིར་སུན་ཕྱུང་ནས། བྱེ་སྨྲའི་གྲུབ་མཐའ་མ་ནོར་བ་འདི་ཡིན་ནོ་ཞེས་བཤད་པ་དེ་དག་ཡང་ཐུབ་པ་རྣམས་ཀྱིས་ཉེས་པར་ཟིན་པ་སྟེ་གཟིགས་པ་གང་ཡོད་པ་དེ་བདག་གི་ཉེས་པ་ཡིན་ནོ་ཞེས་ཕྱིར་འཆོས་པའོ། ། གསུམ་པ་ལ། སྔོན་བསྟན་པ་ལ་སྲེ་སླད་བྱུང་བའི་ཚུལ། དེང་སང་ཡོད་བཞིན་པ་སུན་འབྱིན་དགོས་པར་བསྟན་པ། ཐར་པ་འདོད་པ་རྣམས་བག་ཡོད་ལ་གདམས་པའོ། ། དང་པོ་ནི། སྟོན་པ་ཞེས་སོགས་སོ། །
གཉིས་པ་ནི། རང་བྱུང་ཞེས་སོགས་སོ། གསུམ་པ་ནི། དེ་ལྟར་ཐུབ་པ་དང༌། ནས། བག་ཡོད་གྱིས་བར་རོ། ། ཆོས་མངོན་པའི་མཛོད་འདི་ནི་རྫོགས་སོ། ། ཞེས་པ། ཁ་ཆེ་བྱེ་བྲག་ཏུ་སྨྲ་བའི་གཞུང་ལས་འབྱུང་བ་ནི་དེ་ཙམ་སྟེ། ཡང་དག་པར་རྟོགས་སོ་ཞེས་བྱ་བའི་དོན་ཏོ། །
བོད་ཡུལ་མུན་པ་ལྟ་བུར་གྱུར་པ་ལ། སྣང་བྱེད་ཉི་ཟླ་ལྟ་བུའི་ལོ་པཎ་གྱི་བཀའ་དྲིན་དྲན་པའི་སྒོ་ནས་མཚན་སྨོས་པ་ནི། སྔོན་བོད་ཀྱི་ལྷ་བཙན་པོ། ཁྲི་སྲོང་ལྡེའུ་བཙན་གྱི་སྐུ་རིང༌། རྒྱ་གར་གྱི་མཁན་པོ་ཛི་ན་མི་ཏྲ་ཞེས་པ་རྒྱལ་བའི་བཤེས་གཉེན་དང༌། ཞུས་ཆེན་ཞེས་པ་ཚིག་དོན་གཉིས་ཀ་མ་ནོར་བར་མཁྱེན་པའི་ལོ་ཙཱ་བ་སྐ་བ་དཔལ་རྩེགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ་ཡིན་ནོ། ། གང་ཟག་གི་བདག་མེད་བསྒྲུབས་ནས་བག་ཡོད་བསྟན་པའི་ལེའུ་རྒྱས་པར་བཤད་པ་ནི་ལོགས་སུ་བལྟ་བར་བྱའོ། ། ཨེ་མ་ཧོ། མི་ཕམ་མཁྱེན་བརྩེའི་གཟིགས་པ་མ་ཉམས་པས། ཐོགས་མེད་རྫུ་འཕྲུལ་རྐང་པའི་གོམ་སྟབས་མཁན། །
སྣང་མཛད་ཆོས་ཀྱི་ཕུང་པོ་བགྲངས་ཡས་པ། ། དབྱིག་གཉེན་རྣམ་དཔྱོད་བདེ་བའི་ལམ་དུ་བྱོན། ། དབྱིག་གཉེན་ཞེས་གྲགས་གྲགས་པའི་གཏམ་དཀར་བ། ། ཐུབ་པས་ལུང་བསྟན་བསྟན་པའི་སྲོལ་ཆེན་པོར། ། ལུང་རིགས་མཐུ་གྲུབ་གྲུབ་མཐའི་སྒོ་ཆེན་བཞི། ། གང་གིས་འབྱེད་མཁས་མཁས་ཁྱོད་འཛམ་གླིང་རྒྱན། ། སྡེ་གཉིས་གྲུབ་མཐའི་གཞུང་ལུགས་ལྷན་ཅིག་སྦྱར། ། མི་མཐུན་ཁྱད་པར་སྐབས་ཀྱིས་སོ་སོར་ཕྱེ། ། ཐེག་ཆེན་ལུགས་གཉིས་གཞུང་ཆེན་གཅིག་ཏུ་བཤད། ། གོང་འོག་ཁྱད་པར་ལྟ་བའི་གཞུང་བཞིན་སྦྱར། །
གཞུང་འདི་ཕལ་ཆེར་བྱེ་བྲག་བཤད་མཚོའི་ལུགས། ། བཤད་པའི་མཚོ་ཆེན་སྡེ་བདུན་མངོན་པའི་མདོ། ། འབིགས་བྱེད་ཞི་བའི་ནགས་ཚལ་སྟུག་པོའི་འགྲམ། ། གར་མཁས་གནས་སུ་འཕགས་མཆོག་མང་པོས་བསྡུས། ། ཉི་འོག་ཁ་ཆེའི་གཞུང་ལུགས་སོ་སོ་བ། ། མདོ་སྡེའི་ལུང་གཞན་འདོན་པའི་ལུགས་གང་ཡང༌། ། མ་ཚང་མེད་པར་བསྡུས་འདི་མངོན་པའི་མཛོད། ། འགྲེལ་བཤད་གཉིས་དང་བཅས་པ་མཁས་པའི་ལམ། ། གངས་ཅན་ལྗོངས་སུ་ཐོགས་མར་སྨྲི་ཏིས་བཤད། ། དེ་ནས་རིམ་གྱིས་བཤད་རྒྱུན་མ་ཉམས་པ། །
ནམ་མཁའ་གྲགས་སོགས་མཆིམས་པའི་བཤད་སྲོལ་གྱི། ། མ་འཁྲུལ་རྣམ་བཤད་མང་པོས་གཞུང་འདི་ཕྱེ། ། དེང་སང་འདི་ན་རྩ་བ་ཡི། ། འབྲུ་ཙམ་ནོན་པས་ཡིད་སིམ་ནས། ། ཞིབ་མོར་དཔྱོད་པ་དང་བྲལ་བ། ། རྟོག་ཅིང་དཔྱོད་པར་འཇུག་འདི་ཡིན། ། བྱེ་བྲག་སྨྲ་གཞུང་གྲུབ་པའི་མཐའ། ། གཏིང་ཟབ་སྒྲིག་ལེགས་གོང་འོག་མཐུན། ། གཅིག་གི་གཏིང་མཐའ་དཔག་གྱུར་པས། ། མང་པོ་ངང་གི་འཆར་འདི་ཡིན། །
ཆོས་འདིའི་ཕ་མཐའ་འཇལ་མི་བཟོད། ། གནས་རེའི་གཏིང་མཐའ་རྟོག་བྱེད་པའི། ། རྣམ་དཔྱོད་འདི་ཡིན་མ་བརྟགས་པའི། ། ཆ་གང་ཉེས་པར་ཁས་ལེན་ནོ། ། ཟེར་ཟེར་འགྲོས་ཀྱི་ཐོས་པ་མང་མང་པོ། ། ངེས་ངེས་མེད་པས་ཀུན་དང་མཐུན་མཐུན་པོ། ། ཟེམ་ཟེམ་བཤད་པས་གཞན་བློ་ཡམ་ཡམ་པོར། ། བྱེད་བྱེད་འདྲ་བའི་ཐོས་བསམ་ཡོད་ཡོད་འདྲ། ། མཁས་མཁས་ལ་ལས་མ་བཤད་བཤད་པ་འདི། ། གང་གང་དེ་དེར་མ་གྲགས་གྲགས་འདོད་མིན། །
རང་རང་སོ་སོས་མ་གོ་གོ་ཕྱིར་ཏེ། ། ལྷང་ལྷང་ཚེར་ཚེར་མི་ཤེས་ཤེས་བློ་མིན། ། ཡིན་ལུགས་ཚོལ་བའི་རྣམ་དཔྱོད་ཉུལ་བྱེད་མཁན། ། འཆད་པོའི་བློ་གྲོས་གོང་དུ་འཕེལ་བའི་རྩོམ། ། རྩོམ་འདོད་ཉན་པོས་ངེས་པར་འདྲེན་པའི་གཏམ། ། གཟུར་གནས་དབང་པོ་ཡིད་རང་བྱེད་པའི་ཆོས། ། ཆོས་འདི་ཁོ་བོས་བཅུ་གསུམ་རང་ལོའི་དུས། ། དཔལ་ལྡན་གྲོ་སའི་རྒྱལ་སྲས་དམར་སྟོན་ལས། ། རྩ་འགྲེལ་བཤད་སྦྱར་རྒྱས་པའི་ལུང་ཙམ་ཞིག ། ཐོག་མར་ཐོས་པས་མོས་པའི་བག་ཆགས་བཞག །
དེ་ནས་བཅུ་དྲུག་ལོན་ཚེ་སེམས་དཔའ་ཆེ། ། བསོད་ནམས་ཚུལ་ཁྲིམས་བྱ་བ་སྐྱོར་ལུང་པའི། ། དྲུང་དུ་ཚར་གསུམ་སྦྱངས་པས་གཞུང་ཉིད་ཀྱི། ། དངོས་བསྟན་ཙམ་ཞིག་བློ་ལ་གཤིན་ཞིང་ལྗེན། ། དེ་ནས་ལོ་གྲངས་བཞི་བཅུའི་བར་དག་ཏུ། ། ལོ་རེ་བཞིན་ཡང་ཚར་རེ་ཙམ་ཉིད་དམ། ། གནས་དགའ་ཙམ་ལའང་ཉན་བཤད་བགྱི་བ་ཡིས། ། སྦྱངས་ཅན་བརྒྱ་ཕྲག་བརྒལ་ལ་ཕན་པར་བྱས། ། དེ་ནས་གཞུང་འདིའི་ཤུག་བསྟན་དོན་གཉེར་ལ། ། དབུ་ཞབས་བསྒྲིགས་པའི་ལུང་གིས་དཔྱད་བྱས་པ། །
དེ་ཡིས་ཐོག་མར་རང་བློའི་མུན་པ་ནི། ། སེལ་བྱེད་ཡེ་ཤེས་ཉི་མར་འདི་གྱུར་ཅིག ། དེ་ནས་འདི་ཡི་གཞན་བློའི་མི་ཤེས་པའི། ། དྲི་མ་བཀྲུས་ནས་འགྲོ་ཀུན་ཕན་བདེའི་སར། ། འཁྲིད་མཛད་མཁས་པའི་དབང་པོ་དབྱིག་གཉེན་དང༌། ། ཚེ་རབས་ཀུན་ཏུ་མཚུངས་པར་བདག་གྱུར་ཅིག ། ཅེས་ཆོས་མངོན་པ་མཛོད་འགྲེལ་པ་དང་བཅས་པའི་དཀའ་བའི་གནས་ཞིབ་མོར་བཤད་པ་བྱེ་བྲག་ཏུ་བཤད་པའི་མཚོ་ཆེན་པོ་ཞེས་བྱ་བ་འདི་ནི། ཡུལ་དབུས་ཀྱི་ཐོས་པ་འཛིན་པའི་སློབ་དཔོན་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གཙང་གཡས་རུའི་སའི་ཐིག་ལེ། ཐུབ་བསྟན་གསེར་མདོག་ཅན་ཞེས་བྱ་བར།
ཟིལ་གནོན་ཞེས་པ་མེ་ཕོ་རྟའི་ལོ། ས་གས་ཉ་བའི་ཡར་ཚེས་བཅུ་གསུམ་ལ་རྫོགས་པར་གྱུར་ཅིང༌། ཉེ་བར་སྦྱར་བའི་ཡི་གེ་པ་ནི་མངའ་རིས་སྨད་ཀྱི་བཤེས་གཉེན་ཆོས་ཀྱི་རྒྱལ་མཚན་ནོ།། །། ན་མོ་བུདྡྷཱ་ཡ། སྐུ་གསུང་ཐུགས་དང་མཛད་པ་ནི། ། རི་རབ་ལྷ་ཡི་རྔ་དབྱངས་དང༌། ། རྒྱ་མཚོའི་ཀློང་དང་ཉི་མ་ལྟར། ། སྤྲོ་མཛད་ཁྱོད་ལ་ཕྱག་འཚལ་ལོ། ། ཐར་འདོད་རྣམས་ཀྱིས་བག་ཡོད་ལ། ། བརྟེན་པར་བྱ་བ་བཀར་བཏགས་པའི། །
ཕྱག་རྒྱ་བཞི་ལས་བདག་མེད་པ། ། བྱེ་བྲག་ཉིད་དུ་བཤད་པར་བྱ། ། ཞེས་མཆོད་པར་བརྗོད་པ་དང༌། རྩོམ་པར་དམ་བཅའ་བ་སྔོན་དུ་བཏང་ནས། ཆོས་མངོན་པའི་མཛོད་ཀྱི་འགྲེལ་པ་ནས་འབྱུང་བའི་ལེའུ་དགུ་པ་བག་ཡོད་བསྟན་པའི་ལེའུ་འདི་བཤད་པར་བྱ་བ་ལ། གསུམ་སྟེ། དགོས་པའི་དོན། བསྡུས་པའི་དོན། ཚིག་གི་དོན་ནོ། ། དང་པོ་ནི།
ཐར་པ་འདོད་ཅིང་དོན་དུ་གཉེར་བ་དག་བག་ཡོད་ལ་བསྐུལ་བའི་དོན་དུ་ལེའུ་འདི་གསུངས་སོ། ། ཐར་པ་དང༌། དེའི་རྒྱུ་བག་ཡོད་པ་ནི་གང༌། དེ་དེ་ལྟར་བསྐུལ་དགོས་པའི་རྒྱུ་ཅི་ཞེ་ན། ཐར་པ་ནི་སྡུག་བསྔལ་མ་ལུས་པར་སྤངས་པའོ། ། དེའི་རྒྱུ་ནི་བག་ཡོད་པ་སྟེ། ཟག་པ་དང་བཅས་པ་རྣམས་ལས་སེམས་སྲུང་བའོ། ། བདག་མེད་པ་ཉིད་ཆོས་ཀྱི་སྙིང་པོར་བསྟན་པ་མེད་ན་ནི་སེམས་ཟག་པ་ལས་བསྲུང་བར་ནུས་པ་མ་ཡིན་ཏེ། བདག་ཏུ་འཛིན་པ་ཉིད་ཟག་པ་ཐམས་ཅད་ཀྱི་རྩ་བར་འགྱུར་བའི་ཕྱིར་རོ། ། ཟག་པ་རྣམས་སྤང་དགོས་པ་ཡང་ཡིན་ཏེ།
འཁོར་བ་ནི་སྡུག་བསྔལ་བའི་ཕུང་པོ་ཡིན་ལ། དེ་ནི་ལས་དང༌། དེ་ཡང་ཉོན་མོངས་པ་ལས་བྱུང་བའི་ཕྱིར་རོ། ། དེ་ལྟར་བསྐུལ་དགོས་པའི་རྒྱུ་མཚན་ནི། ཇི་སྐད་དུ། ། དབང་གྱུར་སྐྱེ་བོ་ཕལ་ཆེར་ཟད་པ་ན། ། ཞེས་པ་ནས། དྲི་མས་དགའ་མགུར་དེང་སང་འདི་ན་སྤྱོད། ། ཞེས་པའི་བར་གྱི་དོན་ནི། བསྟན་པ་འཛིན་པར་མཛད་པའི་འཕགས་པ་རྣམས་ཞི་བའི་དབྱིངས་སུ་མ་བཞུད་ན།
བསྟན་པའི་སྙིང་པོ་བདག་མེད་པ་ལ་ལོག་པར་རྟོག་པ་དག་འཛམ་བུའི་གླིང་འདིར་མི་འབྱུང་ཞིང༌། བརྒྱ་ལམ་ན་བྱུང་བ་དག་སྲིད་ཀྱང་རིང་དུ་མི་གནས་པའི་ཚུལ་གྱིས་སེལ་བར་མཛད་མོད་ཀྱི། དེ་དག་གཤེགས་པ་ན་བསྟན་པ་ལ་གྱེས་པ་རྣམ་པ་བཅོ་བརྒྱད་དུ་གྱུར་ཅིང༌། དེ་དག་ལས་སྡེ་པ་ཁ་ཅིག་གིས་ནི་བདག་ཏུ་སྒྲོ་འདོགས་པའི་གཞུང་བཙུགས་པའི་དབང་གིས། བསྟན་བཅོས་འདི་རྩོམ་པའི་དུས་དེར་ཡང་ཆོས་ཀྱི་ཕྱག་རྒྱ་བཞི་དང་འགལ་བར་སྨྲ་བ་དུ་མ་དག་སྣང་བའི་ཕྱིར། ཞེས་པའོ། ། གཉིས་པ་བསྡུས་པའི་དོན་ནི། ཆོས་འདི་པ་དག་ལ་ཡོངས་སུ་གྲགས་པའི་བདག་གི་སྒྲ་ནི་གཉིས་ལ་འཇུག་སྟེ། དོན་དམ་པའི་བདག་དང༌། ཀུན་རྫོབ་པའི་འོ། །
དང་པོ་ནི་ཐེག་པ་ཆེན་པོ་པ་དག་ལ་གྲགས་པ་སྟེ། དངོས་པོར་སྨྲ་བ་དག་ལ་ཡོངས་སུ་གྲགས་པའི་བདག་དེ་མ་བཀག་པར་ནི་དམ་པའི་བདག་ཅེས་བྱ་བའི་དོན་དང་ཐ་སྙད་གཉིས་ཀ་མི་འབྱུང་བའི་ཕྱིར་རོ། ། གཉིས་པ་ནི། མ་རིག་པའི་དབང་གིས་རང་དབང་ཅན་དུ་སྒྲོ་བཏགས་པ་སྟེ། དེ་ཡང་བློ་དེའི་ངོར་གང་ཟག་དང་ཆོས་ཀྱི་དབྱེ་བས་གཉིས་སོ། ། དང་པོ་ནི། གང་ཟག་རང་དབང་ཅན། དེ་ལས་ལེན་པ་ནི་གཉིས་ཏེ། འཇིག་རྟེན་པ་དང༌། གྲུབ་མཐའ་པའོ། །
དང་པོ་ནི། ལྷན་ཅིག་སྐྱེས་པའི་མ་རིག་པས་བསླད་པའི་བློ་ཅན་རྣམས་ཏེ། དེའི་དབང་གིས། བདག་དང༌། གང་ཟག་དང༌། ང་དང༌། སྲོག་ལ་སོགས་པ་ཉིད་དུ་སྒྲོ་འདོགས་པར་བྱེད་ལ། གང་ལ་འདོགས་པའི་གཞི་ནི་ཕུང་པོ་ཉིད་དེ། ཐག་པ་ལ་དམིགས་ནས་སྦྲུལ་དུ་འཛིན་པ་བཞིན་ནོ། ། གཉིས་པ་ལ།
གཉིས་ཏེ། ཕྱི་རོལ་པ་དང༌། རང་གི་སྡེ་པའོ། ། དང་པོས་ནི་ཕུང་པོ་ལས་རྫས་གཞན་དུ་ཡོད་པར་སྒྲོ་བཏགས་ལ། གཉིས་པ་ནི། ཕུང་པོ་ཉིད་བདག་ཏུ་ཁས་ལེན་པ་དང༌། ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་པར་ཁས་ལེན་པའོ། ། དེ་ནི་གནས་མ་བུའི་སྡེ་པ་དག་ཡིན་ལ། སྔ་མ་དེ་ལ་ཕུང་པོ་ལྔ་ཆར་བདག་ཏུ་འདོད་པ་དང༌། རྣམ་པར་ཤེས་པ་ཉིད་དུ་བདག་ཏུ་འདོད་པའི་བྱེ་བྲག་གིས་གཉིས་སོ། །
ཆོས་ཀྱི་བདག་ཏུ་སྒྲོ་འདོགས་པ་ལ། གཉིས་ཏེ། གཟུང་བའི་ཆོས་སུ་དང༌། འཛིན་པའི་ཆོས་རང་དབང་ཅན་དུ་སྒྲོ་འདོགས་པའོ། ། དང་པོ་ནི། འཇིག་རྟེན་པ་དང༌། ཕྱི་རོལ་པ་ལས། རང་གི་སྡེ་པ་ཉན་ཐོས་པ་དག་གི་བར་མཐའ་དག་གོ ། གཉིས་པ་ནི། དེ་དག་ཁོ་ནར་མ་ཟད།
ཐེག་པ་ཆེན་པོ་སེམས་ཙམ་པ་དག་ཀྱང༌། སྣང་བ་སེམས་སུ་ཡོད་པར་ཁས་ལེན་པ་དག་གོ ། འདིར་སྐབས་སུ་བབ་པའི་གང་ཟག་གི་བདག་ཁོ་ནའི་དབང་དུ་བྱས་པ་ཡིན་ལ། དེ་ཁས་ལེན་པའི་རྒོལ་བ་ཡང༌། གཙོ་བོར་ནི་རང་གི་སྡེ་པ་དག་སྟེ། དགག་བྱ་དེ་ལུང་གིས་བཀག་པའི་ཕྱིར་དང༌། ཐར་པ་འདོད་པ་དག་གིས་བག་ཡོད་གྱིས་ཞེས་འཕྲོས་དང་མཐུན་པའི་ཕྱིར་རོ། ། འོ་ན་དེའི་འདོད་པ་གང༌། འགོག་བྱེད་ཀྱི་ལུང་རིགས་ནི་ཇི་ལྟ་བུ་ཞེ་ན། འདི་སྐད་ཅེས།
བདག་རྫས་ཡོད་ཁས་མ་བླངས་ན་ལས་འབྲས་མི་འཐད་པ་ལ་སོགས་པའི་ཉེས་པ་མང་པོ་དག་དང་བཅས་ལ། སངས་རྒྱས་ཀྱིས་ལུས་སྲོག་གཅིག་དང་ཐ་དད་གང་དུ་ཡང་ལུང་མ་བསྟན་པའི་ཕྱིར། ཕུང་པོ་རྣམས་ལས་དེ་ཉིད་དང་གཞན་དུ་བརྗོད་པར་བྱ་བ་མ་ཡིན་ནོ། ། ཞེས་ཟེར་བ་དེའོ། ། དེ་འགོག་པའི་རིགས་པ་ནི། བདག་ཡོད་དོ། ། ཞེས་བྱ་བའི་དོན་གང་ཡིན། རྫས་སུའམ་བཏགས་པའི་ཡོད་པ་ཉིད་དུ་ཁས་ལེན། དང་པོ་ལྟར་ན། ཕུང་སོགས་ལས་དེ་ཉིད་དང་གཞན་དུ་བརྗོད་མེད་ཡིན་པར་འགལ་ལ།
གཉིས་པ་ལྟར་ན། ཁོ་བོ་ཅག་དང་འདོད་པ་མཐུན་པ་ཉིད་དོ། ། ལུང་གིས་འགོག་པའི་ཚུལ་ནི། བདག་ཁས་ལེན་པ་ལ་ལུང་འགལ་ཡོད་པའི་ཚུལ་རྒྱས་པ་དང༌། དེར་ཁས་མི་ལེན་པ་ལ་ལུང་གིས་མི་གནོད་པའི་ཚུལ་རྣམས་རྒྱས་པར་འཆད་དོ། ། དེ་ནས་རང་ལུགས་འཇོག་པའི་ཚུལ་ནི། གང་ཟག་དང༌། སྲོག་དང༌། སེམས་ཅན་ཞེས་པ་མིང་གི་རྣམ་གྲངས་ཡིན་ལ། དེ་དག་ཀྱང་བཏགས་པའི་ཡོད་པ་ནི་ཡིན་ལ།
རྫས་སུ་ཡོད་པ་ནི་མ་ཡིན་པའོ། ། དོན་དེ་ལ་དགོངས་ནས་ཡོད་མེད་དང་གཅིག་ཐ་དད་སོགས་གང་དུ་ཡང་རེས་འགའ་གང་ཟག་གི་བསམ་པ་ལ་ལྟོས་ནས་ལུང་སྟོན་པར་མི་མཛད་ཅིང༌། ལ་ལར་ནི་མཐའ་གཅིག་ཏུ་ཡོད་དོ་ཞེས་དང་སྐབས་གཞན་དུ་ནི་མེད་དོ་ཅེས་མཐའ་གཅིག་པར་ལུང་བསྟན་ནོ། ། འདིར་ངེས་པའི་དོན་ནི། གཏགས་པའི་ཡོད་པས་ནི་སྤྱིར་ཡོད་པའི་གོ་མི་ཆོད་དེ། དེའི་དོན་ནི་སྒྲོ་གཏགས་པ་ལ་འཆད་པའི་ཕྱིར། རྫས་སུ་ཡོད་མེད་ཀྱིས་ནི་ཡོད་མེད་ཀྱི་གོ་ཆོད་པ་ཡིན་ནོ། ། འགྲེལ་པ་འདི་ཉིད་ལས། ཁོ་བོ་ཅག་གི་ལྟར་ན། ཡོད་པ་ཐམས་ཅད་རྫས་ཡིན་ཏེ།
དགེ་སྦྱོང་ཚུལ་གྱི་འབྲས་བུ་ནི་རྫས་སུ་གྲུབ་བོ། ། ཞེས་འབྱུང་བའི་ཕྱིར་རོ། ། ཞེས་གསུངས་སོ། ། གནས་འདིའི་བསྡུས་པའི་དོན་ནི་དེ་ཙམ་མོ། ། གསུམ་པ་ཚིག་གི་དོན་བཤད་པ་ལ་གཉིས་ཏེ། བསྡུས་དོན་མདོར་བསྟན་པ་དང༌། ཚིག་དོན་རྒྱས་པར་བཤད་པའོ། ། དང་པོ་ནི། ཇི་སྐད་དུ། འདིར་སྨྲས་པ།
ལྟ་བའི་མཆེ་བས་སྨྲས་པ་དང༌། ། ལས་རྣམས་འཇིག་པ་ལ་ལྟོས་ནས། ། སྟག་མོས་ཕྲུ་གུ་ཁྱེར་བ་ལྟར། ། རྒྱལ་བས་ཆོས་ནི་སྟོན་པར་མཛད། ། བདག་ཡོད་ཉིད་དུ་ཁས་བླངས་ནས། ། ལྟ་བའི་མཆེ་བ་སྨྲས་པར་འགྱུར། ། ཀུན་རྫོབ་རྟོགས་པར་མ་གྱུར་ན། ། དགེ་བ་ཕྲུ་གུ་ཉམས་པར་འགྱུར། ། ཡང་སྨྲས་པ། མེད་ཕྱིར་བཅོམ་ལྡན་འདས་ཀྱི་སྲོག །
དེ་ཉིད་གཞན་དུ་མ་གསུངས་སོ། ། བཏགས་པའམ་མེད་དུ་འགྱུར་འོང་བས། ། མེད་དོ་ཅེས་ཀྱང་མ་གསུངས་སོ། ། ཕུང་པོའི་རྒྱུན་ནི་གང་ལ་དགེ ། མི་དགེའི་འབྲས་བུ་ཡོད་པ་ཉིད། ། དེ་ལ་སྲོག་ཅེས་བྱ་སྟེ་དེ། ། སྲོག་མེད་བསྟན་པས་མེད་པར་འགྱུར། ། སྲོག་ཅེས་བྱ་བ་ཕུང་པོ་ལ། ། བཏགས་ཙམ་ཞེས་པ་མ་གསུངས་ཏེ། ། དེ་ཆའི་སྐྱེ་བོ་དེ་འདྲ་དེ། །
སྟོང་ཉིད་རྟོགས་པའི་སྐལ་ལྡན་མིན། ། འདི་ལྟར་གནས་པས་བདག་ཡོད་དམ། ། མེད་ཅེས་དྲིས་པ་འདྲི་བ་ཡི། ། བསམ་པ་ལ་ལྟོས་མ་གསུངས་ཏེ། ། ཡོད་ན་ཅི་ཕྱིར་ཡོད་མི་གསུངས། ། ཞེས་སོ། ། དེ་ལྟར་ཚིགས་བཅད་དང་པོ་གཉིས་ཀྱིས་ནི་རང་གི་ལུགས་བཞག་ལ། ཕྱི་མ་བཞིས་ནི་དེ་ལ་རྩོད་པ་སྤངས་པ་ཡིན་ཏེ། ཁྱེད་ལྟར་ན་བདག་དང་སྲོག་མེད་དོ་ཞེས་མཐའ་གཅིག་ཏུ་ལུང་བསྟན་པས་ཆོག་པའི་ཕྱིར། ཞེས་སྙམ་པ་ལ།
དེ་ལྟར་བསྟན་ན། བཏགས་པ་ཙམ་དུ་ཡང་མེད་པར་གོ་ནས། ལས་འབྲས་ཀྱི་རྣམ་གཞག་འདོར་དགོས་པར་འགྱུར་ལ། རྫས་བཏགས་སོ་སོར་འབྱེད་པ་ནི་འདྲི་བ་པོ་སྟོང་ཉིད་རྟོགས་པའི་སྐལ་ལྡན་ལ་ཡིན་པ་དང༌། རྫས་སུ་ཡོད་ན་དེའི་ཚེ་ཡོད་ཅེས་གསུངས་པས་ཆོག་པར་འགྱུར་ཏེ། གནས་ཚད་དང་གདུལ་བྱའི་བསམ་པ་མཐུན་པར་སོང་བས་འདྲི་བ་པོ་རང་གི་བསྟན་པ་འདྲོངས་པའི་ཕྱིར། སྐབས་འདིར་གང་ཟག་གི་བདག་བཏགས་ཡོད་དང་ཀུན་རྫོབ་གྱི་བདེན་པར་ཁས་ལེན་ཀྱང༌། ཡོད་པར་ནི་ཁས་མི་ལེན་ཏེ། ཚད་མས་མ་དམིགས་པར་འཆད་པའི་ཕྱིར་རོ། ། གང་ལ་འདོགས་པའི་གཞི་རྣམ་བཤད་མཛད་པ་དག་ཕུང་པོའི་རྒྱུན་ལ་འཆད་མོད།
སློབ་དཔོན་གྱི་བཞེད་པ་མ་ཡིན་ཏེ། རྒྱུན་ཉིད་ཀྱང་བཏགས་ཡོད་ཡིན་པས་གདགས་གཞི་རྫས་མེད་ལ་གདགས་ཆོས་བཏགས་ཡོད་མི་འདོགས་པའི་ཕྱིར། ཕུང་པོ་ལ་འདོགས་པར་བཤད་པ་མ་ཡིན་ནམ་ཞེ་ན། ཡིན་ཡོད་དེ་ཉིད་ཀྱིས་རྒྱུན་ལ་མི་འདོགས་པར་སྒྲུབ་པ་ཡིན་ཏེ། རྒྱུན་ནི་ཕུང་པོ་ལྔ་པོ་དག་གང་དུ་ཡང་མི་རུང་བའི་ཕྱིར། གང་ཟག་བཞིན་ནོ། ། དེས་ན་རང་གི་ལུགས་ལ། ཕུང་པོའི་རྒྱུན་དང་གང་ཟག་ནི་མིང་གི་རྣམ་གྲངས་ཏེ། ལུང་སིལ་བུ་ལས། རྒྱུན་ལ་གང་ཟག་ཅེས་བྱ་སྟེ། །
མཚན་ཉིད་འཛིན་ལ་ཆོས་ཤེས་བརྗོད། ། ཐེག་པ་གོང་མ་པ་དག་ཀྱང་དེ་ལྟར་འདོད་དེ། རྒྱུད་གསུམ་གྱི་རྣམ་པར་ངེས་པ་ལས། ཁ་ཡར་བ་དང་ཚོགས་པ་ཞེས། ། བརྟགས་ན་ཕུང་པོ་ལྔ་ཡི་རྒྱུན། ། གང་ཟག་མ་ཡིན་དེ་ཡི་ཕྱིར། ས་བོན་ཀུན་གཞིའི་རྣམ་ཤེས་ཀྱི། ། རྒྱུ་ནི་གང་ཟག་ཡིན་པར་འདོད། ། ཅེས་བཤད་དོ། ། གང་ཟག་གི་མཚན་གཞི་དེ་ལྟར་ངོས་འཛིན་པ་དེ་ཡང༌།
བདག་ཏུ་རྨོངས་པའི་མ་རིག་པ་དེའི་ངོར་ཡིན་གྱི། སྤྱིར་མ་ཡིན་ཏེ། ཡིན་ན་བདག་འཛིན་མ་འཁྲུལ་པར་ཐལ་བའི་ཕྱིར་རོ། ། དེ་ལྟར་ན་ཕུང་པོའི་རྒྱུན་ཀྱང་སྤྱིར་ཚད་མས་གྲུབ་པར་མི་འདོད་དེ། བཤིག་པ་ན་དེར་འཛིན་གྱི་བློ་འདོར་བའི་ཕྱིར། དེའི་ཕྱིར་རགས་རྒྱུན་ཡོད་པར་མི་འདོད་དེ། ཡོད་པ་ལ་རྫས་ཡོད་ཀྱིས་ཁྱབ་པའི་ལུང་དྲངས་མ་ཐག་པ་དེ་ཉིད་ཀྱི་ཕྱིར་རོ། ། གཉིས་པ་འགྲེལ་པས་རྒྱས་པར་བཤད་པ་ལ། གཉིས་ཏེ། སྔ་འགྲེལ་གྱི་སྒོ་ནས་བདག་མེད་པའི་སྒྲུབ་བྱེད་བཤད་པ་དང༌།
ཕྱི་འགྲེལ་གྱི་སྒོ་ནས་བདག་ཡོད་པའི་སྒྲུབ་བྱེད་མི་འཐད་པའོ། ། དང་པོ་ལ། རིགས་པའི་དང༌། ལུང་གི་སྒྲུབ་བྱེད་དོ། ། དང་པོ་ལ། གཉིས་ཏེ། ཚད་མས་མ་དམིགས་པར་བསྟན་པ་དང༌། དམིགས་པ་ལ་གནོད་བྱེད་བརྗོད་པའོ། ། དང་པོ་ནི། ཇི་སྐད་དུ།
ཡང་ཅི་འདི་ལས་གཞན་ན་ཐར་པ་ཡོད་དམ་ཞེ་ན། མེད་དོ། ། ཅིའི་ཕྱིར་ཞེ་ན། བདག་ཏུ་ལྟ་བ་ཕྱིན་ཅི་ལོག་ལ་མངོན་པར་ཞེན་པ་ཉིད་ཀྱི་ཕྱིར་ཏེ། ཕུང་པོའི་རྒྱུན་ཁོ་ན་ལ་བདག་ཏུ་འདོགས་པར་ནི་ངེས་པར་མི་འཛིན་ཏོ། ། འོ་ན་ཅི་ཞེ་ན། རྫས་གཞན་ཁོ་ན་ལ་བདག་ཏུ་ཡོངས་སུ་རྟོག་པར་བྱེད་ལ། ཉོན་མོངས་པ་རྣམས་ནི་བདག་ཏུ་འཛིན་པ་ལས་རབ་ཏུ་སྐྱེ་བ་ཡིན་ནོ། ། བདག་ཏུ་མངོན་པར་བརྗོད་པ་ནི། ཕུང་པོའི་རྒྱུན་ཁོ་ན་ལ་འཇུག་གི
བརྗོད་པར་བྱ་བ་གཞན་ལ་མ་ཡིན་ནོ། ། ཞེས་བྱ་བ་འདི་ནི་ཇི་ལྟར་ཁོང་དུ་ཆུད། ཅེས་ན། མངོན་སུམ་དང་རྗེས་སུ་དཔག་པ་མེད་པའི་ཕྱིར། ཆོས་གང་དག་ཡོད་པ་དེ་དག་ནི་བར་ཆད་བྱེད་པ་མེད་ན་མངོན་སུམ་དུ་དམིགས་པ་ཡིན་ཏེ། དཔེར་ན་ཡུལ་དྲུག་དང་ཡིད་ལྟ་བུའོ། ། ཞེས་པ་ནི་མདོར་བསྟན་པ་ཡིན་ལ། དེ་ཉིད་འཆད་པ་ནི། ཇི་སྐད་དུ། འདི་ནི་རེ་ཤིག་དཔྱད་པར་བྱ་བ་ཡིན་ཏེ།
རྫས་སུ་འདོད་དམ། བཏགས་པར་ཡོད། གལ་ཏེ་རྫས་སུ་ཡོད་ན་ནི། ། ཕུང་པོ་རྣམས་ལས་གཞན་ནོ། ། ཞེས་བརྗོད་པར་བྱ་སྟེ། ཕན་ཚུན་གྱི་ཕུང་པོ་བཞིན་ནོ། ། འོན་ཏེ་འདུས་མ་བྱས་ཡིན་ན་ནི་མུ་སྟེགས་ཅན་གྱི་ལྟ་བར་ཐལ་བར་འགྱུར་རོ། ། དགོས་པ་མེད་པ་ཉིད་དུ་ཡང་འགྱུར་རོ། ། འོན་ཏེ་བཏགས་པར་ཡོད་དོ་ཅེ་ན་ནི། ཁོ་བོ་ཅག་ཀྱང་དེ་སྐད་དུ་སྨྲའོ། །
ཞེས་གསུངས། ཕལ་ཆེར་གོ་བར་ཟད་ལ། འདུས་བྱས་གཞིར་བྱས་པའི་རྫས་ཡོད་གཅིག་དང་ཐ་དད་ཀྱིས་ཁྱབ་པ་དང༌། བདག་འདུས་མ་བྱས་སུ་འདོད་པ་མུ་སྟེགས་ཀྱི་ལུགས་ཡིན་པར་བསྟན་པའོ། ། གཉིས་པ་ལ། གཉིས་ཏེ། གདགས་གཞི་ཕུང་པོ་ལ་དམིགས་པའི་མངོན་སུམ་གྱིས་དམིགས་པ་མི་འཐད་པར་བསྟན་པ་དང༌། གང་ཟག་ཉིད་དམིགས་རྐྱེན་དུ་འདོད་པ་མི་འཐད་པའོ། ། དང་པོ་ནི། ཇི་སྐད་དུ།
ད་ལྟར་གྱི་ནང་གིས་ཟིན་པའི་ཕུང་པོ་རྣམས་རྒྱུར་བྱས་ནས་གང་ཟག་ཏུ་འདོགས་སོ། ། ཞེ་ན། ལོང་བ་ལྟ་བུའི་ཚིག་གི་དོན་མི་གསལ་བ་འདི་ནི་མི་གོའོ། ། ཞེས་གསུངས་པ་དེའི་དོན་ནི། ཕུང་པོ་ལ་དམིགས་ནས་བདག་ཏུ་འདོགས་པ་ཡིན་ནམ། ཕུང་པོ་ལ་བརྟེན་ནས་བདག་ཏུ་འདོགས་པ་ཡིན། དང་པོ་ལྟར་ན། ཕུང་པོ་ཉིད་བདག་ཏུ་འགྱུར་ཏེ། བདག་ཏུ་འཛིན་པའི་དམིགས་པའི་ཕྱིར། གཉིས་པ་ལྟར་ན་ཡང་སྐྱོན་དེ་ཉིད་དུ་འགྱུར་ཏེ།
ཕུང་པོ་ལས་ལོགས་ན་གང་ཟག་གི་གདགས་གཞི་མེད་པའི་ཕྱིར། དཔེར་ན་འོ་མ་འདོགས་པའི་རྒྱུ་རྡུལ་རྫས་བརྒྱད་ལས་ལོགས་ན་འོ་མ་མ་དམིགས་པ་བཞིན་ནོ། ། དེའི་སྐྱོན་སྤོང་བར་འདོད་ནས། བུད་ཤིང་རྒྱུར་བྱས་ནས་མེར་འདོགས་པ་དང༌། ཕུང་པོ་རྒྱུར་བྱས་ནས་བདག་ཏུ་འདོགས་པ་གཉིས་འདྲའོ། ། ཞེ་ན། དཔེ་དེ་ཉིད་ཀྱིས་གང་ཟག་རྫས་སུ་མེད་པར་གྲུབ་སྟེ། མེ་དང་བུད་ཤིང་གཉིས་ཀ་ཡང་རྡུལ་རྫས་བརྒྱད་ལ་བཏགས་པ་ཙམ་ཡིན་གྱི་ལོགས་ན་ཡོད་པ་མ་ཡིན་པའི་ཕྱིར། ཞེས་འཆད་པ་ནི། ཇི་ལྟར་བུད་ཤིང་རྒྱུར་བྱས་ནས་མེ་འདོགས་པ་བཞིན་ནོ། །
ཞེ་ན། ཞེས་པ་ནས། ཕུང་པོ་རྣམས་རྒྱུར་བྱས་ནས་གང་ཟག་འདོགས་སོ། ། ཞེས་བྱ་བ་དེ་མི་འགྲུབ་བོ། ། ཞེས་བྱ་བའི་བར་གསུངས། དེ་ལྟར་སྤྱིར་བཀག་ནས་སོ་སོར་ཕྱེ་ནས་ཀྱང་འགོག་པ་ནི། གང་ཟག་དེ་རྣམ་ཤེས་དྲུག་གི་ཤེས་བྱར་འདོད་ན། རེ་རེ་ནས་སམ། དྲུག་ཆར་གྱིས་ཤེས་དང་པོ་ལྟར་ན། གཟུགས་ལ་སོགས་པ་རེ་རེ་བ་ཉིད་དུ་ཐལ་བར་འགྱུར་རོ། །
གཉིས་པ་ལྟར་ན། ལྷས་བྱིན་གྱི་གཟུགས་མིག་གིས་མཐོང་བ་ལ་བརྟེན་ནས་ལྷས་བྱིན་མཐོང་བ་དང༌། དེའི་སྒྲ་ཐོས་པ་ལས་ལྷས་བྱིན་རྣ་བས་ཐོས་ཤེས་པ་ནས། ལྷས་བྱིན་གྱི་ཆོས་ཤེས་བརྗོད་པར་བྱ་བ་ཡིན་གྱི། གཟུགས་སོགས་རེ་རེ་ནས་ལྷས་བྱིན་ཡིན་ནོ་ཞེས་ཀྱང་མི་བརྗོད། གཟུགས་སོགས་ལས་གཞན་ན་ལྷས་བྱིན་ཡོད་དོ་ཞེས་ཀྱང་བརྗོད་པར་བྱ་བ་མ་ཡིན་པ་ཉིད་དུ་གྲུབ་ལ། དེའི་ཚེ་གང་ཟག་བཏགས་ཡོད་ཉིད་དུ་གྲུབ་པ་ཡིན་ཏེ། དཔེར་ན་འོ་མའི་གཟུགས་མིག་གིས་མཐོང་བ་ནས། དེའི་ཆོས་ཡིད་ཀྱིས་ཤེས་པའི་བར་ལ་བརྟེན་ནས། འོ་མ་མིག་གིས་མཐོང་བ་ནས་ཞེས་པའི་བར་དུ་བརྗོད་པར་བྱ་བ་ཡིན་གྱི།
འོ་མ་དང་གཟུགས་སོགས་རྫས་གཅིག་དང་ཐ་དད་གང་དུ་ཡང་བརྗོད་པར་བྱ་བ་མ་ཡིན་པ་དེ་དང་འདྲ་བ་ཉིད་དུ་གྲུབ་པའི་ཕྱིར། ཞེས་སྟོན་པ་ནི། རེ་ཤིག་འདི་ཡང་བརྗོད་པར་བྱ་སྟེ། རྣམ་པར་ཤེས་པ་དྲུག་ལས་གང་ཟག་རྣམ་པར་ཤེས་པ་གང་གིས་ཤེས་པར་བྱ་བ་ཡིན། ཞེས་པ་ནས། ཇི་ལྟར་གཟུགས་ལ་སོགས་པའི་སྤྱི་ཁོ་ན་ལ་འོ་མའམ་ཆུ་ཞེས་འདོགས་པ་དེ་བཞིན་དུ། ཕུང་པོ་རྣམས་ལ་གང་ཟག་འདོགས་སོ། ། ཞེས་བྱ་བར་གྲུབ་བོ། ། ཞེས་གསུངས། དཔེའི་སྐབས་སུ།
འོ་མ་དང་ཆུ་ལྟ་བུ་ཚོགས་སྤྱིར་གྱུར་པའི་དངོས་པོ་རྣམས་རང་གི་གདགས་གཞིར་རྫས་ཡོད་ལ་བཏགས་པའི་བཏགས་ཆོས་སུ་གནས་མ་བུའི་སྡེ་པས་ཀྱང་འདོད་པ་དེ་ཉིད་དཔེར་བྱས་པའོ། ། གོང་དུ། ཕུང་པོ་ལ་བརྟེན་ནས་གང་ཟག་འདོགས་པར་མི་འགྲུབ་བོ། ། ཞེས་པ་དང་འདི་མི་འགལ་ལམ། ཞེ་ན། དེར་ནི་དེ་ལ་བརྟེན་ནས་རྫས་ཡོད་དུ་འདོགས་པར་མི་འགྲུབ་པར་བཤད་པ་ཡིན་ལ། འདིར་བཏགས་ཡོད་དུ་འདོགས་པ་འགྲུབ་པར་བཤད་པའོ། ། ཡང་གལ་ཏེ་དྲུག་ཆར་གྱིས་ཤེས་དགོས་ན་བཏགས་ཡོད་དུ་གྲུབ་ཀྱང༌། གཅིག་གིས་ཤེས་པའི་ཚེ་གཞན་གྱིས་མི་ཤེས་སོ་ཞེ་ན། དེ་ལྟར་ན་མིག་གིས་ཤེས་པའི་ཕྱིར་སྒྲ་ལས་གཞན་ཡིན་པར་འགྱུར་ཏེ།
གཟུགས་བཞིན་ནོ། ། དེ་བཞིན་དུ་རྣ་བས་ཤེས་པའི་ཚེ་གཟུགས་ལས་གཞན་ཞིག་ཡིན་པར་འགྱུར་ཏེ། སྒྲ་བཞིན་ནོ། ། ཡང་རྣམ་ཤེས་དྲུག་གིས་ཤེས་པར་བྱ་བ་ཐུན་མོང་བ་ནི་མི་སྲིད་དེ། མདོ་ལས། བྲམ་ཟེ་དབང་པོ་ལྔ་པོ་འདི་དག་ནི་སྤྱོད་ཡུལ་ཐ་དད་པ་ཡིན་ཞིང༌། ཡུལ་ཐ་དད་པ་ཅན་ཁོ་ན་ཡིན་ཏེ། ཞེས་པ་ནས། ལྔ་གང་ཞེ་ན། མིག་གི་དབང་པོ་དང༌།
རྣ་བའི་དབང་པོ་དང༌། སྣའི་དབང་པོ་དང༌། ལྕེའི་དབང་པོ་དང༌། ལུས་ཀྱི་དབང་པོ་དང་ལྔའོ། ། ཡིད་ཀྱི་དབང་པོ་ནི་འདི་དག་གི་རྟེན་ཡིན་ནོ། ། ཞེས་བཤད་པས་སོ། ། འོ་ན་ཡིད་ཀྱི་དབང་པོ་ཡང་དབང་པོ་ལྔ་ལས་ཡུལ་སོ་སོར་ངེས་པ་ཉིད་དུ་འགྱུར་ཏེ། སྲོག་ཆགས་དྲུག་པ་ལྟ་བུའི་མདོ་ལས། དབང་པོ་དྲུག་པོ་འདི་དག་ནི་སྤྱོད་ཡུལ་ཐ་དད་པ་ཅན་ཡིན་ཞིང༌། ཡུལ་ཐ་དད་པ་ཅན་ཡིན་ཏེ།
ཞེས་སོགས་བཤད་པའི་ཕྱིར། ཞེ་ན། ཉེས་པ་མེད་དེ། དེར་བཤད་པའི་ཡིད་ཀྱི་དབང་པོ་ཞེས་པ་ནི་ཡིད་ཀྱི་རྣམ་པར་ཤེས་པ་ཉིད་ལ་འཆད་པའི་ཕྱིར། དབང་པོ་ལྔ་པོ་ཡང༌། མིག་ལ་སོགས་པ་ལྔ་དང༌། དེ་ལ་བརྟེན་པའི་རྣམ་པར་ཤེས་པ་ལ་མི་འཆད་དེ། དེ་དག་ནི་རྟོག་བཅས་མ་ཡིན་པས་མཐོང་བ་ལ་སོགས་པར་མི་འདོད་པའི་ཕྱིར། འོ་ན་ཅི་ཞེ་ན། དེ་དག་གིས་དྲངས་པའི་ཡིད་ཀྱི་ཤེས་པ་ཁོ་ནའོ། །
ཞེས་འཆད་པ་ནི། གལ་ཏེ་དེ་ལྟ་ན། ཡིད་ཀྱི་དབང་པོ་ཡང་འཁྲུལ་བ་མེད་པར་འགྱུར་ཏེ། ཞེས་སོགས་སོ། ། དེ་དག་ནི་དབང་པོ་ལྔའི་ཡུལ་ཐུན་མོང་བ་མི་སྲིད་པ་ལ་རྩོད་པ་སྤང་བ་ཡིན་ཏེ། ཇི་སྐད་དུ། དྲུག་པོ་འདས་མ་ཐག་པ་ཡི། ། ཞེས་འཆད་པས། ཡིད་ཀྱི་དབང་པོའི་ཡུལ་དུ་གཟུགས་སོགས་དོན་ལྔ་ཀ་རུང་བར་བཤད་པའོ། ། གཉིས་པ་ནི།
མིག་གི་རྣམ་པར་ཤེས་པས་གང་ཟག་དམིགས་པར་འདོད་པ་དེའི་ཚེ། མིག་ཤེས་དེ་གཟུགས་ཁོ་ན་ལ་བརྟེན་ནས་སྐྱེའམ། གཟུགས་དང་གང་ཟག་གཉིས་ཀ་ལ་བརྟེན་ནས་སྐྱེ། དང་པོ་ལྟར་ན། དེས་གཟུགས་ཁོ་ན་ཤེས་པར་འགྱུར་གྱི། གང་ཟག་ཤེས་པར་མི་འགྱུར་ཏེ། དེ་དེའི་དམིགས་པའི་རྐྱེན་དུ་མི་འདོད་པའི་ཕྱིར། སྒྲ་བཞིན་ནོ། ། གཉིས་པ་ལྟར་ན། མདོ་དང་འགལ་བ་ཡིན་ཏེ།
མདོ་ལས། མིག་དང་གཟུགས་ལ་བརྟེན་ནས་མིག་གི་རྣམ་པར་ཤེས་པ་སྐྱེའོ། ། ཞེས་གསུངས་པ་ཡིན་གྱི། གང་ཟག་ལ་བརྟེན་ནས་སྐྱེ་བར་མ་གསུངས་པའི་ཕྱིར། ཞེས་འཆད་པ་ནི། དེ་ཇི་གཟུགས་ལ་བརྟེན་ནས་སྐྱེའམ། འོན་ཏེ་གང་ཟག་གམ་གཉིས་ཀ་ལ་བརྟེན་ནས་སྐྱེ་ཞེས་སོགས་སོ། ། ཡང་གལ་ཏེ། གང་ཟག་ཕུང་པོ་ལྔ་ལས་གཞན་དུ་མི་འདོད་པའི་རྒྱུ་མཚན་ཅི་ཡིན། ཕུང་པོ་ལྔ་པོ་གང་ཟག་ཏུ་དམིགས་པའི་རྒྱུ་ཡིན་པའི་ཕྱིར།
ཞེས་ཟེར་རམ། ཕུང་པོ་དམིགས་ན་གང་ཟག་དམིགས་པས་ཁྱབ་པའི་ཕྱིར། ཞེས་ཟེར། དང་པོ་ལྟར་ན། གཟུགས་ཀྱང་མིག་ལས་གཞན་མ་ཡིན་པར་འགྱུར་ཏེ། མིག་ཀྱང་གཟུགས་དམིགས་པའི་རྒྱུ་ཡིན་པའི་ཕྱིར། གཉིས་པ་ལྟར་ན། གཟུགས་ཁོ་ན་དམིགས་པས་གང་ཟག་དམིགས་པར་འཆད་དམ། དེ་ལས་གཞན་ཞིག་ཀྱང་དམིགས་དགོས་པར་འདོད། དང་པོ་ལྟར་ན།
གཟུགས་ཁོ་ན་ལ་གང་ཟག་འདོགས་པར་འགྱུར་ལ། གཉིས་པ་ལྟར་ན། གང་ཟག་གཟུགས་ལས་གཞན་ཡིན་པར་འགྱུར་ཏེ། དུས་ཐ་དད་པར་དམིགས་པའི་ཕྱིར། ཞེས་འཆད་པ་ནི། ཅི་རེ་ཤིག་གཟུགས་རྣམས་གང་ཟག་དམིགས་པའི་རྒྱུ་ཡིན་ནམ། འོན་ཏེ་གཟུགས་རྣམས་དམིགས་ན་གང་ཟག་དམིགས་སོ་ཞེས་བྱ་བ་ཡིན། ཞེས་སོགས་སོ། ། དེ་ལྟར་གང་ཟག་ཡོད་པ་མ་ཡིན་པའི་རིགས་པའི་སྒྲུབ་བྱེད་བཤད་ཟིན་ནས། ལུང་གི་སྒྲུབ་བྱེད་འཆད་པ་ལ་དངོས་དང༌།
ལུང་ཤེས་བྱེད་མ་ཡིན་པའི་རྩོད་པ་སྤང་བའོ། ། དང་པོ་ལ། ལུང་རྣམ་གྲངས་མི་འདྲ་བ་དུ་མ་དག་དྲངས་པ་ལས། ཁ་ཅིག་གིས་ནི་གང་ཟག་ཡོད་པ་མ་ཡིན་པར་འཆད་ལ། ཁ་ཅིག་གིས་ནི་གང་ཟག་ཕུང་པོ་ལས་གཞན་དུ་བརྗོད་པར་བྱ་བ་ཡིན་པའི་ཤེས་བྱེད་འཆད་པར་སྣང་སྟེ། སྐབས་ཀྱིས་སོ་སོར་དབྱེ་དགོས་སོ། ། དེ་ཡང་འདི་ལྟར། གང་ཟག་ཕུང་པོ་ལས་གཞན་དུ་བརྗོད་པར་མི་ནུས་ན། གནས་མ་བུའི་སྡེ་པས་འདོད་པའི་མདོ་ལས། ཇི་སྐད་དུ།
ཤེས་པར་བྱ་བ་ནི་རྣམ་པ་ལྔ་སྟེ། འདས་པ་དང༌། མ་འོངས་པ་དང༌། ད་ལྟར་བྱུང་བ་དང༌། འདུས་མ་བྱས་པ་དང༌། གང་ཟག་གོ ། ཞེས་བཞི་པོ་ལས་གཞན་དུ་བརྗོད་པ་དང་འགལ། ཡང་བཅོམ་ལྡན་འདས་ཀྱིས། གཟུགས་བདག་མ་ཡིན་པ་ནས་རྣམ་པར་ཤེས་པ་བདག་མ་ཡིན་པའི་བར་གསུངས་པ་དེ། བདག་ཕུང་པོ་ལས་གཞན་དུ་བརྗོད་པ་དང་འགལ།
ཡང་བཅོམ་ལྡན་འདས་ཀྱིས། དགེ་སློང་དག མངོན་པར་ཤེས་པར་བྱ་བ་དང༌། ཡོངས་སུ་ཤེས་པར་བྱ་བ་ནི་འདི་ཙམ་དུ་ཟད་དེ། ཞེས་གཟུགས་སོགས་ཡུལ་དྲུག་དང༌། མིག་སོགས་དབང་པོ་དྲུག་དང༌། རྣམ་པར་ཤེས་པའི་ཚོགས་དྲུག་ཁོ་ན་ལས་གཞན་མ་བཤད་པས་ན། གང་ཟག་ནི་ཤེས་པར་བྱ་བ་དེ་གཉིས་སུ་མ་འདུས་སོ། ། དེའི་ཕྱིར་རྣམ་པར་ཤེས་པར་བྱ་བ་ཡང་མ་ཡིན་ནོ། ། ཡང་གང་ཟག་ཕུང་པོ་ལས་གཞན་མ་ཡིན་པ་ཉིད་དུ་འདོད་ན་ཡང་མདོ་དང་འགལ་ཏེ།
མདོ་ལས་ཕུང་པོ་རྣམས་ཁོ་ན་གང་ཟག་ཏུ་བཤད་པའི་ཕྱིར། དེ་སྐད་དུ་ཡང༌། མདོ་ལས། དེ་ལྟར་ན་གཟུགས་ཅན་མ་ཡིན་པའི་ཕུང་པོ་བཞི་དང༌། གཟུགས་ཅན་མིག་གི་དབང་པོ་དང༌། དེ་རྙེད་གཅིག་ལ་ནི་མི་ཉིད་ཅེས་བྱའོ། ། འདི་ལ་སེམས་ཅན་དང༌། མི་དང༌། ཤེད་ལས་སྐྱེས་དང༌། ཤེད་བུ་དང༌།
གསོ་བ་དང༌། སྲོག་དང༌། སྐྱེ་བོ་ཞེས་བྱ་བ་འདི་ནི་མིང་ཡིན་ནོ། ། ཞེས་པ་ནས། དགེ་སློང་དག་འདི་དག་ནི་མིང་ཙམ། ཁས་ཆེ་བ་ཙམ། ཐ་སྙད་ཙམ་མོ། ། ཞེས་མེད་བཞིན་དུ་བཏགས་པ་ཙམ་དུ་གསུངས་ཀྱི། ཡོད་པར་མ་གསུངས་སོ། ། ཡང་ཇི་སྐད་དུ།
བྲམ་ཟེ། ཐམས་ཅད་ཅེས་བྱ་བ་ནི་སྐྱེ་མཆེད་བཅུ་གཉིས་པོ་དག་ཏུ་ཟད་དོ། ། ཞེས་གསུངས་པས་ཀྱང་གང་ཟག་ཡོད་པ་མ་ཡིན་པར་གྲུབ་སྟེ། སྐྱེ་མཆེད་ནི་མ་ཡིན་པའི་ཕྱིར། ཡིན་ན་བརྗོད་པར་བྱ་བ་མ་ཡིན་པའི་ཕྱིར་ཐ་སྙད་དུ་འགལ་ལོ། ། ཡང་གཟུགས་ཅན་སྙིང་པོའི་མདོ་ལས། དགེ་སློང་དག་བདག་དང་བདག་གི་ཞེས་བྱ་བ་ནི། བྱིས་པ་སོ་སོ་སྐྱེ་བོ་ཐོས་པ་དང་མི་ལྡན་པས་བཏགས་པར་ཟད་དོ། ། ཞེས་དང༌། དགྲ་བཅོམ་པ་དག་གིས་བདུད་ལས་བརྩམས་ནས་སྨྲས་པ།
སེམས་ཅན་ཞེས་བྱ་བདུད་ཅེས་སེམས། ། ཁྱོད་ནི་ལྟ་བར་གྱུར་པ་ཡི། ། འདུ་བྱེད་ཕུང་པོ་འདི་སྟོང་སྟེ། ། འདི་ལ་སེམས་ཅན་ཡོད་མ་ཡིན། ། ཇི་ལྟར་ཡན་ལག་ཚོགས་རྣམས་ལ། ། ཤིང་རྟའི་མིང་དུ་བཤད་པ་ལྟར། ། དེ་བཞིན་ཕུང་པོ་རྣམས་བརྟེན་ནས། ། ཀུན་རྫོབ་སེམས་ཅན་ཞེས་བྱའོ། ། ཞེས་དང༌། ལུང་ཕྲན་ཚེགས་ལས།
བདག་ཉིད་ཀྱིས་ནི་བདག་མེད་དེ། ། ཕྱིན་ཅི་ལོག་གིས་རྟོག་པར་བྱེད། ། འདི་ལ་བདག་གམ་སེམས་ཅན་མེད། ། ཆོས་འདི་དག་ནི་རྒྱུ་དང་བཅས། ། སྲིད་པའི་ཡན་ལག་བཅུ་གཉིས་དང༌། ། ཕུང་པོ་སྐྱེ་མཆེད་ཁམས་རྣམས་དང༌། ། རྣམ་པར་བསམ་ན་འདི་ཀུན་ལ། ། གང་ཟག་དམིགས་པ་མ་ཡིན་ནོ། ། ནང་གི་སྟོང་པ་ཡིན་པར་ལྟོས། ། ཕྱི་རོལ་གནས་པ་སྟོང་པར་ལྟོས། །
གང་ཞིག་སྟོང་པ་ཉིད་བསྒོམ་པ། ། དེ་ཡང་འགའ་ཡང་མི་དམིགས་སོ། ། ཞེས་དང༌། དེ་བཞིན་དུ་བདག་ཏུ་དམིགས་པ་ལ་ཉེས་དམིགས་ལྔ་ཡོད་དེ། བདག་ཏུ་ལྟ་བ་དང༌། སེམས་ཅན་དུ་ལྟ་བ་དང༌། སྲོག་ཏུ་ལྟ་བར་འགྱུར། མུ་སྟེགས་ཅན་རྣམས་དང་ཁྱད་པར་མེད་པར་འགྱུར། ལམ་གོལ་བའང་གོམས་པར་ཞུགས་པར་འགྱུར། དེའི་སེམས་སྟོང་པ་ཉིད་ལ་མི་འཇུག་ཅིང༌།
རབ་ཏུ་དང་བར་མི་འགྱུར་ལ། ཡང་དག་པར་མི་གནས་པ་རྣམ་པར་གྲོལ་བར་མི་འགྱུར། འདིའི་འཕགས་པའི་ཆོས་རྣམས་རྣམ་པར་བྱང་བར་མི་འགྱུར། ཞེས་གསུངས་སོ། ། དེ་དག་གིས་ནི་ལུང་དང་འགལ་བ་དངོས་བསྟན་ནས། ཉེས་སྤོང་མི་འཐད་པ་ལ་བཞི་སྟེ། ལུང་དེ་དག་ཁས་མི་ལེན་པའི་ཉེས་སྤོང་མི་འཐད། ཆོས་ཐམས་ཅད་བདག་མེད་དུ་གསུངས་པའི་མདོའི་དོན་འཆད་ཚུལ་མི་འཐད། བཅོམ་ལྡན་འདས་ཐམས་ཅད་མཁྱེན་པ་མ་ཡིན་པར་ཐལ་བའི་རྩོད་པ་མི་འཐད། ལུང་མ་བསྟན་བཅུ་བཞི་སྟོན་པའི་མདོ་དང་འགལ་བ་སྤང་བའོ། །
དང་པོ་ནི། གནས་མ་བུའི་སྡེ་པ་ན་རེ། ཁོ་བོ་ཅག་གོང་དུ་དྲངས་པའི་མདོ་དེ་དག་མི་འདོད་དོ། ། ཞེས་ཟེར། འོ་ན་ཁྱེད་ཅག་སྡེ་པ་ཁོ་ན་ཚད་མར་འདོད་དམ། སངས་རྒྱས་ཀྱི་བཀའ་ཁོ་ན་ཚད་མར་འདོད། དང་པོ་ལྟར་ན། སངས་རྒྱས་ཁྱེད་ལ་སྟོན་པ་མ་ཡིན་པར་འགྱུར་ཏེ། དེའི་བཀའ་ཚད་མར་མི་འདོད་པའི་ཕྱིར། གཉིས་པ་ལྟར་ན།
གོང་དུ་དྲངས་པའི་ལུང་དེ་དག་ཀྱང་ཚད་མ་ཡིན་ཏེ། སྡེ་པ་ཐམས་ཅད་ཀྱིས་འདོན་པའི་ཕྱིར། མདོ་སྡེ་ལ་འཇུག་པ་ལ་སོགས་པའི་ཕྱིར་རོ། ། ཞེས་འཆད་པ་ནི་དེ་དག་ནི་གཞུང་འདི་ཚད་མར་མི་བྱེད་པ་ཉིད་དོ། ། ཅིའི་ཕྱིར་ཞེ་ན། ཁོ་བོ་ཅག་གིས་སྡེ་པ་འདི་མི་འདོན་ཏོ། ། ཞེས་ཟེར་རོ། ། ཞེས་སོགས་སོ། ། གཉིས་པ་ནི། འོ་ན་ཆོས་ཐམས་ཅད་བདག་མེད་པའོ། །
ཞེས་བྱ་བའི་མདོ་དེ་ཡང་མི་འདོད་དམ། གལ་ཏེ་གང་ཟག་ནི་ཆོས་ཀྱི་ཁོངས་སུ་མ་གཏོགས་སོ། ། ཞེས་ན། འོ་ན་ཡིད་ཀྱི་ཤེས་བྱར་ཁས་བླངས་པ་དང་འགལ་ལོ། ། གཞན་ཡང༌། བདག་ཏུ་ལྟ་བ་ཕྱིན་ཅི་ལོག་ཏུ་འཆད་པའི་མདོ་དང་འགལ་ལོ། ། ད་ནི་བདག་མེད་པའི་ཕུང་སོགས་བདག་ཏུ་རྟོགས་པ་ལ་བསམས་པའོ། ། ཞེས་ཟེར། ཕུང་སོགས་བདག་མེད་ཡིན་ན། དེ་ལ་བརྗོད་མེད་ཀྱི་བདག་ཡོད་པར་ཁས་བླངས་པ་དང་འགལ་ལོ། །
ཞེས་འཆད་པ་ནི། གཞན་ཡང་དེ་དག་ལ་ཆོས་ཐམས་ཅད་བདག་མེད་དོ་ཞེས་བྱ་བའི་མདོ་འདི་ཡང་མེད་དམ། ཞེས་སོགས་སོ། ། ཡང་བདག་ཡོད་པར་ཁས་ལེན་ཕྱིན་ཆད། ཕུང་སོགས་ལ་ཡོད་པར་ཁས་ལེན་དགོས་ཏེ། བདག་ཏུ་ལྟ་བའི་བློས་ཕུང་སོགས་ལ་ཡོད་པར་ཁས་ལེན་དགོས་ཏེ། བདག་ཏུ་ལྟ་བའི་བློས་ཕུང་སོགས་ལ་ལྟ་བར་གསུངས་པའི་ཕྱིར། ཞེས་འཆད་པར་ནི། མདོ་གཞན་དག་ལས་ཀྱང༌། དགེ་སྦྱོང་ངམ་བྲམ་ཟེ་གང་ལ་ལ་བདག་གོ་སྙམ་དུ་ལྟ་བ་དེ་ཐམས་ཅད་ནི།
ཉེ་བར་ལེན་པའི་ཕུང་པོ་ཁོ་ན་ལ་ཞེས་སོགས་སོ། ། གསུམ་པ་ནི། སངས་རྒྱས་ཐམས་ཅད་མཁྱེན་པ་མ་ཡིན་པར་འགྱུར་ཏེ། གང་ཟག་ནི་མེད། སེམས་དང་སེམས་ལས་བྱུང་བའི་ནི་སྐད་ཅིག་མ་ཉིད་ཡིན་པས་དུས་གསུམ་ཀ་མཉམ་དུ་ཚོགས་པ་མེད་པའི་ཕྱིར། ཞེ་ན། དེའི་ལན་ལ། གཉིས་ཏེ། ཁས་བླངས་འགལ་བ་དང༌། རྣལ་མའི་ལན་ནོ། །
དེ་དག་རིམ་པར་འཆད་པ་ནི། འོ་ན་ནི་སངས་རྒྱས་ཐམས་ཅད་མཁྱེན་པ་མ་ཡིན་པར་འགྱུར་ཏེ། ཞེས་དང༌། འོ་ན་སེམས་འཇིག་པ་ན་གང་ཟག་མི་འཇིག་པར་ཁས་བླངས་པའི་ཕྱིར་འདི་རྟག་པ་ཉིད་དུ་ཁས་བླངས་སོ། ། ཞེས་དང༌། འདིར་སྨྲས་པ། རྒྱུན་གྱིས་སྤྱོད་པའི་ཕྱིར་ན་དཔེར། ། མེ་ཡིས་ཐམས་ཅད་བསྲེག་འདོད་ལྟར། ། དེ་བཞིན་ཐམས་ཅད་མཁྱེན་འདོད་བྱའི། ། ཅིག་ཆར་ཐམས་ཅད་མཁྱེན་ཕྱིར་མིན། །
ཞེས་སོགས་སོ། ། བཞི་པ་མདོའི་དོན་འཆད་ཚུལ་མི་འཐད་པ་ལ་རྣམ་གྲངས་དུ་མ་ལས། དང་པོ་ནི། ཐམས་ཅད་ཡོད་པར་སྨྲ་བ་ཁྱེད་ཅག་ཀྱང༌། ཕུང་པོ་རྣམས་ཁོ་ན་གང་ཟག་ཏུ་ཁས་ལེན་ན། བཅོམ་ལྡན་འདས་ཀྱིས། ཁུར་དང༌། ཁུར་ཁྱེར་བ་པོ་ཐ་དད་དུ་གསུངས་པ་དང་འགལ་ལོ། ། ཞེས་ཟེར། ཕུང་པོ་སྔ་མ་རྣམས་ནི་ཁུར་ནོད་པ་པོ་དང༌།
ཕྱི་མ་རྣམས་ནི་ཁུར་ཡིན་པ་ལ་དགོངས་སོ། ། ཞེས་འཆད་པ་ནི། གལ་ཏེ་ཕུང་པོ་རྣམས་ཁོ་ན་གང་ཟག་ཡིན་ན། ཞེས་སོགས་སོ། ། ཡང་གལ་ཏེ། གང་ཟག་མེད་ན། མདོ་ལས་སེམས་ཅན་སྐྱེ་བ་མེད་དོ། ། ཞེས་ཟེར་བ་ནི་ལོག་པར་ལྟ་བ་ཡིན་ནོ། ། ཞེས་གསུངས་པ་དང་འགལ་ལོ། ། ཞེ་ན།
མི་འགལ་ཏེ། ཕུང་པོའི་རྒྱུན་སྐྱེ་བ་ལ་དགོངས་པའི་ཕྱིར། ཞེས་འཆད་པ་ནི། སེམས་ཅན་སྐྱེ་བ་མེད་དོ། ། ཞེས་ཟེར་བ་ནི་ལོག་པར་ལྟ་བ་ཡིན་ནོ། ། ཞེས་སོགས་སོ། ། འདི་ཡང་ཞིབ་མོར་ན། ཕུང་པོའི་རྒྱུན་སྐྱེ་བ་མ་ཡིན་གྱི། ཕུང་པོའི་རྒྱུན་སྐད་ཅིག་མ་ཉིད་སྐྱེ་བ་ལ་བསམ་པའོ། ། གཞན་ཡང་གང་ཟག་ལ་སྐུར་འདེབས་ལོག་པར་ལྟ་བ་ཡིན་ན།
ཅི་ཞིག་གིས་སྤོང༌། མཐོང་སྒོམ་གྱི་སྤང་བྱ་གཉིས་པོ་གང་ཡང་མི་རུང་སྟེ། གང་ཟག་ནི་བདེན་པ་བཞི་པོ་གང་གི་ཡང་ཁོངས་སུ་མ་གཏོགས་པའི་ཕྱིར། ཞེས་འཆད་པ་ནི། གང་ཟག་ལ་སྐུར་པ་འདེབས་པ་འདི་ལོག་པར་ལྟ་བ་ཡིན་ན། ཞེས་སོགས་སོ། ། གཞན་ཡང་གང་ཟག་སྐྱེ་ན་འདུས་བྱས་སུ་འགྱུར་ཏེ། སྐྱེ་བ་དང་ལྡན་པའི་ཕྱིར། ཞེས་འཆད་པ་ནི། གང་ཟག་འདུས་བྱས་ཡིན་ནོ། །
ཞེས་བརྗོད་པར་བྱའོ། ། ཞེས་སོགས་སོ། ། གནས་མ་བུ་ན་རེ། སྔོན་མེད་པ་ལས་སྐྱེ་བ་ནི་མ་ཡིན་གྱི། ཕུང་པོ་གཞན་ལེན་པ་ལ་བསམ་པ་ཡིན་ཏེ། དཔེར་ན། རིག་པ་བླངས་པ་ལ་མཆོད་སྦྱིན་པ་སྐྱེས་ཞེས་དང༌། བརྡའ་སྤྲོད་པ་སྐྱེས་ཞེས་དང༌། རྟགས་བླངས་པ་ལ་དགེ་སློང་སྐྱེས་ཞེས་བརྗོད་པ་བཞིན་ནོ། ། ཞེ་ན།
དེ་ནི་མ་ཡིན་ཏེ། དོན་དམ་པ་སྟོང་པ་ཉིད་ཀྱི་མདོ་ལས། དགེ་སློང་དག ལས་ནི་ཡོད། རྣམ་པར་སྨིན་པ་ནི་ཡོད། ཆོས་སུ་བརྡར་བཏགས་པ་མ་གཏོགས། ཕུང་པོ་རྣམས་འདོར་བ་དང༌། ཉིང་མཚམས་སྦྱོར་བར་བྱེད་པ་པོ་ནི་མ་དམིགས་སོ། ། ཞེས་པའོ། ། ཡང་དཔེ་མི་འཐད་དེ།
གང་ཟག་མ་གྲུབ་པ་ལ་མཆོད་སྦྱིན་པ་དང་དགེ་སློང་སོགས་མ་གྲུབ་པའི་ཕྱིར། ཞེས་འཆད་པ་ནི། གལ་ཏེ་གང་ཟག་ཡིན་ནོ། ། ཞེ་ན། དེ་མ་གྲུབ་བོ། ། སེམས་དང་སེམས་ལས་བྱུང་བ་རྣམས་ཡིན་ནོ། ། ཞེ་ན། སྔོན་མེད་པ་ལས་སྐྱེ་བ་ཡིན་ནོ། ། ཞེས་སོགས་སོ། ། གཞན་ཡང་ཁྱོད་ཀྱིས་ཕུང་པོ་དང་གང་ཟག་གཞན་དུ་ཁས་བླངས་ཏེ།
ཕུང་པོ་ནི་ལྔ། གང་ཟག་ནི་གཅིག་ཅེས་སྨྲས་པའི་ཕྱིར་རོ། ། ཞེས་སྨྲས་པ་ལ། འབྱུང་བ་ནི་བཞི། དེ་ལས་གྱུར་པའི་གཟུགས་ནི་གཅིག་ཡིན་ཀྱང༌། དེ་དག་གཞན་མ་ཡིན་པ་དང་འདྲའོ། ། ཞེ་ན། འདོད་པ་གྲུབ་སྟེ། ཁོ་བོ་ཅག་འབྱུང་བ་བཞི་ཚོགས་ཙམ་ལ་གཟུགས་སུ་འདོགས་པ་དང་འདྲ་བར་གྲུབ་པའི་ཕྱིར། ཞེས་འཆད་པ་ནི།
ཕུང་པོ་ནི་ལྔའོ། ། ཞེས་པ་ནས། ཕུང་པོ་ཙམ་གང་ཟག་ཡིན་པར་ཁས་ལེན་པ་ཡིན་ནོ། ། ཞེས་པའི་བར་དུའོ། ། ཡང་གནས་མ་བུའི་སྡེ་པ་ན་རེ། ཕུང་པོ་ཙམ་གང་ཟག་ཡིན་ན། ལན་ལུང་དུ་མི་སྟོན་པ་མི་འཐད་དེ། ལུས་ཕུང་པོ་ལྔ་པོ་འདི་སྲོག་ཡིན། ཞེས་ལུང་བསྟན་པས་ཆོག་པའི་ཕྱིར། ཞེ་ན།
འདྲི་བ་པོའི་བསམ་པ་ལ་ལྟོས་ནས་ལུང་མ་བསྟན་པ་ཡིན་ཏེ། འདྲི་བ་པོ་ནི། ཀུན་ཏུ་རྒྱུ་གནས་པ་དང་རྒྱུས་མཐུན་པ་ཞེས་པས་དྲིས་པ་ཡིན་ལ། དེའི་བསམ་པ་ནི། ནང་གི་བྱེད་པའི་སྐྱེས་བུ་ལ་བསམ་པ་ཡིན་ལ། དེའི་ཚེ་ཁྱད་གཞི་དེ་མེད་ན་ཁྱད་ཆོས་གཅིག་དང་ཐ་དད་དུ་ལུང་མ་བསྟན་པར་ག་ལ་ནུས། འོ་ན་མེད་དོ་ཞེས་ལུང་བསྟན་པས་ཆོག་མོད་སྙམ་ན། དེ་ལྟ་ན་འདྲི་བ་པོ་ལ་ཆད་པའི་ལྟ་བ་སྐྱེ་བར་འགྱུར་ཏེ། སྔོན་བདག་ཡོད་པ་ལས་ཕྱིས་དེ་མེད་པར་སོང་ངོ་སྙམ་དུ་འཛིན་པའི་ཕྱིར། ཞེས་འཆད་པ་ནི།
གལ་ཏེ་ཕུང་པོ་ཙམ་གང་ཟག་ཡིན་ན། ཅིའི་ཕྱིར་བཅོམ་ལྡན་འདས་ཀྱིས། ཞེས་པ་ནས། འདྲི་བ་པོའི་བསམ་པ་ལ་ལྟོས་པའི་ཕྱིར་ཏེ། དེས་སྲོག་ཅེས་བྱ་ཕུང་པོའི་རྒྱུན་གང་ཡིན་པ་དེ་ཡང་མེད་པར་གོ་བར་གྱུར་ན། ལོག་པར་ལྟ་བར་ལྟུང་བར་འགྱུར་ཏེ། དེས་རྟེན་ཅིང་འབྲེལ་བར་འབྱུང་བ་མི་ཤེས་པའི་ཕྱིར་རོ། ། ཞེས་གསུངས། དེ་དག་གིས་ནི་བདག་མེད་པའི་ལུང་རིགས་ཀྱི་སྒྲུབ་བྱེད་རྒྱས་པར་བསྟན་ཟིན་ནོ། ། སྐབས་དེ་དག་ཏུ་གང་ཟག་དང༌།
སྲོག་དང༌། བདག་རྣམས་ཚད་མས་མ་གྲུབ་པ་དང༌། ཤེས་པར་བྱ་བ་མ་ཡིན་པར་ཡང་བཤད། ཕུང་པོའི་རྒྱུན་ཁོ་ན་གང་ཟག་དང༌། སྲོག་ལ་སོགས་པའི་མཚན་གཞིར་བཤད་ཅིང༌། དེ་དག་མེད་པར་ཁས་བླངས་ན་ཆད་པའི་ལྟ་བ་ཉིད་དུ་འགྱུར་བར་ཡང་བཤད། བཏགས་ཡོད་དུ་ཁས་བླངས་པའི་ཚེ་ཆོས་ཀྱི་སྐྱེ་མཆེད་དུ་གསལ་བས། ཇི་ལྟར་ན་ཤེས་བྱ་དང་ཡིད་ཀྱི་ཡུལ་དུ་མི་འགྱུར་སྙམ་པའི་དོགས་པ་འདི་སེལ་དགོས་སོ། ། འདི་ལ་ཐོག་མར་གང་ཟག་གི་ངོས་འཛིན་བཤད་པ་དང༌། བཏགས་ཡོད་ལ་ཤེས་བྱས་མ་ཁྱབ་པའི་ཚུལ་གང་ཟག་ཡོད་པའི་གནས་སྐབས་ངོས་བཟུང་བའོ། །
དང་པོ་ནི། བདག་དང་གང་ཟག་ལ་སོགས་པ་རྣམས་གྲངས་མང་པོ་ཅན་དེ་དག་གི་ངོས་འཛིན་ནི། རང་དང་གཞན་གྱི་སྡེ་པ་དག་མི་མཐུན་ཏེ། རང་གིས་ནི། ཟིན་པའི་ཕུང་པོ་ལྔ་ཚོགས་ཙམ་གྱི་རྒྱུན་ལ་ངོས་འཛིན་ནོ། ། གཞན་གྱིས་ནི། ནང་གི་བྱེད་པའི་སྐྱེས་བུ་ལ་འདོད་དོ། ། ཁས་ལེན་པའི་ཚུལ་ནི་མི་མཐུན་ཏེ། གཞན་གྱིས་ནི་རྫས་ཡོད་དང༌། རང་གིས་ནི་བཏགས་ཡོད་དུའོ། །
གཞན་གྱིས་བཏགས་པའི་བདག་དེ་ནི་རྫས་སུ་ཡོད་པ་ལྟ་ཞོག བཏགས་པའི་ཡོད་པ་ཉིད་དུ་ཡང་ཁས་མི་ལེན་ཏེ། གདགས་གཞི་རྫས་སུ་ཡོད་པ་ཕར་ཞོག ཆོས་ཙམ་དུ་ཡང་མེད་པའི་ཕྱིར་རོ། ། རབ་རིབ་ཅན་ལ་སྐྲ་ཤད་འཛག་པར་སྣང་བ་བཞིན་ནོ། ། དེས་ན་གཞན་གྱིས་བཏགས་པའི་བདག་དང༌། རང་གིས་འདོད་པའི་བདག་ནི། ཐ་སྙད་དུ་ཡོད་པ་དང་མེད་པས་རྣམ་པར་ཕྱེ་བ་ཡིན་ཏེ། བཏགས་པའི་ཡོད་པ་ཡིན་མིན་གྱིས་ཕྱེ་བའི་ཕྱིར། དེའི་ཤེས་བྱེད་ཀྱང༌།
ལྷན་ཅིག་སྐྱེས་པའི་རྟོག་པ་ལ་ཇི་ལྟར་སྣང་བ་དེ་དང་མཐུན་མི་མཐུན་གྱི་ཁྱད་པར་ཡོད་པའི་ཕྱིར། རྟོག་པ་དེ་ལ་སྣང་བའི་ཚུལ་ཡང༌། གཞུང་འདིར་ནི་ཕུང་པོའི་རྒྱུན་ཉིད་རྟོག་པས་བདག་ཏུ་འཛིན་པར་འཆད་ལ། དབུ་མ་ལ་འཇུག་པར་ནི་དེ་ཉིད་དེར་འཛིན་པ་མ་ཡིན་གྱི། དེ་ལ་བརྟེན་ནས་དེར་འདོགས་པ་ཉིད་དུ་འཆད་དོ། ། གཉིས་པ་ནི། འདིར་བཏགས་ཡོད་ལ་ཤེས་བྱས་ཁྱབ་པ་མ་ཡིན་ཏེ། ཤེས་བྱ་ནི་བཞིར་ཁ་ཚོན་ཆོད་ལ། དེ་ཡང་རྫས་ཡོད་ཁོ་ནར་ངེས་པའི་ཕྱིར། གང་ཟག་ཆོས་ཀྱི་སྐྱེ་མཆེད་དུ་ཡང་ཁས་མི་ལེན་ཏེ།
དེ་ནི་ཇི་སྐད་དུ། དེ་གསུམ་རྣམ་རིག་བྱེད་མིན་དང༌། ། འདུས་མ་བྱས་རྣམས་བཅས་པ་ནི། ། ཆོས་ཀྱི་སྐྱེ་མཆེད་ཁམས་ཤེས་བྱ། ། ཞེས་འཆད་པའི་ཕྱིར། འོ་ན་རྟོག་པའི་ཡུལ་དང༌། བརྗོད་བྱེད་ཀྱི་སྒྲས་བརྗོད་དུ་ཡང་མི་རུང་བར་ཁས་ལེན་ནམ། ཞེ་ན། དེར་ནི་ཁས་ལེན་ཏེ། འདིར་བདག་ཕུང་གཉིས་དེ་ཉིད་དང་གཞན་དུ་བརྗོད་དུ་མེད་པ་བཀག་པའི་ཕྱིར།
དེ་ཙམ་གྱིས་ཡོད་པར་མི་འགྲུབ་སྟེ། མུ་སྟེགས་ཀྱིས་བརྟགས་པའི་བདག་བཞིན་ནོ། ། དེ་ལྟར་བཤད་པ་ན་རགས་པ་དང་རྒྱུན་གྱི་དངོས་པོ་རྣམས་ཡོད་པར་མི་འགྲུབ་སྟེ། མངོན་སུམ་གྱིས་ཀྱང་མི་འགྲུབ། རྗེས་དཔག་གིས་ཀྱང་མི་འགྲུབ་པའི་ཕྱིར། མངོན་སུམ་གྱིས་འགྲུབ་ན་དེའི་ཡུལ་ཅན་གྱི་མངོན་སུམ་དེ་གང་ཡིན། དབང་པོའི་མངོན་སུམ་ལྔ་པོས་ནི་མི་འགྲུབ་པར་གོང་དུ་བཤད་ཟིན་ལ། ཡིད་ཀྱི་མངོན་སུམ་གྱིས་ཀྱང་མི་འགྲུབ་པ་ནི། ཆོས་ཀྱི་སྐྱེ་མཆེད་ཀྱི་ནང་དུ་མ་བཤད་པ་དང༌། རྣམ་པར་ཤེས་པའི་ཚོགས་དྲུག་པོ་དག་གི་སྤྱོད་ཡུལ་ཐ་དད་པ་ན།
རགས་པ་ལ་ནི་ཡུལ་ཅན་སོ་སོ་བ་དག་གི་ཆ་དམིགས་པ་ཡིན་གྱི། མངོན་སུམ་གཅིག་གི་ཡུལ་དུ་མི་རུང་བའི་ཕྱིར་དང༌། སོ་སོ་བ་དེ་དག་ནི་རྫས་སུ་ངེས་པའི་ཕྱིར། རྒྱུན་ལ་ཡང་དེ་བཞིན་ཏེ། ཡུལ་ཅན་གྱི་བློ་ནི་སྐད་ཅིག་མ་ཉིད་ཡིན་པས། རྒྱུན་སྔ་མའི་ཡུལ་ཅན་གྱི་བློ་ཕྱི་མའི་དུས་སུ་མེད་པའི་ཕྱིར། རྗེས་དཔག་གིས་ཀྱང་མི་འགྲུབ་སྟེ། རྟེན་གཏན་ཚིགས་མེད་པའི་ཕྱིར། གལ་ཏེ་གཏན་ཚིགས་ཤིག་ཡོད་ན། རྡུལ་རྫས་བརྒྱད་པོ་སོ་སོ་བ་དག་ཡོད་ཀྱང༌།
ཚོགས་སྤྱི་མེད་ན་ཡུལ་ཅན་གྱི་རྣམ་པར་ཤེས་པ་མི་འབྱུང་བའི་ཕྱིར། ཞེས་པའི་གཏན་ཚིགས་ཀྱིས་སྒྲུབ་དགོས་པ་ལས། དེ་ཡང་ཡོད་པ་མ་ཡིན་ཏེ། རེ་རེ་ལས་མ་གཏོགས་པའི་ཚོགས་པའི་དོན་བྱེད་མི་ནུས་པའི་ཕྱིར། ཏིལ་གྱི་མར་མང་པོ་འབྱིན་པ་ལ་འབྲུ་མང་པོ་ལྷན་ཅིག་ཏུ་ཚོགས་དགོས་ཀྱང༌། རེ་རེ་བ་ལས་མ་གཏོགས་པའི་མར་འབྱིན་བྱེད་གཞན་ཡོད་པ་མ་ཡིན་པ་བཞིན་ནོ། ། འོ་ན་ལུགས་འདིར་བདག་མེད་གཉིས་ཀ་ཁས་ལེན་པར་བྱེད་དམ། ཞེ་ན། ཆོས་ནི་གཉིས་ཏེ། རྫས་སུ་ཡོད་པ་དང༌།
བཏགས་པའི་ཡོད་པའོ། ། དང་པོ་ནི། རྡུལ་དང་སྐད་ཅིག་ཆ་མེད་པ་རྣམས་སོ། ། གཉིས་པ་ནི། རགས་པ་དང་རྒྱུན་ནོ། ། གང་ཟག་ལ་ནི་དེ་ལྟར་གཉིས་སུ་དབྱེ་བ་མེད་ཀྱི། བཏགས་པའི་ཡོད་པ་ཁོ་ནའོ། ། དེའི་ཕྱིར་གང་བཏགས་པའི་ཡོད་པ་དེ་ཐམས་ཅད་ཀྱིས་ནི་གྲུབ་པའི་མཐའ་འདིར་ཡོད་པ་ཞེས་བྱ་བའི་གོ་ཆོད་པ་མ་ཡིན་ལ། གང་རྫས་སུ་ཡོད་པ་དེ་ཐམས་ཅད་ནི་ཡོད་པ་ཁོ་ནའོ། ། གལ་ཏེ།
སྲོག་དང་གང་ཟག་རྫས་སུ་མེད་ན་སྲོག་དང་སོ་སོ་སྐྱེ་བོ་ལྡན་པ་མ་ཡིན་པའི་འདུ་བྱེད་ཀྱི་དབྱེ་བར་འཆད་པ་དང་འགལ་ལོ་ཞེ་ན། སོ་སོ་སྐྱེ་བོ་ནི་གང་ཟག་ཏུ་མི་འདོད་ལ། སྲོག་གང་ཟག་ཏུ་འཆད་མོད། དེ་ལྟ་ན་ཡང་གནས་དགུ་པ་འདིར་མི་ལྡན་པའི་འདུ་བྱེད་རྫས་སུ་ཡོད་པར་ཁས་མི་ལེན་ཏེ། མདོ་སྡེ་པའི་གཞུང་ཉིད་རང་གཞུང་དུ་བཞག་པའི་ཕྱིར། ཇི་ལྟར་དོན་སྣང་གི་ཤེས་པས་དོན་དམ་མ་གཏོགས་པ་དང༌། རྒྱུད་ཡོངས་སུ་འགྱུར་པའི་ཁྱད་པར་ཁས་བླངས་པའི་ཕྱིར། དེ་སྐད་དུ་ཡང༌། འདྲ་བས་བདག་ཉིད་ཐོབ་པའི་ཕྱིར་རྒྱུ་དང་མཐུན་པར་བྱེད་དོ། ། ཞེས་བྱ་བ་དེ་བཞིན་དུ།
རྣམ་པར་ཤེས་པ་ཡང་ཅུང་ཟད་ཀྱང་མི་བྱེད་མོད་ཀྱི་འདྲ་བར་བདག་ཉིད་ཐོབ་པའི་ཕྱིར་ཡུལ་རྣམ་པར་ཤེས་པ་ཞེས་བྱའོ། ། འདྲ་བ་ཅི་ཞེ་ན། དེའི་རྣམ་པ་ཉིད་དོ། ། ཞེས་དང༌། ཁོ་བོ་ཅག་ཀྱང་ལས་ཞིག་ཟིན་པ་ལས་འབྲས་བུ་འབྱུང་བར་མི་སྨྲའོ། ། འོ་ན་ཇི་ལྟ་བུ་ཞེ་ན། དེའི་རྒྱུད་ཡོངས་སུ་འགྱུར་པའི་ཁྱད་པར་ལས་ཏེ། ས་བོན་དང་འབྲས་བུ་བཞིན་ནོ། ། རྒྱུད་ནི་ཅི་ཡིན། ཡོངས་སུ་འགྱུར་པ་ནི་ཅི་ཡིན།
ཁྱད་པར་ནི་ཅི་ཡིན། ཞེ་ན། ལས་སྔོན་དུ་འགྲོ་བའི་སེམས་ཕྱིར་འབྱུང་བ་གང་ཡིན་པ་དེ་ནི་རྒྱུད་ཡིན་ནོ། ། དེ་བཞིན་དུ་སྐྱེ་བ་ནི་ཡོངས་སུ་འགྱུར་བ་ཡིན་མོད། དེའི་འཇུག་ཐོགས་སུ་འབྲས་བུ་བསྐྱེད་ནུས་པ་གང་ཡིན་པ་དེ་ནི་ཡོངས་སུ་འགྱུར་བ་གཞན་ལས་ཁྱད་པར་དུ་འཕགས་པའི་ཕྱིར་ཡོངས་སུ་འགྱུར་བའི་ཁྱད་པར་ཡིན་ཏེ། ཞེས་གསུངས་སོ། ། འོ་ན་བྱེ་བྲག་ཏུ་སྨྲ་བས་སྲོག་རྫས་ཡོད་དུ་ཁས་བླངས་པའི་ཕྱིར་བདག་ཡོད་དུ་ཁས་བླངས་པར་འགྱུར་ལ། དེ་ལྟ་ན་ཆོས་ཀྱི་ཕྱག་རྒྱ་དང་འགལ་ལོ། ། ཞེ་ན། དེར་ནི་མུ་སྟེགས་ཀྱིས་བརྟགས་པའི་བདག་མེད་པ་ཉིད་ཀྱིས་ཆོས་ཀྱི་ཕྱག་རྒྱར་འགྱུར་ལ།
དེ་ལ་ནི་བཏགས་པའི་ཡོད་པ་ཞེས་ཀྱང་མ་བཤད་ཅིང༌། སྲོག་ཀྱང་བྱེད་པ་པོར་ཁས་མི་ལེན་ནོ། ། གསུམ་པ་བདག་བཏགས་པ་ཙམ་དུ་ཁས་ལེན་པའི་དུས་བཤད་པ་ནི། སྤྱིར་ཡོད་པ་ཞེས་བྱ་བའི་སྒྲ་ནི་གཉིས་ཏེ། དོན་དམ་པའི་དང༌། ཀུན་རྫོབ་ཏུ་ཡོད་པའོ། ། དེའང་གཉིས་ཏེ། དེར་བདེན་པ་དང༌། དེར་ཡང་རྫུན་པའོ། ། དེར་བརྫུན་པས་ནི་དེར་ཡང་ཡོད་པའི་གོ་མི་ཆོད་དེ།
མུ་སྟེགས་ཀྱིས་བཏགས་པའི་བདག་བཞིན་ནོ། ། དེར་བདེན་པས་ནི་དེར་ཡོད་པའི་གོ་ཆོད་དེ། ཕུང་པོའི་རྒྱུན་དང༌། གང་ཟག་བཞིན་ནོ། ། དེར་ཡོད་པས་དོན་དམ་དུ་ཡོད་པའི་གོ་མི་ཆོད་དེ། རགས་པ་དང་རྒྱུན་བཞིན་ནོ། ། གྲུབ་པའི་མཐའ་འདིར་ནི་ཡོད་པ་ལ་དོན་དམ་དུ་ཡོད་པས་ཁྱབ་པ་ཡིན་ཏེ། འདི་ཉིད་ལས། ཇི་སྐད་དུ། ཁོ་བོ་ཅག་གི་ལྟར་ན་ཡོད་པ་ཐམས་ཅད་རྫས་ཡིན་ཏེ།
དགེ་སྦྱོང་གི་ཚུལ་གྱི་འབྲས་བུ་ནི་རྫས་དྲུག་གོ་ཞེས་འབྱུང་བའི་ཕྱིར། ཞེས་གསུངས་སོ། ། གཉིས་པ་ཕྱི་འགྲེལ་གྱི་སྒོ་ནས་རྒྱས་པར་བཤད་པ་ལ། གཉིས་ཏེ། ཚིག་དོན་དངོས་དང༌། བདག་ཡོད་པའི་སྒྲུབ་བྱེད་མི་འཐད་པའོ། ། དང་པོ་ལ། རང་གི་ལུགས་དང༌། གཞན་སྡེས་བཏགས་པ་མི་རིགས་པའོ། ། དང་པོ་ནི།
ཇི་སྐད་དུ། རེ་ཤིག་གལ་ཏེ་འཇིག་རྟེན་བདག་ཡིན་པར་འདོད་པར་གྱུར་ན་ནི་དེ་མེད་པའི་ཕྱིར་ལུང་མ་བསྟན་པ་རྣམ་པ་བཞི་ཆར་མི་རིགས་སོ། ། ཞེས་སོགས་ཏེ། དོན་ནི། གནས་མ་བུའི་སྡེ་པ་ནི། ནང་གི་བྱེད་པའི་སྐྱེས་བུ་རྫས་སུ་ཡོད་ཀྱང་བཏགས་སོགས་གང་དུ་ཡང་བརྗོད་དུ་མེད་པའི་རྒྱུ་མཚན་གྱིས་དྲི་བ་བཅུ་བཞིའི་ལན་ལུང་དུ་མ་བསྟན་པ་ཡིན་གྱི། ཁྱད་གཞི་མེད་པས་ནི་མ་ཡིན་ཏེ། ཡིན་ན་མཐའ་གཅིག་ཏུ་མེད་དོ་ཞེས་ལུང་བསྟན་པས་ཆོག་པའི་ཕྱིར། ཞེས་ཟེར་བ་ཡིན་ལ། སློབ་དཔོན་གྱིས་ནི།
འོ་ན་ཡོད་དོ་ཞེས་མཐའ་གཅིག་ཏུ་ལུང་བསྟན་པས་ཀྱང་ཆོག་པར་འགྱུར་ཏེ།

ཡོད་པའི་ཕྱིར། ཞེས་པའི་མགོ་མཚུངས་དང༌། རྣལ་མ་ནི། འདྲི་བ་པོའི་བསམ་པ་ལ་ལྟོས་ནས་ལན་ལུང་དུ་བསྟན་པ་ཡིན་ཏེ། འདྲི་བ་པོས་ནི་ནང་གི་སྐྱེས་བུ་ལ་བསམ་པ་ཡིན་ཞིང༌། དེ་ནི་བཏགས་སོགས་གང་དུ་ཡང་བརྗོད་དུ་མེད་པའི་ཕྱིར་རོ། ། དཔེར་ན། གཅེར་བུ་པའི་ཉན་ཐོས་ཀྱིས་བྱེའུ་བཟུང་ནས། འདི་ཤིའམ་མ་ཤི་ཞེས་སྟོན་པ་ལ་དྲིས་པ་ན། ཁྱོད་ཉིད་ཀྱི་བསམ་པ་ལ་རག་ལས་སོ་ཞེས་གསུངས་པ་བཞིན་ནོ། ། དཔེ་དེ་དང་འདྲ་བའི་ཤེས་བྱེད་ཀྱང༌།
ནང་གི་བྱེད་པོ་ལ་བསམ་ནས། ལུང་བསྟན་པར་མི་ནུས་ཏེ། ལུང་བསྟན་ན་ཉེས་པ་བཞི་པོ་གང་རུང་དུ་འགྱུར་བའི་ཕྱིར། ཇི་ལྟར་ཞེ་ན། རྟག་ན་མྱ་ངན་ལས་འདའ་བར་མི་འགྱུར་བ་དང༌། མི་རྟག་ན་ཆད་པར་འགྱུར་བ་དང༌། གཉིས་ཀ་ཡིན་ན་གཉིས་ཀའི་ཉེས་པ་དང༌། གཉིས་ཀ་མ་ཡིན་ན་མྱ་ངན་ལས་འདའ་བ་ཡང་མ་ཡིན། མི་འདའ་བ་ཡང་མ་ཡིན་པར་འགྱུར་རོ། ། འོ་ན་བཏགས་པ་ཙམ་དུ་ཡོད་དོ་ཞེས་བརྗོད་པས་ཆོག་མོད་ཅེ་ན།
འདྲི་བ་པོ་བཏགས་ཡོད་གོ་བའི་སྐལ་བ་དང་མི་ལྡན་པའི་ཕྱིར་དང༌། བཏགས་ཡོད་ཡིན་པར་ཉིད་ཀྱིས་དཔྱད་ན་མ་གྲུབ་པས་ལུང་བསྟན་པར་མི་ནུས་པའི་ཕྱིར་དང༌། ལུང་མ་བསྟན་པ་ཉིད་ཀྱིས་མཐར་བཏགས་པ་ཙམ་དུ་གོ་བར་འགྱུར་བའི་ཕྱིར། འདྲི་བ་པོའི་བསམ་པ་ལ་བལྟོས་པ་ཡིན་ན། མཐའ་གཅིག་ཏུ་མེད་དོ་ཞེས་བསྟན་པས་ཆོག་པར་འགྱུར་ཏེ། དེས་ནང་གི་བྱེད་པོ་ལ་བསམ་པའི་ཕྱིར་སྙམ་ན། དེ་ལྟར་བསྟན་ན་ཉེས་པ་གཉིས་ཏེ། འདྲི་བ་པོ་ལ་ཆད་ལྟ་སྐྱེ་བ་དང༌། དེ་ལས་གཞན་གྱི་བསམ་པ་སྲོག་དང་ཕུང་པོའི་རྒྱུན་བཏགས་པ་ཙམ་དུ་ཡང་མེད་པར་འགྱུར་རོ། ། སྙམ་པའི་དོགས་པ་སྐྱེ་བས་སོ། །
དེའི་རྒྱུ་མཚན་ཀྱང༌། རང་ལུགས་ལ་བདག་ཅེས་བྱ་བའི་ཐ་སྙད་ནི་སྲོག་དང་ཕུང་པོའི་རྒྱུན་ལ་འདོགས་པའི་ཕྱིར། གཉིས་པ་ནི། ཇི་སྐད་དུ། གང་ཟག་གསོན་པོ་འདི་ཡོད་དོ་ཞེས་ལུང་སྟོན་ལ། ཤི་ཕན་ཆད་ལུང་མི་སྟོན། ཞེས་སོགས་ཏེ། དོན་ནི། སློབ་དཔོན་གྱིས་གནས་མ་བུའི་སྡེ་ལ་དྲིས་པའོ། ། དེ་ན་རེ།
དེ་ལྟར་བསྟན་ན་རྟག་པའི་ཉེས་པ་ཡོད་དོ། ། ཅེ་ན། འོ་ན་མ་འོངས་པ་ལུང་སྟོན་པ་ཐམས་ཅད་མི་འཐད་པ་དང༌། མ་འོངས་པ་གཟིགས་ནས་སམ། མ་གཟིགས་པར་ལུང་མི་སྟོན། དང་པོ་ལྟར་ན་རྟག་པ་ཉིད་དུ་འགྱུར་ཏེ། ཤི་ཕན་ཆད་ཀྱང་གཟིགས་པའི་ཕྱིར། གཉིས་པ་ལྟར་ན། སྟོན་པ་ཐམས་ཅད་མཁྱེན་པ་མ་ཡིན་པར་འགྱུར་རོ། ། ཞེས་འཆད་པ་ནི།
འོ་ན་ཅིའི་ཕྱིར་བྱམས་པ་ཁྱོད་མ་འོངས་པའི་དུས་ན། ཞེས་སོགས་སོ། ། གཉིས་པ་བདག་ཡོད་པའི་སྒྲུབ་བྱེད་མི་འཐད་པ་ལ་གཉིས་ཏེ། ལུང་མི་འཐད་པ་དང༌། རིགས་པ་མི་འཐད་པའོ། ། དང་པོ་ནི། ཇི་སྐད་དུ། གང་ཟག་ནི་ཡོད་པ་ཉིད་དེ། ཞེས་སོགས་ཏེ། གང་ཟག་མེད་པར་ལྟ་བ་ལྟ་བ་ངན་པའི་གནས་སུ་གསུངས་པའི་ཕྱིར།
ཞེ་ན། འོ་ན་ཡོད་པར་ལྟ་བ་ཡང་ལྟ་བ་ངན་པའི་གནས་སུ་གསུངས་ཏེ། གནས་པའི་མདོ་ལས། ཀུན་དགའ་བོ་བདག་ཡོད་དོ་ཞེས་བྱ་བ་ནི་རྟག་པར་འགྱུར་རོ། ། མེད་དོ་ཞེས་བྱ་བ་ནི་ཆད་པར་འགྱུར་རོ། ། ཞེས་གསུངས་པའི་ཕྱིར། འདིའི་གོ་བ་ཡང༌། འདོད་མ་ནས་ཡོད་པ་ཞིག ཕྱིས་རིགས་པས་བཤིག་པ་ན་མེད་པར་སོང་ངོ་སྙམ་དུ་འཛིན་པ་ལ་དགོངས་པ་ཡིན་གྱི། ཡེ་འདོད་མ་ནས་ཡོད་མ་མྱོང་བ་ཞིག་མེད་པར་ལྟ་བ་ཙམ་གྱིས་ཆད་པའི་ལྟ་བར་འགྱུར་བ་ནི་མ་ཡིན་ནོ། །
གཉིས་པ་ལ། རིགས་པ་ལྟར་སྣང་བའི་རྣམ་གྲངས་དུ་མ་ལས། དང་པོ་ནི། ཇི་སྐད་དུ། ཡང་གང་ཟག་མེད་ན་འཁོར་བ་འདི་སུ་ཡིན། ཞེས་སོགས་ཀྱི་ལན་ནི། སེམས་ཅན་ཞེས་བྱ་བ་ཕུང་པོའི་ཚོགས་འཁོར་རོ། ། ཞེས་པ་ཕུང་པོའི་རྒྱུན་ཉིད་ཀུན་རྫོབ་ཏུ་སེམས་ཅན་དང་འཁོར་བ་པོ་ཡིན་ཞེས་པའོ། ། ཡང་ཇི་སྐད་དུ། འདི་ཕུང་པོ་ཙམ་ཡིན་ན།
ང་ཉིད་དེའི་ཚེ་དེའི་དུས་ན། ། ཞེས་གསུངས་པར་མི་འགྱུར་རོ། ། ཞེས་སོགས་ཏེ། དོན་ནི། ཕུང་པོ་སྐད་ཅིག་མ་ཉིད་ཡིན་པའི་ཕྱིར། ཞེས་ཟེར་བ་ཡིན་ལ། དེ་ལ་གཉིས་ཏེ། གང་ཟག་ལ་མཚུངས་པ་དང༌། དེ་བཞིན་གཤེགས་པ་ངར་འཛིན་ཅན་དུ་ཐལ་བའོ། ། དང་པོ་ནི།
ཁྱེད་ཀྱི་ལྟར་ཡང་ང་ཉིད་དེའི་ཚེ། ། ཞེས་སོགས་གསུང་བར་མི་འགྱུར་ཏེ། གང་ཟག་སྐད་ཅིག་མ་ཉིད་ཡིན་པའི་ཕྱིར། གཞན་དུ་ན་རྟག་པར་བརྗོད་དུ་ཡོད་པར་འགྱུར་རོ། ། གཉིས་པ་ནི། ཇི་སྐད་དུ། གལ་ཏེ་ཡང་བདག་ཡོད་པར་གྱུར་ན་དེ་བཞིན་གཤེགས་པ་རྣམས་ཀྱིས་ཤིན་ཏུ་གསལ་བ་ཁོ་ནར་གཟིགས་པར་འགྱུར་རོ། ། གཟིགས་ན་ཡང་བདག་ཏུ་འཛིན་པ་ཤིན་ཏུ་དམ་པོར་འགྱུར་རོ། ། ཞེས་སོ། ། དེ་དག་གི་དོན་བསྡུ་བ་ནི།
ཇི་སྐད་དུ། དེ་ལྟ་བས་ན་ཁ་ཅིག་ནི་གང་ཟག་ཏུ་འཛིན། ཁ་ཅིག་ནི་ཐམས་ཅད་མེད་པ་ཉིད་དུ་འཛིན་པ་དེ་ནི་བསྟན་པ་འདི་ལ་སྐྱོན་འབྱུང་བ་ཡིན་ནོ། ། ཞེས་པ། ངོ་བོ་ཉིད་མེད་པར་སྨྲ་བ་དག་ལ་ཡང་ཟུར་ཟ་བ་སྟེ། དྲི་མས་དགའ་མགུར་དིང་སང་འདི་ན་སྤྱོད། ། ཅེས་པའི་དོན་ནོ། ། འདི་ནི་མགོན་པོ་ཀླུ་སྒྲུབ་ལ་གསུང་བ་མ་ཡིན་གྱི། ཐལ་རང་དུ་སྨྲ་བ་དག་ལ་འཕྱ་བའོ། ། འོ་ན་གནས་མ་བུ་དང་ངོ་བོ་ཉིད་མེད་པར་སྨྲ་བ་དག་ཁོ་ནས་བག་ཡོད་པར་མ་བྱས་པ་ཡིན་ནམ་ཞེ་ན།
མུ་སྟེགས་བྱེད་དག་ལ་ནི་ནམ་ཡང་ཐར་པ་ཡོད་པ་མ་ཡིན་ནོ། ། ཞེས་འཆད་པ་ནི། མུ་སྟེགས་བྱེད་གང་དག་བདག་རྫས་གཞན་ཁོ་ན་ཡིན་པར་སེམས་པ་དེ་དག་གི་ལྟར་ན་ཡང་ཐར་པ་མེད་པའི་ཉེས་པ་འདི་གཡོ་བ་མེད་པ་ཡིན་ནོ། ། ཞེས་གསུངས། དེ་ལྟར་བདག་མེད་ན་འཁོར་བ་པོ་མི་འཐད་པའི་ཀླན་ཀ་སྤངས་ནས། རྣམ་གྲངས་གཉིས་པ་གང་ཟག་མེད་ན་དྲན་པ་སྐྱེ་བ་མི་འཐད་པའི་ཀླན་ཀ་ནི། ཇི་སྐད་དུ། འོ་ན་གལ་ཏེ་བདག་རྣམ་པ་ཐམས་ཅད་དུ་མེད་ན། སེམས་སྐད་ཅིག་མ་རྣམས་ལ་ཉམས་སུ་མྱོང་ནས་རིང་མོ་ཞིག་ལོན་པའི་དོན། ཇི་ལྟར་དྲན་པའམ་ངོ་ཤེས་པར་འགྱུར།
ཞེས་པའོ། ། ལན་ལ་གཉིས་ཏེ། འཕྲལ་གྱི་འཁྲུལ་རྒྱུས་མ་བསླད་པའི་མྱོང་བ་ལས་དྲན་པ་སྐྱེ་བར་བསྟན་པ་དང༌། མྱོང་དྲན་གཉིས་རྫས་གཞན་ཡིན་ཀྱང་རྒྱུ་འབྲས་ཀྱི་འབྲེལ་པ་ཡོད་པའི་རྒྱུ་མཚན་གྱིས་དེ་ལས་དེ་སྐྱེ་བར་འཐད་པར་བསྟན་པའོ། ། དང་པོ་ནི། དྲན་པའི་ཡུལ་ལ་འདུ་ཤེས་པའི་རྒྱུ་ལས་བྱུང་བའི་སེམས་ཀྱི་ཁྱད་པར་ལས་སོ། ། སེམས་ཀྱི་ཁྱད་པར་ཇི་ལྟ་བུ་ལས་ཞེ་ན། ཞེས་སོགས་སོ། ། གཉིས་པ་ལ་གཉིས་ཏེ། དཔེ་དོན་མི་མཚུངས་པར་བསྟན་པ་དང༌།
དྲན་པ་བདག་པོ་མེད་པར་ཐལ་བའི་ཀླན་ཀ་སྤང་བའོ། ། དང་པོ་ནི། ད་ནི་ཇི་ལྟར་ན་སེམས་གཞན་གྱི་དྲན་ལ་གཞན་གྱིས་མཐོང༌། དེ་ལྟར་ན་ནི་ལྷས་བྱིན་གྱི་སེམས་ཀྱིས་མཐོང་ལ། མཆོད་སྦྱིན་གྱིས་དྲན་པར་འགྱུར་རོ། ། ཞེ་ན། མ་ཡིན་ཏེ། ཞེས་སོགས་སོ། ། གཉིས་པ་ལ་གཉིས་ཏེ། ནག་པས་དྲན་པ་ཞེས་བྱེད་ཚིག་མི་འཇུག་པར་ཐལ་བ་དང༌།
ནག་པའི་དྲན་པ་ཞེས་དྲུག་སྒྲ་མི་འཇུག་པར་ཐལ་བའི་ཀླན་ཀ་སྤོང་བའོ། ། དང་པོ་ནི། བདག་མེད་ན་སུ་ཞིག་གིས་དེ་ལྟར་དྲན། ཞེས་སོགས་སོ། ། གཉིས་པ་ནི། བདག་མེད་པའི་དྲན་པ་འདི་སུའི་ཡིན། ཞེས་པ་ནས། འཕགས་པ་རྣམས་ཀྱིས་ཀྱང་ཐ་སྙད་གདགས་པའི་དོན་དུ་དེ་དག་ལ་མིང་དེ་སྐད་ཅེས་གསུངས་སོ། ། དེ་དག་གི་དོན་ནི་བྱེད་པ་པོ་རྫས་གཞན་མེད་ཀྱང༌། མྱོང་བ་དང་དྲན་པའི་རྒྱུན་ལ་བྱེད་པ་དང་བྱ་བ་གཉིས་ཀའི་མིང་གིས་བཏགས་པ་ཡིན་ཏེ།
རྒྱུན་ལ་གཅིག་ཏུ་འཁྲུལ་བའི་བྱིས་པ་རྣམས་ཀྱི་ཐ་སྙད་ཇི་ལྟར་འདོགས་པ་བཞིན་དུ། འཕགས་པས་ཀྱང་ཐ་སྙད་དེ་ལྟར་དུ་མཛད་པའི་ཕྱིར། དཔེར་ན་མེ་ལྕེ་སྐད་ཅིག་མ་ཡིན་ཀྱང༌། ཡུལ་གཅིག་ནས་གཅིག་ཏུ་འགྲོ་བ་བཞིན་དང༌། རྣམ་པར་ཤེས་པས་རྣམ་པར་ཤེས། ། ཞེས་བྱེད་པ་པོ་རྫས་གཞན་མེད་ཀྱང་ཡོད་པ་ལྟར་བཅོས་པ་ལྟ་བུའོ། ། དེ་ལྟར་ན་ཡང་དཔེ་ཕྱི་མ་མི་འཐད་དེ། རང་ཉིད་རང་ལ་བྱེད་པ་འགལ་བའི་ཕྱིར། ཞེ་ན། ལན་ལ་གཉིས་ཏེ།
རྣམ་པར་ཤེས་པ་ལ་ཡུལ་གྱི་རྣམ་པ་ཤར་བ་ལ་ཡུལ་ཤེས་པའི་ཐ་སྙད་འདོགས་པ་དང༌། རྣམ་ཤེས་སྔ་མས་ཕྱི་མའི་རྒྱུ་བྱེད་པ་ལ་དེའི་ཐ་སྙད་འདོགས་པར་བསྟན་པའོ། ། དང་པོ་ནི། འོ་ན་མདོ་ལས། རྣམ་པར་ཤེས་པས་རྣམ་པར་ཤེས་སོ། ། ཞེས་གསུངས་པ་དེ་ལ། ཞེས་པ་ནས། འདྲ་བའི་བདག་ཉིད་ཐོབ་པའི་ཕྱིར་ཡུལ་རྣམ་པར་ཤེས་ཞེས་བྱའོ། ། ཞེས་པའོ། ། གཉིས་པ་ལ་གཉིས་ཏེ།
དངོས་དང༌། དེ་ཉིད་ལ་རྩོད་པ་སྤོང་བའོ། ། དང་པོ་ནི། ཡང་ན་དེར་ཡང་རྣམ་པར་ཤེས་པའི་རྒྱུན་རྣམ་པར་ཤེས་པའི་རྒྱུར་འགྱུར་བའི་ཕྱིར་རྣམ་པར་ཤེས་པས་རྣམ་པར་ཤེས་སོ། ། ཞེས་གསུངས་པས་ཉེས་པ་མེད་དོ། ། ཞེས་སོ། ། གཉིས་པ་ནི། རྣམ་པར་ཤེས་པ་རྣམས་རིགས་འདྲ་སྔ་མ་ཉིད་ལས་སྐྱེ་ན། རིགས་འདྲ་བ་ཁོ་ན་སྐྱེ་བར་འགྱུར་བ་དང༌། གོ་རིམ་ངེས་པ་ཅན་ཁོ་ནར་སྐྱེ་བར་འགྱུར་ཏེ།
དཔེར་ན་ས་བོན་ལས་མྱུ་གུ་དང༌། དེ་ལས་སྡོང་བུ་སོགས་སྐྱེ་བ་བཞིན་ནོ། ། ཞེ་ན། ཉེས་པ་མེད་དེ། རྒྱུན་གཞན་དང་གཞན་དུ་འགྱུར་བ་ནི་འདུས་བྱས་རྣམས་ཀྱི་མཚན་ཉིད་ཡིན་པའི་ཕྱིར་རོ། ། ཞེས་སྟོན་པ་ནི། གལ་ཏེ་རྣམ་པར་ཤེས་པ་ལས་རྣམ་པར་ཤེས་པ་སྐྱེའི་བདག་ལས་མ་ཡིན་ན། ཞེས་སོགས་སོ། ། མདོར་ན་རྒྱུ་སེམས་སུ་གཅིག་ཀྱང༌། འབྲས་བུ་སེམས་ཀྱི་ཁྱད་པར་མི་འདྲ་བ་སྣ་ཚོགས་སུ་འབྱུང་བ་ནི།
རྒྱུ་གཅིག་པོའི་དེའི་སྟེང་གི་ནུས་པ་སྣ་ཚོགས་པ་ལས་ཡིན་ཏེ། དཔེར་ན་རྨ་བྱའི་མདོངས་རྣམ་པར་བཀྲ་བ་དེ་རྒྱུ་དུག་ཟོས་པ་ལས་བྱུང་བར་མཚུངས་ཀྱང༌། འདུས་པའི་ཁྱད་པར་སོ་སོ་བ་ལས་འབྱུང་བ་བཞིན་ནོ། ། ཞེས་སྟོན་པ་ནི། གང་ལས་གང་ཞིག་སྐྱེ་བར་འགྱུར་བ་དེ་ཁོ་ན་ལས། དེ་ལས་སྐྱེ་བའི་ཕྱིར་སེམས་རྣམས་ཀྱི་རིམ་པ་ཡང་ངེས་པ་ཁོ་ན་སྟེ། ཞེས་པ་ནས། རྨ་བྱའི་མདོངས་ནི་གཅིག་པུ་ལའང༌། ། རྒྱུ་ཡི་རྣམ་པ་ཐམས་ཅད་ནི། ། ཀུན་མཁྱེན་མིན་པས་ཤེས་བྱ་མིན། །
དེ་ཤེས་ཀུན་མཁྱེན་སྟོབས་ཡིན་ནོ། ། ཞེས་བཤད་ན་གཟུགས་ཅན་མ་ཡིན་པ་རྣམས་ལ་ལྟ་ཅི་སྨོས། ཞེས་པའོ། ། ཚིགས་སུ་བཅད་པ་འདི་ནི་སློབ་དཔོན་གྱིས་མཛད་པར་འཆད་མོད། གཞན་ནས་ལུང་དུ་དྲངས་པར་གསལ་ལོ། ། རྣམ་ཤེས་ལས་འབྲས་བུ་འདྲ་བ་ཁོ་ན་སྐྱེ་བར་ཐལ་བ་དང༌། སྐྱེ་བའི་གོ་རིམ་མ་ངེས་པར་ཐལ་བ་འདི་ཡང༌། མུ་སྟེགས་ཅན་དག འདུས་བྱས་ཐམས་ཅད་བདག་ཉིད་ཕྲད་པ་ལས་སྐྱེ་བ་ལ་འདོད་པ་དེ་ལ་ཀླན་ཀར་འགྱུར་བ་ཡིན་གྱི། ཁོ་བོ་ཅག་ལ་མ་ཡིན་ནོ། །
ཞེས་འཆད་པ་ནི། ཅིའི་ཕྱིར་དེ་དང་འདྲ་བ་ཁོ་ན་སྐྱེ་བར་མི་འགྱུར་ཞིང༌། རིམ་པ་ངེས་པར་སྐྱེ་བར་མི་འགྱུར་ཞེས་བྱ་བ་འདི་ནི། མུ་སྟེགས་ཅན་གང་ལ་ལ་སེམས་ནི་བདག་ལས་སྐྱེ་བོ་སྙམ་དུ་སེམས་པ་དེ་ཁོ་ན་ཀླན་ཀར་འགྱུར་རོ། ། ཞེས་པའོ། ། དེ་ལ་མུ་སྟེགས་བྱེད་ན་རེ། སེམས་བདག་ལས་སྐྱེ་ཡང་ཉེས་པ་དེ་མི་འཇུག་སྟེ། ཡིད་དང་ཕྲད་པ་ལ་ལྟོས་ནས་འབྲས་བུ་རིམ་ཅན་དུ་སྐྱེད་པའི་ཕྱིར། ཞེ་ན། དེ་ཉིད་མི་འཐད་པར་སྟོན་པ་ནི།
གལ་ཏེ་ཡིད་དང་ཕྲད་པའི་བྱེ་བྲག་ལ་ལྟོས་པའི་ཕྱིར་རོ། ། ཞེ་ན། ཞེས་སོགས་སོ། ། དེ་ལ་འཕྲོས་ནས་བྱེ་བྲག་པ་ན་རེ། བདག་མེད་ན་དྲན་པ་ལ་སོགས་པའི་ཡོན་ཏན་གྱི་རྟེན་མེད་པར་འགྱུར་ཏེ། ཡོན་ཏན་གྱི་དངོས་པོ་ཐམས་ཅད་ནི་རྫས་ལ་བརྟེན་པའི་ཕྱིར། ཞེ་ན། བརྟེན་པ་ཡོན་ཏན་དོན་གཞན་དུ་ཡོད་པའི་རྟགས་ཀྱིས། རྟེན་བདག་རྫས་སུ་ཡོད་པར་མི་འགྲུབ་སྟེ། རྫས་ལས་མ་གཏོགས་པའི་ཡོན་ཏན་ཞེས་བྱ་བ་མི་འཐད་པའི་ཕྱིར།
ཞེས་འཆད་པ་ནི། གལ་ཏེ་བདག་ནི་གདོན་མི་ཟ་བར་ཁས་བླངས་བར་བྱ་སྟེ། དྲན་པ་ལ་སོགས་པའི་ཡོན་ཏན་གྱི་དངོས་པོ་ཡིན་པའི་ཕྱིར། ཞེས་པ་ནས། ཁོ་བོ་ཅག་གི་ལྟར་ན། ཡོད་པ་ཐམས་ཅད་རྫས་ཡིན་ཏེ། དགེ་སྦྱོང་ཚུལ་གྱི་འབྲས་བུ་ནི་རྫས་དྲུག་གོ ། ཞེས་འབྱུང་བའི་ཕྱིར་རོ། ། ཅེས་པའོ། ། འདིར་རྫས་དྲུག་ནི།
འབྲས་བུ་འདུས་བྱས་གང་ཡིན་པ་དེ་འཁོར་བཅས་ཕུང་པོ་ལྔ་པ་དང༌། འདུས་མ་བྱས་འགོག་པའི་བདེན་པའོ། ། ཡང་ཕྱི་ནང་གི་མུ་སྟེགས་པ་ན་རེ། བདག་མེད་ན་ཅིའི་ཕྱིར་ལམ་རྩོམ། ། ཞེས་པ། མངོན་པར་མཐོང་བ་དང་ངེས་པར་ལེགས་པའི་ལམ་དུ་འཇུག་པ་དོན་མེད་པར་འགྱུར་རོ། ། ཞེ་ན། ལན་ནི། ཇི་སྐད་དུ། བདག་བདེ་བར་གྱུར་ཅིག
སྡུག་བསྔལ་བར་མ་གྱུར་ཅིག ཅེས་བྱ་བ་དེའི་ཕྱིར་དུའོ། ། དེ་ལ་རྒོལ་བ་ནི། བདག་ཅེས་བྱ་བ་གང་ཞིག་ཡིན། བདག་ཏུ་འཛིན་པ་འདིའི་ཡུལ་གང་ཡིན་པའོ། ། དེ་ལ་རྒོལ་བ་ནི། འདིའི་ཡུལ་གང་ཞིག་ཡིན། ལན་ནི། ཡུལ་ནི་ཕུང་པོ་ཡིན་ནོ། ། ཇི་ལྟར་ཞེ་ན།
དེ་ལ་ཆགས་པའི་ཕྱིར་དང༌། དཀར་ཤམ་ལ་སོགས་པའི་བློ་གཞི་མཐུན་པར་བྱེད་པའི་ཕྱིར་ཏེ། བདག་དཀར་ཤམ་མོ། ། བདག་སྔོ་སངས་སོ། ། བདག་སྦོམ་མོ། ། བདག་སྐམ་མོ། ། བདག་རྒས་སོ། ། བདག་དར་ལ་བབ་བོ། ། ཞེས་དཀར་ཤམ་ལ་སོགས་པའི་བློས་བདག་ཏུ་འཛིན་པ་འདི་གཞི་མཐུན་པར་བྱེད་པར་སྣང་ངོ༌། ། ཞེས་པའོ། །
འདིས་བདག་འཛིན་གྱི་དམིགས་པ་ལ་བདག་གིས་ཁྱབ་པར་བསྟན་པ་ནི་མ་ཡིན་ཏེ། དེ་ལྟ་ན་ཕུང་པོ་བདག་ཏུ་ཁས་བླངས་པས་ཉེས་པ་ཤིན་ཏུ་ལྕི་བའི་ཕྱིར་རོ། ། དེས་ན་འགྲེལ་པའི་ཚིག་འདི་དག་གིས་ནི་བདག་ཏུ་འཁྲུལ་བའི་འཁྲུལ་གཞི་ངོས་བཟུང་བ་ཡིན་ཏེ། དཔེར་ན། ལྷན་ཅིག་སྐྱེས་པའི་བློ་འཁྲུལ་པས་ཤིང་རྟའི་ཡན་ལག་ཚོགས་ཙམ་ལ་ཤིང་རྟར་འཁྲུལ་བ་བཞིན་ནོ། ། དེས་ན་ཕུང་པོའི་རྒྱུན་བདེ་བར་འདོད་པའི་དོན་དུ་ལམ་རྩོམ་མོ། ། རིགས་པའི་རྣམ་གྲངས་བཞི་པ་ནི། ཇི་སྐད་དུ། བདག་མེད་ན་ལས་ཀྱི་བྱེད་པ་པོ་གང་ཡིན། འབྲས་བུ་རྣམ་པར་སྨིན་པ་ཟབ་པོ་ནི་གང་ཡིན།
ལན་ལ་གཉིས་ཏེ། བདག་བྱེད་པ་པོར་མི་འཐད་པ་དང༌། ཟབ་པོར་མི་འཐད་པའོ། ། དང་པོ་ནི། བྱེད་པ་པོའི་དོན་ནི་རང་དབང་ཅན་ཞིག་ལ་ཟེར་དགོས་པ་ལས། དེ་འདྲ་འཇིག་རྟེན་ན་མ་དམིགས་པའི་ཕྱིར། ཞེས་འཆད་པ་ནི། མཚན་ཉིད་པ་རྣམས་ནི་བྱེད་པ་པོའི་མཚན་ཉིད། རང་དབང་ཅན་ནི་བྱེད་པ་པོ་ཡིན་ནོ། ། ཞེས་ཟེར་ན།
འཇིག་རྟེན་ན་འབྲས་བུ་འགའ་ལ་ཡང་ལ་ལ་ཞིག་རང་དབང་ཡོད་པ་ལྟར་མཐོང་ངམ། ཞེས་སོགས་སོ། ། གཉིས་པ་ནི། གང་ལ་བདག་མེད་ན་ཟ་བ་པོར་བཏགས་པའི་ཉེ་བར་སྤྱོད་པ་དེ་གང་ཞིག་ཡིན། ཞེས་སོ། ། རིགས་པའི་རྣམ་གྲངས་ལྔ་པ་ནི། ཇི་སྐད་དུ། བདག་མེད་ན་ཇི་ལྟར་ན་ལས་ཞིག་ཟིན་པ་ལས་ཚེ་ཕྱི་མ་ལས་འབྲས་བུ་འབྱུང༌། ཞེས་པའོ། ། ལན་ལ་གཉིས་ཏེ།
མགོ་མཚུངས་དང༌། རྣལ་མའོ། ། དང་པོ་ནི། བདག་ཡོད་ན་ཡང་ཇི་ལྟར་ལས་ཞིག་ཟིན་པ་ལས་ཕྱི་མ་ལ་འབྲས་བུ་འབྱུང༌། ཞེས་སོ། ། གཉིས་པ་ནི། ཇི་སྐད་དུ། ཁོ་བོ་ཅག་ཀྱང་ལས་ཞིག་ཟིན་པ་ལས་ཚེ་ཕྱི་མ་ལ་འབྲས་བུ་འབྱུང་བར་མི་སྨྲའོ། ། འོ་ན་ཇི་ལྟ་བུ་ཞེ་ན། དེའི་རྒྱུད་ཡོངས་སུ་གྱུར་པའི་ཁྱད་པར་ལས་ཏེ།
ས་བོན་དང་འབྲས་བུ་བཞིན་ནོ། ། ཞེས་སོགས་སོ། ། དོན་ནི། འདིར་བཤད་པ་ནི་མདོ་སྡེ་པའི་ཐུན་མོང་མ་ཡིན་པའི་ལུགས་ཏེ། བྱེ་བྲག་ཏུ་སྨྲ་བས་ནི། རྣམ་སྨིན་འཛིན་པའི་བྱ་བ་ནི་འདས་ནས་ཡུན་རིང་དུ་ལོན་པའི་ལས་དེ་ཉིད་ཀྱིས་བྱེད་ལ། འབྱིན་པའི་བྱ་བ་ནི་ལྷན་ཅིག་བྱེད་པའི་རྐྱེན་དེ་ཉིད་ཀྱིས་བྱེད་པར་འདོད་དོ། ། སེམས་ཙམ་པ་ནི། ཀུན་གཞིའི་སྟེང་དུ་ལས་སྔ་མའི་བག་ཆགས་བཞག་ནས་ཡུན་རིང་དུ་ལོན་པ་དེ་ཉིད་ཀྱིས་རྣམ་སྨིན་འབྱིན་པར་འདོད་མོད། འདིར་བཤད་པ་ནི་ལུགས་དེ་གཉིས་ཀ་དང་མཐུན་པ་མ་ཡིན་གྱི།
རྒྱུད་ཡོངས་སུ་འགྱུར་བའི་ཁྱད་པར་ཞེས་བྱ་བ། ས་བོན་རོལ་ནང་དུ་ལྷུང་བ་ཆུ་ལུད་སོགས་ཀྱི་རྐྱེན་ལས་ནུས་པ་ཡོངས་སུ་འགྱུར་བ་དེ་བཞིན་ནོ། ། འོ་ན་ལས་བཟང་ངན་རྣམ་གྲངས་མང་པོ་དག་གི་རྒྱུད་ཡོངས་སུ་འགྱུར་བར་བྱས་ནས་རྣམ་པར་སྨིན་པ་གཅིག་ཆར་དུ་སྨིན་པ་ཉིད་དུ་ཐལ་བར་འགྱུར་རོ། ། ཞེ་ན། མ་ཡིན་ཏེ། ཇི་སྐད་དུ། གནས་བརྟན་སྒྲ་གཅན་ཟིན་གྱིས། ། ལས་ཀྱིས་འཁོར་བར་ལྕི་གང་དང༌། ། ཉེ་བ་གང་དང་གོམ་པ་གང༌། ། སྔོན་བྱས་གང་ཡིན་དེ་ལས་ནི། །
སྔ་མ་སྔ་མར་རྣམ་སྨིན་འགྱུར། ། ཞེས་འབྱུང་བ་ལྟར་རོ། ། འོ་ན་རྒྱུད་འགྱུར་བའི་ཁྱད་པར་དེ་དུས་ནམ་ཞིག་གི་བར་དུ་གནས་ཞེས་ན། རྣམ་སྨིན་འབྱིན་པའི་ནུས་པ་ནི་རྣམ་སྨིན་ཕྱུང་ཟིན་ནས་ལྡོག་གོ ། རྒྱུ་མཐུན་གྱི་འབྲས་བུ་སྐྱེད་པའི་ནུས་པ་ལ་ཉོན་མོངས་པ་ཅན་ཡིན་མིན་གཉིས་ལས། དང་པོ་ནི། གཉེན་པོ་སྐྱེས་པ་ན་ལྡོག་ལ། གཉིས་པ་ནི་ལྷག་མེད་དུ་མྱ་ངན་ལས་འདས་པའི་ཚེ་ནའོ། ། གལ་ཏེ་རྒྱུད་འགྱུར་བའི་ཁྱད་པར་ལས་འབྲས་བུ་འབྱུང་བ། ནས་ཀྱི་ས་བོན་དང་འདྲ་ན།
རྣམ་སྨིན་གྱིས་ཀྱང་རྣམ་སྨིན་འབྱིན་པར་འགྱུར་ཏེ། ས་བོན་ལས་བྱུང་བའི་འབྲས་བུ་རྣམས་ཀྱི་འབྲས་བུ་མང་པོར་འཕེལ་བ་བཞིན་ནོ། ། ཞེ་ན། དཔེ་དོན་ཕྱོགས་གཅིག་འདྲ་བ་ཡིན་གྱི། ཐམས་ཅད་ནས་འདྲ་བ་ནི་མ་ཡིན་ནོ། ། འདིར་རྣམ་སྨིན་ཕྱུང་ཟིན་པའི་ལས་སམ། རྣམ་སྨིན་ལས་རྣམ་སྨིན་གཉིས་པ་མི་འབྱུང་བའི་དཔེ་ནི། མ་དུ་ལུང་ཀའི་ས་བོན་རྒྱ་སྐྱེགས་ཀྱི་ཁུ་བས་ཁ་དོག་བསྒྱུར་བ་དེ་རྒྱུད་ཡོངས་སུ་འགྱུར་བ་ལས་གེ་སར་དམར་པོ་ལན་གཅིག་སྐྱེ་བར་འགྱུར་གྱི། དེ་ལས་གེ་སར་དམར་པོ་གཞན་མི་སྐྱེ་བ་བཞིན། ཞེས་འཆད་པ་ནི།
ལས་རྣམ་པ་སྣ་ཚོགས་པ་སྔོན་དུ་འགྲོ་བ་ཉིད་ཡིན་ཀྱང༌། ལས་གང་ལྕི་བའམ། ཉེ་བའམ། གོམས་པ་ཞེས་སོགས་སོ། ། དེ་ལྟར་གང་ཟག་གི་བདག་མེད་པར་སྟོན་པའི་གསུངས་རབ་ལ་ཐོས་བསམ་སྔོན་དུ་འགྲོ་བ་ཅན་གྱི་གོམས་པ་ལྷུར་ལེན་པར་བྱས་པས་ཐར་འདོད་རྣམས་བག་ཡོད་ལ་གནས་པར་བྱའོ། ། ཞེས་འཆད་པ་ནི། དེ་བཞིན་གཤེགས་པ་ཉི་མའི་གསུང་འོད་ཀྱིས། ། སྣང་ལྡན་མྱ་ངན་འདས་གོང་ལམ་གཅིག་པ། ། བདག་མེད་འཕགས་པ་སྟོང་གིས་བགྲོད་པ་འདི། ། བྱེ་མདོ་དམན་པའི་མིག་གིས་མི་མཐོང་བས། །
ཤིན་ཏུ་མཁས་པ་རྣམས་ལ་བསྟན་པ་ཡིན། ། ཞེས་གསུངས་སོ། ། ཞེས་གནས་དགུ་པ་གང་ཟག་བསྟན་པའི་མཛོད་ཞིབ་མོར་བཤད་པ་བྱེ་བྲག་ཏུ་བཤད་པའི་མཚོ་ཞེས་བྱ་བ་ལེགས་པར་གྲུབ་པའོ། ། འདིར་སྨྲས་པ། བདག་ཡོད་ན་ཡང་ཕུང་པོའི་རྒྱུན། ། རང་དབང་ཉིད་དུ་གྲུབ་པ་ལས། ། གཞན་ཡོད་མ་ཡིན་ཕྱི་ནང་གི ། མུ་སྟེགས་འདོད་པ་དོར་བར་བྱ། ། ཕུང་པོའི་རྒྱུན་ནི་སྐད་ཅིག་མའི། ། ཕྲེང་བ་མཐུད་ལས་གཞན་མེད་ཕྱིར། །
ལས་བྱེད་པོ་དང་རྣམ་སྨིན་གྱི། ། ཟ་བོར་ཡོད་པ་མ་ཡིན་ནོ། ། བརྟགས་ན་བདག་དང་གང་ཟག་གིས། ། སྟོང་པའི་སྐད་ཅིག་དངོས་པོ་ནི། ། དམ་པའི་དོན་གྱི་བདེན་པ་སྟེ། ། ཐར་འདོད་རྣམས་ཀྱིས་བསྟེན་པར་བྱ། ། གང་ཞིག་ལ་ནི་གཞན་དུ་རྨོངས་པས་རྣམ་འཁྲུགས་འཁོར་བའི་ཞུགས་ཆེན་འབར་བའི་གནས་སུ་འཁྱམས་གྱུར་པའི། ། ལུས་ཅན་རྣམས་ཀྱི་མི་བཟད་མུན་ཆེན་འདི་ནི་བདག་ཏུ་ལྟ་བ་ཉིད་ཡིན་དེ་དྲུངས་འབྱིན་བྱེད་པའི། ། སྣང་མཛད་ཡེ་ཤེས་བརྒྱ་ཕྲག་སྤྲོ་མཁས་བདག་མེད་ཚུལ་བཞིན་གསལ་བར་སྟོན་པའི་གསུང་རབ་ལམ་ཆེན་པོ། ། གང་དེ་མ་ནོར་བཤད་ལས་དེང་འདིར་རྙེད་པའི་ལེགས་བྱས་དེས་ནི་ཀུན་ཀྱང་བག་ཡོད་ཉིད་གྱུར་ཅིག །
ཅེས་བག་ཡོད་བསྟན་པའི་ལེའུ་བྱེ་བྲག་ཏུ་བཤད་པ་འདི་ཡང༌། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས་ཉེ་བར་སྦྱར་བའི་ཡི་གེ་པ་ནི་ཆོས་ཀྱི་རྒྱལ་མཚན་ནོ། ། དགེའོ། ། མངྒ་ལཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
