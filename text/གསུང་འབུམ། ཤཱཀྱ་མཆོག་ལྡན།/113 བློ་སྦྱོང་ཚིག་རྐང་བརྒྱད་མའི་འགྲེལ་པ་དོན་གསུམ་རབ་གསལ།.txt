གསུང་འབུམ། ཤཱཀྱ་མཆོག་ལྡན།
པོད ༡༡༣
བློ་སྦྱོང་ཚིག་རྐང་བརྒྱད་མའི་འགྲེལ་པ་དོན་གསུམ་རབ་གསལ།
༼འ༽ ༄༅། །བློ་སྦྱོང་ཚིག་རྐང་བརྒྱད་མའི་འགྲེལ་པ་དོན་གསུམ་རབ་གསལ་ཞེས་བྱ་བ་བཞུགས་སོ།། སྭསྟི། གང་ཡོད་ན་ནི་རྫོགས་སངས་རྒྱས། ། དེ་ཡི་སྲས་དང་རང་རྒྱལ་དང༌། ། ཉན་ཐོས་རྣམས་དང་གཞན་གྱི་དོན། ། ཕུན་སུམ་ཚོགས་པ་དེ་འཁྲུངས་ཤིང༌། ། དེ་མེད་ན་ནི་དེ་དག་ཀུན། ། འཇིག་རྟེན་ཁམས་སུ་མི་འབྱུང་བ། ། དེ་ཕྱིར་བྱང་ཆུབ་སེམས་གང་ནི། །
བསླབ་པར་བྱས་ལ་ཕྱག་བགྱིའོ། ། དེ་ལྟར་མཆོད་པར་བརྗོད་འོག་ཏུ། ། བདག་གཞན་བརྗེ་བའི་བྱང་སེམས་ཀྱི། ། སྲོལ་གང་ཁ་བ་ཅན་ལྗོངས་སུ། ། ཐོག་མར་ཕྱེ་ནས་འཛིན་མཛད་པ། ། གླང་ཐང་པར་གྲགས་དེས་མཛད་པའི། ། བསྟན་བཅོས་ཡིད་བཞིན་ནོར་འདྲ་ཡི། ། དགོས་པའི་དོན་དང་བསྡུས་པའི་དོན། ། ཚིག་དོན་རབ་དབྱེ་བརྩམ་པར་བྱ། ། གང་འདིར་ཐེག་པ་ཆེན་པོའི་རིགས་ཀྱི་ནུས་པ་ཡོངས་སུ་བརྟས་པའི་སོ་སོ་སྐྱེ་བོ་དག་གིས།
ཐོག་མར་བྱམས་པ་དང༌། མཆོག་གི་སྙིང་རྗེ་སྔོན་དུ་འགྲོ་བ་ཅན་གྱི། སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་སྔོན་དུ་བཏང་ནས། དེའི་འོག་ཏུ་བྱང་ཆུབ་སེམས་དཔའི་སྡོམ་པ་ཡང་དག་པར་བླངས་ནས། དེ་ཉིད་ཀྱི་བསླབ་བྱའི་གཙོ་བོ་བདག་གཞན་བརྗེ་བའི་ཚུལ་ལ། བློ་སྦྱོང་བའི་རིམ་པ་དོན་རྒྱ་ཆེ་ཞིང༌། ཚིག་ཉུང་བ་གསལ་བར་སྟོན་པའི་བསྟན་བཅོས་འདི་འཆད་པ་ལ་དོན་གསུམ་སྟེ། དགོས་པའི་དོན། བསྡུས་པའི་དོན། ཚིག་གི་དོན་ནོ། །
དང་པོ་ནི། བྱང་སེམས་ཀྱི་སྡོམ་པ་རྣམས་ཀྱི་བསླབ་བྱའི་རྩ་བ། བདག་དང་གཞན་དུ་བརྗེ་ནུས་པའི་བསམ་པ་མངོན་དུ་བྱས་པ་དེའོ། ། དེའི་ཤེས་བྱེད་ཀྱང༌། བསམ་པ་འདི་སྔོན་དུ་མ་སོང་བར། སྤྱོད་པ་ཕ་རོལ་དུ་ཕྱིན་པ་དྲུག་ལ་ཇི་ཙམ་བསླབས་ཀྱང༌། སྡོམ་པ་འདི་ལ་ལྟོས་པའི་བསླབ་བྱ་ཡོངས་སུ་མི་རྫོགས་པའི་ཕྱིར་དང༌། བསམ་པ་འདི་ཡོངས་སུ་སྦྱངས་པ་ལ་ནི་འབད་རྩོལ་ལ་མི་ལྟོས་པར། ཕ་རོལ་ཏུ་ཕྱིན་པ་དྲུག་གི་སྤྱོད་པ་རླབས་པོ་ཆེ་ངང་གིས་འབྱུང་བའི་ཕྱིར་བསྟན་བཅོས་འདི་ལ་ཐོས་པ་དང་བསམ་པས་ཞུགས་པའི་ཚེ། དགོས་པ་དེ་བདེ་བླག་ཏུ་རྟོགས་པ་ནི།
སྐབས་འདིའི་འབྲེལ་པ་ཡིན་ལ། དེ་ལྟར་འབྲེལ་པའི་ཤེས་བྱེད་ཀྱང༌། གཞུང་ཉུང་དུ་འདིས་བདག་དང་གཞན་དུ་བརྗེ་ནུས་པའི་ཐབས་མཁས་ཀྱི་རྩ་བ་བསྟན་པས་སོ། ། རྩ་བ་དེ་ཡང་གང་ཞེ་ན། སེམས་ཅན་ཐམས་ཅད་ལ་ཕྱོགས་སུ་ལྷུང་བ་མེད་པར་མཆོག་ཏུ་གཅེས་པར་འཛིན་པ་དེའོ། ། རྒྱུ་དེ་ལས་དེ་ལྟར་ནུས་པའི་ཤེས་བྱེད་ནི། བདག་ཉིད་ལ་མཆོག་ཏུ་གཅེས་པར་བཟུང་ན། བདག་གི་གནས་སུ་གཞན་འཇོག་པར་མི་ནུས་པའི་ཕྱིར་རོ། ། གཉིས་པ་བསྡུས་པའི་དོན་ལ། ཚིགས་སུ་བཅད་པ་བརྒྱད་ལས།
དང་པོ་བདུན་གྱིས་ནི། བདག་ལས་གཞན་མཆོག་ཡིན་པའི་ཤེས་བྱེད་ཀྱི་གཏན་ཚིགས་དང༌། དཔེའི་སྒོ་ནས་དེ་ལྟར་ཤེས་དགོས་པ་ཉིད་དུ་བསྟན་ལ། ཚིགས་སུ་བཅད་པ་བརྒྱད་པས་ནི། ཤེས་བྱེད་ཀྱི་བློ་དེ་ལ་ཡང་མཚན་འཛིན་གྱི་རྟོག་པས་མ་གོས་པ་ཞིག་དགོས་པར་བསྟན་ནོ། ། ཡང་ན་དང་པོ་བདུན་གྱིས་ནི་ཀུན་རྫོབ་བྱང་ཆུབ་སེམས་ཀྱི་བསླབ་བྱ་ལ་བློ་སྦྱོང་བ་དང༌། བརྒྱད་པས་ནི། དོན་དམ་བྱང་སེམས་ཀྱི་བསླབ་བྱ་ལ་བློ་སྦྱོང་བ་བསྟན་ནོ། ། དང་པོ་ལ། ཤེས་བྱེད་དགོད་པ་དང༌།
དེ་ལྟར་ཤེས་ནས་བདག་གཞན་བརྗེ་བ་དངོས་སོ། ། དང་པོ་ལ། སྒྲུབ་བྱེད་ཀྱི་གཏན་ཚིགས་དགོད་པ་དང༌། ཤེས་བྱེད་ཀྱི་དཔེ་བསམ་པའོ། ། དང་པོ་ལ། གཏན་ཚིགས་དངོས་དང༌། རྟགས་དེ་མི་མཐུན་ཕྱོགས་ལས་ལྡོག་པའི་ཚུལ་ལོ། ། དང་པོ་ནི། ཚིགས་སུ་བཅད་པ་དང་པོ་སྟེ། སངས་རྒྱས་བསྒྲུབ་པ་སེམས་ཅན་གཞན་ལ་རག་ལས་པའི་ཕྱིར་ན།
གཞན་མཆོག་ཉིད་དུ་གྲུབ་པའོ། ། གཉིས་པ་ལ། བདག་ཉིད་གཞན་ལས་དམན་པར་བལྟ་དགོས་པ་དང༌། མཆོག་ཏུ་བལྟ་བ་ཇི་ལྟར་སྤོང་པའི་ཚུལ་ལོ། ། དང་པོ་ནི། གང་དུ། ཞེས་སོགས་ཏེ། གཞན་ལ་མ་ལྟོས་པར་བདག་གཅིག་པུས་སངས་རྒྱས་སུ་མི་འགྲུབ་པའོ། ། གཉིས་པ་ནི། གལ་ཏེ་སེམས་ཅན་གཞན་ཁ་ཅིག་ལས་རང་མཆོག་ཏུ་འཛིན་པའི་བློ་ནི་ཡུལ་གྱི་གནས་ཚུལ་ལ་བཞུགས་པའི་ཕྱིར།
ཇི་ལྟར་སྤང་ཞེ་ན། ཚིགས་སུ་བཅད་པ་གསུམ་པས་ཏེ། སོ་སོར་རྟོག་པའི་ཤེས་རབ་ཀྱིས་རང་གཅེས་འཛིན་གྱི་རྟོག་པ་སྤོང་ནུས་པར་བསྟན་པའོ། ། གཉིས་པ་ཤེས་བྱེད་ཀྱི་དཔེ་ནི། སེམས་ཅན་གཞན་རང་ལས་མཆོག་ཡིན་དུ་ཆུག་ཀྱང༌། མཆོག་འཛིན་གྱི་རྟོག་པ་སྤོང་དགོས་སོ་ཞེ་ན། ཚིགས་སུ་བཅད་པ་བཞི་པས་སྟོན་ཏེ། དབུལ་པོ་རིན་པོ་ཆེའི་གཏེར་དང་ཕྲང་ན། འདོད་དགུ་འབྱུང་བའི་ཕྱིར་སྤོང་མི་རུང་བ་བཞིན་ནོ། ། མདོར་ན་གཏན་ཚིགས་ཀྱིས་ནི་སེམས་ཅན་གཞན་མཆོག་ཡིན་པར་བསྒྲུབས་ལ།
མཐུན་པའི་དཔེ་ལས་ནི། མཆོག་གང་ཡིན་པ་དེ་ལ་ནི་གཅེས་པར་འཛིན་དགོས་པ་ཉིད་དུ་བསྟན་ནོ། ། གཉིས་པ་བརྗེ་བ་དངོས་ལ་གཉིས་ཏེ། རྗོད་བྱེད་ཚིག་གི་རྒྱལ་ཁེ་གཞན་ལ་སྟེར་དགོས་པར་བསྟན་པ་དང༌། བརྗོད་བྱ་དོན་གྱི་རྒྱལ་ཁེ་གཞན་ལ་སྟེར་དགོས་པར་བསྟན་པའོ། ། དང་པོ་ནི། ཚིགས་སུ་བཅད་པ་ལྔ་པས་ཏེ། འཇིག་རྟེན་ལུགས་ཀྱི་ངན་ཤགས་འགྱེད་པའི་དབང་དུ་བྱས་པའོ། ། གཉིས་པ་ལ། ཕན་ལན་དུ་གནོད་པ་དགེ་བའི་བཤེས་གཉེན་དུ་བལྟ་དགོས་པ་དང༌།
དེ་ལྟར་བལྟས་ནས་གནོད་ལེན་དུ་ཕན་འདོགས་དགོས་པའོ། ། དང་པོ་ནི། ཚིགས་སུ་བཅད་པ་དྲུག་པས་བསྟན་ལ། གཉིས་པ་ནི་བདུན་པས་འཆད་དོ། ། གསུམ་པ་ཚིག་གི་དོན་ལ་གཉིས་ཏེ། སྨོན་པ་སེམས་བསྐྱེད་གཞུང་གཞན་ནས་ཁ་བསྐང་བ་དང༌། འཇུག་པ་སེམས་བསྐྱེད་ལ་བློ་སྦྱོང་ཚུལ་གཞུང་འདི་ཉིད་ཀྱིས་བཤད་པའོ། ། དང་པོ་ལ་གཉིས་ཏེ། སྨོན་པའི་རྒྱུ་ཚོལ་བ་དང༌། རྒྱུ་བཙལ་ནས་སྨོན་པ་དངོས་སོ། །
དང་པོ་ལ་གཉིས་ཏེ། ཉེར་བར་ལེན་པའི་རྒྱུ་རང་ཆས་སུ་ཡོད་པ་དང༌། འབྲས་བུ་འབྱུང་བ་ལྷན་ཅིག་བྱེད་རྐྱེན་ལ་རག་ལས་པའོ། ། དང་པོ་ནི། རང་བཞིན་དུ་གནས་པའི་རིགས་ཏེ། འདིས་མ་ཁྱབ་པའི་སེམས་ཅན་ནི་འགའ་ཡང་ཡོད་པ་མ་ཡིན་ནོ། ། གཉིས་པ་ནི། རྒྱས་འགྱུར་གྱི་རིགས་ཞེས་བྱ་ལ། དེ་ལའང་ཐོག་མར་རྒྱུའི་ནུས་པ་སད་བྱེད་ཀྱི་རྐྱེན་དང༌། སད་ནས་མི་ཉམས་པར་འཕེལ་བའི་རྐྱེན་ནོ། །
དང་པོ་ནི། དཀོན་མཆོག་གསུམ་ལ་སྐྱབས་སུ་འགྲོ་བ་སྟེ། དེ་ལའང༌། དེའི་ཡོན་ཏན་ཤེས་ནས་དང༌། མི་ཤེས་བཞིན་དུའང་རུང་སྟེ། རང་བཞིན་དུ་གནས་པའི་རིགས་ཀྱི་ནུས་པ་སད་པར་བྱེད་དོ། ། གཉིས་པ་ལ་གཉིས་ཏེ། རྐྱེན་གྱི་རྩ་བ་བྱམས་པ་དང༌། རྐྱེན་གྱི་གཙོ་བོ་སྙིང་རྗེའོ། ། དེ་ལྟར་སྐྱབས་འགྲོ་སོགས་གསུམ་པོ་འདི་ལ་རྒྱས་པའི་རིགས་ཞེས་བྱ་སྟེ།
གསུམ་པོ་དེ་ལས་གཞན་དོན་དོན་གཉེར་གྱི་བློ་རང་གི་ངང་གིས་སྐྱེ་བའི་ཕྱིར། གཉིས་པ་རྒྱུ་རྙེད་ནས་འབྲས་བུ་སྨོན་པ་དངོས་ཇི་ལྟར་འབྱུང་བ་ནི། དེ་ལྟར་རྒྱུ་གསུམ་པོ་དེ་གང་ན་ཚོགས་པའི་གཞི་དེར། འབྲས་བུ་གཞན་དོན་དུ་རྫོགས་བྱང་གི་བློ་རང་གི་ངང་གིས་འབྱུང་དུ་རུང་སྟེ། དེ་ལྟར་འབྱུང་བའི་རྒྱུ་ཚོགས་གྲངས་ཚང་བའི་ཕྱིར། མདོར་ན། དགོས་པའི་གཙོ་བོ་སེམས་ཅན་ཐམས་ཅད་ཀྱི་དོན་དུ། ལས་སུ་བྱ་བ་རྫོགས་པའི་བྱང་ཆུབ་དོན་གཉེར་གྱི་བློ་མངོན་དུ་གྱུར་པ་དེ་ལ་ནི། སྨོན་པ་བྱང་ཆུབ་ཀྱི་སེམས་ཞེས་བྱ་ལ། དེའི་ཚེ་ན།
སེམས་བསྐྱེད་དེ་ཉིད་ཀྱི་རྒྱུའི་གཙོ་བོ་ནི། གཞན་དོན་དོན་གཉེར་གྱི་བློ་ཡིན་ལ། འབྲས་བུའི་གཙོ་བོ་ནི་གཞན་གྱི་དོན་ཡིན་ནོ། ། བྱམས་སོགས་གསུམ་པོ་ཡང་སེམས་ཅན་ཐམས་ཅད་ལ་དམིགས་པ་དགོས་ཀྱི། གཅིག་ཁོ་ན་ལ་ཕྱོགས་སུ་ལྷུང་ན་ཡང༌། སྨོན་པའི་སེམས་ཀྱི་རྒྱུར་རུང་བ་མ་ཡིན་ཏེ། དེའི་འགལ་ཟླ་ཉིད་དུ་གྱུར་པའི་ཕྱིར་རོ། ། དེ་ལྟར་བཤད་པ་དེ་ནི་ཇི་སྐད་དུ། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། །
ཅེས་གང་གསུངས་པ་དེ་ཡིན་ལ་དེ་ཙམ་ཁོ་ན་ལ་བརྟེན་ནས་ཕན་ཡོན་ཇི་ལྟར་འབྱུང་བ་ཡང༌། ཇི་སྐད་དུ། དེ་ཡི་ཕན་ཡོན་དཔག་ཏུ་མེད་པ་རྣམས། ། བྱམས་མགོན་བློ་དང་ལྡན་པས་ནོར་བཟང་བཤད། ། ཅེས་གསུངས་པ་ལྟར་རོ། ཤིང་རྟའི་སྲོལ་འདི་ལ་ནི། ཆོ་གས་བླངས་པའི་སྨོན་སེམས་ཡིན་ཀྱང༌། བར་མ་ཙམ་ཡིན་གྱི་སྡོམ་པར་ཁས་མི་ལེན་ལ། ཤིང་རྟའི་སྲོལ་གཞན་ལས་ནི། བྱང་ཆུབ་སེམས་གཏོང་རྩ་བའི་ལྟུང་བར་བཤད་པས་ན། །
སྨོན་སེམས་ལ་ཡང་སྡོམ་པ་བཞེད་པར་མངོན་ནོ། ། གཉིས་པ་ལ་གཉིས་ཏེ། སྡོམ་པ་ཇི་ལྟར་ལེན་པ་དང༌། བསླབ་བྱ་ལ་བསམ་སྦྱོར་གྱིས་སློབ་པའི་ཚུལ་ལོ། ། དང་པོ་ནི། རྟེན་གྱི་གང་ཟག་སྨོན་པའི་སེམས་བསྐྱེད་པ་དང༌། བྱང་ཆུབ་སེམས་དཔའི་སྡེ་སྣོད་ཐོས་པ་དང༌། སོ་ཐར་རིས་བདུན་གང་རུང་གི་སྡོམ་པ་དང་ལྡན་པ་ཞིག་གོ ། ཆོ་ག་གང་གིས་ལེན་པ་ནི། ཚུལ་ཁྲིམས་ལེའུར་གསུངས་པའི་ཆོ་ག་དེ་ཉིད་ཀྱིས་ལེན་ལ།
དེའི་གོ་དོན་ནི། ཇི་སྐད་དུ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། ཞེས་པ་ཉིད་ལན་གསུམ་བཟླས་ནས། གཟེངས་བསྟོད་པས་ཆོག་པའོ། ། གཉིས་པ་ལ་གསུམ་སྟེ། ཉེས་སྤྱོད་སྡོམ་པའི་ཚུལ་ཁྲིམས་ལ་སློབ་པ་དང༌། སེམས་ཅན་དོན་བྱེད་ལ་སློབ་པ་དང༌།
དགེ་བ་ཆོས་བསྡུད་ལ་སློབ་པའོ། ། དང་པོ་ལ་བཞི་སྟེ། བདག་གཅེས་འཛིན་གྱི་གནས་སུ་གཞན་བཞག་པས། ཞེ་སྡང་རང་འགགས་སུ་གཏོང་བ་དང༌། གཞན་ལ་སྡང་བའི་གནས་སུ་རང་བཞག་པས་བདག་ལ་ཆགས་པ་རང་འགགས་སུ་གཏོང་བ་དང༌། ཆགས་སྡང་མངོན་གྱུར་བ་སྐྱེས་ན། གདོང་བཟློག་བྱེད་པའི་ཚུལ་དང༌། ཆགས་སྡང་གི་བཟློག་ཚུལ་ཐེག་དམན་ལ་གྲགས་པ་དེ་མི་འཐད་པར་བསྟན་པའོ། ། དང་པོ་ནི། མཆོག་ཏུ་གཅེས་པར་འཛིན་བྱེད་ཤོག །
ཅེས་པ་ནི་བཤད་པའི་གཞི་སྟེ། དོན་ཙམ་སྟོན་པའོ། ། ལས་སུ་བྱ་བ་གང་ལ་ན། སེམས་ཅན་ཐམས་ཅད་ལའོ། ། བྱེད་པ་པོ་གང་གིས་ན། བདག་གི་ནི་བསམ་པ་ཡིས་སོ། ། དགོས་པ་ཅིའི་ཕྱིར་དུ་ན། ཡིད་བཞིན་ནོར་བུ་ལས་ལྷག་པའི་དོན་གྱི་མཆོག སངས་རྒྱས་བསྒྲུབ་པའི་ཕྱིར་དུའོ། ། ཚུལ་ཇི་ལྟར་དུ་ན།
ཇི་སྐད་དུ། སངས་རྒྱས་རྣམས་དང་སེམས་ཅན་ལས། ། སངས་རྒྱས་ཆོས་བསྒྲུབ་འདྲ་བ་ལ། ། རྒྱལ་ལ་གུས་བྱེད་དེ་བཞིན་དུ། ། སེམས་ཅན་ལ་མིན་ཅི་ཡི་ཕྱིར། ། ཞེས་པའི་ཚུལ་གྱིས་སོ། ། འདིས་ནི་ཞེ་སྡང་སྐྱེ་བའི་གོ་སྐབས་རང་ཤུགས་ལ་བཀག་པས་བཟོད་པ་འགྲུབ་བོ། ། གཉིས་པ་ནི། གང་ཟག་གཞན་ལ་མཆོག་ཏུ་གཅེས་པར་འཛིན་བྱེད་ཤོག ཅེས་པ་དང་པོ་དང་གཉིས་པའི་ཚིག་གོ །
བྱེད་པ་པོ་གང་གིས་ན། བསམ་པ་ཐག་པ་ཡིས་ཏེ། རང་གི་རྒྱུད་ཚོད་ནི་མངོན་སུམ་དུ་ཤེས་ལ། གཞན་གྱི་རྒྱུད་ཚོད་དཔག་མི་ནུས་པའི་ཕྱིར། ཚུལ་ཇི་ལྟར་དུ་ན། གནས་དང་དུས་གང་དུ། མཉམ་པའམ་ལྷག་པར་གྱུར་སྲིད་པ་སུ་དང་འགྲོགས་པའི་ཚེ། བདག་ཉིད་ནི་ཀུན་ལས་དམན་པར་བལྟ་བའི་ཚུལ་གྱིས་སོ། ། དགོས་པ་ནི། བདག་ཏུ་ང་རྒྱལ་བ་ཁེགས་པའི་ཕྱིར་ཡིན་པས།
སྔ་མ་དང་མི་ཟློས་ལ། འདིས་ནི་ནང་སེམས་ཅན་དུ་ཆགས་པ་རང་ཤུགས་སུ་ཁེགས་པས་ཚུལ་ཁྲིམས་རྣམ་པར་དག་གོ ། གསུམ་པ་ནི། གཞན་མཆོད་འོས་སུ་བསམས་པས་ཞེ་སྡང་དང༌། རང་དམན་པར་བལྟས་པས་ཆགས་སྡང་མ་འོངས་པ་སྐྱེ་འགྱུར་རེ་ཞིག་ཁེགས་པར་སླ་བ་ཡིན་མོད། སྐྱེས་ཟིན་མངོན་གྱུར་པ་འཕྲོ་གཅོད་པའི་ཐབས་ཇི་ལྟ་བུ་ཡིན་ཞེ་ན། ཆགས་སྡང་ལྟ་བུའི་ཉོན་མོངས་པ་རྣམས་སྐྱེས་མ་ཐག་དེར། བཙན་ཐབས་སུ་གདོང་ནས་བཟློག་པར་ཤོག་ཅིག་སྟེ། བཟློག་པར་བྱའོ། ། གཉེན་པོ་གང་གིས་ན།
རང་རྒྱུད་ལ་སོ་སོར་རྟོག་ཅིང༌། དེ་ལྟར་བརྟགས་པའི་ཤེས་རབ་ཀྱིས་སོ། ། དུས་ནམ་གྱི་ཚེ་རྟོག་ན། དུས་རེས་འགའ་བས་ཆོག་པ་མ་ཡིན་གྱི། འགྲོ་འཆག་ཉལ་འདུག་གི་སྤྱོད་ལམ་ཀུན་ཏུའོ། ། དགོས་པ་ནི། སྐྱེས་པ་དེའི་རྒྱུན་མ་བཟློག་པར་འཕྲོ་འཐུད་ན་ནི། བདག་དང་གཞན་མ་རུངས་པར་བྱེད་པས་སོ། ། འདིས་ནི་སོ་སོར་རྟོག་པའི་ཤེས་རབ་ཀྱིས་གཏི་མུག་དྲུངས་འབྱིན་པའི་གཉེན་པོ་ངོས་བཟུང་བས་ན། ཤེས་རབ་ཀྱི་ཕར་ཕྱིན་ལ་བསླབ་པའི་ཚུལ་བཤད་དོ། །
བཞི་པ་ནི། གལ་ཏེ་ཉོན་མོངས་པའི་སྤོང་ཚུལ། ཉན་ཐོས་དང་རང་སངས་རྒྱས་ཀྱི་ལྟར་དབེན་པའི་གནས་སུ་བདག་མེད་དང༌། སྟོང་པ་ཉིད་བསྒོམ་པས་རྟོགས་པའི་ཤེས་རབ་མཆོག་ཏུ་འགྱུར་བ་ཡིན་གྱི། གོང་དུ་བཤད་མ་ཐག་པ་ལྟར། རང་བཞིན་ངན་པའི་སེམས་ཅན་ཚོགས་པའི་ནང་དུ་ནི་མ་ཡིན་ཏེ། དེའི་ཚེ་ཆགས་སྡང་ཤིན་ཏུ་སྐྱེ་སླ་བའི་ཕྱིར་སྙམ་ན། མ་ཡིན་ཏེ། དབེན་པ་བརྟེན་ཚུལ་དེ་འདྲ་དེ་ནི་སྐབས་འདིར་ཤིན་ཏུ་སྤང་བྱ་ཡིན་པའི་ཕྱིར། དེ་བས་ན་རང་བཞིན་ངན་པའི་སེམས་ཅན་རྣམས་དང་ལྷན་ཅིག་ཏུ་འགྲོགས་པ་ནི།
མཆོག་ཏུ་གཅེས་པར་འཛིན་པར་ཤོག་ཅིག་སྟེ། འགྲོགས་པར་བྱའོ། ། དེའི་ཤེས་བྱེད་ནི། དེ་འདྲ་དེ་ཡང་རིན་པོ་ཆེའི་གཏེར་དང་ཕྲད་པ་ལྟར་རྙེད་པ་དཀའ་བས་སོ། ། དུས་ནམ་གྱི་ཚེ་འགྲོགས་པར་བྱ་ན། གཞན་དག་མཚམས་མེད་ལྟ་བུ་སྡིག་པ་དྲག་པོ་བྱེད་བཞིན་པ་དང༌། དམྱལ་བ་ལྟ་བུའི་སྡུག་བསྔལ་དྲག་པོ་མྱོང་གྱུར་གྱིས་ནོན་བཞིན་པར་མཐོང་བ་དེའི་ཚེ་ན་འགྲོགས་དགོས་པ་ཡིན་ཏེ། དེ་འདྲ་དེ་བྱང་སེམས་རང་ཉིད་ཀྱི་ཕར་ཕྱིན་དང་པོ་གསུམ་གྱི་རྒྱུར་མེད་མི་རུང་ཡིན་པའི་ཕྱིར་དང༌། གཞན་དེ་དག་བློས་མི་སྤོང་བར་ཡང་དག་པའི་ལམ་ལ་འཁྲིད་དགོས་པའི་ཕྱིར། འདིས་ནི།
ཐེག་དམན་གྱི་དབེན་པ་ལས་བྱང་སེམས་ཀྱི་དབེན་པ་ཁྱད་པར་དུ་ངོས་བཟུང་བས་ན། བསམ་གཏན་གྱི་ཕར་ཕྱིན་ལ་སློབ་ཚུལ་བསྟན་ནོ། ། མདོར་ན། ཚིགས་སུ་བཅད་པ་དང་པོ་གསུམ་གྱིས་ནི། ཉོན་མོངས་པ་སྐྱེ་འགྱུར་མགོ་གནོན་པ་དང༌། སྐྱེས་ཟིན་གྱི་ས་བོན་དྲུངས་འབྱིན་པའི་གཉེན་པོ་བཤད་ནས། བཞི་པས་ནི་དེ་ལ་རྩོད་པ་སྤང་བའི་ཕྱིར་ན། ཉེས་སྤྱོད་སྡོམ་པའི་ཚུལ་ཁྲིམས་ཀྱི་འཆད་ཚུལ་ལ་སྦྱར་བ་འདི་ནི་ཤིན་ཏུ་འགྲིག་པ་ཡིན་ནོ། ། གཉིས་པ་སེམས་ཅན་དོན་བྱེད་ལ་གཉིས་ཏེ། སྦྱོར་བའི་སྒོ་ནས་གཞན་གྱི་གནོད་ལེན་དུ་ཕན་བཏགས་པས་དོན་བྱེད་པ་དང༌།
བསམ་སྦྱོར་གཉིས་ཀའི་སྒོ་ནས་སེམས་ཅན་ཀུན་ལ་ཕན་བཏགས་ཏེ་དོན་བྱེད་པའོ། ། དང་པོ་ལ་གཉིས་ཏེ། གནོད་བྱེད་ལ་རྒྱལ་ཁེ་སྦྱིན་པས་ཕན་བཏགས་པ་དང༌། གནོད་བྱེད་དགེ་བའི་བཤེས་གཉེན་དུ་བཟུང་ནས་ཕན་འདོགས་པའོ། ། དང་པོ་ནི། བདག་ལ་སྡང་བ་འགའ་ཞིག་ཀུན་སློང་ཕྲག་དོག་གིས། འབྲས་བུ་ངོར་གཤེ་བ་དང༌། ལྐོག་ཏུ་སྐུར་པ་འདེབས་པ་སོགས་མི་རིགས་པ་བརྫུན་གྱི་ཚིག་སྨྲ་བར་བྱེད་ན། བརྫུན་དེས་བསྟན་པའི་བུབ་ཁ་གང་ཡིན་པ་དེ། རང་གིས་ལེན་པ་དང༌།
སྨྲ་བ་པོ་དེ་རང་གིས་ཐོབ་པར་འདོད་པའི་རྒྱལ་ཁེ་གང་ཡིན་པ་དེ་ནི། གཞན་དེ་ཉིད་ལ་སྟེར་བར་ཤོག་ཅིག་སྟེ་སྟེར་བར་བྱའོ། ། འདོད་པའི་དོན་ཐོབ་པར་བྱ་བ་དེ་ཉིད་གཞན་དོན་གྱི་གཙོ་བོ་ཡིན་པའི་ཕྱིར། འདིས་ནི། ཟང་ཟིང་གི་དངོས་པོ་གཏོང་ལེན་གཞན་ཡང་མཚོན་པས། སྦྱིན་པ་རྣམ་པར་དག་གོ ། གཉིས་པ་ནི། འགྲོ་བ་གཞན་གང་ལ་བདག་གིས་ཆོས་དང་ཟང་ཟིང་གི་ཕན་བཏགས་པས། ཕན་ལན་དུ་རེ་བ་ཆེ་བ་འགའ་ཞིག་གིས། ཤིན་ཏུ་མི་རིགས་པའི་གནོད་པ་བྱེད་ན།
བྱེད་པ་པོ་དེ་ཉིད་ལ་དགེ་བའི་བཤེས་གཉེན་དུ་བལྟ་བར་བྱ་སྟེ། དེས་གང་བྱས་པའི་གནོད་པ་དེ་ཉིད་དང་དུ་བླངས་པས། འཁོར་བ་དང་ངན་སོང་དུ་མི་ལྟུང་བར་འཛིན་ནུས་པའི་ཕྱིར། དཔེར་ན། སྦྱིན་པར་འདོད་པས། སློང་མོ་བ་དགེ་བའི་བཤེས་གཉེན་དུ་འཛིན་དགོས་པ་བཞིན་ནོ། ། གཞུང་འདིས་ཕན་ལན་དུ་གནོད་པ་བྱུང་བའི་ཚེ། འཁོར་བ་ལ་ཡིད་འབྱུང་དགོས་པར་སྟོན་པ་ནི་མ་ཡིན་ཏེ། ཇི་སྐད་དུ། འཇིག་རྟེན་ན་ནི་སློང་བ་མོད། །
གནོད་པ་བྱེད་པ་དཀོན་པ་སྟེ། ། ཞེས་པ་ལྟར། རྒྱལ་བའི་སྲས་པོ་ལ་ནི་གནོད་བྱེད་ཇི་ལྟར་མང་བ་དེ་ཉིད་དོན་དུ་གཉེར་བྱ་ཡིན་པའི་ཕྱིར། གཉིས་པ་ནི། གལ་ཏེ་གནོད་བྱེད་མ་ཡིན་པ་དག་ལ་ཕན་བཏགས་པ་ནི་བཟོད་པར་མི་འགྱུར་བའི་ཕྱིར། དོན་ཆེན་པོར་མི་འགྱུར་བ་ཡིན་ནོ་སྙམ་ན། མདོར་ན་སྦྱོར་བའི་སྒོ་ནས་དངོས་སུ་དང༌། བསམ་པ་ཡིས་རྒྱུད་པའི་སྒོ་ནས་ཀྱང་རུང་སྟེ། མ་འོངས་པའི་ཕན་པ་དང༌། ཚེ་འདིའི་བདེ་བ་མ་ལུས་པ་ནི།
སེམས་ཅན་ཀུན་ལ་དམིགས་བསལ་མེད་པ་ཉིད་དུ་འབུལ་བར་བྱ་སྟེ། སེམས་ཅན་གྱི་ནང་ན་ཕ་མར་མ་གྱུར་པ་མེད་པས། སྦྱིན་པའི་ཡུལ་མཆོག་ཏུ་གྱུར་པའི་ཕྱིར་དང༌། གནོད་བྱེད་དུ་ཡང་མ་གྱུར་པ་མེད་པས། བཟོད་པའི་ཡུལ་མཆོག་ཏུ་གྱུར་པའི་ཕྱིར་དང༌། ཕན་བདེ་ཕར་ལ་ཕུལ་བ་དེ་བཞིན་དུ་མར་གྱུར་པ་དང༌། དགྲར་གྱུར་པ་ཀུན་གྱི་ཡང་གནོད་པ་སྟེ། ཉོན་མོངས་པ་དང་སྡུག་བསྔལ་ཀུན། བདག་ལ་ལེན་ནུས་པར་ཤོག་ཅིག ཇི་ལྟར་དུ་ན།
དངོས་སུ་ལེན་ནུས་ན་དང༌། དེར་མ་ཟད་གསང་བ་སྟེ་ལྐོག་ཏུ་གྱུར་པས་ཀྱང་ངོ༌། ། ཡང་ན། ཚིགས་བཅད་སྔ་མ་གཉིས་ཀྱིས་བརྗེ་བའི་ཡུལ་གནོད་བྱེད་ལ་དམིགས་ཀྱིས་བཀར་བས། སྦྱོར་བ་ཉེར་བསྡོགས་ལྟ་བུ། རྐང་པ་གསུམ་པས་དམིགས་བསལ་མེད་པར་སེམས་ཅན་ཐམས་ཅད་བརྗེ་ཡུལ་དུ་བསྟན་པས་སེམས་ཅན་དོན་བྱེད་ཀྱི་དངོས་གཞི་བསྟན། ཞེས་ཀྱང་བཤད་པར་བྱ་སྟེ། ཐོག་མར་གནོད་བྱེད་ལ་བློ་མ་སྦྱངས་ན། དམིགས་བསལ་མེད་པ་ཉིད་དུ་བློ་མི་འབྱོངས་པའི་ཕྱིར་རོ། ། གསུམ་པ་དགེ་བ་ཆོས་སྡུད་ཀྱི་ཚུལ་ཁྲིམས་འཆད་པ་ལ་གསུམ་སྟེ།
དགོས་པའི་དོན། བསྡུས་པའི་དོན། ཚིག་གི་དོན་ནོ། ། དང་པོ་ནི། ཚུལ་ཁྲིམས་སྔ་མ་གཉིས་ཀྱི་སྐབས་སུ། བྱེད་པ་པོ་བྱང་སེམས་རང་ཉིད་དང༌། བྱ་བའི་ཡུལ་སེམས་ཅན་དང༌། ལས་སུ་བྱ་བ་ཚུལ་ཁྲིམས་གསུམ་ཀ་ལ་ཡང༌། རྟོག་པས་མཚན་མར་འཛིན་པར་སྤང་བའི་ཕྱིར་དུ། ཚིག་རྐང་བརྒྱད་པ་འདི་གསུངས་པ་ཡིན་ཏེ།
བྱ་བྱེད་ལས་གསུམ་མཚན་འཛིན་གྱི་རྟོག་པས་བཅིངས་ན། རྫོགས་པའི་སངས་རྒྱས་ཀྱི་རྒྱུར་མི་འགྱུར་བའི་ཕྱིར་ནའོ། ། བསྡུས་པའི་དོན་ནི། རྐང་པ་འདི་དོན་དམ་སེམས་བསྐྱེད་ལ་སྦྱར་བར་མ་ཟད། དགེ་བ་ཆོས་བསྡུད་ལ་སྦྱར་ན་ཡང་འགྲིག་པ་ཡིན་ཏེ། སྟོང་པ་ཉིད་རྟོགས་པའི་ཤེས་རབ་བསྐྱེད་པ་ལ་ནི། སངས་རྒྱས་ཀྱི་གསུང་རབ་མང་པོ་ལ་ཐོས་བསམ་སྒོམ་གསུམ་གྱི་དགེ་བ་དང་དུ་ལེན་དགོས་པའི་ཕྱིར་རོ། ། གསུམ་པ་ཚིག་གི་དོན་ནི། སྦྱང་གཞི་བཤད་མ་ཐག་པའི་སྐབས་ཀྱི་བྱ་བྱེད་ལས་གསུམ་པོ་དེ་དག་ཀུན་ཀྱང༌། སྦྱང་བྱའི་དྲི་མ་འཇིག་རྟེན་ཆོས་བརྒྱད་ཀྱི་རྟོག་པའི་དྲི་མས་མ་སྦགས་པར་སྦྱོང་བར་བྱེད་པ་པོ་ཆོས་ཐམས་ཅད་ཀུན་སྒྱུ་མ་ལྟ་བུར་ཤེས་པ་ཡི་ཐོས་བསམ་བསྒོམ་པའི་ཤེས་རབ་ཀྱིས།
སྦྱངས་པའི་འབྲས་བུ་འཁོར་གསུམ་དུ་མཚན་མར་ཞེན་པའི་འཆིང་བ་ལས་གྲོལ་བའི་ཆོས་ཀྱི་སྐུ་མངོན་དུ་བྱེད་པར་ཤོག་ཅིག་ཅེས་པའོ། ། དོན་འདི་ཉིད་ལ་རྒྱས་བཤད་ཀྱི་སྒོ་ནས་བློ་སྦྱོང་བ་ནི། ཇི་སྐད་དུ། ཆོས་རྣམས་རྨི་ལམ་ལྟ་བུར་བསམ། ། ཞེས་པས་ནི་བཟུང་བའི་ཡུལ་སྣང་བཞིན་དུ་མི་དམིགས་པར་བསྟན། མ་སྐྱེས་རིག་པའི་གཤིས་ལ་དཔྱད། ། ཅེས་པས་ནི། ཡུལ་ཅན་འཛིན་པ་པོར་སྣང་ཡང་དེ་མི་དམིགས་པ་ཉིད་དུ་རིགས་པས་དཔྱོད་དགོས་པར་བསྟན། གཉེན་པོ་ཉིད་ཀྱང་རང་སར་གྲོལ། ། ཞེས་པས་ནི་གཟུང་འཛིན་མི་དམིགས་པ་ཉིད་དུ་གཏན་ལ་འབེབས་བྱེད་ཀྱི་ཤེས་རབ་དེ་ཉིད་ལ་ཡང་རིགས་པས་དཔྱད་མི་བཟོད་པས་ན་རང་སར་གྲོལ་བ་ཉིད་དུ་བསྟན་ནོ། །
ངོ་བོ་ཀུན་གཞིའི་ངང་ལ་བཞག ། ཅེས་པ་འདི་འཆད་པ་པོ་འགའ་ཞིག་གིས་གཞུང་མ་དག་པར་འཆད་ཀྱང༌། ཆེས་ཤིན་ཏུ་ལེགས་པ་ཡིན་ཏེ། རྐང་པ་སྔ་མ་གསུམ་གྱིས་ཐོས་བསམ་དང༌། འདིས་ནི་བསྒོམ་བྱུང་གིས་མཉམ་པར་འཇོག་ཚུལ་སྟོན་པས་སོ། ། འདི་ཀུན་གཞིའི་རྣམ་ཤེས་ལ་འཆད་དགོས་པ་ནི་མ་ཡིན་ཏེ། ཇི་སྐད་དུ། ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བའང་དེ། ། ཞེས་ས་བཅུ་སོ་སོའི་མཉམ་གཞག་ཡེ་ཤེས་དང༌།
ཁམས་བདེ་བར་གཤེགས་པའི་སྙིང་པོའི་ངོས་འཛིན་ཀུན་གཞིའི་ཡེ་ཤེས་ཉིད་ལ་བཤད་པའི་ཕྱིར་རོ། ། ཀུན་གཞིའི་ཡེ་ཤེས་ཞེས་བྱ་བ་གཞུང་ལས་མ་བཤད་དོ་སྙམ་དུ་དོགས་པར་མི་བྱ་སྟེ། ཐོགས་མེད་ཞབས་ཀྱིས་ཀུན་གཞིའི་སྒྲུབ་བྱེད་དུ་དྲངས་པའི་མདོ་ལས། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། ཞེས་བཤད་ལ། རྣམ་ཤེས་ནི་ཐོག་མ་མེད་པའི་དབྱིངས་སུ་མི་རུང་བའི་ཕྱིར་དང༌། རྣམ་པར་ཤེས་པའི་ཚོགས་བརྒྱད་འཁོར་དང་བཅས་པ་ལ། དབྱིངས་དང་ཡེ་ཤེས་གཉིས་གཉིས་སུ་དབྱེ་དགོས་པ་ནི། རྒྱལ་བ་མ་ཕམ་པའི་ཞབས་ཀྱི་གཞུང་དགོངས་འགྲེལ་དང་བཅས་པའི་འཆད་ཚུལ་གྱི་རྩ་བ་ཉིད་དུ་གསལ་བར་བཞུགས་པའི་ཕྱིར་རོ། །
འདིར་སྨྲས་པ། གངས་ཅན་ལྗོངས་སུ་བདག་དང་གཞན། ། བརྗེ་བའི་བྱང་ཆུབ་སེམས་ལ་ནི། ། བློ་སྦྱོང་ཞེས་གྲགས་བཤད་པའི་སྲོལ། ། ཐོག་མར་བྱོན་པ་གཞུང་འདི་ཡིན། ། གཞུང་འདིའི་དངོས་བསྟན་གོ་སླ་ཞིང༌། ། དེ་ཉིད་འཆད་པར་མི་དཀའ་ཡང༌། ། ཤིང་རྟའི་སྲོལ་ཆེན་ལས་བྱོན་པའི། ། བསྡུས་དོན་ཚོམས་དང་འབྲེལ་བསྒྲིགས་དང༌། ། གོང་འོག་ཟློས་པ་མེད་ཉིད་དང༌། །
བསམ་པས་སྨོན་པའི་བསླབ་བྱ་དང༌། ། ཕ་རོལ་ཕྱིན་དྲུག་འཇུག་པ་ཡི། ། བསླབ་བྱར་བཤད་སོགས་གཞུང་ཉུང་བ། ། འགྲེལ་པས་རྒྱས་པར་འཆད་པའི་སྒོ། ། ལ་ལས་འཆད་ནུས་མ་ཡིན་པ། ། རྣམ་དཔྱོད་རྩལ་དང་གཞུང་མང་པོའི། ། དགོངས་པ་ཉེ་བར་བླངས་ནས་སྦྱར། ། ཐེག་པ་ཆེན་པོའི་བློ་སྦྱོང༌། ཚིགས་བཅད་བརྒྱད་པའི་རྣམ་བཤད་དོན་གསུམ་རབ་ཏུ་གསལ་བ་ཞེས་བྱ་བ་འདི་ནི། སྔོན་ཉིད་ནས་དགེ་བའི་བཤེས་གཉེན་དུ་མས་བསྐུལ་བའི་ངོར་བགྱིས་ནས།
དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གླང་རི་ཐང་གི་གཙུག་ལག་ཁང་ཆེན་པོ་ཉིད་དུ་སྦྱར་བའི་ཡི་གེ་པ་ནི། རྐོང་སྟོན་ཆོས་ཀྱི་རྒྱལ་མཚན་དཔལ་བཟང་པོའོ།། །། མངྒ་ལཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
