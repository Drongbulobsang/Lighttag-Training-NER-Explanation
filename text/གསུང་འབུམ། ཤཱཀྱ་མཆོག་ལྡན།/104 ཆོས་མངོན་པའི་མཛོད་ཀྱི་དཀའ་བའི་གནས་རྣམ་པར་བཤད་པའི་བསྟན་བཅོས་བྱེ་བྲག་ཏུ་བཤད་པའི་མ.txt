གསུང་འབུམ། ཤཱཀྱ་མཆོག་ལྡན།
པོད ༡༠༤
ཆོས་མངོན་པའི་མཛོད་ཀྱི་དཀའ་བའི་གནས་རྣམ་པར་བཤད་པའི་བསྟན་བཅོས་བྱེ་བྲག་ཏུ་བཤད་པའི་མཚོ་ཆེན་པོ།
༼ཝ༽ ༄༅། །ཆོས་མངོན་པའི་མཛོད་ཀྱི་དཀའ་བའི་གནས་རྣམ་པར་བཤད་པའི་བསྟན་བཅོས་བྱེ་བྲག་ཏུ་བཤད་པའི་མཚོ་ཆེན་པོ་ཞེས་བྱ་བཞུགས་སོ།། ན་མོ་མཉྫུ་ཤྲཱི་ཡེ། གང་བློ་གང་གི་མཁྱེན་པ་ལ་འོང་བས། ། བསྟོད་མཛད་རྒྱལ་བ་ཀུན་གྱི་དབྱངས་གཅིག་གིས། ། བསྟོད་པའི་རོལ་མོ་ངེས་པར་བསྟབ་འོས་པ། ། བརྩེ་ཆེན་འཇམ་པའི་དཔལ་གྱིས་བདག་གཟུང་ཤིག ། བུ་རམ་ཤིང་པའི་བསྟན་པའི་རྒྱལ་ཁང་དུ། ། རིགས་པར་འཇུག་བྱེད་གྲུབ་མཐའི་སྒོ་ཆེན་བཞི། ། དབྱིག་གཉེན་ཞབས་ཀྱིས་རིམ་པར་ཕྱེ་བ་ལས། །
ཐོག་མར་བྱེ་བྲག་སྨྲ་བའི་སྒོ་དབྱེ་བྱ།། །། གང་འདིར་བསྟན་པ་རིན་པོ་ཆེའི་ངེས་དོན་གྱི་རྒྱ་མཚོར་འཇུག་པའི་གྲུབ་པའི་མཐའི་གྲུ་བོ་ཆེ་ནི་རྣམ་པ་བཞི་སྟེ། བསྟན་བཅོས་བྱེ་བྲག་ཏུ་སྨྲ་བའི་མཚོ་ཆེན་པོ་ལུང་ཚད་མར་ཁས་ལེན་པ་པོ་བྱེ་བྲག་ཏུ་སྨྲ་བ་དང༌། བསྟན་བཅོས་ཙམ་གྱིས་ཡིད་མི་བརྟོན་པར་མདོ་ཁོ་ན་ལུང་ཚད་མར་སྨྲ་བ་མདོ་སྡེ་པ་དང༌། ཕྱི་རོལ་དོན་གྱི་སྣང་བ་སེམས་སུ་ཁས་བླངས་ནས་སེམས་དེ་ཉིད་དངོས་པོར་སྨྲ་བ་སེམས་ཙམ་པ་དང༌། སེམས་དེ་ཡང་ཡང་དག་པ་མ་ཡིན་པའི་ཀུན་ཏུ་རྟོག་པར་བཤད་ནས། ཤེས་བྱ་ཐམས་ཅད་གཟུང་འཛིན་གཉིས་སུ་མེད་པའི་ཆོས་ཀྱི་དབྱིངས་སུ་རོ་གཅིག་པར་ཁས་ལེན་པ་དབུ་མ་པ་རྣམས་སོ། ། བཞི་པོ་འདི་ཡང་ལྟ་བའི་རིམ་པས་སོ་སོར་ཕྱེ་བ་ཡིན་ལ། དེ་དག་ནི་ཀུན་མཁྱེན་གཉིས་པ་ཞེས་ཉི་མ་ལྟར་གྲགས་པ་དབྱིག་གཉེན་ཞབས་ཀྱིས་ཆེས་ཤིན་ཏུ་གསལ་བར་མཛད་པ་ཡིན་ཏེ། ཆོས་མངོན་པའི་མཛོད་ཀྱི་རྩ་འགྲེལ་དུ་ནི་ཉན་ཐོས་སྡེ་གཉིས་ཀྱི་གྲུབ་པའི་མཐའ་གསལ་བར་མཛད་པ་དང༌།
བྱམས་པའི་ཆོས་དང་འབྲེལ་བའི་རབ་ཏུ་བྱེད་པ་སྡེ་བརྒྱད་པོ་རྣམས་སུ་ནི། ཐེག་པ་ཆེན་པོ་པ་རྣམས་ཀྱི་གྲུབ་པའི་མཐའ་གསལ་བར་མཛད་པས་སོ། ། དེ་དག་ལས་འདིར་ཆོས་མངོན་པའི་མཛོད་ཀྱི་རང་འགྲེལ་དང༌། དེའི་རྣམ་པར་བཤད་པ་རྣམ་པ་གཉིས་པོ་དག་དཔང་པོར་བགྱིས་ནས་བྱེ་བྲག་ཏུ་སྨྲ་བའི་གྲུབ་པའི་གནས་རྣམས་བརྗོད་པར་བྱ་བ་ལ་གཉིས་ཏེ། ཤེས་བྱ་གཞི་ལྔ་ལས་བརྩམས་པའི་གྲུབ་པའི་མཐའ་ཐུན་མོང་མ་ཡིན་པ་གནས་བརྒྱད་དུ་འབྱུང་བ་རྣམས་བཤད་པ་དང༌། གང་ཟག་བདག་འགོག་གི་རིགས་པ་འདི་བདག་དང་ཐུན་མོང་དུ་གྲགས་པ་གནས་དགུ་པས་བཤད་པའོ། ། དང་པོ་ལ་གསུམ་སྟེ། བཤད་པ་ལ་འཇུག་པའི་བྱ་བ། བཤད་པ་ཉིད་ཉེ་བར་དགོད་པ། བཤད་པ་མཐར་ཕྱིན་པའི་བྱ་བའོ། །
དང་པོ་ལ་གསུམ་སྟེ། མཆོད་པར་བརྗོད་ཅིང་བཤད་པར་དམ་བཅའ་བ་དང༌། བཤད་བྱ་ཆོས་མངོན་པའི་རང་བཞིན་ངོས་བཟུང་བ་དང༌། གཞུང་མངོན་པའི་དགོས་སོགས་ཆོས་བཞི་བསྟན་པའོ། ། དང་པོའི་སྐབས་སུ། གང་ལ་ཕྱག་བྱ་བའི་ཡུལ་གྱི་སྟོན་པ་དེ་ངོས་བཟུང༌། དེ་ཐོབ་པ་ལ་གེགས་བྱེད་ཀྱི་སྒྲིབ་པ་བཤད། དེ་གང་གིས་སྤོང་བའི་ལམ་མངོན་དུ་བྱེད་པའི་ཚུལ་ལོ། ། དང་པོ་ལ། འདིར་སྟོན་པ་ནི།
ཡང་དག་པར་རྫོགས་པའི་སངས་རྒྱས་ཏེ། དེ་ལའང་མཚན་ཉིད་པ་ཆོས་ཀྱི་སྐུ་དང༌། རྗེས་མཐུན་པ་གཟུགས་ཀྱི་སྐུ་གཉིས་ལས། དང་པོ་ནི། ཐེག་ཆེན་མི་སློབ་པའི་ལམ་གྱི་བདེན་པ་སྟེ། དེ་ཡང་ཇི་སྐད་དུ། སངས་རྒྱས་ཐམས་ཅད་ཚོགས་དང་ནི། ། ཆོས་སྐུ་འགྲོ་བའི་དོན་སྤྱོད་པས། ། མཉམ་པ་ཉིད་དེ། ཞེས་པའི་སྐབས་ནས་འབྱུང་བ་ལྟར།
ཡེ་ཤེས་དང༌། སྤངས་པ་དང༌། མཐུ་ཕུན་སུམ་ཚོགས་པ་གསུམ་གྱི་བདག་ཉིད་དུ་གྱུར་པ་སྟེ། དེ་ཡང་འཁོར་དང་བཅས་ན་ཕུང་པོ་ལྔ་པ་ཅན་ནོ། ། འདིར་མཆོད་པར་བརྗོད་པའི་ཡུལ་གྱི་གཙོ་བོ་ནི་དེ་ཉིད་ཡིན་ལ། དེ་ཡང་སངས་རྒྱས་གཅིག་ལ་མཆོད་པར་བརྗོད་པ་ན། ཐམས་ཅད་ལ་དེར་བརྗོད་པ་ཡིན་ཏེ། སངས་རྒྱས་རྣམས་ཀྱི་ཆོས་ཀྱི་སྐུ་ལ་མི་འདྲ་བའི་དབྱེ་བ་མེད་པའི་ཕྱིར། གཉིས་པ་ནི། དེ་གང་ལ་བརྟེན་པའི་གཟུགས་ཀྱི་སྐུ་སྟེ།
འདིར་ལོངས་སྤྱོད་རྫོགས་པའི་སྐུའི་རྣམ་པར་བཞག་པ་ནི་མི་འདོད་ཅིང༌། ཤཱཀྱ་ཐུབ་པ་ལྟ་བུ་སྤྲུལ་པའི་སྐུར་ཡང་ཁས་མི་ལེན། རང་རྒྱུད་པ་ཉིད་དུ་འདོད་པའི་ཕྱིར་རོ། ། དེ་བས་ན་གཟུགས་ཀྱི་སྐུ་འདི་ནི་མཆོད་བརྗོད་ཀྱི་ཡུལ་གྱི་གཙོ་བོ་མ་ཡིན་ཏེ། ལས་དང་ཉོན་མོངས་པའི་རྣམ་སྨིན་གྱི་འབྲས་བུར་གྱུར་པའི་ཕྱིར། དེ་ལྟ་ནའང་བརྟེན་པ་ཆོས་ཀྱི་སྐུ་ལ་མཆོད་པར་བརྗོད་པས་རྟེན་གཟུགས་ཀྱི་སྐུ་ལ་ཡང་དེར་འགྱུར་བ་ཡིན་ཏེ། དཔེར་ན། རྟེན་ལ་གནོད་པ་བྱས་པས་བརྟེན་པ་ལ་ཡང་གནོད་པ་བྱས་པར་འཇོག་པ་བཞིན་ནོ། ། དེ་ལ་མདོ་སྡེ་པ་དག་གིས་སྨྲས་པ་ནི། ཆོས་ཀྱི་སྐུ་ཁོ་ན་སངས་རྒྱས་སུ་འཇོག་པ་དེ་ལྟ་ན།
དགེ་སློང་ལ་སོགས་པའི་སྡོམ་པ་ཁོ་ན་དགེ་སློང་དང༌། དགེ་ཚུལ་ལ་སོགས་པ་ཉིད་དུ་འགྱུར་རོ། ། ཞེས་ཟེར་རོ། ། དེ་ཡང་འདོད་པ་ཉིད། དགེ་སློང་ཉིད་ཅེས་བྱ་བ་ནི་དགེ་སློང་གི་དངོས་པོ་སྟེ། ཇི་སྐད་དུ། དགེ་བསྙེན་དང་ནི་བསྙེན་གནས་དང༌། ། དགེ་ཚུལ་ཆེད་དང་དགེ་སློང་ཉིད། ། ཅེས་དང༌། དགེ་བསྙེན་ཉིད་དང༌།
དགེ་ཚུལ་ཉིད་དང༌། དགེ་སློང་ཉིད་དག་གིས་སྔ་མ་བསྙེན་པར་མ་རྫོགས་པ་ལ་ཕྱི་མ་མི་བྱའོ། ། ཞེས་འབྱུང་བ་ལྟར། དགེ་སློང་གི་དངོས་པོ་ནི་གང་ཟག་ལ་མི་འདོད་དེ། གང་ཟག་ནི་ལས་དང་ཉོན་མོངས་པའི་རྣམ་སྨིན་ལས་མ་འདས་པའི་ཕྱིར། དེ་བས་ན་སྡོམ་པ་དེ་རང་ཉིད་གང་ལ་བརྟེན་པའི་རྟེན་གྱི་གང་ཟག་དེ། དགེ་སློང་དུ་འདོགས་པ་བྱེད་པ་ནི་ཡིན་ཏེ། དཔེར་ན། སངས་རྒྱས་སུ་བྱེད་པའི་བྱེད་ཆོས་བཞིན་ནོ། ། གཞན་ཡང༌།
སློབ་པ་དང༌། མི་སློབ་པ་དང༌། འཕགས་པ་ཞེས་པ་རྣམས་ཀྱང་ཟག་མེད་ཀྱི་ལམ་ཉིད་ལ་འཆད་པ་ཡིན་གྱི། རྟེན་གྱི་གང་ཟག་ལ་ནི་དངོས་སུ་འཇུག་པ་མ་ཡིན་ནོ། ། དེ་ལྟར་ན་སངས་རྒྱས་ཀྱི་གཟུགས་ཀྱི་སྐུ་ནི་སངས་རྒྱས་མཚན་ཉིད་པར་བྱེ་བྲག་ཏུ་སྨྲ་བས་ཀྱང་མི་འདོད་ན། ཐེག་པ་ཆེན་པོ་པས་ལྟ་ཅི་སྨོས། འོན་ཀྱང་མདོ་སྡེ་པས་སངས་རྒྱས་ཀྱི་གཟུགས་ཀྱི་སྐུ་མཚན་ཉིད་པར་ཁས་ལེན་པ་ལྟ་བུའི་བརྒལ་ལན་བྱས་མོད། དེའི་ཞེ་འདོད་ནི། སྐྱབས་འགྲོའི་ཡུལ་མཚན་ཉིད་པར་སྟོན་པ་ཡིན་གྱི། སངས་རྒྱས་མཚན་ཉིད་པར་འདོད་པ་མ་ཡིན་ཏེ།
གྲུབ་པའི་མཐའ་ལས་ནི། རྣམ་སྨིན་དངོས་སུ་ཁས་ལེན་པས། སྤང་བྱ་དང་ཟག་བཅས་ལས་མ་འདས་པའི་ཕྱིར་རོ། ། དེ་བཞིན་དུ་དགེ་སློང་སོགས་ལའང་སྡོམ་པ་དང་གང་ཟག་གཉིས་ཀ་འཆད་པ་ནི། མདོ་སྡེ་པའི་བཤད་པ་ཡིན་ལ། གང་ཟག་ཁོ་ན་ལ་འཆད་པ་ནི་གངས་ཅན་གྱི་རྟོག་གེ་པ་ཅི་ཡང་མ་ཡིན་པ་དག་གིས། ཉན་ཐོས་སྡེ་པའི་གྲུབ་པའི་མཐར་བཏགས་པའོ། ། གཉིས་པ་དེ་ཐོབ་པ་ལ་གེགས་བྱེད་ཀྱི་སྒྲིབ་པ་བཤད་པ་ནི། སྒྲིབ་པ་ནི་གཉིས་ཏེ། ཉོན་མོངས་པའི་སྒྲིབ་པ་དང༌།
ཤེས་བྱའི་སྒྲིབ་པའོ། ། དང་པོས་ནི་ཐར་པ་ཐོབ་པ་ལ་གེགས་བྱེད་ལ། གཉིས་པས་ནི་ཐམས་ཅད་མཁྱེན་པ་ཐོབ་པ་ལ་སྒྲིབ་པར་བྱེད་དོ། ། སྒྲིབ་བྱ་ཐར་པ་དེ་ལ་ཡང་ཐེག་པ་གསུམ་གྱི་དབྱེ་བས་གསུམ་མོ། ། སྒྲིབ་བྱེད་ཉོན་མོངས་པའི་སྒྲིབ་པ་ལའང༌། ཉོན་མོངས་དངོས། དེའི་འབྲས་བུའོ། ། དང་པོ་ནི། རྩ་བ་དང་ཉེ་བའི་ཉོན་མོངས་པ་ཐོབ་པ་དང་བཅས་པ་རྣམས་སོ། ། གཉིས་པ་ནི།
དེས་ཀུན་ནས་བསླངས་པའི་ལས་དང༌། དེའི་རྣམ་སྨིན་སྡུག་བསྔལ་གྱི་ཕུང་པོ་སྟེ། དེ་གཉིས་ཀ་ཡང་འཁོར་བཅས་ཕུང་པོ་ལྔ་པ་ཅན་ནོ། ། སྒྲིབ་བྱ་ཐར་པའི་ངོ་བོ་ནི། ཕྱི་རོལ་པ་དག་གི་འདོད་པ་ལས་ཁྱད་པར་དུ་འཕགས་པ་མྱ་ངན་ལས་འདས་པ་ཞེས་བྱ་བའི་མིང་ཅན་དེ་ཡིན་ལ། དེ་ཡང་མདོ་སྡེ་པ་དག་གི་འདོད་པ་ལྟར་མེད་པར་དགག་པ་ཉིད་ནི་མ་ཡིན་ཏེ། དངོས་པོར་ཁས་ལེན་པའི་ཕྱིར་རོ། ། ཅི་བེམ་པོའམ་རིག་པར་འདོད་ཅེ་ན། གང་ཡང་མ་ཡིན་ཏེ། དེ་ལྟར་གཉིས་སུ་དབྱེ་བ་དེ་ནི་མི་རྟག་པའི་དངོས་པོ་ལ་ཡིན་གྱི།
འདི་ནི་རྟག་པའི་དངོས་པོར་ཁས་ལེན་པའི་ཕྱིར་རོ། ། མྱང་འདས་ཀྱི་དབྱེ་བ་གསུམ་ཀ་ལ་ཡང༌། རྗེས་མཐུན་པ་ལྷག་བཅས་དང༌། མཚན་ཉིད་པ་ལྷག་མེད་ཅེས་བྱ་བ་གཉིས་སུ་འབྱེད་ལ། ལྷག་བཅས་རྗེས་མཐུན་པར་འཇོག་པའི་ཤེས་བྱེད་ཀྱང༌། རྣམ་པར་སྨིན་པའི་སྒྲིབ་པ་དང་མ་བྲལ་བའི་རྒྱུ་མཚན་གྱིས་དང༌། ཉོན་མོངས་པ་སྤངས་ཀྱང་སླར་ཡང་འབྱུང་སྲིད་པའི་རྒྱུ་མཚན་གྱིས་སོ། ། མྱང་འདས་མཚན་ཉིད་པ་གསུམ་པོའི་ངོས་སྐལ་གྱི་སྤང་བྱ་ལ་ནི་རྒྱ་ཆེ་ཆུང་གི་ཁྱད་པར་ཅི་ཡང་ཡོད་པ་མ་ཡིན་ཏེ། གསུམ་ཀ་ཡང་ཉོན་མོངས་པ་དང༌། ལས་དང་རྣམ་པར་སྨིན་པ་གསུམ་པོ་ཙམ་ཞིག་མི་སྐྱེ་བའི་ཆོས་ཅན་དུ་བྱས་པས་རབ་ཏུ་ཕྱེ་བའི་ཕྱིར་དང༌།
གསུམ་ཀ་ལ་ཡང་སྟོབས་སོགས་ཡོན་ཏན་གྱི་ཁྱད་པར་དག་ནི་མེད་མཉམ་དུ་མཚུངས་པའི་ཕྱིར་རོ། ། འོ་ན་གསུམ་པོ་མངོན་དུ་བྱེད་པ་ལ་དཀའ་སླའི་ཁྱད་པར་མེད་པར་འགྱུར་རོ་ཞེ་ན། མ་ཡིན་ཏེ། ཐེག་པ་རང་རང་གི་མི་སློབ་པའི་ལམ་མངོན་དུ་མ་བྱས་པར་ནི། རང་རང་གི་ལྷག་མེད་ཀྱི་མྱང་འདས་མངོན་དུ་བྱེད་མི་ནུས་ལ། དེ་ཡང་དམན་པའི་མི་སློབ་ལམ་ནི། ཉོན་མོངས་པའི་སྒྲིབ་པ་ཙམ་སྤངས་པ་ན་མངོན་དུ་བྱེད་ནུས་ཀྱང༌། ཅིག་ཤོས་ནི་ཤེས་བྱའི་སྒྲིབ་པ་མ་སྤངས་པར་མངོན་དུ་བྱེད་མི་ནུས་པའི་ཕྱིར། འོ་ན་ཐེག་ཆེན་གྱི་མི་སློབ་པའི་ལམ་ཞེས་བྱ་བའི་མིང་ཅན་ཐམས་ཅད་མཁྱེན་པའི་ཡེ་ཤེས་ཐོབ་པ་ལ་གེགས་བྱེད་ཀྱི་སྒྲིབ་པ་དེ་གང་ཞེ་ན། ཉོན་མོངས་པ་ཅན་མ་ཡིན་པའི་མི་ཤེས་པའམ་མ་རིག་པའོ། །
དེའི་མཚན་གཞི་ནི། ཡུལ་རབ་ཏུ་བསྐལ་བས་དང༌། དུས་རབ་ཏུ་བསྐལ་བས་མི་ཤེས་པ་དང༌། ཆོས་རྣམས་ཀྱི་རབ་ཏུ་དབྱེ་བ་མཐའ་ཡས་པ་དང༌། སངས་རྒྱས་ཀྱི་ཆོས་རྣམས་མི་ཤེས་པའོ། ། དེ་ཡང༌། དེ་དང་དེ་ཤེས་པ་བཀག་ཙམ་ལ་བྱ་བ་མ་ཡིན་གྱི། དེ་དང་དེ་ཤེས་པའི་ཡེ་ཤེས་ཀྱི་འགལ་བ་མི་མཐུན་ཕྱོགས་སུ་གྱུར་པའི་སེམས་བྱུང་རྨོངས་པའོ། ། ཐེག་པ་ཆེན་པོ་པ་དག་ལ་ཤེས་བྱའི་སྒྲིབ་པ་ཞེས་ཡོངས་སུ་གྲགས་པའི་གཟུང་འཛིན་གྱི་རྣམ་པར་རྟོག་པ་དག་ནི། འདིར་ཤེས་བྱའི་སྒྲིབ་པར་མི་འཇོག་སྟེ།
འདིར་ནི་འཇིག་རྟེན་ལས་འདས་པའི་ཡེ་ཤེས་ཇི་སྙེད་པ་ཡང༌། སེམས་དང་སེམས་ལས་བྱུང་བའི་ངོ་བོར་འོས་པའི་ཕྱིར་དང༌། སངས་རྒྱས་ཀྱི་ཡེ་ཤེས་ཀྱིས་ཀྱང་ཕྱི་རོལ་གྱི་དོན་ལ་སོགས་པའི་གཟུང་བྱ་ཇི་སྙེད་པ་རྣམ་མེད་རྗེན་ཆར་དུ་འཛིན་པས་ན། འཛིན་པའི་ངོ་བོར་ཡོད་པའི་ཕྱིར་ན། དེ་ཡང་ཤེས་བྱའི་སྒྲིབ་པ་ཉིད་དུ་ཐལ་བར་འགྱུར་བས་སོ། ། དེ་ལྟ་ནའང་རགས་པ་དང་རྒྱུན་གྱི་དངོས་པོ་རང་གི་ངོ་བོས་མི་སྟོང་བར་ཞེན་པའི་བློ་ནི་ཤེས་སྒྲིབ་ཏུ་ཁས་ལེན་དགོས་ཏེ། དངོས་པོའི་གནས་ཚུལ་ལ་རྨོངས་པའི་བློ་ནི་ཡིན། ཉོན་མོངས་པ་ཅན་གྱི་བློར་ནི་མི་འདོད་པའི་ཕྱིར་རོ། ། ཡང་ན་འདི་ལྟར། རགས་པ་དང་རྒྱུན་གྱི་གནས་ཚུལ་རྡུལ་ཕྲན་དང༌།
སྐད་ཅིག་གི་ངོ་བོར་མི་ཤེས་པའི་རྨོངས་པ་གང་ཡིན་པ་དེ། ཤེས་བྱའི་སྒྲིབ་པ་ཉིད་དུ་ངོས་བཟུང་ནས། དེ་སྤོང་བྱེད་ཀྱི་གཉེན་པོ་ནི། བདེན་པ་བཞིའི་རྣམ་པ་བཅུ་དྲུག་གི་དང་པོ་མི་རྟག་པའི་རྣམ་པ་ཞེས་བྱ་བ་དེ་ཉིད་ཡིན་ཏེ། ཕྲ་བའི་མི་རྟག་པ་ཉིད་ཀྱི་རྣམ་པ་ནི་ཆོས་ཀྱི་བདག་མེད་ཀྱི་རྣམ་པའི་ངོས་འཛིན་དུ་རིགས་པའི་ཕྱིར་རོ། ། དེ་དག་གི་ཤེས་བྱེད་ཀྱང༌། རགས་པ་དང་རྒྱུན་ནི་བཏགས་པའི་ཡོད་པ་ཡིན་པས། ཀུན་རྫོབ་པའི་བདེན་པ་ལས་མ་འདས་ཏེ། དཔེར་ན། གང་ཟག་བཞིན་ནོ། །
གང་ཟག་ཏུ་རྨོངས་པ་ཉོན་མོངས་པ་ཅན་གྱི་མ་རིག་པ་ཇི་ལྟ་བ་བཞིན་དུ། ཆོས་སུ་རྨོངས་པའི་བློ་ཡང༌། ཉོན་མོངས་པ་ཅན་མ་ཡིན་པའི་མ་རིག་པ་ཉིད་དུ་བཞག་དགོས་ཏེ། གཉིས་ཀ་ཡང་བཏགས་ཡོད་ལ་རྫས་ཡོད་དུ་རྨོངས་པ་ཉིད་དུ་མཚུངས་པའི་ཕྱིར་དང༌། ཐོབ་བྱ་སོ་སོ་ལ་གེགས་བྱེད་པ་ཉིད་དུ་མཚུངས་པའི་ཕྱིར། དེས་ན་རགས་རྒྱུན་བདེན་པར་མེད་པ་འདི་ནི་ལུགས་འདི་ལ་གྲགས་པའི་ཆོས་ཀྱི་བདག་མེད་ཀྱི་དོན་ཡིན་ལ། དེ་མངོན་སུམ་དུ་མ་རྟོགས་པར་ནི། ཐམས་ཅད་མཁྱེན་པའི་ཡེ་ཤེས་མི་འབྱུང་སྟེ། དེ་མངོན་དུ་བྱེད་པ་ལ་དོན་དམ་པའི་བདེན་པ་མཐའ་དག་རྟོགས་དགོས་ཤིང༌། དེ་འདྲ་དེ་དོན་དམ་པའི་བདེན་པའི་མཚན་གཞི་ཡིན་པར་ནི།
ཇི་སྐད་དུ། གང་ལ་བཅོམ་དང་བློ་ཡིས་གཞན། ། ཞེས་པ་ལས་གསལ་བའི་ཕྱིར། དོན་དམ་པའི་བདེན་པ་མཐའ་དག་མངོན་སུམ་དུ་མ་རྟོགས་པ་ནི། མི་ཤེས་པའི་མུན་པ་གཏན་བཅོམ་པ་ཞེས་བྱ་བ་དེ་མི་འབྱུང་བའི་ཕྱིར། ཤེས་བྱའི་སྒྲིབ་པ་ཡིན་ན། དམན་པའི་དགྲ་བཅོམ་པས་མ་སྤངས་པས་ཁྱབ་པ་ངེས་དགོས་པ་ཡང་མ་ཡིན་ཏེ། དགྲ་བཅོམ་པ་དབང་པོ་འཕོ་བའི་བར་ཆད་མེད་ལམ་གྱི་སྤང་བྱར་གྱུར་པའི་མ་རིག་པ་བཞིན་ནོ། ། དམན་པའི་དགྲ་བཅོམ་པ་ཡིན་ན། ཆོས་ཀྱི་བདག་མེད་ཀྱི་ཁྱད་པར་འགའ་ཞིག་མ་རྟོགས་པས་ཁྱབ་པའང་མ་ཡིན་ཏེ།
དེའི་ཁྱད་པར་འགའ་ཞིག་རྟོགས་པ་ནི་ཕྱི་རོལ་པ་དག་ལ་ཡང་བཤད་ན། འཕགས་པ་ཉན་ཐོས་དག་ལ་ལྟ་ཅི་སྨོས་པའི་ཕྱིར་དང༌། ཆོས་ཀྱི་སྡོམ་བཞིའི་ནང་ཚན་གྱི་འདུས་བྱས་ཐམས་ཅད་མི་རྟག་པ་ཞེས་པའི་དོན། ཕྲ་བའི་མི་རྟག་པ་ལ་བྱེད་དགོས་པའི་ཕྱིར་ཏེ། རགས་པའི་མི་རྟག་པས་ནི་རྒྱུ་རྐྱེན་གྱིས་འདུས་བྱས་པ་མཐའ་དག་ལ་ཁྱབ་པར་ནི་གྲངས་ཅན་གྱིས་ཀྱང་འདོད་པའི་ཕྱིར། དེ་བས་ན་ཐེག་པ་ཆེན་པོ་ལ་གྲགས་པའི་གཟུང་བ་ཆོས་ཀྱི་བདག་མེད་པ་དང༌། འཛིན་པ་ཆོས་ཀྱི་བདག་མེད་གཉིས་འདིར་ཁས་མི་ལེན་ཀྱང༌། སྤྱིར་ཆོས་ཀྱི་བདག་མེད་ཀྱི་རྣམ་གཞག་དང༌། དེ་མངོན་སུམ་དུ་རྟོགས་པའི་ཐེག་པ་ཆེ་ཆུང་གི་འཕགས་པ་དག་ཁས་མི་ལེན་པ་མ་ཡིན་ཏེ། དཔེར་ན་ལྡོག་པ་གཞན་སེལ་དུ་གྱུར་པའི་ཆོས་ཇི་སྙེད་པ་རང་རང་གི་ངོ་བོས་སྟོང་པར་མདོ་སྡེ་པས་ཁས་ལེན་པ་བཞིན་ནོ། །
གསུམ་པ་དེ་སྤོང་བྱེད་ཀྱི་གཉེན་པོ་གང་ཡིན་པ་ནི། སྤྱིར་སྒྲིབ་པ་ལ་ཞི་གནས་དང༌། ལྷག་མཐོང་ལ་སྒྲིབ་པ་གཉིས་ལས། དང་པོ་ནི། སྙོམས་འཇུག་གི་སྒྲིབ་པ་ཞེས་བྱ་ལ། དེ་སྤོངས་བྱེད་ཀྱི་གཉེན་པོ་ནི། འཇིག་རྟེན་པ་དག་དང༌། འཕགས་པ་འོག་མ་རྣམས་དང་ཐུན་མོང་གི་དབང་དུ་བྱས་ན་མཐར་གྱིས་གནས་པའི་སྙོམས་པར་འཇུག་པ་དགུ་པོ་སོ་སོའི་ཉེར་བསྡོགས་ལ་ཞི་གནས་དང༌། ལྷག་མཐོང་གི་ངོ་བོར་གྱུར་པ་གཉིས་གཉིས་ལས། ཞི་གནས་ཀྱི་ངོ་བོར་གྱུར་པ་དེས་སྤོང་བའོ། །
ཐུན་མོང་མ་ཡིན་པའི་དབང་དུ་བྱས་ན། བསམ་གཏན་གྱི་ཕར་ཕྱིན་ཡོངས་སུ་རྫོགས་པས་སྤོང་ལ། དེ་ནམ་གྱི་ཚེ་རྫོགས་པ་ནི། ཇི་སྐད་དུ། དེ་མ་ཐག་ལ་ཏིང་འཛིན་བློའི། ཞེས་འབྱུང་བ་དེ་ཉིད་དོ། ། གཉིས་པ་ལྷག་མཐོང་ལ་སྒྲིབ་བྱེད་ནི་མ་རིག་པ་ཡིན་ལ། དེ་ཡང་ཉོན་མོངས་པ་ཅན་གྱི་དང༌། ཉོན་མོངས་པ་ཅན་མ་ཡིན་པའི་མ་རིག་པའོ། ། དང་པོ་ནི།
མི་རྟག་ལ་སོགས་བཅུ་དྲུག་གི་རྣམ་པ་ཅན་གྱི་མཐོང་བ་དང་སྒོམ་པའི་ལམ་རིམ་གྱིས་གོམས་པས་དྲུངས་འབྱིན་པར་ནུས་ལ། གཉིས་པ་ནི་ཤེས་རབ་ཀྱི་ཕར་ཕྱིན་ཡོངས་སུ་རྫོགས་པའི་སྟོབས་ཀྱིས་འདས་པ་དང༌། ད་ལྟར་གྱི་མི་ཤེས་པ་དྲུང་འབྱིན་པའི་སོ་སོར་བརྟགས་པའི་འགོག་པ་མངོན་དུ་བྱེད་ཅིང༌། སྟོབས་ལ་སོགས་པ་སངས་རྒྱས་ཀྱི་ཆོས་མ་འདྲེས་པ་རྣམས་མངོན་དུ་གྱུར་པ་ན། མི་ཤེས་པ་མ་འོངས་པ་རྣམས་སྐྱེ་བའི་རྐྱེན་མ་ཚང་བར་གྱུར་པའི་སྟོབས་ཀྱིས་ཐོབ་པའི་བརྟགས་མིན་གྱི་འགོག་པ་མངོན་དུ་མཛད་པ་ཡིན་ནོ། ། བྱེ་བྲག་ཏུ་མི་ཤེས་པའི་རྒྱུ་བཞི་པོ་མངོན་དུ་མི་འགྱུར་བའི་གཉེན་པོ་དངོས་ནི། སློབ་པའི་གནས་སྐབས་ཀྱི་ཡེ་ཤེས་ཀྱི་ཚོགས་དང༌། མི་སློབ་པའི་གནས་སྐབས་ཀྱི་སྟོབས་བཅུའོ། ། དེ་ལ་ཡེ་ཤེས་ཀྱི་ཚོགས་ནི། སྤོང་གཉེན་དངོས་ཡིན་པས་ན།
མི་ཤེས་པ་འདས་པ་དང༌། ད་ལྟར་བའི་ཐོབ་པ་གཅོད་པར་བྱེད་ཅིང༌། མ་འོངས་པ་དག་ཀྱང་མི་སྐྱེ་བའི་ཆོས་ཅན་དུ་བྱེད་དོ། ། ཡེ་ཤེས་ཀྱི་ཚོགས་དེ་ནམ་གྱི་རྫོགས་པ་ནི། ཇི་སྐད་དུ། དེ་མ་ཐག་ལ་ཏིང་འཛིན་བློའི། ། ཞེས་བཤད་པས་ན། སྒོམ་ལམ་རྡོ་རྗེ་ལྟ་བུའི་ཡེ་ཤེས་མཐར་ཕྱིན་པ་དེའི་ཚེ་ནའོ། ། འདི་ཉོན་མོངས་པའི་རྣམ་པ་དག་གི་གཉེན་པོར་འདོད་པ་མ་ཡིན་ནམ། ཇི་ལྟར་ན་ཤེས་བྱའི་སྒྲིབ་པའི་གཉེན་པོར་འདོད་ཅེ་ན།
གོང་དུ་ཇི་སྐད་བཤད་པ་ལྟར། ཕྱི་རོལ་གྱི་དོན་དང་ནང་ཤེས་པའི་གནས་ཚུལ་ཡོངས་སུ་མི་ཤེས་པའི་མ་རིག་པ་ནི། དེའི་གནས་ཚུལ་ཡོངས་སུ་ཤེས་པའི་ཤེས་རབ་ཀྱི་སྤོང་བར་བྱེད་པ་ཡིན་ལ་ཤེས་རབ་དེའི་མཚན་གཞི་ནི། ཕྱི་རོལ་དོན་གྱི་གནས་ཚུལ་རྡུལ་ཕྲན་དང༌། ཤེས་པའི་ངོ་བོ་སྐད་ཅིག་གིས་འཇིག་པར་རྟོགས་པའི་ཤེས་རབ་ཡིན་ལ། དེ་ནི་བདེན་པ་བཞིའི་རྣམ་པ་བཅུ་དྲུག་གི་དང་པོ་མི་རྟག་པའི་རྣམ་པ་ཞེས་བྱ་བ་དེའི་ནང་དུ་འདུ་བ་ཡིན་སྟེ། བཅུ་དྲུག་པོ་གང་རུང་དུ་མ་འདུས་པའི་ཆོས་ཀྱི་བདག་མེད་པའི་རྣམ་པ་ཁས་མི་ལེན་པའི་ཕྱིར། དེ་སྐད་དུ་ཡང༌། དྲི་མེད་བཅུ་དྲུག་གཞན་རྣམ་མེད། ། ཅེས་འཆད་དོ། །
དེ་ལྟ་མོད་ཀྱི། དེ་ཙམ་གྱིས་ཤེས་བྱ་ཡོངས་སུ་དཔྱོད་པ་ལ་གེགས་བྱེད་ཀྱི་མི་ཤེས་པ་མཐའ་དག་འཇོམས་ནུས་པ་མ་ཡིན་ཏེ། སྲིད་པ་ཐ་མའི་སྔོན་རོལ་དུ་བསོད་ནམས་ཀྱི་ཚོགས་ཡོངས་སུ་རྫོགས་པ་དང༌། སྲིད་པ་ཐ་མའི་ཚེས་ཡེ་ཤེས་ཀྱི་ཚོགས་ཡོངས་སུ་རྫོགས་པ་ཟུང་དུ་འཇུག་པ་ལས། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པ་ཐོབ་པའི་ཕྱིར། དེ་ལྟ་བས་ན། དངོས་པོའི་གནས་ཚུལ་ལ་རྨོངས་པའི་མ་རིག་པ་དེའི་དངོས་ཀྱི་གཉེན་པོ་ནི། བཤད་མ་ཐག་པའི་མི་རྟག་པའི་རྣམ་པ་ཅན་གྱི་ཤེས་རབ་དེ་ཉིད་ཡིན་ལ། མི་ཤེས་པའི་རྒྱུ་བཞི་པོ་སེལ་བྱེད་ཀྱི་གཉེན་པོ་དངོས་ནི་སློབ་ལམ་ན་ཡོད་པ་མ་ཡིན་ཏེ། དེ་དང་འཛིན་སྟངས་འགལ་བའི་རྣམ་པ་ཅན་གྱི་ཤེས་རབ་མེད་པའི་ཕྱིར་རོ། །
འོ་ན་ཅི་ཞེ་ན། སངས་རྒྱས་ཀྱི་སའི་སྟོབས་བཅུ་པོ་དེ་ཉིད་དོ། ། འོ་ན་སངས་རྒྱས་ཀྱི་སར་མི་ཤེས་པའི་ཐོབ་པ་ལྡན་པར་འགྱུར་ཏེ། དེ་ན་དེའི་སྤོང་གཉེན་ཡོད་པའི་ཕྱིར་རོ། ། ཞེ་ན། དེའི་ཁྱབ་པ་མ་ངེས་པའི་ཚུལ་འདི་ལྟར། སྤོང་གཉེན་འདས་པས་སྤང་བྱ་ད་ལྟར་བ་སྤོང་བ་ནི་མེད་ལ། གཉེན་པོ་ད་ལྟར་བ་དང་མ་འོངས་པས་སྤང་བྱ་ད་ལྟར་བ་སྤོང་བའི་ཚུལ་གཉིས་བཤད་པ་ལས། འདིར་ནི་སངས་རྒྱས་ཀྱི་ཡེ་ཤེས་མ་འོངས་པ་དེ་ཉིད་སྐྱེས་ཟིན་པ་དང༌། དེའི་སྤང་བྱ་ད་ལྟར་བའི་ཐོབ་པ་འགགས་ཟིན་པ་དུས་མཉམ་དུ་འབྱུང་བ་ཡིན་ཏེ།
དཔེར་ན་མར་མེ་མ་འོངས་པ་སྐྱེས་ཟིན་པ་དང༌། དེའི་འགལ་ཟླ་མུན་པ་བསལ་ཟིན་པ་དུས་མཉམ་པ་བཞིན་ནོ། ། སངས་རྒྱས་ཀྱི་ཡེ་ཤེས་ད་ལྟར་བས་སྤང་བྱ་ད་ལྟར་བ་སྤོང་བ་ནི་མ་ཡིན་ཏེ། དེའི་ཚེ་ན་དེའི་ཐོབ་པ་བཅད་ཟིན་པའི་ཕྱིར། དཔེར་ན། འདུས་བྱས་ཀྱི་མཚན་ཉིད་སྐྱེ་བ་ཞེས་བྱ་བ་མ་འོངས་པ་དེས། རང་གི་མཚན་གཞི་འདུས་བྱས་དག་ད་ལྟར་གྱི་གནས་སུ་བསྐྱེད་པར་བྱེད་པ་ཡིན་གྱི། སྐྱེ་བ་ད་ལྟར་བས་དེ་བྱེད་པ་མ་ཡིན་པ་ནི་གྲུབ་པའི་མཐའ་ལས་འབྱུང་བ་བཞིན་ནོ། ། དེ་སྐད་དུའང༌། འཇིག་རྟེན་པ་ཡི་ཆོས་མཆོག་ལས། །
ཆོས་ཀྱི་བཟོད་པ་ཟག་པ་མེད། ། ཅེས་པའི་རང་འགྲེལ་དུ། ཆོས་བཟོད་དེ་སྐྱེས་ན་འཕགས་པའི་གང་ཟག་ཅེས་བྱའོ། ། མ་འོངས་པས་སོ་སོ་སྐྱེ་བོ་ཉིད་བཟློག་པར་བྱེད་དེ། མ་འོངས་པ་དེའི་བྱ་བ་ནི་དེ་ཁོ་ན་ཡིན་པར་ཁས་ལེན་གྱི། གཞན་ནི་མ་ཡིན་ཏེ། མར་མེ་དང་སྐྱེ་བ་བཞིན་ནོ། ། གཞན་དག་ན་རེ། འཇིག་རྟེན་པའི་ཆོས་རྣམས་ཀྱི་མཆོག་གིས་བཟློག་གོ་ཞེས་ཟེར་རོ། ། མ་ཡིན་ཏེ།
དེའི་ཆོས་ཡིན་པའི་ཕྱིར་རོ། ། ཞེས་གསུངས་སོ། ། འོ་ན་སངས་རྒྱས་ཀྱི་ཡེ་ཤེས་ཀྱིས་ཉོན་མོངས་པའི་གཉེན་པོ་བྱེད་པར་ཡང་མཚུངས་སོ། ། ཤེ་ན། མ་ཡིན་ཏེ། བདག་ཏུ་རྨོངས་པའི་གཉེན་པོ་ནི། བདག་མེད་རྟོགས་པའི་ཤེས་རབ་ཉིད་ཀྱིས་ཆོག་ལ། ཤེས་བྱ་མཐའ་དག་ལ་རྨོངས་པའི་གཉེན་པོར་ནི། ཤེས་བྱ་ཐམས་ཅད་མཁྱེན་པའི་ཡེ་ཤེས་ཉིད་ངེས་པར་དགོས་པའི་ཕྱིར་རོ། ། འོ་ན་ཐེག་པ་ཆེན་པོ་པ་དག་གི་ལུགས་ལ་ཡང་དེ་དང་མཚུངས་པར་ཐལ་བ་མ་ཡིན་ནམ་ཞེ་ན།
མ་ཡིན་ཏེ། དེར་ནི་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པས། ཇི་སྐད་དུ། ཇི་ལྟར་སྣོད་ཀྱི་དབྱེ་བས་མཁའ་ལ་དབྱེ་བ་མེད་དེ་ལྟར། ཞེས་སོགས་གསུངས་པ་ལྟར། ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་པར་མངོན་སུམ་དུ་རྟོགས་པའི་ཡེ་ཤེས་དེ་ཉིད། སློབ་པའི་སར་ཤེས་སྒྲིབ་ཀྱི་གཉེན་པོ་དང༌། མི་སློབ་པའི་སར་ཐམས་ཅད་མཁྱེན་པའི་ཡེ་ཤེས་སུ་འཇོག་པ་ཡིན་ཞིང༌། ལུགས་འདིར་ནི་ཇི་སྐད་དུ། རྨ་བྱའི་མདོངས་ནི་གཅིག་པོ་ལ། །
ཞེས་སོགས་གསུངས་པ་ལྟར་གཟུང་འཛིན་རྫས་གཞན་དུ་གྲུབ་པས། ཕྱི་རོལ་དོན་གྱི་ཆོས་ཅན་སོ་སོའི་གནས་ཚུལ་ལ་རྨོངས་པའི་གཉེན་པོར། ཆོས་ཅན་སོ་སོ་བ་དེ་དག་རང་སྣང་གི་ཚུལ་གྱིས་སྣང་ནས་མཁྱེན་པའི་ཡེ་ཤེས་ཤིག་ངེས་པར་ཁས་ལེན་དགོས་པའི་ཕྱིར། དེ་ལས་གཞན་དུ་ན་ལུགས་འདིར་ཤེས་སྒྲིབ་ཀྱི་རྣམ་གཞག་ཁས་མི་ལེན་པའམ། ལེན་ཀྱང་སློབ་ལམ་དུ་དེ་སྤོང་བྱེད་ཀྱི་གཉེན་པོ་ཁས་ལེན་ན། ཐར་པ་དང་ཐམས་ཅད་མཁྱེན་པ་ཐོབ་པ་ལ་གེགས་བྱེད་ཀྱི་སྒྲིབ་པའི་དབྱེ་བ་སོ་སོ་བ་མེད་པ་འགྱུར་བ་དང༌། ཇི་སྐད་དུ། དང་པོར་མ་ཡིན་སྐད་ཅིག་མ། ། སུམ་ཅུ་རྩ་བཞིས་ཐོབ་ཕྱིར་རོ། ། ཞེས་བྱ་བའི་གཞུང་དོན་དང་འགལ་བ་ཡིན་ཏེ།
དེར་ནི་ཆགས་བྲལ་སྔོན་དུ་སོང་བའི་བྱང་སེམས་འཕགས་པས་ཤེས་བཟོད་སྐད་ཅིག་མ་བཅུ་དྲུག་དང༌། སྲིད་རྩེའི་ཉོན་མོངས་ཀྱི་གཉེན་པོར་གྱུར་པའི་བར་ཆད་མེད་པའི་ལམ་དང༌། རྣམ་པར་གྲོལ་བའི་ལམ་དགུ་གཉིས་བཅོ་བརྒྱད་པོ་བར་མ་ཆད་དུ་རྒྱུད་ལ་སྐྱེད་པར་བཤད་པའི་ཕྱིར་རོ། ། འོ་ན་སངས་རྒྱས་ཀྱི་ཡེ་ཤེས་དེ་མངོན་དུ་བྱེད་པ་ལ་གེགས་བྱེད་ཀྱི་མི་ཤེས་པ་དེ། རྡོ་རྗེ་ལྟ་བུའི་ཏིང་ངེ་འཛིན་གྱིས་གཞོམ་ནུས་ན། མི་ཤེས་པའི་རྒྱུ་བཞི་འཇོམས་མི་ནུས་པར་འགལ་ལོ་ཞེ་ན། རྡོ་རྗེ་ལྟ་བུའི་ཏིང་ངེ་འཛིན་དེ་ནི། དངོས་པོའི་གནས་ཚུལ་ཇི་ལྟ་བ་མཐའ་དག་མངོན་སུམ་དུ་རྟོགས་པའི་རྒྱུ་མཚན་གྱིས། སངས་རྒྱས་ཀྱི་སའི་ཇི་ལྟ་བ་མཁྱེན་པའི་ཡེ་ཤེས་མངོན་དུ་བྱེད་པ་ལ་གེགས་བྱེད་ཀྱི་སྒྲིབ་པ་དེའི་སྤོང་གཉེན་བྱེད་ནུས་པ་ཡིན་གྱི། ཇི་སྙེད་པ་མཁྱེན་པའི་ཡེ་ཤེས་ཀྱི་མི་མཐུན་པའི་ཕྱོགས་ཀྱི་སྤོང་གཉེན་ནི་བྱེད་ནུས་པ་མ་ཡིན་ཏེ།
ཤེས་བྱ་ཇི་སྙེད་པ་མཐའ་དག་མངོན་སུམ་དུ་མ་རྟོགས་པའི་ཕྱིར་རོ། ། དེ་སྐད་དུ་ཡང༌། མི་ཤེས་པ་ནི་ཡང་དག་པའི་དོན་མཐོང་བ་ལ་གེགས་སུ་གྱུར་པའི་ཕྱིར་མུན་པ་སྟེ། དེ་ཡང་སངས་རྒྱས་བཅོམ་ལྡན་འདས་ཀྱིས་གཉེན་པོ་བརྙེས་ནས་ཤེས་བྱ་ཐམས་ཅད་ལ་ཕྱིས་མི་སྐྱེ་བའི་ཆོས་ཅན་དུ་གྱུར་པའི་ཕྱིར་གཏན་ནས་ཡེ་བཅོམས་པ་སྟེ། ཞེས་སངས་རྒྱས་ཀྱི་ཡེ་ཤེས་ཉིད་མི་ཤེས་པའི་གཉེན་པོར་བཤད་པའི་ཕྱིར་རོ། ། གལ་ཏེ་འོ་ན་སངས་རྒྱས་ཀྱི་ཡེ་ཤེས་མ་འོངས་པ་ཆོས་ཅན། མི་ཤེས་པ་ད་ལྟ་བའི་སྤོང་གཉེན་མ་ཡིན་ཏེ། རང་ཉིད་མ་སྐྱེས་པའི་ཕྱིར་ཞེ་ན། མ་ངེས་པ་ལ་གཉིས་ལས། དོན་གྱི་མ་ངེས་པ་ནི།
སྡུག་བསྔལ་ལ་ཆོས་བཟོད་མ་འོངས་པ་དེ་ཆོས་ཅན། རང་སྐྱེ་བ་ལ་གེགས་བྱེད་ཀྱི་མཐོང་སྤངས་དེའི་སྤོང་གཉེན་མ་ཡིན་པར་ཐལ། རང་ཉིད་མ་སྐྱེས་པའི་ཕྱིར། འདོད་ན། དེའི་དེ་གང་ཡིན། འཇིག་རྟེན་ཆོས་མཆོག་གི་ཡེ་ཤེས་སོ་ཤེ་ན། མ་ཡིན་ཏེ། འཇིག་རྟེན་པའི་ལམ་གྱིས་བདག་མེད་མངོན་སུམ་དུ་མ་རྟོགས་པའི་ཕྱིར། འོན་ཏེ་དེའི་གེགས་བྱེད་མཐོང་སྤང་དུ་མི་འདོད་ཅེ་ན། གང་བདག་ཏུ་རྨོངས་པའི་ཐོབ་པ་གཅོད་བྱེད་ཀྱི་གཉེན་པོ་ཡིན་ན།
བདག་མེད་མངོན་སུམ་དུ་རྟོགས་པའི་ཡེ་ཤེས་ཡིན་པས་ཁྱབ་སྟེ། དེ་ཡིན་ན། དེ་དང་ལྷན་ཅིག་མི་གནས་འགལ་ཡིན་དགོས་པའི་ཕྱིར། གཉིས་པ་དཔེའི་སྒོ་ནས་མ་ངེས་པ་ནི། སྣང་བ་མ་འོངས་པ་དངོས་སུ་སྐྱེ་འགྱུར་དེ་ཆོས་ཅན། མུན་པ་ད་ལྟ་བའི་སྤོང་གཉེན་མ་ཡིན་པར་ཐལ། རང་ཉིད་མ་སྐྱེས་པའི་ཕྱིར། འདོད་ནུས་པ་མ་ཡིན་ཏེ། གཞན་དུ་ན་སྣང་བའི་དངོས་རྒྱུ་ད་ལྟ་བ་དེ་མུན་པའི་སྤོང་གཉེན་དུ་འགྱུར་ལ། དེ་ཡང་མ་ཡིན་ཏེ།
མུན་པ་དང་མི་འགལ་བའི་ཕྱིར་རོ། ། དེ་ལྟར་ཐལ་བ་དེའི་ཕྱིར་སྣང་མུན་གཉིས་འགལ་བར་བཞག་གོ ། ཡང་བོད་གང་དག་བྱེ་བྲག་སྨྲ་བའི་ལུགས་འདིར། ཆོས་ཀྱི་བདག་མེད་དང༌། དེ་བཞིན་ཉིད་དང༌། སྟོང་པ་ཉིད་ལ་སོགས་པའི་རྣམ་པར་བཞག་པ་མེད་ཅེས་ཟེར་བ་དེ་ནི་རིགས་པ་མ་ཡིན་ཏེ། ཐེག་པ་ཆེན་པོ་ལ་གྲགས་པའི་འཛིན་པ་ཆོས་ཀྱི་བདག་མེད་དང༌། གཟུང་འཛིན་གཉིས་ཀྱིས་སྟོང་པའི་དེ་བཞིན་ཉིད་སོགས་ཀྱི་རྣམ་པར་བཞག་པ་མེད་ཀྱང༌། ཀུན་རྫོབ་པའི་ཆོས་རྣམས་རང་རང་གི་ངོ་བོས་སྟོང་པ་དང༌། རྣམ་པར་ཐར་པའི་སྒོ་གསུམ་གྱི་རྣམ་གཞག་ཁས་ལེན་པའི་ཕྱིར་རོ། །
གཏན་ཚིགས་དང་པོའི་ཤེས་བྱེད་ཀྱང༌། ཕུང་ཁམས་སྐྱེ་མཆེད་ཀྱི་རྣམ་པའི་རབ་ཏུ་དབྱེ་བ་བསྟན་པ་ལས་རྨོངས་པ་རྣམ་པ་གསུམ་བཟློག་པར་བཤད་ལ། རྨོངས་པ་དེ་ཡང་གང་ཟག་གི་བདག་ཏུ་རྨོངས་པ་ཁོ་ནར་མ་ངེས་ཏེ། ཕྱི་རོལ་གྱི་དོན་དག་ལ་ཡང་རྣམ་པའི་དབྱེ་བ་དེ་དག་རྒྱས་པར་གསུངས་པའི་ཕྱིར། གལ་ཏེ་ཇི་སྐད་དུ། འགག་པར་འགྱུར་བའི་ལམ་གྱིས་ནི། ། དེ་ཡི་སྒྲིབ་པ་རབ་ཏུ་སྤོང༌། ། ཞེས་སྤོང་གཉེན་ད་ལྟ་བ་ཁོ་ནས་སྒྲིབ་པ་སྤོང་བར་བཤད་པ་མ་ཡིན་ནམ་ཞེ་ན། དེ་ལྟར་བཤད་པ་དེ་ནི་ཉོན་སྒྲིབ་ཁོ་ནའི་དབང་དུ་བྱས་པ་ཡིན་ཏེ། དེའི་སྐབས་ཀྱི་རང་འགྲེལ་ལས་དེ་ལྟར་གསལ་བའི་ཕྱིར།
དེ་ལས་གཞན་དུ་ན། མི་སློབ་སེམས་ནི་སྐྱེ་འགྱུར་བ། ། སྒྲིབ་པ་ལས་ནི་རྣམ་གྲོལ་འགྱུར། ། ཞེས་བཤད་པའི་དོན་དང་འགལ་བར་དོགས་སོ། ། འོ་ན་ཉན་ཐོས་ཀྱིས་ནི་ཉོན་མོངས་པ་ཅན་མ་ཡིན་པའི་མུན་པ་ལྟ་ཞོག ཉོན་མོངས་པ་ཅན་གྱི་མུན་པ་ཡང་གཏན་མ་བཅོམ་པའི་རྒྱུ་མཚན་གྱིས། སྤངས་པ་ཉམས་པར་འདོད་ན། རང་སངས་རྒྱས་ཀྱིས་ཀྱང་གཏན་མ་བཅོམ་པའི་ཕྱིར། ཉམས་པ་ཡོད་པར་འདོད་དམ་ཞེ་ན། མ་ཡིན་ཏེ།
ཇི་སྐད་དུ། དེ་དགུ་དབང་པོ་རྣམ་དགུ་ཅན། ། ཞེས་རང་སངས་རྒྱས་ལ་མི་གཡོ་བའི་ཆོས་ཅན་གྱིས་ཁྱབ་པར་ཁས་ལེན་པའི་ཕྱིར་རོ། ། གཉིས་པ་ལ། ཆོས་མངོན་པ་ནི་གཉིས་ཏེ། དོན་དམ་པའི་དང་བརྡར་བཏགས་པའི་འོ། ། དང་པོ་ནི། ཟག་པ་མེད་པའི་ཤེས་རབ་གཙོ་བོ་ཡིན་ལ། འཁོར་དང་བཅས་ན་ཕུང་པོ་ལྔ་པ་ཅན་ནོ། ། ཤེས་རབ་ཀྱི་འཁོར་དུ་གཟུགས་ཀྱི་ཕུང་པོ་ཇི་ལྟར་ཡོད་ཅེ་ན།
སྒོམ་བྱུང་ཟག་མེད་ཀྱི་འཁོར་དུ་ཟག་མེད་ཀྱི་སྡོམ་པ་དང༌། སྒོམ་བྱུང་ཟག་བཅས་ཀྱི་འཁོར་དུ་བསམ་གཏན་གྱི་སྡོམ་པ་ཡོད་ཅིང༌། དེ་གཉིས་ཀ་ཡང་རང་རྒྱུ་འབྱུང་བ་ཆེན་པོ་བཞི་དག་རྒྱུར་བྱས་པའི་འབྱུང་གྱུར་འབྲས་བུའི་གཟུགས་ཤིག་ཡིན་ལ། དེ་ཡང་རྣམ་པར་རིག་བྱེད་མ་ཡིན་པའི་གཟུགས་ཁོ་ནའོ། ། གཉིས་པ་ནི། ཐོས་བསམ་དང༌། སྒོམ་བྱུང་ཟག་བཅས་ཀྱི་ཤེས་རབ་དང༌། སྐྱེས་ཐོབ་ཀྱི་ཤེས་རབ་དག་དང༌། དོན་དམ་པའི་ཆོས་མངོན་པ་དེ་བརྗོད་བྱར་སྟོན་པའི་གསུང་རབ་རྣམས་སོ། ། འདིར་གཞན་དག
ཤེས་རབ་ཟག་བཅས་དེ་དག་བརྗོད་བྱར་སྟོན་པའི་གསུང་རབ་ཀྱང་བརྡར་བཏགས་པའི་ཆོས་མངོན་པ་ཉིད་དུ་འདོད་པ་ནི་མི་རིགས་ཏེ། དེ་འདྲ་དེ་ནི་ཆོས་འདི་པ་དག་མ་ཡིན་པ་ལའང་ཡོད་པའི་ཕྱིར་དང༌། འདིར་བསྟན་པའི་གཞུང་མངོན་པ་དེ་ཡིན་ན། དོན་དམ་པའི་ཆོས་མངོན་པ་དེ་ཐོབ་པར་བྱེད་པའི་ཐབས་དང༌། དེ་ལ་མངོན་དུ་ཕྱོགས་པས་ཁྱབ་པའི་ཕྱིར། དེ་ལྟ་ཡིན་པ་དེའི་ཕྱིར། བརྡར་བཏགས་པའི་མངོན་པ་གཉིས་ཀའང་དོན་དམ་པའི་ཆོས་མངོན་པ་དེ་ཐོབ་པར་བྱ་བའི་ཕྱིར་དུ་ཞུགས་པ་ཞེས་སྦྱར་རོ། ། དེ་ལྟར་ན་ཆོས་མངོན་པ་ནི་གཙོ་བོ་དང་ཕལ་པའི་དབྱེ་བས་གསུམ་སྟེ། གཞུང་མངོན་པ་དང༌། ལམ་མངོན་པ་དང༌།
འབྲས་བུ་མངོན་པའོ། ། དེ་སྐད་དུ་ཡང༌། དམ་ཆོས་མངོན་པ་ཟག་མེད་ཀྱི། ། ཤེས་རབ་དེ་ནི་འཕགས་རྣམས་ལ། ། བསྒྲུབ་བྱ་དེ་དོན་སྦྱོར་བ་ཡི། ། གཞུང་ལམ་དག་ལ་དེ་སྒྲ་ཡིན། ། ཞེས་སྦྱོར་དགོས་པ་ཡིན་ནོ། ། དེ་ལྟར་མདོར་བསྟན་ནས་དེ་ཉིད་རྒྱས་པར་བཤད་པ་ལ་གཉིས་ཏེ། འབྲས་བུ་མངོན་པའི་རྣམ་གཞག་འཕྲོས་དོན་དང་བཅས་པ། གཞུང་ལམ་གྱི་མངོན་པའི་རྣམ་གཞག་དོགས་གཅོད་དང་བཅས་པའོ། །
དང་པོ་ལ་གཉིས་ཏེ། གཙོ་འཁོར་གྱི་རྣམ་དབྱེ་དང༌། ཆོས་མངོན་པའི་ངོས་འཛིན་རྒྱ་ཆེན་བསྟན་པའོ། ། དང་པོ་ལ་གཉིས་ཏེ། དངོས་དང༌། རྩོད་པ་སྤང་བའོ། ། དང་པོ་ནི། འདིར་ཟག་པའི་ཤེས་རབ་ཅེས་པ། ཐེག་པ་ཆེན་པོ་པ་དག་གིས་འདོད་པ་ལྟར། རྣམ་ཤེས་དང་ཡེ་ཤེས་ཀྱི་ཟླས་ཕྱེ་བའི་ཡེ་ཤེས་ལ་བྱ་བ་མ་ཡིན་གྱི།
རྣམ་པར་ཤེས་པ་ཁོ་ནའོ། ། དེ་ཡང་སེམས་དང་སེམས་ལས་བྱུང་བ་གང་ཡང་རུང་བའི་ངོ་བོར་སྐྱེ་བས་ན། དེ་ལ་ཐེག་པ་ཆེན་པོ་པ་དག་གིས་རྣམ་པར་བརྟགས་པ་ན་ནི་ཡང་དག་པ་མ་ཡིན་པའི་ཀུན་ཏུ་རྟོག་པ་ཁོ་ནར་འགྱུར་རོ། ། འབྲས་བུའམ། དོན་དམ་པའི་ཆོས་མངོན་པ་ནི། མཐོང་བ་དང༌། སྒོམ་པ་དང༌། མི་སློབ་པའི་ལམ་གྱི་དབྱེ་བས་གསུམ་མོ། ། དེ་ཡང་དང་པོ་ནི་འཁོར་བཅས་ཕུང་པོ་ལྔ་པ་ཁོ་ན་སྟེ། བསམ་གཏན་ས་དྲུག་པོ་གང་རུང་ལ་བརྟེན་པས་ཁྱབ་པའི་ཕྱིར་དང༌།
མཐོང་ལམ་གྱི་ངོ་བོར་གྱུར་པའི་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་དག་ཡོད་པའི་ཕྱིར། དེའི་ཚོགས་པ་ན་བསམ་གཏན་གྱི་སྡོམ་པ་ཡོད་ཀྱང༌། དེའི་འཁོར་དུ་མི་འདོད་དེ། ཟག་པ་དང་བཅས་པའི་ཕྱིར། སྒོམ་པའི་ལམ་ནི་ས་དགུ་ལ་བརྟེན་པ་དག་སྲིད་པ་ལས། གཟུགས་མེད་དང་པོ་གསུམ་ལ་བརྟེན་པ་ན་ནི། ཕུང་པོ་བཞི་པ་ཅན་ཁོ་ནར་ངེས་ཏེ།
གཟུགས་མེད་སས་བསྡུས་པའི་རྒྱུ་འབྱུང་བ་བཞི་མེད་པས། འབྲས་བུ་འབྱུང་གྱུར་གྱི་གཟུགས་མི་སྲིད་པའི་ཕྱིར་རོ། ། རྟེན་གྱི་གང་ཟག་འདོད་ཁམས་པས། སྒོམ་པའི་ལམ་གཟུགས་མེད་ཀྱི་སེམས་ལ་བརྟེན་པའི་ཚེ་ན། དེའི་རྒྱུད་ལ་ཟག་མེད་ཀྱི་སྡོམ་པ་ལྡན་ཡང་ས་མི་མཚུངས་པའི་རྒྱུ་མཚན་གྱིས་འཁོར་དུ་མ་བཞག་གོ ། མི་སློབ་པའི་ལམ་གྱི་རྗེས་འབྲང་ཇི་ལྟར་འབྱུང་བ་ཡང་སྒོམ་པའི་ལམ་ཇི་ལྟ་བ་དང་འདྲ་བས་ལོགས་སུ་བཤད་མི་དགོས་སོ། ། གསུམ་པོ་འདི་ལ་འབྲས་བུའི་མངོན་པ་ཞེས་བྱ་སྟེ། ཇི་སྐད་དུ། དེ་ཐོབ་བྱ་ཕྱིར། ཞེས་གསུངས་པ་ལྟར།
གཞུང་ལམ་གྱི་མངོན་པ་གཉིས་ཀྱི་ཐོབ་བྱ་ཡི་ཕྱིར། དེ་ལའང་གནས་སྐབས་དང༌། མཐར་ཐུག་གི་དབྱེ་བས་གཉིས་སོ། ། གལ་ཏེ་དོན་དམ་པའི་ཆོས་མངོན་པ་ནི། མྱ་ངན་ལས་འདས་པ་ཉིད་ལ་འཆད་དགོས་པར་རང་འགྲེལ་ལས་བཤད་པ་མ་ཡིན་ནམ་ཞེ་ན། མ་ཡིན་ཏེ། དེར་ནི་དོན་དམ་པའི་ཆོས་མྱ་ངན་ལས་འདས་པ་ལ་མངོན་དུ་ཕྱོགས་པས་ན་མངོན་པ་ཞེས་སྒྲ་བཤད་པ་ཡིན་ནོ། ། གཉིས་པ་ནི། གཙོ་འཁོར་གྱི་རྣམ་གཞག་འདི་མི་འཐད་དེ། སེམས་བྱུང་གི་འཁོར་དུ་གཙོ་སེམས་བཞག་པའི་ཕྱིར་དང༌།
གཟུགས་ཅན་རྣམས་ནི་ཤེས་པའི་འཁོར་དུ་མི་རུང་བའི་ཕྱིར་ཞེ་ན། སྐྱོན་མེད་དེ། འདིར་ཤེས་རབ་གཙོ་བོ་དང༌། རྣམ་ཤེས་འཁོར་དུ་བཞག་པ་ནི། ཆོས་རྣམས་རབ་ཏུ་རྣམ་པར་འབྱེད་པའི་ཆ་ལ་ལྟོས་ནས་བཞག་པའི་ཕྱིར་དང༌། གཟུགས་ཅན་གྱི་སྡོམ་པ་ནི་ཤེས་རབ་དེའི་རྗེས་འབྲང་ཡིན་པའི་ཆ་ནས་འཁོར་དུ་བཏགས་པའི་ཕྱིར། དཔེར་ན། མིའི་གཙོ་བོ་རྒྱལ་པོ་ཡིན་ཡང༌། ཡི་གེ་འདྲི་བའི་ཚེ་ཡིག་མཁན་གཙོ་བོར་འཇོག་པ་བཞིན་དང༌། ཇི་སྐད་དུ།
ཐ་མ་གཉིས་ནི་སེམས་རྗེས་འབྲང༌། ། ཞེས་པ་ལྟར་རོ། ། ཆོས་མངོན་པའི་གཙོ་བོ་ཟག་མེད་ཀྱི་ཤེས་རབ་ཡིན་པར་གྲུབ་པ་དེའི་ཚེ། གཞུང་མངོན་པའི་མཚན་གཞི་ཡང་བོད་ཀྱི་སློབ་དཔོན་ཕལ་མོ་ཆེ་ལ་གྲགས་པ་དག་ལས་ཆེས་ཤིན་ཏུ་རྒྱ་ཆེ་བར་གྲུབ་པ་ཡིན་ཏེ། ཟག་པ་མེད་པའི་ཤེས་རབ་བརྗོད་བྱའི་གཙོ་བོར་སྟོན་པའི་སྡེ་སྣོད་ཞིག་གང་ན་འདུག་ཀྱང༌། གཞུང་མངོན་པར་བཞག་དགོས་པའི་ཕྱིར། དཔེར་ན། ཡུམ་རྒྱས་འབྲིང་བསྡུས་པ་གསུམ་དང༌། དབུ་མ་རིགས་པའི་ཚོགས་བཞིན་ནོ། ། དེ་སྐད་དུ་ཡང༌།
རྩ་ཤེས་ཀྱི་འགྱུར་བྱང་ལས། ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་གསལ་བར་བྱེད་པ་དོན་དམ་པའི་ཆོས་མངོན་པ་རྣམ་པར་བཞག་པ་ཞེས་འབྱུང་བ་ལྟར་རོ། ། དེ་ལྟར་བཤད་པ་ན་ཐེག་པ་ཆེན་པོ་མདོ་སྡེ་རྒྱན་ལྟ་བུ་གཅིག་ལ། ཟག་པ་མེད་པའི་ཤེས་རབ་བརྗོད་བྱའི་གཙོ་བོར་སྟོན་པའི་ཆ་ནས། མངོན་པའི་སྡེ་སྣོད་དང༌། ཞི་གནས་ཏིང་ངེ་འཛིན་གྱི་ཆ་བརྗོད་བྱའི་གཙོ་བོར་སྟོན་པའི་ཆ་ནས་མདོ་སྡེའི་སྡེ་སྣོད་ཅེས་བྱ་སྟེ། དེ་བཞིན་དུ་གཞན་ལ་ཡང་སྦྱོར་རོ། ། དེ་ལྟར་གྲུབ་པ་ན། མདོ་སྡེ་པ་དག་གི་འདོད་པ་ལྟར་འདུལ་བ་དང་མདོ་སྡེའི་སྡེ་སྣོད་ཀྱི་ནང་ན་ཆོས་རྣམས་ཀྱི་གནས་ལུགས་གཏན་ལ་འབེབས་པར་བྱེད་པའི་མིང་ཚིག་ཡི་གེའི་ཚོགས་ཇི་སྙེད་པ་མངོན་པའི་སྡེ་སྣོད་དོ། ། ཞེས་ཟེར་བ་དེ་ཡང་མི་འཐད་པ་མ་ཡིན་ནོ། །
དེ་ལྟ་ནའང་མདོ་སྡེ་པ་དང་མི་མཐུན་པའི་ཁྱད་པར་ནི། མངོན་པའི་སྡེ་སྣོད་ཀྱི་གླེགས་བམ་ལོགས་སུ་ཡོད་མེད་ཀྱིས་འབྱེད་ལ་ཐེག་པ་ཆེན་པོ་པ་དག་ཀྱང་མངོན་པའི་སྡེ་སྣོད་ཀྱི་གླེགས་བམ་ལོགས་སུ་གནས་པར་འདོད་མོད། མངོན་པ་སྡེ་བདུན་དུ་གྲགས་པ་ནི་བསྟན་བཅོས་ཁོ་ན་ཡིན་གྱི། བཀའ་ཡིན་པར་མི་འདོད་དོ། ། གཉིས་པ་གཞུང་ལམ་གྱི་མངོན་པའི་རྣམ་གཞག་དོགས་གཅོད་དང་བཅས་ཏེ་བཤད་པ་ལ་གཉིས་ཏེ། དངོས་དང༌། དོགས་པ་སྤང་བའོ། ། དང་པོ་ལ། གཞུང་མངོན་པའི་མཚན་གཞི་ནི། སྤྱིར་སྡེ་སྣོད་གསུམ་གྱི་གླེགས་བམ་སོ་སོ་བར་ངོས་འཛིན་པ་དེ་དག་ནི་གཙོ་ཆེ་བའི་དབང་དུ་བྱས་པ་ཡིན་གྱི།
ཞིབ་མོར་བཤད་པ་ན། གླེགས་བམ་གཅིག་གི་ནང་དུ་ཡང་སྡེ་སྣོད་གསུམ་ཀ་ཚང་བ་དག་ཡོད་དེ། ལྷག་པའི་ཤེས་རབ་ཀྱི་བསླབ་པ་སྟོན་པའི་ཆ་ནས་མངོན་པའི་སྡེ་སྣོད་དང༌། བསླབ་པ་གཞན་གཉིས་སྟོན་པའི་ཆ་ནས་འདུལ་བ་དང་མདོ་སྡེའི་སྡེ་སྣོད་དུ་འཇོག་དགོས་པའི་ཕྱིར། དཔེར་ན་མངོན་པའི་མཛོད་བཞིན་ནོ། ། དེ་བཞིན་དུ་འདུལ་བའི་ལུང་དུ་ཡང་སྡེ་སྣོད་གསུམ་ཀ་མ་ཚང་བ་མ་ཡིན་ཏེ། ཇི་སྐད་དུ། དེ་ནི་མི་བཟང་སྟེ། མདོ་སྡེ་དང་འགལ་བའི་ཕྱིར། ཞེས་ལུང་གཞི་འམ།
ཕྲན་ཚེགས་ལ་མདོ་སྡེའི་སྡེ་སྣོད་དུ་བཤད་པའི་ཕྱིར་དང༌། ལུང་མ་མོ་ཞེས་པའང་མངོན་པའི་སྡེ་སྣོད་དང་སྦྱོར་དུ་རུང་བའི་ཕྱིར་དང༌། ལྷག་པ་ཤེས་རབ་ཀྱི་བསླབ་པ་སྟོན་པའི་ཆ་ནི་ཤིན་ཏུ་མང་བའི་ཕྱིར་རོ། ། གཉིས་པ་ལམ་མངོན་པའི་མཚན་གཞིར་བཟུང་བ་དེ་དག་ལས། སྒོམ་བྱུང་ནི་འཁོར་བཅས་ཕུང་པོ་ལྔ་པ་ཅན་ཡིན་ཏེ། མཉམ་པར་བཞག་པའི་སས་བསྡུས་པའི་ཕྱིར་དང༌། ཇི་སྲིད་བསམ་གཏན་དང་པོའི་ཉེར་བསྡོགས་ཙམ་མངོན་དུ་མ་བྱས་པ་དེ་སྲིད་དུ་ནི་སྒོམ་བྱུང་དུ་མི་འཇོག་ལ། དེ་ནས་ནི་ངེས་པར་བསམ་གཏན་གྱི་སྡོམ་པ་དང་བཅས་པའི་ཕྱིར། སྐྱེས་ཐོབ་དང་ཐོས་བསམ་གྱི་ཤེས་རབ་སྟེ་གསུམ་ལ་ནི་རྗེས་འབྲང་གི་གཟུགས་མེད་དེ། མཉམ་གཞག་གི་ས་པ་མ་ཡིན་པའི་ཕྱིར།
གཟུགས་ཁམས་ཀྱི་ཐོས་བྱུང་མངོན་དུ་གྱུར་པའི་ཚེ་རྟེན་དེ་ལ་བསམ་གཏན་གྱི་སྡོམ་པ་ཡོད་ཀྱང་དེ་ཤེས་རབ་དེའི་རྗེས་འབྲང་དུ་མི་འཇོག་སྟེ། དེ་ནི་མཉམ་པར་མ་བཞག་པའི་ཤེས་རབ་ཡིན་པའི་ཕྱིར་དང༌། སྡོམ་པ་དེ་ནི་མཉམ་པར་བཞག་པའི་སེམས་ཁོ་ནའི་རྗེས་སུ་འབྲང་བའི་ཕྱིར། གཟུགས་མེད་ན་ཐོས་བྱུང་དང༌། ཁམས་གོང་མ་གཉིས་ཀ་ན་བསམ་བྱུང་མེད་པར་ནི། མངོན་པ་བ་སྤྱི་སྐད་ལ་གྲགས་ཟིན་པ་དེ་ཉིད་ཡིན་ལ། འདོད་སེམས་ལ་བརྟེན་པའི་སྒོམ་བྱུང་ཟག་མེད་ལྟ་ཞོག ཟག་བཅས་ཀྱང་ཡོད་པ་མ་ཡིན་ཏེ། མཉམ་པར་མ་བཞག་པའི་ས་པ་ཁོ་ནར་ངེས་པའི་ཕྱིར། འདོད་པའི་རྩེ་གཅིག་པ་ཞེས་ཡོངས་སུ་གྲགས་པ་དེ་གང་ཞེ་ན།
དེ་སྒོམ་བྱུང་དུ་མི་སྣང་སྟེ། ལུས་སེམས་ཤིན་ཏུ་སྦྱངས་པས་མ་ཟིན་པའི་ཕྱིར། དེ་ལྟར་ན་ཐོས་བསམ་གཉིས་དང་སྒོམ་བྱུང་ཟག་བཅས་ནི་ཡིད་ཤེས་ཁོ་ནའི་འཁོར་དུ་འབྱུང་བ་ཡིན་ཏེ། དང་པོ་གཉིས་ནི་སྒྲ་དོན་འཛིན་པའི་རྟོག་བཅས་ཡིན་པ་དང༌། དབང་ཤེས་རྣམས་ནི་ཁ་ཕྱི་རོལ་དུ་བལྟས་པ་ཁོ་ནར་ངེས་པས་སྒོམ་བྱུང་མི་སྲིད་པའི་ཕྱིར་རོ། ། སྐྱེས་ཐོབ་ཀྱི་ཤེས་རབ་ནི་ས་ཐམས་ཅད་དང་རྣམ་ཤེས་ཐམས་ཅད་ཀྱི་འཁོར་དུ་འབྱུང་ལ། རྗེས་འབྲང་གི་གཟུགས་ནི་མེད་དེ། མཉམ་གཞག་གི་ས་པ་མ་ཡིན་པའི་ཕྱིར། ཞེས་སློབ་དཔོན་རྣམས་འཆད་ཀྱང༌། སྒོམ་བྱུང་ཟག་བཅས་སུ་མ་གཏོགས་པའི་དབང་དུ་བྱས་པ་ཡིན་གྱི།
དེར་གཏོགས་པའི་སྐྱེས་ཐོབ་ལ་ནི་རྗེས་འབྲང་གི་གཟུགས་ཡོད་དེ། ཇི་སྐད་དུ། དེ་དང་མི་ལྡན་འདོད་ཆགས་བྲལ། ། སྐྱེ་བ་ལས་ནི་དག་པ་ཐོབ། ། ཅེས་འབྱུང་བས། ས་གོང་མ་ནས་འོག་མར་སྐྱེ་བའི་དུས་ཀྱི་སྙོམས་འཇུག་དག་པ་བ་རྣམས་ནི་སྐྱེས་ཐོབ་ཏུ་བཤད་པའི་ཕྱིར་རོ། ། གཉིས་པ་ལ་གཉིས་ཏེ། གཞུང་མངོན་པའི་དོགས་གཅོད་དང༌། ལམ་མངོན་པའི་དོགས་གཅོད་དོ། ། དང་པོ་ནི།
ཇི་སྐད་དུ། དེ་ཐོབ་བྱ་ཕྱིར་གང་དང་བསྟན་བཅོས་གང༌། ། ཞེས་བཤད་པས་ན། བྱེ་བྲག་ཏུ་སྨྲ་བས་ཀྱང་བསྟན་བཅོས་སུ་འདོད་པའི་ཕྱིར། གཞུང་མངོན་པ་སངས་རྒྱས་ཀྱི་བཀར་མི་འདོད་པ་ཡིན་ནམ་ཞེ་ན། མ་ཡིན་ཏེ། ཇི་སྐད་དུ། ལུང་རྣམ་པར་འབྱེད་པ་ལས། རྒྱལ་བ་སྟོན་པ་དེ་ཡི་བསྟན་པ་འདི། ། མདོ་དང་ཆོས་མངོན་ཡིན་གསུངས་འདུལ་བ་འདི། །
སྟོན་དང་བསྟན་བཅོས་དངོས་ཡིན་ཞེས་འབྱུང་བ་ལྟར། ། སངས་རྒྱས་ཀྱི་བཀའ་ཉིད་ཀྱང་བསྟན་བཅོས་སུ་འདོད་པའི་ཕྱིར་དང༌། དེ་བས་དེ་ཕྱིར་འདི་ནི་སྟོན་པས་གསུངས། ། ཞེས་བསྟན་བཅོས་སྡེ་བདུན་པོ་དེ་ཡང་སངས་རྒྱས་ཀྱི་གསུང་དུ་ཁས་ལེན་པའི་ཕྱིར་རོ། ། ཡང་གལ་ཏེ་གཞུང་མངོན་པ་ནི་མིང་ཚིག་གང་རུང་གི་བདག་ཉིད་ཡིན་པའི་ཕྱིར། སྒྲའི་སྐྱེ་མཆེད་དུ་ཁས་ལེན་པར་བྱེད་དམ་ཞེ་ན། མ་ཡིན་ཏེ། ཇི་སྐད་དུ། ཚིག་གམ་མིང་ཡིན་དེ་དག་གི ། གཟུགས་དང་འདུ་བྱེད་དག་ཏུ་འདུས། །
ཞེས་འབྱུང་བའི་ལུགས་ཕྱི་མ་དེ། བྱེ་བྲག་ཏུ་སྨྲ་བའི་རང་ལུགས་སུ་འཆད་དགོས་པའི་ཕྱིར། མདོར་ན། བཀའ་དང་བསྟན་བཅོས་མཐའ་དག་གི་ངོ་བོ་མི་ལྡན་པའི་འདུ་བྱེད་དུ་འདོད་པ་ནི་ཐེག་པ་ཆེ་ཆུང་གི་ཆོས་མངོན་པ་བ་དག་གི་ལུགས་ཡིན་ལ། རྣལ་འབྱོར་སྤྱོད་པ་པ་དག་གིས་ནི་དེའི་ངོ་བོ་ཤེས་པར་ཁས་ལེན་ཞིང༌། མདོ་སྡེ་པ་དག་གིས་ནི་སྒྲའི་སྐྱེ་མཆེད་དུ་ཁས་ལེན་ནོ་ཞེས་གྲགས་ལ། དེའི་དོན་ཡང༌། བསྟན་བཅོས་ཀྱི་གདགས་གཞིར་གྱུར་པའི་ཡི་གེ་ལ་བསམ་པ་ཡིན་ཏེ། མིང་ཚིག་ནི་ཡི་གེ་ལ་བཏགས་པའི་བཏགས་ཡོད་ཡིན་པས་ཆོས་ཀྱི་སྐྱེ་མཆེད་དུ་ཞག་དགོས་པའི་ཕྱིར་རོ། ། གཉིས་པ་ལམ་མངོན་པའི་དོགས་གཅོད་ནི།
གལ་ཏེ་ལམ་མངོན་པ་ལ་ཆོས་མངོན་པས་ཁྱབ་བམ་མ་ཁྱབ། མ་ཁྱབ་ན་ཆོས་མངོན་པ་ལ་གསུམ་དུ་ཕྱེ་བ་དང་མ་མཐུན་ལ། ཁྱབ་ན་ཐོས་བསམ་གྱི་ཤེས་རབ་དང༌། སྒོམ་བྱུང་ཟག་བཅས་ཀྱི་ཤེས་རབ་དག་ནི། ཆོས་འདི་པ་མ་ཡིན་པ་གཞན་ལའང་ཡོད་པས་དེ་དག་ལམ་མངོན་པར་མི་འདོད་པའམ། ཆོས་མངོན་པར་ཡང་འདོད། དང་པོ་ལྟར་ན། ཟག་མེད་ཀྱི་ཤེས་རབ་འཁོར་བཅས་དོན་དམ་པའི་མངོན་པ་དང༌། ཟག་བཅས་ཀྱི་ཤེས་རབ་འཁོར་བཅས་ལ་བརྡར་བཏགས་པའི་ཆོས་མངོན་པར་བཤད་པ་དང་མ་མཐུན། གཉིས་པ་ལྟར་ན།
མྱ་ངན་ལས་འདས་པ་ལ་མངོན་དུ་ཕྱོགས་པར་འགྱུར་རོ། ། གལ་ཏེ་དེ་དག་ལ། དེ་ཐོབ་བྱ་ཕྱིར། ཞེས་པ་ཁྱད་པར་གྱི་ཆོས་སུ་དགོས་པར་འདོད་ན་ཡང༌། སྐྱེས་ཐོབ་ཀྱི་ཤེས་རབ་ལ་བརྡར་བཏགས་པའི་ཆོས་མངོན་པ་ཇི་ལྟར་ཁས་ལེན་ཏེ། ཁྱད་ཆོས་དེ་དང་ལྡན་པའི་ཤེས་རབ་ལ་སྦྱོར་བྱུང་གིས་ཁྱབ་པའི་ཕྱིར་རོ་ཞེ་ན། དེའི་ལན་ལ། ཆོས་མངོན་པ་མཚན་ཉིད་པ་ནི་གཉིས་ཏེ། བརྗོད་བྱ་དོན་གྱི་དང༌། རྗོད་བྱེད་མིང་གིའོ། །
དང་པོ་ནི། ལྷག་པ་ཤེས་རབ་ཀྱི་བསླབ་པ་འཁོར་དང་བཅས་པ་དང༌། གཉིས་པ་ནི། དེ་སྟོན་པའི་གསུང་རབ་རྣམ་དག་གོ ། དེ་ཡང་ལྷག་པ་ཞེས་པ་ནི་ལྷག་མེད་ཀྱི་མྱང་འདས་ལ་བྱ་ཞིང༌། དེའི་ཕྱིར་གྱི་ཤེས་རབ་ཡིན་པས་ན་དེ་ཞེས་བྱའོ། ། དེ་ལའང་དོན་དམ་པ་དང༌། བརྡར་བཏགས་པ་གཉིས་ལས། རྒྱ་བོད་ཀྱི་སློབ་དཔོན་གང་དག་བརྡར་བཏགས་པའི་ཆོས་མངོན་པ་གཉིས་པོ་མངོན་པ་མཚན་ཉིད་པ་མ་ཡིན་ནོ། ། ཞེས་ཟེར་བ་དེ་ནི་མི་འཐད་དེ།
རང་འགྲེལ་ལས། དེ་ཐོབ་བྱ་ཕྱིར་ཞེས་པ་རྟགས་སུ་བཀོད་ནས་གཉིས་པོ་ཡང་ཆོས་མངོན་པ་ཡིན་པར་བསྒྲུབ་པ་དང་འགལ་བའི་ཕྱིར་རོ། ། དེས་ན་ལམ་མངོན་པ་ནི་རྒྱུའི་ཀུན་སློང་ཐར་པ་ཆ་མཐུན་གྱི་དགེ་བའི་རྩ་བས་ཀུན་ནས་བསླངས་པའི་ཤེས་རབ་དག་གོ ། དེ་ལྟ་ནའང་སྐྱེས་ཐོབ་ལ་མ་ཁྱབ་པའི་སྐྱོན་མེད་དེ། ཚེ་རབས་སྔ་མ་ལ་ཐར་པ་ཆ་མཐུན་གྱི་ཤེས་རབ་བསྒོམས་པའི་སྟོབས་ཀྱིས་ཚེ་འདིར་ཤེས་རབ་དེ་སྐྱེ་བས་ཐོབ་པ་སྲིད་པའི་ཕྱིར། དཔེར་ན་བསམ་གཏན་བཞིའི་དངོས་གཞིའི་སྙོམས་འཇུག་ཐར་པ་ཆ་མཐུན་གྱི་དགེ་བའི་རྩ་བ་ཅན་ཐོབ་པ་དག་གོང་མ་གོང་མ་ལས་ཉམས་ནས་འོག་མ་འོག་མར་སྐྱེས་པའི་ཚེ་ལྟ་བུའོ། ། དེ་ལྟར་ན་ཇི་སྐད་དུ། དེ་ཐོབ་བྱ་ཕྱིར་ཞེས་པ་དོན་དམ་པའི་ཆོས་མངོན་པ་དེའི་རྒྱུ་ཡིན་པ་རྟགས་སུ་བཀོད་ནས་ཤེས་རབ་ཟག་བཅས་དེ་དག་ཆོས་མངོན་པར་བསྒྲུབ་པ་ནི་མ་ཡིན་ནོ། ། འོ་ན་ཅི་ཞེ་ན། དོན་དམ་པའི་ཆོས་མངོན་པ་དེ་ཐོབ་པར་བྱ་བའི་ཕྱིར་དུ་ཞུགས་པའི་ཀུན་སློང་གིས་ཀུན་ནས་བསླངས་པའི་ཟག་པ་དང་བཅས་པའི་ཤེས་རབ་དེ་དག་ཀྱང་ཆོས་མངོན་པ་ཡིན་ཏེ།
ལྷག་པའི་ཤེས་རབ་ཀྱི་བསླབ་པ་འཁོར་དང་བཅས་པའི་ཕྱིར། ཞེས་པའི་དོན་ནོ། ། གསུམ་པ་བསྟན་བཅོས་ཀྱི་དགོས་སོགས་བཤད་པ་ནི། ཇི་སྐད་དུ། ཆོས་རྣམས་རབ་ཏུ་རྣམ་འབྱེད། ཅེས་སོགས་ཀྱི་གཞུང་འདི་ནི་ཆོས་མངོན་པ་སྡེ་བདུན་གྱི་དགོས་སོགས་ཆོས་བཞི་བཤད་པ་ཡིན་ལ། དེ་ཡང་ཆོས་རྣམས་ཞེས་པས་བརྗོད་བྱ་དང༌། རབ་ཏུ་རྣམ་འབྱེད་ཅེས་པས་དགོས་པ་དང༌། མེད་པར་ཉོན་མོངས་རྣམས། ཞེས་པ་མན་ཆད་ཀྱིས་ཉིང་དགོས་ལྡོག་པའི་སྒོ་ནས་བསྟན་པ་ཡིན་ལ།
དེ་གསུམ་དང་མངོན་པའི་སྡེ་སྣོད་ཐབས་དང་ཐབས་ལས་བྱུང་བར་གྱུར་པ་ནི་འབྲེལ་པའོ། ། འོ་ན་དེ་དག་ཉིད་བསྟན་བཅོས་འདིའི་ཡང་དགོས་སོགས་སུ་ཁས་ལེན་ནམ་ཞེ་ན། བརྗོད་བྱ་དང་ཉིང་དགོས་ལ་ནི་ཁྱད་པར་མེད་མོད། བསྟན་བཅོས་ཀྱི་དགོས་པ་ནི་ཇི་སྐད་དུ། བདེ་བླག་ཏུ་ནི་རྟོགས་པ་ཞེས། ། བྱ་བ་རྩོམ་པའི་དགོས་པ་ཡིན། ། ཞེས་འབྱུང་བ་ལྟར། མངོན་པའི་སྡེ་སྣོད་ཀྱི་བརྗོད་བྱ་གང་ཡིན་པ་དེ་བདེ་བླག་ཏུ་རྟོགས་ནས་ཟག་མེད་ཀྱི་ཡེ་ཤེས་མྱུར་དུ་བསྐྱེད་པའོ། ། གཉིས་པ་བཤད་པ་ཉིད་ཉེ་བར་དགོད་པ་ལ། གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་ཟག་བཅས་ཟག་པ་མེད་ཆོས་རྣམས། ཞེས་པ་དེ་ཡིན་ལ། འདིར་ཆོས་གཉིས་པོའི་དོན་ལ་སྤྱིར་བཤད་པ་དང༌། དམིགས་ཀྱིས་བསལ་བའོ། ། དང་པོ་ནི། ཟག་པ་དམིགས་པའམ་མཚུངས་ལྡན་གང་རུང་གི་སྒོ་ནས་རྒྱས་པར་འགྱུར་བ་དང༌། མི་འགྱུར་བའི་དངོས་པོ་ནི་གཉིས་པོ་སོ་སོའི་མཚན་ཉིད་དོ། ། ཟག་མེད་ཅེས་པའང་ཟག་པ་བཀག་ཙམ་གྱི་མེད་པར་དགག་པ་ལ་བྱ་བ་ནི་མ་ཡིན་ཏེ།
དེ་ནི་དངོས་པོར་མེད་པས་རང་གི་མཚན་ཉིད་མི་འཛིན་ལ། དེ་མི་འཛིན་པ་ནི་ཆོས་སུ་མི་རུང་བའི་ཕྱིར་རོ། ། ཆོས་ལ་ནི་དངོས་པོས་ཁྱབ་པ་ཡིན་ཏེ། དེ་ལ་འདུས་བྱས་དང་འདུས་མ་བྱས་གཉིས་སུ་ངེས་ཤིང༌། འདུས་བྱས་ལྟ་ཞོག་འདུས་མ་བྱས་ལ་ཡང་དངོས་པོས་ཁྱབ་པའི་ཕྱིར། འདུས་བྱས་ཡིན་པ་ལ་སྐྱེས་པས་མ་ཁྱབ་པར་མ་ཟད་སྐྱེ་བས་ཀྱང་མ་ཁྱབ་སྟེ། འདུས་བྱས་མ་འོངས་པ་མི་སྐྱེ་བའི་ཆོས་ཅན་ཞེས་བྱ་བ་ཞིག་ཁས་ལེན་པའི་ཕྱིར། དེ་ཡང་འདུས་བྱས་ནི་ཡིན་པས་དེའི་མཚན་ཉིད་སྐྱེ་གནས་རྒ་འཇིག་བཞི་དང་མི་ལྡན་པ་ནི་མ་ཡིན་ནོ། ། མཚན་ཉིད་སྐྱེ་བ་དང་ལྡན་པ་ཙམ་གྱིས་སྐྱེ་བར་ཐལ་བ་ཡང་མ་ཡིན་ཏེ། དེ་ནི་མི་སྐྱེའི་ཆོས་ཉིད་ཡིན། །
ཞེས་པ་ལྟར། དེ་དང་ལྡན་ན་དེ་ཡོད་མི་དགོས་པའི་ཕྱིར་དང༌། ཇི་སྐད་དུ། རྒྱུ་དང་རྐྱེན་དག་མེད་པར་ནི། ། སྐྱེ་བས་བསྐྱེད་བྱ་སྐྱེད་བྱེད་མིན། ། ཞེས་འཆད་པའི་ཕྱིར་རོ། ། དེ་བཞིན་དུ་དངོས་པོ་ལ་དོན་བྱེད་ནུས་པས་ཀྱང་མ་ཁྱབ་སྟེ། རྟག་པའི་དངོས་པོ་རྣམས་ཀྱིས་འབྲས་བུ་སྐྱེད་ན། ཅིག་ཆར་དུ་བསྐྱེད་པར་ཐལ་བའི་ཕྱིར་རོ། ། དངོས་པོ་ལ་རྫས་སུ་གྲུབ་པས་ནི་ཁྱབ་པ་ཡིན་ཏེ།
འདས་པ་དང་མ་འོངས་པའི་དངོས་པོ་དང༌། སོ་སོར་བརྟགས་པའི་འགོག་པ་ཡང་རྫས་སུ་གྲུབ་པའི་ཕྱིར། དེ་ལྟ་ན་ཡང་དངོས་པོ་ལ་བདེན་གྲུབ་དང་རང་མཚན་གྱིས་ནི་ཁྱབ་པ་མ་ཡིན་ཏེ། བུམ་ཆུ་བཞིན་དུ་ཀུན་རྫོབ་དུ། ། ཡོད་དེ། ཞེས་ཀུན་རྫོབ་པའི་དངོས་པོ་བཤད་པའི་ཕྱིར་དང༌། བཏགས་པའང་མེད་པར་འགྱུར་འོང་བས། ། མེད་དོ་ཅེས་ཀྱང་ཁས་མི་ལེན། ། ཞེས་གང་ཟག་བཏགས་ཡོད་དུ་ཁས་ལེན་པའི་ཕྱིར། དེ་ལྟ་མོད་ཀྱི་ཞིབ་མོར་ན་ཀུན་རྫོབ་ཏུ་ཡོད་པས་ཡོད་པའི་གོ་ཆོད་མི་ཆོད་དཔྱད་དགོས་པ་ཡིན་ཏེ།
ཐེག་པ་ཆེན་པོ་པ་དག་དང་འཇིག་རྟེན་གྱི་གྲགས་པ་ལ་ནི་ཀུན་རྫོབ་ཀྱི་བདེན་པ་ཡིན་ན་ཡོད་པར་འགལ་ལ་ལུགས་འདིར་ཡང་དེ་དང་ཆ་མཐུན་པར་འཆད་དམ་ཞེས་དཔྱད་དགོས་པའི་ཕྱིར། དེ་ལྟར་ཞར་ལ་བྱུང་བ་བརྗོད་ནས་སྐབས་སུ་བབ་པ་ཟག་པ་ནི་ཉོན་མོངས་པའི་མིང་གི་རྣམ་གྲངས་ཡིན་ལ། རྒྱས་པ་ནི་གནས་ཐམས་ཅད་པའོ། ། དེ་ལའང་གཉིས་ཏེ། དམིགས་པའི་སྒོ་ནས་དང༌། མཚུངས་ལྡན་གྱི་སྒོ་ནས་སོ། ། དེ་དག་ཀྱང་གང་ཞེ་ན། ཇི་སྐད་དུ། ཕྲ་རྒྱས་ཀུན་དུ་འགྲོ་རྣམས་ནི། ། དམིགས་པའི་སྒོ་ནས་རང་གི་ས། །
ཐམས་ཅད་དུ་ནི་རྒྱས་པར་འགྱུར། ། ཀུན་འགྲོ་མ་ཡིན་རང་རིས་སོ། ། ཞེས་དང༌། གང་ཞིག་གང་དང་མཚུངས་ལྡན་པ། ། དེ་ནི་དེར་མཚུངས་ལྡན་སྒོ་ནས། ། ཞེས་གསུངས་སོ། ། འོ་ན་ཕྲ་རྒྱས་ཀུན་འགྲོ་དེ་གང༌། ཕྲ་རྒྱས་ཀྱི་དམིགས་པ་ཡིན་ན་དེ་ལ་རྒྱས་པས་ཁྱབ་པ་ཡོད་དམ་ཞེ་ན། དང་པོ་ནི། ཇི་སྐད་དུ།
སྡུག་བསྔལ་རྒྱུ་མཐོང་སྤང་བྱ་བ། ། ལྟ་དང་དེ་བཞིན་ཐེ་ཚོམ་དང༌། ། གང་དེ་ལྷན་ཅིག་མ་འདྲེས་པའི། ། མ་རིག་གང་ཡིན་ཀུན་ཏུ་འགྲོ། ། ཞེས་པ་ནི་རང་སའི་སྤང་བྱ་རིགས་ལྔ་ཆར་ལ་དམིགས་པས་ན་སྐལ་བ་མཉམ་པའི་ཁམས་ཀུན་འགྲོ་ཞེས་བྱའོ། ། སྐལ་བ་མཉམ་པའི་ཁམས་ཀུན་འགྲོ་བཅུ་གཅིག་པོ་དེའི་ནང་ནས་སྐལ་བ་མི་མཉམ་པའི་ཁམས་ཀུན་འགྲོའང་ཡིན་པ་དུ་ཞེ་ན། ཇི་སྐད་དུ། དེ་དག་ལས་དགུ་གོང་དུ་དམིགས། ། ལྟ་བ་གཉིས་ནི་མ་གཏོགས་སོ། ། ཞེས་གསུངས།
གང་ལ་དམིགས་པ་དེ་ལ་རྒྱས་པས་ཁྱབ་པ་ནི་མ་ཡིན་ཏེ། ཇི་སྐད་དུ། ཟག་མེད་གོང་མའི་ཡུལ་ཅན་མིན། ། བདག་གིར་མ་བྱས་གཉེན་པོའི་ཕྱིར། ། ཞེས་གསུངས་སོ། ། གོང་མའི་ཡུལ་ཅན་ནི། དེ་དག་ལས་དགུ་གོང་དུ་དམིགས། ། ཞེས་བཤད་པ་དེ་ཉིད་ཡིན་མོད། ། ཟག་པ་མེད་པའི་ཡུལ་ཅན་གང་ཞེ་ན། ། ཇི་སྐད་དུ།
འགོག་དང་ལམ་མཐོང་སྤང་བྱ་བ། ། ལོག་ལྟ་ཐེ་ཚོམ་དེ་དག་དང༌། ། ལྡན་དང་འབའ་ཞིག་མ་རིག་དང༌། ། དྲུག་ནི་ཟག་མེད་སྤྱོད་ཡུལ་ཅན། ། ཞེས་གསུངས་སོ། ། དེ་ལྟར་ན་ཕྲ་རྒྱས་དགུ་བཅུ་གོ་བརྒྱད་པོ་མཐའ་དག་གཉིས་སུ་འདུས་ཏེ། ཀུན་འགྲོ་དང༌། ཀུན་འགྲོ་མ་ཡིན་པའོ། ། དང་པོ་ལ། རང་གི་ཁམས་དང་ས་ཁོ་ན་ལ་དམིགས་པ་སྐལ་བ་མཉམ་པའི་ཁམས་ཀུན་འགྲོ་དང༌།
གོང་མའི་ཁམས་དང་ས་ལའང་དམིགས་པ་སྐལ་བ་མི་མཉམ་པའི་ཁམས་ཀུན་འགྲོ་གཉིས་སོ། ། ཀུན་འགྲོ་མ་ཡིན་པ་ལའང༌། ཟག་བཅས་ལ་དམིགས་པ་དང༌། ཟག་མེད་ལ་དམིགས་པ་གཉིས་སོ། ། དེ་ལ་ཀུན་འགྲོ་རྣམས་ནི་ཕྱིར་སྤང་བྱ་རིགས་ལྔ་ཆར་ལ་དམིགས་ཤིང༌། སྐལ་བ་མཉམ་པའི་ཀུན་འགྲོ་རང་ས་ལ་དམིགས་པ་དང་མི་མཉམ་པའི་ཀུན་འགྲོ་གོང་ས་ལ་དམིགས་པ་གང་ཡིན་ཀྱང་རུང་སྟེ་རྒྱས་པ་ནི་རང་སའི་སྤང་བྱ་རིགས་ལྔ་པོ་ཁོ་ན་ལ་རྒྱས་པར་འགྱུར་རོ། ། ཀུན་འགྲོ་མ་ཡིན་པ་རྣམས་ནི་རང་རིས་ཁོ་ན་ལ་དམིགས་ཤིང༌། རྒྱས་པ་ཡང་རང་རིས་ཁོ་ནའོ། ། དེའི་ཕྱིར་དེ་དག་ནི་དམིགས་པའི་སྒོ་ནས་རྒྱས་འགྱུར་ཞེས་བྱ་བ་དེ་ཡིན་ལ། ལྷག་མ་རྣམས་ནི་མཚུངས་ལྡན་གྱི་རྒྱས་འགྱུར་རོ། །
གཉིས་པོ་འགལ་བ་མ་ཡིན་ཏེ། གང་དམིགས་པས་རྒྱས་འགྱུར་ཡིན་པ་དེ་མཚུངས་ལྡན་གྱིས་ཀྱང་རྒྱས་འགྱུར་ཡིན་པར་འགྲེལ་བཤད་བྱེད་པ་དག་གིས་འཆད་པའི་ཕྱིར། མཚུངས་ལྡན་གྱི་རྒྱས་འགྱུར་ལ་ནི་དེས་ཁྱབ་པ་མ་ཡིན་ཏེ། ཟག་མེད་དང་གོང་མའི་ཡུལ་ཅན་གྱི་ཕྲ་རྒྱས་རྣམས་དེ་ལ་མི་རྒྱས་པས་སོ། ། དེའི་ཤེས་བྱེད་ཀྱང་དཔེར་ན་སེར་དང་བཅས་པའི་ཞིང་ལ་མྱུག་གུ་སྐྱེ་བ་ལྟར། གང་ལ་དམིགས་ནས་བདག་ཏུ་ལྟ་བ་དང་སྲེད་པ་འཇུག་པ་དེ་ལ་ཉོན་མོངས་པ་དེ་དག་ཀྱང་རྒྱས་པར་འགྱུར་བ་ཡིན་ན། ཟག་མེད་དང་ས་གོང་མ་ལ་ནི། བདག་ཏུ་ལྟ་བ་དང་སྲེད་པ་མི་འཇུག་པའི་ཕྱིར། དེ་སྐད་དུ་ཡང༌། བདག་གིར་མ་བྱས་གཉེན་པོའི་ཕྱིར། །
ཞེས་སོ། ། དེ་ལྟར་ན་མཚུངས་ལྡན་ཁོ་ནས་རྒྱས་འགྱུར་བ་དང༌། དམིགས་དང་མཚུངས་ལྡན་གཉིས་ཀས་རྒྱས་འགྱུར་ཞེས་བྱ་བ་ནི་འདིའི་སྐབས་ཀྱི་རྒྱས་འགྱུར་གཉིས་ཀྱི་ཁྱད་པར་དུ་བྱ་བ་དག་ཡིན་ནོ། ། འོ་ན་ཕྲ་རྒྱས་ཀུན་འགྲོ་ཐམས་ཅད་དམིགས་པ་དང་མཚུངས་ལྡན་གྱི་སྒོ་ནས་རྒྱས་པས་ཁྱབ་པ་ཡོད་དམ་ཞེ་ན། དེ་ལྟར་བཤད་པ་དེ་ཡང་གང་ལ་དམིགས་པའི་ཡུལ་དེ་མ་སྤངས་པའི་དབང་དུ་བྱས་པ་ཡིན་གྱི་སྤངས་པ་ལ་ནི་དམིགས་ཀྱང་དེ་རྒྱས་པ་མ་ཡིན་ཏེ། དཔེར་ན་ཇི་སྐད་དུ། སྡུག་བསྔལ་མཐོང་སྤང་བྱ་སྤངས་ཀྱང༌། ། ཀུན་འགྲོ་ལྷག་མ་རྣམས་ཀྱིས་ལྡན། ། ཞེས་འབྱུང་བ་ལྟར་སྤངས་པ་རྣམས་ལ་ནི་དམིགས་ཀྱང་རྒྱས་པར་འགལ་བའི་ཕྱིར་རོ། ། དེ་ལྟར་ན་ཕྲ་རྒྱས་དགུ་བཅུ་རྩ་བརྒྱད་ལས་ཟག་མེད་ལ་དམིགས་པ་ཁོ་ན་ཡིན་པ་བཅུ་གཉིས་དང༌།
ཟག་བཅས་ཁོ་ན་ལ་དམིགས་པ་བརྒྱད་ཅུ་དང༌། ཟག་བཅས་ཟག་མེད་གཉིས་ཀ་ལ་དམིགས་པ་ནི་འགོག་ལམ་མཐོང་སྤང་དུ་གྱུར་པའི་མ་རིག་པ་དྲུག་གོ ། དེ་དག་གི་ནང་ནས་ཟག་མེད་ལ་དམིགས་པ་བཅུ་གཉིས་ནི་མཚུངས་ལྡན་ཁོ་ནས་རྒྱས་འགྱུར་ཡིན་གྱི་དམིགས་པས་རྒྱས་འགྱུར་མི་སྲིད། འགོག་ལམ་མཐོང་སྤང་གི་མ་རིག་པ་དྲུག་དང༌། ཁམས་འོག་མ་གཉིས་ཀྱི་ཀུན་འགྲོ་བཅོ་བརྒྱད་དེ་ཉི་ཤུ་རྩ་བཞི་ལ་ནི་དམིགས་ཡུལ་ཟག་བཅས་དང་ཟག་མེད་གཉིས་ཀ་སྲིད་ཅིང༌། རང་ས་དང་གོང་ས་ལ་དམིགས་པའང་ཅི་རིགས་པར་གཉིས་ཀ་ཡོད་ལ། རྒྱས་འགྱུར་ཀྱང་ཅི་རིགས་པར་སྐབས་སྟོབས་ཀྱིས་གཉིས་ཀ་སྲིད་དོ། ། ལྷག་མ་རྣམས་ནི་མཐའ་གཅིག་ཏུ་རང་ས་ཁོ་ན་ལ་དམིགས་པ་དང༌། གང་ལ་དམིགས་པ་དེ་ལ་ཡང་མཚུངས་ལྡན་གྱི་སྒོ་ནས་རྒྱས་པར་འགྱུར་བས་ཁྱབ་པ་ཡིན་ནོ། ། འོ་ན་ཆོས་དུ་ཞིག་ལ་སེམས་གང་གི་དམིགས་པའི་སྒོ་ནས་རྒྱས་པར་འགྱུར་ཞེ་ན།
དེའི་ཚུལ་ནི་ཇི་སྐད་དུ། སྡུག་བསྔལ་རྒྱུ་མཐོང་གོམས་པ་ཡིས། ། སྤང་བྱ་འདོད་ཁམས་ལས་སྐྱེས་པ། ། རང་གི་གསུམ་དང་གཟུགས་གཏོགས་གཅིག ། དྲི་མེད་རྣམ་ཤེས་སྤྱོད་ཡུལ་ལོ། ། ཞེས་སྡུག་ཀུན་མཐོང་སྤང་གཉིས་དང་སྒོམ་པས་སྤང་བར་བྱ་བ་སྟེ་གསུམ་པོ་འདོད་པ་ན་སྤྱོད་པ་རྣམས་ནི་ཡུལ་ཅན་གསུམ་པོ་དེ་དག་དང༌། གཟུགས་ཀྱི་སྒོམ་སྤང་དང་ཟག་མེད་དེ་སེམས་ལྔའི་སྤྱོད་ཡུལ་དུ་འགྱུར་རོ། ། ཡང༌། གཟུགས་ཁམས་ལས་སྐྱེས་རང་གི་དང༌། ། འོག་གསུམ་གོང་གཅིག་དྲི་མེད་ཀྱིའང༌། །
ཞེས་གཟུགས་ན་སྤྱོད་པའི་ཆོས་གསུམ་པོ་དེ་ལ་ཡུལ་ཅན་སེམས་བརྒྱད་ཀྱིས་དམིགས་པ་དང༌། ཡང༌། གཟུགས་མེད་ལས་སྐྱེས་ཁམས་གསུམ་གཏོགས། ། གསུམ་དང་ཟག་མེད་སྤྱོད་ཡུལ་ལོ། ། ཞེས་གཟུགས་མེད་ན་སྤྱོད་པའི་དེ་གསུམ་ནི་ཡུལ་ཅན་སེམས་བཅུས་དམིགས་ཡུལ་དུ་བྱེད་པར་བཤད་ལ། ཡང༌། འགོག་དང་ལམ་མཐོང་སྤང་བྱ་ཀུན། ། རང་གིས་གླགས་པའི་སྤྱོད་ཡུལ་ལོ། ། ཞེས་ཁམས་གསུམ་གྱི་འགོག་ལམ་མཐོང་སྤངས་གཉིས་ནི་ཡུལ་ཅན་གྱི་སེམས་གོང་དུ་ལྔ་དང་བརྒྱད་དང་བཅུས་དམིགས་པར་བཤད་པ་དེ་དག་གཞིར་གཞག་ནས། དེའི་སྟེང་དུ་འགོག་ལམ་མཐོང་སྤང་རང་རང་བསྣན་པས་དྲུག་དང་དགུ་དང་བཅུ་གཅིག་གིས་དམིགས་པའོ། །
དོན་དེ་དག་ལ་ངེས་པ་རྙེད་པའི་ཡན་ལག་ཏུ་ནི་གོང་དུ་བཤད་ཟིན་པའི་སྐལ་བ་མཉམ་པ་དང་མི་མཉམ་པའི་ཁམས་ཀུན་འགྲོའི་རྣམ་གཞག་དང༌། སྒོམ་པས་སྤང་བར་བྱ་བ་རྣམས་ཀུན་འགྲོ་མ་ཡིན་པའི་རྣམ་གཞག་ངེས་པར་བྱས་ནས། གང་གིས་གང་ལ་དམིགས་པ་དང༌། དེ་ལ་དམིགས་ཀྱང་རྒྱས་པར་མི་འགྱུར་བའི་ཚུལ་ཡང་ཤེས་དགོས་ཏེ། དཔེར་ན་སྒོམ་སྤང་དུ་གྱུར་པའི་ཕྲ་རྒྱས་ཀྱིས་མཐོང་སྤང་རིགས་བཞི་ལ་དམིགས་ཀྱང་དེར་རྒྱས་པ་མ་ཡིན་ཏེ། ཇི་སྐད་དུ། ཀུན་འགྲོ་མ་ཡིན་རང་རིས་སོ། ། ཞེས་གསུངས་པས་སོ། ། གཉིས་པ་དམིགས་ཀྱིས་གསལ་བ་ནི། འོ་ན་ཟག་བཅས་ཀྱི་རྣམ་པ་མཐའ་དག་ལ་རྒྱས་འགྱུར་གཉིས་པོ་གང་རུང་གིས་ཁྱབ་པ་ངེས་སམ་ཞེ་ན།
དེར་ངེས་པ་མ་ཡིན་ཏེ། ཇི་སྐད་དུ། ཉོན་མོངས་ཕྲ་རྒྱས་བཅས་རྣམ་གཉིས། ། ཞེས་གསུངས་ལ། དེའི་དོན་ནི། ཟག་བཅས་ལ་གཉིས་ཏེ། ཉོན་མོངས་པ་ཅན་དང༌། དགེ་བ་ཟག་བཅས་ལྟ་བུ་ཉོན་མོངས་པ་ཅན་མ་ཡིན་པའོ། ། དང་པོ་ལ་མ་སྤངས་པ་དང༌། སྤངས་པ་གཉིས།
དང་པོ་ནི་སོ་སོ་སྐྱེ་བོའི་རྒྱུད་ཀྱི་ཉོན་མོངས་པ་ཅན་གྱི་སེམས་དུས་གསུམ་པ་རྣམས་སོ། ། གཉིས་པ་ནི། འཕགས་པ་དགྲ་བཅོམ་པའི་སེམས་ལ་དུས་གསུམ་ལས། ད་ལྟ་བ་ནི་ཟག་པ་སྤངས་ཤིང་ཟག་པ་དང་ལྷན་ཅིག་ཏུ་མི་གནས་པས་ཟག་བཅས་མ་ཡིན་ཀྱང༌། འདས་པའི་སེམས་ཉོན་མོངས་པ་ཅན་དང་མ་འོངས་པ་མི་སྐྱེ་བའི་ཆོས་ཅན་གྱི་སེམས་ཉོན་མོངས་པ་ཅན་རྣམས་ནི། ཟག་པ་དང་བཅས་པ་ཡིན་ཏེ། རང་རང་གི་ས་ན་ཉོན་མོངས་པ་དང་ལྷན་ཅིག་འདུག་པའི་ཕྱིར། དེ་ལྟ་ནའང་རྒྱས་པར་ནི་མི་འགྱུར་ཏེ། སྤངས་ཟིན་པའི་ཕྱིར། དེ་ལྟར་འཆད་པ་འདི་ནི་དུས་གསུམ་རྫས་སུ་གྲུབ་པའི་གྲུབ་མཐའ་སྨྲ་བ་དག་གི་རྣམ་པར་རྟོག་པ་གཏིང་ཚུགས་པ་ཡིན་ལ།
འདི་ལྟར་ན་རྒྱས་འགྱུར་རྣམ་པ་གཉིས་པོ་གང་རུང་གིས་རྒྱས་པར་འགྱུར་བ་དང་མི་འགྱུར་བ་ནི་ཆོས་གཉིས་པོའི་མཚན་གཞིར་གཟུང་བ་དེ་དང་དེ་དག་དེར་བསྒྲུབ་པའི་སྒྲུབ་བྱེད་བསྟན་པ་ཡིན་གྱི། མཚན་གཞི་མཐའ་དག་ལ་ཁྱབ་པའི་མཚན་ཉིད་མ་ཡིན་ནོ། ། ཞེས་བཤད་ཀྱང་རང་འགྲེལ་རྣམ་བཤད་དང་བཅས་པ་དག་དང་མི་མཐུན་པར་མི་འགྱུར་ཞིང༌། དེ་ལྟར་འཆད་ན་གཉིས་པོའི་མཚན་ཉིད་ནི། ཟག་པའི་སྒོ་དྲུག་པོ་གང་རུང་ཡིན་པ་དང་མ་ཡིན་ཞེས་པས་ཀྱང་མཚོན་པར་ནུས་སོ། ། བོད་ཀྱི་སློབ་དཔོན་དག་གི་འཆད་ཚུལ་ལྟར་མཚན་ཉིད་དུ་ཁས་ལེན་ན་ནི་གོང་དུ་བཤད་ཟིན་པ་ལྟར་དམིགས་ཀྱིས་བསལ་བའོ། ། ཡང་དམིགས་བསལ་གཉིས་པ་ནི། ཉོན་མོངས་ཅན་མིན་རྒྱས་འགྱུར་གྱིས། ། ཞེས་པ་དེའི་དོན་ནི། འོ་ན་གོང་དུ་དམིགས་པས་རྒྱས་འགྱུར་ཐམས་ཅད་མཚུངས་ལྡན་གྱིས་ཀྱང་དེར་བཤད་པ་དེ།
དེ་ཁོ་ན་ལྟར་ངེས་སམ་ཞེ་ན། མ་ཡིན་ཏེ། དགེ་བ་ཟག་བཅས་དང་མ་སྒྲིབས་ལུང་མ་བསྟན་ལ་དམིགས་པའི་ཟག་པ་རྣམས་ནི་དམིགས་པས་རྒྱས་པ་ཁོ་ན་ཡིན་གྱི་མཚུངས་ལྡན་གྱིས་མ་ཡིན་ཏེ། ཉོན་མོངས་པ་ཅན་མ་ཡིན་པ་དག་ཉོན་མོངས་པ་དང་མཚུངས་པར་ལྡན་པ་མི་སྲིད་པའི་ཕྱིར་རོ། ། དེས་ན་དམིགས་པས་རྒྱས་འགྱུར་ལ་མཚུངས་ལྡན་གྱི་རྒྱལ་འགྱུར་གྱིས་ཁྱབ་པར་བཤད་པ་དེ་ནི་ཕྲ་རྒྱས་རིགས་ལྔ་པོ་གང་རུང་ཁོ་ན་དམིགས་པར་སོང་བའི་དབང་དུ་བྱས་སོ། ། མདོར་བསྡུ་ན་ཟག་བཅས་སུ་འཇོག་བྱེད་ནི་ཟག་པས་དམིགས་པ་དང་ཟག་པ་དང་མཚུངས་པར་ལྡན་པ་གང་རུང་ཡིན་ལ། གཉིས་པ་ལ་ཟག་བཅས་ཀྱིས་ཁྱབ་ཅིང༌། དང་པོ་ལ། དེར་དམིགས་ནས་ཟག་པ་རྒྱས་པ་དང༌། མི་རྒྱས་པ་གཉིས་ལས།
དང་པོ་ལ། ཟག་བཅས་ཀྱིས་ཁྱབ་ཅིང༌། གཉིས་པ་ལ་ཟག་མེད་དམ་གོང་མ་ལ་དམིགས་པ་དང༌། རང་སའི་ཟག་བཅས་ལ་དམིགས་པ་སྟེ་གཉིས་སོ། ། དང་པོ་ནི་ཤེས་པར་སླ་ལ། གཉིས་པ་ནི། ཇི་སྐད་དུ། སྡུག་བསྔལ་མཐོང་སྤང་བྱ་སྤངས་ཀྱང༌། ། ཞེས་སོགས་ཀྱིས་བསྟན་པ་རྣམས་སོ། ། དེ་ལྟར་ཆོས་གཉིས་ཀྱི་མཚན་ཉིད་ལ་དཔྱད་ནས།
མཚན་གཞི་ལ་གཉིས་ཏེ། ཟག་བཅས་ཀྱི་དང༌། ཟག་མེད་ཀྱི་མཚན་གཞིའོ། ། དང་པོ་ནི། ལམ་བདེན་མ་གཏོགས་པའི་འདུས་བྱས་རྣམས་ཟག་བཅས་སུ་བསྒྲུབ་པ་ལ་ཟག་པ་རྒྱས་པ་རྟགས་སུ་བཀོད་པ་དེའི་ཚེ་ན། ཟག་པ་སྤངས་ཟིན་པའི་འདུས་བྱས་རྣམས་དང༌། ཟག་པ་མ་འོངས་པ་མི་སྐྱེ་བའི་ཆོས་ཅན་རྣམས་ནི་ལོགས་སུ་བཀར་བར་བྱ་དགོས་པ་ཡིན་ཏེ། དེ་དག་ལ་ཟག་པ་རྒྱས་པའི་ཕྱིར་ཞེས་པའི་གཏན་ཚིགས་དེ་མི་འགྲུབ་པས་སོ། ། དགྲ་བཅོམ་པའི་རྣམ་སྨིན་གྱི་ཕུང་པོ་ཟག་བཅས་སུ་འཆད་དགོས་ཀྱང༌། དེའི་ཚེ་དགྲ་བཅོམ་པས་མ་སྤངས་པར་འཆད་པ་ནི་མ་ཡིན་ཏེ།
སྡུག་བདེན་མ་སྤངས་ན་དགྲ་བཅོམ་དུ་འགལ་བའི་ཕྱིར་དང༌། སྒོམ་སྤང་མ་སྤངས་པ་རྫོགས་པའི་སངས་རྒྱས་སུ་འགལ་བའི་ཕྱིར་རོ། ། དེས་ན་དེས་དེ་སྤངས་ཀྱང་མ་བྲལ་བ་ཞེས་བྱའོ། ། དེ་བཞིན་དུ་དགྲ་བཅོམ་པའི་རྣམ་སྨིན་གྱི་ཕུང་པོ་ཟག་བཅས་སུ་འཇོག་པ་ཡང༌། ཇི་སྐད་དུ། ཉོན་མོངས་ཅན་མིན་རྒྱས་འགྱུར་གྱིས། ། ཞེས་པའི་གཞུང་གིས་བསྟན་པའི་དམིགས་པས་རྒྱས་འགྱུར་ཁོ་ན་ཞེས་བྱ་བ་དེ་ཡིན་གྱི། མཚུངས་ལྡན་གྱི་རྒྱས་འགྱུར་མ་ཡིན་ཏེ། དམིགས་པ་དེས་ཟག་པ་སྤངས་ཟིན་པའི་ཕྱིར་དང༌། ལུང་མ་བསྟན་ཡིན་པས་ཟག་པ་དང་མཚུངས་པར་ལྡན་པ་མི་སྲིད་པའི་ཕྱིར་རོ། །
དེ་ལྟར་ན་ཡང་དེ་ལ་ཟག་པའི་གནས་ཐམས་ཅད་དམིགས་པས་རྒྱས་འགྱུར་ཞེས་བྱའོ། ། དེའི་ཕྱིར་ཟག་པའི་དམིགས་པ་ནི་གཉིས་ཏེ། ཟག་བཅས་དང༌། ཟག་མེད་དོ། ། དང་པོ་ལ་གཉིས་ཏེ། ཉོན་མོངས་ཅན་དང༌། དེ་མ་ཡིན་པའོ། ། དང་པོ་ལ་ནི་དམིགས་པས་རྒྱས་པ་ན་གང་ལ་དམིགས་པ་དེར་མཚུངས་ལྡན་གྱིས་ཀྱང་རྒྱས་པའོ། ། གཉིས་པ་ལ་ནི་དམིགས་པ་ཁོ་ནས་རྒྱས་པའོ། ། ཟག་མེད་ལ་ནི་མཚུངས་ལྡན་ཁོ་ནས་རྒྱས་པའོ། །
དེ་དག་ཀྱང་རང་དུས་སུ་ཟག་པ་མ་སྤངས་པའི་དབང་དུ་བྱས་ཞེས་བཤད་པར་བྱའོ། ། འོ་ན་དེའི་ཚེ་མཐོང་སྤངས་རིས་བཞི་དང་མཚུངས་པར་ལྡན་པའི་སྒོམ་སྤངས་ཉོན་མོངས་ཡོད་པར་ཁས་བླངས་པས་སྤང་བྱ་རིགས་ལྔ་པོ་ཕན་ཚུན་འཆོལ་བ་ཉིད་དུ་ཐལ་བར་འགྱུར་བ་མ་ཡིན་ནམ་ཞེ་ན། མ་ཡིན་ཏེ། འདིར་མཚུངས་ལྡན་གྱི་དོན་འཛིན་སྟངས་མཚུངས་པ་ལ་འཆད་པའི་ངེས་པ་མེད་ལ། ཡོད་དུ་ཆུག་ཀྱང་བདག་ཏུ་རྨོངས་པ་བཞིན་དུ་མཐོང་སྒོམ་གྱི་ལམ་གཉིས་ཀྱི་རིམ་གྱི་སྤངས་དགོས་པ་དག་སྲིད་པའི་ཕྱིར་རོ། ། འདིར་ཚོགས་སྦྱོར་གྱི་ལམ་གཉིས་མཐའ་གཅིག་ཏུ་ཟག་བཅས་ཁོ་ནར་འཆད་དགོས་པས་སྤང་བྱ་དང་དེའི་ནང་ནས་ཀྱང་སྒོམ་སྤངས་སུ་འཆད་དགོས་པ་ནི་རིགས་པའི་རྣམ་གཞག་ཡིན་ལ། ཞིབ་མོར་ན་ལམ་གྱི་ཆ་ནས་བླང་བྱ་དང༌། ཟག་པའི་གནས་ཐམས་ཅད་པའི་ཆ་ནས་སྤང་བྱ་ཡིན་ཞེས་བཤད་ན་ལེགས་སོ། ། འོ་ན་གལ་ཏེ་ཚོགས་སྦྱོར་ཟག་མེད་དུ་འཆད་དགོས་ཏེ། ལམ་མ་གཏོགས་པའི་འདུས་བྱས་རྣམས།
ཞེས་པས་ཟག་བཅས་ཀྱི་མཚན་གཞི་བཟུང་བ་ཡིན་ལ། དེ་གཉིས་ནི་ལམ་དུ་གཏོགས་པའི་ཕྱིར་ཞེ་ན། མ་ཡིན་ཏེ། མ་གཏོགས་རྒྱུའི་ལམ་དེ་ངོས་འཛིན་པ་ན། ཟག་མེད་ལམ་གྱི་བདེན་པ་དང༌། ། ཞེས་གསུངས་པས་སོ། ། གཉིས་པ་ཟག་མེད་ཀྱི་མཚན་གཞི་ལ་གཉིས་སྟེ། ལམ་བདེན་ངོས་བཟུང་པ་དང༌། འདུས་མ་བྱས་གསུམ་ངོས་བཟུང་བའོ། ། དང་པོ་ནི།
མཐོང་སྒོམ་མི་སློབ་པའི་ལམ་གསུམ་མོ། ། འོ་ན་ལམ་ཕྱི་མ་གཉིས་ལ་ཟག་བཅས་ཡོད་པ་མ་ཡིན་ནམ་ཞེ་ན། དེ་དག་གི་ཟག་བཅས་ནི་དེ་དང་དེར་མི་འཇོག་སྟེ། སློབ་པ་དང་མི་སློབ་པར་མི་རུང་བའི་ཕྱིར་དང༌། འཕགས་པར་མི་རུང་བའི་ཕྱིར། དཔེར་ན་ཉན་ཐོས་སྒོམ་ལམ་པའི་རྒྱུད་ཀྱི་བསམ་གཏན་དང་གཟུགས་མེད་པའི་སྙོམས་པར་འཇུག་པ་དག་པ་བ་རྣམས་བཞིན་ནོ། ། དེ་དག་ནི་ལམ་གྱི་བདེན་པར་མི་རུང་སྟེ། ཇི་སྐད་དུ། འཇིག་རྟེན་པ་ཡི་དགེ་བ་ནི། ། དག་པ་དེ་ནི་དེ་མྱང་བྱ། །
ཞེས་ཟག་པའི་གནས་ཐམས་ཅད་པར་བཤད་པའི་ཕྱིར། དེ་བཞིན་དུ་དགྲ་བཅོམ་པའི་རྒྱུད་ཀྱི་སྲིད་རྩེའི་སྙོམས་པར་འཇུག་པ་ཡང་མི་སློབ་པ་ཟག་བཅས་ཞེས་བྱ་བའི་ཐ་སྙད་ཐོབ་མོད་ཀྱང་མི་སློབ་པ་དངོས་མ་ཡིན་ཏེ། ཟག་མེད་དུ་མི་རུང་བའི་ཕྱིར། དེ་ལྟར་ན་སྒོམ་ལམ་ཟག་མེད་ལ་མཉམ་གཞག་གིས་ཁྱབ་པར་ཁས་ལེན་ནམ་ཞེ་ན། མ་ཡིན་ཏེ། ཐེག་པ་ཆེན་པོ་པ་དག་སྒོམ་ལམ་ཟག་བཅས་དང་ཟག་མེད་ཀྱི་ཁྱད་པར་མཉམ་རྗེས་ཀྱིས་འབྱེད་པ་དག་ཡོད་ཀྱང༌། འདིར་ནི་ཟག་པ་དང་བཅས་མ་བཅས་ཀྱི་དོན་འཕགས་པའི་ཡེ་ཤེས་གཞིར་བྱས་པ་ལ་བདེན་པའི་རྣམ་པ་ཅན་ཡིན་མ་ཡིན་གྱིས་འབྱེད་པའི་ཕྱིར་དང༌། དགེ་བ་དག་པ་པའི་ངོ་བོར་གྱུར་པའི་མཉམ་གཞག་ནི་ཤིན་ཏུ་ཡང་སྲིད་པའི་ཕྱིར། འོ་ན་སྒོམ་པའི་ལམ་ལ་བྱིས་པའི་དང་འཕགས་པའི་སྒོམ་ལམ་གཉིས་སུ་དབྱེ་དགོས་པ་མ་ཡིན་ནམ་ཞེ་ན། སྤྱིར་བྱིས་པའི་སྒོམ་ལམ་གྱི་ཐ་སྙད་ཞིག་ནི་ཁས་ལེན་པ་ཡིན་ཏེ།
ཇི་སྐད་དུ། ལྷག་སྐྱེས་མཐོང་དང་སྒོམ་གཉིས་ཀྱི། ། ཞེས་སྲིད་རྩེ་མ་གཏོགས་པའི་ས་ལྷག་མ་རྣམས་ཀྱི་མཐོང་སྤང་ཡང་སྒོམ་ལམ་གྱིས་སྤོང་བར་བཤད་ལ། དེ་ནི་བྱིས་པའི་སྒོམ་ལམ་ལས་འོས་མེད་པའི་ཕྱིར། དེ་ལྟ་ན་ཡང༌། ཇི་སྐད་དུ། སྒོམ་པའི་ལམ་ནི་རྣམ་གཉིས་ཏེ། ། ཞེས་པའི་སྒོམ་ལམ་དེ་ནི་འཕགས་པའི་ལམ་ཁོ་ན་ལ་བྱ་དགོས་པ་ཡིན་ཏེ། བདེན་པ་མཐོང་དང་གོམས་པ་ལས། ། ཞེས་པ་དང་འབྲེལ་དགོས་པའི་ཕྱིར།
དེ་བཞིན་དུ་ཐར་ལམ་ལྔའི་ཡ་གྱལ་དུ་གྱུར་པའི་སྒོམ་ལམ་ལའང་འཕགས་ལམ་གྱིས་ཁྱབ་པ་ཡིན་ཏེ། བྱིས་པའི་སྒོམ་ལམ་གྱི་མིང་ཅན་དེ་དག་ནི་ཕྱི་རོལ་པ་ལ་ཡང་སྲིད་པའི་ཕྱིར་རོ། ། འཕགས་ལམ་དུ་གྱུར་པའི་སྒོམ་ལམ་ལའང༌། ཟག་མེད་བདེན་པའི་རྣམ་པ་ཅན་དང༌། ཟག་བཅས་ཀྱི་དགེ་བ་དག་པ་པ་གཉིས་ལས། གཉིས་ཀ་ལའང་མཉམ་གཞག་དང་རྗེས་ཐོབ་གཉིས་གཉིས་སུ་ཡོད་ཅིང༌། ཟག་བཅས་དེ་དག་རྟེན་གྱི་གང་ཟག་འཕགས་པ་ལ་ཡོད་ཀྱང་བྱིས་པ་སོ་སོ་སྐྱེ་བོ་དང་ཐུན་མོང་བའི་ཡོན་ཏན་ཡིན་པས་ན་འཇིག་རྟེན་པ་ཞེས་བྱའོ། ། གཉིས་པ་ལ་གསུམ་ལས། ནམ་མཁའ་ནི། མདོ་སྡེ་པས་ཐོགས་བཅས་ཀྱི་གཟུགས་བཀག་ཙམ་གྱི་མེད་དགག་ལ་འཆད་ཀྱང༌།
བྱེ་བྲག་ཏུ་སྨྲ་བས་སྤྱིར་ནམ་མཁའ་ལ་འདུས་བྱས་དང་འདུས་མ་བྱས་གཉིས་ལས། དང་པོ་ནི། ཇི་སྐད་དུ། བུ་ག་ནམ་མཁའི་ཁམས་ཞེས་བྱ། ། སྣང་དང་མུན་པ་དག་ཡིན་ལོ། ། ཞེས་གཟུགས་ཕུང་གིས་བསྡུས་པར་བཤད་པ་དེ་ཡིན་ལ། གཉིས་པ་ནི། དེ་ལ་ནམ་མཁའ་མི་སྒྲིབ་པའོ། ། ཞེས་སྒྲིབ་བྱ་སྒྲིབ་བྱེད་གཉིས་དང་བྲལ་བའི་དངོས་པོ་གཟུགས་ཅན་སྐྱེ་བའི་གོ་འབྱེད་པའོ། ། འོ་ན་དོན་བྱེད་ནུས་པར་འགྱུར་རོ་ཞེ་ན།
དོན་བྱེད་ནུས་པ་ལ་གཉིས་ཏེ། འབྲས་བུ་བསྐྱེད་པ་དང༌། འབྲས་བུའི་རྟེན་བྱེད་པའོ། ། དང་པོ་དེར་མི་འདོད་ཀྱང་ཕྱི་མ་དེར་ཁས་ལེན་པ་ཡིན་ཏེ། བྱེ་བྲག་ཏུ་སྨྲ་བའི་མདོ་ལས། རྟེན་དཀྱིལ་འཁོར་བཞི་ཀ་ཡང་ནམ་མཁའ་ལ་བརྟེན་པར་བཤད་པའི་ཕྱིར། དེས་ན་རྟག་པ་དང་རྫས་ཡོད་དུ་ཁས་ལེན་ཀྱང་དེ་སྣང་ཡུལ་དུ་བྱས་ནས་འཇལ་བའི་ཚད་མ་ནི་འདིར་མི་དཔྱོད་དོ། ། གཉིས་པ་སོ་སོར་བརྟགས་འགོག་གི་ངོ་བོ་ནི། དགག་བྱ་དུས་གསུམ་པའི་ཟག་བཅས་སྐྱེ་བའམ་མི་སྐྱེ་བའི་ཆོས་ཅན་གང་རུང་གིས་ཁྱད་པར་དུ་བྱས་པ་རྣམས་སོ་སོར་བརྟགས་པའི་ཤེས་རབ་ཀྱི་སྟོབས་ཀྱིས་ཐོབ་པའི་བྲལ་བའོ། ། དེ་ཡང་མདོ་སྡེ་པས་མེད་དགག་ཏུ་འདོད་ཀྱང་འདིར་ནི་དགག་བྱ་དེ་དང་བྲལ་བའི་དངོས་པོ་རྫས་སུ་ཡོད་པ་ཞིག་སྟེ།
བྲལ་བ་དང་མི་ལྡན་པ་དང་མ་ཐོབ་པ་ཞེས་བྱ་བ་རྣམས་རྫས་ཡོད་དུ་ཁས་ལེན་པའི་སྐབས་ཡིན་པའི་ཕྱིར། དེས་ན། སོ་སོར་བརྟགས་པས་འགོག་པ་གང༌། ། ཞེས་པས་ནི་མཚན་གཞི་བསྟན་ལ། བྲལ་བའོ། ། ཞེས་པས་མཚན་ཉིད་དང༌། སོ་སོ་ཡིན་ཞེས་པས་ལྡན་པའི་རྫས་ཇི་སྙེད་པའི་གྲངས་དང་མཉམ་པའི་བྲལ་བའི་རྫས་ཀྱང་དེ་སྙེད་དུ་བསྟན་ནོ། ། དེ་ཡང་ལྡན་པ་ཞེས་པ་ནི་ཟག་བཅས་ཀྱི་ཡིན་ལ། བྲལ་བ་ཞེས་པ་ནི་དགག་བྱ་ཟག་བཅས་དེའི་མི་ལྡན་པ་དང་མ་ཐོབ་པ་མངོན་དུ་གྱུར་པའོ། ། འོ་ན་འདིར་བྲལ་བ་སོ་སོ་བ་ཁོ་ནར་བཤད་པ་དང༌།
འོག་ནས་ཟག་པ་སྤངས་པའི་བྲལ་ཐོབ་མཐའ་དག་གཅིག་ཏུ་སྡོམ་པ་ཞེས་བྱ་བའི་ཐ་སྙད་གསུངས་པ་འགལ་ལོ་ཞེ་ན། འགལ་བ་མ་ཡིན་ཏེ། འདིར་ནི་རྫས་སོ་སོར་བསྟན་པ་ཡིན་ལ། འོག་ནས་ཇི་སྐད་དུ། འབྲས་བུ་ཐོབ་ཕྱིར་དེ་དག་སྡོམས། ། ཞེས་བཤད་པ་ལྟ་བུ་ནི་རྫས་སོ་སོ་བ་དེ་དག་གི་ཐོབ་པ་ཐུན་མོང་བ་གཅིག་རྙེད་པ་ཞེས་བྱ་བའི་དོན་ཡིན་གྱི། རྫས་སོ་སོ་བ་རྣམས་འདྲེས་ནས་གཅིག་ཏུ་སོང་བར་འཆད་པ་མ་ཡིན་པའི་ཕྱིར། གཉིས་པ་བརྟགས་མ་ཡིན་གྱི་འགོག་པ་ནི། དགག་བྱ་ཟག་བཅས་དང་ཟག་མེད་གང་ཡིན་ཀྱང་རུང་མ་འོངས་པ་མི་སྐྱེ་བའི་ཆོས་ཅན་དག་སྐྱེ་བ་ལ་གཏན་དུ་གེགས་བྱེད་པ་བྲལ་བ་ལས་གཞན་དུ་གྱུར་པའི་འགོག་པའོ། ། དགག་བྱ་དེ་འགོག་བྱེད་གང་ཞེ་ན།
སོ་སོར་བརྟགས་པའི་ཤེས་རབ་ཀྱིས་ནི་མ་ཡིན་གྱི། རྐྱེན་མ་ཚང་བས་སོ། ། དེ་ལྟར་ན་འགོག་པ་འདིའི་མིང་ནི་རྐྱེན་མ་ཚང་བ་ཁོ་ནས་ཐོབ་པའི་འགོག་པའོ། ། དེ་ལྟ་ན། སྐྱེད་ལ་གཏན་དུ་གེགས་བྱེད་པ། ། འགོག་གཞན་ཞེས་པས་ནི་མཚན་ཉིད་དང༌། སོ་སོར་བརྟགས་མིན་པས། ཞེས་པས་ནི་མཚན་གཞི་བསྟན་པའོ། ། དེ་ལྟར་བསྟན་པ་ན་འགོག་པ་གཉིས་པོའི་ཁྱད་པར་དགག་བྱ་ནི་ཟག་བཅས་ཁོ་ན་དང༌། དེ་ཡང་སྐྱེ་བ་དང་མི་སྐྱེ་བའི་ཆོས་ཅན་གང་རུང་གིས་ཁྱད་པར་དུ་བྱས་པ་དང༌།
ཟག་བཅས་དང་ཟག་མེད་ཀྱི་འདུས་བྱས་གང་ཡིན་ཀྱང་རུང་མ་འོངས་པ་མི་སྐྱེ་བའི་ཆོས་ཅན་ཁོ་ན་ཡིན་པའི་ཁྱད་པར་ལས་དང༌། འགོག་བྱེད་ལས་ནི་སོ་སོར་བརྟགས་པའི་ཤེས་རབ་དང༌། རྐྱེན་མ་ཚང་བ་ལས་དང༌། ངོ་བོའི་ཁྱད་པར་ལས་ནི་དགག་བྱ་དེ་འགོག་པར་འདྲ་ཡང་བྲལ་བ་དང་མ་བྲལ་བའི་ཁྱད་པར་དག་གོ ། དེ་ལྟར་ན་ཡང་དམིགས་ཀྱིས་བསལ་བ་ནི་སྤངས་ཀྱང་མ་བྲལ་བའི་ཁྱད་པར་འགའ་ཞིག་བཤད་པ་དེ་དག་ནི་སོ་སོར་བརྟགས་འགོག་གི་དམིགས་བསལ་དང༌། འགོག་པ་གཉིས་ཀྱི་དགག་བྱ་ཐུན་མོང་བ་འགོག་ཚུལ་དེ་མ་ཐག་འཆད་པར་འགྱུར་བ་དེ་དག་ནི། རགས་པའི་རྣམ་གཞག་ལ་བརྟགས་མ་ཡིན་གྱི་འགོག་པའི་དམིགས་བསལ་དུ་ཡང་འགྱུར་རོ། ། རྐྱེན་མ་ཚང་བས་དགག་བྱ་མ་འོངས་པ་འགོག་པའི་རྣམ་གསལ་གྱི་དཔེ་ནི། ཡུལ་གཅིག་ཏུ་གཟུགས་སོགས་དོན་ལྔ་པོ་གཅིག་ཆར་དུ་ཚོགས་པའི་ཚེ་མིག་དང་ཡིད་གཟུགས་ཡིད་འོང་ལྟ་བུ་གཅིག་ལ་ཡེངས་པ་ཅན། དོན་ལྷག་མ་རྣམས་ཡུལ་དུ་བྱེད་པའི་དབང་ཤེས་ནི་ཡིད་བྱེད་སྔ་མ་མ་ཚངས་བས་མ་སྐྱེས་ཤིང༌།
དེའི་བར་ལ་གཟུགས་དེ་དང་དུས་མཉམ་པའི་དོན་ལྷག་མ་རྣམས་འགགས་ཟིན་ལ་དེའི་སྟོབས་ཀྱིས་དེ་དག་ཡུལ་དུ་བྱེད་པའི་རྣམ་པར་ཤེས་པ་མ་འོངས་པ་མི་སྐྱེ་བའི་ཆོས་ཅན་དུ་སོང་བ་ལྟ་བུའོ། ། འོ་ན་མི་སྐྱེ་བའི་ཆོས་ཅན་དེ་དག་བྱར་བྱས་ནས་འགོག་ཅེས་སྨྲས་པ་ན་དགག་པ་གཉིས་ཀྱིས་སྒྲུབ་པ་གོ་བར་འགྱུར་བ་མ་ཡིན་ནམ་ཞེ་ན། མ་ཡིན་ཏེ། དགག་བྱ་མ་འོངས་པ་མི་སྐྱེ་བའི་ཆོས་ཅན་མི་སྐྱེ་བ་དེ་ཉིད་འགོག་པ་མ་ཡིན་གྱི། དེ་འདྲ་དེ་སྐྱེ་བ་འགོག་པར་འདོད་པ་ཡིན་པས་སོ། ། ཇི་ལྟར་བྱས་པས་ཤེ་ན་རྐྱེན་མ་ཚང་བས་སོ། ། རྐྱེན་མ་ཚང་བའི་ཚུལ་ལའང་གཉིས་ཏེ། འགལ་རྐྱེན་ཡོད་པས་གེགས་བྱས་པ་དང༌། གེགས་བྱེད་མེད་ཀྱང་མ་ཚང་བའོ། ། དང་པོ་ལ་གཉིས་ཏེ།
ཚ་རེག་གིས་གེགས་བྱས་ནས་དེའི་འགལ་ཟླ་མ་འོངས་པའི་རྐྱེན་མ་ཚང་བ་ལྟ་བུ་དོན་གྱི་དང༌། ངེས་འབྱེད་བཟོད་པ་སྐྱེས་པའི་སྟོབས་ཀྱིས་ངན་སོང་གི་ཕུང་ཁམས་སྐྱེ་མཆེད་སྐྱེ་བའི་རྐྱེན་མ་ཚང་བ་ལྟ་བུ་འཇིག་རྟེན་པའི་ལམ་གྱི་དང༌། མཐོང་ལམ་མཉམ་གཞག་གི་དུས་སུ་སྒོམ་སྤངས་ཉོན་མོངས་ད་ལྟར་བ་སྐྱེ་བའི་རྐྱེན་མ་ཚང་བ་ལྟ་བུ་ཟག་མེད་ལམ་གྱིས་གེགས་བྱས་པ་དང༌། གཉིས་པ་ནི། མདུན་གྱི་གཞི་འདིར་འཁོར་ལོ་སྒྱུར་བའི་རྒྱལ་པོ་སྐྱེ་བའི་རྐྱེན་མ་ཚང་བ་ལྟ་བུའོ། ། གོ་བདེ་བར་བརྗོད་ན་འདུས་བྱས་མ་འོངས་པ་སྐྱེ་རུང་འགལ་རྐྱེན་ནམ་མཐུན་རྐྱེན་མ་ཚང་བའི་དབང་གིས་མི་སྐྱེ་བའི་ཆོས་ཅན་དུ་སོང་བ་དེ་ཉིད་རྐྱེན་མ་ཚང་བ་ཁོ་ནས་འགོག་པ་དེ་ལ་སོ་སོར་བརྟགས་མིན་གྱི་འགོག་པ་ཞེས་བྱ་ཞིང༌། དེའི་ཚེ་མི་སྐྱེ་བའི་ཆོས་ཅན་དུ་སོང་བ་དེ་ཉིད་རྐྱེན་མ་ཚང་བ་ཁོ་ནས་འགོག་པ་དེ་ལ་སོ་སོར་བརྟགས་མིན་གྱི་འགོག་པ་ཞེས་བྱ་ཞིང༌། དེའི་ཚེ་མི་སྐྱེ་བའི་ཆོས་ཅན་དེ་དགག་བྱ་ཡིན་ཞེས་བཏགས་པ་ཡིན་གྱི། ངེས་པའི་དོན་དུ་ན་སྐྱེ་རུང་ཉིད་དགག་བྱ་ཡིན་ཏེ། དེ་ལས་གཞན་དུ་ན་མོ་གཤམ་གྱི་བུ་ལ་སོགས་པ་རྐྱེན་མ་ཚང་བའི་སྟོབས་ཀྱིས་མི་སྐྱེ་བའི་ཆོས་ཅན་དུ་སོང་བའི་འགོག་པ་ཡང་ཁས་ལེན་དགོས་པ་ཐལ་བའི་ཕྱིར།
འོ་ན་མཐོང་ལམ་བར་ཆད་མེད་ལམ་གྱི་སྟོབས་ཀྱིས་དེའི་རང་དུས་སུ་སྒོམ་སྤང་མ་འོངས་པ་མི་སྐྱེ་བའི་ཆོས་ཅན་དུ་བྱས་པའི་འགོག་པ་དེ་ཆོས་ཅན། བརྟགས་འགོག་ཏུ་ཐལ། དགག་བྱ་ཟག་བཅས་གཉེན་པོ་ཟག་མེད་ཀྱི་སྟོབས་ཀྱིས་འགགས་པའི་འགོག་པ་ཡིན་པའི་ཕྱིར་སྙམ་ན། ཁྱབ་པ་མ་ངེས་ཏེ། བརྟགས་འགོག་ཏུ་འཇོག་པ་ལ་དགག་བྱ་འགོག་ལ་བྲལ་བ་ཞེས་བྱ་བ་ཞིག་ཚང་དགོས་པ་ལས། དེར་ནི་འགོག་པ་ཚང་ཡང་བྲལ་བ་མ་ཚང་བའི་ཕྱིར། དེ་ཡང་དགག་བྱ་མ་འོངས་པ་དེ་སྤངས་ཏེ་མི་སྐྱེ་བའི་ཆོས་ཅན་དུ་སོང་བ་ཡིན་ཀྱང༌། འདིར་དེ་འདྲ་དེ་སྤངས་པ་མ་ཡིན་པའི་ཕྱིར་དང༌། མི་སྐྱེ་བའི་ཆོས་ཅན་དུ་སོང་ཡང་བྲལ་བས་མ་ཁྱབ་པ་ནི། ཇི་སྐད་དུ།
མི་སྐྱེ་རྣམས་ཀྱི་ཐམས་ཅད་དང༌། ། ཞེས་འབྱུང་བ་ལྟར་ཡིན་ལ། འདིར་གཞན་དག འདུས་བྱས་མ་འོངས་པ་མི་སྐྱེ་བའི་ཆོས་ཅན་ཞེས་པ་བྱེ་བྲག་ཏུ་སྨྲ་བའི་འདོད་པ་ཁོ་ནས་སྒྲོ་བཏགས་པར་འདོད་མོད། དེར་མ་ངེས་ཏེ། ཐེག་པ་ཆེན་པོ་པ་དག་གིས་ཀྱང་མཐོང་ལམ་བར་ཆད་མེད་ལམ་གྱིས་མི་སྐྱེ་བའི་ཆོས་ཅན་དུ་བྱས་པའི་མཐོང་སྤང་རྟོག་པ་ལྟ་བུ་ངེས་པར་ཁས་ལེན་དགོས་པའི་ཕྱིར། སྐབས་འདིར་འགྲེལ་པ་ལས་འགོག་པ་གཉིས་ཀྱི་དགག་བྱ་ལ་མུ་བཞི་གསུངས་པ་ནི། ཟག་བཅས་འདས་ད་ལྟ་དང་མ་འོངས་པ་འབྱུང་རུང་རྣམས་ནི་བརྟགས་པ་ཁོ་ནའི་དགག་བྱ་སྟེ། ཟག་བཅས་དང་སྐྱེ་བའི་ཆོས་ཅན་ཡིན་པའི་ཕྱིར། ཟག་མེད་ཀྱི་འདུས་བྱས་མ་འོངས་པ་མི་སྐྱེ་བའི་ཆོས་ཅན་ནི་བརྟགས་མ་ཡིན་གྱི་འགོག་པ་ཁོ་ནའི་དགག་བྱ་སྟེ།
ཟག་བཅས་མ་ཡིན་པ་དང༌། མ་འོངས་པ་མི་སྐྱེ་བའི་ཆོས་ཅན་ཡིན་པས་སོ། ། གཉིས་ཀ་ཡིན་པ་ནི་ཟག་བཅས་མ་འོངས་པ་མི་སྐྱེ་བའི་ཆོས་ཅན་ནོ། ། གཉིས་ཀ་མ་ཡིན་པ་ནི་ཟག་མེད་སྐྱེ་བའི་ཆོས་ཅན་དག་གོ ། འགོག་པ་གཉིས་ཀའི་དགག་བྱ་གཞི་མཐུན་སྲིད་པ་དེའི་ཚེ་འགོག་པ་གཉིས་པོ་ཅིག་ཆར་འཐོབ་པའམ་རིམ་ཅན་དུ་འཐོབ་ཅེ་ན། འདི་ལ་རྒྱལ་པོ་སྲས་ཀྱི་མུ་གསུམ་བཞེད་པ་ཡིན་ཏེ། བརྟགས་འགོག་སྔར་ཐོབ་ལ། ཅིག་ཤོས་ཕྱིར་ཐོབ་པ་ནི། ཕྱིར་མི་འོང་དབང་རྟུལ་གྱིས་སྒོམ་སྤང་སྤངས་པའི་ཚེ་ལྟ་བུའོ། ། དེའི་ཤེས་བྱེད་ཀྱང་ཇི་སྲིད་དེ་འདྲ་དེ་དབང་པོ་མ་འཕོས་པ་དེ་སྲིད་དུ་སྤངས་པ་དེ་ཉམས་སྲིད་པ་དང༌།
འཕོས་པའི་ཚེ་སྤང་བྱ་དེ་མི་སྐྱེ་བའི་ཆོས་ཅན་དུ་སོང་བས་སོ། ། ཡང་བརྟགས་མ་ཡིན་སྔར་ཐོབ་ལ་ཅིག་ཤོས་ཕྱིས་ཐོབ་པ་ནི་བཟོད་པ་ཐོབ་པ་རྣམས་ཀྱི་ངན་སོང་གི་འགྲོ་བ་ལྟ་བུའོ། ། དེའི་ཤེས་བྱེད་ནི་ཕུང་ཁམས་དེ་དག་གི་ཐོབ་པ་གཅོད་བྱེད་ནི་སྒོམ་ལམ་བར་ཆད་མེད་ལམ་ཡིན་པས་སོ། ། གཉིས་ཀ་ལྷན་ཅིག་ཐོབ་པ་ནི་དབང་རྟུལ་གྱིས་མཐོང་སྤང་སྤངས་པ་དང་དབང་རྣོན་གྱིས་ནི་དེར་མ་ཟད་སྒོམ་སྤང་གི་རྣམ་པར་སྤངས་པའི་ཚེ་ཡང་ངོ༌། ། ཞེས་པ་འདི་བཞེད་ལ། དེ་ལྟ་ཡིན་པ་དེའི་ཚེ་སྤྱིའི་སྐད་ལ་སྐྱེ་རུང་ཡིན་པ་རྟགས་སུ་བཀོད་ནས་བརྟགས་མ་ཡིན་གྱི་དགག་བྱ་མ་ཡིན་པར་བསྒྲུབ་པ་ལ་ཁྱབ་པ་མ་ངེས་པ་དང༌། མཐོང་སྤང་སྤངས་པའི་བརྟགས་འགོག་དང་བརྟགས་མ་ཡིན་གྱི་འགོག་པའི་གཞི་མཐུན་ཁས་ལེན་དགོས་པ་མ་ཡིན་ནམ། ཡིན་ན་ནི། ཇི་སྐད་དུ། འགོག་གཞན།
ཞེས་གཉིས་པོ་ལ་གཞི་མཐུན་མི་སྲིད་པར་བཤད་པས་གནོད་པ་མ་ཡིན་ནམ་ཞེ་ན། ཉེས་པ་དང་པོ་མེད་དེ། སྤྱིར་སྐྱེ་རུང་ཡིན་ཀྱང་ཇི་སྲིད་མི་སྐྱེ་བའི་ཆོས་ཅན་དུ་མ་སོང་བ་དེ་སྲིད་དུ་བརྟགས་མིན་གྱི་འགོག་པའི་དགག་བྱར་མི་འཇོག་པའི་ཕྱིར། ཉེས་པ་གཉིས་པའི་བརྟགས་པ་དང་པོ་ཁས་མི་ལེན་ཞིང༌། ཕྱི་མ་མི་གནོད་དེ། དགག་བྱ་མཐོང་སྤངས་ལྟ་བུ་གཅིག་ཉིད་ལ་གཉེན་པོའི་སྟོབས་ཀྱིས་མི་སྐྱེ་བའི་ཆོས་ཅན་དུ་སོང་བ་དང༌། རྐྱེན་མ་ཚང་བའི་སྟོབས་ཀྱིས་སྐྱེ་བ་ལ་གེགས་བྱས་པའི་རྫས་ཆོས་སོ་སོར་འབྱེད་པའི་ཕྱིར། འདིར་ལྷན་ཅིག་ཏུ་ཐོབ་པ་ཞེས་པ་ཡང་ཐོབ་པ་ལྷན་ཅིག་ཏུ་སྐྱེས་པ་ལ་འཆད་དགོས་པ་ཡིན་གྱི། འགོག་པ་གཉིས་ཀྱི་དངོས་པོ་ཅིག་འཆར་དུ་གྲུབ་པ་ནི་མ་ཡིན་ཏེ། དེ་ཡང་མཐོང་ལམ་བར་ཆད་མེད་ལམ་གྱི་རང་དུས་སུ་ནི་དེའི་ངོས་སྐལ་གྱི་སྤང་བྱ་འདས་པ་དང་ད་ལྟ་བའི་ཐོབ་པ་བཅད་ཟིན་ལ།
མ་འོངས་པ་ནི་མི་སྐྱེ་བའི་ཆོས་ཅན་དུ་སོང་ཀྱང་ཐོབ་པ་བཅད་མ་ཟིན་པས་དུས་དེར་བརྟགས་མིན་གྱི་འགོག་པ་མངོན་དུ་གྱུར་པའོ། ། མ་འོངས་པའི་ཐོབ་པ་བཅད་པ་དང་རྣམ་པར་གྲོལ་བའི་ལམ་སྐྱེས་པ་དུས་མཉམ་མོ། ། དེ་ལྟ་བུའི་རྣམ་པར་གྲོལ་བའི་ལམ་དང་བརྟགས་འགོག་གི་རྫས་ནི་དུས་མཉམ་ལ། དེས་ན་བརྟགས་འགོག་གི་རྫས་རྣམས་ཀྱང་སོ་སོ་བ་གཞི་མཐུན་མི་སྲིད་པ་ཁོ་ནར་ངེས་ན་འགོག་པ་གཉིས་ཀྱི་རྫས་ལ་གཞི་མཐུན་སྲིད་པ་ལྟ་ག་ལ་སྲིད། འོ་ན་འགོག་པ་གཉིས་པོ་ལྷན་ཅིག་ཏུ་ཐོབ་པའི་དུས་ཀྱི་འགོག་པ་གཉིས་ཀྱི་དགག་བྱ་ལ་གཞི་མཐུན་སྲིད་པ་དེ་ལྟ་ན།

བརྟགས་མིན་གྱི་འགོག་པ་ཡང༌། དགག་བྱ་དེ་དང་བྲལ་བར་ཁས་ལེན་དགོས་པ་མ་ཡིན་ནམ་ཞེ་ན། སྤྱིར་དེ་དང་མི་ལྡན་པ་ལ་བསམས་ནས་དེ་དང་བྲལ་བར་ཁས་ལེན་མོད། དེ་ཙམ་གྱིས་བརྟགས་འགོག་ཏུ་ཐལ་དེ་མེད་དེ། བརྟགས་མིན་གྱི་འགོག་པ་རང་གི་དགག་བྱ་ཐུན་མོང་བ་དེ་དང་མི་ལྡན་པ་ནི་རང་བྱེད་པ་པོ་དེའི་ལག་རྗེས་མ་ཡིན་གྱི། བརྟགས་འགོག་བྱེད་པ་པོ་དེའི་ལག་རྗེས་ཡིན་པའི་ཕྱིར། དཔེར་ན་གང་ཟག་གཉིས་ཀྱི་དགྲ་ཐུན་མོང་བ་གཅིག ཅིག་ཤོས་ཀྱི་དཔུང་གིས་བཅོམ་པའི་ཚེ་གཅིག་པོ་དེ་ཡང་དགྲ་དེ་དང་བྲལ་བར་འཇོག་པའི་སྐབས་བཞིན་ནོ། ། དེ་ལྟར་ན་བརྟགས་འགོག་གི་དགག་བྱ་ནི་སླར་ལྡོག་པ་སྲིད་ལ། བརྟགས་མིན་གྱི་དགག་བྱ་ནི་སླར་ལྡོག་པ་མི་སྲིད་དོ། ། ཞེས་བྱ་བ་དང༌།
འགོག་པ་གཉིས་ཀྱི་དགག་བྱ་ཐུན་མོང་བ་སྲིད་ཀྱང་རང་ཐོབ་པའི་བྱེད་པ་པོ་ཐུན་མོང་བ་མི་སྲིད་པས་ན་འགོག་པ་གཉིས་ཀྱི་ངོ་བོ་ལ་གཞི་མཐུན་པ་མི་སྲིད་དོ། ། ཞེས་ཤེས་པར་བྱའོ། ། འོ་ན་ཅི་སོ་སོ་སྐྱེ་བོའི་ལམ་གྱིས་ཐོབ་པའི་སོ་སོར་བརྟགས་འགོག་དག་སྲིད་དམ་ཞེ་ན། སོ་སོར་བརྟགས་འགོག་ལ་གཉིས་ཏེ། མཚན་ཉིད་པ་དང༌། རྣམ་གྲངས་པ་གཉིས་ལས། དང་པོ་ནི་ཞི་རགས་ཀྱི་རྣམ་པ་ཅན་གྱི་ལམ་གྱིས་འཐོབ་མི་སྲིད་དེ། བྲལ་བའོ། ། ཞེས་པའི་རང་འགྲེལ་ལས། སྡུག་བསྔལ་ལ་སོགས་པ་འཕགས་པའི་བདེན་པ་རྣམས་ལ་སོ་སོར་རྟོག་པ་ནི་སོ་སོར་བརྟགས་པ་སྟེ་ཤེས་རབ་ཀྱི་བྱེ་བྲག་གོ །
དེས་ཐོབ་པར་བྱ་བའི་འགོག་པ་ནི་སོ་སོར་བརྟགས་པའི་འགོག་པའོ། ། ཞེས་གསུངས་སོ། ། འོ་ན་འཕགས་པས་འཇིག་རྟེན་པའི་ལམ་གྱིས་སྤང་བྱ་སྤངས་པའི་སོ་སོར་བརྟགས་འགོག་བཤད་པ་ཇི་ལྟར་ཞེ་ན། དེ་ཡང་ཇི་སྐད་དུ། འཇིག་རྟེན་པ་ཡིས་ཆགས་བྲལ་བའི། ། འཕགས་ལ་བྲལ་བའི་ཐོབ་རྣམ་གཉིས། ། ཞེས་དང༌། འཇིག་རྟེན་པ་ཡི་ཐོབ་འབྲས་ནི། ། བསྲེས་དང༌། ཞེས་འབྱུང་བ་ལྟར་ཁས་ལེན་ཏེ།
ཞེས་པ་ནི། རྒྱལ་པོ་སྲས་ཀྱི་ལུགས་ཡིན་ལ། ། སོ་སོ་སྐྱེ་བོས་ཞི་རགས་ཀྱི་རྣམ་པ་ཅན་གྱི་ལམ་གྱིས་ཐོབ་པའི་འགོག་པ་ཁས་ལེན་པ་ནི། གང་སྤེལ་གྱི་ལུགས་སོ། ། དེ་ལྟ་ན་ཡང་དེ་འདྲ་དེ་འགོག་པའི་བདེན་པར་ནི་མི་རུང་སྟེ། ལམ་གྱི་བདེན་པས་ཐོབ་པ་མ་ཡིན་པའི་ཕྱིར། དེ་བཞིན་དུ་བརྟགས་མིན་གྱི་འགོག་པ་ལ་ཡང་ཐོབ་བྱེད་ལམ་གྱི་བདེན་པ་ཁས་བླངས་ནས་འགོག་པའི་བདེན་པ་ཉིད་དུ་ཐལ་བ་ལས་གཞན་མེད་དོ། ། འདིར་གང་སྤེལ་གྱི་འགོག་པ་ལྔའི་རྣམ་གཞག་གསུངས་ཏེ། འདི་ལྟར། མི་རྟག་པའི་དང༌།
སྙོམས་འཇུག་གི་དང༌། སྐྱེ་བའི་དང༌། སོ་སོར་བརྟགས་པའི་དང༌། བརྟགས་མིན་གྱི་འགོག་པའོ། ། འདིར་འགོག་པ་གཉིས་པོ་སོ་སོའི་མཚན་ཉིད་བསྟན་པས་ནི་རང་ལས་གཞན་པའི་འགོག་པ་བཞི་པོ་སེལ་བར་བྱེད་པ་ཡིན་ནོ། ། ཞེས་འཆད་པར་བྱེད་དོ། ། སྤྱིར་དབྱེ་བ་དེ་ལྟར་ཡིན་ཀྱང་འགོག་པ་དང་པོ་གསུམ་ནི་འདུས་བྱས་ལས་རབ་ཏུ་ཕྱེ་བའི་ཕྱིར་འདུས་མ་བྱས་རྒྱས་བཤད་ཀྱི་སྐབས་འདིར་མི་འཆད་དོ། ། མདོར་ན་ཟག་བཅས་དང་ཟག་མེད་ཀྱི་ཆོས་ཇི་སྙེད་པ་འདུས་བྱས་དང༌། འདུས་མ་བྱས་གཉིས་སུ་འདུས་པ་ལས་འདུས་མ་བྱས་ཀྱི་རྒྱས་པར་བཤད་པ་ནི་གསུམ་པོ་དེ་ཙམ་མོ། ། དེ་ནས་འདུས་བྱས་ཀྱི་ཆོས་རྣམས་རྒྱས་པར་འཆད་པ་ལ་གནས་སམ་ལེའུ་བརྒྱད་གསུངས་སོ། །
འདི་ལ་གཉིས་ཏེ། སྤྱིའི་དོན་དང༌། གཞུང་སོ་སོའི་དཀའ་བའི་གནས་དཔྱད་པའོ། ། དང་པོ་ལ་གསུམ་སྟེ། གནས་བརྒྱད་ཀྱི་གྲངས་ངེས་དང༌། གོ་རིམ་དང༌། གནས་གང་གང་ནས་བརྗོད་བྱ་གང་སྟོན་པའོ། ། དང་པོ་ནི། ཟག་བཅས་ཟག་པ་མེད་ཆོས་རྣམས། ། ཞེས་པ་ནི་བསྟན་བཅོས་འདིའི་བསྡུས་དོན་ཡིན་ལ།
དེ་ཉིད་ཚིག་དོན་གྱི་སྒོ་ནས་འཆད་པ་ནི་གནས་བརྒྱད་དོ། ། དེ་ཡང་འདུས་མ་བྱས་ནི། གོང་དུ་བཤད་ཟིན་ནས་དེའི་ལྷག་མར་གྱུར་པའི་ཟག་བཅས་དང་ཟག་མེད་སྤྱིར་བསྟན་པ་ནི་གནས་དང་པོ་གཉིས་སོ། ། ཟག་བཅས་བྱེ་བྲག་ཏུ་སྟོན་པའི་དབང་དུ་མཛད་ནས་གནས་གསུམ་སྟེ། གང་ཀུན་ནས་ཉོན་མོངས་པ་སེམས་ཅན་གྱི་འཇིག་རྟེན་དང༌། གང་དུ་ཀུན་ནས་ཉོན་མོངས་པ་སྣོད་ཀྱི་འཇིག་རྟེན་དང༌། ཇི་ལྟར་ཀུན་ནས་ཉོན་མོངས་པ་སྐྱེ་གནས་བཞི་དང༌། རྟེན་འབྲེལ་ཡན་ལག་བཅུ་གཉིས་རྣམས་བསྟན་པ་ནི་གནས་གསུམ་པ་འཇིག་རྟེན་བསྟན་པའི་མཛོད་ཡིན་ནོ། ། གང་གིས་ཀུན་ནས་ཉོན་མོངས་པར་བྱེད་པའི་ལས་དང་ཉོན་མོངས་པ་རྣམས་འཆད་པ་ནི་ལས་བསྟན་པ་དང་ཕྲ་རྒྱས་བསྟན་པའི་མཛོད་དོ། ། ཟག་མེད་བྱེ་བྲག་ཏུ་བསྟན་པའི་དབང་དུ་བྱས་ནས་གནས་ཕྱི་མ་གསུམ་སྟེ།
གང་རྣམ་པར་བྱང་བའི་གང་ཟག་དང༌། གང་དུ་རྣམ་པར་བྱང་བའི་ཁམས་གསུམ་དང༌། ཇི་ལྟར་རྣམ་པར་བྱང་བའི་མངོན་རྟོགས་ཀྱི་རིམ་པ་སྟོན་པ་ནི། གནས་དྲུག་པ་ལམ་དང་གང་ཟག་བསྟན་པའི་མཛོད་ཡིན་ལ། གང་གིས་རྣམ་པར་བྱང་བའི་ཡེ་ཤེས་ནི་གནས་བདུན་པ་ཡེ་ཤེས་བསྟན་པའི་མཛོད་ཀྱིས་འཆད་དོ། ། ཡེ་ཤེས་ཀྱི་རྟེན་དུ་གྱུར་པའི་ཞི་གནས་ཀྱི་རྣམ་གཞག་འཆད་པ་ནི་བརྒྱད་པ་སྙོམས་འཇུག་བསྟན་པའི་མཛོད་དོ། ། གཉིས་པ་ནི། གནས་བརྒྱད་ཀྱི་གོ་རིམ་ཀྱང་དེ་ཉིད་ཀྱིས་འགྲུབ་པ་ཡིན་ཏེ། ཟག་བཅས་བསྟན་པ་མེད་པར་ཟག་མེད་ལ་འཇུག་པ་མི་འབྱུང་ཞིང་དེ་རེ་རེ་ཡང་གང་དང༌། གང་དུ་དང༌།
གང་གིས་དང༌། ཇི་ལྟར་ཞེས་བྱ་བའི་རྣམ་གཞག་བཞི་བཞིའི་སྒོ་ནས་འཆད་དགོས་པའི་ཕྱིར། གསུམ་པ་ནི། ཐོག་མར་ཟག་བཅས་ཀྱི་ཆོས་གསུམ་པོ་རྒྱས་པར་འཆད་པ་ནི་ཁམས་བསྟན་པའི་མཛོད་དོ། ། དེར་དབང་པོའི་མིང་ཙམ་བསྟན་པ་ལ་འཕྲོས་ནས་དེ་ཉིད་རྒྱས་པར་འཆད་པ་ནི་གཉིས་པ་དབང་པོ་བསྟན་པའི་མཛོད་དོ། ། དེར་འདོད་པའི་ཁམས་ལ་སོགས་པ་གསུམ་པོའི་མིང་ཙམ་བསྟན་པ་དེ་ཉིད་རྒྱས་པར་འཆད་པ་ནི་གསུམ་པ་འཇིག་རྟེན་བསྟན་པའི་མཛོད་དོ། ། ཁམས་གསུམ་པོ་དེའི་རྒྱུ་དབང་ཕྱུག་རྟག་པ་ལ་སོགས་པ་ཡིན་པ་བཀག་ནས་ལས་ལས་འབྱུང་བའི་ཡོན་ནོ་ཞེས་སྟོན་པའི་ཕྱིར་དུ་བཞི་པ་ལས་བསྟན་པའི་མཛོད་བཤད་དོ། ། ལས་དེ་ཀུན་ནས་སློང་བྱེད་ཀྱང་ཕྲ་རྒྱས་ཡིན་ནོ། ། ཞེས་བསྟན་པའི་ཕྱིར་དུ་ལྔ་པ་ཕྲ་རྒྱས་བསྟན་པའི་མཛོད་གསུངས་སོ། ། ཕྲ་རྒྱས་དེ་དག་སྤོང་བྱེད་ཀྱི་གཉེན་པོ་ནི་ལམ་ཡིན་ནོ། །
ཞེས་སྟོན་པའི་དོན་དུ་དྲུག་པ་ལམ་དང་གང་ཟག་བསྟན་པའི་མཛོད་གསུངས་སོ། ། དྲུག་པ་དེར་ཡེ་ཤེས་ཀྱི་མིང་ཙམ་བསྟན་པའི་བྱེ་བྲག་རྟོགས་པའི་དོན་དུ་གནས་བདུན་པ་ཡེ་ཤེས་ཀྱི་མཛོད་གསུངས་སོ། ། བདུན་པ་དེར་སངས་རྒྱས་ཀྱི་ཡོན་ཏན་ལ་ཐུན་མོང་དང་ཐུན་མོང་མ་ཡིན་པ་གཉིས་གསུངས་པའི་ཐུན་མོང་གི་ཡོན་ཏན་བསྟན་པའི་ཕྱིར་བརྒྱད་པ་སྙོམས་འཇུག་བསྟན་པའི་མཛོད་ཐ་མར་གསུངས་པ་ཡིན་ནོ། ། གཉིས་པ་གཞུང་སོ་སོའི་དཀའ་བའི་གནས་འགྲེལ་པ་ལ་གནས་བརྒྱད་ལས། དང་པོའི་སྐབས་སུ་གཉིས་ཏེ། ཆོས་གསུམ་གྱི་རྣམ་གཞག་སྤྱིར་བསྟན་པ་དང༌། རྟོགས་དཀའ་བ་བྱེ་བྲག་ཏུ་བཤད་པའོ། ། དང་པོ་ལ་མཚན་ཉིད་དང་མཚོན་བྱའི་སྒྲ་བཤད་ཐུན་མོང་དུ་བསྟན་པ་དང༌། ཆོས་གསུམ་བསྟན་པའི་དགོས་པའོ། ། དང་པོ་ནི།
ཇི་སྐད་དུ། སྤུངས་དང་སྐྱེ་སྒོ་རིགས་ཀྱི་དོན། ། ཞེས་པའོ། ། འདིར་གཞན་དག དུ་མ་སྤུངས་པ་ཕུང་པོའི་མཚན་ཉིད་མ་ཡིན་གྱི། འདུས་བྱས་ཀྱི་ཆོས་དུ་མ་སྤུངས་པའོ། ། ཞེས་འཆད་པ་ནི་གཞུང་གི་དོན་མ་ཡིན་ཏེ་དོན་དུ་མི་རུང་ཕྱིར་མ་བཤད། ཅེས་པའི་འགྲེལ་པར་འདུས་མ་བྱས་ལ་སྤྱིར་སྤུངས་པ་ཞེས་བྱ་བའི་དོན་དེ་མི་རུང་བར་བཤད་པའི་ཕྱིར། དེའི་ཤེས་བྱེད་ཀྱང་དུས་གསུམ་གྱི་ཆོས་དུ་མ་སྤུངས་པ་ནི་འདིར་སྤུངས་པ་ཞེས་བྱ་བའི་དོན་ཡིན་ལ། དེ་ནི་འདུས་མ་བྱས་ལ་མི་རུང་བས་སོ། །
འོ་ན་འདུས་མ་བྱས་གསུམ་པོ་ཕྱོགས་གཅིག་ཏུ་བསྡོམས་ནས་འདུས་མ་བྱས་སོ་ཞེས་རིགས་གཅིག་ཏུ་བསྡུ་བར་བྱེད་པ་དག་ཡོད་པ་མ་ཡིན་ནམ་ཞེ་ན། མ་ཡིན་ཏེ། འདུས་མ་བྱས་རྣམས་ནི་ཡུལ་དང་ཉེ་བ་མེད་པས་མདོར་བསྡུར་མི་རུང་བའི་ཕྱིར་ཞེས་པ་ནི་བྱེ་བྲག་ཏུ་སྨྲ་བའི་འདོད་པ་ཡིན་ལ། རྣལ་འབྱོར་སྤྱོད་པ་དག་ནི་ཕུང་པོའི་དོན་ནི་ཕྲག་ཁུར་ཁྱེར་བ་ཞེས་བྱ་བ་ཡིན་ལ། དེ་འདུས་མ་བྱས་ལ་མེད་པའི་ཕྱིར་ཕུང་པོ་མི་རུང་ངོ་ཞེས་འཆད་དོ། ། ཕུང་པོའི་ནང་དུ་ནི་དུས་གསུམ་པའི་འདུས་བྱས་སྐྱེ་བའི་ཆོས་ཅན་རྣམས་བསྡུ་བར་ནུས་མོད། མི་སྐྱེ་བའི་ཆོས་ཅན་རྣམས་ཇི་ལྟར་བསྡུ་སྟེ། དེ་ལ་དུས་གསུམ་གྱི་བྱེ་བྲག་མེད་པའི་ཕྱིར་རོ་ཞེ་ན། སྐྱོན་མེད་དེ། དེ་འདྲ་དེ་ཡུལ་ཉེ་བ་ན་གནས་པའི་ཕྱིར་དང༌།
འདས་ད་ལྟར་གྱི་འདུས་བྱས་དང་ཕྱོགས་གཅིག་དུ་བསྡོམས་ནུས་པའི་ཕྱིར། དེ་ལྟ་མོད་ཀྱི་འདུས་བྱས་མི་སྐྱེ་བའི་ཆོས་ཅན་དག་སྐྱེ་མཆེད་ཀྱི་ནང་དུ་ནི་བསྡུ་བ་མ་ཡིན་ཏེ། དེ་དག་ནི་སེམས་དང་སེམས་ལས་བྱུང་བ་སྐྱེ་བའི་སྒོར་མི་རུང་བའི་ཕྱིར་རོ། ། རང་མི་སྐྱེ་བ་གཞན་སྐྱེ་བའི་སྒོར་ཇི་ལྟར་རུང་ཞེ་ན། མི་སྐྱེ་བའི་ཆོས་ཅན་ཡིན་ཀྱང་སེམས་དང་སེམས་ལས་བྱུང་བ་འགའ་ཞིག་གི་དམིགས་པ་དང་བདག་པོའི་རྐྱེན་དུ་མི་རུང་བ་མ་ཡིན་ཏེ། ཇི་སྐད་དུ། དམིགས་པ་ཆོས་རྣམས་ཐམས་ཅད་དོ། ། ཅེས་དང༌། བྱེད་རྒྱུ་ཞེས་བྱ་བདག་པོར་བཤད། ། ཅེས་དང༌།
རང་ལས་གཞན་པ་བྱེད་རྒྱུའི་རྒྱུ། ། ཞེས་ཀྱང་འབྱུང་བའི་ཕྱིར་རོ། ། དེ་ལྟ་ནའང་རྣམ་པར་ཤེས་པ་མ་འོངས་པ་མི་སྐྱེ་བའི་ཆོས་ཅན་རྣམས་ཡིད་ཀྱི་སྐྱེ་མཆེད་དུ་ཇི་ལྟར་རུང་སྟེ། བདག་པོའི་རྐྱེན་ལས་མ་བྱུང་ཞིང་དམིགས་རྐྱེན་ལ་དམིགས་པ་མ་ཡིན་པའི་ཕྱིར་ཞེ་ན། སྐྱོན་མེད་དེ། སྐྱེ་མཆེད་ཡིན་ན་དམིགས་པ་དང་བདག་པོའི་རྐྱེན་གང་རུང་ཡིན་པས་ཁྱབ་པར་ཁས་ལེན་གྱི། དེ་ལས་སྐྱེས་པས་ཁྱབ་པ་ཁས་མི་ལེན་པའི་ཕྱིར་དང༌། ཇི་སྐད་དུ། མི་སྐྱེ་རྣམས་ཀྱིས་ཐམས་ཅད་དང༌། ། ཞེས་སེམས་སེམས་བྱུང་མ་འོངས་པའི་མི་སྐྱེ་བའི་ཆོས་ཅན་རྣམས་ལྕམ་པ་བཞིན་དུ་ཡུལ་ལ་མངོན་པར་ཕྱོགས་པའི་ཚུལ་གྱིས་གནས་པ་ཡིན་གྱི།
ཡུལ་སོ་སོ་ལ་དམིགས་པ་མ་ཡིན་པར་བཤད་པའི་ཕྱིར། དེ་བཞིན་དུ་མ་འོངས་པ་སྐྱེ་བའི་སྒོ་ཡིན་པ་ཙམ་གྱིས་དེ་སྐྱེད་བྱེད་ཡིན་པས་ཁྱབ་པ་ཡང་མ་ངེས་ཏེ། ཆོས་འདུས་མ་བྱས་རྣམས་དང་མ་འོངས་པ་མི་སྐྱེ་བའི་ཆོས་ཅན་རྣམས་རང་གིས་འབྲས་བུ་སྐྱེད་བྱེད་དུ་མི་རུང་བའི་ཕྱིར། ཇི་སྐད་དུ། འདུས་མ་བྱས་ལ་དེ་དག་མེད། ། ཅེས་འདུས་མ་བྱས་དག་ལ་འབྲས་བུ་མེད་པར་བཤད་པའི་ཕྱིར་དང༌། རང་མི་སྐྱེ་བ་གཞན་སྐྱེད་བྱེད་དུ་མི་རུང་བའི་ཕྱིར་རོ། ། དེ་ལྟར་བཤད་པ་འདིས་ནི་ཁམས་ཀྱི་རྩོད་སྤོང་ཀྱང་རྟོགས་པར་བྱ་སྟེ། ཁམས་ཀྱི་དོན་ནི་རྒྱུའི་དོན་ཡིན་ལ། རྒྱུ་ཡིན་ན་སྐྱེད་བྱེད་ཡིན་མི་དགོས་པའི་ཕྱིར་དང༌།
འདུས་མ་བྱས་ཀྱི་ཁམས་རྣམས་ལ་འབྲས་བུ་ཡོད་པར་ཁས་ལེན་ན། འདུས་མ་བྱས་ལ་དེ་དག་མེད། ། ཅེས་པའི་གཞུང་དང་འགལ་བའི་ཕྱིར་དང༌། ཁམས་དང་དབྱིངས་དང་དབྱིངས་གསུམ་པོ་རྒྱ་སྐད་གཅིག་ལ་ལོ་ཙཱ་བའི་འགྱུར་གྱི་ཁྱད་པར་དུ་ཟད་པའི་ཕྱིར། དེ་ལྟ་ན་ཡང་ལྷན་ཅིག་འབྱུང་བའི་རྒྱུ་དང་མཚུངས་ལྡན་གྱི་རྒྱུ་རང་རང་གི་འབྲས་བུ་སྐྱེད་བྱེད་མ་ཡིན་པར་འཆད་པ་ནི་འོག་ནས་འགོག་པར་འགྱུར་རོ། ། གཉིས་པ་ནི། གལ་ཏེ་ཆོས་གསུམ་པོ་གང་རུང་གཅིག་བསྟན་པས་ཆོག་མོད། གསུམ་ཀ་བསྟན་པ་ལ་དགོས་པ་ཅི་ཞིག་སྙམ་ན། སྤྱིར་ཆོས་གསུམ་བསྟན་པ་ནི་ཆོས་རབ་ཏུ་རྣམ་འབྱེད་ཀྱི་ཤེས་རབ་བསྐྱེད་པའི་དོན་དུ་ཡིན་ལ། དེ་ཡང་རྨོངས་པ་བཟློག་པའི་ཕྱིར་ཡིན་ལ།
དེ་ལའང་གསུམ་སྟེ། སེམས་བྱུང་ལ་རིལ་པོར་འཛིན་པ་དང༌། གཟུགས་ལ་དང༌། གཟུགས་སེམས་གཉིས་ཀ་ལ་རིལ་པོར་འཛིན་པའི་རྨོངས་པའོ། ། འདིར་རྒྱུད་ཀྱིས་བསྡུས་པའི་རིལ་པོར་འཛིན་པ་ནི་གང་ཟག་གི་བདག་འཛིན་དུ་བཤད་དུ་རུང་ཡང༌། རྒྱུད་ཀྱིས་མ་བསྡུས་པ་རྣམས་ལ་རིལ་པོར་འཛིན་པ་ནི་ཆོས་ཀྱི་བདག་ཏུ་འཛིན་པ་ལས་གཞན་དུ་བཤད་མི་ནུས་པའི་ཕྱིར་ན་གྲུབ་པའི་མཐའ་འདིར་ཆོས་ཀྱི་བདག་འཛིན་དང་དེའི་གཉེན་པོ་མ་བསྟན་ནོ་སྙམ་དུ་དོགས་པར་མི་བྱའོ། ། གཉིས་པ་སོ་སོའི་དཀའ་བའི་གནས་བཤད་པ་ལ་གསུམ་སྟེ། ཕུང་པོ་ལས་ཕྱེ་བའི་དང༌། སྐྱེ་མཆེད་ལས་དང༌། ཁམས་ལས་ཕྱེ་བའི་ཆོས་སོ་སོའི་དཀའ་བའི་གནས་དཔྱད་པའོ། །
དང་པོ་ལ་གཟུགས་ཕུང་གི་སྒྲ་དོན་དང༌། རིག་བྱེད་མ་ཡིན་པའི་གཟུགས་ཀྱི་རྒྱས་བཤད་དོ། ། དང་པོ་ནི། གལ་ཏེ་འདིར་གཟུགས་རུང་གཟུགས་ཀྱི་མཚན་ཉིད་བཤད་པ་དང༌། མངོན་པ་གོང་མར་གཟུགས་སུ་ཡོད་པ་རྣམ་པ་གཉིས་ཀྱིས་གཟུགས་སུ་ཡོད་པ་ཞེས་བཤད་པ་དེའི་ཁྱད་པར་གང་ཞེ་ན། འདིར་གཟུགས་སུ་རུང་བ་ཞེས་པ་ནི་གནོད་པ་བྱར་རུང་བ་ལ་བྱེད་ལ། དེ་དང་གཟུགས་རུང་གཉིས་ཀྱི་ཡ་གྱལ་དུ་གྱུར་པའི་རེག་པས་གཟུགས་སུ་ཡོད་པ་ཞེས་བྱ་བ་དེ་དོན་གཅིག་ཅིང༌། ཡུལ་དཔྱད་པས་གཟུགས་རུང་ནི་འདིར་ཁས་མི་ལེན་ཏེ། ཏིང་ངེ་འཛིན་གྱི་སྤྱོད་ཡུལ་དུ་གྱུར་པའི་ཆོས་ཀྱི་སྐྱེ་མཆེད་པའི་གཟུགས་ཞེས་བྱ་བ་དེ་ཕྱོགས་ཆ་དང་བཅས་པ་ཡིན་ཀྱང་འདིར་གཟུགས་སུ་མི་འདོད་པའི་ཕྱིར། འོ་ན་གནོད་པ་བྱར་རུང་གི་དོན་གང་ཞེ་ན།
ཡོངས་སུ་འགྱུར་བ་སྐྱེད་པ་སྟེ། ཇི་སྐད་དུ་མདོ་ལས། གལ་ཏེ་འདོད་པ་ཚོལ་བྱེད་ཅིང༌། ། འདུན་པ་སྐྱེས་པའི་ལུས་ཅན་དེ། ། འདོད་པ་དེ་དག་མ་འབྱོར་ན། ། ཟུག་རྔུས་ཟུག་བཞིན་གནོད་པར་འགྱུར། ། ཞེས་གསུངས་པ་ལྟ་བུའོ། ། ཡང་ན་གཟུགས་རུང་གི་དོན་ནི་ཐོགས་པ་དང་བཅས་པའོ། ། འོ་ན་རྡུལ་ཕྲ་རབ་དག་གཟུགས་རུང་མ་ཡིན་པར་འགྱུར་རོ། ། ཞེ་ན།
རྡུལ་ཕྲ་རབ་ཀྱི་མིང་ཅན་ལ་གཉིས་ཏེ། རྫས་ཀྱི་དང༌། སྐྱེ་མཆེད་ཀྱི་རྡུལ་ཕྲ་རབ་བོ། ། དང་པོ་ནི། རྡུལ་རྫས་བརྒྱད་དང་ལྷན་ཅིག་ཏུ་མི་གནས་པ་དབང་ཤེས་ཀྱི་ཡུལ་ལས་འདས་པ་སྒྲིབ་ཐོགས་ལ་སོགས་པའི་བྱ་བ་དང་བྲལ་བ་ཞིག་གོ ། དེ་འདྲ་དེ་ནི་གཟུགས་རུང་མ་ཡིན་པར་ཐལ་བར་འདོད་ལ། གཉིས་པ་དེ་ནི། ཇི་སྐད་དུ། འདོད་ན་དབང་པོ་མེད་པ་དང༌། ། སྒྲ་མེད་ཕྲ་རབ་རྡུལ་རྫས་བརྒྱད། །
ཅེས་འབྱུང་བས་དེ་ཉིད་ཡིན་ལ། དེ་ནི་ཐོགས་པ་དང་བཅས་པའི་ཕྱིར་གཟུགས་སུ་རུང་བ་ཉིད་དོ། ། དེ་སྐད་དུ་ཡང་རང་འགྲེལ་ལས། རྡུལ་ཕྲ་རབ་ཀྱི་གཟུགས་གཅིག་པུ་ལོགས་ཤིག་ཏུ་གྱུར་པ་ནི་མེད་པ་ཉིད་དོ། ། འདུས་ལ་གནས་པ་དེ་ལ་ནི་གཟུགས་སུ་རུང་བ་ཉིད་དོ། ། ཞེས་གསུངས་སོ། ། དོན་འདི་ལ་ངེས་པ་རྙེད་པ་ན། རེག་བྱ་བཅུ་གཅིག་བདག་ཉིད་དོ། ། ཞེས་པའི་འགྲེལ་བར། འདི་དག་ནི་སྐྱེ་མཆེད་ཀྱི་རང་གི་མཚན་ཉིད་ཀྱི་ཡུལ་ཅན་དུ་འདོད་ཀྱི།
རྫས་ཀྱི་རང་གི་མཚན་ཉིད་ནི་མ་ཡིན་པས་ཉེས་པ་མེད་དོ། ། ཞེས་བཤད་པའི་དུས་ཀྱི་རང་མཚན་གཉིས་པོ་དེའི་ཁྱད་པར་ཕྱེད་པར་འགྱུར་ལ། དེ་ཡང་ཟླ་མེད་ཀྱི་རྡུལ་ཕྲན་ཡན་གར་བ་མེད་པར་འདོད་པ་ནི་མ་ཡིན་གྱི། དེ་འདྲ་དེ་གཟུགས་ཅན་དང་དབང་ཤེས་ཀྱི་ཡུལ་དུ་མི་འདོད་པའོ། ། འོ་ན་དེ་འདྲ་དེ་གཟུགས་ཕུང་དང་གཟུགས་ཀྱི་སྐྱེ་མཆེད་དུ་མི་འདོད་མོད། ཆོས་ཀྱི་སྐྱེ་མཆེད་དུ་ཁས་ལེན་པར་བྱེད་དམ་ཞེ་ན། དེར་ཁས་ལེན་དགོས་པ་ཡིན་ཏེ། སྤྱིར་རང་གི་མཚན་ཉིད་འཛིན་པས་ན་ཆོས་ཡིན་ལ། དམིགས་པ་ཆོས་རྣམས་ཐམས་ཅད་དོ། ། ཞེས་ཆོས་ཐམས་ཅད་ཀྱང་ཡིད་ཀྱི་རྣམ་པར་ཤེས་པའི་དམིགས་རྐྱེན་དུ་བཤད་པའི་ཕྱིར་དང༌།
དེ་ཙམ་གྱི་ཆོས་ཀྱི་སྐྱེ་མཆེད་དུ་བཞག་དགོས་པའི་ཕྱིར་སྙམ་ན། རྡུལ་དུ་གྲུབ་པས་ཆོས་ཀྱི་སྐྱེ་མཆེད་དུ་གཏོགས་པ་མེད་དོ། ། འོ་ན་དེ་འདྲ་དེ་རང་གི་མཚན་ཉིད་དུ་བཤད་པས་རང་གི་མཚན་ཉིད་ཡིན་པའི་ཕྱིར་དངོས་པོར་ཁས་ལེན་ནམ་ཞེ་ན། དངོས་པོར་ཁས་ལེན་ཀྱང་མི་རྟག་པར་ནི་མི་འདོད་དོ། ། ཇི་སྐད་དུ། འུག་པ་པ་ལ་སངས་རྒྱས་པས། ། ལུས་སོགས་སྒྲུབ་བྱེད་བཤད་པ་བཞིན། ། ཞེས་བྱེ་བྲག་པའི་ངོར་རྡུལ་ཕྲ་རབ་མི་རྟག་པར་སྒྲུབ་དགོས་པ་ཉིད་དུ་བཤད་ལ། འདིར་ཡང་དེ་དང་ཆ་མཐུན་པ་ཉིད་དུ་འདོད་པར་བོད་སྔ་མ་དག་འཆད་པའི་ཕྱིར་དང༌། དུས་ཀྱི་འཁོར་ལོ་ལས་ཀྱང་འདི་ལ་སྟོང་པའི་རྡུལ་ཞེས་བྱ་བའི་མིང་གིས་བཏགས་སོ། །
འོ་ན་འདི་དོན་སྨྲ་གཉིས་ཀྱི་ཐུན་མོང་བ་ཡིན་ནམ་ཞེ་ན། ། མ་ཡིན་ཏེ། མདོ་སྡེ་པས་ནི་རྫས་ཀྱི་རྡུལ་ཕྲ་རབ་ཀྱིས་ཀྱང་སྒྲིབ་ཐོགས་ཀྱི་བྱ་བ་བྱེད་པར་འཆད་པའི་ཕྱིར་ཏེ། ཇི་སྐད་དུ། འདིས་ནི་སྒྲིབ་བྱེད་ལ་སོགས་པ། ། མེད་པ་དག་ཀྱང་བསལ་བ་ཡིན། ། ཞེས་གསུངས་པས་སོ། ། དེ་ལྟར་ནའང་རྫས་ཀྱི་རྡུལ་ཕྲ་རབ་མདོ་སྡེ་པས་དབང་ཤེས་ཀྱི་ཡུལ་དུ་ནི་མི་འདོད་དོ། ། ཇི་སྐད་དུ། དབང་ཡུལ་དེ་ཕྱིར་རྡུལ་ཕྲན་མིན། །
ཞེས་གསུངས་ལ། དེ་ཡང་རྫས་ཀྱི་རྡུལ་ཕྲ་རབ་ལ་དགོངས་པའི་ཕྱིར་ཏེ། ཁྱད་མེད་ཕྱིར་དང༌། ཞེས་པ་ལ་རྟགས་མ་གྲུབ་ཀྱི་ལན་འདེབས་བྱེད་དུ་བྱུང་བ་ཡིན་པའི་ཕྱིར། ཡང་འདས་པ་དང་མ་འོངས་པའི་གཟུགས་ལ་མཚན་ཉིད་དེ་དང་མི་ལྡན་ནོ་ཞེ་ན། མ་ཡིན་ཏེ། འདས་པའི་གཟུགས་དང་མ་འོངས་པའི་གཟུགས་སྐྱེ་བའི་ཆོས་ཅན་ནི་རང་རང་གང་ན་ཡོད་པའི་ས་དེར་སྒྲིབ་ཐོགས་ཀྱི་བྱ་བ་བྱེད་ཅིང༌། གཟུགས་མ་འོངས་པ་མི་སྐྱེ་བའི་ཆོས་ཅན་ནི་གཟུགས་རུང་དང་མཐུན་པའི་ཕྱིར། རིའི་བུད་ཤིང་བཞིན་ནོ། ། དེ་ལྟ་ནའང་རྣམ་པར་རིག་བྱེད་མ་ཡིན་པའི་གཟུགས་ལ་གཟུགས་ཀྱི་མཚན་ཉིད་མེད་དོ་ཅེ་ན།
འདིའི་ལན་ལ་ལུགས་གཉིས་ལས། དང་པོ་ནི། དེ་ཀུན་ནས་སློང་བྱེད་ཀྱི་རྣམ་པར་རིག་བྱེད་ཀྱི་གཟུགས་ལ་གནོད་པ་བྱར་རུང་བའི་ཕྱིར་དེ་ལ་ཡང་གནོད་པ་བྱར་རུང་བ་ཡིན་ཏེ། ཤིང་ལྗོན་པ་གཡོས་པ་ན་དེའི་གྲིབ་མ་གཡོ་བ་བཞིན་ནོ། ། ཡང་ན་རྣམ་པར་རིག་བྱེད་ལོག་ན་རྣམ་པར་རིག་བྱེད་མ་ཡིན་པ་ཡང་ལྡོག་པར་འགྱུར་ཏེ། ཤིང་ལྗོན་པ་མེད་ན་གྲིབ་མ་མེད་པ་བཞིན་ནོ། ། ལུགས་གཉིས་པ་ནི། རྟེན་གྱི་འབྱུང་བ་གཟུགས་སུ་ཡོད་པའི་ཕྱིར་དེ་ཡང་གཟུགས་སུ་ཡོད་དོ། ། ཞེས་པའོ། ། དེ་སྐད་བསྟན་པ་ལ་རྒོལ་བ་དང་ལན་ནོ། །
དང་པོ་ནི། དེ་ལྟར་ན་མིག་གི་རྣམ་པར་ཤེས་པ་སོགས་ཀྱང་གཟུགས་སུ་རུང་བར་འགྱུར་ཏེ། རྟེན་གཟུགས་ཡོད་པའི་ཕྱིར་ཞེ་ན། ལན་ལ་གཉིས་ཏེ། གཞན་གྱི་ལན་མི་འཐད་པ་དང༌། རང་གི་ལན་གདབ་པའོ། ། དང་པོ་ནི། བྱེ་སྨྲའི་ལུགས་འཛིན་སྔ་རབས་པ་དག་ན་རེ། དེ་ལྟར་མཚུངས་པ་མ་ཡིན་ཏེ། རྣམ་པར་རིག་བྱེད་མ་ཡིན་པ་ནི།
དཔེར་ན་ཤིང་ལྗོན་པ་ལ་གྲིབ་མ་ཉིད་དང༌། མར་མེ་ལ་འོད་བརྟེན་པ་བཞིན་དུ། འབྱུང་བ་རྣམས་ལ་བརྟེན་ནས་འཇུག་པ་ཡིན་ལ། མིག་གི་རྣམ་པར་ཤེས་པ་ལ་སོགས་པ་ནི་དེ་དག་ལ་བརྟེན་ནས་འཇུག་པ་མ་ཡིན་གྱི། འབྱུང་བ་དེ་དག་རང་ཉིད་སྐྱེ་བའི་རྒྱུ་ཙམ་ཡིན་པ་འབའ་ཞིག་ཏུ་ཟད་པས་སོ། ། ཤིང་ལྗོན་པ་ལ་གྲིབ་མ་འབྱུང་བ་དང༌། མར་མེ་ལས་འོད་དང༌། རིག་བྱེད་ལས་རིག་བྱེད་མ་ཡིན་པའི་གཟུགས་འབྱུང་བ་ཞེས་བྱ་བ་གསུམ་པོ་འདི་དཔེ་དོན་དུ་འབྱོར་བ་མ་ཡིན་ཏེ། བྱེ་བྲག་ཏུ་སྨྲ་བའི་གྲུབ་པ་ལ་གྲིབ་མ་དང་འོད་ལ་སོགས་པ་ཁ་དོག་གི་རྡུལ་རྣམས་རང་རང་གི་འབྱུང་བ་བཞི་ཚན་ལ་བརྟེན་ནས་འབྱུང་བ་ཡིན་གྱི། ནོར་བུ་དང་ཤིང་ལྗོན་པ་དག་ནི་གཞིའི་རྒྱུ་ཡིན་གྱི་རྟེན་གྱི་རྒྱུ་མ་ཡིན་པའི་ཕྱིར།
དེའི་དོན་ཡང་འོད་དང་གྲིབ་མ་ནི་སོ་སོ་རང་རང་གི་འབྱུང་བ་བཞི་ཚན་ལ་བརྟེན། དེ་ཡང་ལྗོན་པ་དང༌། ནོར་བུ་ལ་བརྟེན་པའི་དོན་ནོ། ། དེ་ལྟར་ནའང་དཔེ་དོན་མི་མཚུངས་ཏེ། རིག་བྱེད་མ་ཡིན་པ་ནི་རང་གི་རྟེན་འབྱུང་བ་ཆེན་པོ་འགགས་ཟིན་ཀྱང་དེ་འགག་པར་མི་འདོད་པའི་ཕྱིར། ནོར་བུ་འགགས་ན་དེའི་འོད་འགགས་པའི་ཕྱིར། དེས་ན་གཞན་གྱི་ལན་འདི་ནི་མི་འཐད་དོ། ། གཉིས་པ་རང་གི་ལན་ནི། མིག་ཤེས་གཟུགས་ལ་བརྟེན་པ་དང༌། རིག་བྱེད་མ་ཡིན་པ་འབྱུང་བ་ལ་བརྟེན་པ་གཉིས་མཚུངས་པ་མ་ཡིན་ཏེ།
རིག་བྱེད་མ་ཡིན་པའི་རྟེན་འབྱུང་བ་ནི་དེའི་ཉེ་བར་ལེན་པའི་རྒྱུ་ཉིད་ཡིན་ལ། ཅིག་ཤོས་ཀྱི་ནི་དེ་ལྟར་མ་ཡིན་པར་ཤེས་པ་སྔ་མ་ཉིད་ཉེར་ལེན་གྱི་རྒྱུར་འདོད་པའི་ཕྱིར། ཞེས་བྱ་བ་འདི་ལན་ནོ། ། སྐབས་འདི་དག་ཏུ་གཞིའི་འབྱུང་བ་དང་རྟེན་གྱི་འབྱུང་བ་ཞེས་པའི་དོན་ནི་འཇུག་པ་དང་རྗེས་སུ་འཇུག་བྱེད་ཡིན་ལ། དེ་ཡང་འབྲས་དུས་སུ་འདས་པ་དང་དུས་མཉམ་པ་སྟེ། དཔེར་ན་འཁོར་ལོ་ཕུལ་བྱེད་ལག་པ་ལྟ་བུ་དང༌། རྟེན་བྱེད་ས་གཞི་ལྟ་བུའོ། ། གཉིས་པ་རིག་བྱེད་མ་ཡིན་པའི་གཟུགས་ཀྱི་རྣམ་གཞག་ལ། གནས་དང་པོའི་གཞུང་འདིས་ཇི་ལྟར་བསྟན་པ་དང༌། དེར་མ་ཚང་བ་གནས་བཞི་པ་ནས་ཁ་བསྐང་བའོ། །
དང་པོ་ནི། རྣམ་པར་རིག་བྱེད་མ་ཡིན་པའི་གཟུགས་ནི་ཁྱད་པར་གསུམ་དང་ལྡན་པ་སྟེ། གནས་སྐབས་ཀྱི་ཁྱད་པར། ངོ་བོའི་ཁྱད་པར། རྒྱུའི་ཁྱད་པར་གསུམ་གྱིས་ཁྱད་པར་དུ་བྱས་པའི་གཟུགས་སོ། ། དང་པོ་ནི། རང་ཀུན་ནས་སློང་བྱེད་ཀྱི་སེམས་གཞན་དུ་ཡེངས་པ་དང༌། སེམས་མེད་པ་གཉིས་པོའི་གནས་སྐབས་ན་ཡང་ཡོད་པའོ། ། གཉིས་པ་ནི། དགེ་བ་དང་མི་དགེ་བ་གང་རུང་གི་རྒྱུན་རྗེས་སུ་འབྲེལ་བའོ། །
རྒྱུའི་ཁྱད་པར་ནི་འབྱུང་བ་ཆེན་པོ་བཞི་རྒྱུར་བྱས་པའོ། ། ཁྱད་པར་དང་པོས་ནི་རིག་བྱེད་ཀྱི་གཟུགས་སེལ། ཁྱད་པར་གཉིས་པས་ནི་མིག་ལ་སོགས་པ་རྣམ་སྨིན་གྱི་ངོ་བོར་གྱུར་པའི་དབང་པོ་རྣམས་སེལ། ཁྱད་པར་གསུམ་པས་ནི་རིག་བྱེད་མ་ཡིན་པའི་གཟུགས་ཀྱི་ཐོབ་པ་སེལ་བྱེད་དོ། ། དེའི་ཤེས་བྱེད་ཀྱང་ལུས་ངག་གི་རིག་བྱེད་ནི་རང་ཀུན་ནས་སློང་བྱེད་ཀྱི་སེམས་མེད་ན་མི་འབྱུང་བའི་ཕྱིར་དང༌། རྣམ་སྨིན་གྱི་ལུས་ལ་ཁྱད་པར་ཐོག་མཐའ་གཉིས་ཚང་བའི་ཕྱིར་དང༌། རིག་བྱེད་མ་ཡིན་པའི་ཐོབ་པ་ལ་ཁྱད་པར་དང་པོ་ཉིད་ཚང་བའི་ཕྱིར། ཡང་ཞེས་པའི་སྒྲས་ནི་མ་གཡེངས་པ་དང༌། སེམས་བཅས་ཀྱི་གནས་སྐབས་སུ་ཡོད་པར་མ་ཟད་ཅེས་པའི་དོན་ཡིན་ལ། དེ་ནི་རིག་བྱེད་མ་ཡིན་པའི་གཟུགས་གསུམ་ཀ་ལ་ཚང་བས་ཤུགས་ལ་བསྟན་པ་དེ་ཉིད་ཀྱིས་ཆོག་ལ།
དེ་ལས་ལྡོག་པ་གཡེངས་པའི་གནས་སྐབས་ན་ཡོད་པའང་གསུམ་ཀ་ཡིན་མོད། སེམས་མེད་ཀྱི་སྐབས་ན་ཡོད་པ་ནི་སོ་སོར་ཐར་པའི་སྡོམ་པ་ཁོ་ན་སྟེ། གཞན་གཉིས་ནི་ཇི་སྐད་དུ། གཡེངས་དང་སེམས་མེད་པ་ཡི་ཡང༌། ། ཞེས་སེམས་མེད་ཀྱི་གནས་སྐབས་སུ་མེད་པར་བཤད་པའི་ཕྱིར། གནས་སྐབས་དེ་དག་ན་ཡོད་པའི་ཁྱད་པར་ཡང་ཐོབ་བྱའི་ཆོས་དེ་ཡོད་པ་ལ་བྱའི། ཐོབ་པ་དང་ལྡན་པ་ཙམ་ལ་ནི་མ་ཡིན་ཏེ། གནས་སྐབས་དེ་དག་ན་རིག་བྱེད་ཀྱི་གཟུགས་ཀྱི་ཐོབ་པ་ཡང་ལྡན་པའི་ཕྱིར། དེས་ན་རིག་བྱེད་མ་ཡིན་པའི་གཟུགས་ཕྱི་མ་གཉིས་ནི་ཁྱད་པར་ཕྱི་མ་གཉིས་པོ་ཁོ་ན་དང་བཅས་པའོ། ། འོ་ན་ཁྱད་པར་གསུམ་པོ་འདིས་དེའི་མཚན་ཉིད་བསྟན་པ་མ་ཡིན་པར་འགྱུར་ཏེ།
ཁྱད་པར་དང་པོས་དེའི་མཚན་གཞི་མཐའ་དག་ལ་མ་ཁྱབ་པའི་ཕྱིར་ཞེ་ན། འདོད་པ་ཉིད་དེ། འདིས་ནི་དེའི་མཚན་གཞི་ཙམ་ཞིག་བསྟན་པར་འདོད་པའི་ཕྱིར། འོ་ན་འདིར་སེམས་མེད་ཀྱི་མཚན་གཞི་ནི་འགྲེལ་པར། སེམས་མེད་ཀྱི་སྙོམས་འཇུག་གཉིས་ལ་བཤད་ནས་འདུ་ཤེས་མེད་པ་པ་མི་འཛིན་པ་ཅི་ཞེ་ན། འདུ་ཤེས་མེད་པ་པ་ནི་རྟེན་གཟུགས་ཁམས་པ་ཡིན་པས་སོ་ཐར་གྱི་སྡོམ་པ་མེད་ཅིང་མཉམ་གཞག་སེམས་བཅས་མ་ཡིན་པས་སྡོམ་པ་ཕྱི་མ་གཉིས་ཀྱང་མེད་པའི་ཕྱིར་མ་བཤད་དོ། ། རིག་བྱེད་མ་ཡིན་པའི་གཟུགས་ཀྱི་ཐོབ་པ་ནི་རྟེན་དེར་ཡང་ཡོད་དེ། ཇི་སྐད་དུ། གཟུགས་མེད་འདུ་ཤེས་མེད་སེམས་ཅན། ། རྙེད་པས་བདུན་ཡོད་ཅེས་གསུངས་པས་སོ། །
འོ་ན་ཇི་སྐད་དུ། ཡིད་ཀྱི་རྣམ་ཤེས་འབྱུང་བ་ནི། ། རྟག་ཏུའོ་འདུ་ཤེས་མེད་པ་དང༌། ། སྙོམས་པར་འཇུག་པ་རྣམ་གཉིས་དང༌། ། སེམས་མེད་གཉིས་དང་བརྒྱལ་མ་གཏོགས། ། ཞེས་གནས་སྐབས་ལྔ་བཤད་པའི་ཕྱི་མ་གཉིས་འདིར་མི་འཆད་པ་ཅི་ཞེ་ན། གནས་སྐབས་དེ་གཉིས་ན་ཡང་འདི་ཡོད་པར་ཁས་བླངས་པ་ལ་ཉེས་པ་མེད་མོད། དེ་ལྟ་ནའང་གཉིས་པོ་བྱེ་བྲག་ཏུ་སྨྲ་བས་སེམས་མེད་དུ་མི་འདོད་པའོ། ། རིག་བྱེད་མ་ཡིན་པའི་གཟུགས་གཞུང་འདིར་བསྟན་པ་ལ་སློབ་དཔོན་འདུས་བཟང་གིས་སྐྱོན་ཇི་ལྟར་བརྗོད་པའི་ཚུལ། དེའི་ཉེས་སྤོང་དང་བཅས་པ་རྒྱལ་སྲས་ལས་འབྱུང་བ་ནི།
འདི་ལ་མ་ཚང་བསྟན་འཆོས་འགལ། ། ཉམས་དང་དེ་མིན་དེ་ཉིད་ཐལ། ། ཡང་སྒྲ་ལྷག་བརྗོད་ཁྱད་པར་དུ། ། བྱ་བ་ཁྱད་པར་མ་བྱས་སོ། ། ཞེས་སུན་འབྱིན་པར་བྱེད་དོ། ། དེ་ཡང་རིག་བྱེད་མ་ཡིན་པའི་གཟུགས་སྐད་ཅིག་དང་པོ་ལ་རྒྱུན་མེད་པས་མཚན་ཉིད་མ་ཚང་བ་དང༌། རྒྱུན་རྫས་སུ་མེད་པས་ན་རིག་བྱེད་མ་ཡིན་པའི་གཟུགས་ཀྱང་རྫས་སུ་མེད་པར་ཁས་ལེན་དགོས་ལ། དེ་ལྟ་ན་བསྟན་བཅོས་ལས་རྫས་སུ་བཤད་པ་དང་འགལ། གཡེངས་པ་དང་སེམས་མེད་ཀྱི་གནས་སྐབས་ན་ཡོད་པ་དགོས་ན་བསམ་གཏན་དང་ཟག་མེད་ཀྱི་སྡོམ་པ་གཉིས་རིག་བྱེད་མ་ཡིན་པའི་གཟུགས་ཡིན་པ་ཉམས། མ་གཡེངས་སེམས་བཅས་ཀྱི་ཚེ་ཡོད་པས་དེར་འགྱུར་ན་རིག་བྱེད་ཀྱི་གཟུགས་ཀྱང་དེར་ཐལ་བ་དང༌།
སེམས་གཡེངས་པ་ན་འབྲེལ་བར་བསྟན་པས་སེམས་དང་བཅས་པའི་ཚེ་འབྲེལ་བར་དོན་གྱིས་གོ་བའི་ཕྱིར་ཡང་ཞེས་བྱ་བའི་སྒྲ་ལྷག་པ་དང༌། སེམས་མེད་ཀྱི་ཚེ་ན་ཡོད་ཅེས་པས་ནི་དགེ་བའི་རིག་བྱེད་མ་ཡིན་པ་ཁྱད་པར་དུ་བསྟན་དགོས་ཏེ། མི་དགེ་བའི་ནི་སྙོམས་འཇུག་གཉིས་ཀྱི་སྐབས་སུ་འབྱུང་བའི་གོ་སྐབས་མེད་པའི་ཕྱིར་ཏེ། དེ་གཉིས་གང་རུང་ལ་མི་དགེ་བ་སྤངས་པས་ཁྱབ་པའི་ཕྱིར། ཡང་བསྟན་དུ་མེད་ཅིང་ཐོགས་པ་མེད་པའི་གཟུགས་ཞེས་བྱ་བ་འདི་དེའི་འཇོག་བྱེད་ཀྱི་གཙོ་བོ་ཡིན་པ་དེ་འདིར་མ་བསྟན་པའི་ཉེས་པ་ཡོད་དོ་ཅེས་བཀག་ནས། འདུས་པ་བཟང་པོ་རང་གི་ལུགས་ནི། བྱས་པ་དང་ཡང་མི་འདྲ་བའི། ། སེམས་ལའང་སེམས་མེད་པ་ལ་གང༌། ། ལུང་བསྟན་ཐོགས་པ་མེད་པའི་གཟུགས། ། དེ་ནི་རྣམ་རིག་བྱེད་མིན་འདོད། །
ཅེས་འཆད་པར་བྱེད་མོད། ཇི་སྐད་དུ། ཉམས་དང་དེ་མིན་དེ་ཉིད་ཐལ། ། ཞེས་པའི་ཉེས་པ་ནི་སོ་ན་གནས་སོ། ། གཉིས་པ་འདིར་མ་བཤད་པ་འོག་ནས་ཁ་བསྐང་བ་ནི། གསུམ་སྟེ། སྒྲུབ་བྱེད་ཀྱི་ལུང་གང་ནས་འབྱུང་བ་དང༌། རྒྱུ་འབྱུང་བའི་ཁྱད་པར་གང་ཡིན་པ་དང༌། དབྱེ་བ་སོ་སོའི་རྣམ་གཞག་གོ ། དང་པོ་ནི།
ཇི་སྐད་དུ། རྣམ་གསུམ་དྲི་མེད་གཟུགས་གསུངས་དང༌། ། འཕེལ་དང་མ་བྱས་ལམ་སོགས་ཕྱིར། ། ཞེས་གསུངས་པ་དེ་ཉིད་དོ། ། གཉིས་པ་ལ། སོ་ཐར་སྡོམ་པའི་རྒྱུ་འབྱུང་བའི་ཁྱད་པར་དང༌། ཕྱི་མ་གཉིས་པོའི་རྒྱུ་འབྱུང་བའི་ཁྱད་པར་རོ། ། དང་པོ་ནི། ཇི་སྐད་དུ། རྣམ་རིག་བྱེད་མིན་མ་ཟིན་དང༌། །
རྒྱུ་མཐུན་ལས་བྱུང་སེམས་ཅན་སྟོན། ། རྒྱུ་མཐུན་ཟིན་པའི་འབྱུང་ལས་སྐྱེ། ། ཞེས་གསུངས་པའི་རྐང་པ་དང་པོ་གཉིས་ནི་རིག་མིན་གྱི་གཟུགས་རང་གི་ངོ་བོའི་ཁྱད་པར་ཡིན་ལ། རྐང་པ་གསུམ་པས་ནི་དེའི་རྒྱུ་འབྱུང་བའི་ཁྱད་པར་བསྟན་པའོ། ། དེ་ཡང་འདོད་པ་ན་སྤྱོད་པའི་རིག་བྱེད་མ་ཡིན་པ་ནི་མ་ཟིན་པ་ཞེས་བྱ་སྟེ། སེམས་སེམས་བྱུང་གི་རྟེན་མ་ཡིན་པའི་ཕྱིར། བྱུང་བ་གསུམ་གྱི་ནང་ནས་རྒྱུ་མཐུན་ལས་བྱུང་བ་ཡིན་ཏེ། སྐལ་མཉམ་གྱི་རྒྱུ་ལས་སྐྱེས་པའི་ཕྱིར། རྣམ་སྨིན་སྐྱེས་མ་ཡིན་ཏེ། དགེ་མི་དགེ་གང་རུང་དུ་ངེས་པའི་ཕྱིར།
རྒྱས་བྱུང་མ་ཡིན་ཏེ། རྡུལ་ཕྲན་བསགས་པ་མ་ཡིན་པས་རྒྱས་པའི་རྒྱུ་བཞི་པོ་དག་གིས་རྒྱས་པར་བྱེད་མི་ནུས་པའི་ཕྱིར། སེམས་ཅན་དུ་སྟོན་པ་ཞེས་བྱ་སྟེ། རྒྱུད་དུ་གཏོགས་པའི་ཕྱིར། དེར་མ་ཟད་གཟུགས་དེའི་རྒྱུར་གྱུར་པའི་འབྱུང་བ་བཞི་ཚན་ཇི་སྙེད་ཡོད་པ་དེ་དག་ཀྱང་བྱུང་བ་གསུམ་གྱི་ནང་ན་རྒྱུ་མཐུན་ལས་བྱུང་བ་ཁོ་ན་ཡིན་གྱི། རྣམ་སྨིན་སྐྱེས་ནི་མ་ཡིན་ཏེ། གཞན་དུ་ན་འདོད་པའི་རྣམ་སྨིན་གྱི་ལུས་དང་ལྡན་པ་ཐམས་ཅད་ལ་སོ་ཐར་གྱི་སྡོམ་པ་དངོས་སུ་སྐྱེ་བར་ཐལ་བའི་ཕྱིར་དང༌། དེའི་རྒྱུ་འབྱུང་བ་ནི་ཆད་ནས་ཀྱང་མཚམས་སྦྱོར་བའི་ཕྱིར། རྒྱས་བྱུང་མ་ཡིན་ཏེ། མཉམ་པར་མ་བཞག་པའི་ས་པ་ཡིན་པས་ཏིང་ངེ་འཛིན་གྱིས་རྒྱས་པར་བྱེད་པ་ཡང་མ་ཡིན།
ཀུན་སློང་གི་སེམས་ལ་ལྟོས་པས་གཉིད་ཀྱིས་རྒྱས་པར་བྱེད་པ་ཡང་མ་ཡིན་པའི་ཕྱིར་དང༌། ཟས་དང་ཚངས་པར་སྤྱོད་པ་ལ་ལྟོས་པ་ཡང་མ་ཡིན་པའི་ཕྱིར་རོ། ། ཟིན་པ་ཞེས་བྱ་སྟེ། ལུས་ཀྱི་དབང་པོ་ད་ལྟ་བའི་ཚོགས་པ་ན་ཡོད་པའི་ཕྱིར་རོ། ། སྤོང་བ་བདུན་པོ་རེ་རེ་ཞིང་འབྱུང་བ་བཞི་ཚན་ཐ་དད་པ་རེ་རེ་ཁོ་ན་ལས་སྐྱེ་དགོས་པ་ཡིན་ཏེ། རང་འགྲེལ་ལས། སོ་སོར་ཐར་པའི་སྡོམ་པ་ནི་འབྱུང་བ་གཞན་དང་གཞན་དག་རྒྱུར་བྱས་ནས་རྣམ་པར་རིག་བྱེད་མ་ཡིན་པ་བདུན་སྐྱེའོ། ། ཞེས་གསུངས་པས་སོ། ། གཉིས་པ་ནི། ཇི་སྐད་དུ།
ཏིང་འཛིན་སྐྱེ་འབྱུང་མ་ཟིན་དང༌། ། རྒྱས་བྱུང་ཐ་དད་མིན་ལས་སྐྱེ། ། ཞེས་གསུངས་ལ། དེའི་དོན་ནི། རྐང་པ་དང་པོས་མཉམ་གཞག་གི་ས་པའི་གཟུགས་དང་དེའི་རྒྱུ་འབྱུང་བ་གཉིས་ཀའི་ཁྱད་པར་བསྟན་ལ། རྐང་པ་གཉིས་པས་རྒྱུ་འབྱུང་བ་ཁོ་ནའི་ཁྱད་པར་བསྟན་ནོ། ། དེ་ཡང་རྒྱུ་འབྲས་གཉིས་ཀ་ཏིང་ངེ་འཛིན་གྱི་སྟོབས་ཀྱིས་བདེ་སྡུག་སྐྱེ་བའི་རྟེན་དུ་མི་འགྱུར་བའི་ཕྱིར། དེ་སྐད་དུ་ཡང་རང་འགྲེལ་ལས། ཟིན་པའི་འབྱུང་བ་ཆེན་པོ་རྣམས་ནི། འགོག་པའི་སྙོམས་པར་འཇུག་པ་ལ་སོགས་པའི་སྐབས་དག་ན་སེམས་མེད་པར་འབྱུང་ངོ༌། །
ཞེས་བཤད་པས་སོ། ། རྒྱུ་འབྱུང་བ་ནི་ཏིང་ངེ་འཛིན་ལས་སྐྱེས་པས་ན་རྒྱས་པ་ལས་འབྱུང་བ་དང༌། འབྲས་བུ་སྤོང་བ་བདུན་ཀ་ཡང་རྒྱུ་འབྱུང་བ་བཞི་ཚན་ཐ་དད་མ་ཡིན་པ་གཅིག་ཁོ་ན་ལས་སྐྱེ་བ་ཡིན་ཏེ། རང་འགྲེལ་ལས། ཐ་མི་དད་པ་དག་ཀྱང་ཡིན་ཏེ། འབྱུང་བ་ཆེན་པོ་གང་དག་ཁོ་ན་རྒྱུར་བྱས་ནས་སྲོག་གཅོད་པ་སྤོང་བར་བྱེད་པ་དེ་དག་ཁོ་ན་ལས་ཚིག་འཁྱལ་པ་སྤོང་བའི་བར་དུ་སྐྱེའོ། ། ཅིའི་ཕྱིར་ཞེ་ན། སེམས་བཞིན་དུ་འབྱུང་བ་ཐ་མི་དད་པའི་ཕྱིར་རོ། ། ཞེས་གསུངས་པ་དེའི་དོན་ནི་མཉམ་གཞག་གི་ས་པའི་སྡོམ་པ་གཉིས་པོའི་སྤོང་བ་བདུན་ཀ་ཡང་སོ་ཐར་གྱི་སྤོང་བ་བདུན་དང་མི་འདྲ་བར་འབྱུང་བ་བཞི་ཚན་ཐ་མི་དད་པ་རེ་རེ་ལས་སྐྱེ་བ་ཡིན་ཏེ། སྡོམ་པ་གཉིས་པོ་དེའི་ཀུན་སློང་གི་སེམས་ཀྱང་སོ་ཐར་གྱི་སྤོང་བ་སོ་སོ་ལ་ཀུན་སློང་ཐ་དད་པ་དག་དགོས་པ་དང་འདྲ་བ་མ་ཡིན་པར་ཀུན་སློང་གི་སེམས་རེ་རེ་བར་ངེས་པ་བཞིན་དུ།
སྐྱེ་བྱེད་ཀྱི་འབྱུང་བ་ཡང་བཞི་ཚན་ཚོགས་པ་ཐ་མི་དད་པ་རེ་རེ་ཁོ་ནར་ངེས་པའི་ཕྱིར། ཞེས་བྱ་བའི་དོན་ནོ། ། ཡང་སོ་ཐར་གྱི་རྒྱུ་འབྱུང་བ་ཟིན་པ་དང་སྡོམ་པ་གཞན་གྱི་རྒྱུ་འབྱུང་བ་མ་ཟིན་པར་བཤད་པ་དེའི་ཁྱད་པར་ནི་སྤྱིར་བདེ་སྡུག་སོགས་སེམས་སེམས་བྱུང་གི་རྟེན་དུ་རུང་མི་རུང་གིས་འབྱེད་ལ། དེའི་ཁྱད་པར་ཡང་སྔ་མ་ནི་འདས་པའི་འབྱུང་བ་ཆེན་པོ་དག་ནི་འཇུག་པ་དང་འཕེན་པའི་རྒྱུར་ཡོད་ཅིང༌། དུས་མཉམ་པ་ད་ལྟར་གྱི་འབྱུང་བ་ཆེན་པོ་དག་ནི་རྗེས་སུ་འཇུག་པའི་རྒྱུ་དང་བརྟེན་པར་བྱེད་པའི་རྒྱུར་ཡོད་པ་ཡིན་ལ། སྡོམ་པ་ཕྱི་མ་གཉིས་ལ་ནི་འདས་པའི་འབྱུང་བ་འཕེན་པའི་རྒྱུར་ཡོད་པ་མ་ཡིན་གྱི། རང་དང་དུས་མཉམ་པའི་འབྱུང་བ་ཁོ་ན་རྒྱུར་ཡོད་པ་ཡིན་ལ། དེ་འདྲ་དེ་ཡང་རྟེན་དང་རྗེས་སུ་འཇུག་བྱེད་ནི་མ་ཡིན་གྱི། གཞི་དང་འཇུག་པའི་རྒྱུར་གྱུར་པའོ། ། དེའི་ཤེས་བྱེད་ཀྱང་དུས་མཉམ་པའི་འབྱུང་བ་བརྟེན་གྱི་དོན་དུ་ཡོད་ན་ལུས་ཀྱི་རྗེས་འབྲང་དུ་ཐལ་བ་ལས་འདི་གཉིས་ནི།
སེམས་ཀྱི་རྗེས་སུ་འབྲང་བའི་ཕྱིར། ། ཞེས་པའོ། ། འབྱུང་བ་བཞི་ཚན་ཐ་མི་དད་པ་གཅིག་ལས་བསམ་གཏན་གྱི་སྤོང་བ་བདུན་ཀ་སྐྱེ་བའི་ཤེས་བྱེད་ཀྱང་དེ་ཉིད་དེ། རྟེན་དང་རྗེས་སུ་འཇུག་པའི་རྒྱུ་ཡིན་ན་སྤོང་བ་རེ་རེ་ཡང་འབྱུང་བ་བཞི་ཚན་ཐ་དད་པ་རེ་རེ་ལས་སྐྱེ་དགོས་པའི་ཕྱིར། འོ་ན་གཞི་དང་རྟེན་ཞེས་པ་དང་འཇུག་པ་དང་རྗེས་སུ་འཇུག་བྱེད་ཅེས་པའི་ཁྱད་པར་ཅི་ཞེ་ན། དང་པོ་གཉིས་ནི་མ་སྐྱེས་པ་བསྐྱེད་པར་བྱེད་པའི་རྒྱུ་ཡིན་ལ། ཕྱི་མ་གཉིས་ནི་སྐྱེས་ཟིན་གནས་པའི་རྟེན་ཏེ། དཔེར་ན་འཁོར་ལོ་ས་ལ་འདྲིལ་བ་ན་འཕུལ་བྱེད་ལག་པ་ལྟ་བུ་དང་རྟེན་བྱེད་ས་ཕྱོགས་བཞིན་ནོ། ། དོན་དེ་དག་ནི་ཇི་སྐད་དུ། འདོད་གཏོག་རྣམ་རིག་མིན་སྐད་ཅིག །
ཕྱིན་ཆད་འདས་པའི་འབྱུང་ལས་སྐྱེ། ། ཞེས་པའི་དངོས་ཤུགས་ལ་ཅི་རིགས་པར་བསྟན་ནོ། ། མདོར་ན་རྣམ་པར་རིག་བྱེད་མ་ཡིན་པའི་གཟུགས་མཉམ་པར་མ་བཞག་པ་དང་བཞག་པའི་ས་པ་གཉིས་ཀ་ཡང་རྒྱུ་འབྱུང་བ་ལས་སྐྱེས་པར་ཁྱད་པར་མེད་ཀྱང་རྟེན་འབྱུང་བ་ཁོ་ན་ལ་བརྟེན་པ་དང༌། སེམས་ཁོ་ན་ལ་བརྟེན་པ་ཞེས་བྱ་བའི་ཁྱད་པར་གྱིས་རྣམ་པར་བཞག་པ་ཡིན་ནོ། ། དེའི་ཕྱིར་མཉམ་གཞག་གི་སེམས་གཉིས་པོ་དང་ལྷན་ཅིག་པའི་འབྱུང་བ་བཞི་ཚན་གང་ཡིན་པ་དེ་དག་ནི་ལུས་ཀྱི་རྣམ་པར་ཤེས་པའི་རྟེན་མ་ཡིན་ཏེ། རྣམ་པར་ཤེས་པའི་ཚོགས་ལྔ་ནི་ཁ་ཕྱི་རོལ་དུ་བལྟས་ནས་མཉམ་གཞག་གི་ས་པ་མ་ཡིན་པའི་ཕྱིར། དེས་ན་དེ་དུས་ཀྱི་ལུས་ནི་རྣམ་ཤེས་ཀྱི་རྟེན་མ་ཡིན་པས་ན་མ་ཟིན་པ་ཞེས་བྱའོ། ། འོ་ན་རིག་བྱེད་དང་རིག་བྱེད་མ་ཡིན་པའི་གཟུགས་ཀྱི་རྒྱུ་འབྱུང་བ་དེ་དང་དེ་དག་གང་དང་གང་གི་ས་པ་ཡིན་ཞེ་ན། ཇི་སྐད་དུ། ཟག་བཅས་ལུས་དང་ངག་གི་ལས། །
རང་གི་འབྱུང་བ་དག་རྒྱུར་བྱས། ། ཟག་མེད་གང་དུ་སྐྱེས་པའི་ཡིན། ། ཞེས་གསུངས་སོ། ། དེ་ཡང་དཔེར་ན་འདོད་པའི་རྟེན་ལ་བསམ་གཏན་དང་པོའི་ཏིང་ངེ་འཛིན་སྐྱེས་པ་ན་དེས་རྟེན་དེ་ཉིད་ལ་བསམ་གཏན་དང་པོའི་འབྱུང་བ་བཞི་ཚན་སྐྱེད། དེས་དེའི་ས་པའི་ལུས་ངག་གི་ལས་སྐྱེད། ལས་དེ་ལ་རིག་བྱེད་དང་རིག་བྱེད་མ་ཡིན་པ་གཉིས་སོ། ། བསམ་གཏན་གཉིས་པ་ཡན་ཆད་ཀྱི་སས་བསྡུས་པའི་རིག་བྱེད་ཀྱི་ལས་མེད་དེ། དེའི་ཀུན་སློང་རྟོགས་དཔྱོད་གཉིས་མེད་པའི་ཕྱིར། ཟག་མེད་ཀྱི་སྡོམ་པའི་སྐྱེད་བྱེད་ཀྱི་འབྱུང་བ་ནི་ལུས་རྟེན་གང་གི་ས་པ་ཡིན་པ་དེ་ཉིད་དུ་གཏོགས་པ་ཡིན་ཏེ། འབྱུང་བ་ལ་ཟག་མེད་མི་སྲིད་པའི་ཕྱིར།
འོ་ན་སྐལ་བ་མི་མཉམ་པ་ཇི་ལྟར་སྐྱེ་ཞེ་ན། འགྲེལ་པར་དེའི་སྟོབས་ཀྱིས་སྐྱེ་བའི་ཕྱིར། ཞེས་གསུངས། དེའི་ཚེ་རྒྱུ་དྲུག་པོ་གང་ཞིག་ཅེ་ན། སྤྱིར་འབྱུང་བས་འབྱུང་གྱུར་ལ་བྱེད་རྒྱུ་གཞིར་བྱས་པའི་ཕན་འདོགས་ཚུལ་རྣམ་པ་ལྔ་བྱེད་དེ། ཇི་སྐད་དུ། འབྱུང་ལས་གྱུར་པའི་རྣམ་པ་ལྔ། ། ཞེས་གསུངས་སོ། ། དེས་དེ་ལ་རྒྱུ་གཞན་རྣམ་པ་ལྔ་པོ་ནི་གང་ཡང་བྱེད་པ་མ་ཡིན་ཏེ། སྐལ་བ་མི་མཉམ་པའི་ཕྱིར་དང༌།
ལྷན་ཅིག་འབྱུང་ཡང་ཕན་ཚུན་རྒྱུ་འབྲས་སུ་མི་རུང་བའི་ཕྱིར་དང༌། ཀུན་འགྲོ་མ་ཡིན་པ་དང༌། མཚུངས་པར་མི་ལྡན་པ་དང༌། འབྱུང་བ་ལ་ལུང་མ་བསྟན་གྱིས་ཁྱབ་པའི་ཕྱིར་རོ། ། འདིར་སྡོམ་པ་ཕྱི་མ་གཉིས་རྒྱུ་འབྱུང་བ་ལས་སྐྱེ་བར་བཤད་པ་ཡང་དེ་དང་དེའི་ངོ་བོར་གྱུར་པའི་ལུས་ངག་གི་སྤོང་བའི་དབང་དུ་བྱས་པ་ཡིན་གྱི། ཡིད་ཀྱི་སྤོང་བའི་དབང་དུ་བྱས་པ་ནི་མ་ཡིན་ཏེ། དེ་ནི་སེམས་པའི་ལས་ཀྱིས་བསྡུས་པའི་ཕྱིར། དེའི་ཕྱིར་སྡོམ་པ་དེ་གཉིས་གང་རུང་ལ་གཟུགས་ཅན་གྱིས་མ་ཁྱབ་པ་ཡང་འོག་ནས་སྟོན་པར་འགྱུར་རོ། ། འོ་ན་རབ་ཏུ་འཇུག་བྱེད་དང་རྗེས་སུ་འཇུག་བྱེད་ཅེས་པ་རྒྱུ་འབྱུང་བ་དང་ལས་ཀུན་སློང་གི་སེམས་གཉིས་ཀ་ལ་བཤད་ན་རྒྱུའི་ཀུན་སློང་དང་རབ་ཏུ་འཇུག་ཅེས་པ་སྤྱི་དང་བྱེ་བྲག་གི་ཁྱད་པར་ཡིན་པ་དང༌། དུས་ཀྱི་ཀུན་སློང་དང་རྗེས་སུ་འཇུག་བྱེད་ཀྱང་ཁྱབ་བྱ་དང་ཁྱབ་བྱེད་ཡིན་པ་དེའི་ཚེ་གཉིས་པོའི་ཁྱད་པར་གང་ཞེ་ན།
རྒྱུའི་ཀུན་སློང་ནི་འབྲས་བུ་དེའི་སྐྱེད་བྱེད་དང་འབྲས་དུས་སུ་འདས་ཟིན་པ་ཁོ་ན་ཡིན་ལ། དུས་ཀྱི་ཀུན་སློང་ནི་བྱ་བ་དང་དུས་མཉམ་དུ་ཞུགས་ནས་དེ་མཐར་མ་ཕྱིན་གྱི་བར་རྗེས་སུ་འཇུག་པར་བྱེད་པ་ཡིན་ནོ། ། འོ་ན་དུས་ཀྱི་ཀུན་སློང་ལ་དགོས་པ་མེད་པར་འགྱུར་ཏེ། རྒྱུའི་ཀུན་སློང་གིས་འཕངས་ཟིན་པ་དང༌། སྐྱེད་ཟིན་པའི་ཕྱིར་ཞེ་ན། དེའི་ལན་ནི། འགྲེལ་པ་ལས། ད་ནི་བྱ་བ་དེ་ལ་དེའི་ནུས་པ་ཅི་ཞིག་ཡོད། འཕངས་སུ་ཟིན་ཀྱང་དེ་མེད་ན་ཤི་བ་བཞིན་དུ་དེ་ཡོད་པར་མི་འགྱུར་རོ། ། འོ་ན་སེམས་མེད་པའི་སྡོམ་པ་སྐྱེ་བ་ལ་ཇི་ལྟར་ཡོད།
འོ་ན་དེ་སེམས་དང་བཅས་པ་ལ་ཆེས་གསལ་བ་ཡིན་པས་ནུས་པ་ནི་དེ་ཡིན་ནོ། ། ཞེས་གསུངས་སོ། ། འདིའི་དོན་ནི། རིག་བྱེད་མ་ཡིན་པའི་གཟུགས་དགེ་མི་དགེར་འཇོག་པ་ནི་ཀུན་སློང་གི་དབང་གིས་ཡིན་ལ། དེ་ཡང་རྒྱུའི་ཀུན་སློང་གིས་དགེ་མི་དགེར་འཕངས་ཟིན་པའི་གཟུགས་ཅན་རྣམས་ལ་དུས་ཀྱི་ཀུན་སློང་གི་ནུས་པ་ཅི་ཡང་མི་འཇུག་པའི་ཕྱིར། ཞེས་པའི་དོགས་པ་བསུ་བ་ནི། ད་ནི་ཞེས་སོགས་ཡིན་ལ་དེའི་ལན་ནི། དེ་དེས་དེ་ལྟར་འཕངས་ཟིན་པ་ཡིན་མོད། དེ་ལྟ་ནའང་དུས་ཀྱི་ཀུན་སློང་ལ་དགོས་ནུས་མེད་པ་མ་ཡིན་ཏེ། དེ་མེད་ན་ལས་ལམ་དངོས་གཞིའི་འཇུག་ཏུ་གྱུར་པའི་ལུས་ངག་གི་རྣམ་པར་རིག་བྱེད་ཀུན་ནས་སློང་མི་ནུས་ལ།
དེ་ལྟར་ན་ཤི་བའི་ལུས་དང་མཚུངས་པའི་ཕྱིར་ཞེས་སྟོན་པ་ནི། འཕངས་སུ་ཟིན་ཀྱང་ཞེས་སོགས་སོ། ། འོ་ན་འགོག་པའི་སྙོམས་པར་འཇུག་པ་ལས་ལངས་རྗེས་སུ་སོ་ཐར་གྱི་སྡོམ་པ་ལེན་པ་དང་ཐོབ་པ་མེད་པར་འགྱུར་ཏེ། དེར་དུས་ཀྱི་ཀུན་སློང་རྣམ་པར་རིག་བྱེད་ཀུན་ནས་སློང་བྱེད་ཀྱི་རྟོག་དཔྱོད་མེད་པའི་ཕྱིར། ཞེས་དོགས་པ་བསུ་བ་ནི། འོ་ན་སེམས་མེད་པའི་ཞེས་སོགས་སོ། ། དེའི་ལན་ནི། མཉམ་གཞག་གི་ས་པའི་སྡོམ་པ་གཉིས་དགེ་བར་སྐྱེད་པ་ལ་དུས་ཀྱི་ཀུན་སློང་མི་དགོས་ཀྱང༌། མཉམ་པར་མ་བཞག་པའི་གཟུགས་དགེ་བར་བསྐྱེད་པ་ལ། དུས་ཀྱི་ཀུན་སློང་དགོས་ཏེ།
དཔེར་ན་སོ་ཐར་གྱི་སྡོམ་པ་རིག་བྱེད་ལ་ལྟོས་པ་བཞིན། ཞེས་སྟོན་པ་ནི། འོ་ན་ནི་སེམས་དང་བཅས་པ་ཞེས་སོགས་སོ། ། ཡང་གལ་ཏེ་རྒྱུའི་ཀུན་སློང་གི་དབང་གིས་རིག་མ་ཡིན་གྱི་གཟུགས་དགེ་མི་དགེར་བྱེད་ནུས་ན་དེའི་རྒྱུ་འབྱུང་བ་ཡང་དགེ་མི་དགེ་གང་རུང་དུ་ཐལ་བར་འགྱུར་ཏེ། དེ་གཉིས་ཀ་ཡང་རྒྱུའི་ཀུན་སློང་གཅིག་ལས་སྐྱེས་པའི་ཕྱིར་སྙམ་ན། དེའི་ལན་ནི། མི་མཚུངས་ཏེ། རྒྱུ་ཀུན་སློང་གིས་ནི་འབྲས་བུ་ལུས་ངག་གི་ལས་འདི་ལྟར་དུ་བྱའོ་སྙམ་དུ་བསམས་པ་ཡིན་གྱི། རྒྱུ་འབྱུང་བ་ལ་དམིགས་པའི་བསམས་པ་སྔོན་དུ་མ་སོང་བའི་ཕྱིར་ཞེས་སྟོན་པ་ནི། ཀུན་སློང་རྣམ་གཉིས།
ཞེས་པའི་སྔ་འགྲེལ་དུ། ད་ནི་འདི་དཔྱད་པར་བྱ་སྟེ། གལ་ཏེ་ཀུན་ནས་སློང་བའི་དབང་གིས་ལུས་དང་ངག་གི་ལས་དག་དགེ་བ་དང་མི་དགེ་བ་ཉིད་ཡིན་ན་ཅི་སྟེ་འབྱུང་བ་ཆེན་པོ་རྣམས་མ་ཡིན་ཞེ་ན། བྱེད་པ་པོ་ནི་ལས་ལ་སེམས་པ་ཡིན་གྱི་འབྱུང་བ་རྣམས་ལ་ནི་མ་ཡིན་ནོ། ། ཞེས་གསུངས་སོ། ། དེ་ལ་སློབ་དཔོན་གྱི་རྒོལ་བ་ནི། ཇི་སྐད་དུ། མཉམ་པར་བཞག་པའི་རྣམ་པར་རིག་བྱེད་མ་ཡིན་པ་ནི་བསམ་པ་མེད་དོ། ། ཞེས་དང༌། མཉམ་པར་མ་བཞག་པའི་སེམས་ནི་སྐལ་བ་མི་མཉམ་པའི་ཕྱིར་ཀུན་ནས་སློང་བར་བྱེད་པ་མ་ཡིན་ན་ཇི་ལྟར་དགེ་བ་ཉིད་ཡིན།
ཞེས་དང༌། ཡང་ན་ལྷའི་མིག་དང་རྣ་བ་དག་ཀྱང་དགེ་བ་ཉིད་དུ་ཐལ་བར་འགྱུར་བས་འདི་ལ་འབད་པར་བྱ་དགོས་སོ། ། ཞེས་གསུངས་པ་ལས་རྐང་པ་དང་པོའི་དོན་ནི། བསམ་གཏན་དང་ཟག་མེད་གཉིས་ཀྱི་སྡོམ་པ་གཉིས་ཀུན་སློང་གི་དགེ་བ་མ་ཡིན་པར་འགྱུར་ཏེ། དེ་ཀུན་ནས་སློང་བྱེད་ཀྱི་སེམས་པ་དེ་ལ་དམིགས་པ་དེ་འདྲ་མི་སྲིད་པའི་ཕྱིར། ཞེས་པའོ། ། རྐང་པ་གཉིས་པའི་དོན་ནི། མཉམ་པར་མ་བཞག་པའི་སེམས་ཀྱི་ཀུན་ནས་སློང་ངོ་ཞེ་ན། མ་ཡིན་ཏེ། སྐལ་བ་མི་མཉམ་པའི་ཕྱིར་ཞེས་པའོ། །
རྐང་པ་གསུམ་པའི་དོན་ནི། མཉམ་པར་མ་བཞག་པའི་སེམས་དགེ་བས་ཀུན་སློང་བྱས་པའི་སྟོབས་ཀྱིས་མཉམ་པར་བཞག་པའི་དགེ་བ་སློང་ནུས་ན་ལྷའི་མིག་དང་རྣ་བ་དག་ཀྱང་དགེ་བ་ཉིད་དུ་ཐལ་བར་འགྱུར་ཏེ། དེ་ལ་དམིགས་ནས་དེ་དག་བསྒྲུབ་པར་བྱའོ་སྙམ་པའི་སེམས་པ་མཉམ་པར་མ་བཞག་པ་ཞིག་སྔོན་དུ་སོང་བས་བསྒྲུབ་པའི་ཕྱིར་ཞེས་པའོ། ། མདོར་ན་ཀུན་སློང་གི་དགེ་བ་མཚུངས་ལྡན་མ་ཡིན་པ་རྣམས་ལ་ནི་རྒྱུའི་ཀུན་སློང་དབང་བཙན་པ་ཡིན་ལ། མཚུངས་ལྡན་ཡིན་པ་རྣམས་ལའང་རྒྱུ་དུས་ཀྱི་ཀུན་སློང་གཉིས་སྤང་བྱ་རིགས་ཐ་དད་ཀྱིས་བར་དུ་མ་ཆོད་ན་རྒྱུ་དུས་དབང་བཙན་ལ། ཆོད་ན་དུས་ཀྱི་ཀུན་སློང་དབང་བཙན་པ་ཡིན་ནོ། ། གཉིས་པ་མཚན་གཞིའི་དབྱེ་བ་བསྟན་པ་ནི། རྣམ་རིག་མིན་རྣམ་གསུམ་ཞེས་བྱ། ། སྡོམ་དང་སྡོམ་པ་མིན་དང་གཞན། ། སྡོམ་པ་སོ་སོར་ཐར་ཅེས་བྱ། །
དེ་བཞིན་ཟག་མེད་བསམ་གཏན་སྐྱེས། ། སོ་སོར་ཐར་ཅེས་བྱ་རྣམ་བརྒྱད། ། རྫས་སུ་རྣམ་པ་བཞི་ཡིན་ནོ། ། མཚན་ལས་མིང་ནི་འཕོ་བའི་ཕྱིར། ། ཞེས་དང༌། བསམ་གཏན་སྐྱེས་དང་དེ་ལྡན་པ། ། ཟག་མེད་འཕགས་པའི་སེམས་ཅན་དང༌། ། ཐ་མ་གཉིས་ནི་སེམས་རྗེས་འབྲང༌། ། བར་ཆད་མེད་ལམ་སྐྱེས་དེ་གཉིས། ། མི་ལྕོགས་མེད་ལ་སྤོང་ཞེས་བྱ། །
ཞེས་གསུངས་སོ། ། དེ་དག་གི་དོན་ལ་བོད་སྔ་རབས་པ་རྣམས་བསམ་གཏན་དང་ཟག་མེད་ཀྱི་སྡོམ་པ་ལ་རིག་བྱེད་མ་ཡིན་པའི་གཟུགས་ཀྱིས་ཁྱབ་པ་དང༌། སོ་ཐར་གྱི་སྡོམ་པ་ལ་རིག་བྱེད་དང་རིག་བྱེད་མ་ཡིན་པའི་གཟུགས་གཉིས་ཡོད་པར་འཆད་དོ། ། འདི་མི་འཐད་པར་བརྟགས་པ་ལ་གཉིས་ཏེ། སྡོམ་པ་ཕྱི་མ་གཉིས་ལ་དེས་ཁྱབ་པ་ལ་བརྟག དང་པོ་ལ་དེས་མ་ཁྱབ་པ་མི་འཐད་པའོ། ། དང་པོ་ནི། དེ་གཉིས་ཀྱི་ངོ་བོར་གྱུར་པའི་ལུས་ངག་གི་སྤོང་བ་བདུན་གྱི་ངོ་བོར་གྱུར་པའི་སྡོམ་པ་ལ་རིག་བྱེད་མ་ཡིན་པའི་གཟུགས་ཀྱིས་ཁྱབ་ཀྱང་སྤྱིར་བསམ་གཏན་དང་ཟག་མེད་ཀྱི་སྡོམ་པ་གང་རུང་ལ་དེས་མ་ཁྱབ་སྟེ། ཡིད་ཀྱི་མི་དགེ་བ་གསུམ་པོ་སྤོང་བའི་སེམས་པ་སྡོམ་པ་གཉིས་པོ་གང་རུང་གི་ངོ་བོར་གྱུར་པ་ཞིག་ཀྱང་ཁས་ལེན་དགོས་པའི་ཕྱིར་ཏེ། སོ་སོར་ཐར་པའི་མདོ་ལས།
ཡིད་ཀྱི་སྡོམ་པ་ལེགས་པ་སྟེ། ། ཞེས་པའི་དོན་འཆད་པ་ན། གཞུང་འདིར། ཤེས་བཞིན་དང་ནི་དྲན་དག་གཉིས། ། ཡིད་དང་དབང་པོའི་སྡོམ་པ་ཡིན། ། ཞེས་གསུངས་པས་སོ། ། དེ་སྐབས་ཀྱི་ཡིད་ཀྱི་སྡོམ་པ་དང་སོ་ཐར་གྱི་གཞི་མཐུན་མེད་དེ། སོ་ཐར་ལ་ཡིད་ཀྱི་སྡོམ་པ་འདིར་ཁས་མི་ལེན་པའི་ཕྱིར། དེར་མ་ཟད་སྡོམ་པ་དེ་གཉིས་དང༌། སྤོང་བའི་སྡོམ་པའི་གཞི་མཐུན་བཤད་ལ།
དེའི་ངོ་བོ་ནི་འབྲས་བུ་འཆད་ཚུལ་དང༌། རྒྱུ་ཀུན་སློང་ཉོན་མོངས་པ་སྤོང་བྱེད་ལ་འཆད་པའི་ཕྱིར། དེ་ཡང་དང་པོ་ནི་ལུས་ངག་གི་ཚུལ་ཁྲིམས་དང༌། གཉིས་པ་ནི་ཡིད་ཀྱི་ཚུལ་ཁྲིམས་སོ། ། གཉིས་པ་ནི། སོ་ཐར་གྱི་སྡོམ་པའི་ངོ་བོར་གྱུར་པའི་རྣམ་པར་རིག་བྱེད་ཀྱི་གཟུགས་ནི་བྱེ་བྲག་ཏུ་སྨྲ་བས་ཁས་ལེན་པ་མ་ཡིན་ཏེ། འདོད་པ་ན་སྤྱོད་པའི་སྡོམ་པའི་ངོ་བོར་གྱུར་པའི་ལུས་ངག་གི་རྣམ་པར་རིག་བྱེད་ཀྱི་གཟུགས་ཁས་མི་ལེན་པའི་ཕྱིར། དེ་ཡང་ལུས་ཀྱི་རྣམ་པར་རིག་བྱེད་ནི་ལུས་ཀྱི་དབྱིབས་ལ་བཤད་ཅིང༌། དེ་ནི་རྣམ་སྨིན་དངོས་ཡིན་པས་དགེ་བར་མི་རུང་བའི་ཕྱིར། སོ་སོར་ཐར་པའི་སྡོམ་པར་མི་རིགས་པ་དང༌།
ངག་གི་རྣམ་པར་རིག་བྱེད་ནི་སྡོམ་པ་ལེན་པ་པོའི་ངག་གི་སྒྲ་ཉིད་ལས་གཞན་དུ་མེད་ལ། དེ་ནི་སྡོམ་པ་ཐོབ་བྱེད་ཀྱི་རྐྱེན་ཆོ་ག་ཡིན་གྱི་སྡོམ་པ་དངོས་སུ་མི་རུང་བ་དང༌། སོ་ཐར་སྡོམ་པའི་ལས་ལམ་དངོས་གཞི་དང་དུས་མཉམ་པའི་ངག་གི་རིག་བྱེད་ནི་ལས་ལམ་གྱི་མཇུག་ཡིན་གྱི་དངོས་གཞི་མ་ཡིན་པའི་ཕྱིར། གལ་ཏེ་རྣམ་པར་རིག་བྱེད་ཀྱི་གཟུགས་ཞེས་བྱ་བ་རྣམ་སྨིན་གྱི་ལུས་དངོས་དེའི་གསེབ་ན་ནགས་ལ་མེ་ཞུགས་པ་ལྟ་བུའི་ཚུལ་གྱིས་ཡོད་པར་བཤད་པ་མ་ཡིན་ནམ་ཞེ་ན། དེ་ལྟར་བཤད་པ་ཉིད་ཀྱིས་སྡོམ་པ་མ་ཡིན་པར་གྲུབ་སྟེ། རྣམ་སྨིན་གྱི་ལུས་ལས་རྫས་གཞན་དུ་མེད་པའི་ཕྱིར། གལ་ཏེ་ནགས་དང་དེ་ལ་མེ་ཞུགས་པའི་དཔེས་རྣམ་སྨིན་གྱི་ལུས་དང་རིག་བྱེད་ཀྱི་ལུས་རྫས་གཞན་དུ་མ་ཡིན་ནམ་ཞེ་ན། མ་ཡིན་ཏེ། གཞན་དུ་ན་སོ་ཐར་གྱི་སྡོམ་པ་ཐོབ་པའི་ཚེ་རྟེན་དེ་ལ་ལུས་རྫས་གཞན་གཉིས་གྲུབ་པར་ཐལ་བས་སོ། ། འོ་ན་ཇི་སྐད་དུ།
དང་པོའི་རྣམ་རིག་རྣམ་རིག་མིན། ། སོ་སོར་ཐར་དང་བྱ་བའི་ལམ། ། ཞེས་སོ་ཐར་སྡོམ་པ་སྐད་ཅིག་མ་དང་པོའི་རྣམ་པར་རིག་བྱེད་དང་རིག་བྱེད་མ་ཡིན་པ་གཉིས་ཀ་སོ་ཐར་དང་སྡོམ་པའི་གཞི་མཐུན་པ་ཉིད་དུ་བཤད་པ་མ་ཡིན་ནམ་ཞེ་ན། མ་ཡིན་ཏེ། དེ་ལྟར་མ་བཤད་པའི་ཕྱིར་དང༌། འཆད་མི་ནུས་པའི་ཕྱིར། དང་པོ་ནི། རང་འགྲེལ་ལས། སྡོམ་པ་ཡང་དག་པར་བླངས་པའི་རྣམ་པར་རིག་བྱེད་དང་རྣམ་པར་རིག་བྱེད་མ་ཡིན་པ་དང་པོ་དག་ནི་སོ་སོར་ཐར་པ་ཞེས་བྱ་སྟེ། ཞེས་གསུངས་ཀྱི་སྡོམ་པ་ཞེས་མ་གསུངས་པའི་ཕྱིར།
གཉིས་པ་ནི། སོར་སྡོམ་ཡང་དག་པར་བླངས་པའི་སྐད་ཅིག་མ་དང་པོའི་རིག་བྱེད་དང་རིག་བྱེད་མ་ཡིན་པ་དང་པོ་ནི་དེའི་སྡོམ་པར་མི་རུང་བའི་ཕྱིར་ཏེ། དགེ་བསྙེན་གྱི་སྡོམ་པ་ཡང་དག་པར་བླངས་པའི་དུས་ཀྱི་རྣམ་པར་རིག་བྱེད་དང་རིག་བྱེད་མ་ཡིན་པ་དང་པོ་ནི་དེ་ལེན་པའི་སྦྱོར་བའི་དུས་ནས་ཀྱང་སྐྱེ་བ་ཡིན་ལ། སྡོམ་པ་ནི་བརྗོད་པ་གསུམ་པའི་དུས་སུ་སྐྱེ་དགོས་པའི་ཕྱིར། དེའི་ཤེས་བྱེད་ཀྱང་དཔེར་ན་སྲོག་གཅོད་སྤངས་པའི་སོ་ཐར་གྱི་སྡོམ་པ་ནི་སྲོག་གཅོད་ཀྱི་ལས་ལམ་དངོས་གཞི་སྤངས་པ་ལས་ཐོབ་པ་ཡིན་ལ། སྡོམ་པ་དེ་ལེན་པའི་རྣམ་པར་རིག་བྱེད་དང་རིག་བྱེད་མ་ཡིན་པ་ནི་སྲོག་གཅོད་ཀྱི་སྦྱོར་བ་སྤོང་བའི་ལས་ལམ་གྱི་སྦྱོར་བའི་དུས་ནས་ཐོབ་པའི་ཕྱིར། དེ་སྐད་དུ་ཡང༌། འདོད་གཏོགས་ཐམས་ཅད་གཉིས་ཀ་དང༌། ། ད་ལྟར་དག་ལས་འཐོབ་པར་འགྱུར། ། བསམ་གཏན་ཟག་མེད་སྡོམ་པ་ནི། །
དངོས་དང༌། ཞེས་གསུངས་སོ། ། དེའི་ཚེ་སྲོག་གཅོད་ལྟ་བུའི་སྦྱོར་འཇུག་ལ་ནི་རིག་བྱེད་ཀྱང་ཡོད་ལ། དངོས་གཞི་ནི་རིག་བྱེད་མ་ཡིན་པའི་ངོ་བོར་སྐྱེ་བས་ཁྱབ་པ་ཡིན་ཏེ། དེའི་དངོས་གཞི་ནི་སྲོག་བཅད་ཅིང་ཤི་ཟིན་པའི་དུས་དེ་ཉིད་དུ་འབྱུང་ལ། དེ་དང་དུས་མཉམ་པའི་རིག་བྱེད་ནི་སྲོག་གཅོད་པར་བྱེད་པའི་རིག་བྱེད་དུ་མི་རུང་བའི་ཕྱིར། དེ་སྐད་དུ་ཡང༌། རང་འགྲེལ་དུ། འདིར་ཇེ་རེ་ཞིག་སྲོག་ཆགས་དེ་འཆི་བའི་སྲིད་པ་ལ་གནས་པ་དེའི་ཚེ་རྣམ་པར་རིག་བྱེད་དང་རྣམ་པར་རིག་བྱེད་མ་ཡིན་པ་གང་དག་ཡིན་པ་དེ་དག་ལས་ཀྱི་ལམ་ཡིན་ནམ་འོན་ཏེ་ཤི་བའི་སྲིད་པ་ལ་གནས་པ་དེའི་ཚེའི་ཡིན་པ་ཞེས་བྱ་བ་འདི་བརྗོད་པར་བྱའོ། ། དེ་ལས་ཅིར་འགྱུར།
རེ་ཞིག་གལ་ཏེ་འཆི་བའི་སྲིད་པ་ལ་གནས་པ་ཡིན་ན་ནི་གསོད་པའམ་གསོད་དུ་འཇུག་པ་ལྷན་ཅིག་ཤི་བ་ཡང་སྲོག་གཅོད་པའི་ཁ་ན་མ་ཐོ་བ་དང་ལྡན་པར་འགྱུར་ཏེ། གྲུབ་པའི་མཐའ་ལས་ནི་དེ་སྐད་མི་འབྱུང་ངོ༌། ། འོན་ཏེ་ཤི་བ་ཡིན་ན་ནི་བསྣུན་པ་གང་གིས་སྲོག་གཅོད་པར་བྱེད་པ་དེའི་ཚེ་རྣམ་པར་རིག་བྱེད་དང༌། དེའི་སྐད་ཅིག་གི་རྣམ་པར་རིག་བྱེད་མ་ཡིན་པ་དེ་ནི་ལས་ཀྱི་ལམ་དངོས་ཡིན་ནོ། ། ཞེས་གང་སྨྲ་བ་དེ་བརྗོད་པར་མི་བྱའོ། ། ཞེས་དང༌། འོ་ན་དེའི་ཚེ་རྣམ་པ་རིག་བྱེད་ཇི་ལྟར་ལས་ཀྱི་ལམ་དངོས་སུ་འགྱུར། ཇི་ལྟར་མི་འགྱུར་ཞེ་ན། མི་ནུས་པའི་ཕྱིར་རོ། ། ཞེས་གསུངས།
དེ་དག་གི་དོན་ནི། གསད་བྱ་དེ་འཆི་བའི་སྲིད་པ་ལ་གནས་པའི་དུས་ཀྱི་རྣམ་པར་རིག་བྱེད་དེ་ལས་ལམ་གྱི་དངོས་གཞི་ཡིན་ན། ཡུལ་རྟེན་གཉིས་མཉམ་དུ་ཤི་བའི་ཚེ་ཡང་ལས་ལམ་གྱི་དངོས་གཞི་དང་ལྡན་པར་ཧ་ཅང་ཐལ་ལ། ཤི་ཟིན་པའི་དུས་ཀྱི་དེ་དེར་འདོད་ན་ཡང་མི་རིགས་ཏེ། ཤི་ཟིན་པ་ལ་སྲོག་གཅོད་པར་བྱེད་པའི་རིག་བྱེད་ཀྱི་ནུས་པ་མི་འཇུག་པའི་ཕྱིར་རོ། ། ཞེས་པའོ། ། དེ་ལ་གལ་ཏེ་དེ་ལྟར་བཤད་པ་དེ་སློབ་དཔོན་གྱིས་བྱེ་བྲག་ཏུ་སྨྲ་བ་འགོག་པའི་གཞུང་ངོ་སྙམ་ན། མ་ཡིན་ཏེ་སློབ་དཔོན་གྱི་བྱེ་བྲག་ཏུ་སྨྲ་བའི་ལུགས་ཡིན་ངོ་ཤེས་པ་དེ་འཇོག་པའི་དབང་དུ་བྱས་ནས་དེ་ལྟར་གསུངས་པས་སོ། ། དེ་ལས་གཞན་དུ་ན་འདི་མདོ་སྡེ་པའི་ལུགས་སུ་འགྱུར་ལ། དེ་ཡང་མ་ཡིན་ཏེ།
འདིར་ལས་ལམ་དངོས་གཞིའི་ངོ་བོའི་རིག་བྱེད་དུ་འདོད་པ་བཀག་ནས། ལུས་ངག་ལས་ལམ་དངོས་གཞིའི་ངོ་བོར་རིག་བྱེད་མ་ཡིན་པའི་གཟུགས་སུ་བཤད་ལ། དེ་འདྲ་དེ་མདོ་སྡེ་པའི་ལུགས་སུ་མི་རུང་བའི་ཕྱིར་རོ། ། དེས་ན་རང་འགྲེལ་དུ་བྱེ་བྲག་ཏུ་སྨྲ་བའི་ལུགས་རྣམ་པ་གཉིས་བཤད་པ་ཡིན་ཏེ། བྱེ་བྲག་ཏུ་སྨྲ་བ་སྔ་རབས་པའི་ལུགས་དང༌། སློབ་དཔོན་གྱིས་དེའི་ལུགས་མ་ནོར་བར་བཤད་པའོ། ། དང་པོ་ནི། ཇི་སྐད་དུ། རང་འགྲེལ་ལས། བསྣུན་པ་གང་གིས་སྲོག་གཅོད་པར་བྱེད་པ་དེའི་ཚེ་རྣམ་པར་རིག་བྱེད་དང༌།
དེའི་སྐད་ཅིག་གི་རྣམ་པར་རིག་བྱེད་མ་ཡིན་པ་གང་ཡིན་པ་དེ་ནི་ལས་ཀྱི་ལམ་དངོས་ཡིན་ནོ། ། ཞེས་གསུངས་སོ། ། ལུགས་གཉིས་པའི་དབང་དུ་བྱས་པ་ནི། དེའི་ཚེ་རྣམ་པར་རིག་བྱེད་དང༌། རྣམ་པར་རིག་བྱེད་མ་ཡིན་པ་གང་ཡིན་པ་དེ་ནི་ལས་ཀྱི་ལམ་དངོས་ཡིན་ནོ་ཞེས་གང་སྨྲ་བ་དེ་བརྗོད་པར་མི་བྱའོ། ། ཞེས་གསུངས་སོ། ། དེ་ལྟར་ན་མི་དགེ་བ་བདུན་པོའི་ལས་ལམ་དངོས་གཞི་ལ་རིག་བྱེད་མ་ཡིན་པའི་གཟུགས་ཀྱིས་ཁྱབ་པ་བྱེ་བྲག་ཏུ་སྨྲ་བའི་གྲུབ་པའི་མཐའ་མ་ནོར་བར་གྲུབ་པ་ན་སོ་ཐར་སྡོམ་པའི་དངོས་གཞི་ལ་ཡང་རིག་བྱེད་མ་ཡིན་པའི་གཟུགས་ཀྱིས་ཁྱབ་པར་གྲུབ་པ་ཡིན་ཏེ། མི་དགེ་བ་བདུན་གྱི་སྦྱོར་བ་སྤོང་བ་ལས་སོ་ཐར་སྡོམ་པའི་སྦྱོར་བ་དང༌། དེའི་དངོས་གཞི་སྤོང་བ་ལས་སྡོམ་པའི་ཡང་དངོས་གཞིར་འཇོག་པ་ཉིད་དུ་བཤད་པའི་ཕྱིར། འོ་ན་སོར་སྡོམ་ལེན་པའི་དུས་ཀྱི་རྣམ་པར་རིག་བྱེད་སྡོམ་པ་མ་ཡིན་དུ་ཆུག
བླང་ཟིན་ནམ་མ་བཏང་བའི་བར་གྱི་མི་དགེ་བ་བདུན་སྤོང་བའི་ལུས་ངག་གི་རིག་བྱེད་རྣམས་ཇི་ལྟར་སྡོམ་པ་མ་ཡིན་ཞེ་ན། མ་ཡིན་ཏེ། སོ་སོར་ཐར་པའི་སྡོམ་པ་ཡང་དག་པར་ལེན་པར་བྱེད་པའི་རྒྱུའི་དུས་ཀྱི་ཀུན་སློང་གིས་ཀུན་ནས་མ་བསླངས་པའི་ཕྱིར་དང༌། ལུས་ཀྱི་རིག་བྱེད་ལ་ནི་ལུང་མ་བསྟན་གྱིས་ཁྱབ་པའི་ཕྱིར་དང༌། བསམ་གཏན་དང་ཟག་མེད་ཀྱི་སྡོམ་པ་སྐྱེས་ཕྱིན་ཆད་ཀྱི་ལུས་ངག་གི་རིག་བྱེད་ཀྱང་སྡོམ་པ་དེ་དང་དེར་ཐལ་བ་མཚུངས་པའི་ཕྱིར། དེ་ལྟར་བཤད་པས་གྲུབ་པའི་དོན་ནི། སོ་ཐར་གྱི་སྡོམ་པ་ནི་ལུས་ངག་གི་རིག་བྱེད་ལ་ངེས་པར་རག་ལས་པས་སྦྱོར་དངོས་གཉིས་ཀའི་གནས་སྐབས་ན་རིག་བྱེད་ཡོད་ལ། བསམ་གཏན་དང་ཟག་མེད་ཀྱི་སྡོམ་པ་གཉིས་ནི་སེམས་ཙམ་ཁོ་ན་ལ་སྐྱེ་བའི་ཕྱིར་སྦྱོར་དངོས་ཀྱི་གནས་སྐབས་ན་རིག་བྱེད་ཡོད་པ་མ་ཡིན་ནོ། ། དོན་དེ་དག་ཀྱང་ཇི་སྐད་དུ། དགེ་བ་བདུན་རྣམས་གཉིས། །
ཞེས་དང༌། ཏིང་འཛིན་ལས་སྐྱེས་རྣམ་རིག་མིན། ། ཉེར་བསྡོགས་རྣམས་ནི་རྣམ་རིག་བྱེད། ། རྣམ་རིག་བྱེད་མིན་འགྱུར་བའམ། ། མ་ཡིན་བཟློག་པ་གཞན་ཡིན་ནོ། ། ཞེས་གསུངས་སོ། ། སྡོམ་པའི་ངོ་བོ་མི་དགེ་བའི་ལས་ལམ་དངོས་གཞི་སྤོང་བའི་ཆ་ནས་འཆད་པ་དེ་ལྟར་ན། བཅས་རྐྱང་གི་འགལ་ཟླ་སྤོང་བའི་སྡོམ་པ་ཁས་མི་ལེན་པའམ་ཞེ་ན། དེ་ནི་དེ་ལྟར་ཡིན་ཏེ། འཆལ་ཚུལ་གྱི་ངོ་བོ་མི་དགེ་བའི་ལས་ལམ་ལ་འཇོག་པའི་ཕྱིར་དང༌།
བཅས་རྐྱང་གི་འགལ་ཟླ་ནི་འཆལ་བའི་ཚུལ་ཁྲིམས་སུ་མི་འཇོག་པའི་ཕྱིར། དེ་སྐད་དུ་ཡང༌། འཆལ་པའི་ཚུལ་ཁྲིམས་མི་དགེའི་གཟུགས། ། ཞེས་སོ། ། འོ་ན་སྐབས་དེར་ཚུལ་ཁྲིམས་ལ་ལུས་ངག་གི་རིག་བྱེད་ཀྱང་བཤད་པས་ན་ཚུལ་ཁྲིམས་ལ་སྡོམ་པ་དང་དགེ་བས་མ་ཁྱབ་པར་ཁས་ལེན་ནམ་ཞེ་ན། ཚུལ་ཁྲིམས་ལ་སྡོམ་པས་མ་ཁྱབ་པ་ནི་མི་དགེ་བ་སྤོང་བའི་སྦྱོར་བའི་ཚུལ་ཁྲིམས་བཤད་པ་ལས་ངེས་པར་གྲུབ་པ་དང༌། སོ་སོར་ཐར་པའི་ཚུལ་ཁྲིམས་ཡིན་ལ་སྡོམ་པ་མ་ཡིན་པ་ནི་ལུས་ངག་གི་སྤོང་བའི་ངོ་བོ་གྱུར་པའི་སེམས་པའི་ལས་བཤད་པ་ལས་རྟོགས་པ་དང༌། བར་མ་ཡང་དག་པ་བླངས་པའི་ཚུལ་ཁྲིམས་ཀྱང་ངེས་པར་འཆད་རིགས་པ་དང༌། འཆལ་ཚུལ་ལ་སྡོམ་མིན་གྱིས་མ་ཁྱབ་པའི་རིགས་པ་མཚུངས་པ་དང༌། རབ་ཏུ་འཇུག་བྱེད་དང་རྗེས་སུ་འཇུག་བྱེད་ལུང་མ་བསྟན་གྱིས་ཀུན་ནས་བསླངས་སྟེ་མི་དགེ་བ་ལ་མི་འཇུག་པའི་ཚུལ་ཁྲིམས་དག་ཀྱང་སྲིད་པའི་ཕྱིར་ན་ཚུལ་ཁྲིམས་ལ་དགེ་བས་མ་ཁྱབ་པའོ། །
དེ་ལྟར་རྣམ་པར་རིག་བྱེད་མ་ཡིན་པའི་གཟུགས་ཀྱི་དབྱེ་བ་དེ་གསུམ་ལས་རིག་བྱེད་ལ་ངེས་པར་ལྟོས་པ་ནི་གང་ཞེ་ན། སློབ་དཔོན་གཞན་དག་ནི། སྡོམ་པ་ཕྱི་མ་གཉིས་ནི་རྒྱུ་རིག་བྱེད་ལ་ལྟོས་པ་མ་ཡིན་པས་ཁྱབ་ཀྱང༌། སོ་སོར་ཐར་པ་ལ་ནི་རིག་བྱེད་ལ་ལྟོས་པ་དང་མི་ལྟོས་པ་གཉིས་བཤད་པ་ཡིན་ཏེ། ཇི་སྐད་དུ། གཞན་གྱི་རྣམ་རིག་བྱེད་སོགས་ཀྱི་ཞེས་པར་སོགས་པའི་སྒྲས་རིག་བྱེད་ལ་མི་ལྟོས་པའི་ཐོབ་རྒྱུ་བཅུ་བཤད་པའི་ཕྱིར། ཞེས་ཟེར་རོ། ། དེ་ནི་མ་ཡིན་ཏེ། ལུང་དེ་ཉིད་ཀྱི་དོན་མ་ཡིན་པ་དང༌། ལུང་གཞན་དང་འགལ་བའི་ཕྱིར་རོ། །
ཇི་ལྟར་ཞེ་ན། ལུང་དེས་ནི་གཞན་མཁན་སློབ་སོགས་ཀྱི་རིག་བྱེད་ལ་ལྟོས་པ་དང་མི་ལྟོས་པའི་དབྱེ་བ་བཤད་པ་ཡིན་གྱི། སྤྱིར་རིག་བྱེད་ལ་མི་ལྟོས་པའི་དབྱེ་བ་འཆད་པ་མ་ཡིན་པའི་ཕྱིར། དེ་སྐད་དུ་ཡང༌། གཞན་གྱི་རྣམ་རིག་བྱེད་སོགས་ཀྱིས། ། ཞེས་གཞན་ཞེས་བྱ་བའི་ཁྱད་པར་སྨོས་པའི་ཕྱིར་དང༌། དེའི་འགྲེལ་པར་གཞན་གྱི་རྣམ་པར་རིག་བྱེད་ལས། གཞན་ལ་རྣམ་པར་རིག་པར་བྱེད་ན། ། གཞན་གྱི་རྣམ་པར་རིག་བྱེད་ལས་འཐོབ་བོ། ། དེ་ཡང་དགེ་འདུན་ནམ།
གང་ཟག་ལས་ཏེ། འཆད་པ་མ་ཡིན་པའི་ཕྱིར། དེ་སྐད་དུ་ཡང་དགེ་སློང་དང༌། དགེ་སློང་མ་དང༌། དགེ་སློང་མའི་སྡོམ་པ་རྣམས་ནི་དགེ་འདུན་ལས་སོ། ། གཞན་དག་གི་ནི་གང་ཟག་ལས་སོ། ། ཞེས་གསུངས་པའི་ཕྱིར། གལ་ཏེ་འོ་ན་འགྲེལ་པ་དེའི་འཕྲོ་ཉིད་ནས་དེ་དག་གི་སོ་སོར་ཐར་པའི་སྡོམ་པ་ནི་གདོན་མི་ཟ་བར་རྣམ་པར་རིག་བྱེད་ལ་རག་ལུས་པ་མ་ཡིན་ནོ། ། ཞེས་བཤད་པ་ཇི་ལྟར་དྲང་ཞེ་ན། དེ་ཡང་གཞན་གྱི་ཞེས་པའི་ཚིག་རྣམ་པར་སྦྱར་དགོས་པ་ཡིན་ཏེ།
གོང་དུ་དྲངས་མ་ཐག་པའི་རྩ་འགྲེལ་གྱི་འཕྲོས་ལས་གསལ་བས་སོ། ། དེ་ལས་གཞན་དུ་སྟོན་པ་སངས་རྒྱས་མངོན་པར་བྱང་ཆུབ་པའི་ཡེ་ཤེས་དང་འོད་སྲུང་ཆེན་པོས་སྟོན་པར་ཁས་བླངས་པ་དང་དྲི་བས་མཉེས་པ་དང་ལྕི་བའི་ཆོས་སྤོང་བར་ཁས་བླངས་པ་སོགས་རང་རང་གི་རིག་བྱེད་ལ་མི་ལྟོས་པར་ཐལ་བ་ཉིད་དུ་འགྱུར་ལ། འདོད་ན་རང་བྱུང་གཉིས་ནི་མཉམ་པར་འཇོག་པ་ལ་སོགས་པ་ལུས་ཀྱི་རིག་བྱེད་ལ་ངེས་པར་ལྟོས་ལ། གཞན་དེ་དག་ནི་ངག་གི་རིག་བྱེད་ལ་ལྟོས་པར་རང་རང་གི་མིང་དེ་ཉིད་ལས་གསལ་བའི་ཕྱིར། གཉིས་པ་ནི། རིག་བྱེད་ལ་མི་ལྟོས་པའི་རིག་བྱེད་མ་ཡིན་པ་འདོད་པའི་སས་བསྡུས་ཡོད་པར་ཁས་ལེན་པ་ནི་བྱེ་བྲག་ཏུ་སྨྲ་བའི་ལུགས་རྣམ་པར་དག་ཤོས་དེ་ནི་མ་ཡིན་ཏེ། འགྲེལ་པ་ལས། ཇི་སྐད་དུ། འདོད་པ་ན་སྤྱོད་པའི་རྣམ་པར་རིག་བྱེད་མ་ཡིན་པ་རྣམ་པར་རིག་བྱེད་མེད་པ་ཅན་ཡང་མེད་པས་ཇི་ལྟར་ན་དེ་གཉིས་ཀྱིས་ལས་ཀྱི་ལམ་དུ་འགྲུབ་སྟེ། འདི་ལ་འབད་པར་བྱའོ། །
ཞེས་གསུངས་པས་སོ། ། གལ་ཏེ་འདི་སློབ་དཔོན་གྱིས་བྱེ་བྲག་ཏུ་སྨྲ་བ་བཀག་པའི་གཞུང་མ་ཡིན་ནམ་ཞེ་ན། མ་ཡིན་ཏེ། བྱེ་བྲག་ཏུ་སྨྲ་བའི་ལུགས་རྣམ་པར་དག་པ་མི་ཤེས་པའི་སྔ་རབས་པ་དག་གི་ལུགས་བཀག་ནས། སློབ་དཔོན་རང་གིས་བྱེ་བྲག་ཏུ་སྨྲ་བའི་ལུགས་རྣམ་པར་དག་པ་ཞིག་འཇོག་པའི་དབང་དུ་མཛད་པའི་ཕྱིར། དེ་ལས་གཞན་དུ་ན་ལུགས་དེ་མདོ་སྡེ་པའི་ལུགས་སུ་ཁས་ལེན་དགོས་པ་ལས། དེ་ཡང་མ་ཡིན་ཏེ། ལས་ལམ་གྱི་དངོས་གཞི་གཟུགས་ཅན་དུ་ཁས་ལེན་པ་ནི་ལུགས་དེ་ལ་མི་སྲིད་པའི་ཕྱིར་རོ། ། འོ་ན་གོང་གི་ལུང་དྲངས་མ་ཐག་པ་དེའི་དོན་ཅི་ཞེ་ན། བྱེ་བྲག་ཏུ་སྨྲ་བའི་གཞུང་འཛིན་སྔ་རབས་པ་དག་གིས་ལུས་ངག་གང་རུང་གི་རིག་བྱེད་ལ་མ་ལྟོས་པའི་ལུས་ངག་གི་ལས་ལམ་དངོས་གཞི་ཡོད་པའི་ཤེས་བྱེད་ཀྱི་དཔེར་དྲང་སྲོང་རྣམས་ཡིད་རབ་ཏུ་ཁྲོས་པས་ལུས་ཀྱི་ལས་ལམ་དངོས་གཞི་འབྱུང་བ་ཡོད་པའི་དཔེ་དང༌།
གསོ་སྦྱོང་གི་ཚེ་ཁ་ན་མ་ཐོ་བའི་ལྟུང་བ་དང་ལྡན་བཞིན་དུ་གནས་བརྟན་གྱིས་ཅི་འདི་ལ་ཁྱེད་ཡོངས་སུ་དག་གམ་ཞེས་དྲིས་པ་ན། མ་དག་པར་ཤེས་བཞིན་དུ་ཅང་མི་སྨྲ་བས་འདའ་བར་བྱེད་པ་དཔེར་བྱས་པ་ལ། སློབ་དཔོན་གྱིས་དེ་སུན་འབྱིན་པའི་ཚུལ། ཐོག་མར་གཏན་ཚིགས་སྒྲུབ་པ་ནི། ཇི་སྐད་དུ། འདོད་པ་ན་སྤྱོད་པའི། ཞེས་སོགས། དམ་བཅའ་མི་འཐད་པ་ནི། དེ་གཉིས་ཀྱིས་ཞེས་སོགས་ཏེ། དོན་ནི་དཔེ་དེ་གཉིས་ཀྱིས་བསྒྲུབ་བྱ་དེ་མི་འགྲུབ་ཅེས་པའོ། །
དེས་ན་བྱེ་སྨྲའི་རང་ལུགས་འཇོག་ལུགས་རྣམ་པར་དག་པ་ཞིག་འཆད་ལུགས་ལ་འབད་དགོས་ཞེས་སྟོན་པ་ནི། འདི་ལ་འབད་པར་བྱའོ། ། ཞེས་པའོ། ། དེའི་གོ་དོན་ཀྱང་དྲང་སྲོང་ཡིད་རབ་ཏུ་ཁྲོས་ནས་དམོད་པ་འདོར་བ་དེའི་ཚེ་ལུས་ངག་གི་རྣམ་པར་རིག་བྱེད་ཡོད་པར་གདོན་མི་ཟ་བ་དང༌། གསོ་སྦྱོང་གི་ཚེ་ན་ཡང་ཁ་རྣམ་པར་འགྱུར་བ་ལ་སོགས་པའི་རྣམ་པར་རིག་བྱེད་ལ་ངེས་པར་ལྟོས་པའི་ཕྱིར། ཞེས་པའོ། ། དེ་ལྟར་ན་ཡང་ལུགས་འདི་ལ་ལུས་ངག་གི་ལས་ལམ་གཞིའི་དུས་སུ་རྣམ་པར་རིག་བྱེད་ངེས་པར་ཡོད་པ་ཉིད་དུ་ཁས་ལེན་པའི་ལུགས་དང༌། དེའི་ངེས་པ་མེད་པར་འདོད་པའི་ལུགས་གཉིས་ལས། ལུགས་དང་པོ་ནི། དཔེར་ན་རྫུན་སྨྲ་བའི་ངག་རྫོགས་པ་དང་ལྷན་ཅིག་ཏུ་ལས་ལམ་དངོས་གཞི་གྲུབ་པར་འདོད་པ་ཡིན་ལ།
ལུགས་གཉིས་པ་ནི། ངག་དེ་རྫོགས་པའི་འོག་ཏུ་ཕ་རོལ་པོས་དོན་གོ་བའི་ཚེ་ལས་ལམ་དངོས་གཞི་གྲུབ་པ་ཡིན་ལ། དེའི་ཚེ་ནི་ངག་གི་རིག་བྱེད་འགགས་ནས་མེད་པར་འདོད་པའོ། ། གཞུང་རྩ་བ་དང་ནི་ལུགས་ཕྱི་མ་འདི་མཐུན་པ་ཡིན་ཏེ། ཇི་སྐད་དུ། རྫུན་ཚིག་འདུ་ཤེས་གཞན་བསྒྱུར་བའི། ། ཚིག་དོན་མངོན་པར་གོ་བའོ། ། ཞེས་འབྱུང་བས་སོ། ། དེ་བཞིན་དུ་ཕྲ་མ་ཚིག་རྩུབ་ངག་འཁྱལ་གསུམ་ལའང་དོན་གོ་བ་ཞེས་ངེས་པར་སྦྱོར་དགོས་པ་ཡིན་ཏེ། འགྲེལ་བ་ཉིད་ན་དོན་མངོན་པར་གོ་བ་དང་མ་ནོར་བ་ཞེས་བྱ་བ་ལྷག་མ་གསུམ་ལ་ཡང་སྦྱོར་དགོས་པ་ཉིད་དུ་བཤད་པའི་ཕྱིར་རོ། །
དོན་དེ་ཉིད་དེའི་ལོག་ཕྱོགས་ཀྱི་དགེ་བ་བཞི་པོ་དག་ལའང་སྦྱར་དགོས་ཏེ། མི་དགེ་བའི་ལས་ལམ་གྱི་དངོས་གཞི་སྤོང་བ་དེ་ཉིད་དགེ་བའི་ལས་ལམ་གྱི་དངོས་གཞིར་འདོད་དགོས་པའི་ཕྱིར། འོ་ན་དགེ་མི་དགེའི་སྦྱོར་བ་དང་འཇུག་དག་ལས་ལམ་དངོས་སུ་འདོད་དམ་མི་འདོད། འདོད་ན་ནི། ཇི་སྐད་དུ། སྲོག་གཅོད་པ་ནི་བསམ་བཞིན་དུ། ། ཞེས་སོགས་མི་དགེ་བ་བཅུའི་ལས་ལམ་ངོས་འཛིན་པ་ན། ལས་ལམ་དངོས་གཞི་ཁོ་ནའི་ངོས་འཛིན་བཤད་པ་དང་འགལ། མི་འདོད་ན་དེའི་ཤེས་བྱེད་ཅི་ཞེ་ན། དགེ་མི་དགེའི་སྦྱོར་འཇུག་གཉིས་ནི་ལས་ལམ་དངོས་མ་ཡིན་པ་ཉིད་རྩ་འགྲེལ་གྱི་དགོངས་པ་ཡིན་ལ།
དེའི་ཕྱིར་སྡོམ་པའི་སྦྱོར་འཇུག་གཉིས་ཀྱང་དེ་དངོས་མ་ཡིན་པར་གྲུབ་བོ། ། དེའི་ཤེས་བྱེད་ཀྱང་གཞུང་རྩ་བར་མི་དགེ་བཅུ་ངོས་འཛིན་པའི་ལུང་རྣམས་བཀླགས་པ་ཙམ་གྱིས་གོ་བ་དང༌། དེ་ཁོ་ནར་མ་ཟད་ཇི་སྐད་དུ། དེ་ལས་ཆེ་ལོང་བསྡུས་ནས་ནི། ། དགེ་དང་མི་དགེ་ཅི་རིགས་པར། ། ལས་ཀྱི་ལམ་ནི་བཅུར་གསུངས་སོ། ། ཞེས་པའི་རང་འགྲེལ་དུ། འདིར་ཉེས་པར་སྤྱད་པ་དང་ལེགས་པར་སྤྱད་པ་ཅི་ཞིག་མ་བསྡུས་ཤེ་ན། རེ་ཤིག་མི་དགེ་བའི་ལས་ཀྱི་ལམ་རྣམས་སུ་ནི་ལུས་ཀྱི་ཉེས་པར་སྤྱོད་པའི་ཕྱོགས་སྦྱོར་བ་དང་འཇུག་དང་ཉོན་མོངས་པ་ཅན་ཡང་མ་བསྡུས་ཏེ། དེ་ནི་ཤིན་ཏུ་རིགས་པ་མ་ཡིན་པའི་ཕྱིར་རོ། །
ལུས་ཀྱི་ཉེས་པར་སྤྱོད་པ་གཞན་དག་འཚོ་བ་དང་ལོངས་སྤྱོད་དང་ཆུང་མ་རྣམས་དང༌། བྲལ་བར་བྱེད་པ་གང་ཡིན་པ་དེ་ནི་དེ་དང་བྲལ་བར་བྱ་བའི་ཕྱིར་ལས་ཀྱི་ལམ་དུ་བཤད་དོ། ། ངག་གི་ཉེས་པར་སྤྱད་པ་ཚབས་པོ་ཆེ་གང་ཡིན་པ་དེ་ཁོ་ན་ཉིད་ཀྱི་ཕྱིར་ལས་ཀྱི་ལམ་དུ་བཤད་དོ། ། ཡིད་ཀྱི་ཉེས་པར་སྤྱད་པ་སེམས་པ་ཡང་མ་བསྡུས་སོ། ། དགེ་བ་ལ་ཡང་ལུས་ཀྱི་ལེགས་པར་སྤྱད་པའི་ཕྱོགས་སྦྱོར་བ་དང་འཇུག་དང་མྱོས་པར་འགྱུར་བ་སྤོང་བ་ལ་སོགས་པ་དང༌། སྦྱིན་པ་དང་མཆོག་སྦྱིན་པ་ལ་སོགས་པ་མ་བསྡུས་སོ། ། ངག་གི་ལེགས་པར་སྤྱད་པའི་ཡང་སྙན་པར་སྨྲ་བ་ལ་སོགས་པ་མ་བསྡུས་སོ། ། ཡིད་ཀྱི་ལེགས་པར་སྤྱད་པའི་ཡང་སེམས་པ་མ་བསྡུས་སོ། ། ཞེས་གསུངས་སོ། ། དེ་ལྟར་བཤད་པ་དེ་བས་ན་དགེ་བ་དང་མི་དགེ་བའི་སྦྱོར་འཇུག་གཉིས་དེའི་ལས་ལམ་དུ་མི་འཆད་པར་གྲུབ་པ་དེས་ན་དེ་དང་དེའི་ལས་ལམ་ཡིན་པ་ལ་ལས་ལམ་དངོས་གཞིས་ཁྱབ་པར་གྲུབ་ལ།
དེ་ལྟར་གྲུབ་པ་ན་ལུས་ངག་གི་དགེ་བ་དང་མི་དགེ་བའི་ལས་ལམ་ལ་རིག་བྱེད་མ་ཡིན་པའི་གཟུགས་ཀྱིས་ཁྱབ་པ་དང༌། ཡིད་ཀྱི་མི་དགེ་བའི་ལས་ལམ་དངོས་ལ་ཉོན་མོངས་པས་ཁྱབ་པ་ཡིན་ཏེ། དེ་ལ་ཉོན་མོངས་པ་གསུམ་པོ་གང་རུང་གིས་ཁྱབ་པའི་ཕྱིར། དེའི་རིགས་པས་ལུས་ངག་སྡོམ་པའི་སྦྱོར་འཇུག་གིས་བསྡུས་པའི་རིག་བྱེད་རྣམས་ནི་སྡོམ་པར་མི་རུང་ཞིང༌། དེས་མ་བསྡུས་པའི་དེ་སྐབས་ཀྱི་རིག་བྱེད་ནི་མི་སྲིད་དེ། སྡོམ་པ་སྐྱེས་མ་ཟིན་གོང་གི་རིག་བྱེད་ནི་སྦྱོར་བས་བསྡུས་ལ། དེ་སྐྱེས་ཟིན་པ་དང༌། དུས་མཉམ་པའི་རིག་བྱེད་ནི་འཇུག་གིས་བསྡུས་པའི་ཕྱིར། དཔེར་ན་ཤི་ཟིན་པའི་རོ་ལ་བསྣུན་པ་བཞིན་ནོ། ། དེ་ལྟར་བཤད་པ་ན་སོ་ཐར་གྱི་སྡོམ་པ་ཡང་དག་པར་ལེན་པ་ན་བརྗོད་པ་གསུམ་དགོས་པའི་དུས་ཀྱི་སྡོམ་པ་སྐྱེ་བའི་མཚམས་དེར་མ་སླེབ་ཀྱི་བར་དུ་ནི་སྦྱོར་བ་ཡིན་ལ།
སྐྱེས་ཟིན་པའི་དུས་དེར་ལས་ལམ་དངོས་གཞིར་འཇོག་པ་དང༌། སྤོང་བ་དེ་དང༌། དེའི་ངོ་བོར་གྱུར་པའི་རིག་བྱེད་མ་ཡིན་པའི་གཟུགས་སྐྱེས་པ་ལ་རག་ལས་པ་ཡིན་ནོ། ། ཞེས་བྱ་བ་འདི་གྲུབ་བོ། ། འོ་ན་སྦྱོར་བའི་གནས་སྐབས་སུ་རིག་བྱེད་མ་ཡིན་པའི་གཟུགས་སྐྱེ་བ་དག་མེད་པར་འདོད་དམ། ཡོད་ན་ནི་དེ་ཡང་ལས་ལམ་དངོས་སུ་ཁས་ལེན་དགོས་པ་མ་ཡིན་ནམ་ཞེ་ན། མེད་པར་འདོད་པ་ནི་མ་ཡིན་ཏེ། ཇི་སྐད་དུ། ཉེར་བསྡོགས་རྣམས་ནི་རྣམ་རིག་བྱེད། ། རྣམ་རིག་བྱེད་མིན་འགྱུར་བའམ། །
ཞེས་གསུངས་པས་སོ། ། དེས་ན་ལུས་ངག་གི་ལས་ལམ་དངོས་ལ་རིག་བྱེད་མ་ཡིན་གཟུགས་ཀྱིས་ཁྱབ་ཀྱང༌། དེ་སྐབས་ཀྱི་རིག་བྱེད་མ་ཡིན་པའི་གཟུགས་ལ་ལས་ལམ་གྱི་ཁྱབ་པ་མ་ངེས་ཏེ། སྐབས་ཀྱི་བྱ་བ་མ་རྫོགས་པར་ཡང་རིག་བྱེད་མ་ཡིན་པ་སྐྱེ་སྲིད་པའི་ཕྱིར། ཀུན་སློང་དྲག་པོའི་ཀུན་ནས་བསླངས་པའི་སྦྱོར་བའི་སྐབས་བཞིན་ནོ། ། དེ་དང་དེའི་སྦྱོར་འཇུག་རྣམས་ལས་ལམ་དུ་མ་བཞག་ཀྱང་སྤྱིར་དགེ་མི་དགེ་དང་ལེགས་སྤྱད་དང་ཉེས་སྤྱད་དུ་ནི་བཞག་དགོས་ཏེ། ཇི་སྐད་དུ། ལུས་ཀྱི་ལས་སོགས་མི་དགེ་བ། ། ཉེས་པར་སྤྱད་པ་གསུམ་དུ་འདོད། ། ཅེས་གསུངས་པས་སོ། །
དེ་ལྟ་ན་དེ་དང་དེའི་སྦྱོར་འཇུག་ནི་ལས་སུ་མི་འཇོག་པ་མ་ཡིན་ཀྱང་ལམ་དུ་འཆད་ནུས་པ་མ་ཡིན་ཏེ། དེར་འཇོག་པ་ལ་ནི་སེམས་པ་འཇུག་པའི་གཞིའམ་དམིགས་པར་འགྱུར་བ་ལ་རག་ལས། ལུས་ངག་གི་ལས་སེམས་པ་འཇུག་པའི་གཞིར་རུང་བ་ནི་རིག་བྱེད་མ་ཡིན་པ་ཁོ་ན་སྟེ། རིག་བྱེད་རྣམས་ནི་རྒྱུན་ཆད་ཅིང་འཇུག་པས་ལམ་དུ་མི་རུང་བའི་ཕྱིར། དེ་བས་ན་མི་དགེ་བའི་ལས་ལམ་གྱི་དངོས་ཀྱི་འགལ་ཟླར་གྱུར་པའི་དགེ་བའི་ལས་ལམ་ནི་གཉིས་ཏེ། ཟག་བཅས་དང༌། ཟག་མེད་དོ། ། དང་པོ་ལ་གཉིས་ཏེ། འདོད་པའི་སས་བསྡུས་པ་དང༌། བསམ་གཏན་གྱི་སས་བསྡུས་པའོ། །
དང་པོ་ལ་གཉིས་ཏེ། ལུས་ངག་གི་དང༌། ཡིད་ཀྱིའོ། ། དང་པོ་ལ་ཡང་གཉིས་ཏེ། བར་མའི་ངོ་བོར་གྱུར་པ་དང༌། སྡོམ་པའི་ངོ་བོར་གྱུར་པའོ། ། དེ་གཉིས་ཀ་ལ་ཡང་སྤྱིར་གཟུགས་ཅན་གྱིས་ཁྱབ་པ་དང༌། བྱེ་བྲག་ཏུ་སྦྱོར་འཇུག་གི་ངོ་བོར་གྱུར་པའི་རིག་བྱེད་དང་རིག་བྱེད་མ་ཡིན་པ་གཉིས་ཡོད་ཅིང༌། དངོས་གཞི་ལ་ནི་རིག་བྱེད་མ་ཡིན་པས་ཁྱབ་པ་ཉིད་བྱེ་བྲག་ཏུ་སྨྲ་བའི་ལུགས་རྣམ་པར་དག་པ་དེའོ། ། དེ་སྐབས་ཀྱི་སྡོམ་པ་དེ་ལ་ནི་སོ་སོར་ཐར་པའི་སྡོམ་པས་ཁྱབ་ཅིང༌།
དེ་ཁས་ལེན་ལན་གསུམ་གྱིས་ཐོབ་དགོས་པའི་ཤེས་བྱེད་ཀྱང་མི་དགེ་བ་དེ་དང་དེ་དག་གི་སྦྱོར་བ་སྤོང་བ་སྔོན་ཏུ་བཏང་ནས་གང་གི་ཚེ་དངོས་གཞི་སྤོང་བའི་ངོ་བོར་གྱུར་པའི་རིག་བྱེད་མ་ཡིན་པ་སྐྱེས་པ་དེ་ནས་སྡོམ་པར་འཇོག་པའི་རྒྱུ་མཚན་གྱིས་ཡིན་ནོ། ། དེ་བཞིན་དུ་ལུས་ངག་གི་མི་དགེ་བའི་ངོ་བོར་གྱུར་པའི་ལས་ལམ་ནི་གཉིས་ཁོ་ན་ཏེ། བར་མ་དང་སྡོམ་མ་ཡིན་ནོ། ། དེ་དག་གི་ཤེས་བྱེད་ཀྱང་སྤྱིར་རིག་བྱེད་ཀྱི་ངོ་བོར་གྱུར་པའི་ལས་དགེ་བ་དང་མི་དགེ་བ་དག་ཁས་མི་ལེན་པ་མ་ཡིན་མོད། ལུས་ངག་གང་རུང་གི་ལས་ཀྱི་ལམ་དུ་འཇོག་པ་ནི་རིག་བྱེད་མ་ཡིན་པའི་གཟུགས་ཁོ་ནར་ངེས་པའི་རྒྱུ་མཚན་གྱིས་སོ། ། གཉིས་པ་ཡིད་ཀྱི་དགེ་བ་དང་མི་དགེ་བ་གསུམ་ནི། ལས་དང་ལམ་གཉིས་ཀའི་གཞི་མཐུན་པར་ཁས་ལེན་པ་ནི་མ་ཡིན་ཏེ། ཡིན་ན་ཡིད་ཀྱི་ལས་སུ་འདོད་དགོས་པ་ལས་དེ་ཡང་མ་ཡིན་ཏེ། ཉོན་མོངས་པ་གསུམ་པོ་དག་དང་དེའི་འགལ་བ་མི་མཐུན་ཕྱོགས་དག་ལས་གང་ཡང་རུང་བར་ཁས་ལེན་པ་ཡིན་གྱི། སེམས་པར་མི་འདོད་པའི་ཕྱིར་རོ། །
ཡིད་ཀྱི་གསུམ་པོ་འདི་ལ་ནི། འདོད་པའི་དགེ་བ་དང༌། མི་དགེ་བ་དག་གང་དུ་ཡང་བར་མ་དང་སྡོམ་པ་དང་སྡོམ་མ་ཡིན་གྱི་རྣམ་པར་བཞག་པ་ཁས་མི་ལེན་ཏེ། གཟུགས་ཅན་དུ་མི་རུང་བའི་ཕྱིར་དང༌། སོ་སོར་ཐར་པའི་སྡོམ་པ་དང་སྡོམ་མ་ཡིན་ལ་ནི་ཡིད་ཀྱི་ངོ་བོར་གྱུར་པ་དག་ཁས་མི་ལེན་པའི་ཕྱིར་དང༌། དེ་དག་ཁས་མི་ལེན་པ་ན་དེ་གཉིས་ཀྱི་བར་མ་ཁས་ལེན་པའི་ཐབས་མེད་པའི་ཕྱིར། མདོར་ན་སྤྱིར་ལས་ལ་རིག་བྱེད་དང་རིག་བྱེད་མ་ཡིན་པ་དང༌། སེམས་པ་ཞེས་བྱ་བ་གསུམ་དུ་གྲངས་ངེས་པ་ལས། བརྣབ་སེམས་སོགས་ཡིད་ཀྱི་མི་དགེ་བ་གསུམ་དང༌། དེའི་འགལ་ཟླར་གྱུར་པའི་དགེ་བ་གསུམ་སྟེ།
དྲུག་པོ་དེ་དག་ནི་རིག་བྱེད་ཀྱི་གཟུགས་ལ་སོགས་པ་གསུམ་པོ་གང་དུ་ཡང་མི་རུང་བའི་རྒྱུ་མཚན་གྱིས་ལས་སུ་འཆད་མི་ནུས་ཀྱང་ལས་ཀྱི་ལམ་ཞེས་ནི་བྱ་བ་ཡིན་ཏེ། སེམས་པ་འཇུག་པའི་གཞིའམ་རྟེན་ཡིན་པའི་ཕྱིར། དེ་བས་ན་ལུས་ངག་གི་བདུན་ལ་ནི་ཡིད་ཀྱི་ལས་འཇུག་པའི་གཞི་ཡིན་པས་ལས་ཀྱི་ལམ་དུ་འཇོག་པར་མ་ཟད་པར་ལས་དང་ལམ་གཉིས་ཀ་ཡིན་པས་ཀྱང་དེ་ཞེས་བྱའོ། ། དེའི་ཕྱིར་དགེ་བ་དང་མི་དགེ་བའི་ལས་ལམ་བཅུ་བཅུ་འཆད་པའི་སྐབས་འདིར་དེ་དང་དེའི་ངོ་བོར་གྱུར་པའི་སེམས་པའི་ལས་ནི་བཤད་པ་མེད་དོ། ། ཞེས་བྱ་བ་འདི་ངེས་སོ། ། གལ་ཏེ་འོ་ན་མི་དགེ་བ་བཅུ་སྤོང་བའི་གཉེན་པོར་གྱུར་པའི་འདོད་པའི་སས་བསྡུས་ཀྱི་དགེ་བ་བཅུ་ཁས་ལེན་པ་དེ་ལྟར་ན། འདོད་པའི་སས་བསྡུས་ཀྱི་གཉེན་པོས་འདོད་པ་ལ་ཆགས་བྲལ་བྱེད་ནུས་པར་འགྱུར་རོ། ། ཞེ་ན། མ་ཡིན་ཏེ། འདོད་པའི་སས་བསྡུས་ཀྱི་དགེ་བ་བཅུ་པོ་དེའི་ནང་ན་འདོད་པའི་སས་བསྡུས་ཀྱི་ཉེས་པའི་གཙོ་བོ་རྣམ་འཚེ་མགོ་གནོན་བྱེད་ཀྱི་གཉེན་པོ་ཡོད་ཀྱང་འདོད་པའི་འདོད་ཆགས་ཀྱི་གཉེན་པོ་མེད་པའི་ཕྱིར།
འདོད་པའི་སས་བསྡུས་ཀྱི་སྤོང་བ་བདུན་པོ་འགལ་ཟླ་བདུན་སྤོང་བྱེད་དུ་ཁས་ལེན་ཀྱང་སྤོང་གཉེན་དུ་འཇོག་པ་མ་ཡིན་ཏེ། ས་མཚུངས་པས་དེའི་ཐོབ་པ་གཅོད་མི་ནུས་པའི་ཕྱིར་དང༌། མཉམ་པར་མ་བཞག་པའི་སས་བསྡུས་པའི་རྒྱུ་མཚན་གྱིས་བྲལ་ཐོབ་འདྲེན་བྱེད་ཀྱི་ལམ་དུ་མི་རུང་བའི་ཕྱིར། འོ་ན་མི་དགེ་བ་བཅུ་པོའི་སྤོང་བ་གཉེན་པོ་གང་ཞེ་ན། དེ་ནི་གཉིས་ཏེ། གཟུགས་ཀྱི་སས་བསྡུས་པ་དང༌། ཟག་པ་མེད་པའོ། ། དེ་ཡང་གང་ཞེ་ན། བསམ་གཏན་དང་པོའི་ཉེར་བསྡོགས་ཀྱི་ངོ་བོར་སྐྱེས་པའི་ཟག་བཅས་དང་ཟག་མེད་ཀྱི་ལྷག་མཐོང་ངོ༌། ། དེ་དག་ལའང་གཉིས་གཉིས་ཏེ།
ལུས་ངག་གི་མི་དགེ་བ་བདུན་གྱི་སྤོང་གཉེན་དུ་གྱུར་པ་དང༌། ཡིད་ཀྱི་གསུམ་པོའི་སྤོང་གཉེན་དུ་གྱུར་པའོ། ། དང་པོ་ལ་ནི་གཟུགས་ཅན་དང༌། གཟུགས་ཅན་མ་ཡིན་པ་གཉིས་ཀ་ཡོད་དེ། སྤྱིར་བསམ་གཏན་དང་པོའི་ཉེར་བསྡོགས་དེ་འཁོར་བཅས་སུ་ཕོང་པོ་ལྔ་པོ་ཅན་ཡིན་པ་དང༌། བྱེ་བྲག་ཏུ་བསམ་གཏན་དང་ཟག་མེད་ཀྱི་ངོ་བོར་གྱུར་པའི་ལུས་ངག་གི་སྤོང་བ་བདུན་ནི་རིག་བྱེད་མ་ཡིན་པའི་གཟུགས་སུ་ཁས་ལེན་པའི་ཕྱིར། ཕྱི་མ་ལ་ནི་གཟུགས་ཅན་མི་སྲིད་དེ། ཡིད་ཀྱི་མི་དགེ་བ་གསུམ་སྤོང་བའི་གཉེན་པོ་གཟུགས་ཅན་དག་མ་བཤད་པའི་ཕྱིར། འོ་ན་གསུམ་པོ་དེ་དག་གི་གཉེན་པོར་གྱུར་པའི་བསམ་གཏན་དང་ཟག་མེད་ཀྱི་སྡོམ་པ་དག་ཀྱང་ཁས་མི་ལེན་ནམ་ཞེ་ན། དེ་ནི་ཁས་མི་ལེན་པ་མ་ཡིན་ཏེ།
ཇི་སྐད་དུ། བར་ཆད་མེད་ལམ་སྐྱེས་དེ་གཉིས། ། མི་ལྕོགས་མེད་ལ་སྤོང་ཞེས་བྱ། ། ཞེས་གསུངས་པས་སོ། ། གལ་ཏེ་དེ་ལྟར་བཤད་པ་དེ་ནི་ལུས་ངག་གི་མི་དགེ་བ་བདུན་པོ་དག་གི་གཉེན་པོ་ལ་དགོངས་སོ་ཤེ་ན། མ་ཡིན་ཏེ། སྤྱིར་ཡང་ས་གོང་མའི་ཉེར་བསྡོགས་འོག་མའི་སྤོང་གཉེན་དུ་འཆད་པ་ནི་ས་འོག་མའི་འདོད་ཆགས་ལ་དགུ་དགུར་ཕྱེ་ནས་སྤོང་བ་ཡིན་ལ། བྱེ་བྲག་ཏུ་བསམ་གཏན་དང་པོའི་ཉེར་བསྡོགས་ཀྱིས་ནི་འདོད་པའི་འདོད་ཆགས་དང་རྣམ་འཚེ་གཉིས་སྤོང་བའི་ཆ་ནས་ས་དེའི་སྤོང་གཉེན་དུ་འཇོག་པ་ཡིན་གྱི། དེ་མི་སྤོང་བར་ལུས་ངག་གི་མི་དགེ་བ་ཙམ་སྤོང་བའི་ཆ་ནས་འདོད་པའི་གཉེན་པོར་གཞག་མི་ནུས་པའི་ཕྱིར་དང༌། གལ་ཏེ་ནུས་ན་སོ་སོར་ཐར་པའི་སྡོམ་པ་ཡང་དེར་ཐལ་བས་སོ། །
དེའི་ཕྱིར་སྤོང་བའི་སྡོམ་པ་ནི་འདོད་པའི་འདོད་ཆགས་ཀྱི་དང༌། རྣམ་འཚེའི་གཉེན་པོར་གྱུར་པའི་ཆགས་སྡང་མེད་པའི་དགེ་བའི་རྩ་བ་ཉིད་ཡིན་ལ། དེ་ཡང་འཁོར་དང་བཅས་ན་ཕུང་པོ་ལྔ་པ་ཅན་ནོ། ། དེ་ལྟར་ན་སོ་ཐར་གྱི་སྡོམ་པ་ལ་གཟུགས་ཅན་གྱི་ཁྱབ་པ་དང༌། སྡོམ་པ་ཕྱི་མ་གཉིས་ལ་གཟུགས་ཅན་ཡིན་མ་ཡིན་གཉིས་ཀ་སྲིད་པ་ལ་དགོངས་ནས་ཐ་མ་གཉིས་སེམས་ཀྱི་རྗེས་འབྲང་ཡིན་པ་དང༌། འཁོར་བཅས་ཕུང་པོ་ལྔ་པ་ཅན་དུ་བཤད་དོ། ། ཞར་ལ་ཇི་སྐད་དུ། ཐ་མ་གཉིས་ནི་སེམས་རྗེས་འབྲང༌། ། ཞེས་པའི་དོན་ཡང་ཤི་འཕོས་ནས་ཀྱང་སེམས་ཀྱི་རྗེས་སུ་འབྲང་ཞེས་པ་ལྟ་བུའི་དོན་དུ་འཆད་པ་དག་མང་ཡང༌། དཔྱིས་ཕྱིན་པ་མ་ཡིན་གྱི།
ཇི་སྲིད་སྡོམ་པ་གཉིས་པོ་ཐོབ་ནས་མ་བཏང་བ་དེ་སྲིད་དུ་སེམས་དང་བཅས་པའི་གནས་སྐབས་ཉིད་ན་ཡོད་ཀྱི། སོ་སོར་ཐར་པའི་སྡོམ་པ་ལྟར་སེམས་མེད་ཀྱི་གནས་སྐབས་ན་ཡོད་པ་མ་ཡིན་ཞེས་བྱ་བའི་དོན་ནོ། ། དེའི་གོ་བ་ཡང་སྡོམ་པ་འདི་གཉིས་ལ་ཡིད་ཀྱི་སྡོམ་པ་ངེས་པར་ཡོད་པའི་རྒྱུ་མཚན་གྱིས་སོ། ། འོ་ན་ཡིད་ཀྱི་སྡོམ་པའི་ངོ་བོར་ཐེག་པ་ཆེན་པོ་པ་དག་གི་འདོད་པ་ལྟར་སེམས་པར་ཁས་ལེན་ནམ་ཞེ་ན། མ་ཡིན་ཏེ། ཇི་སྐད་དུ། ཤེས་བཞིན་དང་ནི་དྲན་དག་གཉིས། ། ཡིད་དང་དབང་པོའི་སྡོམ་པ་ཡིན། ། ཞེས་བཤད་པས་དྲན་པ་དང་ཤེས་བཞིན་གྱི་ངོ་བོར་གྱུར་པའོ། ། འདི་ཡང་བསམ་གཏན་གྱི་སེམས་མ་ཐོབ་པ་དག་ལ་ནི་ཡིད་དང་དབང་པོའི་སྡོམ་པ་མཚན་ཉིད་པ་ཁས་མི་ལེན་ཏེ།
འདོད་པའི་སས་བསྡུས་ཀྱི་སྡོམ་པ་ལ་སོ་ཐར་གྱིས་ཁྱབ་ཅིང༌། དེ་ལ་ཡིད་དང་དབང་པོའི་སྡོམ་པ་མི་སྲིད་པའི་ཕྱིར་རོ། ། ཡང་གལ་ཏེ་འོ་ན་རྟེན་གྱི་གང་ཟག་གང་གི་རྒྱུད་ལ་མི་དགེ་བའི་ལས་ལམ་དངོས་གཞི་མངོན་དུ་གྱུར་པ་དེའི་ཚེ་དགེ་བའི་ལས་ལམ་དངོས་གཞི་གཏོང་བ་དང༌། ཡང་ཅིག་ཤོས་མངོན་དུ་གྱུར་པ་དེའི་ཚེ་མི་དགེ་བའི་ལས་ལམ་དངོས་གཞི་གཏོང་བར་ངེས་སམ་ཞེ་ན། དེ་ལྟར་ངེས་པ་མ་ཡིན་ཏེ། ཇི་སྐད་དུ། སྡོམ་མིན་གནས་པ་དགེ་བ་དང༌། ། སྡོམ་ལ་གནས་པ་མི་དགེ་བའི། ། རྣམ་རིག་མིན་ལྡན་ཇི་སྲིད་དུ། ། རབ་དང་ཉོན་མོངས་ཤུགས་ལྡན་པར། །
ཞེས་གསུངས་པས་སོ། ། དེ་དུས་ཀྱི་དགེ་མི་དགེ་གཉིས་པོ་ཡང་བར་མའི་ངོ་བོར་གྱུར་པ་ཡིན་གྱི། སྡོམ་པའམ་སྡོམ་མིན་གྱི་ངོ་བོ་ནི་མ་ཡིན་ཏེ། སྡོམ་པ་དང་ལྡན་པ་ལ་སྡོམ་མིན་དང༌། སྡོམ་མིན་ཅན་ལ་སྡོམ་པའི་དགེ་བ་མངོན་དུ་འགྱུར་མི་སྲིད་པའི་ཕྱིར་རོ། ། དེ་བས་ན་བར་མ་མི་དགེ་བའི་ལས་ལམ་དངོས་གཞིར་གྱུར་པའི་སྲོག་གཅོད་ཀྱི་ལས་ལྟ་བུས། སྡོམ་པ་དགེ་བའི་ངོ་བོར་གྱུར་པའི་སྲོག་གཅོད་སྤོང་བའི་ལས་ལམ་དངོས་གཞི་གཏོང་ནུས་པ་མ་ཡིན་ཞིང༌། ཅིག་ཤོས་ཀྱིས་ཀྱང་སྡོམ་མ་ཡིན་གྱི་ལས་ལམ་དངོས་གཞི་གཏོང་བ་མ་ཡིན་པར་གྲུབ་བོ། ། དེ་ལྟར་ཤེས་པ་ན་བར་མའི་ངོ་བོར་གྱུར་པའི་སྲོག་གཅོད་ཀྱི་ཕམ་པས་སོ་ཐར་གྱི་སྡོམ་པ་མི་གཏོང་ཞིང༌། སྡོམ་མིན་གྱི་ངོ་བོ་གྱུར་པའི་སྲོག་གཅོད་ཀྱི་ཕམ་པ་ལྟ་བུས་གཏོང་ངོ་ཞེས་ངེས་པར་བྱའོ། །
བསམ་གཏན་གྱི་སྡོམ་པ་ནི་བར་མ་མི་དགེ་བའི་སྦྱོར་བ་ཙམ་གྱིས་ཀྱང་གཏོང་བར་ངེས་ཏེ། དེའི་ཚེ་འདོད་པའི་ཉོན་མོངས་མངོན་དུ་གྱུར་པའི་ཕྱིར་རོ། ། གཉིས་པ་བསམ་གཏན་གྱི་སས་བསྡུས་པའི་དགེ་བ་བཅུའི་རྣམ་གཞག་སྤྱིར་བསམ་གཏན་གྱི་སས་བསྡུས་པའི་དགེ་བ་ལ་བསམ་གཏན་གྱི་སྡོམ་པ་དང་མི་ལྡན་པ་དག་སྲིད་ཀྱང༌། རང་གི་ངོ་བོ་ནི་བར་མ་དགེ་བའི་ངོ་བོར་གྱུར་པ་དང་སྡོམ་པའི་ངོ་བོར་སྐྱེ་བ་གཉིས་འབྱུང་ངོ༌། ། དང་པོ་ནི། བསམ་གཏན་གྱི་ས་པའི་དགེ་བ་རིག་བྱེད་དང་སེམས་པའི་ངོ་བོར་གྱུར་པ་དང༌། སེམས་མེད་ཀྱི་སྙོམས་པར་འཇུག་པ་གཉིས་ལྟ་བུའོ། ། གཉིས་པ་སྡོམ་པའི་ངོ་བོར་སྐྱེ་བ་ལ་གཉིས་ཏེ། ལུས་ངག་གི་དང༌། ཡིད་ཀྱིའོ། །
དང་པོ་ལ་ནི་ལས་ལམ་དངོས་གཞི་ལ་རིག་བྱེད་མ་ཡིན་པའི་གཟུགས་ཀྱིས་ཁྱབ་པ་ལྟ་ཅི་སྨོས།

སྡོམ་པ་དེའི་སྦྱོར་འཇུག་གི་ངོ་བོར་གྱུར་པའི་རིག་བྱེད་ཀྱང་ཁས་ལེན་པ་མ་ཡིན་ཏེ། ཇི་སྐད་དུ། བསམ་གཏན་ཟག་མེད་སྡོམ་པ་ནི། ། དངོས་དང་དུས་ནི་ཐམས་ཅད་ལས། ། ཞེས་མི་དགེ་བའི་ལས་ལམ་གྱི་དངོས་གཞི་ཁོ་ན་སྤངས་པས་རབ་ཏུ་ཕྱེ་བ་བཤད་པའི་ལུང་ལས་དང༌། རིགས་པ་ཡང་སོ་ཐར་ནི་འདོད་པའི་ཉོན་མོངས་པ་དག་གི་འབྲས་བུ་ལ་སྐྱོན་དུ་བལྟས་པའི་སྒོ་ནས་དེའི་རྒྱུ་དང་དུ་མི་ལེན་པ་ཙམ་ཡིན་པས་སྦྱོར་བ་རིག་བྱེད་ལ་ལྟོས་ཤིང༌། འདི་ནི་རྒྱུ་འདོད་པའི་ཉོན་མོངས་པ་སྤངས་པའི་སྒོ་ནས་དེའི་འབྲས་བུ་སྤངས་པའི་འགོག་པ་མངོན་དུ་བྱེད་པ་ཡིན་པས་ལུས་ངག་གི་སྦྱོར་བ་ལ་མི་ལྟོས་པ་དང༌། གཟུགས་ན་སྤྱོད་པའི་རིག་བྱེད་མ་ཡིན་པ་ནི་རྒྱུ་རིག་བྱེད་ལ་ངེས་པར་མི་ལྟོས་པ་ནི་འདི་པ་དག་གི་གྲུབ་པའི་མཐའོ། ། དེ་བཞིན་དུ་སྡོམ་པ་འདི་གཉིས་ནི། སྤང་བྱ་རང་བཞིན་གྱི་ཁ་ན་མ་ཐོ་བ་སྤོང་བས་རབ་ཏུ་ཕྱེ་བ་ཡིན་གྱི། བཅས་པའི་ཁ་ན་མ་ཐོ་བ་སྤོང་བས་རབ་ཏུ་ཕྱེ་བ་ནི་མ་ཡིན་ཏེ།
དེ་སྤོང་བ་ནི་སོ་སོར་ཐར་པའི་ཁྱད་ཆོས་ཡིན་པའི་ཕྱིར། དེའི་ཕྱིར་བསམ་གཏན་གྱི་སས་བསྡུས་པའི་བཅས་ལྟུང་སྤོང་བའི་དགེ་བ་ཡང་རྣམ་པར་མ་བཞག་གོ ། མདོར་ན་བསམ་གཏན་དང་ཟག་མེད་ཀྱི་སྡོམ་པའི་ངོ་བོར་གྱུར་པའི་སྤོང་བ་བདུན་པོ་ནི་སྦྱོར་འཇུག་དང་བྲལ་བའི་ལས་ལམ་དངོས་གཞི་ཁོ་ན་ཉིད་དུ་ངེས་པར་མ་ཟད། སྤོང་བ་བདུན་པོ་ཡང་རྫས་ཐ་མི་དད་པ་ཡིན་ཏེ། ཇི་སྐད་དུ། རྒྱས་བྱུང་ཐ་དད་མིན་ལས་སྐྱེ། ། ཞེས་སྡོམ་པ་གཉིས་པའི་སྤོང་བ་བདུན་ཀ་ཡང་འབྱུང་བ་བཞི་ཚན་ཐ་མི་དད་པ་རེ་རེ་ལ་སྐྱེ་བར་བཤད་པའི་ཕྱིར། གཉིས་པ་ཡིད་ཀྱི་སྤང་བྱ་གསུམ་སྤོང་བའི་བསམ་གཏན་དང་པོའི་ཉེར་བསྡོགས་སྐད་ཅིག་མ་དང་པོའི་ངོ་བོར་གྱུར་པའི་ཏིང་ངེ་འཛིན་གང་ནས་སྐྱེས་པ་དེ་ནས་མངོན་དུ་འགྱུར་བ་ཡིན་ལ། དེ་དང་དུས་མཉམ་པར་བསམ་གཏན་གྱི་སྡོམ་པ་ཡང་སྐྱེས་པ་ཡིན་ཏེ། ཇི་སྐད་དུ།
བསམ་གཏན་ལས་སྐྱེས་བསམ་གཏན་གྱི། ། ས་ཉིད་ཀྱིས་ཐོབ། ཅེས་བཤད་པས་སོ། ། འདིར་ཡང་མངོན་དུ་འགྱུར་བ་ནི་ཡིད་ཀྱི་སྡོམ་པ་ཁོ་ན་ཡིན་ལ། དེའི་སྟོབས་ཀྱིས་ལུས་ངག་གི་སྤོང་བ་བདུན་པོ་རྗེས་སུ་སྐྱེ་དགོས་པ་ཡིན་ཏེ། རྒྱུ་བསམ་གཏན་གྱི་ཏིང་ངེ་འཛིན་སྔོན་དུ་སོང་བ་མེད་པར་འབྲས་བུ་བསམ་གཏན་གྱི་སས་བསྡུས་པའི་རིག་བྱེད་མ་ཡིན་པའི་གཟུགས་སྐྱེ་བ་མེད་པའི་ཕྱིར། དཔེར་ན་འདོད་པའི་རྟེན་ལ་བསམ་གཏན་དང་པོའི་ཏིང་ངེ་འཛིན་སྐྱེད་ནས་བསྒོམ་པའི་སྟོབས་ཀྱིས་བསམ་གཏན་གྱི་ས་པའི་འབྱུང་བ་ཆེན་པོ་བཞི་བསྒྲུབ་དགོས་པར་བཤད་པ་བཞིན་ནོ། ། གཉིས་པ་ཟག་མེད་ཀྱི་དགེ་བ་བཅུའི་རྣམ་པར་བཞག་པ་ནི། དེ་ལ་ཡང་ལུས་ངག་གི་ངོ་བོར་གྱུར་པ་དང༌། ཡིད་ཀྱི་ངོ་བོར་གྱུར་པའོ། །
དང་པོ་ལ། བར་མའི་ངོ་བོར་གྱུར་པ་དང༌། སྡོམ་པའི་ངོ་བོར་གྱུར་པ་གཉིས། དང་པོ་ལ། རིག་བྱེད་དང་རིག་བྱེད་མ་ཡིན་པ་གཉིས་ཀ་ཡོད་ལ། གཉིས་པ་ལ་ནི་རིག་བྱེད་མ་ཡིན་པའི་གཟུགས་ཀྱིས་ཁྱབ་པ་ཡིན་ནོ། ། འོ་ན་བསམ་གཏན་དང་ཟག་མེད་ཀྱི་བར་མ་དགེ་བ་རིག་བྱེད་མ་ཡིན་པའི་ངོ་བོར་སྐྱེས་པ་དེ་དང༌། སྡོམ་པའི་ངོ་བོར་གྱུར་པའི་རིག་བྱེད་མ་ཡིན་པའི་གཟུགས་གཉིས་ཀྱི་ཁྱད་པར་ཅི་ཞེ་ན། བསམ་གཏན་དང་ཟག་མེད་གང་རུང་གི་སས་བསྡུས་པ་གཞིར་བྱས་པ་ལ་ལུས་ངག་གི་མི་དགེ་བའི་ལས་ལམ་བདུན་པོ་གང་རུང་གི་འགལ་བ་མི་མཐུན་ཕྱོགས་སུ་གྱུར་པ་དང་མ་གྱུར་པའི་དབྱེ་བ་ལས་སོ། ། གཉིས་པ་ཡིད་ཀྱི་སྤང་བྱ་གསུམ་སྤོང་བའི་ཟག་མེད་ཀྱི་དགེ་བ་ནི་སྡུག་བསྔལ་ལ་ཆོས་བཟོད་ཀྱི་ཚོགས་པ་ན་ཡོད་པའི་དགེ་བ་ཇི་སྙེད་པ་དག་ཡིན་ལ།
དེ་དང་དུས་མཚུངས་པར་ཡིད་ཀྱི་སྡོམ་པ་གསུམ་སྐྱེས་པ་ཡིན་ལ། དེའི་སྟོབས་ཀྱིས་སྐད་ཅིག་གཉིས་པར་ཟག་མེད་ཀྱི་ཡེ་ཤེས་དེའི་སྟོབས་ཀྱིས་ལུས་ངག་གི་སྡོམ་པའི་ངོ་བོར་གྱུར་པའི་རིག་བྱེད་མ་ཡིན་པའི་གཟུགས་སྐྱེ་བར་ངེས་སོ། ། དེ་ལྟར་ན་སྡོམ་པ་ཕྱི་མ་གཉིས་སྐྱེ་བའི་གནས་སྐབས་ནི་གཉིས་ཏེ། ཡིད་ཀྱི་སྡོམ་པ་སྐྱེ་བའི་དང༌། ལུས་ངག་གི་སྡོམ་པ་སྐྱེ་བའི་འོ། ། དང་པོ་ནི། ཇི་སྐད་དུ། བསམ་གཏན་ལས་སྐྱེས་བསམ་གཏན་དང༌། ། ཞེས་དང༌། འཕགས་དེས་ཞེས་པའི་གཞུང་གིས་བསྟན་པ་ཡིན་ལ།
གཉིས་པ་གཉིས་ནི། ཇི་སྐད་དུ། ཏིང་འཛིན་སྐྱེས་འབྱུང་མ་ཟིན་དང༌། ། རྒྱལ་བྱུང་ཐ་དད་མིན་ལས་སྐྱེ། ། ཞེས་པའི་གཞུང་གིས་སྟོན་ནོ། ། དེ་ལྟར་ན་ཡང་གཉིས་པོ་ཐོབ་པ་ནི་ལྷན་ཅིག་ཏུ་ཡིན་ཏེ། ཇི་སྐད་དུ། བསམ་གཏན་སྐྱེས་དང་དེ་ལྡན་པ། ། ཞེས་དང༌། ཟག་མེད་འཕགས་པའི་སེམས་ཅན་དང༌། །
ཞེས་གསུངས་སོ། ། གལ་ཏེ་མཉམ་གཞག་གི་ས་པའི་སྡོམ་པ་རེ་རེ་ལ་རྫས་ཐ་དད་པ་གཉིས་གཉིས་ཀྱི་བཤད་པ་མེད་དོ་ཅེ་ན། མ་བཤད་པ་མ་ཡིན་ཏེ། ཇི་སྐད་དུ། ཆོས་མངོན་ཤེས་རབ་དྲི་མེད་རྗེས་འབྲང་བཅས། ། ཞེས་དང༌། སྙོམས་འཇུག་དགེ་བ་རྩེ་གཅིག་པ། ། རྗེས་འབྲང་བཅས་ན་ཕུང་པོ་ལྔ། ། ཞེས་བསམ་གཏན་དང་ཟག་པ་མེད་པའི་ཤེས་པ་གཉིས་ཀ་ཡང་འཁོར་བཅས་ཕུང་པོ་ལྔ་པ་ཅན་དུ་བཤད་པ་བཞིན་ནོ། ། དེ་ལྟར་སྡོམ་པ་གསུམ་གྱི་ངོ་བོ་དང་སྐྱེ་ཚུལ་བཤད་ཟིན་ནས།
ལྡན་ཚུལ་དང་གཏོང་ཚུལ་བཤད་པར་བྱ་བ་ལ་གཉིས་ལས། དང་པོ་ལ། སོ་སོར་ཐར་པའི་ལྡན་ཚུལ་ནི། ཇི་སྐད་དུ། སོ་སོར་ཐར་གནས་ཇི་སྲིད་དུ། ། མ་བཏང་བར་དག་ད་ལྟར་གྱི། ། རྣམ་རིག་མི་ལྡན་སྐད་ཅིག་མ། ། དང་པོ་ཕྱིན་ཆད་འདས་དང་ལྡན། ། ཞེས་པས་རིག་བྱེད་མ་ཡིན་པའི་ལྡན་ཚུལ་དང༌། རིག་བྱེད་ཀྱི་ལྡན་ཚུལ་ཀྱང་ཇི་སྐད་དུ།
རྣམ་རིག་བྱེད་ནི་ཐམས་ཅད་ལ། ། བྱེད་པ་དག་ལ་ད་ལྟར་ལྡན། ། མ་བཏང་བར་དུ་སྐད་ཅིག་མ། ། ཕྱིན་ཆད་འདས་ལྡན་མ་འོངས་མེད། ། ཅེས་གསུངས་སོ། ། དེ་ལ་ལྡན་ཚུལ་དང་པོ་ནི་ཕལ་ཆེར་གོ་བར་ཟད་ལ། སོ་ཐར་གྱི་སྡོམ་པ་མ་འོངས་པ་དང་ལྡན་པ་མེད་ཅིང༌། གཞན་གཉིས་མ་འོངས་དང་ལྡན་པ་ཡོད་པའི་ཁྱད་པར་ནི། ཐོབ་པ་སྔར་སྐྱེ་བ་ཡོད་མེད་ཀྱིས་རབ་ཏུ་ཕྱེ་བ་ཡིན་ལ། དེ་ཡང་སེམས་ཁོ་ནའི་རྗེས་སུ་འབྲང་བ་ཡིན་པ་དང་མ་ཡིན་པའི་རྒྱུ་མཚན་གྱིས་སོ། །
གལ་ཏེ་སོ་ཐར་གྱི་སྡོམ་པ་སྐད་ཅིག་མ་དང་པོའི་ཚེ་རིག་བྱེད་ད་ལྟར་བ་ཁོ་ན་དང་ལྡན་པ་དང༌། གཉིས་པ་ཕན་ཆད་འདས་པ་དང་ཡང་ལྡན་པར་བཤད་པ་དེ་སྡོམ་པའི་དབང་དུ་བྱས་པ་མ་ཡིན་ནམ་ཞེ་ན། མ་ཡིན་ཏེ། ལྡན་ཚུལ་འདི་ནི་སྡོམ་པ་དང་སྡོམ་མ་ཡིན་དང་བར་མ་གསུམ་ཆར་གྱི་རིག་བྱེད་ལྡན་ཚུལ་ཡིན་ལ། དེ་ཡང་དེ་གསུམ་ཆར་གྱི་སྦྱོར་བའི་གནས་སྐབས་ཀྱི་རིག་བྱེད་སྐད་ཅིག་མ་དང་པོ་དེའི་ལྡན་ཚུལ་སྟོན་པར་གསལ་ལ། དེ་ནི་སྡོམ་པ་དང་སྡོམ་མ་ཡིན་གང་དུ་ཡང་མི་རུང་བའི་ཕྱིར། དཔེར་ན་དགེ་ཚུལ་གྱི་སྡོམ་པ་ལེན་པའི་བརྗོད་པ་གཉིས་པའི་ཚེ་ན། སོ་ཐར་སྡོམ་པའི་རྣམ་པར་རིག་བྱེད་འདས་པ་དང་ལྡན་ཡང་དེའི་སྡོམ་པ་མ་ཡིན་པ་བཞིན་ནོ། ། གཉིས་པ་བསམ་གཏན་གྱི་སྡོམ་པའི་ལྡན་ཚུལ་ནི། བསམ་གཏན་སྡོམ་དང་ལྡན་པ་ནི། །
རྟག་ཏུ་འདས་དང་མ་འོངས་དང༌། ། ཞེས་བཤད་ནས་ཟག་མེད་སྡོམ་པའི་ལྡན་ཚུལ་ཡང་ཕལ་ཆེར་དེ་དང་འདྲ་བར་སྟོན་པ་ནི། འཕགས་ནི་དང་པོ་འདས་དང་མིན། ། ཞེས་དང༌། དེ་གཉིས་ཀའི་ལྡན་ཚུལ་ནི། མཉམ་གཞག་འཕགས་ལམ་གནས་དེ་གཉིས། ། ད་ལྟར་དང་ལྡན། ཞེས་གསུངས་སོ། ། བསམ་གཏན་གྱི་སྡོམ་པ་འདས་པ་དང་ལྡན་པའི་ཤེས་བྱེད་ནི་ཚེ་འདིར་སྐྱེ་མྱོང་བ་དག་ཏུ་མ་ཟད་ཀྱི། ཚེ་རབས་གཞན་དུ་དེ་སྐྱེ་མ་མྱོང་བ་མི་སྲིད་པ་དང་གཏོང་རྒྱུས་བར་ཆོད་པ་དག་ཀྱང་སེམས་ཀྱི་རྗེས་འབྲང་ཡིན་པའི་དོན་གྱིས་བསམ་གཏན་གྱི་སེམས་ད་ལྟ་བས་སྔོན་གྱི་ཐོབ་པ་ད་ལྟ་བའི་གནས་སུ་འདྲེན་ནུས་པའོ། །
བསམ་གཏན་གྱི་སྡོམ་པ་མ་འོངས་པ་དང་ལྡན་པའི་ཤེས་བྱེད་ནི་ཐོབ་པ་སྔར་སྐྱེ་བ་ཡོད་པའི་རྒྱུ་མཚན་གྱིས་ཡིན་ལ། འདི་ཡང་མ་འོངས་པ་མི་སྐྱེ་བའི་ཆོས་ཅན་རྣམས་དང་ནི་ངེས་པར་ལྡན་པས་ཁྱབ་ལ། སྐྱེ་བའི་ཆོས་ཅན་རྣམས་ནི་གཏོང་རྒྱུས་བར་དུ་མ་ཆོད་པ་དག་དང་ལྡན་པ་ཡིན་ཞིང༌། དེ་དག་གི་ཤེས་བྱེད་ཀྱང་སེམས་ཀྱི་རྗེས་འབྲང་ཡིན་པ་ལ་ཐུག་གོ ། འོ་ན་འདས་པ་ནི་གཏོང་རྒྱུས་བར་ཆོད་པ་དག་དང་ཡང་ལྡན་ལ། མ་འོངས་པ་གཏོང་རྒྱུས་བར་ཆོད་པ་དག་དང་མི་ལྡན་པའི་ཁྱད་པར་ཅི་ཞེ་ན། བཏང་ཟིན་ཐོབ་པ་དང་གཏོང་རྒྱུ་བཏང་མ་ཟིན་པའི་ཁྱད་པར་ལས་སོ། ། ཡང་ཟག་མེད་སྐད་ཅིག་དང་པོ་ལ་གནས་པའི་ཚེ་ཟག་མེད་འདས་པ་དང་མི་ལྡན་པར་བཤད་པ་དེ་ཡང་སྡུག་བསྔལ་ཆོས་བཟོད་ཀྱི་ཚེ་ཁོ་ནར་མ་ཟད། འབྲས་བུ་གསར་དུ་ཐོབ་པ་དང་དབང་པོ་ཕོས་པའི་སྐད་ཅིག་མ་དང་པོ་ལ་གནས་པའི་ཚེ་ཡང་ཟག་མེད་སྡོམ་པ་འདས་པ་དང་ལྡན་པ་མ་ཡིན་ཏེ། ཟག་མེད་སྔ་མ་བཏང་ཟིན་ལ་བཏང་བ་དེ་དང་འདྲ་བ་ཞིག་གསར་དུ་རྙེད་པ་ཡང་མ་ཡིན་པའི་ཕྱིར།
ཡང་ད་ལྟར་དང་ལྡན་ཞེས་པའི་དོན་གྱི་ཤུགས་བསྟན་མཉམ་གཞག་ལས་ལངས་པའི་ཚེ་སྡོམ་པ་དེ་གཉིས་ཀྱི་རིག་བྱེད་མ་ཡིན་པའི་གཟུགས་ད་ལྟ་བ་མངོན་གྱུར་དུ་མི་ལྡན་པའི་དོན་ཡིན་གྱི། སྤྱིར་དུས་དེར་དེ་འདྲ་ད་ལྟ་བ་ཡེ་མེད་པ་ནི་མ་ཡིན་ཏེ། གཞན་དུ་ན་སྐབས་དེར་སྡོམ་པ་རྒྱུན་ཆད་པར་ཐལ་བས་སོ། ། སྐྱོན་མེད་དེ། སྐབས་དེར་སྡོམ་པ་འདས་པའི་ཚེ་ཐོབ་པ་ཡོད་པས་སོ་ཤེ་ན། སྡོམ་པ་དངོས་མེད་ན་དེའི་ཐོབ་པས་སྡོམ་པའི་གོ་མི་ཆོད་དེ། ཐོབ་པ་ནི་ངེས་པར་ལྡན་མིན་འདུ་བྱེད་དུ་གནས་ལ། སྡོམ་པ་ནི་དེར་འགལ་བའི་ཕྱིར་རོ། ། ཡང་འདི་ལྟར་སྡོམ་པ་དང་སྡོམ་མིན་གང་རུང་ལ་རིག་བྱེད་མ་ཡིན་པའི་གཟུགས་ཀྱིས་ཁྱབ་པ་དེ་ལྟ་ན། བར་མ་ལའང་དེས་ཁྱབ་བམ་ཞེ་ན།
མ་ཡིན་ཏེ། ཇི་སྐད་དུ། བར་གནས། ཡོད་ན། ཞེས་དང༌། བར་མ་དོར་ནས་སེམས་ཞན་པས། ། བྱེད་ན་རྣམ་རིག་ཉིད་དང་ལྡན། ། ཞེས་གསུངས་སོ། ། དེ་ལྟར་བཤད་པ་ན་སྡོམ་པ་དང་སྡོམ་མ་ཡིན་ནི་ཀུན་སློང་དྲག་པོ་ཁོ་ནས་ཀུན་ནས་བསླང་བར་ངེས་པའི་ཕྱིར་རིག་བྱེད་མ་ཡིན་པའི་གཟུགས་ཅན་དུ་ངེས་ལ། བར་མ་ལ་ཀུན་སློང་དྲག་ཞན་གྱི་དབྱེ་བས་རིག་བྱེད་ཡིན་མིན་གྱི་གཟུགས་ཀྱི་དབྱེ་བ་གཉིས་འབྱུང་ངོ༌། །
དེའི་ཕྱིར་ལུང་མ་བསྟན་གྱི་ཀུན་སློང་ལའང་ཞན་པས་ཁྱབ་པའི་ཕྱིར་རིག་བྱེད་མ་ཡིན་པའི་གཟུགས་ཅན་དུ་མེད་པས་ཁྱབ་པ་ཁོ་ནར་མ་ཟད། རིག་བྱེད་ཀྱི་གཟུགས་ཀྱང་ཐོབ་བྱའི་ཆོས་ཀྱི་སྔ་ཕྱིར་སྐྱེ་བ་མེད་དེ། ཇི་སྐད་དུ། སྒྲིབ་པ་དང་ནི་མ་སྒྲིབས་པ། ། འདས་པ་དག་དང་ལྡན་པ་མེད། ། ཅེས་དང༌། ལུང་བསྟན་མིན་ཐོབ་ལྷན་ཅིག་སྐྱེས། ། ཞེས་སོ། ། སྐབས་འདིར་རིག་བྱེད་དང་རིག་བྱེད་མ་ཡིན་པའི་གཟུགས་ཀྱི་ལྡན་ཚུལ་ལ་མུ་བཞི་སྟེ། གཉིས་ཀ་དང་ལྡན་པ་ནི་སྡོམ་པའམ་སྡོམ་མིན་ཅན་དག་གོ །
གཉིས་ཀ་དང་མི་ལྡན་པ་ནི་གཟུགས་མེད་ཀྱི་སོ་སོ་སྐྱེ་བོའོ། ། རིག་བྱེད་ཁོ་ན་དང་ལྡན་པ་ནི། ཇི་སྐད་དུ། སེམས་ཞན་པས། ། བྱེད་ན་རྣམ་རིག་ཉིད་དང་ལྡན། ། ཞེས་པའོ། ། རིག་བྱེད་མ་ཡིན་པ་ཁོ་ན་དང་ལྡན་པ་ནི། ཇི་སྐད་དུ། རྣམ་རིག་གཏང་དང་མ་སྐྱེས་པའི། ། འཕགས་པའི་གང་ཟག་རྣམ་རིག་མིན། །
ཞེས་པའོ། ། འདི་ཡང་འཕགས་པའི་གང་ཟག་གཟུགས་མེད་དུ་སྐྱེས་པའི་ཚེ་ལྟ་བུ་དེ་ནི་སྡོམ་པ་དང་སྡོམ་མིན་གང་རུང་དང་ལྡན་ལ། བར་མ་དང་ལྡན་པ་དང་མི་ལྡན་པ་གཉིས་དང༌། བར་མ་དང་ལྡན་ལ། སྡོམ་པ་དང་སྡོམ་མིན་གང་རུང་གཉིས་དང་ལྡན་པ་དང་མི་ལྡན་པའི་མུ་གཉིས་སྟེ་བཞིའོ། ། མུ་གསུམ་ནི་ཤེས་པར་སླ་ལ། སྡོམ་པའམ་སྡོམ་མིན་ཅན་བར་མ་དང་མི་ལྡན་པའི་བར་མ་ཡང་དག་པར་བླངས་པ་དང་མི་ལྡན་ཞིང༌། ཀུན་སློང་དྲག་པོ་ཁོ་ནས་དགེ་བའམ་མི་དགེ་བའི་ལས་བྱེད་པའི་ཚེ་ལྟ་བུའོ། ། ཡང་བསམ་གཏན་གྱི་སྡོམ་པ་ནི་འཐོབ་ཚུལ་གསུམ་སྟེ། སྦྱོར་བས་དང༌།
འདོད་ཆགས་དང་བྲལ་བས་དང༌། སྐྱེ་བས་ཐོབ་པ་གསུམ་མོ། ། དང་པོ་ནི། འདོད་པའི་རྟེན་ལ་བསམ་གཏན་གྱི་ཉེར་བསྡོགས་མངོན་དུ་བྱས་པའི་ཚེ་ལྟ་བུའོ། ། གཉིས་པ་ནི། བསམ་གཏན་གྱི་ས་གོང་མ་ནས་འོག་མར་སྐྱེས་པའི་ཚེ་ལྟ་བུའོ། ། གསུམ་པ་ནི། འདོད་པ་ལ་ཆགས་བྲལ་བྱས་པའི་རྣམ་གྲོལ་ལམ་དགུ་པའི་ཚེ་དངོས་གཞིས་བསྡུས་པའི་བསམ་གཏན་གྱི་སྡོམ་པ་མ་འོངས་པ་ཐོབ་པ་ལྟ་བུའོ། ། ཟག་མེད་ལའང་དེ་དང་འདྲ་བར་ཐོབ་ཚུལ་དང་པོ་གཉིས་ཡོད་ལ། སྐྱེ་བས་ཐོབ་པ་མི་སྲིད་དེ།
ཁམས་གསུམ་པ་ཅན་གྱི་སས་མ་བསྡུས་པའི་ཕྱིར་རོ། ། ཡང་ཇི་སྐད་དུ། འདོད་དང་གཟུགས་སྐྱེས་ལྷ་རྣམས་ལ། ། བསམ་གཏན་སྐྱེས་ཡོད་ཟག་མེད་ནི། ། བསམ་གཏན་ཁྱད་པར་འདུ་ཤེས་མེད། ། སེམས་ཅན་མ་གཏོགས་གཟུགས་མེད་ནའང༌། ། ཞེས་གསུངས་པ་ལས། གཟུགས་ཀྱི་ལྷ་ལ་ནི་བསམ་གཏན་གྱི་སྡོམ་པ་དང་ལྡན་པས་ཁྱབ་ལ་འདོད་པའི་ལྷ་ནི་རྟེན་དུ་རུང་བ་ཙམ་མོ། ། གཟུགས་མེད་པའི་ཁམས་ན་ནི་སྡོམ་པ་འདི་ཡོད་པ་མ་ཡིན་ཏེ། རང་ས་ནས་གཟུགས་མེད་པའི་ཕྱིར་དང༌།
འོག་མར་ཐོབ་པ་ནི་ས་འཕོས་པས་གཏོང་བའི་ཕྱིར། འོ་ན་གཟུགས་མེད་ནའང༌། ཞེས་དེ་ན་ཟག་མེད་ཀྱི་སྡོམ་པ་ཡོད་པར་བཤད་པ་དང་འགལ་ལོ་ཞེ་ན། དེ་ལྟར་བཤད་པ་ནི་དེའི་ཐོབ་པ་ལ་བསམས་པ་ཡིན་ཏེ། ས་འོག་མར་ཐོབ་པའི་ཟག་མེད་ཀྱི་སྡོམ་པ་ནི་ས་འཕོས་པས་མི་གཏོང་བའི་ཕྱིར་དང༌། གཟུགས་ཀྱི་ལྡན་པ་ཡོད་པ་ལ་གཟུགས་ཡོད་པས་མ་ཁྱབ་པའི་ཕྱིར། འོ་ན་བསམ་གཏན་ཁྱད་པར་ཅན་དུ་སྐྱེས་པ་དང༌། འདུ་ཤེས་མེད་པའི་སེམས་ཅན་ལ་དེའི་ལྡན་པ་མེད་པ་ཅི་ཞེ་ན། ཚངས་པ་ཆེན་པོ་ནི་ལྟ་བ་ཕྱིན་ཅི་ལོག་དང་ལྡན་པས་ཟག་མེད་ལམ་གྱི་རྟེན་དུ་མི་རུང་བ་དང༌། གཉིས་པ་ནི་མི་ཁོམ་པའི་གནས་ཡིན་པས་འཕགས་པ་རྣམས་ཀྱིས་གཡང་ས་ལྟ་བུར་གཟིགས་ཏེ་དེར་སྐྱེ་བ་མི་ལེན་པའི་ཕྱིར་རོ། །
ཚངས་པ་ཆེན་པོ་ཟག་མེད་ལམ་གྱི་རྟེན་དུ་མི་རུང་བ་འདི་ཉིད་གྲུབ་མཐའ་སྨྲ་བ་འདི་པ་དག་གི་ལུགས་ཡིན་པ་མོད། ཐེག་པ་ཆེན་པོ་ལས་ནི་ལས་ཀྱི་དབང་གིས་དེར་སྐྱེ་བ་བླངས་པའི་ཚངས་པ་ཆེན་པོ་དང༌། བྱང་ཆུབ་སེམས་དཔའ་སྨོན་ལམ་གྱི་དབང་གིས་དེར་སྐྱེ་བ་བླངས་པ་གཉིས་ལས་དང་པོ་ལྟ་བ་ངན་པ་དང་ལྡན་པ་ཡིན་ཀྱང་གཉིས་པ་ནི་བསམ་གཏན་དང་ཟག་མེད་གཉིས་ཀའི་ལམ་གྱི་རྟེན་ཅན་ནོ། ། ཡང་འོ་ན། བར་མ་དོར་གནས་སེམས་ཞན་པས། ། བྱེད་ན་རྣམ་རིག་ཉིད་དང་ལྡན། ། ཞེས་བཤད་པ་དེ་དེ་ཁོ་ནར་ངེས་སམ་ཞེ་ན། དེ་ལྟར་བཤད་པ་དེ་ནི་བླངས་པས་ཐོབ་པ་མ་ཡིན་པའི་བར་མའི་དབང་དུ་མཛད་པ་ཡིན་ལ། བར་མ་ལེན་བྱེད་ཀྱི་ཆོ་ག་ཇི་ལྟ་བ་བཞིན་གྱིས་བླངས་པ་ལ་ནི་རིག་མིན་གྱི་གཟུགས་དང་ལྡན་པས་ཁྱབ་སྟེ། ཇི་སྐད་དུ།
ལྷག་མའི་རྣམ་རིག་མིན་ཞིང་དང༌། ། ལེན་དང་གུས་པར་བྱེད་པས་ཐོབ། ། ཅེས་བཤད་པའི་ཕྱིར་རོ། ། དེས་ན་དེ་བླངས་པའི་འོག་ཏུ་ནི་ཀུན་སློང་ཞན་པས་བྱས་ཀྱང་རིག་བྱེད་མ་ཡིན་པའི་གཟུགས་དང་ལྡན་ཏེ། དཔེར་ན་རྫས་ལས་བྱུང་བའི་བསོད་ནམས་བཞིན་ནོ། ། གཉིས་པ་གཏོང་ཚུལ་ལ་གསུམ་ལས། དང་པོ་སོ་ཐར་གྱི་ནི། ཇི་སྐད་དུ། བསླབ་པ་ཕུལ་དང་ཤི་འཕོས་དང༌། ། མཚན་གཉིས་དག་ནི་བྱུང་བ་དང༌། །
རྩ་བ་ཆད་དང་མཚན་འདས་ལས། ། སོ་སོར་ཐར་པའི་འདུལ་བ་གཏོང༌། ། ཞེས་པའོ། ། འདི་དག་གི་དོན་ལ་རང་འགྲེལ་ལས། སྒྲུབ་བྱེད་གོ་རིམ་བཞིན་དུ། ཡང་དག་པར་བླངས་པ་དང་འགལ་བའི་རྣམ་པར་རིག་བྱེད་སྐྱེད་པ་དང༌། རྟེན་བོར་བ་དང༌། རྟེན་ཉམས་པ་དང༌། གཞི་ཆད་པ་དང༌། དེ་སྲིད་དུ་འཕངས་པའི་ཕྱིར་རོ། །
ཞེས་དང༌། བསྙེན་གནས་ནི་གཏོང་རྒྱུ་དེ་དག་ཁོ་ནར་མ་ཟད། མཚན་མོ་འདས་པས་ཀྱང་གཏོང་ངོ༌། ། ཞེས་གསུངས། འདི་ནི་སྡོམ་པ་ཡང་དག་པར་བླངས་པ་དང་འགལ་བའི་རིག་བྱེད་སྐྱེས་པ་ཞེས་བྱ་བའི་དོན་ཡིན་གྱི་སྐྱེད་པ་ཙམ་གྱིས་མི་ཆོག་པ་དང༌། དེ་ཡང་རང་བཞིན་གྱི་ཁ་ན་མ་ཐོ་བ་སྤོང་བ་དང༌། འགལ་བ་དགོས་ཀྱི། བཅས་རྐྱང་བླངས་པ་དང་འགལ་བ་ཙམ་གྱིས་མི་ཆོག་པ་དང༌། དེ་ཡང་རྩ་བ་བཞི་བླངས་པ་དང་འགལ་དགོས་པ་དང༌། དེ་ཡང་སྡོམ་པ་གཏོང་འདོད་ཀྱི་བསམ་པས་ཀུན་ནས་བསླངས་དགོས་ཀྱི།
དེ་ལས་གཞན་དུ་ཕམ་པས་ཀྱང་སྡོམ་པ་གཏོང་བར་འགྱུར་ཏེ། སྡོམ་པ་ཡང་དག་པར་བླངས་པ་དང་འགལ་བའི་རིག་བྱེད་སྐྱེས་པའི་ཕྱིར་རོ། ། གལ་ཏེ་སྡོམ་མིན་དང་འགལ་བའི་རིག་བྱེད་སྐྱེས་པའི་སྟོབས་ཀྱིས་སྡོམ་མིན་གཏོང་བ་ནི་ངེས་པར་སྡོམ་པ་སྐྱེས་པ་ལ་རག་ལས་པ་བཞིན་དུ། ཅིག་ཤོས་འདི་ལ་ཡང་སྡོམ་མིན་ངེས་པར་སྐྱེས་པ་ཅིག་དགོས་སམ་མི་དགོས། དགོས་ན་བསླབ་པ་ཕུལ་བ་ཙམ་གྱིས་མི་ཆོག་པར་སྡོམ་མིན་ལེན་དགོས་པ་ཉིད་དུ་ཐལ་བར་འགྱུར་ལ། མི་དགོས་ན་གཉིས་པོ་མི་མཚུངས་པའི་རྒྱུ་མཚན་བཤད་དགོས་སོ་ཤེ་ན། འགྲེལ་པར་དཔེའི་སྒོ་ནས་བཤད་པ་ནི། ནད་འགའ་ཞིག་སྐྱེད་པའི་རྒྱུ་ནི། མི་འཕྲོད་པའི་ཟས་དང༌། སེལ་བའི་ཐབས་ནི་སྨན་ཡིན་པ་དེའི་ཚེ་མི་འཕྲོད་པའི་ཟས་དེ་སྤངས་པ་ཙམ་གྱིས་ནད་སེལ་བར་མི་ནུས་ཀྱི་སྨན་ངེས་པར་སྟེན་དགོས་པ་བཞིན་དུ་སྡོམ་མིན་ནི་སྲོག་གཅོད་པ་ལ་སོགས་པ་མི་བྱ་བར་དམ་བཅས་པ་ཙམ་གྱིས་གཏོང་བར་མི་ནུས་ཀྱི།
དེའི་འགལ་ཟླར་གྱུར་པའི་གཉེན་པོ་རྒྱུད་ལ་སྐྱེད་པར་བྱ་དགོས་སོ། ། ཡང་ནད་སྐྱེད་པ་ལ་མི་འཕྲོད་པའི་ཟས་རྟེན་པ་ཙམ་གྱིས་ཆོག་གི དེའི་འགལ་ཟླར་གྱུར་པའི་སྨན་མི་དགོས་པ་བཞིན་དུ་སྡོམ་པ་གཏོང་བའི་ཚུལ་ཡང་དེ་དང་འདྲ་བར་བཤད་དོ། ། ཡང་རྟེན་བོར་བ་ཞེས་པ་ཡང་སྡོམ་པ་ཇི་ཙམ་དུ་བསྲུང་བ་ཁས་བླངས་པའི་རྟེན་དེ་བོར་བ་ལ་བྱ་བ་ཡིན་གྱི། སྒྲ་ཇི་བཞིན་པ་དེ་ཉིད་ཀྱིས་ཆོག་པ་མ་ཡིན་ཏེ། གཞན་དུ་ན་བསམ་གཏན་དང་ཟག་མེད་ཀྱི་སྡོམ་པ་གཉིས་ཀྱང་ཤི་འཕོས་པས་གཏོང་བ་ཧ་ཅང་ཐལ་ལོ། ། རྟེན་ཉམས་པ་ཞེས་པ་ཡང་ཕོ་མོ་གཉིས་ཀའི་རྟེན་ལས་ཉམས་པ་ལ་འཆད་དགོས་ཀྱི། སྒྲ་ཇི་བཞིན་པ་ལྟར་ན། དགེ་སློང་ཕ་མཚན་གྱུར་པ་ན་སྡོམ་པ་གཏོང་བར་འགྱུར་ཏེ། རྟེན་ཉམས་པའི་ཕྱིར་རོ། །
དགེ་བའི་རྩ་བ་ཆད་པས་གཏོང༌། ། ཞེས་པ་ཡང་ཞིབ་མོར་ཤེས་དགོས་ཏེ། ཆད་པའི་དོན་སྐྱེས་ཐོབ་ཆད་པའམ་སྦྱོར་བྱུང་ཆད་པ་གང་ལ་བྱེད། དང་པོ་ལྟར་ན་དགེ་རྩ་ཆད་པ་སྡོམ་པའི་གཏོང་རྒྱུར་མི་རིགས་ཏེ། སྐྱེས་ཐོབ་ཆད་པའི་དུས་སུ་སྦྱོར་བྱུང་ཆད་ནས་ཡུན་རིང་དུ་ལོན་པའི་ཕྱིར། དེ་སྐད་དུ་ཡང༌། ཀུན་གྱིས་རིམ་གྱིས། ཞེས་གསུངས་སོ། ། གཉིས་པ་ལྟར་ན་དགེ་རྩ་ཆད་པ་གཏོང་རྒྱུར་མ་སོང་སྟེ། དགེ་བའི་རྩ་བ་སྦྱོར་བྱུང་ཆད་པ་ཙམ་གྱིས་དགེ་རྩ་ཆད་པར་བཞག་མི་ནུས་པའི་ཕྱིར།
དེས་ན་རྒྱུ་འབྲས་ལ་སྐུར་པ་འདེབས་པའི་ལོག་ལྟས་སྡོམ་པ་གཏོང་བ་ལ་རྩ་བ་ཆད་པས་གཏོང་ཞེས་ཐ་སྙད་སྦྱར་བདེ་བར་བྱའོ། ། ཡང་བསྙེན་གནས་མཚན་མོ་འདས་པ་ན་གཏོང་ཞེས་པ་ཡང་མཚན་མོ་མ་མཐའི་སྐད་ཅིག་མ་ཐ་མ་འདས་པ་ཙམ་ལ་གཏོང་ཞེས་པ་ནི་མ་ཡིན་ཏེ། དེ་འདས་པའི་འོག་ཏུ་སྐྱ་རེངས་གསུམ་རིམ་གྱིས་ཤར་ནས་ནམ་ལངས་པ་ཡིན་པ་ལས་ནམ་ལངས་ཀྱི་བར་དུ་འདི་མི་གཏོང་བའི་ཕྱིར། དེ་སྐད་དུ་ཡང༌། ནམ་ནི་ལངས་བར་དུ། ། ཞེས་གསུངས་སོ། ། ལུགས་འདིར་ཉིན་ཞག་ཕྱེད་པའི་བསྙེན་གནས་ཀྱི་སྡོམ་པ་ཁས་མི་ལེན་པ་ཡང་མ་ཡིན་ཏེ། ཇི་སྐད་དུ། འགྲེལ་པ་ལས། སྔོན་ཡང་དག་པར་བླངས་པ་བྱས་པ་དེ་ནི་ཟན་ཟོས་ནས་ཀྱང་ནོད་པར་བྱའོ། །
ཞེས་ཕྱི་དྲོ་ལེན་པར་ཡང་བཤད་པའི་ཕྱིར། དེས་ན་ལུགས་འདིར་ཡང་བསྙེན་གནས་ལ་བར་མ་དང་སྡོམ་པ་གཉིས་ལས། དང་པོ་ནི། ཟླ་བ་འབྱུང་ངོ་ཅོག་གི་ཚེས་བརྒྱད་ཐམས་ཅད་ལ་བསྲུངས་བར་དགེ་སློང་གི་དྲུང་དུ་ཁས་བླངས་པ་དེ་ཡང་བར་མ་ལས་མ་འདས་ཏེ། སྡོམ་པ་ནི་དེ་ལྟར་བླངས་པས་མི་སྐྱེ་བའི་ཕྱིར་རོ། ། ཡང་ཁ་ཅིག་ལྟུང་བར་གྱུར་ལས་སྨྲ། ། གཞན་དག་དམ་ཆོས་ནུས་པ་ལས། ། ཁ་ཆེ་རྣམས་ནི་བྱུང་བ་ལ། ། བུ་ལོན་ནོར་བཞིན་གཉིས་སུ་འདོད། ། ཅེས་གསུངས་པ་དེ་ལ་རྐང་པ་དང་པོ་ནི་མདོ་སྡེ་པའི་འདོད་པ་སྟེ།
ཕམ་པ་ལ་འཆབ་བཅས་ཀྱིས་ཁྱབ་པར་ཁས་ལེན་པ་ཡིན་གྱི་རྩ་བའི་ལྟུང་བ་འཆབ་མེད་འདོད་པ་ནི་མ་ཡིན་ཏེ། གཞན་དུ་ན། ཇི་སྐད་དུ། བསླབ་པ་བྱིན་པ་ནི་འདྲ་བ་ཉིད་དོ། ། ཞེས་པའི་གཞུང་གི་དོན་མདོ་སྡེ་པས་འཆད་མི་ནུས་པར་ཐལ་བས་སོ། ། བོད་ལ་ལ་དག ཕམ་པ་འཆབ་མེད་ཅན་ལ་སྡོམ་པ་སླར་བྱིན་ནས་དེའི་འོག་ཏུ་ཆད་པའི་ལས་ཀྱིས་བསླབ་པ་སྤྱོད་པ་ནི་མདོ་སྡེ་པའི་གྲུབ་པའོ། ། ཞེས་ཟེར་བ་དག་ཡོད་ཀྱང་དེ་ནི་འདོད་པ་མ་ཡིན་པར་འགྲེལ་པ་ན་གསལ་བའི་ཚུལ་དེ་མ་ཐག་ཏུ་འཆད་པར་འགྱུར་རོ། ། གོས་དམར་བའི་སྡེ་པ་དག་དམ་པའི་ཆོས་ནུབ་པ་ཡང་སྡོམ་པའི་གཏོང་རྒྱུར་འདོད་མོད། སློབ་དཔོན་དང་བྱེ་བྲག་ཏུ་སྨྲ་བ་ནི་དེའི་ཚེ་སྡོམ་པ་ཕྱིས་མི་སྐྱེ་བ་ཡིན་གྱི་སྔར་ཡོད་གཏོང་བ་ནི་མ་ཡིན་ནོ་ཞེས་འདོད་ལ་སྔར་ཡོད་ཀྱི་སྡོམ་པ་མི་གཏོང་བ་དེ་ལྟ་ན་དམ་པའི་ཆོས་ནུབ་པ་མ་ཡིན་པར་ཐལ་ལོ། །
ཞེས་པའི་སྐྱོན་ཡང་མེད་དོ། ། སྡོམ་པ་སླར་མི་སྐྱེ་བ་དེ་ཉིད་དམ་པའི་ཆོས་ནུབ་པའི་ས་མཚམས་སུ་འཇོག་པའི་ཕྱིར་རོ། ། དེ་ནས་བུ་ལོན་ནོར་བཞིན་ཞེས་བྱ་བའི་གཞུང་གི་དོན་ལ་བོད་མང་པོ་དག་ན་རེ། ཁ་ཆེ་བྱེ་སྨྲའི་འདོད་པ་ནི་རྩ་བའི་ལྟུང་བ་བྱུང་ན་དེའི་ངོས་སྐལ་གྱི་སྡོམ་པ་དེ་གཏོང་བ་ཡིན་གྱི། སྡོམ་པ་མཐའ་དག་གཏོང་བ་མ་ཡིན་ལ་དེ་བཞིན་དུ་མི་གཅིག་བསད་པའི་རྩ་བའི་ལྟུང་བ་བྱུང་བ་ན་ཡང་དེའི་ངོ་སྐལ་གྱི་སྡོམ་པ་དེ་ཉིད་གཏོང་བ་ཡིན་གྱི། སྲོག་གཅོད་ཀྱི་སྤོང་བ་མཐའ་དག་གཏོང་བ་མ་ཡིན་ནོ། ། དེས་ན་གང་ཉམས་པ་དེ་ཉིད་སླར་སོར་མ་ཆུད་པ་དེ་སྲིད་དུ་ནི་ཚུལ་ལྡན་དང་ཚུལ་འཆལ་གཉིས་ཀ་ཡིན་ལ། སླར་སོར་ཆུད་པ་དེའི་ཚེ་ནི་ཚུལ་ཁྲིམས་དང་ལྡན་པ་ཁོ་ནའོ། ། ཞེས་བྱ་བ་འདི་ཡིན་ནོ། ། ཞེས་འཆད་པ་ནི་དེའི་འདོད་པ་ངོས་མ་ཟིན་པ་ཡིན་ནོ། །
འགྲེལ་པར་དེའི་འདོད་པ་འཆད་པ་ན། ཅི་འདྲ་ཡང་རུང་དགེ་སློང་གི་དངོས་པོ་ནི་ཡོད་དེ། འདི་ལྟར་བཅོམ་ལྡན་འདས་ཀྱིས་ཙུནྡ་ལ་བཀའ་སྩལ་བ། དགེ་སློང་བཞི་སྟེ་ལྔ་པ་མེད། ། ལམ་གྱི་རྒྱལ་དང་ལམ་སྟོན་དང༌། ། ལམ་ཕྱིར་འཚོ་དང་ལམ་སུན་འབྱིན། ། ཞེས་གསུངས་སོ། ། གལ་ཏེ་འཆལ་པའི་ཚུལ་ཁྲིམས་ལས་དགེ་སློང་མ་ཡིན་པར་འགྱུར་ན་ནི་བསླབ་པ་སྦྱིན་པ་མེད་པར་འགྱུར་རོ། ། གལ་ཏེ་ཕས་ཕམ་པ་དགེ་སློང་མ་ཡིན་ན་ཅི་སྟེ་ཡང་རབ་ཏུ་མི་འབྱུང༌། ཞེས་འབྱུང་ལ།
དེ་ཉིད་བྱེ་བྲག་ཏུ་སྨྲ་བའི་གཞུང་ཡིན་པའི་ཕྱིར་རོ། ། གལ་ཏེ་ལུང་དེའི་དོན་ཁོ་བོ་ཅག་གིས་ཀྱང་བཤད་ཟིན་པ་དེ་ཉིད་མ་ཡིན་ནམ་ཞེ་ན། ཁྱེད་ཀྱིས་ལེགས་པར་བཤད་པ་མ་ཡིན་ཏེ། རྩ་བའི་ལྟུང་བ་གཅིག་བྱུང་བ་ན་དེའི་ངོ་སྐལ་གྱི་དགེ་སློང་གི་དངོས་པོ་བཏང་བར་བཤད་ལ། ལུང་དེས་ནི་དེས་དེ་གཏོང་བ་ལ་གནོད་བྱེད་བརྗོད་པའི་ཕྱིར། ཇི་སྐད་དུ། ཇི་ལྟར་ཞེ་ན། རྩ་བ་གཅིག་བྱུང་བའི་དགེ་སློང་དེ་ལ་ཆད་པའི་ལས་ཀྱི་བསླབ་པ་བྱིན་ནས་སྤྱོད་པའི་ཚེ་སླར་ཡང་སྔོན་བྱུང་ཟིན་པའི་རྩ་བའི་ལྟུང་བ་དེ་སྤྱད་ན་ཕམ་པ་འབྱུང་བ་མ་ཡིན་པར་ཐལ་བ་དང༌། དེ་འདྲ་དེ་ལ་ཆད་པའི་ལས་ཀྱི་བསླབ་པ་བྱིན་པའི་སྔོན་རོལ་དུ་སླར་ཡང་སྡོམ་པ་ལེན་དགོས་པ་ཉིད་དུ་ཐལ་བར་འགྱུར་ཏེ། རྩ་བའི་ལྟུང་བ་བྱུང་བ་ན་དེའི་ངོ་སྐལ་གྱི་སྡོམ་པ་གཏོང་བའི་ཕྱིར།
རྩ་བའི་ལྟུང་བ་གང་བྱུང་བ་དེ་བཤགས་པའི་ཚེ་ན། ཚུལ་ཁྲིམས་དང་ལྡན་པ་ཁོ་ན་ཡིན་ཞེས་འབྱུང་བ་དེ་ཡང་མི་འཐད་པར་འགྱུར་ཏེ། རྩ་བའི་ལྟུང་བ་དེས་སྡོམ་པ་བཏང་ཟིན་པའི་ཕྱིར། དེས་ན་ཁ་ཆེ་བའི་འདོད་པ་ནི། རྩ་བའི་ལྟུང་བས་སྡོམ་པ་མཐའ་དག་གཏོང་བ་ལྟ་ཅི་སྨོས། ངོ་སྐལ་གྱི་སྡོམ་པ་གཏོང་བར་འདོད་པ་ཡང་མ་ཡིན་ཏེ། འགྲེལ་པ་ལས། ཁ་ཆེ་བྱེ་བྲག་ཏུ་སྨྲ་བ་རྣམས་ནི་འདི་ལྟར་འདོད་དེ། རྩ་བའི་ལྟུང་བ་བྱུང་བ་ལ་ཡང་སྡོམ་པ་གཏོང་བ་མེད་དོ། ། ཅིའི་ཕྱིར་ཞེ་ན།
ཕྱོགས་གཅིག་ཉམས་པས་སྡོམ་པ་ཟད་པར་གཏོང་བ་ནི་མི་རིགས་སོ། ། ཞེས་གསུངས་པས་སོ། ། དེས་ན་རྩ་བའི་ལྟུང་བ་བྱུང་བ་ན་དེའི་ངོ་སྐལ་གྱི་སྡོམ་པ་ཁོ་ན་ཉམས་པར་བྱེད་ཅིང༌། དེ་ཡང་འཆབ་མེད་ནི་སླར་གསོར་རུང་བས་དགྲ་བཅོམ་པའི་འབྲས་བུ་མངོན་དུ་བྱས་པ་དེའི་ཚེ་ཚུལ་ཁྲིམས་དང་ལྡན་པ་ཁོ་ནར་འགྱུར་ལ། འཆབ་བཅས་ནི་སླར་གསོར་མི་ནུས་པས་དེའི་ཕྱིར་བཅོས་པ་ན་ཚུལ་ཁྲིམས་དང་ལྡན་པ་ཁོ་ནར་འགྱུར་བ་ཞེས་བྱ་བ་དེ་མི་སྲིད་དོ། ། ཞེས་འདོད་དོ། ། དེ་ལ་མདོ་སྡེ་པ་ན་རེ། འོ་ན་ལུང་ལས། དེ་བྱས་ན་བྱས་མ་ཐག་ཏུ་དགེ་སློང་དུ་མི་རུང༌། དགེ་སྦྱོང་དུ་མི་རུང༌།
ཤཱཀྱའི་སྲས་ཀྱིར་མི་རུང༌། ཞེས་བཤད་པ་དང་འགལ་ལོ། ། བྱེ་བྲག་ཏུ་སྨྲ་བ་ན་རེ། དེ་ནི་དོན་དམ་པའི་དགེ་སློང་ལ་དགོངས་སོ། ། མདོ་སྡེ་པ་ན་རེ། འོ་ན་སྔོན་དོན་དམ་པའི་དགེ་སློང་ཡིན་པར་འགྱུར་རོ། ། བྱེ་སྨྲ་ན་རེ། འོ་ན་ཕྱོགས་གཅིག་བླངས་པས་མཐའ་དག་བླངས་པར་འགྱུར་ཏེ། ཕྱོགས་གཅིག་ཉམས་པས་མཐའ་དག་ཉམས་པའི་ཕྱིར། མདོ་སྡེ་པ་ན་རེ།
དེས་དེ་ཉམས་པ་ལ་ལུང་རིགས་གཉིས་ལས། ལུང་ནི། ཤིང་ཏ་ལའི་མགོ་བོ་བཅད་པའི་དཔེས་གསུངས་སོ། ། རིགས་པ་ནི། རྩ་བའི་ལྟུང་བ་འཆབ་པ་དང་བཅས་པ་གང་ཡང་རུང་བ་ཞིག་བྱུང་ན། ཁྲེལ་མེད་པ་ཤས་ཆེན་པོ་དང་ལྡན་པས་སྡོམ་པའི་རྩ་བ་གཅོད་པར་བྱེད་ནུས་པ་ཡིན་ནོ། ། དེར་ཡང་མ་ཟད་ཀྱི་རྩ་བའི་ལྟུང་བ་འཆབ་པ་དང་བཅས་པ་བྱུང་བ་ནི་དགེ་འདུན་གྱི་ཆོས་དང་ཟང་ཟིང་མཐའ་དག་གིས་སྤོང་བར་བཤད་པ་དང༌། ཇི་སྐད་དུ། དགེ་སློང་མིན་ལ་དགེ་སློང་དུ། ། སྨྲ་བའི་སྲེད་པ་བསལ་བར་གྱིས། །
ཤིང་རུལ་དག་ནི་སྤང་བར་གྱིས། ། སྙིང་པོ་མེད་པ་འདོར་བར་གྱིས། ། ཞེས་གསུངས་སོ་ཞེས་འཆད་དོ། ། བོད་ཀྱི་འདུལ་བ་འཛིན་པ་རྣམས་ནི། ཁ་ཆེ་བྱེ་བྲག་ཏུ་སྨྲ་བའི་འདོད་པ་འདི་ཉིད་ལུང་དང་མཐུན་པ་ཡིན་ཏེ། ལུང་ལས་ཕམ་པ་བཞི་ཀ་བྱུང་བའི་དགེ་སློང་གསུངས་པ་དང༌། ཚུལ་ཁྲིམས་འཆལ་པ་དགེ་སློང་མ་ལ་རྗེས་སུ་སྟོན་པར་བྱེད་ན་ལྟུང་བྱེད་དུ་གསུངས་པ་དང༌། ཕམ་པར་གྱུར་པ་ལྷག་པར་སྤྱོད་པས་དགེ་སློང་ཉམས་པ་ལ་སྐུར་པ་བཏབ་ན་ཡང༌། དགེ་འདུན་ལྷག་མ་གསུངས་པའི་ཕྱིར། ཞེས་འཆད་དོ། །
གཉིས་པ་བསམ་གཏན་དང་ཟག་མེད་ཀྱི་སྡོམ་པའི་གཏོང་རྒྱུ་ནི། ཇི་སྐད་དུ། བསམ་གཏན་གཏོགས་པའི་དགེ་བ་ནི། ། ས་འཕོས་ཉམས་པ་དག་གིས་གཏོང༌། ། དེ་བཞིན་གཟུགས་མེད་གཏོགས་འཕགས་པ། ། འབྲས་བུ་ཐོབ་སྦྱངས་ཉམས་པ་ལས། ། ཞེས་གསུངས་པ་དེའི་དོན་ནི། བསམ་གཏན་གྱི་སྡོམ་པ་ནི་རྒྱུ་གཉིས་ཀྱིས་གཏོང་སྟེ། ས་འཕོས་པ་དང༌། སྙོམས་འཇུག་ལས་ཉམས་པའོ། །
རིགས་མཐུན་བཏང་བས་ཀྱང་ཅུང་ཟད་གཏོང་བར་འགྱུར་རོ། ། དེ་དག་གི་ནང་ནས་ས་འཕོ་བའི་ཚུལ་ནི་གཉིས་ཏེ། འོག་ས་ནས་གོང་སར་འཕོ་བ་དང༌། གོང་ས་ནས་འོག་སར་འཕོ་བའོ། ། རང་ས་ནས་རང་ས་སྐྱེས་པ་ལ་ནི་ས་འཕོ་བའི་དོན་མེད་དེ། དཔེར་ན་འདོད་པའི་རྟེན་ལ་བསམ་གཏན་དང་པོའི་དངོས་གཞི་སྐྱེས་པ་ཚངས་རིགས་སུ་སྐྱེ་བ་བླངས་པའི་ཚེ་ལྟ་བུའོ། ། དེ་ལྟ་ཡིན་པ་དེའི་ཕྱིར་བསམ་གཏན་དང་པོ་ནས་གཉིས་པར་སྐྱེ་བ་བླངས་པ་དེའི་ཚེ་ཡང་ས་འཕོས་པ་མ་ཡིན་ཏེ། རང་གི་སར་སོང་བ་ཁོ་ན་ཡིན་པའི་ཕྱིར། འོ་ན་དེའི་ཚེ་ས་འཕོས་པ་མེད་དམ་ཞེ་ན། མེད་པ་མ་ཡིན་ཏེ།
གོང་མའི་དངོས་གཞི་མངོན་དུ་མ་བྱས་པར་ནི་ས་གོང་མར་སྐྱེ་བ་ལེན་པ་མི་སྲིད་པས་འོག་མའི་རྟེན་ལ་གོང་མའི་དངོས་གཞི་མངོན་དུ་བྱས་པ་དེའི་ཚེ་འོག་ས་གཏང་ན་ས་གོང་སར་འཕོས་པ་ཡིན་པས་སོ། ། དེས་ནས་འོག་མ་ནས་གོང་མར་འཕོས་པའི་འཇོག་མཚམས་ནི་སྐྱེ་བ་ལེན་པ་ལ་རག་མ་ལས་སོ། ། ཡང་ས་གོང་མ་ནས་འོག་མར་འཕོ་བའི་ཚུལ་ལ་གཉིས་ཏེ། བསམ་གཏན་གཉིས་པ་ནས་དང་པོར་སྐྱེ་བ་ལྟ་བུ་དང༌། འདོད་པའི་རྟེན་ལ་བསམ་གཏན་བཞི་ཐོབ་པ་གོང་མ་གོང་མ་བཏང་ནས་འོག་མ་འོག་མར་འཕོ་བའོ། ། དེ་ལའང་གཉིས་ཏེ། གོང་མ་ལས་ཉམས་ནས་དང༌། མ་ཉམས་པར་འཕོ་བའོ། ། དེ་ལྟར་གསུམ་ལས་ཐོག་མཐའ་གཉིས་ལ་ནི་ས་འཕོས་པ་ཞེས་བྱ་ཡི། ཉམས་པ་ཞེས་མི་བྱ།
བར་པ་དེ་ནི་ཉམས་པས་གཏོང་པའི་ནང་དུ་བསྡུའོ། ། འོ་ན་འོག་ས་ནས་གོང་སར་སྐྱེ་བའི་ཚེ་ས་འཕོ་བར་འཇོག་པ་ལ་འཆི་འཕོ་བ་མི་དགོས་ལ། གོང་མ་ནས་འོག་སར་སྐྱེ་བའི་ཚེ་ས་འཕོ་བ་ལ་འཆི་འཕོ་བ་དགོས་པའི་ཁྱད་པར་ཅི་ཞེ་ན། འོག་མ་ནས་གོང་མར་སྐྱེ་བ་ལ་ས་འཕོས་པ་སྔོན་དུ་འགྲོ་དགོས་ལ། ཅིག་ཤོས་ལ་དེ་མི་དགོས་པས་སོ། ། དེའི་ཤེས་བྱེད་ཀྱང༌། ཇི་སྐད་དུ། འཆི་འཕོའི་དག་ལས་ཉོན་མོངས་ཀུན། ། ཞེས་འབྱུང་བ་ལྟར། བསམ་གཏན་གཉིས་པའི་འཆི་སེམས་དག་པ་བ་ལས་བསམ་གཏན་དང་པོའི་ཉིང་མཚམས་སྦྱོར་སེམས་ཉོན་མོངས་དངོས་སུ་སྐྱེ་བར་བཤད་པའོ། །
དེའི་རྒྱུ་མཚན་གྱིས། ཇི་སྐད་དུ། སྐྱེ་བ་ལས་ནི་དག་པ་ཐོབ། ། ཞེས་དང༌། ཁམས་གསུམ་པ་ཡིན་ཉོན་མོངས་ཅན། ། དྲུག་དང་དྲུག་དང་གཉིས་བསྙད་དོ། ། ཞེས་བཤད་དོ། ། དེ་ལྟར་ན་ས་འོག་མ་ནས་གོང་མར་སྐྱེ་བའི་ཚེ་འདོད་ཆགས་དང་བྲལ་བས་ཐོབ་པ་དང༌། གོང་ས་ནས་འོག་སར་སྐྱེ་བའི་ཚེ་སྐྱེ་བས་ཐོབ་པ་ཞེས་བྱ་བ་འདི་གཉིས་ནི་སྐབས་འདིར་དངོས་སུ་བསྟན་པའི་ས་འཕོས་པ་ཞེས་བྱ་བ་དེ་ཉིད་ཡིན་ལ། འདི་ཡང་སྔར་མི་ལྡན་པ་གསར་དུ་ཐོབ་པའི་དབང་དུ་བྱས་པ་ཡིན་ཞིང༌།
འདི་ཡང་ཇི་སྐད་དུ། དེ་དང་མི་ལྡན་འདོད་ཆགས་བྲལ། ། སྐྱེ་བ་ལས་ནི་དག་པ་ཐོབ། ། ཞེས་གསུངས་པ་དེ་ཉིད་དོ། ། དེར་མ་འདུས་པའི་ས་འཕོ་ཚུལ་གཞན་ཡང་ཡོད་པ་ནི་འདོད་པའི་རྟེན་ལ་བསམ་གཏན་བཞི་དང་གཟུགས་མེད་མེད་ཐོབ་ལ་མ་ཉམས་པ་དེས། ཇི་སྐད་དུ། ས་བརྒྱད་རྣམ་པ་གཉིས་འབྲེལ་དང༌། ། ཞེས་པའི་སྐབས་ནས་འབྱུང་བ་ལྟར་བསམ་གཏན་དང་པོ་ནས་གཉིས་པ་ལྟ་བུ་ལ་སྙོམས་པར་ཞུགས་པའི་ཚེ་སྔ་མས་འཕོས་པ་དང༌། སྔ་མ་བཏང་ནས་ཕྱི་མ་ཐོབ་པར་འཇོག་དགོས་པ་ཡིན་ཏེ། ཇི་སྐད་དུ།
འཕགས་པས་དེ་དག་ས་བོར་བས། ། གཏོང་ངོ༌། ། ཞེས་བཤད་པ་ལྟར་རོ། ། འོ་ན་བསམ་གཏན་བཞི་པ་ནས་གཟུགས་མེད་དུ་སྙོམས་པར་ཞུགས་པའི་ཚེ་བསམ་གཏན་གྱི་སྡོམ་པ་མ་ལུས་པ་བཏང་བར་ཁས་ལེན་དགོས་པ་ཡིན་ནམ་ཞེ་ན། དེ་ལྟར་དགོས་པ་ཡིན་ཏེ། དཔེར་ན། གཟུགས་མེད་ནམ་མཁའི་ཉེར་བསྡོགས་ཀྱིས་བསམ་གཏན་བཞི་པ་ལ་ཆགས་བྲལ་བྱས་པའི་ཚེ་བསམ་གཏན་གྱི་སྡོམ་པ་མ་ལུས་པ་གཏོང་བ་འདོད་དགོས་པ་བཞིན་ནོ། ། དེ་ཡང་ཇི་སྐད་དུ། འགྲེལ་པར། བསམ་གཏན་དག་པ་པ་འདོད་ཆགས་དང་བྲལ་བས་ཐོབ་པར་འགྱུར་ལ།
འདོད་ཆགས་དང་བྲལ་བས་འདོར་བར་འགྱུར་བ་དང༌། ཡོངས་སུ་ཉམས་པར་ཐོབ་པར་འགྱུར་བ་དང་འདོར་བར་འགྱུར་བ་དང༌། སྐྱེ་བས་ཐོབ་པ་དང་འདོར་བར་འགྱུར་བ་ཡོད་དམ་ཞེ་ན་ཡོད་དེ། བསམ་གཏན་དང་པོའི་ཉམས་པའི་ཆ་དང་མཐུན་པའོ། ། དེ་ནི་འདོད་པ་ལ་འདོད་ཆགས་དང་བྲལ་བས་ཐོབ་ལ། ཚངས་པའི་འཇིག་རྟེན་ལ་འདོད་ཆགས་དང་བྲལ་བས་འདོར་རོ། ། ཚངས་པའི་འཇིག་རྟེན་ལ་འདོད་ཆགས་དང་བྲལ་བ་ལས་ཡོངས་སུ་ཉམས་པ་ལས་ཐོབ་ལ། འདོད་པ་ལ་འདོད་ཆགས་དང་བྲལ་བ་ལས་ཡོངས་སུ་ཉམས་པ་ལས་འདོར་རོ། ། གོང་ནས་ཚངས་པའི་འཇིག་རྟེན་སྐྱེ་བ་ན་ཐོབ་ལ། དེ་ནས་འདོད་པའི་ཁམས་སུ་སྐྱེ་བ་ན་འདོར་རོ། །
ས་འཕོས་པ་ཙམ་གྱིས་གཏོང་བ་དེ་ལྟ་ན། ཇི་སྐད་དུ། བསམ་གཏན་སྡོམ་དང་ལྡན་པ་ནི། ། རྟག་ཏུ་འདས་ལྡན། ཞེས་བཤད་པ་མ་ཡིན་ནམ་ཞེ་ན། དེ་ལྟར་འགལ་བ་མེད་དེ། བསམ་གཏན་དང་པོ་ནས་གཉིས་པར་འཕོས་པའི་ཚེ་ལན་གཅིག་དང་པོ་བཏང་ཡང༌། གཉིས་པ་ཐོབ་པའི་ཚེ་དང་པོའི་སེམས་འདས་པ་དང་ལྡན་པར་བཞག་དགོས་པའི་ཕྱིར་དང༌། ཇི་སྐད་དུ་གང་ལས་ཆགས་བྲལ་བྱ་ཕྱིར་གང༌། ། འཐོབ་པ་དེར་ཡང་འོག་མའང་འཐོབ། །
ཞེས་འབྱུང་བ་ལྟར་རོ། ། གཉིས་པ་དེར་མ་འདུས་པའི་ཡོངས་སུ་ཉམས་པས་གཏོང་བ་ནི་གཉིས་ཏེ། མ་ལུས་པར་གཏོང་བ་དང༌། ཕྱོགས་རེ་གཏོང་བའོ། ། དང་པོ་ནི། འདོད་པའི་རྟེན་ལ་བསམ་གཏན་ལས་ཉམས་པ་ལྟ་བུའོ། ། གཉིས་པ་ནི། རྟེན་དེ་ལ་བསམ་གཏན་གོང་མ་ལས་ཉམས་ནས་འོག་མ་མངོན་དུ་བྱས་པའི་ཚེ་ལྟ་བུའོ། ། གསུམ་པ་རིགས་མཐུན་བཏང་བས་ཅུང་ཟད་བཏང་བ་ནི། གོང་དུ་བཤད་པའི་གོང་ས་ནས་འོག་སར་ཤི་འཕོས་པ་ལྟ་བུའི་ཚེ་ལ་ཟེར་བ་ནི་མ་ཡིན་ཏེ།
དེ་ནི་ས་འཕོས་པའི་གཏོང་བའི་ནང་དུ་བསྡུ་བ་ཉིད་འགྲེལ་པའི་དགོངས་པར་གནས་པས་སོ། ། འོ་ན་ཅི་ཞེ་ན། བསམ་གཏན་གྱི་སྡོམ་པ་དང་ལྡན་པའི་འདོད་རྟེན་ཅན་ཤི་འཕོས་པ་ཉིད་ཀྱིས་བསམ་གཏན་གྱི་སྡོམ་པ་མ་ལུས་པར་གཏོང་བར་ལྟ་བུའམ། བསམ་གཏན་གཉིས་པའི་ཉེར་བསྡོགས་ཙམ་ཞིག་ཐོབ་པའི་བསམ་གཏན་དང་པོའི་རྟེན་ཅན་འཆི་འཕོས་པའི་ཚེ་ལྟ་བུའོ། ། དང་པོ་ནི། བསམ་གཏན་གྱི་སྡོམ་པ་རིལ་གྱི་གཏོང་བ་ཡིན་ཏེ། དེ་འདྲ་དེ་བསམ་གཏན་གྱི་དངོས་གཞི་མ་ཐོབ་པའི་རྒྱུ་མཚན་གྱིས་སྐྱེ་བ་ལེན་པ་ནི་འདོད་པའི་ཁམས་ཁོ་ནར་ངེས་ལ། བསམ་གཏན་གྱི་ཉེར་བསྡོགས་ལས་མ་ཉམས་བཞིན་དུ་འདོད་པར་སྐྱེ་བ་ལེན་པ་ནི་མི་སྲིད་པའི་ཕྱིར་རོ། ། གཉིས་པ་དེ་ནི་བསམ་གཏན་གྱི་སྡོམ་པའི་ཆ་ཤས་ཅུང་ཟད་ཅིག་གཏོང་བ་ཡིན་ཏེ། བསམ་གཏན་གཉིས་པས་བསྡུས་པའི་ཉེར་བསྡོགས་བཏང་ཡང་བསམ་གཏན་དང་པོའི་དངོས་གཞི་མ་བཏང་བས་སོ། །
འོ་ན་དེ་འདྲ་དེ་ས་འཕོས་པའི་ནང་དུ་མི་བསྡུས་པ་ཅི་ཞེ་ན། ས་འཕོས་པ་ནི་དངོས་གཞིའི་ས་འཕོས་པ་ལ་བྱ་བ་ཡིན་པ་དང༌། གོང་མའི་དངོས་གཞི་མ་ཐོབ་པ་དེ་སྲིད་དུ། ས་འོག་མ་དེ་དང་དེར་སྐྱེ་བ་ལ་ནི་རང་སར་སོང་བ་ཡིན་གྱི་ས་འཕོས་པ་མ་ཡིན་པའི་ཕྱིར་རོ། ། ཡང་བསམ་གཏན་གྱི་སྡོམ་པའི་ཐོབ་གཏོང་འཆད་པ་ན་ངེས་འབྱེད་ཀྱི་ཐོབ་གཏོང་འཆད་པ་ཞིག་འགྲེལ་པ་དག་ན་སྣང་བ་འདིའི་དོན་ཅི། འཕགས་པས་ངེས་འབྱེད་ས་བོར་བས་དང༌། འཕགས་མིན་གྱིས་ངེས་འབྱེད་འཆི་བ་གཏོང་བར་བཤད་པ་དེའི་དོན་ཡང་གང་ཞེ་ན། དེར་དེ་འཆད་ལ་མཐོང་ལམ་དང་སྒོམ་ལམ་ཟག་མེད་ཀྱིས་འཐོབ་གཏོང་མི་འཆད་པ་ཅི་ཞེ་ན། ངེས་འབྱེད་ནི་ཟག་བཅས་ཀྱི་དགེ་བ་དག་པ་པ་ཁོ་ནའི་ངོ་བོར་སྐྱེ་ཞིང༌། དེ་ཡང་བསམ་གཏན་ས་དྲུག་པོ་གང་རུང་གིས་བསྡུས་པ་ལས་དང༌།
སྒོམ་ལམ་ཟག་བཅས་ཀྱི་འཐོབ་གཏོང་ནི་བསམ་གཏན་དང་གཟུགས་མེད་ཀྱི་དགེ་བ་དག་པ་པའི་ཐོབ་གཏོང་གི་ཚུལ་ལས་དཔག་ནུས་པ་དང༌། ལམ་ཟག་མེད་དག་ནི་ཟག་མེད་སྡོམ་པའི་འཐོབ་གཏོང་ལས་གཏོང་ནུས་པའོ། ། དེ་ཡང་འཕགས་པས་ནི་སྔོན་ངེས་འབྱེད་ཆ་མཐུན་གང་གིས་ཐོབ་པའི་ས་དེ་མ་འཕོས་པ་དེ་སྲིད་དུ་ངེས་འབྱེད་མི་གཏོང་བས་ན་སངས་རྒྱས་འཕགས་པ་ཡང་སྦྱོར་ལམ་དང་ལྡན་པ་ཡིན་ཏེ། དེས་ནི་དྲོད་ནས་བཟུང་སྟེ་ཟད་མི་སྐྱེ་ཤེས་ཀྱི་བར་ས་གཅིག་ལ་བརྟེན་ནས་མངོན་དུ་བྱས་པས་སོ། ། དེས་ན་འཕགས་རྒྱུད་ལ་ངེས་འབྱེད་ཀྱི་ཐོབ་པ་དང༌། སོ་སོ་སྐྱེ་བོའི་ཐོབ་པ་ལྡན་པ་དེ་ནི་ས་འཕོས་པའི་ཚེ་ན་གཏོང་བར་ངེས་པ་ཡིན་ཏེ། ཇི་སྐད་དུ། འཕགས་པས་དེ་དག་ས་བོར་བས། ། གཏོང་ངོ༌། ། ཞེས་དང༌། །
ལམ་མ་ཐོབ་པ་སོ་སོ་ཡི། ། སྐྱེ་བོར་འདོད་དོ་དེ་ཐོབ་དང༌། ། ས་འཕོས་ནས་ནི་རྣམ་ཉམས་འགྱུར། ། ཞེས་གསུངས་པས་སོ། ། འོ་ན་སོ་སྐྱེའི་གནས་སྐབས་ཀྱི་ངེས་འབྱེད་ཀྱང་དེ་ཙམ་གྱིས་གཏོང་ངམ་ཞེ་ན། མ་ཡིན་ཏེ། བསམ་གཏན་དང་པོའི་དངོས་གཞི་ལ་རྟེན་པའི་སྦྱོར་ལམ་གྱི་བསམ་གཏན་གཉིས་པའི་དངོས་གཞི་མངོན་དུ་བྱས་པ་དེའི་ཚེ་རྟེན་བསམ་གཏན་དང་པོའི་དངོས་གཞི་བཏང་ཡང་བརྟེན་པ་ངེས་འབྱེད་ནི་བཏང་བ་མེད་དོ། ། དེའི་ཚེ་བརྟེན་པ་གཉིས་པོ་ནི་འདོད་ཆགས་བྲལ་བས་འདོར་བ་དང་ཐོབ་པ་ཞེས་བྱ་བ་དེ་ཡིན་ལ། ངེས་འབྱེད་ནི་སྦྱོར་བ་འབད་རྩོལ་ཁོ་ནས་ཐོབ་པར་ངེས་ཀྱི་འདོད་ཆགས་དང་བྲལ་བས་ཐོབ་པ་དང་འདོར་བ་གཉིས་ཀ་མི་སྲིད་པའི་ཕྱིར་རོ། ། འཕགས་པའི་གནས་སྐབས་ལ་ཡང་མཚུངས་པ་མ་ཡིན་ནམ་ཞེ་ན།
མ་ཡིན་ཏེ། སྐབས་དེར་ནི་ངེས་འབྱེད་ཀྱི་ཐོབ་པ་ཡོད་ཀྱང་ངེས་འབྱེད་དངོས་ཡོད་པ་མ་ཡིན་པས་མི་འདྲ་བའི་ཕྱིར་དང༌། ངེས་འབྱེད་དངོས་དང་བྲལ་བའི་ཐོབ་པ་ནི་གཏོང་སླ་བའི་ཕྱིར། སོ་སོ་སྐྱེ་བོས་ནི་ས་འཕོས་ཀྱང་རུང་མ་འཕོས་ཀྱང་རུང་སྟེ། འཆི་བ་ཁོ་ནས་ངེས་འབྱེད་གཏོང་བའི་ཁྱབ་པ་ངེས་པ་ཡིན་ཏེ། བསམ་གཏན་གྱི་དངོས་གཞི་ལ་བརྟེན་པའི་སྦྱོར་ལམ་པ་འཆི་འཕོ་བ་ནི་གཟུགས་ཁམས་སུ་སྐྱེ་བར་ངེས་ལ། དེ་ན་ངེས་འབྱེད་མེད་ཕྱིར་དང༌། བསམ་གཏན་དང་པོའི་ཉེར་བསྡོགས་ལ་བརྟེན་པའི་སྦྱོར་ལམ་པ་འཆི་འཕོ་བ་ནི་འདོད་པའི་ཁམས་སུ་སྐྱེ་བར་ངེས་ལ། དེའི་ཚེ་བསམ་གཏན་གྱི་ཉེར་བསྡོགས་ལས་མ་ཉམས་པ་མི་སྲིད་པས་བསམ་གཏན་གྱི་ས་པའི་དགེ་བ་དག་པ་པ་གང་དང་ཡང་མི་ལྡན་པའི་ཕྱིར་རོ། ། འོ་ན་དང་པོའི་ཉེར་བསྡོགས་ལ་བརྟེན་པའི་བཟོད་པ་དང༌།
ཆོས་མཆོག་ལ་གནས་པའི་སོ་སོ་སྐྱེ་བོ་འདོད་པར་སྐྱེ་བ་ལེན་པ་དག་ཡོད་དམ་ཞེ་ན། དེ་ནི་ཡོད་པ་མ་ཡིན་ཏེ། བསམ་གཏན་གྱི་ཉེར་བསྡོགས་ལས་མ་ཉམས་པར་ནི་འདོད་པར་སྐྱེ་བ་ལེན་པ་མེད་ལ། བཟོད་མཆོག་གཉིས་ལས་ནི་ཡོངས་སུ་ཉམས་པ་མེད་པའི་ཕྱིར། དེ་སྐད་དུ་ཡང༌། དང་པོ་གཉིས་ཡོངས་ཉམས་པས་ཀྱང༌། ། ཞེས་གསུངས་སོ། ། དེ་ལྟར་བཤད་པ་ན་འཕགས་པ་སྦྱོར་ལམ་གྱི་ཐོབ་པ་གང་ལ་བརྟེན་པའི་ས་དེ་མ་འཕོས་པར་ཁམས་གོང་དུ་སྐྱེ་བ་ཞིག་ནི་ངེས་པར་ཡོད་དགོས་ལ། དེའི་ཚེ་ཁམས་གོང་མར་ངེས་འབྱེད་དང་ལྡན་པའི་འཕགས་པ་ཡོད་དོ་ཞེས་ཁས་ལེན་དགོས་སོ། ། ཡང་བཟོད་པ་ཐོབ་ནས་ངན་སོང་དུ་མི་འགྲོ་བར་བཤད་པའི་ཤུགས་བསྟན་ལ་འདོད་པ་ཁམས་ཀྱི་བདེ་འགྲོར་སྐྱེ་བ་ཡོད་པར་གྲུབ་ཅིང༌།
དེའི་ཚེ་བཟོད་པ་ལས་ཉམས་པ་ཡོད་པར་གྲུབ་སྟེ། རྟེན་བསམ་གཏན་ལས་མ་ཉམས་པར་ནི་འདོད་པར་སྐྱེ་བ་ལེན་པ་མི་སྲིད་ལ། རྟེན་ཉམས་ན་བརྟེན་པ་ཡང་ཉམས་དགོས་པའི་ཕྱིར། དེ་ཡང་དེ་ལྟ་ན་ནི་བཟོད་མཆོག་གཉིས་ཉམས་པས་གཏོང་བ་མི་སྲིད་པར་བཤད་པ་དང་འགལ་ལོ་ཞེ་ན། མི་འགལ་ཏེ། སྤྱིར་ཉམས་པ་ལ་ཡོངས་སུ་ཉམས་པ་དང་རྣམ་པར་ཉམས་པ་ཞེས་བྱ་བ་གཉིས་ཡོད་ལ། དེ་གཉིས་ཀ་ཡང༌། ཇི་སྐད་དུ། ཉམས་པ་གཉིས་ནི་མི་ལྡན་པ། ། ཞེས་གང་ལ་ཉམས་པའི་ཆོས་དེ་དང་ལྡན་པར་འདྲ་ཡང་བཟོད་མཆོག་གཉིས་ལ་ནི་རྣམ་པར་ཉམས་པ་ཞེས་བྱ་བ་དེ་ཡོད་ཀྱང་ཡོངས་སུ་ཉམས་པ་ཞེས་བྱ་བ་དེ་ལ་དགོངས་ནས་གོང་དུ་བཤད་མ་ཐག་པ་དེ་ཉིད་ཀྱི་ཕྱིར་རོ། །
འོ་ན་ཉམས་པ་གཉིས་པོའི་ཁྱད་པར་ནི་གང༌། ངེས་འབྱེད་བཞི་ལ་དེ་ཡོད་མེད་ཀྱི་དབྱེ་བ་ཅི་ཞེ་ན། དང་པོ་ནི། ཉེས་པས་ཉམས་པ་ཁོ་ན་ཡིན་ལ། གཉིས་པ་ལ་ནི་ཉེས་པས་ཉམས་པ་ཁོ་ནར་མ་ཟད་འཆི་འཕོ་བ་དང༌། འདོད་ཆགས་དང་བྲལ་བས་དང༌། ས་གོང་མ་ཐོབ་པ་ས་འོག་མ་ཉམས་ཤིང་གཏོང་བ་ལྟ་བུ་དག་ཡོད་དོ། ། དེའི་ཕྱིར་ཡོངས་ཉམས་ལ་རྣམ་ཉམས་ཀྱིས་ཁྱབ་ཅིང་ཅིག་ཤོས་ལ་དེས་མ་ཁྱབ་པར་ངེས་སོ། ། དེ་ལྟར་ན་ངེས་འབྱེད་དང་པོ་གཉིས་ལ་ནི་ཉམས་པ་གཉིས་ཀ་སྲིད་ལ། ཕྱི་མ་གཉིས་ལ་ནི་ཡོངས་སུ་ཉམས་པ་ཞེས་བྱ་བ་དེ་མི་སྲིད་ཀྱང་རྣམ་པར་ཉམས་པ་ནི་སྲིད་པ་ཡིན་ཏེ།
བསམ་གཏན་དང་པོའི་དངོས་གཞི་ལ་བརྟེན་པའི་བཟོད་མཆོག་ཅན་ཁམས་གོང་མར་འཆི་འཕོ་བའི་ཚེ་ལྟ་བུ་དང༌། འཕགས་ལམ་ཐོབ་ནས་ས་འཕོས་པའི་ཚེ་ངེས་འབྱེད་ཕྱི་མ་གཉིས་རྣམ་པར་ཉམས་པའི་ཕྱིར་རོ། ། དེ་ལྟ་ཡིན་པ་དེའི་ཕྱིར་ཉེར་བསྡོགས་ལ་བརྟེན་པའི་བཟོད་པ་ཅན་ཤི་འཕོས་པ་དེའི་ཚེ་བཟོད་པ་གཏོང་བ་ནི་ཡིན་ཏེ། རང་གི་རྟེན་ཅན་གྱི་སོ་སོ་སྐྱེ་བོ་ཤི་འཕོས་པ་ནི་དེའི་གཏོང་རྒྱུར་ངེས་པའི་ཕྱིར། དེའི་རྒྱུ་མཚན་གྱིས་དེ་ལས་རྣམ་པར་ཉམས་པ་ཡིན་ཀྱང་ཡོངས་སུ་ཉམས་པ་ནི་མ་ཡིན་ཏེ། བཟོད་པ་ཉེས་པས་ཉམས་མི་ནུས་པ་ནི་གྲུབ་པའི་མཐའ་ཡིན་པའི་ཕྱིར་དང༌། ཉེས་པས་གཏོང་བ་དང་ཤི་འཕོས་པས་གཏོང་བ་གཉིས་གཏོང་རྒྱུ་སོ་སོར་བཤད་པའི་ཕྱིར། དེ་ལྟར་ཉམས་ཀྱང་ངན་སོང་དུ་མི་སྐྱེ་བ་ནི་ཡོངས་སུ་མ་ཉམས་པའི་རྒྱུ་མཚན་གྱིས་ཡིན་ལ། སྤྱིར་བདེ་འགྲོ་དང་ཁྱད་པར་འདོད་པའི་ལྷ་མིར་སྐྱེ་བ་ནི་དེ་ལས་རྣམ་པར་ཉམས་པའི་རྒྱུ་མཚན་གྱིས་ཡིན་ནོ། ། དེ་ལྟར་ཤེས་པ་དེའི་ཚེ་སྦྱོར་ལམ་དང་དེའི་རྟེན་བསམ་གཏན་ལས་ཉམས་པའི་ཚུལ་མུ་བཞི་སྟེ།
སོ་སོ་སྐྱེ་བོ་བསམ་གཏན་གྱི་དངོས་གཞི་ལས་ཉམས་ཀྱང་ཇི་སྲིད་ཤི་མ་འཕོས་པ་དེ་སྲིད་དུ་ངེས་འབྱེད་མི་གཏོང་བ་ནི་རྣམ་པར་ཉམས་པའི་རྒྱུ་མཚན་གྱིས་ཡིན་ནོ། ། དེ་ལྟར་མུ་དང་པོའོ། ། མུ་གཉིས་པ་ནི། བསམ་གཏན་གྱི་དངོས་གཞི་ལ་རྟེན་པའི་ངེས་འབྱེད་ཅན་གྱི་སོ་སོ་སྐྱེ་བོ་ས་གོང་མ་དེ་ཉིད་དུ་སྐྱེས་པའི་ཚེའོ། ། གཉིས་ཀ་ཉམས་པ་ནི་ཉེར་བསྡོགས་ལ་བརྟེན་པའི་དྲོད་རྩེ་ཅན་ཤི་འཕོས་པའི་ཚེ་ལྟ་བུའོ། ། མུ་བཞི་པ་ནི་ས་འཕོས་པར་འཕགས་ལམ་མངོན་དུ་བྱས་པའི་ཚེ་ལྟ་བུའོ། ། འོ་ན་ངེས་འབྱེད་ལས་ཉམས་ནས་ངན་སོང་དང་བདེ་འགྲོར་སྐྱེ་བ་ལེན་པ་དག་སྲིད་ན། སྔོན་དེ་མ་སྐྱེད་པར་དེ་དང་དེར་སྐྱེ་བ་ལེན་པའི་སོ་སོ་སྐྱེ་བོ་དག་དང་ཁྱད་པར་ཅི་ཞིག་ཡོད་ཅེ་ན། ཁྱད་པར་དེ་ཉིད་འཆད་པ་ནི། ཇི་སྐད་དུ།
རྩེ་མོ་ཐོབ་པ་རྩ་མི་འཆད། ། བཟོད་ཐོབ་ངན་སོང་མི་འགྲོའོ། ། ཞེས་པ་ནི་རྩ་བར་དངོས་སུ་བསྟན་ལ། དྲོད་ཐོབ་པའི་ཕན་ཡོན་ཀྱང༌། འགྲེལ་པར། དྲོ་བར་གྱུར་པ་ནི་ཡོངས་སུ་ཉམས་ཀྱང་ངེས་པར་མྱ་ངན་ལས་འདའ་བའི་ཆོས་ཅན་ནོ། ། ཐར་པའི་ཆ་དང་མཐུན་པ་དང་ཁྱད་པར་ཅི་ཡོད་ཅེ་ན། བར་ཆད་བྱེད་པ་མེད་ན་བདེན་པ་མཐོང་བ་ལ་ཆེས་ཉེ་བ་ཉིད་ཡིན་ནོ། ། ཞེས་གསུངས་པ་ཡིན་ནོ། ། ཡང་གལ་ཏེ་བསམ་གཏན་གྱི་དངོས་གཞི་ལ་བརྟེན་པའི་ངེས་འབྱེད་ཅན་འཕགས་ལམ་མངོན་དུ་མ་བྱས་པར་ཁམས་གོང་དུ་སྐྱེ་བ་དག་སྲིད་ན།
ཇི་སྐད་དུ། དངོས་གཞིས་དེ་ཉིད་ལ་བདེན་མཐོང༌། ། ཞེས་འཆད་པ་དང་ཇི་ལྟར་མི་འགལ་ཞེ་ན། དེ་ལྟར་བཤད་པ་དེ་ནི་ངེས་འབྱེད་དང་པོར་བསྐྱེད་པའི་རྟེན་བསམ་གཏན་གྱི་དངོས་གཞི་ཡིན་པ་ལ་བསམས་ལ། ངེས་འབྱེད་བཏང་ནས་ཁམས་གོང་དུ་སྐྱེ་བ་ནི་ཐོག་མར་ཉེར་བསྡོགས་ལ་བརྟེན་པའི་ངེས་འབྱེད་བསྐྱེད་ནས་དེའི་འོག་ཏུ་བསམ་གཏན་གྱི་དངོས་གཞི་བསྐྱེད་པའི་དབང་དུ་བྱས་པའོ། ། དེའི་ཤེས་བྱེད་ཀྱང་ངེས་འབྱེད་ཀྱི་ངོ་བོར་སྐྱེས་པའི་དངོས་གཞི་ནི་སྤྱིར་དག་པ་པ་ཡིན་ཀྱང་ཟག་མེད་དང་དམིགས་རྣམ་རྗེས་སུ་མཐུན་པའི་རྒྱུ་མཚན་གྱིས་སྲེད་པས་རོ་མྱོང་བར་མི་བྱེད་ལ། དེར་མ་སྐྱེས་པ་དེ་ནི་དེས་རོ་མྱོང་བར་བྱེད་པའི་རྒྱུ་མཚན་གྱིས་སོ། ། འོ་ན་ཅིག་ཤོས་ཀྱི་ཚེ་ཡང་དངོས་གཞིའི་ངོ་བོར་སྐྱེ་དགོས་པ་མ་ཡིན་ནམ་ཞེ་ན་དེའི་ངེས་པ་མེད་དེ། ངེས་འབྱེད་ནི་སྦྱོར་བ་འབད་རྩོལ་གྱི་སྒོ་ནས་ངེས་པར་སྐྱེ་དགོས་པས་དངོས་གཞིའི་ཚེ། དེ་མ་བསྐྱེད་ན་དེའི་ཚེ་དེ་དང་ལྡན་པར་འཇོག་མོད།
ལྡན་པ་དེ་ཡང་ཉེར་བསྡོགས་ཀྱི་ཡིན་གྱི་དངོས་གཞིའི་མ་ཡིན་པས་སོ། ། བཟོད་པ་ཐོབ་པའི་ཕན་ཡོན་དེ་ཁོ་ནར་མ་ཟད་མཐོང་སྤངས་མ་འོངས་པ་མི་སྐྱེ་བའི་ཆོས་ཅན་དུ་གྱུར་པའི་བརྟགས་མ་ཡིན་གྱི་འགོག་པ་ཡང་ཐོབ་པ་ཡིན་ལ། དེའི་ཚེ་དེ་དང་མི་ལྡན་པ་ནི་མ་ཡིན་ཏེ། ཇི་སྐད་དུ། མི་སྐྱེ་རྣམས་ཀྱི་ཐམས་ཅད་དང༌། ། ཞེས་འབྱུང་བ་དང༌། མཐོང་ལམ་མ་སྐྱེས་པར་དེ་དང་བྲལ་བར་བཞག་མི་ནུས་པའི་ཕྱིར། དེར་མ་ཟད་སྲིད་པ་བདུན་ལས་ལྷག་པ་མི་ལེན་པ་དང༌། འདུ་ཤེས་མེད་པ་པ་དང༌། བྱང་སྒྲ་མི་སྙན་པ་དང༌།
ཚངས་པ་ཆེན་པོ་ལ་སོགས་པར་མི་སྐྱེ་བའི་ཡོན་ཏན་དང་ཡང་ལྡན་པར་བཤད་ལ། དེ་དག་ཀྱང་བཟོད་པ་ལས་མ་ཉམས་པ་ལྟ་ཞོག ཉམས་ཀྱང་ཡོན་ཏན་དེ་དག་གིས་མི་གཏོང་བའི་དབང་དུ་བྱས་སོ། ། དེ་ལྟ་བུའི་ཚུལ་རྒྱས་པར་ཤེས་པ་ན། ཇི་སྐད་དུ། འདོད་རྟེན་ཆོས་མཆོག་བུད་མེད་ཀྱིས། ། གཉིས་ཀའི་རྟེན་ཅན་འཐོབ་པར་འགྱུར། ། ཞེས་པའི་དོན་ཡང་བདེ་བླག་ཏུ་གོ་ནུས་པ་ཡིན་ཏེ། འཕགས་པའི་ལམ་གྱི་གནས་སྐབས་དག་ཏུ་སྐྱེ་བ་འཕོས་ཀྱང་ས་མ་འཕོས་ན་ངེས་འབྱེད་ཀྱི་ལྡན་པ་མི་གཏོང་བའི་ཕྱིར། ཆོས་མཆོག་ཁོ་ན་ལོགས་སུ་བཀར་བ་ཅི་ཞེ་ན།
ཆོས་མཆོག་ནི་འཕགས་ལམ་མ་ཐོབ་གོང་དུ་གཏོང་བ་མི་སྲིད་ལ། གཞན་གསུམ་ནི་སོ་སོ་སྐྱེ་བོའི་རྟེན་ཉིད་ལ་གཏོང་བ་སྲིད་པས་སོ། ། དེའི་གོ་བ་ཡང་དྲོད་སོགས་གསུམ་གྱི་རྟེན་ཅན་གྱི་སོ་སོ་སྐྱེ་བོ་ཤི་འཕོས་ནས་གང་དུ་སྐྱེས་ཀྱང་གཉིས་ཀའི་རྟེན་ཅན་དུ་མི་རུང་སྟེ། ཚེ་སྔ་མའི་ངེས་འབྱེད་ངེས་པར་བཏང་བས་ཁྱབ་པའི་ཕྱིར། གཉིས་པ་ཟག་མེད་སྡོམ་པའི་གཏོང་ཚུལ་ལ་གསུམ་སྟེ། འབྲས་བུ་ཐོབ་པ་དང༌། དབང་པོ་སྦྱངས་པ་དང༌། ལམ་གོང་མ་ལས་ཡོངས་སུ་ཉམས་པའོ། ། དང་པོ་ནི། གལ་ཏེ་འབྲས་བུ་ཐོབ་པས་གཏོང་བའི་དོན་འབྲས་བུ་བརྒྱད་ཅུ་རྩ་དགུ་པོ་རེ་རེ་བཞིན་ནམ།
འབྲས་བུ་བཞི་པོ་དག་ཁོ་ནའི་དབང་དུ་བྱས་པ་ཡིན་ཞེ་ན། དང་པོ་ནི་མ་ཡིན་ཏེ། ཇི་སྐད་དུ། མཐོང་ལ་གནས་པ་ནི། ། ལྔ་ཡི་བར་དང་ཡང་དག་ལྡན། ། ཞེས་གསུངས་པ་དང༌། ཟག་མེད་ནི་ས་འཕོས་པས་གཏོང་བར་མ་བཤད་པའི་ཕྱིར། དེས་ན་ཕྱི་མ་ལྟར་ཡིན་ཏེ། ཇི་སྐད་དུ། འབྲས་ལ་སྔོན་ལམ་གཏང་བ་དང༌། །
གཞན་ཐོབ་པ་དང་ཟད་བསྡོམས་དང༌། ། ཞེས་སྔོན་ལམ་བཏང་བ་ལ་སོགས་པའི་རྒྱུ་མཚན་ལྔ་པོ་དེ་ཚང་པའི་གནས་སྐབས་བཞི་ཁོ་ན་ཉིད་གྲངས་ངེས་པར་བཤད་པའི་ཕྱིར་དང༌། ཇི་སྐད་དུ། གཉེན་པོ་སྐྱེས་དང་འབྲས་ཐོབ་དང༌། ། ཞེས་པའི་འགྲེལ་པར། འབྲས་བུ་དག་ནི་དགེ་སྦྱོང་ཚུལ་གྱི་འབྲས་བུ་བཞིའོ། ། ཞེས་བཤད་པས་སོ། ། དབང་པོ་སྦྱངས་པས་གཏོང་བ་ནི་དགྲ་བཅོམ་པ་དབང་རྟུལ་དབང་པོ་འཕོ་བ་ན། ཇི་སྐད་དུ། ལམ་དགུའོ། །
ཞེས་བར་ཆད་མེད་པའི་ལམ་དགུ་དང་རྣམ་པར་གྲོལ་བའི་ལམ་དགུ་དགོས་པར་བཤད་པ་ལས་རེ་རེ་ཞིང་ཟག་མེད་ཀྱི་ལམ་སྔ་མ་བཏང་ནས་ཕྱི་མ་མངོན་དུ་བྱེད་པ་ཡིན་ནམ་ཞེ་ན། མ་ཡིན་ཏེ། རྣམ་པར་གྲོལ་བའི་ལམ་རེ་རེས་དབང་པོ་འཕོ་མི་ནུས་པའི་ཕྱིར་རོ། ། འོ་ན་ཇི་སྐད་དུ། ལན་གཅིག་ཏུ་ཟད་དེ་དག་གི ། བྲལ་བའི་ཐོབ་པ་ཡང་དང་ཡང༌། ། གཉེན་པོ་སྐྱེས་དང་འབྲས་ཐོབ་དང༌། ། དབང་པོ་རྣམ་པར་འཕེལ་རྣམས་སུ། ། ཞེས་གཉེན་པོ་རྣམ་གྲོལ་ལམ་སྐྱེས་པའི་ཚེ་བྲལ་ཐོབ་ཟག་མེད་རེ་རེ་རྙེད་པར་བཤད་པ་མ་ཡིན་ནམ་ ཞེ་ན། དེ་ལྟར་བཤད་པ་དེ་ནི་བྲལ་བའི་ཐོབ་པ་གོང་དུ་ཁྱད་པར་དུ་འགྱུར་བའི་དུས་ཡིན་གྱི།
སྔ་མ་བཏང་ནས་ཕྱི་མ་རྙེད་པའི་སྐབས་སྟོན་པ་མ་ཡིན་པའི་ཕྱིར་དང༌། གཉེན་པོ་སྐྱེས་ཞེས་པ་ཡང་བྲལ་ཐོབ་སྔར་མེད་གསར་དུ་རྙེད་པའི་དུས་སྟོན་པ་ཡིན་གྱི། སྔ་མ་བཏང་ནས་ཕྱི་མ་རྙེད་པའི་དུས་སྟོན་པ་མ་ཡིན་ནོ། ། དབང་པོ་འཕེལ་ཞེས་པ་ཡང་དབང་པོ་འཕོས་ཟིན་པ་ཁོ་ནའི་དོན་ཡིན་ཏེ། འགྲེལ་པར། དབང་པོ་རྣམ་པར་འཕེལ་བ་ནི་དབང་པོ་འཕོ་བའོ། ། ཞེས་འབྱུང་བས་སོ། ། འདི་ཡང་དབང་པོ་འཕོས་པའི་ཚེ་ཉོན་མོངས་སྤངས་པའི་འབྲས་ཐོབ་ཁྱད་པར་དུ་འགྱུར་བའི་དོན་ཡིན་གྱི། དབང་རྣོན་གྱི་ངོ་སྐལ་གྱི་སྤང་བྱ་སྤངས་པའི་བྲལ་ཐོབ་ལ་འཆད་པ་ནི་མ་ཡིན་ཏེ། སྤང་བྱ་དེ་ནི་ཤེས་བྱའི་སྒྲིབ་པ་ཡིན་པ་དང༌།
གཞུང་འདི་དག་ཉོན་སྒྲིབ་ཀྱི་བྲལ་ཐོབ་ཁྱད་པར་དུ་འགྱུར་ཚུལ་འཆད་ཚུལ་འཆད་པའི་སྐབས་ཡིན་པའི་ཕྱིར། གསུམ་པ་ལམ་གོང་མ་ལས་ཉམས་པས་གཏོང་བ་ནི་འབྲས་བུ་གོང་མ་གསུམ་ལས་ཉམས་པའི་ཚེ་ཡིན་ལ། འདི་ལ་འབྲས་བུ་ཙམ་ལས་ཉམས་པ་དང༌། ཁྱད་པར་ཅན་གཉིས་ལས་ཉམས་པ་གཉིས་ལས། དང་པོ་ནི། འདོད་ཉོན་དྲུག་པ་དང་དགུ་པ་སྤངས་པའི་འགོག་པ་ལས་ཉམས་པའི་ཚེ་ལྟ་བུ་ཡིན་ལ། གཉིས་པ་ནི། ཕྱིར་འོང་གིས་འདོད་ཉོན་བདུན་བརྒྱད་སྤངས་པ་ལས་ཉམས་པ་དང༌། ཕྱིར་མི་འོངས་ཁམས་གོང་གི་ཆགས་བྲལ་ལས་ཉམས་པའི་ཚེ་ལྟ་བུའོ། ། འདི་ཡང་ཞིབ་མོར་ན་འབྲས་བུ་དེ་གཉིས་ཀྱི་ཁྱད་པར་གྱི་ལམ་ལས་ཉམས་པ་ལ་འབྲས་བུ་ཁྱད་པར་ཅན་ལས་ཉམས་ཞེས་འགྲེལ་པར་བཏགས་པ་ཡིན་གྱི།
འབྲས་བུ་དངོས་ལས་ཉམས་པ་མ་ཡིན་ཏེ། ཕྱིར་འོང་གི་རྒྱུད་ཀྱི་འདོད་ཉོན་བདུན་བརྒྱད་སྤངས་པའི་བྲལ་བ་དེ་ཕྱིར་འོང་གི་འབྲས་བུ་དངོས་མ་ཡིན་པ་ལ་སོགས་པ་ཉིད་ཀྱི་ཕྱིར་རོ། ། དེས་ན་ཕྱིར་འོང་གིས་འདོད་ཉོན་བདུན་པ་སྤངས་པའི་རྣམ་གྲོལ་ལམ་མངོན་དུ་བྱས་པའི་ཚེ་དེའི་བྲལ་བ་གསར་དུ་རྙེད་པ་ཡིན་ཀྱང་ཕྱིར་འོང་གི་འབྲས་བུའི་ཁྱད་པར་ཞིག་གསར་དུ་རྙེད་པ་མ་ཡིན་ཞིང༌། ལམ་སྔ་མ་བཏང་བ་ཡང་མ་ཡིན་ཏེ། ལན་གཅིག་ཕྱིར་འོང་གིས་ཇི་སྲིད་འདོད་ཉོན་དགུ་པ་མ་སྤངས་པ་དེ་སྲིད་དུ་སྔོན་ལམ་བཏང་བ་ཞེས་བྱ་བ་དེ་མི་འབྱུང་བའི་ཕྱིར། དེ་ལྟར་སྡོམ་པའི་གཏོང་ཚུལ་རྒྱས་པར་བསྟན་ཟིན་ནས་གཉིས་པ་སྡོམ་མིན་གྱི་གཏོང་ཚུལ་ནི། ཇི་སྐད་དུ། སྡོམ་མིན་སྡོམ་པ་ཐོབ་པ་དང༌། ། ཤི་དང་མཚན་གཉིས་འབྱུང་བ་ལས། ། ཞེས་གསུངས་པ་དེའི་དོན་ནི།
སྡོམ་པ་མ་ཡིན་པ་ནི་རྒྱུ་གསུམ་གྱིས་གཏོང་སྟེ། སོ་ཐར་དང་བསམ་གཏན་གྱི་སྡོམ་པ་ཐོབ་པའམ། ཤི་འཕོས་པ་དང་མཚན་གཉིས་ཅིག་ཆར་དུ་བྱུང་བ་དག་ལས་སོ། ། འདིར་ཟག་མེད་ཀྱི་སྡོམ་པ་སྡོམ་མིན་གྱི་གཏོང་རྒྱུར་མི་འཆད་པ་ནི། དེ་ལ་བསམ་གཏན་གྱི་སྡོམ་པ་སྔོན་དུ་འགྲོ་དགོས་ལ། དེའི་ཚེ་སྡོམ་མིན་བཏང་ཟིན་པའི་རྒྱུ་མཚན་གྱིས་སོ། ། དེ་ཡང་དགེ་སློང་གི་སྡོམ་པ་ཐོབ་ན་ལུས་ངག་གི་མི་དགེ་བ་བདུན་གྱི་ངོ་བོར་གྱུར་པའི་སྡོམ་མིན་གཏོང་ལ། ཡིད་ཀྱི་མི་དགེ་བ་གསུམ་གྱི་ངོ་བོ་ནི་སྤོང་བ་མ་ཡིན་ཏེ། དགེ་སློང་གི་སྡོམ་པའི་ངོ་བོར་གྱུར་པའི་ཡིད་ཀྱི་སྤོང་བ་གསུམ་མི་སྲིད་པའི་ཕྱིར། དེ་ལྟར་བཤད་པ་ནི་སྡོམ་པའི་ངོ་བོར་གྱུར་པའི་ཡིད་ཀྱི་སྤོང་བ་གསུམ་སྲིད་ཀྱང་སྡོམ་མིན་གྱི་ངོ་བོར་གྱུར་པའི་ཡིད་ཀྱི་ཉེས་པ་གསུམ་པོ་མི་སྲིད་པར་ཁས་ལེན་དགོས་ཏེ།
གཞན་དུ་ན་སྡོམ་པ་ཙམ་ཐོབ་པས་སྡོམ་མིན་མི་གཏོང་བར་ཐལ་བའི་ཕྱིར་རོ། ། གཉིས་པ་མི་མཚུངས་པའི་ཤེས་བྱེད་ཀྱང་ཡིད་ཀྱི་ཉེས་པ་གསུམ་ནི་ཉོན་མོངས་པ་ཁོ་ན་ཡིན་པས་ལས་སུ་མི་རུང་ལ། དེ་སྤོང་བའི་སེམས་པ་གསུམ་ནི་དགེ་བའི་ལས་སུ་བཞག་ནུས་པའི་ཕྱིར་དང༌། སྡོམ་པ་དང་སྡོམ་མིན་གང་རུང་ལ་ལས་ཀྱིས་ཁྱབ་པར་གསུངས་པའི་ཕྱིར་རོ། ། དེ་ལྟར་ན་སྡོམ་མིན་ཅན་གྱི་ཡིད་ཀྱི་ཉེས་པ་གསུམ་པོ་ནི་བར་མ་མི་དགེ་བ་ཁོ་ནར་ངེས་པ་དང༌། དགེ་སློང་གི་རྒྱུད་ཀྱི་ཡིད་ཀྱི་སྤོང་བ་གསུམ་པོ་ནི་བར་མ་དགེ་བ་ཁོ་ནར་ངེས་པ་དང༌། བསམ་གཏན་དང་ཟག་མེད་ཀྱི་སྡོམ་ལྡན་གྱི་ཡིད་ཀྱི་སྤོང་བ་གསུམ་ནི་སྡོམ་པའི་ངོ་བོར་གྱུར་པའི་དགེ་བ་ཁོ་ནར་ངེས་སོ། ། དེ་ལྟར་ཤེས་པ་ན་བར་མ་དགེ་བ་ལས་སྡོམ་པའི་དགེ་བ་ཁྱད་དུ་འཕགས་པའི་ངེས་པ་མེད་དེ། དཔེར་ན་སོ་ཐར་སྡོམ་ལྡན་གྱི་རྒྱུད་ཀྱི་ཐེག་པ་ཆེན་པོའི་སེམས་བསྐྱེད་བཞིན་ནོ། ། དེ་བཞིན་དུ་སྡོམ་མིན་གྱི་མི་དགེ་བ་ལས་བར་མ་མི་དགེ་བ་ཉེས་པ་ཆུང་བར་མ་ངེས་ཏེ།
སྡོམ་མིན་ཅན་གྱི་ལོག་ལྟ་བཞིན་ནོ། ། གལ་ཏེ་འོ་ན་སྡོམ་མིན་ཅན་ལ་བར་མ་དགེ་བ་དང༌། སྡོམ་ལྡན་ལ་བར་མ་མི་དགེ་བ་ཡོད་པར་གཞུང་ན་གསལ་བ་དེ་ལྟ་མོད་ཀྱི། སྡོམ་ལྡན་གྱི་དགེ་བ་ཐམས་ཅད་སྡོམ་པས་ཟིན་པའི་དགེ་བ་ཁོ་ནར་ངེས་པའི་ཕྱིར་ན་སྡོམ་ལྡན་ལ་བར་མ་དགེ་བ་འཇོག་པ་མི་རིགས་སོ་སྙམ་པའི་དོགས་པ་དག་སྐྱེའོ། ། དེ་ནི་མ་ཡིན་ཏེ། བར་མ་དགེ་བ་དང་མི་དགེ་བའི་འཇོག་མཚམས་ནི་རང་གང་ལ་བརྟེན་པའི་རྟེན་གྱི་གང་ཟག་དེ་ལ་སྡོམ་པ་དང་སྡོམ་མིན་གང་དང་ཡང་མི་ལྡན་པའི་རྒྱུ་མཚན་ལས་ནི་མ་ཡིན་གྱི། རང་ཉིད་སྡོམ་པ་དང་སྡོམ་མིན་གང་གི་ཡང་ངོ་བོར་མ་སྐྱེས་པའི་ཆ་ནས་དེར་འཇོག་པ་ཡིན་ཏེ། དཔེར་ན་སྡོམ་པ་དང་སྡོམ་མིན་ཅན་གྱི་རྒྱུད་ལ་ཡོད་པའི་རིག་བྱེད་དང་སེམས་པ་དང་ལུང་མ་བསྟན་གྱི་ལས་མཐའ་དག་བཞིན་ནོ། ། ཡང་གལ་ཏེ་སྡོམ་མིན་གྱི་འགལ་ཟླ་མངོན་དུ་གྱུར་པས་གཏོང་བ་དེའི་ཚེ་སྡོམ་པ་མངོན་དུ་གྱུར་པ་ཁོ་ན་ལ་རག་ལས་པ་མི་འཐད་དེ། ཀུན་སློང་གི་ཁྱད་པར་ངེས་འབྱུང་གི་བསམ་པས་དུས་ཀྱི་ཁྱད་པར་ཇི་སྲིད་འཚོའི་བར་དུ་སྡོམ་མིན་གྱི་ལས་དེ་དག་སྤོང་བར་བསམ་པ་ཐག་པས་ཁས་བླངས་པ་དེའི་ཚེ་དེའི་དངོས་ཀྱི་འགལ་ཟླ་དེ་གཏོང་བར་ངེས་ལ།
དེ་བཏང་བ་ན་སྡོམ་མིན་བཏང་བས་ཁྱབ་སྟེ། ཁྱབ་བྱེད་བཀག་པ་ན་ཁྱབ་བྱ་ཁེགས་པའི་ཕྱིར་ཞེ་ན། དེ་འདྲ་དེའི་དངོས་ཀྱི་འགལ་ཟླ་ནི་སྡོམ་མིན་མ་ཡིན་ཏེ། བར་མ་མི་དགེ་བ་ཙམ་ཡིན་པའི་ཕྱིར། གཞན་དུ་ན་དེ་འདྲ་དེ་སྡོམ་པ་ཉིད་དུ་ཐལ་བར་འགྱུར་ཏེ། དེའི་དངོས་ཀྱི་འགལ་ཟླ་སྡོམ་མིན་དུ་དམིགས་པའི་ཕྱིར། གལ་ཏེ་སྡོམ་མིན་གྱི་འགལ་ཟླར་གྱུར་པའི་བར་མ་དགེ་བས་སྡོམ་མིན་མི་གཏོང་བ་དེ་ལྟར་ན། སྡོམ་པའི་དངོས་ཀྱི་འགལ་ཟླར་གྱུར་པའི་བར་མ་མི་དགེ་བས་སྡོམ་པ་མི་གཏོང་བ་ཉིད་དུ་ཐལ་བར་འགྱུར་ལ། དེ་ལྟ་ན་ལོག་པར་ལྟ་བས་སྡོམ་པ་མི་གཏོང་བ་ཉིད་དུ་ཐལ་བར་འགྱུར་རོ། ། ཞེ་ན།
དེ་ལྟར་ཡང་འདོད་པ་ཉིད་ཀྱི་ཕྱིར་ཧ་ཅང་ཐལ་བ་མེད་དོ། ། འོ་ན་སྡོམ་མིན་བླངས་པ་སྡོམ་པའི་གཏོང་རྒྱུར་མ་བཤད་པ་དང་འགལ་ལོ་ཞེ་ན། དེ་དེར་མ་བཤད་པ་མ་ཡིན་ཏེ། སྡོམ་མིན་ལེན་པའི་ཆོ་ག་ནི་བསླབ་པ་འབུལ་ཆོག་གི་ནང་དུ་འདུས་པའི་ཕྱིར། ལོག་ལྟ་སོ་ཐར་སྡོམ་པའི་གཏོང་རྒྱུ་མ་ཡིན་ཏེ། དེའི་འོག་ཏུ་དགེ་རྩ་ཆད་པ་དེ་དེའི་གཏོང་རྒྱུར་བཤད་པ་ཙམ་ཡིན་པའི་ཕྱིར་དང༌། དེའི་རང་གི་ངོ་བོ་ཡང༌། ཇི་སྐད་དུ། མ་ཐོབ་མ་སྒྲིབ་ལུང་མ་བསྟན། ། ཞེས་བཤད་པ་ལྟར་མ་སྒྲིབ་ལུང་མ་བསྟན་དུ་བཤད་པའི་ཕྱིར།
གཞན་ཡང་བར་མ་མི་དགེ་བ་ཙམ་གྱིས་སྡོམ་པ་གཏོང་ན་ལུང་དང་འགལ་བ་དང༌། རིགས་པས་གནོད་པ་གཉིས་སོ། ། དང་པོ་ནི། ཇི་སྐད་དུ། སྡོམ་ལ་གནས་པ་མི་དགེ་བའི། ། རྣམ་རིག་མིན་ལྡན། ཞེས་བཤད་པ་དང་འགལ་ལོ། ། གཉིས་པ་ནི། སྲོག་གཅོད་པའི་ཕམ་པ་ལྟ་བུ་གཅིག་གིས་ཀྱང་སོ་ཐར་གྱི་སྡོམ་པ་གཏོང་སྲིད་པར་འགྱུར་ཏེ། སོ་ཐར་སྡོམ་པའི་དངོས་ཀྱི་འགལ་ཟླར་གྱུར་པའི་བར་མ་མི་དགེ་བས་དེ་གཏོང་སྲིད་པའི་ཕྱིར།
འདོད་ན་གྲུབ་པའི་མཐའ་དང་འགལ་ལོ། ། དེ་བཞིན་དུ་ཕམ་པས་ངོ་སྐལ་གྱི་སྡོམ་པ་གཏོང་བ་བྱེ་སྨྲའི་གྲུབ་པའི་མཐའ་ཡིན་ནོ་ཞེས་ཟེར་བ་དག་ལ་ཡང་བར་མ་མི་དགེ་བས་སྡོམ་པ་གཏོང་སྲིད་པ་དང༌། བར་མ་དགེ་བས་སྡོམ་མིན་གཏོང་བ་ཉིད་དུ་ཧ་ཅང་ཐལ་བའང་བརྗོད་པར་བྱའོ། ། འོ་ན་ངེས་འབྱུང་གི་བསམ་པས་ཡང་དག་པར་བླངས་པའི་བར་མ་དགེ་བ་དང་སྡོམ་པའི་ཁྱད་པར་གང་ཡིན། དེ་འདྲ་མི་སྲིད་པར་ཁས་ལེན་ན་ནི་རབ་བྱུང་བར་མ་མི་སྲིད་པར་འགྱུར་ལ། དེ་སྲིད་མཁན་སློབ་ལྟ་བུའི་དྲུང་དུ་མི་དགེ་བ་སྤོང་བའི་བར་མ་ཡང་དག་པར་ལེན་པ་མི་སྲིད་ན་ནི། ཇི་སྐད་དུ། ལྷག་པའི་རྣམ་རིག་མིན་ཞིང་དང༌། ། ལེན་དང་གུས་པར་བྱེད་པས་ཐོབ། ། ཅེས་བཤད་པ་དང་མ་མཐུན་ནོ་ཞེ་ན།
དེའི་ལན་ནི་འདི་ལྟར། སོ་སོར་ཐར་པའི་སྡོམ་པ་ནི་ཀུན་སློང་གི་ཁྱད་པར་ངེས་འབྱུང་གི་བསམ་པ་དང༌། ཡུལ་གྱི་ཁྱད་པར་དགེ་འདུན་དང༌། གང་ཟག་དགེ་སློང་གང་གི་འདུན་དུ་ལེན་ཀྱང་ལུས་ངག་གི་མི་དགེ་བ་དེ་དང་དེ་སྤོང་བར་ཁས་བླངས་པ་ལས་ཐོབ་པ་མ་ཡིན་ཏེ། དེ་ནི་དགེ་བསྙེན་དང༌། བསྙེན་གནས་དང༌། དགེ་ཚུལ་དང༌། དགེ་སློང་ཉིད་དུ་ཁས་བླངས་པ་ལས་འཐོབ་པའི་ཕྱིར། དཔེར་ན་དགེ་ཚུལ་ཉིད་དུ་སྒྲུབ་དགོས་པའི་སྒྲུབ་བྱ་དེས་དེར་སྒྲུབ་པའི་སློབ་དཔོན་གྱི་དྲུང་དུ། དགེ་ཚུལ་གྱི་སྤང་བྱ་བཅུ་པོ་སྤོང་བར་ལན་གསུམ་ཁས་བླངས་ཀྱང་བར་མ་ཙམ་ཡིན་གྱི་དགེ་ཚུལ་དུ་མི་འགྱུར་བ་བཞིན་ནོ། །
དེ་ལྟར་སྡོམ་མིན་གྱི་གཏོང་ཚུལ་ཡང་རྒྱས་པར་བསྟན་ཟིན་ནས། བར་མའི་གཏོང་ཚུལ་ནི། ཇི་སྐད་དུ། བར་མ་ཤུགས་བླངས་བྱ་བ་དང༌། ། དོན་ཚེ་རྩ་བ་ཆད་པ་ལས། ། ཞེས་གསུངས་སོ། ། འདི་ནི་སྡོམ་པ་དང་སྡོམ་མིན་གཉིས་གཏོང་ཚུལ་དང་འདྲ་བ་མ་ཡིན་ཏེ། དེ་དག་ནི་གཏོང་རྒྱུ་རེ་རེས་ཀྱང་སྡོམ་པའང་སྡོམ་མིན་མཐའ་དག་གཏོང་བར་ངེས་ལ། འདིར་བཤད་པ་འདི་དག་ནི་ངོ་སྐལ་རེ་རེའི་གཏོང་རྒྱུ་ཡིན་གྱི། སྤྱིར་བར་མ་ཙམ་གྱི་གཏོང་རྒྱུ་མ་ཡིན་པའི་ཕྱིར་དང༌།
འདི་དག་ནི། བར་མར་གྱུར་པའི་རིག་བྱེད་མ་ཡིན་པའི་གཟུགས་ཁོ་ནའི་གཏོང་རྒྱུ་ཡིན་གྱི། བར་མ་རིག་བྱེད་དང་སེམས་པའི་ལས་ཀྱི་གཏོང་རྒྱུར་མ་ངེས་པའི་ཕྱིར། དེ་དག་ཀྱང་ཇི་ལྟར་ཞེ་ན། ཤུགས་ཆད་པས་གཏོང་བ་ནི་རྫས་ལས་བྱུང་བ་མ་ཡིན་པའི་བསོད་ནམས་བདུན་པོ་ལྟ་བུ་རབ་ཏུ་དྭང་བའི་ཤུགས་ཆད་པ་དང༌། ཞེ་སྡང་གིས་ཤུགས་ཆད་པ་ན་དེས་ཀུན་ནས་བསླངས་པའི་བར་མ་གཏོང་བ་ལྟ་བུའོ། ། འདི་ཡང་དེ་དང་དེའི་འགལ་ཟླ་མངོན་དུ་གྱུར་པ་ལ་རག་ལས་པ་ཡིན་ཏེ། དེ་མངོན་དུ་མ་གྱུར་ན་རྒྱུའི་ཀུན་སློང་དད་པ་དང་ཞེ་སྡང་ལྟ་བུ་ཀུན་ནས་བསླངས་པའི་ལས་ཀྱི་རིགས་དེ་ཉིད་དུ་གནས་པའི་ཕྱིར་རོ། ། བླངས་པ་ཆད་པས་གཏོང་བ་ནི། ལོ་གསུམ་གྱི་བར་དུ་སྲོག་གཅོད་པའམ་དེ་སྤོང་ངོ་ཞེས་ཁས་བླངས་པ་ལས་དེ་འདས་པའི་ཚེ་གཏོང་བ་ལྟ་བུའོ། །
བྱ་བ་ཆད་པ་ནི། ཉིན་རེ་བཞིན་བྱ་བ་དེ་དང་དེ་བྱེད་པར་ཁས་བླངས་ནས་དེ་ནམ་ཞིག་གི་ཚེ་མ་གྲུབ་པ་ན་གཏོང་བའོ། ། དོན་ཆད་པ་ནི། གཞི་གང་ལ་བརྟེན་ནས་བར་མ་དགེ་བའམ་མི་དགེ་བ་དེ་འབྱུང་བའི་དོན་གཙུག་ལག་ཁང་ངམ་རྡོས་དང་རྒྱ་ལ་སོགས་པ་ཞིག་པའི་ཚེ་ལྟ་བུའོ། ། ཚེ་ཆད་པས་གཏོང་བ་ནི་སྡོམ་པ་དང་སྡོམ་མིན་གཉིས་ཀྱི་སྐབས་དང་འདྲ་བ་མ་ཡིན་ཏེ། དེར་ནི་ཁས་བླངས་པའི་དུས་ལས་འདས་པས་གཏོང་བ་ཡིན་ལ། འདིར་ནི་རྟེན་བོར་བ་ཙམ་གྱིས་གཏོང་བ་ཡིན་ཏེ། དཔེར་ན་ཞག་གསུམ་གྱི་བར་དུ་སྲོག་གཅོད་སྤོང་བར་ཁས་བླངས་པ་ལས་ཞག་གཅིག་འདས་པ་ན་ཚེ་འཕོས་པ་ལྟ་བུའོ། ། གལ་ཏེ་ཚེ་ཆད་པ་བར་མའི་གཏོང་རྒྱུ་ཡིན་པ་དེ་ལྟ་ན་བསམ་གཏན་དང་ཟག་མེད་གཉིས་ཀྱི་གཏོང་རྒྱུར་ཡང་མཚུངས་ཏེ། བསམ་གཏན་དང་ཟག་མེད་ཀྱི་སེམས་ཐོབ་པ་དག་ལ་ཡང་བར་མར་གྱུར་པའི་རིག་བྱེད་མ་ཡིན་པའི་གཟུགས་ཡོད་པའི་ཕྱིར་སྙམ་ན་ཉེས་པ་མེད་དེ།
འདིར་བཤད་པ་ནི་འདོད་པར་གཏོགས་པ་ཁོ་ནའི་དབང་དུ་བྱས་པའི་ཕྱིར་ཏེ། བསམ་གཏན་དུ་གཏོགས་པའི་བར་མ་མི་དགེ་བ་ནི་མི་སྲིད་ཅིང༌། དེར་གཏོགས་པའི་བར་མ་དགེ་བའི་གཏོང་ཚུལ་ནི། ཇི་སྐད་དུ། བསམ་གཏན་གཏོགས་པའི་དགེ་བ་ནི། ། ཞེས་པ་དེར་བཤད་ཟིན་པས་སོ། ། དགེ་བའི་རྩ་བ་ཆད་པས་གཏོང་བ་ནི། དགེ་རྩ་ཆད་པ་བར་མ་དགེ་བའི་གཏོང་རྒྱུ་ཡིན་ཞེས་པ་ཙམ་ཞིག་རགས་པའི་རྣམ་གཞག་ཏུ་ཁས་བླངས་པས་ཆོག་མོད། ཞིབ་མོར་ན་དགེ་རྩ་གཅོད་ནུས་ཀྱི་ལོག་ལྟའི་སྦྱོར་བ་ཉེར་བསྡོགས་ཙམ་གྱིས་བར་མ་དགེ་བ་གཏོང་ནུས་པར་ཁས་ལེན་དགོས་པ་ཡིན་ཏེ། དེ་འདྲ་དེ་དགེ་བ་སྦྱོར་བྱུང་ཡིན་པའི་ཕྱིར་དང༌།
བསམ་གཏན་དུ་གཏོགས་པའི་དགེ་བ་བར་མ་དག་ནི་དེས་གཏོང་བ་མ་ཡིན་པའི་ཕྱིར། དེ་སྐད་དུ་ཡང༌། མེད་པར་ལྟ་བས་རྩ་བ་གཅོད། ། འདོད་གཏོགས་དགེ་བ་སྐྱེས་ཐོབ་རྣམས། ། ཞེས་སོ། ། དེ་ལྟར་ན་གཏོང་རྒྱུ་དྲུག་པོ་གང་རུང་གཅིག་གིས་གཏོང་བར་ངེས་པའི་བར་མ་དགེ་བ་དེ་གཏོང་རྒྱུ་གཞན་དེ་དང་དེས་གཏོང་བར་མ་ངེས་ཏེ། དཔེར་ན་བླངས་པ་ཆད་པས་གཏོང་བ་གང་ཡིན་པ་དེ་ཤུགས་ཆད་པས་གཏོང་བར་མ་ངེས་པ་བཞིན་ནོ། ། དེ་ལྟར་ན་ཇི་སྐད་བཤད་པའི་གཏོང་རྒྱུ་དྲུག་པོ་དེ་ནི་སྤྱིར་འདོད་པའི་སས་བསྡུས་ཀྱི་བར་མ་དང༌། བྱེ་བྲག་ཏུ་རིག་བྱེད་མ་ཡིན་པའི་གཟུགས་ཁོ་ནའི་གཏོང་རྒྱུར་ངེས་སོ། ། གལ་ཏེ་འོ་ན་འདོད་པའི་སས་བསྡུས་ཀྱི་བར་མ་གཟུགས་ཅན་མ་ཡིན་པའི་གཏོང་རྒྱུ་གང་ཞེ་ན།
དེ་འཆད་པ་ནི། ཇི་སྲིད་དུ། འདོད་གཏོགས་དགེ་བ་གཟུགས་མིན་ནི། ། རྩ་ཆད་གོང་དུ་སྐྱེས་པ་ལས། ། ཉོན་མོངས་པ་ཅན་གཟུགས་མིན་ནི། ། གཉེན་པོ་སྐྱེས་པས་རྣམ་ཉམས་འགྱུར། ། ཞེས་གསུངས་སོ། ། འདི་ལ་གལ་ཏེ་འདོད་པའི་སས་བསྡུས་ཀྱི་དགེ་བ་གཏོང་བ་འདོད་ཆགས་དང་བྲལ་བ་དང་ས་འཕོས་པ་ཙམ་གྱིས་མི་ཆོག་པར་གོང་དུ་སྐྱེས་པ་ཁོ་ན་ངེས་པར་དགོས་པ་ཅི་ཞེ་ན། དང་པོའི་ཤེས་བྱེད་ནི་འདོད་པ་ལ་ཆགས་བྲལ་བྱེད་པའི་ལམ་གྱིས་འདོད་པའི་དགེ་བ་ལ་ཆགས་བྲལ་བྱེད་པ་མ་ཡིན་པའི་རྒྱུ་མཚན་གྱིས་ཡིན་ལ། དེ་ལྟ་ནའང་དེའི་དམིགས་བསལ་ནི།
ཡིད་མི་བདེ་བའི་དབང་པོ་དགེ་བ་ལྟ་བུ་ནི་འདོད་པ་ལ་འདོད་ཆགས་དང་བྲལ་བས་ཀྱང་གཏོང་བར་འགྲེལ་པ་ཉིད་དུ་བཤད་དོ། ། གོང་དུ་སྐྱེས་པའི་དོན་ནི་ས་འཕོས་པ་ཉིད་ལ་འཆད་དགོས་ཏེ། བསམ་གཏན་གྱི་དགེ་བ་དག་པ་པ་ས་འཕོས་པས་གཏོང་བ་དང་རིགས་པ་མཚུངས་པའི་ཕྱིར། ཡང་གལ་ཏེ་བར་མ་གཟུགས་ཅན་མ་ཡིན་པ་གཉེན་པོ་སྐྱེས་པས་གཏོང་བ་དེ་ལྟ་ན་བར་མ་མི་དགེ་བ་དག་སྡོམ་པ་ཐོབ་པས་གཏོང་བ་དང༌། བར་མ་དགེ་བ་དག་སྡོམ་མིན་གྱིས་གཏོང་བར་འགྱུར་བ་ཉིད་དུ་ཁས་ལེན་ནམ། དེ་ཡང་དེ་ལྟ་ན་ནི། ཇི་སྐད་དུ། སྡོམ་མིན་གནས་པ་དགེ་བ་དང༌། ། སྡོམ་ལ་གནས་པ་མི་དགེ་བའི། ། རྣམ་རིག་མི་ལྡན།
ཞེས་འཆད་པ་དང་འགལ་བ་མ་ཡིན་ནམ་ཞེ་ན། མ་ཡིན་ཏེ། དེ་ལྟར་བཤད་པ་དེ་ནི་སྲོག་གཅོད་སྤོང་བའི་སྡོམ་ལྡན་གྱི་རྒྱུད་ལ་སྲོག་གཅོད་ཀྱི་ལས་ལམ་དངོས་གཞིར་གྱུར་པའི་བར་མ་མི་དགེ་བའི་ངོ་བོར་གྱུར་པའི་རིག་བྱེད་མ་ཡིན་པའི་གཟུགས་དང་ལྡན་པ་ལྟ་བུའི་དབང་དུ་བྱས་ལ། འདིར་ནི་སེམས་པའི་དབང་དུ་བྱས་པ་ཡིན་ཏེ། སྲོག་གཅོད་པའི་སེམས་པའི་ལས་དང༌། སྲོག་གཅོད་སྤོང་བའི་སེམས་པའི་ལས་ལྷན་ཅིག་ཏུ་གནས་པར་འགལ་བའི་ཕྱིར། འོ་ན་སྲོག་གཅོད་སྤོང་བའི་སྡོམ་ལྡན་ལའང་མཚུངས་པ་མ་ཡིན་ནམ་ཞེ་ན། མ་ཡིན་ཏེ། དེ་ལ་ནི་རབ་ཏུ་འཇུག་བྱེད་སྲོག་གཅོད་སྤོང་བའི་སེམས་པ་དགོས་ཀྱང༌། རྗེས་སུ་འཇུག་བྱེད་དེ་འདྲ་དེ་དགོས་པར་མ་ངེས་པའི་ཕྱིར་རོ། །
དེ་ལྟ་ན་འདིའི་སྐབས་ཀྱི་གཉེན་པོ་ཡང་གཟུགས་ཅན་མ་ཡིན་པའི་དགེ་བ་ལ་འཆད་དགོས་པ་སོགས་རྒྱ་ཆེར་སྤྲོས་ནས་བཤད་པར་བྱའོ། ། འོ་ན་བསམ་གཏན་གྱི་སྡོམ་ལྡན་ལ་བར་མ་ཉོན་མོངས་ཅན་མི་འབྱུང་བར་ངེས་སམ་ཞེ་ན། བསམ་གཏན་གྱི་སྡོམ་པའི་ངོ་བོར་གྱུར་པའི་ཡིད་ཀྱི་སྡོམ་པ་དང་ལྡན་པ་ལ་ནི་དེར་ངེས་ལ། ལུས་ངག་གི་སྡོམ་ལྡན་ནི་དེ་ལྟར་མ་ངེས་ཏེ། རྒྱུ་མཚན་སྔ་མ་དེ་ཉིད་ཀྱི་ཕྱིར་རོ། ། ཡང་གལ་ཏེ་སྡོམ་པས་སྡོམ་མིན་གཏོང་བར་ཁས་ལེན་པ་དེའི་ཚེ། སྡོམ་མིན་ཅན་གྱིས་བསྙེན་གནས་བླངས་པ་ན། སྡོམ་མིན་གཏོང་བར་ཁས་ལེན་དགོས་ལ། དེ་ཡང་དེ་ལྟར་ན་དེ་འདྲའི་བསྙེན་གནས་མཚན་མོ་འདས་པས་བཏང་བ་དེའི་ཚེ་སྡོམ་མིན་ལྡན་ནམ་མི་ལྡན། ལྡན་ན་ལན་གཅིག་བཏང་ཟིན་ནས་སླར་འཐོབ་པའི་རྒྱུ་གང་ཞིག་བྱས།
དེས་ན་སྡོམ་པའི་མ་ཐོབ་པར་རྒྱུད་ལ་སྐྱེས་པ་ཙམ་གྱིས་སྡོམ་མིན་ཐོབ་པ་ཉིད་དུ་ཧ་ཅང་ཐལ་བར་འགྱུར་རོ། ། གཉིས་པ་ལྟར་ན་དེ་དུས་ཀྱི་གང་ཟག་དེ་ཆོས་ཅན། སྡོམ་པའི་ཐོབ་པ་རང་རྒྱུད་ལ་ལྡན་པར་འགྱུར་ཏེ། རྒྱུ་སྡོམ་པ་ལས་བྱུང་བའི་སྡོམ་མིན་གྱི་མ་ཐོབ་པ་རྒྱུད་ལ་ལྡན་བཞིན་པ་ཡིན་པའི་ཕྱིར་སྙམ་པའི་དོགས་པ་འདི་ངེས་པར་སྐྱེའོ། ། དེའི་ལན་ནི་བརྟགས་པ་ཕྱི་མ་ལྟར་ཁས་ལེན་ཀྱང་ཐལ་བ་ལ་ཁྱབ་པ་མ་ངེས་ཏེ། བསྙེན་གནས་ཀྱིས་སྡོམ་མིན་བཏང་ཟིན་པའི་འོག་དེར་ཇི་སྲིད་སྡོམ་མིན་གྱི་ཐོབ་རྒྱུ་མ་བྱུང་བ་དེ་སྲིད་དུ་སྡོམ་མིན་གྱི་མི་ལྡན་པ་མི་གཏོང་བའི་ཕྱིར། ཐོབ་རྒྱུ་དེ་ནམ་གྱི་ཚེ་ཞེ་ན། སྡོམ་མིན་གྱི་བྱ་བ་ལ་ཞུགས་པའམ་སླར་ཁས་བླངས་པའི་ཚེ་ན་སྐྱེ་བ་ཡིན་ཏེ། ཇི་སྐད་དུ། སྡོམ་པ་མིན་པ་བྱ་བའམ། །
ཁས་ལེན་པ་ལས་ཐོབ་པར་འགྱུར། ། ཞེས་སོ། ། འདིས་མཚོན་ནས་སྡོམ་མིན་ཅན་གྱི་དགེ་ཚུལ་དང་དགེ་སློང་གི་སྡོམ་པ་བླངས་ཏེ་བསླབ་པ་ཕུལ་བ་དང་དུས་མཉམ་པ་ཁོ་ནར་སྡོམ་མིན་ཅན་དུ་སོང་བའི་ངེས་པ་མེད་དེ། དེའི་ཚེ་སྡོམ་པ་བཏང༌། ཡང་སྡོམ་མིན་གྱི་འཐོབ་རྒྱུ་བྱུང་བའི་ངེས་པ་མེད་པའི་ཕྱིར་རོ། ། ཡང་གལ་ཏེ་སྡོམ་མིན་ཅན་ལ་ལུས་ངག་གི་མི་དགེ་བ་བདུན་པོ་བར་མ་མི་དགེ་བའི་གཟུགས་ཀྱི་ངོ་བོར་སྐྱེ་བ་དང༌། སྡོམ་པ་དང་ལྡན་པའི་ལུས་ངག་གི་དགེ་བ་བདུན་པོ་བར་མ་དགེ་བའི་རིག་བྱེད་མ་ཡིན་པའི་གཟུགས་ཀྱི་ངོ་བོར་སྐྱེ་བ་ལྟ་བུ་ཡོད་དམ་ཞེ་ན། སྤྱིར་བཏང་དུ་དེ་འདྲ་དེ་ཡོད་པ་མ་ཡིན་ཏེ། དེ་དང་དེའི་རྒྱུད་ཀྱི་ལུས་ངག་གི་སྤོང་བ་བདུན་པོ་དེ་སྡོམ་པའམ་སྡོམ་མིན་གང་རུང་གི་ངོ་བོར་སྐྱེས་པས་ཁྱབ་པའི་ཕྱིར། དམིགས་བསལ་ལ་སྡོམ་ལྡན་གྱི་བར་མ་དགེ་བའི་ཁྱད་པར་འགའ་ཞིག་བླངས་པའི་ཚེ་ན་དེ་ལྟ་བུ་སྲིད་པ་ཙམ་སྟེ།
དཔེར་ན་དགེ་སློང་གིས་ལོ་གསུམ་གྱི་བར་དུ་སྲོག་ཆགས་གྲོག་སྦུར་མི་གསོད་པར་དམ་བཅས་པ་ལྟ་བུའོ། ། ཡང་གལ་ཏེ་རིག་བྱེད་མ་ཡིན་པའི་གཟུགས་ཀྱི་རྣམ་གཞག་ཁས་ལེན་པ་དང༌། ཐེག་པ་ཆེན་པོ་པ་དག་གིས་ཆོས་ཀྱི་སྐྱེ་མཆེད་པའི་གཟུགས་ཁས་ལེན་པའི་ཁྱད་པར་ཅི་ཞེ་ན། འདིར་ནི་དེ་འདྲ་དེ་འབྱུང་བ་ལས་གྱུར་པའི་གཟུགས་སུ་ཁས་ལེན་ལ། དེར་ནི་དེ་ལྟར་ཁས་མི་ལེན་པའི་ཁྱད་པར་གྱིས་རབ་ཏུ་འབྱེད་དོ། ། དེ་ལྟ་ན་ཡང་འདིར་དེ་འདྲ་དེ་རྡུལ་དུ་གྲུབ་པར་ཁས་མི་ལེན་ཏེ། འབྱུང་བ་ལས་གྱུར་པའི་གཟུགས་རྡུལ་དུ་གྲུབ་པ་དག་ཡིན་ན་སྒྲིབ་ཐོགས་ཀྱི་བྱ་བ་བྱེད་དགོས་པའི་ཕྱིར། འོ་ན་བེམ་པོར་ཡང་ཁས་མི་ལེན་ནམ་ཞེ་ན། བེམ་པོ་ལ་རྡུལ་དུ་གྲུབ་པས་ཁྱབ་པ་ནི་འདིར་གྲུབ་པའི་མཐའ་མ་ཡིན་ཏེ། ལྡན་པ་མ་ཡིན་པའི་འདུ་བྱེད་རྣམས་བཞིན་ནོ། །
མི་ལྡན་པའི་འདུ་བྱེད་བེམ་པོར་ཁས་ལེན་པ་འདི་པ་དག་གི་གྲུབ་པའི་མཐའ་ཡིན་པ་ཡང་ཡེ་ཤེས་སྙིང་པོ་ཀུན་ལས་བཏུས་སུ་མདོ་སྡེ་པའི་གྲུབ་པའི་མཐའ་འཆད་པ་ན། འདུ་བྱེད་བེམ་པོ་ཡོད་མ་ཡིན། ། ཞེས་བཤད། སྐབས་དེར་ཡང་བེམ་པོ་མ་ཡིན་པའི་ཤེས་བྱེད་རྡུལ་དུ་མ་གྲུབ་པ་ཉིད་ཡིན་པའི་ཕྱིར། ཞེས་གཞུང་དེ་ཉིད་ཀྱི་འགྲེལ་པར་གནས་བརྟན་བྱང་ཆུབ་བཟང་པོས་བཤད་དོ།། །། འདིར་སྨྲས་པ། རིག་གནས་རིག་པའི་གཞུང་བརྒྱ་ཤེས་པ་ཡང༌། ། རིག་བྱེད་རིག་བྱེད་མིན་པའི་གཞུང་ལུགས་ཀྱི། ། རིག་བྱ་རིག་པ་འགའ་ཡང་མ་མཐོང་བས། ། རིག་མིན་རིག་པའི་རྣམ་བཤད་འདི་ལོངས་ཤིག །
དེ་ལྟར་གཟུགས་ཀྱི་ཕུང་པོའི་སྐབས་ཀྱི་རྟོགས་དཀའ་བ་རིག་བྱེད་མ་ཡིན་པའི་གཟུགས་ཀྱི་རྣམ་གཞག་རྒྱས་པར་བཤད་ཟིན་ཏོ།། །། གཉིས་པ་སྐྱེ་མཆེད་ལ། ཇི་སྐད་དུ། རྣམ་ཤེས་སོ་སོར་རྣམ་རིག་པ། ། ཡིད་ཀྱི་སྐྱེ་མཆེད་ཀྱང་དེ་ཡིན། ། ཁམས་བདུན་དག་ཏུའང་འདོད་པ་སྟེ། ། རྣམ་པར་ཤེས་པ་དྲུག་དང་ཡིད། ། ཅེས་གསུངས་སོ། ། འདི་ལ་གཉིས་ཏེ། སྐྱེ་མཆེད་ཀྱི་མཚན་ཉིད་གཟུང་བ་དང༌།
རྣམ་ཤེས་ཀྱི་ཕུང་ཁམས་སྐྱེ་མཆེད་ཁྱབ་མཉམ་དུ་བཤད་པའི་དགོངས་པ་དཔྱད་པའོ། ། དང་པོ་ནི། ཇི་སྐད་དུ། སྤུངས་དང་སྐྱེ་སྒོ་རིགས་ཀྱི་དོན། ། ཞེས་རང་འབྲས་སེམས་དང་སེམས་ལས་བྱུང་བ་སྐྱེ་བའི་སྒོར་གྱུར་པ་ཉིད་དུ་གསུངས་སོ། ། འདིའི་དོན་ལ་དཔྱད་པ་ན། ཁམས་ཀྱི་དོན་ནི་ཉེར་སྤྱོད་འཛིན་པ་དང༌། སྐྱེ་མཆེད་ཀྱི་དོན་ནི་ཉེར་སྤྱོད་འབྱིན་པའོ། ། དེའི་ཕྱིར་ཁམས་ནི་རང་དུས་སུ་རང་གི་འབྲས་བུ་ཉེར་སྤྱོད་དང་བཅས་པས་དུས་མཉམ་པ་ཡིན་ལ། སྐྱེ་མཆེད་ནི་རང་དུས་སུ་རང་གི་འབྲས་བུ་ཉེར་སྤྱོད་གང་ཡིན་པ་དེ་མ་འོངས་པའོ། །
མ་འོངས་པ་སྐྱེ་བའི་སྒོ་ཇི་ལྟར་འབྱེད་ཅེ་ན། ནང་གི་སྐྱེ་མཆེད་དྲུག་པོས་ནི་བདག་པོའི་རྐྱེན་དང༌། ཕྱིའི་སྐྱེ་མཆེད་དྲུག་གིས་ནི་དམིགས་པའི་རྐྱེན་བྱས་ནས་སོ། ། ཆོས་ཀྱི་སྐྱེ་མཆེད་འདུས་མ་བྱས་རྣམས་ཇི་ལྟར་རྐྱེན་ཡིན་ཞེ་ན། རིགས་པའི་གཞུང་ལུགས་སུ་ནི་དམིགས་རྐྱེན་དུ་འཇོག་པ་ལ་སྤྱིར་འདུས་བྱས་དང༌། བྱེ་བྲག་ཏུ་ཕྱི་རོལ་གྱི་དོན་ཁོ་ན་ལ་བཤད་ཀྱང༌། འདིར་ནི་དམིགས་རྐྱེན་དུ་མི་རུང་བའི་ཆོས་ཞེས་བྱ་བ་མི་སྲིད་དེ། ཇི་སྐད་དུ། དམིགས་པ་ཆོས་རྣམས་ཐམས་ཅད་དོ། ། ཞེས་ཆོས་ཐམས་ཅད་ལ་དམིགས་ནས་བདག་མེད་དོ་སྙམ་པའི་ཤེས་པ་སྐྱེ་བའི་རྒྱུ་མཚན་གྱིས་དེ་དེར་རུང་བ་ཉིད་དུ་བཤད་པའི་ཕྱིར་རོ། །
དེ་ལྟ་ན་ཡང་འདུས་མ་བྱས་ལ་དམིགས་པའི་ཤེས་པ་གང་ཡིན་གང་ཡིན་པ་དེ་དང་དེ་དག་འདུས་མ་བྱས་དེའི་འབྲས་བུར་ནི་མི་འདོད་དེ། ཇི་སྐད་དུ། འདུས་མ་བྱས་ལ་དེ་དག་མེད། ། ཅེས་བཤད་པས་སོ། ། དེ་ལྟར་ན་མིག་གི་དབང་པོ་གཅིག་ཉིད་རང་དུས་སུ་རང་འབྲས་མིག་གི་རྣམ་པར་ཤེས་པ་འཛིན་པའི་བྱ་བ་བྱེད་པའི་ཆ་ནས་ཁམས་དང༌། མ་འོངས་པ་ན་མིག་གི་རྣམ་པར་ཤེས་པ་སྐྱེད་པའི་ཆ་ནས་སྐྱེ་མཆེད་ཅེས་བྱའོ། ། དེའི་ཕྱིར་མིག་གི་ཁམས་དང་མིག་གི་སྐྱེ་མཆེད་ནི་རྫས་གཅིག་ཀྱང་མཚན་ཉིད་ཐ་དད་པས་ཕྱེ་བ་ཡིན་ཏེ། དཔེར་ན་རིའི་ཕྱོགས་འགའ་ཞིག་གིས་གསེར་འཛིན་པ་དང་འབྱིན་པའི་བྱ་བ་གཉིས་མཚན་ཉིད་ཐ་དད་པ་བཞིན་ནོ། ། གཉིས་པ་ནི། ཇི་སྐད་དུ།
ཁམས་བདུན་དག་ཏུའང་འདོད་པ་སྟེ། ། ཞེས་རྣམ་ཤེས་ཀྱི་ཕུང་པོ་ལ་ཡིད་ཀྱི་སྐྱེ་མཆེད་ཀྱིས་ཁྱབ་པ་དང༌། ཡིད་ཀྱི་སྐྱེ་མཆེད་ལ་ཡིད་ཁམས་བདུན་པོ་གང་རུང་གིས་ཁྱབ་པ་ལྟ་བུར་བཤད་པ་དེ་ནི་ཞིབ་མོར་འབྱེད་དགོས་པ་ཡིན་ཏེ། ཡིད་ཀྱི་སྐྱེ་མཆེད་ལ་རྣམ་པར་ཤེས་པའི་ཁམས་དྲུག་པོ་གང་རུང་གིས་ཁྱབ་ཀྱང་ཡིད་ཀྱི་ཁམས་ཀྱིས་མ་ཁྱབ་པའི་ཕྱིར་དང༌། ཡིད་ཀྱི་སྐྱེ་མཆེད་གང་ཡིན་ཡིད་ཀྱི་དབང་པོར་མ་ངེས་པའི་ཕྱིར། དེའི་ཤེས་བྱེད་ཀྱང་རྣམ་པར་ཤེས་པའི་ཁམས་དྲུག་པོ་དག་ལས་ལོགས་སུ་ཁམས་ཐ་དད་པར་བཞག་པའི་ཡིད་ཀྱི་ཁམས་ཁོ་ན་ལ་ཡིད་ཀྱི་དབང་པོར་བཞག་དགོས་པ་དང༌། དེའི་ངོས་འཛིན་ཀྱང་དྲུག་པ་ཡིད་ཀྱི་རྣམ་པར་ཤེས་པ་རང་དུས་སུ་འདས་མ་ཐག་པའི་རྣམ་པར་ཤེས་པའི་ཚོགས་དྲུག་པོ་ཁོ་ན་ལ་བཤད་པས་སོ། ། དེ་ལྟར་རྣམ་པར་ཤེས་པའི་ཁམས་དྲུག་པོ་རྣམས་དང་ཡིད་ཀྱི་ཁམས་ནི་རྫས་ཀྱི་སྒོ་ནས་ཐ་དད་པ་མེད་ཀྱང་མཚན་ཉིད་དམ་ལྡོག་པའི་སྒོ་ནས་སོ་སོར་ཕྱེ་བ་ཡིན་ཏེ། རྣམ་པར་ཤེས་པའི་ཁམས་དྲུག་པོ་ཇི་སྲིད་མ་འགགས་པ་དེ་སྲིད་དུ་ཡིད་ཀྱི་ཁམས་དང་དབང་པོར་མི་འཇོག་ལ། དེ་དག་རང་རང་གི་དུས་སུ་ཡང་རྣམ་པར་ཤེས་པའི་ཁམས་དང་ཡིད་ཀྱི་སྐྱེ་མཆེད་དུ་ནི་འཇོག་པའི་ཕྱིར།
འདས་ནས་ཡུན་རིང་དུ་ལོན་པ་ཡང་ཡིད་ཀྱི་ཁམས་དང་དབང་པོར་མི་གཞག་སྟེ། འདས་མ་ཐག་པ་ཞེས་བྱ་བའི་ཚིག་གིས་རྣམ་པར་བཅད་ཟིན་པའི་ཕྱིར་རོ། ། འོ་ན་ཅི་ཚོགས་དྲུག་འདས་མ་ཐག་པ་དེས་རང་དུས་སུ་འབྲས་བུ་ཡིད་ཀྱི་རྣམ་པར་ཤེས་པ་ཕྱུང་ཟིན་པ་མ་ཡིན་ནམ། རང་དུས་སུ་འབྲས་བུ་འཛིན་པའི་དོན་གྱིས་ཁམས་སུ་འཇོག་པ་ཇི་ལྟར་ཞེ་ན། འགལ་བ་མེད་དེ། སྤྱིར་འབྲས་བུ་འབྱིན་པ་ཞེས་བྱ་བའི་དོན་ནི་རང་དུས་སུ་མ་སྐྱེས་པ་ཞིག་ཕྱིས་འབྱིན་པ་ཡིན་ལ། འཛིན་པ་ཞེས་བྱ་བ་རང་དང་དུས་མཉམ་པ་ཞིག་འཛིན་པ་ཡིན་པ་ལས་དེ་ནི་འདི་ལ་ཡང་ཡོད་པའི་ཕྱིར། ཇི་ལྟར་ཞེ་ན། ཚོགས་དྲུག་འདས་མ་ཐག་པ་དང་དེའི་འབྲས་བུ་ཡིད་ཀྱི་རྣམ་པར་ཤེས་པ་སྐྱེས་པ་ནི་དུས་མཉམ་པ་ཁོ་ན་ཡིན་པས་སོ། ། དེ་ཡང་འཛིན་པའི་ཚུལ་ལ་གཉིས་ཏེ།
སྐྱེ་འགྱུར་ས་བོན་གྱི་ཚུལ་གྱིས་འཛིན་པ་དང༌། སྐྱེས་ཟིན་རང་གི་ངོ་བོའི་སྒོ་ནས་འཛིན་པའོ། ། དང་པོ་ནི་མིག་སོགས་དབང་པོ་ལྔ་པོ་དག་ཡིན་ལ། གཉིས་པ་ནི། ཡིད་ཀྱི་ཁམས་སོ། ། འོ་ན་ཅི་མིག་དབང་གི་རང་དུས་སུ་དེའི་འབྲས་བུ་མིག་གི་རྣམ་པར་ཤེས་པ་ཡོད་པར་ཁས་ལེན་དགོས་པ་མ་ཡིན་ནམ། དེས་དེ་མ་ཡིན་ན་ནི། ཇི་སྐད་དུ། ལྔ་རྣམས་ཀྱི། ། དེ་དང་ལྷན་ཅིག་སྐྱེས་པའང་ཡིན། །
ཞེས་བཤད་པ་ཇི་ལྟར་དྲང་ཞེ་ན། དེའི་དོན་ནི་ཡིད་ཀྱི་རྣམ་པར་ཤེས་པའི་རང་དུས་སུ་དེའི་རྟེན་དུ་གྱུར་པའི་ཡིད་དབང་ལྟ་ཞོག སྤྱིར་ཡིད་ཀྱི་དབང་པོ་ཡོད་པར་ཁས་མི་ལེན་ལ། མིག་གི་རྣམ་པར་ཤེས་པ་སོགས་ལྔ་པོའི་རང་དུས་སུ་ནི་རང་གི་བདག་རྐྱེན་མིག་དབང་སོགས་ཡོད་པར་ཁས་མིན་ལེན་ཀྱང་སྤྱིར་མིག་ཤེས་སོགས་ཀྱི་རྟེན་དུ་གྱུར་པའི་མིག་དབང་སོགས་ཡོད་པར་ཁས་ལེན་པ་ཞེས་བྱ་བའི་དོན་ནོ། ། འདིར་རྒྱུ་འབྲས་དུས་མཉམ་ཁས་ལེན་པ་ཞེས་བྱ་བའི་དོན་ཡང་འོག་ནས་རྒྱས་པར་འཆད་པའི་ཕྱིར་དོན་འདི་ལ་སོམ་ཉི་ཟ་བར་མི་བྱའོ། ། སྐབས་འདིར་འགྲེལ་པ་ལས། ཇི་སྐད་དུ། འོ་ན་ནི་དགྲ་བཅོམ་པའི་སེམས་ཐ་མ་ཡིན་པར་འགྱུར་ཏེ། དེ་གང་གི་མཚུངས་པ་དེ་མ་ཐག་པ་འདས་པར་འགྱུར་བ་དེ་ནི་མེད་དོ་ཅེ་ན། དེ་ཡང་ཡིད་ཀྱི་ངོ་བོར་གནས་པའི་ཕྱིར་ན་མ་ཡིན་ཏེ།
རྒྱུ་མཚན་མ་ཚང་བའི་ཕྱིར། རྣམ་པར་ཤེས་པ་ཕྱི་མ་མི་སྐྱེ་བར་ཟད་དོ། ། ཞེས་བཤད་པ་འདིའི་དོན་ལ་གཞན་དག་དགྲ་བཅོམ་པ་ཐ་མའི་ཡིད་ཁམས་ཡིན་པའི་བཤད་པ་བྱེད་མོད་ཀྱང་རིགས་པ་མ་ཡིན་ཏེ། ལུང་དེས་ནི་དེ་འདྲ་དེ་ཡིད་ཡིན་ལ་ཡིད་ཁམས་མ་ཡིན་པའི་ཤེས་བྱེད་གསལ་བར་བཤད་པའི་ཕྱིར་དང༌། མངོན་པ་གོང་མར་དེ་འདྲ་དེ་ཡིད་ཡིན་ལ་ཡིད་ཁམས་མ་ཡིན་པར་བཤད་པ་དང་ཡང་མཐུན་ནོ། ། འོ་ན་དེ་འདྲ་དེ་ཡིད་ཀྱི་སྐྱེ་མཆེད་དུ་ཡང་ཇི་ལྟར་རུང་སྟེ། ཡིད་ཀྱི་ཤེས་པ་མ་འོངས་པ་སྐྱེ་བའི་སྒོ་འབྱེད་པ་མ་ཡིན་པའི་ཕྱིར་རོ། ། ཞེ་ན། ཉེས་པ་མེད་དེ། དེས་དེ་སྐྱེ་བའི་སྒོ་མ་ཕྱེ་བ་ནི་མ་ཡིན་གྱི།
དེ་སྐྱེ་བའི་རྒྱུ་གཞན་མ་ཚང་བའི་དབང་གིས་ཡིད་ཀྱི་ཤེས་པ་མ་སྐྱེས་པ་ཡིན་པའི་ཕྱིར་དང༌། དེའི་རྒྱུ་ཡིན་པ་ཙམ་གྱིས་དེ་བསྐྱེད་ངེས་སུ་ཁས་ལེན་པ་ནི་རིགས་པའི་གཞུང་ལས་བརྒལ་བའི་ཕྱིར་དང༌། འབྲས་བུ་ཡིད་ཀྱི་རྣམ་པར་ཤེས་པ་འཛིན་འབྱིན་གྱི་བྱ་བ་བྱེད་པ་ཙམ་གྱིས་བདུན་པ་ཡིད་ཁམས་ཀྱི་འཇོག་མཚམས་སུ་མ་གྲུབ་པས་མི་མཚུངས་པའི་ཕྱིར་རོ། །

གསུམ་པ་ཁམས་རྣམ་པར་གཞག་པའི་གཞུང་སོ་སོའི་སྐབས་སུ་བརྟག་པར་བྱ་བའི་གནས་མང་པོ་པ་དག་ལས་ཡིད་ཁམས་ཀྱི་དཔྱད་པ་ནི་བཤད་མ་ཐག་པ་དེ་ཙམ་དུ་ཟད་པས་སླར་བཤད་པར་བྱ་མི་དགོས་པ་ཉིད་དོ། ། དེ་ནས། ཇི་སྐད་དུ། དེ་བཞིན་གཞན་ཡང་ཅི་རིགས་པར། ། ཞེས་སོགས་ཀྱི་དོན་ལ་ཆོས་ཀྱི་ཕུང་པོ་སྒྲའི་སྐྱེ་མཆེད་དུ་འདོད་པ་དེ་ནི་མདོ་སྡེ་པ་དག་གི་ལུགས་ཡིན་གྱི་ཆོས་མངོན་པ་དག་གི་ལུགས་ནི་མ་ཡིན་ནོ། ། དེ་ལའང་ཐེག་པ་ཆེ་ཆུང་གི་ཆོས་མངོན་པ་པ་གཉིས་ལས་གཉིས་ཀས་ཀྱང་མིང་ཚིག་ཡི་གེ་གསུམ་ཀ་ལྡན་པ་མ་ཡིན་པའི་འདུ་བྱེད་དུ་བཞེད་པར་འདྲ་ཞིང༌། མདོ་སྡེ་པས་ནི་ཚིག་སྒྲའི་སྐྱེ་མཆེད་དུ་འདོད་ཀྱང་མིང་དེར་མི་འདོད་པ་སོགས་ཀྱི་རྣམ་གཞག་ཞིབ་མོ་ནི་འོག་ལྡན་མིན་དུ་བྱེད་ཀྱི་སྐབས་ནས་སྟོན་པར་འགྱུར་རོ། ། ཡང་འདིར་ཚུལ་ཁྲིམས་ཀྱི་ཕུང་པོ་གཟུགས་ཕུང་དུ་བཤད་པ་འདི་ཡང་ལུས་ངག་གི་ཚུལ་ཁྲིམས་དབང་དུ་བྱས་ཀྱི་ཡིད་ཀྱི་ཚུལ་ཁྲིམས་ནི་མ་ཡིན་ཏེ། མི་དགེ་བ་སྤོང་བའི་སེམས་པའི་ལས་བཞིན་ནོ། ། ཡང་ཟད་པར་གྱི་སྐྱེ་མཆེད་དང་པོ་བརྒྱད་ཆོས་ཀྱི་སྐྱེ་མཆེད་ཀྱིས་བསྡུས་པར་བཤད་ལ། དེའི་ཚེ་ན་ཡང་འདིར་ཡང་ཆོས་ཀྱི་སྐྱེ་མཆེད་པའི་གཟུགས་ཁས་བླངས་པ་ཡིན་ཞིང༌།
དེ་དུས་ཀྱི་འབྱུང་བ་བཞི་དང་ཁ་དོག་བཞི་ནི་ལུས་དང་རྟེན་བཅས་ཀྱི་མིག་གི་དབང་པོའི་ཡུལ་དང་བེམ་པོ་དང་གཟུགས་ཅན་སོགས་སུ་ཁས་མི་ལེན་ཞིང༌། ཟིལ་གྱིས་གནོན་པའི་སྐྱེ་མཆེད་རྣམས་ཀྱང་དེ་དང་འདྲ་ལ། དེ་དག་ཀྱང་འཁོར་དང་བཅས་ན་འཁོར་བཅས་ཕུང་པོ་ལྔ་པ་ཅན་ཡིན་ཏེ། བསམ་གཏན་གྱི་སྡོམ་པ་དང་བཅས་པའི་ཕྱིར། ཡང་སྐབས་འདིར་སའི་ཁམས་ལ་སོགས་པ་དྲུག་གི་བགྲང་བྱར་གྱུར་པའི་ནམ་མཁའི་ཁམས་ནི་བྱེ་སྨྲ་རང་གི་ལུགས་ལ་གཟུགས་ཁམས་ཀྱིས་བསྡུས་པར་འཆད་དགོས་པ་ཡིན་ཏེ། སྣང་བ་དང་མུན་པའི་ངོ་བོར་ཁས་ལེན་དགོས་ལ། དེ་དག་ནི་མིག་གི་ཡུལ་བསྟན་དུ་ཡོད་པའི་ཕྱིར་དང༌། འདི་ལ་ཐོགས་བཅས་ཉེ་འཁོར་བ་ཞེས་ཀྱང་བྱ་སྟེ། བསགས་པའི་གཟུགས་ཐོགས་བཅས་རྣམས་ཀྱི་ཉེ་འཁོར་ན་ཡོད་པ་དང་རང་ཉིད་ཐོགས་བཅས་མ་ཡིན་པའི་ཕྱིར། སྣང་མུན་གཉིས་ཐོགས་བཅས་ཡིན་པའི་ཤེས་བྱེད་ཀྱང་དེ་དག་སོ་སོར་ཉིན་མོ་དང་མཚན་མོའི་རང་བཞིན་ཡིན་ལ།
ཉིན་མཚན་གཉིས་ཐོགས་བཅས་ཡིན་པར་ཡང་འོག་དེ་མ་ཐག་ནས་འཆད་དོ། ། དེའི་ཕྱིར་ནམ་མཁའ་ལ་ནམ་མཁའི་ཁམས་ཀྱིས་མ་ཁྱབ་ཏེ། ནམ་མཁའ་ནི་གོང་དུ་འདུས་མ་བྱས་སུ་བཤད་ཟིན་པའི་ཕྱིར། བོད་ཀྱི་སློབ་དཔོན་གཞན་དག་ནི་འདུས་མ་བྱས་དང་འདུས་བྱས་ཀྱི་ནམ་མཁའ་ཞེས་གཉིས་སུ་འཆད་པ་དག་བྱུང་ངོ༌།། །། ཡང་ཇི་སྐད་དུ། ཟག་དང་བཅས་པའི་རྣམ་ཤེས་ནི། ། རྣམ་ཤེས་ཁམས་ཡིན། ཞེས་རྣམ་པར་ཤེས་པའི་ཁམས་ཀྱི་མཚན་གཞི་ཟག་བཅས་ཁོ་ན་ལ་བཤད་པ་འདི་ཡང་ཁམས་དྲུག་གི་ཟླར་བགྲང་བའི་དབང་དུ་བྱས་པ་ཡིན་གྱི། བཅོ་བརྒྱད་ཀྱི་ཟླས་དབྱེ་བ་ནི་མ་ཡིན་ཏེ། གཙོ་བོ་རྣམ་རིག་ཇི་སྙེད་པ་རྣམ་པར་ཤེས་པའི་ཁམས་སུ་བསྟན་མ་ཐག་པ་དེ་སྙེད་ཀྱི་ཕྱིར་རོ། །
ཡང་ཇི་སྐད་དུ། བསྟན་ཡོད་འདིར་ནི་གཟུགས་གཅིག་པུ། ། ཞེས་པའང་ཁམས་བཅོ་བརྒྱད་ཀྱི་ཟླས་ཕྱེ་བའི་གཟུགས་ཁམས་ཁོ་ན་ལ་བྱ་བ་ཡིན་གྱི་གཟུགས་ཀྱི་མིང་ཅན་མཐའ་དག་ལ་བྱ་བ་ནི་མ་ཡིན་ཏེ། གཟུགས་ཅན་ལྷག་མ་དགུ་ལ་མ་ཁྱབ་པའི་ཕྱིར་དང༌། རྣམ་པར་རིག་བྱེད་མ་ཡིན་པའི་གཟུགས་དང་ཆོས་ཀྱི་སྐྱེ་མཆེད་པའི་གཟུགས་ལ་མ་ཁྱབ་པའི་ཕྱིར། སྤྱིར་བསྟན་དུ་ཡོད་པ་ཞེས་བྱ་བ་ལུང་བསྟན་དུ་ཡོད་པ་དང་ཆོས་བསྟན་དུ་ཡོད་པ་སོགས་མང་པོ་ལ་འཇུག་ཀྱང་འདིར་ནི་འཇིག་རྟེན་ན་གྲགས་པ་དང་མཐུན་པར་མིག་གི་ཡུལ་དུ་བསྟན་དུ་ཡོད་མེད་ལ་དགོངས་སོ། ། འོ་ན་གང་བསྟན་དུ་མེད་པ་དེ་ཐམས་ཅད་ཐོགས་མེད་དུ་ཡང་འདོད་དམ་ཞེ་ན། དེའི་ལན་ནི། ཇི་སྐད་དུ། ཐོགས་དང་བཅས་པ་གཟུགས་ཅན་བཅུ། །
ཞེས་བཤད་པ་འདི་ལ་སྤྱིར་ཐོགས་པ་ཞེས་བྱ་བའི་དོན་ནི་རྡུགས་པ་ཡིན་ལ། དེ་ཡང་གསུམ་སྟེ། སྒྲིབ་ཐོགས་དང༌། ཡུལ་ཐོགས་དང༌། དམིགས་ཐོགས་སོ། ། དང་པོ་ནི། རང་ཡོད་པའི་སར་གཟུགས་ཅན་གཞན་སྐྱེ་བའི་གེགས་བྱེད་པ་སྟེ་ལག་པ་རྡོ་བ་ལ་ཐོགས་པ་ལྟ་བུའོ། ། འདིར་བཤད་པ་ནི་དེ་ཉིད་ཀྱི་དབང་དུ་བྱས་པ་ཡིན་ཏེ། གཟུགས་ཅན་བཅུ་ཞེས་གྲངས་ངེས་པར་བཟུང་བའི་ཕྱིར་རོ། ། ཡུལ་དང་དམིགས་པ་ལ་ཐོགས་པའི་དོན་ཡང་རང་རང་གི་ཡུལ་ལ་དམིགས་པ་དེ་ཉིད་ལ་འཇུག་པ་ལ་འཆད་པ་ཡིན་གྱི།
མི་འཇུག་པ་ལ་བྱ་བ་ནི་མ་ཡིན་ཏེ། འགྲེལ་པ་ཉིད་ལས། ཡང་ཇི་ལྟར་རང་གི་ཡུལ་ལ་མ་དམིགས་པ་ལ་འཇུག་པ་ཐོགས་པ་ཞེས་བྱ་ཞེ་ན། དེ་ལས་གཞན་དུ་མི་འཇུག་པའི་ཕྱིར་རོ། ། ཡང་ན་འདི་ལ་གཏོད་པ་ནི་ཐོགས་པ་ཡིན་ཏེ། རང་གི་ཡུལ་ལ་འཇུག་པ་གང་ཡིན་པའོ། ། ཞེས་བཤད་པས་སོ། ། གཉིས་པོའི་མཚན་གཞི་ཡང་མིག་སོགས་དབང་པོ་ལྔ་ནི་ཡུལ་ཐོགས་ཏེ། རང་རང་གི་ཡུལ་ལ་འཇུག་ལ་གཞན་ལ་མི་འཇུག་པས་སོ། ། སེམས་དང་སེམས་ལས་བྱུང་བ་རྣམས་ནི་དམིགས་ཐོགས་ཏེ།
རང་རང་གི་དམིགས་པ་འཛིན་གྱི་གཞན་མི་འཛིན་པའི་ཕྱིར། རྣམ་པར་རིག་བྱེད་མ་ཡིན་པའི་གཟུགས་ནི་བསྟན་དུ་མེད་པ་ཁོ་ནར་མ་ཟད་ཐོགས་བཅས་གསུམ་པོ་གང་ཡང་མ་ཡིན་ཏེ། རང་ཡོད་པའི་སར་གཟུགས་ཅན་གཞན་མི་འགོག་པའི་ཕྱིར་དང༌། ཡུལ་ལ་མི་འཇུག་ཅིང་དམིགས་པ་ཡང་མི་འཛིན་པའི་ཕྱིར། འོ་ན་གཟུགས་ཅན་བཅུ་པོ་དེ་ལུང་མ་བསྟན་ཁོ་ནར་རིགས་པས་ཐོབ་པ་ལྟར་དེར་ཁས་ལེན་ནམ་ཞེ་ན། འདི་ལ་གཉིས་ཏེ། བྱེ་སྨྲ་སྔ་རབས་པའི་ལུགས་བསྟན་པ་དང༌། བྱེ་སྨྲའི་ལུགས་སློབ་དཔོན་གྱིས་བརྟགས་པའོ། ། དང་པོ་ནི། ཇི་སྐད་དུ།
ལུང་མ་བསྟན་བརྒྱད་དེ་དག་ཉིད། ། གཟུགས་སྒྲ་མ་གཏོགས། ཞེས་བཤད་པ་འདི་ལ་གཟུགས་དང་སྒྲའི་ཁམས་ལ་ནི་ལུང་མ་བསྟན་ཁོ་ནར་མ་ཟད་དགེ་བ་དང་མི་དགེ་བ་ཡང་སྲིད་དེ། དགེ་བ་དང་མི་དགེ་བའི་སེམས་ཀྱིས་ཀུན་ནས་བསླངས་བའི་ལུས་དང་ངག་གི་རིག་བྱེད་དག་ནི་ཀུན་སློང་གིས་དགེ་བ་དང་མི་དགེ་བར་འཇོག་པའི་ཕྱིར། ཞེས་པའོ། ། གཉིས་པ་ནི། སློབ་དཔོན་ནི་དེ་འདྲ་དེ་བྱེ་བྲག་ཏུ་སྨྲ་བའི་ལུགས་སུ་མི་འདོད་དེ། ཇི་སྐད་དུ། གཟུགས་དགེ་བ་དང་མི་དགེ་བར་སྨྲ་བ་ནི་ཤཱཀྱའི་སྲས་ཀྱིར་མ་ཡིན། ཞེས་གསུངས་པ་ལ།
དེའི་དོན་ནི་རྣམ་པར་རིག་བྱེད་ཀྱི་གཟུགས་དགེ་བ་དང་མི་དགེ་བ་ཁས་ལེན་པ་དེ་བྱེ་བྲག་ཏུ་སྨྲ་བའི་གྲུབ་པའི་མཐའ་ཡིན་པ་གཞིར་བྱས་ནས་ལུགས་དེ་ཤཱཀྱའི་སྲས་ཀྱིར་མ་ཡིན་ཞེས་འཆད་པ་ནི་མ་ཡིན་གྱི། འོ་ན་ཅི་ཞེ་ན། དེ་འདྲ་དེ་བྱེ་བྲག་ཏུ་སྨྲ་བའི་ལུགས་མ་ཡིན་ཏེ། ཤཱཀྱའི་སྲས་ཀྱི་ཆོས་ལུགས་མ་ཡིན་པའི་ཕྱིར་ཞེས་བྱ་བའི་དོན་ནོ། ། དེར་མ་ཟད་འགྲེལ་པ་ལས། དེ་ནི་འདི་དཔྱད་པར་བྱ་སྟེ། གལ་ཏེ་ཀུན་ནས་སློང་བའི་དབང་གི་ལུས་དང་ངག་གི་ལས་དག་དགེ་བ་དང་མི་དགེ་བ་ཉིད་ཡིན་ན་ཅི་སྟེ་འབྱུང་བ་ཆེན་པོ་རྣམས་མ་ཡིན། བྱེད་པ་པོ་ནི་ལས་ལ་སེམས་པ་ཡིན་གྱི་འབྱུང་བ་རྣམས་ནི་མ་ཡིན་ནོ་ཞེ་ན། མཉམ་པར་བཞག་པའི་རྣམ་པར་རིག་བྱེད་མ་ཡིན་པ་ལ་ནི་བསམ་པ་མེད་དེ། མཉམ་པར་མ་བཞག་པའི་སེམས་ནི་སྐལ་བ་མི་མཉམ་པའི་ཕྱིར་དེ་ཀུན་སློང་བ་ཉིད་མ་ཡིན་པས་ཇི་ལྟར་དེ་དགེ་བ་ཉིད་ཡིན།
ཡང་ན་ལྷའི་མིག་དང་རྣ་བ་དག་ཀྱང་དགེ་བ་ཉིད་དུ་ཐལ་བར་འགྱུར་བས་འདི་ལ་འབད་པར་བྱ་དགོས་སོ། ། ཞེས་བཤད་ལ། དེའི་དོན་ནི། ལུས་ངག་གི་ལས་གཉིས་ནི་ཀུན་སློང་གིས་དགེ་མི་དགེར་འཇོག་ནུས་ན་ལུས་ངག་གི་ལས་ཀྱི་རྒྱུ་འབྱུང་བ་ལ་ཡང་དགེ་བ་དང་མི་དགེ་བ་ཡོད་པར་འགྱུར་ཏེ། ལུས་ངག་གི་ལས་དགེ་བ་དང་མི་དགེ་བའི་ཀུན་སློང་གང་ཡིན་པ་དེ་ཉིད་དེའི་རྒྱུ་འབྱུང་བའི་ཡང་ཀུན་སློང་དུ་འགྲོ་དགོས་པའི་ཕྱིར་དེ་ལ་བྱེ་སྨྲ་སྔ་རབས་པ་ན་རེ། མི་མཚུངས་ཏེ། བྱེད་པ་པོ་ཀུན་སློང་ནི་འབྲས་བུ་ལས་ལ་སེམས་པ་ཡིན་གྱི་རྒྱུ་འབྱུང་བ་ལ་དམིགས་ཤིང་སེམས་པ་མ་ཡིན་པའི་ཕྱིར་ཞེ་ན། འོ་ན་མཉམ་གཞག་གི་ས་པའི་རིག་བྱེད་མ་ཡིན་པའི་གཟུགས་དགེ་བ་མ་ཡིན་པར་འགྱུར་ཏེ། ཀུན་སློང་གི་དགེ་བ་ནི་མ་ཡིན། གཞན་དགེ་བ་གསུམ་པོ་གང་དུ་ཡང་མི་རུང་བའི་ཕྱིར།
རྟགས་དང་པོ་ཁས་བླངས་ཏེ། དེ་ལ་དམིགས་བྱེད་ཀྱི་རྒྱུའི་ཀུན་སློང་མཉམ་གཞག་གི་ས་པ་མེད་པའི་ཕྱིར། གལ་ཏེ་མེད་ཀྱང་མཉམ་པར་མ་གཞག་པའི་སེམས་དགེ་བས་ཀུན་ནས་བསླངས་སོ། ། ཞེ་ན། དེས་དེ་དགེ་བར་སློང་མི་ནུས་ཏེ། གཉིས་པོ་སྐལ་བ་མི་མཉམ་པའི་ཕྱིར། མི་མཉམ་ཡང་དེར་སློང་ནུས་ན་ལྷའི་མིག་དང་རྣ་བ་དག་ཀྱང་ཀུན་སློང་གི་དགེ་བ་ཉིད་དུ་ཐལ་བ་འགྱུར་ཏེ། དེ་ལ་ཡང་དགེ་བར་ཀུན་ནས་སློང་བྱེད་མཉམ་པར་མ་གཞག་པའི་ས་པ་ཡོད་པའི་ཕྱིར། གལ་ཏེ་འདི་མདོ་སྡེ་པས་བྱེ་སྨྲ་འགོག་པའི་གཞུང་ངོ་སྙམ་ན་དེ་ཡང་མ་ཡིན་ཏེ། འདིར་རྣམ་པར་རིག་བྱེད་མ་ཡིན་པའི་གཟུགས་དགེ་བ་རང་ལུགས་སུ་ཁས་བླངས་པའི་ཕྱིར།
དེར་མ་ཟད་ཡང་འགྲེལ་པ་ལས། སྐལ་བ་མི་མཉམ་པའི་སེམས་ཀྱི་ཀུན་ནས་བསླངས་པའི་ཐོབ་པ་རྣམས་ཇི་ལྟར་དགེ་བ་ཉིད་ཡིན་པ་ནི་བརྗོད་དགོས་ཏེ། ཞེས་ཀྱང་བཤད་ལ། དེའི་དོན་ནི་ཐེ་ཚོམ་གྱིས་དགེ་བའི་རྩ་བ་མཚམས་སྦྱོར་བའི་ཚེ་ན་ཡང་དག་པའི་ལྟ་བ་དེའི་ཐོབ་པ་དགེ་བར་ནི་བྱེ་བྲག་ཏུ་སྨྲ་བས་འཆད་ལ། དེའི་ཚེ་ན་ཀུན་སློང་གི་དགེ་བར་ནི་མི་རིགས་ཏེ། དེ་ཀུན་ནས་སློང་བྱེད་ནི་ཐེ་ཚོམ་ཡིན་པས་ཉོན་མོངས་ཅན་ཁོ་ནར་ངེས་པའི་ཕྱིར། ཞེས་པའོ། ། དེས་ན་སློབ་དཔོན་གྱི་བྱེ་སྨྲའི་ལུགས་འཆད་པ་ན་ལུས་ངག་གི་རིག་བྱེད་ནི་དགེ་བ་དང་མི་དགེ་བར་མི་འཆད་ཀྱི། རྣམ་པར་རིག་བྱེད་མ་ཡིན་པའི་གཟུགས་ཁོ་ན་ལ་དགེ་བ་དང་མི་དགེ་བར་འཆད་དོ། ། ཡང་ཁམས་བཅོ་བརྒྱད་པོ་ཇི་སྙེད་པ་གཟུགས་ཀྱི་ཁམས་ནའང་ཡོད་དམ་ཞེ་ན།
དེའི་ལན་ནི། ཇི་སྐད་དུ། གཟུགས་ཀྱི་ཁམས་ན་བཅུ་བཞིའོ། ། དྲི་དང་རོ་དང་སྣ་དང་ནི། ། ལྕེ་ཡི་རྣམ་ཤེས་ཁམས་མ་གཏོགས། ། ཞེས་བཤད་པ་འདི་ལ་ཡང་གཉིས་ཏེ། བྱེ་སྨྲ་སྔ་རབས་པའི་འཆད་ཚུལ་དང༌། སློབ་དཔོན་གྱིས་བྱེ་སྨྲའི་ལུགས་སྐྱོན་མེད་དུ་འཆད་པའོ། ། དང་པོ་ནི། དེ་ན་དྲི་དང་རོ་དག་མེད་དེ།
དེར་ཁམས་ཟས་ལ་འདོད་ཆགས་དང་བྲལ་བའི་ཕྱིར། དེས་ན་སྣ་ལྕེའི་རྣམ་ཤེས་གཉིས་ཀྱང་མེད་དེ། དམིགས་པའི་རྐྱེན་མེད་པའི་ཕྱིར་རོ། ། འོ་ན་རེག་བྱའི་ཁམས་ཀྱང་མེད་པར་འགྱུར་ཏེ། ཇི་སྐད་དུ། ཁམས་ཀྱི་ཟས་ནི་འདོད་པ་ན། ། སྐྱེ་མཆེད་གསུམ་གྱི་བདག་ཉིད་དོ། ། ཞེས་ཁས་བླངས་པས་སོ་ཤེ་ན། མི་མཚུངས་ཏེ། ཁམས་ཟས་ཀྱི་ཆགས་བྲལ་རྣམས་ལ་དྲི་རོ་ནི་དགོས་པ་མེད་པས་མི་འབྱུང་ལ།
རེག་བྱ་ནི་གཞི་དང་བགོ་བ་ལ་སོགས་པའི་དོན་དུ་དགོས་པ་ཡོད་པའི་ཕྱིར། ཞེས་པའོ། ། གཉིས་པ་ནི། གཟུགས་ཁམས་ན་སྣ་ལྕེའི་རྣམ་ཤེས་གཉིས་མེད་ཀྱང་སྣ་ལྕེའི་དབང་པོ་གཉིས་ཡོད་པར་འདོད་པ་ནི་ཡང་དག་པ་མ་ཡིན་ཏེ། དེ་ན་སྣ་ལྕེའི་དབང་པོ་གཉིས་ཡོད་པ་ལ་གནོད་བྱེད་དང་མེད་པའི་ཤེས་བྱེད་དོ། ། དང་པོ་ལ་གཉིས་ཏེ། ཁས་བླངས་འགལ་བས་ཁྱབ་པ་མ་ངེས་པ་དང༌། དགོས་པ་མེད་པ་ཙམ་སྒྲུབ་བྱེད་ཡང་དག་པ་མ་ཡིན་པར་བསྟན་པའོ། ། དང་པོ་ནི། ཇི་སྐད་དུ།
དེ་ལྟ་ན་ནི། འོ་ན། སྣ་དང་ལྕེའི་དབང་པོ་དག་ཀྱང་མེད་པར་ཐལ་བར་འགྱུར་ཏེ། དགོས་པ་མེད་པའི་ཕྱིར་རོ། ། དགོས་པ་ཡོད་དེ། དེ་དག་མེད་པར་ནི་རྟེན་མཛེས་པ་ཉིད་དང་མངོན་པར་བརྗོད་པར་ཡང་མི་འགྱུར་རོ། ། ཞེ་ན། གལ་ཏེ་དགོས་པ་ཡང་དེ་ཡིན་ན་མཛེས་པར་བྱ་བའི་དོན་དང་ཚིག་གི་དོན་དུ་ནི་རྟེན་ཁོ་ནས་ཆོག་གི་དབང་པོ་ནི་དགོས་པ་མེད་དོ། ། དབང་པོ་མེད་པའི་རྟེན་ནི་མི་སྲིད་དེ། ཕོའི་དབང་པོ་བཞིན་ནོ། །
ཞེ་ན། དེ་ནི་དགོས་པ་མེད་པའི་ཕྱིར་མི་སྲིད་པར་རིགས་ཀྱི་སྣ་དང་ལྕེའི་དབང་པོའི་རྟེན་ནི་དགོས་པ་དང་བཅས་པ་ཡིན་པས་དེའི་ཕྱིར་འདི་དག་ནི་དབང་པོ་མེད་པར་ཡང་སྲིད་པར་རིགས་སོ། ། ཞེས་སོ། ། གཉིས་པ་ནི། ཇི་སྐད་དུ། དགོས་པ་མེད་པར་ཡང་དབང་པོ་མངོན་པར་འགྲུབ་པར་འགྱུར་ཏེ། དཔེར་ན་མངལ་དུ་ངེས་པར་འཆི་བ་རྣམས་ཀྱི་ལྟ་བུའོ། ། དགོས་པ་མེད་པ་ཡིན་མོད་ཀྱི་རྒྱུ་མེད་པ་ཅན་ནི་མ་ཡིན་ནོ། ། དབང་པོ་སྐྱེ་བའི་རྒྱུ་གང་ཞེ་ན་དབང་པོ་ལ་སྲེད་པ་དང་བཅས་པའི་ལས་ཀྱི་ཁྱད་པར་རོ། ། ཞེས་སོ། །
གཉིས་པ་ལ་གཉིས་ཏེ། རང་གི་སྒྲུབ་བྱེད་དང༌། གཞན་ལ་གནོད་བྱེད་དོ། ། དང་པོ་ནི། ཇི་སྐད་དུ། གང་ཡང་ཡུལ་ལ་སྲེད་པ་དང་བྲལ་བ་དེ་ནི་གདོན་མི་ཟ་བར་དབང་པོ་ལས་ཀྱང་སྲིད་པ་དང་བྲལ་བ་ཡིན་པས་དེ་དག་གི་ཡུལ་ལ་འདོད་ཆགས་དང་བྲལ་རྣམས་ལ་སྣ་དང་ལྕེའི་དབང་པོ་དག་འབྱུང་བར་འོས་པ་མ་ཡིན་ནོ། ། ཡང་ན་ཕོའི་དབང་པོ་ཡང་ཅི་སྟེ་འགྲུབ་པར་མི་འགྱུར། ཞེས་དང༌། འོ་ན་ནི་མདོ་ལས་དབང་པོ་རྣམས་མ་ཚང་བ་མེད་ཅིང་མེད་པ་ཡང་མ་ཡིན་ནོ། ། ཞེས་འབྱུང་བ་དང་འགལ་ལོ་ཞེ་ན།
དེ་ན་དབང་པོ་གང་དག་སྲིད་པ་དེ་དག་གིས་དབང་པོ་མེད་པ་མ་ཡིན་པས་འདི་ལ་འགལ་བ་ཅི་ཞིག་ཡོད། དེ་ལྟར་མ་ཡིན་ན་ཕོའི་དབང་པོ་ཡང་ཡོད་པར་ཐལ་བར་འགྱུར་རོ། ། ཞེས་བཤད་ལ། འདི་ཡང་མདོ་སྡེ་པའི་ཕྱོགས་བཟུང་བ་ནི་མ་ཡིན་ཏེ། གཟུགས་ཁམས་ན་སྣ་ལྕེའི་དབང་པོ་ཡོད་པ་ནི་མདོ་སྡེ་པའི་གྲུབ་མཐའ་སྔ་རབས་པ་ལ་ཡང་གསལ་བའི་ཕྱིར། དཔེར་ན་མངོན་པ་གོང་མ་ལས་འབྱུང་བ་བཞིན་ནོ། ། དེའི་ཕྱིར་གཞུང་རྩ་བར་བྱེ་བྲག་ཏུ་སྨྲ་བ་སྔ་རབས་པའི་ལུགས་དེ་ཉིད་ཐད་སོར་བཞག་ནས་འགྲེལ་པར་བྱེ་སྨྲའི་གྲུབ་མཐའ་ཉིད་གཞིར་བྱས་པ་ལའང་བརྒལ་ཞིང་བརྟག་པ་མང་དུ་ཡོད་པ་དེ་ཉིད་ལ་དགོངས་ནས། ཇི་སྐད་དུ། བདག་གིས་མངོན་པའི་ཆོས་འདི་ཕལ་ཆེར་ནི། ། ཁ་ཆེ་བྱེ་བྲག་སྨྲ་བའི་ཚུལ་གྲུབ་བཤད། །
ཅེས་གསུངས་སོ། ། དེ་ལྟ་བས་ན་འགྲེལ་པར་ཁ་ཆེ་བའི་གྲུབ་མཐའ་ལ་བརྒལ་བརྟག་གང་བྱུང་གི་སྐབས་སུ་བོད་ཀྱི་ཊཱི་ཀ་བྱེད་པ་དག སློབ་དཔོན་དང་མདོ་སྡེ་པ་ན་རེ་ཞེས་རྣམ་པ་ཀུན་ཏུ་འཆད་པ་ནི་མ་བརྟགས་པ་ཡིན་ནོ། ། ཡང་ཁམས་བཅོ་བརྒྱད་ལ་རྟོག་དཔྱོད་དང་བཅས་པ་སོགས་ཀྱི་རབ་དབྱེ་འཆད་པ་ནི། ཇི་སྐད་དུ། རྟོག་དང་དཔྱོད་དང་བཅས་པ་ནི། ། རྣམ་པར་ཤེས་པའི་ཁམས་ལྔ་ཡིན། ། ཞེས་བཤད་པ་འདི་ལ་གཉིས་ཏེ། སྐབས་ཀྱི་དོན་དང༌། ཅུང་ཟད་འཕྲོས་པའོ། །
དང་པོ་ནི། འདིར་ནི་ཞེས་བྱ་བའི་ཚིག་ཕྲད་ནི་མི་ལྡན་རྣམ་གཅོད་ཀྱི་དབང་དུ་བྱས་པར་བཤད་པའི་ཕྱིར་ན་རྣམ་པར་ཤེས་པའི་ཁམས་ལྔ་པོ་ནི་རྟོག་དཔྱོད་དང་བཅས་པ་ཁོ་ནར་ངེས་ཞེས་པའི་དོན་ནོ། ། དེའི་ཤེས་བྱེད་ཀྱང་ཁ་ཕྱི་རོལ་དུ་བལྟས་པའི་ཕྱིར། རྩིང་བ་ཡིན་ནོ། ། ཞེས་བཤད་ལ། དེ་ལྟར་བཤད་པ་ན་གཟུགས་ཁམས་ཀྱི་རྟེན་བསམ་གཏན་གཉིས་པ་ཡན་ཆད་ལ་ཡོད་པའི་རྣམ་པར་ཤེས་པའི་ཚོགས་གསུམ་པོའང་རྟོག་དཔྱོད་དང་བཅས་པར་འགྲུབ་བོ། ། འོ་ན་བསམ་གཏན་གཉིས་པ་ཡན་ཆད་རྟོག་དཔྱོད་གཉིས་ཀ་མེད་པའི་མུ་བཞི་པར་བཤད་པ་མ་ཡིན་ནམ་ཞེ་ན། དེ་ལྟར་བཤད་པ་དེ་ནི་གཉིས་པ་ཡན་ཆད་ཀྱི་ཁམས་ཐ་མ་གསུམ་པོ་ཁོ་ན་གཞིར་བྱས་ནས་འཆད་དགོས་པ་ཡིན་ཏེ། ཇི་སྐད་དུ། ཐ་མ་གསུམ་ནི་རྣམ་གསུམ་མོ། །
ཞེས་བཤད་པས་སོ། ། བསམ་གཏན་གཉིས་པ་ཡན་ཆད་ཀྱི་རྣམ་པར་ཤེས་པའི་ཚོགས་གསུམ་པོ་ནི་སྤྱིར་བཏང་དུ་བསམ་གཏན་དང་པོར་གཏོགས་པ་ཡིན་ཏེ། ཇི་སྐད་དུ། གཉིས་པ་སོགས་ན་ལུས་མིག་དང༌། ། རྣ་བའི་རྣམ་ཤེས་རྣམ་རིག་སློང༌། ། གང་ཡིན་དེ་ནི་དང་པོར་གཏོགས། ། ཞེས་བཤད་པས་སོ། ། གཉིས་པ་ལ་གཉིས་ཏེ། སྤྱིར་རྟོག་པའི་དབྱེ་བ། འདིར་བསྟན་གྱི་རྟོག་པ་ངོས་བཟུང་བའོ། །
དང་པོ་ལ་གཉིས་ཏེ། བྱེ་སྨྲ་སྔ་རབས་པའི་ལུགས་དང༌། སློབ་དཔོན་གྱི་བརྟགས་པའོ། ། དང་པོ་ནི། རྣམ་པར་རྟོག་པ་ནི་གསུམ་སྟེ། ངོ་བོ་ཉིད་ཀྱི་དང༌། ངེས་པར་རྟོག་པའི་དང༌། རྗེས་སུ་དྲན་པའི་འོ། ། དང་པོ་ནི། རྩིང་བའི་རྣམ་པ་ཅན་གྱི་སེམས་བྱུང་ཇི་སྙེད་པའོ། །
དེ་སྐད་དུ་ཡང༌། རྟོག་དང་དཔྱོད་པ་རྩིང་ཞིབ་ཉིད། ། ཅེས་སོ། ། ཕྱི་མ་གཉིས་ཀྱི་ངོས་འཛིན་ནི། ཇི་སྐད་དུ། དེ་དག་ཡིད་ཀྱི་ཤེས་རབ་གཡེང༌། ། ཡིད་ཀྱི་དྲན་པ་ཐམས་ཅད་ཉིད། ། ཅེས་སོ། ། དེ་ཡང་རྟོག་པ་དང་པོ་ལ་ནི་སྒྲ་དོན་འཛིན་པའི་རྟོག་པ་ཡིན་མིན་གཉིས་ཀ་སྲིད་ལ། ཕྱི་མ་གཉིས་ལ་ནི་སྒྲ་དོན་འཛིན་པའི་རྟོགས་པས་ཁྱབ་པའོ། །
འོ་ན་སྒྲ་དོན་འཛིན་པའི་རྟོག་པ་གང་ཡིན་ཐམས་ཅད་ཕྱི་མ་གཉིས་པོ་གང་རུང་དུ་འདུས་པ་མ་ཡིན་ནམ་ཞེ་ན། མ་ཡིན་ཏེ། ཕྱི་མ་གཉིས་ལ་ནི་ཡིད་ཀྱི་ཤེས་རབ་དང་དྲན་པ་གང་རུང་གིས་ཁྱབ་ལ། དེ་དག་གང་རུང་དུ་མ་འདུས་པའི་ཞེན་བློ་རྩིང་བའི་རྣམ་པ་ཅན་ཇི་སྙེད་པ་ཡང་ངོ་བོ་ཉིད་ཀྱི་རྟོག་པར་འཆད་དགོས་པས་སོ། ། དེས་ན་འདིར་རྣམ་ཤེས་ལྔ་དང་མཚུངས་ལྡན་དུ་བཤད་པའི་རྟོག་དཔྱོད་ནི། སྒྲ་དོན་འཛིན་པའི་རྟོག་པ་མ་ཡིན་ཏེ། དེ་ཡིན་ན་སྒོ་ལྔའི་རྣམ་ཤེས་དང་མཚུངས་ལྡན་དུ་འགལ་བའི་ཕྱིར། དེ་ལྟ་ནའང་སྒོ་ལྔའི་རྣམ་ཤེས་ཀུན་ནས་སློང་བྱེད་ཀྱི་རྟོག་དཔྱོད་ནི་སྒྲ་དོན་འཛིན་པའི་རྟོག་པ་ཁོ་ནར་ཁས་ལེན་དགོས་ཏེ། གཟུགས་ལ་བལྟ་ཞིང་དེའི་ཁྱད་པར་ལ་དཔྱད་པར་བྱའོ་སྙམ་པའི་ཡིད་རྟོག་ལ་འཆད་དགོས་པའི་ཕྱིར། འདིར་རྟོག་པ་དང་རྟོག་མེད་ཀྱི་ཤེས་པ་མཚུངས་ལྡན་དུ་འབྱུང་བ་མི་སྲིད་ཀྱང་རྟོག་མེད་ཀྱི་ཤེས་པའི་འཁོར་དུ་རྟོག་པ་འབྱུང་བ་ནི་ཤིན་ཏུ་མང་སྟེ་འོག་ནས་འཆད་པར་འགྱུར་རོ། །
གཉིས་པ་ནི། རྟོག་པ་ལ་གསུམ་དུ་འབྱེད་པ་འདི་ནི་སློབ་དཔོན་གྱིས་ནི་ཆོས་མངོན་པའི་ལུགས་སུ་མི་བཞེད་དེ། འགྲེལ་པར། རྣམ་པར་རྟོག་པ་ནི་རྣམ་པ་གསུམ་མོ་ཞེས་གྲག་ཏེ་ཞེས་བཤད་པས་སོ། ། དེའི་དོན་ནི་རྟོག་པ་ལ་ཡིད་ཀྱི་ཤེས་པ་ཡིན་མིན་གཉིས་སུ་འབྱེད་པ་ནི་མི་འཐད་དེ། རྟོག་པ་ཡིན་ན་སེམས་པའམ་ཤེས་རབ་གང་རུང་ལ་བརྟེན་ནས་ཀུན་ཏུ་ཚོལ་བ་ཡིད་ཀྱི་བརྗོད་པར་གྱུར་པ་ཞིག་ཡིན་པས་ཁྱབ་པའི་ཕྱིར་ཞེས་པ་སྟེ། ཕུང་པོ་ལྔའི་རབ་བྱེད་ལས་འབྱུང་བ་བཞིན་ནོ། ། དེ་ཡང་གཏན་ལ་མ་ཕེབས་པའི་གནས་སྐབས་སུ་ནི་སེམས་པ་ཞེས་བྱ་ལ། ཕེབས་པའི་གནས་སྐབས་སུ་ནི་ཤེས་རབ་ཅེས་བྱའོ། ། བོད་ཀྱི་རྣམ་བཤད་དང་མཐུན་པར་བཤད་པ་དེ་ལས།
ཡང་ན་ཁ་ཆེ་བའི་འདོད་པ་འདི་ལྟར་ཡང་བརྟག་ནུས་ཏེ། རྟོག་པ་གསུམ་ཀ་སྒྲ་དོན་འཛིན་པའི་རྟོག་པར་འདྲ་ཡང་དང་པོ་སྤྱི་དང་ཕྱི་མ་གཉིས་བྱེ་བྲག་གོ ། དེའི་རྒྱུ་མཚན་ཀྱང་ཡིད་ཀྱི་ཤེས་རབ་གཡེངས་བཅས་དང་དྲན་པ་མ་ཡིན་པའི་རྟོག་པ་དབང་ཤེས་ཀྱི་འཁོར་དུ་ཡང་འབྱུང་སྲིད་པ་དུ་མ་ཡོད་པས་སོ། ། སྒྲ་དོན་འཛིན་པའི་རྟོག་པ་ཡིན་ཀྱང་དབང་ཤེས་དང་མཚུངས་པར་ལྡན་པ་མི་འགལ་ཏེ། མཚུངས་ལྡན་གྱི་དོན་འཛིན་སྟངས་མཚུངས་པ་ལ་འཆད་པ་ནི་ལུགས་འདི་ལ་མེད་པའི་ཕྱིར། དེ་ལྟར་ཡིན་པ་འོ་ན། ཇི་སྐད་དུ། རྣམ་ཤེས་ལྔ་དང་མཚུངས་སྐྱེས་བློ། ། ངེས་རྟོག་མེད་ཕྱིར་ལྟ་མ་ཡིན། ། ཞེས་འཆད་པ་དང་མི་འགལ་ལམ་ཞེ་ན།
མི་འགལ་ཏེ། ཇི་སྐད་དུ། ངེས་པར་རྟོག་དང་རྗེས་དྲན་པའི། ། ཞེས་སྤངས་ཟིན་པའི་དོགས་པ་དེ་ཉིད་སླར་འོངས་པའི་ཕྱིར། སློབ་དཔོན་གྱིས་རྟོག་པ་ལ་གསུམ་དུ་མི་འབྱེད་པའི་དོན་ནི་ངོ་བོ་ཉིད་ཀྱི་རྟོག་པའི་ངོས་འཛིན་སེམས་པའམ་ཤེས་རབ་གང་རུང་ལ་བརྟེན་པའི་ཡིད་ཀྱི་བརྗོད་པར་བཤད་པ་ན་རྟོག་པ་ཕྱི་མ་གཉིས་ཀྱི་ངོས་འཛིན་ཁ་ཆེ་བས་འཆད་པ་དེ་འདྲ་ངོ་བོ་ཉིད་ཀྱི་རྟོག་པ་ལས་ལོགས་སུ་མི་རྙེད་པ་ཞེས་བྱ་བའི་དོན་ཏེ། དེ་ལ་བསམས་ནས་གྲག་གོ་ཞེས་སྨོས་སོ། ། ཡང་སྒྲ་ནི་རྣམ་སྨིན་ལས་སྐྱེས་མིན། ། ཞེས་བཤད་པ་འདི་ལ་དོན་གཉིས་ཏེ། དངོས་ཀྱི་དོན་དང༌། སློབ་དཔོན་གྱིས་བརྟགས་པའོ། །
དང་པོ་ནི། སྒྲ་ལ་རྣམ་སྨིན་གྱི་འབྲས་བུ་མི་སྲིད་དེ། འདོད་རྒུར་འབྱུང་བའི་ཕྱིར། ཞེས་པ་ལ་ཟུར་གནས་ཀྱི་རྒོལ་བ་གཞན་ན་རེ། སྐྱེས་བུ་ཆེན་པོའི་གསུང་ཚངས་པའི་དབྱངས་དེ་ཚིག་རྩུབ་སྤངས་པའི་རྣམ་སྨིན་དུ་གདགས་པའི་བསྟན་བཅོས་ལས་གསུངས་པ་མ་ཡིན་ནམ་ཞེ་ན། དེའི་ལན་ནི་ལས་ལས་མགྲིན་པར་འབྱུང་བ་གྲུབ། དེ་ལས་ཚངས་པའི་དབྱངས་བྱུང་བས་རྣམ་སྨིན་ལས་བྱུང་བ་ཡིན་ནོ། ། གཉིས་པ་ནི། འོ་ན་ལུས་ཀྱི་ཚོར་བ་ཡང་རྣམ་སྨིན་དངོས་ཡིན་པ་མི་སྲིད་པར་འགྱུར་ཏེ། ལས་ཀྱི་རྣམ་སྨིན་དངོས་སུ་གྱུར་པའི་འབྱུང་བ་ལས་བྱུང་བ་ཁོ་ནར་ངེས་པའི་ཕྱིར།
ཞེས་པ་ལས། དེ་ཡང་འདོད་རྒུར་འབྱུང་ན་རྣམ་སྨིན་དངོས་མ་ཡིན་པའི་ལན་འདེབས་པར་བྱེད་དོ། ། ཡང་རྫས་དང་ལྡན་ཅིག་ཞེས་པའི་དོན་འདིར་རྫས་དང་སྐད་ཅིག་མ་གཉིས་སོ་སོར་ཕྱེ་ནས་རྟག་པ་ལ་རྫས་དང་མི་རྟག་པ་ལ་སྐད་ཅིག་མ་ཞེས་འཆད་དོ། ། དེའི་ཕྱིར་གཞན་དག་སྐབས་འདིའི་རྫས་ལ་རྟག་རྫས་དང་མི་རྟག་པ་གཉིས་སུ་འཆད་པ་ནི་སྐབས་ཀྱི་དོན་མ་ཡིན་ནོ། ། འོ་ན་རྫས་དང་ལྡན་པ་གཅིག་པུ་ཁོ་ནར་ངེས་པ་དེ་ལྟ་ན་སྐད་ཅིག་མ་དང་ལྡན་པ་ཡང་དེར་ངེས་སམ་ཞེ་ན། མ་ཡིན་ནོ། ། ཞེས་འཆད་པ་ནི། ཐ་མ་གསུམ་སྐད་ཅིག་མ་སྟེ། ། ཞེས་པའོ། ། འདིའི་དངོས་བསྟན་གྱི་འཕྲོས་ནི།
རྫས་དང་ལྡན་པ་གཅིག་པོ་དེའི་ལྷག་མ་ཇི་སྙེད་པ་སྐད་ཅིག་མར་བསྟན་པ་ཡིན་མོད་དེ་ལྟ་ནའང་ཐ་མ་གསུམ་ཞེས་སྨོས་པ་ནི་ཤུགས་བསྟན་གྱི་འཕྲོས་གོ་བའི་ཕྱིར་དུའོ། ། ཇི་ལྟར་ཞེ་ན། གོང་དུ། རྒྱུ་མཐུན་ལས་བྱུང་རྣམ་སྨིན་སྐྱེས། ། ཐོགས་པ་མེད་བརྒྱད། ཅེས་པའི་དམིགས་བསལ་སྟོན་ཏེ། འདི་ལྟར། ཐོགས་མེད་བརྒྱད་ཀྱི་ནང་ནས་ཆོས་ཁམས་ཀྱི་ཕྱོགས་ཅིག་རྟག་པ་ནི་བྱུང་བ་གསུམ་པོ་གང་ཡང་མ་ཡིན་པ་དང༌། སྡུག་བསྔལ་ལ་ཆོས་བཟོད་ཀྱི་ཆ་ཤས་ལ་དུས་མཐའི་སྐད་ཅིག་མ་དུ་མ་ཞིག་ཡོད་པའི་ནང་ནས་དང་པོར་གྱུར་པའི་སྐད་ཅིག་མ་གཅིག་པོ་དེའི་ཚོགས་པ་ན་ཡོད་པའི་ཁམས་ཐ་མ་གསུམ་ནི་རྒྱུ་མཐུན་ལས་བྱུང་བ་མ་ཡིན་ཏེ། རིགས་འདྲ་ཟག་མེད་སྔོན་དུ་མ་སོང་བའི་ཕྱིར་ཞེས་པའོ། །
དེ་ནས་ཡང་ཇི་སྐད་དུ། མིག་དང་ནི། ། རྣམ་ཤེས་ཁམས་དག་སོ་སོ་དང༌། ། ལྷན་ཅིག་ཏུ་ཡང་ཐོབ་པ་ཡོད། ། ཅེས་པ་འདིའི་དོན་ལ། འགྲེལ་པར་དངོས་བསྟན་དང་གཞན་ཡང་མཚོན་པའི་ཚུལ་ཏེ་གཉིས་གཉིས་བཤད་པ་ལས། དང་པོ་ལ། དངོས་བསྟན་གྱི་མུ་གསུམ་དང༌། ཤུགས་བསྟན་གྱི་མུ་གཅིག་སྟེ་བཞིའོ། ། དང་པོ་ལ།
གསུམ་སྟེ། མུ་དང་པོའི་དང༌། གཉིས་པའི་དང༌། གསུམ་པའི་གོ་དོན་བཤད་པའོ། ། དང་པོ་ནི། འགྲེལ་པར། མིག་གི་ཁམས་དང་ཡིན་ལ་མིག་གི་རྣམ་པར་ཤེས་པའི་ཁམས་དང་མ་ཡིན་པ་ཡོད་དེ། འདོད་པའི་ཁམས་ན་རིམ་གྱིས་མིག་གི་དབང་པོ་ཐོབ་པ་དང༌། གཟུགས་མེད་པ་ནས་ཤི་འཕོས་ནས་བསམ་གཏན་གཉིས་པ་ལ་སོགས་པར་སྐྱེ་བ་ནའོ། ། ཞེས་བཤད་པ་ལས་དང་པོའི་དོན་ནི།
རྫུས་སྐྱེས་མ་རྟོགས་པའི་འདོད་ཁམས་ཀྱི་སྐྱེ་གནས་གསུམ་པོ་གང་རུང་དུ་ཞུགས་པའི་ཚེ་མིག་ནི་སྔར་མེད་གསར་དུ་ལྡན་པ་ཡིན་ཏེ། རྣམ་པར་ཤེས་པའི་རྟེན་འབྲེལ་ལས་མིང་གཟུགས་དང་སྐྱེ་མཆེད་དྲུག་གི་རྟེན་འབྲེལ་རིམ་གྱིས་འབྱུང་དགོས་པའི་ཕྱིར། མིག་གི་རྣམ་པ་ཤེས་པ་དང་ནི་གསར་དུ་ལྡན་པ་མ་ཡིན་ཏེ། དེ་ནི་དེའི་སྔ་རོལ་བར་དོར་ཉིང་མཚམས་སྦྱར་བའི་ཚེ་དེའི་ཐོབ་པ་སྐྱེས་ཟིན་པའི་ཕྱིར། མིག་གི་དབང་པོ་ལ་མི་མཚུངས་ཏེ། ཇི་སྐད་དུ། ལུང་བསྟན་མིན་ཐོབ་ལྷན་ཅིག་སྐྱེ། ། ཞེས་ལུང་མ་བསྟན་ལ་ཐོབ་པ་སྔར་སྐྱེ་མེད་པར་བཤད་ཅིང༌། མིག་གི་དབང་པོ་ནི་ལུང་མ་བསྟན་ཁོ་ནར་ངེས་པའི་ཕྱིར་དང༌། མིག་གི་རྣམ་པར་ཤེས་པ་ལ་ནི་དགེ་བ་དང་ཉོན་མོངས་ཅན་ཀྱང་ཡོད་པས་ཐོབ་པ་སྔར་སྐྱེ་བ་སྲིད་པའི་ཕྱིར་རོ། །
འགྲེལ་ཚིག་ཕྱི་མའི་དོན་ནི་གཟུགས་མེད་ན་མིག་གི་རྣམ་པར་ཤེས་པ་གཉིས་ཀ་མེད་ཅིང༌། བསམ་གཏན་གཉིས་པ་ཡན་ཆད་ན་རང་རང་གི་སས་བསྡུས་པའི་མིག་ཡོད་ཀྱང་དེའི་ཤེས་པ་མེད་པའི་ཕྱིར་རོ། ། གཉིས་པ་ལ། ཇི་སྐད་དུ། མིག་གི་རྣམ་པར་ཤེས་པའི་ཁམས་དང་ཡིན་ལ། མིག་གི་ཁམས་དང་མ་ཡིན་པ་ཡང་ཡོད་དེ། བསམ་གཏན་གཉིས་པ་ལ་སོགས་པར་སྐྱེས་པའི་མིག་གི་རྣམ་པར་ཤེས་པ་མངོན་དུ་བྱེད་པ་དང༌། དེ་དག་ནས་ཤི་འཕོས་ནས་འོག་མར་སྐྱེ་བ་ནའོ། ། ཞེས་བཤད། དོན་ནི་བསམ་གཏན་གཉིས་པ་ལ་སོགས་པའི་རྟེན་གྱི་གང་ཟག་དེས་མིག་གི་རྣམ་པར་ཤེས་པ་མངོན་དུ་བྱས་ནས་གཟུགས་ལ་བལྟ་བའི་ཚེ་དེ་སྔར་མེད་གསར་དུ་ལྡན་པ་ཡིན་ཏེ།
ས་དེས་བསྡུས་ཀྱི་མིག་གི་རྣམ་ཤེས་མེད་པའི་ཕྱིར། ཡང་བསམ་གཏན་གཉིས་པ་སོགས་ནས་འདོད་པ་དང་བསམ་གཏན་དང་པོའི་བར་སྲིད་དུ་ཉིང་མཚམས་སྦྱོར་བའི་ཚེ་ན་མིག་གི་རྣམ་ཤེས་སྔར་མེད་གསར་དུ་ལྡན་པ་ཡིན་ཏེ། དེ་དག་ན་རང་སའི་མིག་ཤེས་མེད་པས་ས་འོག་མའི་མིག་ཤེས་གསར་དུ་རྙེད་པའི་ཕྱིར། མིག་གི་ཁམས་ནི་གསར་དུ་རྙེད་པ་མ་ཡིན་ཏེ། སྔར་ནས་ལྡན་པའི་ཕྱིར། གལ་ཏེ་འདི་ཡང་འོག་མའི་བར་སྲིད་ཉིང་མཚམས་སྦྱོར་བ་ལ་མངོན་དུ་ཕྱོགས་ཀྱང་སྦྱར་མ་ཟིན་པའི་དབང་དུ་བྱས་པ་ཡིན་ཏེ། དེའི་ཚེ་ན་རང་སའི་མིག་མ་བཏང་ཞིང་འོག་སའི་མིག་ཤེས་དགེ་བ་དང་ཉོན་མོངས་ཅན་གང་རུང་གི་ཐོབ་པ་སྔར་སྐྱེས་པའོ། ། དེ་ནས་དེར་ཉིང་མཚམས་སྦྱར་ཟིན་མ་ཐག་པའི་ཚེ་ན་ནི་མིག་དང་ལྡན་ལ་ཅིག་ཤོས་དང་མི་ལྡན་པའི་མུར་འགྱུར་བ་ཡིན་ཏེ། དེར་འདོད་པའི་མིག་གསར་དུ་རྙེད་ཅིང་གཟུགས་ཀྱི་མིག་བཏང་བ་དང༌། འདོད་པའི་མིག་གི་རྣམ་པར་ཤེས་པ་ནི་ཉིང་མཚམས་སྦྱར་བའི་སྔོན་ནས་ལྡན་ཟིན་པའི་ཕྱིར།
དེའི་ཤེས་བྱེད་ཀྱང་གཟུགས་ཁམས་ཀྱི་རྣམ་སྨིན་མ་བཏང་བར་འདོད་པའི་རྣམ་སྨིན་སྔོན་དུ་བྱེད་མི་ནུས་པས་སོ་ཤེ་ན། དེ་ལྟར་ན་ཡང་ཉེས་པ་མེད་དེ། ཇི་སྲིད་གོང་ནས་འོག་ཏུ་ཉིང་མཚམས་སྦྱར་མ་ཟིན་པ་དེ་སྲིད་དུ་འོག་མའི་དགེ་བ་དང་ཉོན་མོངས་ཅན་གྱི་ཐོབ་པ་མི་འབྱུང་བའི་ཕྱིར་དང༌། སྐྱེ་བ་སྔ་ཕྱིའི་དབང་པོ་གཉིས་བར་མ་ཆད་དུ་ལྡན་པ་རྒྱུ་མཚན་དུ་བྱས་ནས་སྔར་མེད་གསར་དུ་ལྡན་པའི་ཐ་སྙད་སྐབས་འདིར་མ་སྦྱར་བ་ལྟ་བུར་སྣང་བའི་ཕྱིར། དེས་ན་གཟུགས་ཁམས་ནས་འདོད་པའི་བར་དོར་ཉིང་མཚམས་སྦྱར་མ་ཐག་པ་དང༌། ཡང་འདོད་པའི་བར་སྲིད་ནས་སྐྱེ་གནས་སུ་དབང་པོ་རིམ་གྱིས་གྲུབ་པ་གཉིས་ལ། དབང་པོ་སྔ་ཕྱིའི་བར་དུ་ཆོད་མ་ཆོད་ཀྱི་ཁྱད་པར་ཡོད་པའི་རྒྱུ་མཚན་གྱིས་མིག་གི་དབང་པོ་སོགས་དང་གསར་དུ་ལྡན་པ་ཡིན་མིན་གྱི་ཁྱད་པར་ཡང་འབྱེད་དགོས་པ་ལྟ་བུར་སྣང་ངོ༌། ། གསུམ་པ་ནི། ཇི་སྐད་དུ། གཉིས་ཀ་དང་ལྡན་པ་ཐོབ་པ་ཡང་ཡོད་དེ།
གཟུགས་མེད་པའི་ཁམས་ནས་ཤི་འཕོས་ནས་འདོད་པའི་ཁམས་དང་ཚངས་པའི་འཇིག་རྟེན་དུ་སྐྱེ་བ་ནའོ། ། ཞེས་བཤད་དོན་ནི། དེ་ནས་དེ་དང་ཉིང་མཚམས་སྦྱར་མ་ཐག་པའི་ཚེ་གཉིས་ཀ་སྔར་མེད་གསར་དུ་ཐོབ་པ་ཡིན་ཏེ། བར་སྲིད་ནི་དབང་པོ་ཀུན་ཚང་བ་ཅན་ཡིན་པའི་ཕྱིར་དང༌། མི་ཤེས་དགེ་བ་དང་ཉོན་མོངས་ཅན་གྱི་ཐོབ་པ་ཡང་སྐབས་དེ་ཉིད་དུ་འབྱུང་གི་སྔར་འབྱུང་བ་མ་ཡིན་པའི་ཕྱིར། དེའི་ཤེས་བྱེད་ཀྱང་སྤྱིར་གོང་མའི་རྟེན་ལ་འོག་མའི་དགེ་བ་དམན་པ་དེ་མངོན་དུ་མི་བྱེད་པ་དང༌། འོག་མའི་ཉོན་མོངས་པ་ནི་སྤངས་ཟིན་པས་སོ། ། དེ་ལྟར་ཤེས་པ་ན་ཞར་བྱུང་གོང་མའི་རྟེན་ལ་འོག་མའི་རྣམ་པར་ཤེས་པའི་ཚོགས་གསུམ་མངོན་དུ་བྱས་པའི་ཚེ་དེ་ཐམས་ཅད་ལུང་མ་བསྟན་ཁོ་ནར་ངེས་སོ། ། དེ་ལ་བསམས་ནས། ཇི་སྐད་དུ།
མིག་དང་རྣ་བའི་མངོན་ཤེས་ནི། ། ལུང་མ་བསྟན། ཞེས་བཤད་པ་ཡིན་ཏེ། ལུང་མ་བསྟན་ཤས་ཆེ་བ་ལ་བསམ་པའི་ཕྱིར། གལ་ཏེ་བར་སྲིད་དུ་དབང་པོ་ལྔ་ཚང་བ་དེ་ལྟ་ན་འདོད་པའི་བར་སྲིད་ནས་སྐྱེ་སྲིད་དུ་དབང་པོ་རིམ་གྱིས་གྲུབ་པའི་ཚེ་ན་དབང་པོ་སྔར་མེད་གསར་དུ་ལྡན་པ་ཅི་ཞེ་ན། བར་དོའི་དབང་པོ་འགགས་ནས་སྔོན་དུས་ཀྱི་སྲིད་པ་མ་སྐྱེས་པའི་བར་དེར་ཡུན་རིང་པོས་ཆོད་པའོ། ། དེ་ལྟ་ན་བར་སྲིད་དང་སྔོན་དུས་ཀྱི་སྲིད་པ་ཚེ་གཅིག་གིས་བསྡུས་པ་མ་ཡིན་པར་འགྱུར་ཏེ། བར་སྐབས་སུ་རྣམ་སྨིན་རྒྱུན་ཆད་པ་སྲིད་པའི་ཕྱིར། ཞེ་ན། དེ་གཉིས་ཀྱི་བར་དུ་མིག་སོགས་དབང་པོ་ལྔ་བཏང་བ་ཙམ་གྱི་རྣམ་སྨིན་རྒྱུན་ཆད་པར་མི་འགྲུབ་སྟེ།
བར་དོའི་རྣམ་སྨིན་གྱི་ངོ་བོར་གྱུར་པའི་སྲོག་ཡིད་བཏང་སྙོམས་གསུམ་པོ་ལྡན་བཞིན་དུ་སྔོན་དུས་ཀྱི་སྲིད་པ་གྲུབ་པའི་ཕྱིར། ཡང་གལ་ཏེ་བསམ་གཏན་གཉིས་པ་སོགས་ནས་འདོད་པར་སྐྱེས་པའི་ཚེ་མིག་གི་རྣམ་ཤེས་སྔར་མེད་གསར་དུ་ལྡན་པར་བཤད་པ་ཡང་མི་འཐད་དེ། བསམ་གཏན་གཉིས་པའི་རྟེན་ལ་བསམ་གཏན་དང་པོའི་མིག་ཤེས་མངོན་དུ་བྱས་པ་དེ་མ་བཏང་བར་ལྡན་བཞིན་དུ་བར་མ་ཆད་པར་འདོད་པའི་བར་སྲིད་དུ་ཉིང་མཚམས་སྦྱར་བ་དག་ཡོད་པའི་ཕྱིར། དེ་ཙམ་གྱིས་མི་ཆོག་ན་མིག་གི་དབང་པོ་ཡང་གསར་དུ་ལྡན་པར་འགྱུར་ཏེ། བསམ་གཏན་གཉིས་པའི་མིག་གི་དབང་པོ་བཏང་ནས་འདོད་པའི་མིག་དབང་གསར་དུ་རྙེད་པའི་ཕྱིར་སྙམ་ན། ཉེས་པ་མེད་དེ། འདྲ་དེ་ཅིག་སྲིད་པ་དེའི་ཚེ་ཡང་བསམ་གཏན་གཉིས་པའི་རྟེན་ལ་ཡོད་པའི་མིག་ཤེས་ལུང་མ་བསྟན་ཁོ་ནར་ངེས་ལ། འདོད་པའི་བར་སྲིད་དུ་ཉིང་མཚམས་སྦྱར་བའི་ཚེ། ཐོབ་པ་ནི་མིག་ཤེས་དགེ་བ་དང་ཉོན་མོངས་ཅན་གང་རུང་གི་ལྡན་པར་ངེས་པས་རིགས་མི་མཐུན་པའི་ཕྱིར། དང་པོ་ལ་མི་མཚུངས་ཏེ།
བསམ་གཏན་གཉིས་པའི་མིག་དབང་དང་འདོད་པའི་བར་སྲིད་ཀྱི་མིག་དབང་གཉིས་ཀ་ལུང་མ་བསྟན་དུ་མཚུངས་ཤིང༌། བར་ཆོད་པ་མེད་པར་ལྡན་པའི་ཕྱིར་རོ། ། གཉིས་པ་ནི། ཇི་སྐད་དུ། གཉིས་ཀ་མ་ཡིན་པ་ནི་རྣམ་པ་དེ་དག་མ་གཏོགས་པའོ། ། ཞེས་བཤད། དེའི་ངོས་འཛིན་འགྲེལ་བཤད་བྱེད་པ་དག་གིས་མཐུན་པར། གཟུགས་མེད་ནས་ཤི་བ་དེ་ཉིད་དུ་སྐྱེ་བ་དང༌། བསམ་གཏན་དང་པོ་གསུམ་དུ་སྐྱེས་པ་མིག་ཤེས་མངོན་དུ་མི་བྱེད་པ་དང༌། འདོད་ཁམས་པ་མིག་དང་ལྡན་པ་ཅིག་ཆར་ཤི་བ་ཁམས་གོང་མ་གཉིས་སུ་སྐྱེས་པ་དང༌།
རྒྱུད་ཀྱིས་མ་བསྡུས་པ་རྣམས་སོ། ། ཞེས་འཆད། དང་པོ་གཉིས་ཀྱི་ཤེས་བྱེད་རྟོགས་པར་སླ་ལ། གསུམ་པའི་ཤེས་བྱེད་ནི། འདོད་པའི་མིག་ལྡན་ཅིག་ཅར་ཤི་བ་གཟུགས་སུ་སྐྱེས་པ་ལ་ནི་མིག་སྔ་ཕྱི་གཉིས་པོ་བར་མ་ཆོད་པར་ལྡན་པའི་རྒྱུ་མཚན་གྱིས་དང༌། དེ་འདྲ་གཟུགས་མེད་དུ་སྐྱེས་པའི་ཚེ་ནི་གཉིས་ཀ་ཐོབ་རྒྱུ་མེད་པའི་རྒྱུ་མཚན་གྱིས་སོ། ། གཉིས་པ་གཞན་ཡང་མཚོན་པའི་ཚུལ་ལ། མིག་དང་མིག་གི་རྣམ་པར་ཤེས་པའི་ཁམས་ཀྱི་ལྡན་ཚུལ་ལ་མུ་བཞི་དང༌། མིག་དང་གཟུགས་ཀྱི་ལྡན་ཚུལ་ལ་མུ་བཞི་དང༌། མིག་གི་རྣམ་པར་ཤེས་པ་དང་གཟུགས་ཀྱི་ལྡན་ཚུལ་ལ་མུ་བཞི་ཇི་ལྟར་རྩི་བའི་ཚུལ་རྣམས་བཤད་དོ། །
དེ་ཡང་ཐོག་མར་མིག་དང་ལྡན་ལ་མིག་གི་རྣམ་ཤེས་དང་མི་ལྡན་པའི་མུ་ནི། བསམ་གཏན་དང་པོའི་རྟེན་ལ་མིག་གི་རྣམ་ཤེས་མངོན་དུ་མི་བྱེད་པའི་ཚེ་ལྟ་བུའོ། ། མིག་གི་རྣམ་ཤེས་དང་ལྡན་ལ་མིག་དང་མི་ལྡན་པའི་མུ་ནི། འདོད་པའི་ཁམས་སུ་མིག་མ་ཐོབ་པ་དང་ཐོབ་པ་ལས་ཉམས་པའི་ཚེ་ལྟ་བུའོ། ། དེའི་ཤེས་བྱེད་ཀྱང་མིག་ཤེས་ནི་དགེ་བ་དང་ཉོན་མོངས་ཅན་གྱི་ཐོབ་པ་བར་དོའི་གནས་སྐབས་སུ་སྐྱེས་པ་དེ་ཉིད་ཕྱིས་ཀྱང་ལྡན་སྲིད་པ་ཡིན་ལ། མིག་དང་ནི་མི་ལྡན་པའི་ཕྱིར་རོ། ། དེ་ཡང་མིག་མ་ཐོབ་པ་ནི་ནུར་ནུར་པོའི་གནས་སྐབས་ལྟ་བུ་ཡིན་ལ། ཉམས་པ་ནི་དམུས་ལོང་དུ་གྱུར་པ་ལྟ་བུའོ། ། མུ་བཞི་རྩི་ཚུལ་སྔ་མ་དང་འདིའི་ཁྱད་པར་ནི། སྔ་མ་རྙེད་པའི་ཐོབ་པ་དང༌།
ཕྱི་མ་ལྡན་པའི་ཐོབ་པ་ཞེས་བྱ་བ་དེའི་དབང་དུ་མཛད་དོ། ། དེ་ནས་ཁམས་རྣམས་ལ་སྤང་བྱ་གཉིས་ཀྱི་དབྱེ་བ་དཔྱོད་པ་ན། ཇི་སྐད་དུ། བཅུ་ནི་སྒོམ་པས་སྤངས་བྱ་ཡིན། ། ཞེས་པ་ལ་འཕྲོས་ནས་སྡེ་པ་གཞན་དག་ན་རེ། གཟུགས་ཅན་བཅུའི་ནང་ཚན་དུ་གྱུར་པ་ངན་སོང་བའི་ལུས་ངག་གི་ལས་དང༌། སོ་སོ་སྐྱེ་བོ་ཇི་སྙེད་པ་མཐོང་སྤངས་ཡིན་ཏེ། མཐོང་ལམ་སྐྱེས་པ་ན་འགག་པའི་ཕྱིར། ཞེས་ཟེར་བ་དེ་སུན་འབྱིན་པ་ནི། ཇི་སྐད་དུ།
ཉོན་མོངས་ཅན་མིན་མཐོང་སྤངས་མིན། ། གཟུགས་མིན་དྲུག་པ་མིན་སྐྱེས་མིན། ། ཞེས་བཤད་པ་འདིའི་དོན་ནི། དེ་སོ་སོར་དགག་པ་དང་ཐུན་མོང་དུ་དགག་པའོ། ། དང་པོ་ལ་གཉིས་ལས། དང་པོ་ནི། སོ་སོ་སྐྱེ་བོ་ཆོས་ཅན། མཐོང་སྤངས་མིན་ཏེ། ཉོན་མོངས་ཅན་མིན་པའི་ཕྱིར། དེའི་ཤེས་བྱེད་ཀྱང་འཇིག་རྟེན་པའི་ལམ་གྱིས་འདོད་པ་ལ་ཆགས་བྲལ་བྱས་པའི་སོ་སོ་སྐྱེ་བོ་འགའ་ཞིག་མི་སྲིད་པར་ཐལ་བའོ། །
འོ་ན་དགེ་བར་ཁས་ལེན་ནུས་སམ་ཞེ་ན། དེ་ཡང་མ་ཡིན་ཏེ། དགེ་རྩ་ཆད་པ་དག་ལ་སོ་སོ་སྐྱེ་བོ་མ་ཡིན་པར་ཐལ་བས་སོ། ། དེས་ན་སོ་སོ་སྐྱེ་བོ་ནི་མ་སྒྲིབ་ལུང་མ་བསྟན་དང༌། སྒོམ་པས་སྤང་བར་བྱ་བ་ཁོ་ནའོ། ། འོ་ན་མཐོང་ལམ་སྐྱེས་པ་ན་དེ་འགག་པར་བཤད་པ་ཅི་ཞེ་ན། དེ་ནི་སོ་སོར་བརྟགས་མིན་གྱི་འགོག་པ་སྟེ། བཟོད་པ་ཐོབ་པ་ན་ངན་འགྲོ་འགགས་པ་ལྟ་བུའོ། ། ཞར་ལ་སོ་སོ་སྐྱེ་བོའི་མཚན་གཞི་ནི་གང༌། དེ་སྒོམ་པའི་ལམ་གྱིས་སྤོང་བའི་ཚུལ་ཇི་ལྟ་བུ་ཞེ་ན།
དེའི་ངོ་བོ་ནི་ལམ་བདེན་གྱི་མ་ཐོབ་པ་ཞིག་ཡིན་ལ། དེའི་རྟེན་གྱི་གང་ཟག་ནི་དེར་མི་འདོད་དེ། འཕགས་པ་ཞེས་པ་ལམ་གྱི་བདེན་པ་ཐོབ་པ་དང་བཅས་པ་ཉིད་ལ་འདོད་ཀྱི་དེའི་རྟེན་གྱི་གང་ཟག་ལ་མི་འདོད་པའི་ཤེས་བྱེད་ལས་དང༌། གཞན་དུ་ན་འཕགས་པ་དང་སོ་སྐྱེའི་གཞི་མཐུན་སྲིད་པར་འགྱུར་ཏེ། ཇི་སྲིད་སོ་སོ་སྐྱེ་བོའི་ས་མ་འཕོས་པ་དེ་སྲིད་སོ་སོ་སྐྱེ་བོ་ཉིད་མི་གཏོང་བས་ན་སོ་སོ་སྐྱེ་བོ་དང་ལྡན་པའི་འཕགས་པ་སྲིད་པའི་ཕྱིར། ཞེས་པའི་གནོད་བྱེད་ལས་སོ། ། དེ་ཡང་ཇི་ལྟར་ཞེ་ན་སོ་སོ་སྐྱེ་བོས་བསམ་གཏན་དང་པོའི་ཉེར་བསྡོགས་ལ་བརྟེན་ནས་མཐོང་ལམ་མངོན་དུ་བྱས་པ་དེའི་ཚེ། ཇི་སྲིད་འདོད་པ་ལ་ཆགས་བྲལ་མ་བྱས་པ་དེ་སྲིད་དུ་འདོད་པའི་སོ་སོ་སྐྱེ་བོ་ཉིད་མི་གཏོང་ཞིང༌། དེས་དེ་ལ་ཆགས་བྲལ་བྱས་ནས་དངོས་གཞིར་འཕོས་པ་དེའི་ཚེ་འདོད་པའི་སོ་སོ་སྐྱེ་བོ་ཉིད་གཏོང་བར་བཤད་པའི་ཕྱིར། དེ་ལྟ་ན་ཡང་སྤྱིར་ས་ལ་ཆགས་བྲལ་བྱས་པ་ཙམ་གྱིས་ས་དེའི་སོ་སོ་སྐྱེ་བོ་ཉིད་བཏང་བས་མ་ཁྱབ་སྟེ།
དེར་འཇོག་པ་ལ་ལམ་བདེན་ཐོབ་པ་དང་ས་དེ་ལ་ཆགས་བྲལ་གྱི་གཞི་མཐུན་དུ་གྱུར་པ་ཞིག་དགོས་པའི་ཕྱིར། དེ་སྐད་དུ་ཡང༌། ལམ་མ་ཐོབ་པ་སོ་སོ་ཡི། ། སྐྱེ་བོར་འདོད་དོ་དེ་ཐོབ་དང༌། ། ས་འཕོས་ནས་ནི་རྣམ་ཉམས་འགྱུར། ། ཞེས་གསུངས་སོ། ། འོ་ན་སྡུག་བསྔལ་ལ་ཆོས་བཟོད་ཀྱི་ཚེ་སོ་སོ་སྐྱེ་བོ་ཉིད་དུ་འགྱུར་ཏེ། ས་མ་འཕོས་པའི་ཕྱིར། འདོད་ན་ལམ་བདེན་མ་ཐོབ་པར་འགྱུར་ཏེ། དེའི་མ་ཐོབ་པ་དང་ལྡན་པའི་ཕྱིར།
ཞེ་ན། སྐྱོན་མེད་དེ། སོ་སོ་སྐྱེ་བོའི་ལྡན་པ་ནི་སོ་སོ་སྐྱེ་བོར་མི་འདོད་པའི་ཕྱིར། སྦྱོར་ལམ་གྱི་ལྡན་པ་བཞིན་ནོ། ། དེའི་ཕྱིར་སོ་སོ་སྐྱེ་བོ་ཉིད་རྒྱུད་ལ་ལྡན་ན་སོ་སོ་སྐྱེ་བོ་ཡིན་པས་མ་ཁྱབ་སྟེ། སྦྱོར་ལམ་དང་ལྡན་ན་སྦྱོར་ལམ་པ་ཡིན་པས་མ་ཁྱབ་པའི་ཕྱིར་རོ། ། གཉིས་པ་ནི། སྤྱིར་སོ་སོ་སྐྱེ་བོ་ནི་གསུམ་སྟེ། འདོད་པའི་སས་བསྡུས་དང༌། གཟུགས་ཀྱི་དང༌།
གཟུགས་མེད་པའི་སས་བསྡུས་པའོ། ། དེ་གསུམ་ཀ་ཡང་ཁམས་གསུམ་པོ་རང་རང་ལ་ཆགས་བྲལ་བྱེད་པའི་བར་ཆད་མེད་པའི་ལམ་དགུ་པས་སྤོང་ཞིང༌། རྣམ་པར་གྲོལ་བའི་ལམ་དགུ་པ་སྐྱེས་པ་ན་དེ་སྤངས་པར་འཇོག་པ་ཡིན་ཏེ། སོ་སོ་སྐྱེ་བོ་ནི་ཁམས་གསུམ་གྱི་ས་དགུ་པ་ཅན་ཡིན་པ་དང༌། ས་དགུ་པོ་རེ་རེ་ཞིང་ཡང་ཆུང་འབྲིང་དགུ་དགུར་འབྱེད་དགོས་པའི་ཕྱིར་དང༌། སྒོམ་སྤངས་རྣམས་ཀྱི་སྤོང་ཚུལ་ནི་དེ་ལྟར་དུ་ངེས་པའི་ཕྱིར། འོ་ན་འཕགས་པ་ཆགས་བཅས་རྣམས་སོ་སོ་སྐྱེ་བོའི་གང་ཟག་དུ་ཐལ་བ་མ་ཡིན་ནམ་ཞེ་ན། མ་ཡིན་ཏེ། སྡུག་བསྔལ་ལ་ཆོས་བཟོད་ཐོབ་པ་ཙམ་གྱིས་སོ་སོ་སྐྱེ་བོའི་གང་ཟག་རྣམ་པར་ཉམས་པའི་ཕྱིར། དེ་ལྟ་ན་ཡང་སོ་སོ་སྐྱེ་བོ་ཉིད་སྤངས་པས་ནི་མ་ཁྱབ་སྟེ།
དེ་སྤོང་བ་ནི་དེ་དང་དེའི་གཉེན་པོ་སྐྱེས་པ་ལ་རག་ལས་པའི་ཕྱིར། གཉིས་པ་ནི། ངན་སོང་བའི་ལུས་ངག་གི་ལས་ནི་ཆོས་ཅན། མཐོང་སྤངས་མ་ཡིན་ཏེ། གཟུགས་ཡིན་པའི་ཕྱིར། དེའི་ཁྱབ་འབྲེལ་ནི་གང་གཟུགས་ཅན་ཡིན་ན་བདེན་པ་ལ་ལོག་པར་རྟོག་པ་རྗེས་སུ་འབྲང་བ་འཁོར་དང་བཅས་པ་གང་རུང་མ་ཡིན་པས་ཁྱབ་པ་ལ་ཐུག་པ་ཡིན་ཏེ། མཐོང་སྤངས་ཉིད་ཡིན་ན་བདེན་པ་ལ་ལོག་པར་ཞུགས་པས་ཁྱབ་པའི་ཕྱིར། གཞུང་རྐང་པ་གསུམ་པོ་འདིའི་ཤུགས་ལ་མཐོང་སྤངས་སུ་གྱུར་པའི་ཤེས་བྱའི་སྒྲིབ་པ་དང་རྣམ་སྨིན་གྱི་སྒྲིབ་པ་དག་མི་སྲིད་པར་བསྟན་ནོ། ། གཉིས་པ་ནི། སོ་སོ་སྐྱེ་བོ་དང་ངན་སོང་བའི་ལུས་ངག་གི་ལས་གཉིས་ཀ་ཆོས་ཅན།
མཐོང་སྤངས་མ་ཡིན་ཏེ། དྲུག་པ་ཡིད་ཀྱི་རྣམ་པར་ཤེས་པ་མ་ཡིན་པ་ལས་སྐྱེ་བའི་ཕྱིར། དེའི་ཁྱབ་འབྲེལ་ཡང་མཐོང་སྤངས་གང་ཡིན་བདེན་པ་ལ་ལོག་ཞུགས་རྗེས་འབྲང་དང་བཅས་པར་ངེས་པས་ཡིན་ལ། གཏན་ཚིགས་ཀྱི་དོན་ནི་ལུས་ངག་གི་ལས་གང་ཡིན་དབང་པོ་ལྔ་ལས་སྐྱེས་པ་དང་གཟུགས་ཅན་བཅུ་པོ་གང་རུང་དུ་ངེས་པ་དང༌། སོ་སོ་སྐྱེ་བོ་ནི་འདུ་ཤེས་མེད་པ་ལྟ་བུ་རྣམ་པར་ཤེས་པའི་ཚོགས་དྲུག་བཀག་པ་དག་ལ་ཡང་ཡོད་པས་སོ། ། འོ་ན་མཐོང་སྤངས་ལ་ཉོན་མོངས་ཅན་གྱིས་ཁྱབ་ན་ཉོན་མོངས་ཅན་མཐོང་སྤངས་མ་ཡིན་པ་ལྟ་ཡོད་དམ་ཞེ་ན། དེ་ལྟར་ཡོད་པ་ནི་གཞུང་ཕྱི་མ་གཉིས་ཀྱིས་བསྟན་ཏེ། གཟུགས་ཅན་དང་དབང་ཤེས་ཉོན་མོངས་ཅན་དག་སྒོམ་སྤངས་སུ་གསལ་བར་བསྟན་པའི་ཕྱིར། གཞུང་དུ་གཟུགས་ཞེས་པས་ཀྱང་གཟུགས་ཅན་བཅུ་པོ་ཕྱིར་འཛིན་པ་ཡིན་ཏེ། ཇི་སྐད་དུ།
བཅུ་ནི་སྒོམ་པས་སྤང་བྱ་ཡིན། ། ཞེས་པ་དང་འབྲེལ་བས་སོ། ། ཡང་དེ་ནས་ཇི་སྐད་དུ། མིག་གིས་གཟུགས་རྣམ་མཐོང་བརྟེན་བཅས། ། དེ་ལ་བརྟེན་པའི་རྣམ་ཤེས་མིན། ། གང་ཕྱིར་བར་དུ་ཆོད་པ་ཡི། ། གཟུགས་ནི་མཐོང་བ་མིན་ཕྱིར་ལོ། ། ཞེས་པ་འདིའི་དོན་བཤད་པ་ལ་གཉིས་ཏེ། དངོས་བསྟན་དང༌། དེ་ལ་སློབ་དཔོན་གྱིས་བརྟགས་པའོ། །
དང་པོ་ནི། གོང་དེར། ངེས་རྟོག་མེད་ཕྱིར་ལྟ་མ་ཡིན། ། ཞེས་པ་ལ་འོ་ན་མིག་ལྟ་བར་བཤད་པ་དེ་ཉིད་ཀྱིས་མ་ངེས་སོ། ། ཞེ་ན། སྤྱིར་ལྟ་བ་ལ་གཉིས་ཏེ། ཡུལ་ལ་ངེས་པར་རྟོག་པའི་དང༌། གཟུགས་ལ་ལྟ་བའི་འོ། ། དེ་གཉིས་གནས་སྐབས་ཐ་དད་པས་མི་འགལ་ལོ་ཞེས་པ་ནི། མིག་གིས་སོགས་སོ། །
འོ་ན་མིག་རྐྱང་པ་ལྟ་བར་ཁས་ལེན་ནམ་ཞེ་ན། མ་ཡིན་ནོ་ཞེས་འཆད་པ་ནི། བརྟེན་བཅས་ཞེས་པའོ། ། དེ་ལྟ་ན་མིག་དང་དེའི་ཤེས་པ་གཉིས་ཀ་ལྟ་བར་ཁས་ལེན་ནམ་སྙམ་ན། དེ་ཡང་མ་ཡིན་ནོ། ། ཞེས་འཆད་པ་ནི། དེ་ལ་བརྟེན་པའི་ཞེས་སོགས་སོ། ། དེའི་ཤེས་བྱེད་ནི་གང་ཕྱིར་སོགས་ཏེ། ཤེས་པས་གཟུགས་མཐོང་ན་བར་དུ་ཆོད་པའང་མཐོང་དགོས་ཏེ། ཡིད་ཀྱི་ཤེས་པ་བཞིན་ནོ། །
གཞུང་དེའི་འཆད་ཚུལ་གཞན་དག བརྟེན་པ་རྣམ་པར་ཤེས་པ་དང་བཅས་པའི་མིག་གིས་གཟུགས་མཐོང་ཞེས་རྟེན་དང་བརྟེན་པ་གཉིས་ཀ་ཕྱོགས་གཅིག་ཏུ་འདུས་པ་དེ་གཟུགས་མཐོང་བྱེད་དུ་འཆད་པ་དང༌། རྣམ་ཤེས་མིན་ཞེས་པའི་དོན་ཁོ་ན་ཞེས་གཞན་ལྡན་རྣམ་གཅོད་མིན་པར་བསྟན་ནས་མི་ལྡན་རྣམ་གཅོད་དུ་སྦྱོར་བ་མི་འཐད་དེ། གཞུང་གི་དོན་ནི་མིག་གི་རྣམ་ཤེས་རང་ལྡོག་ནས་གཟུགས་ལ་ལྟ་བ་དང་མཐོང་བ་གཉིས་ཀ་འགོག་པར་གསལ་བའི་ཕྱིར། དེ་ཡང་ཤེས་པ་ཡིན་པ་གཞིར་བྱས་ཀྱི་ལྟ་བ་ནི་ངེས་པར་རྟོག་པའི་རྣམ་པ་ཅན་ཁོ་ན་དང༌། དེ་མ་ཡིན་པའི་ལྟ་བ་ནི་མིག་ཁོ་ནའོ། ། ཞེས་འཆད་རྒྱུ་ཡིན་པ་དང༌། མིག་གི་ཁྱད་པར་ཡང་དེ་མཚུངས་ཙམ་གྱིས་ཆོག་པ་མ་ཡིན་གྱི་བརྟེན་བཅས་ཡིན་པ་ཞིག་དགོས་ཞེས་འཆད་རྒྱུ་ཡིན་པ་དང༌། དེ་ཡང་དེ་མཚུངས་ཀྱི་ཟླས་ཕྱེ་བ་ཡིན་གྱི། མིག་གི་རྣམ་པར་ཤེས་པ་མི་བརྟེན་པའི་ཟླས་ཕྱེ་བ་མ་ཡིན་པ་དང༌།
བཅས་ཤེས་པའི་དོན་ཀྱང་གཉིས་ཀ་བསྡུད་པའི་ཚིག་མ་ཡིན་གྱི། མིག་གང་ཞིག་རང་གི་ལས་བྱེད་པ་དེའི་འདོད་རྒྱལ་ཐོག་མའི་མིང་གི་མཐའ་རྟེན་ཡིན་ཏེ། དཔེར་ན་དགེ་བའི་བཤེས་གཉེན་བསྟེན་པ་དང་བཅས་ཞེས་པ་བཞིན་ནོ། ། འོ་ན་བསམ་གཏན་གོང་མ་གསུམ་གྱི་མིག་ལྟ་བ་ཡིན་པ་མི་སྲིད་པར་འགྱུར་ཏེ། དེའི་མིག་བརྟེན་བཅས་ཡིན་པ་མི་སྲིད་པའི་ཕྱིར་སྙམ་ན། མི་སྲིད་པ་མ་ཡིན་ཏེ། རང་གི་ས་པའི་རྣམ་པར་ཤེས་པ་དག་མེད་ཀྱང་བསམ་གཏན་དང་པོའི་ས་པའི་མིག་གི་ཤེས་པ་མངོན་དུ་བྱས་པའི་ཚེ་གོང་མའི་མིག་གསུམ་པོ་བསྟེན་བཅས་སུ་འཇོག་པའི་ཕྱིར། ཅི་བསམ་གཏན་དང་པོའི་ས་པའི་མིག་དང་མིག་ཤེས་ཀྱིས་གོང་མའི་གཟུགས་དག་མཐོང་བ་ཡོད་དམ་ཞེ་ན། མིག་གིས་ནི་མེད་དེ། ཇི་སྐད་དུ།
མིག་གིས་གོང་མའི་གཟུགས་མ་ཡིན། ། ཞེས་འཆད་པའི་ཕྱིར། མིག་ཤེས་ཀྱིས་ནི་གོང་མའི་གཟུགས་མཐོང་བ་ཡོད་དེ། གོང་མ་གོང་མའི་མིག་ལ་བརྟེན་པའི་མིག་གང་གི་ས་པ་ཡིན་པ་དེའི་གཟུགས་དག་མཐོང་བའི་ཕྱིར། དཔེར་ན་འབངས་ཕལ་པས་རང་སྟོབས་ཀྱིས་མ་འགྲུབ་པའི་བྱ་བ་རྒྱལ་པོ་ལ་བརྟེན་པའི་ཚེ་འགྲུབ་པ་བཞིན་ནོ། ། ཞེས་བོད་ཀྱི་ཊཱི་ཀ་བྱེད་པ་དག་འཆད་མོད་ཀྱང་དེའི་ཚེ་མིག་ཤེས་ཀྱིས་མཐོང་བ་ནི་མ་ཡིན་ཏེ། ཡིན་ན། དེ་ལ་བརྟེན་པའི་རྣམ་ཤེས་མིན། ། ཞེས་པའི་དོན་དང་འགལ་བའི་ཕྱིར། འོ་ན་ཅི་ཞེ་ན།
དང་པོའི་ས་པའི་མིག་ཤེས་བསྟེན་པ་དང་བཅས་པའི་མིག་གོང་མ་གསུམ་གྱིས་རང་རང་གི་ས་པའི་གཟུགས་མཐོང་བ་ཡིན་ཏེ། རྒྱལ་པོ་བསྟེན་པ་དང་བཅས་པའི་དམངས་ཕལ་པས་བྱ་བ་ཆེན་པོ་འགྲུབ་པ་བཞིན་ནོ། ། དེའི་ཕྱིར་འོག་མའི་མིག་གིས་གོང་མའི་གཟུགས་མི་མཐོང་བར་བཤད་པ་དེ་ཁོ་ན་བཞིན་དུ་འོག་མའི་མིག་གི་རྣམ་པར་ཤེས་པས་ཀྱང་གོང་མའི་གཟུགས་མཐོང་བ་མེད་པར་ཁས་ལེན་དགོས་ཏེ། དེ་ལས་གཞན་དུ་ན་བསམ་གཏན་གཉིས་པའི་མིག་དབང་ལ་བརྟེན་པའི་བསམ་གཏན་དང་པོའི་མིག་ཤེས་དེ་ཆོས་ཅན། བསམ་གཏན་དང་པོའི་མིག་དབང་ལ་བརྟེན་པའི་མིག་ཤེས་མ་ཡིན་པར་ཐལ། བསམ་གཏན་གཉིས་པའི་གཟུགས་མཐོང་བའི་ཕྱིར། འདོད་ན་བསམ་གཏན་དང་པོའི་མིག་ཤེས་སུ་འགའ་ཞིང༌། ཁྱབ་པ་མེད་ན་བསམ་གཏན་གཉིས་པའི་གཟུགས་ལྟ་བྱེད་དུ་འགྱུར་བ་བསམ་གཏན་གཉིས་པའི་མིག་ལ་བརྟེན་དགོས་པར་འགལ། འོ་ན་ཇི་སྐད་དུ། དེ་ཡི་གཟུགས། །
ལུས་ཀྱིའང་གཉིས་ཐམས་ཅད་དུ། ། ཞེས་མིག་ཤེས་གཅིག་གིས་རང་ས་དང་འོག་ས་དང་གོང་སའི་ཐམས་ཅད་མཐོང་བར་བཤད་པ་མ་ཡིན་ནམ་ཞེ་ན། མ་ཡིན་ཏེ། དེའི་དོན་ནི་བསམ་གཏན་དང་པོའི་མིག་ཤེས་གང་ལ་བརྟེན་པའི་མིག་གིས་རང་ས་བསམ་གཏན་དང་པོའི་གཟུགས་དང་འོག་ས་འདོད་པ་དང་གོང་ས་བསམ་གཏན་གཉིས་པ་སོགས་ཀྱི་གཟུགས་མཐོང་ཞེས་བྱ་བའི་དོན་ཡིན་པའི་ཕྱིར། དེ་ལས་གཞན་དུ་ན་བསམ་གཏན་དང་པོའི་མིག་གིས་གོང་མའི་གཟུགས་མཐོང་བར་ཐལ། དེའི་མིག་ཤེས་ཀྱིས་གོང་མའི་གཟུགས་མཐོང་བའི་ཕྱིར། རྟགས་ཁས་བླངས། ཐལ་བ་ཚད་མས་བསལ། ཁྱབ་པ་ཚད་མས་གྲུབ་སྟེ། བདག་རྐྱེན་དབང་པོ་དང་དེའི་བདག་འབྲས་དབང་ཤེས་ནི་ཡུལ་སོ་སོ་ལ་མི་འཇུག་པའི་ཕྱིར།
ཁྱབ་པ་ཁས་བླངས་པས་ཀྱང་གྲུབ་སྟེ། བསམ་གཏན་གཉིས་པ་སོགས་ཀྱི་གཟུགས་ལ་བལྟ་བ་བདག་རྐྱེན་བསམ་གཏན་གཉིས་པ་སོགས་ཀྱི་མིག་དབང་ལ་བརྟེན་དགོས་པར་ཁས་བླངས་པའི་ཕྱིར། དེས་ན་ཞིབ་མོའི་རྣམ་གཞག་ལ། བསམ་གཏན་དང་པོའི་མིག་ཤེས་བསམ་གཏན་གཉིས་པ་སོགས་ཀྱི་མིག་ལ་བརྟེན་པ་ཞེས་དང༌། བསམ་གཏན་གཉིས་པ་བས་བསམ་གཏན་དང་པོའི་མིག་ཤེས་མངོན་དུ་བྱས་པ་ཞེས་པ་ནི་མི་བྱ་སྟེ། བསམ་གཏན་དང་པོའི་མིག་མངོན་དུ་མ་བྱས་པར་དེའི་མིག་ཤེས་མངོན་དུ་བྱེད་པའི་ཐབས་མེད་པའི་ཕྱིར། འོ་ན་ཅི་ཞེ་ན། བསམ་གཏན་གཉིས་པ་བ་སོགས་ཀྱི་རང་ས་ན་མིག་ཤེས་མེད་ཀྱང་མིག་ཤེས་མངོན་དུ་བྱས་ནས་གཟུགས་ལ་བལྟ་ཞེས་བྱའོ། ། ཇི་ལྟར་མངོན་དུ་བྱེད་ན། གཟུགས་ལ་བལྟ་འདོད་ཀྱི་རྟོག་དཔྱོད་བསམ་གཏན་དང་པོའི་ས་པ་དེ་མངོན་དུ་བྱས་ནས་རང་སའི་མིག་ལ་བརྟེན་པའི་ཤེས་པ་མངོན་དུ་བྱེད་དོ། །
དེ་དུས་ཀྱི་ཤེས་པ་དེ་རྟེན་མིག་དང་ས་མཚུངས་པ་མ་ཡིན་ཏེ། རྟོག་དཔྱོད་དང་བཅས་པའི་ཕྱིར་རོ། ། གལ་ཏེ་དེ་འདྲ་དེ་བསམ་གཏན་གཉིས་པའི་གཟུགས་གསལ་སྣང་གི་ཤེས་པ་ཡིན་ན་ཇི་ལྟར་བསམ་གཏན་དང་པོའི་རྟོག་དཔྱོད་དང་བཅས་ཤེ་ན། དེ་དེར་ཁས་མི་ལེན་ཏེ། སྤྱིར་དབང་པོའི་རྣམ་པར་ཤེས་པ་ལྔ་ཆར་ཡང་གཟུགས་སོགས་དོན་ལྔ་པོ་གསལ་སྣང་ཅན་གྱི་ཤེས་པར་ཁས་མི་ལེན་པའི་ཕྱིར་དང༌། ཁས་ལེན་ན་བར་དུ་ཆོད་པའི་དོན་མཐོང་བར་ཐལ་བའི་ཕྱིར་དང༌། མིག་ཤེས་གཟུགས་ལ་ལྟ་བྱེད་ཡིན་ན། ཇི་སྐད་དུ། རྣམ་ཤེས་ལྔ་དང་མཚུངས་སྐྱེས་བློ། ། ངེས་རྟོག་མེད་ཕྱིར་ལྟ་མ་ཡིན། །
ཞེས་བཤད་པ་དང་ཤིན་ཏུ་འགལ་ཏེ། གཟུགས་ལ་བལྟ་བས་བལྟ་བའི་གོ་ཆོད་པར་བཤད་པ་དེ་ཉིད་ངེས་པར་ཁས་མ་བླངས་ན་གཞུང་གི་དོན་འཁྲུག་པའི་ཕྱིར། དེས་ན་བསམ་གཏན་གཉིས་པ་བ་སོགས་ཀྱིས་གཟུགས་ལ་བལྟ་འདོད་ཀྱི་རྟོག་དཔྱོད་མངོན་དུ་བྱས་མིག་གིས་གཟུགས་ལ་བལྟས་པ་དང་རྣ་བས་སྒྲ་ལ་མཉན་པ་དང་ལུས་ཀྱིས་རེག་བྱ་རེག་པ་དེའི་ཚེ་དབང་པོ་སོ་སོ་ལ་བརྟེན་པའི་ཤེས་པ་ཞིག་སྐྱེས་པ་ཡིན་ལ། དེ་དུས་ཀྱི་ཤེས་པ་དེ་ས་འོག་མས་བསྡུས་པའི་ངོ་བོ་ཉིད་ཀྱི་རྟོག་དཔྱོད་ཅེས་བྱ་བའི་མིང་ཅན་དེ་ཉིད་ཡིན་ཞིང༌། དེ་འདྲ་དེ་ཡང་རང་ཡུལ་གསལ་སྣང་ཅན་གྱི་ཤེས་པ་མ་ཡིན་པའི་ཕྱིར་ན་སྒྲ་དོན་འཛིན་པའི་རྟོག་པ་ལས་འོས་མེད་དོ། ། དོན་འདི་ཡང་རྟོག་གེའི་གཞུང་ལས། དབང་པོའི་སྒོ་ལ་རྗེས་འབྲང་ཡིད། ། མཐོང་སྦྱོར་འདྲེས་པ་རྟོག་མེ་འདྲ། ། གཞན་དུ་མཐོང་རྟོག་ཡུལ་ཐ་དད། ། ཡིན་ཕྱིར་དོན་རྟོགས་མི་སྲིད་ལོ། །
ཞེས་ཕྱོགས་སྔ་མར་བཤད་པ་དེ་ཉིད་ཡིན་ཞིང༌། དེར་མ་ཟད་བརྟེན་བཅས་ཀྱི་དབང་པོ་གཟུགས་ཅན་པ་ཚད་མ། དེ་ལས་སྐྱེས་པས་དོན་རྟོགས། ཤེས་པས་ཀྱང་དོན་འདི་ཉིད་བསྟན་པ་ཡིན་ཏེ། དེ་ལས་སྐྱེས་པའི་ཤེས་པ་ཞེས་པའི་མིང་ཅན་ནི་མིག་གི་རྣམ་པར་ཤེས་པ་ངོ་བོ་ཉིད་ཀྱི་རྟོག་དཔྱོད་དུ་གྱུར་པ་གཟུགས་ཀྱི་ངོ་བོ་དང་ཁྱད་པར་ལ་རྩིང་ཞིབ་ཏུ་ཞེན་པའི་རྟོག་པ་ཉིད་ལ་འཆད་དགོས་པས་སོ། ། དེ་ལས་གཞན་དུ་མིག་གི་རྣམ་པར་ཤེས་པ་གཟུགས་གསལ་སྣང་ཅན་ཞིག་ཁས་བླངས་ན་ཚད་འབྲས་ཀྱི་རྣམ་གཞག་དེ་ལ་ཞེ་འདོད་ཀྱི་དོན་སྟོན་རྒྱུ་ཅི་ཡང་ཡོད་པ་མ་ཡིན་ཏེ། མིག་ཤེས་ཀྱང་གཟུགས་གསལ་སྣང་ཅན་དུ་ཁས་ལེན་ན་དབང་པོ་ཁོ་ན་ཚད་མར་འཇོག་དོན་མེད་པའི་ཕྱིར། དེས་ན་དབང་པོ་དང་དབང་ཤེས་གཉིས་གཟུགས་ལ་བལྟ་བ་ཡིན་མིན་དང༌། གཟུགས་རྟོགས་པ་ཡིན་མིན་གྱི་ཁྱད་པར་ཅན་དུ་གྲུབ་བོ། ། འདི་ཡང་ཇི་སྐད་དུ།
མིག་རྣ་ཡིད་ཀྱི་རྣམ་ཤེས་དང༌། ། གསུམ་གྱིས་ཉམས་སུ་མྱོང་གང་དེ། ། མཐོང་དང་ཐོས་དང་རྣམ་པར་ཤེས། ། རྟོགས་པ་ཡིན་ཏེ་རིམ་བཞིན་བཤད། ། ཅེས་གསུངས་པ་དང་མི་མཐུན་ནོ་སྙམ་ན། འགལ་བ་མེད་དེ། མིག་དང་རྣ་བའི་རྣམ་པར་ཤེས་པས་མཐོང་བ་དང་ཐོས་པ་ཞེས་བྱ་བ་ཡང་ངོ་བོ་ཉིད་ཀྱི་རྟོག་དཔྱོད་དུ་གྱུར་པའི་ཤེས་པས་མཐོང་ཐོས་ལ་འཆད་དགོས་ཤིང༌། དེ་ལས་ལོགས་སུ་རྣ་ལྕེ་ལུས་གསུམ་གྱི་རྣམ་པར་ཤེས་པས་ཉམས་སུ་མྱོང་བ་ལ་རྟོགས་པ་ཞེས་ཁྱད་པར་བཤད་པ་ནི་རྟོག་གེ་ལ་གྲགས་པ་ལྟར་མ་ཡིན་ཏེ། རྟོགས་པ་དང་ཤི་བ་སྐད་དོད་གཅིག་གིས་བསྟན་པ་ལྟར་དྲི་རོ་རེག་བྱ་གསུམ་ལུང་མ་བསྟན་ཁོ་ནར་ངེས་པས་ཤི་བ་དང་འདྲ་བར་འགྲེལ་པས་བཤད་པའི་ཕྱིར། དེ་ཡང་མིག་དང་རྣ་བའི་རྣམ་པར་ཤེས་པས་ཉམས་སུ་མྱོང་བ་ལ་མཐོང་བ་དང་ཐོས་སོ་ཤེས་པ་ནི་བཏགས་པ་བ་ཡིན་ཏེ།
རྒྱུ་མཚན་ནི་རྟེན་དབང་པོས་མཐོང་བ་དང་ཐོས་པ་ལས་སོ། ། གནོད་བྱེད་ནི། དེ་ལ་བརྟེན་པའི་རྣམ་ཤེས་མིན། ། ཞེས་པའོ། ། དགོས་པ་ནི་འཇིག་རྟེན་གྱི་གྲགས་པ་དང་མཐུན་པའི་ཕྱིར་དུ་སྟེ་འཇིག་རྟེན་ན་ནི་མིག་རྣའི་དབང་པོ་དང་དེ་ལ་བརྟེན་པའི་ཤེས་པ་གཉིས་ཀ་ལ་མཐོང་ཐོས་ཀྱི་ཐ་སྙད་ཡོད་པའི་ཕྱིར་རོ། ། མདོར་ན་ཁ་ཆེ་བྱེ་སྨྲས་རྣམ་པར་ཤེས་པའི་ཚོགས་ལྔ་རྟོག་པར་འདོད་པ་འདི་ནི་རིགས་པ་ཅན་པས་དབང་ཤེས་རྟོག་པར་འདོད་པའི་ལུགས་ཚད་མ་སྡེ་བདུན་དུ་ཕྱོགས་སྔ་མར་བཞག་ནས་བཀག་པ་དེ་ཉིད་དང་དོན་གཅིག་པ་ཡིན་ཏེ། ཇི་སྐད་དུ། བདག་ཉིད་ཀུན་གྱིས་འབྲེལ་ན་ཡང༌། ། ཞེས་པར། དབང་དོན་ཕྲད་པ་ཚད་མ།
དེ་ལས་སྐྱེས་པའི་དོན་རྟོགས་པ་འབྲས་བུ། ཞེས་ཕྱོགས་སྔ་མར་བཞག་ནས་དེ་ཉིད་འགོག་བྱེད་ཀྱི་རིགས་པ་དེ་དང༌། ཇི་སྐད་དུ། ཀུན་གྱི་མཚུངས་རྒྱུ་ཡིན་པའི་ཕྱིར། ། འདི་འདྲ་དབང་པོ་ལ་ཡོད་མིན། ། ཞེས་པར། བྱེ་བྲག་ཏུ་སྨྲ་བའི་ཚད་འབྲས་ཀྱི་རྣམ་གཞག་འགོག་བྱེད་ཀྱི་རིགས་པ་བཤད་པ་དེ་དག་ཕྱོགས་སྔ་མ་དང་འགོག་བྱེད་ཀྱི་རིགས་པ་གཉིས་ཀ་དོན་གཅིག་ལ་འདུ་བའི་ཕྱིར། དེ་གཉིས་ཀའི་ངག་དོན་ནི། སྔོར་སྣང་དབང་ཤེས་ཀྱིས་སྔོན་པོ་རྟོགས་ལ་སེར་པོ་མ་རྟོགས། སེར་འཛིན་མིག་ཤེས་ཀྱིས་སེར་པོ་ཁོ་ན་རྟོགས་ལ་སྔོན་པོ་མ་རྟོགས་པའི་ཁྱད་པར་མི་འཐད་པར་ཐལ།
དེ་དག་གི་བརྟེན་མིག་དབང་གཉིས་པ་སོ་སོར་སྔོ་སེར་གཉིས་ལ་བལྟ་མི་བལྟ་དང༌། མཐོང་མ་མཐོང་དང༌། ཕྲད་མ་ཕྲད་ཀྱི་ཁྱད་པར་མེད་པའི་ཕྱིར། ཁྱབ་པ་ཁས་བླངས་སོ། ། ཞེས་པ་ཡིན་ལ། བྱེ་སྨྲས་དབང་དོན་ཕྲད་པར་ཁས་བླངས་ཏེ། བོད་ཀྱི་སློབ་དཔོན་སྔ་མ་རྣམས་དེའི་ཚད་འབྲས་ཀྱི་རྣམ་གཞག་འཇོག་པ་ན། ཐུག་ཕྲད་དུ་སྣང་བའི་དོན་དངོས་གཞལ་བྱ། ཞེས་ཟེར་བ་ལྟར་འགྲེལ་པ་འདི་ཉིད་ལས་ཀྱང༌། ཇི་སྐད་དུ།
བྱེ་བྲག་ཏུ་བཤད་པ་ལས་ཀྱང་མིག་དང་ཕྲད་ཅིང་རྣམ་པར་ཉམས་སུ་མྱོང་བ་ལ་མཐོང་བ་ཞེས་བྱའོ། ། ཞེས་འབྱུང་ངོ༌། ། ཞེས་སོ། ། འོ་ན་ཇི་སྐད་དུ། མིག་དང་ཡིད་དང་རྣ་བ་ནི། ། ཡུལ་དང་མ་ཕྲད། ཅེས་བཤད་པ་མ་ཡིན་ནམ་ཞེ་ན། དེ་ལྟར་བཤད་པ་དེ་ནི་དབང་པོ་དང་ཡུལ་གྱི་རྡུལ་ཕྲན་མ་ཕྲད་པ་ལ་ཟེར་བ་ཡིན་ལ། དེ་ལྟ་ན་ཡང་དབང་དོན་ཕྲད་པར་མི་འདོད་པ་ཉིད་དུ་མི་འགྲུབ་སྟེ། ཇི་སྐད་དུ།
གསུམ་གཞན་དུ། ཞེས་རྣ་ལྕེ་ལུས་གསུམ་ཡུལ་དང་ཕྲད་པར་བཤད་པའི་ཕྱིར། དེ་ལྟ་མོད་ཀྱི་བདག་ཉིད་ཀུན་གྱི་ཕྲད་པ་དང་ཕྱོགས་གཅིག་གི་ཕྲད་པ་ནི་རིགས་པ་ཅན་པ་དང་ཁ་ཆེ་བྱེ་སྨྲའི་འདོད་པའི་ཁྱད་པར་དག་སྟེ། རགས་པ་བཅོམ་པ་ན་རྡུལ་ཕྲན་དག་ནི་འོག་ནས་འཆད་པར་འགྱུར་རོ། ། གཉིས་པ་ལ་གཉིས་ཏེ། སློབ་དཔོན་གྱིས་བྱེ་སྨྲའི་ལུགས་གཞིར་བཞག་ནས་བརྟགས་པ་དང༌། མདོ་སྡེ་པས་བྱེ་སྨྲའི་འདོད་པ་མི་འཐད་པར་བརྟགས་པའོ། ། དང་པོ་ལ་གཉིས་ཏེ། དབང་པོས་བར་དུ་ཆོད་པའི་གཟུགས་མི་མཐོང་བར་མ་ངེས་པ་དང༌། ཤེས་པས་བར་དུ་ཆོད་པའི་དོན་མཐོང་བར་མ་ངེས་པའི།
དང་པོ་ནི། མིག་གི་དབང་པོས་ཆོད་པའི་དོན་མི་མཐོང་ན་ཐོགས་བཅས་ཡིན་པའི་རྒྱུ་མཚན་གྱིས་སམ། མིག་ཀྱང་ལུས་ཀྱི་དབང་པོ་བཞིན་དུ་ཕྲད་ནས་འཛིན་དགོས་པའི་རྒྱུ་མཚན་གྱིས་ཡིན། དང་པོ་ལྟར་ན། འཆིང་བུ་དང༌། ལྷང་ཚེར་དང༌། ཤེལ་དང༌། ཆུ་དག་གིས་བར་དུ་ཆོད་པའི་གཟུགས་ཀྱང་མི་མཐོང་བར་ཐལ་ལོ། ། གཉིས་པ་ལྟར་ཡང་མི་འཐད་དེ། རྒྱང་རིང་པོའི་གཟུགས་མཐོང་བའི་ཕྱིར་རོ། །
དེ་ལྟ་ན་ཐོགས་བཅས་ཡིན་པའི་རྒྱུ་མཚན་གྱིས་བར་དུ་ཆོད་པའི་དོན་མི་མཐོང་བ་ནི་མ་ཡིན་ཏེ། དེས་དེ་མཐོང་བ་ལ་གེགས་ཡོད་མེད་ཀྱི་དབང་གིས་ཡིན་ནོ། ། གཉིས་པ་ནི། མིག་གི་རྣམ་པར་ཤེས་པས་གཟུགས་མཐོང་བ་ཡིན་ཀྱང་བར་དུ་ཆོད་པའི་གཟུགས་མཐོང་མི་དགོས་ཏེ། མིག་དང་བར་དུ་ཆོད་པའི་གཟུགས་ཀྱིས་ནི་རང་འཛིན་མིག་གི་རྣམ་པར་ཤེས་པ་བསྐྱེད་པའི་བྱ་བ་མི་བྱེད་པའི་ཕྱིར། དེས་ན་གཟུགས་གང་ལ་རང་འཛིན་ཤེས་པ་བསྐྱེད་པའི་རྐྱེན་གྱི་བྱ་བ་ཡོད་པ་དེ་ནི་རང་འཛིན་མིག་གི་རྣམ་པར་ཤེས་པས་མཐོང་བ་ལ་མེད་པ་དེ་མི་མཐོང་ངོ༌། ། འོ་ན་མདོ་ལས་མིག་གིས་གཟུགས་མཐོང་བར་གསུངས་པ་འགལ་ལོ་ཞེ་ན། དེ་ནི་མིག་ལ་བརྟེན་ནས་མཐོང་བ་ལ་མིག་གིས་མཐོང་བར་བཏགས་པ་ཡིན་ཏེ། དཔེར་ན་ཡིད་ལ་བརྟེན་ནས་ཆོས་རྣམས་ཤེས་པ་ལ་ཡིད་ཀྱིས་ཤེས་པར་བཏགས་པ་བཞིན་ནོ། ། ཡིད་ཀྱི་མི་ཤེས་པ་ཅི་ཞེ་ན།
ཡིད་ཀྱི་ཤེས་པས་ཆོས་འགའ་ཞིག་ཤེས་པ་དེའི་ཚེ་རྟེན་ཡིད་ནི་འདས་པ་ཁོ་ན་ཡིན་པས་སོ། ། འོ་ན་རང་དུས་སུ་མི་ཤེས་པ་ཅི་ཞེ་ན། རང་དུས་སུ་ནི་ཡིད་ཀྱི་རྣམ་པར་ཤེས་པ་ཞེས་བྱའི་ཡིད་ཅེས་མི་བྱ་བར་བཤད་ཟིན་ཏོ། ། གཉིས་པ་ནི། མདོ་སྡེ་པ་རྣམས་ན་རེ། ཁ་ཆེ་བྱེ་སྨྲའི་མིག་ཁོ་ནས་གཟུགས་མཐོང་ཞེས་ཟེར་བ་དང༌། བྱེ་བྲག་ཏུ་སྨྲ་བ་གཞན་དག་མིག་གི་རྣམ་པར་ཤེས་པས་གཟུགས་མཐོང་ཞེས་ཟེར་བ་གཉིས་ཀ་ཡང་ནམ་མཁའ་ལ་བལྟ་བ་དང་མཚུངས་ཏེ། མིག་དང་གཟུགས་ལ་བརྟེན་ནས་མིག་གི་རྣམ་པར་ཤེས་པ་བསྐྱེད་དགོས་པས་ན་གཅིག་ཡོད་དུས་སུ་ཅིག་ཤོས་མ་སྐྱེས་པ་དང་འགགས་པའི་ཕྱིར། དེས་ན་མིག་གིས་གཟུགས་མཐོང་ཞེས་པ་དང༌། མིག་གི་རྣམ་པར་ཤེས་པས་གཟུགས་ཤེས་སོ་ཞེས་ཟེར་བ་གཉིས་ཀ་ཡང་འཇིག་རྟེན་ན་གྲགས་པ་ཙམ་ཡིན་པས་འདི་ལ་ཞེན་པར་མི་བྱའོ་ཞེས་ཟེར།
གོང་དུ་སློབ་དཔོན་གྱིས་བརྟགས་པ་དེ་མདོ་སྡེ་པས་བྱེ་སྨྲ་བཀག་པའི་ལུགས་ཡིན་ནོ་སྙམ་དུ་མི་བསམ་སྟེ། སློབ་དཔོན་གྱིས་བརྟགས་པ་དེར་ནི་མིག་གི་རྣམ་པར་ཤེས་པ་ཁོ་ནས་གཟུགས་མཐོང་བར་བཤད་ལ། དེ་ནི་རྣམ་བཅས་པའི་གྲུབ་མཐའ་ལ་མི་རུང་བའི་ཕྱིར་རོ། ། དེ་སྐད་དུ་ཡང་འགྲེལ་པར། མིག་གིས་གཟུགས་མཐོང་བ་ནི་ཁ་ཆེ་བའི་གྲུབ་མཐའ་ཡིན་ནོ། ། ཞེས་དང༌། གཞན་དག་ན་རེ། མཐོང་བ་ནི་མིག་གི་རྣམ་པར་ཤེས་པ་ཡིན་ལ། མིག་ནི་དེའི་རྟེན་དུ་གྱུར་པ་ཡིན་པའི་ཕྱིར་མཐོང་བ་ཞེས་བྱ་སྟེ། ཞེས་དང༌།
མདོ་སྡེ་པ་རྣམས་ན་རེ། ནམ་མཁའ་ལ་བལྟ་བ་འདི་ཅི་དགོས་མིག་དང་གཟུགས་ལ་བརྟེན་ནས་མིག་གི་རྣམ་པར་ཤེས་པ་སྐྱེ་བའི་ཕྱིར། ཞེས་ཟེར་རོ། ། ཞེས་དེ་ལྟར་ལུགས་མི་འདྲ་བ་གསུམ་གསལ་བར་བཤད་པ་ཡིན་ནོ། ། གྲུབ་པའི་དོན་ནི་བྱེ་བྲག་ཏུ་སྨྲ་བའི་ལུགས་གཉིས་པོ་གང་ཁས་ལེན་ཀྱང་རུང་སྟེ། རྟེན་དབང་པོ་ལྔ་པོ་དེ་དང་དེ་ལ་བརྟེན་པའི་རྣམ་པར་ཤེས་པ་ནི་འདོད་པའམ་ཡང་ན་བསམ་གཏན་དང་པོའི་རྟོག་དཔྱོད་གང་ཡང་རུང་བ་ཁོ་ནར་ངེས་སོ། ། དེའི་ཕྱིར་བསམ་གཏན་གཉིས་པ་སོགས་ཀྱི་མིག་ལ་བསམ་གཏན་དང་པོའི་རྟོག་དཔྱོད་གཉིས་པོ་རེས་འཇོག་གི་ཚུལ་གྱིས་བརྟེན་པ་དེའི་ཚེ་བསམ་གཏན་དང་པོའི་མིག་ཤེས་མངོན་དུ་བྱས་སོ་ཤེས་བྱའི་ཐ་སྙད་དང༌། དེ་བཞིན་དུ་རྣ་བ་དང་ལུས་ཀྱི་རྣམ་པར་ཤེས་པ་ལ་ཡང་སྦྱར་རོ། ། གལ་ཏེ་མིག་ལ་བརྟེན་པའི་རྟོག་དཔྱོད་གཉིས་ནི་སེམས་ལས་བྱུང་བ་ཁོ་ན་ཡིན་ལ། དེའི་ཚེ་གཙོ་བོ་མིག་གི་རྣམ་པར་ཤེས་པ་ནི་ཇི་ལྟ་བུ་ཞེ་ན།
རང་གི་ཀུན་སློང་གི་རྒྱུ་རྟོག་དཔྱོད་ལས་བྱུང་ཞིང་རང་དུས་སུ་རྟོག་དཔྱོད་དང་མཚུངས་པར་ལྡན་པའི་དོན་གྱི་ངོ་བོ་ཙམ་ཤེས་ཤིང་རིག་པ་ཞིག་གོ ། བསམ་གཏན་གཉིས་པ་ཡན་ཆད་ན་སྤྱིར་སྒྲ་དོན་འཛིན་པའི་རྟོག་པ་ཡོད་ཀྱང་འདིར་བསྟན་གྱི་རྟོག་དཔྱོད་ནི་ཡོད་པར་ཁས་མི་ལེན་པ་སྐབས་འདིར་མ་ཟད་གྲུབ་མཐའ་གོང་མ་དག་གི་ཡང་ལུགས་ཏེ། ཤེས་བྱེད་རྒྱས་པར་འོག་ནས་ཀྱང་འཆད་པར་འགྱུར་རོ། ། དེ་ནས་ཡང་ཇི་སྐད་དུ། མིག་དང་ཡིད་དང་རྣ་བ་ནི། ། ཡུལ་དང་མ་ཕྲད་གསུམ་གཞན་དུ། ། ཞེས་པར་སྤྱིར་རགས་པ་རྩོམ་པའི་ཚེ་རྡུལ་ཕྲ་རབ་ཕན་ཚུན་དུ་ཕྲད་པར་ནི་ཁས་མི་ལེན་ཞིང༌། དེའི་དོན་ཡང་འདབ་ཆགས་པར་གནས་པ་ལ་འཆད་པར་དོན་མཐུན་མོད། ཕན་ཚུན་རེག་པར་འདོད་དམ་དེ་ལས་གཞན་དུ་འདོད་ཅེ་ན། འདི་ལ་གཉིས་ཏེ།
སྔ་རབས་པའི་ལུགས་བཀོད་པ་དང༌། སློབ་དཔོན་གང་གི་རྗེས་སུ་འབྲང་བའོ། ། དང་པོ་ལ་གསུམ་སྟེ། ཁ་ཆེ་བའི་དང༌། བཙུན་པ་དབྱིག་བཤེས་ཀྱི་དང༌། བཙུན་པ་དཔལ་ལེན་གྱི་ལུགས་སོ། ། དང་པོ་ནི། རྡུལ་ཕྲ་རབ་རྣམས་ཕན་ཚུན་དུ་མ་རེག་པའི་ཚུལ་དང༌། རགས་པ་རྣམས་ཕན་ཚུན་རེག་པའི་ཚུལ་ལོ། ། དང་པོ་ནི།
རྡུལ་ཕྲན་རྣམས་ནི་ཕན་ཚུན་དུ་རེག་པ་མེད་དེ། གཞན་དུ་ན་ཕྱོགས་ཐམས་ཅད་ཀྱིས་སམ། ཕྱོགས་གཅིག་གིས་རེག དང་པོ་ལྟར་ན་གཅིག་གི་ནང་དུ་གཅིག་ཐིམ་པར་འགྱུར་ལ། གཉིས་པ་ལྟར་ན་ཆ་དང་བཅས་པར་འགྱུར་རོ། ། དེ་ལ་རྒོལ་བ་ནི། འོ་ན་རྩོལ་བྱུང་གི་སྒྲ་མེད་པར་འགྱུར་ཏེ། དབྱུག་གུས་རྔ་ལ་བསྣུན་པ་ལྟ་བུའི་ཚེ་ན་རེག་པ་མེད་པའི་ཕྱིར། ཞེ་ན། དེའི་ཚེ་འབྱར་ལ་མ་རེག་པའི་རྒྱུ་མཚན་གྱིས་སྒྲ་འབྱུང་བ་ཡིན་ཏེ།
རེག་ན་གཅིག་གི་ནང་དུ་གཅིག་བྱིང་བར་འགྱུར་བས་སྒྲ་མི་འབྱུང་དགོས་པའི་ཕྱིར་དང༌། རྡོ་བས་རྡོ་བ་ལ་བསྣུན་ན་ཡང་གཅིག་གི་ནང་དུ་གཅིག་ཐིམ་པར་འགྱུར་ཏེ། དེ་དུས་ཀྱི་རྡུལ་ཕྲན་ཐམས་ཅད་ཕན་ཚུན་རེག་པའི་ཕྱིར་རོ། ། འོག་ན་རགས་པ་རྣམས་ཕན་ཚུན་དུ་གཅིག་གིས་གཅིག་ལ་བསྣུན་པ་ན་རྡུལ་ཕྲ་རབ་ཀྱི་བར་དུ་ཡ་བྲལ་དུ་ཞིག་པར་འགྱུར་ཏེ། རྡུལ་ཕྲ་རབ་རྣམས་ཕན་ཚུན་དུ་མ་རེག་པར་ཡོད་པའི་ཕྱིར་ཞེ་ན། ཉེས་པ་མེད་དེ། རླུང་གི་ཁམས་ཀྱིས་བཟུང་བའི་ཕྱིར། དེ་ཡང་རླུང་གི་ཁམས་ནི་གཉིས་ཏེ། འཇིག་བྱེད་ཀྱི་དང༌། འཛིན་བྱེད་ཀྱིའོ། །
དང་པོ་ནི། བསྐལ་པ་འཇིག་པའི་དུས་ཀྱི་དང༌། གཉིས་པ་ནི། བསྐལ་པ་འཆགས་པའི་དུས་ཀྱི་རླུང་ལྟ་བུའོ། ། རེག་པ་མེད་ན་ཕྲད་པ་ཇི་ལྟར་ཞེ་ན། བར་སྟོངས་ཅུང་ཟད་ཀྱང་མེད་པར་གནས་པ་ལ་འདབ་ཆགས་པ་དང་ཕྲད་པ་ཞེས་བྱའོ། ། གཉིས་པ་ནི། དེ་ལྟ་ན་ཡང་གཟུགས་ཅན་གྱི་དངོས་པོ་དག་ནང་ཕན་ཚུན་དུ་རེག་པ་མི་སྲིད་པ་ནི་མ་ཡིན་ཏེ། རགས་པ་རྣམས་ཆ་དང་བཅས་པས་ཡིན་པས་ཕྱོགས་གཅིག་རེག་ལ་ཅིག་ཤོས་མ་རེག་པ་དག་སྲིད་པའི་ཕྱིར་རོ། ། དེ་ལྟར་ཤེས་པ་ན་བསྟན་བཅོས་བྱེ་བྲག་ཏུ་བཤད་པ་ལས་རེག་པས་མ་རེག་པ་བསྐྱེད་པ་དང༌།
མ་རེག་པས་རེག་པ་བསྐྱེད་པ་ལ་སོགས་པའི་མུ་བཞི་གསུངས་པ་དང་ཡང་མཐུན་ནོ། ། གཉིས་པ་ནི། བཙུན་པ་དབྱིག་བཤེས་ན་རེ་རགས་པ་དང་རྡུལ་ཕྲན་གང་ཡིན་ཀྱང་རེག་པ་མི་སྲིད་དེ། རེག་ན། རྟག་པར་ཐལ་བའི་ཕྱིར། དེའི་ཤེས་བྱེད་ཀྱང་དང་པོར་སྐྱེས་དེ་ནས་རེག་དགོས་པའི་རྒྱུ་མཚན་གྱིས་སོ། ། ཞེས་ཟེར་རོ། ། གསུམ་པ་ནི། བཙུན་པ་དཔལ་ལེན་ན་རེ། ཕྱོགས་གཉིས་ཀ་ལ་ཡང་རེག་པ་ནི་མེད་དེ།
འདབ་ཆགས་པར་སྣང་བ་རེག་གོ་སྙམ་དུ་ཤེས་པར་ཟད་དོ། ། ཞེས་ཟེར་རོ། ། གཉིས་པ་སློབ་དཔོན་ལུགས་གང་དང་མཐུན་པ་ནི། གཉིས་ཏེ། ལུགས་གསུམ་པ་འཐད་པར་བསྟན་པ་དང༌། དང་པོ་མི་འཐད་པའི་ཚུལ་ལོ། ། དང་པོ་ནི། ཇི་སྐད་དུ། བཙུན་པའི་ལུགས་འདོད་པར་བྱའོ། ། ཞེས་སོ། །
འོ་ན་འདི་བྱེ་བྲག་ཏུ་སྨྲ་བའི་ལུགས་དེ་ཉིད་མ་ཡིན་ནམ་ཞེ་ན། མ་ཡིན་ཏེ། བྱེ་བྲག་ཏུ་སྨྲ་བས་ནི་བར་ན་སྣང་བ་དང་མུན་པ་འཇུག་པའི་སྐབས་མེད་པ་ལ་འདོད་ཀྱི། རྡུལ་ཕྲན་གཞན་འཇུག་པའི་སྐབས་མེད་པར་ནི་མི་འདོད་དེ། རྫས་ཀྱི་རྡུལ་ཕྲ་རབ་རྣམས་ནི་ཐོགས་མེད་དུ་གནས་པའི་ཕྱིར་རོ། ། གཉིས་པ་ལ་གཉིས་ལས། དབྱིག་བཤེས་ཀྱི་ལུགས་མི་འཐད་པ་ནི། རེག་ཀྱང་རྟག་པར་ཐལ་བའི་ཁྱབ་པ་མ་ངེས་ཏེ། སྐྱེས་ཙམ་ནས་རེག་པར་ཁས་ལེན་པ་དག་སྲིད་པའི་ཕྱིར་རོ། ། བྱེ་སྨྲའི་ལུགས་མི་འཐད་པ་ནི།
རགས་པ་རྣམས་ཕན་ཚུན་དུ་རེག་ན་རྡུལ་ཕྲ་རབ་རྣམས་ཀྱང་རེག་པར་ཁས་ལེན་དགོས་ཏེ། རགས་པ་ནི་རང་གི་རྩོམ་བྱེད་རྡུལ་ཕྲ་རབ་བསགས་པ་ལས་གཞན་ན་མེད་པའི་ཕྱིར་རོ། ། དེ་བཞིན་དུ་རགས་པ་ཐོགས་བཅས་ཡིན་ན་རྡུལ་ཕྲ་རབ་ཀྱང་ཐོགས་བཅས་སུ་ཁས་ལེན་དགོས་ཏེ། འདུས་པ་གཟུགས་རུང་ཡིན་ན་རྡུལ་ཕྲ་རབ་ཀྱང་དེ་ཡིན་དགོས་པ་བཞིན་ནོ། ། དེ་ལྟར་ན་རྡུལ་ཕྲན་ཕྱོགས་ཀྱི་ཆ་མེད་ཁས་ལེན་པ་ན་དེ་དང་དེས་བསགས་པའི་རགས་པ་གཉིས་ཀ་ལ་ཡང་རེག་པ་ཁས་མི་ལེན་ཏེ། གཞན་དུ་ན་རྡུལ་ཕྲན་ཆ་དང་བཅས་པར་ཐལ་བའི་ཕྱིར་དང༌། རྡུལ་ཕྲན་ཐོགས་མེད་དུ་འདོད་པ་ལྟར་ན་ཐོགས་མེད་བསགས་པ་ལས་ཐོགས་བཅས་འབྱུང་བར་མི་རིགས་པའི་ཕྱིར་རོ། ། ཞེས་འཆད་པ་ཡིན་ནོ། ། ཡང་ཇི་སྐད་དུ། ཐ་མའི་རྟེན་འདས་ལྔ་རྣམས་ཀྱི། །
དེ་དང་ལྷན་ཅིག་སྐྱེས་པའང་ཡིན། ། ཞེས་པར་དངོས་བསྟན་ནི་ཡིད་ཀྱི་རྣམ་པར་ཤེས་པའི་རྟེན་ཡིད་ཁམས་ནི་རང་དུས་སུ་འདས་པས་ཁྱབ་ལ། རྣམ་པར་ཤེས་པའི་ཚོགས་ལྔ་པོ་དག་གི་རྟེན་དབང་པོ་ནི་རང་དུས་སུ་འདས་པ་དང་དུས་མཉམ་པ་གཉིས་ཀ་ཡོད་དོ། ། ཞེས་པ་འདི་ཡིན་ལ། དེའི་ཚེ་ན་རྣམ་པར་ཤེས་པའི་བདག་རྐྱེན་དུ་གྱུར་པའི་ཡིད་ཀྱི་དབང་པོ་ཡང་ཁས་ལེན་ནམ་ཞེ་ན། མ་ཡིན་ཏེ། དེ་ནི་དེ་དག་གི་མཚུངས་པ་དེ་མ་ཐག་པའི་རྐྱེན་དུ་ཁས་ལེན་པའི་ཕྱིར་དང༌། ལྔ་པོ་ལ་ནི་བདག་རྐྱེན་དང་དེ་མ་ཐག་པའི་རྐྱེན་སོ་སོར་ངེས་པས་དྲུག་པ་དང་མི་མཚུངས་པའི་ཕྱིར་དང༌། ཡིད་ཀྱི་དབང་པོའི་བདག་རྐྱེན་ཅན་གྱི་ཤེས་པ་ཡིན་ན་ཆོས་ཀྱི་སྐྱེ་མཆེད་པའི་ཡུལ་ཅན་དུ་ཐལ་བའི་ཕྱིར། དེས་ན་གཞུང་འདིའི་བསྟན་དོན་གྱི་གཙོ་བོ་ནི་ཡིད་ཀྱི་དབང་པོ་ལ་རིགས་འདྲའི་རྒྱུན་མེད་པ་དང༌།
མིག་སོགས་དབང་པོ་ལྔ་ལ་རིགས་འདྲའི་རྒྱུན་ཡོད་པར་འཆད་པ་ཡིན་ཏེ། ཡིད་ཀྱི་རྣམ་པར་ཤེས་པའི་རང་དུས་ན་ནི་ཡིད་ཀྱི་དབང་པོ་ཡོད་པར་ཁས་མི་ལེན་ལ། མིག་གི་རྣམ་པར་ཤེས་པ་ལྟ་བུའི་རང་དུས་ན་ནི་མིག་དབང་ཡོད་པར་བསྟན་པའི་ཕྱིར་རོ། ། དེ་ནས་ཡང་ཇི་སྐད་དུ། ལུས་ལ་འོག་མའི་མིག་མ་ཡིན། ། ཞེས་པའི་སྐབས་ཀྱི་དོན་ཕལ་ཆེར་ནི་གོང་དུ་རྒྱས་པར་བཤད་ཟིན་པ་ཉིད་ཀྱིས་རྟོགས་ལ། ངག་དོན་མདོར་བསྡུས་པ་ནི། བསམ་གཏན་གཉིས་པ་སོགས་ཀྱི་མིག་ལ་དང་པོའི་མིག་ཤེས་བརྟེན་ཞེས་པའི་དོན་བསམ་གཏན་གཉིས་པ་བས་བསམ་གཏན་དང་པོ་བའི་གང་ཟག་གི་ཤེས་པ་རང་རྒྱུད་ལ་སྐྱེ་དགོས་པ་ནི་མ་ཡིན་ཏེ། གང་ཟག་གཞན་གྱི་ཤེས་པ་གཞན་གྱི་དབང་པོ་ལ་བརྟེན་པ་མི་སྲིད་པའི་ཕྱིར། དེས་ན་སྔར་བཏང་ཟིན་ཀྱང་སླར་ཡང་རང་རྒྱུད་ལ་མངོན་དུ་བྱས་པ་སྟེ།
དཔེར་ན་ཉིན་ཞག་གཅིག་གཟུགས་ལ་མི་བལྟ་བར་དམ་བཅས་པའི་གང་ཟག་གིས་བར་སྐབས་སུ་གཟུགས་ལ་བལྟ་འདོད་ཀྱི་ཤེས་པ་མངོན་དུ་བྱས་པ་བཞིན་ནོ། ། དེ་ཡང་འདི་ལྟར། བསམ་གཏན་གཉིས་པ་ན་རང་སས་བསྡུས་པའི་རྣམ་པར་ཤེས་པའི་ཚོགས་ལྔ་མེད་ཅིང་ཡིད་ཀྱི་ཤེས་པ་གཅིག་པུར་གནས་པ་ལས་གཅིག་པུ་དེ་ཉིད་དབང་པོ་སོ་སོའི་སྒོར་ཞུགས་པ་ན། རྣམ་པར་ཤེས་པའི་ཚོགས་ལྔ་པོ་དེ་དང་དེར་འཇོག་དགོས་པ་ཡིན་ལ། དེ་ལྟ་མོད་ཀྱང་རྟོག་དཔྱོད་གཉིས་ཀའམ་རེ་རེ་མངོན་དུ་མ་བྱས་པར་དབང་པོ་སོ་སོའི་སྒོར་འཇུག་མི་ནུས་ཏེ། རྣམ་པར་ཤེས་པའི་ཚོགས་ལྔ་ནི་རྟོག་དཔྱོད་གཉིས་ཀ་དང་མི་ལྡན་པ་རྣམ་པར་དཔྱད་པའི་ཕྱིར་རོ། ། དེ་ལྟ་ཡིན་པ་དེའི་ཚེ་བསམ་གཏན་གཉིས་པ་སོགས་རང་སའི་གཙོ་བོ་སེམས་དབང་པོ་སོ་སོའི་སྒོར་འབྲངས་པ་དེ་ནི་གཙོ་བོ་དང༌། རྟོག་དཔྱོད་གཉིས་ནི་དེའི་འཁོར་སེམས་བྱུང་དུ་ངེས་པ་ཡིན་ལ། གཙོ་བོ་དེ་དབང་པོ་སོ་སོའི་སྒོར་འདྲེན་མཁན་ནི་འཁོར་རྟོག་དཔྱོད་གཉིས་ཀྱིས་བྱས་པ་ཡིན་ཏེ། དཔེར་ན་ཤིང་རྟའི་ཁ་ལོ་པ་བཞིན་ནོ། །
དེའི་ཚེ་གཙོ་བོ་མིག་ཤེས་ལྟ་བུ་དེ་རྟོག་དཔྱོད་གཉིས་ཀྱིས་རྩིང་ཞིབ་ཀྱི་རྣམ་པ་ཅན་དུ་མ་བྱས་ན་རྟོག་མེད་ཀྱི་ཤེས་པར་སྐྱེ་རྒྱུ་ཡིན་ཀྱང་དེ་དག་གིས་དེར་མ་བྱས་པ་མི་སྲིད་པའི་ཕྱིར་རྟོག་པ་ཁོ་ནར་ངེས་སོ། ། གཙོ་བོ་སྒྲ་དོན་འཛིན་པའི་རྟོག་པ་ཡིན་པ་དེ་ལྟ་ན་ཡང་ངོ་བོ་ཉིད་ཀྱི་རྟོག་པ་ནི་མ་ཡིན་ཏེ། སེམས་བྱུང་དུ་ཐལ་བའི་ཕྱིར། ངེས་པར་རྟོག་པ་དང་རྗེས་སུ་དྲན་པའི་རྟོག་པ་གཉིས་ཀྱང་མ་ཡིན་ཏེ། སེམས་བྱུང་དུ་ཐལ་བ་དང༌། དབང་ཤེས་ཡིན་པའི་རྒྱུ་མཚན་ལས་སོ། ། འོ་ན་གཙོ་བོ་དང་འཁོར་ས་མི་མཚུངས་པ་ཡོད་དམ་ཞེ་ན། གཙོ་བོ་དབང་ཤེས་ཀྱི་དབང་དུ་བྱས་ནས་ཞིབ་མོར་དཔྱད་པ་དེའི་ཚེ་དེ་ཡོད་པར་ཁས་ལེན་དགོས་མོད། གནས་གཉིས་པར་གཙོ་བོ་གང་གི་འཁོར་དུ་སེམས་བྱུང་དུ་ཞིག་འབྱུང་དཔྱོད་པའི་སྐབས་སུ་མ་བཤད་པ་དེ་ནི་བསམ་གཏན་གཉིས་པ་ཡན་ཆད་རང་སས་བསྡུས་པའི་གཙོ་བོ་སེམས་ཇི་སྙེད་པ་ཡིད་ཀྱི་ཤེས་པ་ཁོ་ནར་འདུས་པའི་དབང་དུ་བྱས་པ་ཡིན་ཏེ། བདག་རྐྱེན་དབང་པོ་ལྔ་ལ་བརྟེན་པའི་ཚེ་ཡིད་ཀྱི་ཤེས་པར་མི་འཇོག་ལ།
དེར་མ་བཞག་ན་བསམ་གཏན་གཉིས་པ་ཡན་ཆད་ཀྱི་སས་བསྡུས་པའི་ཤེས་པར་འགལ་བས་སོ། ། དེའི་ཕྱིར་བསམ་གཏན་གཉིས་པ་ཡན་ཆད་ཀྱི་རྟེན་ལ་ཡོད་པའི་ཤེས་པ་ཡིན་ན་རང་གི་ངོ་བོ་རིག་ཅིང་གསལ་ཙམ་གྱི་ཆ་དེ་ལུས་རྟེན་གང་དུ་གཏོགས་པའི་ས་དེ་ཉིད་ཀྱིས་བསྡུས་པས་ཁྱབ་པ་ཡིན་ནོ། ། ཞེས་བྱ་བ་འདི་གྲུབ་བོ། ། ལེགས་བཤད་གྲུ་ཆེན་བཟུང་བའི་རྣམ་དཔྱོད་ཀྱི། ། དེད་དཔོན་བཟང་པོས་ཕུང་སོགས་ཆོས་གསུམ་པོའི། ། བརླབས་ཕྲེང་འཛིན་པའི་ཆོས་མངོན་རྒྱ་མཚོ་ཡི། ། ཕ་མཐའ་ཆོད་འདི་ཨེ་མ་ངོ་མཚར་ཏོ། ། ཞེས་ཆོས་མངོན་པའི་མཛོད་འགྲེལ་པ་དང་བཅས་པའི་དཀའ་བའི་གནས་ཞིབ་མོར་བཤད་པའི་བསྟན་བཅོས་བྱེ་བྲག་བཤད་མཚོ་ཞེས་བྱ་བ་ལས་གནས་དང་པོ་ཁམས་བསྟན་པའི་མཛོད་འཕྲོས་དོན་དང་བཅས་པ་རྒྱས་པར་བཤད་པ་ཡིན་ནོ།། །། དེའི་འོག་ཏུ་གནས་གཉིས་པ་དབང་པོ་བསྟན་པའི་མཛོད་ཀྱི་དཀའ་བའི་གནས་རྣམས་ཞིབ་མོར་བཤད་པ་ལ་གཉིས་ཏེ། དབང་པོའི་རྣམ་པར་བཞག་པ་དང༌།
འདུས་བས་ཆོས་ཀྱི་སྐྱེ་ཚུལ་ལོ། ། དང་པོ་ལ་གསུམ་སྟེ། མཚན་ཉིད་དང༌། མཚོན་བྱའི་སྒྲ་བཤད་པ། མཚན་གཞིའི་རྣམ་པར་བཞག་པའོ། ། དང་པོ་ནི། རང་གི་དབང་བསྒྱུར་བྱ་ལ་ཐུན་མོང་མ་ཡིན་པར་དབང་བྱེད་པའོ། ། གཉིས་པ་ནི། བདག་པོར་གྱུར་པའི་དོན་གྱིས་ན་དེ་ཞེས་བྱའོ། ། གང་ཞིག་གང་གི་བདག་པོར་གྱུར་ཞེ་ན།
ཇི་སྐད་དུ། ལྔ་པོ་རྣམས་ནི་དོན་བཞི་ལ། ། དབང་བྱེད་ཅེས་སོགས་སོ། ། འདིར་ལོ་ཞེས་པ་ནི་བྱེ་བྲག་ཏུ་སྨྲ་བ་སྔ་རབས་པའི་ལུགས་ལ་མ་རངས་པར་བསྟན་ནས་རང་གི་ལུགས་ཟུར་དུ་འཆད་པའོ། ། གྲངས་ངེས་ལ་བྱེ་སྨྲ་སྔ་རབས་ཀྱི་རང་ལུགས་ནི། སེམས་ཀྱི་རྟེན་དང༌། ཞེས་སོགས་ཀྱིས་འཆད་ལ། སློབ་དཔོན་རང་ཉིད་ཀྱིས་བརྟགས་པ་ནི། ཡང་ན་འཇུག་པའི་རྟེན་དང་ནི། ། ཞེས་སོགས་སོ། །
གསུམ་པ་ལ། སོ་སོར་དབྱེ་བ་དང༌། དེའི་ངོས་འཛིན་ནོ། ། དང་པོ་ནི། ཉི་ཤུ་རྩ་གཉིས་ཏེ། ཀུན་ནས་ཉོན་མོངས་ཀྱི་ཕྱོགས་ཀྱི་དབང་པོ་བཅུ་བཞི་དང༌། རྣམ་བྱང་གི་ཕྱོགས་སུ་གྱུར་པའི་དབང་པོ་བརྒྱད་དོ། ། དང་པོ་ནི། མིག་སོགས་དབང་པོ་དྲུག ཕོ་མོའི་དབང་པོ་གཉིས།
སྲོག་གི་དབང་པོ། ཚོར་བའི་དབང་པོ་ལྔ་རྣམས་སོ། ། གཉིས་པ་ནི་དད་སོགས་དབང་པོ་ལྔ། ཟག་མེད་ཀྱི་དབང་པོ་གསུམ་མོ། ། དེ་དག་ལས་དང་པོ་བརྒྱད་ནི་གོང་དེ་མ་ཐག་ཏུ་བཤད་ཟིན་ལ། སྲོག་གི་དབང་པོ་ནི་ལྡན་མིན་འདུ་བྱེད་ཀྱི་ནང་དུ་འཆད་པར་འགྱུར་ཞིང༌། དད་སོགས་དབང་པོ་ལྔ་པོ་ཡང་སེམས་བྱུང་གི་ནང་མཚན་དུ་འཆད་པར་འགྱུར་བས་འདིར་ནི་དེར་མ་ཟད་པའི་དབང་པོ་བརྒྱད་པོ་སོ་སོའི་ངོས་འཛིན་དང༌། སྤྱིར་དབང་པོ་ཉེར་གཉིས་པོའི་ཁྱད་པར་གྱི་ཆོས་དང༌། འཐོབ་གཏོང་དང༌། ལྡན་ཚུལ་རྣམས་བཤད་པར་བྱ་བ་ལས།
དང་པོ་ལ་གཉིས་ཏེ། ཚོར་བའི་དབང་པོ་ལྔ་ངོས་བཟུང་བ་དང༌། ཟག་མེད་ཀྱི་དབང་པོ་གསུམ་ངོས་འཛིན་པའོ། ། དང་པོ་ནི། ཇི་སྐད་དུ། ལུས་ཚོར་སིམ་པ་མ་ཡིན་གང༌། ། ཞེས་སོགས་ཀྱིས་འཆད་ལ། འདིར་དངོས་བསྟན་ལ་དྲུག་བཤད་པ་ནི། སེམས་ཚོར་བདེ་བ་ལ་ཡིད་བདེ་བ་དང་སེམས་བདེ་གཉིས་སུ་ཕྱེ་བ་ལས་ཡིན་ཞིང༌། བསྡུ་ན་བདེ་སྡུག་བཏང་སྙོམས་གསུམ་དུ་འདུས་ལ།
དེ་ལ་ཡང་ལུས་ཚོར་བདེ་སྡུག་གཉིས་དང༌། སེམས་ཚོར་བདེ་སྡུག་གཉིས་དང༌། ལུས་སེམས་གཉིས་ཀའི་ཚོར་བ་བཏང་སྙོམས་གཅིག་ཏུ་བསྡུས་པ་སྟེ་ལྔའོ། ། འོ་ན་ལུས་སེམས་ཀྱི་བདེ་སྡུག་གཉིས་དབང་པོ་སོ་སོར་འཇོག་པ་བཞིན་དུ་ལུས་སེམས་ཀྱི་བཏང་སྙོམས་གཉིས་ཀྱང་དབང་པོ་ཐ་དད་དུ་འཇོག་པར་རིགས་སོ་སྙམ་ན། མི་མཚུངས་ཏེ་ལུས་སེམས་ཀྱི་བདེ་བ་གཉིས་ནི་རྣམ་པ་དང་འཛིན་སྟངས་འགལ། དེ་བཞིན་དུ་ལུས་སེམས་ཀྱི་སྡུག་བསྔལ་གཉིས་ཀྱང་རྣམ་པ་དང་བྱེད་ལས་ཐ་དད། ལུས་སེམས་ཀྱི་བཏང་སྙོམས་གཉིས་ལ་ནི་རྣམ་པ་དང་བྱེད་ལས་ཐ་དད་པ་མེད་པའི་ཕྱིར། དབང་པོ་གཅིག་ཏུ་བྱས་སོ། ། ཞེས་དང༌། སེམས་ཀྱི་བདེ་སྡུག་ནི་རྣམ་རྟོག་ཁོ་ན་ལས་སྐྱེས་ཤིང༌།
ལུས་ཀྱི་བདེ་སྡུག་ནི་རྣམ་རྟོག་སྤངས་པའི་དགྲ་བཅོམ་པ་རྣམས་ལ་ཡང་ཡུལ་གྱི་དབང་གིས་སྐྱེ་བས་ན་ལུས་སེམས་ཀྱི་དབང་པོ་ཐ་དད་དུ་བཞག་ལ། ལུས་སེམས་གཉིས་ཀའི་ཡང་བཏང་སྙོམས་ནི་རྣམ་རྟོག་ལ་རག་མ་ལས་པར་རང་གི་ངང་གིས་སྐྱེ་བའི་ཕྱིར། དབང་པོ་གཅིག་ཏུ་བཞག་གོ ། ཞེས་སྟོན་པ་ནི། ཇི་སྐད་དུ། བཏང་སྙོམས་ནི། བར་མའོ་གཉིས་ཀའི་མི་རྟོག་ཕྱིར། ། ཞེས་སོ། ། དེ་ལྟར་བཤད་པའི་ཟུར་ལ་སེམས་ཚོར་བདེ་སྡུག་གཉིས་ཀ་ཡང་སྒྲ་དོན་འཛིན་པའི་རྟོག་པ་དང༌། ལུས་ཚོར་ལ་སྒྲ་དོན་འཛིན་པའི་རྟོག་པ་ཡིན་མིན་གཉིས་ཀ་ཡོད་པ་དང༌།
བཏང་སྙོམས་ནི་རྟོག་མེད་ཁོ་ནར་ངེས་པ་ལྟ་བུའི་རྣམ་པར་བཞག་པ་སྣང་བ་ལ་ཅུང་ཟད་ཞིབ་མོར་ཕྱེ་ནས་ཤེས་དགོས་སོ། ། འོ་ན་སེམས་ཀྱི་ཚོར་བ་བདེ་བ་ལ་བདེ་བའི་དབང་པོ་དང་ཡིད་བདེ་བའི་དབང་པོ་ཞེས་གཉིས་སུ་འབྱེད་པའི་རྒྱུ་མཚན་ཅི། དེ་ལ་དེ་གཉིས་སུ་འབྱེད་པའི་ཤེས་བྱེད་ཡང་དག་ཡོད་པ་དེ་ལྟ་ན། ལུས་ཚོར་བདེ་བ་ལ་ཡང་བདེ་བའི་དབང་པོ་དང་ལུས་བདེ་གཉིས་སུ་འབྱེད་རིགས་པར་འགྱུར་ཏེ། ལུས་ཤིན་ཏུ་སྦྱངས་པའི་བདེ་བ་དང༌། ལུས་ཚོར་བདེ་བ་ཙམ་གཉིས་སུ་དབྱེར་ཡོད་པའི་ཕྱིར། ཞེ་ན། དང་པོའི་ལན་ནི། སེམས་བདེ་བ་ལ་གཉིས་སུ་འབྱེད་དགོས་པ་ཡིན་ཏེ། དེ་ལྟར་མ་ཕྱེ་ན་སེམས་ཚོར་གཞིར་བྱས་ཀྱི་དགའ་བདེ་གཉིས་ཀྱི་ཤན་མི་ཕྱེད་པའི་ཕྱིར་དང༌།
བསམ་གཏན་དང་པོ་གཉིས་ཀྱི་བདེ་བ་དང་བསམ་གཏན་གསུམ་པའི་བདེ་བ་ཡང་ལུས་སེམས་གང་གི་དབང་དུ་བྱས་པ་ཡིན་གྱི་ཁྱད་པར་མི་ཕྱེད་པའི་ཕྱིར་དེའི་ཤེས་བྱེད་ཀྱང་སེམས་ཀྱི་ཚོར་བ་སིམ་པར་ཉམས་སུ་མྱོང་བ་གཅིག་ཉིད་ལ་ཡིད་བདེ་ཡིན་མིན་གྱི་ཁྱད་པར་གཉིས་ཡོད་པའི་ཤན་མ་ཕྱེད་ན་བསམ་གཏན་གསུམ་པ་ན་ཡོད་པའི་སེམས་ཚོར་སིམ་པ་དེ་ཡང་ཡིད་བདེ་བའི་དབང་པོ་ཉིད་དུ་དོགས་པར་འགྱུར་བ་དང༌། འདོད་པ་དང་བསམ་གཏན་དང་པོ་སོགས་ཀྱི་སེམས་ཚོར་སིམ་པ་དེ་ཡང་སེམས་བདེ་ཉིད་དུ་དོགས་པར་འགྱུར་ལ། དེའི་ཚེ་ན་ནི་བསམ་གཏན་གསུམ་པར་དགའ་བ་ཡན་ལག་ཏུ་ལྡན་པ་དང༌། བསམ་གཏན་དང་པོ་གཉིས་སུ་བདེ་བ་ཡན་ལག་ཏུ་ལྡན་པར་འགྱུར་ཏེ། ཇི་སྐད་དུ། ལུང་རྣམས་གཉིས་ཕྱིར་དགའ་ཡིད་བདེ། ། ཞེས་དགའ་བའི་ངོས་འཛིན་ནི་ཡིད་བདེ་བ་ཁོ་ན་ལ་བཤད་པའི་ཕྱིར་དང༌། འདོད་པ་དང༌། བསམ་གཏན་དང་པོ་གཉིས་ན་སེམས་ཀྱི་ཚོར་བ་སིམ་པར་མྱོང་བ་ཡོད་པས་སོ་སྙམ་པའི་དོགས་པ་དེ་དག་འགོག་པའི་ཕྱིར་དུ་སེམས་བདེ་ལ་གཉིས་སུ་ཕྱེ་བ་ཡིན་ནོ། ། ཞེས་སྟོན་པ་ནི།
ཇི་སྐད་དུ། བསམ་གཏན་གསུམ་པ་ན། ། སེམས་ཀྱི་དེ་ནི་བདེ་དབང་པོ། ། གཞན་ན་དེ་ཡི་བདེ་བ་ཡིན། ། ཞེས་སོ། ། འོ་ན་ཞར་ལ་བདེ་བ་དང་ཡིད་བདེ་བའི་ཁྱད་པར་གང༌། བསམ་གཏན་དང་པོ་གཉིས་སུ་ཕན་ཡོན་གྱི་ཡན་ལག་ཡིན་པར་བཤད་པའི་བདེ་བ་དེ་བསམ་གཏན་གསུམ་པའི་ཡན་ལག་ཏུ་མི་འཇོག་པའི་རྒྱུ་མཚན་ཅི། དེ་དེར་མི་འཇོག་ན་བསམ་གཏན་གཉིས་པར་ཡང་དེ་ཡན་ལག་ཏུ་མི་འཇོག་པ་ཉིད་དུ་མཚུངས་ཏེ། བསམ་གཏན་གཉིས་པ་ཡན་ཆད་ན་རང་སས་བསྡུས་པའི་ལུས་ཚོར་མེད་པར་ནི་མཚུངས། རེག་བྱ་མྱོང་འདོད་ཀྱི་བློ་སྐྱེས་པའི་ཚེ་བསམ་གཏན་དང་པོའི་ལུས་ཚོར་མངོན་དུ་བྱེད་དགོས་པར་ནི་བསམ་གཏན་བཞི་ཀ་མཚུངས་པའི་ཕྱིར་ཞེ་ན།
ཁྱད་པར་དང་པོ་ནི། སེམས་ཚོར་སིམ་པ་གཞིར་བྱས་ལ་དགའ་བ་ཉོན་མོངས་ཅན་དང་བྲལ་མ་བྲལ་གྱིས་འབྱེད་པ་ཡིན་ལ། དེའི་དོན་ཡང་སེམས་ཤིན་ཏུ་སྦྱངས་པའི་བདེ་བ་ཡིན་མིན་གྱིས་འབྱེད་པ་ཡིན་ལ། དེའི་རྒྱུ་མཚན་གྱིས་བསམ་གཏན་དང་པོ་གཉིས་ཀྱི་དགའ་བས་ནི་དེ་ལ་རོ་མྱང་བའི་སྲེད་པ་འདྲེར་བར་བྱེད་ཅིང༌། བསམ་གཏན་གསུམ་པའི་དེས་འདྲེན་པར་མི་བྱེད་པའོ། ། འོ་ན་བསམ་གཏན་གསུམ་པའི་རོ་མྱང་མཚུངས་ལྡན་གྱི་སྲེད་པ་དེ་གང་ལ་དམིགས་ནས་སྐྱེ་ཞེ་ན། གསུམ་པའི་བདེ་བ་དག་པ་པ་ཉིད་ལ་དམིགས་ནས་སོ། ། འོ་ན་སྔ་མ་དང་ཁྱད་པར་མེད་པར་ཐལ་ལོ་ཞེ་ན། མ་ཡིན་ཏེ། གསུམ་པའི་བདེ་བས་ནི་སེམས་བདེ་བར་བྱེད་ཀྱི་ཡིད་དགའ་བར་བྱེད་པ་མ་ཡིན་པས་སོ། །
ཡང་བསམ་གཏན་དང་པོ་གཉིས་ཀྱི་ཡན་ལག་ཏུ་གཞག་པའི་བདེ་བ་དེ་ཚོར་བ་བདེ་བར་ཁས་བླངས་ན་དོགས་པ་དེ་དག་མཚུངས་ཀྱང་དེར་ཁས་ལེན་པ་མ་ཡིན་ཏེ། ལུས་ཚོར་དུའང་མི་འདོད་སེམས་ཚོར་དུའང་མི་རིགས་པའི་ཕྱིར་ཏེ། ལུས་ཚོར་ནི་ངོ་བོ་ཉིད་ཀྱི་ཕྱི་རོལ་དུ་གཡེངས་པས་ཏིང་ངེ་འཛིན་གྱི་ས་པར་མི་རུང་བའི་ཕྱིར་དང༌། སེམས་ཚོར་བདེ་བ་ནི་བསམ་གཏན་གཉིས་པ་མན་ཆད་དུ་ཡིད་བདེ་བ་ཉིད་ཡིན་པས་དགའ་བའི་ཡན་ལག་ཏུ་འདུས་པའི་ཕྱིར། དེས་ན་དང་པོ་གཉིས་ཀྱི་ཡན་ལག་ནི་ལུས་ཤིན་ཏུ་སྦྱངས་པའི་བདེ་བའོ། ། འོ་ན་བསམ་གཏན་བཞི་པ་ཡན་ཆད་དུ་ཡང་དེ་ཡན་ལག་ཏུ་བཞག་རིགས་པར་མཚུངས་སོ། ། ཤེ་ན། མ་ཡིན་ཏེ། དེ་དག་ཏུ་ནི་སེམས་ཤིན་ཏུ་སྦྱངས་པའི་བདེ་བ་དང་བཏང་སྙོམས་ལུས་ཤིན་ཏུ་སྦྱངས་ཀྱི་བདེ་བ་ལས་ཁྱད་པར་དུ་འཕགས་པ་དག་ཡོད་པས་ཟིལ་གྱིས་མནན་པའི་ཕྱིར་རོ། ། གཉིས་པ་ཟག་མེད་ཀྱི་དབང་པོ་ངོས་འཛིན་པ་ནི།

ཇི་སྐད་དུ། མཐོང་སྒོམ་མི་སློབ་ལམ་ལ་དགུ། ། གསུམ་ཡིན། ཞེས་པ་སྟེ། དེ་ནི་ལམ་གསུམ་པོའི་སྐབས་ཀྱི་དད་སོགས་ལྔ་དང༌། བདེ་བ་དང༌། ཡིད་བདེ་བ་དང༌། བཏང་སྙོམས་གསུམ་དང༌། ཡིད་ཀྱི་དབང་པོ་སྟེ་དགུ་པོ་ལམ་གསུམ་གྱི་ངོ་བོར་སྐྱེས་པ་དེ་དག་གོ ། འདི་དག་ཀྱང་རིགས་ལ་བསམ་པ་ཡིན་གྱི་རྫས་དགུ་པོ་གཅིག་ཆར་ཏུ་ཡོད་སྲིད་པ་ནི་མ་ཡིན་ཏེ། ལམ་གསུམ་པོ་ཟག་མེད་ས་དགུ་པོ་གང་རུང་ལ་བརྟེན་པའི་ཚེ་ན་བདེ་སོགས་གསུམ་པོ་ས་གཅིག་ཏུ་ཚོགས་པ་མི་སྲིད་པའི་ཕྱིར།
འདིར་བཤད་པའི་སྒོམ་ལམ་དེ་ཡང་སྤྱི་ཙམ་ནས་མ་ཡིན་ཏེ། སོ་སོ་སྐྱེ་བོའི་སྒོམ་ལམ་ལ་ཁྱབ་ཆེས་པའི་ཕྱིར། འཕགས་པའི་ཡང་སྒོམ་ལམ་ཙམ་གྱིས་ཆོག་པ་མ་ཡིན་ཏེ། ཇི་སྐད་དུ། སྒོམ་པའི་ལམ་ནི་རྣམ་གཉིས་ཏེ་ཞེས་དེ་ལའང་ཟག་པ་དང་བཅས་པ་དག་ཡོད་པའི་ཕྱིར་རོ། ། དེ་ལྟར་མཚན་གཞི་ངོས་བཟུང་ནས་ཁྱད་པར་གྱི་ཆོས་ལ་ཟག་པ་དང་བཅས་མ་བཅས་ལ་སོགས་པ་དུ་མའི་སྒོ་ནས་བཤད་པར་བྱ་བ་ལས། དང་པོར་ཇི་སྐད་དུ། གསུམ་ནི་དྲི་མ་མེད། ། ཞེས་གསུངས་པ་ལས་ནི་རྣལ་འབྱོར་སྤྱོད་པ་པ་དག་མི་ཤེས་པ་ཀུན་ཤེས་པའི་དབང་པོ་སྦྱོར་ལམ་གྱི་ངོ་བོར་གྱུར་པ་དག་ཡོད་པར་འདོད་པ་ཡང་བསལ་བ་ཡིན་ཏེ། ངེས་འབྱེད་ཆ་མཐུན་ནི་མཐའ་གཅིག་ཏུ་ཟག་པ་དང་བཅས་པ་ཁོ་ནར་ངེས་པའི་ཕྱིར་དང༌།
འཕགས་ལམ་གྱི་རྟོགས་པ་སྔོན་དུ་སོང་བའི་ངེས་ཆ་ནི་འདིར་མི་འདོད་པའི་ཕྱིར་རོ། ། ཡང་གལ་ཏེ་རྩ་བར། ཇི་སྐད་དུ། དགུ་རྣམ་གཉིས་ཞེས་པ་ནི། མི་དགོས་ཏེ། གསུམ་དྲི་མེད་ཡིན་པ་དང༌། གཟུགས་ཅན་སྲོག་དང་སྡུག་བསྔལ་དག ། ཅེས་དགུ་པོ་མཐའ་གཅིག་ཏུ་ཟག་པ་དང་བཅས་པར་བཤད་ཟིན་པས་དགུ་པོ་ལ་རྣམ་པ་གཉིས་ཡོད་པར་ཤུགས་ལ་རྟོགས་ནུས་པའི་ཕྱིར་ཞེ་ན། སྐྱོན་མེད་དེ། དེ་ལྟར་བཤད་པ་དེ་ནི་དད་སོགས་དབང་པོ་ལྔ་པོ་མཐའ་དག་གཅིག་ཏུ་ཟག་མེད་ཡིན་པར་འདོད་པའི་ལུགས་ཡོད་པས་དེ་དགག་པར་བྱ་བའི་ཆེད་ཡིན་པས་སོ། །
ལུགས་དེ་ཇི་ལྟར་ཡོད་ཅེ་ན། སྡེ་པ་ཁ་ཅིག་ན་རེ། མདོ་ལས། གང་ལ་དབང་པོ་ལྔ་པོ་འདི་དག་ཐམས་ཅད་དུ་ཐམས་ཅད་མེད་པ་དེ་ནི་ཕྱི་རོལ་སོ་སོ་སྐྱེ་བོའི་ཕྱོགས་ལ་གནས་པར་ང་སྨྲའོ། ། ཞེས་གསུངས་པས་སོ། ། ཞེས་ཟེར་རོ། ། ལུང་དེ་ལས་ནི་དེ་དག་ཟག་མེད་ཁོ་ནར་མི་འགྲུབ་སྟེ། ལུང་དེ་ནི་ཕྱི་རོལ་པའི་སོ་སོ་སྐྱེ་བོ་ལ་དགོངས་པའི་ཕྱིར། འོ་ན་དད་སོགས་དབང་པོར་འཇོག་པའི་ས་མཚམས་གང་ནས་ཡིན་ཞེ་ན། འོག་ནས།
ཇི་སྐད་དུ། ངེས་འབྱེད་ཆ་མཐུན་རྣམས་དང་ནི། ། སྒོམ་དང་མཐོང་ལ་རབ་ཏུ་ཕྱེ། ། ཞེས་བཤད་པ་ལྟར་བདེན་པའི་རྣམ་པ་ཅན་དུ་ནམ་སྐྱེས་པ་དེའི་ཚེ་ནས་དེར་འཇོག་སྟེ། དེ་ནས་འཕགས་ལམ་བསྐྱེད་པ་བདག་པོར་གྱུར་པའི་ཕྱིར། ། ཡང་ཇི་སྐད་དུ། སྲོག་ནི་རྣམ་སྨིན་ཞེས་སྲོག་དབང་ལ་མཐའ་གཅིག་ཏུ་རྣམ་སྨིན་གྱིས་ཁྱབ་པར་བཤད་པ་ལ་འོ་ན་དགྲ་བཅོམ་པས་ཚེའི་འདུ་བྱེད་བྱིན་གྱིས་བརླབས་པའི་དུས་ཀྱི་སྲོག་གི་དབང་པོ་དེ་རྣམ་པར་སྨིན་པ་ཇི་ལྟར་ཡིན། ཞེ་ན། འདིའི་ལན་ལ་ལུགས་གསུམ་སྟེ། བྱེ་བྲག་ཏུ་སྨྲ་བ་སྤྱིའི་ལུགས་དང༌།
བཙུན་པ་དབྱངས་སྒྲོགས་ཀྱི་ལུགས་དང༌། སློབ་དཔོན་ཉིད་ཀྱིས་རྣམ་པར་བརྟགས་པའོ། ། དང་པོ་ལ་གཉིས་ཏེ། ཕལ་ཆེ་བའི་ལུགས་དང༌། འགའ་ཞིག་གི་ལུགས་སོ། ། དང་པོ་ནི། སྤྱིར་ཚེའི་འདུ་བྱེད་རིང་པོར་སྲིང་བ་དེ་ལ་རྟེན་གྱི་གང་ཟག་ནི་དགྲ་བཅོམ་པ་དུས་མི་སྦྱོར་བ་ཞིག་གིས་སྲིང་དགོས་པ་ཡིན་ཏེ། དེ་སྲིང་བ་ལ་རྒྱུད་ཉོན་མོངས་པས་མ་གོས་པ་དང༌། ཏིང་ངེ་འཛིན་ལ་དབང་ཐོབ་པ་ཞེས་བྱ་བའི་ཁྱད་པར་གཉིས་དང་ལྡན་པ་ཞིག་དགོས་པའི་ཕྱིར། གནས་ནི།
མིའི་ནང་ཁོ་ན་ཏེ། དབང་པོ་རྣོ་ཞིང་སྐྱོ་བ་ཤས་ཆེ་བའི་ཕྱིར། སེམས་རྟེན་ནི་རབ་ཀྱི་མཐར་ཕྱིན་པའི་བསམ་གཏན་བཞི་པ་ལ་བརྟེན་ནས་ཏེ། དེ་ལ་མ་བརྟེན་པར་ཏིང་ངེ་འཛིན་ལ་དབང་ཐོབ་པ་མི་འབྱུང་ཞིང༌། དེ་མེད་པར་ཚེ་འདོར་ལེན་ལ་དབང་བ་མི་འབྱུང་བའི་ཕྱིར། ཚུལ་འདི་ཡུལ་ཁྱད་པར་ཅན་གྱི་དྲུང་དུ་ལྷུང་བཟེད་དམ་ཆོས་གོས་སམ་འཚོ་བའི་ཡོ་བྱད་གང་ཡང་རུང་བ་ཕུལ་ནས་རབ་མཐའ་ལ་སྙོམས་པར་འཇུག་ཅིང༌། དེ་ལས་ལངས་ནས་བདག་གི་ལོངས་སྤྱོད་ཀྱི་རྣམ་པར་སྨིན་པ་གང་ཡིན་པ་དེ་ཚེའི་རྣམ་པར་སྨིན་པར་གྱུར་ཅིག ཅེས་སེམས་བསྐྱེད་ཅིང་ཚིག་ཏུ་ཡང་སྨྲ་བར་བྱེད་དོ། ། དགོས་པ་ནི་གཞན་ལ་ཕན་པ་དང་བསྟན་པ་གནས་པ་ལ་སོགས་པའི་དོན་དུའོ། ། དུས་ནམ་གྱི་ཚེ་དེ་དེར་སྨིན་ནུས་པ་ཡིན་སྤྱིར་མཐོང་ཆོས་ལ་སྟེ་གཞན་དུ་དགོས་པ་མེད་པའི་ཕྱིར།
དེ་ལྟ་ན་ཡང་སྨོན་ལམ་བཏབ་པའི་དེ་མ་ཐག་ཏུ་ནི་མ་ཡིན་ཏེ། དཔེར་ན་ས་བོན་བཏབ་མ་ཐག་ཏུ་མྱུ་གུ་མི་འཁྲུངས་པ་བཞིན་ནོ། ། དུས་ཀྱི་ཁྱད་པར་དེ་ཡང་དཔེར་ན། ཟླ་བ་གཉིས་ནས་ཚེའི་དུས་བྱེད་རྒྱུ་ཡིན་པ་ལ་ཚེ་སྲིང་བའི་ཆོ་ག་དེ་ལྟར་བྱས་པས་དེའི་རྣམ་སྨིན་ཟླ་བ་གཉིས་ཕན་ཆད་དུ་སྨིན་ནས་ལོ་མང་པོར་ཚེའི་དུས་མི་འབྱུང་བ་ལྟ་བུའོ། ། དེ་ལྟར་བཤད་པས་གྲུབ་པའི་དོན་ནི། ཚེའི་འདུ་བྱེད་བསྲིངས་པའི་དུས་ཀྱི་སྲོག་གི་དབང་པོ་དེ་སྐྱེ་བ་སྔ་མའི་ཚེའི་འདུ་བྱེད་ཀྱིས་ཕན་བྱེད་ཀྱིས་འཕངས་པའི་རྣམ་སྨིན་མ་ཡིན་ཀྱང་སྤྱིར་རྣམ་པར་སྨིན་པ་ཡིན་ཏེ། ཚེ་འདི་ཉིད་ལ་བསགས་པའི་ལོངས་སྤྱོད་ཀྱི་རྣམ་སྨིན་ཚེའི་རྣམ་སྨིན་དུ་སྨིན་པའི་ཕྱིར། ཞེས་པའོ། ། རྣམ་སྨིན་འདོད་རྒུར་འབྱུང་བ་འགལ་ལོ་སྙམ་ན། མ་ཡིན་ཏེ།
བེམ་པོར་གྱུར་པའི་རྣམ་སྨིན་ནི་དེར་འགལ་ཡང༌། ཇི་སྐད་དུ། རྣམ་པར་རྟོག་པ་མེད་པ་ཡི། ། དགེ་བའི་ལས་ཀྱི་རྣམ་སྨིན་ནི། ། སེམས་ཀྱི་ཚོར་བ་ཁོ་ནར་འདོད། ། ཅེས་འབྱུང་བ་ལྟར། མཚུངས་ལྡན་དུ་གྱུར་པའི་རྣམ་སྨིན་ནི་འདོད་རྒུར་ཡང་འབྱུང་བའི་ཕྱིར། གཉིས་པ་ནི། བྱེ་སྨྲའི་ནང་མཚན་ཁ་ཅིག་ན་རེ། དགྲ་བཅོམ་པ་དག་གིས་ཚེ་སྲིང་ཚུལ་དེ་ལྟར་བཤད་པ་དེ་ལོངས་སྤྱོད་ཀྱི་འབྲས་བུ་སྐྱེ་བ་འདི་ཉིད་ལ་ཚེ་སྨིན་པ་མ་ཡིན་གྱི་ཚེ་སྔ་མ་དག་ཏུ་བར་མ་དོར་ཤི་འཕོས་ནས།
ཚེའི་ལྷག་མ་ལུས་པ་དེ་དང༌། དེ་བསམ་གཏན་གྱི་རབ་མཐའ་དང་ལོངས་སྤྱོད་ཕུལ་བའི་སྟོབས་ཀྱིས་འདྲེན་པར་བྱེད་པ་ཡིན་ནོ། ། དེས་ན་དེ་འདྲ་ཡང་སྲོག་གི་དབང་པོ་འཕེན་བྱེད་ཀྱི་ལས་ཀྱིས་འཕངས་པའི་རྣམ་སྨིན་དངོས་ཡིན་ནོ། ། དེའི་ཕྱིར་ལོངས་སྤྱོད་ནི་རྣམ་སྨིན་དེའི་འགྲུབ་བྱེད་ཀྱི་རྒྱུ་ཡིན་པས་དེའི་རྣམ་སྨིན་དུ་བཏགས་པ་ཙམ་མོ་ཟེར། གཉིས་པ་ནི། བཙུན་པ་དབྱངས་སྒྲོགས་ན་རེ། དེ་ལྟར་ཚེའི་འདུ་བྱེད་བསྲིངས་པའི་དུས་ཀྱི་སྲོག་གི་དབང་པོ་དེ་སྤྱིར་རྣམ་སྨིན་མ་ཡིན་ཏེ། འདོད་པའི་ལུས་རྟེན་དེ་ལ་ཏིང་ངེ་འཛིན་གྱི་སྟོབས་ཀྱིས་གཟུགས་ཁམས་ཀྱི་སས་བསྡུས་པའི་འབྱུང་བ་ཆེན་པོ་ཚེ་དང་མཐུན་པ་དག་མངོན་དུ་བྱས་ནས་ཚེའི་འདུ་བྱེད་འཇོག་པར་བྱེད་པ་ཡིན་པའི་ཕྱིར། དེས་ན་སྲོག་གི་དབང་པོ་ཕལ་ཆེ་བ་རྣམ་པར་སྨིན་པ་ཡིན་ཀྱང་སེམས་པ་དང་ཏིང་ངེ་འཛིན་གྱི་མཐུས་ཚེ་བསྲིངས་པའི་དུས་ཀྱི་དེ་འདྲ་དེ་རྣམ་པར་སྨིན་པའི་འབྲས་བུ་མ་ཡིན་ནོ། ། ཞེས་འཆད།
གཉིས་པ་ནི། སློབ་དཔོན་ཉིད་ཀྱང་དབྱངས་སྒྲོགས་ཀྱི་ལུགས་དང་མཐུན་པར་བཞེད་དེ། རང་འགྲེལ་ལས། ཇི་སྐད་དུ། འདི་ལྟ་བུ་ཡིན་ཏེ། དེ་དག་གི་དེ་ལྟ་བུ་དེ་ནི་ཏིང་ངེ་འཛིན་གྱི་མཐུ་ཁོ་ན་སྟེ། དེས་སྔོན་གྱིས་ལས་ལས་སྐྱེས་པའི་འབྱུང་བ་ཆེན་པོ་རྣམས་ཀྱི་གནས་པའི་དུས་འཕེན་པ་ནི་ཟློག་པར་བྱེད་ལ། སྔོན་མེད་པའི་ཏིང་ངེ་འཛིན་ལས་སྐྱེས་པའི་འཕེན་པ་ནི་འཕེན་པར་བྱེད་དེ། དེ་ལྟ་བས་ན་སྲོག་གི་དབང་པོ་དེ་ནི་རྣམ་པར་སྨིན་པ་མ་ཡིན་ལ། དེ་ལས་གཞན་པ་ནི་རྣམ་པར་སྨིན་པ་ཡིན་ནོ། །
ཞེས་གསུངས་སོ། ། ཞར་ལ་ཚེའི་འདུ་བྱེད་འདོར་བའི་ཚུལ་དང་དེའི་དགོས་པ་ནི་གང་ཞེ་ན། ཚུལ་དང་རྒྱུ་ནི་སློབ་དཔོན་ཉིད་ཀྱི་བཞེད་པས་རབ་མཐའི་ཏིང་ངེ་འཛིན་གྱི་མཐུ་ལ་བརྟེན་ཏེ་གཟུགས་ན་སྤྱོད་པའི་འབྱུང་བ་ཆེན་པོ་ལས་ཀྱིས་འཕངས་པའི་འབྱུང་བ་དང་འགལ་བ་གཅིག་མངོན་དུ་བྱས་ནས་སོ། ། དགོས་པ་ནི་གསོན་པ་ན་བསྟན་པ་དང་སེམས་ཅན་སོགས་ལ་ཕན་པ་ཆུང་བ་དང་སྡུག་བསྔལ་གྱི་ཕུང་པོ་ནད་ལ་སོགས་པས་གདུངས་པ་ལ་འཇིགས་ནས་དེ་ལས་གྲོལ་བའི་དོན་དུའོ། ། དེ་སྐད་དུ་ཡང༌། མདོ་ལས། ཚངས་སྤྱོད་འདི་ལ་ལེགས་སྤྱད་ཅིང༌། ། ལམ་ལའང་ཤིན་ཏུ་སྒོམས་ན་ནི། ། ཚེ་ཟད་པ་ལ་དགའ་འགྱུར་ཏེ། ། དཔེར་ན་ནད་དང་བྲལ་བ་བཞིན། །
ཞེས་གསུངས་པ་ལྟར་རོ། ། ཡང་འོ་ན་མདོ་ལས། བཅོམ་ལྡན་འདས་ཀྱིས་སྲོག་གི་འདུ་བྱེད་བྱིན་གྱིས་བརླབས་ནས་ཚེའི་འདུ་བྱེད་དག་གཏོང་ངོ༌། ། ཞེས་གསུངས་ན་ཚེ་དང་སྲོག་ལ་ཁྱད་པར་ཅི་ཡོད། ། ཅེ་ན། བྱེ་སྨྲ་ཁ་ཅིག་ན་རེ། ཁྱད་པར་ཅུང་ཟད་ཀྱང་མེད་དེ། བསྟན་བཅོས་ལས། སྲོག་གི་དབང་པོ་གང་ཞེ་ན། ཁམས་གསུམ་པའི་ཚེའོ། །
ཞེས་གསུངས་པས་སོ། ། སོ་སོར་སྨོས་པ་ནི་སྡེབ་སྦྱོར་གྱི་དོན་དུའོ། ། ཞེས་ཟེར། ཡང་བྱེ་སྨྲ་ཁ་ཅིག་ན་རེ། སྔོན་གྱི་ལས་ཀྱི་འབྲས་བུ་ནི་ཚེའི་འདུ་བྱེད་ཡིན་ལ། དེ་ལྟར་བྱུང་བའི་ལས་ཀྱི་འབྲས་བུ་ནི་སྲོག་གི་འདུ་བྱེད་ཡིན་ནོ། ། ཞེས་ཟེར། འོ་ན་ཚེ་དང་སྲོག་གཉིས་ཀ་ལ་དག་ཅེས་མང་ཚིག་འབྱུང་བ་ཅི་ཞེ་ན། བྱེ་སྨྲ་ཁ་ཅིག་ན་རེ། སྐད་ཅིག་མ་རེ་རེ་ཁོ་ན་ལ་བྱིན་གྱིས་བརློབ་གཏོང་མེད་པས་སྐད་ཅིག་མང་པོ་དག་མཚོན་པའི་ཕྱིར་དུའོ། །
ཞེས་ཟེར། ཁ་ཅིག་ན་རེ། ཚེ་སྲོག་གཉིས་ཀ་ཡང་རང་གི་ཆ་ཤས་སུ་གྱུར་པའི་རྫས་མང་པོ་ཚོགས་པ་ལ་དེ་ཞེས་བྱའོ། ། སྐད་ཅིག་རེ་རེ་ཁོ་ན་ཚེ་སྲོག་ཏུ་འཇོག་པ་མ་ཡིན་ནོ། ། ཞེས་བྱ་བའི་ཕྱིར་དུའོ། ། ཞེས་ཟེར། ཡང་འོ་ན། བཅོམ་ལྡན་འདས་ཀྱིས་སྐུ་ཚེའི་འདུ་བྱེད་གཏོང་བ་དང་བྱིན་གྱིས་བརློབས་པ་གཉིས་ཀ་མཛད་པ་ཅི་ཞེ་ན། འཆི་བ་ལ་དབང་བ་ཉིད་དུ་བསྟན་པའི་ཕྱིར་དུ་ནི་བཏང་ལ། ཚེ་ལ་དབང་བ་ཉིད་དུ་བསྟན་པའི་ཕྱིར་ནི་ཟླ་བ་གསུམ་བྱིན་གྱིས་བརླབས་སོ། །
དེ་ལས་ལྷག་པ་ནི་མ་རླབས་ཏེ། གདུལ་བྱའི་དོན་མེད་པའི་ཕྱིར་རོ། ། འོ་ན་བརླབས་པ་དང་བཏང་བ་གཉིས་གཞི་གཅིག་ལ་མི་འགལ་བ་ཅི་ཞེ་ན། སྤྱིར་བྱིན་གྱིས་བརླབས་པ་ནི་བསྐལ་པའམ་དེ་ལས་ལྷག་པར་ཡང་བརླབས་པ་ཡིན་ལ། དེ་ལྟར་བརླབས་པ་དེ་ལས་ཟླ་བ་གསུམ་དུ་ནི་གནས་ལ་དེ་ཕན་ཆད་ནི་དོར་བའོ། ། ཞེས་པ་ནི། སློབ་དཔོན་རང་གིས་བརྟགས་པ་ཡིན་ལ། བྱེ་བྲག་ཏུ་སྨྲ་བ་རྣམས་ན་རེ། བདུད་བཞི་ལས་རྒྱལ་ལོ་ཞེས་ཤེས་པར་བྱ་བའི་ཕྱིར་དུ་སྟེ། ཕུང་པོའི་བདུད་ལས་རྒྱལ་བར་ཤེས་པའི་ཕྱིར་དུ་སྐུ་ཚེའི་འདུ་བྱེད་དོར་ལ།
འཆི་བདག་གི་བདུད་ལས་རྒྱལ་ལོ་ཞེས་པའི་ཕྱིར་དུ་ནི་སྐུ་ཚེའི་འདུ་བྱེད་བྱིན་གྱིས་བརླབས་སོ། ། ལྷའི་བུའི་བདུད་དང་ཉོན་མོངས་པའི་བདུད་ནི་བྱང་ཆུབ་ཀྱི་ཤིང་དྲུང་དུ་སྲོད་ལ་ལྷའི་བུའི་བདུད་དང་ཐོ་རངས་ཉོན་མོངས་པའི་བདུད་ལས་རྒྱལ་ལོ། ། ཞེས་འཆད་དོ། ། འོ་ན་ཕུང་པོ་དང་འཆི་བདག་གི་བདུད་མ་བཅོམ་པའི་སངས་རྒྱས་ཁས་ལེན་ནམ་ཞེ་ན། ལེན་པ་མ་ཡིན་ཏེ། ཕུང་པོའི་བདུད་དང་མ་བྲལ་ཀྱང་སྤངས་ཟིན་པའི་ཕྱིར་དང༌། རྒྱུ་ལས་དང་ཉོན་མོངས་མ་ལུས་པར་སྤངས་པ་ལ་དེའི་འབྲས་བུ་འཆི་བདུད་མ་སྤངས་པ་མི་སྲིད་པའི་ཕྱིར་དང༌། འོ་ན་རྫོགས་པའི་སངས་རྒྱས་ལ་འཆི་བ་ཡོད་པར་ཁས་མི་ལེན་ནམ་ཞེ་ན། མ་ཡིན་ཏེ། འཆི་བདག་གི་བདུད་བཅོམ་པ་ལ་མི་འཆི་བས་མ་ཁྱབ་པའི་ཕྱིར་དང༌།
སྔོན་གྱི་ལས་ཀྱིས་འཕངས་པའི་ཚེའི་ཚད་ལས་ལྷག་པར་གནས་པའི་ནུས་པ་མེད་པ་ལ་འཆི་བདག་གི་བདུད་དང༌། དེ་ལས་ལྷག་པར་གནས་པའི་མཐུ་གྲུབ་པ་ལ་དེ་བཅོམ་པར་འཇོག་པའི་ཕྱིར་རོ། ། དེ་ནས་ཇི་སྐད་དུ། བཅུ་གཉིས་གཉིས་ཤེས་བཤད་པ་དེའི་དོན་ནི་བཅུ་གཉིས་ཁོ་ན་ལ་གཉིས་སྲིད་པ་དང༌། གཉིས་ཁོ་ན་ཡོད་པ་ནི་བཅུ་གཉིས་སོ། ། ཞེས་པའི་དོན་ཡིན་ལ། འོ་ན་མིག་སོགས་དབང་པོ་གཟུགས་ཅན་ས་བདུན་ལ་རྣམ་སྨིན་མ་ཡིན་པར་ཇི་ལྟར་ཡོད་དེ། འཕེན་བྱེད་ཀྱི་ལས་ཀྱིས་མ་འཕངས་པ་དག་སྲིད་པར་འགྱུར་རོ། ། ཞེ་ན། ངོ་བོ་རྣམ་སྨིན་གྱི་འབྲས་བུ་མ་ཡིན་པ་མི་སྲིད་ཀྱང་ལྡོག་ཆ་སོ་སོར་ཕྱེ་བ་ན།
རྒྱས་བྱུང་གི་ཆ་རྣམས་རྣམ་སྨིན་སྐྱེས་མ་ཡིན་པ་ལ་བསམ་པ་ཡིན་ཏེ། ཇི་སྐད་དུ། རྣམ་པར་སྨིན་ལས་སྐྱེས་པ་དང༌། ། རྒྱས་པ་ལས་བྱུང་ནང་གི་ལྔ། ། ཞེས་འབྱུང་བ་ལྟར་རོ། ། གལ་ཏེ་ཡིད་མི་བདེ་བའི་རྣམ་སྨིན་མ་ཡིན་པས་ཁྱབ་པ་ཡོད་ན། མདོ་ལས། ལས་ནི་གསུམ་སྟེ། ཡིད་བདེ་བ་མྱོང་བར་འགྱུར་བ་དང༌། ཡིད་མི་བདེ་བ་མྱོང་བར་འགྱུར་བ་དང༌།
བཏང་སྙོམས་མྱོང་བར་འགྱུར་བའི་ལས་ཞེས་གསུངས་པ་ཇི་ལྟར་དྲང་ཞེ་ན། དེ་ལྟར་བཤད་པ་དེ་ནི་ཡིད་མི་བདེ་བ་དང་མཚུངས་པར་ལྡན་པའི་ལས་ལ་ཡིད་མི་བདེ་མྱོང་བའི་ལས་ཞེས་བཏགས་པ་ཡིན་ཏེ། བདེ་བ་དང་མཚུངས་པར་ལྡན་པའི་ཕྱིར་རེག་པ་ལ་བདེ་བ་མྱོང་འགྱུར་གྱི་རེག་པ་ཞེས་ཟེར་བ་བཞིན་ནོ། ། འོ་ན་ཡིད་བདེ་དང་བཏང་སྙོམས་མྱོང་འགྱུར་ཡང་དེ་དང་འདྲའམ་ཞེ་ན། མི་འདྲ་སྟེ། གཉིས་པོ་དེ་དག་ལ་ནི་མཚུངས་ལྡན་གྱིས་དུས་སུ་མྱོང་བ་རྣམ་སྨིན་གྱི་དུས་སུ་མྱོང་བ་གཉིས་ཀ་ཡོད་པའི་ཕྱིར་རོ། ། གལ་ཏེ་ཡིད་བདེ་བ་དགེ་བའི་ལས་ཀྱི་རྣམ་པར་སྨིན་པར་འཆད་པ་དེ་ལྟ་ན་ཡིད་མི་བདེ་བའི་དབང་པོ་མི་དགེ་བའི་རྣམ་སྨིན་དུ་འཆད་མི་ནུས་པ་ཅི་ཞེ་ན། འདི་ནི་གྲུབ་པའི་མཐའ་སྟེ། ཇི་སྐད་དུ། རྣམ་པར་རྟོག་པ་མེད་པ་ཡི། །
དགེ་བའི་ལས་ཀྱི་རྣམ་སྨིན་ནི། ། སེམས་ཀྱི་ཚོར་བ་ཁོ་ནར་འདོད། ། མི་དགེ་བའི་ནི་ལུས་ཀྱི་ཡིན། ། ཞེས་འཆད་པས་སོ། ། འོ་ན་མི་དགེ་བའི་ལས་ཀྱི་རྣམ་སྨིན་དུ་གྱུར་པའི་སེམས་ཀྱི་ཚོར་བ་མི་སྲིད་པར་ཁས་བླངས་པ་དེའི་ཚེ་སེམས་གཡེངས་པ་ཞེས་བྱ་བའི་མིང་ཅན་སྨྱོ་བའི་སེམས་དེ་རྣམ་སྨིན་དུ་ཁས་ལེན་ན་ནི་དངོས་སུ་འགལ་ལ། མི་ལེན་ན། ཇི་སྐད་དུ། གཡེངས་པའི་སེམས་ནི་ཡིད་སེམས་ལ། ། དེ་ནི་ལས་ཀྱི་རྣམ་སྨིན་སྐྱེས། ། ཞེས་བཤད་པ་དང་འགལ་ལོ། །
ཞེ་ན། མ་ཡིན་ཏེ། དེའི་ཚེ་རྣམ་སྨིན་དངོས་ནི་འབྱུང་བ་ཡིན་ལ། དེ་ལས་གཡེངས་པའི་སེམས་དེ་སྐྱེ་ཞེས་འཆད་རྒྱུ་ཡིན་པས་སོ། ། མདོར་ན་ཡིད་བདེ་དང་བཏང་སྙོམས་ནི་རྣམ་པར་རྟོག་པ་མེད་བཞིན་དུ་ངང་གིས་སྐྱེ་བས་ལུང་མ་བསྟན་དག་སྲིད་ལ། ཡིད་མི་བདེ་ནི་རྣམ་པར་རྟོག་ཁོ་ནར་ངེས་པས་རྣམ་སྨིན་གྱི་གོ་སྐབས་མེད་དོ། ། ཞེས་པའོ། ། རྣལ་འབྱོར་སྤྱོད་པ་བདག་གི་ལུགས་ལ། དགེ་བ་དང་མི་དགེ་བ་གང་གིས་ཡང་རྣམ་སྨིན་གྱི་ཚོར་བ་ནི་བཏང་སྙོམས་ཁོ་ནར་ངེས་ཏེ། ཀུན་གཞིའི་འཁོར་གྱི་ཚོར་བ་ནི་བཏང་སྙོམས་ཁོ་ནར་ངེས་པའི་ཕྱིར་ཞེས་འཆད་དོ། །
དེ་ནས་ཡང་ཇི་སྐད་དུ། ཕོ་མོའི་དབང་དང་སྡུག་བསྔལ་དག ། མ་གཏོགས་གཟུགས་གཏོགས། ཞེས་པར་གཟུགས་ཁམས་ན་ཕོ་མོའི་དབང་པོ་གཉིས་མེད་ཀྱང་གཟུགས་ཁམས་པ་མཐའ་དག་ཕོ་ཉིད་དུ་ནི་ཁས་ལེན་པ་སྟེ། ལུང་དང་རིགས་པ་ལས་སོ། ། དང་པོ་ནི། མདོ་ལས། བུད་མེད་ཉིད་ཀྱིས་ཚངས་པ་བྱེད་པར་འགྱུར་བ་གང་ཡིན་པ་དེ་ནི་གནས་མ་ཡིན་ཞིང་གོ་སྐབས་མེད་དོ། ། ཕོ་གང་ཡིན་པ་དེ་ནི་གནས་ཡོད་དོ། ། ཞེས་གསུངས་པ་དང༌།
རིགས་པ་ནི། འདོད་པའི་ཁམས་ན་ཕོ་རྣམས་ལ་ཡོད་པའི་ཁྱད་པར་གྱི་ཆོས་ང་རོ་དང༌། དབྱིབས་དང༌། ནུ་མ་ཆུང་བ་ལ་སོགས་པ་དེ་དག་འདི་ལ་ཡང་ཡོད་པའོ། ། སྡུག་བསྔལ་དག་མེད་པའི་ཤེས་བྱེད་ལ་ལུས་ཚོར་སྡུག་བསྔལ་མེད་དེ། རྒྱུ་མི་དགེ་བས་འཕངས་པ་མ་ཡིན་པའི་ཕྱིར་དང༌། ལུས་འོད་ཀྱི་རང་བཞིན་དུ་དྭང་བའི་རྒྱུ་མཚན་གྱིས་རེག་བྱའི་ཁྱད་པར་སིམ་པ་མ་ཡིན་པ་དག་འཛིན་མི་ནུས་པའི་ཕྱིར། ཡིད་མི་བདེ་བ་ཡང་མེད་དེ། རྒྱུད་ཞི་གནས་ཀྱིས་བརླན་པའི་ཕྱིར་དང༌། ཀུན་ནས་མནར་སེམས་ཀྱི་གཞི་མེད་པའི་ཕྱིར།
གཏན་ཚིགས་དང་པོས་རྒྱུས་བྱས་པའི་ཡིད་མི་བདེ་མེད་པར་བསྟན་ཞིང༌། གཏན་ཚིགས་གཉིས་པས་ནི་ཡུལ་གྱིས་བྱས་པའི་ཡིད་མི་བདེ་མེད་པར་བསྟན་ནོ། ། མནར་སེམས་ཀྱི་གཞི་ནི་དགུ་སྣང་སྟེ། བདག་དང་འཛའ་བོ་ལ་གནོད་པ་བྱས་བྱེད་བྱེད་པར་འགྱུར་པ་གསུམ་གསུམ་སྟེ་དྲུག་དང༌། བདག་གི་དགྲ་བོ་ལ་ཕན་བཏགས་འདོགས་འདོགས་པར་འགྱུར་བ་གསུམ་སྟེ་དགུའོ། ། ཡང་ཇི་སྐད་དུ། གཟུགས་ཅན་དང༌། བདེ་བའང་མ་གཏོགས་གཟུགས་མེད་གཏོགས། ། ཤེས་པ་གཟུགས་ཅན་གྱི་དབང་པོ་བདུན་པོ་དག་དང་མི་ལྡན་པའི་དོན་ཡིན་གྱི་སྤྱིར་གཟུགས་དང་མི་ལྡན་པ་ནི་མ་ཡིན་ཏེ། ཟག་པ་མེད་པའི་སྡོམ་པ་དང་ལྡན་པས་སོ། །
བདེ་བ་ཡང་ས་དེས་བསྡུས་པ་དང་མི་ལྡན་པའི་དོན་ཡིན་གྱི། དེ་ན་དེ་མེད་པ་ནི་མ་ཡིན་ཏེ། ཟག་པ་མེད་པའི་བདེ་བ་གཟུགས་མེད་ཀྱི་འཕགས་པའི་རྟེན་ལ་ཡོད་པའི་ཕྱིར། ཡང་ཇི་སྐད་དུ། ཡིད་དང་ཚོར་བ་གསུམ་རྣམ་གསུམ། ། ཞེས་སོགས་སུ་དབང་པོ་དག་པས་གང་ཞིག་ཕྲ་རྒྱས་བསྟན་པ་ནས། ཇི་སྐད་དུ། མེད་ལྟ་ཡིད་བདེ་སྡུག་བསྔལ་དང༌། ། ཞེས་སོགས་རྒྱས་པར་བཤད་པ་ལྟར་མཐོང་བས་སྤང་བར་བྱ་བའི་ཉོན་མོངས་པ་དང་མཚུངས་པར་ལྡན་པ་དེ་དག་ནི་མཐོང་སྤངས་དང་སྒོམ་པས་སྤང་བར་བྱ་བའི་ཉོན་མོངས་པ་དང་མཚུངས་པར་ལྡན་པའམ། དེས་ཀུན་ནས་བསླངས་པའི་དབང་པོ་དག་ནི་སྒོམ་སྤངས་དང༌།
དེ་དག་གང་ཡང་མ་ཡིན་པ་དག་ནི་སྤང་བྱ་མ་ཡིན་པའོ། ། གསུམ་པས་ཐོབ་གཏོང་གི་ཚུལ་ལ། འཐོབ་ཚུལ་དང༌། གཏོང་ཚུལ་ལོ། ། དང་པོ་ནི། ཇི་སྐད་དུ། འདོད་པར་དང་པོར་རྣམ་སྨིན་གཉིས། ། རྙེད་དེ། ཞེས་པར་འདོད་པའི་ཁམས་ཀྱི་སྐྱེ་གནས་གསུམ་པོ་གང་ཡང་རུང་བའི་སྐྱེ་སྲིད་དུ་དང་པོར་ཉིང་མཚམས་སྦྱོར་བའི་ཚེ་རྣམ་སྨིན་གྱི་ངོ་བོར་གྱུར་པའི་དབང་པོ་གཉིས་ཁོ་ནར་རྙེད་དེ། གང་ཞེ་ན།
ལུས་ཀྱི་དབང་པོ་དང༌། སྲོག་གི་དབང་པོའོ། ། སྐབས་དེར་རྣམ་སྨིན་དུ་གྱུར་པའི་དབང་པོ་གཞན་བཅུ་མ་རྙེད་པའི་ཤེས་བྱེད་ནི། མིག་སོགས་གཟུགས་ཅན་དྲུག་ནི་སྐབས་དེར་མ་སྐྱེས་ཤིང༌། ལུང་མ་བསྟན་ལ་ཐོབ་པ་སྔར་སྐྱེ་ཡང་མེད་པའི་རྒྱུ་མཚན་ལས་དང༌། ཡིད་དང་བཏང་སྙོམས་གཉིས་ནི། ཇི་སྐད་དུ། སྐྱེ་བའི་སྲིད་པ་ཉོན་མོངས་ཅན། ། ཞེས་སྐབས་དེར་ཉོན་མོངས་ཅན་དུ་ངེས་པར་རྣམ་སྨིན་དུ་མི་རུང་བའི་ཕྱིར། དེས་ན་བདེ་བ་དང་ཡིད་བདེ་བ་སྐབས་དེར་མི་སྲིད་པ་མ་ཡིན་པ་དག་ཀྱང་ཉོན་མོངས་ཅན་ཁོ་ནའོ། །
དེ་ལ་སྤྱིར་རྣམ་སྨིན་གྱི་གཙོ་བོ་ཚོར་བར་བཤད་པ་ལས་འདིར་ནི་ཚོར་བའི་དབང་པོ་གཅིག་ཀྱང་མ་རྙེད་པར་བཤད་པ་དེ་ལྟ་ན། སྔོན་དུས་ཀྱི་སྲིད་པའི་ཚེ་ཡང་ཚོར་བའི་དབང་པོ་གཅིག་དང་ཡང་མི་ལྡན་ན་ནི་རྣམ་སྨིན་དངོས་དང་མི་ལྡན་པར་འགྱུར་ལ། ལྡན་ན་ནི་ཚེ་གཅིག་གི་རྣམ་སྨིན་རྒྱུན་ཆད་ཅིང་སྐྱེ་བར་ཐལ་བ་མ་ཡིན་ནམ་ཞེ་ན། དེའི་ལན་ནི་འདིར་ཇི་སྐད་དུ། འདོད་པར་དང་པོར། ཞེས་པ་ནི། སྐྱེ་སྲིད་ཀྱི་དབང་དུ་བྱས་པར་གསལ་བ་ཡིན་ཏེ། རྫུས་སྐྱེས་ལོགས་སུ་བཀར་བའི་ཕྱིར། དེས་ན་འདོད་པའི་རྣམ་སྨིན་གྱི་གཙོ་བོ་ནི་ལུས་ཀྱི་ཚོར་བ་ཡིན་ཏེ། ཇི་སྐད་དུ།
རྣམ་པར་རྟོག་པ་མེད་པ་ཡི། ། ཞེས་སོགས་ཀྱི་དངོས་ཤུགས་ཅི་རིགས་ལ་གསལ་བའི་ཕྱིར། དེ་ཡང་མི་དགེ་བའི་ནི་ལུས་ཚོར་སྡུག་བསྔལ་དང༌། དགེ་བའི་ནི་ལུས་ཚོར་བདེ་བའོ། ། དེ་གཉིས་ལས་གང་ཡང་རུང་བ་ནི་སྔོན་བར་སྲིད་ཀྱི་སྐབས་སུ་ཐོབ་ཟིན་པ་ཡིན་ཏེ། ཇི་སྐད་དུ། དབང་པོ་ཀུན་ཚང༌། ཞེས་བཤད་པས་རིགས་པའི་སྟོབས་མཚུངས་པའི་ཕྱིར། དེ་ལྟར་ཐོབ་པ་དེ་སྐྱེ་སྲིད་དུ་མཚམས་སྦྱོར་བའི་ཚེ་གཏོང་བ་ཡང་མ་ཡིན་ཏེ། བར་སྲིད་དང་སྔོན་དུས་ཀྱི་སྲིད་པ་གཉིས་འཕེན་བྱེད་གཅིག་གིས་འཕངས་པའི་རྣམ་སྨིན་ཚེ་གཅིག་གིས་བསྡུས་པའི་ཕྱིར།
དེས་ན་སྐབས་དེར་ཡང་ལུས་ཚོར་བདེ་སྡུག་གང་རུང་ལྡན་པས་ལྡན་ནོ། ། ཚུལ་འདི་ནི་འོག་མ་རྣམས་ཀྱང་སྐྱེ་སྲིད་དུ་ཉིང་མཚམས་སྦྱོར་བའི་དབང་དུ་བྱས་པར་ཤེས་དགོས་ཏེ། དེ་དག་ཏུ་རྣམ་སྨིན་གྱི་གཙོ་བོ་ཚོར་བའི་དབང་པོ་ཞིག་རྙེད་པའི་ཚུལ་ངེས་པར་འཆད་དགོས་ཀྱང་དོན་ཐོབ་ཏུ་བཞག་ནས་མ་བཤད་པའི་ཕྱིར། དེ་དང་འདྲ་བར། གོང་མར་གཅིག ཞེས་པ་ཡང་རྣམ་སྨིན་གྱི་གཙོ་བོ་སེམས་ཚོར་བཏང་སྙོམས་ཡིན་པ་ལ་དེ་རྙེད་ཚུལ་མི་འཆད་པར་སྲོག་དབང་གཅིག་བུ་ཉིད་དུ་འཆད་པ་ཅི་ཞེ་ན། དེར་ནི་དེ་མ་རྙེད་པ་ཁོ་ནར་ལྡན་པ་ཡང་མ་ཡིན་ཏེ། འདི་ལ་བར་དོ་མེད་ཅིང་ཁམས་གཞན་དུ་གཟུགས་མེད་ཀྱི་རྣམ་སྨིན་ལྡན་པའང་མི་སྲིད་པའི་ཕྱིར་དང༌། དེའི་དུས་ཀྱི་ཤེས་པ་ནི་མཐའ་དག་ཉོན་མོངས་ཅན་དུ་སྐྱེ་བར་ངེས་པས་སོ། ། འོ་ན་འདོད་གཟུགས་ཀྱི་སྐྱེ་སྲིད་དུ་མཚམས་སྦྱོར་བའི་ཚེ་ཡང་རྣམ་སྨིན་གྱི་ཚོར་བ་དང་ཇི་ལྟར་ལྡན་ཏེ།
ལུང་མ་བསྟན་གྱི་ཐོབ་པ་ཕྱིས་སྐྱེ་བ་མེད་པའི་ཕྱིར། ཞེ་ན། སྐྱོན་མེད་དེ། རྣམ་སྨིན་གྱི་ངོ་བོར་གྱུར་པའི་ཚོར་བ་ཉོན་མོངས་པ་ཅན་དུ་གྱུར་ཀྱང་རྣམ་སྨིན་གྱི་ངོ་བོ་བཏང་བ་མེད་པའི་ཕྱིར། དེ་བཞིན་དུ་བསམ་གཏན་གཉིས་པ་ཡན་ཆད་ལ་ཡང་དཔྱད་དགོས་ཏེ། ཇི་སྐད་དུ། རྣམ་པར་རྟོག་པ་མེད་པ་ཡི། ། དགེ་བའི་ལས་ཀྱི་རྣམ་སྨིན་ནི། ། སེམས་ཀྱི་ཚོར་བ་ཁོ་ནར་འདོད། ། ཅེས་བསམ་གཏན་གཉིས་པ་ཡན་ཆད་དུ་རྣམ་སྨིན་གྱི་ངོ་བོ་སེམས་ཚོར་ཁོ་ན་ལ་བཤད་ཀྱི་ལུས་སྲོག་ལ་བཤད་པ་མེད་པའི་ཕྱིར་སྙམ་པའི་དོགས་པ་འདི་དང༌།
ཡང་བར་སྲིད་ནས་ཤི་ནས་སྐྱེ་སྲིད་དུ་ཉིང་མཚམས་སྦྱོར་ན་ནི། ཇི་སྐད་དུ། དེ་ནི་འཕེན་པ་གཅིག་པའི་ཕྱིར། ། ཞེས་དང༌། སྲིད་པ་བར་མ་འདོད་ཁམས་སུ། ། འཕེན་བྱེད་རྣམ་པ་ཉི་ཤུ་གཉིས། ། དེ་ནི་མཐོང་ཆོས་འབྲས་བུ་ཅན། ། ཞེས་པ་དང་འགལ་ལ། མ་ཤི་བར་ཉིང་མཚམས་སྦྱོར་བ་ཡིན་ན་ནི་འདིར་བར་སྲིད་ནས་སྐྱེ་སྲིད་དུ་སྐྱེ་བའི་ཚེ་སྲོག་གི་དབང་པོ་རྙེད་པར་བཤད་པ་དང་འགལ་སྙམ་པའི་དོགས་པ་འདི་དག་སྤང་བར་དཀའོ། ། ཡང་དེ་བཞིན་དུ་གཟུགས་ན་དྲུག་ཅེས་བཤད་པ་ལ་ཡང་བསམ་གཏན་གྱི་དངོས་གཞི་ཁྱད་པར་ཅན་ཡན་ཆད་དུ་ཉིང་མཚམས་སྦྱར་བའི་ཚེ་རྣམ་སྨིན་གྱི་ངོ་བོར་གྱུར་པའི་དབང་པོ་དྲུག་རྙེད་པ་ཇི་ལྟར་ཡོད་དེ།
དེ་ཡན་ཆད་དུ་སྐྱེ་བ་འཕེན་བྱེད་ཀྱི་ལས་ཀྱི་རྣམ་སྨིན་ནི། ཇི་སྐད་དུ། རྣམ་པར་རྟོག་པ་མེད་པ་ཡི། ། དགེ་བའི་ལས་ཀྱི་རྣམ་སྨིན་ནི། ། སེམས་ཀྱི་ཚོར་བ་ཁོ་ནར་འདོད། ། ཅེས་སེམས་བདེ་བ་དང་བཏང་སྙོམས་ཁོ་ན་ཉིད་དུ་ངེས་པར་བཤད་ཀྱི། དེར་གྱུར་པའི་དབང་པོ་གཟུགས་ཅན་པ་དག་མ་བཤད་པའི་ཕྱིར་སྙམ་པའི་དོགས་པ་འདི་ཡང་སྤང་བར་དཀའ་མོད། དེ་ལ་ནི་སྤྱིར་རྣམ་སྨིན་ལ་གཙོ་བོར་ཚོར་བའི་དབང་པོའི་སྟེང་ནས་བཤད་དགོས་ཀྱང་དེ་མ་ཡིན་པ་དག་མེད་པ་མ་ཡིན་ཏེ། ཇི་སྐད་དུ། རྣམ་པར་སྨིན་ལས་སྐྱེས་པ་དང༌། །
རྒྱས་པ་ལས་བྱུང་ནང་གི་ལྔ། ། ཞེས་བཤད་པ་ལྟར། བསམ་གཏན་ཁྱད་པར་ཅན་ཡན་ཆོད་ཀྱི་དབང་པོ་གཟུགས་ཅན་པ་དག་ཀྱང་རྣམ་སྨིན་དུ་ཁས་ལེན་དགོས་པའི་ཕྱིར། དེ་ལྟ་ན་ཡང༌། སེམས་ཀྱི་ཚོར་བ་ཁོ་ནར་འདོད། ། ཅེས་པ་ནི་འཕེན་བྱེད་ཀྱི་ལས་སེམས་པ་ཁོ་ན་དང༌། དེས་འཕངས་པའི་རྣམ་སྨིན་གྱི་ངོ་བོ་ཚོར་བར་ངེས་ཀྱང་འགྲུབ་བྱེད་ཀྱི་ལས་ལ་ལུས་ངག་གི་ལས་གཟུགས་ཅན་བདུན་པོ་ཡང་སྲིད་ཅིང༌། རྣམ་སྨིན་གྱི་ཁྱད་པར་གཟུགས་ཅན་དང་སེམས་དང་སེམས་ལས་བྱུང་བ་གཞན་དག་དང་སྲིད་དོ་ཞེས་པ་འདི་ཙམ་ཞིག་གིས་ཆོག་པར་མངོན་ནོ། ། དེ་ནས་ཡང་ཇི་སྐད་དུ། འབྲས་བུ་ཐ་མ་གཉིས་དགུས་འཐོབ། །
ཅེས་སོགས་རྐང་པ་བཞིའི་དོན་ལ་འབྲས་བུ་ཐ་མ་གཉིས་ནི་ཡས་མར་བགྲངས་པ་དང་མས་ཡར་བགྲངས་པའི་ཐ་མ་རྒྱུན་དུ་ཞུགས་པ་དང་དགྲ་བཅོམ་པའི་འབྲས་བུ་གཉིས་པོ་དག་ལས། དང་པོ་ནི། དད་སོགས་ལྔ་དང་ཡིད་དང་དྲུག་ནི་བཞི་པོ་ཀུན་གྱི་འཐོབ་བྱེད་ཐུན་མོང་བ་ཡིན་ལ། འདིར་ནི་འདོད་པ་ལ་འདོད་ཆགས་དང་མ་བྲལ་བས་ཚོར་བའི་དབང་པོ་ནི་བཏང་སྙོམས་ཁོ་ན་དང༌། ཟག་མེད་དང་པོ་གཉིས་ཏེ་དགུས་འཐོབ་བོ། ། དེ་ཡང་ཀུན་ཤེས་པར་བྱེད་པའི་དབང་པོས་ནི་བྲལ་ཐོབ་འདྲེན་པ་དང༌། ཀུན་ཤེས་པའི་དབང་པོས་ནི་བྲལ་ཐོབ་འཛིན་པའི་ཚུལ་གྱིས་སོ། ། ཅི་རྒྱུན་དུ་ཞུགས་པའི་རྒྱུད་ཀྱི་ཀུན་ཤེས་པའི་དབང་པོ་དེ་ཉིད་རྒྱུན་དུ་ཞུགས་པའི་འབྲས་བུར་འཇོག་པ་མ་ཡིན་ནམ། དེ་དེའི་འཐོབ་བྱེད་དུ་འཇོག་པ་ཇི་ལྟར་ཞེ་ན། དབང་པོ་དེ་དང་འབྲས་བུ་དེའི་གཞི་མཐུན་པ་ནི་ངེས་པར་ཁས་ལེན་མོད།
དེ་ལྟ་ན་ཡང་དེ་དེའི་འཐོབ་བྱེད་དུ་འཆད་པ་མི་འགལ་ཏེ། རྒྱུན་ཞུགས་ཀྱི་འབྲས་བུ་དངོས་ནི་དེའི་རྒྱུད་ཀྱི་སྤངས་པ་དང་དེའི་ཐོབ་པ་ཡིན་ལ། ཀུན་ཤེས་པའི་དབང་པོས་ནི་སྤངས་པ་དེའི་ཐོབ་པ་འཛིན་པའི་ཕྱིར་རོ། ། གལ་ཏེ་འབྲས་བུ་འདུས་བྱས་ཀྱི་ངོས་འཛིན་ཐོབ་པ་ལ་འཆད་པ་དང་འགལ་བ་མ་ཡིན་ནམ་ཞེ་ན། མ་ཡིན་ཏེ། བྲལ་བའི་ཐོབ་པ་སྔར་སྐྱེས་པ་རྣམས་རྣམ་པར་གྲོལ་བའི་ལམ་ཉིད་དུ་ཁས་ལེན་པའི་ཕྱིར། ཡང་ཇི་སྐད་དུ། གཉིས་ནི་བདུན་དང༌། ཞེས་པ་ལན་ཅིག་ཕྱིར་འོང་བ་དང་ཕྱིར་མི་འོང་པའི་འབྲས་བུ་མཐར་གྱིས་པ་འཇིག་རྟེན་པའི་ལམ་གྱིས་ཐོབ་པ་དེའི་ཚེ་ཟག་མེད་ཀྱི་དབང་པོ་གང་ཡང་མ་གཏོགས་པའི་དབང་པོ་བདུན་གྱིས་ཐོབ་པར་འཆད་པ་ཡིན་ལ། དེ་ལྟ་ཡིན་པ་འོ་ན།
དེ་དག་དགེ་སྦྱོང་ཚུལ་གྱི་འབྲས་བུར་འགལ་ཏེ། རང་འཐོབ་བྱེད་ཀྱི་ལམ་དུ་འགྱུར་བའི་ཟག་མེད་ཀྱི་དབང་པོ་མི་སྲིད་པའི་ཕྱིར་སྙམ་ན། ཉེས་པ་མེད་དེ། འདིར་དབང་པོ་བདུན་འཐོབ་ཏུ་བཤད་པ་ནི་དངོས་སུ་འཐོབ་བྱེད་ཀྱི་དབང་དུ་བྱས་པ་ཡིན་ལ་བརྒྱུད་ནས་འཐོབ་བྱེད་དུ་གྱུར་པའི་ཟག་མེད་ཀྱི་དབང་པོ་ནི་འདི་དག་ལ་ཡང་ཁས་ལེན་དགོས་པའི་ཕྱིར། དེ་སྐད་དུ་ཡང༌། འཇིག་རྟེན་པ་ཡི་ཐོབ་འབྲས་ནི། ། བསྲེས་དང་ཟག་མེད་ཐོབ་འཛིན་ཕྱིར། ། ཞེས་དང༌། འཇིག་རྟེན་པ་ཡི་ཆགས་བྲལ་བའི། ། འཕགས་ལ་བྲལ་བའི་ཐོབ་རྣམ་གཉིས། །
ཞེས་གསུངས་སོ། ། འོ་ན་ཅི་འཇིག་རྟེན་པའི་ལམ་གྱིས་ཐོབ་པའི་འབྲས་བུ་གཉིས་པོ་དག་ལའང་འདུས་བྱས་དང་འདུས་མ་བྱས་གཉིས་སུ་དབྱེར་རུང་བ་མ་ཡིན་ནམ། རུང་བར་ཁས་ལེན་པ་དེའི་ཚེ་འདུས་བྱས་སུ་གྱུར་པ་དེ་དག་ནི་ཟག་མེད་ཀྱི་དབང་པོར་ཁས་ལེན་དགོས་ཏེ། དགེ་སྦྱོང་ཚུལ་གྱི་འབྲས་བུ་དེ་དང་དེའི་ངོ་སྐལ་གྱི་སྤང་བྱ་ལས་གྲོལ་བའི་རྣམ་གྲོལ་གྱི་ལམ་ཉིད་དུ་ངེས་པས་རྣམ་གྲོལ་གྱི་དབང་པོ་ལས་མ་འདས་པའི་ཕྱིར་སྙམ་ན། དེ་ནི་རྣམ་པར་དཔྱོད་པ་དང་ལྡན་པས་དཔྱད་པ་ཡིན་ཀྱང་ཧ་ཅང་ཐལ་བ་མེད་དེ། འཇིག་རྟེན་པའི་ལམ་གྱིས་འབྲས་བུ་བར་པ་གཉིས་ཐོབ་པ་དེའི་ཚེ་འདོད་ཉོན་དྲུག་པ་དང་དགུ་པ་སྤངས་པའི་རྣམ་པར་གྲོལ་བའི་ལམ་ཙམ་ནི་དགེ་སྦྱོང་ཚུལ་གྱི་འབྲས་བུར་མི་བཞག་སྟེ། རང་གི་ངོ་བོ་ཟག་བཅས་ཁོ་ནར་ངེས་པ་དང༌། འཐོབ་བྱེད་ཀྱི་ལམ་ཡང་ཟག་བཅས་ཁོ་ནར་ངེས་པ་དང༌། བྱིས་པ་དག་ལའང་དེ་ལྟ་བུའི་རྣམ་པར་གྲོལ་བའི་ལམ་དེ་དང་དེ་ཡོད་པའི་ཕྱིར་རོ། ། འོ་ན་དེ་དག་ནི་འབྲས་བུ་འདུས་བྱས་དང་འདུས་མ་བྱས་ཀྱི་དབྱེ་བ་ཇི་ལྟར་ཞེ་ན།
དེའི་ཚེ་ཐ་མའི་ཆ་མཐུན་ལྔ་སྤངས་པའི་བྲལ་བ་དང་བྲལ་བ་དེ་འཛིན་པར་བྱེད་པའི་ཐོབ་པ་ཐུན་མོང་བ་དེ་ལ་ནི་འབྲས་བུ་གཉིས་ཀྱི་དབྱེ་བར་བཞག་གོ ། འོ་ན་ཐོབ་པ་དེ་ཉིད་ཟག་མེད་ཀྱི་དབང་པོར་མི་འཇོག་པ་ཅི་ཞེ་ན། ཟག་མེད་ཀྱི་དབང་པོར་འཇོག་པ་ལ་ནི། ཇི་སྐད་དུ། མཐོང་སྒོམ་མི་སློབ་ལམ་ལ་དགུ། ། གསུམ་ཡིན། ཞེས་ཤེས་པ་ཡིན་པ་ཞིག་ངེས་པར་དགོས་ལ་ཐོབ་པ་ལ་ནི་ལྡན་པ་མ་ཡིན་པའི་འདུ་བྱེད་ཀྱིས་ཁྱབ་པའི་ཕྱིར་རོ། ། ཡང་འབྲས་བུ་བར་པ་གཉིས་ཆགས་བྲལ་མངོན་དུ་སོང་བའི་ལམ་གྱིས་ཐོབ་ན་ནི་དབང་པོ་དགུས་འཐོབ་སྟེ། རྒྱུན་དུ་ཞུགས་པའི་འབྲས་བུ་བཞིན་ནོ། ། དེ་ལྟ་ན་ཡང་ཕྱིར་མི་འོང་གི་ཚེ་རྒྱུན་ཞུགས་དང་མི་འདྲ་བའི་ཁྱད་པར་ནི།
ཚོར་བ་བདེ་བ་དང༌། ཡིད་བདེ་བ་དང༌། བཏང་སྙོམས་ཀྱི་དབང་པོ་སྟེ་གསུམ་ལས་གང་ཡང་རུང་བ་ཞིག་གིས་འཐོབ་པ་ཡིན་ཏེ། བསམ་གཏན་དང་པོ་གཉིས་ཀྱི་དངོས་གཞི་ལ་རྟེན་ནས་བདེན་པ་མངོན་པར་རྟོགས་པ་ཞིག་ཡིན་ན་ནི་ཡིད་བདེ་བའི་དབང་པོ་དང༌། བསམ་གཏན་གསུམ་པ་ལ་བརྟེན་ན་ནི་བདེ་བའི་དབང་པོ་དང༌། བསམ་གཏན་ཁྱད་པར་ཅན་ནམ་མི་ལྕོགས་མེད་པ་དང་བསམ་གཏན་བཞི་པ་གང་རུང་ལ་བརྟེན་ན་ནི་བཏང་སྙོམས་ཀྱི་དབང་པོས་ཐོབ་པའི་ཕྱིར་རོ། ། ཕྱིར་འོང་ནི་དེ་དང་འདྲ་བ་མ་ཡིན་ཏེ། འདོད་པ་ལ་ཆགས་པ་དང་མ་བྲལ་གྱི་བར་དུ་བདེ་བ་དང་ཡིད་བདེ་བའི་དབང་པོ་དག་མི་འབྱུང་བའི་ཕྱིར་རོ། ། འོ་ན་འདོད་པ་ལ་ཆགས་བྲལ་བྱས་ཟིན་པའི་འོག་ཏུ་ཡང་ཉེར་བསྡོགས་ལ་བརྟེན་པ་ཅི་ཞེ་ན། མི་འགལ་ཏེ།
མི་ལྕོགས་པ་མེད་པ་ལ་ནི་རྣམ་པར་གྲོལ་བའི་ལམ་དགུ་པའི་ངོ་བོར་གྱུར་པ་ཞིག་ཀྱང་ཁས་ལེན་པའི་ཕྱིར་རོ། ། གལ་ཏེ་འོ་ན་ཆགས་བྲལ་སྔོན་དུ་སོང་བས་བདེན་པ་མངོན་པར་རྟོགས་པ་དེའི་ཚེ་བཅུ་དྲུག་པ་ལམ་རྗེས་ཤེས་ཉིད་དེ་དང་དེའི་འབྲས་བུ་འདུས་བྱས་དང༌། མཐོང་སྤངས་སྤངས་པའི་འགོག་པ་དེའི་རང་ལྡོག་ནས་འབྲས་བུ་དེ་དང་དེར་ཁས་ལེན་དགོས་ཏེ། ཆགས་བྲལ་སྔོན་དུ་སོང་བའི་འབྲས་བུ་གཉིས་སོ་སོ་ནས་དབང་པོ་དགུས་ཐོབ་པར་འཆད་པའི་ཕྱིར། ཞེ་ན། མཐོང་སྤང་སྤངས་པའི་རྣམ་པར་གྲོལ་བའི་ལམ་དང་འགོག་པའི་བདེན་པ་ནི། ལན་ཅིག་ཕྱིར་འོང་བ་དང་ཕྱིར་མི་འོང་བའི་འབྲས་བུར་མི་རུང་སྟེ། གོ་རིམ་བཞིན་དུ། འདོད་པ་ན་སྤྱོད་པའི་ཉོན་མོངས་པ་སྒོམ་པས་སྤང་བར་བྱ་བ་དྲུག་པ་དང་དགུ་པ་སྤངས་པས་རབ་ཏུ་ཕྱེ་བའི་འབྲས་བུ་མ་ཡིན་པའི་ཕྱིར་དང༌། མཐོང་སྤང་སྤངས་པས་རབ་ཏུ་ཕྱེ་བའི་འབྲས་བུ་ཡིན་པའི་ཕྱིར་རོ། །
འོ་ན་དེ་དག་རྒྱུན་དུ་ཞུགས་པའི་འབྲས་བུར་ཁས་ལེན་པའམ། ཡང་ན་དགེ་སྦྱོང་ཚུལ་གྱི་འབྲས་བུ་མ་ཡིན་པར་ཁས་ལེན་དགོས་པ་ཉིད་དུ་འགྱུར་རོ། ། ཞེ་ན། ཉེས་པ་མེད་དེ། དགེ་སྦྱོང་ཚུལ་གྱི་འབྲས་བུ་ཡིན་པ་ཙམ་གྱིས་བཞི་པོ་གང་རུང་ཡིན་མི་དགོས་པའི་ཕྱིར། དཔེར་ན་ལན་ཅིག་ཕྱིར་འོང་གི་རྒྱུད་ཀྱི་འདོད་པའི་ཉོན་མོངས་དང་པོ་ནས་ལྔ་པའི་བར་སྤངས་པའི་རྣམ་པར་གྲོལ་བའི་ལམ་དང༌། འགོག་པའི་བདེན་པ་བཞིན་ནོ། ། འོ་ན་དེ་དང་དེའི་ངོས་འཛིན་གང་ཞེ་ན། མཐོང་སྤང་སྤངས་པའི་སྤངས་པ་དང༌། ཐོབ་པ་ཐུན་མོང་པ་ཞིག་གིས་སྡོམ་པའི་འདོད་པ་ན་སྤྱོད་པའི་ཉོན་མོངས་པ་དྲུག་པ་དང་དགུ་པ་སྤངས་པའི་འགོག་པ་ནི་དེ་དང་དེའི་འབྲས་བུ་འདུས་མ་བྱས་དང༌།
དེ་ལྟར་སྡོམ་བྱེད་ཀྱི་ཐོབ་པ་ནི་དེ་དང་དེའི་འབྲས་བུ་འདུས་བྱས་ཏེ། ཇི་སྐད་དུ། འཇིག་རྟེན་པ་ཡིས་ཐོབ་འབྲས་ནི། ། བསྲེས་དང་ཟག་མེད་ཐོབ་འཛིན་ཕྱིར། ། ཞེས་གསུངས་པས་སོ། ། དེ་ལྟ་ན་ཡང་ཟག་མེད་ཀྱི་དབང་པོ་གཉིས་ཀྱིས་ཐོབ་དགོས་པ་མི་འགལ་ཏེ། མཐོང་སྤང་སྤངས་པའི་འགོག་ལམ་གཉིས་པོ་གང་གིས་ཐོབ་པའི་ཟག་མེད་ཀྱི་ལམ་དེ་དང་དེས་ཆགས་བྲལ་སྔོན་དུ་སོང་བའི་འབྲས་བུ་གཉིས་པོ་འདི་ཡང་འཐོབ་དགོས་པའི་ཕྱིར། དེ་ཡང་བར་ཆད་མེད་པའི་ལམ་གྱིས་བྲལ་ཐོབ་འདྲེན་པར་བྱེད་ལ། རྣམ་པར་གྲོལ་བའི་ལམ་གྱིས་ནི་བྲལ་ཐོབ་འཛིན་པར་བྱེད་པའོ། ། འོ་ན་འདིར་སྔོན་འཇིག་རྟེན་པའི་ལམ་གྱིས་སྤང་བྱ་དེ་དང་དེ་སྤོང་བྱེད་ཀྱི་བར་ཆད་མེད་པ་དང་རྣམ་པར་གྲོལ་བའི་ལམ་གྱི་ངོ་བོར་གྱུར་པའི་དབང་པོ་དག་ཀྱང་འདིའི་ཐོབ་བྱེད་ཀྱི་དབང་པོར་འཇོག་ནུས་སམ་ཞེ་ན།
མ་ཡིན་ཏེ། དེ་དག་གིས་འཐོབ་པའི་འགོག་པ་དང་རྣམ་པར་གྲོལ་བའི་ལམ་ཟག་བཅས་དག་ནི་འབྲས་བུར་མི་རུང་བའི་ཕྱིར་དང༌། འདི་ནི་རྒྱུ་ལྔ་ཚང་བའི་འབྲས་བུ་འཐོབ་བྱེད་ཀྱི་དབང་པོ་ལ་དཔྱད་པའི་སྐབས་ཡིན་པའི་ཕྱིར། དཔེར་ན་ཇི་སྐད་དུ། མཐོང་སྒོམ་མི་སློབ་ལམ་ལ་དགུ། ། གསུམ་ཡིན། ཞེས་འབྱུང་བ་ལྟར། ཟག་མེད་ཀྱི་དབང་པོའི་ངོ་བོར་གྱུར་པའི་དབང་པོ་དགུ་པོ་དག་ཁོ་ནའོ། ། འཇིག་རྟེན་པའི་དབང་པོ་དག་འབྲས་བུ་འཐོབ་བྱེད་དུ་མི་འདོད་ན། ཆགས་བྲལ་སྔོན་འགྲོའི་རྣམ་གཞག་གིས་ཅི་ཞིག་བྱ།
རྣམ་གཞག་དེ་ལྟར་བྱས་པ་དེ་ནི་ཟག་བཅས་ཀྱི་དབང་པོ་དག་འཐོབ་བྱེད་དུ་དགོས་པའི་རྒྱུ་མཚན་ལས་མ་ཡིན་གྱི། མི་ཤེས་པ་ཀུན་ཤེས་པའི་དབང་པོ་འཐོབ་བྱེད་དུ་འཇོག་པའི་རྒྱུ་མཚན་ལས་ཡིན་ཏེ། རིམ་གྱིས་པའི་འབྲས་བུ་བར་པ་གཉིས་འཐོབ་བྱེད་ཀྱི་དབང་པོར་དེ་མི་རུང་བའི་ཕྱིར་རོ། ། དེ་ལྟ་ན་ཡང༌། བདེ་བ་དང་ཡིད་བདེ་བའི་དབང་པོས་འཐོབ་པ་ནི་ཆགས་བྲལ་སྔོན་སོང་ལས་གཞན་ལ་མེད་དོ། ། འོ་ན་འདིའི་དབང་པོ་དེ་དག་རང་རང་གིས་ཐོབ་པའི་འབྲས་བུ་དེའི་དངོས་རྒྱུ་ཁོ་ནར་ཁས་ལེན་དགོས་པར་འགྱུར་ཏེ། བརྒྱུད་ནས་འཐོབ་བྱེད་ཀྱི་དབང་པོ་དག་འདིར་མི་རྩི་བའི་ཕྱིར། འདོད་ན་བཟོད་པ་དང་པོ་བདུན་སྐབས་འདིའི་དབང་པོར་མི་རྩི་བ་ཉིད་དུ་འགྱུར་ཏེ། ཞེ་ན། དེ་ལ་དེའི་དངོས་རྒྱུས།
ཁྱབ་པའི་རྒྱུ་མཚན་གྱིས། སོ་སོ་སྐྱེ་བོའི་དབང་པོ་དག་དེ་འཐོབ་བྱེད་དུ་མི་འཆད་པ་མ་ཡིན་གྱི། དབང་པོ་གང་ཞིག་རྒྱུ་ལྔ་ཚང་བའི་འབྲས་བུའི་འཐོབ་བྱེད་དུ་གྱུར་པ་དག་འདིར་འཆད་པའོ། ། དེས་ན། དབང་པོ་གང་ཞིག་རང་གིས་ཐོབ་པའི་འབྲས་བུ་དེ་ལ་རྒྱུ་ལྔ་ཚང་བས་ཁྱབ་པ་ནི། འདིར་འབྲས་བུ་འཐོབ་བྱེད་དུ་བཞག་པའི་དབང་པོའི་དོན་ནོ། ། སོ་སོ་སྐྱེ་བོའི་རྒྱུད་ཀྱི་དབང་པོ་ལ་ནི་དེ་ཡོད་པ་མ་ཡིན་ཏེ། དེ་དང་སྡུག་བསྔལ་ཆོས་བཟོད་ཀྱིས་ཐོབ་པའི་སྡུག་བསྔལ་ལ་ཆོས་ཤེས་ནི་རྒྱུ་ལྔ་ཚང་བའི་འབྲས་བུར་མི་རུང་བས་སོ། ། འོ་ན་དངོས་རྒྱུས་མ་ཁྱབ་པ་ཅི་ཞེ་ན། འབྲས་བུ་བཞི་པོ་གང་རུང་འཐོབ་བྱེད་ཀྱི་དབང་པོ་ལ་ནི་བྱ་བ་རྫོགས་པའི་སྐད་ཅིག་མ་དག་ཏུ་འདོད་པས་སོ། །
དེའི་ཕྱིར་རིམ་གྱིས་པས་འདས་ལམ་གྱིས་འདོད་ཉོན་དང་པོ་ནས་ལྔ་པའི་བར་སྤངས་ཤིང༌། དྲུག་པ་ཁོ་ན་འཇིག་རྟེན་པའི་ལམ་གྱིས་སྤངས་པ་དེའི་ཚེ། ཕྱིར་འོང་གི་དབང་པོ་འཐོབ་བྱེད་ནི་ཟག་བཅས་ཀྱི་དབང་པོ་ཁོ་ན་དང༌། དེ་ལས་བཟློག་པའི་ཚེ་ན་ཟག་མེད་ཀྱི་དབང་པོ་ཁོ་ན་དེར་འཇོག་ལ། རིམ་གྱིས་པའི་ཕྱིར་མི་འོང་ལ་ཡང་དེ་བཞིན་ནོ། ། ཡང་དགྲ་བཅོམ་པའི་འབྲས་བུ་དབང་པོ་བཅུ་གཅིག་གིས་ཐོབ་པ་སྲིད་ལ། ཕྱིར་མི་འོང་གི་འབྲས་བུ་དེས་ཐོབ་པ་མི་སྲིད་པའི་བར་ཁྱད་ནི། ཆགས་བྲལ་སྔོན་དུ་སོང་བའི་ཕྱིར་མི་འོང་གི་འབྲས་བུ་ལས་ནི་ཉམས་པ་མི་སྲིད་ལ། རིམ་གྱིས་པའི་ཕྱིར་མི་འོང་གི་འབྲས་བུ་ནི་བདེ་བ་དང་ཡིད་བདེ་བའི་དབང་པོས་ཐོབ་པ་མི་སྲིད་པ་ཞེས་བྱ་བ་འདི་ཡིན་ནོ། ། དེ་ནས་དབང་པོའི་ལྡན་ཚུལ་ལ་གཉིས་ཏེ།
ངེས་ལྡན་དང༌། སྲིད་ལྡན་ནོ། ། དང་པོ་ནི། ཇི་སྐད་དུ། བཏང་སྙོམས་དང་ནི་སྲོག་དང་ནི། ། སྲིད་དང་ལྡན་ལ་ངེས་གསུམ་ལྡན། ། ཞེས་སོགས་གསུངས་པ་འདིའི་དོན་ངེས་པར་བྱ་བ་ལ་གཉིས་ཏེ། ས་དང་གང་ཟག་གང་ལ་དབང་པོ་གང་ཡོད་པ་དང༌། དབང་པོ་གང་དང་ལྡན་པ་ལ་དེ་ལས་གཞན་པའི་དབང་པོ་དུ་དང་ལྡན་པའོ། ། དང་པོ་ལ་གཉིས་ཏེ།
ཁམས་གང་ན་དབང་པོ་གང་ཡོད་པ་དང༌། གང་ཟག་སྐྱེ་འཕགས་གང་ལ་དབང་པོ་གང་ཡོད་པའོ། ། དང་པོ་ནི། ཁམས་གོང་མ་གཉིས་ན་ལུས་ཚོར་སྡུག་བསྔལ་གྱི་དབང་པོ་མི་འཇོག་སྟེ། རྟེན་དེ་ལ་དེ་མི་འབྱུང་བའི་ཕྱིར་དང༌། དེའི་ཐོབ་པ་ཡང་བཏང་བའི་ཕྱིར། དེ་བཞིན་དུ་ཁམས་གོང་མ་ན་མོའི་དབང་པོ་དང་ཡང་མི་ལྡན་ཏེ། འདོད་པ་ནས་དེ་དག་དེར་སྐྱེས་པ་ན་དེའི་ལྡན་པ་གཏོང་བའི་ཕྱིར། དེ་བཞིན་དུ་ཡིད་མི་བདེ་བའི་དབང་པོ་དང་ཡང་མི་ལྡན་ཏེ། དེ་ལ་ཆགས་བྲལ་བྱས་ལ་མ་ཉམས་པ་དག་ཁོ་ན་དེར་སྐྱེ་དགོས་པའི་ཕྱིར།
དེའི་ལྷག་མར་གྱུར་པའི་དབང་པོ་དག་ནི་གཟུགས་ཁམས་ཀྱི་རྟེན་ལ་ཡང་ཡོད་དོ། ། གཟུགས་མེད་པའི་ཁམས་ན་ནི་གསུམ་པོ་དེའི་སྟེང་དུ་མིག་སོགས་དབང་པོ་ལྔ་མི་ལྡན་ཏེ། དེ་ན་གཟུགས་ཅན་གྱི་དངོས་པོ་དང་བྲལ་བའི་ཕྱིར་རོ། ། དེ་ན་ལུས་ཀྱི་དབང་པོ་དང་མི་ལྡན་པའི་ཕྱིར་ཕོའི་དབང་པོ་དང་ཡང་མི་ལྡན་ནོ། ། མི་ཤེས་པ་ཀུན་ཤེས་པའི་དབང་པོ་ནི་ཁམས་གོང་མ་གཉིས་ཀར་དུ་ཡང་མི་ལྡན་ཏེ། རྟེན་དེ་ལ་མཐོང་ལམ་མི་སྐྱེ་བའི་ཕྱིར་དང༌། སྐྱེས་ཟིན་པ་དག་ཀྱང་དེ་མ་བཏང་བར་གོང་མ་དག་ཏུ་སྐྱེ་བ་མི་སྲིད་པའི་ཕྱིར། འདོད་པའི་ཁམས་ཀྱི་རྟེན་ལ་ནི། དབང་པོ་དེ་དག་ལས་གང་ཞིག་མ་ཐོབ་པའི་གནས་སྐབས་དང༌། ཐོབ་པ་ལས་ཉམས་པའི་གནས་སྐབས་སུ་དེ་དག་ཉིད་དང་མི་ལྡན་པ་ཡིན་གྱི།
གཞན་ནི་ཐམས་ཅད་དང་ལྡན་དུ་རུང་བའོ། ། གཉིས་པ་ནི། སྤྱིར་སོ་སོ་སྐྱེ་བོ་ལ་ཟག་མེད་ཀྱི་དབང་པོ་གསུམ་ཀ་མི་འབྱུང་སྟེ། མ་ཐོབ་པའི་ཕྱིར་རོ། ། བྱེ་བྲག་ཏུ་འདོད་པའི་སོ་སོ་སྐྱེ་བོ་ལ། འདོད་པ་ལ་ཆགས་བྲལ་བྱས་པ་དང༌། མ་བྱས་པའི་དབྱེ་བས་གཉིས་སོ། ། དང་པོ་ལ་ཡིད་མི་བདེ་བའི་དབང་པོ་མི་ལྡན་ཏེ། དེ་སྤངས་ཟིན་པའི་ཕྱིར། འོ་ན་འདོད་པའི་སོ་སྐྱེ་འདོད་པ་ལ་ཆགས་བྲལ་མ་བྱས་པ་དེ་ལ་ཡིད་བདེ་བའི་དབང་པོ་ཡོད་མོད།
བདེ་བའི་དབང་པོ་ཇི་ལྟར་ཡོད་དེ། བདེ་བའི་དབང་པོ་ནི། ཇི་སྐད་དུ། བསམ་གཏན་གསུམ་པ་ན། ། སེམས་ཀྱི་དེ་ནི་བདེ་དབང་པོ། ། ཞེས་བཤད་པས་སོ་སྙམ་ན། བསམ་གཏན་གསུམ་པའི་སེམས་བདེ་དང་མི་ལྡན་པ་ཙམ་གྱིས། ཚོར་བའི་དབང་པོ་ལྔའི་ནང་ཚན་གྱི་བདེ་བ་དང་མི་ལྡན་པར་འཇོག་མི་ནུས་ཏེ། ཡིད་བདེ་དང་ལུས་ཀྱི་བདེ་བ་དང་ལྡན་པ་ཙམ་གྱིས་དེར་འཇོག་ནུས་པའི་ཕྱིར། གཟུགས་དང་གཟུགས་མེད་ཀྱི་རྟེན་ཅན་གྱི་སོ་སྐྱེ་ལ་བསམ་གཏན་དང༌།
གཟུགས་མེད་དང་པོ་གསུམ་གྱི་རྟེན་ལ་ནི་རང་རང་གི་ས་ལ་ཆགས་པ་དང་བྲལ་བ་དང་མ་བྲལ་བའི་བྱེ་བྲག་གིས་དབང་པོ་སོ་སོ་དང་ལྡན་པའི་གྲངས་མང་ཉུང་གི་ཁྱད་པར་མེད་ལ། བསམ་གཏན་བཞི་པ་དང་གཟུགས་མེད་ཀྱི་རྟེན་ཅན་གྱི་སོ་སོ་སྐྱེ་བོ་ནི་བདེ་བའི་དབང་དང་མི་ལྡན་ཏེ། ས་སྔ་མས་བསྡུས་པ་ནི་བཏང༌། རང་ས་ན་ནི་དེ་མེད་པའི་ཕྱིར། དེར་སྐྱེས་པའི་འཕགས་པ་ནི་དེ་དང་ལྡན་ཏེ། ཟག་མེད་ཀྱི་བདེ་བའི་དབང་པོ་དང་ལྡན་པའི་ཕྱིར། དེ་བཞིན་དུ་དེ་གཉིས་དང་བསམ་གཏན་གསུམ་པའི་རྟེན་ཅན་གྱི་སོ་སོ་སྐྱེ་བོ་ཡང་ཡིད་བདེ་བའི་དབང་པོ་དང་མི་ལྡན་པ་དང༌། དེར་སྐྱེས་པའི་འཕགས་པ་དེ་དང་ལྡན་པའི་ཚུལ་ནི་སྔ་མ་བཞིན་དུ་བལྟ་བར་བྱའོ། ། འདོད་པའི་རྟེན་ལ་ནི་དགྲ་བཅོམ་པ་ཡིན་ཀྱང༌། རྟེན་གྱི་དབང་གིས་ལུས་ཚོར་སྡུག་བསྔལ་གྱི་དབང་པོ་དང་ལྡན་པར་འཆད་དོ། །
ཡང་སོ་སོ་སྐྱེ་བོ་ལ་དགེ་བའི་རྩ་བ་ཆད་མ་ཆད་གཉིས་ལས། དང་པོ་ནི་དད་སོགས་ལྔ་དང་ནམ་ཡང་མི་ལྡན་ཞིང༌། གཉིས་པ་ནི་དེ་དག་དང་ལྡན་པའོ། ། འཕགས་པ་ལ་མཐོང་ལམ་པ་ནི་ཟག་མེད་ཀྱི་དབང་པོ་དང་པོ་ཁོ་ན་དང་ལྡན་ལ། ཕྱི་མ་གཉིས་དང་མི་ལྡན། སྒོམ་ལམ་པ་ནི་ཀུན་ཤེས་པའི་དབང་པོ་དང་ལྡན་གྱི། ཐོག་མཐའ་གཉིས་དང་མི་ལྡན། མི་སློབ་པ་ནི་ཐ་མ་ཁོ་ན་དང་ལྡན་གྱི། དང་པོ་གཉིས་དང་མི་ལྡན་ཏེ། ཟག་མེད་ཀྱི་དབང་པོ་རྣམས་ནི་འབྲས་བུ་ཐོབ་པས་གཏོང་བའི་ཕྱིར།
ཡང་སྲོག་ཡིད་བཏང་སྙོམས་གསུམ་པོ་དེ་གཅིག་དང་ལྡན་པ་ལ་གསུམ་ཀ་དང་ལྡན་པས་ཁྱབ་པར་མ་ཟད། དད་སོགས་ལྔ་པོ་ཡང་གང་རུང་གཅིག་མེད་ན་ཐམས་ཅད་མི་འབྱུང་བའི་ཕྱིར་དེ་བཞིན་ནོ། ། དེ་ལྟར་མཐའ་དཔྱད་ནས་གཞུང་དང་སྦྱར་ན། སྲོག་ཡིད་བཏང་སྙོམས་གསུམ་དང་ལྡན་ན། གཞན་དང་ལྡན་པས་མ་ཁྱབ་པའི་དཔེ་ནི། གཟུགས་མེད་ཀྱི་རྟེན་ལ་དེ་གསུམ་ལྡན་ཡང་དབང་པོ་གཟུགས་ཅན་བདུན་མི་ལྡན་པ་དང༌། སོ་སོ་སྐྱེ་བོ་དགེ་རྩ་ཆད་པ་ལ་དེ་གསུམ་ལྡན་ཡང་རྣམ་བྱང་གི་དབང་པོ་བརྒྱད་མི་ལྡན་པ་དང༌། བསམ་གཏན་བཞི་པ་ཡན་ཆད་ཀྱི་རྟེན་ལ་དེ་གསུམ་ལྡན་ཡང༌། བདེ་བ་དང་ཡིད་བདེ་བ་དང་སྡུག་བསྔལ་གྱི་དབང་པོ་གསུམ་མི་ལྡན་པ་ལྟ་བུའོ། ། ཡང་ཇི་སྐད་དུ།
བདེ་ལུས་ལྡན་ལ་བཞི་དག་དང༌། ། ཅེས་པར་གང་ཞིག་བདེ་བའི་དབང་པོ་དང་ལུས་ཀྱི་དབང་པོ་དང་ལྡན་པ་དེ་ནི། ངེས་ལྡན་གསུམ་པོའི་སྟེང་དུ་རང་རང་བསྣན་པས་བཞི་ཁོ་ན་དང་ལྡན་པས་ཁྱབ་ལ། གང་ཞིག་བདེ་བ་དང་ལྡན་པས་མ་ཁྱབ་པའི་དཔེ་ནི། གཟུགས་མེད་ཀྱི་རྟེན་ཅན་གྱི་འཕགས་པ་ནི་དེ་དང་ལྡན་ཡང༌། གཟུགས་ཅན་གྱི་དབང་པོ་བདུན་དང༌། ཚོར་བའི་དབང་པོ་གཞན་གསུམ་དང་མི་ལྡན་པ་ལྟ་བུ་དང་བསམ་གཏན་གསུམ་པའི་དངོས་གཞི་རྒྱུད་ལ་སྐྱེས་པའི་མུ་སྟེགས་ཅན་ནི་དེ་དང་ལྡན་ཡང༌། དད་སོགས་དང་ཟག་མེད་ཀྱི་དབང་པོ་དང་མི་ལྡན་པ་ལྟ་བུའོ། ། དེ་ཡང་མུ་སྟེགས་ཅན་ལ་སྤྱིར་དད་སོགས་ལྔ་མི་འབྱུང་བ་མ་ཡིན་གྱི། དེ་དང་དེའི་དབང་པོར་འཇོག་པ་ལ་བདེན་པའི་རྣམ་པ་ཅན་དགོས་པའི་ཤེས་བྱེད་ལས་སོ། །
ཡང་ལུས་དབང་དང་ལྡན་ལ། དབང་པོ་གཞན་དྲུག་དང་མི་ལྡན་པའི་དཔེ་ནི། འདོད་པའི་ཁམས་སུ་ནུར་ནུར་པོ་ལ་སོགས་པའི་སྐབས་འགར་དབང་པོ་གཞན་མ་ཐོབ་པ་དང༌། ལོང་པ་ལ་སོགས་པ་ཉམས་པའི་གནས་སྐབས་ལྟ་བུའོ། ། ཡང་ཇི་སྐད་དུ། མིག་སོགས་ལྡན་ལ་ལྔ་དང་ལྡན། ། ཞེས་པར། ལྡན་པ་ནི་བཤད་མ་ཐག་པ་བཞི་པོའི་སྟེང་དུ་མིག་སོགས་བཞི་པོར་རང་རང་བསྣན་པའོ། ། འདིར་མིག་སོགས་བཞི་པོ་གང་རུང་ལྡན་པ་ལ་ལུས་ཀྱི་དབང་པོ་དང་ལྡན་པས་ནི་ངེས་པར་ཁྱབ་ལ། གཞན་བཞི་པོ་གང་རུང་དང་ལྡན་པས་མ་ཁྱབ་པའི་དཔེ་ནི།
འདོད་པའི་ཁམས་སུ་མ་ཐོབ་པ་དང་ཐོབ་པ་ལས་ཉམས་པའི་ཚེ་ལྟ་བུའོ། ། མིག་སོགས་བཞི་དང་ལྡན་ལ། སྡུག་བསྔལ་དང་ཡིད་མི་བདེ་དང་མི་ལྡན་པ་ནི་གཟུགས་ཁམས་ཀྱི་རྟེན་དང༌། དེ་དང་ལྡན་ལ་བདེ་བ་དང་མི་ལྡན་པ་ནི་བསམ་གཏན་བཞི་པ་སོགས་ཀྱི་རྟེན་དང༌། བདེ་བ་དང་ཡིད་བདེ་གཉིས་དང་མི་ལྡན་པའི་དཔེ་ཡང་དེ་བཞིན་ནོ། ། ཡང་ཇི་སྐད་དུ། ཡིད་བདེ་ལྡན་ཡང༌། ཞེས་པར། ལྡན་པ་ནི། ངེས་ལྡན་གསུམ་པོའི་སྟེང་དུ།
བདེ་བ་དང་རང་ཉིད་དེ། ལྔ་དང་ལྡན་ནོ། ། སྐབས་འདི་དག་ཏུ། བདེ་བ་ནི་གཉིས་ཏེ། ལུས་ཚོར་བདེ་བ་དང༌། སེམས་ཚོར་བདེ་བའོ། ། དང་པོ་ནི། དབང་ཤེས་ལྔ་དང་མཚུངས་པར་ལྡན་པ་འདོད་པའི་དང༌། རྣམ་པར་ཤེས་པའི་ཚོགས་གསུམ་དང་མཚུངས་པར་ལྡན་པ་བསམ་གཏན་དང་པོའི་ལུས་ཚོར་བདེ་བའོ། ། བསམ་གཏན་གཉིས་ཀ་ཡན་ཆད་ན་འདི་མེད་དེ།
རྟོག་དཔྱོད་ཀྱི་ས་ལས་ཡང་དག་པར་འདས་པའི་ཕྱིར། གཉིས་པ་ལ་གཉིས་ཏེ། ཡིད་བདེ་དང༌། སེམས་བདེའོ། ། དང་པོ་ནི་བསམ་གཏན་དང་པོ་གཉིས་ན་དང༌། གསུམ་པ་ནི་བསམ་གཏན་གསུམ་པ་ཁོ་ནའོ། ། དེ་ལྟར་ཤེས་པ་ན། གཞུང་གི་དངོས་བསྟན་ལ་ཚོར་བ་དྲུག་བཤད་ཀྱང་ལྔར་གྲངས་ངེས་པའོ། ། གལ་ཏེ་འོ་ན་བསམ་གཏན་གཉིས་པ་ན་ཡིད་བདེ་བ་དང་ལྡན་ཡང༌། བདེ་བ་དང་ལྡན་པ་མེད་དེ།
ལུས་ཀྱི་བདེ་བ་ཡང་མི་ལྡན། སེམས་ཀྱི་བདེ་བ་དང་ཡང་མི་ལྡན་པའི་ཕྱིར་ཏེ། ལུས་ཀྱི་བདེ་བ་ནི་སྤངས་པའི་ཕྱིར་དང༌། བསམ་གཏན་གསུམ་པའི་བདེ་བ་ནི་མ་ཐོབ་པའི་ཕྱིར་དང༌། རང་སའི་ཡིད་བདེ་བ་ནི་ཡིད་བདེ་ལས་དབང་པོ་ལོགས་སུ་འདྲེན་པ་མི་རིགས་པའི་ཕྱིར། ཞེ་ན། ཉེས་པ་མེད་དེ། བསམ་གཏན་གསུམ་པའི་བདེ་བ་ཉོན་མོངས་ཅན་གྱི་ཐོབ་པ་དང་ནི་དེ་མ་སྤངས་པ་ཐམས་ཅད་ལྡན་པའི་ཕྱིར་རོ། ། ཞེས་པ་ནི་གྲུབ་པའི་མཐའ་ཡིན་ལ། དེ་ལྟར་བཤད་པ་ན་བསམ་གཏན་གཉིས་པ་མན་ཆད་ཀྱི་སོ་སོ་སྐྱེ་བོ་ཐམས་ཅད་ཀྱང་བདེ་བ་དང་ཡིད་བདེ་བ་གཉིས་ཀ་དང་ལྡན་ཞེས་ཁས་ལེན་དགོས་ལ།
འདོད་པ་ན་ཡང་དབེན་པ་དང༌། ཏིང་ངེ་འཛིན་ལས་སྐྱེས་པའི་ཡིད་བདེ་བ་མེད་མོད། ཡིད་ཤེས་འཁོར་གྱི་ཚོར་བ་སིམ་པར་ཉམས་སུ་མྱོང་བ་ཡོད་པའི་ཕྱིར། ཡིད་བདེ་བའི་དབང་པོ་ནི་ཡོད་པར་བཞག་དགོས་ཏེ། ཇི་སྐད་དུ། གཞན་ན་དེ་ཡིད་བདེ་བ་ཡིན། ། ཞེས་བཤད་པས་སོ། ། ཡང་ཇི་སྐད་དུ། སྡུག་བསྔལ་ལྡན། བདུན་དང༌།
ཞེས་པ་སྲོག་ཡིད་གཉིས་དང༌། ལུས་དང༌། ཚོར་བའི་དབང་པོ་བཞི་རྣམས་སོ། ། འདིར་ཡིད་ནི་བདེ་བའི་དབང་པོ་ལྡན་པའི་ངེས་པ་མེད་པ་ནི། འདོད་པའི་རྟེན་ཅན་འདོད་པ་ལ་ཆགས་པ་དང་བྲལ་བ་དག་ཡོད་པ་དང༌། བདེ་བ་དང་ཡིད་བདེ་བ་ནི། འདོད་པའི་ལུས་ཚོར་བདེ་བ་དང་ཡིད་བདེ་བ་ནི་དངོས་སུ་ཡོད་ལ། གོང་མའི་བདེ་བ་དང་ཡིད་བདེ་བ་ཡང་མ་སྤངས་པས་ལྡན་པའོ། ། དེ་ཡང་འདོད་པ་ལ་ཆགས་བྲལ་བྱས་མ་བྱས་ཀྱི་དབྱེ་བ་ལས་ལྡན་ཚུལ་སོ་སོ་སྦྱར་རོ། ། ལུས་དབང་དང་ལྡན་པས་ཁྱབ་པ་ནི།
སྡུག་བསྔལ་གྱི་དབང་པོ་ཞེས་པ་ལུས་ཚོར་ཁོ་ན་ལ་འཆད་དགོས་པ་དང༌། དེ་ལ་ཡང་འདོད་པའི་རྟེན་ཅན་གྱིས་ཁྱབ་པས་ཡིན་ལ། མིག་སོགས་གཟུགས་ཅན་གྱི་དབང་པོ་གཞན་དང་ལྡན་པའི་ངེས་པ་མེད་པ་ནི། མ་ཐོབ་པ་དང་ཐོབ་པ་ལས་ཉམས་པ་སྲིད་པའི་དབང་དུ་བྱས་པའོ། ། རྣམ་བྱང་གི་དབང་པོ་བརྒྱད་དང་ལྡན་པའི་ངེས་པ་མེད་པ་ནི། སོ་སོ་སྐྱེ་བོ་དང་དགེ་རྩ་ཆད་པ་དག་གི་དབང་དུ་བྱས་སོ། ། ཡང་ཇི་སྐད་དུ། མོ་ཡི་དབང་སོགས་ལྡན་བརྒྱད་དང༌། ། ཞེས་པ་ཕོ་མོའི་དབང་པོ་གཉིས་དང༌། ཡིད་མི་བདེ་བའི་དབང་པོ་སྟེ་གསུམ་པོ་གང་རུང་དང་ལྡན་པ་ནི།
ངེས་པར་བཤད་མ་ཐག་པ་བདུན་པོ་དེ་དག་དང་རང་རང་སྟེ་བརྒྱད་དང་ལྡན་ནོ། ། དེ་ཡང་ཕོ་མོའི་དབང་པོ་དང་ལྡན་པ་ལ་ལུས་དབང་དང་ལྡན་པས་ཁྱབ་ཀྱང༌། དབང་པོ་གཞན་དང་མི་ལྡན་པ་ནི་ཉམས་པའི་གནས་སྐབས་སོ། ། བདེ་བ་དང་ཡིད་བདེ་བའི་ལྡན་ཚུལ་སྔ་མ་དང་འདྲ་ལ། ཡིད་མི་བདེ་མི་ལྡན་པ་ནི་འདོད་པ་ལ་ཆགས་བྲལ་གྱི་དབང་དུ་བྱས་པ་དང༌། སྡུག་བསྔལ་གྱི་དབང་པོ་དང་ལྡན་པ་ནི་འདོད་རྟེན་ཅན་གྱི་དབང་དུ་བྱས་སོ། ། འོ་ན་གཟུགས་ཁམས་སུ་སྐྱེས་པ་ཕོའི་དབང་པོ་དང་ལྡན་པར་བཤད་ན། སྡུག་བསྔལ་གྱི་དབང་པོ་དང་ཇི་ལྟར་ལྡན་ཞེ་ན། དེར་དེ་ལྡན་ཡང་ཡོད་པ་མ་ཡིན་པ་ལས་ཏེ། འདིར་གང་ཞིག་ལྡན་པ་ལ་གཞན་གང་དང་ལྡན་ཞེས་དཔྱོད་པ་ན།
ལྡན་པ་དང་པོ་ནི་དེ་ཉིད་ཡོད་པའི་དབང་དུ་བྱས་ལ། གཉིས་པ་ནི་དེའི་ཐོབ་པ་ཡོད་པ་ལ་འཇོག་པས་སོ། ། དེ་བཞིན་དུ་ཡིད་མི་བདེ་བའི་དབང་པོ་དང་ལྡན་པ་ལ་ཚོར་བའི་དབང་པོ་ལྔ་ཆར་དང་ལྡན་པས་ཁྱབ་པ་ནི། འདོད་པ་ལ་ཆགས་བྲལ་མ་བྱས་པའི་འདོད་རྟེན་ཅན་དུ་ངེས་པའི་རྒྱུ་མཚན་གྱིས་ཡིན་ལ། ལུས་དང་ལྡན་པ་ཡང་འདོད་རྟེན་ཅན་དུ་ངེས་པས་སོ། ། ཡང་དད་སོགས་ལྔ་དང་ལྡན་པ་ཡང༌། ལྔ་པོ་དེ་དག་དང་ངེས་ལྡན་གསུམ་སྟེ་བརྒྱད་དང་ལྡན་ནོ། ། འདིར་སོགས་པ་ཞེས་བྱ་བའི་སྒྲས་བསྡུས་པ་ལ། ཕོའི་དབང་པོ་དང༌། ཡིད་མི་བདེ་དང༌།
དད་སོགས་ཏེ། དེ་ཙམ་ཁོ་ནར་ངེས་པའི་ཤེས་བྱེད་ནི། དེ་དག་ལས་གཞན་ནི་རང་མིང་གིས་གསལ་བར་བཤད་པ་ལས་སོ། ། འོ་ན་བསམ་གཏན་གྱི་ས་པའི་བདེ་བ་དང་ཡིད་བདེ་བ་ཉོན་མོངས་པ་ཅན་མ་སྤངས་པས་ལྡན་པར་འཇོག་ནུས་ན། དད་སོགས་ལྔ་པོ་ལ་ཉོན་མོངས་པ་ཅན་དང་ལྡན་པས་ལྡན་པར་འཇོག་མི་ནུས་པ་ཅི་ཞེ་ན། དད་སོགས་དང་ས་གཅིག་པའི་ཉོན་མོངས་ཀྱི་རྣམ་པར་གཞག་པ་མེད་ལ། ཅིག་ཤོས་དང་ས་གཅིག་པའི་ཉོན་མོངས་ཀྱི་རྣམ་པར་གཞག་ཡོད་པ་དང༌། ས་དེས་བསྡུས་ཀྱི་ཉོན་མོངས་དང་ལྡན་པ་ན། དེའི་ས་པའི་དགེ་བ་དག་པ་པ་དང་ལྡན་པས་ཁྱབ་པ་ལས་ཡིན་གྱི། བསམ་གཏན་གསུམ་པའི་བདེ་བ་ཉོན་མོངས་ཅན་བདེ་བ་དངོས་སུ་འཆད་པ་ནི་མ་ཡིན་ནོ། །
འོ་ན་འདོད་པའི་རྟེན་ལ་དགེ་རྩ་ཆད་པའི་རྒྱུད་ལའང་དད་སོགས་ལྡན་པར་འགྱུར་ཏེ། འདོད་པའི་སས་བསྡུས་ཀྱི་ཉོན་མོངས་པ་དང་ལྡན་པའི་ཕྱིར་སྙམ་ན། མི་མཚུངས་ཏེ། དེའི་ཉོན་མོངས་ནི་འདོད་པའི་དད་སོགས་དང་ས་མི་གཅིག་པས་སོ། ། དེའི་ཤེས་བྱེད་ཀྱང་ཉོན་མོངས་དེ་གང་ལ་ལྡན་པའི་སེམས་རྒྱུད་དེར་དད་སོགས་ཀྱི་ཐོབ་པ་བཅད་ཟིན་པ་དང༌། བསམ་གཏན་གསུམ་པའི་ཉོན་མོངས་མ་སྤངས་ནས་ལྡན་པ་དེར་དེའི་དགེ་བའི་ཐོབ་པ་མ་བཅད་པས་ཁྱབ་པའི་ཕྱིར་དང༌། བསམ་གཏན་གསུམ་པའི་ཉོན་མོངས་པ་དངོས་དང་ལྡན་ན། དེའི་བདེ་བ་ལས་མ་ཉམས་པས་ཁྱབ་ལ། འདོད་པའི་ཉོན་མོངས་ཅན་ལ་འདོད་པའི་སས་བསྡུས་ཀྱི་དད་སོགས་ཉམས་པ་སྲིད་པའི་ཕྱིར་རོ། ། ཡང་ཇི་སྐད་དུ།
ཀུན་ཤེས་ལྡན་པ་ཡི། ། དབང་པོ་ལྡན་ལ་བཅུ་གཅིག་ལྡན། ། ཞེས་པར། བཅུ་གཅིག་ནི། བདེ་བ་ཡིད་བདེ་བཏང་སྙོམས་གསུམ་དང༌། སྲོག་ཡིད་གཉིས་དང༌། དད་སོགས་ལྔ་རྣམས། རང་ཉིད་རྣམས་སོ། ། འོ་ན་ཀུན་ཤེས་པའི་དབང་པོ་དང་ལྡན་པའི་ཕྱིར་མི་འོང་དང་དགྲ་བཅོམ་པ། བསམ་གཏན་བཞི་དང་གཟུགས་མེད་ཀྱི་རྟེན་ཅན་པ་དག་ལ།
བདེ་བ་དང་ཡིད་བདེ་བའི་དབང་པོ་ཇི་ལྟར་ཡོད་དེ། རང་ས་ན་མེད་ཅིང༌། འོག་སའི་དེ་དག་ནི་བཏང་བའི་ཕྱིར། ཞེ་ན། ཟག་བཅས་ཀྱི་དེ་དག་དང་མི་ལྡན་ཡང༌། ཟག་མེད་ཀྱི་བདེ་བ་ཡིད་བདེ་དག་དང་ལྡན་པའི་ཕྱིར། དེ་ཡང་འབྲས་བུ་ཐོབ་པས་གཏོང་བ་མ་ཡིན་ནམ་ཞེ་ན། སྔ་མ་གཏོང་ཡང༌། ཕྱི་མ་རེ་རེ་ཐོབ་པའི་ཕྱིར། ཉེས་པ་མེད་དེ།
དེ་བཞིན་དུ་ཀུན་ཤེས་པའི་དབང་པོ་དང་ལྡན་པ་ལ་ཡང་སྔ་མ་བཅུ་དང་རང་ཉིད་དེ། བཅུ་གཅིག་དང་ངེས་པར་ལྡན་ནོ། ། འདི་གཉིས་ཀྱི་ངེས་ལྡན་མ་ཡིན་པའི་དཔེ་ནི། གཟུགས་དང་གཟུགས་མེད་ཀྱི་རྟེན་ཅན་སྲིད་པ་ལས་དང༌། ཡིད་མི་བདེ་སྤངས་ཟིན་པ་སྲིད་པ་ལས་དང༌། ཟག་མེད་གསུམ་པོ་ཡང་གང་རུང་གཅིག་དང་ལྡན་པ་ན་གཞན་གཉིས་པོ་དང་མི་ལྡན་པས་ཁྱབ་པའི་རྒྱུ་མཚན་གྱིས་སོ། ། ཡང་ཇི་སྐད་དུ། ཀུན་ཤེས་བྱེད་པའི་དབང་ལྡན་ལ། ། བཅུ་གསུམ་དག་དང་ལྡན་པ་ཡིན། ། ཞེས་པར།
བཅུ་གསུམ་ནི། སྲོག་ཡིད་ལུས་གསུམ་དང༌། ཆགས་བྲལ་སྔོན་སོང་ལ་ཡིད་མི་བདེ་མི་ལྡན་པས་ཚོར་བའི་དབང་པོ་བཞི་དང༌། དད་སོགས་ལྔ་དང༌། རང་ཉིད་དོ། ། སྡུག་བསྔལ་གྱི་དབང་པོ་དང་ངེས་པར་ལྡན་པའི་ཤེས་བྱེད་ནི། མཐོང་ལམ་པ་ཡིན་པས་འདོད་པའི་རྟེན་ཅན་ཁོ་ནར་ངེས་པ་ལས་ཡིན་ལ། དེའི་ཚེ་འོ་ན་ཕོ་མོའི་དབང་པོ་གང་རུང་གཅིག་དང་ཡང་ལྡན་པ་ངེས་པར་དགོས་ཏེ། དེ་དང་མི་ལྡན་པ་ལ། རྣམ་པར་ཉམས་པ་ལ་ནི་སྡོམ་པ་དང་འབྲས་བུ་ཐོབ་པ་དང་འདོད་ཆགས་དང་བྲལ་བ་མི་སྲིད་པའི་ཕྱིར།
སྙམ་ན། སྔར་ཕོ་མོ་གང་རུང་གི་དབང་པོ་དང་ལྡན་པའི་རྟེན་ལ་མཐོང་ལམ་ཐོབ་པ། ཕྱིས་མཚན་གཉིས་ཅིག་ཆར་དུ་བྱུང་བ་ལྟ་བུས་དབང་པོ་ཉམས་པ་ལ་མི་ལྡན་པའི་དབང་དུ་བྱས་སོ། ། ཞེས་འཆད་པ་དང༌། སྦྱོར་ལམ་པ་རིམ་གྱིས་འཆི་བ་ན་དབང་པོ་གཟུགས་ཅན་བདུན་ཀ་འགགས་པ་ན་མཐོང་ལམ་སྐྱེ་སྲིད་པ་ལ་དགོངས་པ་ཡིན་ནོ། ། ཞེས་ཟེར་བའི་ལུགས་གཉིས་ཡོད་ཀྱང༌། ལན་ཇི་བཞིན་མ་ཐེབས་པས་ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བའི་མཐོང་ལམ་པ། ཕོ་མོའི་ཆགས་པ་དང་བྲལ་བ་ལ་དགོངས་པ་ཡིན་ནམ། ཞེས་བརྟག་པར་བྱའོ། ། གཉིས་པ་སྲིད་ལྡན་ལ།
ཉུང་ལྡན་དང༌། མང་ལྡན་གཉིས་ལས། དང་པོ་ལ། སོ་སོ་སྐྱེ་བོ་དང༌། འཕགས་པ་གཉིས། དང་པོ་ལ། དགེ་རྩ་ཆད་པ་དང༌། མ་ཆད་པ་གཉིས། དང་པོ་ནི། ཇི་སྐད་དུ།
དགེ་མེད་ནང་ན་ཉུང་ལྡན་པས། ། ཞེས་དང༌། གསུམ་པ་ནི། གཟུགས་མེད་བྱིས་པ། ཞེས་པས་བསྟན་ནོ། ། འཕགས་པ་ལ། ཆགས་བྲལ་དང༌། ཆགས་བཅས་གཉིས་ལས། དང་པོ་ནི། གཟུགས་མེད་ཀྱི་རྟེན་ཅན་གྱི་དགྲ་བཅོམ་པ་ཡིན་ལ།
གཉིས་པ་ལ་ཉུང་ལྡན་མི་སྲིད་དེ། མང་ལྡན་གྱི་མཐར་ཐུག་པ་ནི་དེ་ཉིད་ཡིན་པའི་ཕྱིར་རོ། ། མང་ལྡན་ལ། སོ་སོ་སྐྱེ་བོ་དང༌། འཕགས་པ་གཉིས་ལས། དང་པོ་ནི། འདོད་ཁམས་ཀྱི་མཚན་གཉིས་པའོ། ། གཉིས་པ་ནི། འཕགས་པ་ཆགས་བཅས་སོ། ། དེ་ལྟར་དབང་པོའི་རྣམ་པར་གཞག་པ་བཤད་ཟིན་ནས།
གཉིས་པ་འདུས་བྱས་ཆོས་ཀྱི་སྐྱེ་ཚུལ་ལ་གཉིས་ཏེ། གང་ཞིག་སྐྱེ་བའི་འདུས་བྱས་ཀྱི་ཆོས་རྣམས་རྒྱས་པ་བཤད་པ་དང༌། གང་གིས་བསྐྱེད་པ་རྒྱུ་རྐྱེན་འབྲས་བུའི་རྣམ་པར་གཞག་པའོ། ། དང་པོ་ལ། གཉིས་ཏེ། གཟུགས་ཅན་གྱི་སྐྱེ་ཚུལ་དང༌། གཟུགས་ཅན་མ་ཡིན་པའི་སྐྱེ་ཚུལ་ལོ། ། དང་པོ་ལ་གཞུང་གི་དོན་དངོས་དང༌། དེ་ལ་འཕྲོས་ནས་རགས་པ་བཅོམ་པའི་ཚུལ་ལོ། ། དང་པོ་ནི།
ཇི་སྐད་དུ། འདོད་ན་དབང་པོ་མེད་པ་དང༌། ། སྒྲ་མེད་ཕྲ་རབ་རྡུལ་རྫས་བརྒྱད། ། ཅེས་པ་དེའི་དོན་ནི། འདིར་རྡུལ་ཕྲ་རབ་ལ་གཉིས་ཏེ། བསགས་པའི་རྡུལ་ཕྲ་རབ་དང༌། ཕྱོགས་ཀྱི་ཆ་མེད་པའི་རྡུལ་ཕྲ་རབ་བོ། ། མིང་གི་རྣམ་གྲངས་ནི། དང་པོ་ལ་སྐྱེ་མཆེད་ཀྱི་རྡུལ་དང༌། གཉིས་པ་ལ་རྫས་ཀྱི་རྡུལ་ཞེས་བྱ།
དང་པོ་ནི། ལུས་ཤེས་ཀྱི་ཡུལ་དུ་རུང་བས་རེག་བྱའི་སྐྱེ་མཆེད་ཡིན་ལ། གཉིས་པ་ནི། དེར་མི་རུང་བ་ཁོ་ནར་མ་ཟད། ཆོས་ཀྱི་སྐྱེ་མཆེད་དུ་ཡང་མ་བཞག་སྟེ། ཇི་སྐད་དུ། དེ་གསུམ་རྣམ་རིག་བྱེད་མིན་དང༌། ། འདུས་མ་བྱས་རྣམས་བཅས་པ་ནི། ། ཆོས་ཀྱི་སྐྱེ་མཆེད་ཁམས་ཤེས་བྱ། ། ཞེས་བཤད་པ་དེར་མ་འདུས་པའི་ལུང་ལས་དང༌།
སྐྱེ་མཆེད་ཀྱི་རྡུལ་དུ་ཐལ་བའི་རིགས་པ་ལས་སོ། ། འདི་ལ་སྟོང་པའི་རྡུལ་ཞེས་ཀྱང་བྱ་སྟེ། རྡུལ་དུ་གྲུབ་ལ། སྒྲིབ་ཐོགས་ཀྱི་བྱ་བ་མི་བྱེད་པའི་ཕྱིར་རོ། ། ཐ་སྙད་འདི་ནི་བྱེ་བྲག་པ་ཁོ་ནའི་ལུགས་མ་ཡིན་ཏེ། དུས་ཀྱི་འཁོར་ལོ་ལས་ཀྱང༌། ཇི་སྐད་དུ། དེ་ཡི་ཕྱི་རོལ་སྟོང་པ་གཅིག་པུ་སྲིད་པ་གསུམ་བྲལ། ། ཞེས་ཀྱང་བཤད་པས་སོ། ། རྫས་རྡུལ་འདི་ལ་སའི་རྡུལ་ལ་སོགས་པའི་དབྱེ་བ་ཡོད་པ་མ་ཡིན་ཏེ།
ཡོད་ན། སྲ་བ་ལ་སོགས་པར་ཐལ་བ་ལས། ལུས་ཀྱི་ཤེས་པའི་ཡུལ་དུ་མི་རུང་བས་སྲ་བ་ཉིད་ལ་སོགས་པར་མི་དམིགས་པའི་ཕྱིར་རོ། ། དེ་ལྟར་ན་རྫས་ཀྱི་རྡུལ་ཕྲ་རབ་ནི་གཟུགས་ཀྱི་ཕུང་པོའི་ནང་དུ་མ་འདུས་པས་ན། སྤྱིར་ཕུང་པོར་མི་རུང་སྟེ། རྡུལ་དུ་གྲུབ་པས་ཤེས་པ་དང་མི་ལྡན་པའི་འདུ་བྱེད་དུ་ནི་ནམ་ཡང་མི་རུང་བའི་ཕྱིར་རོ། ། འོ་ན་ཆོས་སུ་ཁས་ལེན་དགོས་པས་དམིགས་པས་རྐྱེན་དུ་ཁས་ལེན་ནམ། ཞེ་ན། མ་ཡིན་ཏེ། རྣམ་པར་ཤེས་པའི་ཚོགས་ལྔ་པོ་དག་གི་དམིགས་རྐྱེན་དུ་མི་རུང་བར་ནི་བཤད་ཟིན་ལ།
ཆོས་ཀྱི་སྐྱེ་མཆེད་དུ་མི་རུང་བ། ཡིད་ཀྱི་ཤེས་པའི་དམིགས་རྐྱེན་དུ་ཡང་མི་འཐད་པའི་ཕྱིར་རོ། ། དེས་ན་འདོད་པའི་བསགས་རྡུལ་ཕྲ་རབ་ལ་རྡུལ་རྫས་བརྒྱད་འདུས་དང༌། གཟུགས་ཀྱི་རྡུལ་ཕྲ་རབ་ལ་རྡུལ་རྫས་དྲུག་འདུས་ཀྱིས་ཁྱབ་པ་ཡིན་ཏེ། དེ་མ་ཡིན་པ་ནི་རང་རང་གི་དབང་པོའི་ཤེས་པའི་ཡུལ་དུ་མི་རུང་བའི་ཕྱིར། ཇི་སྐད་དུ། གཟུགས་མིང་དུས་མཐའ་རྡུལ་ཡིག་དང༌། ། ཞེས་གཟུགས་ཀྱི་ཆུང་མཐའ་རྡུལ་ཕྲ་རབ་ཏུ་བཤད་པ་དེ་ཡང༌། བསགས་རྡུལ་ཕྲ་རབ་ཉིད་ལ་འཆད་དགོས་པ་ཡིན་ཏེ། དེ་ལས་ཆུང་བའི་རྫས་རྡུལ་ཕྲ་རབ་ནི་མངོན་སུམ་ལ་མི་སྣང་བའི་ཕྱིར་རོ། །
དེ་སྐད་དུ་ཡང༌། འགྲེལ་པར། ཐམས་ཅད་པས་ཕྲ་བའི་གཟུགས་ནི་བསགས་པའི་རྡུལ་ཕྲ་རབ་ཅེས་བྱ་སྟེ། དེ་ལས་ཆེས་ཆུང་བ་ནི་མི་མངོན་ནོ། ། ཞེས་གསུངས་སོ། ། ཡང་འོ་ན། ཇི་སྐད་དུ། རྡུལ་རྫས་བརྒྱད། ཅེས་འབྱུང་བ་བཞི་ཀའི་བསགས་རྡུལ་རེ་རེ་ཞིང༌། ཁ་དོག་དང་དྲི་རོ་རེག་བྱ་བཞི་ཀ་ཡོད་པར་བཤད་ན།
རླུང་ལ་ཁ་དོག་ཇི་ལྟ་ཡོད་ཅེ་ན། བྱེ་བྲག་ཏུ་སྨྲ་བ་ན་རེ། ལུང་ལས་ཡིན་གྱི། དངོས་པོ་སྟོབས་ཞུགས་ཀྱི་རིགས་པ་མེད་དོ། ། ཞེས་ཟེར། མདོ་སྡེ་པ་ན་རེ། དྲི་དམིགས་པའི་རྟགས་ཀྱིས་རེག་བྱ་དང་ལྡན་པར་སྒྲུབ་ནུས་པས། རྒྱུ་ཆོས་རྗེས་སུ་དཔོག་པའོ། ། ཞེས་ཟེར། ཡང་འོ་ན་འདིར་བཤད་པའི་རྫས་བརྒྱད་པོ་དེ་རྫས་ཁོ་ནའམ།
འོན་སྟེ་སྐྱེ་མཆེད་ལ་རྫས་སུ་བཏགས་པ་ཡིན། དང་པོ་ལྟར་ན་ནི། བརྒྱད་ལ་སོགས་པའི་གྲངས་ངེས་འདི་ཉུང་བ་ཡིན་ཏེ། དབྱིབས་དང༌། ལྕི་ཡང་དང༌། འཇམ་རྩུབ་ལ་སོགས་པའི་རྫས་ཀྱི་ཁྱད་པར་མང་པོ་དག་དང་བཅས་པའི་ཕྱིར། གཉིས་པ་ལྟར་ན་ནི་མང་པ་ཡིན་ཏེ། འབྱུང་བ་བཞིའི་རྫས་ཀྱང་རེག་བྱའི་སྐྱེ་མཆེད་དུ་འདུས་པའི་ཕྱིར། ཞེ་ན། དེའི་ལན་ནི།
སྐབས་འདིའི་རྫས་ནི་གཉིས་ཏེ། རྟེན་དང༌། བརྟེན་པའོ། ། རྟེན་གྱི་རྫས་ནི། རྫས་ཁོ་ན་ལ་རྫས་སུ་བཞག་པ་ཡིན་ལ། བརྟེན་པའི་རྫས་ནི་སྐྱེ་མཆེད་ཀྱི་རྫས་ལ་དེར་བཏགས་པའོ། ། དེ་ལྟར་ན་རྟེན་ནི་རྫས་རེ་བ་ཁོ་ནར་ངེས་ལ། བརྟེན་པ་སྐྱེ་མཆེད་ཀྱི་རྫས་ནི་རྫས་དུ་མ་དག་དང་བཅས་པ་ཡིན་ཏེ། གཟུགས་སོགས་བཞི་པོ་རེ་རེ་ཞིང་ཡང་རང་རང་གི་རྟེན་འབྱུང་བ་བཞི་ཚན་རྫས་ཐ་དད་པ་རེ་རེ་ལས་སྐྱེ་དགོས་པའི་ཕྱིར། དེ་ལྟ་ན་ཡང་གྲངས་ངེས་ཉམས་པར་མི་འགྱུར་ཏེ།
འབྱུང་བ་བཞི་ཚན་གཞན་དང་གཞན་དག་ཀྱང་རང་རང་གི་རིགས་སུ་གཅིག་པའི་ཕྱིར། གྲངས་བགྲངས་པའི་ཚེ་རྫས་རེ་རེ་ཁོ་ནར་བཞག་པ་ཡིན་ནོ། ། མདོར་བསྡུས་པའི་ངག་དོན་ནི། རྫས་ཀྱི་རྡུལ་ཕྲ་རབ་རྣམས་ཟླ་མེད་ཡན་གར་དུ་གནས་པའི་ཚེ་ན་ནི་དབང་པོའི་སྤྱོད་ཡུལ་དུ་མི་འགྱུར་ལ། རྫས་རྡུལ་གཞན་དག་དང་ལྷན་ཅིག་ཏུ་ཚོགས་ཤིང༌། འདབ་འབྱར་དུ་གནས་པ་དེའི་ཚེ་ན། རང་གི་དབང་པོའི་སྤྱོད་ཡུལ་དུ་འགྱུར་བ་ཡིན་ཏེ། དེའི་ཚེ་ན་འབྱུང་བ་ལས་གྱུར་པའི་སྐྱེ་མཆེད་ལྔ་པོ་མངོན་དུ་གྱུར་པའི་ཕྱིར། འོ་ན་རྒྱུ་འབྱུང་བ་སོ་སོ་བའི་རེག་བྱ་དང༌། འབྱུང་བ་ལས་གྱུར་པའི་རེག་བྱའི་ཁྱད་པར་ཅི་ཞེ་ན།
འབྱུང་བ་གཞན་གསུམ་པོ་རྒྱུར་བྱས་པ་དང་མ་བྱས་པའི་ཁྱད་པར་རོ། ། དེ་ཡང་ཞིབ་མོར་ན། འབྱུང་བ་ལས་གྱུར་པའི་རེག་བྱའི་སྐྱེ་མཆེད་དུ་འཇོག་པ་ཡིན་ཏེ། ལུས་ཀྱི་དབང་པོས་དངོས་སུ་དམིགས་པའི་ཕྱིར། འབྱུང་བ་བཞི་པོ་རེ་རེ་བའི་རེག་བྱ་ནི་དེར་མི་གཞག་སྟེ། རྡུལ་ཕྲན་གཞན་དང་ལྷན་ཅིག་ཏུ་ཚོགས་པ་ལ་མ་རེག་པར་ནི་ལུས་ཀྱི་དབང་པོའི་སྤྱོད་ཡུལ་དུ་མི་རུང་བའི་ཕྱིར། འོ་ན་རེ་རེ་བ་ལ་རེག་བྱ་ཡོད་པར་གང་ལས་གྲུབ་ཅེ་ན། བཞི་པོ་ཚོགས་པ་ལས་གྱུར་པའི་རེག་བྱ་ཉམས་སུ་མྱོང་བ་ན། སོ་སོའི་རེག་བྱ་ཉམས་སུ་མྱོང་ཞིང་དམིགས་པ་ཡིན་ནོ། ། དེས་ན་ཟླ་མེད་དུ་གནས་པའི་ཚེ་འབྱུང་བ་དང་རེག་བྱ་ཅན་དུ་ཡང་མི་འདོད་ལ།
གཞན་དང་ལྷན་ཅིག་ཏུ་ཚོགས་པའི་ཚེ། འབྱུང་བའི་རྡུལ་དང་རེག་བྱ་ཅན་དུ་ཡང་ཁས་ལེན་པ་འདི་ནི། བྱེ་བྲག་པ་དང༌། བྱེ་བྲག་ཏུ་སྨྲ་བའི་འདོད་པའོ། ། གཉིས་པར་རགས་པ་རྩོམ་པའི་ཚུལ་ལ། སྤྱིར་རགས་པ་རྩོམ་པའི་དོན་ནི། དབང་པོའི་ཡུལ་དུ་མ་གྱུར་པའི་རྡུལ་ཕྲ་རབ་ལས། དེའི་ཡུལ་དུ་གྱུར་པའི་གཟུགས་ཀྱི་ཕུང་པོ་དང་སྐྱེ་བའོ། ། དེ་ཡང༌། དང་པོ་རྡུལ་ཕྲན་ཕྱོགས་ཀྱི་ཆ་མེད་ལ་ཕྱོགས་བཅུའི་རྡུལ་གྱིས་སྐོར་བའི་ཚེ་ན།
ཕན་ཚུན་རེག་པ་ནི་མེད་དེ། ཕྱོགས་གཅིག་གིས་རེག་ན་ཆ་བཅས་སུ་ཐལ་བ་དང་ཐམས་ཅད་ཀྱིས་རེག་ན་གཅིག་གི་ནང་དུ་གཅིག་ཐིམ་པར་འགྱུར་བའི་ཕྱིར་རོ། ། མ་རེག་ན་ཞིག་པར་འགྱུར་རོ། ། ཞེ་ན། མི་འགྱུར་ཏེ། རླུང་གིས་བཟུང་བའི་ཕྱིར། རྫས་ཀྱི་མཐུས་ཀྱང་འབྲེལ་བར་བྱེད་པའི་ཕྱིར་རོ། ། འོ་ན་སྣང་བས་མུན་པ་སེལ་བ་དང༌། ཚ་རེག་གིས་གྲང་རེག་ལ་གནོད་པ་མེད་པར་འགྱུར་ཏེ། མ་རེག་པའི་ཕྱིར།
ཞེ་ན། ཉེས་པ་མེད་དེ། མ་ཕྲད་ན་དེ་དང་དེའི་རྡུལ་ཉེ་བ་ལས་ཅིག་ཤོས་འགགས་པ་གནོད་པ་བྱས་པར་འཇོག་པའི་ཕྱིར། དེ་ལྟར་ན་རྡུལ་ཕྲ་རབ་ནི། ཁ་དོག་དང་དབྱིབས་དང་ཆ་ཤས་དང་བྲལ་བའོ། ། དེས་བརྩམས་པའི་རགས་པ་ནི། དབང་པོ་ལྔ་དང་དོན་ལྔ་པོ་རྣམས་སོ། ། རྫས་ཀྱི་རྡུལ་ཕྲ་རབ་དོན་ལྔའི་ཁོངས་སུ་མི་འདུ་བ་ཉིད་དབྱིག་གཉེན་ཞབས་ཀྱི་དགོངས་པ་ཡིན་པར། རྣམ་འགྲེལ་ལས་བཤད་པ་ཡིན་ཏེ། ཇི་སྐད་དུ།
རྡུལ་ཕྲན་གཞན་དག་མེད་པར་ནི། ། རྡུལ་ཕྲན་ཁྱད་པར་དེ་ཡང་མེད། ། ཞེས་དེ་གཅིག་ལ་ངེས་མིན་ཕྱིར། ། སྤྱི་ཡི་སྤྱོད་ཡུལ་ཅན་དུ་བཤད། ། དབུ་མའི་རྒྱན་ལས་ཀྱང༌། རྣམ་ཤེས་ལྔ་ཡི་ཁམས་རྣམས་ནི། ། བསགས་ལ་དམིགས་པའི་རྣམ་པ་ཡིན། ། ཞེས་འབྱུང་བ་ལྟར་རོ། ། རྡུལ་དང་རགས་པ་གཉིས་ཀ་མ་ཡིན་པའི་གཟུགས་ནི་རྣམ་པར་རིག་བྱེད་མ་ཡིན་པའི་གཟུགས་ཏེ། བསྟན་དུ་མེད་ལ་ཐོགས་པ་མེད་པའི་གཟུགས་སུ་འཆད་པའི་ཕྱིར།
དེ་ལྟར་ན་བེམ་པོ་ལ་རྡུལ་དུ་གྲུབ་པས་མ་ཁྱབ་པ་ནི་བྱེ་བྲག་ཏུ་སྨྲ་བའི་ལུགས་ཏེ། རིག་བྱེད་མ་ཡིན་པའི་གཟུགས་དང་ལྡན་པ་ཡིན་པའི་འདུ་བྱེད་ཀྱང་བེམ་པོར་ཁས་ལེན་པའི་ཕྱིར་རོ། ། གཞན་དག་ལུགས་འདི་རྡུལ་ཕྲ་རབ་ཀྱང་གཟུགས་ཅན་དུ་འདོད་པ་ནི་མ་ཤེས་པ་ཡིན་ཏེ། དེ་ལྟ་ན་རྣམ་པར་རིག་བྱེད་མ་ཡིན་པའི་གཟུགས་སུ་ཐལ་བར་འགྱུར་ཏེ། བསྟན་དུ་མེད་ལ་ཐོགས་པ་མེད་པའི་གཟུགས་ནི་དེ་ལས་གཞན་མེད་པའི་ཕྱིར། གཉིས་པ་གཟུགས་ཅན་མ་ཡིན་པའི་སྐྱེ་ཚུལ་ལ་སེམས་དང་སེམས་ལས་བྱུང་བའི་སྐྱེ་ཚུལ་དང༌། ལྡན་པ་མ་ཡིན་པའི་འདུ་བྱེད་ཀྱི་སྐྱེ་ཚུལ་ལོ། ། དང་པོ་ལ་སྐྱེ་ཚུལ་དངོས་དང༌། དེ་ལས་འཕྲོས་ནས་རྣམ་གཞག་གཏན་ལ་ཕབ་པའོ། ། དང་པོ་ནི།
ཇི་སྐད་དུ། སེམས་དང་སེམས་བྱུང་ངེས་ལྷན་ཅིག ། ཅེས་པའི་དོན་ནི། སེམས་མེད་པར་ནི་སེམས་ལས་བྱུང་བ་མི་སྐྱེ་ལ། སེམས་ལས་བྱུང་བ་མེད་པར་སེམས་ཀྱང་མི་སྐྱེས་ཏེ། སེམས་བྱུང་དང་ལྷན་ཅིག་པ་མ་ཡིན་པའི་སེམས་མི་སྲིད་ཅིང༌། སེམས་དང་ལྷན་ཅིག་པ་མ་ཡིན་པའི་སེམས་བྱུང་ཀྱང་མི་སྲིད་པའི་ཕྱིར། འོ་ན་སེམས་ལས་བྱུང་བ་ཞེས་འབྱུང་ཁུངས་ཀྱི་སྒྲ་སྨྲོས་པའི་ཕྱིར་གཙོ་བོ་སེམས་དང་དེའི་འཁོར་གྱི་སེམས་བྱུང་གཉིས་བསྐྱེད་བྱ་སྐྱེད་བྱེད་དུ་ཁས་ལེན་དགོས་པ་མ་ཡིན་ནམ། ཇི་ལྟར་ན་ལྷན་ཅིག་ཏུ་སྐྱེ་ཞེ་ན། སེམས་ཀྱང་སེམས་བྱུང་ལ་རག་མ་ལས་པར་སྐྱེ་བ་མ་ཡིན་ཏེ།
ཡིད་ལ་བྱེད་པ་སྔ་མ་ལ་མ་རག་པར་མི་སྐྱེ་བའི་ཕྱིར། གཉིས་ཀ་གཉིས་ཀ་ལས་སྐྱེ་བར་འདྲ་བ་དེ་ལྟར་ན། ཅིའི་ཕྱིར་འཁོར་ཁོ་ན་ལ་སེམས་ལས་བྱུང་བ་ཞེས་ཇི་ལྟར་འདོགས་ཏེ། གཙོ་བོ་ལ་ཡང་འཁོར་ལས་བྱུང་བའི་མིང་གིས་འདོགས་པར་མཚུངས་པའི་ཕྱིར་རོ། ། ཞེ་ན། མི་མཚུངས་ཏེ། འཁོར་རྣམས་ནི་རང་གི་ཉེར་ལེན་སེམས་ལས་སྐྱེ་བ་ཁོ་ན་ཡིན་གྱི། སེམས་བྱུང་ལས་སྐྱེ་བ་མི་སྲིད་ལ། གཙོ་བོ་སེམས་ནི་ཉེར་ལེན་སེམས་སེམས་བྱུང་གཉིས་ཀ་ལས་སྐྱེ་བའི་ཕྱིར། དེས་ན་གཉིས་པོ་ཕན་ཚུན་གཅིག་མེད་ན་གཅིག་མི་འབྱུང་བ་ལ་བསམས་ནས་སྐྱེ་ཞེས་བཤད་པ་ཡིན་གྱི།
གཙོ་འཁོར་གཉིས་པོ་དུས་གཅིག་པས་ཁྱབ་པར་སྟོན་པ་ནི་མ་ཡིན་ཏེ། ཕན་ཚུན་དུ་ཕན་གདགས་བྱ་དང་འདོགས་བྱེད་ཡིན་པའི་ཕྱིར་རོ། ། ཇི་སྐད་དུ། སེམས་ཀྱི་རྗེས་འཇུག་དུས་དང་ནི། ། ཞེས་དུས་གཅིག་པར་བཤད་པ་དེ་ནི། རྒྱུན་ལ་ལྟོས་ནས་ཡིན་ཏེ། དཔེར་ན། བུའི་དུས་སུ་ཕ་ཡོད་པ་ལ་བསམས་ནས་ཕ་བུ་དུས་གཅིག་པའི་ཐ་སྙད་བྱེད་པ་བཞིན་ནོ། ། ཡང་ཇི་སྐད་དུ། ཐམས་ཅད་འདུས་བྱས་མཚན་ཉིད་དང༌། །
ཞེས་པ་ནི། འདུས་མ་བྱས་གསུམ་དངོས་པོར་ཁས་ལེན་ཀྱང༌། སྐྱེ་བར་ཁས་མི་ལེན་ཏེ། འདུས་བྱས་ཀྱི་མཚན་ཉིད་དང་ལྡན་པར་ཐལ་བས་སོ། ། དེས་ན་གང་ཅུང་ཟད་སྐྱེ་བ་དེ་ཐམས་ཅད་ནི་འདུས་བྱས་ཀྱི་མཚན་ཉིད་བཞི་པོ་ཀུན་དང་ཅིག་ཆར་དུ་སྐྱེ་བའོ། ། འོ་ན་སྐྱེ་འཇིག་ཅིག་ཆར་དུ་བྱེད་པར་ཐལ་བ་མ་ཡིན་ནམ་ཞེ་ན། འདི་ཡང་རགས་པའི་རྣམ་གཞག་ཡིན་གྱི། ཞིབ་མོར་ན་དུས་གཅིག་ཏུ་སྐྱེས་པ་ནི་མི་སྲིད་ཏེ། དུས་དེར་གནས་ན་འཇིག་པར་འགལ་བའི་ཕྱིར། ཞིབ་མོར་ན།
སྐད་ཅིག་ལ་གནས་པ་ཡང་མི་སྲིད་པའི་ཕྱིར། འོ་ན་འདུས་བྱས་མ་འོངས་པ་མི་སྐྱེ་བའི་ཆོས་ཅན་ལ་མཚན་ཉིད་དེ་དག་ཇི་ལྟར་ཡོད། མེད་ན་ནི་འདུས་བྱས་ཀྱི་མཚན་ཉིད་དང་མི་ལྡན་པའི་ཕྱིར། འདུས་བྱས་མ་ཡིན་པར་འགྱུར་ལ། ཡོད་ན་ནི་སྐྱེ་བའི་ཆོས་ཅན་དུ་འགྱུར་རོ། ། སྙམ་ན། སྐྱེ་བ་དང་ལྡན་ཡང་སྐྱེས་པ་མི་སྲིད་པའི་ཕྱིར་མི་སྐྱེ་བའི་ཆོས་ཅན་དུ་བརྗོད་དོ། ། འོ་ན་དེའི་སྐྱེ་བས་དེ་སྐྱེ་བའི་བྱ་བ་བྱེད་པ་མ་ཡིན་པར་འགྱུར་ཏེ། དེའི་སྐྱེ་བ་ཡོད་ཀྱང་དེ་མི་སྐྱེ་བའི་ཕྱིར། ཞེ་ན།
ཉེས་པ་མེད་དེ། རྒྱུ་དང་རྐྱེན་མ་ཚོགས་པ་དེ་སྲིད་དུ་མི་སྐྱེ་བའི་ཕྱིར། ཡང་ཇི་སྐད་དུ། ཐོབ་པའམ། ཞེས་པའི་དོན་ནི། འདུས་བྱས་ཐམས་ཅད་མཚན་ཉིད་སྐྱེ་སོགས་དང་ལྷན་ཅིག་ཏུ་སྐྱེ་ན། ཐོབ་པ་དང་ཡང་ལྷན་ཅིག་ཏུ་སྐྱེའམ་སྙམ་པ་ལ། འམ་ཞེས་བྱ་བའི་སྒྲས་བསྟན་པ་ནི། སེམས་ཅན་དུ་བགྲངས་པ་དག་ནི་རང་རང་གི་ཐོབ་པ་དང་ལྷན་ཅིག་ཏུ་སྐྱེ་ལ། སེམས་ཅན་དུ་མི་བགྲང་བ་དག་ལ་ནི་ཐོབ་པ་ཡོད་པར་མ་ངེས་པས།
དེ་དང་དེའི་ཐོབ་པ་ལྷན་ཅིག་ཏུ་སྐྱེ་བ་མི་སྲིད་དོ། ། དེ་ལྟ་ན་ཡང་དེ་ལ་དེ་མེད་པས་ཁྱབ་པ་ནི་མ་ཡིན་ཏེ། འགོག་པ་གཉིས་སེམས་ཅན་དུ་བགྲང་བ་མ་ཡིན་ཀྱང༌། དེའི་ཐོབ་པ་དང་ལྡན་པ་དག་ཡོད་པའི་ཕྱིར། ཞེས་པ་དང༌། སེམས་ཅན་དུ་བགྲང་བ་དག་ལ་ཡང༌། རང་རང་གི་ཐོབ་པ་སྔར་སྐྱེ་བ་དང༌། ཕྱིས་སྐྱེ་བ་དག་ཡོད་པ་ཞེས་བྱ་བའི་དོན་ནོ། ། འདི་དག་གི་རྣམ་གཞག་རྒྱས་པར་ནི་འོག་ནས་ལྡན་མིན་འདུ་བྱེད་ཀྱི་སྐབས་སུ་འཆད་པར་འགྱུར་རོ། ། གཉིས་པ་ལ།
མཚན་ཉིད་དང༌། དབྱེ་བ་དང༌། ས་གང་ན་གང་ཡོད་པ་དང༌། གང་གི་འཁོར་དུ་གང་བྱུང་བའོ། ། དང་པོ་ལ། སྤྱིའི་དང༌། སོ་སོའི་མཚན་ཉིད་དོ། ། དང་པོ་ནི། རྟེན་དམིགས་པ་རྣམ་བཅས་དང༌། མཚུངས་པར་ལྡན་པ་དེ།
སེམས་སེམས་བྱུང་གཉིས་ཀ་ལ་ཁྱབ་བྱེད་དུ་འགྲོ་བའི་མཚན་ཉིད་དོ། ། གཉིས་པ་ལ། གཙོ་བོ་སེམས་ཀྱི་མཚན་ཉིད་ནི། སེམས། ཡིད། རྣམ་པར་ཤེས་པ་ཞེས་བྱ་བའི་རྣམ་གྲངས་ཀྱིས་བསྟན་པའི་རིག་པའོ། ། གཙོ་བོ་རྣམ་ཤེས་ཐམས་ཅད་སྤྱི་ཙམ་ནས་ཡིད་དུ་ཁས་ལེན་ཀྱང༌། རང་དུས་སུ་ཡིད་ཀྱི་དབང་པོ་དང་ཁམས་སུ་ཁས་མི་ལེན་ཏེ། དུས་དེར་འདས་པ་མ་ཡིན་པའི་ཕྱིར། སེམས་བྱུང་གི་མཚན་ཉིད་ནི།
རང་གི་གཙོ་བོ་དང་མཚུངས་ལྡན་རྣམ་པ་ལྔས་མཚུངས་པའི་རིག་པའོ། ། གཙོ་བོ་སེམས་ཀྱང་རང་གི་འཁོར་དང་མཚུངས་པར་ཡིན་མོད། དེའི་མཚན་ཉིད་དེ་ལྟར་འཇོག་པ་མ་ཡིན་ཏེ། ཡིན་ན་གཉིས་པོ་རྟོགས་པ་ཕན་ཚུན་བརྟེན་པར་ཐལ་བ་དང༌། གཙོ་བོ་ནི་རྒྱུན་དང་བཅས་པས་རྟེན་དང་དམིགས་པ་སོགས་ངོས་བཟུང་བར་སླ་བ་ཡིན་ལ། ཅིག་ཤོས་ལ་ནི་རྒྱུན་མེད་པས་ངོས་བཟུང་བར་དཀའ་ཞིང༌། གང་ངེས་དཀའ་བ་དེ་ངེས་པ་སླ་བ་དེའི་མཚན་ཉིད་དུ་མི་རུང་བའི་ཕྱིར་རོ། ། མཚུངས་པ་ལྔ་ནི། གཙོ་བོ་རྟེན་དབང་པོ་གང་ལ་བརྟེན་པ་དང༌། དེས་གང་ལ་དམིགས་པ་དང༌།
དེ་གང་གི་རྣམ་པ་ཅན་ཡིན་པ་དེ་དེའི་ཡང་ཡིན་པ་དང༌། གཉིས་པོ་དུས་གཅིག་པོ་དང༌། རྫས་རེ་རེ་བར་འདྲ་བའོ། ། རྟེན་མཚུངས་པའི་གོ་བ། རྟེན་ཁྱབ་མཉམ་པར་སྟོན་པ་ནི་མ་ཡིན་ཏེ། གཟུགས་འཛིན་མིག་ཤེས་འཁོར་གྱི་དྲན་པ་དང་སྒྲ་དོན་འཛིན་པའི་རྟོག་པ་རྣམས་ནི། རང་གི་གཙོ་བོ་དང་རྟེན་ཡིད་ཀྱི་དབང་པོ་ལ་བརྟེན་པར་མཚུངས་ཀྱང་མིག་གི་དབང་པོ་ལ་བརྟེན་པར་མཚུངས་པ་ནི་མ་ཡིན་ཏེ། དེ་ལ་དངོས་སུ་བརྟེན་པའི་ཤེས་པས་ནི་གཟུགས་གསལ་བར་མཐོང་བས་རྟོག་མེད་ཀྱི་ཤེས་པ་ཁོ་ནར་ངེས་པའི་ཕྱིར་རོ། ། དམིགས་པ་དང་རྣམ་པ་ནི་ཡུལ་གྱི་སྤྱི་དང་བྱེ་བྲག་སྟེ། ཡུལ་གཟུགས་དང་སྔོ་སེར་ལ་སོགས་པ་ལྟ་བུའོ། །
ཞིབ་མོར་ན་དམིགས་པ་ནི། ཡུལ་ཅན་གྱི་ཤེས་པ་ལས་རྫས་ཐ་དད་པའི་ཕྱི་རོལ་གྱི་དོན་ལྟ་བུ་ཡིན་ཀྱང༌། རྣམ་པ་ནི་ཡུལ་ཅན་གྱི་ཤེས་པ་ཁོ་ན་སྟེ། ཇི་སྐད་དུ། རྣམ་པ་ཤེས་རབ་དང་བཅས་པའི། ། དམིགས་དང་བཅས་པས་འཛིན་པར་བྱེད། ། ཅེས་པས་སོ། ། དུས་དང་རྫས་མཚུངས་པ་ཡང་རགས་པའི་རྣམ་གཞག་སྟེ། སེམས་བྱུང་བཏགས་ཡོད་རྣམས་རྫས་སུ་མེད་པའི་ཕྱིར་དང༌། མིག་ཤེས་འཁོར་དུ་བྱུང་བའི་ངེས་ཤེས་ཀྱི་ཁྱད་པར་ཁ་ཅིག
ཞིབ་མོར་ན་དེ་ལས་བྱུང་བ་ཡིན་ཀྱང༌། ཇི་སྲིད་གཟུགས་འཛིན་མིག་ཤེས་གནས་པ་དེ་སྲིད་དུ། དེའི་འཁོར་གྱི་ངེས་ཤེས་ཀྱང་གནས་པ་ལ་བསམ་ནས་དུས་གཅིག་པར་བཤད་པའོ། ། འདིར་ལྔ་མཚུངས་སུ་བཤད་པའི་རྣམ་པ་དེ་འཛིན་སྟངས་ལ་ངོས་བཟུང་ནས། གཙོ་འཁོར་གཉིས་ཀ་རྟོག་པ་དང་རྟོགས་མེད་ཀྱི་ཤེས་པ་ཡིན་མཉམ་དུ་འདོད་པ་དང༌། དོན་གྱི་ངོ་བོ་དང་ཁྱད་པར་རིག་མཉམ་དུ་མཚུངས་པ་དང༌། རང་སྟོབས་དང་གཞན་སྟོབས་ཀྱི་སྒོ་ནས་ཁྱད་པར་འབྱེད་པ་སོགས། གཞུང་ལུགས་དང་མི་མཐུན་པ་དུ་མ་ཞིག་སྣང་ཡང༌། ངེས་པའི་དོན་ནི་ལྔ་མཚུངས་སུ་འཆད་པ་སེམས་བྱུང་གི་ངོས་ནས་ཕར་ཡིན་གྱི། གཙོ་སེམས་ནས་ཚུར་མ་ཡིན་པ་དང༌།
ལྔ་ལྡན་དུ་འཆད་པའི་ཚེ་ཡང༌། བྱེ་སྨྲའི་ལུགས་ཀྱི་རྣམ་པའི་ངོས་འཛིན་ལྟར་ཡིན་གྱི། རྣལ་འབྱོར་སྤྱོད་པའི་ལུགས་ལྟར་མ་ཡིན་པ་དང༌། དེ་ལྟར་ཁས་བླངས་ན། རྣམ་པར་ཤེས་པ་དང་ཁྱད་པར་མེད་པར་ཐལ་བའི་ཉེས་པ་སོ་ན་གནས་པ་དང༌། གཙོ་བོ་དབང་ཤེས་ཀྱི་འཁོར་དུ་སྒྲ་དོན་འཛིན་པའི་རྟོག་པ་འབྱུང་བར་བཤད་པ་རྣམས་མི་འཐད་པར་ཐལ་བ་སོགས་འཇུག་པས། གཞན་དག་ལ་རླུང་ལྟར་གྲགས་པ་རྣམས་ནི། ཕལ་ཆེར་ཡིད་བརྟན་དུ་རུང་བའི་གནས་མ་ཡིན་ནོ། ། གཉིས་པ་དབྱེ་བ་ལ། རྩ་བའི་དངོས་བསྟན་ལ་ནི་སྡེ་ཚན་ལྔ་དང༌།
རྟོག་དཔྱོད་གཉིས་དང༌། འགྱོད་གཉིད་གཉིས་ཏེ་བཞི་བཅུ་རྩ་གཉིས་སུ་བཤད་ལ། འགྲེལ་བཤད་ལས་མ་ངེས་པ་བཞི་བསྣན་ནས་བཞི་བཅུ་རྩ་དྲུག་ཏུ་འཆད་དོ། ། ལྔ་ནི། སེམས་ཀྱི་ས་མང་པོ་པ་བཅུ་དང༌། དགེ་བའི་ས་མང་པོ་པ་བཅུ་དང༌། མི་དགེ་བའི་ས་པ་གཉིས་དང༌། ཉོན་མོངས་ཆེན་པོའི་ས་པ་དྲུག་དང༌། ཉོན་མོངས་ཆུང་ངུའི་ས་པ་བཅུ་རྣམས་སོ། ། མ་ངེས་པ་བརྒྱད་ནི།
གང་སྤེལ་དང་དབྱིག་བཤེས་ཀྱིས། རྟོག་དང་དཔྱོད་དང་འགྱོད་པ་དང༌། ། གཉིད་དང་ཁོང་ཁྲོ་ཆགས་རྣམས་དང༌། ། ང་རྒྱལ་ཐེ་ཚོམ་ཞེས་བྱ་བ། ། བརྒྱད་ནི་ངེས་པ་མིན་པར་བཤད། ། ཅེས་འབྱུང་བ་ལྟར་རོ། ། དེ་ལྟར་མཛོད་རྩ་འགྲེལ་ལས་འབྱུང་བ་ནི། བཤད་མ་ཐག་པ་བཞི་བཅུ་རྩ་དྲུག་པོ་དེའི་སྟེང་དུ། འོག་ནས་ལྟ་བའི་རྣམ་གཞག་རྒྱས་པར་གསུངས་པ་ནི་ལྟ་བ་ཙམ་དང་ཞེ་བདུན་ནོ། ། ཆོས་མངོན་པ་གོང་མ་བ་དག་ལ་གྲགས་པའི་བརྗེད་ངེས་དང༌།
རྣམ་གཡེང་དང༌། ཤེས་བཞིན་མ་ཡིན་པ་སྟེ། གསུམ་པོ་རྩ་བར་དངོས་སུ་མ་བཤད་ཅིང༌། གཏི་མུག་མེད་པ་ནི་བློ་གྲོས་ཀྱི་ནང་དུ་བསྡུས་ནས་བསྟན་ལ། འགྲེལ་པར་ནི་དེ་བཞི་ཀ་ཡང་སེམས་ཀྱི་ས་མང་པོ་པ་ཡིན་པར་བཤད་དོ། ། དེ་ལྟར་ན་སེམས་དང༌། དགེ་བ་དང་མི་དགེ་བ་དང༌། ཉོན་མོངས་ཆེན་པོ་དང༌། ཉོན་མོངས་པ་ཆུང་ངུ་དང༌། མ་ངེས་པའི་ས་ཞེས་པ་རྣམས་སུ་འགྱུར་རོ། །
དང་པོ་ལ། རྐང་གྲངས་ངོས་བཟུང་བ་དང༌། དོགས་པ་སྤངས་པའོ། ། དང་པོ་ནི། ཚོར་དང་སེམས་པ་འདུ་ཤེས་དང༌། ། འདུན་དང་རེག་དང་བློ་གྲོས་དྲན། ། ཡིད་ལ་བྱེད་དང་མོས་པ་དག ། ཏིང་ངེ་འཛིན་སེམས་ཐམས་ཅད་ལ། ། བཅུ་པོ་འདི་དག་ནི་སེམས་ཀྱི་སྐད་ཅིག་མ་ཐམས་ཅད་ལ་ཚོར་བར་འབྱུང་ངོ་ཞེས་གྲག་གོ་ལོ། ། ཞེས་འབྱུང་ངོ༌། །
གཉིས་པ་ལ། ཁ་སྐོང་གི་དོགས་གཅོད་དང༌། འགྲེལ་པ་ཉིད་ནས་བཤད་པའི་དོགས་གཅོད་དོ། ། དང་པོ་ནི། འོ་ན་འདུན་མོས་དྲན་ཏིང་ཤེས་རབ་ལྔ་པོ་ཡུལ་ངེས་སུ་བཤད་པ་མ་ཡིན་ནམ། སེམས་ཀྱི་ས་མང་པོ་བར་འཆད་པ་ཅི་ཞེ་ན། དེ་ལྟར་འཆད་པ་ནི་བྱེ་བྲག་ཏུ་སྨྲ་བ་སྔ་རབས་པའི་འདོད་པ་སྟེ། བསྟན་བཅོས་བྱེ་བྲག་ཏུ་བཤད་པའི་དངོས་བསྟན་ནོ། ། གྲག་གོ་ལོ། ། ཞེས་པ་ནི།
སེམས་མཐའ་དག་གི་འཁོར་དུ་འབྱུང་སྲིད་པ་ལ་བསམས་ནས་ས་མང་པོ་པར་བཤད་པ་ཡིན་གྱི། གཙོ་སེམས་སྐད་ཅིག་མ་གཅིག་གི་འཁོར་དུ་ཡང་མི་འབྱུང་མི་སྲིད་པ་ནི་མ་ཡིན་ཏེ། འདུན་པ་དང་དྲན་པ་ལྟ་བུ་འཛིན་སྟངས་འགལ་བའི་ཕྱིར་དང༌། མོས་པ་ནི་ངེས་ཤེས་སུ་བཤད་པས་ལོག་རྟོག་དང་ཐེ་ཚོམ་ལ་མི་འབྱུང་བའི་ཕྱིར་དང༌། ཏིང་ངེ་འཛིན་ཡང་མཚན་ཉིད་པ་ནི་དབང་ཤེས་ཀྱི་ས་པར་མི་འབྱུང་བའི་ཕྱིར་རོ། ། གཉིས་པ་ནི། སེམས་ཀྱི་ས་མང་ལ་སེམས་ཐམས་ཅད་ཀྱི་འཁོར་དུ་འབྱུང་བས་མ་ཁྱབ་པ་འདི་ནི་རང་བཟོར་བྱས་པའི་ཕྱིར། དབྱིག་གཉེན་ཞབས་ཀྱི་དགོངས་པ་མ་ཡིན་ནོ། ། ཞེ་ན། དེ་ལ་དེས་ཁྱབ་པ་དེ་ལྟར་ན།
སེམས་ཀྱི་ས་མང་དང༌། ཉོན་མོངས་ཆེན་པོའི་གཞི་མཐུན་མི་སྲིད་པར་འགྱུར་རོ། ། འདོད་ནུས་པ་མ་ཡིན་ཏེ། འགྲེལ་པ་ལས། ས་མང་པོ་པ་དག་ཡིན་པ་དེ་དག་ལས། གང་དག་ཉོན་མོངས་པའི་ས་མང་པོ་པ་ཡང་ཡིན་ཞེ་ན། མུ་བཞི་སྟེ། མུ་དང་པོ་ནི། ཚོར་བ་དང༌། འདུ་ཤེས་དང༌།
སེམས་པ་དང༌། འདུན་པ་དང༌། རེག་པའོ། ། གཉིས་པ་ནི། མ་དད་པ་དང༌། ལེ་ལོ་དང༌། མ་རིག་པ་དང༌། རྒོད་པ་དང༌། བག་མེད་པའོ། ། གསུམ་པ་ནི།
དྲན་པ་ལ་སོགས་པ་ཉོན་མོངས་པ་ཅན་ལྔ་ཇི་སྐད་བཤད་པ་རྣམས་སོ། ། ཞེས་གཉིས་ཀ་ཡིན་པའི་གཞི་མཐུན་བཤད་ལ། ལྔའི་ངོས་འཛིན་ནི། བརྗེད་ངེས་དང༌། རྣམ་པར་གཡེང་བ་དང༌། ཤེས་བཞིན་མ་ཡིན་པ་དང༌། ཚུལ་བཞིན་མ་ཡིན་པ་ཡིད་ལ་བྱེད་པ་དང༌། ལོག་པར་མོས་པ་རྣམས་ལ་ཟེར་བ་ཡིན་ཏེ། དྲན་པ་ཉོན་མོངས་ཅན་ཞེས་པ། བརྗེད་ངེས་ཀྱི་མིང་ཡིན་པའི་རིགས་པ་ལས་དང༌།
ཇི་སྐད་དུ། འགྲེལ་པ་ལས། འདོད་པ་གང་ཡིན་ཞེ་ན། བརྗེད་ངེས་དང༌། རྣམ་པར་གཡེང་བ་དང༌། ཤེས་བཞིན་མ་ཡིན་པ་དང༌། ཚུལ་བཞིན་མ་ཡིན་པ་ཡིད་ལ་བྱེད་པ་དང༌། ལོག་པར་མོས་པ་རྣམས་ནི། ས་མང་པོ་པ་ཡིན་པའི་ཕྱིར། ཉོན་མོངས་པའི་ས་མང་པོ་པ་དག་ཡིན་པར་ངེས་པར་མི་བཟུང་སྟེ།
དྲན་པ་ཉོན་མོངས་ཅན་ཁོ་ན་བརྗེད་ངེས་ཡིན་ལ། ཏིང་ངེ་འཛིན་ཉོན་མོངས་པ་ཅན་ཁོ་ན་རྣམ་པར་གཡེང་བ་ཡིན་ནོ། ། ཞེས་བྱ་བ་དེ་ལྟ་བུ་ལ་སོགས་པ་ཡིན་ནོ། ། ཞེས་གསུངས་སོ། ། ལུང་དེ་ལས་ནི། ས་མང་པོ་པ་གཉིས་ཀྱི་གཞི་མཐུན་སྲིད་པ་ཉིད་གྲུབ་པ་ཁོ་ནར་མ་ཟད། དོན་གཞན་གཉིས་ཀྱང་མཚོན་པར་ནུས་ཏེ། གང་ཞེ་ན། མངོན་པ་གོང་མ་པ་དག་གིས་འདོད་པའི་སེམས་བྱུང་ལྔ་བཅུ་རྩ་གཅིག་པོ་ཐམས་ཅད། མཛོད་རྩ་འགྲེལ་འདིར་ཡང་ཁས་ལེན་ཀྱང་མ་བཤད་པ་ནི་གྲངས་ངེས་ཀྱི་དབང་དུ་བྱས་པའོ། །

ཇི་ལྟར་ཞེ་ན། བརྗེད་ངེས་ནི་དྲན་པ་ཉོན་མོངས་ཅན་དང༌། རྣམ་པར་གཡེང་བ་ནི་ཏིང་ངེ་འཛིན་ཉོན་མོངས་ཅན་དང༌། ཤེས་བཞིན་མ་ཡིན་པ་ནི་ཤེས་རབ་ཉོན་མོངས་ཅན་དང༌། ཚུལ་མིན་ཡིད་བྱེད་ནི་ཡིད་བྱེད་ཉོན་མོངས་ཅན་དང༌། ལོག་པར་མོས་པ་ནི་མོས་པ་ཉོན་མོངས་ཅན་དང༌། གཏི་མུག་མེད་པ་ནི་ཤེས་རབ་དང་དོན་གཅིག་པས། སེམས་ཀྱི་ས་མང་པོ་པ་དག་གི་ནང་དུ་མ་འདུས་པ་མེད་དོ། ། ཞེས་ བྱ་བ་འདི་དང༌། དབང་ཤེས་འཁོར་དུ་ཏིང་ངེ་འཛིན་དང༌། མ་རིག་པ་དང་མཚུངས་ལྡན་གྱི་ཤེས་རབ་ཇི་ལྟར་འབྱུང་སྙམ་པའི་དོགས་པ་ཡང་སེལ་ནུས་པ་ཡིན་ཏེ།
ཏིང་ངེ་འཛིན་ཉོན་མོངས་ཅན་དང་ཤེས་རབ་ཉོན་མོངས་ཅན་ལ་ཡང༌། ཏིང་ངེ་འཛིན་དང་ཤེས་རབ་ཀྱི་མིང་གིས་འདོགས་པ་དེ་ཉིད་ཀྱི་ཕྱིར་རོ། ། གཉིས་པ་དགེ་བའི་ས་མང་ལ་གཉིས་ཏེ། ངོས་འཛིན་དང༌། དོགས་པ་སྤང་བའོ། ། དང་པོ་ནི། ཇི་སྐད་དུ། དད་དང་བག་ཡོད་ཤིན་ཏུ་སྦྱངས། ། བཏང་སྙོམས་ངོ་ཚ་ཤེས་ཁྲེལ་ཡོད། ། རྩ་བ་གཉིས་རྣམ་མི་འཚེ་དང༌། །
བརྩོན་འགྲུས་རྟག་ཏུ་དགེ་ལ་འབྱུང༌། ། ཆོས་འདི་དག་ནི་དགེ་བའི་སེམས་ལ་རྟག་ཏུ་འབྱུང་ངོ༌། ། ཞེས་གསུངས་སོ། ། གཉིས་པ་ལ་སྔར་ལྟར་གཉིས་ལས། དང་པོ་ནི། དེ་ལྟར་བཤད་པ་འདི་ཡང་བཅུ་པོ་འདི་དག་དགེ་བའི་སེམས་ཀྱི་འཁོར་དུ་འབྱུང་སྲིད་པ་ལ་བསམས་པ་ཡིན་གྱི་མི་འབྱུང་བ་མི་སྲིད་པ་ནི་མ་ཡིན་ཏེ། བཏང་སྙོམས་དང༌། ཤིན་ཏུ་སྦྱངས་པ་བཞིན་ནོ། ། དེའི་ཤེས་བྱེད་ཀྱང་འདི་གཉིས་ནི་བྱང་ཆུབ་ཀྱི་ཡན་ལག་བདུན་གྱི་ནང་ཚན་ལ་འཆད་པར་འགྲེལ་པ་ཉིད་ལས་འབྱུང་བའི་ཕྱིར། འོ་ན་གཙོ་སེམས་ཐམས་ཅད་ལ་ཤིན་ཏུ་སྦྱངས་པ་འབྱུང་སྲིད་པ་ཇི་ལྟར་ཞེ་ན།
དེའི་རྒྱུ་ལུས་ཤིན་ཏུ་སྦྱངས་པ་འབྱུང་སྲིད་པ་ལ་བསམས་པར་འགྲེལ་པ་ཉིད་ལས་བཤད་དེ། དེ་མ་ཐག་ཏུ་འབྱུང་བར་འགྱུར་རོ། ། མངོན་པ་གོང་མ་ལས་ནི་དགེ་བ་བཅུ་གཅིག་ཅེས་བཤད་ཀྱི། བཅུ་པོ་འདི་དགེ་བའི་སེམས་ཐམས་ཅད་ཀྱི་འཁོར་དུ་འབྱུང་བའི་བཤད་པ་མེད་པ་དང༌། དགེ་བའི་རྩ་བ་གསུམ་པོ་ཕན་ཚུན་ངེས་ལྡན་དུ་བཤད་པ་དང༌། འདིར་རྩ་བ་གཉིས་ཁོ་ན་དགེ་བའི་ས་མང་དུ་བཤད་པ་ཡང་མ་མཐུན་ཞིང༌། སྤྱིར་ནི་སེམས་ཀྱི་ས་མང་དང་དགེ་བའི་ས་མང་གི་གཞི་མཐུན་ཁས་བླངས་པས་ཆོག་པ་ཡང་སྔ་མ་དང་རིགས་པ་མཚུངས་སམ་སྙམ་སྟེ། དཔྱད་པར་བྱའོ། ། གཉིས་པ་འགྲེལ་པར་འབྱུང་བའི་དོགས་གཅོད་ནི། འདིར་བཤད་པའི་ཤིན་ཏུ་སྦྱངས་པ་དངོས་ནི་སེམས་ལས་སུ་རུང་བ་ཡིན་ལ།
དེ་ལྟ་ན། མདོ་ལས་ལུས་ཤིན་ཏུ་སྦྱངས་པ་ཞེས་བྱ་བ་ཞིག་ཡོད་པར་བཤད་པ་དང་འགལ་ལོ། ། ཞེ་ན། འདིའི་ལན་ལ་གཉིས་ཏེ། སེམས་ཤིན་སྦྱངས་ལ་ལུས་ཤིན་སྦྱངས་ཀྱི་མིང་གིས་བཏགས་པར་བསྟན་པ་དང༌། ལུས་ལས་སུ་རུང་བ་ཁོ་ན་ལ་ལུས་ཤིན་སྦྱངས་སུ་བཤད་པའོ། ། དང་པོ་ནི། ཇི་སྐད་དུ། དེ་ནི་ལུས་ཀྱི་ཚོར་བ་ཇི་ལྟ་བ་བཞིན་དུ་རིག་པར་བྱའོ། ། ཞེས་གསུངས་ལ།
དེའི་དོན་ནི། སེམས་ཤིན་ཏུ་སྦྱངས་པ་ཉིད་ལུས་ལ་བརྟེན་པ་ལ་བསམས་ནས་ལུས་ཤིན་སྦྱངས་སུ་བཤད་པ་ཡིན་ཏེ། དཔེར་ན། སེམས་ཀྱི་ཚོར་བ་སིམ་པར་ཉམས་སུ་མྱོང་བ་གཅིག་ཉིད་ལུས་ལ་བརྟེན་པའི་ཆ་ནས་ལུས་ཚོར་དུ་འཆད་པ་བཞིན་ནོ། ། གཉིས་པ་ནི། ཇི་སྐད་དུ། དེ་ཇི་ལྟར་ན་བྱང་ཆུབ་ཀྱི་ཡན་ལག་ཏུ་རུང་བར་འགྱུར་ཞེ་ན། འོ་ན་དེར་ནི་ལུས་ལས་སུ་རུང་བ་ཁོ་ན་ལ་ལུས་ཤིན་ཏུ་སྦྱངས་པ་ཡིན་པར་རིག་པར་བྱའོ། ། ལུས་ལས་སུ་རུང་བ་དེ་ནི། སེམས་ལས་སུ་རུང་བ་བྱང་ཆུབ་ཀྱི་ཡན་ལག་འདྲེན་པར་བྱེད་དོ། །
ཞེས་གསུངས། ཡང་དོགས་སྤོང་གཉིས་པ་ཞིག་གསུངས་པ་ནི། ཇི་སྐད་དུ། དེ་ལྟ་བུ་གཞན་ལ་ལར་སྣང་བ་ཡོད་དམ། ཞེ་ན། ཞེས་འབྱུང་ལ། དེའི་དོན་ནི། རྣམ་པར་ཤེས་པའི་ཚོགས་ལྔ་ནི་མཉམ་པར་གཞག་པའི་ས་པ་མ་ཡིན་པའི་ཕྱིར། ཤིན་ཏུ་སྦྱངས་པ་ཇི་ལྟར་ཡོད་ཅེས་པའོ། ། འོ་ན།
ཇི་སྐད་དུ། སྨྲས་པ། ཡོད་དེ། དཔེར་ན་བཅོམ་ལྡན་འདས་ཀྱིས། དགའ་བ་དང༌། དགའ་བ་ལྟ་བུའི་ཆོས་རྣམས་དགའ་བ་ཡང་དག་བྱང་ཆུབ་ཀྱི་ཡན་ལག་ཏུ་གསུངས་པ་དང༌། ཁོང་ཁྲོ་བ་དང༌། ཁོང་ཁྲོ་བའི་རྒྱུ་མཚན་གནོད་སེམས་ཀྱི་སྒྲིབ་པར་གསུངས་པ་དང༌། ཡང་དག་པའི་ལྟ་བ་དང༌། རྟོག་པ་དང༌།
རྩོལ་བ་རྣམས་ཤེས་རབ་ཀྱི་ཕུང་པོར་གསུངས་པ་གང་དག་ལྟ་བུ་སྟེ། རྟོག་པ་དང་རྩོལ་བ་དག་ཤེས་རབ་ཀྱི་རང་བཞིན་མ་ཡིན་ཀྱང་དེ་དང་མཐུན་པའི་ཕྱིར། དེའི་སྒྲ་འཐོབ་བོ། ། དེ་བཞིན་དུ་ལུས་ཤིན་ཏུ་སྦྱངས་པ་ཡང་བྱང་ཆུབ་ཀྱི་ཡན་ལག་དང་མཐུན་པའི་རྒྱུ་མཚན་གྱིས། བྱང་ཆུབ་ཀྱི་ཡན་ལག་ཅེས་བྱ་བའི་སྒྲ་འཐོབ་པར་འགྱུར་རོ། ། ཞེས་གསུངས། དེའི་དོན་ནི། བཅོམ་ལྡན་འདས་ཀྱིས་སྤང་བྱ་སྒྲིབ་པ་ལྔ་དང༌། སྤོང་བྱེད་བྱང་ཆུབ་ཀྱི་ཡན་ལག་བདུན་ལ། དངོས་དང༌།
དེའི་རྒྱུ་གཉིས་གཉིས་སུ་ཕྱེ་ནས་བཤད་པའི་ཕྱིར་ན། ལུས་ཤིན་ཏུ་སྦྱངས་པ་ཡང་ཤིན་སྦྱངས་དངོས་ཀྱི་རྒྱུ་ཡིན་པའི་ཕྱིར་ན་དེར་བཏགས་ནས་བཞག་གོ ། ལྟ་རྟོག་རྩོལ་གསུམ་པོ་དེ་ལ་ཤེས་རབ་ཀྱི་མིང་གིས་འདོགས་པ་ཡང༌། འཕགས་ལམ་ཡན་ལག་བརྒྱད་ཆར། ཚུལ་ཁྲིམས་དང་ཏིང་ངེ་འཛིན་དང༌། ཤེས་རབ་ཀྱི་ཕུང་པོ་གསུམ་དུ་བསྡུ་བར་བྱའོ། ། ཞེས་པའི་དོན་ནོ། ། གསུམ་པ་ཉོན་མོངས་པའི་ས་མང་པོ་པ་འཆད་པ་ལ་གཉིས་ཏེ། རྐང་གྲངས་ངོས་བཟུང་བ་དང༌། དོགས་པ་སྤངས་པའོ། །
དང་པོ་ནི། ཇི་སྐད་དུ། རྨོངས་དང་བག་མེད་ལེ་ལོ་དང༌། ། མ་དད་པ་དང་རྨུགས་དང་རྒོད། ། ཉོན་མོངས་ཅན་ལ་རྟག་ཏུ་འབྱུང༌། ། ཞེས་པ་འདི་ཡང་ཉོན་མོངས་པ་ཅན་གྱི་གཙོ་བོ་རྣམ་རིག་གཅིག་གི་འཁོར་དུ་ཅིག་ཆར་དུ་འབྱུང་བ་ནི་མ་ཡིན་ཏེ། རྨུགས་པ་དང་རྒོད་པ་ཅིག་ཆར་དུ་འབྱུང་མི་སྲིད་པའི་ཕྱིར། དེས་ན་ཉོན་མོངས་པ་ཅན་གྱི་གཙོ་བོ་སེམས་ཐམས་ཅད་ཀྱི་འཁོར་དུ་འབྱུང་སྲིད་པའོ། ། གཉིས་པ་ལ་གཉིས་ལས། དོགས་སྤོང་དང་པོ་ནི།
རྨུགས་པའི་ངོས་འཛིན་ལུས་སེམས་ལས་སུ་མི་རུང་བ་ཉིད་དུ་བཤད་པ་ལ། ལུས་ལས་སུ་མི་རུང་བ་སེམས་བྱུང་དུ་ཇི་ལྟར་རུང་ཞེས་པའོ། ། དེའི་ལན་ནི། ཇི་སྐད་དུ། ལུས་ཀྱི་ཚོར་བ་ཇི་ལྟ་བ་བཞིན་ནོ། ། ཞེས་གསུངས། དོན་ནི། སེམས་བྱུང་ཡིན་ཀྱང་དབང་ཤེས་ལྔ་དང་ལྡན་པའི་ཚོར་བ་ལ་ལུས་ཀྱི་ཚོར་བ་ཞེས་འཇོག་པ་བཞིན་དུ། རྣམ་ཤེས་ལྔ་དང་མཚུངས་པར་ལྡན་པའི་རྨུགས་པ་ལ་ལུས་ཀྱི་རྨུགས་པ་ཞེས་བཏགས་སོ། ། དོགས་སྤོང་གཉིས་པ་ནི།
ཆོས་མངོན་པ་ལས་ཉོན་མོངས་པའི་ས་མང་པོ་པ་བཅུ་བཤད་པ་ཡིན་ཏེ། འདིར་བཤད་པ་དྲུག་པོའི་ནང་ནས་རྨུགས་པ་མ་གཏོགས་པ་ལྔ་དང༌། བརྗེད་ངེས་དང༌། རྣམ་གཡེང་དང༌། ཤེས་བཞིན་མ་ཡིན་པ་དང༌། ཚུལ་བཞིན་མ་ཡིན་པ་ཡིད་ལ་བྱེད་པ་དང༌། ལོག་པར་མོས་པ་རྣམས་ཉོན་མོངས་པའི་ས་མང་པོ་པར་བཤད་པས་སོ། ། ཞེ་ན། དེའི་ལན་ནི། ཇི་སྐད་དུ།
ལྔ་པོ་འདི་དག་ནི་ས་མང་པོ་པ་ཡིན་པའི་ཕྱིར། དཔེར་ན་གཏི་མུག་མེད་པ་ཤེས་རབ་ཀྱི་རང་བཞིན་ཡིན་པའི་ཕྱིར་ན། དགེ་བའི་ས་མང་པོ་པར་ངེས་པར་མ་བཟུང་བ་ལྟར་ཉོན་མོངས་པའི་ས་མང་པོ་པ་དག་ཁོ་ན་ཡིན་པར་ངེས་པར་མི་བཟུང་སྟེ། དྲན་པ་ཉོན་མོངས་པ་ཅན་ཁོ་ན་བརྗེད་ངེས་པ་ཡིན་ལ། ཏིང་ངེ་འཛིན་ཉོན་མོངས་པ་ཅན་ཁོ་ན་རྣམ་པར་གཡེང་བ་ཡིན་ནོ། ། ཞེས་བྱ་བ་དེ་ལྟ་བུ་ལ་སོགས་པ་ཡིན་ནོ། ། ཞེས་གསུངས། དེའི་དོན་ནི་གོང་དུ་བཤད་མ་ཐག་པ་ལྟར། ལྔ་པོ་དེ་དག་ནི་ཉོན་མོངས་པའི་ས་པ་ཁོ་ན་མ་ཡིན་ཏེ། སེམས་ཀྱི་ས་མང་པོ་པ་ཡང་ཡིན་པའི་ཕྱིར།
དཔེར་ན་གཏི་མུག་མེད་པའི་དགེ་བ་དེ་ཤེས་རབ་ཡིན་པས། དགེ་བ་དང་སེམས་ཀྱི་ས་མང་གཉིས་ཀ་ཡིན་པའི་རྒྱུ་མཚན་གྱིས་དགེ་བའི་ས་མང་ཁོ་ནའི་ནང་དུ་མ་བཤད་པ་བཞིན་ནོ། ། དེ་དག་ནི་ཉོན་མོངས་པའི་ས་མང་དུ་འདྲེན་མི་རིགས་པའི་ཉེས་པ་བགྲངས་པ་ཡིན་ལ། འདྲེན་པར་འོས་པ་མ་བགྲངས་པའི་ཉེས་པ་ནི། ཇི་སྐད་དུ། རྨུགས་པ་ནི་ཉོན་མོངས་པ་ཐམས་ཅད་དང་མཚུངས་པར་ལྡན་པར་འདོད་པས། དེ་ཉོན་མོངས་པའི་ས་མང་པོ་པ་དག་ཏུ་མ་སྟོན་པ་སུ་ཞིག་གིས་ཉེས། ཏིང་ངེ་འཛིན་དང་མཐུན་པའི་ཕྱིར་མ་སྟོན་ཏེ་རྨུགས་པ་སྤྱོད་པ་ནི་ཏིང་ངེ་འཛིན་མྱུར་དུ་སྐྱེད་པར་འགྱུར་གྱི་རྒོད་པ་སྤྱོད་པ་ནི་མ་ཡིན་ནོ། ། ཞེས་ཟེར་རོ། ། ཞེས་གྲག་གོ །
གང་ཞིག་རྒོད་པ་མི་སྤྱོད་ལ། རྨུགས་པ་སྤྱོད་པ་ཡང་སུ་ཞིག་ཡོད། ཡང་གང་ཞིག་རྨུགས་པ་མི་སྤྱོད་ལ་རྒོད་པ་སྤྱོད་པ་ཡང་སུ་ཞིག་ཡོད་དེ། འདི་དག་ནི་ནམ་དུ་ཡང་ལྷན་ཅིག་སྤྱོད་པ་ཉིད་འདོར་བར་མི་འགྱུར་མོད་ཀྱི། འོན་ཀྱང་གང་ཞིག་གང་ལ་ཤས་ཆེ་བ་དེ་ནི་དེ་སྤྱོད་པར་ཤེས་པར་བྱ་སྟེ། དེའི་ཕྱིར་ཉོན་མོངས་པ་ཤས་ཆེ་བའི་ས་ནི། དྲུག་ཁོ་ནར་གྲུབ་བོ། ། ཞེས་གསུངས། དོན་ནི། གཉིས་ཀ་ཡང་ཏིང་ངེ་འཛིན་གྱི་བར་དུ་སྤྱོད་མཉམ་དུ་མཚུངས་ཏེ།
བྱིང་རྒོད་གཉིས་ཀ་ཏིང་ངེ་འཛིན་གྱི་མི་མཐུན་ཕྱོགས་སུ་མི་འཆད་པའི་ལུང་གསལ་བ་དང་དག་པ་དག་ཡོད་པ་མ་ཡིན་པའི་ཕྱིར་རོ། ། ཞེས་པའོ། ། གསུམ་པ་མི་དགེ་བའི་ས་པ་ནི། ཇི་སྐད་དུ། མི་དགེ་ལ་ནི་ཁྲེལ་མེད་དང༌། ། ངོ་ཚ་མེད་པའོ། ། ཞེས་གསུངས། གཉིས་པོའི་ངོས་འཛིན་ནི། ཇི་སྐད་དུ། མ་གུས་ངོ་ཚ་མེད་ཁྲེལ་མེད། །
ཁ་ན་མ་ཐོ་འཇིགས་མི་ལྟ། ། ཞེས་པའོ། ། ལྔ་པ་ལ། དངོས་དང༌། དོགས་པ་སྤང་བའོ། ། དང་པོ་ནི། ཇི་སྐད་དུ། ཁྲོ་བ་དང༌། ། འཁོན་དུ་འཛིན་དང་གཡོ་དང་ནི། ། ཕྲག་དོག་འཚིག་འཆབ་སེར་སྣ་དང༌། །
སྒྱུ་དང་རྒྱགས་དང་རྣམ་འཚེ་དང༌། ། ཉོན་མོངས་ཆུང་ངུའི་ས་པ་རྣམས། ། ཞེས་པའོ། ། ཉོན་མོངས་ཆུང་ངུའི་ས་པར་འཇོག་བྱེད་ནི་གསུམ་སྟེ། མ་རིག་པ་ཙམ་དང་མཚུངས་པར་ལྡན་པ་དང༌། སྒོམ་པས་སྤང་བར་བྱ་བ་དང༌། ཡིད་ཀྱི་ས་པ་ཁོ་ན་ཡིན་པའོ། ། ཙམ་ཞེས་བྱ་བའི་སྒྲས་ནི། འདོད་ཆགས་དང༌། ཁོང་ཁྲོ་དང༌།
ང་རྒྱལ་དང༌། ཐེ་ཚོམ་དང༌། ལྟ་བ་སྟེ། རྩ་བའི་ཉོན་མོངས་པ་གཞན་ལྔ་པོ་དང་མཚུངས་པར་ལྡན་པ་སེལ་བ་ཡིན་ནོ། ། དེ་ཡང་སྤྱིར་མ་རིག་པ་ཙམ་དང་མཚུངས་པར་མི་ལྡན་པའི་ཉོན་མོངས་པ་ནི་མི་སྲིད་ལ། འདོད་ཆགས་ལ་སོགས་པའི་ཉོན་མོངས་པ་གཞན་དང་མཚུངས་པར་མི་ལྡན་པས་དང༌། བཅུ་པོ་ཡང་གཅིག་དང་ལྡན་པ་དེ་ལ་གཞན་དང་མི་ལྡན་པས་ཁྱབ་པའི་ཕྱིར་ན། ཉོན་མོངས་པ་ཆུང་ངུའི་ས་པ་ཞེས་བྱའོ། ། དེ་མི་ལྡན་པའི་ཤེས་བྱེད་ཀྱང་འོག་ནས། ཇི་སྐད་དུ།
ཉོན་མོངས་བཞི་དང་ཁྲོ་སོགས་དང༌། ། འགྱོད་པ་དང་ནི་ཉི་ཤུ་གཅིག ། ཅེས་ཉེར་གཅིག་ལས་ལྷག་པ་མི་འབྱུང་བར་བཤད་དོ། ། གཉིས་པ་དོགས་སྤངས་ནི། འོ་ན་འདིར་མངོན་པ་གོང་མར་གྲགས་པའི་རྩ་ཉོན་དྲུག་དང༌། ཉེ་ཉོན་ཉི་ཤུའི་རྣམ་གཞག་མི་འཆད་པར། ཉོན་མོངས་ཆེ་ཆུང་གི་ས་པ་ཙམ་ཞིག་འཆད་པ་ཅི་ཞེ་ན། ལན་ལ། སྤྱིར་བཤད་པ་དང༌། སོ་སོར་ཕྱེ་བའོ། །
དང་པོ་ནི། གོང་མར་བཤད་པའི་ཀུན་འགྲོ་དང༌། ཡུལ་ངེས། དགེ་བ་དང༌། གཞན་འགྱུར་གྱི་ཐ་སྙད་རྣམས་ནི། སྤང་བྱ་དང༌། དགེ་མི་དགེ་དང༌། གཙོ་བོ་སེམས་གང་གི་འཁོར་དུ་འབྱུང་སོགས་ངེས་པར་ནུས་པའི་རྣམ་གཞག་ཁྱད་པར་ཅན་ཡིན་ཀྱང་རྩ་ཉོན་དང་ཉེ་ཉོན་གྱི་ཐ་སྙད་ནི་དེ་ཙམ་དུ་མཐའ་ཆོད་པ་མ་ཡིན་པས། འདིར་ཉོན་མོངས་ཆེ་ཆུང་དང་མ་ངེས་པའི་རྣམ་གཞག་བྱས་པ་འདི་ལེགས་པའོ། ། ཇི་ལྟར་ཞེ་ན།
རྩ་བ་དང་ཉེ་བའི་ཉོན་མོངས་པ་དེ་དག་ལས་དྲུག་ནི། སེམས་ཉོན་མོངས་པ་ཅན་ཐམས་ཅད་ལ་མི་འབྱུང་མི་སྲིད་པའི་ཚུལ་དང༌། བཅུ་ནི་དྲུག་པོ་དེ་དང་འདྲ་བ་མ་ཡིན་གྱི། ཡིད་ཁོ་ནའི་ས་པ་དང༌། སྒོམ་པས་སྤང་བར་བྱ་བ་དང༌། རང་རང་གི་སྟེང་དུ་མ་རིག་པ་ཙམ་དང་ལྡན་གྱི། རྩ་ཉོན་གཞན་དང་མི་ལྡན་པས་ཉོན་མོངས་ཆུང་ངུའི་ས་པར་བཤད་པ་ན། འདོད་ཆགས་ལ་སོགས་པ་ལྔ་པོ་ཉོན་མོངས་པ་ཆེ་ཆུང་གང་དུ་ཡང་མ་ངེས་པར་ཤུགས་ལ་རྟོགས་ནུས་པའི་ཕྱིར་རོ། ། གཉིས་པ་སོ་སོར་བཤད་པ་ལ་གཉིས་ཏེ། རྩ་ཉོན་གྱི་དོགས་གཅོད་དང༌།
ཉེ་ཉོན་གྱི་དོགས་གཅོད་དོ། ། དང་པོ་ནི། སེམས་བྱུང་གི་སྡེ་ཚན་འཆད་པའི་སྐབས་འདིར། རྩ་ཉོན་གྱི་དབྱེ་བ་སྤྱིར་མ་བཤད་པ་ནི་མ་ཡིན་ཏེ། ཇི་སྐད་དུ། རྨོངས་དང༌། ཞེས་དང༌། ལྟ་དང་ལྡན། ཞེས་དང༌། ཉོན་མོངས་བཞི་དང་ཞེས་དྲུག་ཀའི་མིང་བཤད་པའི་ཕྱིར།
དེ་ལྟ་ན་ཡང་སྡེ་ཚན་ལོགས་པར་མི་འཆད་པ་ནི། ལྟ་བ་ནི་ཤེས་རབ་ཡིན་པས་སེམས་ཀྱི་ས་མང་དུ་འདུས་པ་དང༌། ཆགས་སོགས་བཞི་ནི་འདིར་བཤད་པའི་སྡེ་ཚན་ལྔ་པོ་གང་དུ་ཡང་བསྡུ་མི་ནུས་པ་དང༌། མ་རིག་པ་གཅིག་པུ་ནི་ཉོན་མོངས་ཆེན་པོའི་ས་པར་བཤད་ཟིན་པས་སོ། ། གཉིས་པ་ཉེ་ཉོན་གྱི་དོགས་སྤོང་ནི། གཞུང་འགྲེལ་འདིར་ཡང་གོང་མ་པ་དག་ལ་གྲགས་པའི་ཉི་ཤུ་པོ་མ་བཤད་པ་ནི་མ་ཡིན་ཏེ། བཅུ་བདུན་ནི་རྩ་བ་ཉིད་ན་དངོས་སུ་གསལ་ཞིང༌། ཤེས་བཞིན་མ་ཡིན་པ་དང༌། རྣམ་གཡེང་དང༌། བརྗེད་ངེས་གསུམ་ནི།
སེམས་ཀྱི་ས་མང་པོ་པའི་ནང་དུ་བསྡུ་བར་འགྲེལ་པ་ཉིད་ལས་བཤད་པའི་ཕྱིར། དེ་ལྟ་ན་ཡང༌། ཉེ་ཉོན་ཞེས་སྡེ་ཚན་གཅིག་ཏུ་བསྡུས་པ་ལས། ཉོན་མོངས་ཆེ་ཆུང་གི་ས་པ་སོ་སོར་ཕྱེ་ན་ལེགས་པ་ཡིན་ཏེ། རྐང་གྲངས་མ་ཚང་བ་མེད་ཀྱི་སྟེང་དུ། སེམས་གང་ལ་ཉོན་མོངས་པ་གང་ཞིག་འབྱུང་བབདེ་བླག་ཏུ་རྟོགས་པར་ནུས་པའི་ཕྱིར། འོ་ན་ཆགས་སོགས་བཞི་པོ་ཡང་ཉོན་མོངས་པ་ཆུང་ངུའི་ས་པར་འགྱུར་ཏེ། གང་རུང་གཅིག་དང་ལྡན་ན་རང་རང་གི་སྟེང་དུ་མ་རིག་པ་མ་གཏོགས། གཞན་བཞི་པོ་དག་དང༌། མཚུངས་པར་ལྡན་པ་མི་སྲིད་པའི་ཕྱིར་སྙམ་ན།
དེར་ཐལ་བ་མེད་དེ། བག་མེད་པ་ལ་སོགས་པའི་ཉོན་མོངས་པ་ལྔ་པོ་དག་ངེས་པར་ལྡན་པས་ཁྱབ་པའི་ཕྱིར་རོ། ། དེ་ཙམ་ཞིག་ནི་ཉོན་མོངས་ཆུང་ངུའི་ས་པ་དག་ལ་ཡང་ཡོད་པ་མ་ཡིན་ནམ་ཞེ་ན། ཡོད་མོད། ཉོན་མོངས་ཆུང་ངུའི་ས་པ་དག་ནི་རྩ་ཉོན་གྱི་ནང་ནས། མ་རིག་པ་གཅིག་པུ་མ་གཏོགས་གཞན་གང་དང་ཡང་མཚུངས་པར་མི་ལྡན་པའོ། ། ཆགས་སོགས་ནི་རྩ་བའི་ཉོན་མོངས་པ་གཉིས་གཉིས་དང་མཚུངས་པར་ལྡན་དགོས་པའོ། ། དེ་ཙམ་ཞིག་ནི་ལྟ་བ་ལ་ཡང་ཡོད་པ་མ་ཡིན་ནམ་ཞེ་ན། ཡོད་མོད། ཆུང་ངུའི་ས་པར་འཇོག་བྱེད་སྒོམ་པས་སྤང་པར་བྱ་བ་ཁོ་ན་ཡིན་པ་དེ་འདི་ལ་མེད་དོ། །
དྲུག་པ་མ་ངེས་པའི་ས་བཤད་པ་ལ། དངོས་དང༌། དོགས་པ་སྤངས་པའོ། ། དང་པོ་ནི། རྩ་འགྲེལ་ན་དངོས་སུ་མེད་ཀྱང༌། དོན་གྱིས་ཐོབ་པ་ནི། ཇི་སྐད་དུ། རྟོག་དང་དཔྱོད་དང་འགྱོད་པ་དང༌། ། གཉིད་དང་ཁོང་ཁྲོ་ཆགས་རྣམས་དང༌། ། ང་རྒྱལ་ཐེ་ཚོམ་ཞེས་བྱ་བ། །
བརྒྱད་ནི་ངེས་པ་མིན་པར་བཤད། ། ཅེས་པའོ། ། སྤྱིར་སེམས་ལས་བྱུང་བ་ཡིན་ཞིང༌། སྡེ་ཚན་ལྔ་པོ་དེར་མ་ངེས་པས་ན་མ་ངེས་པ་ཞེས་བྱའོ། ། ཇི་ལྟར་ཞེ་ན། སེམས་ཀྱི་ས་མང་པོ་པ་ནི་མ་ཡིན་ཏེ། སེམས་ཐམས་ཅད་ཀྱི་འཁོར་དུ་འབྱུང་བར་མ་ངེས་པའི་ཕྱིར། དགེ་བའི་ས་པའང་མ་ཡིན་ཏེ། དགེ་བའི་སེམས་ཐམས་ཅད་ཀྱི་འཁོར་དུ་འབྱུང་བར་མ་ངེས་པའི་ཕྱིར། མི་དགེ་བ་དང༌།
ཉོན་མོངས་པའི་ས་པའང་མ་ཡིན་ཏེ། དེ་དང་དེའི་སེམས་ཐམས་ཅད་ཀྱི་འཁོར་དུ་འབྱུང་བར་མ་ངེས་པའི་ཕྱིར། ཉོན་མོངས་ཆུང་ངུའི་ས་པ་མ་ཡིན་ཏེ། དེར་འཇོག་བྱེད་ཀྱི་རྒྱུ་མཚན་གསུམ་པོ་མ་ཚང་བའི་ཕྱིར། ཇི་ལྟར་ཞེ་ན། རྟོག་དཔྱོད་གཉིས་ལ་རྒྱུ་མཚན་གསུམ་ཀ་མ་ཚང་བ་དང༌། གཉིད་ལ་དང་པོ་ཚང་ཡང༌། སྒོམ་སྤང་ཁོ་ན་ཡིན་པ་དང༌། མ་རིག་པ་ཙམ་དང༌། མཚུངས་པར་ལྡན་པ་དེ་མ་ཚང༌།
ཆགས་སྡང་གཉིས་ལ་མ་རིག་པ་ཙམ་དང་ལྡན་པ་དེ་ཚང་ཡང༌། གཞན་གཉིས་པོ་མ་ཚང་བ་དང༌། ང་རྒྱལ་དང་ཐེ་ཚོམ་ལ་ནི་སྒོམ་སྤངས་ཁོ་ན་ཡིན་པ་དེ་མ་ཚང་བའི་ཕྱིར་རོ། ། གཉིས་པ་ནི། འོ་ན་རྩ་འགྲེལ་གཉིས་སུ། དེ་དག་ལ་མ་ངེས་པའི་ས་ཞེས་སུ་མི་འཆད་པ་ཅི་ཞེ་ན། སྡེ་ཚན་ལྔ་པོ་དེ་དང་དེར་འཇོག་བྱེད་ཀྱི་རྒྱུ་མཚན། ཇི་སྐད་དུ། ཏིང་ངེ་འཛིན་སེམས་ཐམས་ཅད་ལ། ། ཞེས་དང༌།
བརྩོན་འགྲུས་རྟག་ཏུ་དགེ་ལ་འབྱུང༌། ། ཞེས་དང༌། ཉོན་མོངས་ཅན་ལ་རྟག་ཏུ་འབྱུང༌། ། ཞེས་དང༌། མི་དགེ་ལ་ནི། ཞེས་དངོས་སུ་བསྟན་པ་ན། བརྒྱད་པོ་འདི་དག་དེ་དང་དེའི་ས་པ་མ་ཡིན་པར་དོན་གྱིས་གོ་བའི་ཕྱིར་མ་བཤད་དོ། ། འོ་ན་ཉོན་མོངས་ཆུང་ངུའི་ས་པར་འཇོག་བྱེད་འདིར་དངོས་སུ་མ་བཤད་པས། བརྒྱད་པོ་དག་དེར་དོགས་པ་འབྱུང་སྲིད་པ་མ་ཡིན་ནམ་ཞེ་ན། མ་ཡིན་ཏེ།
བཅུ་པོ་དེ་ལ་བཤད་མ་ཐག་པའི་ཆོས་གསུམ་པོ་ཚང་བར་ཕྲ་རྒྱས་བསྟན་པ་ནས་འཆད་པས། བརྒྱད་པོ་ལ་དེ་མ་ཚང་བར་དོན་གྱིས་གོ་ནུས་པའོ། ། ཞིབ་མོར་དཔྱད་ན་འདི་ལྟར་ཡིན་ཏེ། སྤྱིར་ཉོན་མོངས་པ་ཆེ་ཆུང་ཞེས་པ་ནི་རྩ་ཉོན་ལ་བྱ་བ་ཡིན་ཏེ། ཉེ་ཉོན་ནི་ཉོན་མོངས་པ་མཚན་ཉིད་པར་མི་འཆད་པའི་ཕྱིར་རོ། ། རྩ་ཉོན་ལའང༌། རྣམ་ཤེས་དྲུག་ཀའི་འཁོར་དུ་འབྱུང་བ་དང༌། སྤང་བྱ་གཉིས་ཀའི་རིགས་ཡོད་པ་དང༌། རང་དང་བཅས་པའི་རྩ་ཉོན་གཉིས་ཤིག་ལྷན་ཅིག་ཏུ་འབྱུང་བ་རྣམས་ལ་ནི། ཉོན་མོངས་པ་ཆེན་པོ་ཞེས་བྱ་ལ།
ཡིད་ཁོ་ནའི་འཁོར་དུ་འབྱུང་བ་དང༌། སྒོམ་སྤང་ཁོ་ན་ཡིན་པ་དང༌། རྩ་ཉོན་གཞན་དང་མ་འདྲེས་པ་དེ་ལ་ནི་ཉོན་མོངས་པ་ཆུང་ངུ་ཞེས་བྱའོ། ། དེ་ལྟར་ཉེ་ཉོན་འདིར་བཤད་པ་བཅུ་བདུན་གྱི་ནང་ནས། རྩ་ཉོན་ཆེན་པོ་དང་ལྷན་ཅིག་པ་དུ། ཆུང་ངུ་དང་ལྷན་ཅིག་པ་དུ། ཞེ་ན། ཆེན་པོ་ལའང་མི་དགེ་བ་ཡིན་མིན་གཉིས་སུ་ཕྱེ་ནས། དང་པོ་དང་ལྷན་ཅིག་པ་ནི་མེད་པ་རྣམ་གཉིས་སོ། ། སྤྱིར་རྩ་ཉོན་ཆེན་པོ་ཐམས་ཅད་ཀྱི་འཁོར་དུ་འབྱུང་བ་ནི་མ་དད་པ་ལ་སོགས་པ་ལྔའོ། །
རྩ་ཉོན་ཆུང་ངུའི་འཁོར་དུ་འབྱུང་བ་ནི་ཁྲོ་བ་ལ་སོགས་པ་བཅུ་པོ་རྣམས་སོ། ། དེའི་ཕྱིར་ཉེ་ཉོན་ལྔ་པོ་དང་བཅུ་པོ་དག་ལ་ཉོན་མོངས་ཆེན་པོའི་ས་པ་དང་ཆུང་ངུའི་ས་པ་ཞེས་བྱའོ། ། འོ་ན་ཉོན་མོངས་ཆུང་ངུའི་ས་པ་རྣམས་ཆེན་པོའི་འཁོར་དུ་དང༌། ཆེན་པོའི་ས་པ་རྣམས་ཆུང་ངུའི་འཁོར་དུ་མི་འབྱུང་བའི་ཁྱབ་པ་ངེས་སམ་ཞེ་ན། རྩ་ཉོན་ཆུང་ངུའི་འཁོར་དུ་ནི་ཆེན་པོའི་འཁོར་རྣམས་འབྱུང་སྟེ། མི་དགེ་ལས་ནི་མ་འདྲེས་དང༌། ། ལྟ་དང་ལྡན་ལའང་ཉི་ཤུ་འབྱུང༌། ། ཞེས་འཆད་པའི་ཕྱིར། ཆེན་པོའི་འཁོར་དུ་ནི་ཅིག་ཤོས་འབྱུང་བར་མ་ངེས་ཏེ། ཇི་སྐད་དུ།
ཉོན་མོངས་བཞི་དང་ཁྲོ་སོགས་དང༌། ། འགྱོད་པ་དང་ནི་ཉི་ཤུ་གཅིག ། ཞེས་འཆད་པའི་ཕྱིར་རོ། ། དེས་ན་ཉོན་མོངས་པ་ཆེ་ཆུང་གཉིས་ཀའི་འཁོར་དུ་འབྱུང་བའི་ཉེ་ཉོན་རྣམས་ལ་ནི་ཆེན་པོའི་ས་པ་ཞེས་བྱ་ལ། ཆེན་པོའི་འཁོར་དུ་འབྱུང་བའི་ངེས་པ་མེད་ཅིང༌། འབྱུང་ཕྱིན་ཆད་ཆུང་ངུའི་འཁོར་དུ་ངེས་པར་འབྱུང་དགོས་པའི་ཕྱིར་ན། ཉོན་མོངས་ཆུང་ངུའི་ས་པ་ཞེས་བྱའོ། ། ཆེ་ཆུང་གཉིས་ཀའི་འཁོར་ལ་ཆེན་པོའི་འཁོར་དང༌། ཆུང་ངུའི་ཁོ་ནའི་འཁོར་ལ་ཆུང་ངུའི་འཁོར་ཞེས་འཇོག་པ་འདི་ནི། འཇིག་རྟེན་གྱི་གཞུང་ལུགས་དང་མཐུན་ཞིང༌།
ཡང་དེ་ལས་ཟློག་སྟེ། ཆེན་པོ་ཁོ་ནའི་འཁོར་དུ་འབྱུང་བ་ཞིག་ཡོད་ན། ཆེ་ཆུང་གཉིས་ཀའི་འཁོར་ལ་ཆུང་ངུའི་འཁོར་ཞེས་ཐ་སྙད་འཇོག་པར་རིགས་ཀྱང༌། འདིར་ནི་དེ་འདྲ་སྲིད་པ་མ་ཡིན་ཏེ། ཆེན་པོའི་འཁོར་དྲུག་པོ་དེ་དང་མི་ལྡན་པའི་ཉོན་མོངས་ཅན་གྱི་སེམས་མི་སྲིད་པའི་ཕྱིར། གལ་ཏེ་འོ་ན། མངོན་པ་གོང་མར་གཞན་འགྱུར་ཞེས་བཤད་པ་དང༌། འདིར་མ་ངེས་པའི་སར་བཤད་པ་གཉིས་ཀྱི་ཁྱད་པར་ཅི་ཞེ་ན། འདིར་མ་ངེས་པའི་གོ་བ་ནི་སེམས་བྱུང་གི་སྡེ་ཚན་ལྔ་པོ་གང་རུང་དུ་མ་ངེས་ཞེས་བྱ་བ་དེ་ཡིན་ལ། གོང་མའི་ལུགས་ལའང་སེམས་བྱུང་གི་སྡེ་ཚན་དྲུག་པོ་དེ་ལས་གཞན་དུ་གྱུར་པས་ན་གཞན་གྱུར་ཞེས་འཆད་པར་རིགས་ན་ཡང༌།
འཆད་པ་པོ་རྣམས་ཀྱིས་ནི་དེར་མི་འཆད་པར། དགེ་མི་དགེ་ལུང་མ་བསྟན་གསུམ་པོ་གང་དུ་ཡང་འགྱུར་དུ་རུང་བས། ཞེས་འཆད་པ་ལ་ནི་ཡིད་བརྟན་མེད་དེ། ཀུན་འགྲོ་དང་ཡུལ་ངེས་དག་ཀྱང་དེར་ཐལ་བས་སོ། ། འོ་ན་དེར་སྡེ་ཚན་དྲུག་ཏུ་བཤད་པ་དང༌། འདིར་སྡེ་ཚན་ལྔར་བཤད་པའི་རྒྱུ་མཚན་ཁྱད་པར་གང་ཞེ་ན། དེར་བཤད་པ་ནི་སྤྱིར་སེམས་བྱུང་ཐམས་ཅད་སྡེ་ཚན་དྲུག་པོ་དེར་བསྡུས་པ་ཡིན་ལ། འདིར་བཤད་པ་ནི། ཇི་སྐད་དུ། སེམས་དང་སེམས་བྱུང་ངེས་ལྷན་ཅིག །
ཅེས་གཙོ་སེམས་གང་དང་ངེས་པར་ལྷན་ཅིག་ཏུ་སྐྱེ་བའི་སེམས་བྱུང་གི་སྡེ་ཚན་རྣམས་བཤད་པའོ། ། མ་ངེས་པ་བརྒྱད་པོ་རྣམས་ལ་ནི་གཙོ་སེམས་གང་དང་ལྷན་ཅིག་ཏུ་སྐྱེ་བའི་ངེས་པ་ཡང་ཡོད་པ་མ་ཡིན་ཏེ། ཡོད་ན་སྡེ་ཚན་ལྔ་པོ་གང་རུང་དུ་ཐལ་བས་སོ། ། འོ་ན་ཉོན་མོངས་ཆུང་ངུའི་ས་པ་བཅུ་པོ་ཡང་མ་ངེས་པའི་ས་པ་ཉིད་དུ་ཐལ་བར་འགྱུར་ཏེ། གཙོ་སེམས་གང་དང་ལྷན་ཅིག་འབྱུང་ངེས་པ་མེད་པའི་ཕྱིར་སྙམ་ན། གཏན་ཚིགས་མ་གྲུབ་སྟེ། སྒོམ་སྤང་དུ་གྱུར་པའི་མ་འདྲེས་པའི་མ་རིག་པ་ཙམ་དང་མཚུངས་པར་ལྡན་པའི་གཙོ་སེམས་ཀྱི་འཁོར་དུ་འབྱུང་བའི་ཕྱིར། དེ་དག་གི་ཤེས་བྱེད་ཀྱང་གནས་ལྔ་པ་ནས་བཅུ་པོ་འདི་ཉེ་ཉོན་རང་དབང་ཅན་བཞི་དང༌། དྲི་མ་དྲུག་ཅེས་པའི་སྡེ་ཚན་གཉིས་སུ་བསྡུས་ནས་འདིར་བསྟན་གྱི་འཇོག་བྱེད་ཀྱི་ཆོས་གསུམ་ལྡན་དུ་བཤད་པས་སོ། ། དེ་ཡང་ཇི་སྐད་དུ།
དེ་ལས་གཞན་ནི་སྒོམ་སྤང་བྱ། ། རང་དབང་དེ་བཞིན་དྲི་རྣམས། ། ཞེས་དང༌། ཉེ་བའི་ཉོན་མོངས་རང་དབང་ཡང༌། ། ཡིད་ཀྱི་རྣམ་ཤེས་ས་པ་ཡིན། ། ཞེས་བཅུ་ཀ་ཡང་མ་རིག་པ་ཙམ་དང་མཚུངས་པར་ལྡན་པས་རང་དབང་ཅན་ཡིན་པ་དང༌། རང་དབང་ཅན་གང་ཡིན་ཐམས་ཅད་སྒོམ་སྤངས་དང་ཡིད་ཀྱི་ས་པ་ཁོ་ནར་བཤད་པའི་ཕྱིར་རོ། ། གཉིས་པ་ཁམས་གང་ན་གང་ཡོད་པ་ནི། ཇི་སྐད་དུ། དེ་ལས་འགྱོད་གཉིས་མི་དགེ་རྣམས། །
བསམ་གཏན་དང་པོ་དག་ན་མེད། ། རྟོག་པའང་བསམ་གཏན་ཁྱད་པར་ཅན། ། དེ་ཡི་གོང་ན་དཔྱོད་པ་ཡང༌། ། ཞེས་དང༌། འདོད་དང་བསམ་གཏན་དང་པོ་ན། ། གཡོ་སྒྱུ་ཚངས་པས་འབྲིད་ཕྱིར་རོ། ། རྨུགས་རྒོད་རྒྱགས་པ་ཁམས་གསུམ་ན། ། གཞན་དག་འདོད་ཁམས་ལས་སྐྱེས་པ། ། ཞེས་གསུངས་སོ། ། དེ་དག་གི་དོན་ནི།
སེམས་བྱུང་བཞི་བཅུ་རྩ་དྲུག་བཤད་པ་དེ་ལས། མ་ངེས་པའི་ནང་གི་འགྱོད་པ་དང༌། གཉིད་ཅེས་བྱ་བ་གཉིས་དང༌། མི་དགེ་བ་རྣམས་ཞེས་པ་མི་དགེ་བའི་ས་པར་བཤད་པ་གཉིས་དང༌། ཁོང་ཁྲོ་བ་དང༌། ཉོན་མོངས་ཆུང་ངུའི་ས་པ་རྣམས་ཀྱི་ནང་ནས། གཡོ་སྒྱུ་གཉིས་དང་རྒྱགས་པ་སྟེ་གསུམ་པོ་མ་གཏོགས་པ་བདུན་སྟེ་བཅུ་གཉིས་པོ་རྣམས་ནི་བསམ་གཏན་དང་པོ་དག་ན་མེད་དེ། འགྱོད་པ་ནི་ཡིད་མི་བདེ་དང་མཚུངས་ལྡན་དུ་འབྱུང་བར་ངེས་ལ། དེར་ནི་ཡིད་མི་བདེ་སྤངས་པའི་ཕྱིར་དང༌། གཉིད་ལ་ཡང་ཆགས་པ་དང་བྲལ་བའི་ཕྱིར་དང༌།
ཀུན་ནས་མནར་སེམས་ཀྱི་གཞི་དགུ་མེད་པས་ཁོང་ཁྲོ་བ་མེད་ལ། དེ་མེད་པས་དེ་ལ་བཏགས་པའི་ཁྲོ་བ་དང༌། འཁོན་དུ་འཛིན་པ་དང༌། ཕྲག་དོག་དང༌། འཚིག་པ་དང༌། རྣམ་པར་འཚེ་བ་རྣམས་མེད་ཅིང༌། མི་དགེ་བ་མེད་པས་མེད་པ་རྣམ་གཉིས་དང་འཆབ་པ་མེད་ཅིང༌། ཡོ་བྱད་ལ་འཛིན་པ་མེད་པས་སེར་སྣའང་མེད་པའི་ཕྱིར་རོ། ། བསམ་གཏན་དང་པོའི་དངོས་གཞི་ཁྱད་པར་ཅན་ཡན་ཆད་ན་རྟོག་པ་དང༌། གཉིས་པ་ཡན་ཆད་ན་དཔྱོད་པའང་མེད་དེ།
དེ་དང་དེར་དེ་དག་ལ་ཆགས་པ་དང་བྲལ་བའི་ཕྱིར། ཡང་ཞེས་བྱ་བའི་སྒྲ་ནི་བཤད་མ་ཐག་པ་བཅུ་གཉིས་པོ་དེར་མ་ཟད། གཡོ་སྒྱུ་གཉིས་ཀྱང་མེད་པར་སྟོན་པ་ཡིན་ཏེ། དེ་ཡན་ཆད་དུ་འཁོར་དང་མ་འབྲེལ་བས། དེ་བསླུ་བའི་ཀུན་སློང་མི་འབྱུང་བའི་ཕྱིར་རོ། ། དེ་ལྟར་ན་གང་མེད་པར་བཤད་པ་དེ་དག་གི་ལྷག་མར་གྱུར་པའི་སེམས་ལས་བྱུང་བ་ཇི་སྐད་བཤད་པ་དེ་དག་ནི། ཁམས་གོང་མ་གཉིས་པོ་དག་ན་ཡོད་དོ། ། ཞེས་བརྗོད་པར་བྱའོ། ། གཙོ་བོ་སེམས་ལའང་རྣམ་པར་ཤེས་པའི་ཚོགས་དྲུག་ལས། སྣ་ལྕེའི་རྣམ་ཤེས་གཉིས་མ་གཏོགས་པ་དག་ཡོད་པར་འཆད་མོད།
བསམ་གཏན་གཉིས་པ་ཡན་ཆད་ན་རྣམ་པར་ཤེས་པའི་ཚོགས་དང་པོ་ལྔ་ཆར་ཡང་མེད་པར་འཆད་པ་ཉིད་ཆོས་མངོན་པའི་རྣམ་པར་བཞག་པའོ། ། གསུམ་པ་སེམས་གང་གི་འཁོར་དུ་སེམས་བྱུང་དུ་ཞིག་འབྱུང་བ་ལ་གཉིས་ཏེ། གཞུང་དོན་དངོས་དང༌། གཞན་གྱིས་མ་བརྟགས་པའི་རྣམ་པར་དཔྱོད་པ་འགའ་ཞིག་བཅུག་པའོ། ། དང་པོ་ནི། ཇི་སྐད་དུ། འདོད་པའི་དགེ་བའི་སེམས་ལ་ནི། ། རྟོག་དང་སྤྱོད་དང་བཅས་པའི་ཕྱིར། ། སེམས་ལས་བྱུང་བ་ཉི་ཤུ་གཉིས། ། ལ་ལ་དག་ཏུ་འགྱོད་པ་བསྣན། །
མི་དགེ་ལས་ནི་མ་འདྲེས་དང༌། ། ལྟ་དང་ལྡན་ལའང་ཉི་ཤུ་འབྱུང༌། ། ཉོན་མོངས་བཞི་དང་ཁྲོ་སོགས་དང༌། ། འགྱོད་པ་དང་ནི་ཉི་ཤུ་གཅིག ། བསྒྲིབས་ལ་བཅོ་བརྒྱད་ལུང་མ་བསྟན། ། གཞན་ལ་བཅུ་གཉིས་དག་ཏུ་འདོད། ། གཉིད་ནི་ཀུན་ལ་མི་འགལ་ཕྱིར། ། གང་ལ་ཡོད་པ་དེ་བསྣན་ནོ། ། ཞེས་གསུངས། དངོས་བསྟན་ནི་འདོད་པའི་སེམས་ཀྱི་དབང་དུ་བྱས་པས་གོ་བར་ཟད་ལ།
དེ་ལྟར་བཤད་པ་དེ་དང༌། གོང་དུ་ཇི་ལྟར་བཤད་ཟིན་པའི་རིགས་པས་དཔགས་ན། བསམ་གཏན་རྟོག་དཔྱོད་བཅས་པ་ཡི། ། དགེ་བའི་སེམས་ལ་ཉི་ཤུ་གཉིས། ། མ་འདྲེས་པ་ཡི་མ་རིག་དང༌། ། ལྟ་དང་ལྡན་ལ་རྟོག་དཔྱོད་དང༌། ། བཅས་མ་བཅས་པའི་དབྱེ་བ་ཡིས། ། བཅོ་བརྒྱད་བཅུ་དྲུག་རིམ་བཞིན་ནོ། ། ཉོན་མོངས་གསུམ་དང་རྒྱགས་པ་དང༌། ། ལྷན་ཅིག་པ་ལ་གཡོ་སྒྱུ་དང༌། །
རྟོག་དཔྱོད་ཡོད་མེད་དབྱེ་བ་ཡིས། ། བཅུ་དགུ་བཅུ་བདུན་རིམ་བཞིན་ཏེ། ། གོང་མ་རང་རང་བསྣན་པས་སོ། ། བསམ་གཏན་དང་པོར་ཉོན་མོངས་པ། ། ཆུང་ངུའི་ས་པ་རྣམ་གསུམ་སྟེ། ། གོང་དུ་རྒྱགས་པ་གཅིག་པུའོ། ། གོང་མ་གཉིས་ཀྱི་སྒྲིབ་པ་ལ། ། རྟོག་དཔྱོད་ཡོད་མེད་དབྱེ་བ་ཡིས། ། བཅོ་བརྒྱད་བཅུ་དྲུག་རིམ་བཞིན་དེ། ། མ་བསྒྲིབས་པ་ལའང་དེར་དབྱེ་བས། །
བཅུ་དང་བཅུ་གཉིས་རིམ་བཞིན་ནོ། ། སྐབས་དེར་མ་འདྲེས་པའི་མ་རིག་པ་ཞེས་བྱ་བ་ནི། མངོན་པ་གོང་མ་ལས། རྟེན་མ་འདྲེས་པ་དང༌། མཚུངས་ལྡན་མ་འདྲེས་པ་གཉིས་སུ་བཤད་ནས། དང་པོ་ནི། ཉོན་ཡིད་ཁོ་ནའི་འཁོར་དང༌། སྒོམ་སྤངས་ཁོ་ནར་ངེས་པ་ཡིན་ལ། གཉིས་པ་ནི། ཡིད་ཤེས་ཁོ་ནའི་འཁོར་དང༌།
བདེན་པ་རྣམས་ལ་རྨོངས་པས་མཐོང་སྤངས་ཁོ་ནར་འདོད་ལ། དེ་ཡང་རྩ་ཉོན་གཞན་དང་མ་འདྲེས་པས་མ་འདྲེས་པ་ཡིན་གྱི། ཉེ་ཉོན་གཞན་དང་མ་འདྲེས་པས་མ་འདྲེས་པ་ནི་མ་ཡིན་ཏེ། ཇི་སྐད་དུ། རྨུགས་པ་དང༌། རྒོད་པ་དང༌། མ་དད་པ་དང༌། ལེ་ལོ་དང༌། བག་མེད་པ་ནི་ཉོན་མོངས་པ་ཐམས་ཅད་དང་མཚུངས་པར་ལྡན་ནོ། ། ཞེས་བཤད་པས་སོ། །
དེ་བཞིན་དུ། ལུགས་འདིར་ཡང༌། མཚུངས་ལྡན་མ་འདྲེས་པས་མ་འདྲེས་པར་འཇོག་པ་དང༌། དེ་ཡང་མཐོང་སྤངས་ཁོ་ནར་འདོད་དགོས་པ་ཡིན་ཏེ། རྟེན་མ་འདྲེས་པ་ནི་འདིར་མི་འདོད་པ་དང༌། ཡུལ་ལ་རྨོངས་པའི་མ་རིག་པ་ནི་ཆགས་སོགས་གཞན་དང་མཚུངས་པར་ལྡན་པ་ལ་འགལ་བ་མེད་པའི་ཕྱིར། གལ་ཏེ་འོ་ན། ཉོན་མོངས་ཆུང་ངུའི་ས་པ་དག་དང་མཚུངས་པར་ལྡན་པའི་མ་རིག་པ་དེ་མ་འདྲེས་པའི་མ་རིག་པར་འདོད་དགོས་ཏེ། ཆགས་སོགས་གཞན་དང་མཚུངས་པར་མི་ལྡན་པའི་མ་རིག་པ་ཙམ་ཡིན་པའི་ཕྱིར། སྙམ་ན།
རྟགས་མ་གྲུབ་སྟེ། ཁྲོ་བ་སོགས་བཅུ་པོ་མ་རིག་པ་ལས་གཞན་དང་མཚུངས་པར་མི་ལྡན་ཡང༌། དེ་དུས་ཀྱི་མ་རིག་པ་དེ་གཞན་དང་མཚུངས་པར་ལྡན་པ་མི་འགལ་བའི་ཕྱིར། དཔེར་ན་ཁོང་ཁྲོ་དེ་འདོད་ཆགས་དང་མཚུངས་པར་མི་ལྡན་ཀྱང༌། དེ་དང་ལྡན་པའི་མ་རིག་པ་དེ་ཆགས་སོགས་དང་མཚུངས་པར་ལྡན་པ་བཞིན་ནོ། ། དེ་ཡང་མ་རིག་པ་དེའི་རིགས་ལ་ཆགས་སོགས་ཀུན་དང་མཚུངས་ལྡན་ཡིན་པས་ཚོགས་པ་ཡིན་གྱི། དུས་གཅིག་ཏུ་ཉོན་མོངས་པ་ཀུན་དང་མཚུངས་ལྡན་དུ་ཡོད་དགོས་པ་ནི་མ་ཡིན་ཏེ། གཞན་དུ་ན་ཉོན་མོངས་བཞི་དང༌། མཚུངས་ལྡན་ལ་ཉི་ཤུ་རྩ་གཅིག་གི་གྲངས་ངེས་བྱས་པ་དེ་ཉམས་པར་ཐལ་བས་སོ། ། དེས་ན་ཡུལ་ལ་རྨོངས་པའི་མ་རིག་པ་ནི་ཆག་སོགས་གཞན་དང་ལྷན་ཅིག་ཏུ་མི་གནས་པའི་ཚེ་ཡང༌།
མ་འདྲེས་པའི་མ་རིག་པར་འཇོག་པ་མ་ཡིན་ཏེ། ཆགས་སོགས་གཞན་དང་མཚུངས་ལྡན་དུ་འབྱུང་བའི་རིགས་ཅན་གྱི་མ་རིག་པ་ཡིན་པའི་ཕྱིར་རོ། ། ཡང་ཇི་སྐད་དུ། ལྟ་དང་ལྡན་ལའང་ཉི་ཤུ་འབྱུང༌། ། ཞེས་པའི་ལྟ་བ་ནི་ཕྱི་མ་གསུམ་གྱི་དབང་དུ་བྱས་པ་ཡིན་ཏེ། འཇིག་མཐར་གཉིས་ནི་མཐའ་གཅིག་ཏུ་ལུང་མ་བསྟན་ཁོ་ནར་ངེས་པའི་ཕྱིར་རོ། ། ཡང་ཇི་སྐད་དུ། ཉོན་མོངས་བཞི་དང་ཁྲོ་སོགས་དང༌། ། ཞེས་པར། མ་རིག་པ་དང་ལྟ་བའི་ལྷག་མར་གྱུར་པའི་ཉོན་མོངས་པ་བཞི་པོ་ནི།
ཕན་ཚུན་དུ་མཚུངས་ལྡན་མ་ཡིན་པས་ཁྱབ་པར་སྟོན་པ་ཡིན་ཏེ། འདིར་མཚུངས་ལྡན་དུ་བཤད་པ་རྣམས་ནི་སྲིད་ལྡན་གྱི་དབང་དུ་བྱས་པ་ཡིན་གྱི། ངེས་ལྡན་གྱི་དབང་དུ་བྱས་པ་མ་ཡིན་པས་ན། གཞན་དང་ལྡན་པ་སྲིད་ན་འདིའི་སྐབས་ཀྱི་གྲངས་ངེས་རྣམས་འཆོལ་བར་འགྱུར་བའི་ཕྱིར། ཁྲོ་སོགས་བཅུ་པོ་ཕན་ཚུན་དུ་མི་ལྡན་པས་ཁྱབ་པ་ནི། རྣལ་འབྱོར་སྤྱོད་པ་པ་དག་གི་འདོད་པའང་ཡིན་ཏེ། ཀུན་ལས་བཏུས་ལས། ཇི་སྐད་དུ། ཁྲོ་བ་ལ་སོགས་པའི་ཉེ་བའི་ཉོན་མོངས་པ་རྣམས་ནི། ཕུན་ཚུན་མཚུངས་པར་ལྡན་པ་མ་ཡིན་ནོ། །
ཞེས་གསུངས་པས་སོ། ། འདིའི་དོན་ལ་གཞན་དག གདགས་གཞི་མཚུངས་ལྡན་ཡིན་མིན་གྱི་སྒོ་ནས་འབྱེད་པ་ནི་དགོངས་པ་མ་ཡིན་ཏེ། དེ་ལྟ་ན་གཏི་མུག་གི་ཆར་གཏོགས་པའི་ཉེ་ཉོན་ཐམས་ཅད་ཉེ་ཉོན་ཀུན་དང་མཚུངས་ལྡན་དུ་ཐལ་བས་སོ། ། གདགས་གཞི་མི་འགལ་བ་ལ་གདགས་ཆོས་མི་འགལ་བའི་ཁྱབ་པ་མ་ངེས་པ་ཁོ་ནར་མ་ཟད། གདགས་གཞི་འགལ་བ་ལ་འགལ་བའི་ཁྱབ་པ་ཡང་མ་ངེས་ཏེ། རྒོད་པ་འདོད་ཆགས་ཀྱི་ཆར་གཏོགས་སུ་བཤད་ཀྱང༌། ཁོང་ཁྲོ་དང་མཚུངས་ལྡན་དུ་འབྱུང་བར་འདོད་པ་ནི། གོང་མའི་ལུང་དྲངས་མ་ཐག་པ་ལས་སོ། ། ཡང་ཆགས་སོགས་བཞི་པོ་ཕན་ཚུན་དུ་མཚུངས་པར་མི་ལྡན་པའི་ཁྱབ་པ་ནི་གོང་མ་བ་དག་གི་བཞེད་པ་མ་ཡིན་ཏེ།
ཀུན་ལས་བཏུས་སུ། ཁོང་ཁྲོ་དང་ཐེ་ཚོམ་གཉིས། འདོད་རྒྱལ་ལྟ་བ་གསུམ་དང་ཕན་ཚུན་དུ་མཚུངས་ལྡན་མ་ཡིན་པར་བཤད་ཅིང་གཉིས་པོ་ཕན་ཚུན་དང༌། གསུམ་པོ་ཕན་ཚུན་དུ་མཚུངས་ལྡན་དུ་བཤད་པའི་ཕྱིར། གཉིས་པ་བོད་ཀྱི་སློབ་དཔོན་གཞན་གྱིས་མ་བརྟགས་པའི་དཔྱད་པ་བཅུག་པ་ནི། འདིར་མཚུངས་ལྡན་གྱི་གྲངས་ངེས་བཤད་པ་དེ་དག་ནི། གཙོ་བོ་སེམས་དེ་དང་དེའི་རྒྱུན་ལ་ལྟོས་ནས་འབྱུང་སྲིད་པའི་དབང་དུ་བྱས་ཀྱི། ཅིག་ཆར་དུ་འབྱུང་ངེས་པ་ནི་མ་ཡིན་ཏེ། འཛིན་སྟངས་འགལ་བས་གཅིག་འབྱུང་བ་ལ་ཅིག་ཤོས་ཀྱིས་གེགས་བྱེད་པ་མང་པོ་དམིགས་པའི་ཕྱིར། དཔེར་ན་རྟོག་པ་དང་དཔྱོད་པ་བཞིན་ནོ། །
འོ་ན་འདིའི་མཚུངས་ལྡན་རྣམས་འཛིན་སྟངས་མཚུངས་པས་མཚུངས་ལྡན་དུ་གཞག་པར་འགྱུར་རོ། ། ཞེ་ན། དེའི་སྒོ་ནས་དེར་འཇོག་པ་མ་ཡིན་ཀྱང༌། འཛིན་སྟངས་འགལ་ན་མཚུངས་པར་མི་ལྡན་དགོས་ཏེ། གཅིག་གིས་ཅིག་ཤོས་འབྱུང་བའི་གོ་འགེགས་པའི་ཕྱིར། དཔེར་ན་འདོད་ཆགས་དང་ཁོང་ཁྲོ་བཞིན་ནོ། ། རྒྱུན་ལ་ལྟོས་པ་འདི་ནི་རྣལ་འབྱོར་སྤྱོད་པ་པ་དག་གི་འདོད་པ་ཡང་ཡིན་ཏེ། རྣམ་འགྲེལ་ལས། ཇི་སྐད་དུ། གཅིག་ཚེ་གསལ་བས་བསྒྲིབས་ན་ཡང༌། །
སེམས་ཀྱི་ཁྱད་པར་རྒྱུན་དག་ལ། ། ཐ་དད་པར་ནི་མཐོང་བའི་ཕྱིར། ། ཐ་དད་རྣམ་གཞག་གྲུབ་པ་ཡིན། ། ཞེས་གཙོ་སེམས་གཅིག་གི་འཁོར་དུ་བྱུང་བའི་ཀུན་འགྲོ་ལྔ་པོ་ཡང་རྒྱུན་ལ་ལྟོས་པར་བཤད་ན། གཞན་རྣམས་ལྟ་ཅི་སྨོས་པའི་ཕྱིར་རོ། ། གལ་ཏེ་འོ་ན། རྒྱུན་ལ་ལྟོས་པ་དེ་ལྟ་མོད་ཀྱི། རྣམ་པར་ཤེས་པའི་ཚོགས་ལྔ་དང༌། ཡིད་ཀྱི་ཤེས་པ་ཟག་མེད་ཀྱི་འཁོར་དུ་ས་མང་པོ་པར་བཤད་པ་འདི་དག་ཇི་ལྟར་འབྱུང་སྟེ། དེ་དག་གི་ཕལ་ཆེར་སྒྲ་དོན་འཛིན་པའི་རྟོག་པར་བཤད་པའི་ཕྱིར།
དཔེར་ན། ཇི་སྐད་དུ། འདུ་ཤེས་ནི། མཚན་མར་འཛིན་པའི་བདག་ཉིད་དོ། ། ཞེས་དང༌། རྟོག་དང་དཔྱོད་པ་རྩིང་ཞིབ་ཉིད། ། ཅེས་བཤད་པ་བཞིན་ནོ། ། ཞེ་ན། འདིའི་ལན་ལ་གཉིས་ཏེ། བྱེ་བྲག་ཏུ་སྨྲ་བའི་གྲུབ་པའི་མཐའ་བསམ་པ་དང༌།
རྣལ་འབྱོར་སྤྱོད་པ་པའི་ལུགས་རྣམ་པར་བརྟག་པའོ། ། དང་པོ་ནི། སྤྱིར་རྣམ་པར་ཤེས་པའི་ཚོགས་ལྔ་པོ་སྒྲ་དོན་འཛིན་པའི་རྟོག་བྲལ་དུ་ཁས་ལེན་པ་དང༌། ལྔ་པོ་དེ་དང་དེ་ལ་གཟུགས་སོགས་དོན་ལྔ་པོ་གསལ་བར་སྣང་བ་ཉིད་དུ་ཁས་བླངས་ན། གཟུགས་གསལ་བར་སྣང་བའི་རྟོག་མེད་ཀྱི་ཤེས་པ་དང༌། དེ་མི་གསལ་བར་འཛིན་པའི་དྲན་པ་ལྟ་བུ་མཚུངས་ལྡན་རྣམ་པ་ལྔ་མཚུངས་སུ་ཁས་ལེན་དགོས་ཏེ། གཙོ་འཁོར་དུ་འདོད་པའི་ཕྱིར། འདོད་ནུས་པ་མ་ཡིན་ཏེ། རྟོག་པ་དང་རྟོག་མེད་ཀྱི་ཤེས་པ་ནི། དམིགས་པ་དང་རྣམ་པ་མཚུངས་པར་ཁས་ལེན་དུ་མི་རུང་བའི་ཕྱིར།
འོ་ན་ཇི་ལྟར་ཁས་ལེན་ཞེ་ན། རྣམ་པར་ཤེས་པའི་ཚོགས་ལྔ་པོ་འཁོར་དང་བཅས་པས་ནི་དོན་ལྔ་པོ་གསལ་བར་མཐོང་བ་མ་ཡིན་ཏེ། ཡིན་ན་བར་དུ་ཆོད་པའི་དོན་དག་ཀྱང་མཐོང་བར་ཐལ་བའི་ཕྱིར་རོ། ། འོ་ན་གང་གིས་མཐོང་ཞེ་ན། དེའི་རྟེན་དབང་པོ་ལྔ་པོས་མཐོང་བ་ཡིན་ཏེ། ཇི་སྐད་དུ། མིག་གིས་གཟུགས་རྣམས་མཐོང༌། ཞེས་བཤད་པའི་ཕྱིར། རྟོག་པ་ནི་རྣམ་པར་ཤེས་པའི་ཚོགས་ལྔ་པོ་ཉིད་ཀྱི་སྟེ། དོན་ལྔ་པོ་དེ་དང་དེ་རྣམ་པར་ཤེས་པའི་ཚོགས་ལྔ་པོ་དེ་དང་དེའི་དམིགས་རྐྱེན་དུ་ཁས་ལེན་པའི་ཕྱིར།
ལྟ་བ་པོ་དང་རྟོག་པོ་གཉིས་ཀྱང་རྒྱུ་འབྲས་སུ་ཁས་ལེན་པ་ཡིན་ཏེ། དོན་ལ་བལྟ་བཞིན་པའི་དབང་པོ་ལྔ་པོ་དེ་རྟོག་པ་པོ་ཚོགས་ལྔ་པོའི་བདག་པོའི་རྐྱེན་དུ་འདོད་པའི་ཕྱིར། ཚོགས་ལྔ་པོ་ཡང་སྒྲ་དོན་འཛིན་པའི་རྟོག་པ་ཉིད་དུ་ཁས་ལེན་པ་ཡིན་ཏེ། ཇི་སྐད་དུ། རྟོག་དང་དཔྱོད་དང་བཅས་པ་ནི། ། རྣམ་པར་ཤེས་པའི་ཁམས་ལྔ་ཡིན། ། ཞེས་འཆད་པའི་ཕྱིར། དེ་ལྟར་ན་དབང་པོའི་ཤེས་པར་འགལ་ལོ་ཞེ་ན། དེ་འགལ་བ་སྡེ་བདུན་མཛད་པའི་གཞུང་ལུགས་ཡིན་མོད། འདིར་ནི་བྱེ་བྲག་པའི་གྲུབ་མཐའ་དང་མཐུན་པར་དབང་ཤེས་རྟོག་པར་འདོད་པའི་ལུགས་ཏེ།
འོ་ན་ཇི་སྐད་དུ། རྣམ་ཤེས་ལྔ་དང་མཚུངས་སྐྱེས་བློ། ། ངེས་རྟོག་མེད་ཕྱིར་ལྟ་མ་ཡིན། ། ཞེས་བཤད་པ་དང་མི་འགལ་ལམ་ཞེ་ན། མ་ཡིན་ཏེ། སྤྱིར་སྒྲ་དོན་འཛིན་པའི་རྟོག་པ་ནི་གསུམ་སྟེ། ངོ་བོ་ཉིད་ཀྱི་དང༌། ངེས་པར་རྟོག་པའི་དང༌། རྗེས་སུ་དྲན་པའི་རྟོག་པའོ། ། དང་པོ་ནི།
དབང་པོ་གཟུགས་ཅན་ལྔ་ལ་བརྟེན་ཚོགས་ལྔ་པོ་དག་ཡིན་ལ། ཕྱི་མ་གཉིས་ནི་ཡིད་ཀྱི་དབང་པོ་ལ་བརྟེན་པའོ། ། དེ་ཡང་ཤེས་རབ་དང་དྲན་པའི་དབྱེ་བ་ལས་ཏེ། ཇི་སྐད་དུ། དེ་དག་ཡིད་ཀྱི་ཤེས་རབ་གཡེང༌། ། ཡིད་ཀྱི་དྲན་པ་ཐམས་ཅད་ཉིད། ། ཅེས་བཤད་པས་སོ། ། རྟོག་པ་ལ་དེ་ལྟར་གསུམ་དུ་འབྱེད་པ་དེ་ཡང་བྱེ་བྲག་ཏུ་སྨྲ་བ་སྔ་རབས་པའི་གྲུབ་པའི་མཐའ་ཡིན་ལ། ཐུན་མོང་གི་ཆོས་མངོན་པ་པ་དག་ནི། ངོ་བོ་ཉིད་ཀྱི་རྟོག་པ་དང༌།
ཡང་དག་པ་མ་ཡིན་པའི་ཀུན་ཏུ་རྟོག་པ་ལས་གཞན་མི་འདོད་ཅིང༌། སྒྲ་དོན་འཛིན་པའི་རྟོག་པའི་རྣམ་གཞག་ནི་སྡེ་བདུན་མཛད་པའི་གཞུང་ལུགས་ཁོ་ནའོ། ། དེས་ན་འདིར་ནི། བདག་རྐྱེན་དབང་པོ་ལ་རྟེན་པ་དང༌། དོན་རང་མཚན་ལ་དམིགས་པའི་ཤེས་པ་དང༌། རྟོག་པའི་གཞི་མཐུན་ཁས་ལེན་པ་ཡིན་ཏེ། གཙོ་བོ་དབང་ཤེས་དང་མཚུངས་ལྡན་ལྔ་མཚུངས་སུ་གྱུར་པའི་འདུན་མོས་དྲན་པ་དང༌། ཡིད་བྱེད་དང་སེམས་པ་རྣམས་ནི་ཞེན་བློར་ཁས་ལེན་པའི་ཕྱིར་རོ། ། དབང་པོའི་ཤེས་པས་དོན་མཐོང་བ་མ་ཡིན་པར། དབང་པོ་གཟུགས་ཅན་པ་ཁོ་ནས་མཐོང་བར་འདོད་ན།
བསམ་གཏན་གཉིས་པ་ཡན་ཆད་ཀྱི་མིག་གིས་གཟུགས་ལ་བལྟ་བའི་ཚེ། བསམ་གཏན་དང་པོའི་རྟོག་དཔྱོད་མངོན་དུ་བྱེད་དགོས་པ་མ་ཡིན་པར་ཐལ་བ་དང༌། ཚོགས་ལྔ་པོས་ཕྱི་རོལ་གྱི་དོན་ལྔ་པོ་དམིགས་རྐྱེན་དུ་བྱས་ནས་འཛིན་པར་འཆད་པ་དང་འགལ་ལོ་ཞེ་ན། ཉེས་པ་མེད་དེ། དོན་ལྔ་རྟོགས་པ་ནི་དབང་པོའི་ཤེས་པ་ཁོ་ན་ཡིན་གྱི། དབང་པོས་མ་ཡིན་པའི་ཕྱིར་རོ། ། དེས་ན་དབང་པོས་དོན་མཐོང་ཡང་མ་རྟོགས་པ་དང༌། དབང་པོའི་ཤེས་པས་དོན་རྟོགས་ཀྱང་མ་མཐོང་བར་ཁས་ལེན་པ་འདི་ནི། བྱེ་བྲག་པ་དང་བྱེ་བྲག་ཏུ་སྨྲ་བ་གཉིས་ཀའི་འགྲུབ་པའི་མཐར་ཤེས་དགོས་ལ། དེ་ལྟར་ཤེས་པ་དེའི་ཚེ།
བྱེ་བྲག་པས། དབང་དོན་ཕྲད་པ་ཚད་མ་དང༌། དེ་ལས་སྐྱེས་པའི་དོན་རྟོགས་འབྲས་བུར་འདོད་པའི་ཚུལ་དང༌། བྱེ་བྲག་ཏུ་སྨྲ་བས། རྟེན་བཅས་ཀྱི་དབང་པོ་གཟུགས་ཅན་པ་ཚད་མ་དང༌། དེ་ལས་སྐྱེས་པའི་དོན་རྟོགས་འབྲས་བུར་འདོད་པའི་ཚུལ་ལ་ངེས་པར་རྙེད་པར་འགྱུར་རོ། ། དེ་ལྟར་བཤད་པས་གྲུབ་པའི་དོན་ནི། གཙོ་བོ་དབང་ཤེས་རྟོག་པར་གྱུར་པས་ནི་དོན་གྱི་ངོ་བོ་ཙམ་ཞིག་འཛིན་པ་དང༌། དེའི་འཁོར་དུ་བྱུང་བའི་སེམས་བྱུང་རྟོག་པ་རྣམས་ཀྱིས་ནི་དོན་གྱི་ཁྱད་པར་དེ་དང་དེ་འཛིན་པའོ། ། དེའི་ཚེ་ན་གཙོ་འཁོར་གཉིས་མཚུངས་པར་ལྡན་པ་རྣམ་པ་ལྔས་མཚུངས་པ་ཡིན་ཏེ།
གཙོ་བོ་མིག་ཤེས་འཁོར་གྱི་སེམས་བྱུང་དྲན་པ་དེ་ཡང་བདག་རྐྱེན་མིག་གི་དབང་པོ་ལ་བརྟེན། དམིགས་པ་རྡུལ་རྫས་བརྒྱད་འདུས་པའི་བསགས་པ་ལ་དམིགས་ནས། རྣམ་པའི་ཁྱད་པར་དཀར་པོ་ལྟ་བུ་རེ་རེ་བ་འཛིན་པར་བྱེད། དུས་མཉམ་པ་དང་རྫས་ཀྱང་རེ་རེ་བར་མཚུངས་པའི་ཕྱིར་རོ། ། དེ་ལྟ་མོད་ཀྱི། འཛིན་སྟངས་མཚུངས་པ་ནི་མ་ཡིན་ཏེ། མཚུངས་ན་གཙོ་འཁོར་ཁྱད་མེད་དུ་ཐལ་བ་དང༌། འཁོར་རྣམས་ཀྱང་འཛིན་སྟངས་མཚུངས་པར་ཐལ་བས་སོ། ། གཉིས་པ་ལ་གཉིས་ཏེ། སྤྱིར་དཔྱད་པ་དང༌།
རྣམ་འགྲེལ་མཛད་པའི་ལུགས་བྱེ་བྲག་ཏུ་དཔྱད་པའོ། ། དང་པོ་ནི། གཙོ་བོ་དབང་ཤེས་ཀྱི་འཁོར་དུ། ཀུན་འགྲོ་དང༌། ཡུལ་ངེས་དང༌། རྟོག་དཔྱོད་འབྱུང་བར་བཤད་པ་རྣམས་ནི། གཙོ་བོ་རྟོག་པར་འདོད་པའམ། འཁོར་དེ་དག་རྟོག་མེད་དུ་འདོད་པ་གཉིས་ལས། གང་ཡང་རུང་བ་ནི་མ་ཡིན་ཏེ། དབང་ཤེས་རྟོག་པར་འདོད་པ།
ཐེག་པ་ཆེན་པོ་པ་དག་གི་རང་ལུགས་ལ་མེད་པའི་ཕྱིར་དང༌། ཀུན་འགྲོ་དང་ཡུལ་ངེས་ཀྱི་སེམས་བྱུང་ཕལ་ཆེ་བ་ཞེན་བློ་ཉིད་དུ་འཆད་པ་གཞུང་ལས་གསལ་བའི་ཕྱིར་དང༌། རྟོག་དང་དཔྱོད་པ་ནི་ཡིད་ཀྱི་བརྗོད་པ་ཁོ་ནར་བཤད་ལ། ཡིད་ཀྱི་བརྗོད་པ་ནི་ཡིད་རྟོག་ཁོ་ན་ལ་ངོས་འཛིན་པ། ཐེག་པ་ཆེན་པོ་པ་དག་གི་ལུགས་ཡིན་པའི་ཕྱིར། བྱེ་བྲག་སྨྲ་བའི་གཞུང་ན་ནི་དེ་ལྟར་བཤད་པ་མེད་ཅིང༌། འཆད་ནུས་པ་ཡང་མ་ཡིན་ཏེ། དབང་པོ་གཟུགས་ཅན་ལ་བརྟེན་པའི་རྟོག་དཔྱོད་ཁས་ལེན་པས་སོ། ། དེ་ལྟར་བཤད་པས་གྲུབ་པའི་དོན་ནི། གཙོ་བོ་གཟུགས་འཛིན་དབང་ཤེས་ཀྱི་དེ་མ་ཐག་འབྲས་སུ་གྱུར་པའི་གཟུགས་ཀྱི་ངོ་བོ་ཙམ་འཛིན་པའི་གཙོ་བོ་ཡིད་རྟོག་དེའི་འཁོར་དུ།
ཀུན་འགྲོ་དང༌། ཡུལ་ངེས་དང༌། རྩ་བའི་ཉོན་མོངས་པ་གསུམ་ལ་སོགས་པ་འབྱུང་བ་ཡིན་ལ། དེའི་ཚེ་གཙོ་འཁོར་གཉིས་པོ་རྟེན་བདག་རྐྱེན་མཚུངས་པར་ཁས་མི་ལེན་ཏེ། ལེན་ན་གཉིས་ཀ་མིག་སོགས་དབང་པོ་ལ་བརྟེན་པར་ཁས་ལེན་དགོས་པ་ལས། དེ་ཡང་མི་ལེན་པའི་ཕྱིར། རྣམ་པ་ཞེས་པ་འཛིན་སྟངས་ཀྱི་བྱེ་བྲག་ལ་འཆད་པ་དེའི་ཚེ། རྣམ་པ་མཚུངས་པ་ཡང་མ་ཡིན་ཏེ། མཚུངས་ན། གཙོ་འཁོར་དང༌།
འཁོར་རྣམས་ཀྱང་ནང་ཕན་ཚུན་ཁྱད་མེད་དུ་ཐལ་བས་སོ། ། དེ་ལྟ་ན་ཡང༌། ཀུན་ལས་བཏུས་སུ་གསུངས་པའི་ལྔ་མཚུངས་ཁས་མི་ལེན་པ་ནི་མ་ཡིན་ཏེ། ཇི་སྐད་དུ། མཐུན་པར་རྟོགས་པས་མཚུངས་པར་ལྡན་པ་གང་ཞེ་ན། ཞེས་སོགས་སྒྲ་ཇི་བཞིན་པ་ཉིད་དུ་ཁས་བླངས་པས་ཆོག་པའི་ཕྱིར། དེས་ན་གཙོ་བོ་དབང་ཤེས་ཀྱི་དེ་མ་ཐག་འབྲས་ལ་དེའི་མིང་གིས་བཏགས་པའམ། གཙོ་བོ་དབང་ཤེས་ཀྱི་དེ་མ་ཐག་འབྲས་སུ་འབྱུང་བ་ལ། དེའི་འཁོར་དུ་འབྱུང་བའི་མིང་གིས་བཏགས་སོ། ། འོ་ན་དབང་ཤེས་ཀྱི་འཁོར་དུ་མཐོང་སྤང་དང༌།
ང་རྒྱལ་དང༌། གཉིད་ལ་སོགས་པ་ཡིད་ཤེས་ཁོ་ནའི་ས་པར་བཤད་པ་རྣམས་ཀྱང་འབྱུང་བར་འགྱུར་ཏེ། དབང་ཤེས་ཀྱི་ས་པ་དང༌། ཡིད་ཤེས་ཀྱི་ས་པའི་རྣམ་དབྱེ་སོ་སོ་བ་མེད་པར་ཁས་ལེན་དགོས་པའི་ཕྱིར། ཞེ་ན། གཙོ་འཁོར་གཉིས་ཀ་ཡིད་རྟོག་ཏུ་འདོད་པ་དེའི་ཚེ་ཡང༌། དབང་ཡིད་ཀྱི་ས་པ་སོ་སོར་མ་ངེས་པར་ཐལ་བ་མེད་དེ། དབང་ཤེས་ཀྱི་ས་པར་བཤད་པའི་གཙོ་འཁོར་རྣམས་ཀྱིས་ནི། དབང་ཤེས་རྟོག་མེད་དེ་ཉིད་ཀྱིས་གང་ལ་དམིགས་པའི་དོན་གྱི་ངོ་བོ་དང་ཁྱད་པར་ལ་དམིགས་ནས། དེ་ཉིད་འཛིན་སྟངས་ཀྱི་གཟུང་བྱར་བྱེད་པ་ཡིན་ལ།
ཡིད་ཤེས་ཁོ་ནའི་ས་པར་བཤད་པ་རྣམས་ཀྱིས་ནི། དབང་ཤེས་ཀྱིས་དམིགས་པའི་དོན་གྱི་ངོ་ཁྱད་འཛིན་སྟངས་སུ་བྱེད་པ་མ་ཡིན་གྱི། གཙོ་བོ་ཡིད་རྟོག་གིས་གང་ལ་དམིགས་པའི་ངོ་བོ་དང་ཁྱད་པར་ཉིད་འཛིན་སྟངས་སུ་བྱེད་པའི་རྒྱུ་མཚན་གྱིས་ཡིད་ཀྱི་ས་པར་གཞག་པའི་ཕྱིར་དང༌། གཉིད་ནི་ཚོགས་ལྔའི་འཁོར་དུ་མི་འབྱུང་བ་ལ་རྩོད་པ་མེད་པའི་ཕྱིར། དཔེར་ན་འཇིག་ཚོགས་ལ་ལྟ་བས་ནི། ཕུང་པོ་ལྔ་ལ་དམིགས་ནས་དེ་དང་དེར་འཛིན་པ་མ་ཡིན་གྱི། བདག་ཏུ་འཛིན་པ་དང༌། ང་རྒྱལ་གྱིས་ནི་ང་དང་བདག་ལ་དམིགས་པ་ཡིན་གྱི། དབང་ཤེས་ཀྱི་ཡུལ་ལ་དམིགས་པ་མ་ཡིན་པ་དང༌། དབང་ཤེས་གཙོ་འཁོར་གྱིས་ནི།
གཟུགས་ཀྱི་ངོ་བོ་ལ་དམིགས་ནས་དེ་ཉིད་དུ་འཛིན་པ་དང༌། ཁྱད་པར་ཡིད་འོང་སོགས་ལ་དམིགས་ནས་དེ་ཉིད་དུ་འཛིན་པ་བཞིན་ནོ། ། གཉིས་པ་ནི། རྣམ་འགྲེལ་མཛད་པས། གཙོ་བོ་གཅིག་གི་འཁོར་དུ་ཀུན་འགྲོ་ལྔ་ལས། གང་མངོན་དུ་གྱུར་པ་རེ་རེ་འབྱུང་བ་ཡིན་གྱི། ཐམས་ཅད་ཅིག་ཆར་དུ་འབྱུང་བ་མི་བཞེད་དེ། ཇི་སྐད་དུ། གཅིག་ཚེ་གསལ་བས་བསྒྲིབས་ན་ཡང༌། ། སེམས་ཀྱི་ཁྱད་པར་རྒྱུན་དག་ལ། །
ཞེས་སོགས་བཤད་པའི་ཕྱིར་དང༌། དབང་ལྡན་གྱི་ཚུལ་དུ་ལྡན་པས་མཚུངས་ལྡན་གྱི་གོ་ཆོད་ན་ནི། ཀུན་གཞི་དང་ཉོན་ཡིད་འཁོར་གྱི་ངེས་ལྡན་དུ་བཤད་པ་རྣམས་གྲངས་ཉུང་པར་ཐལ་བའི་ཕྱིར་རོ། ། བདག་རྐྱེན་དབང་པོ་ལ་བརྟེན་པ་དང༌། དམིགས་རྐྱེན་དོན་རང་མཚན་ལས་སྐྱེས་པའི་ཤེས་པ་དང༌། རྟོག་པའི་གཞི་མཐུན་པ་མི་བཞེད་དེ། དེ་དང་དེ་རྟགས་སུ་བཀོད་ནས། རང་གི་ཤེས་འདོད་ཆོས་ཅན་རྟོག་བྲལ་དུ་བསྒྲུབ་པར་མཛད་པའི་ཕྱིར། ཆགས་སོགས་གསུམ་དང་རྟོག་མེད་ཀྱི་ཤེས་པའི་གཞི་མཐུན་ཡང་མི་བཞེད་དེ། ཇི་སྐད་དུ།
རྣམ་པར་བརྟགས་པའི་ཡུལ་ཡིན་ཕྱིར། ། ཡུལ་ཡང་ངེས་བྱེད་མ་ཡིན་ནོ། ། ཞེས་དང༌། གལ་ཏེ་གཟུགས་སོགས་ཀྱང་ཡན་ལག ། མ་ཡིན་ཀུན་མ་ངེས་ཕྱིར་རོ། ། ཞེས་དང༌། ལོག་པའི་རྣམ་རྟོག་མེད་པར་ནི། ། བདེ་བ་ལས་ཀྱང་འདོད་མི་འགྱུར། ། ཞེས་ཆགས་སྡང་རྨོངས་གསུམ་རང་རྒྱུ་རྐྱེན་གསུམ་ལས་སྐྱེ་བ་རྣམ་པ་ཐམས་ཅད་དུ་བཀག་ནས། དེ་ལ་མ་ལྟོས་པར།
ཚུལ་མིན་ཡིད་བྱེད་ཀྱི་རྣམ་པར་རྟོག་པ་ལས་སྐྱེ་བར་འབད་ནས་བསྒྲུབས་པའི་ཕྱིར་རོ། ། གཙོ་བོ་དབང་ཤེས་དང༌། དེའི་འཁོར་གྱི་སེམས་བྱུང་གཉིས་ཀ་རྟོག་མེད་ཀྱི་ཤེས་པར་མཚུངས་པ་ཉིད་དུ་བཞེད་པ་ཡང་མ་ཡིན་ཏེ། ཡིན་ན་དེའི་གཙོ་འཁོར་གཉིས་ཀས་དོན་གྱི་ངོ་བོ་དང་ཁྱད་པར་གཉིས་ཀ་མཐོང་མཉམ་དུ་མཚུངས་དགོས་པ་ལས། དེ་ལྟར་ཡང་མི་བཞེད་པའི་ཕྱིར་རོ། ། དགོས་པ་ཡིན་ཏེ། ཇི་སྐད་དུ། དེ་ཕྱིར་དངོས་པོ་མཐོང་བ་ཡིས། ། ཡོན་ཏན་མཐའ་དག་མཐོང་བ་ཉིད། ། ཅེས་འཆད་པས་སོ། །
མི་བཞེད་པ་ཡང་ཡིན་ཏེ། བཞེད་ན། ཇི་སྐད་དུ། དེ་ལ་དོན་མཐོང་རྣམ་པར་ཤེས། ། དེ་ཡི་ཁྱད་པར་སེམས་ལས་བྱུང༌། ། ཞེས་གཙོ་བོས་དོན་གྱི་ཁྱད་པར་མི་འཛིན་པར་བཤད་པ་དང་འགལ་བས་སོ། ། འོ་ན་ཇི་ལྟར་བཞེད་ཅེ་ན། དོན་གྱི་ངོ་ཁྱད་ལ་གཉིས་ཏེ། རྫས་ཀྱི་དང༌། ལྡོག་པའི་འོ། །
དང་པོ་ནི། གཙོ་བོ་དབང་ཤེས་ཀྱིས་གཉིས་ཀ་ལ་ཡང་དམིགས་པ་ཉིད་དུ་ཁྱད་པར་མེད་དེ། ཇི་སྐད་དུ། ཡོན་ཏན་མཐའ་དག་མཐོང་བ་ཉིད། ། ཅེས་པས་སོ། ། གཉིས་པའི་དབང་དུ་བྱས་པ་ནི། གཙོ་བོ་དབང་ཤེས་ཀྱིས་དྲངས་པའི་གཙོ་བོ་ཡིད་རྟོག་གིས་ནི་དོན་གྱི་ངོ་བོ་འཛིན་ལ། ཁྱད་པར་མི་འཛིན་ཏེ། སེལ་བས་འཇུག་པ་དང༌། གཙོ་བོའི་གཞི་མཐུན་ཡིན་པའི་ཕྱིར།
དེས་དྲངས་པའི་འཁོར་གྱིས་ནི་ངོ་ཁྱད་གཉིས་ཀ་འཛིན་ཏེ། ཁྱད་གཞི་དང༌། ཁྱད་ཆོས་སྦྱར་ནས་འཛིན་པ་ནི་འཁོར་དུ་འཇོག་བྱེད་ཀྱི་གཙོ་བོ་ཡིན་པའི་ཕྱིར། ཁྱད་པར་ཡང་རེ་རེ་འཛིན་གྱི། ཀུན་འཛིན་པ་མ་ཡིན་ཏེ། སེལ་བས་འཇུག་པའི་ཕྱིར། གཙོ་བོ་གཅིག་གི་འཁོར་དུ་དོན་གྱི་ངོ་བོ་དང་ཁྱད་པར་འཛིན་པའི་སེམས་བྱུང་རིགས་མཐུན་གཉིས་གཅིག་ཆར་དུ་སྐྱེ་བ་མ་ཡིན་ཏེ། ཇི་སྐད་དུ། རྟོག་གཉིས་ཅིག་ཆར་མཐོང་བ་མེད། ། ཅེས་དང༌།
འདི་ལྟར་རྣམ་པར་རྟོག་པ་རྣམས། ། རིམ་གྱིས་འབྱུང་བ་ཡང་དག་རྟོག ། ཅེས་སོ། ། གཙོ་འཁོར་གཉིས་བཟུང་དོན་གཅིག་ལས་སྐྱེ་བར་ཡང་མི་བཞེད་དེ། ཇི་སྐད་དུ། དོན་གཅིག་ཡིན་ན་གཉིས་དོན་མེད། ། ཅེས་འཆད་པས་སོ། ། དེས་ན་གཟུགས་ལ་བལྟ་བའི་གཉེན་གྱི་མིག་ཤེས་ཀྱིས་རྫས་སུ་གྱུར་པའི་གཟུགས་ཀྱི་ངོ་བོ་དང༌། དེའི་ཁྱད་པར་ཡིད་འོང་གཉིས་ཀའི་གཟུང་རྣམ་མཐོང་བ་ལ་ཁྱད་པར་མེད་ཀྱང༌། དེས་དྲངས་པའི་ངེས་ཤེས་ལ།
ངོ་བོ་ངེས་པ་དང༌། ཁྱད་པར་ངེས་པ་གཉིས་ལས། དང་པོ་ལ་གཙོ་བོ་དང༌། གཉིས་པ་ལ་འཁོར་དུ་བཞག་པ་ཡིན་ཏེ། ཇི་སྐད་དུ། གལ་ཏེ་འདོད་དང་མི་འདོད་པར། ། སྣང་བ་རྟོག་ཡིན་དོན་བློ་མིན། ། དེ་ལའང་འཆི་ལྟས་ལ་སོགས་པས། ། མཚམས་སྦྱོར་མེད་སེམས་མཐོང་བ་ཡིན། ། ཞེས་འཆད་པས་སོ། །
འོ་ན་ཁྱད་པར་མཐོང་བའི་དབང་ཤེས་འཁོར་དུ་མི་འཆད་པ་ཅི་ཞེ་ན། རྫས་ཀྱི་ཁྱད་པར་ནི་ངོ་བོ་ཉིད་དུ་འཆད་དགོས་པ་ཡིན་ཏེ། ཇི་སྐད་དུ། ཉན་ལ་གཉིས་མེད་སྣང་གྱུར་པ། ། དེ་དོན་དོན་བཤད། ཅེས་འཆད་པས་སོ། ། དཔེར་ན་སྒྲའི་སྟེང་གི་རྫས་སུ་གྱུར་པའི་མི་རྟག་པ་ནི་སྒྲ་ཉིད་ཡིན་པའི་རྒྱུ་མཚན་གྱིས་ཉན་ཤེས་དབང་པོའི་མངོན་སུམ་ལ་སྣང་ཡང༌། དེས་དེའི་དོན་གྱི་ཁྱད་པར་འཛིན་པའི་རྒྱུ་མཚན་གྱིས་སེམས་བྱུང་དུ་འཇོག་པ་མ་ཡིན་ཏེ། ལྡོག་པའི་ཁྱད་པར་མི་འཛིན་པའི་ཕྱིར། ཡིད་དུ་འོང་མི་འོང་ལྟ་བུའི་ཁྱད་པར་ལ་རྫས་ལྡོག་གཉིས་ཀ་ཡོད་པ་ལ་བསམས་ནས།
ཇི་སྐད་དུ། དེ་ལའང་འཆི་ལྟས་ལ་སོགས་པ། ། ཞེས་འང་གི་སྒྲས་གསུངས་སོ། ། ཡང་སྒོ་ལྔའི་དབང་ཤེས་ཅིག་ཆར་དུ་སྐྱེས་པ་ནི་སྲིད་ལ། སྐྱེས་པ་དེའི་ཚེ་ལྔ་ཆར་གྱི་འཁོར་དུ་ཀུན་འགྲོ་ལྔ་འབྱུང་བ་ནི་མ་ཡིན་ནོ། ། དེའི་ཤེས་བྱེད་ཀྱང༌། ཇི་སྐད་དུ། ལ་ལར་ཅིག་ཆར་འབྱུང་ཕྱིར་རོ། ། ཞེས་ལྔ་པོ་ཅིག་ཆར་སྐྱེ་སྲིད་པ་དང༌། དོན་ཉེ་བ་ལའང་འཛིན་མེད་གང༌། །
ཆགས་པས་གཞན་གྱི་ནུས་ཉམས་ཕྱིར། ། ཞེས་ཡིད་གཟུགས་མཛེས་ལ་ཆགས་པའི་དུས་སུ་སྒྲ་འཛིན་དབང་ཤེས་འཁོར་གྱི་སེམས་བྱུང་རྣམས་མི་སྐྱེ་བར་བཤད་པ་ལས་སོ། ། དུས་དེར་སྒྲ་འཛིན་དབང་ཤེས་མི་སྐྱེ་བར་འདོད་པ་ནི་མ་ཡིན་ཏེ། ཇི་སྐད་དུ། གཞན་ལ་འཇུག་སེམས་ཅན་གྱི་ཡང༌། ། མིག་གིས་གཟུགས་དག་མཐོང་གྱུར་པ། ། ཞེས་བཤད་པས་སོ། ། དེ་ལྟར་ན་འཁོར་སེམས་བྱུང་མཐའ་དག་རྟོག་པའི་ནང་དུ་བསྡུད་པ་འདི་ནི། ཚུ་རོལ་མཐོང་བ་པ་དག་གི་དབང་དུ་བྱས་པ་ཡིན་ཏེ། ཇི་སྐད་དུ།
གཟུགས་སོགས་དང་ནི་སེམས་དེ་ལྟར། ། གཟུང་བའི་མཚན་ཉིད་དཔྱོད་པ་འདི། ། མ་དག་བློ་ཅན་ལ་ཡིན་གྱི། ། རྣལ་འབྱོར་རྟོགས་པ་བསམ་མི་ཁྱབ། ། ཅེས་འཆད་པས་སོ། ། གལ་ཏེ་འོ་ན་རྣལ་འབྱོར་སྤྱོད་པ་པ་དག་གི་ལུགས་འདིར། གཙོ་བོ་རྟོག་པ་དང༌། དེའི་འཁོར་གཉིས་ལ་དུས་མཚུངས་པ་འབྱུང་མོད། གཙོ་བོ་དབང་ཤེས་དང་དེའི་འཁོར་ལ་དུས་མཚུངས་པ་ཇི་ལྟར་འབྱུང་སྟེ། རྒྱུ་འབྲས་སུ་ཁས་ལེན་དགོས་པས་སོ། །
ཞེ་ན། ཉེས་པ་མེད་དེ། མར་མེ་དང་འོད་བཞིན་ནོ། ། དེ་ཡང་འདི་ལྟར། ཇི་སྲིད་གཙོ་བོ་གཟུགས་འཛིན་དབང་ཤེས་ཀྱི་རྒྱུན་ཇི་ལྟར་ཡོད་པ་དེ་སྲིད་དུ། གཟུགས་དེའི་ཁྱད་པར་ཡིད་འོང་ལ་ཆགས་པའི་འདོད་ཆགས་ཀྱི་རྒྱུན་འཇུག་པ་དང༌། གཙོ་བོའི་རྒྱུན་འགགས་པའི་ཚེ་འཁོར་ཆགས་པ་དེའི་རྒྱུན་འགགས་པའམ། མ་འགགས་ཀྱང་རུང་སྟེ། གཙོ་འཁོར་དུས་མཉམ་འཇོག་པ་བཞིན་ནོ། ། འོ་ན་ཇི་སྐད་དུ།
རྣམ་ཤེས་རྒྱུ་ལས་གཞན་མིན་སྐྱེས། ། ཞེས་གཙོ་བོ་དབང་ཤེས་དང་དེའི་འཁོར་གྱི་ཚོར་བ་གཉིས་ཀ་རྐྱེན་གསུམ་གྱི་ཚོགས་པ་གཅིག་ལས་དངོས་སུ་སྐྱེས་པར་བཤད་པ་མ་ཡིན་ནམ་ཞེ་ན། མ་ཡིན་ཏེ། གཟུགས་འཛིན་མིག་ཤེས་སྐད་ཅིག་དང་པོའི་དངོས་རྒྱུར་གྱུར་པའི་ཡུལ་དབང་གཉིས་དང་ཡིད་བྱེད་གསུམ་འདུས་པ་ལས། ཐོག་མར་རེག་པ་སྐྱེ། དེ་ལས་ཚོར་བ་སྐྱེ་དགོས་པའི་ཕྱིར། འོ་ན་རེག་པ་ཉིད་རྟོག་མེད་ཀྱི་ཤེས་པར་ཐལ་ཏེ། རྐྱེན་གསུམ་ལས་དངོས་སུ་སྐྱེ་བའི་ཕྱིར། ཞེ་ན། རེག་པ་ཡང་གཟུགས་སོགས་དམིགས་པའི་རྐྱེན་དུ་བྱས་པ་ལས་སྐྱེ་བ་ནི་མ་ཡིན་ཏེ།
ཡུལ་དབང་ཕྲད་པ་ལས་བྱུང་བའི་འགྱུར་བ་གཅོད་བྱེད་དུ་བཤད་པའི་ཕྱིར། འགྱུར་བ་དེ་ཡང་གང་ཞེ་ན། ཡིད་དུ་འོང་མི་འོང་བར་མ་གསུམ་མོ། ། རེག་པས་འགྱུར་བ་དེ་ལྟར་བཅད་པ་ལས་ཚོར་བ་སྐྱེ་བར་བཤད་པ་ཡིན་གྱི། བདག་རྐྱེན་དབང་པོས་བྱས་པ་དང༌། གཟུགས་ཀྱིས་དམིགས་རྐྱེན་བྱས་པ་ལས་སྐྱེས་པར་འདྲ་ན་ནི། གཙོ་འཁོར་ཐམས་ཅད་ཀྱང་འཛིན་སྟངས་ཁྱད་པར་མེད་པ་ཉིད་དུ་ཐལ་བར་འགྱུར་རོ། ། དེ་ལ་བསམས་ནས། ཇི་སྐད་དུ། དེ་དག་ཉིད་ཀྱི་ཁྱད་པར་ལས། །
བདེ་སྡུག་ལ་སོགས་ཐ་དད་ཡིན། ། ཞེས་གསུངས་སོ། ། དེས་ན་མིག་ཤེས་སྐད་ཅིག་དང་པོ་དང༌། དེའི་འཁོར་གྱི་རེག་པ་དུས་མི་མཉམ་ན་ནི་དམ་བཅའ་ཉམས་ལ། མཉམ་ན་དེའི་འཁོར་གྱི་ཚོར་འདུ་སོགས་དང་མཉམ་པའི་གོ་སྐབས་མེད་དེ། དེ་ལ་དེའི་འཁོར་གྱི་རེག་པ་སྔོན་དུ་འགྲོ་དགོས་པར་བཤད་པས་སོ། ། དེས་ན་གཙོ་བོ་དབང་ཤེས་ནི་རྐྱེན་གསུམ་གྱིས་རྟོག་མེད་ཀྱི་ཤེས་པར་བསྐྱེད་ལ་འཁོར་ཚོར་འདུ་རེག་པ་གསུམ་ནི་སེམས་པ་དང་ཡིད་ལ་བྱེད་པ་སྔ་མས་སྒྲ་དོན་འཛིན་པའི་རྟོག་པར་བསྐྱེད་པའོ། ། དེ་ཡང་གཙོ་བོས་གང་ལ་དམིགས་པའི་ཡུལ་དེ་ལ་དམིགས་ནས་སྐྱེ་བ་ལ་བསམས་ནས། ཇི་སྐད་དུ། དེ་ལས་དེ་སྐྱེ་གཞན་ལས་མིན། །
ཞེས་གསུངས་པ་ཡིན་ནོ། ། སྨྲས་པ། སེམས་དང་སེམས་ལས་བྱུང་བ་ཡི། ། རྣམ་གཞག་རྣམ་པར་དཔྱད་པ་འདི། ། གཞན་དང་གཞན་དུ་མ་གྲགས་པ། ། གཞུང་བཞིན་གཞུང་གི་དགོངས་པར་བཤད།། །། གཉིས་པ་མཚུངས་པར་ལྡན་པ་མ་ཡིན་པའི་འདུ་བྱེད་ཀྱི་སྐྱེ་ཚུལ་ལ་གཉིས་ཏེ། རྐང་གྲངས་མདོར་བསྟན་པ་དང༌། རྟོགས་དཀའ་བ་སོ་སོའི་རྣམ་གཞག་བཤད་པའོ། ། དང་པོ་ལ་སྤྱིའི་ངོ་བོ་ནི།
ལྡན་པ་མ་ཡིན། ཞེས་པས་ནི་མིང་གཞིའི་ཕུང་པོ་བསལ་ལ། འདུ་བྱེད་ཅེས་པས་ནི། གཟུགས་ཀྱི་ཕུང་པོ་བསལ་ནས་འདུས་བྱས་ཀྱི་དངོས་པོ་ཞིག་ཡིན་པར་བསྟན་ནོ། ། དབྱེ་བ་ནི། ཇི་སྐད་དུ། མི་ལྡན་པ་ཡི་འདུ་བྱེད་རྣམས། ། ཐོབ་དང་མ་ཐོབ་སྐལ་མཉམ་དང༌། ། འདུ་ཤེས་མེད་སྙོམས་འཇུག་དག་དང༌། ། སྲོག་དང་མཚན་ཉིད་རྣམས་དང་ནི། །
མིང་གི་ཚོགས་ལ་སོགས་པ་ཡང༌། ། ཞེས་སོ། ། སོགས་པའི་སྒྲས་ནི། ཚིག་དང་ཡི་གེ་བསྡུད་པ་ཁོ་ནར་མ་ཟད། དགེ་འདུན་གྱི་དབྱེན་ལྟ་བུ་གཞུང་ཉིད་དུ་གསལ་བ་ཁ་ཅིག་བསྡུད་ལ། གཞན་དག་ཆུད་མི་ཟ་ཡང་བསྡུད་ཅེས་ཟེར་བ་ནི། ཁ་ཆེ་བྱེ་བྲག་ཏུ་སྨྲ་བའི་གཞུང་གི་ཐ་སྙད་ལ་ཆུད་མི་ཟ་ཞེས་པ་མི་འབྱུང་ཞིང༌། མང་བཀུར་བ་དག་གི་འདོད་པར་དབུ་མ་རྩ་བའི་འགྲེལ་པ་བཤད་དོ། ། འདིར་བཤད་པའི་ཐོབ་པ་བཅུ་བཞི་པོ་ཐམས་ཅད་བྱེ་བྲག་ཏུ་སྨྲ་བས་རྫས་གྲུབ་ཏུ་ཁས་ལེན་ནོ། ། ཞེས་འཆད་པ་དག་སྣང་ཡང༌།
ཐོབ་མ་ཐོབ་དང་མཚན་ཉིད་ལ་སོགས་པ། ཁ་ཅིག་རྫས་སུ་བཤད་མོད། གཞན་དག་ལ་ནི་ངེས་པ་མེད་དེ། རགས་རྒྱུན་གྱི་དངོས་པོ་རྫས་སུ་མི་འདོད་པའི་རིགས་པ་ལས་དང༌། སོ་སོ་སྐྱེ་བོ་ཡང་གང་ཟག་ཏུ་འདོད་ན་བཏགས་ཡོད་དུ་བཤད་པའི་ལུང་ལས་སོ། ། དེ་ལྟར་ན་ཡང་ཐམས་ཅད་ཀྱི་ཚིག་གི་མཐར་ཉིད་ཅེས་སྦྱར་ན་རྫས་སུ་བཤད་རུང་བ་ཙམ་མོ། ། གཉིས་པ་ལ་རྟོགས་དཀའ་བ་དག་རེ་རེ་ནས་བཤད་པར་བྱ་བ་ལས། དང་པོ་ཐོབ་མ་ཐོབ་ཀྱི་རྣམ་པར་བཞག་པ་ལ། སྒྲུབ་བྱེད་དང༌། དེས་གྲུབ་པའི་ཆོས་ཀྱི་ངོ་བོ་བཤད་པའོ། །
དང་པོ་ལ། ལུང་རིགས་གཉིས་ལས། དང་པོ་ནི། མདོ་ལས། དེ་མི་སློབ་པའི་ཆོས་བཅུ་པོ་འདི་དག་བསྐྱེད་ཅིང༌། སོ་སོར་ཐོབ་ལ། ཀུན་ཏུ་ལྡན་པས་ན། ཡན་ལག་ལྔ་སྤངས་པའི་འཕགས་པར་འགྱུར་རོ། ། ཞེས་སོགས་རྒྱས་པར་གསུངས་སོ། ། དེར་མི་སློབ་པའི་ཆོས་བཅུ་ནི་འཕགས་ལམ་བརྒྱད་དང༌།
ཡང་དག་པའི་རྣམ་གྲོལ་དང་ཡེ་ཤེས་སོ། ། སོ་སོར་ཐོབ་པ་དང༌། ཀུན་ཏུ་ལྡན་པ་ཞེས་པས་ནི། རྙེད་པ་དང་ལྡན་པའི་ཐོབ་པ་གཉིས་ངོས་བཟུང་བའོ། ། ཡན་ལག་ལྔ་ནི་འདོད་ཆགས་གཉིས་དང༌། རྒོད་པ་དང༌། ང་རྒྱལ་དང༌། རྨོངས་པའོ། ། ཡང་ན་ཐ་མའི་ཆ་མཐུན་ལྔ་ལ་འཆད་པ་དག་ཀྱང་ཡོད་མོད། མི་སློབ་པའི་ཆོས་བཅུ་དང་ལྡན་པ་ལ་བཤད་པས་གོང་མའི་ཆ་མཐུན་ལྔ་ཉིད་དང་འབྲེལ་ལོ། །
རིགས་པའི་སྒྲུབ་བྱེད་ནི། ཐོབ་པ་རྫས་སུ་མེད་ན། འཕགས་པས་འཇིག་རྟེན་པའི་ཡིད་མངོན་དུ་བྱས་པའི་ཚེ། སོ་སོ་སྐྱེ་བོ་དང་ཁྱད་མེད་དུ་འགྱུར་ཏེ། དེའི་ཚེ་འཕགས་ལམ་མངོན་གྱུར་དུ་མེད་ཅིང༌། དེའི་ཐོབ་པ་ཡང་རྫས་སུ་མེད་པའི་ཕྱིར་རོ། ། རྒྱུན་ཞུགས་དང་ཕྱིར་འོང་སོགས་ཀྱི་སྤངས་པ་ལ་ཡང་ཁྱད་པར་མེད་པ་ཉིད་དུ་འགྱུར་ཏེ། སྤངས་པའི་ཁྱད་པར་རྒྱུད་ལ་མ་ལྡན་པར་བྱེད་པའི་ཐོབ་པ་རྫས་སུ་མེད་པའི་ཕྱིར་དང༌། སྤངས་པ་འདུས་མ་བྱས་ནི་རྒྱུད་ལ་མི་འབྱུང་བའི་ཕྱིར། ཞེས་འཆད་པ་ཡིན་ནོ། །
དེ་ལ་སློབ་དཔོན་གྱིས་རྒོལ་བ་ནི། གཉིས་ཏེ། ལུང་ལ་དང༌། རིགས་པ་ལ་རྒོལ་བའོ། ། དང་པོ་ནི། འོ་ན་སེམས་ཅན་དུ་མི་སྟོན་པ་དང༌། རྒྱུད་གཞན་གྱིས་བསྡུས་པ་དང་ཡང་ལྡན་པར་འགྱུར་ཏེ། མདོ་ལས། དགེ་སློང་དག འཁོར་ལོ་སྒྱུར་བའི་རྒྱལ་པོ།
རིན་པོ་ཆེ་སྣ་བདུན་དང་ལྡན་པ། ཞེས་འབྱུང་བའི་ཕྱིར། གཉིས་པ་ནི། ཐོབ་མ་ཐོབ་ཀྱི་ཆོས་རྫས་གཞན་ཡོད་པ་མ་ཡིན་ཏེ། མངོན་སུམ་དང༌། རྗེས་སུ་དཔག་པ་དང༌། ཡིད་ཆེས་པའི་ལུང་གསུམ་གྱིས་མ་དམིགས་པའི་ཕྱིར། དང་པོས་མ་དམིགས་ཏེ། གཟུགས་སྒྲ་ལ་སོགས་པ་ལྟར་གཞན་རིགས་པའི་མངོན་སུམ་གྱིས་ཀྱང་མ་དམིགས། འདོད་ཆགས་ལ་སོགས་པ་ལྟར་རང་རིག་པའི་མངོན་སུམ་གྱིས་ཀྱང་མ་དམིགས་པའི་ཕྱིར།
ལུང་གིས་མ་དམིགས་པར་ནི་བཤད་མ་ཐག་པ་དེ་ཉིད་ཡིན་ལ། རྗེས་དཔག་གིས་མ་དམིགས་པ་དང་རིགས་པ་ལ་རྒོལ་བ་ལྷན་ཅིག་ཏུ་བཤད་པ་ལ་གཉིས་ཏེ། དོགས་པ་བསུ་བའི་རིགས་པ་མི་འཐད་པ་དང༌། དངོས་སུ་འཕངས་པའི་རིགས་པ་མི་འཐད་པའོ། ། དང་པོ་ནི། ཐོབ་པ་མེད་ན་ཐོབ་བྱའི་ཆོས་མི་འབྱུང་བའི་འབྲེལ་གང་ཡིན། ཐོབ་པ་ཐོབ་བྱའི་ཆོས་ཀྱི་སྐྱེད་བྱེད་ཀྱི་རྒྱུའམ་འཇོག་བྱེད་ཀྱི་རྒྱུར་བརྟག་གྲངས་ན། དང་པོ་མི་འཐད་དེ། འདུས་མ་བྱས་རྣམས་ལ་སྐྱེད་བྱེད་ཀྱི་རྒྱུ་མེད་པས་ཐོབ་པ་མེད་པར་ཐལ་བ་དང༌། སྡུག་བསྔལ་ལ་ཆོས་བཟོད་ལྟ་བུ་མ་ཐོབ་པ་རྣམས་དང༌།
ས་འཕོས་པ་དང༌། འདོད་ཆགས་དང་བྲལ་བས་ཐོབ་པ་བཏང་ཟིན་པ་རྣམས་ཀྱང་མི་སྐྱེ་བར་འགྱུར་ཏེ། དེ་དག་སྐྱེད་བྱེད་ཀྱི་ཐོབ་པ་སྔོན་དུ་སོང་བ་མེད་པའི་ཕྱིར་རོ། ། གཞན་ཡང་འདུས་བྱས་ཀྱི་མཚན་ཉིད་སྐྱེ་བ་ཞེས་བྱ་བའི་ཆོས་རྫས་གཞན་ཞིག་བརྟགས་པ་དོན་མེད་པར་འགྱུར་ཏེ། ཐོབ་པས་ཐོབ་བྱའི་ཆོས་རྣམས་སྐྱེ་བར་བྱེད་པའི་ཕྱིར་རོ། ། གཉིས་པ་ནི། ཐོབ་པ་ནི་ཐོབ་བྱའི་ཆོས་རྣམ་པར་འཇོག་པའི་རྒྱུ་ཡིན་ཏེ། ཐོབ་པ་མེད་ན་སྐྱེ་འཕགས་ཀྱི་དབྱེ་བ་མི་རུང་བར་འགྱུར་རོ། ། ཞེས་ཟེར་བ་དེ་ནི་མི་རིགས་ཏེ། དེའི་དབྱེ་བ་ནི་ཉོན་མོངས་པ་སྤངས་མ་སྤངས་ཀྱི་དབྱེ་བ་ལས་འཇོག་པས་སོ། །
བྱེ་སྨྲ་ན་རེ། ཐོབ་པ་མེད་ན་དེ་སྤངས་མ་སྤངས་ཀྱང་མི་འབྱུང་སྟེ། ཐོབ་པ་ཆད་མ་ཆད་ལས་སྤངས་མ་སྤངས་སུ་འཇོག་པས་སོ། ། ཤེ་ན། དེ་ལས་དེར་འཇོག་པ་མ་ཡིན་ཏེ། ཉོན་མོངས་པ་རྣམས་ནི་ས་བོན་དུ་གྱུར་མ་གྱུར་གྱི་སྒོ་ནས་དེ་དང་དེར་འཇོག་པའི་ཕྱིར། དེ་ཡང་འཇིག་རྟེན་པ་དང་དེ་ལས་འདས་པའི་ལམ་གཉིས་ཀྱིས་དེའི་ས་བོན་གྱི་དངོས་པོ་ཉམས་པར་བྱས་པ་ན་དེ་སྤངས་པ་ཞེས་བྱ་ཞིང༌། དེ་ལ་མི་ལྡན་པ་ཞེས་ཀྱང་བཏགས་སོ། ། དེ་དེར་མ་བྱས་པ་ན་ནི་དེ་མ་སྤངས་པ་ཞེས་བྱ་ཞིང༌། དེ་ཉིད་ལ་མི་ལྡན་པ་ཞེས་ཀྱང་བྱའོ། །
དགེ་བའི་ཆོས་རྣམས་ལ་ནི་གཉིས་ཏེ། སྐྱེས་ཐོབ་དང༌། སྦྱོར་བྱུང་ངོ༌། ། དང་པོ་ལ་ནི། ས་བོན་དང་ལྡན་པས་ལྡན་པར་འཇོག་པ་དང༌། དབང་དང་མི་ལྡན་པས་མི་ལྡན་པར་འཇོག་པ་གཉིས་ཀ་ཡོད་དེ། ལོག་ལྟས་དགེ་རྩ་བཅད་པའི་རྒྱུད་ལའོ། ། ལོག་ལྟས་དགེ་རྩའི་ས་བོན་འཇོམས་པ་ནི་མ་ཡིན་ཏེ། སྦྱོར་བྱུང་ནི་དབང་དང་ལྡན་པས་ལྡན་པར་འཇོག་པ་ཡིན་གྱི། ས་བོན་དང་ལྡན་པས་དེར་འཇོག་པ་མ་ཡིན་ཏེ།
སྦྱོར་བྱུང་གི་ས་བོན་ནི་སྐྱེས་ཐོབ་ཉིད་ལས་མ་འདས་པའི་ཕྱིར་རོ། ། ཞེས་འཆད་པར་བྱེད་དོ། ། གཉིས་པ། དེས་གྲུབ་པའི་ཆོས་ཀྱི་རྣམ་གཞག་ལ། ངོ་བོ་ངོས་བཟུང་བ། སོ་སོའི་དབྱེ་བ། ཁྱད་པར་གྱི་ཆོས་བཤད་པ་རྣམས་སོ། ། དང་པོ་ནི། ཐོབ་པ་དང་མ་ཐོབ་པ་ཞེས་བྱ་བ་གཉིས་པོ་འདི་རྒྱུད་ཀྱིས་མ་བསྡུས་པའི་ཆོས་སམ། རྒྱུད་གཞན་གྱི་ཆོས་རྣམས་ལ་ནི་མི་འཇོག་སྟེ།
ཐོབ་མ་ཐོབ་ཀྱི་རྒྱུད་ལ་ཐོབ་མ་ཐོབ་ལ་ཟེར་བ་ཡིན་ལ། རྒྱུད་ཀྱིས་མ་བསྡུས་པའི་གོས་དང༌། རྒྱན་དང༌། ཁང་བཟང་ལ་སོགས་པ་རྣམས་ནི་རྒྱུད་ལ་ལྡན་པར་འགལ་བའི་ཕྱིར་དང༌། གཞན་གྱི་རྒྱུད་དུ་གཏོགས་པ་རྣམས་གཞན་གྱི་རྒྱུད་ལ་ལྡན་པར་འགལ་བའི་ཕྱིར་རོ། ། ཞེས་སྤྱིར་བཏང་ནས། འོ་ན་འདུས་མ་བྱས་ལ་ཐོབ་མ་ཐོབ་མི་འཇོག་པར་འགྱུར་ཏེ། རྒྱུད་ཀྱིས་མ་བསྡུས་པའི་ཕྱིར། ཞེ་ན། འདུས་མ་བྱས་གསུམ་ལས།
ནམ་མཁའ་ལ་ནི་ཐོབ་པ་མི་སྲིད་ལ། འགོག་པ་གཉིས་ཀྱི་ངོ་བོ་རྒྱུད་ཀྱིས་མ་བསྡུས་ཀྱང༌། དགག་བྱ་སེམས་ཅན་གྱི་རྒྱུན་དུ་གཏོགས་པ་དང༌། རྟགས་འགོག་འཐོབ་བྱེད་ཀྱི་རྒྱུ་གཉེན་པོ་དང༌། རྟགས་མིན་འཐོབ་བྱེད་ཀྱི་རྒྱུ་རྐྱེན་མ་ཚང་བ་ཉིད་ཅེས་བྱ་བ་དེ་སེམས་ཅན་གྱི་རྒྱུད་དུ་གཏོགས་པའི་རྒྱུ་མཚན་ལས་སོ། ། འོ་ན་འགོག་པ་གཉིས་དང་སུ་ཞིག་ལྡན་ཞེ་ན། སོ་སོར་བརྟགས་འགོག་དང་ལྡན་པ་ནི། འཆིང་བ་མཐའ་དག་དང་ལྡན་པས་ཟག་མེད་སྐད་ཅིག་དང་པོ་མངོན་དུ་བྱས་མ་ཐག་པའི་ཚེ་མ་གཏོགས་པའི་འཕགས་པ་ཐམས་ཅད་དང༌། སོ་སོ་སྐྱེ་བོ་ཁ་ཅིག་ཀྱང་ལྡན་ནོ། ། དེའི་ཤེས་བྱེད་ཀྱང༌།
སྡུག་བསྔལ་ལ་ཆོས་ཤེས་ཡན་ཆད་དུ་འདོད་པའི་སྡུག་བསྔལ་མཐོང་སྤངས་སྤངས་པའི་སྤངས་པ་གཏོང་མི་སྲིད་པའི་ཕྱིར་དང༌། ཅི་ཡང་མེད་མན་ཆད་ལ་ཆགས་པ་དང་བྲལ་བའི་སོ་སོ་སྐྱེ་བོ་དག་སྲིད་པའི་ཕྱིར། ཐེག་པ་ཆེན་པོ་པ་དག་གི་སྤངས་པ་འཇོག་ལུགས་དང་འདྲ་བ་མ་ཡིན་ཏེ། དེར་ནི་ས་བོན་སྤངས་པའི་སྒོ་ནས་འཇོག་ལ། འདིར་ཐོབ་པ་གཅད་པ་ཙམ་གྱིས་ཆོག་པའི་ཕྱིར་དང༌། དེའི་ཐོབ་པ་མ་བཅད་པ་དེ་སྲིད་དུ་དེ་དང་བྲལ་བར་མི་འཇོག་པའི་ཕྱིར་དང༌། བསམ་གཏན་དང་པོའི་དངོས་གཞི་རྒྱུད་ལ་སྐྱེས་པའི་ཚེ། འདོད་པའི་འདོད་ཆགས་དང་བྲལ་བར་འཇོག་པའི་ཕྱིར་རོ། ། སོ་སོར་བརྟགས་མིན་གྱི་འགོག་པ་དང་ནི་སེམས་ཅན་ཐམས་ཅད་ལྡན་ཏེ། དགག་བྱ་ཟག་བཅས་དང་ཟག་མེད་གང་དང་གི་རྐྱེན་མ་ཚང་བ་ཉིད་ཅེས་བྱ་བ་དེ་དང་མི་ལྡན་པའི་སེམས་ཅན་མི་སྲིད་པའི་ཕྱིར་རོ། །
དེ་ལ་དགོངས་ནས། ཆོས་མངོན་པ་ལས། ཟག་པ་མེད་པའི་ཆོས་རྣམས་དང་སུ་ཞིག་ལྡན་ཞེ་ན། སེམས་ཅན་ཐམས་ཅད་དོ། ། ཞེས་འབྱུང་བར་གྲགས་སོ། ། གལ་ཏེ་སྐྲ་དང་སེན་མོ་ལ་སོགས་པ་དང་ཡང་ལྡན་པར་བཤད་པས། རྒྱུད་དུ་གཏོགས་པར་ཁས་ལེན་ནམ་ཞེ་ན། ལེན་པ་ཡིན་ཏེ། རྟེན་དབང་པོ་གཟུགས་ཅན་ལ་ཕན་གནོད་ཀྱིས་དེ་དག་ལ་ཕན་གནོད་དུ་འགྱུར་བའི་ཕྱིར། དེ་ལྟར་ན་གང་ལ་ཐོབ་པ་མེད་པ་དེ་ལ་ནི་མ་ཐོབ་པ་ཡང་མེད་དོ། །
ཞེས་བྱ་བ་ནི་གྲུབ་པའི་མཐའ་ཡིན་ནོ། ། འོ་ན་ཐོབ་པ་མེད་པ་ཉིད་མ་ཐོབ་པ་མ་ཡིན་ནམ་ཞེ་ན། ཐོབ་པ་དང་མ་ཐོབ་པ་ཞེས་བྱ་བ་ཕན་ཚུན་སྤངས་པའི་འགལ་བ་དང༌། མ་ཐོབ་པ་ཞེས་བྱ་བ་ཐོབ་པ་བཀག་ཙམ་གྱི་གཞན་སེལ་ལ་བཤད་ན་དེ་ལྟར་ཡིན་ཀྱང༌། འདིར་ནི་གཉིས་པོ་དེ་རྫས་གཞན་ལྷན་ཅིག་ཏུ་མི་གནས་པའི་འགལ་བ་ཉིད་དུ་ཁས་ལེན་པས་ཉེས་པ་དེ་མེད་དོ། ། གཉིས་པ་དབྱེ་བ་ནི། ཇི་སྐད་དུ། ཐོབ་པ་རྙེད་དང་ལྡན་པའོ། ། ཞེས་པ། ཐོབ་པ་ནི་གཉིས་ཏེ།
རྙེད་པ་དང༌། ལྡན་པའོ། ། དང་པོ་ལ་གཉིས་ཏེ། སྔར་མ་ཐོབ་པ་ལས་རྙེད་པ་དང༌། སྔར་ཐོབ་པ་ལས་རྣམ་པར་ཉམས་ནས་རྙེད་པའོ། ། དང་པོ་ནི། ཟག་མེད་སྐད་ཅིག་དང་པོ་ལྟ་བུ་དང༌། གཉིས་པ་ནི། བསམ་གཏན་དང་གཟུགས་མེད་ཀྱི་སྙོམས་པར་འཇུག་པ་ཐོབ་པའི་ཚེ་ལྟ་བུའོ། ། དེ་དག་གི་ཤེས་བྱེད་ཀྱང་དང་པོ་ནི་སྔོན་སོ་སོ་སྐྱེ་བོའི་རྒྱུད་ལ་སྐྱེ་མ་མྱོང་བའི་ཕྱིར་དང༌།
བསམ་གཏན་དང་གཟུགས་མེད་ཀྱི་སྙོམས་འཇུག་རྒྱུད་ལ་སྐྱེ་མ་མྱོང་བའི་སེམས་ཅན་མི་སྲིད་པའི་ཕྱིར། གཉིས་པ་ནི། གསར་དུ་རྙེད་པ་དེའི་རྒྱུན་མ་ཆད་པར་ལྡན་པ་སྟེ། རྙེད་པ་དེའི་སྐད་ཅིག་གཉིས་པ་ཕན་ཆད་དོ། ། དེའི་ཕྱིར་རྙེད་པ་དང་ལྡན་པ་མི་འགལ་ཡང༌། རྙེད་པའི་ཐོབ་པ་དང་ལྡན་པའི་ཐོབ་པ་ལ་ནི་གཞི་མཐུན་མི་སྲིད་པར་ཁས་ལེན་ནོ། ། དེ་ལྟར་གཉིས་སུ་ངེས་སམ་ཞེ་ན། སོ་སོ་སྐྱེ་བོ་རྣམས་ལ། སྲིད་རྩེའི་ཉོན་མོངས་ཡེ་ནས་ལྡན་པ་ཞེས་བྱ་བ་ཞིག་ཁས་ལེན་ཏེ། དེའི་གཉེན་པོ་སྐྱེ་མ་མྱོང་བའི་ཕྱིར་རོ། །
འདི་དང་པོ་གཉིས་སུ་མ་འདུས་ཏེ། སྲིད་རྩེའི་ཉོན་མོངས་དང་པོར་རྙེད་པའི་ས་མཚམས་བཟུང་དུ་མེད་ལ། དེ་མེད་པས་དེའི་སྐད་ཅིག་མ་གཉིས་པ་ཕན་ཆད་ལྡན་པའི་ཐོབ་པ་ཡིན་ནོ། ། ཞེས་ཀྱང་འཆད་མི་ནུས་པའི་ཕྱིར་རོ། ། ཐོབ་པའི་མིང་ཅན་གསུམ་པོ་དེ་ཁོ་ནར་ངེས་སམ་ཞེ་ན། མ་ངེས་ཏེ། ཇི་སྐད་དུ། རྙེད་དང་བསྟེན་ཞེས་བྱ་བ་ནི། ། དགེ་བ་འདུས་བྱས་ཐོབ་པའོ། ། གཉེན་པོ་དང་ནི་ཐག་བསྲིང་པའི། །
ཐོབ་པ་ཟག་དང་བཅས་པའི་ཡིན། ། ཞེས་བཞི་བཤད་པ་དང༌། དེའི་ཐད་ཀྱི་འགྲེལ་པར། བཞི་པོ་དེའི་སྟེང་དུ་སྡོམ་པ་ཐོབ་པ་དང་རྣམ་པར་འཇིག་པ་ཐོབ་པ་སྟེ། དྲུག་བཤད་དོ། ། དང་པོ་གཉིས་ནི་ཐོབ་པ་མཚན་ཉིད་པ་སྟེ། ཐོབ་བྱའི་ཆོས་དགེ་བ་འདུས་བྱས་རྣམས། དང་པོར་རྙེད་པ་དང༌། ཕྱིས་གོམས་པའི་གནས་སྐབས་ཀྱི་ཐོབ་པ་ཡིན་པའི་ཕྱིར། འདུས་མ་བྱས་དང༌།
མི་དགེ་བ་དང་ལུང་མ་བསྟན་ལ་ཐོབ་པ་འདི་གཉིས་མི་འཇོག་པ་ཅི་ཞེ་ན། འདིར་བསྟན་གྱི་རྙེད་པ་ནི་མ་འོངས་པ་རྙེད་པ་དང༌། བསྟེན་པ་ནི་ད་ལྟར་བ་མངོན་དུ་བྱས་པ་ལ་འདོད་ལ། འདུས་མ་བྱས་ནི་དུས་ཀྱིས་མ་བསྡུས་པའི་རྒྱུ་མཚན་ལས་དང༌། མ་སྒྲིབ་ལུང་མ་བསྟན་ལ། ཇི་སྐད་དུ། ལུང་བསྟན་མིན་ཐོབ་ལྷན་ཅིག་སྐྱེས། ། ཞེས་ཐོབ་པ་སྔར་སྐྱེ་མེད་པར་བཤད་པ་དང༌། ཉོན་མོངས་ཅན་ནི་སྔོན་རྙེད་པ་མྱོང་བ་མི་སྲིད་པ་དང༌། དགེ་བ་ཟག་བཅས་རྣམས་ལ་ནི་ཐོབ་པ་བཞི་ཀ་ཡོད་པར་འགྲེལ་པ་ནས་འཆད་པའི་ཕྱིར།
ཐོབ་པ་ཕྱི་མ་གཉིས་ནི་བཏགས་པ་བ་ཡིན་ཏེ། ཆོས་ཟག་བཅས་དེ་དང་དེའི་སྤོང་གཉེན་དང་ཐག་སྲིང་གི་གཉེན་པོ་མངོན་དུ་གྱུར་པ་ལ་དེ་ཐོབ་པའི་མིང་གིས་བཏགས་པ་ཡིན་པའི་ཕྱིར། དེ་ཡང་འདི་ལྟར། འདུས་བྱས་ཀྱིས་དགེ་བ་མ་འོངས་པ་རྣམས་ལ་ནི་རྙེད་ཐོབ་ཁོ་ན་ཡོད་ཀྱི། བསྟེན་ཐོབ་མེད་དེ། མ་སྐྱེས་པའི་ཕྱིར། ད་ལྟར་འབྱུང་བ་རྣམས་ལ་ནི་རྙེད་བསྟེན་གཉིས་ཀ་ཡོད་དེ། རྙེད་ཟིན་མ་བཏང་བ་ཡོད་པའི་ཕྱིར། ཉོན་མོངས་ཅན་རྣམས་ལ་ནི་གཉེན་པོ་ཐོབ་པ་དང༌། ཐག་བསྲིང་པའི་གཉེན་པོ་གཉིས་ཡོད་ཀྱི།
རྙེད་བསྟེན་གཉིས་མ་བཤད་པ་ནི། ཁ་ཅིག དོན་གྱིས་གོ་བས་མ་བཤད་པ་ཡིན་ཞེས་ཟེར་ཡང༌། འདིར་བསྟན་གྱི་རྙེད་པ་ནི། སྤྱིར་རྙེད་མ་མྱོང་བ་ཞིག་རྙེད་པའི་དབང་དུ་བྱས་པ་དང༌། བྱེ་བྲག་ཏུ་དགེ་བ་སྦྱོར་བྱུང་གི་རྙེད་ཚུལ་འཆད་པའི་སྐབས་ཡིན་པ་དང༌། ཉོན་མོངས་ཅན་ལ་ནི་སྔོན་རྙེད་མ་མྱོང་བ་མི་སྲིད་པའི་ཕྱིར། དགེ་བ་ཟག་བཅས་ད་ལྟར་བ་རྣམས་ནི་འདིར་བསྟན་གྱི་ཐོབ་པ་བཞི་ཀ་དང་བཅས་པའོ། ། དགེ་བ་ཟག་མེད་རྣམས་ལ་ནི་རྙེད་བསྟེན་གཉིས་ཡོད་ཀྱི། ཕྱི་མ་གཉིས་མེད་དེ།
སྤོང་བྱེད་ཀྱི་གཉེན་པོ་མེད་པའི་ཕྱིར། ཉོན་མོངས་ཅན་རྣམས་ལ་ནི་དང་པོ་གཉིས་མེད་དེ། ཇི་སྐད་དུ། སྔོན་རྙེད་མི་ཐོབ་བོ། ། ཞེས་དང༌། རྣམ་པར་ཉམས་ན་སྔོན་རྙེད་འཐོབ། ། ཅེས་སྔོན་འཐོབ་མ་མྱོང་བ་ཞིག་རྙེད་པ་དང༌། དེའི་རྒྱུན་མངོན་དུ་བྱེད་པ་ལ་རྙེད་བསྟེན་དུ་བཤད་པའི་ཕྱིར་རོ། ། ལྔ་པ་སྡོམ་པ་ཐོབ་པ་ནི་དབང་པོའི་སྡོམ་པ་སྟེ། ཇི་སྐད་དུ།
ཤེས་བཞིན་དང་ནི་དྲན་དག་ཉིད། ། ཡིད་དང་དབང་པོའི་སྡོམ་པ་ཡིན། ། ཞེས་འབྱུང་བ་ལྟར་རོ། ། རྣམ་པར་འཇིག་པ་ཐོབ་པ་ནི་ལུས་དྲན་པ་ཉེར་བར་བཞག་པ་ཐོབ་པ་སྟེ། འདི་གཉིས་ཀྱང་སྔ་མ་གཉིས་ཀྱི་ནང་དུ་འདུས་ཏེ། གཉེན་པོ་དང་ཐག་བསྲིང་བ་གང་རུང་ལས་མ་འདས་པའི་ཕྱིར། གསུམ་པ་རྣམ་གཞག་གཏན་ལ་ཕབ་པ་ལ། གཉིས་ཏེ། ཐོབ་པ་བཤད་པ་དང༌། མ་ཐོབ་པ་བཤད་པའོ། །
དང་པོ་ལ་གཉིས་ཏེ་སྤྱིར་བསྟན་པ་དང༌། དམིགས་ཀྱིས་བསལ་བའོ། ། དང་པོ་ལ་བཞི་སྟེ། དུས་ཀྱིས་ཁྱད་པར། དགེ་སོགས་ཀྱི་ཁྱད་པར། ཁམས་ཀྱི་ཁྱད་པར། སློབ་སོགས་ཀྱི་ཁྱད་པར་རོ། ། དང་པོ་ནི། ཇི་སྐད་དུ། དུས་གསུམ་པ་ཡི་རྣམ་པ་གསུམ། །
ཞེས་པ་ཐོབ་བྱའི་ཆོས་དུས་གསུམ་པོ་རེ་རེ་ཞིང༌། ཐོབ་པ་ཁྱུ་མཆོག་ལྟར་དང་ལ་ལྡིང་བ་དང༌། གྲིབ་མ་ལྟར་མཉམ་དུ་འཇུག་པ་དང༌། བེའུ་ལྟར་ཕྱི་བཞིན་དུ་འབྲང་བ་གསུམ་གསུམ་དུ་ཡོད་ཅེས་པ་ཡིན་ལ། ཁ་ཅིག་ན་རེ། ཐོབ་བྱའི་ཆོས་མ་འོངས་པ་ལ་ཐོབ་པ་འདས་ད་ལྟར་བ་གཉིས་ཡོད་ཀྱང༌། མ་འོངས་པ་ནི་མེད་དེ། མ་འོངས་པ་ལ་སྔ་ཕྱི་མེད་པའི་ཕྱིར། ཞེས་ཟེར་ཡང་མ་འོངས་པ་ནི་གཉིས་ཏེ། མི་སྐྱེ་བའི་ཆོས་ཅན་དང༌།
སྐྱེ་བའི་ཆོས་ཅན་ནོ། ། དང་པོ་ལ་ཐོབ་པ། འདས་ད་ལྟར་གཉིས་སྲིད་ཀྱང༌། མ་འོངས་པ་ནི་མི་སྲིད་དེ། རང་དུས་ནས་སྔ་ཕྱི་མེད་ཅིང༌། ད་ལྟར་བའི་གོ་སར་འཕོས་པ་ཡང་མི་སྲིད་པའི་ཕྱིར་རོ། ། གཉིས་པ་ལ་ནི་གསུམ་ཀ་སྲིད་དེ། དེ་ད་ལྟར་བའི་གོ་སར་འཕོས་པ་སྲིད་ལ། དེའི་ཐོབ་པ་མ་འོངས་པའི་གོ་ས་ན་ཡོད་པ་སྲིད་པའི་ཕྱིར་རོ། ། འོ་ན་མི་སྐྱེ་བའི་ཆོས་ཅན་གྱི་ཐོབ་པ་འདས་པ་དང་ད་ལྟར་བ་ཇི་ལྟར་སྲིད་དེ།
དེའི་ཐོབ་པ་སྐྱེ་བའི་ཆོས་ཅན་ཡིན་དེ་མི་སྐྱེ་བ་ཆོས་ཅན་དུ་འགལ་བའི་ཕྱིར། ཞེ་ན། འགལ་བ་མ་ཡིན་ཏེ། ཇི་སྐད་དུ། མཐོང་བའི་ལམ་ལ་བཟོད་པ་དང༌། ། ཤེས་པ་ཇི་ལྟར་སྐྱེས་པ་རྣམས། ། མ་འོངས་པ་འཐོབ་དེ་ཉིད་ལ། ། རྗེས་གསུམ་ལ་ནི་ཀུན་རྫོབ་ཀྱང༌། ། དེ་ནི་མི་སྐྱེའི་ཆོས་ཅན་ཡིན། ། ཞེས་བཤད་པས་སོ། །
ཐོབ་བྱའི་ཆོས་དུས་ཀྱིས་མ་བསྡུས་པ་ལའང་ཐོབ་པ་དུས་གསུམ་པ་སྲིད་དེ། འགོག་པ་གཉིས་ཀྱི་ཐོབ་པ་འདུས་བྱས་སུ་ཁས་ལེན་དགོས་པས་སོ། ། གཉིས་པ་ནི་ཇི་སྐད་དུ། དགེ་ལ་སོགས་ཀྱི་དགེ་ལ་སོགས། ། ཞེས་བཤད་པ་དེ་ནི་དམིགས་བསལ་མེད་པར་ཁས་ལེན་དགོས་པ་ཡིན་ཏེ། གཞན་དུ་ན། ཆགས་བྲལ་ལ་མི་དགེ་བ་ལྡན་པར་ཐལ་བ་དང༌། དགེ་རྩ་ཆད་པ་ལ་དགེ་བའི་ཆོས་ལྡན་པར་ཐལ་བས་སོ། ། འོ་ན་ཐོབ་བྱའི་ཆོས་དགེ་བ་བཞི་པོ་གང་ཡིན་པ་དེའི་ཐོབ་པ་ཡང་དེ་དང་དེར་ངེས་སམ་ཞེ་ན། མ་ཡིན་ཏེ།
ཆོས་དོན་དམ་པའི་དགེ་བ་ཡིན་པ་ལ་ནི། དེའི་ཐོབ་པ་དོན་དམ་པའི་བདེན་པར་འགལ་བ་ཡིན་ལ། ཆོས་དགེ་བ་དང་མི་དགེ་བ་གསུམ་པོ་གང་གི་ཡང་ཐོབ་པ་ནི་ཀུན་སློང་གི་དགེ་མི་དགེར་གཞག་དགོས་པ་ཡིན་ཏེ། ཇི་སྐད་དུ། བྱ་བ་ལ་སོགས་ཀུན་སློང་བས། ། ཤེས་པས་སོགས་ཀྱི་སྒྲས། ཐོབ་པ་དང༌། སྐྱེས་སོགས་དང༌། འགོག་པ་རྣམས་དོན་པར་བཤད་པའི་ཕྱིར། གསུམ་པ་ནི།
དེར་གཏོགས་རྣམས་ཀྱི་རང་ཁམས་པ། ། ཞེས་པ་ཐོབ་བྱའི་ཆོས་གང་དུ་གཏོགས་པའི་ཁམས་གང་དུ་ཐོབ་པ་ཡང་དེར་གཏོགས་པ་ཡིན་ཏེ། དཔེར་ན་འདོད་པའི་རྟེན་ལ་གཟུགས་དང་གཟུགས་མེད་པའི་སས་བསྡུས་པའི་ཆོས་སྐྱེས་པ་དེའི་ཚེ་ལྟ་བུའོ། ། དེར་ནི་ཆོས་དབང་བཙན་པ་ཡིན་གྱི། རྟེན་དབང་བཙན་པ་མ་ཡིན་པས་སོ། ། གཟུགས་མེད་ཀྱི་རྟེན་ལ་ནི་ཁམས་འོག་མ་གཉིས་ཀྱིས་བསྡུས་པའི་ཆོས་མངོན་དུ་བྱེད་པ་མི་སྲིད་དོ། ། དེ་ལྟ་མོད་ཀྱི། གཟུགས་མེད་ཀྱི་འཕགས་པའི་རྟེན་ལ་བསམ་གཏན་གྱི་སྙོམས་པར་འཇུག་པ་ཟག་མེད་དང་ནི་ལྡན་པར་ཁས་ལེན་པ་ལ་རྩོད་པ་མེད་དོ། ། མ་གཏོགས་རྣམས་ཀྱིས་རྣམ་པ་བཞི། ། ཞེས་པ།
འགོག་པ་གཉིས་ཀྱི་ཐོབ་པ་ལ་ནི་ཁམས་གསུམ་དུ་གཏོགས་པ་དང༌། ཟག་པ་མེད་པ་སྟེ་བཞིའོ། ། དེ་ཡང་བརྟགས་མིན་གྱི་འགོག་པའི་ཐོབ་པ་ནི། རྟེན་གང་དུ་གཏོགས་པ་དེ་ཉིད་དུ་གཏོགས་པས་ཁྱབ་སྟེ། དེ་ལ་ནི་རྟེན་དབང་བཙན་པས་སོ། ། དེའི་གོ་བ་ཡང༌། རྟེན་གང་ལ་ཆོས་གང་ཞིག་མ་སྐྱེས་པ་ནི། རྟེན་དེ་ཉིད་ཀྱི་རྒྱུད་ལས་ས་གཞན་མ་ཡིན་པས་སོ། ། དེ་ལས་གཞན་དུ་ཆོས་དབང་བཙན་ན། དགག་བྱ་ཟག་མེད་བཀག་པའི་བརྟགས་མིན་གྱི་འགོག་པའི་ཐོབ་པ་ཟག་བཅས་ཀྱི་སས་མ་བསྡུས་པར་ཐལ་བའི་སྐྱོན་ཡོད་དོ། །
སོ་སོར་བརྟགས་འགོག་གི་ཐོབ་པ་ནི་གཉིས་ཏེ། འཇིག་རྟེན་པའི་ལམ་གྱིས་ཐོབ་པ་དང༌། འདས་ལམ་གྱིས་ཐོབ་པའོ། ། དང་པོ་ལ་ཡང་འདོད་སེམས་ཀྱིས་ཐོབ་པ་ནི་མི་སྲིད་དེ། འདོད་པའི་སེམས་ནི་སྤང་བྱ་གང་གི་ཡང་ཐོབ་པ་གཅོད་བྱེད་དུ་མི་རུང་ལ། དེར་མི་རུང་བ་ལ་དེས་ཐོབ་པའི་འགོག་བདེན་མི་སྲིད་པས་ཁྱབ་པའི་ཕྱིར། དེས་ན་འཇིག་རྟེན་པའི་བསམ་གཏན་དང་གཟུགས་མེད་ཀྱི་སྙོམས་པར་འཇུག་པས་ཐོབ་པའི་འགོག་བདེན་གྱི་ཐོབ་པ་ནི་ས་དེ་དང་དེར་གཏོགས་ལ། ཟག་མེད་ལམ་གྱིས་ཐོབ་པའི་འགོག་བདེན་གྱི་ཐོབ་པ་ནི་ཟག་མེད་དུ་གཏོགས་ཏེ། འགོག་བདེན་གྱི་ཐོབ་པ་ལ་ནི་གཉེན་པོ་དབང་བཙན་པའི་ཕྱིར། དེའི་ཤེས་བྱེད་ཀྱང༌།
འགོག་བདེན་གྱི་ཐོབ་པ་ནི་རྣམ་པར་གྲོལ་བའི་ལམ་དང་ཁྱད་པར་གྱི་ལམ་གང་རུང་གིས་བསྡུས་ལ། སྤོང་གཉེན་ཟག་བཅས་ཀྱི་དབང་དུ་བྱས་པའི་ལམ་དེ་ཉིད་ཟག་མེད་དུ་གྱུར་པ་མི་སྲིད་པའི་ཕྱིར་དང༌། སྤོང་གཉེན་ཟག་མེད་ཀྱི་དབང་དུ་བྱས་པའི་ལམ་དེ་གཉིས་ཟག་བཅས་སུ་གྱུར་པ་ཡང་མི་སྲིད་པའི་ཕྱིར་རོ། ། འོ་ན་ཇི་སྐད་དུ། འཇིག་རྟེན་པ་ཡི་ཆགས་བྲལ་བའི། ། འཕགས་ལ་བྲལ་བའི་ཐོབ་རྣམ་གཉིས། ། ཞེས་བཤད་པ་མ་ཡིན་ནམ་ཞེ་ན། དེ་ཡང་ཞིབ་མོར་ན། དེ་དུས་ཀྱི་བྲལ་ཐོབ་ཟག་མེད་དེ་ཟག་མེད་ཀྱི་ལམ་ཉིད་ཀྱིས་ཐོབ་པ་ཡིན་ཏེ། དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར་དང༌།
འཕགས་ལ་ཞེས་པའི་ཚིག་གི་ནུས་པ་ལས་དེ་ལྟར་འཆད་དགོས་པའི་ཕྱིར། བཞི་པ་ལ་གཉིས་ལས། དང་པོ་ནི། ཇི་སྐད་དུ། སློབ་དང་མི་སློབ་མིན་གྱི་གསུམ། ། ཞེས་པ། སློབ་པའི་ཐོབ་པ་ནི་སློབ་པ་དང༌། མི་སློབ་པའི་ཆོས་རྣམས་ཀྱི་ཐོབ་པ་ནི་མི་སློབ་པ་ཁོ་ནར་ངེས་ལ། གཉིས་ཀ་མ་ཡིན་པའི་ཐོབ་པ་ལ་ནི་མུ་གསུམ་ཡོད་དེ། གཉིས་ཀ་མ་ཡིན་པའི་མཚན་གཞི་ནི།
ཟག་པ་དང་བཅས་པའི་ཆོས་རྣམས་དང༌། འདུས་མ་བྱས་མཐའ་དག་གོ ། མུ་གསུམ་ནི་བརྟགས་འགོག་གི་ཐོབ་པ་ལ་རྩི་དགོས་པ་ཡིན་ཏེ། ཟག་བཅས་དང་བརྟགས་མིན་གྱི་ཐོབ་པ་ནི་གཉིས་མིན་ཁོ་ནར་ངེས་པའི་ཕྱིར། དེས་ན་སོ་སོར་བརྟགས་འགོག་སློབ་པས་ཐོབ་པ་ནི་སློབ་པ་དང༌། མི་སློབ་པས་ཐོབ་པ་ནི་མི་སློབ་པ་ཁོ་ན་དང༌། ཟག་བཅས་ཀྱིས་ཐོབ་པ་ནི་ཕུང་པོ་གསུམ་པ་སྟེ། ཟག་བཅས་ཉིད་དུ་ངེས་པས་སོ། ། འདིར་གཞན་དག་འཕགས་པས་འཇིག་རྟེན་པའི་ལམ་གྱིས་ཐོབ་པའི་ཐོབ་པ་ཟག་བཅས་དང་ཟག་མེད་གཉིས་ཀ་ཡིན་ནོ་ཞེས་ཟེར་བ་དང༌། སྤོང་ལམ་ཟག་བཅས་དེ་ཁོ་ནས་ཐོབ་པ་ཟག་མེད་འདྲེན་པ་ཡིན་ནོ། །
ཞེས་ཟེར་བ་གཉིས་ཀ་མི་འཐད་དེ། གཉིས་པོ་ཕན་ཚུན་ཡིན་པར་འགལ་བའི་ཕྱིར་དང༌། འཕགས་ལ་བྲལ་བའི་ཐོབ་རྣམ་གཉིས། ། ཞེས་པའི་གཟུང་གིས་བསྟན་པའི་བྲལ་ཐོབ་ཟག་མེད་དེ་ནི། ཇི་སྐད་དུ། འཇིག་རྟེན་པ་ཡི་ཐོབ་འབྲས་ནི། ། བསྲེས་དང༌། ཞེས་དགེ་སྦྱོང་ཚུལ་གྱི་འབྲས་བུར་བཤད་ལ། སྤོང་ལམ་ཟག་བཅས་ཁོ་ནས་ཐོབ་ན། དགེ་སྦྱོང་ཚུལ་གྱི་འབྲས་བུར་འགལ་བའི་ཕྱིར་རོ། །
ཡང་གལ་ཏེ་མི་སློབ་ལམ་གྱིས་ཐོབ་པའི་འགོག་བདེན་ཇི་ལྟར་ཡོད་ཅེ་ན། བོད་གཞན་དག རྡོ་རྗེ་ལྟ་བུའི་ཏིང་ངེ་འཛིན་གྱིས་ཉོན་མོངས་མ་ལུས་པར་སྤངས་པའི་འགོག་པ་མི་སློབ་པའི་གང་ཟག་གི་རྒྱུད་ལ་ཡོད་པ་དེ་ཉིད་ལ། མི་སློབ་པའི་འགོག་པར་བཏགས་པ་ཡིན་ཏེ། བྲལ་ཐོབ་དེའི་རྟེན་མི་སློབ་པའི་ལམ་ཡིན་པས་སོ། ། ཞེས་ཟེར་བ་ནི་མི་འཐད་དེ། དེ་འདྲ་དེ་མི་སློབ་པ་ཡིན་ཀྱང༌། མི་སློབ་པས་ཐོབ་པ་ནི་མ་ཡིན་པའི་ཕྱིར། འོ་ན་ཅི་ཞེ་ན། མི་སློབ་པ་དབང་པོ་འཕོ་བའི་བར་ཆད་མེད་ལམ་གྱིས་ཐོབ་པའི་འགོག་བདེན་གྱི་ཐོབ་པའོ། །
འོ་ན་དེ་དུས་ཀྱི་འགོག་པ་དེ་སྤང་བྱ་གང་གི་ཞེ་ན། ཉོན་མོངས་པ་ཅན་མ་ཡིན་པའི་མི་ཤེས་པ་ཞིག་གིའོ། ། དེ་ཁོ་ནར་མ་ཟད། དགྲ་བཅོམ་པས་སྙོམས་འཇུག་གི་སྒྲིབ་པ་སྤངས་པའི་འགོག་བདེན་གྱི་ཐོབ་པ་ཡང་མི་སློབ་པ་ཉིད་དུ་ཁས་ལེན་དགོས་ཏེ། དགྲ་བཅོམ་པས་སྙོམས་འཇུག་གི་སྒྲིབ་པ་སྤོང་བའི་ལམ་ནི་ཟག་མེད་ལས་གཞན་མེད་པས་སོ། ། འོན་ཀྱང༌། འགོག་བྱེད་ཞི་གནས་ཁོ་ནར་ཁས་ལེན་པ་དེའི་ཚེ། དེས་ཐོབ་པའི་འགོག་བདེན་ནི་སོ་སོར་བརྟགས་འགོག་ཡིན་མིན་དཔྱད་པར་བྱ་ལ། དེ་ལྟར་དཔྱད་པ་ནི། སོ་སོར་བརྟགས་འགོག་མ་ཡིན་པའི་འགོག་བདེན་ཞིག
ཐེག་པ་ཆེན་པོ་པ་དག་གིས་ནི་ངེས་པར་ཁས་ལེན་དགོས་ལ། འདིར་ནི་དེ་ལྟར་ཁས་ལེན་པའམ། ཡང་ན་གཉིས་ཀའི་ཆ་ལས་རྣམ་གྲོལ་གྱིས་སྙོམས་འཇུག་གི་སྒྲིབ་པ་སྤངས་ཀྱང་མ་བྲལ་ཞེས་ཁས་ལེན་དགོས་པ་གང་རུང་ལས་མ་འདས་སོ། །

གཉིས་པ་ནི། སྤང་བྱ་མིན་པའི་རྣམ་གཉིས་འདོད། ། ཅེས་པ་དེའི་མཚན་གཞི་ནི་ཟག་མེད་དེ། དེ་ལ་འགོག་པ་གཉིས་ཀྱི་དབྱེ་བས་གཉིས་ལས། བརྟགས་མིན་གྱི་འགོག་པའི་ཐོབ་པ་ཇི་སྙེད་པ་དང༌། བརྟགས་འགོག་འཇིག་རྟེན་པའི་ལམ་གྱིས་ཐོབ་པའི་ཐོབ་པ་ཇི་སྙེད་པ་ནི་སྒོམ་སྤང་ཡིན་ཏེ། མ་སྒྲིབ་ལུང་མ་བསྟན་གྱི་དངོས་པོ་དང༌། དགེ་བ་ཟག་བཅས་གང་རུང་དུ་ངེས་པས་སོ། ། བརྟགས་འགོག་ཟག་མེད་ལམ་གྱིས་ཐོབ་པ་དང༌། ལམ་བདེན་གཉིས་ཀྱིས་ཐོབ་པ་ཇི་སྙེད་པ་ནི་སྤང་བྱ་མ་ཡིན་པ་དེ་ཉིད་དེ། ཟག་མེད་ཁོ་ནར་ངེས་པས་སོ། །
གཉིས་པ་དམིགས་ཀྱིས་བསལ་བ་ལ་གཉིས་ཏེ། མ་སྒྲིབ་ལུང་མ་བསྟན་དམིགས་ཀྱིས་བསལ་བ་དང༌། བསྒྲིབས་པའི་གཟུགས་ཀྱང་དེ་དང་འདྲ་བར་བསྟན་པའོ། ། དང་པོ་ལ་དངོས་དང༌། དེའི་དམིགས་བསལ་ལོ། ། དང་པོ་ནི། ལུང་བསྟན་མིན་ཐོབ་ལྷན་ཅིག་སྟེ། ཞེས་པ་ཆོས་མཐུ་ཆུང་བ་རྣམས་ཀྱི་ཐོབ་པའང་མཐུ་ཆུང་བའི་ཕྱིར་ཆོས་ཀྱི་སྔ་ཕྱིར་སྐྱེ་བ་མེད་དོ། ། མཐུ་ཆུང་བ་ཅི་ཞེ་ན། རྣམ་པར་སྨིན་པ་འབྱིན་མི་ནུས་པས་དང༌།
མངོན་པར་འདུ་བྱ་བ་མེད་པས་སོ། ། གཉིས་པ་ནི། དེར་ངེས་སམ་ཞེ་ན། མངོན་ཤེས་སྤྲུལ་པ་མ་གཏོགས་པ། ། ཞེས་པ་མིག་རྣའི་མངོན་ཤེས་གཉིས་དང༌། སྤྲུལ་སེམས་ལུང་མ་བསྟན་ཏེ། གསུམ་པོའི་ཐོབ་པ་ནི་སྔ་ཕྱིར་སྐྱེ་བ་ཡང་ཡོད་དེ། ཆོས་དེ་གསུམ་སྦྱོར་བའི་ཁྱད་པར་གྱིས་བསྒྲུབས་པས་སྟོབས་ཆེ་བའི་ཕྱིར། བཟོར་གནས་པ་དང༌། སྤྱོད་ལམ་པའི་ཁྱད་པར་ཁ་ཅིག་ཀྱང་དེ་དང་འདྲའོ། །
ཞེས་འགྲེལ་པས་ཁ་བསྐངས་ལ། དེའི་དོན་ཡང༌། དེ་དང་དེའི་ཁྱད་པར་ལ་ཤིན་ཏུ་གོམས་པ་སྟེ། དཔེར་ན། ལྷའི་བཟོ་བོ་བི་ཤྭ་ཀརྨ་དང༌། འཕགས་པ་གནས་བརྟན་རྟ་ཐུལ་ལྟ་བུའོ། ། ཞེས་འཆད་དོ། ། གཉིས་པ་ལ་གཉིས་ཏེ། དངོས་དང༌། དེའི་ཤུགས་བསྟན་གྱི་དམིགས་བསལ་ལོ། །
དང་པོ་ནི། ཐོབ་པ་ཆོས་དང་ལྷན་ཅིག་ཁོ་ནར་སྐྱེ་བ་ནི་མ་སྒྲིབས་ལུང་མི་བསྟན་གཅིག་པུར་ངེས་སམ་ཞེ་ན། བསྒྲིབས་པའི་གཟུགས་ཀྱིའང་ཞེས་པ། བསྒྲིབས་ལ་ལུང་དུ་མ་བསྟན་པའི་རྣམ་པར་རིག་བྱེད་ཀྱི་གཟུགས་ཀྱི་ཐོབ་པའང་ཆོས་དང་ལྷན་ཅིག་ཁོ་ནར་སྐྱེའོ། ། སྔ་ཕྱིར་སྐྱེ་བ་མེད་དེ། དེའི་ཀུན་སློང་ནི་སྟོབས་ཆུང་བའི་ཕྱིར། སྟོབས་ཆུང་བ་ཅི་ཞེ་ན། དེས་སྤྱིར་གཟུགས་ཀྱི་ཀུན་སློང་བྱེད་ཀྱང༌། རིག་བྱེད་མ་ཡིན་པའི་གཟུགས་ཀུན་ནས་སློང་བར་མི་ནུས་པའི་ཕྱིར། དེའི་ཤེས་བྱེད་ཀྱང༌།
འདོད་པའི་སས་བསྡུས་པའི་སྒྲིབ་པས་ནི་རིག་བྱེད་མ་ཡིན་པའི་གཟུགས་མི་སློང༌། བསམ་གཏན་གྱི་སས་བསྡུས་པའི་དེས་ཀྱང་དེ་མི་སློང་བའི་ཕྱིར། དེ་དག་གི་ཤེས་བྱེད་ཀྱང༌། ཇི་སྐད་དུ། རྣམ་རིག་མིན་ལུང་བསྟན་མིན་མེད། ། ཅེས་འཆད་པས་ན། འདོད་པའི་རིག་བྱེད་མ་ཡིན་པའི་གཟུགས་ཀྱི་ཀུན་སློང་ཡིན་ན། མི་དགེ་བ་དང་དགེ་བ་གང་རུང་ཡིན་དགོས་ཤིང༌། གཟུགས་ཀྱི་དེ་ལ་དགེ་བས་ཁྱབ་པའི་ཕྱིར། འོ་ན་སྒྲིབ་པའི་གཟུགས་དེ་ས་གང་ན་ཡོད་ཅེ་ན།
བསམ་གཏན་དང་པོ་ཁོ་ནར་ཡོད་དེ། ཇི་སྐད་དུ། རྣམ་རིག་སྤྱོད་དང་བཅས་དག་ན། ། ཞེས་བསམ་གཏན་གཉིས་པ་ཡན་ཆད་ན་མེད་པར་བཤད་ཅིང༌། ཡང་ཇི་སྐད་དུ། འདོད་པ་ན་ཡང་སྒྲིབ་པ་མེད། ། གང་ཕྱིར་ཀུན་སློང་མེད། ཅེས་བཤད་པས་སོ། ། དེའི་གོ་བ་ཡང༌། འདོད་པའི་སྒྲིབ་པ་ནི་འཇིག་མཐར་གཉིས་པོ་ཁོ་ནར་ངེས་ཤིང་དེ་ལ་མཐོང་སྤང་གིས་ཁྱབ་པས་ན།
རིག་བྱེད་ཀུན་ནས་སློང་བར་མི་ནུས་ཏེ། ཁ་ནང་དུ་བལྟས་པའི་ཕྱིར། ཁམས་གོང་མའི་ཉོན་མོངས་མཐའ་དག་ལུང་མ་བསྟན་དུ་ངེས་ཀྱང༌། དེས་རིག་བྱེད་ཀུན་ནས་སློང་བ་ནི་རྟོག་དཔྱོད་གང་རུང་ལ་རག་ལས་པའི་ཕྱིར་ན། བསམ་གཏན་གཉིས་པ་ཡན་ཆད་ན་མེད་དོ། ། གཉིས་པ་ནི། གལ་ཏེ་ཇི་སྐད་དུ། སྒྲིབ་པའི་གཟུགས་ཀྱིའང་ཞེས་ངེས་པར་གཟུང་བའི་ཕྱིར། དགེ་བ་དང་མི་དགེ་བའི་གཟུགས་ཀྱི་ཐོབ་པ་སྔ་ཕྱིར་སྐྱེ་བའི་ཁྱབ་པ་ངེས་སམ་ཞེ་ན། མ་ངེས་སོ་ཞེས་འཆད་པ་ནི།
ཇི་སྐད་དུ། འདོད་པ་ན། གཟུགས་ཀྱི་སྔར་ནི་སྐྱེ་བ་མེད། ། ཅེས་བཤད་པ་དེའི་དོན་ནི། འདོད་པ་ན་སྤྱོད་པའི་དགེ་བ་དང་མི་དགེ་བའི་རིག་བྱེད་དང་རིག་བྱེད་མ་ཡིན་པའི་གཟུགས་གང་གི་ཡང་ཐོབ་པ་སྔར་སྐྱེ་བ་ནི་རྣམ་པ་ཐམས་ཅད་དུ་མེད་དོ། ། འདིའི་ཤེས་བྱེད་ནི་གྲུབ་པའི་མཐའ་ལ་གྲགས་པ་ཙམ་སྟེ། ཇི་སྐད་དུ། རྣམ་རིག་བྱེད་ནི་ཐམས་ཅད་ལ། ། བྱེད་པ་དག་ལ་ད་ལྟར་ལྡན། ། མ་བཏང་བར་དུ་སྐད་ཅིག་མ། །
ཕྱིན་ཆད་འདས་ལྡན་མ་འོངས་མེད། ། ཅེས་དང༌། སོ་སོ་ཐར་ནས་ཇི་སྲིད་དུ། ། མ་བཏང་བར་དག་ད་ལྟར་གྱི། ། རྣམ་རིག་མི་ལྡན་སྐད་ཅིག་མ། ། དང་པོ་ཕྱིན་ཆད་འདས་པ་དང༌། ། སྡོམ་མིན་གནས་པའང་དེ་དང་འདྲ། ། ཞེས་འཆད་པའི་ཕྱིར་རོ། ། དེ་བས་ན། ཇི་སྐད་དུ།
དུས་གསུམ་པ་ཡི་རྣམ་པ་གསུམ། ། ཞེས་བཤད་པ་འདི་ནི་ཆོས་ཀྱི་ཁྱད་པར་འདི་དང་འདི་དག་ལ་དགོངས་པ་ཡིན་ཏེ། བོད་ཀྱི་སློབ་དཔོན་དག་གིས་སྦྱར་བའི་སྡོམ་ཚིག་ལས། གང་གི་ཐོབ་པ་དུས་གསུམ་པར། ། གསུངས་ལ་ལུང་མ་བསྟན་པ་དང༌། ། བསྒྲིབས་གཟུགས་འདོད་པའི་གཟུགས་དག་གི ། ཐོབ་པ་དམིགས་ཀྱིས་བསལ་བའི་ཕྱིར། ། མཚུངས་ལྡན་ཉོན་མོངས་ཅན་དང་དགེ ། གོང་མའི་དགེ་བ་གཟུགས་ཅན་དང༌། ། མཚུངས་ལྡན་མིན་པ་དགེ་མི་དགེ །
ཐམས་ཅད་དུས་གསུམ་པར་འདོད་དོ། ། ཞེས་འཆད་པ་ལྟར་ཡིན་ནོ། ། གཉིས་པ་མ་ཐོབ་པ་བཤད་པ་ལ་གཉིས་ཏེ། དངོས་དང༌། འཕྲོས་པའི་དོན་ནོ། ། དང་པོ་ནི། མ་ཐོབ་པ་ལའང་ཐོབ་པ་ལ་ཇི་སྐད་བཤད་པ་བཞིན་དུ། དགེ་སོགས་ཀྱི་རྣམ་པར་གཞག་པ་མཐའ་དག་འཆད་པར་ནུས་སམ་ཞེ་ན། མ་ཡིན་ཏེ། མ་ཐོབ་པ་ནི་ཕྱོགས་གང་གིས་ཡིན་ཀྱང་རུང༌།
མཐའ་གཅིག་ཏུ་ལུང་མ་བསྟན་ཁོ་ནར་ངེས་པའི་ཕྱིར་དང༌། ཆོས་ད་ལྟར་བྱུང་བའི་མ་ཐོབ་པ་ད་ལྟར་བྱུང་བ་ནི་མི་སྲིད་པའི་ཕྱིར་དང༌། མ་ཐོབ་པ་ནི་རྟེན་དབང་བཙན་པས་ཆོས་གང་གི་ཡིན་ཀྱང་རུང་ཁམས་གསུམ་གང་རུང་དུ་གཏོགས་པས་ཁྱབ་པའི་ཕྱིར། ཞེས་འཆད་པ་ནི། མ་ཐོབ་མ་སྒྲིབས་ལུང་མ་བསྟན། ། ཞེས་སོགས་སོ། ། འདོད་སོགས་གཏོགས། ཞེས་པར་ཁམས་གོང་མ་གཉིས་ཀྱི་ཆོས་འདོད་པར་མ་ཐོབ་པ་འདོད་པར་གཏོགས་པ་དང༌། འདོད་པ་དང་གཟུགས་མེད་ཀྱི་ཆོས་གཟུགས་ཁམས་སུ་མ་ཐོབ་པ་ནི་གཟུགས་ཁམས་སུ་གཏོགས་ཞེས་འཆད་མོད། འདོད་གཟུགས་ཀྱི་ཆོས་གཟུགས་མེད་དུ་མ་ཐོབ་པ་གཟུགས་མེད་དུ་རྟོགས་ཞེས་ནི་མི་འཆད་དེ།
གཟུགས་མེད་ཀྱི་རྟེན་ལ་ཁམས་འོག་མའི་ཆོས་ཀྱི་ཐོབ་པ་འཇོག་རྒྱུ་མེད་ལ། གང་ན་གང་གི་ཐོབ་པ་མེད་པ་དེ་ལ་དེའི་མ་ཐོབ་པ་ཡང་མེད་དོ། ། ཞེས་བྱ་བ་ནི་གྲུབ་པའི་མཐའ་ཡིན་པས་སོ། ། དྲི་མེད་ཀྱིའང༌། ཞེས་པ་ལ་འཕྲོས་ནས། ཟག་མེད་ཀྱི་མ་ཐོབ་པ་ཟག་བཅས་སུ་འཇོག་པའི་ཤེས་བྱེད་ནི། ལམ་མ་ཐོབ་པ་སོ་སོ་ཡི། ། སྐྱེ་བོར་འདོད་དོ། ། ཞེས་པ་ལམ་བདེན་གྱི་མ་ཐོབ་པའི་མཚན་གཞི་ནི་སོ་སོ་སྐྱེ་བོ་ཉིད་ཡིན་ལ། དེ་ཡང་ཟག་པ་དང་བཅས་པས་སོ། །
ཡང་ཇི་སྐད་དུ། དེ་ཐོབ་དང༌། ས་འཕོས་ན་ས་ནི་རྣམ་ཉམས་འགྱུར། ། ཞེས་པ་དངོས་བསྟན་ལ། འཕགས་ལམ་ཐོབ་པ་ནི་སོ་སོ་སྐྱེ་བོ་དེ་རྣམ་པར་ཉམས་པར་འགྱུར་བ་དང༌། ས་འཕོས་པའི་ཚེ་ན་ཡང་རྣམ་པར་ཉམས་པར་འགྱུར་རོ། ། གང་གི་ཚེ་གང་ཉམས་པ་དེ་དང་ནི་མི་ལྡན་པས་ཁྱབ་སྟེ། ཇི་སྐད་དུ། ཉམས་པ་གཉིས་ནི་མི་ལྡན་པ། ། ཞེས་འཆད་པའི་ཕྱིར་རོ། །
ལམ་བདེན་ཐོབ་པ་དེའི་ཚེ་སོ་སོ་སྐྱེ་བོ་གཏོང་བ་ཡིན་མོད། བསམ་གཏན་དང་པོར་ས་འཕོས་པའི་ཚེ་སོ་སོ་སྐྱེ་བོ་གཏོང་བ་ཇི་ལྟར་ཞེ་ན། གོང་དུ་འཕོས་པའི་ཚེ། ས་འོག་མའི་སོ་སོ་སྐྱེ་བོ་ཉིད་དང༌། གོང་ནས་འོག་ཏུ་ས་འཕོས་པའི་ཚེ་གོང་མའི་སོ་སོ་སྐྱེ་བོ་ཉིད་གཏོང་བ་ཡིན་ཏེ། དེའི་ཚེ་དེ་དང་དེ་རྣམ་པར་ཉམས་པའི་ཕྱིར། དེ་ཡང་གོང་དུ་འཕོས་པའི་ཚེ་ནི་ཡོན་ཏན་ཐོབ་པས་འོག་མ་ལས་རྣམ་པར་ཉམས་པ་ཡིན་ལ། འོག་ཏུ་འཕོས་པའི་ཚེ་ནི་ཉེས་པའི་སྟོབས་ཀྱིས་རྣམ་པར་ཉམས་པའོ། ། རྣམ་པར་ཉམས་པ་ལ་ཡོན་ཏན་དང་ཉེས་པས་བྱས་པ་གཉིས་ཀ་ཡོད་པ་དེའི་ཕྱིར། གཞུང་དུ།
ས་འཕོས་ནས་ནི་ཡོངས་ཉམས་འགྱུར། ། ཞེས་མི་འཆད་པ་ཡིན་ནོ། ། དེ་ཡང་འདི་ལྟར། འདོད་པ་ནས་བསམ་གཏན་དང་པོར་ས་འཕོས་པའི་དོན་ནི། འདོད་པ་ལ་ཆགས་པ་དང་བྲལ་བའི་རྣམ་གྲོལ་ལམ་དགུ་པའི་ཚེ་འདོད་པའི་སོ་སོ་སྐྱེ་བོ་ཉིད་བཏང་བ་ཡིན་ཏེ། བསམ་གཏན་དང་པོའི་སོ་སོ་སྐྱེ་བོའི་མ་ཐོབ་པ་བཏང་བའི་ཕྱིར། དེའི་ཚེ་བསམ་གཏན་དང་པོའི་སོ་སོ་སྐྱེ་བོ་ཐོབ་པ་ཡིན་ཏེ། དེའི་ཚེ་འཕགས་པའི་གང་ཟག་མ་ཡིན་པའི་རྒྱུད་ལ་བསམ་གཏན་དང་པོ་ཉིད་ཐོབ་པའི་ཕྱིར། དེ་ཡང་སོ་སོ་སྐྱེ་བོའི་བསམ་གཏན་དང་པོ་ཐོབ་པ་དང༌། བསམ་གཏན་དང་པོའི་སོ་སོ་སྐྱེ་བོ་ཉིད་ཐོབ་པ་ནི།
དང་པོར་རྙེད་པ་དང༌། ཕྱིས་ལྡན་པའི་དུས་གཉིས་ཀ་ཁྱབ་མཉམ་པ་ཡིན་ཏེ། ཇི་སྲིད་སོ་སོ་སྐྱེ་བོའི་བསམ་གཏན་དང་པོ་དང་ལྡན་པ་དེ་སྲིད་དུ། བསམ་གཏན་དང་པོའི་སོ་སོ་སྐྱེ་བོ་ཉིད་དང་ལྡན་པས་ཁྱབ་ཅིང༌། དེ་དང་ལྡན་པ་ལ་ཅིག་ཤོས་དང་ཡང་ལྡན་པས་ཁྱབ་པའི་ཕྱིར་རོ། ། བོད་ཀྱི་ཊཱི་ཀ་བྱེད་པ་དག ས་འཕོས་པའི་དོན། ས་དེ་དང་དེར་སྐྱེ་བ་བླངས་པ་ལ་འཆད་པ་ནི་མ་ཤེས་པ་ཡིན་ཏེ། རྩ་འགྲེལ་ལས་དེ་ལྟར་མ་བཤད་པས་ལུང་མེད་པ་དང༌། སོ་སོ་སྐྱེ་བོ་ཞེས་པ་བརྟེན་གྱི་གང་ཟག་ལ་འཁྲུལ་བས་གྲུབ་མཐའ་དང་འགལ་བའི་ཕྱིར།
དེས་ན་འདོད་པ་ལ་ཆགས་བྲལ་བྱས་པའི་ཚེ་འདོད་པའི་སོ་སྐྱེ་བཏང་བ་ཡིན་ཏེ། དེའི་ཚེ་འདོད་པའི་ས་ཉིད་བཏང་བའི་ཕྱིར་དང༌། འདོད་པའི་སོ་སོ་སྐྱེ་བོ་ནི་འདོད་པའི་ས་ཉིད་ཀྱིས་བསྡུས་པའི་ཕྱིར་དང༌། འདོད་པའི་ས་སྤངས་ཀྱང་མ་བྲལ་ན། འདོད་པའི་འདོད་ཆགས་དང་རྣམ་པར་འཚེ་བ་གཉིས་སྤངས་ཀྱང་མ་བྲལ་བ་ཉིད་དུའང་ཧ་ཅང་ཐལ་བ་དང༌། ས་འཕོས་པ་ལ་སྐྱེ་བ་འཕོས་པ་དགོས་ན། ཇི་སྐད་དུ། འཕགས་པས་དེ་དག་ས་བོར་བས། ། གཏོང་ངོ༌། ། ཞེས་པ་དེར་ཡང་དེ་དགོས་པར་ཐལ་བ་དང༌།
དེ་ལྟ་ན་གཞུང་དེའི་དེ་མ་ཐག་ཏུ། འཕགས་མིན་འཆི་བས་སོ། ། ཞེས་པའི་ཚིག་ལ་ནུས་པ་མེད་པར་ཐལ་བའི་ཕྱིར་རོ། ། འོ་ན། ཇི་སྐད་དུ། བསམ་གཏན་གཏོགས་པའི་དགེ་བ་ནི། ། ས་འཕོས་ཉམས་པ་དག་གི་གཏོང༌། ། ཞེས་པའི་འགྲེལ་པར། རྒྱུ་གཉིས་ཀྱིས་གཏོང་སྟེ། གོང་ངམ་འོག་ཏུ་སྐྱེ་བས་ཏེ། །
ས་འཕོས་པའམ། ཡོངས་སུ་ཉམས་པ་ལས་སོ། ། ཞེས་འཆད་པ་མ་ཡིན་ནམ་ཞེ་ན། བཤད་པ་དེའི་དོན་ནི། འོག་ནས་གོང་དུ་སྐྱེ་བའི་ཚེ་ས་འཕོས་པ་དང༌། གོང་ནས་འོག་ཏུ་སྐྱེ་བའི་ཚེ། ཡོངས་སུ་ཉམས་པ་ཞེས་བྱ་བའི་རྣམ་གཞག་མཛད་པའོ། ། དེ་ཡང་གོང་དུ་སྐྱེ་བའི་ཚེ་ས་འཕོས་དགོས་པ་ཡིན་ཏེ། འདོད་པ་ནས་བསམ་གཏན་དང་པོར་སྐྱེ་བ་ལེན་པའི་ཚེ། དེར་ས་མ་འཕོས་པར་སྐྱེ་བ་ལེན་མི་ནུས་པའི་ཕྱིར།
དེར་སྐྱེས་ཙམ་གྱི་ཚེ་ས་འཕོས་པར་འཇོག་པ་མ་ཡིན་ཏེ། ས་འཕོས་ཟིན་པའི་འོག་ཏུ་སྐྱེས་པའི་ཕྱིར། འདོད་པའི་ཉོན་མོངས་ཀྱི་བསམ་གཏན་དང་པོ་ལས་ཉམས་ཏེ། འདོད་སེམས་མངོན་དུ་བྱས་པ་དེའི་ཚེ་ནི་ཡོངས་སུ་ཉམས་པ་ཞེས་བྱའི། ས་འཕོས་པ་ཞེས་མི་བྱ་བའི་འདི་ནི། ཞིབ་མོའི་རྣམ་པར་བཞག་པ་སྟེ། ས་གོང་མའི་ཡོན་ཏན་སྔར་མ་ཐོབ་པ་ཞིག་ཐོབ་པ་ལས་འཕོས་པ་ཞེས་བྱ་བ་ཡིན་གྱི། ས་འོག་མའི་ཉེས་པ་མངོན་དུ་བྱས་པ་ལས་འཕོས་པའི་དོན་མེད་པའི་ཕྱིར། འོ་ན་ལམ་བདེན་ཐོབ་པ་ཙམ་གྱིས་སོ་སོ་སྐྱེ་བོ་ཉིད་གཏོང་བར་ངེས་ན། ངེས་འབྱེད་ཆ་མཐུན་ཀྱང་དེའི་ཚེ་གཏོང་བར་ངེས་སམ་ཞེ་ན།
མ་ངེས་ཏེ། འཕགས་པས་ནི་ངེས་འབྱེད་གང་ལ་བརྟེན་པའི་ས་དེ་ལ་ཆགས་བྲལ་བྱས་པའི་ཚེ་གཏོང་བ་ཡིན་གྱི། དེ་མ་བྱས་ན་ནི་དགྲ་བཅོམ་པའི་ཚེ་ཡང་ལྡན་པར་ཁས་ལེན་དགོས་པས་སོ། ། འཕགས་ལམ་དེ་མ་ཐོབ་ན་ནི་ས་འཕོས་ཀྱང་རུང༌། ཡོངས་སུ་ཉམས་ཀྱང་རུང་སྟེ། སྦྱོར་ལམ་པ་དེ་འཆི་འཕོ་བའི་ཚེ་ཁོ་ན་གཏོང་བར་ངེས་ཏེ། ཁམས་གོང་མའི་རྟེན་ལ་ངེས་འབྱེད་ཆ་མཐུན་མེད་པའི་ཕྱིར་དང༌། བསམ་གཏན་ལས་མ་ཉམས་བཞིན་དུ་ནི་འདོད་པར་མི་སྐྱེ་ལ། རྟེན་བསམ་གཏན་ལས་ཉམས་ན་བརྟེན་པ་སྦྱོར་ལམ་ངེས་པར་གཏང་བས་ཁྱབ་པའི་ཕྱིར་རོ། ། གཞུང་འདིའི་དངོས་བསྟན་ལམ་བདེན་གྱི་མ་ཐོབ་པ་ལ་སྦྱར་ཡང༌།
མཚོན་པའི་དོན་ནི། དེ་ཐོབ་དང༌། ཞེས་པ་མ་ཐོབ་པ་མཐའ་དག་གི་གཏོང་རྒྱུ་དང༌། ས་འཕོས་ནས་ནི་རྣམ་ཉམས་འགྱུར། ། ཞེས་པ་ཟག་པ་དང་བཅས་པའི་ཆོས་རྣམས་ཀྱི་མ་ཐོབ་པ་གཏོང་རྒྱུར་འཆད་དགོས་པ་ཡིན་ཏེ། རང་རྒྱུད་ལ་ཆོས་དེ་དང་དེ་ཐོབ་པ་ན་དེའི་མ་ཐོབ་པ་ཉམས་པས་ཁྱབ་པ་དང༌། བསམ་གཏན་དང་པོའི་དངོས་གཞི་ཐོབ་པ་ན་དེའི་མ་ཐོབ་པ་ཉམས་པ་ལྟ་བུའོ། ། གཉིས་པ་འཕྲོས་པའི་དོན་ལ་གསུམ་སྟེ། སོ་སོ་སྐྱེ་བོ་གང་ཟག་ཏུ་འདོད་པ་བྱེ་མདོ་གཉིས་ཀའི་ལུགས་མ་ཡིན་པར་བསྟན་པ་དང༌། དེའི་མ་ཐོབ་པ་གཏོང་བ་ཐོབ་པ་ལ་རག་ལས་ཀྱང༌།
ཐོབ་པ་གཏོང་བ་མ་ཐོབ་པ་ལ་རགས་ལས་པ་དང༌། སློབ་དཔོན་གྱིས་ཐོབ་པའི་དགའ་སྟོན་ལ་བསྟིང་ཚིག་སྨྲས་པ་དེ་བྱེ་མདོ་གང་གི་ལུགས་ཡིན་དཔྱད་པའོ། ། དང་པོ་ནི། སོ་སོ་སྐྱེ་བོ་ལ་གང་ཟག་གིས་ཁྱབ་པ་ནི་བྱེ་མདོ་གང་གི་ཡང་ལུགས་མ་ཡིན་ཏེ། བྱེ་བྲག་ཏུ་སྨྲ་བས་ནི་ལམ་བདེན་གྱི་མ་ཐོབ་པ་ཉིད་དེར་ཁས་ལེན་པ་དང༌། མདོ་སྡེ་པས་ནི་འཕགས་པའི་ཆོས་རྣམས་མ་སྐྱེས་པའི་རྒྱུད་ཅེས་བྱ་བ་ཉིད་སོ་སོ་སྐྱེ་བོར་འདོད་དོ། ། ཞེས་འགྲེལ་པ་ལས་བཤད་པའི་ཕྱིར་རོ། ། འོ་ན་སོ་སོ་སྐྱེ་བོའི་གང་ཟག་སོ་སོ་སྐྱེ་བོ་ཉིད་དུ་མི་འཇོག་པའི་རྒྱུ་མཚན་ཅི་ཞེ་ན། འདི་ནི་རྫས་སུ་གྲུབ་ལ། དེའི་གང་ཟག་ནི་རྫས་སུ་ཡོད་པ་མ་ཡིན་པའི་ཕྱིར་ཏེ།
འགྲེལ་པ་འདི་ཉིད་ལས། ཇི་སྐད་དུ། རྫས་ཡོད་ཉིད་དུ་ཁས་བླངས་ན། ། ལྟ་བའི་མཆེ་བས་སྨྲས་པར་འགྱུར། ། ཞེས་བཤད་པ་དེ་ཁྱད་གཞི་གང་ཟག་གི་དབང་དུ་བྱས་པའི་ཕྱིར། དེ་བཞིན་དུ་འཕགས་པ་དང༌། སློབ་པ་དང༌། མི་སློབ་པ་དང༌། སངས་རྒྱས་དང༌། དགེ་འདུན་དང༌།
དགེ་སློང་དང༌། དགེ་བསྙེན་དང༌། དགེ་ཚུལ་ལ་སོགས་པ་བཞིན་ནོ། ། དེའི་ཤེས་བྱེད་ཀྱང༌། ཇི་སྐད་དུ། འཕགས་པའི་གང་ཟག་དང༌། དེའི་སེམས་ཅན་དང༌། སློབ་པ་དང་མི་སློབ་པའི་གང་ཟག་དང༌། དགེ་སློང་ཕ་དང་མ་ཞེས་ཟུར་ཕྱིན་པ་སྨོས་པ་དེའི་ཚེ་གང་ཟག་ལ་འཇོག་པ་ཡིན་གྱི། འཕགས་པ་སོགས་ཙམ་གྱིས་ནི་མ་ཡིན་ཏེ།
ཡིན་ན། ཇི་སྐད་དུ། འཕགས་པ། འབྲས་བུ་ཐོབ་སྦྱངས། ཞེས་སོགས་དང༌། འཕགས་ནི་དང་པོ་འདས་དང་མིན། ། ཞེས་དང༌། སློབ་དང་མི་སློབ་མིན་གྱི་གསུམ། ། ཞེས་སོགས་སུ་ཧ་ཅང་ཐལ་བར་འགྱུར་རོ། ། དེས་ན་འདོད་པའི་རྟེན་ཅན་གྱི་འཕགས་ལམ་རྒྱུད་ལ་མ་སྐྱེས་པའི་གང་ཟག
བསམ་གཏན་དང་པོའི་དངོས་གཞི་རྒྱུད་ལ་ཡོད་བཞིན་པ་དེ་འདྲ་དེ་ནི་འདོད་པའི་སོ་སོ་སྐྱེ་བོ་ཉིད་མ་ཡིན་ཏེ། དེའི་ལྡན་པ་གཏང་པའི་གང་ཟག་ཡིན་པའི་ཕྱིར། དེ་ལྟ་ནའང་འདོད་པའི་སོ་སོ་སྐྱེ་བོའི་གང་ཟག་མ་ཡིན་པར་ཐལ་བའི་ཉེས་པ་མེད་དེ། འདོད་པའི་རྟེན་ཅན་གང་ཞིག་སོ་སོ་སྐྱེ་བོ་ཉིད་རྒྱུད་ལ་ལྡན་པའི་ཕྱིར་རོ། ། དེ་ལས་གཞན་དུ་ས་འཕོ་བ་ལ་སྐྱེ་བ་བླངས་པ་དགོས་ན། འདོད་པའི་རྟེན་ཅན་གྱི་ཕྱིར་མི་འོང་བསམ་གཏན་དང་པོའི་དངོས་གཞི་རྒྱུད་ལ་སྐྱེས་པ་དེས་འདོད་སེམས་མངོན་དུ་བྱས་པའི་ཚེ། ས་འཕོས་པ་མ་ཡིན་པ་འགྱུར་ཏེ། དེ་དེར་སྐྱེ་བ་ལེན་པ་མི་སྲིད་པའི་ཕྱིར་རོ། ། འདོད་ན་ཁས་བླངས་པ་དང་འགལ་ཏེ། འདི་ས་འཕོས་པ་མ་ཡིན་ན་ཉམས་པར་ཁས་ལེན་དགོས་ལ།
དེའི་ཚེ་ཉམས་པ་དང་ས་འཕོས་པའི་གཞི་མཐུན་མི་སྲིད་ན་ནི། གོང་ནས་འོག་སར་སྐྱེས་པའི་དུས་ཀྱི་ས་འཕོས་པ་དེ་ཆོས་ཅན་དུ་བཟུང་བས་མ་ངེས་པར་འགྱུར་ལ། གཞི་མཐུན་སྲིད་ན་ནི་དེའི་མཚན་གཞི་གང་ཡིན། འདོད་ལན་བཏབ་མ་ཐག་པ་དེའོ་ཞེ་ན། དེ་ས་འཕོས་པར་མི་འདོད་པ་དང་འགལ། གོང་ནས་འོག་ཏུ་སྐྱེས་ཟིན་པ་དེའོ་སྙམ་ན། དེ་འདྲ་དེ་ཡོངས་སུ་ཉམས་པས་གཏོང་བའི་མཚན་གཞིར་མི་འདོད་པ་དང་འགལ། འོག་ཏུ་མ་སྐྱེས་གོང་དུ་ས་གོང་མ་ལས་ཉམས་པ་ཡོད་དམ་མེད། མེད་ན་ཕྱིར་མི་འོང་ས་གོང་མ་ལས་ཉམས་པ་མེད་པར་འགྱུར་ལ། དེ་འདྲ་ཡོད་ན་ནི་དེ་འདྲ་དེ་འོག་ཏུ་སྐྱེས་པའི་ཚེ་ས་གོང་མ་གཏོང་བ་མ་ཡིན་ཏེ།
མ་སྐྱེས་གོང་དུ་བཏང་ཟིན་པའི་ཕྱིར། དེས་ན་གོང་མ་ནས་འོག་མར་སྐྱེ་བ་བླངས་པའི་ཚེ། འཆི་འཕོ་བས་བཏང་བ་ཡིན་གྱི། ས་འཕོས་པས་གཏོང་བ་མ་ཡིན་པར་གྲུབ་པ་དེའི་ཚེ། ས་འཕོ་བ་ལ་སྐྱེ་བ་ལེན་པ་དགོས་སོ་ཞེས་པ་དེ་ལ་ལུང་མེད་དོ། ། སྤྱིར་ས་འཕོ་བ་ལ་གཉིས་ཏེ། ཡོངས་སུ་ཉམས་ནས་འཕོ་བ་དང༌། རྣམ་པར་ཉམས་ནས་འཕོ་བའོ། ། གཉིས་པ་ནི། ས་འོག་མ་ལ་ཆགས་བྲལ་བྱས་པའི་ཚེ་ཡིན་ལ།
དང་པོ་ནི་ས་འོག་མའི་ཆགས་བྲལ་ལས་ཉམས་པའི་ཚེའོ། ། ཡོངས་སུ་ཉམས་པ་ལ་ཡང་གཉིས་ཏེ། འོག་སའི་རྟེན་ལ་དང༌། གོང་སའི་རྟེན་ལའོ། ། དང་པོ་ནི། འོག་མའི་ཉོན་མོངས་མངོན་དུ་གྱུར་པའི་ཚེ་ཡིན་ལ། གཉིས་པ་ནི། གོང་མ་ནས་འོག་མར་ཉིང་མཚམས་སྦྱོར་བའི་ཚེའོ། ། དེ་ལྟར་ན་ས་འཕོས་ཚུལ་ལ་གཉིས་ཡོད་ཀྱང༌། ས་འཕོ་བ་དང་ཉམས་པ་གཉིས་གཏོང་རྒྱུ་གཉིས་སོ་སོར་འབྱེད་པ་དེའི་ཚེ།
གོང་སར་འཕོ་བ་ལ་ས་འཕོ་བ་དང༌། འོག་སར་འཕོ་བ་ལ་ཉམས་པའི་མིང་གིས་བསྟན་ནོ། ། ཡང་དག་པར་ན། ཁམས་གསུམ་ས་དགུའི་གཏོང་ཚུལ་ནི། ས་འཕོ་བ་དང་འཆི་འཕོ་བ་གཉིས་སུ་འདུས་པ་ཡིན་ལ། གཉིས་པོ་ཡང་འགལ་བ་ཡིན་ཏེ། གཞན་དུ་ན། འདོད་པའི་རྟེན་ལ་བསམ་གཏན་གསུམ་པ་ལ་ཆགས་བྲལ་བྱས་པ་དེའི་ཚེ། བསམ་གཏན་འོག་མ་གསུམ་གྱི་དགེ་བ་དག་པ་པ་རྣམས་ལྡན་པར་འགྱུར་ཏེ། ལན་ཅིག་ཐོབ་ནས་གཏོང་རྒྱུ་མ་བྱུང་བའི་ཕྱིར།
འདོད་ན། ཡན་ལག་ལྔ་ལྔ་སྤངས་པའོ། ། ཞེས་པ་དང་འགལ་ཞིང༌། སྤངས་ཀྱང་ལྡན་ན། བསམ་གཏན་བཞི་པའི་ཚེ། རྟོག་དཔྱོད་དང་དགའ་བདེ་སོགས་ལྡན་པ་ཉིད་དུ་ཧ་ཅང་ཐལ་བར་འགྱུར་རོ། ། དེ་བཞིན་དུ་འདོད་པའི་ཉོན་མོངས་མངོན་དུ་བྱས་པའི་ཚེ་བསམ་གཏན་ལས་ཉམས་ཀྱང༌། ས་མ་འཕོས་ན། བསམ་གཏན་གྱི་སེམས་མ་བཏང་བ་ཉིད་དུ་འགྱུར་ལ། དེ་ལྟ་ན་ཡང་ལྡན་པ་ཉིད་དུ་འགྱུར་ཏེ།
ལན་ཅིག་སྙེད་ནས་གཏོང་རྒྱུ་མ་བྱུང་བའི་ཕྱིར་རོ། ། གཞན་ཡང༌། ས་འཕོས་པ་ལ་འཆི་འཕོ་བ་ཡན་ལག་ཏུ་དགོས་ན། རྩ་འགྲེལ་གཉིས་ཀ་ལས་ས་འཕོ་བ་དང་འཆི་འཕོ་བའི་གཏོང་རྒྱུ་ཐ་དད་དུ་གསུངས་པའི་རྣམ་དབྱེ་མ་ཕྱེད་པར་འགྱུར་རོ། ། འོ་ན། ཇི་སྐད་དུ། འདོད་གཏོགས་དགེ་བ་གཟུགས་མིན་ནི། ། རྩ་ཆེད་གོང་དུ་སྐྱེས་པ་ལས། ། ཞེས་བཤད་པ་མི་འཐད་པར་འགྱུར་ཏེ། གོང་དུ་མ་སྐྱེས་གོང་དུ་འདོད་པའི་སར་གཏོགས་པའི་དགེ་བ་བཏང་ཟིན་པའི་ཕྱིར།
ཞེ་ན། མཚུངས་པ་མ་ཡིན་ཏེ། བསམ་གཏན་དུ་གཏོགས་པའི་དགེ་བ་ས་འཕོས་པས་གཏོང་བར་བཤད་ཀྱང༌། འདོད་པར་གཏོགས་པའི་དགེ་བ་ས་འཕོས་པས་གཏོང་བར་མི་འཆད་པའི་ཕྱིར། དེའི་ཤེས་བྱེད་ཀྱང༌། འདོད་པ་ནས་གོང་མར་ས་འཕོ་བའི་ཚེ། དེའི་སས་བསྡུས་ཀྱི་ཉོན་མོངས་སྤོང་བ་ཡིན་ལ། བསམ་གཏན་གྱི་ས་གོང་མར་འཕོ་བའི་ཚེ། ས་དེའི་དགེ་བ་དག་པ་པ་དག་གཏོང་དགོས་པའི་ཕྱིར་རོ། ། འདོད་པར་གཏོགས་པའི་དགེ་བ་གཟུགས་ཅན་མ་ཡིན་པ་གོང་དུ་མ་སྐྱེས་པར་ས་འཕོས་པ་ཙམ་གྱིས་གཏོང་བ་ཡོད་དེ།
ཡིད་མི་བདེ་དང་མཚུངས་ལྡན་གྱི་དགེ་བ་འདོད་པ་ལ་ཆགས་བྲལ་བྱས་ཙམ་གྱི་ཚེ་ན་གཏོང་བར་འཆད་དགོས་པའི་ཕྱིར། གཉིས་པ་ནི། གལ་ཏེ། ཇི་སྐད་དུ། དེ་ཐོབ་དང༌། ཞེས་པའི་གཞུང་གིས་ཆོས་དེ་དང་དེའི་མ་ཐོབ་པ་གཏོང་བ་ནི། དེའི་ཐོབ་པ་རྫས་གཞན་ལ་རག་ལས་པ་ལྟ་བུར་བཤད་ན། ཆོས་གང་དང་གང་གི་ཐོབ་པ་བཏང་བ་ན། དེ་དང་དེའི་མ་ཐོབ་པ་རྫས་གཞན་སྐྱེའམ་སྙམ་ན། དེ་མི་དགོས་པར་འཆད་པ་ལ་གཉིས་ཏེ།
མ་ཐོབ་པའི་རྣམ་གཞག་རྩི་རྒྱུ་མེད་པས་མི་དགོས་པ་དང༌། མ་ཐོབ་པ་སྐྱེ་བའི་ནུས་པ་བཅོམ་པས་དེ་མི་དགོས་པར་བསྟན་པའོ། ། དང་པོ་ནི། འཕགས་པས་སོ་སོ་སྐྱེ་བོའི་ཐོབ་པ་གཏང་བ་དེའི་ཚེ། སོ་སོ་སྐྱེ་བོའི་མ་ཐོབ་པ་རྒྱུད་ལ་སྐྱེས་པ་མ་ཡིན་ཏེ། འཕགས་རྒྱུད་ལ་སོ་སོ་སྐྱེ་བོའི་མ་ཐོབ་པ་རྩི་རྒྱུ་མེད་པའི་ཕྱིར། དེའི་གཏན་ཚིགས་ཀྱང༌། རྒྱུད་གང་ལ་ཆོས་གང་གི་ཐོབ་པ་འཇོག་རྒྱུ་མེད་པ་དེ་ལ། ཆོས་དེའི་མ་ཐོབ་པ་ཡང་འཇོག་རྒྱུ་མེད་པ་ནི་གྲུབ་པའི་མཐའ་ཡིན་ལ། འཕགས་རྒྱུད་ལ་སོ་སོ་སྐྱེ་བོའི་ཐོབ་པ་མི་འཇོག་པའི་ཕྱིར།
དེ་བཞིན་དུ་དགྲ་བཅོམ་པའི་རྒྱུད་ལ་ཉོན་མོངས་པ་མི་ལྡན་ཡང༌། དེའི་མ་ཐོབ་པ་མི་འཇོག་པ་དང༌། སྒོམ་ལམ་པས་མཐོང་ལམ་གྱི་ཐོབ་པ་བཏང་ཡང༌། དེའི་མ་ཐོབ་པ་རྒྱུད་ལ་མི་ལྡན་པ་དང༌། དགྲ་བཅོམ་པའི་འབྲས་བུ་ལས་ཉམས་པའི་ཚེ། དེའི་ཐོབ་པ་བཏང་ཡང༌། མ་ཐོབ་པ་ལྡན་པ་ནི་མ་ཡིན་ཏེ། སློབ་པའི་རྒྱུད་ལ་དགྲ་བཅོམ་པའི་ཐོབ་པ་འཇོག་པའི་སྐབས་མེད་པའི་ཕྱིར། འོ་ན་རྒྱུད་གང་ལ་མ་ཐོབ་པ་འཇོག་རྒྱུ་མེད་པ་དེ་ལ་ཐོབ་པ་ཡང་འཇོག་རྒྱུ་མེད་པར་མཚུངས་སོ། ། ཤེ་ན།
མི་མཚུངས་ཏེ། ཐོབ་པ་ནི་མ་ཐོབ་པ་བཏང་བ་དང་མི་ལྡན་པ་ལ་འཇོག་དགོས་ལ། མ་ཐོབ་པ་ནི་ཐོབ་པ་བཏང་བ་ལ་འཇོག་དགོས་པ་མ་ཡིན་པའི་ཕྱིར། དཔེར་ན་སངས་རྒྱས་པའི་ཚེ་སྟོབས་སོགས་ཐོབ་པ་དང༌། སེམས་ཅན་གྱིས་དེ་མ་ཐོབ་པ་བཞིན་ནོ། ། རྒྱུད་དང་སྦྱར་བའི་ཚེ་དེ་ལྟར་ཡིན་ཀྱང༌། སྤྱིར་ནི་དེའི་ཐོབ་པ་ཡོད་ན་དེའི་མ་ཐོབ་པ་ལ་ཡང་ཡོད་དགོས་ཏེ། སྤྱིར་ཆོས་དེའི་མ་ཐོབ་པ་སྲིད་ན། ཐོབ་པ་ཡང་སྲིད་དགོས་པའི་ཕྱིར། དེས་ན་སྤྱིར་ཆོས་གང་གི་མ་ཐོབ་པ་མེད་ན།
དེའི་ཐོབ་པ་ཡང་མེད་དགོས་ཤིང༌། དེའི་ཐོབ་པ་མེད་ན་དེའི་མ་ཐོབ་པ་ཡང་མེད་དགོས་པ་ནི། སྤྱི་དང་བྱེ་བྲག་ཐམས་ཅད་དུའོ། ། འོ་ན་སོ་སོ་སྐྱེ་བོའི་རྒྱུད་ལ་ལམ་བདེན་གྱི་མ་ཐོབ་པ་གཞག་རྒྱུ་མེད་པར་འགྱུར་ཏེ། དེར་ཐོབ་པ་གཞག་རྒྱུ་མེད་པའི་ཕྱིར། ཞེ་ན། མ་ཡིན་ཏེ། དེས་དེ་རྙེད་པ་ཡོད་ལ། དེའི་ཚེ་རྙེད་པའི་ཐོབ་པ་དང་ལྡན་པར་འཇོག་པའི་ཕྱིར། དེ་ལྟར་ཞིབ་མོར་བརྟགས་པ་ན།
རྒྱུད་གང་ལ་ཆོས་དེ་ཐོབ་ཏུ་རུང་བ་དང་མི་རུང་བའི་རྒྱུད་དེ་ལ། ཆོས་དེའི་མ་ཐོབ་པ་ཡང་འབྱུང་དུ་རུང་བ་དང་མི་རུང་བ་ཞེས་བྱ་བ་འདི་ངེས་སོ། ། གཉིས་ཀ་ནི་བཅུ་དྲུག་པའི་ཚེ་མཐོང་ལམ་དང༌། དགྲ་བཅོམ་མི་གཡོ་བའི་ཆོས་ཅན་གྱི་ཚེ་དེ་དང་དེའི་ཐོབ་པ་བཏང་ཡང༌། དེ་དང་དེའི་མ་ཐོབ་པ་སྐྱེས་པ་ནི་མ་ཡིན་ཏེ། དེའི་ཚེ་དེ་དང་དེའི་མ་ཐོབ་པ་བཅོམ་ཟིན་ནས་ཡུན་རུང་པོ་ལོན་པའི་ཕྱིར། དཔེར་ན་རྒྱུན་ཞུགས་ཀྱི་ཐོབ་པའི་དགྲ་བཅོམ་གྱི་ཚེ། རྒྱུན་ཞུགས་ཀྱི་ཐོབ་པ་བཏང་ཡང༌། དེའི་མ་ཐོབ་པ་མི་འབྱུང་སྟེ། དེའི་མ་ཐོབ་པ་མི་སྐྱེ་བའི་ཆོས་ཅན་དུ་བྱས་ཟིན་པའི་ཕྱིར།
དེའི་ཤེས་བྱེད་ཀྱང༌། དེས་རྒྱུན་ཞུགས་ཀྱི་འབྲས་བུ་ལན་ཅིག་ཐོབ་མྱོང་བ་དེ་ལས་ཉམས་པ་མི་སྲིད་པའི་ཕྱིར། ཞེས་པའོ། ། ཡང་གལ་ཏེ། ཐོབ་མ་ཐོབ་གཉིས་ཀ་རང་རྒྱུད་དུ་གཏོགས་པ་ཁོ་ན་ལ་རྩི་བ་དེ་ལྟར་ན། ཇི་སྐད་དུ། འདས་དང་ཉེར་གནས་འདོད་ཆགས་དང༌། ། ཁོང་ཁྲོ་ང་རྒྱལ་དག་གིས་ནི། ། གང་ལ་དེ་སྐྱེས་མ་སྤངས་པའི། ། དངོས་པོ་དེ་དང་ལྡན་པ་ཡིན། །
ཞེས་བཤད་པ་ཇི་ལྟར་དྲངས་ཞེ་ན། དེར་ནི་ལྡན་པའི་སྒྲས་བཤད་ཀྱང༌། ལྡན་པ་མཚན་ཉིད་པ་མ་ཡིན་ཏེ། དེ་ལྟར་བཤད་པ་དེ་ནི་ཉོན་མོངས་ཅན་གྱི་གང་ཟག་གླང་བུ་ལྟ་བུ་དེ། ཉོན་མོངས་པ་རྟོད་ཐག་དང་འདྲ་བ་དེས། ཡུལ་གྱི་དངོས་པོ་ལྡིང་ཕུར་དང་འདྲ་བ་དེ་དང་མི་འབྲལ་ཞིང་ལྡན་པར་བྱེད་ཅེས་འཆད་རྒྱུ་ཡིན་པས། གྲུབ་མཐའ་ལ་གྲགས་པའི་ལྡན་པ་འཆད་པའི་སྐབས་མ་ཡིན་པའི་ཕྱིར་རོ། ། གསུམ་པ་ལ་གཉིས་ཏེ། བྱེ་བྲག་ཏུ་སྨྲ་བའི་འདོད་པ་གང་ཡིན་པ་དང༌། དེ་ལ་སློབ་དཔོན་གྱིས་བསྟིངས་ཚིག་བརྗོད་པའི་དོན་བསམས་པའོ། །
དང་པོ་ནི། འགྲེལ་པ་ལས། ཇི་སྐད་དུ། ཅི་མ་ཐོབ་པ་དང་ཐོབ་པ་དག་གི་ཡང་ཐོབ་པ་དང་མ་ཐོབ་པ་ཡོད་དམ། སྨྲས་པ། གཉིས་ཀའི་ཡང་གཉིས་ཀ་ཡོད་དོ། ། དེ་ལྟར་ན་ཐོབ་པ་རྣམས་ཐུག་པ་མེད་པར་ཐལ་བར་འགྱུར་བ་མ་ཡིན་ནམ། ཕན་ཚུན་ལྡན་པའི་ཕྱིར། ཐུག་པ་མེད་པར་ཐལ་བར་མི་འགྱུར་རོ། ། ཞེས་དང༌།
དེའི་རྒྱས་བཤད་འཆད་པ་ན། ཇི་སྐད་དུ། དེ་ལྟར་བྱས་ན་སྐད་ཅིག་གཉིས་པ་ལ་དགེ་ཡང་རུང༌། ཉོན་མོངས་པ་ཅན་ཡང་རུང༌། ཆོས་བདག་ཉིད་རྟོགས་པ་གསུམ་གྱི་ཐོབ་པ་གསུམ་སྐྱེ་བར་འགྱུར་ལ། དེ་དག་གི་རྗེས་ཀྱི་ཐོབ་པ་ཡང་གསུམ་ཡིན་པས་དྲུག་ཏུ་འགྱུར་རོ། ། སྐད་ཅིག་མ་གསུམ་པ་ལ་ནི། སྐད་ཅིག་མ་དང་པོ་དང་གཉིས་པ་ལ་སྐྱེས་པའི་རྫས་རྣམས་ཀྱི་ཐོབ་པ་དགུ་པོ་རྗེས་ཀྱི་ཐོབ་པ་དང་བཅས་པས་བཅོ་བརྒྱད་དུ་འགྱུར་རོ། ། དེ་ལྟར་ཐོབ་པ་རྣམས་གོང་ནས་གོང་དུ་སྤེལ་བའི་འགྲེས་ཀྱི་བསྐྱེད་ན། སྲོག་ཆགས་གཅིག་ལ་ཡང་སྐད་ཅིག་སྐད་ཅིག་ལ་ཐོག་མ་དང་ཐ་མ་མེད་པའི་འཁོར་བར་གཏོགས་པའི་སེམས་ཅན་ཐམས་ཅད་ཀྱི་ཐོབ་པ་མཐའ་ཡས་པ་དག་སྐྱེ་བར་འགྱུར་བས་རྫས་མཐའ་ཡས་པ་ཅན་དག་འབྱུང་ངོ༌། །
ཞེས་བཤད། གཉིས་པ་ནི། ཇི་སྐད་དུ། ཀྱེ་མ་འདི་ནི་ཐོབ་པ་རྣམས་ཀྱི་དགའ་སྟོན་ཆེན་པོ་ཞིག་སྟེ། སྟེས་ཏེ་ཐོགས་པ་མེད་པས་འདི་ལྟར་གོ་སྐབས་རྙེད་ཀྱིས། དེ་ལྟ་མ་ཡིན་ན་སྲོག་ཆགས་གཉིས་པའི་ནི་ནམ་མཁའ་ལ་ཡང་གོ་སྐབས་ཡོད་པར་མི་འགྱུར་རོ། ། ཞེས་བཤད། གཉིས་པ་ལ་གཉིས་ཏེ། བྱེ་སྨྲའི་གྲུབ་མཐའ་དཔྱད་པ་དང༌། སློབ་དཔོན་གྱིས་བྱེ་སྨྲའི་འདོད་པ་ལ་བསྟིང་ཚིག་མཛད་པ་མ་ཡིན་པའོ། །
དང་པོ་ནི། ཇི་སྐད་དུ། ཅི་མ་ཐོབ་པ་དང༌། ཞེས་པ་ནས་ཐུག་མེད་དུ་མི་འགྱུར་རོ། ། ཞེས་པའི་བར་ནི། བསྟན་བཅོས་འདིར་བྱེ་སྨྲའི་རང་ལུགས་སུ་བཞག་པའོ། ། དེ་ལྟར་བྱས་ན་ཞེས་པ་ནས། འབྱུང་ངོ༌། ། ཞེས་པའི་བར་ནི་བྱེ་སྨྲ་གཞན་གྱི་ལུགས་ཡིན་གྱི། འདིར་བཤད་པའི་བྱེ་སྨྲའི་ལུགས་རྣམ་པར་དག་པ་མ་ཡིན་ཏེ།
དེ་དག་གིས་ནི་ཐོབ་པ་ཐུག་མེད་དུ་ཁས་བླངས་ལ། འདིར་ནི་ཐུག་མེད་མི་འདོད་པའི་ཕྱིར། ཐུག་མེད་ཇི་ལྟར་ཁས་བླངས་ཤེ་ན། ཟག་མེད་སྐད་ཅིག་དང་པོ་སྡུག་བསྔལ་ཆོས་བཟོད་ཀྱི་ཚེ། དེ་ཉིད་དང༌། དེའི་ཐོབ་པ་དང༌། ཐོབ་པའི་ཐོབ་པ་སྟེ་གསུམ་སྟེ། ཆོས་ཤེས་ཀྱི་ཚེ་གསུམ་པོ་དེ་འདས་ཀྱང་ལྡན་པར་ཁས་ལེན་དགོས་པས་གསུམ་པོ་དེའི་ཐོབ་པ་དང༌། དེའི་ཡང་ཐོབ་པ་གསུམ་སྟེ་དྲུག་སྐྱེ། རྗེས་བཟོད་ཀྱི་ཚེ་དྲུག་པོ་དེ་འདས་ཀྱང་ལྡན་པར་ཁས་ལེན་དགོས་པས།
དྲུག་པོ་དེའི་ཐོབ་པ་དང༌། དེའི་ཡང་ཐོབ་པ་དྲུག་སྟེ་བཅུ་གཉིས། སྡུག་བསྔལ་ཆོས་བཟོད་ཀྱི་གསུམ་པོ་དེ་དང་ཡང་ལྡན་པར་ཁས་ལེན་དགོས་པས། གསུམ་པོ་དེའི་ཐོབ་པ་དང༌། དེའི་ཡང་ཐོབ་པ་གསུམ་སྟེ་དྲུག སྔ་མ་དང་སྡོམས་པས་བཅོ་བརྒྱད་དོ། ། སྐད་ཅིག་བཞི་པ་རྗེས་ཤེས་ཀྱི་ཚེ། སྐད་ཅིག་གསུམ་པར་སྐྱེས་པའི་བཅོ་བརྒྱད་པོའི་ཐོབ་པ་དང༌། དེའི་ཡང་ཐོབ་པ་བཅོ་བརྒྱད་དེ་ཕྲག་གཉིས་དང༌། སྐད་ཅིག་དང་པོ་དང་གཉིས་པར་སྐྱེས་པའི་གསུམ་ཚན་དང་དྲུག་ཚན་ཏེ།
དགུ་པོ་དེའི་ཐོབ་པ་དང༌། དེའི་ཡང་ཐོབ་པ་དགུ་སྟེ། ཐོབ་པ་བཅོ་བརྒྱད་ཕྲག་གསུམ་སྐྱེས་པས་ལྔ་བཅུ་རྩ་བཞིའོ། ། སྐད་ཅིག་ལྔ་པ་ཀུན་འབྱུང་ལ་ཆོས་བཟོད་ཀྱི་ཚེ། སྔོན་དུ་སོང་བའི་སྐད་ཅིག་མ་བཞི་པོ་ལ། རེ་རེ་ཞིང་ཐོབ་པ་ཇི་སྙེད་ཡོད་པ་དེ་སྙེད་ཀྱི་ཐོབ་པ་དང༌། དེའི་ཡང་ཐོབ་པ་རེ་རེ་གསར་དུ་སྐྱེ་བར་ཁས་ལེན་དགོས་པས། མདོར་ན་ཆོས་གསུམ་དང༌། དྲུག་དང༌། དགུ་དང༌།
བཅོ་བརྒྱད་དང༌། ལྔ་བཅུ་རྩ་བཞི་རྣམས་ཀྱི་ཐོབ་པ་དང༌། དེའི་ཡང་ཐོབ་པ་དང༌། ལྡན་པ་སོགས་གོང་ནས་གོང་དུ་སྒྲེ་བར་བྱའོ། ། ཞེས་འཆད་པ་ཡིན་ལ། དེ་འདྲ་དེ་ནི་གཞུང་འདིར་འབྱུང་བའི་བྱེ་སྨྲའི་ལུགས་རྣམ་པར་དག་པ་མ་ཡིན་ཏེ། ལུགས་དེས་ནི་ཐོབ་པ་ཐུག་མེད་ཁས་བླངས་པ་དང༌། འདིར་ནི་འདས་པའི་ཆོས་དང་ལྡན་པ་ལ་ཐོབ་པ་ཐུག་མེད་ཁས་ལེན་མི་དགོས་པའི་ཕྱིར་དང༌། ལུགས་དེས་ནི་ཐོབ་པའི་གྲངས་འདྲེན་པར་མི་འོས་པ་དག་བགྲངས་ཤིང༌། གྲངས་འདྲེན་པར་འོས་པ་དག་མ་བགྲངས་པའི་ཕྱིར་རོ། །
ཇི་ལྟར་ཞེ་ན། འདིར་ནི་ཆོས་དེའི་ཐོབ་པ་དང༌། ཐོབ་པའི་ཐོབ་པ་སྟེ་གཉིས་པོ་དེ་ཉིད་ཁས་ལེན་གྱི། གསུམ་པ་ཕན་ཆད་ཁས་མི་ལེན་ཞིང༌། ལེན་མི་དགོས་པའི་རྒྱུ་མཚན་གྱིས་ཐུག་མེད་དུ་མི་འགྱུར་ཞེས་གྲུབ་པའི་མཐའ་གཏིང་ཚུགས་པར་སྨྲ་བཞིན་དུ། དེའི་རྒྱས་བཤད་དུ་རྫུ་ཞིང་རློམ་པ་དེར་ནི། སྡུག་བསྔལ་ལ་ཆོས་ཤེས་ཀྱི་ཚེ་ཆོས་བཟོད་ཀྱི་ཐོབ་པའི་ཐོབ་པ་དེའི་ཡང་ཐོབ་པ་གསུམ་པ་སྐྱེ་བ་དང༌། རྗེས་བཟོད་ཀྱི་ཚེ་ཆོས་བཟོད་ཀྱི་ཐོབ་པ་གསུམ་པ་དེའི་ཡང་ཐོབ་པ་སྐྱེ་བ་སོགས་ཐུག་མེད་དུ་བསྒྲེས་ནས་འཆད་པའི་ཕྱིར། དེ་ལྟར་ཁས་ལེན་མི་དགོས་པ་ཇི་ལྟར་ཞེ་ན། འདི་ལྟར།
ཆོས་ཤེས་ཀྱི་ཚེ་ཆོས་བཟོད་ཀྱི་ཐོབ་པའི་ཐོབ་པ་དེ་ལྡན་ཡང༌། དེ་སྦྲེལ་བྱེད་ཀྱི་ཐོབ་པ་གསུམ་པ་ཁས་ལེན་མི་དགོས་ཏེ། ཆོས་བཟོད་ཀྱི་ཐོབ་པ་ཉིད་ཀྱིས་རྗེས་མཐུན་གྱི་ཐོབ་པ་དེ་དང་ཡང་ལྡན་པར་བྱེད་ནུས་པའི་ཕྱིར། དེ་བཞིན་དུ་བཅོ་ལྔ་པ་ལམ་རྗེས་བཟོད་ཀྱི་ཚེ། དང་པོ་སྡུག་བསྔལ་ཆོས་བཟོད་དང་ལྡན་ཡང༌། དེའི་ཐོབ་པ་རྩེགས་པ་མང་པོ་ཁས་ལེན་མི་དགོས་ཏེ། དེའི་ཐོབ་པས་དེ་དང་དེའི་རྗེས་མཐུན་གྱི་ཐོབ་པ་གཉིས་ཀ་དང་ལྡན་པར་བྱེད། རྗེས་མཐུན་གྱི་ཐོབ་པས་ནི་ཆོས་བཟོད་ཀྱི་ཐོབ་པ་ཉིད་དང་ལྡན་པར་བྱེད་པའི་ཕྱིར་རོ། ། བགྲང་རྒྱུ་མེད་པ་བགྲངས་པའི་ཉེས་པ་དང་ཡང་བཅས་ཏེ། སྐད་ཅིག་མ་གསུམ་པའི་ཚེ་གཉིས་པའི་དྲུག་པོ་དེ་དང་ལྡན་ཞེས་པ་ལས་ལོགས་སུ་དང་པོའི་གསུམ་དང་ལྡན་པ་བགྲང་མི་རིགས་ཏེ།
གཉིས་པའི་ཚེ་དང་པོའི་གསུམ་དང་ལྡན་པ་དེ་ཉིད། གསུམ་པའི་ཚེ་ཡང་ལྡན་ཞེས་དྲུག་པོའི་ནང་དུ་བགྲངས་ཟིན་པའི་ཕྱིར་དང༌། ཆོས་བཟོད་ཀྱི་ལྡན་པ་རྫས་ཐ་དད་པ་རེ་རེ་སྐད་ཅིག་མ་ལྷག་མ་བཅུ་བཞི་པོ་རེ་རེའི་ཐད་དུ་སྐྱེ་དགོས་པ་ནི་བྱེ་སྨྲའི་གྲུབ་མཐའ་མ་ཡིན་ནམ་ཞེ་ན་དེ་ལྟར་ཡིན་མོད། དེའི་ཚེ་སྐད་ཅིག་གཉིས་པ་ལ་དྲུག་དང༌། གསུམ་པ་ལ་བཅོ་བརྒྱད་ལ་སོགས་པའི་དབྱེ་བ་ནི་དོན་མེད་པ་ཁོ་ན་སྟེ། ཆོས་ཤེས་ཀྱི་ཚེ་ཆོས་བཟོད་ཀྱི་ཐོབ་པ་དང་དེའི་ཐོབ་པ་གཉིས་གསར་དུ་སྐྱེ་བ་ནས་བཟུང་སྟེ། སྐད་ཅིག་བཅོ་ལྔ་པའི་ཚེ་དང་པོ་བཅུ་བཞི་པོའི་ཐོབ་པ་དང༌། དེ་ཡང་ཐོབ་པ་རེ་རེ་སྐྱེ་བས་ཉི་ཤུ་རྩ་བརྒྱད་པོ་དེ་ཉིད་དོ། ། དེ་ཡང་དཔེར་ན་བཅོ་ལྔ་པ་ལམ་རྗེས་བཟོད་དང་མཉམ་དུ་སྐྱེས་པའི་སྡུག་བསྔལ་ཆོས་བཟོད་ཀྱི་ཐོབ་པས་ནི། ཆོས་བཟོད་དང༌།
དེའི་རྗེས་མཐུན་གྱི་ཐོབ་པ་སྟེ་གཉིས་པོ་ལྡན་པར་བྱེད། རྗེས་མཐུན་གྱི་ཐོབ་པས་ནི་ཐོབ་པ་གཅིག་པུ་ལྡན་པར་བྱེད། ལྷག་མ་བཅུ་གསུམ་པོ་དང༌། ལྡན་པའི་ཚུལ་ཡང་དེ་བཞིན་དུ་སྦྱར་བའོ། ། གཉིས་པ་ནི། སློབ་དཔོན་གྱི་བྱེ་བྲག་ཏུ་སྨྲ་བའི་རང་ལུགས་ཀྱི་ཐོབ་པའི་འཇོག་མཚམས་ལ་དཔྱད་པ་ནི་མ་ཡིན་ཏེ། དེའི་གྲུབ་པའི་མཐའ་མ་ཡིན་པ་ཞིག་ལ་བསྟིངས་པར་མཛད་པའི་ཕྱིར་རོ། ། དེ་བས་ན་བོད་གཞན་དག བྱེ་སྨྲའི་ལུགས་ཀྱི་ཐོབ་པ་ཐུག་མེད་ལ། སློབ་དཔོན་གྱིས་བསྟིངས་ཚིག་སྨྲས་པ་ཡིན་ནོ། །
ཞེས་ཟེར་བ་ནི་དོན་མེད་པ་ཁོ་ན་སྟེ། བྱེ་སྨྲས་དེ་ལྟར་ཁས་མི་ལེན་པ་ཉིད་གཞུང་འགྲེལ་ན་གསལ་བའི་ཕྱིར་དང༌། གཟུགས་ཅན་ཡིན་ནམ་མཁར་ཤོང་བའི་གོ་སྐབས་མེད་ཅེས་པ་གནོད་བྱེད་ཡིན་ན། གྲུབ་མཐའ་སྨྲ་བ་གང་གི་ལུགས་ལ་ཡང་ཤེས་པ་དང་ལྡན་མིན་འདུ་བྱེད་ཀྱི་རྣམ་གཞག་བྱས་པ་ཐམས་ཅད་འཁྲུལ་བར་འགྱུར་ཏེ། གཟུགས་ཅན་ཡིན་ན་སྲོག་ཆགས་གཅིག་གི་དེ་དང་དེ་དག་ཀྱང་ནམ་མཁར་ཤོང་བའི་གོ་སྐབས་མེད་པའི་ཕྱིར། གསུམ་པ་སྐལ་མཉམ་ལ་གཉིས་ཏེ། རང་གི་ངོ་བོ་ངོས་བཟུང་བ་དང༌། འགྲེལ་པར་འབྱུང་བའི་བརྒལ་ལན་གྱི་དོན་ནོ། ། དང་པོ་ནི། ཇི་སྐད་དུ།
སྐལ་མཉམ་སེམས་ཅན་འདྲ་བའོ། ། ཞེས་པ། སྐལ་མཉམ་ཉིད་ཅེས་བྱ་བའི་རྫས་ནི་སེམས་ཅན་རྣམས་ཀྱི་འདྲ་བ་ཞེས་བྱ་བའི་དངོས་པོ་རང་གང་ལ་ལྡན་པའི་སེམས་ཅན་དེ་ལས་རྫས་གཞན་དུ་གྱུར་པ་ཞིག་གོ ། དེ་ཡང་སེམས་ཅན་ཞེས་པས་སེམས་ཅན་དུ་བགྲང་བ་མ་ཡིན་པ་དག་ལ་འདི་མི་འཇོག་པར་བསྟན་ནོ། ། དབྱེ་ན་གཉིས་ཏེ། ཐ་དད་པ་མ་ཡིན་པ་སེམས་ཅན་སྤྱིའི་སྐལ་མཉམ་དང༌། ཐ་དད་པ་སེམས་ཅན་སོ་སོའི་སྐལ་མཉམ་མོ། ། ཡང་སེམས་ཅན་གྱི་སྐལ་མཉམ་དང༌། ཆོས་ཀྱི་སྐལ་མཉམ་གཉིས་སུ་ཕྱེ་ནས། གཉིས་པའི་མཚན་གཞི་ནི།
ཕུང་ཁམས་སྐྱེ་མཆེད་སོ་སོའི་སྟེང་གི་ཆོས་རིགས་མཐུན་རྫས་གཞན་ནོ། ། འདི་ཡང་སེམས་ཅན་དུ་སྟོན་པ་དག་གི་དབང་དུ་བྱས་ཏེ། དེར་མི་སྟོན་པ་སྐལ་མཉམ་གྱི་རྣམ་གཞག་མི་རྩི་བ་ནི་བྱེ་སྨྲའི་གྲུབ་མཐར་གསལ་བས་སོ། ། སྐལ་མཉམ་རྫས་གཞན་འདི་ཡོད་པར་སྒྲུབ་པ་ལ་ལུང་དང་རིགས་པ་གཉིས་ལས། ལུང་ནི། བསྟན་བཅོས་ཡེ་ཤེས་ལ་འཇུག་པ་ལས། རིས་མཐུན་པ་ཞེས་བྱ་བ་དང༌། མིང་རུས་མཐུན་པ་ཞེས་གསུངས་སོ། ། རིགས་པ་ནི་སེམས་ཅན་སོ་སོ་ཐ་དད་པ་རྣམས་ལ་སེམས་ཅན་ཙམ་དང༌། ལྷ་དང་མི་ལ་སོགས་པའི་སྒྲ་བློ་ཐ་དད་པ་རེ་འཇུག་པའི་ཕྱིར།
འདིར་མུ་བཞི་སྟེ། འཆི་འཕོ་བ་ལ་སྐལ་མཉམ་མི་འདོར་བ་ནི་མི་ནས་མིར་སྐྱེ་བ་ལྟ་བུའོ། ། སྐལ་མཉམ་འདོར་ལ་འཆི་འཕོ་བ་མ་ཡིན་པ་ནི། སོ་སོ་སྐྱེ་བོ་ངེས་པ་ལ་འཇུག་པའི་ཚེའོ། ། གཉིས་ཀ་ཡིན་པ་ནི་མི་ནས་ལྷར་སྐྱེས་པའི་ཚེ་ལྟ་བུའོ། ། བཞི་པ་ནི། དེ་དག་མ་གཏོགས་པའི་གནས་སྐབས་སོ། ། འདི་དག་ཀྱང་སྐལ་མཉམ་ཉི་ཚེ་བའི་དབང་དུ་བྱས་པ་ཡིན་གྱི། ཆེན་པོའི་དབང་དུ་བྱས་པ་ནི་མ་ཡིན་ཏེ། ཆེན་པོ་ནི་འདོར་བ་མི་སྲིད་པའི་ཕྱིར།
གཉིས་པ་ལ། རྒོལ་བ་དང༌། ལན་ནོ། ། དང་པོ་ལ་གཉིས་ཏེ། སྒྲུབ་བྱེད་འཁྲུལ་བ་དང༌། གནོད་བྱེད་ཡོད་པའོ། ། དང་པོ་ནི། སེམས་ཅན་དུ་བགྲང་བ་མ་ཡིན་པ། ནས་དང༌། ས་ལུ་དང༌།
ལྕགས་དང༌། གསེར་ལ་སོགས་པ་རྣམས་ལའང་སྐལ་མཉམ་རྫས་གཞན་ཁས་ལེན་རིགས་པར་ཐལ། དེ་དག་ལ་ཡང་རིས་མཐུན་པ་ཡོད་པ་ཞེས་བྱ་བའི་ལུང་དང༌། སྒྲ་བློ་ཐ་དད་པ་རེ་རེ་སྐྱེ་བ་ཞེས་བྱ་བའི་རིགས་པ་དེ་འཇུག་པས་སོ། ། ཞེ་ན། དེ་སྒྲུབ་བྱེད་ཀྱི་ལུང་རིགས་མེད་པར་མ་ཟད། ཚད་མས་མི་འགྲུབ་སྟེ། མངོན་སུམ་གྱིས་ཀྱང་མི་འགྲུབ། རྗེས་དཔག་གིས་ཀྱང་མི་འགྲུབ་པས་སོ། ། འདི་ཡང༌།
ཇི་སྐད་དུ། རྣམ་འགྲེལ་ལས། ཐ་དད་བློའང་རྙེད་པར་དཀའ། ། ཞེས་དང༌། རིགས་སོགས་ལ་ནི་རྗེས་དཔག་མེད། ། ཅེས་བཤད་པ་དེ་ཉིད་དོ། ། གཉིས་པ་ལ་གསུམ་སྟེ། བྱེ་བྲག་པས་སྤྱི་རྫས་གཞན་ཁས་བླངས་པ་དང་མཚུངས་པར་ཐལ་བ་དང༌། སྐལ་མཉམ་སོ་སོའི་སྐལ་མཉམ་གཉིས་པ་ཞིག་ཁས་ལེན་རིགས་པར་ཐལ་བ་དང༌། མི་ཉིད་ལས་ལོགས་སུ་མིའི་སྐལ་མཉམ་དང༌།
སོ་སོ་སྐྱེ་བོ་ཉིད་ལས་ལོགས་སུ་དེའི་སྐལ་མཉམ་ཁས་ལེན་ན་ཧ་ཅང་ཐལ་བའི་སྐྱོན་འཇུག་པའོ། ། གཉིས་པ་ནི། བྱེ་བྲག་ཏུ་སྨྲ་བ་ན་རེ། བྱེ་བྲག་པའི་གཞུང་ལུགས་དང་འདྲ་ཡང་རུང༌། མི་འདྲ་ཡང་རུང༌། སྐལ་མཉམ་ནི་ངེས་པར་ཁས་ལེན་དགོས་ཏེ། མདོ་ལས་གསུངས་པའི་ཕྱིར། དེ་སྐད་དུ་ཡང༌། བརྒྱ་ལ་མི་རྣམས་དང་སྐལ་བ་མཉམ་པ་ཉིད་དུ་འོང་ན། ཞེས་གསུངས་པའི་ཕྱིར་རོ། །
ཞེས་ཟེར། མདོ་སྡེ་པ་ན་རེ། དེ་སྐད་གསུངས་མོད་ཀྱི། རྫས་གཞན་ཞེས་ནི་མ་གསུངས་སོ། ། ཞེས་འཆད་དོ། ། རྒོལ་བ་འདི་དག་ཀྱང་མདོ་སྡེ་པ་ཡན་ཆད་ཀྱི་གྲུབ་པའི་མཐའ་དང་མཐུན་མོད། སློབ་དཔོན་གྱིས་ལུགས་དེ་ལ་གནས་ནས་བྱེ་སྨྲའི་གྲུབ་མཐའ་སུན་འབྱིན་པ་ནི་མ་ཡིན་ཏེ། དེའི་ཐུན་མོང་མ་ཡིན་པའི་བསྟན་བཅོས་སུ་དེ་ཉིད་ལ་སུན་འབྱིན་བརྗོད་པར་མི་རིགས་པའི་ཕྱིར། དེས་ན། སློབ་དཔོན་གྱིས་བྱེ་སྨྲའི་ལུགས་བསྟན་བཅོས་མཁན་པོ་གཞན་གྱིས་བརྟགས་པ་དེ་བཀག་ནས།
དེའི་ལུགས་རྣམ་པར་དག་པ་ཞིག་འཇོག་པར་བཞེད་པ་སྟེ། ཇི་སྐད་དུ། དྲི་མས་དགའ་མགུར་དིང་སང་འདི་ན་སྤྱོད། ། ཞེས་པ་ལྟར་རོ། ། བཞི་པ་འདུ་ཤེས་མེད་པ་པའི་ངོས་འཛིན་ལ། རྟེན་ནི་འདུ་ཤེས་མེད་པའི་ལྷའོ། ། ངོ་བོ་ནི་འདུ་ཤེས་མེད་པའི་སྙོམས་འཇུག་གི་རྣམ་པར་སྨིན་པའོ། ། རྟེན་དེ་ལ་འདུ་ཤེས་མེད་པས་ཁྱབ་བམ་ཞེ་ན། མ་ཡིན་ཏེ། སྐྱེ་སྲིད་དུ་ཉིང་མཚམས་སྦྱོར་བ་དང༌།
འཆི་བའི་ཚེ་སེམས་དང་སེམས་ལས་བྱུང་བ་མེད་པ་མི་སྲིད་པའི་ཕྱིར། ཇི་སྐད་དུ། རྩེ་གཅིག་སེམས་མེད་ལ་དེ་མེད། ། ཅེས་དང༌། འཆི་འཕོ་སྐྱེ་བ་བཏང་སྙོམས་ལ། ། ཞེས་བཤད་པ་ལྟར་རོ། ། འདི་ཤི་འཕོས་ནས་འདོད་པའི་ཁམས་སུ་སྐྱེ་བས་ཁྱབ་སྟེ། ཇི་སྐད་དུ། འགྲེལ་པར། དེ་ནས་ཤི་འཕོས་ནས་སྔོན་གྱི་སྙོམས་པར་འཇུག་པའི་འདུ་བྱེད་ཡོངས་སུ་ཟད་པའི་ཕྱིར་དང༌།
སྔོན་མེད་པ་མ་བསགས་པའི་ཕྱིར། འདའ་འཕངས་པ་ཤུགས་ཟད་པ་དག་ས་ལ་ལྟུང་བ་བཞིན་དུ། འདོད་པའི་ཁམས་སུ་སྐྱེ་བར་འགྱུར་ཏེ། གཞན་དུ་ནི། མ་ཡིན་ནོ། ། ཞེས་གསུངས་པས་སོ། ། འདིའི་དོན་བཤད་པ་ལ་གཉིས་ཏེ། ཚིག་དོན་དངོས་དང༌། ལོག་རྟོག་དགག་པའོ། ། དང་པོ་ནི།
འདུ་ཤེས་མེད་པའི་སེམས་ཅན་དེ་ཤི་འཕོས་ནས། སྤྱིར་ཁམས་གོང་མ་དང༌། བྱེ་བྲག་འདུ་ཤེས་མེད་པ་པ་དེ་ཉིད་དུ་སྐྱེ་བ་ཡོད་དམ་ཞེ་ན། མེད་དེ། སྔོན་གྱི་སྙོམས་པར་འཇུག་པའི་མཐུ་ཟད་པ་དང༌། རྟེན་དེ་ལ་སེམས་མེད་པས་སླར་སྙོམས་འཇུག་མངོན་དུ་བྱེད་པ་ནི་མི་སྲིད་པའི་ཕྱིར། གལ་ཏེ་འདི་འདུ་ཤེས་མེད་པ་པ་ཉིད་དུ་མི་སྐྱེ་བའི་ཤེས་བྱེད་དེ་ཙམ་གྱིས་ཆོག་མོད། སྤྱིར་ཁམས་གོང་མར་མི་སྐྱེ་བའི་ཤེས་བྱེད་ཅི། དེ་ལྟ་ཡིན་པ་འོ་ན། འདོད་པི་རྟེན་ལ་འདུ་ཤེས་མེད་པའི་སྙོམས་འཇུག་མངོན་དུ་བྱས་པ་དེ་ལ།
ཁམས་གོང་མར་སྐྱེ་བའི་ལན་གྲངས་གཞན་ལ་མྱོང་འགྱུར་གྱི་ལས་མེད་པར་ཐལ་ལོ་སྙམ་པའི་ལན་འདི་ལྡོན་པར་དཀའ་བ་ཡིན་པ་ལས། འདི་ལྟར་དེ་ལ་དེར་སྐྱེ་བའི་ལན་གྲངས་གཞན་ལ་མྱོང་འགྱུར་གྱི་ལས་སྲིད་མོད། ཁམས་གོང་མར་སྐྱེ་བ་ལེན་པ་ལ་ནི། དེའི་སྙོམས་འཇུག་གི་བདེ་བ་ལ་རོ་མྱང་བའི་སྲེད་པ་དང་ལེན་པ་དགོས་པ་ལས་རྟེན་འདི་ལ་དེ་དག་མི་འབྱུང་བའི་ཕྱིར། སྙམ་དུ་བསམ་པའོ། ། དེ་ལྟ་མོད་ཀྱི། འདི་བསམ་གཏན་འོག་མ་གསུམ་ལས་མ་ཉམས་པར་ནི་འདོད་པར་མི་སྐྱེ་བས། འདི་དེ་དག་ལས་ཉམས་པར་བྱེད་པའི་རྒྱུ་གང་ཞིག་ཡིན་ཞེས་འདྲི་ན། དེ་འདྲ་དེ་འཆི་འཕོ་བའི་ཚེ་བསམ་གཏན་གྱི་ཉོན་མོངས་མངོན་དུ་མི་བྱེད་པར། འདོད་པའི་ཉོན་མོངས་མངོན་དུ་བྱས་པའི་རྒྱུ་ལས་སོ། །
ནམ་གྱི་ཚེ་ན། དེ་ནས་འཆི་འཕོ་བཞིན་པའི་ཚེ་སྟེ། ཇི་སྐད་དུ། འཆི་འཕོ་དག་ལས་ཉོན་མོངས་ཀུན། ། ཞེས་བཤད་པས་སོ། ། གཉིས་པ་ནི། སློབ་དཔོན་སྔ་མ་དག་ན་རེ། འདི་འཆི་འཕོ་ཁར་ཐར་པ་ལ་སྐུར་འདེབས་ཀྱི་ལོག་ལྟ་སྐྱེས་ནས་དམྱལ་བར་སྐྱེ་བས་ཁྱབ་བོ། ། ཞེས་ཟེར་བ་ནི་མ་ཡིན་ཏེ། འཕགས་པ་ལམ་ཆུང་བ་འདུ་ཤེས་མེད་པའི་སེམས་ཅན་ནས་ཤི་འཕོས་པར།
འདུལ་བའི་ལུང་ལས་གསུངས་པ་དང༌། མདོ་སྡེ་ཚངས་པའི་དྲྭ་བར། བདག་དང་སེམས་ཅན་རྒྱུ་མེད་དུ་འཛིན་པའི་ལྟ་བ་ཇི་ལྟར་སྐྱེ་བའི་ཚུལ་འཆད་པ་ན། འདུ་ཤེས་མེད་པ་ནས་མིར་ཤི་འཕོས་པ་འགའ་ཞིག་གིས་མངོན་ཤེས་བསྒྲུབས་ཏེ། སྔོན་གྱི་མཐའ་ལ་བལྟས་པས། དེ་ནས་འཕོས་པར་ཤེས་པ་ལས་ལྟ་བ་དེ་འབྱུང་བར་བཤད་པའི་ཕྱིར་རོ། ། ཡང་སྐབས་འདིར་སྙོམས་འཇུག་གཉིས་པོའི་ཁྱད་པར་ལ། རྟེན་སོ་སྐྱེ་དང་འཕགས་པ་ཡིན་པའི་ཁྱད་པར་དང༌། ས་བསམ་གཏན་བཞི་པ་དང༌། སྲིད་རྩེའི་དང༌།
ཡིད་བྱེད་ངེས་འབྱུང་དང་ཞི་བར་གནས་པའི་དོན་ཅན་གྱི་དང༌། རྣམ་སྨིན་འདུ་ཤེས་མེད་པ་པ་དང༌། སྲིད་རྩེའི་ཕུང་པོ་ཡིན་པའི་ཁྱད་པར་དང༌། མྱོང་འགྱུར་སྐྱེས་ནས་ཁོ་ན་དང་གཉིས་སུ་མྱོང་འགྱུར་དང༌། མ་ངེས་པ་སྟེ། གསུམ་ཀ་སྲིད་པའི་ཁྱད་པར་དང༌། དང་པོར་མི་ཁོ་ནའི་རྟེན་ལ་མངོན་དུ་བྱེད་དགོས་པ་དང༌། མི་དགོས་པའི་ཁྱད་པར་སོགས་དུ་མ་དག་དང་བཅས་པའོ། ། འདི་ནི་ཟག་པ་དང་བཅས་པ་ཁོ་ན་སྟེ། སྲིད་རྩེའི་སེམས་ལ་བརྟེན་པའི་ཕྱིར་དང༌།
སྲིད་རྩེའི་རྣམ་སྨིན་གྱི་ཕུང་པོ་འགྲུབ་བྱེད་ཀྱི་རྒྱུར་འཆད་དགོས་པའི་ཕྱིར། སྙོམས་འཇུག་གཉིས་ཀ་རྣམ་སྨིན་གྱི་རྒྱུར་བཤད་པ་འདི་དག་གི་དོན་ནི། རྣམ་སྨིན་འགྲུབ་བྱེད་ལ་བསམས་པ་ཡིན་ཏེ། རྣམ་སྨིན་འཕེན་བྱེད་ནི་ས་དེ་དང་དེའི་ཉེར་བསྡོགས་ཀྱིས་བྱེད་དགོས་པའི་ཕྱིར། དེས་ན་རྣམ་སྨིན་བསྐྱེད་པ་ལ་བསམ་ནས་དེ་དང་དེའི་རྣམ་སྨིན་ངོས་བཟུང་བ་ཡིན་ནོ། ། འགོག་པའི་སྙོམས་འཇུག་སྐྱེས་ནས་མྱོང་འགྱུར་ནི། མིའི་རྟེན་ལ་འགོག་པའི་སྙོམས་འཇུག་མངོན་དུ་བྱས་པ་མི་ཉམས་ཤིང༌། རྟེན་དེ་ལ་མྱང་འདས་མངོན་དུ་བྱེད་པ་ཡང་མ་ཡིན་པར་སྲིད་རྩེར་སྐྱེ་བའོ། ། ལན་གྲངས་གཞན་ལ་མྱོང་འགྱུར་ནི། འདོད་པའི་རྟེན་ལ་ཉམས་ནས་སོར་མ་ཆུད་པར་གཟུགས་ཁམས་སུ་སྐྱེས།
དེར་མངོན་དུ་བྱས་ཏེ། དེའི་ཕྱི་མ་སྲིད་རྩེར་འགྲོ་བའོ། ། མྱོང་བར་མ་ངེས་པ་ནི། དང་པོར་བསྒྲུབས་པའི་རྟེན་དེ་ཉིད་ལ་དགྲ་བཅོམ་མངོན་དུ་བྱེད་པའོ། ། འདི་ཉམས་ནས་གཟུགས་ཁམས་སུ་སྐྱེ་བ་ཡོད་ན། འདོད་པར་སྐྱེ་བ་དག་ཡོད་དམ་ཞེ་ན། མ་ཡིན་ཏེ། འདི་མངོན་དུ་བྱེད་པ་ནི་དང་པོར་ཕྱིར་མི་འོང་གི་འབྲས་བུ་ལ་གནས་པ་ཁོ་ནས་ཡིན་ལ། དེ་ནི་འདོད་པར་སྐྱེ་བ་ལེན་པ་མི་སྲིད་པའི་ཕྱིར། གཟུགས་ཀྱི་ཆགས་བྲལ་ལས་ཉམས་པ་འདི་ཡང་འཕགས་པ་འཇིག་རྟེན་པའི་ལམ་གྱིས་ཆགས་བྲལ་བྱས་པའི་ཚེ་ཡིན་ཏེ།
ཟག་མེད་ཀྱིས་ཆགས་བྲལ་བྱས་པ་ནི་དགེ་སྦྱོང་ཚུལ་གྱི་འབྲས་བུ་ཡིན་ལ། དེ་ནི་ཇི་སྐད་དུ། འབྲས་ལས་ཉམས་པ་འཆི་བ་མེད། ། ཅེས་འཆད་པའི་ཕྱིར་རོ། ། ཡང༌། ཇི་སྐད་དུ། སྦྱོར་བས་ཐོབ། ཅེས་པའི་དམིགས་བསལ་ལ། ཐུབ་པའི་བྱང་ཆུབ་ཀྱིས་ཐོབ་བྱ། ། ཞེས་བཤད་པ་ལ་འཕྲོས་ནས།
འོ་ན་ཐུབ་པ་སངས་རྒྱས་དེ་གཉིས་ཀའི་ཆ་ལས་རྣམ་གྲོལ་མ་ཡིན་པར་འགྱུར་ཏེ། འགོག་སྙོམས་མངོན་དུ་མ་བྱས་པར་སྙོམས་འཇུག་གི་སྒྲིབ་པ་ལས་མི་གྲོལ་བའི་ཕྱིར། ཞེ་ན། འདིའི་ལན་ལ། ཉི་འོག་པ་ན་རེ། ཐུབ་པས་བྱང་ཆུབ་ཀྱི་ཤིང་དྲུང་དུ་སྲིད་རྩེའི་སེམས་ལས་འགོག་སྙོམས་མངོན་དུ་བྱས་རྗེས་སུ་སངས་རྒྱས་པ་ཡིན་ཏེ། གནས་བརྟན་ཉེར་བསྲུངས་ཀྱི་བསྟན་བཅོས་ལས། དེ་བཞིན་གཤེགས་པ་ནི་འགོག་པའི་སྙོམས་པར་འཇུག་པ་བསྐྱེད་ནས་ཟད་པ་མཁྱེན་པ་སྐྱེད་པར་མཛད་དོ། ། ཞེས་པའི་ཚིག་འདི་ཚད་མར་བྱས་པ་ཡིན་ནོ། ། ཞེས་ཟེར།
ཁ་ཆེ་བས་དེ་འགོག་པ་ནི། དང་པོར་མ་ཡིན་སྐད་ཅིག་མ། ། སུམ་ཅུ་རྩ་བཞིས་ཐོབ་ཕྱིར་རོ། ། ཞེས་འཆད་པ་ཡིན་ལ། དེའི་ཚེ་དེ་དག་གི་བར་དུ་འགོག་པ་ལ་སྙོམས་པར་ཞུགས་ན། ཟག་མེད་ཀྱི་བར་དུ་ཟག་བཅས་ཞུགས་ན་བསམ་པ་ལྡང་བ་ཅན་དུ་འགྱུར་ལ། དེ་ལྟར་ན་མངོན་པར་བྱང་ཆུབ་པའི་སྔ་རོལ་དུ་དམ་བཅས་པ་དང་འགལ་བར་འགྱུར་ཏེ། འདི་སྐད་ཅེས། ཇི་སྲིད་དུ་སྐད་ཅིག་མ་གཅིག་ཁོ་ན་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འཐོབ་ཀྱི་བར་དེ་སྲིད་དུ་ལྡང་བར་མི་འགྱུར་བ་དེ་ལྟ་བུ་ཡིན་ནོ། ། ཞེས་བཤད་པས་སོ། །
ཞེས་འཆད་དོ། ། ཡང་གལ་ཏེ་སྙོམས་འཇུག་འདི་གཉིས་ལས་ལངས་མ་ཐག་པའི་སེམས་ཀྱི་དེ་མ་ཐག་པའི་རྐྱེན་གང་ཞེ་ན། བྱེ་བྲག་ཏུ་སྨྲ་བ་ལྟར་ན། འདས་པ་རྫས་སུ་ཡོད་པའི་ཕྱིར་འཇུག་སེམས་ཀྱིས་བྱེད་དོ། ། ཞེས་དང༌། མདོ་སྡེ་པ་ལྟར་ན། དབང་པོ་དང་བཅས་པའི་གཟུགས་ཀྱིས་བྱེད་དོ། ། ཞེས་པ་ནི་འགྲེལ་པར་འབྱུང་བའི་བཤད་པ་གསལ་པོ་ཡིན་མོད། དེ་གཉིས་ཀ་ལ་དཀའ་བའི་གནས་འབྱུང་བ་ནི། མདོ་སྡེ་པ་ལྟར་ན།
རྣམ་ཤེས་མ་ཡིན་པས་རྣམ་ཤེས་ཀྱི་ཉེར་ལེན་བྱེད་པར་ཐལ་བ་དང༌། དེ་ལྟར་ན། ཇི་སྐད་དུ། ཇི་ལྟར་ཅིག་ནི་ཡོངས་འགྱུར་བཞིན། ། ཀུན་འགྱུར་ཁྱད་པར་མེད་ཕྱིར་རོ། ། ཞེས་པའི་གནོད་བྱེད་སེལ་དགོས་པ་དང༌། སྐབས་དེར་གཟུགས་མེད་ནས་འདོད་པར་སྐྱེ་བའི་ཚེ། གཟུགས་ཀྱི་ཉེར་ལེན་སེམས་ཀྱིས་བྱེད་པ་མཐུན་དཔེར་བཤད་མོད། དཔེ་དེ་འགྲུབ་པ་ལ། ཇི་སྐད་དུ།
གང་གིས་རྣམ་པར་ཤེས་པ་ནི། ། མི་ཤེས་པ་ཡི་ཉེར་ལེན་རྒྱུ། ། ཞེས་པའི་གནོད་བྱེད་སེལ་བར་དཀའོ། ། བྱེ་སྨྲའི་ལུགས་ལའང་འདས་པ་རྫས་སུ་གྲུབ་མོད། ལྡང་སེམས་ཀྱི་སྔ་ལོགས་དེ་མ་ཐག་ན་འཇུག་སེམས་དེ་ཡོད་ན་དཀའ་བའི་གནས་མི་འབྱུང་མོད། གཉིས་པོའི་བར་དུ་ཡུན་རིང་པོས་ཆོད་པ་ལ་དེ་མ་ཐག་རྐྱེན་ཇི་ལྟར་རུང༌། དེ་རུང་ན་ནི་འདས་པ་རྫས་སུ་མ་གྲུབ་པར་འདོད་པའི་ཕྱོགས་ལ་ཡང་དཀའ་བའི་གནས་མི་འབྱུང་ལ། སྙོམས་འཇུག་གཉིས་པོ་ལ་ཐོབ་པ་ཕྱིས་སྐྱེ་བ་ཡོད་པས། ཞེས་འཆད་པ་ཡང་ལན་དུ་མི་རུང་སྟེ། ཇི་སྐད་དུ།
དུས་གཅིག་ཐོབ། ཅེས་དང༌། སྦྱོར་བས་ཐོབ། ཅེས་བཤད་པ་ནི། སྙོམས་འཇུག་གཉིས་ཀྱི་ཐོབ་པ་ཆོས་ཀྱི་སྔ་ཕྱིར་སྐྱེ་བ་མེད་པའི་ལུང་དུ་གསལ་ལོ། ། དེས་ན་བྱེ་སྨྲའི་ལུགས་རྣམ་པར་དག་པ་ནི། སྙོམས་འཇུག་གཉིས་པོའི་འཇུག་སེམས་འགག་པ་ལ་མངོན་དུ་ཕྱོགས་པའི་དུས་དེ་ཉིད། ལྡང་སེམས་སྐད་ཅིག་དང་པོ་སྐྱེ་བ་ལ་མངོན་དུ་ཕྱོགས་པ་ཡིན་ཏེ། དུས་དེར་དེ་ཉིད་འབྲས་བུར་འཛིན་པའི་ཕྱིར། དེ་ལྟ་ཡང་དེའི་དེ་མ་ཐག་ཏུ་དེ་ཉིད་སྐྱེ་བར་ཐལ་བ་མ་ཡིན་ཏེ།
དེས་དེ་འབྱིན་པའི་བྱ་བ་ནི་རང་ཉིད་འདས་ནས་བྱེད་པའི་ཕྱིར། ཇི་སྐད་དུ། ལྔ་པོ་ད་ལྟར་འབྲས་བུ་འཛིན། ། གཉིས་ནི་རབ་ཏུ་འབྱིན་པར་བྱེད། ། ད་ལྟར་གྱི་དང་འདས་པ་དག ། ཅེས་པའི་སྐབས་ནས་འབྱུང་བ་ལྟར་རོ། ། འོ་ན་དེ་མ་ཐག་རྐྱེན་འདས་མ་ཐག་པ་དེ་ཉིད་དུ་དེ་མ་ཐག་འབྲས་མི་འབྱིན་པ་ཅི་ཞེ་ན། དེ་འབྱིན་པ་ལ་གེགས་ཡོད་པས་སོ། ། གེགས་དེ་གང་ཞེ་ན། སྙོམས་པར་འཇུག་པ་རྣམ་པ་གཉིས་སོ། །
དེ་ལས་ལྡང་བ་ལ་ཕྱོགས་པའི་ཚེ་ནི། འགལ་རྐྱེན་དེ་ཟད་ཅིང༌། མཐུན་རྐྱེན་དེ་ཚང་བ་ལ་སྐྱེའོ། ། ཚང་བ་ཇི་ལྟར་ཞེ་ན། དེ་འདས་པའི་ས་དེ་ཉིད་ན་རྫས་སུ་གྲུབ་པའི་རྒྱུ་མཚན་གྱིས་འབྲས་བུ་འབྱིན་པའི་བྱ་བ་བྱེད་ནུས་པའོ། ། མདོ་སྡེ་པའི་ལུགས་དེ་ཉིད་ལ། རྣམ་འགྲེལ་མཛད་པའི་རིགས་པས་མི་གནོད་པ་ཡང༌། གཟུགས་སེམས་གཉིས་ཕན་ཚུན་ཉེར་ལེན་གྱི་རྒྱུར་མི་འདོད་པས་སོ། ། མཚུངས་པ་དེ་མ་ཐག་པའི་རྐྱེན་དུ་འདོད་ན། དེར་མི་འདོད་པ་འགལ་ལོ་ཞེ་ན།
དེ་ལས་དེ་དངོས་སུ་སྐྱེ་བར་བཤད་ཀྱང༌། མཚུངས་པ་དེ་མ་ཐག་རྐྱེན་ཡིན་པའི་བཤད་པ་འགྲེལ་པ་ན་མེད་དོ། ། འོ་ན་དེ་ཉིད་ཀྱང་གང་ཞེ་ན། རང་རང་གི་སྐལ་མཉམ་གྱི་རྒྱུ། འགགས་ནས་ཡུན་རིང་དུ་ལོན་པ་དེ་ཉིད་དེ། དེས་དེ་འཛིན་པའི་བྱ་བ་རང་དུས་དེ་ཉིད་དུ་བྱས་ཟིན་པའི་ཕྱིར། དེས་དེ་མི་འབྱིན་པ་ནི་འགལ་རྐྱེན་གྱིས་སོ། ། དེ་གང་ཞེ་ན། སྙོམས་པར་འཇུག་པ་གཉིས་དང༌། གཟུགས་མེད་དུ་སྐྱེ་བ་བླངས་པའོ། །
འགལ་རྐྱེན་ཟད་པའི་ཚེ་ན་ཡང་འབྲས་བུ་དེ་མི་འབྱིན་པར་འགྱུར་ཏེ། འགགས་ནས་ཡུན་རིང་དུ་ལོན་པའི་ཕྱིར་སྙམ་ན་ཉེས་པ་མེད་དེ། འགགས་ནས་ཡུན་རིང་དུ་ལོན་པའི་སེམས་ཀྱི་བག་ཆགས་གཟུགས་ལ་བསྒོས་པ་དེ་དང༌། གཟུགས་ཀྱི་བག་ཆགས་སེམས་ལ་བསྒོ་བ་དེ་དང་དེ་བཤད་མ་ཐག་པའི་ལྡང་སེམས་དང༌། ཁམས་འོག་མ་དག་ཏུ་ཉིང་མཚམས་སྦྱར་མ་ཐག་པའི་དབང་པོ་གཟུགས་ཅན་གྱི་དངོས་ཀྱི་རྒྱུར་ཡོད་པའི་ཕྱིར་རོ། ། དེ་ལྟ་ན་ཡང་དེ་དང་དེ་རིག་པ་དང་གཟུགས་ཅན་དུ་ནི་མེ་འདོད་དེ། བག་ཆགས་སུ་ཁས་ལེན་པའི་ཕྱིར་དང༌། གཞན་དུ་གནས་སྐབས་དེ་དང་དེ་ན་རིག་པ་དང་གཟུགས་ཅན་གྱི་དངོས་པོ་ཡོད་པར་ཐལ་བའི་ཕྱིར་རོ། ། འདས་ནས་ཡུན་རིང་དུ་ལོན་པ་དེ་མ་ཐག་པའི་རྐྱེན་དུ་ཇི་ལྟར་རུང་ཞེ་ན། ཆོས་རིགས་མཐུན་གཞན་གྱིས་བར་མ་ཆོད་པའི་ཕྱིར།
ཞེས་པ་ནི་བྱེ་མདོ་གཉིས་ཀའི་ལན་ནོ། ། ཡང་བྱེ་བྲག་ཏུ་སྨྲ་བའི་གྲུབ་པའི་མཐའ་ལ་འདི་ལྟར་ཡང་བརྟག་ནུས་ཏེ། སྙོམས་འཇུག་གཉིས་ལས་ལྡང་སེམས་སྐད་ཅིག་དང་པོའི་མཚུངས་པ་དེ་མ་ཐག་རྐྱེན་ནི་འཇུག་སེམས་སྐད་ཅིག་ཐ་མ་ཡིན་ཀྱང༌། དངོས་སུ་སྐྱེད་བྱེད་ཀྱི་རྒྱུ་ནི་གནས་སྐབས་དེ་ན་ཡོད་པའི་རྣམ་པར་ཤེས་པའི་ལྡན་པའོ། ། དེ་ན་ཡོད་པར་ཡང༌། ཇི་སྐད་དུ། བཏང་སྙོམས་དང་ནི་སྲོག་དང་ནི། ། ཡིད་དང་ལྡན་ལ་ངེས་གསུམ་ལྡན། ། ཞེས་སོ། ། བདུན་པ་སྲོག་ལ་གཉིས་ཏེ།
ངོ་བོ་ངོས་བཟུང་བ་དང༌། རྣམ་གཞག་གཏན་པ་ཕབ་པའོ། ། དང་པོ་ནི། བྱེ་སྨྲའི་ལུགས་ཀྱིས། སྲོག་ནི་ཚེ་དང་དྲོད་དང་རྣམ་པར་ཤེས་པ་གསུམ་ཕན་ཚུན་གཅིག་ལ་གཅིག་རྟེན་དུ་གྱུར་པའི་དངོས་པོ། རང་གི་རྟེན་དུ་གྱུར་པའི་ལུས་སེམས་གཉིས་ལས་རྫས་གཞན་པ་ཞིག་གོ ། ཞེས་པ་ནི་སྤྱིར་བཏང་བ་ཡིན་ལ། དམིགས་བསལ་ནི། གཟུགས་མེད་པའི་ཁམས་སུ་ཚེ་དང་རྣམ་པར་ཤེས་པ་གཉིས་པོ་ཉིད་ཕན་ཚུན་རྟེན་བརྟེན་པར་གྱུར་པའོ། ། མདོ་སྡེ་པ་ལྟར་ན།
ལས་ཀྱིས་རིགས་མཐུན་ཇི་ཙམ་འཕངས་པ་དེ་ཙམ་དུ་གནས་པ་ལ་ཚེ་ཞེས་བཏགས་པ་ཡིན་གྱི། རྫས་སུ་གྲུབ་པ་མེད་དོ། ། གཉིས་པ་ལ་གཉིས་ཏེ། དངོས་དང༌། མུ་བཞི་རྩེ་བའོ། ། དང་པོ་ནི། ཇི་སྐད་དུ། སྲོག་ནི་ཚེ་ཡིན་དྲོད་དང་ནི། ། རྣམ་ཤེས་རྟེན་གང་ཡིན་པའོ། ། ཞེས་སྨྲས་པ་ལ།
མདོ་སྡེ་པས་རྒོལ་བ། འོ་ན་ཚེའི་རྟེན་གང་ཡིན། དེའི་རྟེན་ཡང་གཉིས་པོ་དེ་ཉིད་དེ། མདུང་ཁྱིམ་དང་འདྲ་བར་གཅིག་ལ་ཅིག་ཤོས་ཕན་ཚུན་དུ་བརྟེན་པའོ། ། ཞེ་ན། འོ་ན་གསུམ་པོ་དུས་རྟག་ཏུ་ལྡོག་པ་མེད་པར་ཐལ་བར་འགྱུར་ཏེ། ཚེ་ལྡོག་པ་མེད་པར་ནི་རྣམ་པར་ཤེས་པ་མི་ལྡོག རྣམ་པར་ཤེས་པ་ལྡོག་པ་མེད་པར་ཡང་ཚེ་མི་ལྡོག་པའི་ཕྱིར་རོ། ། བྱེ་སྨྲ་ན་རེ། གཉིས་པོ་ཚེ་ལ་བརྟེན།
ཚེ་ལས་ལ་བརྟེན་པ་ཡིན་པས། ལས་ཀྱི་ཤུགས་ཟད་པ་ན་གསུམ་པོ་ལྡོག་པའི་ཕྱིར། ཉེས་པ་མེད་དོ། ། ཞེ་ན། འོ་ན་དྲོད་དང་རྣམ་པར་ཤེས་པ་ཡང་ལས་ལ་བརྟེན་པར་ཁས་ལངས་པས་ཆོག་པའི་ཕྱིར། སྲོག་གམ། ཚེ་རྫས་གཞན་བརྟགས་པ་དོན་མེད་དོ། ། བྱེ་སྨྲ་ན་རེ། ལས་ལ་བརྟེན་པའི་ཚེ་ཉིད་སྲོག་ཏུ་ཁས་ལེན་དགོས་པ་ཡིན་གྱི། ལས་ལ་བརྟེན་པའི་རྣམ་པར་ཤེས་པ་དེར་ཁས་ལེན་དུ་མི་རུང་སྟེ།
རུང་ན་ཇི་སྲིད་མ་ཤིའི་བར་གྱི་རྣམ་པར་ཤེས་པ་ཐམས་ཅད་རྣམ་སྨིན་དུ་ཐལ་བར་འགྱུར་ཏེ། སྲོག་གི་དངོས་པོ་ཡིན་པའི་ཕྱིར་རོ། ། དེའི་ཕྱིར་ཚེ་སྲོག་རྫས་གཞན་ཁས་ལེན་དགོས་པ་ཡིན་ནོ། ། ཞེས་འཆད་དོ། ། གཉིས་པ་ལ་གཉིས་ཏེ། འཆི་བའི་རྒྱུ་ལ་མུ་བཞི་བརྩི་བ་དང༌། འཆི་ཚུལ་ལ་མུ་བཞི་བརྩི་བའོ། ། དང་པོ་ནི། ཚེ་ཟད་ལ་བསོད་ནམས་མ་ཟད་པ་སོགས་བཞིའོ། ། དང་པོ་ནི།
ཚེ་འཕེན་བྱེད་ཀྱི་ལས་ཟད་ལ། ལོངས་སྤྱོད་འགྲུབ་བྱེད་ཀྱི་ལས་མ་ཟད་པ་ལ་སོགས་པ་བཞི་སྟེ། དཔེར་ན། སྣུམ་ཡོད་ཀྱང་སྡོང་བུ་ཟད་པ་ལ་སོགས་པའི་མུ་བཞི་ལྟ་བུའོ། ། འོ་ན་བསྟན་བཅོས་ཡེ་ཤེས་ལ་འཇུག་པ་ལས། ཚེ་རྒྱུད་ལ་རག་ལས་ཏེ་འཇུག་པ་དང༌། ལན་ཅིག་སྐྱེས་ནས་གནས་པ་ཞེས་གསུངས་ན། གཉིས་པོའི་ཁྱད་པར་གང་ཡིན། དེ་ཡང་མི་འཐད་པར་འགྱུར་ཏེ། ཚེ་དང་རྣམ་པར་ཤེས་པ་ནི་གཅིག་ལ་གཅིག་བརྟེན་དུ་འཇུག་པའི་ཕྱིར།
ཞེ་ན། འདོད་པ་ན་སྤྱོད་པའི་གང་ཟག སྙོམས་འཇུག་གཉིས་ལ་སྙོམས་པར་མ་ཞུགས་པ་རྣམས་ཀྱི་ཚེ་རྒྱུད་ལ་རག་ལས་པ་ཞེས་བྱ་སྟེ། གང་གི་ལུས་ལ་གནོད་པ་བྱས་པས་ཚེ་ལ་གནོད་པར་འགྱུར་བའི་ཕྱིར། དེ་དག་ལ་སྙོམས་པར་ཞུགས་པ་དང༌། ཁམས་གོང་མ་གཉིས་ཀྱི་སེམས་ཅན་གྱི་ཚེ་ནི་ལན་ཅིག་སྐྱེས་ནས་གནས་པ་ཞེས་བྱ་སྟེ། དེ་དག་གི་ལུས་ལ་གནོད་པས་ཚེ་ལ་གནོད་པར་མི་འགྱུར་བའི་ཕྱིར། དཔེར་ན། དགེ་སློང་མ་ཨུཏྤ་ལའི་མདོག་ཅན་འགོག་པ་ལ་སྙོམས་པར་ཞུགས་པ་ལ། ཆོམ་རྐུན་པ་ལྔ་བརྒྱས་གནོད་པར་མ་ནུས་པ་ལྟ་བུའོ། །
གཉིས་པ་ནི། བདག་ཉིད་འཆི་བ་དང༌། གཞན་གྱིས་གསོད་པས་འཆི་བ་ལ་མུ་བཞི་གསུངས་པ་ལས། དང་པོ་ནི། སངས་རྒྱས་སྐུ་ཚེ་འདོར་བ་ནི་མུ་དང་པོའོ། ། མངལ་དང་སྒོ་ང་ན་འདུག་པ་རྣམས་ནི་མུ་གཉིས་པའོ། ། འདོད་ཁམས་པ་ཕལ་ཆེ་བ་ནི་མུ་གསུམ་པའོ། ། ཁམས་གོང་མ་པ་དང༌། སྲིད་པ་བར་དོ་བ་རྣམས་དང༌། དམྱལ་བ་པ་དང༌།
བྱང་སྒྲ་མི་སྙན་པ་དང༌། མཐོང་ལམ་པ་དང༌། བྱམས་པ་དང་སྙོམས་འཇུག་གཉིས་ལ་སྙོམས་པར་ཞུགས་པ་དང༌། སྲིད་པ་ཐ་མ་པའི་བྱང་ཆུབ་སེམས་དཔའ་ལ་སོགས་པ་རྣམས་མུ་བཞི་པའོ། ། དེ་ལྟར་བཤད་པ་ན། མངལ་སྒོང་གི་ནང་དུ་རང་འཆི་བ་མེད་པ་དང༌། བར་དོ་བ་དང༌། སྒྲ་མི་སྙན་པ་སོགས་རང་འཆི་བ་དང་གཞན་གྱིས་གནོད་པས་འཆི་བ་གཉིས་ཀ་མེད་པར་འཆད་དགོས་ལ། དེ་དག་གི་དོན་ནི། དེ་དང་དེ་ལ་བསོད་ནམས་དང་ཚེ་ཟད་ནས་འཆི་བ་དང༌།
གཞན་རྐྱེན་གྱིས་འཆི་བ་མེད་ཀྱི། ལས་ཟད་ནས་འཆི་བ་ཁོ་ནའོ། ། ཞེས་བཤད་དགོས་པ་འདྲའོ། ། འོ་ན་སེམས་མེད་ཀྱི་ཚེ། ཚེ་དྲོད་རྣམ་ཤེས་གསུམ་ཕན་ཚུན་ཇི་ལྟར་བརྟེན་ཞེ་ན། དེ་དག་ཀྱང་དངོས་སུ་ཡོད་དགོས་པ་མ་ཡིན་གྱི། ཕན་ཚུན་བརྟེན་པར་བཤད་པ་དེ་དག་ལས་གང་རུང་གཅིག་ཇི་སྲིད་མ་བཏང་བ་དེ་སྲིད་དུ་གཞན་དེ་དག་ཀྱང་འདོར་མི་ནུས་ཤིང༌། འབྲལ་མི་སྲིད་པའོ། ། ཡང་མདོ་ལས། བཙུན་པ་གང་དག་བདག་ཉིད་འགུམ་པར་ཡང་མི་འགྱུར་ཞིང༌།
གཞན་གྱིས་གསོད་པ་ཡང་མ་ལགས་པའི་སེམས་ཅན་དེ་དག་གང་ལགས། ཤཱ་རིའི་བུ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་དུ་ཉེ་བར་འགྲོ་བ་རྣམས་སོ། ། ཞེས་དངོས་སུ་གསུངས་པ་དང༌། དེའི་ཤུགས་ལ། ས་འོག་མ་རྣམས་སུ་རང་ཉིད་འཆི་བ་དང༌། གཞན་གྱིས་གསོད་པ་གཉིས་ཀ་ཡོད་པར་བཤད་པ་དེའི་དགོངས་པ་གང་ཡིན་ཞེ་ན། འདིའི་དོན་ནི། རང་སའི་ཟག་མེད་ཀྱིས་རང་ས་ལས་འདའ་བར་བྱེད་པ་ལ་ནི་རང་འཆི་བ་ཞེས་པའི་མིང་གིས་བཏགས། གོང་མའི་ཉེར་བསྡོགས་ཀྱིས་ས་འོག་མ་ལས་འདའ་བར་བྱེད་པ་ལ་གཞན་གྱིས་གསོད་པ་ཞེས་པའི་མིང་གིས་བཏགས་ཏེ།
གསོད་པ་དང་འཆི་བ་སྒྲ་ཇི་བཞིན་པར་མི་འཆད་དོ། ། བརྒྱད་པ་མཚན་ཉིད་ལ། བྱེ་སྨྲའི་ལུགས་གཞག་པ་དང༌། མདོ་སྡེ་པ་ཕན་ཆད་ཀྱི་གྲུབ་པའི་མཐའ་བསམ་པའོ། ། དང་པོ་ནི། ཇི་སྐད་དུ། མཚན་ཉིད་རྣམས་ཀྱང་སྐྱེ་བ་དང༌། ། རྒ་དང་གནས་དང་མི་རྟག་ཉིད། ། ཅེས་བཤད། མདོ་ལས་ནི།
སྐྱེ་བ་དང༌། འཇིག་པ་དང༌། གནས་པ་ལས་གཞན་དུ་གྱུར་པ་ཞེས་བྱ་བ་གསུམ་པོ་དེ་ཁོ་ན་འདུས་བྱས་ཀྱི་མཚན་ཉིད་དུ་བཤད་ལ། གསུམ་པ་དེ་ནི་རྒ་བའི་མིང་གི་རྣམ་གྲངས་ཡིན་ལ། བྱེ་བྲག་ཏུ་སྨྲ་བས་ནི་གནས་པ་དང་བཞིར་འཆད་དོ། ། འདིར་མཚོན་བྱ་ཞེས་བྱ་བའི་རྣམ་གཞག་ལོགས་པ་མི་འཆད་ཅིང༌། མཚན་ཉིད་བཞི་པོ་དེ་གང་ལ་གནས་པའི་གཞི་ལ་ནི་མཚན་གཞི་ཞེས་བྱ་ཞིང༌། དེ་ཡང་འདུས་བྱས་ཐམས་ཅད་དོ། ། དེས་དེ་མཚོན་པའི་དོན་ནི། མཚན་ཉིད་དེ་དང་ལྡན་པའི་དོན་དེ་དག་འདུས་བྱས་སུ་གོ་བར་བྱེད་པའོ། །
མཚན་ཉིད་དེ་མཚན་གཞི་འདུས་བྱས་ཙམ་ལ་ལྟོས་ནས་མ་ཁྱབ་ཁྱབ་ཆེས་མི་སྲིད་གསུམ་གྱི་སྐྱོན་དང་བྲལ་བ་ཞིག་དགོས་པ་ཡིན་ལ། མཚན་གཞིའི་ཁྱད་པར་སོ་སོ་བ་དེ་དག་གི་མཚན་ཉིད་ཀྱང་རང་རང་གི་མཚན་གཞི་ལ་ལྟོས་ནས་སྐྱོན་གསུམ་གསུམ་དང་བྲལ་བར་འཇོག་པ་ཡིན་ཏེ། དཔེར་ན་དོན་བྱེད་ནུས་པ་ཙམ་པོ་དེ་རང་གི་མཚན་གཞི་དངོས་པོ་ཙམ་ལ་ལྟོས་ནས་སྐྱོན་གསུམ་དང་བྲལ་བ་དང༌། ཁྱད་པར་ཆུ་སྐྱོར་གྱི་དོན་བྱེད་ནུས་པ་དེ་མཚན་གཞི་བུམ་པ་ལ་ལྟོས་ནས་སྐྱོན་གསུམ་དང་བྲལ་བར་འཇོག་དགོས་པ་བཞིན་ནོ། ། མཚན་ཉིད་དང་མཚན་གཞི་ལས་ལོགས་སུ་མཚོན་བྱ་ཞེས་བྱ་བའི་རྣམ་གཞག་འཆད་པ་ནི། ཇི་སྐད་དུ། དེ་ཕྱིར་དེ་ཡོད་པ་ལས་དེའི། ། རྒྱུ་མཚན་ཅན་གྱི་སྒྲ་ཤེས་སྒྲུབ། ། ཅེས་རྣམ་འགྲེལ་མཛད་པའི་ལུགས་ལས་འབྱུང་བ་ཡིན་མོད། ལུགས་དེར་ཡང་མཚོན་བྱ་དང་མཚན་ཉིད་ཡིན་ཁྱབ་མཉམ་དུ་བཞེད་པ་ནི་མ་ཡིན་ཏེ།
མཚོན་བྱ་ལ་ནི་ཤེས་བརྗོད་གང་རུང་གིས་ཁྱབ་པའི་ཕྱིར་རོ། ། གལ་ཏེ་འོ་ན། མདོ་ལས་གནས་པ་འདུས་བྱས་ཀྱི་མཚན་ཉིད་དུ་མ་བཤད་པའི་ཕྱིར། འདིར་འཆད་པ་མི་འཐད་དོ་སྙམ་ན། དངོས་སུ་མ་བཤད་པ་ནི་གདུལ་བྱ་རྟག་འཛིན་ཅན་རྣམས་ཡིད་འབྱུང་བར་བྱ་བའི་ཕྱིར་ཡིན་ལ། དོན་ཐོབ་ལ་མི་འབྱུང་བ་མ་ཡིན་ཏེ། གནས་པ་མེད་ན་གནས་པ་ལས་གཞན་དུ་འགྱུར་བ་ཞེས་བྱ་བ་དེ་མི་འབྱུང་བའི་ཕྱིར་རོ། ། གལ་ཏེ་གནས་པ་ནི་འདུས་བྱས་ལའང་ཡོད་པས་འདུས་མ་བྱས་ཀྱི་མཚན་ཉིད་དུ་མི་རུང་ངོ༌། ། ཞེ་ན། མཚུངས་པ་མ་ཡིན་ཏེ།
འདུས་མ་བྱས་ནི་རང་གི་ངོ་བོ་མི་འཇོག་པར་གནས་པས་གནས་པ་དོན་གཞན་མེད་ལ། འདིར་ནི་མཚན་གཞི་འདུས་བྱས་དེ་ཉིད་དང་མི་འབྲལ་བར་འཁྱུད་ནས་འདུག་པ་ལྟ་བུའི་གནས་པ་རྫས་གཞན་ཞིག་ཁས་ལེན་པའི་ཕྱིར། མཚན་ཉིད་བཞི་པོས་རང་རང་གི་མཚན་གཞི་ལ་བྱ་བ་བྱེད་པའི་ཚུལ་ནི། མཚན་ཉིད་སྐྱེ་བས་རང་གི་མཚན་གཞི་དེ་མ་འོངས་པའི་དུས་ནས་ད་ལྟར་གྱི་དུས་སུ་འདྲེན་པར་བྱེད། གནས་པས་ནི་རང་གི་མཚན་གཞི་དེ་དག་དང་འབྲལ་མི་འཕོས་པ་ལྟ་བུའི་རྣམ་པས་འཁྱུད་པར་བྱེད། རྒ་འཇིག་གཉིས་ཀྱིས་ནི་ད་ལྟར་གྱི་དུས་ནས་འདས་པའི་དུས་སུ་འདྲེན་པར་བྱེད་དོ། ། གཉིས་པོའི་ཁྱད་པར་ཡང༌། རྒ་བས་ནི་ཉམས་ཆུང་ངུར་བྱེད་པ་དང༌། འཇིག་པས་ནི་འཇོམ་པར་བྱེད་པའི་ཕྱིར་མཚན་ཉིད་སོ་སོར་བཞག་གོ ། བཞི་པོས་རང་གི་མཚན་གཞི་ལ་བྱ་བ་མི་འདྲ་བ་སོ་སོར་བྱེད་པ་དེའི་ཕྱིར།
བཞི་པོས་རང་གི་མཚན་གཞི་ལས་རྫས་ཐ་དད་ཅིང༌། བཞི་པོ་ཡང་ནང་ཕན་ཚུན་ཐ་དད་པ་ཁོ་ནར་འདོད་དོ། ། འོ་ན་སྐྱེ་སོགས་བཞི་ལ་མཚན་ཉིད་གཞན་ཡོད་དམ་མེད། ཡོད་ན་ཐུག་མེད་དུ་འགྱུར་ལ། མེད་ན་འདུས་བྱས་མ་ཡིན་པར་འགྱུར་རོ་ཞེ་ན། ཡོད་ཀྱང་ཐུག་མེད་དུ་མི་འགྱུར་ཏེ། དེ་དག་སྐྱེ་བའི་སྐྱེ་ལ་སོགས། ། དེ་ཆོས་བརྒྱད་དང་གཅིག་ལ་འཇུག ། ཅེས་འཆད་པའོ། ། འདི་དག་གི་གོ་དོན་ཡང༌།
རང་ཉིད་རང་ལ་བྱེད་པ་འགལ་བའི་རྒྱུ་མཚན་གྱིས། རང་ལས་རྫས་གཞན་པའི་ཆོས་རེ་རེས་སྐྱེ་བ་དང་གནས་པ་ལ་སོགས་པར་བྱེད་དགོས་པས་སོ། ། དེའི་ཕྱིར་འདུས་བྱས་རྣམས་རང་གི་ངོ་བོ་ཉིད་ཀྱི་སྐྱེ་བ་དང་འཇིག་པ་ནི་མ་ཡིན་ཏེ། རང་ལས་རྫས་གཞན་པའི་ཆོས་ཀྱིས་སྐྱེ་བ་དང་འཇིག་པར་བྱེད་པའི་ཕྱིར། གཞན་དུ་ན་སྐྱེ་འཇིག་ཅིག་ཆར་དུ་བྱེད་པར་འགྱུར་ཏེ། རང་གི་ངོ་བོ་ཉིད་ཀྱིས་སྐྱེ་བ་དང་འཇིག་པའི་ཕྱིར་རོ། ། ཞེས་བྱ་བ་འདི་དག་ནི་བྱེ་བྲག་ཏུ་སྨྲ་བའི་འདོད་པའོ། ། གཉིས་པ་ལ་གསུམ་སྟེ། ལུགས་དེ་རྣམ་འགྲེལ་མཛད་པའི་ཕྱོགས་སྔ་མར་སོང་ཚུལ་ཞར་ལ་བཤད་པ་དང༌། བྱེ་སྨྲའི་འདོད་པ་དེ་ལ་མདོ་སྡེ་པས་སྐྱོན་བརྗོད་ཚུལ་ཇི་ལྟར་ཡིན་པ་དང༌།
བྱེ་སྨྲ་སྔ་རབས་པའི་ལུགས་དེ། བྱེ་སྨྲའི་ལུགས་དཔྱིས་ཕྱིན་པ་མ་ཡིན་པར་སློབ་དཔོན་ཉིད་ཀྱི་རིགས་པས་བཤད་པའོ། ། དང་པོ་ནི། ལུགས་འདིས་འདུས་བྱས་རྣམས་འཇིག་པ་རྒྱུ་གཞན་ལ་ལྟོས་པར་ཁས་བླངས་པ་ཡིན་ཏེ། བུམ་པ་སྐྱེ་བའི་རྒྱུ་དང་འཇིག་པའི་རྒྱུ་རྫས་གཞན་དུ་ཁས་བླངས་པའི་ཕྱིར། དེ་ཡང་བུམ་པ་སྐྱེ་བ་ནི་སྐྱེ་བའི་སྐྱེ་བ་ཞེས་བྱ་བ་རྗེས་མཐུན་གྱིས་མཚན་ཉིད་དེས་སྐྱེད་པ་ཡིན་ལ། བུམ་པའི་འཇིག་པ་ནི་སྐྱེ་བ་ཞེས་བྱ་བ་རྩ་བའི་མཚན་ཉིད་དེས་སྐྱེད་པར་འདོད་ལ། རྩ་བ་དང་རྗེས་མཐུན་གྱི་མཚན་ཉིད་གཉིས་པོའང་རྫས་གཞན་ཁས་ལེན་པའི་ཕྱིར་དང༌། རྫས་གཅིག་པ་ནི་རང་ཉིད་རང་ལ་བྱེད་པ་འགལ་བར་འདོད་པའི་ཕྱིར། ཕྱོགས་སྔ་མས་དེ་ལྟར་ཁས་བླངས་མོད།
དེ་ལས་ཅིར་འགྱུར་ཞེ་ན། བུམ་པ་ཆོས་ཅན། འཇིག་ངེས་མ་ཡིན་པར་ཐལ། སྐྱེད་བྱེད་ཀྱི་རྒྱུ་དེ་ཉིད་ཀྱིས་འཇིག་པའི་ངང་ཚུལ་ཅན་དུ་མ་སྐྱེད་པར། འཇིག་བྱེད་ཀྱི་རྒྱུ་གཞན་ཞིག་གིས་འཇིག་དགོས་པའི་ཕྱིར། ཁྱབ་པ་ཡོད་དེ། དེ་ལྟར་ཁས་ལེན་ན་འཇིག་རྒྱུ་དང་མ་ཕྲད་པར་ཁས་ལེན་དགོས་པའི་ཤེས་བྱེད་ཀྱང༌། བུམ་པའི་སྐྱེ་བ་དེ་རང་གི་རྒྱུ་སྐྱེ་བའི་སྐྱེ་བ་ལས་སྐྱེས་ཀྱང༌། བུམ་པའི་འཇིག་པ་དེས་སྐྱེ་བ་དེ་འཇིག་པར་མི་བྱེད་པ་སྲིད་པའི་ཕྱིར། དེ་ཡང་སྐྱེ་བ་སྔར་བྱུང་ལ།
འཇིག་པ་ཕྱིས་བྱུང་བར་ཁས་བླངས་སོ། ། དེ་སྐད་དུ་ཡང༌། དངོས་པོ་ལྟོས་དང་བཅས་རྣམས་ནི། ། ངེས་པར་འགྱུར་བ་མེད་པར་མཐོང༌། ། ཞེས་སོགས་དང༌། གལ་ཏེ་རྒྱུ་དེས་འཇིག་པ་གཞན། ། བསྐྱེད་པས་དེ་ནི་འཇིག་འགྱུར་ན། ། གལ་ཏེ་དེ་ཉིད་འཇིག་པ་ཡི། ། ངང་དུ་སྐྱེ་ན་ཅི་ཞིག་འགྱུར། ། ཞེས་གསུངས་སོ། །
དེས་ན་རྟོག་གེ་ཕྱི་རབས་པ་དག རྣམ་འགྲེལ་མཛད་པས་དངོས་པོ་རྣམས་འཇིག་པ་ཕྱིས་རྒྱུ་དོན་གཞན་ལ་ལྟོས་པ་འགོག་ཅེས་ཟེར་མོད། ཕྱིས་རྒྱུ་ཞེས་པའི་རྣམ་བཅད་ཀྱིས་ཡིན་ལུགས་ཀྱི་དོན་གོ་བ་ལ་གེགས་བྱས་པ་ཡིན་ཏེ། སྐྱེ་བྱེད་ཀྱི་རྒྱུ་དང་འཇིག་བྱེད་ཀྱི་རྒྱུ་རྫས་གཞན་ཡིན་པ་འགོག་པ་དེ་མ་ཤེས་པར་སྣང་བའི་ཕྱིར། དེ་གཉིས་རྫས་གཞན་ཡིན་པར་ནི་བྱེ་སྨྲ་སྔ་རབས་པས་ཁས་བླངས་ཏེ། སྐྱེ་བས་དངོས་པོ་རྣམས་བསྐྱེད་པ་དང༌། འཇིག་པས་དངོས་པོ་རྣམས་འཇིག་པར་ཁས་བླངས་ཤིང་མཚན་ཉིད་སྐྱེ་འཇིག་གཉིས་པོ་རྫས་ཐ་དད་དུ་ཁས་བླངས་པས་སོ། ། བཤད་པ་འདི་ནི་ཞར་ལས་བྱུང་བ་སྟེ། རྣམ་འགྲེལ་མཛད་པས་རྟག་དངོས་བཀག་པའི་ཕྱོགས་སྔ་མ་ནི་ཕྱི་རོལ་པ་ཁོ་ནའོ། ། སྙམ་དུ་འཛིན་པ་དེ་སྤང་པའི་དོན་ཅན་ཡིན་པ་ཁོ་ནར་མ་ཟད།
བོད་ཀྱི་རྟོག་གེ་པ་གང་དག དངོས་པོ་རྣམས་རང་གྲུབ་དུས་ཀྱི་སྐད་ཅིག་གཉིས་པར་འཇིག་གོ་ཞེས་འཆད་པའི་དུས་ཀྱི་སྐད་ཅིག་གཉིས་པའི་རྣམ་བཅད་དེ་ཡང་ཕྱོགས་སྔ་མ་འདི་ཁས་བླངས་སོ་ཞེས། ཤེས་པའི་དོན་དུའོ། ། གཉིས་པ་ལ་གསུམ་སྟེ། བྱེ་སྨྲའི་ལུགས་དགག མདོ་སྡེ་པ་རང་གི་ལུགས་གཞག དེ་ལ་རྩོད་པ་སྤང་བའོ། ། དང་པོ་ནི། མཚན་ཉིད་རྫས་གཞན་ཚད་མས་མི་འགྲུབ་པ་དང༌། རྫས་གཞན་མ་ཡིན་པར་ལུང་གིས་གྲུབ་པའོ། །
དང་པོ་ནི། མཚན་གཞི་དང་མཚན་ཉིད་རྫས་གཞན་དུ་ཡོད་པ་མིན་ཏེ། དེར་ཡོད་ན་མངོན་གྱུར་རྣམས་མངོན་སུམ་ལ་སྣང་དུ་རུང་བ་དང༌། ལྐོག་གྱུར་རྣམས་རྗེས་དཔག་ལ་སྣང་དུ་རུང་བ་དང༌། ཤིན་ཏུ་ལྐོག་གྱུར་རྣམས་མངོན་སུམ་ལ་སྣང་དུ་རུང་བ་ལས་མ་དམིགས་པའི་ཕྱིར་རོ། ། གལ་ཏེ་ཆོས་མངོན་པ་ལས་དེ་ལྟར་བཤད་དོ་ཞེ་ན། ཁྱེད་འདོད་པའི་མངོན་པ་ནི་ཁོ་བོ་ཅག་མི་འདོད་དེ། སྟོན་པས་མ་གསུངས་པའི་ཕྱིར་རོ། ། གལ་ཏེ་མདོ་སྡེ་ལས། འདུས་བྱས་སྐྱེ་བར་ཡང་མངོན།
འཇིག་པར་ཡང་མངོན། གནས་པ་གཞན་དུ་འགྱུར་བ་མངོན་ནོ། ། ཞེས་གསུངས་སོ་ཞེ་ན། མངོན་ནོ་ཞེས་གསུངས་པ་ཉིད་ཀྱིས་མཚན་ཉིད་དེ་དག་རྒྱུན་ལས་འཇོག་པར་མངོན་ཏེ། སྐད་ཅིག་ལ་བྱིས་པ་རྣམས་ཀྱི་སྐྱེ་འཇིག་གནས་གསུམ་མི་མངོན་པའི་ཕྱིར། དེར་གྲུབ་པ་ན་མཚན་ཉིད་རྣམས་རྫས་སུ་མེད་པར་ཡང་གྲུབ་སྟེ། རྒྱུན་རྫས་སུ་མེད་པའི་ཕྱིར། གཉིས་པ་ནི། མདོ་སྡེའི་ལུང་དེ་ཉིད་ཀྱི་མཚན་གཞི་ལས་མཚན་ཉིད་རྫས་གཞན་དུ་མེད་པར་གྲུབ་སྟེ། འདུས་བྱས་ཉིད་སྐྱེ་བར་མངོན།
ཞེས་གསུངས་ཀྱི། དེ་ལ་སྐྱེ་སོགས་དོན་གཞན་ཡོད་པར་མ་གསུངས་པའི་ཕྱིར། གཉིས་པ་ལ་གཉིས་ཏེ། རྒྱུན་ལ་ལྟོས་ནས་མཚན་ཉིད་བཞིར་གཞག་པ་དང༌། སྐད་ཅིག་ལ་ལྟོས་ནས་མཚན་ཉིད་གཅིག་གམ་གཉིས་ཀྱིས་ཆོག་པའོ། ། དང་པོ་ནི། འགྲེལ་པར་དེ་ལ་རྒྱུན་གྱི་དང་པོ་ནི་སྐྱེ་བ་ཡིན་ནོ། ། ཟློག་པ་ནི་འཇིག་པ་ཡིན་ནོ། ། རྒྱུན་དེ་ཉིད་རྗེས་སུ་འཇུག་པ་ནི་གནས་པ་ཡིན་ནོ། ། དེའི་སྔ་ཕྱིའི་བྱེ་བྲག་ནི་གནས་པ་གཞན་དུ་འགྱུར་བ་ཉིད་ཡིན་ནོ། །
ཡང་འདིར་སྨྲ་བ། སྔོན་མེད་ལས་བྱུང་སྐྱེ་བ་སྟེ། ། རྒྱུན་གནས་དེ་ཆད་འཇིག་པ་ཡིན། ། རྒྱུན་གྱི་སྔ་ཕྱིའི་བྱེ་བྲག་ནི། ། གནས་པ་གཞན་དུ་འགྱུར་བར་འདོད། ། སྐད་ཅིག་མ་ཡི་ཆོས་ལ་ནི། ། གནས་པ་མེད་ན་འཇིག་པར་འགྱུར། ། དེ་ཡང་འཇིག་འགྱུར་དེ་ཡི་ཕྱིར། ། དེ་ཡི་དེ་རྟོག་དོན་མེད་དོ། ། དེ་ལྟ་བས་ན་གནས་པ་ནི། །
རྒྱུན་ཁོ་ན་ཡིན་ནོ། ། ཞེས་སོ། ། གཉིས་པ་ནི། འདུས་བྱས་ཀྱི་རྒྱུན་ལ་ལྟོས་ནས་མཚན་ཉིད་བཞི་ལྡན་དུ་བཤད་ཀྱང༌། སྐད་ཅིག་ལ་ལྟོས་ནས་ནི་སྐྱེ་འཇིག་ཅན། མི་རྟག་པ་ཉིད་ཅེས་བྱ་བའི་མཚན་ཉིད་གཅིག་པུས་ཆོག་པ་ཡིན་ཏེ། འགྲེལ་པར། མདོར་ན་བཅོམ་ལྡན་འདས་ཀྱིས་ནི་མདོ་འདི་ལས་འདུས་བྱས་ཤེས་བྱ་བ་ནི་གང་བྱུང་བ་ལས་འབྱུང་བ་དང༌། བྱུང་ནས་ཀྱང་མི་འབྱུང་བ་འདི་འདུས་བྱས་ཀྱི་མཚན་ཉིད་ཡིན་པར་གསུངས་ལ། ཞེས་པའོ། །
གསུམ་པ་ལ་གཉིས་ཏེ། མཚན་ཉིད་བཞི་ལྡན་ལ་རྩོད་པ་སྤང་བ་དང༌། མཚན་ཉིད་དང་མཚན་གཞི་རྫས་གཞན་མ་ཡིན་པ་ལ་རྩོད་པ་སྤང་བའོ། ། དང་པོ་ལ། གནས་པ་དང་གནས་འགྱུར་འགལ་བའི་རྩོད་པ་སྤང་བ་དང༌། རིགས་འདྲའི་རྒྱུན་ཆད་པ་རྣམས་ལ་གནས་པ་གཞན་འགྱུར་མི་འཐད་པའི་རྩོད་པ་སྤང་བ་གཉིས་བཤད་པ་ནི་རྟོགས་པར་སླ་བ་ཡིན་ཏེ། འདུས་བྱས་མཐའ་དག་ལ་ནི་མཚན་ཉིད་བཞི་ལྡན་གྱིས་ཁྱབ་པར་ཁས་མ་བླངས་ལ། རྒྱུན་ལྡན་ལ་ནི་དེ་དག་མི་འགལ་བའི་ཕྱིར། གཉིས་པ་ནི། རྫས་ཐ་མི་དད་པ་མཚོན་བྱེད་དུ་ཇི་ལྟར་རུང་སྙམ་པ་ལ།
དེར་མི་འགལ་བའི་ཤེས་བྱེད་ཀྱི་དཔེ་ནི། མཚན་བཟང་པོ་རྣམས་སྐྱེས་བུ་ཆེན་པོའི་མཚན་ཉིད་དང༌། ནོག་སོགས་འདུས་པ་བ་ལང་གི་མཚན་ཉིད་ཡིན་པ་ལ་སོགས་པའི་དཔེས་རྫས་ཐ་མི་དད་ཀྱང་ལྡོག་པ་ཐ་དད་པས་མཚོན་དུ་རུང་བར་བསྟན་ནོ། ། མདོ་སྡེ་པའི་ལུགས་འདིར་དཔྱད་པ་འདི་ལྟར་འཇུག་སྟེ། གཟུགས་སྒྲ་ལ་སོགས་པའི་སྐད་ཅིག་མ་ཉིད་སྐྱེ་འཇིག་གི་ངོ་བོར་ཁས་ལེན་པ་དེའི་ཚེ། མཚན་ཉིད་སྐྱེ་སོགས་ནི་ཇི་ལྟར་ན་མི་ལྡན་པའི་འདུ་བྱེད་དུ་འགྱུར་ཏེ། གཟུགས་སྒྲ་ལ་སོགས་པར་ཁས་བླངས་པའི་ཕྱིར་སྙམ་ན། རྫས་ཀྱི་ངོ་བོར་གྱུར་པའི་དབང་དུ་བྱས་ན་ནི། མཚན་ཉིད་སྐྱེ་སོགས་ལྟ་ཞོག དོན་གང་ཡང་མི་ལྡན་པའི་འདུ་བྱེད་དུ་ཁས་མི་ལེན་ལ།
རྒྱུན་ལ་ལྟོས་པའི་སྐྱེ་འཇིག་ལྟ་བུ་བཏགས་ཡོད་རྣམས་ལྡན་པ་མ་ཡིན་པའི་འདུ་བྱེད་དུ་ཁས་ལེན་ཞིང༌། དེ་དག་རང་གི་མཚན་ཉིད་ལས་ཅིག་པ་བཀག་པའི་ཐ་དད་དུ་འདོད་པའི་ཕྱིར་ཉེས་པ་མེད་དོ། ། དེའི་ཕྱིར་མདོ་སེམས་ཀྱི་ལུགས་དེར་བཅུ་བཞི་པོ་གང་རུང་ལ་ལྡན་མིན་འདུ་བྱེད་ཀྱིས་ཁྱབ་པ་མ་ངེས་སོ། ། གསུམ་པ་སློབ་དཔོན་གྱིས་བྱེ་སྨྲ་སྔ་རབས་པའི་ལུགས་བཀག་པའི་ཚུལ་ལ། དངོས་དང༌། ཉེས་སྤོང་དགག་པའོ། ། དང་པོ་ནི། འདུས་བྱས་རྣམས་ཆོས་ཅན། དུས་གཅིག་ཏུ་སྐྱེ་གནས་རྒ་འཇིག་བཞི་ཆར་བྱེད་ནུས་པར་འགྱུར་ཏེ། མཚན་ཉིད་བཞི་དང་དུས་ཅིག་ཆར་དུ་ཚོགས་པའི་ཕྱིར།
གཉིས་པ་ནི། བྱེ་སྨྲ་ན་རེ། གཏན་ཚིགས་མ་གྲུབ་སྟེ། མཚན་ཉིད་སྐྱེ་བ་ནི་མ་འོངས་པ་ཡིན་ལ། དེས་མཚན་གཞི་མ་སྐྱེས་པ་ད་ལྟར་གྱི་གནས་སུ་སྐྱེད་པར་བྱེད། དེའི་ཚེ་གནས་སོགས་གསུམ་པོས་སོ་སོའི་བྱ་བ་མི་བྱེད། གསུམ་པོས་བྱ་བ་བྱེད་པའི་ཚེ་སྐྱེ་བས་བྱ་བ་བྱས་ཟིན་ནས་མི་བྱེད། གསུམ་པོས་ཀྱང་རང་གི་བྱ་བ་རིམ་ཅན་དུ་བྱེད་པ་ཁོ་ནའོ། ། ཞེས་ཟེར་རོ། ། དེ་མི་འཐད་པ་ལ་གཉིས་ཏེ།
སྐྱེ་བ་མ་འོངས་པས་བྱ་བ་བྱེད་པ་སྤྱིར་མི་འཐད། གནས་སོགས་གསུམ་པོས་མཚན་གཞི་གཅིག་ལ་བྱ་བ་རིམ་ཅན་དུ་བྱེད་པ་མི་འཐད་པའོ། ། དང་པོ་ནི། བུམ་པའི་མཚན་ཉིད་སྐྱེ་བ་དེ་ཆོས་ཅན། རང་གི་མཚན་གཞི་ཇི་ལྟར་སྐྱེད་དེ། ཁྱོད་རང་ཉིད་མ་སྐྱེས་པའི་ཕྱིར། ཅི་སྟེ་མཚན་ཉིད་སྐྱེ་བ་ཁོ་མ་འོངས་པའི་ས་དེ་ཉིད་ན་རྫས་སུ་ཡོད་པས། དེས་རང་གི་མཚན་གཞི་སྐྱེ་བའི་བྱ་བ་བྱེད་པ་མི་འགལ་ལོ། ། ཞེ་ན། དེ་ཆོས་ཅན།
མ་འོངས་པ་མ་ཡིན་པར་ཐལ། རང་གི་མཚན་གཞི་ད་ལྟར་བ་དེ་བསྐྱེད་པའི་བྱ་བ་བྱེད་བཞིན་པ་ཡིན་པའི་ཕྱིར། ཡང་མཚན་གཞི་ད་ལྟར་བ་དེ་ཆོས་ཅན། རང་གི་མཚན་ཉིད་སྐྱེ་བ་ལ་ལྟོས་ནས་འདས་པར་ཐལ། དེ་ཁྱོད་ལ་ལྟོས་ཏེ་མ་འོངས་པ་ཡིན་པའི་ཕྱིར། འདོད་ན། དེས་ཁྱོད་སྐྱེད་པའི་བྱ་བ་མི་བྱེད་དེ། དེའི་དུས་སུ་ཁྱོད་འདས་ཟིན་པའི་ཕྱིར། ཞེས་སྟོན་པ་ནི། ཇི་སྐད་དུ།
རེ་ཤིག་འདིར་མ་འོངས་པ་རྫས་སུ་ཡོད་དམ་མེད། ཅེས་བྱ་བ་འདི་དཔྱད་དགོས་པར་འགྱུར་ཏེ། ཕྱིས་ནི་སྐྱེད་པར་བྱེད་དམ། འོན་ཏེ་མ་ཡིན་ཞེས་བྱ་བ་འགྲུབ་པར་འགྱུར་རོ། ། དེ་ཡོད་དུ་ཆུག་ན་ཡང༌། སྐྱེ་བའི་བྱེད་ན་ཇི་ལྟར་མ་འོངས་པར་འགྲུབ་པར་འགྱུར། དེ་ལྟ་བས་ན་མ་འོངས་པའི་མཚན་ཉིད་ཀྱང་བརྗོད་པར་བྱའོ། ། བྱུང་བས་ཡང་བྱ་བ་ཞིག་པ་ཡིན་ན། ཇི་ལྟར་ན་ད་ལྟར་འགྲུབ་པར་འགྱུར། དེ་ལྟ་བས་ན་ད་ལྟར་བའི་མཚན་ཉིད་ཀྱང་བརྗོད་པར་བྱའོ། །
ཞེས་གསུངས། འགྲེལ་པ་དེའི་དོན་ཤིན་ཏུ་གོ་དཀའ་བར་སྣང་ཡང༌། དོན་བཤད་ཟིན་པ་དེ་ཉིད་ལས་མ་འདས་ཤིང༌། མདོར་ན། བུམ་པ་ད་ལྟར་བ་ཆོས་ཅན། སྐྱེས་ཟིན་སྐྱེ་བའམ། ཁྱོད་རང་གི་རྒྱུར་འདོད་པ་དེ་ལས་མི་སྐྱེ་བ་གང་རུང་དུ་ཐལ། ཁྱོད་ཁྱོད་རང་གི་རྒྱུར་འདོད་པའི་སྐྱེ་བ་དེའི་དུས་སུ་འདས་ཟིན་པའི་ཕྱིར། ཞེས་པའོ། ། གཉིས་པ་ནི།
མཚན་གཞི་ཅིག་ཉིད་ལ་མཚན་ཉིད་གནས་སོགས་གསུམ་པོ་བྱ་བ་རིམ་གྱིས་བྱེད་པ་མི་འཐད་དེ། སྐད་ཅིག་མ་ཉིད་ཡིན་པས་སྐད་ཅིག་གི་བྱ་བ་བྱེད་པའི་དུས་སུ་ཅིག་ཤོས་ཀྱི་བྱ་བ་མ་སྐྱེས། དེ་སྐྱེས་པའི་དུས་སུ་སྔ་མས་བྱ་བ་བྱས་ཟིན་པའི་མཚན་གཞི་དེ་འདས་པའི་ཕྱིར་རོ། ། བྱེ་སྨྲ་ན་རེ། མཚན་གཞི་བྱ་རྫོགས་ཀྱི་སྐད་ཅིག་མའི་དབང་དུ་བྱེད་པས་སྐྱོན་མེད་དོ། ། ཞེས་ཟེར། འོ་ན་མཚན་གཞི་བྱ་རྫོགས་ཀྱི་སྐད་ཅིག་མ་དེ་ཆོས་ཅན། ཕྱིས་ཀྱང་མི་འཇིག་པར་ཐལ། མཚན་ཉིད་གནས་པས་མི་འཇིག་པར་བཟུང་བའི་ཕྱིར། གལ་ཏེ་མཚན་ཉིད་གནས་པ་ཞེས་བྱ་བ་དེས་གནས་པའི་བྱ་བ་བྱས་ཟིན་པའི་འོག་ཏུ་མི་གནས་ཏེ།
གནས་ཟིན་མི་གནས་པ་ནི་སྐྱེས་ཟིན་མི་སྐྱེ་བ་དང་རིགས་པ་མཚུངས་པའི་ཕྱིར། ཞེ་ན། མི་མཚུངས་ཏེ། ལན་ཅིག་སྐྱེས་ཟིན་ན། སླར་སྐྱེ་བ་ནི་འགལ་ལ། ལན་ཅིག་གནས་ན་རྟག་ཏུ་གནས་དགོས་པའི་ཕྱིར་རོ། ། དེ་སྐད་དུ་ཡང༌། འདིར་སྨྲས་པ། དེ་བཞིན་ན་ནི་རྒ་མི་འགྱུར། ། གཞན་དུ་གྱུར་ན་དེ་གཞན་ཉིད། །
དེ་ལྟ་བས་ན་དངོས་ཅིག་ལ། ། རྒ་བ་ཞེས་བྱ་མི་འཐད་དོ། ། དེ་ལྟ་བས་ན་རྒྱུན་ལ་འདུས་བྱས་ཀྱི་མཚན་ཉིད་འདི་དག་གསུངས་པ་ཡིན་ནོ། ། ཞེས་བཤད་ལ། དེ་ལྟར་བཤད་པ་དེ་ནི་མདོ་སྡེ་པ་རྣམས་ཀྱི་འདོད་པ་ཁོ་ནར་མ་ཟད་ཆོས་མངོན་པ་པ་དག་གི་ལུགས་ལ་ཡང༌། མཚན་ཉིད་སྐྱེ་སོགས་མཚན་གཞི་ལས་རྫས་གཞན་དུ་མེད་པ་དང༌། རྒ་བ་དང་གནས་པ་ནི་རྒྱུན་ལ་ལྟོས་པའི་བཏགས་ཡོད་དུ་འཆད་དགོས་སོ། ། ཞེས་པའི་དོན་ནོ། ། དེ་ལྟར་བྱེ་སྨྲ་སྔ་རབས་པའི་ལུགས་བཀག་ནས། བྱེ་མདོ་གཉིས་ཀྱི་ལུགས་མ་ནོར་བར་བཤད་པ་དེ་ལས་གྲུབ་པའི་དོན་ནི།
འདུས་བྱས་ཀྱི་མཚན་ཉིད་སྐྱེ་འཇིག་གནས་པ་གསུམ་གྱི་བདག་ཉིད་དུ་ཁས་བླངས་ན་འདུས་བྱས་ཐམས་ཅད་མི་རྟག་པར་གསུངས་པའི་ཆོས་ཀྱི་ཕྱག་རྒྱ་དང་འགལ་ཏེ། རྒྱུན་གནས་པས་གནས་པའི་གོ་ཆོད་ན། རྒྱུན་གྱི་རྟག་པས་རྟག་པའི་གོ་ཆོད་པར་མཚུངས་པའི་ཕྱིར། དེས་ན་མི་རྟག་པའི་དོན་ནི་འཇིག་པའོ། ། དེའི་དོན་ཡང་སྐད་ཅིག་གིས་འཇིག་པ་ཡིན་ཏེ། དུས་ཅུང་ཟད་ཅིག་གནས་ན་འཇིག་པར་འགལ་བའི་ཕྱིར། དེའི་དོན་ཡང་སྐྱེ་བ་དང་འཇིག་པ་དུས་མཉམ་པ་སྟེ། གཉིས་པོ་དངོས་རྒྱུ་ཅིག་ལས་སྐྱེས་པའི་ཕྱིར། དེའི་དོན་ཡང༌། སྐྱེས་དུས་དེ་ཉིད་དུ་ཞིག་པ་སྟེ།
དེར་མ་ཞིག་ན་གནས་པ་ཁས་ལེན་དགོས་པའི་ཕྱིར། འོ་ན་ཇི་སྐད་དུ། མངོན་པར་རྟོགས་པའི་རྒྱན་ལས། མེད་པའི་རྣམ་པ་ནས་བཟུང་སྟེ། ། ཞེས་དང༌། དབུས་མཐར། མི་རྟག་དོན་ནི་མེད་དོན་དང༌། ། ཞེས་བཤད་པ་ལྟར། མི་རྟག་པའི་དོན་རང་གི་ངོ་བོས་སྟོང་པར་འཆད་དགོས་པར་འགྱུར་ཏེ། སྐྱེས་པའི་དུས་དེ་ཉིད་དུ་ཞིག་པར་འདོད་པའི་ཕྱིར།
དེ་ཡང་དེ་ལྟ་ན། མི་རྟག་ལ་སོགས་བཅུ་དྲུག་གི་རྣམ་པ་ཅན་མངོན་སུམ་དུ་རྟོགས་པ་དེའི་ཚེ་ན། ཆོས་ཀྱི་བདག་མེད་མངོན་སུམ་དུ་མཐོང་བར་འགྱུར་བ་མ་ཡིན་ནམ། གལ་ཏེ་འདིར་རགས་པའི་མི་རྟག་པ་ལ་འཆད་ན་ཆོས་ཀྱི་ཕྱག་རྒྱ་དང་འགལ་བར་འགྱུར་བ་མ་ཡིན་ནམ་ཞེ་ན། བོད་སྔ་མ་ཁ་ཅིག་ཕྲ་བའི་མི་རྟག་པ་ནི་ཆོས་ཀྱི་བདག་མེད་ཀྱི་གོ་དོན་དུ་འདོད་མོད་ཀྱང་འཐད་པ་མ་ཡིན་ཏེ། དེའི་དོན་ནི་སྐད་ཅིག་གིས་འཇིག་པའི་དོན་ལས་གཞན་དུ་འཆད་པར་མི་རིགས་ལ། དེ་མངོན་སུམ་དུ་མཐོང་བ་ནི་ཉན་ཐོས་འཕགས་པ་དག་ལའང་ཡོད་པའི་ཕྱིར། མེད་པའི་རྣམ་པ་ཞེས་བྱ་བ་ཡང་རང་སྟོང་གི་རྣམ་པ་ལ་འཆད་པ་མ་ཡིན་ཏེ། སྐད་ཅིག་ཀྱང་གནས་པ་མེད་པ་ལ་བཤད་པའི་ཕྱིར། དེས་ན་ཉན་ཐོས་འཕགས་པ་ཆོས་ཅན།
སྡུག་བདེན་མི་རྟག་པར་མངོན་སུམ་དུ་རྟོགས་པའི་ཚེ། དེ་རང་གི་ངོ་བོས་སྟོང་པར་རྟོགས་པ་མ་ཡིན་ཏེ། དེ་དུས་ཀྱི་ཐུང་བའི་མཐར་ཐུག་པའི་སྐད་ཅིག་མ་ཉིད་དུ་རྟོགས་པའི་ཕྱིར། འོ་ན་དེ་འདྲ་དེ་དུས་མཐའི་སྐད་ཅིག་མ་གཅིག་ཏུ་གནས་པར་ཁས་ལེན་ནམ་ཞེ་ན། མི་ལེན་ཏེ། གནས་པར་ཁས་བླངས་ན་སྐྱེ་བ་དང་འཇིག་པར་ཁས་ལེན་དགོས་པས་ཆ་བཅས་སུ་ཐལ་བའི་ཕྱིར་རོ། ། དེས་ན་དེ་རང་གི་ངོ་བོས་མི་སྟོང་སྟེ། དེ་ཉིད་དེ་ཡིན་པའི་ཕྱིར་རོ། ། འོ་ན་དེ་དངོས་པོར་ཁས་ལེན་དགོས་པས་དུས་གསུམ་ལས་གང་ཡིན་ཞེ་ན། འདས་པ་ཁོ་ན་ཏེ།
སྐྱེས་དུས་དེ་ཉིད་དུ་ཞིག་ཟིན་པའི་ཕྱིར་རོ། ། འོ་ན་ད་ལྟར་བའི་དངོས་པོ་མི་སྲིད་པར་འགྱུར་རོ། ། ཞེ་ན། སྐད་ཅིག་ལ་ད་ལྟར་བ་ཁས་མི་ལེན་ཏེ། སྐྱེས་ལ་མ་འགགས་པ་ཁས་མི་ལེན་པའི་ཕྱིར། འོ་ན་མ་འོངས་པའི་དངོས་པོ་ཡང་ཁས་མི་ལེན་པར་འགྱུར་རོ། །

ཞེ་ན། མི་མཚུངས་ཏེ། སྐད་ཅིག་ལ་ནི་སྐྱེས་ཟིན་པ་དང་མ་སྐྱེས་པ་གཉིས་སུ་ཁ་ཚོན་ཆོད། དང་པོ་ལ་འདས་པས་ཁྱབ་ཅིང༌། གཉིས་པ་ལ་མ་འོངས་པས་ཁྱབ་པའི་ཕྱིར་རོ། ། འོ་ན་ཞིག་འཇིག་ལ་ཁྱད་པར་མེད་པར་འགྱུར་ཏེ། མི་རྟག་པའི་དོན་སྐྱེས་དུས་དེ་ཉིད་དུ་ཞིག་ཟིན་པ་ལ་འཆད་པའི་ཕྱིར། ཞེ་ན། མ་ཡིན་ཏེ། དངོས་པོ་མ་འོངས་པ་རྣམས་ནི་འཇིག་པ་ཡིན་ཀྱང་ཞིག་པ་མ་ཡིན་པའི་ཕྱིར། གཞན་ཡང༌།
གསུང་རབས་ལས། འདུས་བྱས་ཀྱི་དོན་ཞིབ་མོར་དཔྱད་པ་ལ། སྐྱེ་ལྡན་ཞེས་དང༌། སྐྱེ་འཇིག་ཅན་དང་མི་རྟག་པ་ལ་བཤད་པ་འདི་ཉིད་གཞུང་ཤིང་ཡིན་ལ། དེའི་ཚེ་ན་མ་འོངས་པ་ན་རྒྱུ་རྐྱེན་གྱིས་མངོན་པར་འདུ་བྱེད་པ་རྣམས་ལའང་འདུས་བྱས་ཞེས་བྱ་བའི་སྒྲས་བསྟན་པ་ཡིན་ཏེ། རྒྱུ་རྐྱེན་འདུས་པས་ཞེས་བྱ་བའི་དོན་ཡིན་པའི་ཕྱིར། རྟོག་གེ་པ་དག རང་བཞིན་ལྟོས་པ་པའི་དཔེར་བརྗོད་དུ་འགོད་པ་དེ་ནི་འདུས་པ་ཞེས་པའི་ཚིག་དང་མ་འབྲེལ་པར་བྱས་པའི་ཕྱིར། ཞེས་འགོད་པ་ཡིན་ཏེ། གཞན་དུ་ན་ལྟོས་པ་བར་མི་རུང་བའི་ཕྱིར།
དེའི་ཚེ་ན་བྱས་པའི་མཚན་ཉིད་ནི། སྐྱེས་པའོ། ། དེ་ལྟར་འཇོག་པ་དེའི་ཚེ་འདུས་བྱས་ཐམས་ཅད་ལ་དེས་ཁྱབ་པ་མ་ཡིན་ཏེ། མ་འོངས་པའི་དངོས་པོ་སྐྱེ་ངེས་པ་རྣམས་དང༌། མ་འོངས་པ་མི་སྐྱེ་བའི་ཆོས་ཅན་རྣམས་ཀྱིས་མ་ངེས་སོ། ། ཕྱིས་ཀྱི་རྟོག་གེ་པ་དག་ཐལ་བ་དང་པོ་ལ་འདོད་ལན་འདེབས་ན། སླར་སྐྱེ་དགོས་པ་མ་ཡིན་པར་འགྱུར་ཏེ། སྐྱེས་ཟིན་པའི་ཕྱིར། ཞེས་པ་འདི་ཉིད། ཇི་སྐད་དུ།
མེ་དང་སྐྱེ་ལ་ཡོང་གནོད་བཞིན། ། ཞེས་པའི་རིགས་པ་སྟེ་གྲངས་ཅན་གྱིས་བདག་སྐྱེ་འདོད་པས་འགོག་པའི་རིགས་པ་ཆོས་ཀྱི་གྲགས་པས་འདི་ལས་གཞན་མ་བཤད་དོ། ། ཐལ་བ་གཉིས་པ་ལ་འདོད་ན་ནི། སྐྱེས་ཟིན་ན་མི་སྐྱེ་བའི་ཆོས་ཅན་དུ་འགལ་ལོ། ། དེའི་ཆོས་ཅན་ལ་མི་སྐྱེ་བའི་ཁྱབ་པ་ནི་ཡོད་པ་མ་ཡིན་ཏེ། འདུས་བྱས་ཡིན་ན་སྐྱེ་འཇིག་ཅན་དུ་ངེས་པའི་ཕྱིར། ལ་ལ་ན་རེ། ཐེག་པ་ཆེན་པོ་པ་དག་གི་ལུགས་ལ་དེ་འདྲའི་རྣམ་གཞག་ཁས་མི་ལེན་ཞིང༌། ལེན་ནའང་འདུས་བྱས་མི་སྐྱེ་བའི་ཆོས་ཅན་སྐྱེ་བར་ཁས་ལེན་པ་ནི་རང་ཚིག་འགལ་བའོ། ། ཞེས་ཟེར།
དེ་ནི་མ་ཡིན་ཏེ། ཐེག་པ་ཆེན་པོ་པ་དག་གིས་ཀྱང༌། བར་ཆད་མེད་ལམ་གྱིས་མི་སྐྱེ་བའི་ཆོས་ཅན་དུ་བྱས་ཟིན་པའི་སྤང་བྱའི་དངོས་པོ་མ་འོངས་པ་ཁས་ལེན་པའི་ཕྱིར། དེ་འདྲ་དེ་སྐྱེ་བ་ནི་ཡིན་ཏེ། སྐྱེ་རུང་ཡིན་པའི་ཕྱིར། དེ་ལ་སྐྱེ་བས་ཁྱབ་སྟེ། སྐྱེ་རུང་ཡིན་ན་རང་སྐྱེ་བྱེད་ཀྱི་རྒྱུ་ཡོད་པས་ཁྱབ། རྒྱུ་ལ་རང་གི་འབྲས་བུ་སྐྱེད་བྱེད་ཡིན་པས་ཁྱབ་པའི་ཕྱིར་རོ། ། ཞར་ལ་ཆོས་ཀྱི་ཕྱག་རྒྱ་བཞིའི་རྣམ་པར་གཞག་པ་ལ། མཚན་ཉིད་ནི།
འདེབས་བྱེད་གང་གི་རྒྱས་བཏབ་པའི་མིང་ཚིག་ཡི་གེའི་ཚོགས་རྣམས་སངས་རྒྱས་ཀྱི་ཆོས་སུ་མཚོན་ནུས་པའོ། ། མཚོན་བྱའི་སྒྲ་བཤད་པ་ནི། སངས་རྒྱས་ཀྱི་གསུང་རབ་མཐའ་དག་ལ་འདེབས་བྱེད་ཀྱི་རྒྱའམ་རྟགས་སུ་གྱུར་པའོ། ། མཚན་གཞིའི་དབྱེ་བ་ནི་བཞི་སྟེ། འདུས་བྱས་ཐམས་ཅད་མི་རྟག ། ཅེས་བྱ་བ་ལ་སོགས་པའོ། ། དེ་ཡང༌། འདུས་བྱས་ཤེས་སོགས་ཚིག་སྔ་མ་རྣམས་ཀྱི་མཚན་གཞི་དང༌། མི་རྟག་པ་སོགས་ཕྱི་མ་རྣམས་ཀྱིས་མཚན་ཉིད་སྟོན་ནོ། ། དེ་ལས་འདུས་བྱས་ནི་རྒྱུ་རྐྱེན་ལ་རག་ལས་པ་མཐའ་དག་གོ །
དངོས་པོ་ཐམས་ཅད་ཅེས་མི་ཟེར་བ་ནི། རྟག་པའི་དངོས་པོ་ཁས་ལེན་པའི་རང་གི་སྡེ་པ་དག་ལ་ཕྱག་རྒྱ་དང་པོ་མི་ལྡན་པར་ཐལ་བ་སྤང་བའི་དོན་དུའོ། ། ཐམས་ཅད་ཅེས་སྨོས་པ་ནི། འདུས་བྱས་ཀྱི་ཁྱད་པར་ཁ་ཅིག་མི་རྟག་པར་བཤད་པ་ནི་ཕྱི་རོལ་པ་ལ་ཡང་ཡོད། དེ་ཡང་ཆོས་ཀྱི་ཕྱག་རྒྱ་དང་པོ་དང་ལྡན་པ་སྤང་བའི་དོན་དུའོ། ། མི་རྟག་པ་ཡང་སྐད་ཅིག་གིས་མི་རྟག་པ་ཉིད་ལ་ངོས་འཛིན་དགོས་པ་ཡིན་ཏེ། འདུས་བྱས་ཐམས་ཅད་རགས་པའི་མི་རྟག་པར་ཤེས་པ་ནི་གྲངས་ཅན་ལ་ཡང་ཡོད་པའི་ཕྱིར། ཆོས་ཐམས་ཅད་ཅེས་བྱ་བ་ནི། ཇི་སྐད་དུ། དངོས་པོས་སྒྲ་ནི་མདོར་བསྡུས་ན། །
ཕུང་པོ་ལྔ་རྣམས་བརྗོད་པ་ཡིན། ། ཞེས་བཤད་པ་ལྟར། ཕུང་པོ་ལ་ཟེར་བ་ཡིན་ཏེ། དངོས་མེད་ནམ་མཁའ་ལྟ་བུ་ལ་བདག་ཡོད་མེད་ནི་ཕྱི་ནང་གི་རྩོད་གཞིའི་ཆོས་མ་ཡིན་པའི་ཕྱིར་དང༌། དངོས་མེད་རྣམས་ལ་བདག་མེད་པའི་གོ་བ་ནི་ཆོས་ཀྱི་བདག་མེད་པའི་དོན་ལས་གཞན་དུ་འཆད་མི་ཤེས་ལ། དེ་ལྟ་ན་ཐེག་པ་དམན་པའི་གཞུང་དུ་ཆོས་ཀྱི་ཕྱག་རྒྱ་དང་པོ་མ་བསྟན་པར་ཐལ་བའི་ཕྱིར་རོ། ། བདག་མེད་ཅེས་བྱ་བ་ནི། གང་ཟག་གི་བདག་མེད་པའི་དོན་ཏེ། ཕྱི་ནང་གི་རྩོད་གཞི་ནི་འདི་ཉིད་ཡིན་པའི་ཕྱིར་དང༌། ཆོས་ཀྱི་བདག་མེད་ཀྱི་ཁྱད་པར་འགའ་ཞིག་ཕྱི་རོལ་པས་ཀྱང་འདོད་པའི་ཕྱིར་དང༌།
ཆོས་ཀྱི་བདག་མེད་ཤེས་པ་ལ་བྱས་ན། སངས་རྒྱས་ཀྱི་ཐེག་པ་པ་འགའ་ཞིག་ལ་ཡང་མ་ཁྱབ་པར་ཐལ་བའི་ཕྱིར་རོ། ། གང་ཟག་གི་བདག་མེད་པའི་དོན་ཡང༌། མུ་སྟེགས་ཀྱིས་བཏགས་པ་ལྟར་གྱི་བདག་མེད་པའི་དོན་ལ་འཆད་དགོས་ཏེ། སངས་རྒྱས་ཀྱིས་ཀྱང་ཀུན་རྫོབ་ཀྱི་བདེན་པའི་དབང་དུ་བྱས་པའི་ཆོས་སྟོན་པ་དེའི་ཚེ། ངར་འཛིན་ལྷན་སྐྱེས་ཀྱིས་བཏགས་པའི་བདག་བཀག་པ་མེད་པར་ཞལ་གྱི་བཞེས་པའི་ཕྱིར་དང༌། བདག་དུས་འདི་ནས་བཟུང་སྟེ། ཞེས་དང༌། བདག་ནི་བདག་གི་མགོན་ཡིན་གྱི། ། ཞེས་དང༌།
བདག་འཚང་རྒྱ་བར་གྱུར་ཅིག ཅེས་སོགས་ཁས་ལེན་དགོས་པའི་ཕྱིར། ལ་ལ་དག་ནི་སྟོང་ཞིང་བདག་མེད་དོ་ཞེས་འཆད་མོད། སྟོང་པའི་དོན། ཇི་སྐད་དུ། བདག་མིན་བྱིན་གྱིས་བརླབས་པ་མིན། ། ཞེས་བདག་གི་བས་སྟོང་པ་ལ་འཆད་ཤེས་ན་མི་འགལ་མོད། ཆོས་བདེན་སྟོང་ལ་བཤད་པ་ན་དོན་མ་ཡིན་པ་སྟོན་པར་འགྱུར་རོ། ། ཟག་པ་དང་བཅས་པ་ཞེས་པ་ནི། མངོན་པ་ནས་འབྱུང་བ་ལྟར་ཟག་པའི་སྒོ་དྲུག་གང་རུང་དང་འབྲེལ་བའོ། །
ཐམས་ཅད་ཅེས་བྱ་བའི་སྒྲས་ནི། བྱིས་པས་སྡུག་བསྔལ་དུ་མི་ཤེས་ཤིང༌། འཕགས་པས་དེར་གཟིགས་པའི་འདུ་བྱེད་ཀྱི་ཕུང་པོ་རྣམས་བསྡུད་པ་ཡིན་ཏེ། སྡུག་བསྔལ་གྱི་སྡུག་བསྔལ་དང་འགྱུར་པའི་སྡུག་བསྔལ་དུ་འཆད་པ་ནི་ཕྱི་རོལ་པ་དག་ལ་ཡང་ཡོད་པའི་ཕྱིར། ཇི་སྐད་དུ། བྱིས་པ་ལག་མཐིལ་འདྲ་བ་ཡིས། ། འདུ་བྱེད་སྡུག་བསྔལ་སྤུ་མི་རྟོགས། ། འཕགས་པ་མིག་དང་འདྲ་བ་ཡིས། ། དེ་ཡིས་ཤིན་ཏུ་ཡིད་ཀྱང་འབྱུང༌། ། ཞེས་གསུངས་སོ། །
དེའི་ཕྱིར་འདུ་བྱེད་ཀྱི་སྡུག་བསྔལ་འདི་ལ་ནི་འཕགས་པ་ཁོ་ནས་སྡུག་བསྔལ་དུ་གཟིགས་པའི་ཕྱིར། དོན་དམ་པར་སྡུག་བསྔལ་བ་ཞེས་བྱ་ལ། སྡུག་བསྔལ་གཞན་གཉིས་ནི་བྱིས་པས་ཀྱང་སྡུག་བསྔལ་དུ་ཤེས་པའི་ཕྱིར། ཀུན་རྫོབ་ཏུ་སྡུག་བསྔལ་བ་ཞེས་བྱའོ། ། འདིར་ནི་སྔ་མ་ཉིད་གཙོ་ཆེ་བ་ཡིན་ཏེ། ཕྱི་ནང་གི་ཁྱད་པར་འཆད་པའི་སྐབས་ཡིན་པའི་ཕྱིར། དེ་སྐད་དུ་ཡང༌། འདུ་བྱེད་སྡུག་བསྔལ་ལ་དགོངས་ནས། ། སྡུག་བསྔལ་སྒོམ་པར་གསུངས་པ་ཡིན། ། ཞེས་སོགས།
ཟག་བཅས་ཐམས་ཅད་སྡུག་བསྔལ་དུ་ཤེས་པ་ན། དེ་སྤངས་པའི་ཐར་པ་ཡང་མི་འཁྲུལ་བར་གྲུབ་པ་ཡིན་ཏེ། འདུ་བྱེད་ཀྱི་སྡུག་བསྔལ་དེ་སྤངས་པའི་མྱང་འདས་ལ་ཐར་པར་འཇོག་པ་འོས་མེད་དུ་རྟོགས་ནུས་པའི་ཕྱིར། དེ་ལ་དགོངས་ནས་གཞུང་འགའ་ཞིག་ཏུ་ཕྱག་རྒྱ་གསུམ་ཞེས་ཀྱང་གསུངས་སོ། ། མྱ་ངན་ལས་འདས་པ་ཞེས་བྱ་བའི་སྒྲས་ནི། རང་བཞིན་གྱི་དང༌། ལྷག་བཅས་ཀྱི་དང༌། མི་གནས་པའི་མྱ་ངན་ལས་འདས་པ་གསུམ་ཀ་ལ་འཇུག་ཀྱང༌། འདིར་ནི་ཐར་པ་ཁས་ལེན་པའི་ཕྱི་རོལ་པ་དག་ཀྱང་མཐུན་ནང་དུ་གྲུབ་པའི་མྱང་འདས་དེ་ཐར་པ་ཙམ་ལ་བྱའོ། ། ཕྱི་པ་ཡང་མྱ་ངན་ལས་འདས་པ་ཁས་ལེན་ནམ་ཞེ་ན།
དེ་ཁས་ལེན་པའི་ཕྱི་རོལ་པའི་སྡེ་པ་ལྔ་ཚན་ཞིག་ཡོད་པར་སྤྱན་རས་གཟིགས་བརྟུལ་ཞུགས་ཀྱིས་བཤད་ཅིང༌། རིགས་པས་ཀྱང་འགྲུབ་སྟེ། ཐར་པ་ཁས་ལེན་ཕྱིན་ཆད་སྡུག་བསྔལ་སྤངས་པ་ལས་འོས་མེད་ཅིང༌། སྡུག་བསྔལ་དང་མྱ་ངན་ནི་དོན་གཅིག་ལ་འདུ་བའི་ཕྱིར། ཞི་བའོ། ། ཞེས་པ་ནི། ཞི་བས་མཚོན་པའི་འགོག་བདེན་གྱི་མཚན་ཉིད་བཞི་ཚང་བར་སྟོན་པ་ཡིན་ལ། ཕྱི་རོལ་པས་ཀྱང་རང་གི་ཐར་པ་ཞི་བར་ཁས་ལེན་མོད། ཞི་བ་མཚན་ཉིད་པ་མ་ཡིན་ཏེ། སྡུག་བསྔལ་གྱི་རྩ་བ་བདག་ཏུ་འཛིན་པའི་རྟོག་པ་སྤོང་བྱེད་ཀྱི་གཉེན་པོ་མེད་པའི་ཕྱིར་རོ། །
མདོར་བསྡུས་ན། ཕྱག་རྒྱ་བཞི་རྒྱུད་ལ་བསྐྱེད་པའི་གོ་རིམ་ནི། ཇི་སྐད་དུ། དེ་ཕྱིར་མི་རྟག་ལས་སྡུག་བསྔལ། ། སྡུག་བསྔལ་ལས་ནི་བདག་མེད་གསུངས། ། ཞེས་པ་ལྟར་ཡིན་ལ། བདག་མེད་རྟོགས་པའི་ཤེས་རབ་ཡོད་ན་སྡུག་བསྔལ་མ་ལུས་པར་སྤངས་པའི་ཐར་པ་བདེ་བླག་ཏུ་འགྲུབ་པ་ཡིན་ནོ། ། དགུ་པ་ཚོགས་གསུམ་གྱི་རྣམ་གཞག་ལ། མཚན་ཉིད་བཤད་པ་དང༌། མཚན་གཞི་ལ་འདོད་པ་མི་མཐུན་པ་ཇི་ལྟར་ཡོད་པའི་ཚུལ་ལོ། །
དང་པོ་ནི། དོན་གྱི་ངོ་བོ་ཙམ་སྟོན་པའི་རྗོད་བྱེད་དང༌། དོན་གྱི་ངོ་བོ་དང་ཁྱད་པར་སྦྱར་ནས་སྟོན་པའི་རྗོད་བྱེད་དང༌། མིང་ཚིག་གཉིས་ཀྱི་འདོགས་གཞིར་གྱུར་པའི་རྗོད་བྱེད་དོ། ། མཚན་གཞི་ནི། གཟུགས་ཞེས་བརྗོད་པ་དང༌། གཟུགས་མི་རྟག་ཅེས་བརྗོད་པ་དང༌། ཨ་ཞེས་བརྗོད་པ་ལྟ་བུའོ། ། བོད་ཀྱི་རྟོག་གེ་པ་དག བརྗོད་པ་སྒྲའི་བདག་ཉིད་དུ་ངེས་པར་འདོད་ཀྱང༌།
མདོ་སྡེ་པས་ནི་རྗོད་བྱེད་གཞིར་བྱས་པ་ལ། སྒྲ་རང་མཚན་དང༌། སྒྲ་སྤྱི་གསལ་བ་གཉིས་ཡོད་པར་འདོད་ལ། ཆོས་མངོན་པ་པ་དག་ནི་རྗོད་བྱེད་ལ་ལྡན་མིན་འདུ་བྱེད་ཀྱིས་ཁྱབ་པར་བཞེད་པ་དང༌། རྣམ་འགྲེལ་མཛད་པ་ནི། གསུམ་པོའི་ནང་ནས་དབྱངས་ཀྱི་ཡི་གེ་ཁོ་ན་སྒྲར་བཞེད་པའི་བྱེ་བྲག་སོ་སོར་བྱེད་དགོས་སོ། ། གཉིས་པ་ལ་གསུམ་སྟེ། བྱེ་སྨྲའི་ལུགས་དང༌། མདོ་སྡེ་པའི་ལུགས་དང༌། རྣམ་འགྲེལ་མཛད་པའི་ལུགས་སོ། །
དང་པོ་ནི། དོན་སྟོན་བྱེད་དུ་སྣང་ཙམ་ལ་དབྱེ་ན། དོན་སྟོན་པའི་རྒྱུ་ངག་དང༌། སྟོན་བྱེད་དངོས་སུ་གྱུར་པ་མིང་ངོ༌། ། དང་པོ་ནི་སྒྲའི་བདག་ཉིད་ཉན་ཤེས་ལ་དངོས་སུ་སྣང་བ་དེ་ཡིན་ལ། གཉིས་པ་ནི། དེའི་རྗེས་སུ་དྲན་རྟོག་ལ་སྒྲ་སྤྱི་གསལ་བར་སྣང་བ་དེའོ། ། དེ་ལའང་མིག་ཚིག་ཡི་གེའི་དབྱེ་བས་གསུམ་སྟེ། དོན་གྱི་ངོ་བོ་བརྗོད་པ་དང༌། ཁྱད་པར་བརྗོད་པ་དང༌།
རྗོད་བྱེད་དེ་གཉིས་གང་ལ་འདོགས་པའི་གཞིའི་དབྱེ་བ་ལས་སོ། ། ཡི་གེ་དང་ཚིག་གཉིས་ཀྱང་མིང་དུ་འདུས་པ་ཡིན་ཏེ། རང་རང་གི་བརྗོད་བྱའི་དོན་གང་ཡིན་པ་དེའི་མིང་དུ་འདོད་དགོས་པའི་ཕྱིར། དཔེར་ན་གཟུགས་མི་རྟག་ཅེས་བརྗོད་པའི་སྒྲ་སྤྱི་བསལ་བ་དེ་གཟུགས་མི་རྟག་པའི་མིང་ཡིན་པ་དང༌། ཨ་ཞེས་བརྗོད་པའི་སྒྲ་སྤྱི་བསལ་བ་དེ་ཡི་གེ་ཨའི་མིང་ཡིན་པ་བཞིན་ནོ། ། འདི་འགྲེལ་པར་བཀག་ཟིན་པ་མ་ཡིན་ནམ་ཞེ་ན། མ་ཡིན་ཏེ། འགྲེལ་པ་ནི་ཡི་གེ་ཨ་དེ་ཡིག་འབྲུར་བྲིས་པའི་གཟུགས་ཅན་གྱི་ཨ་དེའི་མིང་དུ་འདོད་པ་བཀག་པ་ཡིན་ལ། དེ་འགོག་ནུས་པའི་ཤེས་བྱེད་ཀྱང༌། ཡིག་འབྲུའི་གཟུགས་ཅན་དེས་ཡི་གེ་ཨ་ལ་ཚུར་གོ་བ་བསྐྱེད་པ་ཡིན་གྱི།
ཡི་གེ་གཉིས་ཡི་གེའི་གཟུགས་ལ་གོ་བ་སྐྱེད་བྱེད་དུ་མི་རུང་བའི་ཕྱིར། དེས་ན་ཡི་གེའི་གཟུགས་དང་སྒྲ་གཉིས་ཀ་ཡང་ཡི་གེ་དངོས་ཀྱི་སྐྱེ་བྱེད་ཡིན་གྱི། ཡི་གེ་དངོས་སུ་རུང་བ་མ་ཡིན་ལ། དེ་བཞིན་དུ་མིང་ཚིག་གི་སྒྲ་དང་བྲིས་པ་གཉིས་ཀ་ཡང་མིང་ཚིག་གི་རྒྱུ་ཡིན་གྱི། དངོས་མ་ཡིན་ཏེ། གཟུགས་ཅན་གྱི་ཕུང་པོར་འདུས་པའི་ཕྱིར། སྒྲའི་བདག་ཉིད་ལ་ནི་ཡུལ་ཅན་རྟོགས་པའི་ཤེས་པ་དང་མ་འབྲེལ་བའི་ཚེ་ཡང་དོན་སྟོན་པའི་ནུས་པ་ཡོད་པར་ཐལ་བའི་ཉེས་པ་འཇུག་པ་ཡིན་ཏེ། ཕྱི་རོལ་གྱི་དོན་ཉིད་དུ་མཚུངས་པའི་ཕྱིར། ཤེས་པ་ལ་དོན་སྟོན་བྱེད་དུ་སྣང་བའི་ཚེ་དོན་སྟོན་ལ། མི་སྣང་བའི་ཚེ་དོན་མི་སྟོན་པའི་ཁྱད་པར་ཡོད་ན་ནི་སྒྲས་དོན་སྟོན་པར་མ་སོང་གི
འདུ་བྱེད་ཀྱི་ཆ་ནས་དོན་སྟོན་པར་སོང་བ་ཡིན་ཏེ། དབང་ཤེས་ལ་དོན་དུ་སྣང་བ་ནི་ཕྱི་རོལ་གྱི་དོན་དངོས་ཡིན་ལ། རྟོག་པ་ལ་དོན་སྟོན་བྱེད་དུ་སྣང་བའི་སྒྲ་སྤྱི་བསལ་བ་དེ་ནི་དོན་མ་ཡིན་ཞིང༌། རང་སྣང་མཁན་གྱི་ཤེས་པ་ལས་རྫས་གཞན་པའི་ཕྱིར་མཚུངས་པར་མི་ལྡན་པའི་འདུ་བྱེད་ཁོ་ནའོ། ། གཉིས་པ་ནི། མདོ་སྡེ་པ་ན་རེ། མིང་ཚིག་ཡི་གེ་གསུམ་ཀ་ཡང་མི་ལྡན་པའི་འདུ་བྱེད་དུ་མི་རུང་སྟེ། སྒྲའི་བདག་ཉིད་ཡིན་པའི་ཕྱིར། བྱེ་སྨྲ་ན་རེ། སྒྲ་རྣམས་ནི་དོན་སྟོན་བྱེད་དུ་མི་རུང་སྟེ།
དོན་དང་འབྲེལ་པ་མེད་པའི་ཕྱིར། ཞེ་ན། སྐྱོན་མེད་དེ། དོན་གང་ལ་བརྡ་སྦྱར་བའི་ཚེ་ན། དོན་དེ་སྟོན་བྱེད་དུ་རུང་བའི་ཕྱིར། དཔེར་ན། ཇི་སྐད་དུ། ངག་ཕྱོགས་ས་དང་འོད་ཟེར་དང༌། ། ཕྱུགས་དང་མིག་དང་རྡོ་རྗེ་དང༌། ། མཐོ་རིས་ཆུ་དང་དོན་དགུ་ལ། །
མཁས་པས་གཽ་སྒྲ་ངེས་པར་གཟུངས། ། ཞེས་བཤད་པ་ལྟར་རོ། ། དེ་བས་ན་ཡུལ་ཅན་གྱི་ཤེས་པ་ལ་མིང་ཚིག་ཡི་གེའི་ཚོགས་སུ་སྣང་བ་ནི་རང་རང་གི་གཟུགས་རྣམ་ཡིན་པས་ཤེས་པ་ཉིད་ལས་མ་འདས་པའི་ཕྱིར། དོན་རྗོད་བྱེད་དང་ལྡན་པ་མ་ཡིན་པའི་འདུ་བྱེད་དུ་ཇི་ལྟར་རུང་ཞེས་ཟེར་རོ། ། བྱེ་སྨྲས་ནི། ངག་ཅེས་པ་སྒྲའི་རང་བཞིན་དང༌། མིང་ཚིག་ཡི་གེ་གསུམ་ལྡན་མིན་འདུ་བྱེད་དུ་འདོད་པའི་ཁྱད་པར་ཕྱེད་དགོས་ལ། དེ་ལྟར་ཤེས་པ་ན། ཇི་སྐད་དུ། ཆོས་ཀྱི་ཕུང་པོ་བརྒྱད་ཁྲི་དག །
གང་རྣམས་ཐུབ་པས་གསུངས་དེ་དག ། ངག་གམ་མིང་ཡིན་དེ་དག་ནི། ། གཟུགས་དང་འདུ་བྱེད་དག་ཏུ་འདུས། ། ཞེས་བཏོན་ན་གོ་བདེ་བ་ཡིན་ནོ། ། གསུམ་པ་ནི། རྣམ་འགྲེལ་མཛད་པའི་གཞུང་ནས་འབྱུང་བའི་མདོ་སྡེ་པ་དག་གི་ལྟར་ན་ནི། སྤྱིར་སྒྲ་རང་མཚན་ཞེས་པ་ཉན་ཤེས་མངོན་སུམ་གྱི་རྒྱུར་གྱུར་པ་དང༌། དེའི་དུས་ན་འདས་པའི་རྒྱུ་མཚན་གྱིས་དེས་དངོས་སུ་མི་རིག་པ་ཞིག་ཡིན་ལ། བྱེ་བྲག་ཏུ་མིང་ཚིག་གཉིས་ནི་ཉན་ཤེས་ལ་རྣམ་པ་གཏོད་བྱེད་ཀྱི་སྒྲ་རང་མཚན་མ་ཡིན་ཏེ། རང་གི་ཆ་ཤས་སུ་གྱུར་པའི་ཡི་གེ་ལ་བཏགས་པའི་བཏགས་ཡོད་ཡིན་པས་དོན་དམ་པའི་དངོས་པོར་མེད་པའི་ཕྱིར།
འོ་ན་བུམ་པ་ཞེས་པའི་སྒྲ་ཉན་ཤེས་ཀྱིས་ཐོས་པ་འདི་ཅི་ཞེ་ན། དེའི་ཚེ་ན་མིང་དེའི་གདགས་གཞིར་གྱུར་པའི་ཡི་གེ་ཉན་ཤེས་ཀྱིས་ཐོས་ཞེས་བྱ་བ་ཡིན་ལ། ཞིབ་མོར་ན་དབྱངས་ཀྱི་ཡི་གེ་ཨ་དང་ཨུ་ལྟ་བུ་དེ་ཉིད་མིང་ཚིག་ཡི་གེའི་ཚོགས་སུ་སྣང་བའི་ཉན་ཤེས་ལ་དེ་དང་དེའི་རྣམ་པར་གཏོད་བྱེད་ཀྱི་རྒྱུ་ཉིད་དུ་ཁས་ལེན་དགོས་པ་ཡིན་ཏེ། ཇི་སྐད་དུ། དེ་ཡི་ཁྱད་པར་ཅན་དེ་ནི། ། རྣ་བས་ངེས་པར་འགྱུར་བ་ཡིན། ། ཞེས་བཤད་པས་སོ། ། དེ་ལྟར་ན་ལུགས་འདིར་ཡང༌། དངོས་ཀྱི་རྗོད་བྱེད་ནི་མིང་ཚིག་ཡི་གེའི་ཚོགས་སུ་སྣང་བའི་སྒྲ་སྤྱི་གསལ་བ་དེ་ཉིད་ཡིན་ལ། ཞེན་པའི་རྗོད་བྱེད་ནི་སྒྲ་རང་མཚན་དུ་རློམ་པ་དེའོ། །
དེ་ལྟ་ན་ཡང་དེས་དོན་སྟོན་པ་མ་ཡིན་ཏེ། ཡི་གེའི་དོན་མེད་ཅན་འགྱུར་ཞིང༌། ། ཞེས་གསུངས་པས་སོ། ། དེ་ལྟར་བཤད་པ་ན། དངོས་ཀྱི་རྗོད་བྱེད་ཀྱི་མཚན་གཞི་ནི། བྱེ་སྨྲའི་ལུགས་དེ་ཉིད་ལས་མ་འདས་ལ། དེ་ཉིད་ལྡན་མིན་འདུ་བྱེད་དུ་འདོད་པ་ནི་ཁྱད་པར་དུ་གཞག་གོ ། རིགས་པ་སྨྲ་བའི་གཞུང་ནས་བཤད་པའི་མདོ་སེམས་གཉིས་ཀས་ཀྱང་དོན་ཤེས་གཉིས་སུ་མ་འདུས་པའི་ལྡན་མིན་འདུ་བྱེད་ཀྱི་ཕུང་པོ་བཤད་དཀའ་བ་ཡིན་ཏེ། ཤེས་བྱ་ཐམས་ཅད་རྫས་ལྡོག་གཉིས་སུ་ཁ་ཚོན་ཆོད། ལྡོག་པ་ནི་དངོས་པོར་མེད།
རྫས་ལ་ནི་དོན་ཤེས་གཉིས་སུ་ཁ་ཚོན་ཆོད་པར་འཆད་དགོས་པའི་ཕྱིར། བོད་སྔ་མ་རྣམས་ཀྱིས་ལྡན་མིན་འདུ་བྱེད་བཏགས་ཡོད་དུ་ཁས་ལེན་ནོ། ། ཞེས་ཡོངས་སུ་གྲགས་པ་དེ་དག་གི་ལྟར་ན། རྟོག་པ་ལ་དངོས་པོར་སྣང་ཞིང༌། དོན་ཤེས་གང་དུ་ཡང་མི་འཛིན་པ་ཞིག་གི་དབང་དུ་བྱས་ནས་བཤད་པར་གསལ་བ་ཡིན་ཏེ། སེམས་ཙམ་པ་ལྟར་ན་སྣང་ངོའི་དངོས་པོ་ལ་ཤེས་པས་ཁྱབ་ཅིང༌། མདོ་སྡེ་པ་ལྟར་ན་དོན་ཤེས་གང་རུང་གིས་ཁྱབ་པའི་ཕྱིར་རོ། ། དེ་ཡང་དཔེར་ན། བྱེ་སྨྲས་ནི་རྟོག་པ་ལ་གཟུགས་སོགས་དངོས་པོའི་ཆོས་སུ་གང་སྣང་ཡང་སྣང་ཆ་དེ་ཉིད་ལྡན་མིན་འདུ་བྱེད་དུ་ཁས་ལེན་རིགས་སྨྲའི་མདོ་སེམས་ཀྱིས་ནི་ཤེས་པར་ཁས་ལེན། ཆོས་མངོན་པའི་མདོ་སེམས་པ་དག་གིས་ནི།
རྟོག་པ་ལ་བུམ་སོགས་ཀྱི་དངོས་པོར་སྣང་བ་ལ་ཕྱི་རོལ་གྱི་བུམ་སོགས་སུ་སྒྲོ་བཏགས་པའི་བཏགས་ཡོད་དེ་ཉིད་ལྡན་མིན་འདུ་བྱེད་དུ་ཁས་ལེན། རིགས་སྨྲའི་མདོ་སེམས་ཀྱིས་ནི་དེ་ཉིད་ལྡོག་པ་གཞན་སེལ་དུ་ཁས་ལེན་པ་བཞིན་ནོ། ། སྨྲས་པ། དེ་ལྟར་ལྡན་མིན་འདུ་བྱེད་ཀྱི། ། འདོད་ཚུལ་བྱེ་མདོ་མདོ་སེམས་དང༌། ། རིགས་པ་སྨྲ་བའི་གཞུང་ལུགས་ཀྱི། ། འདོད་ཚུལ་མ་འདྲེས་བཤད་པ་ལས། ། བྱུང་བའི་རྣམ་དཔྱོད་གང་ཡོད་དེས། ། ཇི་ལྟ་བ་དང་ཇི་སྙེད་པའི། ། གནས་ལ་ངེས་པར་གདེང་ཐོབ་ཤོག །
གཉིས་པ་གང་གིས་བསྐྱེད་པ་རྒྱུ་རྐྱེན་འབྲས་བུའི་རྣམ་པར་བཞག་པ་འཆད་པ་ལ་གསུམ་སྟེ། རྒྱུ་དྲུག་བཤད་པ་དང༌། འབྲས་བུ་ལྔ་བཤད་པ་དང༌། རྐྱེན་བཞི་བཤད་པའོ། ། དང་པོ་ལ། མཚན་ཉིད། མཚན་གཞིའི་དབྱེ་བ། དེ་དག་གི་རྣམ་གཞག་རྒྱས་པར་གཏན་ལ་ཕབ་པའོ། ། དང་པོ་ནི། རང་གི་འབྲས་བུ་སྐྱེད་བྱེད་དོ། །
ལུགས་འདི་ལ་དེ་ལྟར་མི་རུང་ངོ་སྙམ་དུ་བསམ་པར་མི་བྱ་སྟེ། ཇི་སྐད་དུ། རྒྱུ་དང་རྐྱེན་དག་མེད་པར་ནི། ། སྐྱེ་བས་བསྐྱེད་བྱ་སྐྱེད་བྱེད་མིན། ། ཞེས་པའི་འགྲེལ་པར། རྒྱུ་དང་རྐྱེན་ཚོགས་པ་མེད་པར་ནི་སྐྱེ་བ་སྐྱེད་པར་བྱེད་པ་མ་ཡིན་ནོ། ། ཞེས་བཤད་པ་ལས་དོན་དེ་གྲུབ་པའི་ཕྱིར། དེ་བསྐྱེད་པ་ལ་དེའི་སྔར་བྱུང་བ་ཞིག་ཀྱང་ངེས་པར་དགོས་ཏེ། ཕྱིས་བྱུང་བ་དེའི་རྒྱུ་མ་ཡིན་པ་ལ་རྩོད་པ་མེད་ལ། དུས་མཉམ་པས་སྐྱེད་ན་བསྐྱེད་ཟིན་བསྐྱེད་པར་སོང་བས་བདག་སྐྱེ་ཁས་ལེན་དགོས་པ་ཉིད་ལས་མ་འདས་པའི་ཕྱིར།
ཡང་ན་དེ་ལ་ཕན་འདོགས་བྱེད་ཅེས་པ་དེའི་རྒྱུ་དང༌། དེས་ཕན་བཏགས་སྟོབས་ཀྱིས་དེ་ཡོད་མེད་ཀྱི་རྗེས་སུ་འཇུག་ལྡོག་བྱེད་པ་ཞེས་བྱ་བ་དེ་ཉིད། འདིར་ཡང་འབྲས་བུའི་མཚན་ཉིད་དུ་ཁས་ལེན་དགོས་པ་ཡིན་ཏེ། འགྲེལ་པར་བྱེ་སྨྲའི་འདོད་པ་འཆད་པ་ན། གང་ཞིག་ཡོད་དམ་མེད་ན། གང་ཞིག་ངེས་པར་ཡོད་དམ་མེད་པ་དེ་ནི་རྒྱུ་ཡིན་ཞིང༌། ཅིག་ཤོས་ནི་རྒྱུ་དང་ལྡན་པ་ཡིན་ལ། ལྷན་ཅིག་འབྱུང་བའི་ཆོས་རྣམས་ཀྱང་གཅིག་ཡོད་ན་ཐམས་ཅད་ཡོད་ལ། གཅིག་མེད་ན་ཐམས་ཅད་མེད་པས་རྒྱུ་དང་འབྲས་བུའི་དངོས་པོར་རིགས་པ་ཡིན་ནོ། ། དེའི་ཕྱིར་རྒྱུ་སྨྲ་བ་རྣམས་རྒྱུ་དང་ལྡན་པའི་མཚན་ཉིད་ནི་དེ་ཡིན་ནོ། །
ཞེས་ཟེར་རོ། ། ཞེས་གསུངས་པས་སོ། ། མེད་ན་མི་འབྱུང་ཞེས་པ་ཡང༌། སྐྱེད་བྱེད་ཉིད་ལ་འཆད་དགོས་པ་ཡིན་ཏེ། མེད་ན་མི་འབྱུང་བ་ནི་འབྲེལ་བའི་དོན་ཡིན་ལ། བདག་གཅིག་པ་རྒྱུ་འབྲས་སུ་མི་རུང་བས་དེ་བྱུང་གི་འབྲེལ་པ་ལས་མ་འདས་པའི་ཕྱིར། དཔེར་ན་ལྷན་ཅིག་འབྱུང་བའི་རྒྱུ་འབྲས་སུ་བཤད་པའི་མཚན་གཞི་བུམ་པ་དང༌། དེའི་སྐྱེ་བ་གཉིས་ཕན་ཚུན་བསྐྱེད་བྱ་སྐྱེད་བྱེད་དུ་བཤད་ན། གཞན་ལ་ལྟ་ཅི་སྨོས། གལ་ཏེ་འོ་ན་མཚན་ཉིད་དེས་བྱེད་པའི་རྒྱུ་ལ་མ་ཁྱབ་པའི་སྐྱོན་ཡོད་དེ།
ཇི་སྐད་དུ། རང་ལས་གཞན་པ་བྱེད་རྒྱུའི་རྒྱུ། ། ཞེས་རང་ལས་གཞན་པའི་ཆོས་ཐམས་ཅད་འདུས་བྱས་ཀྱི་བྱེད་རྒྱུར་བཤད་པའི་ཕྱིར་སྙམ་ན། ཉེས་པ་མེད་དེ། བྱེད་རྒྱུར་འཇོག་པའི་ཁྱད་པར་གྱི་ཆོས་ལ་དེ་སྐྱེ་བ་ལ་གེགས་མི་བྱེད་པ་དང༌། དེའི་ཕྱིས་བྱུང་བ་མ་ཡིན་པ་ཞེས་བྱ་བ་གཉིས་ཤིག་དགོས་ཏེ། ཇི་སྐད་དུ། བྱེད་རྒྱུ་ཞེས་བྱ་བདག་པོར་བཤད། ། ཅེས་དང༌། སྔོན་བྱུང་མ་ཡིན་འདུས་བྱས་ནི། །
འདུས་བྱས་ཁོ་ནའི་བདག་པོའི་འབྲས། ། ཞེས་དང༌། འགྲེལ་པར། ཇི་སྐད་དུ། སྐྱེ་བ་ལ་གེགས་མི་བྱེད་པའི་ངོ་བོར་གནས་པའི་ཕྱིར་རོ། ། ཞེས་གསུངས་ལ། གེགས་མི་བྱེད་པ་ཉིད་ཕན་འདོགས་པའི་གཙོ་བོ་ཡིན་པའི་ཕྱིར། དེ་ལྟ་ན་ཡང་མཚན་ཉིད་དེས་བྱེད་རྒྱུ་ནུས་མེད་ལ་མ་ཁྱབ་པའི་སྐྱོན་ཡོད་དོ་ཞེ་ན། བྱེད་རྒྱུ་ནུས་མེད་ནི་བྱེད་རྒྱུ་མཚན་ཉིད་པར་ཁས་མི་ལེན་ཏེ། འགྲེལ་པ་ལས་ཇི་སྐད་དུ།
བྱེད་རྒྱུའི་གཙོ་བོ་གང་ཡིན་པ་དེ་ནི་བསྐྱེད་པར་བྱ་བ་ལ་ཡང་ནུས་པ་ཡོད་དེ། དཔེར་ན་མིག་གི་རྣམ་པར་ཤེས་པ་ལ་མིག་དང་གཟུགས་དག་དང༌། ལུས་ལ་ཟས་དང༌། མྱུ་གུ་ལ་སོགས་པ་ལ་ས་བོན་བཞིན་ནོ། ། ཞེས་གསུངས་སོ། ། གཉིས་པ་དབྱེ་བ་ནི། ཇི་སྐད་དུ། བྱེད་རྒྱུ་ལྷན་ཅིག་འབྱུང་བ་དང༌། ། སྐལ་མཉམ་མཚུངས་པར་ལྡན་པ་དང༌། ། ཀུན་ཏུ་འགྲོ་དང་རྣམ་སྨིན་དང༌། །
རྒྱུ་ནི་རྣམ་པ་དྲུག་ཏུ་འདོད་ཅེས་སོ། ། དྲུག་པོ་འདི་དག་འགལ་བ་ནི་མ་ཡིན་ཏེ། རྒྱུ་ཕྱི་མ་ལྔ་ལ་བྱེད་པའི་རྒྱུས་ཁྱབ་པ་དང༌། མཚུངས་ལྡན་གྱི་རྒྱུ་ལ་ལྷན་ཅིག་འབྱུང་བའི་རྒྱུས་ཁྱབ་པ་དང༌། ཀུན་འགྲོའི་རྒྱུ་ལ་སྐལ་མཉམ་གྱི་རྒྱུས་ཕལ་ཆེར་ཁྱབ་པའི་ཕྱིར་རོ། ། རྒྱུ་བར་པ་བཞི་དང་རྣམ་སྨིན་གྱི་རྒྱུ་ལ་ནི་གཞི་མཐུན་མི་སྲིད་དོ། ། གསུམ་པ་ལ་དྲུག་ལས། དང་པོ་བྱེད་རྒྱུ་ལ་མཚན་ཉིད་ནི། བོད་ཀྱི་སློབ་དཔོན་རྣམས་ནི། འདུས་བྱས་རང་ལས་ཐ་དད།
རང་སྐྱེ་བ་ལ་གེགས་མ་བྱས་པའོ། ། དབྱེ་ན་ནུས་བཅས་དང༌། ནུས་མེད་གཉིས་ལས། དང་པོ་ནི། རྒྱུ་ལྔ་པོ་རྣམས་སོ། ། གཉིས་པ་ནི་འདུས་མ་བྱས་རྣམས་ཀྱང་ངོ༌། ། འདུས་མ་བྱས་བྱེད་རྒྱུ་ཡིན་པའི་ཤེས་བྱེད་ཀྱང༌། དེ་སྐྱེ་བ་ལ་གེགས་མ་བྱས་པའི་ཕྱིར། ཞེས་འཆད་དོ། ། དེ་ནི་གཞུང་འགྲེལ་གྱི་དགོངས་པར་མི་མངོན་ཏེ།
ཆོས་དེ་ལ་ཕན་མ་བཏགས་པ་ནི་ཆོས་དེའི་རྒྱུར་མི་རུང་བའི་ཕྱིར་དང༌། དེ་ཁོའི་འབྲས་བུ་མ་ཡིན་ན་ཁོ་དེའི་རྒྱུར་མི་རུང་བའི་ཕྱིར་དང༌། འབྲེལ་པ་མེད་པ་རྒྱུ་འབྲས་སུ་མི་རུང་བའི་ཕྱིར་དང༌། དེ་འདུས་བྱས་མ་ཡིན་པ་ལ་དེའི་འབྲས་བུ་མེད་པས་ཁྱབ་པ་དང༌། དེའི་རྒྱུ་མེད་པས་ཁྱབ་པ་ཡང༌། ཇི་སྐད་དུ། འདུས་མ་བྱས་ལ་དེ་དག་མེད། ། ཅེས་པའི་གཞུང་གིས་བསྟན་པའི་ཕྱིར་དང༌། ནུས་ཅན་དང་ནུས་མེད་ཀྱི་ཐ་སྙད་ཅིག་འགྲེལ་པར་འབྱུང་བ་དེའི་དོན་ཡང༌། འབྲས་བུ་དེ་སྐྱེ་བའི་གེགས་བྱེད་པའི་ནུས་པ་ཡོད་མེད་ལ་བཤད་པ་ཡིན་གྱི།
ཕན་འདོགས་པའི་ནུས་པ་ཡོད་མེད་ལ་བཤད་པ་མེད་པའི་ཕྱིར། དེ་ན་རང་གི་བློས་རྣམ་པར་བརྟགས་པ་ནི། འདུས་བྱས་དེ་སྐྱེ་བ་ལ་གེགས་མི་བྱེད་པའི་ངོ་བོར་གནས་པའི་ནུས་པ་དེ། སྤྱིར་བྱེད་རྒྱུའི་མཚན་ཉིད་དང༌། དེ་ལས་ཐ་དད་ཅེས་སྦྱར་ནས་དེའི་བྱེད་རྒྱུའི་མཚན་ཉིད་དོ། ། དབྱེ་ན་གཉིས་ཏེ། གེགས་བྱེད་པའི་ནུས་པ་ཡོད་ཀྱང་གེགས་མ་བྱས་པའི་ངོ་བོར་གནས་པ་དང༌། མེད་ནས་གེགས་མ་བྱས་པའི་ངོ་བོར་གནས་པའོ། ། དང་པོ་ནི། རྒྱལ་པོས་འབངས་བདེ་བར་བྱས་པ་ལྟ་བུ་དང༌།
གཉིས་པ་ནི། མྱ་ངན་ལ་འདས་པས་འདུས་བྱས་ཀྱི་ཆོས་རྣམས་སྐྱེ་བ་ལ་གེགས་མ་བྱས་པ་ལྟ་བུའོ། ། དེའི་ཚེ་རྒྱལ་པོ་ཉིད་འབངས་བདེ་བའི་བྱེད་རྒྱུར་ཁས་ལེན་པ་མ་ཡིན་ཏེ། རྒྱལ་པོས་འབངས་ལ་གནོད་པ་མ་བྱས་པའི་ངོ་བོ་ཉིད་དེ་དེའི་བྱེད་རྒྱུ་ནུས་བཅས་སུ་ཁས་ལེན་པའི་ཕྱིར་རོ། ། ཡང་མྱ་ངན་ལས་འདས་པ་ཉིད་འདུས་བྱས་ཀྱི་བྱེད་རྒྱུ་ནུས་མེད་དུ་ཁས་ལེན་པ་མ་ཡིན་ཏེ། དེས་དེ་སྐྱེ་བ་ལ་གེགས་མ་བྱས་པ་ཉིད་བྱེད་རྒྱུ་ནུས་མེད་དུ་ཁས་ལེན་པའི་ཕྱིར་རོ། ། མདོར་ན་འབྲས་བུ་ལ་ཕན་འདོགས་པའི་ནུས་པ་མེད་པ་བྱེད་རྒྱུ་ནུས་མེད་དུ་ཁས་ལེན་པ་ནི། ངའི་མ་མོ་གཤམ་མོ་ཞེས་ཟེར་བ་དང་འདྲ་བར། རང་ཚིག་སྔ་ཕྱི་ཕན་ཚུན་དུ་གེགས་བྱས་པས་བརྗོད་བྱའི་དོན་སྟོན་པར་མ་ནུས་སོ། ། མདོར་ན་དེའི་བྱེད་རྒྱུ་ཡིན་ན་དེ་ཁོའི་བདག་འབྲས་ཡིན་པས་ཁྱབ་པ་ནི།
བྱེད་རྒྱུ་ནུས་བཅས་དང་ནུས་མེད་གཉིས་ཀ་ལ་ཁྱབ་པ་ཡིན་ཏེ། འདུས་མ་བྱས་ཀྱིས་འདུས་བྱས་སྐྱེ་བ་ལ་གེགས་མ་བྱས་པའི་ངོ་བོ་ཉིད་དུ་གནས་པ་ཞེས་བྱ་བ་དེའི་བདག་པོའི་འབྲས་བུ་ནི། ཁོའི་སྔོན་བྱུང་བ་མ་ཡིན་པའི་འདུས་བྱས་དེ་ཉིད་དུ་ངེས་པའི་ཕྱིར། འོ་ན་མཐོང་སྤངས་སུ་གྱུར་པའི་ཉོན་མོངས་པ་མ་འོངས་པ་ཆོས་ཅན། མཐོང་ལམ་གྱི་བྱེད་རྒྱུར་ཐལ། དེ་ལས་ཐ་དད། དེ་སྐྱེ་བ་ལ་གེགས་མ་བྱས་པའི་ཕྱིར། ཞེ་ན། གཞན་དག་གི་འཆད་ཚུལ་ལ་ཉེས་པ་དེ་འཇུག་ཀྱང༌། འདིར་མ་ཡིན་ཏེ།
དེས་དེ་སྐྱེ་བ་ལ་གེགས་མ་བྱས་པ་ནི་མཐོང་ལམ་གྱི་དངོས་རྒྱུའི་དུས་སུ་བྱུང་ཟིན་པའི་ཕྱིར། མདོར་བསྡུ་ན། རྒྱུའི་འཆད་ཚུལ་ནི་གཉིས་ཏེ། ཕན་འདོགས་པའི་ཆ་ནས་རྒྱུར་གཞག་པ་དང༌། གནོད་པ་མི་བྱེད་པའི་ཆ་ནས་རྒྱུར་གཞག་པའོ། ། དང་པོ་ནི་རྒྱུ་ཕྱི་མ་རྣམས་ཡིན་ལ། གཉིས་པ་ནི་བྱེད་རྒྱུའོ། ། གཉིས་པོ་ཡང་དོན་གཅིག་ལ་འདུ་བ་ཡིན་ཏེ། གེགས་མི་བྱེད་པའི་དངོས་པོ་དེ་ཉིད་ཕན་འདོགས་བྱེད་ཡིན་པའི་ཕྱིར། ནམ་མཁའ་གཟུགས་ཅན་སྐྱེ་བའི་རྒྱུ་མ་ཡིན་ཀྱང༌།
དེས་དེ་སྐྱེ་བའི་གེགས་མ་བྱས་པ་དེ་དེའི་རྒྱུར་འདོད་དགོས་པ་བཞིན་ནོ། ། གེགས་མི་བྱེད་པའི་ལྡོག་ཆ་ནས་བྱེད་རྒྱུར་འཇོག་པ་འདི་ཉིད་འགྲེལ་པའི་དགོངས་པ་ཡིན་ཏེ། འགྲེལ་པ་ཉིད་ནས། ཇི་སྐད་དུ། འདི་ལྟར་མི་སྒྲིབ་པའི་ངོ་བོས་ཆོས་ཐམས་ཅད་རྒྱུ་ཡིན་པར་དམ་འཆའི། བྱེད་པ་པོའི་ངོ་བོས་ནི་མ་ཡིན་པའི་ཕྱིར་རོ། ། ཞེས་གསུངས། གཉིས་པ་ལྷན་ཅིག་འབྱུང་རྒྱུ་ལ། མཚན་ཉིད་ནི། ཕན་ཚུན་གཅིག་ལ་གཅིག་ཕན་གདགས་བྱ་དང་འདོགས་བྱེད་དུ་གྱུར་པའི་ཆོས་ཐ་དད་དོ། །
ཕན་ཚུན་རྒྱུ་འབྲས་ཡིན་ན་དུས་ཅིག་པས་ཁྱབ་སྟེ། སྔ་ཕྱི་བ་ལ་ཕན་ཚུན་རྒྱུ་འབྲས་ཡིན་པ་དེ་མི་རུང་བའི་ཕྱིར། ལྷན་ཅིག་བྱུང་བ་ལ་ཕན་ཚུན་རྒྱུ་འབྲས་ཀྱིས་མ་ཁྱབ་སྟེ། མཚན་གཞི་བུམ་པ་དང༌། དེའི་རྗེས་མཐུན་གྱི་མཚན་ཉིད་རྣམས་བཞིན་ནོ། ། ལྷན་ཅིག་འབྱུང་བའི་རྒྱུ་འབྲས་འདི་ཡང་འདུས་བྱས་ཀྱི་མཚན་ཉིད་དང་འདྲ་བར། རྒྱུན་ལ་ལྟོས་ནས་ལྷན་ཅིག་པར་འཇོག་པ་ཡིན་གྱི། སྐད་ཅིག་ནི་མ་ཡིན་ཏེ། ཡིན་ན་རྒྱུའི་དུས་སུ་འབྲས་བུ་གྲུབ་ཟིན་པར་ཐལ་བའི་ཕྱིར་ཏེ། དེ་ལས་མ་སྐྱེས་ན་ནི་འབྲས་བུར་མི་རུང་ལ།
སྐྱེས་ཟིན་ན་ནི་སྐྱེ་བྱེད་དུ་མི་རུང་བའི་ཕྱིར། འདི་ལ་ཕན་ཚུན་རྒྱུ་འབྲས་སུ་ཁས་ལེན་ཀྱང༌། སྐྱེས་པར་ཁས་མི་ལེན་ནོ་སྙམ་ན། དེ་ཡང་མ་ཡིན་ཏེ། ཇི་སྐད་དུ། གཉིས་ནི་རབ་ཏུ་འབྱིན་པར་བྱེད། ། ཅེས་གསུངས་ལ། འབྱིན་པའི་དོན་ཡང་དེ་ལས་དེ་སྐྱེས་པ་ལ་འཆད་དགོས་པའི་ཕྱིར། དེས་ན་ཚོགས་པ་ཅིག་པའི་སའི་རྒྱུན་སྔ་མས་ཆུའི་རྒྱུན་ད་ལྟར་བ་བསྐྱེད་པ་དང༌། དེས་ཡང་སའི་རྒྱུན་ཕྱི་མ་སྐྱེད་པ་ལྟ་བུ་ལ་ཕན་ཚུན་རྒྱུ་འབྲས་ཞེས་བརྗོད་དོ། །
འོ་ན་ལྷན་ཅིག་འབྱུང་བའི་རྒྱུ་དང་མཚུངས་ལྡན་གྱི་རྒྱུ་གཉིས་པོས་འབྲས་བུ་འགགས་པ་ལ་བྱ་བ་བྱེད་པར་བཤད་པ་མ་ཡིན་ནམ། ཇི་ལྟར་ན་བསྐྱེད་པའི་བྱ་བ་བྱེད་ཅེ་ན། སྐྱེས་ཟིན་པ་ལ་བྱ་བ་བྱེད་ཅེས་པ་ཡང་རྒྱུན་ལ་ལྟོས་ནས་ཡིན་གྱི། གཞན་དུ་ན་སྐྱེས་ཟིན་པ་ལ་སྐྱེད་པའི་བྱ་བ་ཇི་ལྟར་བྱེད། དེ་མི་བྱེད་ན་རྒྱུར་འགལ་ཞིང༌། འགགས་པའི་བྱ་བ་བྱེད་པར་འདོད་ན་ནི། རྒྱུ་མ་ཡིན་པར་འགྱུར་ཏེ། གནོད་པ་བྱེད་པའི་ཕྱིར་རོ། ། ཡང་དུས་མཉམ་པའི་རྒྱུ་འབྲས་ཡིན་པ་ཙམ་གྱིས་ནི་ལྷན་ཅིག་འབྱུང་བའི་རྒྱུ་འབྲས་ཡིན་པར་བཞག་མི་ནུས་ཏེ། མར་མེ་དང་དེའི་འོད་དང༌།
མྱུ་གུ་དང་དེའི་གྲིབ་མ་དང༌། ས་དང༌། དེ་ལ་བརྟེན་པའི་ཆུ་དང༌། གཟུགས་དང༌། དེ་འཛིན་པའི་མིག་ཤེས་ལྟ་བུ་དུས་མཉམ་པའི་རྒྱུ་འབྲས་ཀྱི་མཐུན་དཔེར་འཇོག་པ་བྱེ་བྲག་ཏུ་སྨྲ་བའི་འདོད་པ་ཡིན་པར་འགྲེལ་པ་ལས་འབྱུང་བའི་ཕྱིར། འདི་ཕན་ཚུན་རྒྱུ་འབྲས་ཀྱི་དཔེ་ནི་མ་ཡིན་ཏེ། མར་མེ་འོད་ཀྱི་འབྲས་བུར་མི་འདོད་པ་ལ་སོགས་པའི་ཕྱིར་རོ། ། འདི་ཡང་མར་མེ་ཇི་སྲིད་ཡོད་པ་དེ་སྲིད་དུ་འོད་ཡོད་པ་ལྟ་བུའི་རྒྱུན་ལ་བསམས་པ་ཡིན་གྱི། སྐད་ཅིག་ལ་ནི་མ་ཡིན་ཏེ། དེའི་ཚེ་མར་མེ་ལས་བྱུང་བ་མ་ཡིན་ན་ནི་དེའི་འབྲས་བུར་འགལ་ལ།
དེ་ལས་བྱུང་ན་དུས་མཉམ་པར་མི་འཐད་པའི་ཕྱིར་རོ། ། གཉིས་པ་མཚན་གཞི་ནི། ཇི་སྐད་དུ། འབྱུང་བཞིན་སེམས་ཀྱི་རྗེས་འཇུག་དང༌། ། སེམས་དང་མཚན་ཉིད་མཚན་གཞི་བཞིན། ། ཞེས་བཤད་ནས། རྗེས་འཇུག་དེ་གང་ཞེ་ན། ཇི་སྐད་དུ། སེམས་ལས་བྱུང་དང་སྡོམ་གཉིས་དང༌། ། སེམས་དང་དེ་དག་གི་མཚན་ཉིད། །
སེམས་ཀྱི་རྗེས་འཇུག་དུས་དང་ནི། ། འབྲས་སོགས་དགེ་ལ་སོགས་པས་སོ། ། ཞེས་གསུངས། འདིར་ཚོགས་པ་གཅིག་པའི་འབྱུང་བ་བཞི་པོ་ཕན་ཚུན་རྒྱུ་འབྲས་སུ་བཤད་ཀྱི། འབྱུང་གྱུར་རྣམས་འབྱུང་བའི་དང༌། དེ་དག་ནང་ཕན་ཚུན་དུ་ཡང་ལྷན་ཅིག་འབྱུང་བའི་རྒྱུ་འབྲས་སུ་མ་བཤད་པ་ནི། འོག་ནས་ཇི་སྐད་དུ། འབྱུང་བ་རྣམས་ཀྱི་དེ་རྣམས་ཅིག ། འབྱུང་ལས་གྱུར་པའི་རྣམ་པ་ལྔ། ། འབྱུང་གྱུར་རྣམ་གསུམ་ཕན་ཚུན་དུ། །
ཞེས་པའི་སྐབས་ལས་རྟོགས་པར་བྱའོ། ། སེམས་དང་དེའི་འཁོར་གྱི་སེམས་བྱུང་ནི་ལྷན་ཅིག་འབྱུང་བའི་རྒྱུ་འབྲས་སུ་འཆད་ཀྱང༌། སེམས་བྱུང་རྣམས་སེམས་ཀྱི་ལྷན་ཅིག་བྱེད་པའི་རྐྱེན་དུ་རིགས་ཀྱི། ཉེ་བར་ལེན་པའི་རྒྱུར་ནི་རིགས་པ་མ་ཡིན་ནོ། ། མཚན་ཉིད་དང་མཚན་གཞི་ཕན་ཚུན་རྒྱུ་འབྲས་སུ་བཤད་པ་ཡང་རྩ་བའི་མཚན་ཉིད་ལ་ཡིན་གྱི། རྗེས་མཐུན་གྱི་མཚན་ཉིད་ལ་ནི་མ་ཡིན་ཏེ། དེ་ཆོས་བརྒྱད་དང་གཅིག་ལ་འཇུག ཅེས་འཆད་དགོས་པའི་ཕྱིར། རྗེས་འཇུག་རྣམས་རྒྱུ་བཅུས་སེམས་ཀྱི་རྗེས་སུ་འཇུག་པར་བཤད་པའི་སྐབས་སུ། དུས་གཅིག་པ་ནི་སྐྱེ་འགག་གནས་གསུམ་གཅིག་པའོ། །
འབྲས་བུ་གཅིག་པ་ནི། རྒྱུ་མཐུན་དང༌། རྣམ་སྨིན་གཅིག་པ་ནི་གཉིས་སུ་བགྲང་ཞིང༌། བདག་པོ་དང༌། སྐྱེས་བུ་བྱེད་པ་དང༌། བྲལ་བའི་འབྲས་བུ་གཅིག་པ་རྣམས་ནི་གཅིག་ཏུ་བགྲངས་པའོ། ། དགེ་སོགས་གཅིག་པ་ནི། སེམས་དགེ་བ་དང༌། མི་དགེ་བ་དང༌། ལུང་དུ་མ་བསྟན་པ་ཡིན་ན།
རྗེས་འཇུག་རྣམས་ཀྱང་དེ་དང་དེ་ཡིན་དགོས་པའོ། ། འདི་ཡང་རིགས་ཀྱི་དབྱེ་བ་ཙམ་ཡིན་གྱི། རྒྱུ་བཅུས་ཅིག་ཆར་དུ་འཇུག་པ་ནི་མི་སྲིད་དེ། དགེ་སོགས་གསུམ་སེམས་གཅིག་ལ་ཅིག་ཆར་དུ་འབྱུང་བ་མི་སྲིད་པའི་ཕྱིར། མང་ན་བརྒྱད་ཀྱིས་འཇུག་པ་སྲིད་དོ། ། ཉུང་ཤོས་མ་སྒྲིབས་ལུང་མ་བསྟན་དང་ཟག་མེད་རྣམས་ལ་ནི་རྣམ་སྨིན་གྱི་འབྲས་བུ་མི་སྲིད་ཅིང༌། མ་འོངས་པ་མི་སྐྱེ་བའི་ཆོས་ཅན་རྣམས་ལ། སྐྱེ་འཇིག་གནས་གསུམ་གཅིག་པ་མི་སྲིད་དོ། ། འོ་ན་དེ་ལའང་འདུས་བྱས་ཀྱི་མཚན་ཉིད་མ་ཚང་བར་འགྱུར་རོ། ། ཞེ་ན།
བོད་ཀྱི་སློབ་དཔོན་རྣམས་དེ་ལ་དེ་བཞི་ཀ་མ་ཚང་བར་བཞེད་མོད་ཀྱང༌། གནས་པ་དང་རྒ་བ་ནི་མ་ཚང་བར་ཁས་ལེན་དགོས་ཏེ། མ་སྐྱེས་པ་དག་ལ་གནས་པ་དང་རྒ་བ་མི་སྲིད་པའི་ཕྱིར། སྐྱེ་འཇིག་ཅན་དུ་ནི་ཁས་ལེན་དགོས་ཏེ། འདུས་བྱས་ཡིན་པས་མི་རྟག་པར་ཁས་ལེན་དགོས་པའི་ཕྱིར། མ་སྐྱེས་པ་ཇི་ལྟར་འཇིག་ཅེ་ན། དེ་ཞིག་པ་མི་སྲིད་ཀྱང་འཇིག་པར་ཁས་ལེན་དགོས་ཏེ། དངོས་པོ་ཡིན་པས་མི་རྟག་པའི་ཕྱིར་རོ། ། ཡང་རྗེས་མཐུན་གྱི་མཚན་ཉིད་རྣམས་རྩ་བའི་མཚན་ཉིད་རེ་རེ་མ་གཏོགས་ཆོས་བརྒྱད་པོའི་རྒྱུ་མ་ཡིན་ཞིང༌། བརྒྱད་པོའང་དེའི་འབྲས་བུ་མ་ཡིན་པ་ནི་རྩ་འགྲེལ་གཉིས་ཀ་ལས་གསལ་བར་འབྱུང་མོད།
ཕན་ཚུན་ལྷན་ཅིག་འབྱུང་བའི་རྒྱུ་དང་རྒྱུ་མཐུན་གྱི་འབྲས་བུ་མ་ཡིན་པ་ལ་བསམས་པ་ཡིན་གྱི། ཞིབ་མོར་ན་ཕན་ཚུན་རྒྱུ་འབྲས་སུ་རུང་སྟེ། ཕན་ཚུན་བྱེད་པའི་རྒྱུ་དང་འབྲས་བུར་གདགས་སུ་རུང་བའི་ཕྱིར། དེས་ན་ལྷན་ཅིག་འབྱུང་གང་ཕན་ཚུན་འབྲས། ། ཞེས་པའི་སྐབས་སུ་དོན་འདི་བསམ་པར་བྱའོ། ། གོང་དུ་བཤད་ཟིན་པ་ལྟར་ལྷན་ཅིག་འབྱུང་བའི་རྒྱུ་འབྲས་ཀྱི་འཇོག་ཚུལ་སྐད་ཅིག་ལྷན་ཅིག་འབྱུང་བ་བཀག་ནས། རྒྱུན་ལྷན་ཅིག་པ་ལ་འཇོག་པ་དེ་ཉིད་བྱེ་བྲག་ཏུ་སྨྲ་བའི་གྲུབ་པའི་མཐའ་མ་ནོར་བ་ཡིན་པར་སློབ་དཔོན་ཉིད་ཀྱིས་བཤད་པ་ཡིན་ཏེ། འགྲེལ་པར། ཇི་སྐད་དུ། རེ་ཤིག་ལྷན་ཅིག་འབྱུང་བ་རྣམས་ནི་རུང་ན།
ཕན་ཚུན་དུ་ཀོ་ཇི་ལྟར་རུང༌། དེ་ཉིད་ཀྱི་ཕྱིར་རོ། ། དེ་ལྟ་ན་འོ་ན་ནི་རྒྱུར་བྱས་པའི་གཟུགས་མེད་ན་མི་འབྱུང་བ་ཕན་ཚུན་དང་འབྱུང་བ་རྣམས་དང་ཡང་ལྷན་ཅིག་དེར་ཐལ་བར་འགྱུར་ལ། སེམས་ཀྱི་མཐུན་པའི་མཚན་ཉིད་ལ་སོགས་པ་ཡང་སེམས་ལ་སོགས་པ་དང་དེར་ཐལ་བར་འགྱུར་རོ། ། ཞེས་དགག་པ་བརྗོད་ནས། རང་གི་ལུགས་འཇོག་པ་ན། ཇི་སྐད་དུ། རེ་ཤིག་ཅི་འདི་དག་ལྷན་ཅིག་འབྱུང་བའི་སྟོབས་ཀྱིས་གནས་སམ། འོན་ཏེ་ཚོགས་པ་སྔ་མའི་དབང་གིས་དེ་ལྟར་འབྱུང༌། ཞེས་བྱ་བ་འདི་དཔྱད་པར་བྱའོ། །
ཞེས་གསུངས། འདི་མདོ་སྡེ་པས་བྱེ་སྨྲ་ལ་བརྗོད་པ་ནི་མ་ཡིན་ཏེ། རྩ་བ་དང་རྗེས་མཐུན་གྱི་མཚན་ཉིད་འདི་དག་ཐུན་མོང་དུ་ཁས་བླངས་ན་ལྷན་ཅིག་ཏུ་གནས་པ་མཐུན་སྣང་དུ་གྲུབ་འདུག་པའི་ཕྱིར་དང༌། མཚན་གཞི་དང་དེ་དག་གི་མཚན་ཉིད་རྣམས་དང༌། ཡང་ཚོགས་པ་གཅིག་པའི་འབྱུང་བ་བཞི་ལྷན་ཅིག་ཏུ་གནས་པ་དེ། ཁོང་རང་རྣམས་ཕན་ཚུན་དུ་ཕན་བཏགས་སྟོབས་ཀྱིས་གནས་པ་མ་ཡིན་གྱི། ཚོགས་པ་སྔ་མའི་རྒྱུན་གྱིས་ཕྱི་མའི་རྒྱུན་མི་འབྲལ་བར་བསྐྱེད་པ་ལ་ལྷན་ཅིག་ཏུ་གནས་པའི་དོན་དུ་བཤད་པས་སོ། ། དེ་ལྟར་བཤད་པ་ལས་དོན་གཞན་ཡང་མཚོན་པ་ནི། བོད་ཀྱི་རྟོག་གེ་པ་དག ཚོགས་པ་གཅིག་ན་གནས་པའི་བུ་རམ་གྱི་རོ་གཟུགས་ལྟ་བུ་རོ་སྔ་མས་རོ་ད་ལྟར་བའི་ཉེར་ལེན་གྱི་རྒྱུ་དང༌།
དེས་གཟུགས་ད་ལྟར་བའི་ལྷན་ཅིག་བྱེད་པའི་རྐྱེན་བྱེད་པ་ལྟ་བུ་ཚོགས་པ་གཅིག་ལ་རག་ལས་ཀྱི་དོན་དུ་འཆད་པ་ནི་ནོར་བ་ཡིན་ཏེ། ཚོགས་པ་གཅིག་ན་གནས་པའི་འབྱུང་གྱུར་རྣམས་ཕན་ཚུན་དུ་ལྷན་ཅིག་འབྱུང་བའི་རྒྱུ་འབྲས་སུ་མི་རུང་བར་བཤད་པའི་ཕྱིར། འོ་ན་ཚོགས་པ་གཅིག་པའི་དོན་གང་ཞེ་ན། རོ་ད་ལྟར་བའི་ཉེ་བར་ལེན་པའི་རྒྱུ་ནི། རང་རྒྱུ་འབྱུང་བའི་སྟེང་གི་རོ་འཛིན་ཤེས་པ་བསྐྱེད་པའི་ནུས་པ་དེ་ཉིད་ཡིན་ལ། དེ་ཉིད་གཞན་གཟུགས་ད་ལྟར་བ་ལ་སོགས་པ་རྣམས་ཀྱིའང་ལེན་པའི་རྒྱུ་ཡིན་པ་ལ་བསམ་ནས། ཇི་སྐད་དུ། ནུས་པ་འཇུག་པ་མེད་པར་ནི། ། རོ་མེད་དེ་ཉིད་གཞན་གྱིའང་རྒྱུ། ། ཞེས་གསུངས་སོ། །
འོ་ན་ཚོགས་པ་གཅིག་པའི་འབྱུང་གྱུར་བཞི་པོ་ཕན་ཚུན་དུ་བྱེད་རྒྱུ་དང་བདག་པོའི་འབྲས་བུ་རུང་ཡང༌། ལྷན་ཅིག་འབྱུང་བའི་རྒྱུ་དང་འབྲས་བུར་མི་འཆད་པ་ཅི་ཞེ་ན། ཕན་ཚུན་དུ་གཅིག་སྐྱེ་བ་ལ་ཅིག་ཤོས་ཀྱིས་གེགས་མ་བྱས་པ་ཙམ་ཡིན་གྱི། དུས་མཉམ་པ་ཕན་ཚུན་དུ་ཕན་འདོགས་པའི་བྱ་བ་མི་བྱེད་པའི་ཕྱིར། དེའི་རྒྱུ་མཚན་གྱིས་ཕན་ཚུན་དུ་སྐྱེས་བུའི་བྱེད་པ་ལྟ་བུ་འཇུག་པ་མེད་ལ། དེ་མེད་པས་སྐྱེས་བུ་བྱེད་པའི་འབྲས་བུར་མི་འབྱུང་ཞིང༌། དེའི་ཚེ་ལྷན་ཅིག་འབྱུང་བའི་རྒྱུ་འབྲས་སུ་མི་འབྱུང་བས་ཁྱབ་སྟེ། སྐྱེས་བུ་པ་ནི་གཉིས་ཀྱིས་ཡིན། ། ཞེས་འཆད་པའི་ཕྱིར་རོ། ། ཕན་ཚུན་ཕན་མི་འདོགས་པའི་ཤེས་བྱེད་ཀྱང༌།
ཚོགས་པ་དང་མཚན་ཉིད་ཐ་དད་པས་ནུས་པ་མི་འཇུག་པའོ། ། ཞེས་སློབ་དཔོན་སྔ་མ་རྣམས་འཆད་དོ། ། དེའི་ཕྱིར་ཚོགས་པ་གཅིག་ན་གནས་པའི་རྡུལ་རྫས་བརྒྱད་ཅེས་ཟེར་བ་འདི་ཡང༌། ཞིབ་མོར་ན། ཚོགས་པ་གཅིག་ལ་བརྟེན་ནས་གནས་པ་ཙམ་ལ་བསམས་ནས་བརྗོད་པ་ཡིན་གྱི། དེ་སྐབས་ཀྱི་འབྱུང་བ་བཞི་ཚོགས་པ་གཅིག བཞི་པོ་དང་འབྱུང་གྱུར་རྣམས་ཚོགས་པ་གཅིག་ཀྱང༌། འབྱུང་གྱུར་བཞི་ནི་ཚོགས་པ་ཐ་དད་དོ། ། དེའི་ཤེས་བྱེད་བཞི་པོ་འབྲལ་མི་རུང་མ་ཡིན་པ་ལ་ཐུག་གོ ། ཞེས་པ་འདི་ནི་ངེས་པའི་དོན་ནོ། །
གསུམ་པ་སྐལ་མཉམ་གྱི་རྒྱུ་ལ་གཉིས་ཏེ། མཚན་ཉིད་དང༌། ཁྱད་པར་གྱི་ཆོས་སོ། ། དང་པོ་ནི། ཇི་སྐད་དུ། སྐལ་མཉམ་རྒྱུ་ནི་འདྲ་བའོ། ། ཞེས་པ་རང་འབྲས་ཕྱི་མ་རང་དང་འདྲ་བར་སྐྱེད་བྱེད་དོ། ། གཉིས་པ་ནི། འདྲ་བའི་དོན་རྒྱུ་དང་འབྲས་བུ་རིགས་འདྲ་བ་སྟེ། རྒྱུ་དགེ་བ་ཡིན་ན་འབྲས་བུ་ཡང་དགེ་བ་ཡིན་པ་དང༌།
ཉོན་མོངས་ཅན་ཡིན་ན་དང༌། མ་སྒྲིབས་ལུང་མ་བསྟན་ཡིན་ན། འབྲས་བུ་ཡང་དེ་དང་དེ་ཡིན་དགོས་པའོ། ། དེ་ཙམ་གྱིས་ཆོག་པ་མ་ཡིན་ཏེ། ཟག་མེད་སྐད་ཅིག་དང་པོའི་རྒྱུ་དགེ་བ་ཡིན་ཀྱང༌། དེ་ལ་སྐལ་མཉམ་གྱི་རྒྱུ་མེད་པའི་ཕྱིར། དེས་ན་དགེ་བ་ཟག་བཅས་ཡིན་ན་ཟག་བཅས་སུ་འདྲ་བ་དང༌། ཟག་མེད་ཡིན་ན་ཟག་མེད་དུ་འདྲ་བ་དགོས་སོ། ། ཉོན་མོངས་ཅན་དུ་མཚུངས་ཀྱང༌། རིས་གཅིག་པ་དང་ས་གཅིག་པ་དགོས་ཏེ།
སྤང་བྱ་རིགས་ལྔ་པོ་སྐལ་བ་མི་མཉམ་པ་དང༌། ས་གོང་འོག་རྣམས་ཀྱང་སྐལ་བ་མི་མཉམ་པའི་ཕྱིར། འདི་ཡང་ཟག་བཅས་ཀྱི་དབང་དུ་བྱས་ཀྱི། ཟག་མེད་ལ་ས་གཅིག་པར་མ་ངེས་ཏེ། ཇི་སྐད་དུ། ས་དགུ་ལམ་ནི་ཕན་ཚུན་དུ། ། མཉམ་དང་ཁྱད་པར་ཅན་གྱི་ཡིན། ། ཞེས་འཆད་པའི་ཕྱིར། རིས་དང་ས་གཅིག་པ་དེ་ཙམ་གྱིས་ཀྱང་ཆོག་པ་མ་ཡིན་ཏེ། དེ་ཙམ་ཞིག་ནི་ཁམས་དང་ས་གཅིག་པའི་གང་ཟག་སོ་སོའི་རྒྱུད་ཀྱི་ཆོས་རྣམས་ལའང་ཡོད་པའི་ཕྱིར།
དེས་ན་རྒྱུད་གཅིག་པ་དགོས་སོ། ། དེ་ཙམ་གྱིས་ཀྱང་ཆོག་པ་མ་ཡིན་ཏེ། དེ་ཙམ་ཞིག་ནི་དུས་མཉམ་པའི་ཆོས་འགའ་ཞིག་ལའང་ཡོད་པའི་ཕྱིར། དེས་ན་དུས་སྔ་ཕྱི་བ་དགོས་སོ། ། དེ་ལྟར་ཀུན་འགྲོ་དང་སྐལ་མཉམ་གྱི་རྒྱུ་ལ་འདས་པ་དང་ད་ལྟར་བ་གང་རུང་གིས་ཁྱབ་པ་ཡིན་ཏེ། ཇི་སྐད་དུ། ཀུན་འགྲོ་སྐལ་མཉམ་དུས་གཉིས་པ། ། ཞེས་འཆད་པའི་ཕྱིར། མ་འོངས་པ་ལ་དེ་གཉིས་མི་འཇོག་པའི་ཤེས་བྱེད་དུ། འདི་གཉིས་ལ་རྒྱུ་འབྲས་སྔ་ཕྱི་བ་དགོས་ཤིང༌།
མ་འོངས་པ་ལ་སྔ་ཕྱི་མེད་པའི་ཕྱིར། ཞེས་སློབ་དཔོན་རྣམས་འཆད་པ་ནི་ཅུང་ཟད་སྤོམས་པས་འདི་ལྟར་བཤད་ན་གོ་བདེ་བ་ཡིན་ཏེ། འདི་གཉིས་ཀྱི། རྒྱུ་འབྲས་ལ་རིགས་འདྲ་བ་ཁོ་ན་ངེས་པར་དགོས་ཤིང༌། མ་འོངས་པའི་ཆོས་རིགས་འདྲ་བ་རྣམས་ལ་ནི་སྔ་ཕྱིའི་སྒོ་ནས་ཀྱང་རྒྱུ་འབྲས་སུ་གཞག་མི་བཏུབ། མཚན་ཉིད་མི་འདྲ་བའི་སྒོ་ནས་ཀྱང་རྒྱུ་འབྲས་སུ་གཞག་མི་བཏུབ་པའི་ཕྱིར་ཞེས་པའོ། ། འཆད་ཚུལ་སྔ་མ་དེ་ལྟར་ན་ནི། མ་འོངས་པ་ལ་རྒྱུ་གཞན་གསུམ་ཡང་གཞག་ཏུ་མི་རུང་བར་འགྱུར་ཏེ། དེ་ལ་སྔ་ཕྱི་མེད་པའི་ཕྱིར། རང་ལུགས་ལ་མི་མཚུངས་པའི་ཤེས་བྱེད་ནི།
མ་འོངས་པའི་མི་དགེ་བ་ལྟ་བུ་ནི། མ་འོངས་པའི་སྡུག་བསྔལ་ལྟ་བུའི་རྣམ་སྨིན་གྱི་རྒྱུར་རུང་བ་ཡིན་ཏེ། རྒྱུ་འབྲས་གཉིས་པོ་ལ་མ་འོངས་པའི་ས་དེ་ན་སྔ་ཕྱིའི་རིམ་པ་མེད་ཀྱང༌། མཚན་ཉིད་ཐ་དད་པས་ད་ལྟར་གྱི་གནས་སུ་འབྱུང་བའི་ཚེ་སྔ་ཕྱིར་འབྱུང་དགོས་པའི་ཕྱིར། མ་འོངས་པའི་སྡུག་བསྔལ་མཐོང་སྤང་རིགས་འདྲ་གཉིས་ནི། མ་འོངས་པའི་ས་དེ་ན་སྔ་ཕྱི་མེད་པར་མ་ཟད། ད་ལྟར་གྱི་གནས་སུ་སྐྱེས་པའི་ཚེ་ཡང་སྔོན་ལ་གང་བྱུང་བ་ཡིན་ངོས་མ་ཟིན་ཏེ། མཚན་ཉིད་ཐ་དད་པ་མེད་པའི་ཕྱིར།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
