གསུང་འབུམ། ཤཱཀྱ་མཆོག་ལྡན།
པོད ༢༠
དུས་ཚིགས་ཀྱི་རྣམ་པར་བཞག་པ་བློ་གསལ་གྱི་མགུལ་རྒྱན།
༼ཆ༽ ༄༅། །དུས་ཚིགས་ཀྱི་རྣམ་པར་བཞག་པ་བློ་གསལ་གྱི་མགུལ་རྒྱན་ཞེས་བྱ་བ་བཞུགས་སོ།། སྭ་ར་སྭསྟི། དུས་ཚིགས་ཀྱི་རྣམ་པར་བཞག་པ་བློ་གསལ་གྱི་མགུལ་རྒྱན་ཞེས་བྱ་བ། སྨྲ་བའི་གཙུག་རྒྱན་ཐམས་ཅད་མཁྱེན་པའི་ཞབས་ཀྱི་པད་མོར་རྙོག་པ་མེད་པའི་མགོ་བོས་བཏུད་ནས་ཡིད་རབ་ཏུ་དྭང་བ་དང་བཅས་པའི་ངག་གིས་ཕྱག་འཚལ་ལོ། ། ཁྱོད་སྐུ་བརྗིད་པ་འབྲུག་གི་ཉི་ཟེར་འཐུངས་པའི་ལི་ཁྲིའི་ལྷུན་པོ་དེ་ཇི་བཞིན། ། གང་གསུང་སྙན་པ་དྲི་ཟའི་རྒྱུན་མངས་བསྒྱུར་བ་ལ་དགའི་དབྱངས་ཅན་མ་དེ་བཞིན། ། ཉི་ཐུགས་ཟབ་གསལ་སྟོང་ཕྲག་ཆུ་ཀླུང་ངལ་སོའི་ཡིད་བཞིན་རྒྱ་མཚོ་ཇི་བཞིན་དུ། ། འཇམ་དཔལ་ཡིད་འཕྲོག་མཁྱེན་པའི་གཏེར་དེ་དེ་རིང་སྙིང་གི་དཀྱིལ་དུ་བྱོན། ། ཡིད་འོང་མར་གད་ཞུ་བ་འཁྱིལ་བའི་ཆུ་གཏེར་ཨཎྜ་ནི་ལའི་རླབས་ཕྲེང་འདྲེན་འདྲའི་འགྲམ་ངོགས་དཔག་བསམ་ཤིང་གི་གུར་ཁང་ཉམས་དགའ་བར། །
ཤེལ་དཀར་འདབ་མ་སྟོང་ལྡན་གསེར་གྱི་ཟེའུ་གཡོ་བའི་པད་དཀར་ངོས་ལ་དངུལ་གྱི་ཐིགས་པ་འཁྱིལ་བའི་རབ་མཛེས་ཟླ་བའི་གདན་གྱི་སྟེང༌། ། གདུགས་དཀར་ཐིག་ལེའི་བསིལ་ཡབ་རབ་འབབ་མཐོ་རིས་བུ་མོ་སྒེག་པའི་ཉམས་ལྡན་སྟོང་གི་ལག་པས་བསྐྲུན་པའི་མེ་ཏོག་གསར་པའི་ལྡིང་ཁང་ན། ། ཡིད་དམ་ལྷ་མོ་ཙོག་པུའི་ཚུལ་བཞུགས་ཕྱག་གཉིས་རྒྱུད་མངས་བསྒྱུར་བ་ལ་འབྲེལ་ཀུན་གྱི་ཡིད་འོང་མ་དེ་དེ་རིང་མདུན་དུ་བྱོན། ། དེ་ལྟར་མཆོད་པར་བརྗོད་ནས་རྩོམ་པར་དམ་བཅའ་བ་ནི། ཐ་སྙད་ཆུང་ངུ་ལ་ཡང་སྦྱངས་བྱས་ན། ། མང་པོའི་དབུས་སུ་མཁས་པའི་གོ་འཕངས་ཐོབ། ། དེ་ཕྱིར་གཞན་གྱིས་བསྐུལ་ངོར་སྡེ་སྣོད་དོན། ། ཐ་སྙད་གཞུང་ལུགས་ཇི་བཞིན་འདིར་བརྗོད་བྱ། ། འདི་ལ་དོན་གཉིས་ཏེ། འདུལ་མངོན་གཉིས་ནས་གསུངས་པའི་དུས་ཚིགས་ཀྱི་རྣམ་གཞག་གཙོ་བོར་བཤད་པ་དང༌།
དེ་ལས་འཕྲོས་ནས་བསྟན་པའི་གནས་ཚད་སོགས་བཤད་པའོ། ། དང་པོ་ལ། དུས་ཚིགས་ཀྱི་དང་པོ་དང༌། ལོའི་ཐོག་མ་གང་ནས་འཛིན་པའི་ཚུལ་འཕྲོས་དོན་དང་བཅས་པ། དེ་ལ་བརྟེན་ནས་དུས་སྒོ་བ་དང༌། དབྱར་ཁས་ལེན་དང་གསོ་སྦྱོང་སོགས་ཀྱི་རྣམ་གཞག་རྟོགས་པའི་ཚུལ་ལོ། ། དང་པོ་ལ་ལོ་གཅིག་ལ་དུས་ཚིགས་སུ་འཇོག་པ་རྣམ་གྲངས་དང་བཅས་པ། ཟླ་ཤོལ་འབྱུང་བའི་རྒྱུ་མཚན་རྣམ་གྲངས་དང་བཅས་པའོ། ། དང་པོ་ལ་སྤྱིར་བཤད་པའི་རྣམ་གྲངས་བཀོད་པ་དང༌། ལུགས་གཉིས་ཀྱི་རྣམ་གཞག་བྱེ་བྲག་ཏུ་བཤད་པའོ། །
དང་པོ་ནི། སྤྱིར་འདུལ་མངོན་གཉིས་ཀྱི་ཆོས་སྐོར་ནས་དུས་ཚིགས་གསུམ་དུ་བཤད་པ། བཞིར་བཤད་པ། ལྔར་བཤད་པ། དྲུག་ཏུ་བཤད་པ་དང༌། སྐབས་མི་འདྲ་བ་བཞི་ཡོད་དོ། ། དང་པོ་ནི། དགུན་གྱི་དུས་ཟླ་བ་བཞི། དཔྱིད་ཀྱི་དུས་ཟླ་བ་བཞི། དབྱར་ཟླ་བ་བཞི་རྣམས་དུས་ཚིགས་རེ་རེར་བྱས་པ་སྟེ།
ཇི་སྐད་དུ། དགུན་རྣམས་ཀྱི་ནི་བཞི་པ་ལ། ། ཞེས་པའི་སྐབས་སུ་དགུན་དཔྱིད་དབྱར་གསུམ་དུ་བསྡུས་པ་དང༌། འདུལ་བ་ལས་དུས་ཚིགས་སུ་བཅད་པ་ལས་ནི་ཉིས་འགྱུར་དུའོ། ། ཞེས་པའི་སྐབས་སུ་ཟླ་བ་བཞི་ལ་དུས་ཚིགས་གཅིག་གི་ཚད་དུ་བཤད་པ་ལྟ་བུའོ། ། དགོས་པ་ནི་འདུལ་བ་ལས་དེ་ལྟར་བཤད་པ་ནི་ཕྱག་དར་ཁྲོད་ཀྱི་གོས་ངོས་བཟུང་བའི་ཆེད་ཡིན་ལ་ཞེས་སློབ་དཔོན་སྔ་མ་རྣམས་གསུངས་ལ། མངོན་པ་ནས་དེ་ལྟར་བཤད་པ་ནི། སྟོན་ཉིན་མཚན་མཉམ་པའི་དུས་དེ་ནས་བཟུང་བའི་ཟླ་བ་བཞི་པ་ལ་དགུན་ཉི་ལྡོག་པ་དང༌། དེ་ནས་བཟུང་བའི་ཟླ་བ་བཞི་པ་ལ་དཔྱིད་ཉིན་མཚན་མཉམ་པ་དང༌། དེ་ནས་བཟུང་བའི་ཟླ་བ་བཞི་པ་ལ་དབྱར་ཉི་ལྡོག་པ་དང༌།
དེ་ནས་བཞི་པ་ལ་སྟོན་ཉིན་མཚན་མཉམ་པ་བྱུང་བའི་ཚུལ་བདེ་བླག་ཏུ་རྟོགས་པར་བྱ་བའི་ཆེད་ཡིན་ནོ་ཞེས་ཁོ་བོ་སྨྲའོ། ། དེ་ཡང་ཟླ་བཞིའི་ངོ་མཐོང་བ་ལ་བྱ་བ་ཡིན་ཏེ། ཟླ་བ་གསུམ་དང་ཞག་གསུམ་ཅུང་མེད་པ་དེ་ལ་དུས་བཞི་པོ་དེའི་བཞག་མཚམས་རེ་འབྱུང་བའི་ཕྱིར་རོ། ། གཉིས་པ་ནི། དགུན་དཔྱིད་དབྱར་སྟོན་བཞི་པོ་ཟླ་བའི་དབང་དུ་བྱས་ན་རྭ་བ། འབྲིང་པོ་ཐ་ཆུང་གསུམ་གསུམ་དུ་ཕྱེ་བ་སྟེ་འཇིག་རྟེན་གྱི་གྲགས་པ་དང་བསྟུན་པ་ཡིན་ནོ། ། གསུམ་པ་ནི་དུས་ཚིགས་གསུམ་དུ་བཞག་པ་དེ་ཉིད་གཞིར་བྱས་ནས། དེའི་ལུགས་ཀྱི་དབྱར་འབྲིང་དུས་དེ་ལ་དབྱར་གྱི་དུས་ཟླ་བ་གཅིག་དབྱར་ཐུང་ངུའི་དུས་ཉིན་ཞག་གཅིག དབྱར་རིང་པོའི་དུས་ཟླ་བ་གསུམ་ལ་ཉིན་ཞག་གཅིག་གིས་མ་ཆོག་པ་སྟེ་གསུམ་དུ་ཕྱེ་བ་ཡིན་ཏེ། ཇི་སྐད་དུ།
འདུལ་བ་ལས་དེ་དག་ནི་རྣམ་པ་ལྔའོ། ། དགུན་གྱི་དུས་དང༌། དཔྱིད་ཀྱི་དུས་དང༌། དབྱར་གྱི་དུས་དང༌། དབྱར་ཐུང་ངུའི་དུས་དང༌། དབྱར་འབྲིང་པོའི་དུས་སོ། ། དང་པོ་གཉིས་ནི། ཟླ་བ་བཞི་བཞིའོ། ། འོག་མ་ནི་ཟླ་བ་གཅིག་གོ ། དེའི་འོག་མ་ནི་ཉིན་ཞག་གཅིག་གོ །
ཐ་མ་ནི་དེས་ཟླ་བ་གསུམ་དུ་མ་ཆོག་པའོ། ། ཞེས་གསུངས། འདིའི་དགོས་པ་ནི་དབྱར་ཐུང་ངུ་ཤི་བ་དང་འདྲ་བ་དེ་བདེ་བླག་ཏུ་རྟོགས་པར་བྱ་བའི་ཆེད་ཡིན་ལ། དེ་རྟོགས་པའི་དགོས་པ་ཡང༌། དབྱར་ཕྱི་མའི་ཁས་ལེན་བདེ་བླག་ཏུ་རྟོགས་པའི་ཆེད་ཡིན་ནོ། ། དབྱར་ཐུང་ངུ་ལ་ཤི་བ་དང་འདྲ་ཞེས་བྱ་སྟེ། ཤི་བའི་ལུས་ལ་རྣམ་ཤེས་སླར་མི་འཇུག་པ་བཞིན་དུ་དབྱར་སྔ་མ་གནས་པར་ཁས་མ་བླངས་པར་ཉིན་ཞག་འདི་འདས་པའི་ཚེ། ལོ་དེ་ལ་དབྱར་མེད་པར་འགྲོ་བའི་ཕྱིར་ཞེས་སློབ་དཔོན་རྣམས་གསུང་ངོ༌། ། བཞི་པ་ནི། དུས་ཚིགས་གསུམ་པོ་དེ་ཉིད་གཞིར་བཞག་ནས་རེ་རེ་ལ་དུམ་བུ་གཉིས་གཉིས་སུ་བྱས་པ་སྟེ།
དེ་ཡང་དགུན་སྟོད་དང༌། དགུན་སྨད་དང༌། དཔྱིད་དང༌། སོ་ཁ་དང༌། དབྱར་དང༌། སྟོན་རྣམས་ཟླ་བ་གཉིས་གཉིས་སུ་ཕྱེ་ནས་བཞག་པ་ཡིན་ནོ། ། དགོས་པ་ནི། ལོ་གཅིག་ལ་ཞག་མི་ཐུབ་དྲུག་འབྱུང་བ་དེ་བདེ་བླག་ཏུ་རྟོགས་པའི་ཆེད་ཡིན་ནོ། ། དེའི་དགོས་པ་ཡང༌། འདུལ་བ་པ་ལྟར་ན་ལོ་གཅིག་ལ་གསོ་སྦྱོང་མི་ཐུབ་པའམ་བཅུ་བཞི་པ་དྲུག་འབྱུང་བ་དེ་བདེ་བླག་ཏུ་རྟོགས་པའི་ཆེད་ཡིན་ལ།
མངོན་པ་ལྟར་ན། ཞག་མི་ཐུབ་དྲུག་དང་བཅས་པའི་ཟླ་བ་བཅུ་གཉིས་ལ་ལོ་གཅིག་ཏུ་འཇོག་པ་དེ་རྟོགས་པའི་ཆེད་ཡིན་ནོ། ། ཇི་སྐད་དུ་འདུལ་བ་ལས། ཉིན་ཞག་གཅིག་གིས་མི་ཆོག་པར་བྱའོ། ། དུས་ཚིགས་རྣམས་ཀྱི་ཟླ་བ་ཕྱེད་ལུས་པ་ཉིད་ལའོ་ཞེས་དང༌། མཛོད་འགྲེལ་ལས། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང༌། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་དོར། །
ཞེས་གསུངས་པས་སོ། ། དེ་ཡང་ཉིན་ཞག་སུམ་བརྒྱ་དང་ལྔ་བཅུ་རྩ་བཞི་ན་ཚེས་ཞག་གི་དབང་དུ་བྱས་པའི་ཟླ་བ་བཅུ་གཉིས་ཧྲིལ་པོ་རྫོགས་པས་ལོ་གཅིག་ཏུ་བཞག་པ་ཡིན་ལ། ལོའི་རྣམ་གཞག་བྱེད་པ་ན་འདི་ཉིད་དབང་བཙན་པར་བྱེད་དགོས་ཤིང་ཟླ་ཤོལ་གང་ལ་འདོན་དགོས་པའི་ལོ་དེ་ལ་ཟླ་བ་བཅུ་གསུམ་ཚང་དགོས་པ་གཅིག་བྱེད་ཀྱང༌། དབྱར་དགུན་སྟོན་དཔྱིད་ཀྱི་དུས་བཞི་རྫོགས་པ་ལ་ཟླ་ཤོལ་འདོན་དགོས་པ་བྱུང་བ་ཡིན་གྱི། ལོ་དེ་ཁ་ཚང་བའི་ཆེད་དུ་འདོན་དགོས་འབྱུང་བ་མིན་པས། ཤོལ་གྱི་ཟླ་བ་དེ་ཚེས་ཞག་གི་དབང་དུ་བྱས་པའི་ལོ་གཞན་གྱི་ནང་དུ་བགྲང་དགོས་ཏེ། འདུལ་བར་ཟླ་ཤོལ་རྩིས་ནས་ལོ་གྲངས་བགྲང་བར་གསུངས་པ་དང༌། དུས་འཁོར་ལས། དབྱར་དགུན་སྟོན་དཔྱིད་ཡོངས་རྫོགས་ཀྱི་ལོ་བརྒྱ་ན་ལོ་གསུམ་དང༌། ཕྱོགས་གསུམ་གྱི་འཐེབ་འབྱུང་བར་གསུངས་པའི་ཕྱིར་རོ། །
དེས་ན་ཟླ་འཐེབ་སྲིད་ཀྱང་ལོ་འཐེབ་མེད་དོ་ཞེས་ཟེར་བ་ནི་གྲོང་རྩིས་པ་མི་ཤེས་པ་རྣམས་ཀྱི་གཏམ་ཡིན་ནོ། ། འོ་ན་འབྲུག་གི་ལོ་ལྟ་བུ་ལ་ཟླ་ཤོལ་བྱུང་བའི་ཚེ་ལོ་དེ་ལ་ཟླ་བ་བཅུ་གསུམ་ཡོད་པར་འཆད་མི་དགོས་སམ་ཞེ་ན་མི་དགོས་ཏེ། དེའི་གོང་གི་སྟག་ཡོས་ལ་སོགས་པའི་ལོ་ལྔ་པོ་རེ་རེ་བཞིན་ཟླ་བ་བཅུ་གཉིས་རེ་དང༌། ཚེས་ཞག་དྲུག་རེ་ཡོད་པ་དེ་འབྲུག་ལོར་སླེབ་པ་ན་ཟླ་བ་གཅིག་ཏུ་ལོངས་པ་ཡིན་གྱི། འབྲུག་ལོ་རྐྱང་པ་ལ་ཟླ་བ་བཅུ་གསུམ་བྱེད་པ་མ་ཡིན་པའི་ཕྱིར་རོ། ། དེས་ན་འབྲུག་ལོ་ལ་སོགས་པའི་བདག་རེ་རེ་རྫོགས་པ་ལ་ཉིན་ཞག་སུམ་བརྒྱ་དང་དྲུག་ཅུ་རེ་རྫོགས་དགོས་ལ། སྤྱིར་བཏང་གི་ལོ་རེ་རྫོགས་པ་ལ་ཉིན་ཞག་སུམ་བརྒྱ་དང་ལྔ་བཅུ་རྩ་བཞི་རེས་ཆོག་པ་ཡིན་ནོ། ། དེ་ཡང་འདུལ་མངོན་གྱི་སྐོར་ནས་དུས་བཞི་རྫོགས་པ་ལ་ཉིན་ཞག་སུམ་བརྒྱ་དང་དྲུག་ཅུས་ཆོག་པ་ལྟ་བུ་གཅིག་བཤད་ལ། དུས་འཁོར་ལས། དུས་བཞི་རྫོགས་པ་ལ་ཁྱིམ་ཞག་སུམ་བརྒྱ་དང་དྲུག་ཅུ་ཚང་དགོས་ལ།
དེ་ལ་ཉིན་ཞག་སུམ་བརྒྱ་དང་དྲུག་ཅུ་རེ་ལྔ་དང༌། ཚེས་ཞག་སུམ་བརྒྱ་དང་བདུན་ཅུ་དོན་གཅིག་ཙམ་ཞིག་དགོས་པར་བཤད་པ་ཡིན་ནོ། ། དེ་ལྟར་ན། ལོ་འཇོག་པའི་ཚེ། ཚེས་ཞག་རྩིས་པའི་ལོ་དབང་བཙན་ལ། ཉིན་ཞག་གི་ལོ་དང་ཁྱིམ་ཞག་གི་ལོ་ཞེས་པ་ནི་ལོའི་ཐ་སྙད་བཏགས་པ་བ་ཡིན་ནོ། ། ཞག་འཇོག་པའི་ཚེ་ཚེས་ཞག་དང༌། ཁྱིམ་ཞག་ནི་ཞག་བཏགས་པ་བ་ཡིན་གྱི། ཉིན་ཞག་དབང་བཙན་པར་བྱེད་དགོས་ཏེ། ཡུད་ཙམ་གསུམ་བཅུར་ལྷག་ཆད་མེད་པ་གཅིག་ལ་ཞག་གཅིག་ཏུ་འཇོག་དགོས་པའི་ཕྱིར་ཏེ།
ཡུད་ཙམ་ཉིན་ཞག་ཟླ་གསུམ་ནི། ། གོང་ནས་གོང་དུ་སུམ་ཅུས་བསྒྱུར། ། ཞེས་གསུངས་པས་སོ། ། འོན་ཀྱང་དུས་འཁོར་ལས། ཞག་རེ་ཆུ་ཚོད་དྲུག་ཅུ་རེའི་ཚད་དུ་བཤད་ཀྱང༌། ཆུ་ཚོད་ལ་ཡུལ་གྱི་ཆུ་ཚོད་དང༌། དུས་ཀྱི་ཆུ་ཚོད་སོ་སོར་ཕྱེ་ནས། ཁྱིམ་ཞག་དང་ཚེས་ཞག་དང་ཚེས་ཞག་གཉིས་ལ་ཡུལ་གྱི་ཆུ་ཚོད་དྲུག་ཅུ་རེ་ཡོད་པར་འདྲ་ཡང༌། ཡུན་རིང་ཐུང་གི་ཁྱད་པར་ཤིན་ཏུ་ཆེ་བས་ཆུ་ཚོད་ཀྱི་ཚད་ལ་རིང་ཐུང་གི་ཚད་ངེས་པ་གཅིག་སྤྱིར་བཤད་ཀྱང་དུས་ཀྱི་ཆུ་ཚོད་དབང་བཙན་པར་བྱེད་དགོས་པས་དེ་དང་ཡང་འདི་འདྲའོ། ། དེ་ལྟ་ན་ཟླ་བ་བཅུ་གཉིས་ལ་ལོ་གཅིག་ཏུ་བྱས་པའི་ལོ་ནི་ལོ་མཚན་ཉིད་པ་དང༌།
དེའི་དུས་ཀྱི་ཟླ་བ་དེ་ཡང་ཚེས་ཞག་སུམ་ཅུ་ལ་བྱས་པ་ཡིན་ཞིང༌། འབྲུག་ལོ་ལ་སོགས་པའི་ལོ་བདག་རེ་རྫོགས་པ་ལ་ལོ་གཅིག་ཏུ་བྱས་པ་ནི། དབྱར་སོགས་ཀྱི་དུས་བཞི་རྫོགས་པའམ་ཡང་ན་སྔ་ལོའི་དགུན་ཉི་ལོག་ནས་ཕྱི་ལོའི་དགུན་ཉི་ལོག་པའི་བར་ཏེ། དུས་འཁོར་ལྟར་ན་ཁྱིམ་ཞག་སུམ་བརྒྱ་དང་དྲུག་ཅུ་ཚང་དགོས་པ་ཡིན་ནོ། ། དེའི་ཕྱིར་ལོ་བདག་རེ་རེ་རྫོགས་པ་ལ་ལོ་རེ་རེ་བྱས་པའི་ལོ་གཅིག་དང༌། ཁྱིམ་ལོ་གཅིག་དང༌། དགུན་ཉི་སྔ་མ་ལོ་གནས་ཕྱི་མ་ལོ་ཁའི་བར་དང༌། དུས་བཞི་ཚད་མ་རྫོགས་པ་རྣམས་རྣམ་གྲངས་པ་ཡིན་ལ། འདི་ལ་ཉིན་ཞག་སུམ་བརྒྱ་དང་དྲུག་ཅུ་རེ་ལྔ་དགོས་ཀྱང༌། དེ་ལྟ་བུའི་ཚུལ་གསལ་བར་མངོན་པ་ནས་བཤད་པ་མེད་དོ། །
ཡང་ཞག་མི་ཐུབ་དང་བཅས་པའི་ཟླ་བ་བཅུ་གཉིས་ལ་ལོར་བྱས་པ་དེ་དང༌། འདུལ་བ་ལས་ལོ་གཅིག་ལ་གསོ་སྦྱོང་ཉི་ཤུ་རྩ་བཞི་རྫོགས་པར་འབྱུང་བར་བཤད་པའི་ལོ་དེ་དང༌། མི་རྣམས་ཀྱི་ལོ་ལྔ་བཅུ་ལ། ། འདོད་པ་དག་གི་ལྷ་རྣམས་ལས། ། ཞེས་པ་ལྟ་བུ་དང༌། བསྙེན་པར་རྫོགས་ནས་ལོ་བཅུ་མ་ལོན་པར་མཁན་པོ་ཉིད་དང༌། གནས་ཉིད་དང་མི་གནས་པར་འདུག་པར་མི་བྱའོ། ། ཞེས་པ་ལྟ་བུ་དང༌། དུས་འཁོར་ལས། ཚེས་ཀྱི་ལོའི་ཐ་སྙད་གསུངས་པ་རྣམས་དོན་གཅིག་མིང་གི་རྣམ་གྲངས་ཡིན་ལ།
འདུལ་མངོན་དང་གསུངས་པ་ཕལ་ཆེར་ནས་ལོ་གྲངས་ཀྱི་ཚད་བཤད་པ་ཐམས་ཅད་འདི་ཉིད་དབང་བཙན་ལ། དུས་འཁོར་ལས། ལོ་འདི་ནས་ནི་དྲུག་བརྒྱའི་ལོ་ཡིས་གསལ་བར་མི་བདག་རྒྱལ་པོ་དྲག་པོ་ཤམ་བྷ་ལ་ཞེས་བྱ་བར་འབྱུང་ཞེས་དང༌། མེ་མཁའ་རྒྱ་མཚོ་རྣམས་ལ་རབ་བྱུང་ལ་སོགས་འདས་ལོ་རྣམས་བསྲེས་ཀླ་ཀློའི་དབང་པོའི་ལོ་ནི་རབ་ཏུ་གྲུབ་ཅེས་སོགས་ཕལ་ཆེ་བར་ཁྱིམ་ལོ་དབང་བཙན་པར་བཤད་དོ། ། གཉིས་པ་ལ། འཇིག་རྟེན་ལུགས་ཀྱི་དུས་བཞིའི་འཆད་ཚུལ་བསྟན་པ་དང༌། བསྟན་བཅོས་ལུགས་ཀྱི་དུས་གསུམ་འཆད་ཚུལ་ལོ། ། དང་པོ་ལ་དུས་བཞི་ངོས་བཟུང་བ་དང༌། སྤྱིར་དུས་བཞི་འབྱུང་བའི་རྒྱུ་མཚན་དང༌། གླིང་བཞིར་དུས་བཞི་ཇི་ལྟར་འབྱུང་བའི་ཚུལ་ལོ། །
དང་པོ་ནི། གསེར་འོད་དམ་པའི་མདོ་དང༌། སྨན་དཔྱད་ཀྱི་བསྟན་བཅོས་ལས། ཟླ་གསུམ་དབྱར་ཏེ་ཟླ་གསུམ་སྟོན་དུ་ཤེས། ། གསུམ་ནི་དགུན་ཏེ་གསུམ་ནི་དཔྱིད་ཡིན་ནོ། ། ཞེས་དབྱར་ཟླ་རྭ་བ་འབྲིང་པོ་ཐ་ཆུང་གསུམ་དེ་བཞིན་གཞན་ལ། གསུམ་གསུམ་དུ་སྦྱར་ཏེ་ལོ་གཅིག་ལ་ཟླ་བ་བཅུ་གཉིས་ཡོད་པར་བཤད་ཅིང༌། དེས་དུས་བཞི་རྫོགས་པར་བཤད་ལ། འདི་ཡང་འཇིག་རྟེན་པས་ཟླ་བ་རེ་ལ་ཞག་སུམ་ཅུ་རེ་ཡོད་པར་འདོད་པའི་དབང་དུ་བྱས་ཤིང༌། དེ་ཡང་རགས་པའི་དབང་དུ་བྱས་པ་ཡིན་གྱི།
ཞིབ་མོར་ཕྱེ་ན་ཉིན་ཞག་སུམ་བརྒྱ་དང་དྲུག་ཅུས་དུས་བཞི་མི་རྫོགས་ཏེ། དེ་རྫོགས་པ་ལ་ཉིན་ཞག་སུམ་བརྒྱ་དང་དྲུག་ཅུ་རེ་ལྔ་དགོས་པའི་ཕྱིར་རོ། ། གཉིས་པ་དུས་ཚིགས་བཞི་འབྱུང་བའི་རྒྱུ་མཚན་ལ་ཉི་མའི་བགྲོད་པའི་དབང་གིས་དུས་བཞི་འབྱུང་བའི་ཚུལ་དང༌། ཟླ་བའི་བགྲོད་པའི་དབང་གིས་དུས་བཞི་ལ་ཟླ་བ་བཅུ་གཉིས་སུ་འགྱུར་བའི་ཚུལ་ལོ། ། དང་པོ་ནི། ལོ་གཅིག་ལ་དབྱར་དགུན་སྟོན་དཔྱིད་ཀྱི་དུས་བཞི་འབྱུང་བའི་རྒྱུ་མཚན་ཅི་ཡིན་ཞེ་ན་ཉི་མ་ལྷོ་བྱང་གི་བགྲོད་པའི་དབང་གིས་དུས་བཞི་འབྱུང་བ་ཡིན་ཏེ། མཛོད་འགྲེལ་ལས། ཉི་མའི་འགྲོས་ཀྱི་བྱེ་བྲག་ལས། འདི་ནི་ཉིན་མོ་དང་མཚན་མོ་རིང་ཐུང་དུ་འགྱུར་ཏེ་ཞེས་དང༌། དུས་འཁོར་ལས་ཁྱིམ་གཅིག་ལ་ནི་ཉི་མ་གནས་པས་མཐའ་དག་དུས་ཀྱི་ཚོད་དང་ཟླ་བ་དང་ནི་ཕྱོགས་རྣམས་བྱེད་ཅེས་གསུངས་སོ། །
དེ་ཡང་ཉི་མ་ལྷོར་གནས་པའི་ཟླ་བ་དྲུག་ལ་དགུན་དཔྱིད་ཀྱི་དུས་དང༌། ཉི་མ་བྱང་དུ་གནས་པའི་ཟླ་བ་དྲུག་ལ་དབྱར་དང་སྟོན་དུ་བྱེད་པ་ཡིན་ནོ། ། འོ་ན་ཉི་མ་ལྷོ་བྱང་དུ་ཚད་ཇི་ཙམ་འགྲོ་བར་བྱེད་ཅེ་ན། མངོན་པ་ལྟར་ན། ཉི་མ་བྱང་བགྲོད་མཐར་ཐུག་པའི་ཚེ་གླིང་གི་དཀྱིལ་ན་རྒྱུ་ལ། དེ་ནས་ལྷོར་ལྡོག་ཅིང༌། ལྷོ་བགྲོད་མཐར་ཐུག་པའི་ཚེ། འཛམ་བུའི་གླིང་ལས་དཔག་ཚད་དྲུག་དང༌། བཅོ་བརྒྱད་ཆ་གཅིག་གིས་ཕྱི་རོལ་དུ་འགྲོ་བར་གདགས་པ་ལས་གསུངས་ཤིང༌། དུས་འཁོར་ལས་ཉི་མ་ལྷོར་བགྲོད་མཐར་ཐུག་པའི་ཚེ།
ལན་ཚྭའི་རྒྱ་མཚོ་ལས་འགོངས་ནས་མེའི་དཀྱིལ་འཁོར་གྱི་མཚམས་ཀྱི་དང་པོའི་བར་དུ་འགྲོ་ལ། དེ་ལས་ལོག་ནས་བྱང་བགྲོད་མཐར་ཐུག་པའི་ཚེ། ཀཻ་ལ་ཤའི་བར་དུ་འགྲོ་གསུངས་ལ། འདི་ཡང་ཉི་མའི་གདུང་བྱེད་དེར་ཐུག་པ་ལ་བྱེད་པར་འཆད་དོ། ། ཀཻ་ལ་ཤའི་རི་ནི་མུ་ཁྱུད་འཛིན་གྱི་རི་དང་དོན་གཅིག་གོ ། ལྷོ་བྱང་གི་བར་གྱི་ཐག་ལ་དཔག་ཚད་སྟོང་ཕྲག་བདུན་ཅུ་རྩ་ལྔ་ཡོད་པར་བཤད་དེ། འགྲེལ་ཆེན་ལས། མེ་ནས་གངས་ཅན་གྱི་བར་སྟོང་ཕྲག་བདུན་ཅུ་རྩ་ལྔ་ནི་ལྷོ་བགྲོད་ལས་བྱང་དུ་བགྲོད་པའི་ཕྱོགས་ཀྱི་ཆའོ། ། ཕྱོགས་ཀྱི་ཆ་དེ་ཟླ་བ་དྲུག་གི་རིམ་པ་བཞིན། བྱང་དུ་བགྲོད་པ་དང་ལྷོར་བགྲོད་པ་དག་ལ་བགྲོད་དོ། །
ཞེས་གསུངས་པས་སོ། ། ཉི་མ་རེ་ལ་ནམ་མཁའི་རྒྱ་ཁྱོན་ཇི་ཙམ་རེ་བྱང་དུ་བགྲོད་པར་ནུས་ཞེ་ན། དཔག་ཚད་བཞི་བརྒྱ་དང་བཅུ་དང༌། རྒྱང་གྲགས་རེ་ལྷག་ཙམ་རེ་ཉི་མ་རེ་རེ་བཞིན་འདོར་བར་ནུས་ཏེ། རྒྱུད་འགྲེལ་ལས། ཕྱེད་བཅས་མིག་ཀླུ་ཟླས་ཐོབ་ཉིན་དང་ཉིན་ལ་འདོར་ཞེས་གསུངས་པས། ལྷོ་བྱང་བགྲོད་པ་གཉིས་སྡོམས་པས་ཉིན་ཞག་སུམ་བརྒྱ་དང་དྲུག་ཅུ་རེ་ལྔ་ཚང་དགོས་ཏེ། རྒྱུད་འགྲེལ་ལས། དེ་ལྟར་བགྲོད་པ་གཉིས་ཀའི་ཉིན་ཞག་གི་གྲངས་ནི། དྲུག་ཅུ་རྩ་ལྔ་ལྷག་པའི་སུམ་བརྒྱར་འགྱུར་རོ། །
ཞེས་གསུངས་སོ། ། འོ་ན་བགྲོད་པ་གཉིས་ཀྱི་ཚེ་ཉི་མ་ལ་མཐོ་དམན་གྱི་ཁྱད་པར་ཡོད་དམ་ཞེ་ན། ཡོད་པར་བཤད་དེ། བྱང་བགྲོད་མཐར་ཐུག་པའི་ཚེ་དཔག་ཚད་སྟོང་ཕྲག་བཅུ་གཅིག་གིས་མཐོ་བར་རྒྱུ་ཞིང༌། ལྷོ་བགྲོད་མཐར་ཐུག་གི་ཚེ་དེས་དམའ་བར་རྒྱུ་ལ། ཉི་མ་རེ་རེ་ལ་དཔག་ཚད་དྲུག་ཅུ་དང་རྒྱང་གྲགས་གཉིས་ལྷག་རེ་མཐོ་དམན་དུ་འགྲོ་ཞིང་གྱེན་དུ་འགྲོ་བའི་ཚེ་བུལ་བ་དང༌། འཐུར་དུ་འགྲོ་བའི་ཚེ་མྱུར་བའི་རྒྱུ་མཚན་གྱིས་ཉི་མ་རིང་ཐུང་བྱེད་པར་བཤད་དོ། ། འོ་ན་ཉི་མའི་བགྲོད་པའི་དབང་གིས་དུས་བཞི་འཇོག་ན་རང་འགྲོས་རླུང་འགྲོས་གང་དབང་བཙན་པར་བྱེད་ཅེ་ན། གླིང་གཅིག་གི་དབྱར་དགུན་དུ་འཇོག་པ་ནི་རླུང་འགྲོས་དབང་བཙན་པ་ཡིན་ཏེ། ཉི་མ་ལྷོར་བགྲོད་པའི་ཚེ་དགུན།
བྱང་དུ་བགྲོད་པའི་ཚེ་དབྱར་དུ་འཇོག་པའི་ཕྱིར། གླིང་སོ་སོ་ལ་ལྟོས་ནས་རང་འགྲོས་དབང་བཙན་པ་ཡིན་ཏེ། འཛམ་བུའི་གླིང་དུ་དགུན་གྱི་སྒྲ་མི་སྙན་དུ་དབྱར་འབྱུང་བ་སོགས་ནི་ཉི་མའི་རང་འགྲོས་ཀྱི་དབང་ལས་བྱུང་བའི་ཕྱིར་རོ། ། དེ་ལྟར་ན་ཉི་མའི་རང་འགྲོ་གཡོན་བསྐོར་དུ་བྱས་ཏེ་ཁྱིམ་བཅུ་གཉིས་འཁོར་ནས། གླིང་བཞིར་བསྐོར་བ་གཅིག་བྱས་པ་ན། ས་དུམ་བུ་བཅུ་གཉིས་པོ་ཐམས་ཅད་དུ་དབྱར་དགུན་སྟོན་དཔྱིད་ཀྱི་དུས་བཞི་རྫོགས་པ་དང༌། ཁྱིམ་ལོ་གཅིག་གི་ཐ་སྙད་བྱེད་པ་ཡིན་ལ། དེ་ལ་ཚེས་ཞག་སུམ་བརྒྱ་དང་བདུན་ཅུ་དོན་གཅིག་དགོས་པ་ཡིན་ནོ། ། རྒྱུད་འགྲེལ་ལས། གཟའ་རྣམས་ནི་ཁྱིམ་ཞག་ལ་གཡས་མིན་གྱིས་རྒྱུའོ། །
ཁྱིམ་གྱི་འཁོར་ལོ་ནི་གཡས་བསྐོར་གྱིས་འཁོར་རོ་ཞེས་གསུང་ངོ༌། ། དེ་ཡང་གཟའ་ཐམས་ཅད་རང་གཡས་མིན་དུ་རྒྱུ་བའི་ཁྱབ་པའང་མེད་དེ། སྒྲ་གཅན་ནི་བསོད་ནམས་དང་ལྡན་པས་གཡས་བསྐོར་ཁོ་ནར་རྒྱུ་བར་ཡང་བཤད། དེ་དག་ནི་དུས་ཀྱི་འཁོར་ལོའི་དགོངས་པ་ཡིན་ལ། མངོན་པ་ལས་ཉི་མ་ལ་རླུང་འགྲོས་མ་གཏོགས་རང་འགྲོས་ཀྱི་བཤད་པ་མེད་ལ། ཟླ་བ་ལ་རང་འགྲོས་ཁས་ལེན་དགོས་པ་ནི། ཉི་མ་དང་ནི་ཉེ་བ་ལས། ། རང་གི་གྲིབ་མས་སྒྲིབ་པར་སྣང༌། ། ཞེས་པས་ཐོན་ནོ། ། ཡང་ན་ཉི་ཟླ་གཉིས་ཀྱི་འཕུལ་བྱེད་ཀྱི་རླུང་ལ་དྲག་ཞན་ཡོད་པར་ཁས་ལེན་དགོས་སོ། །
མདོར་ན་དབྱར་གྱི་དུས་སུ་ཉི་མའི་འོད་ཟེར་ཚ་བ་ཡིན་ཏེ། ཉི་མའི་འོད་ཟེར་གླིང་གི་དཀྱིལ་ནས་ཐད་ཀར་འབབ་པའི་ཕྱིར། ཉི་མ་རིང་བའང་ཡིན་ཏེ། ཉི་མ་གྱེན་དུ་རྒྱུ་བས་བུལ་བའི་ཕྱིར་དང༌། ཤར་ནུབ་ཀྱི་བགྲོད་ཐག་རིང་བའི་ཕྱིར། རྟགས་དང་པོ་ནི། དུས་འཁོར་གྱི་དགོངས་པ་དང༌། གཉིས་པ་ནི་མངོན་པའི་དགོངས་པ་སྟེ། འོག་ནས་ཀྱང་འཆད་དོ། ། དགུན་ནི་ཉི་མའི་འོད་ཟེར་དེ་ཙམ་དུ་ཚ་བར་མི་སྣང་སྟེ།
གླིང་གི་སྟེང་གི་ཐད་ཀ་ནས་མི་ཕོག་པར། ཟུར་ནས་ཕོག་པའི་ཕྱིར། ཉི་མ་ཐུང་བ་ཡིན་ཏེ། ཉི་མ་སྟེང་ནས་འོག་ཏུ་འབབ་པས་མྱུར་བ་དང༌། བགྲོད་ཐག་ཉེ་བར་མངོན་སུམ་གྱིས་གྲུབ་པའི་ཕྱིར། ཡང་ཉི་མའི་རླུང་འགྲོས་ཀྱིས་ཁྱིམ་བཅུ་གཉིས་འཁོར་བ་དང༌། གླིང་བར་བསྐོར་བ་གཅིག་བྱས་པ་ལ་ཉིན་ཞག་གཅིག་ཅེས་བྱ་ཞིང༌། དེ་ལ་ནི་ཡུད་ཙམ་སུམ་ཅུ་དང༌། དུས་ཀྱི་ཆུ་ཚོད་དྲུག་ཅུ་ཚང་དགོས་པ་ཡིན་ནོ། ། ཟླ་བས་རླུང་འགྲོས་ཀྱིས་གླིང་བཞིར་འཁོར་བ་ཉི་མ་བས་བུལ་བར་མངོན་སུམ་གྱིས་མཐོང་བས།
དེ་ལ་ཡུད་ཙམ་སོ་གཅིག་ཏུ་ཉེ་བ་གཅིག་དགོས་པ་རིགས་པས་གྲུབ་པ་ཡིན་ཞིང༌། ཟླ་བའི་རང་འགྲོས་ཀྱིས་ཉིན་ཞག་ཉི་ཤུ་རྩ་དགུ་ལྷག་ཙམ་ན་གླིང་བཞི་འཁོར་བར་མངོན་སུམ་གྱིས་གྲུབ་པ་ལྟར་ཁས་ལེན་དགོས་སོ། ། འོ་ན་ཉི་ཟླ་གཉིས་ཀྱི་རང་འགྲོས་ཀྱི་ནམ་མཁའི་རྒྱ་ཁྱོན་ཇི་ཙམ་དུ་ཉིན་རེ་བཞིན་དུ་བགྲོད་པར་ནུས་ཞེ་ན། དུས་འཁོར་ལས། ཉི་མ་ཟླུམ་པོར་བསྐོར་བའི་དཔག་ཚད་འབུམ་ཕྲག་དྲུག་ཡིན་པར་བཤད་པས། ཉི་མའི་རང་འགྲོས་ཀྱིས་ཉིན་རེ་བཞིན། དཔག་ཚད་འབུམ་ཕྲག་དྲུག་ལ་ཉིན་ཞག་གསུམ་བརྒྱ་དང་དྲུག་ཅུ་རེ་ལྔས་མཉེས་པའི་ཆ་རེ་བགྲོད་པར་ནུས་ལ། རླུང་འགྲོས་ཀྱིས་འཁྱོག་པོར་ཁྱེར་བའི་དབང་དུ་བྱས་ན། དེ་བས་ཀྱང་ཆེས་ལྷག་པར་གཅིག་བགྲོད་པར་ནུས་པར་ཁས་ལེན་དགོས་སོ། ། དེའི་རིགས་པས་ཟླ་བའི་རང་འགྲོས་ཀྱིས་ཉིན་རེ་བཞིན།
འབུམ་ཕྲག་དྲུག་ལ་ཉིན་ཞག་ཕྱེད་དང་སུམ་ཅུ་དགོས་པའི་ཆ་རེ་བགྲོད་པར་ནུས་སོ། ། གཉིས་པ་ཟླ་བའི་བགྲོད་པའི་དབང་གིས་ཟླ་བ་བཅུ་གཉིས་འགྲོ་བའི་ཚུལ་ལ། སྤྱིར་ཟླ་བའི་ཐ་སྙད་འཇོག་འཚམས་ལ་གཉིས་ཏེ། དོན་ལ་གནས་པ་དང༌། ཐ་སྙད་དུ་བཏགས་པའོ། ། དང་པོ་ནི། ཉིན་ཞག་སུམ་ཅུ་ངེས་པར་ཚང་དགོས་པར་བཤད་ཟིན་པ་ཡིན་ལ། གཉིས་པ་ནི། ཟླ་བའི་དཀྱིལ་འཁོར་འཕེལ་འགྲིབ་ཀྱི་ཆ་སུམ་ཅུ་རྫོགས་པ་ན་ཟླ་བ་གཅིག་གི་ཐ་སྙད་བྱེད་པ་སྟེ། འདི་ལའང་འདུལ་མངོན་ལྟར་ན།
ལོ་གཅིག་ལ་ཉིན་ཞག་སུམ་ཅུ་ཚང་བའི་ཟླ་བ་དྲུག་ཉིན་ཞག་ཉི་ཤུ་རྩ་དགུ་རེ་ལས་མེད་པའི་ཟླ་བ་དྲུག་སྟེ་བཅུ་གཉིས་བྱེད་ལ། དུས་འཁོར་ལྟར་ཉིན་ཞག་ཕྱེད་དང་སུམ་ཅུ་རེ་ལ་ཟླ་བའི་དཀྱིལ་འཁོར་གྱི་འཕེལ་འགྲིབ་ཀྱི་ཆ་སུམ་ཅུ་ཚང་བར་རྫོགས་པ་ཡིན་པས་ལོ་གཅིག་ལ་ཉིན་ཞག་ཕྱེད་དང་སུམ་ཅུ་རེ་ལ་ཟླ་བར་བྱས་པའི་ཟླ་བ་བཅུ་གཉིས་འབྱུང་ལ། དེ་ལ་དཀར་ཕྱོགས་དང་ནག་ཕྱོགས་ཉི་ཤུ་རྩ་བཞི་འབྱུང་ཞིང༌། དེ་ལ་ཉིན་ཞག་གི་དབང་དུ་བྱས་ན། སུམ་བརྒྱ་དང་ལྔ་བཅུ་ང་བཞི་འབྱུང་ངོ༌། ། དེ་ལྟར་ལུགས་དེ་གཉིས་ཀ་ལ་ཡང་ཟླ་བ་བཅུ་གཉིས་ཀྱི་རྣམ་གཞག་བྱེད་པ་ནི་ཟླ་བའི་རང་འགྲོས་ཉི་མའི་རང་འགྲོས་ལས་མགྱོགས་ཤིང༌། ཉི་མའི་རླུང་འགྲོས་ཟླ་བའི་རང་འགྲོས་ལས་ཆེས་མགྱོགས་པའི་རྒྱུ་མཚན་གྱིས་ཡིན་ཏེ། གནམ་སྟོང་གི་ཉིན་ཉི་ཟླ་གཉིས་བང་མཉམ་དུ་ཡོད་པ་ལ། ཚེས་གཅིག་གི་ཉིན་ཟླ་བའི་རང་འགྲོས་ཤར་ལ་ནུར་བས་ཉི་མའི་རླུང་འགྲོས་རྗེས་མ་ཟིན་པར་ཉི་མ་ནུབ་ཕྱོགས་སུ་འགྱངས་པས་ཟླ་བ་རང་གི་གྲིབ་མ་མ་ཕོག་པའི་དཀར་བའི་ཆ་ཤས་གཅིག་བྱུང་བས་ཟླ་བའི་དཀྱིལ་འཁོར་གྱི་ཆ་ཤས་གཅིག་ཚེ། དེ་བཞིན་དུ་ཚེས་གཉིས་ལ་སོགས་པ་ལ་ཟླ་བའི་རང་འགྲོས་མགྱོགས་པའི་སྟོབས་ཀྱིས་ཉི་མའི་རླུང་འགྲོས་ཀྱིས་རྗེས་མ་ཟིན་པས་ཉི་ཟླ་གཉིས་ཇེ་ཆེར་འགྱངས་པས་ཚེས་བཅོ་ལྔའི་ཉིན་ཉི་མའི་འོད་ཟེར་ཟླ་བའི་དཀྱིལ་འཁོར་ལ་མ་ཕོག་ཅིང༌།
དེའི་སྟོབས་ཀྱི་ཟླ་བ་ལ་ཉི་མས་སྒྲིབ་པའི་ཆ་མེད་པར་ཆ་ཤས་རྫོགས་པར་ཉ་གང་བ་འཇིག་རྟེན་དུ་སྣང་བ་ཡིན་ནོ། ། འདིའི་རིགས་ཅན་ཉིན་ཞག་བཅོ་ལྔ་ཚང་བའི་ངེས་པ་མེད་དོ། ། དེར་རྗེས་ཚེས་བཅུ་དྲུག་གི་ཉིན་ཟླ་བའི་རང་འགྲོས་ཀྱིས་ཉི་མའི་རླུང་འགྲོས་ཀྱི་མདུན་དུ་སླེབ་སྟེ། ཉི་མའི་འོད་ཟེར་ཤར་ཕྱོགས་ནས་ཟླ་བ་ལ་ཕོག་པས་ཟླ་བ་ལ་རང་གི་གྲིབ་པ་ཅུང་ཟད་གཅིག་བྱུང་སྟེ་དེས་དཀར་ཆ་གཅིག་འགྲིབ་པ་ཡིན་ལ། དེ་བཞིན་དུ་ཚེས་བཅུ་བདུན་ལ་ཆ་ཤས་གཅིག་འགྲིབ་པ་སོགས་སྦྱར་བར་བྱའོ། ། དེ་ནས་འཇིག་རྟེན་པས་ཉེར་དགུའི་ཐ་སྙད་བྱེད་པ་དེའི་ཉིན་ནམ་ལངས་ཁར་ཟླ་བའི་ཆ་ཤས་ཅུང་ཟད་གཅིག་སྣང་ལ། ཉི་མ་ནུབ་ཙམ་ན་ཟླ་བའི་རང་འགྲོས་ཉི་མའི་རླུང་བགྲོས་ཀྱི་སར་སླེབ་པས་དོན་དུ་ན་གནམ་སྟོང་ཡིན་ལ། འཇིག་རྟེན་པ་རྣམས་དེའི་ཕྱི་ཉིན་པར་གནམ་སྟོང་ཟེར་བས། འདིར་ཉིན་ཞག་གཅིག་གིས་ཕྱེད་དེ་ཟླ་བ་རེ་རེ་ཞིང་ཆད་པ་ཡིན་ཀྱང༌། འདི་འཇིག་རྟེན་པས་མ་བརྟགས་ན་ཇི་བཞིན་མི་རིག་པ་ལྟར་མངོན་པ་ལས་ཀྱང་ཟླ་བ་དྲུག་ལ་འདི་བཞིན་སྦྱར་ཞིང་དྲུག་ལ་མ་སྦྱར་ཞིང༌།
དུས་འཁོར་དུ་ཟླ་བ་བཅུ་གཉིས་པོ་ཐམས་ཅད་ལ་སྦྱར་བས། ཟླ་བ་བཅུ་གཉིས་པོ་ཐམས་ཅད་ལ་ཞག་མི་ཐུབ་ཕྱེད་རེ་འདོད་དགོས་པ་ཡིན་ནོ། ། དེ་ལྟར་མངོན་པའི་ལུགས་ཀྱི་དོན་གནས་ཚོད་ཀྱི་ཟླ་བ་བཅུ་གཉིས་ལ་ཉིན་ཞག་སུམ་བརྒྱ་དང་དྲུག་ཅུ་ཡོད་ཅིང༌། དེས་དུས་བཞི་རྫོགས་ལ། ཟླ་བའི་འཕེལ་འགྲིབ་ལ་བརྟགས་པའི་ཟླ་བ་བཅུ་གཉིས་ཀྱིས་ནི་དུས་བཞི་མི་རྫོགས་ཏེ། དེ་རྫོགས་པ་ལ་སླར་ཡང་ཉིན་ཞག་དྲུག་བསྣོན་དགོས་པས་སོ། ། དུས་འཁོར་གྱི་དགོངས་པས་ནི། དུས་བཞི་རྫོགས་པ་ལ་གནས་ཚོད་ཀྱི་ཟླ་བ་བཅུ་གཉིས་ཀྱི་སྟེང་དུའང་ཉིན་ཞག་ལྔ་བསྣན་དགོས་པ་ཡིན་ཏེ། དེ་རྫོགས་པ་ལ་ཉིན་ཞག་སུམ་བརྒྱ་དང་རེ་ལྔ་ཚང་དགོས་པའི་ཕྱིར་རོ། ། ཚེས་ལ་བརྟགས་པའི་ཟླ་བ་བཅུ་གཉིས་ཀྱི་སྟེང་དུ་ཉིན་ཞག་བཅུ་བསྣོན་དགོས་པ་ཡིན་ཏེ།
དེ་རྫོགས་པ་ལ་ཚེས་ཞག་སུམ་བརྒྱ་དང་དོན་གཅིག་ཚང་དགོས་པའི་ཕྱིར། དེ་ལྟར་བྱས་ན་ལུགས་གཉིས་ཀ་ལ་ལོ་གཅིག་འཁོར་བ་ལ་ཟླ་བ་བཅུ་གཉིས་ལས་ལྷག་པ་དགོས་པ་མིན་ལ། དུས་བཞི་རྫོགས་པ་དང༌། འབྲུག་གི་ལོ་ཞེས་པ་ལྟ་བུའི་ལོ་བདག་རེ་རྫོགས་པ་ལ་ཟླ་བ་བཅུ་གཉིས་དང་ཚེས་བཅུ་གཅིག་རེས་ལྷག་པ་རེ་དགོས་རྒྱུ་ཡིན་པ་ལ། ལོ་རེ་རེ་ཞིང་ལྷག་མ་མ་སྟོན་པར་བསགས་པས་ཟླ་བར་ལོངས་པ་ན་ཟླ་ཤོལ་བྱུང་བ་ཡིན་ནོ། ། མདོར་ན་དུས་བཞི་འབྱུང་བ་ཉི་མའི་བགྲོད་པ་ལ་རག ཟླ་བ་བཅུ་གཉིས་ཀྱི་རྣམ་གཞག་བྱེད་པ་ཟླ་བའི་བགྲོད་པ་ལ་རག་ལས་སོ། ། ཞེས་བློ་དང་ལྡན་པ་དག་གིས་ཤེས་པར་བྱ་དགོས་སོ། ། གསུམ་པ་གླིང་རྣམས་སུ་དུས་བཞི་ཇི་ལྟར་འབྱུང་བའི་ཚུལ་ལ། མངོན་པ་བ་རྣམས་ཇི་ལྟར་བཞེད་པའི་ཚུལ།
དུས་འཁོར་ལས་ཇི་ལྟར་གསུངས་པའི་ཚུལ་ལོ། ། དང་པོ་ལ། བཞེད་པའི་རྣམ་གྲངས་བཀོད་པ། རང་གི་ལུགས་སོ། ། དང་པོ་ནི། ཆོས་མངོན་པ་འཆད་པའི་སློབ་དཔོན་གླིང་བཞིར་དུས་བཞི་མཉམ་པོར་འདོད་པ་དག་ན་རེ། ནམ་ཕྱེད་ཉི་མ་ནུབ་པ་དང༌། ། ཉི་མ་ཕྱེད་དང་འཆར་དུས་གཅིག ། ཅེས་པ་གླིང་བཞིར་དུས་བཞི་མཉམ་དུ་འབྱུང་བར་བསྟན་པ་ཡིན་ཏེ། དུས་བཞི་འཆོལ་བར་འདོད་པ་ལ་དེ་མི་འགྲིག་ཅིང༌།
འགྲིག་པའི་སྐབས་གཅིག་ཀྱང་མེད་པའི་ཕྱིར་ཏེ། བྱང་བགྲོད་མཐར་ཐུག་པའི་དུས་ཀྱི་འཛམ་བུའི་གླིང་གི་ཕྱི་དྲོ་ཡུད་ཙམ་དགུ་ཡོད་པ་དེ་དང༌། བ་ལང་སྤྱོད་ཀྱི་སྟོན་ཉིན་མཚན་མཉམ་པའི་སྔ་དྲོ་ཡུད་ཙམ་ཕྱེད་དང་བརྒྱད་ཡོད་པ་དེ་མི་མཉམ་པ་ལ་སོགས་པའི་ཕྱིར་རོ། ། འོ་ན་དུས་བཞི་མཉམ་པོར་འདོད་པ་ལའང་མི་འགྲིག་ཅིང༌། གལ་ཏེ་འགྲིག་ན་དགུན་གྱི་དུས་ཉིན་ཞག་ཕྲུགས་གཅིག་ལ་ཡུད་ཙམ་ཉི་ཤུ་རྩ་བཞི་ལས་མེད་པ་དང༌། དབྱར་གྱི་དུས་སུ་ཉིན་ཞག་ཕྲུགས་གཅིག་ལ་ཡུད་ཙམ་སུམ་རྩ་དྲུག་ཡོད་པར་ཐལ་བའི་ཕྱིར་རོ། ། ཞེ་ན་སྐྱོན་མེད་དེ། དུས་ཐམས་ཅད་དུ་དེ་ལྟར་ཁས་མི་ལེན་གྱི། སྟོན་དཔྱིད་ཉིན་མཚན་མཉམ་པའི་དུས་དེར་ཉི་མ་ཕྱེད་དང་འཆར་དུས་གཅིག་པར་ཁས་ལེན་པའི་ཕྱིར་ཞེས་གསུངས་སོ། ། ཡང་གླིང་བཞིར་དུས་བཞི་འཆོལ་མར་འདོད་པའི་སློབ་དཔོན་ལ་ལ་དག་ན་རེ།
ལུགས་སྔ་མ་འདི་མི་འཐད་དེ་ཉི་མ་གླིང་བཞི་ཀར་བགྲོད་ཐག་རིང་ཞིང་བསྐོར་རྒྱ་ཆེ་བའི་ཚེ་ཉི་མ་ཐུང་ལ། ཉི་མས་གླིང་བཞི་བསྐོར་རྒྱ་ཆུང་ཞིང་བགྲོད་ཐག་ཉེ་བའི་ཚེ་ཉི་མ་རིང་བར་འདོད་པ་ནི་མངོན་སུམ་ལ་སྙོན་པར་འདོད་པའི་ཕྱིར་དང༌། ལྷོ་བགྲོད་དང་བྱང་བགྲོད་ཀྱི་ཚེ་འཕུལ་བྱེད་ཀྱི་རླུང་དྲག་ཞན་ཁྱད་པར་ཡོད་དོ། ། ཞེས་ཀྱང་འཆད་མི་ནུས་པའི་ཕྱིར། དེས་ན་གླིང་བཞིར་དུས་བཞི་འཆོལ་བ་ཡིན་ཏེ། འཛམ་བུའི་གླིང་དུ་དགུན་ལྷོ་བགྲོད་མཐར་ཐུག་དང༌། ཤར་དུ་སྟོན་ཉིན་མཚན་མཉམ་པ་དང༌། བྱང་སྒྲ་མི་སྙན་དུ་དབྱར་བྱང་བགྲོད་མཐར་ཐུག་དང༌། ནུབ་བ་ལང་སྤྱོད་དུ་དཔྱིད་ཉིན་མཚན་མཉམ་པ་དུས་བཞི་ཡིན་པའི་ཕྱིར། ལུགས་འདི་ལ་ཉི་མ་ཕྱེད་དང་འཆར་དུས་གཅིག་པ་མི་འགྲིག་པའི་སྐྱོན་མེད་དེ།
གླིང་འདིར་ལྷོ་བགྲོད་མཐར་ཐུག་པའི་སྔ་དྲོ་ཕྱི་དྲོ་ལ་ཡུད་ཙམ་དགུ་རེ་མཉམ། ཤར་གྱི་སྟོན་ཉིན་མཚན་མཉམ་པའི་དུས་ཀྱི་སྔ་དྲོ་ཡུད་ཙམ་དགུ། ཕྱི་དྲོ་ཡུད་ཙམ་དྲུག ནུབ་བ་ལང་སྤྱོད་ཀྱི་དཔྱིད་ཉིན་མཚན་མཉམ་པའི་སྔ་དྲོ་ཡུད་ཙམ་དྲུག ཕྱི་དྲོ་ཡུད་ཙམ་དགུ་ཡོད་པར་འདོད་དགོས་པའི་ཕྱིར། དེ་དགོས་པའི་རྒྱུ་མཚན་ཡང་དཔྱིད་ཀྱི་དུས་ཕྱི་དྲོ་རིང་བ་དང༌། སྟོན་གྱི་དུས་སྔ་དྲོ་རིང་བ་དང༌། དབྱར་དགུན་གཉིས་ཀྱི་སྔ་དྲོ་ཕྱི་དྲོ་ལ་རིང་ཐུང་མེད་པར་མངོན་སུམ་གྱིས་གྲུབ་པའི་ཕྱིར། སྒྲུབ་བྱེད་གཞན་ལ་རག་མ་ལས་སོ། ། འོ་ན་ཉི་མ་ཕྱེད་ཀྱི་ཐ་སྙད་འཁྲུལ་བར་འགྱུར་རོ་ཞེ་ན་སྐྱོན་མེད་དེ།
ཕྱི་མས་གླིང་གི་ཕྱེད་དྲང་པོར་སླེབ་པའི་ཚེ། ཉི་མ་ཕྱེད་ཀྱི་ཐ་སྙད་འདོགས་པའི་ཕྱིར། ཞེས་གསུངས་སོ། ། ཡང་དུས་བཞི་ཕྱེད་འཆོལ་དང༌། ཕྱེད་མཉམ་དུ་འདོད་པའི་སློབ་དཔོན་དབུས་པ་བློ་གསལ་དང༌། འཇམ་དབྱངས་སྒེག་པོ་ལ་སོགས་པ་ན་རེ། ལུགས་དང་པོ་མི་འཐད་པའི་ཚུལ་ནི་སྔ་མ་དང་འདྲ་ལ། སྟོན་དཔྱིད་ཀྱི་སྔ་དྲོ་དང་ཕྱི་དྲོ་ལ་རིང་ཐུང་དེ་ལྟར་འདོད་པའི་ཚུལ་བྱེད་པས། ཡང་མངོན་སུམ་དང་མི་འགྲིག་སྟེ། འདིར་དགུན་ཡིན་པའི་ཚེ་ནུབ་ཏུ་དཔྱིད།
ཤར་དུ་སྟོན་ཡིན་ན་དེ་ལྟར་འགྲིག་ཏུ་ཆུག་ཀྱང༌། འདིར་དགུན་ཡིན་པའི་ཚེ། ཤར་དུ་དཔྱིད་ཡིན་པ་ཁས་ལེན་དགོས་པའི་ཕྱིར་རོ། ། དེ་ལྟར་མ་ཡིན་པར་དུས་བཞི་གཡས་བསྐོར་དུ་འཁོར་ན་ཉི་མའི་རང་འགྲོས་ཀྱང་རླུང་འགྲོས་དང་མཐུན་པར་ཐལ་བའི་ཕྱིར་རོ། ། ཞེས་སྐྱོན་བརྗོད་ནས། རང་ལུགས་ལ། ལྷོ་བྱང་གཉིས་སུ་ལྷོ་བགྲོད་མཐར་ཐུག་མཉམ་དུ་འབྱུང་ལ། དེའི་ཚེ་ཤར་ནུབ་བྱང་བགྲོད་མཐར་ཐུག ལྷོ་བྱང་གཉིས་སུ་བྱང་བགྲོད་མཐར་ཐུག་མཉམ་དུ་འབྱུང་ལ། དེའི་ཚེ་ཤར་ནུབ་ཏུ་ལྷོ་བགྲོད་མཐར་ཐུག
ལྷོ་བྱང་གཉིས་སུ་དཔྱིད་ཀྱི་ཉིན་མཚན་མཉམ་པ་དང༌། ཤར་ནུབ་གཉིས་སུ་སྟོན་གྱི་ཉིན་མཚན་མཉམ་པ་རྣམས་དུས་གཅིག་ཏུ་འབྱུང་བས། དུས་དེར་ཉིན་མཚན་མཉམ་པ་གླིང་བཞི་ཀ་ཡོད་པ་དེའི་ཚེ། ནམ་ཕྱེད་ཉི་མ་ནུབ་པ་དང༌། ཉི་མ་ཕྱེད་དང་འཆར་དུས་གཅིག་པ་ཡིན་ནོ། ། དེའི་རྒྱུ་མཚན་ཡང༌། ཤར་ནུབ་གཉིས་སུ་ཉི་མ་རིང་བའི་རྒྱུ་མཚན་ལྷོ་བྱང་གཉིས་སུ་ལྷོ་བགྲོད་མཐར་ཐུག་པ་ལ་རག་ལས་པ་དང༌། ལྷོ་བྱང་གཉིས་སུ་ཉི་མ་རིང་བའི་རྒྱུ་མཚན་ཡང་ཤར་ནུབ་གཉིས་སུ་ལྷོ་བགྲོད་མཐར་ཐུག་པ་ལ་རག་ལས་པ་ཡིན་ཏེ། ཉི་མ་རིང་བའི་ཚེ་ཤར་ནུབ་ཏུ་རིང་བར་རྒྱུ་དགོས་པ་དང༌། ཉི་མ་ཐུང་བའི་ཚེ་ལྷོ་བྱང་དུ་རྒྱུ་བ་ཐུང་བའི་ཕྱིར་རོ། །
གཉིས་པ་རང་གང་གི་རྗེས་སུ་འབྲང་བའི་ལུགས་བརྗོད་པ་ནི། དེ་ལྟར་ལུགས་གསུམ་ལས་ལུགས་དང་པོ་མི་འཐད་དེ། གླིང་བཞི་ཀར་བྱང་བགྲོད་མཐར་ཐུག་པའི་ཚེ། ཉི་མས་ནམ་མཁའ་ལ་བགྲོད་པའི་ལམ་གྱི་རྒྱ་ཁྱོན་ཆུང་བར་ཁྱོད་ཀྱིས་ཁས་བླངས་ལ། དེ་ནི་མངོན་སུམ་གྱིས་འགལ་བའི་ཕྱིར་རོ། ། འཛམ་བུའི་གླིང་འདིར་བྱང་བགྲོད་མཐར་ཐུག་པའི་ཚེ་ཉི་མས་ནམ་མཁའ་ལ་བགྲོད་པའི་ལམ་གྱི་རྒྱ་ཁྱོན་ཆེ་བར་མངོན་སུམ་གྱིས་གྲུབ་ལ། དེ་ནི་གླིང་གཞན་ལའང་མཚུངས་དགོས་པའི་ཕྱིར། ལུགས་གཉིས་ལའང་སྤྱིར་ཚད་ལྡན་གྱིས་གཞུང་ལས་འབྱུང་མོད། ཁྱོད་ཀྱི་དུས་བཞི་གཡས་བསྐོར་དུ་ཁས་བླངས་པས་རྒྱུད་འགྲེལ་གྱི་དགོངས་པ་མ་ལོན་ཞིང༌། རྒྱུད་འགྲེལ་ལས་ལེགས་པར་བཤད་པ་བཞིན་ཁས་ལེན་ན་ཁྱེད་འདོད་པ་ལྟར་གྱི།
ནམ་ཕྱེད་ཉི་མ་ནུབ་པའི་རྣམ་གཞག་དང༌། དབྱར་གྱི་ཟླ་བ་གཉིས་པ་ཞེས་སོགས་ཀྱི་དགོངས་པ་དང་མི་འགྲིག་པ་ཡིན་ཏེ། ཤར་གླིང་གི་དཔྱིད་ཉིན་མཚན་མཉམ་པའི་དུས་ཀྱི་ཕྱི་དྲོ་ཡུད་ཙམ་དགུ་ཡོད་པར་ཁས་ལེན་པ་དང༌། འཛམ་བུའི་གླིང་དུ་ལྷོ་བགྲོད་མཐར་ཐུག་པའི་སྔ་དྲོ་ཡུད་ཙམ་དྲུག་འབྱུང་བ་དེ་མི་འགྲིག་པའི་ཕྱིར་དང༌། དགུན་གྱི་ཟླ་བ་བཞི་པ་དང༌། དབྱར་གྱི་ཟླ་བ་གཉིས་པ་ཉི་མ་ལོག་པ་རྒྱུད་འགྲེལ་ལས་མི་འབྱུང་བའི་ཕྱིར་ཏེ། གཞུའི་ཁྱིམ་གྱི་མཐར་དགུན་གྱི་ཉི་མ་ལྡོག་པར་གསུངས་ལ། དུས་དེར་དགུན་གྱི་བཞི་པ་དགུན་ཟླ་ཐ་ཆུང་དང་དཔྱིད་ར་གང་ལ་བྱེད་ཀྱང་མི་འགྲིག་པའི་ཕྱིར་དང༌། འཁྲིག་པའི་ཁྱིམ་གྱི་མཐར་དབྱར་ཉི་ལྡོག་པར་གསུངས་ལ། དེ་ལ་དབྱར་གྱི་ཟླ་བ་གཉིས་པ་དབྱར་ཟླ་ཐ་ཆུང་དང༌།
སྟོན་ར་གང་ལ་བྱེད་ཀྱང་མི་འབྱུང་བའི་ཕྱིར་ཏེ། རྒྱུད་འགྲེལ་ལས་དགུན་ར་དང༌། དབྱར་ར་ལ་ཉི་མ་ལྡོག་པར་གསུངས་སོ། ། དུས་འཁོར་ནས་གསུངས་པ་བཞིན་ཁས་ལེན་ནའང༌། ལྡོག་མི་ནུས་པའི་ཉེས་པ་འདི་ལྟར་མཐོང་སྟེ། འཛམ་བུའི་གླིང་གི་ལྷོ་བགྲོད་མཐར་ཐུག་པའི་ཉི་མ་འཆར་ས་དང༌། འཛམ་བུའི་གླིང་གི་བྱང་བགྲོད་མཐར་ཐུག་པའི་ཉི་མ་འཆར་ས་གཅིག་པར་འགྱུར་ཏེ། ཤར་ལུས་འཕགས་པོའི་སྟོན་དཔྱིད་ཉིན་མཚན་མཉམ་པའི་དུས་ཀྱི་ཉི་མ་ཕྱེད་ས་ཚོད་གཅིག་པའི་ཕྱིར། ཁྱབ་པ་ཁས་བླངས་ཏེ། ཉི་མ་ཕྱེད་དང་འཆར་དུས་གཅིག་པ་དང༌།
དུས་བཞི་འཆོལ་མར་ཁས་བླངས་པས་སོ། ། དེ་བཞིན་དུ་སྦྱར་ཏེ་འཛམ་བུའི་གླིང་དུ་བགྲོད་པ་མཐར་ཐུག་གཉིས་ཀྱི་ཉི་མ་ཕྱེད་པའི་ས་འཚམས་གཅིག་པར་འགྱུར་ཏེ། ཤར་གླིང་སྟོན་དཔྱིད་ཉིན་མཚན་མཉམ་པའི་དུས་ཀྱི་ཉི་མ་ནུབ་ས་གཅིག་པའི་ཕྱིར། ཡང་ནུབ་བ་ལང་སྤྱོད་ཀྱི་སྟོན་དཔྱིད་ཉིན་མཚན་མཉམ་པའི་དུས་ཀྱི་ཉི་མ་འཆར་ས་མི་གཅིག་པར་འགྱུར་ཏེ། འཛམ་བུའི་གླིང་གི་བགྲོད་པ་མཐར་ཐུག་པ་གཉིས་ཀྱི་ཉི་མ་འཆར་ས་མི་གཅིག་པའི་ཕྱིར། ཁྱབ་པ་ཁས་བླངས་སོ། ། ཞེས་པའི་ཉེས་པས་རྒྱ་ཆེར་གནོད་དོ། ། དེས་ན་ལུགས་གསུམ་པ་ཁས་བླངས་པར་བྱ་སྟེ། ཇི་སྐད་བཤད་པའི་ཉེས་པ་ཐམས་ཅད་ཕྱི་མ་འདི་ལ་མི་འཇུག་པའི་ཕྱིར་དང༌། ནམ་ཕྱེད་ཉི་མ་ནུབ་པ་དང༌། །
ཞེས་སོགས་གཞུང་གོང་འོག་གཉིས་དགོངས་པ་དང་ཤིན་ཏུ་འབྲེལ་བའི་ཕྱིར། ཇི་ལྟར་འབྲེལ་ཞེ་ན། འདི་ལྟར་རང་ལུགས་ཀྱི་གཞུང་དོན་འཆད་ཚུལ་དང༌། གཞན་གྱི་གཞུང་དོན་འཆད་ཚུལ་མི་འཐད་པར་སྟོན་པའོ། ། དང་པོ་ནི། ལོ་གཅིག་ལ་གླིང་བཞིར་ཉིན་མཚན་མཉམ་པའི་དུས་གཉིས་འབྱུང་སྟེ། འདི་ལྟར། ལྷོ་བྱང་གཉིས་སུ་དཔྱིད་ཀྱི་ཉིན་མཚན་མཉམ་པ་དང༌། ཤར་ནུབ་གཉིས་སུ་སྟོན་ཉིན་མཚན་མཉམ་པ་ཅིག་ཆར་འབྱུང༌། ལྷོ་བྱང་གཉིས་སུ་སྟོན་ཉིན་མཚན་མཉམ་པ་དང༌།
ཤར་ནུབ་གཉིས་སུ་དཔྱིད་ཀྱི་ཉིན་མཚན་མཉམ་པ་ཅིག་ཆར་འབྱུང་ལ། དུས་དེར་ནམ་ཕྱེད་ཉི་མ་ནུབ་པ་དང༌། ཉི་མ་ཕྱེད་དང་འཆར་དུས་གཅིག་པ་ཡིན་ཏེ། ཇི་སྐད་དུ་སའི་བསྟོད་འགྲེལ་ལས། གང་གི་ཚེ་ཉིན་མཚན་མཉམ་པ་དེའི་ཚེ། དེ་ལྟར་བགྲང་གི་གཞན་ནི་ཆ་ཡོད་པར་ལྟའོ། ། ཞེས་གསུངས་པ་ལྟར་རོ། ། དེ་ལྟར་ན་གཞུང་འདིས་ཉིན་མཚན་མཉམ་པའི་དུས་ངོས་བཟུང་ནས། ཉི་མ་ལྡོག་པའི་དུས་སམ། བགྲོད་པ་མཐར་ཐུག་པའི་དུས་གཉིས་ངོས་འཛིན་པ་ནི།
དབྱར་གྱི་ཟླ་བ་གཉིས་པ་ཡི། ཞེས་སོགས་ཏེ། དེའི་དོན་ནི། སྟོན་ཉིན་མཚན་མཉམ་པའི་དུས་དེ་ནས་བཟུང་སྟེ། ཟླ་བ་བཞི་པ་ལ་དགུན་གྱི་ཉི་མ་ལྡོག་པ་ཡིན་ཏེ། སྟོན་ཉིན་མཚན་མཉམ་པའི་དུས་ནས་ཟླ་བ་གསུམ་དང༌། ཚེས་ཞག་གསུམ་ནས་དགུན་ཉི་ལྡོག་པ་ཆོས་ལུགས་ཡིན་པའི་ཕྱིར། དཔྱིད་ཉིན་མཚན་མཉམ་པའི་དུས། དེ་ནས་བཟུང་བའི་དབྱར་ཟླ་ར་བ་དང་འབྲིང་པོ་ཐལ་ཞིང༌། དབྱར་གྱི་ཟླ་བ་གཉིས་པ་སྟེ་དབྱར་ཟླ་འབྲིང་པོའི་ཐ་མ་དབྱར་ཟླ་ཐ་ཆུང་གི་ཡར་ངོའི་ཚེས་བརྒྱད་ནས་དབྱར་གྱི་ཉི་མ་ལྡོག་པ་ཡིན་ཏེ།
དཔྱིད་ཉིན་མཚན་མཉམ་པའི་དུས་ནས་ཟླ་བ་གསུམ་དང་ཞག་གསུམ་ནས་དབྱར་ཉི་ལྡོག་པ་ཆོས་ལུགས་ཡིན་པའི་ཕྱིར། དགུན་གྱི་ཟླ་བ་བཞི་པ་དགུན་ཟླ་ཐ་ཆུང་དང༌། དབྱར་གྱི་ཟླ་བ་གཉིས་པ་ནི་དབྱར་ཟླ་འབྲིང་པོ་ཡིན་ལ། དེའི་ཐ་མ་དབྱར་ཟླ་ཐ་ཆུང་ལ་བྱེད་པར་རང་འགྲེལ་དང་གདགས་པ་ལས་གསུངས་པ་ལྟར་ཁས་ལེན་དགོས་ཀྱི། དབྱར་ཟླ་ཐ་ཆུང་ལ་དབྱར་གྱི་ཟླ་བ་གཉིས་པའི་ཐ་སྙད་བྱེད་པ་ནི་དུས་ཚིགས་ཀྱི་རྣམ་གཞག་གང་དང་ཡང་མི་མཐུན་ཞིང༌། ཐ་མ་ཡར་ངོ་ལ་བྱེད་པ་ནི་ཆེས་འཁྲུལ་ཏེ། ར་བ་དང༌། འབྲིང་པོ་ཐ་ཆུང་གསུམ་གྱི་རྣམ་གཞག་བྱེད་པ་ན་ངེས་པར་ཡར་ངོ་སྔོན་འགྲོ་དང༌། རིལ་ཚེས་ཀྱི་རྣམ་གཞག་བྱེད་དགོས་པའི་ཕྱིར། ཐ་ཆུང་གཉིས་ལ་ཉི་མ་ལྡོག་པར་བཤད་ཀྱང༌།
ཐ་ཆུང་གཉིས་པོ་ཟླ་བ་འདི་ཁོ་ན་ལ་བྱེད་ཀྱི་ངེས་པ་ནི་མེད་དེ། ལོ་གསུམ་གྱི་དབྱར་དགུན་གྱི་ཉི་མ་ལྡོག་པའི་དུས་ལ་ཟླ་བ་རེའི་བར་འགྱངས་བྱུང་བས་ལོ་གསུམ་གྱི་དབྱར་དགུན་གྱི་ཐ་ཆུང་གསུམ་ཀྱང་འཆོལ་བས་སོ། ། དེ་ལྟར་བཤད་ན་དགུན་ཟླ་ཐ་ཆུང་ཧོར་ཟླ་བཅུ་གཅིག་པ་མགོས་ཉ་བ་ལ་འབྱུང་བ་ཡང་སྲིད། ཧོར་ཟླ་བཅུ་གཉིས་པ་རྒྱལ་གྱིས་ཉ་བ་ལ་འབྱུང་བའང་སྲིད། དབྱར་ཟླ་ཐ་ཆུང་ཧོར་ཟླ་ལྔ་པ་སྣྲོན་གྱིས་ཉ་བ་ལ་བྱེད་པའང་སྲིད། ཧོར་ཟླ་དྲུག་པ་ཆུ་སྟོད་ཀྱིས་ཉ་བ་ལའང་བྱེད་དགོས་པའང་སྲིད་པ་ཡིན་ནོ། ། དགུན་གྱི་ཟླ་བ་ཞེས་པའང་སྔར་བཤད་པ་ལྟར་ཡིན་གྱིས། དུས་ཚིགས་ལ་གསུམ་དུ་བྱས་པའི་དགུན་ར་ནས་བགྲངས་པའི་དགུན་ཟླ་བཞི་པ་མ་ཡིན་ཏེ། དེ་ལྟར་ན་དགུན་ཟླ་ཐ་ཆུང་ལ་ཇི་ལྟར་འགྲིག འགྲེལ་པ་རྒྱལ་སྲས་ལས།
དགུན་གྱི་བཞི་པ་དཔྱིད་ཟླ་ར་བ་དང༌། ། དབྱར་གྱི་ཟླ་བ་གཉིས་པ་སྟོན་ར་ལ་བཤད་པ་ལྟར་ཁས་ལེན་ནོ་ཞེ་ན། རྒྱལ་སྲས་ལས་དེ་ལྟར་བཤད་མོད། དེ་ལྟར་བཤད་པ་དེ་ནི་གདགས་པ་དང་རང་འགྲེལ་དང༌། འདུས་བཟང་གིས་མཛད་པའི་འགྲེལ་པ་དང༌། ཕྱོགས་གླང་གིས་མཛད་པའི་འགྲེལ་པ་ཐམས་ཅད་དང་མི་མཐུན་ཞིང༌། མངོན་པ་བ་ལ་གྲགས་པའི་ལོ་མགོ་འཛིན་ཚུལ་གསུམ་པོ་གང་བྱས་ཀྱང་དཔྱིད་ར་དང་སྟོན་ར་ལ་ཉི་མ་ལྡོག་པ་མི་སྲིད་པའི་ཕྱིར་རོ། ། འདུལ་བ་ལས་དབྱར་གྱི་དུས་ནི་ཟླ་བ་གཅིག་གོ ། དེའི་འོག་མ་ནི་ཉི་མ་ཞག་གཅིག་གོ ། ཞེས་དགུན་དཔྱིད་དབྱར་གསུམ་པོ་ལ་ཟླ་བ་བཞི་བཞིར་ཕྱེ་ནས་དེའི་དབྱར་གྱི་ཟླ་བ་གཉིས་པ་ལ།
དབྱར་ཕྱི་མའི་ཁས་ལེན་འབྱུང་བར་བཤད་ཅིང༌། སྟོན་ཟླ་ར་བ་ལ། དབྱར་ཕྱི་མའི་ཁས་ལེན་གྱི་བཤད་པ་འདུལ་བའི་ཡི་གེ་གང་ནའང་མེད་པའི་ཕྱིར་དང༌། གལ་ཏེ་ལོ་དྲི་སོགས་ཀྱི་ཡི་གེ་ཁ་ཅིག་ནས་བར་འགྱུར་བ་ཡིན། ། ཉི་མ་དེ་ལ་སྐྱེས་པའི་མེ། ། ཚེ་རིང་བུ་མང་བུད་མེད་ལ། ། ཆགས་པ་ཆེ་ཞིང་ཟས་ལ་སྲེད། ། གཡུལ་དུ་ཐོག་མར་འགྲོ་ཞིང་རྒྱལ། ། བྲེ་ལ་དགེ་དང་ཞི་བ་ཡིན། ། ལས་རྣམས་དོན་དུ་གཉེར་བར་བྱ། །
ཉི་མ་དེ་ལ་ཆར་འབབ་པ། ། ལེགས་པར་འབབ་པར་བསྟན་པ་ཡིན། ། དབོ་ལ་ཁང་རྙིང་གསོ་བ་སོགས། ། ཞི་དང་རྒྱས་པའི་ལས་ཀུན་བཟང༌། ། དེ་ལ་སྐྱེས་པ་ཡིད་གཞུང་བརྟན། ། གྲགས་དང་ལྡན་ཞིང་གཟི་བརྗིད་ཆེ། ། ཉི་མ་དེ་ལ་ཆར་འབབ་ན། ། ཕུན་སུམ་ཚོགས་པར་ཤེས་པར་བྱ། ། མེ་བཞི་ལ་ནི་ལས་ཕྲན་ཀུན། ། བཟང་ཞིང་བྲམ་ཟེའི་ལས་ཀུན་བྱ། །
རྟ་དང་གླང་པོ་བཞོན་པ་དང༌། ། རྫིང་བུ་བྱ་དང་བསྐུས་ན་ཐོབ། ། མཁས་པས་ལས་ཆེན་སྤང་བར་བྱ། ། ཉི་མ་དེ་ལ་ཆར་འབབ་ན། ། མཆོག་ཏུ་གྲུབ་པར་འགྱུར་བ་ཡིན། ། དེ་ལ་སྐྱེས་པ་དཔའ་ཞིང་རྐུ། ། བློ་ལྡན་རིག་པ་ཐམས་ཅད་མཁས། ། ནད་མེད་རིང་དུ་འཚོ་བའོ། ། ནག་པ་ལ་ནི་གོས་བགོ་དང༌། ། རྒྱན་གདགས་དམག་ལ་ཆས་པ་བཟང༌། །
ནོར་གྱིས་ལས་དང་གྲོང་འཇུག་དང༌། ། གླུ་གར་རོལ་མོ་བྱ་བ་དང༌། ། དྲི་དང་སྤོས་ཀྱི་བྱུག་པ་དང༌། ། ལག་གིས་བཟོ་རྣམས་ཀུན་བཟང་ཞིང༌། ། ཉི་མ་དེ་ལ་ཆར་བབས་པས། ། ལས་རྣམས་སྣ་ཚོགས་འགྲུབ་པར་བསྟན། ། དེ་ལ་སྐྱེས་པ་ཡིད་གཞུང་མཁས། ། འདོད་ཆུང་ཚོལ་བའི་ངང་ཚུལ་ཅན། ། བློ་རྒོད་ཚེ་རིང་བསོད་ནམས་ཆེ། ། བུད་མེད་ལ་དགའ་སྐལ་བར་ལྡན། །
ས་རི་རྟ་བོ་བྱ་བ་དང༌། ། ཚོགས་ལ་སྟོན་མོ་སྦྱིན་པ་དང༌། ། ཁ་ཟས་ཕྲ་མོ་འགྱེད་པ་དང༌། ། གླུ་དང་རོལ་མོའི་ལས་རྣམས་འགྲུབ། ། བག་མ་གཏོང་ལེན་གཉེན་བྱ་དང༌། ། གནས་དང་འགྲོན་པོ་ལམ་བྱ་དང༌། ། ཁྱིམ་དུ་འཇུག་པ་ཀུན་བཟང་ངོ༌། ། ཉི་མ་དེ་ལ་ལ། དབྱར་གྱི་ཟླ་བ་གཉིས་པ་ཡི། ། ཞེས་སོགས་གསུངས་པ་ཡིན་ལ།
དེའི་རང་འགྲེལ་ལས། དབྱར་རྣམས་ཀྱི་ཟླ་བ་གཉིས་པ་དབྱར་ཟླ་ཐ་ཆུང་གི་ཡར་གྱི་ངོའི་ཚེས་དགུ་ནས་མཚན་མོ་རིང་ངོ་ཞེས་དགུན་ཟླ་ཐ་ཆུང་ཡར་གྱི་ངོའི་ཚེས་དགུ་ནས་སོ་ཞེས་གསུངས་པའི་ཕྱིར། ཉིན་མཚན་རིང་ཐུང་དུ་འགྱུར་བའི་ཚད་ཇི་ཙམ་ཞེ་ན། ཉིན་མཚན་རིང་བ་ཐང་གཅིག་གོ་ཞེས་ཏེ། ཉིན་ཞག་གཅིག་གི་དགུ་བརྒྱའི་ཆས་རིང་ཐུང་དུ་བྱེད་པ་སྟེ། དུས་འཁོར་བ་ལྟར་ན་དབུགས་འཇུག་གནས་འབྱུང་གསུམ་ལ་གཅིག་ཏུ་བྱས་པའི་དབུགས་ཉི་ཤུ་རྩ་བཞི་རེས་རིང་ཐུང་དུ་བྱས་པ་ཡིན་ཏེ། ཆུ་སྲང་བཞི་བཞིས་བྱེད་པར་བཤད་ཅིང༌། ཆུ་སྲང་རེ་རེ་ལ་དབུགས་དྲུག་དྲུག་ཡོད་པའི་ཕྱིར་རོ། ། གཉིས་པ་དུས་ཀྱི་འཁོར་ལོའི་དགོངས་པ་འཆད་པ་ནི། གླིང་བཅུ་གཉིས་དུས་བཞི་དང༌།
ཟླ་བ་བཅུ་གཉིས་གཡོན་བསྐོར་གྱི་ཚུལ་གྱིས་འབྱུང་བ་ཡིན་ཏེ། ཇི་སྐད་དུ། རྒྱུད་འགྲེལ་ལས། ལྷོའི་དུམ་བུ་འདིར་ལུག་ལ་ཉི་མ་གནས་པས། དཔྱིད་ཀྱི་དུས་སུ་ས་གའི་ཟླ་བ་བྱེད་དོ། ། མེ་ཟུར་གྱི་དུམ་བུ་གཉིས་པ་ལ་སྣྲོན་གྱི་ཟླ་བ་བྱེད་དོ། ། མེ་ཟུར་གྱི་དུམ་བུ་གསུམ་པ་ལ་ཆུ་སྟོད་ཀྱི་ཟླ་བ་བྱེད་དོ། ། ཤར་གྱི་དུམ་བུ་ལ་ལུས་འཕགས་པོར་གྲོ་ཞུན་གྱི་ཟླ་བ་བྱེད་དོ། ། ལྔ་པ་དབང་ལྡན་གྱི་ཕྱེད་ཀྱི་དུམ་བུར་ཁྲུམས་ཀྱི་ཟླ་བ་བྱེད་དོ། ། དབང་ལྡན་གྱི་དུམ་བུ་དྲུག་པར་ཐ་སྐར་གྱི་ཟླ་བ་བྱེད་དོ། །
རླུང་གི་དུམ་བུ་བརྒྱད་པར་མགོའི་ཟླ་བ་བྱེད་དོ། ། རླུང་ཟུར་གྱི་དུམ་བུ་དགུ་པར་རྒྱལ་གྱི་ཟླ་བ་བྱེད་དོ། ། ནུབ་ཏུ་དུམ་བུ་བཅུ་པར་མཆུའི་ཟླ་བ་བྱེད་དོ། ། བདེན་བྲལ་གྱི་ཟུར་གྱི་དུམ་བུ་བཅུ་གཅིག་པ་ལ་དབོའི་ཟླ་བ་བྱེད་དོ། ། བདེན་བྲལ་གྱི་དུམ་བུ་གཞན་ལ་ནག་པའི་ཟླ་བ་བྱེད་དོ། ། དེ་བཞིན་དུ་ཟླ་བ་གཉིས་ཀྱི་དུམ་བུ་གཉིས་སུ་དུས་སུ་འགྱུར་རོ། ། དུམ་བུ་སོ་སོར་དཀར་པོ་དང་ནག་པོའི་ཕྱོགས་ཀྱི་དབྱེ་བས་ཕྱོགས་གཉིས་སུ་འགྱུར་ཏེ། དེ་ལྟར་ན་དུས་དྲུག་དང་ཟླ་བ་བཅུ་གཉིས་དང་ཕྱོགས་ཉི་ཤུ་རྩ་བཞི་པོ་རྣམས་དུམ་བུ་བཅུ་གཉིས་ལ་འཁོར་ལོའི་རྣམ་པས་འཁོར་བར་ཤེས་པར་བྱའོ། ། ཞེས་གསུངས་ཤིང༌། གཡས་བསྐོར་དུ་དབྱུག་གུ་ལྔ་ལྔས་ཉི་མ་འཆར་བ་སྔ་བར་བཤད།
ཉི་མ་རི་རབ་ལ་ཐག་རིང་བའི་ཚེ་མགྱོགས་པ་དང༌། རི་རབ་ལ་ཐག་ཉེ་བའི་ཚེ་བུལ་བའི་རྒྱུ་མཚན་ཡང༌། སོ་བ་འཆག་པའི་བ་ལང་ཀ་བ་ལ་བརྟགས་པ་ན་ཐག་རིང་བ་དང་ཐུང་བའི་དཔེ་ཡང་གསུངས་སོ། ། ཞར་ལ་ཉི་མ་ལྡོག་པའི་ཚུལ་བརྗོད་པར་བྱ་སྟེ། ཉི་མ་ལྡོག་པའི་དོན་ལྷོ་བྱང་གི་བགྲོད་པ་གཉིས་མཐར་ཐུག་ནས་སླར་ཡང་ལྷོ་བྱང་གང་རུང་དུ་འཁོར་བ་སྟེ། དུས་འཁོར་གྱི་དགོངས་པ་ལ་གཞུའི་ཁྱིམ་མཐར་དགུན་གྱི་ཉི་མ་ལྡོག འཁྲིག་པའི་ཁྱིམ་མཐར་དབྱར་གྱི་ཉི་མ་ལྡོག བུ་མོའི་ཁྱིམ་མཐར་སྟོན་གྱི་ཉིན་མཚན་མཉམ། ཉའི་ཁྱིམ་མཐར་དཔྱིད་ཀྱི་ཉིན་མཚན་མཉམ་ཞེས་བཞེད་ལ། མངོན་པར་དབྱར་དགུན་གྱི་ཐ་ཆུང་གཉིས་ལ་ཉི་མ་ལྡོག་པ་དང༌།
སྟོན་དཔྱིད་ཀྱི་ཐ་ཆུང་གཉིས་ལ་ཉིན་མཚན་མཉམ་པར་བཤད་པ་ཡིན་ལ། དེ་ལྟར་བཤད་ཀྱང་སྟོན་ཟླ་ཐ་ཆུང་མཐའ་གཅིག་ཏུ་གང་ལ་བྱེད་ཀྱི་ངེས་པ་མེད་དེ། དེ་ཡང་ཧོར་ཟླ་བརྒྱད་པའི་ཚེས་བརྒྱད་ནས་ཧོར་ཟླ་དགུ་པའི་ཚེས་བརྒྱད་ཀྱི་བར་གང་རུང་གཅིག་ལ་སྟོན་ཉིན་མཚན་མཉམ་པ་དེ་བྱུང་ལ། དེ་གང་ལས་བྱུང་བའི་ཟླ་བ་དེ་ལ་སྟོན་ཟླ་ཐ་ཆུང་ཞེས་བྱ་ཞིང༌། དེ་ནས་རྩིས་པའི་ཚེས་ཀྱི་ཟླ་བ་གསུམ་དང་ཚེས་ཞག་གསུམ་ན་དགུན་ཉི་ལྡོག དེ་ནས་ཚེས་ཟླ་དང་ཚེས་ཞག་གསུམ་ན་དཔྱིད་ཉིན་མཚན་མཉམ། དེ་ནས་ཚེས་ཟླ་གསུམ་དང་ཚེས་ཞག་གསུམ་ན་དབྱར་གྱི་ཉི་མ་ལྡོག དེའི་ཉིན་ནས་ཚེས་ཟླ་གསུམ་དང་ཚེས་ཞག་གསུམ་ན་སྟོན་གྱི་ཉིན་མཚན་མཉམ། དེ་བཞིན་དུ་འཁོར་མོར་སྦྱར་བས་ལོ་གསུམ་ན་ཉི་མ་ལྡོག་མཚམས་དང་ཉིན་མཚན་མཉམ་པའི་དུས་ཐམས་ཅད་ལ་ཚེས་གཅིག་གི་སྔ་ཕྱིའི་ཁྱད་པར་ཞུགས་པ་ལ་མངོན་སུམ་གྱིས་གྲུབ་ཅིང༌། བྱེད་རྩིས་ལའང་དེ་ལྟར་འབྱུང་བས་སོ། །
དེའི་ཕྱིར་ལོ་གསུམ་ལ་ཧོར་ཟླ་བཅུ་གཅིག་པའི་ཚེས་བརྒྱད་ནས། བཅུ་གཉིས་པའི་ཚེས་བརྒྱད་ཀྱི་བར་གང་རུང་ལ་དགུན་ཉི་ལྡོག ཧོར་ཟླ་གཉིས་པའི་ཚེས་བརྒྱད་ནས་གསུམ་པའི་ཚེས་བརྒྱད་ཀྱི་བར་གང་རུང་ལ་དཔྱིད་ཀྱི་ཉིན་མཚན་མཉམ། ཧོར་ཟླ་ལྔ་པའི་ཚེས་བརྒྱད་ནས་དྲུག་པའི་ཚེས་བརྒྱད་ཀྱི་བར་གང་རུང་ལ་དབྱར་གྱི་ཉི་མ་ལྡོག་ལ། དེ་རྗེས་ཟླ་འཐེབ་གཅིག་བྱུང་བས་ཡང་སྔར་གྱི་ཟླ་འཚམས་སྔ་མ་དེར་སླེབ་པ་ཡིན་ནོ། ། འཇིག་རྟེན་པ་རྣམས། ཉི་མ་བརྒྱད་གསུམ་དག་ལ་ལྡོག ། སྔ་འགྱུར་དག་གིས་ཤེས་པར་བྱ། ། ཞེས་ཟེར་ཞིང༌། དེ་ཉིད་བྱེད་རྩིས་དང་ཡང་མཐུན་པ་ཡིན་ནོ། །
སྨན་གྱི་རྒྱུད་ཕྱི་མ་ལས། དགུན་ཉི་གང་ལྡོག་དགུན་ཟླ་འབྲིང་པོར་བཞག་ཅིང༌། དབྱར་ཉི་གང་ལྡོག་དབྱར་ཟླ་འབྲིང་པོར་རྩིས་པ་ཡིན་པར་བཤད་དོ། ། གཉིས་པ་བསྟན་བཅོས་ལུགས་ཀྱི་དུས་གསུམ་བཤད་པ་ལ། དངོས་དང༌། དེ་ལས་ཟླ་བ་བཅུ་གཉིས་བྱེད་པའི་ཚུལ་ལོ། ། དང་པོ་ལ། སྤྱིར་ལུགས་གཉིས་ཀྱི་དུས་ཚིགས་ཀྱི་འཇོག་ཚུལ་མི་འདྲ་བའི་རྒྱུ་མཚན་ནི། འཇིག་རྟེན་པ་རྣམས་དབྱར་དགུན་སྟོན་དཔྱིད་བཞི་ལ་རབ་འབྲིང་པོ་ཐ་ཆུང་གསུམ་གསུམ་དུ་ཕྱེ་ནས་དུས་ཚིགས་བཞིར་འཇོག་པ་དང༌། ཡང་དགུན་ལ་སྟོད་སྨད་གཉིས་དང༌།
དཔྱིད་སོ་ཁ་དབྱར་དང་སྟོན་དྲུག་ཏུ་ཕྱེ་ནས་ཁས་ལེན་པ་ཡིན་ཞིང༌། དེ་ཉིད་གསུང་རབ་ཏུའང་ཁས་ལེན་པ་ཡིན་ཏེ། ཇི་སྐད་དུ། གསེར་འོད་དམ་པ་ལས། ཟླ་གསུམ་དབྱར་ཏེ་ཟླ་གསུམ་སྟོན་དུ་ཤེས། ། གསུམ་ནི་དགུན་ཏེ་གསུམ་ནི་དཔྱིད་ཡིན་ནོ། ། ཟླ་བའི་གོ་རིམ་འདི་སྟེ་དུས་ནི་དྲུག ། ཅེས་གསུངས་པ་ལྟར་རོ། ། བསྟན་བཅོས་ལ། གཙོ་བོར་དུས་ཚིགས་གསུམ་དུ་བཤད་ནས་གསུམ་པོ་དེ་ཉིད་ལ་དགོས་པའི་དབང་གིས་རེས་འགའ་གསུམ་རང་རྐང་དུ་བཞག་ནས་བཤད་པ་དང༌།
རེས་འགའ་གསུམ་པོ་ལ་དྲུག་ཏུ་ཕྱེ་བ་དང༌། རེས་འགའ་གསུམ་པོ་ལྔར་ཕྱེ་བ་ནས་བཤད་པ་ཡིན་ཏེ། ཇི་སྐད་དུ། རྒྱལ་པོ་སྲས་ལས། གསུང་རབ་ལས་ནི་དུས་གསུམ་ཁོ་ན་ཡིན་ཏེ། འཇིག་རྟེན་པ་ལྟར་དྲུག་ནི་མ་ཡིན་ཏེ། དགུན་སྟོད་ནི་གྲང་བར་འདྲ་བའི་ཕྱིར་དགུན་དུ་བཤད་དོ། ། སོ་ཁ་ནི་ཚ་བར་འདྲ་བའི་ཕྱིར་དཔྱིད་དུ་བཤད་དོ། ། སྟོན་ནི་ཆར་འབབ་པའི་ཕྱིར་དབྱར་དུ་བཤད་དོ། ། དེ་ལྟར་ན་དགུན་དང་དཔྱིད་དབྱར་དག་ཡིན་ནོ། །
ཞེས་གསུངས་སོ། ། དེ་ཡང་ལོ་གཅིག་ལ་དུས་གསུམ་དུ་བསྡུ་བ་དང༌། དེ་ལས་ལྔར་ཕྱེ་བ་ནི་གསུང་རབས་ཁོ་ན་ལ་གྲགས་ཀྱི་འཇིག་རྟེན་ལ་མ་གྲགས་པའི་བསྟན་བཅོས་ལུགས་ཞེས་བྱ་ལ་དུས་བཞི་དང་དྲུག་ནི་གསུང་རབས་ལས་ཀྱང་ཁས་ལེན་མོད། འཇིག་རྟེན་གྲགས་པ་ལྟར་ཁས་ལེན་པས་འཇིག་རྟེན་གྱི་ལུགས་ཞེས་བྱ་བར་བཏགས་སོ། ། དུས་གསུམ་ལ་དྲུག་ཏུ་འབྱེད་ཅིང་དྲུག་པོ་གསུམ་དུ་བསྡུས་པ་འདི་ན་མངོན་འདུལ་དུས་འཁོར་གསུམ་ཀ་ནས་གསུངས་པ་ཡིན་ཏེ། ཇི་སྐད་དུ། མཛོད་འགྲེལ་ལས། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང༌། ། ཟླ་བ་ཕྱེད་ནི་ལུས་པ་ན། །
མཁས་པས་ཞག་མི་ཐུབ་པ་དོར། ། ཞེས་དང༌། འདུལ་བའི་མདོ་ལས། ཉིན་ཞག་གཅིག་གིས་མི་ཆོག་པར་བྱའོ། ། དུས་ཚིགས་རྣམས་ཀྱི་ཟླ་བ་ཕྱེད་ལུས་པ་ཉིད་ལའོ། ། ཞེས་དང༌། དུས་འཁོར་འགྲེལ་ཆེན་ལས། ཁྱིམ་གང་ཡང་རུང་བ་གཅིག་ལ་ཉི་མ་གནས་པས་དུམ་བུ་བཅུ་གཉིས་སུ་དུས་དྲུག་དང་ཟླ་བ་བཅུ་གཉིས་དང༌། ཕྱོགས་ཉི་ཤུ་རྩ་བཞིར་བྱེད་དེ། ཁྱིམ་གྱི་འཁོར་ལོ་འཁོར་བའི་དབང་གིས་སོ། །
ཞེས་གསུངས་སོ། ། མདོར་ན་གསུང་རབས་ལས་དུས་ཚིགས་ཀྱི་འཇོག་འཚམས་མི་འདྲ་བ་བཞི་འབྱུང་བ་ལས། གཉིས་ནི་བསྟན་བཅོས་ཁོ་ན་ལ་གྲགས་ཤིང༌། གཉིས་ནི་འཇིག་རྟེན་གྲགས་པ་དང་ཐུན་མོང་བ་ཡིན་ནོ། ། གཉིས་པ་དེ་ལ་ཟླ་བ་བཅུ་གཉིས་སུ་འཇོག་པའི་ཚུལ་ནི། འཇིག་རྟེན་པ་ལྟར་ན་དགུན་ཟླ་ར་བ་ལ་སོགས་པ་བཅུ་གཉིས་སུ་བྱེད་ཅིང་ཡར་ངོ་སྔོན་དུ་འགྲོ་བ་ཡིན་ཏེ། ཇི་སྐད་དུ། དབྱར་གནས་པར་ཁས་བླང་བར་བྱའོ། ། ཚེས་བཅུ་དྲུག་ལའོ། ། དབྱར་ཟླ་འབྲིང་པོའོ། །
ཞེས་སོགས་རྒྱ་ཆེར་གསུངས་པ་དང༌། འཇིག་རྟེན་ན་ཚེས་བཅོ་ལྔ་དང་ཉི་ཤུ་ལ་སོགས་པར་གྲགས་པའི་ཕྱིར་རོ། ། ཉི་མའི་སྙིང་པོ་ལས་དཔྱིད་ར་འབྲིང་ཐ་ཆུང་གསུམ་ལ་མར་ངོ་སྔོན་འགྲོ་ཡང་བཤད་ཅིང༌། ཡང་འདུལ་བའི་ཆོས་བསྐོར་ནས་ར་འབྲིང་ཐ་ཆུང་གི་རྣམ་གཞག་བྱེད་པ་ནའང་མར་ངོ་སྔོན་དུ་འགྲོ་བ་གཅིག་ཀྱང་བཤད་པ་ཡོད་དེ། དགེ་ཚུལ་གྱི་ལོ་དྲི་བ་ལས། དབྱར་ཐུང་ངུའི་དུས་ཉིན་ཞག་གཅིག་པོ་དེ་གང་ཞེ་ན། སྟོན་ཟླ་ར་བའི་ཚེས་གཅིག་གི་ཉིན་ཞག་གཅིག་གོ་ཞེས་གསུངས་ལ། འདིར་ཡང་ལུགས་གཉིས་བསྲེས་པའི་དབང་དུ་བྱས་ཀྱི། ར་འབྲིང་སོགས་ཀྱི་འཇོག་འཚམས་རང་རྐང་པ་མིན་ནོ། ། ཡང་མདོ་རྩ་བར་ཡང་ངོ་སྔོན་འགྲོ་བཤད་པ་དང༌།
ཕྲན་ཚེགས་འགྲེལ་པར་དབྱར་ཟླ་ཐ་ཆུང་གི་ཚེས་བཅུ་དྲུག་ནི་དབྱར་ཐུང་ངུའི་དུས་ཡིན་ནོ་ཞེས་སོགས་ནི་ར་བ་འབྲིང་གསུམ་གྱི་འཇོག་འཚམས་རང་རྐང་ལ་ཡིན་ལ། འདི་ཉིད་དབང་བཙན་པར་བྱེད་དགོས་སོ། ། འོ་ན་ར་འབྲིང་ཐུང་རྣམས་ཀྱི་ཉ་སྐར་ལ་སྐར་མ་གང་འཆར་ཞེ་ན། མདོ་སྡེ་ཉི་མའི་སྙིང་པོ་ལས། ཉ་སྐར་ལ་སྐར་མ་མགོ་འཆར་བའི་ཟླ་བ་ལ་དགུན་ཟླ་ར་བ་ཞེས་བྱ་བ་ནས། ཉ་སྐར་ལ་སྐར་མ་སྨིན་དྲུག་འཆར་བའི་ཟླ་བ་ལ་སྟོན་ཟླ་ཐ་ཆུང་ཞེས་འཇིག་རྟེན་ན་གྲགས་སོ་ཞེས་གསུངས་པའང་དཔེར་བརྗོད་ཡིན་གྱི་དུས་ཐམས་ཅད་དུ་དེའི་ངེས་པ་མེད་ལ། སྟོན་ཉིན་མཚན་མཉམ་པའི་ཟླ་བ་དེའི་ཉ་སྐར་ལ་གང་བྱུང་བ་དེ་སྟོན་ཟླ་ཐ་ཆུང་གི་ཉ་སྐར་ཡིན་དགོས་པ་ནས་དགུན་ཉི་གང་ཟློག་པའི་ཟླ་བ་དེའི་ཉ་སྐར་ལ་གང་བྱུང་བ་དེ་དགུན་ཟླའི་ཉ་སྐར་ལ་བྱེད་དགོས་ཤིང་ཡར་ངོ་སྔོན་དུ་འགྲོ་བར་བྱེད་དགོས་སོ། ། རྒྱལ་སྲས་ལས། སངས་རྒྱས་པ་རྣམས་ཀྱི་དུས་ཀྱི་དང་པོ་ནི་དགུན་ནོ། ། གཉིས་པ་ནི་དཔྱིད་དོ། །
གསུམ་པ་ནི་དབྱར་རོ། ། ཞེས་གསུངས། འདི་ཡང་འཇིག་རྟེན་གྱི་ལུགས་ཡིན་ཞིང༌། བསྟན་བཅོས་ལས་ནི་སངས་རྒྱས་པ་ཐམས་ཅད་ཀྱི་དུས་ཀྱི་དང་པོ་དགུན་ཡིན་པའི་ངེས་པ་མེད་པར་འོག་ནས་འཆད་དོ། ། ལུགས་གཉིས་པ་བསྟན་བཅོས་ལས་ནི། སྨལ་པོ་རྒྱལ་དང་མཆུ་ཉ་དགུན། ། དབོ་དང་ནག་པ་ས་ག་དཔྱིད། ། སྣྲོན་དང་ཆུ་སྟོད་གྲོ་བཞིན་དབྱར། ། ཁྲུམས་སྟོད་ཐ་སྐར་སྨིན་དྲུག་སྟོན། ། ཞེས་པ་ལྟར།
ཉ་སྐར་གྱི་དབྱེ་བས་ཟླ་བའི་གྲངས་འཛིན་ཞིང་མར་ངོ་སྔོན་འགྲོ་ཁོ་ནར་ངེས་པ་ཡིན་ཏེ། ཇི་སྐད་དུ། བསྟན་བཅོས་ལས་ནི་མར་ངོ་སྔོན་དུ་འགྲོ་བ་སྟེ། འཇིག་རྟེན་པ་རྣམས་ཀྱི་ལྟར་ཡར་ངོ་སྔོན་དུ་འགྲོ་བ་ནི་མ་ཡིན་ནོ། ། ཞེས་རྒྱལ་སྲས་ལས་གསུངས་སོ། ། འོན་ཀྱང་དུས་འཁོར་ལས་ནི་ནག་པའི་ཟླ་བ་སོགས་ལ་ཡར་ངོ་སྔོན་དུ་འགྲོ་བའང་བཤད་པ་ཡོད་དོ། ། ཇི་སྐད་དུ། ནག་པ་ལ་སོགས་འདས་པ་རྣམས་བསྲེས་ཞེས་པ་རིལ་ཚེས་ཀྱི་དབང་དུ་བྱས་ནས་བསྲེ་དགོས་པའི་ཕྱིར་རོ། ། ལུགས་འདི་ལྟར་ན། ནག་པའི་ཟླ་བ་དང་དཔྱིད་འབྲིང་དོན་གཅིག་པ་དང༌།
ས་གའི་ཟླ་བ་དང༌། དཔྱིད་ཐུང་དོན་གཅིག་པའི་སྐབས་སྲིད་པར་ཁས་ལེན་ཀྱང༌། མངོན་འདུལ་གྱི་ཉ་སྐར་གྱི་མིང་ཅན་གྱི་ཟླ་བའི་འཇོག་འཚམས་མར་ངོ་སྔོན་འགྲོ་ཁོ་ནར་ངེས་སོ། ། གཉིས་པ་ལོ་མགོ་ག་ནས་འཛིན་རྣམ་གྲངས་དང་བཅས་པ་ལ། བཤད་པའི་རྣམ་གྲངས་བཀོད་པ་དང༌། རང་ལུགས་ངོས་བཟུང་བའོ། ། དང་པོ་ལ་སྤྱིར་གསུང་རབ་ལས་བཤད་པའི་རྣམ་གྲངས་དང༌། སྔོན་གྱི་སློབ་དཔོན་རྣམས་ཀྱིས་ཇི་ལྟར་བཞེད་པའི་ཚུལ་ལོ། ། དང་པོ་ནི་དུས་འཁོར་ལས། དཔྱིད་འབྲིང་ནག་པས་ཉ་བའི་ཚེས་གཅིག་ནས་ལོ་མགོ་ངོས་འཛིན་པ་ཡིན་ཏེ།
ཇི་སྐད་དུ། ནག་པ་ལ་སོགས་འདས་པ་རྣམས་བསྲེས་ཞེས་བཤད་པའི་ཕྱིར། དེ་ལ་དེར་འཇོག་པའི་རྒྱུ་མཚན་ཡང༌། ནག་པའི་ཉ་ལ་དུས་ཀྱི་འཁོར་ལོའི་རྒྱུད་ཀྱི་རྒྱལ་པོ་གསུངས་པའི་རྒྱུ་མཚན་གྱིས་ཡིན་པར་བྱེད་དོ། ། རྒྱ་རྩིས་གསར་པ་དཔྱིད་ར་སྟག་གི་ཟླ་བ་སྐར་མ་རྒྱལ་གྱིས་ཉ་བའི་ཟླ་བ་ནས་ལོ་མགོ་ངོས་འཛིན་ཅིང༌། དེའི་རྒྱུ་མཚན་རྗེ་བཙུན་འཇམ་དབྱངས་ཀྱིས་རྩིས་གསུངས་པའི་དུས་ཀྱི་དང་པོ་དེ་ཡིན་པ་ལ་ཐུག་པར་བཞེད་དོ། ། གསེར་འོད་དམ་པ་ལས། དབྱར་ནས་དུས་ཀྱི་དང་པོ་ངོས་འཛིན་པར་བཤད། སོ་སོ་ཐར་པའི་མདོ་ནས། དུས་བརྗོད་པའི་དང་པོར་སོ་ཁ་རྣམས་ཀྱི་ཟླ་བ་འདས་པ་དང༌།
ལྷག་མ་ཇི་ཙམ་པ་ཙམ་ཞེས་སོ་ཁས་དུས་ཀྱི་དང་པོ་ངོས་འཛིན་པར་བཤད། འདུལ་བར་དུས་སྒོ་བའི་ཐད་དུ་དུས་ཀྱི་དང་པོ་དགུན་ཡིན་པ་དང༌། དེ་ཡང་སྟོན་ཟླ་ཐ་ཆུང་གི་ཚེས་བཅུ་དྲུག་ནས་འཛིན་པར་འགྲེལ་པ་ལས་བཤད་ཅིང༌། མངོན་པའི་གཞུང་འགྲེལ་ཕལ་ཆེ་བ་ནས་ཀྱང་དགུན་དུས་དང་པོར་བཤད་ཅིང༌། ཡང་འཇིག་རྟེན་པ་ལྟར་ན། དགུན་ཟླ་ར་བའི་ཚེས་གཅིག་ནས་དང༌། བསྟན་བཅོས་པ་ལྟར་ན། སྟོན་ཟླ་ཐ་ཆུང་གི་ཚེས་བཅུ་དྲུག་ནས་དགུན་གྱི་ཐོག་མ་འཛིན་པར་བྱེད་པ་དང༌། མདོ་སྡེ་ཉི་མའི་སྙིང་པོར་སྟོན་ཟླ་ཐ་ཆུང་ལ་མར་ངོ་སྔོན་འགྲོར་བྱས་པའི་མར་ངོའི་ཚེས་བཅུ་གཅིག་ནས་ལོ་མགོ་འཛིན་པ་དང༌། ཧོར་གྱི་ཁྲིམས་ལུགས་ཀྱི་སྐར་མ་མཆུས་ཉ་བའི་ཡར་ཚེས་གཅིག་ནས་ལོ་མགོ་འཛིན་པར་བྱེད་དོ། །
གཉིས་པ་སློབ་དཔོན་རྣམས་ཀྱིས་བཞེད་ཚུལ་ལ། དངོས་དང༌། དེ་ལ་དཀའ་གནས་ཇི་ལྟར་བྱུང་བའི་ཚུལ་ལོ། ། དང་པོ་ལ། འདུལ་བ་འཛིན་པ་ཕལ་ཆེ་བ་དག་ན་རེ། སྟོན་ཟླ་ཐ་ཆུང་གི་ཚེས་བཅུ་དྲུག་ནས་ལོ་མགོ་འཛིན་པ་འདུལ་བའི་ཆོས་བསྐོར་ན་ཤིན་ཏུ་གསལ་ཡང༌། སྟོན་ཟླ་ཐ་ཆུང་དེ་གང་ལ་བྱེད་མི་གསལ་ལ། དེ་ནི་ཧོར་ཟླ་བཅུ་པ་སྨིན་དྲུག་གིས་ཉ་བ་དེ་ལ་བྱེད་དགོས་པར་མདོ་སྡེ་ཉི་མའི་སྙིང་པོ་ལས་གསུངས་ཏེ། དེར་བདག་གིས་རྒྱུ་སྐར་སྨིན་དྲུག་བརྗོད། ། ཟླ་བ་ཉ་ཚེ་ཟླ་རངས་འགྱུར། །
སྟོན་ཟླ་ཐ་ཆུང་ཞེས་བྱ་བ། ། འདིར་ནི་རབ་ཏུ་གྲགས་པ་ཡིན། ། ཞེས་གསུངས་པས་སོ། ། ཞེས་ཟེར། དམར་སྟོན་པ་ཁ་ཅིག ཧོར་ཟླ་བཅུ་པ་ནས་ལོ་མགོ་བྱེད་པར་མདོ་སྡེ་མིག་བཅུ་གཉིས་ནས་བཤད་ཅིང༌། ཉི་མའི་སྙིང་པོའི་ལུགས་འདི་ཉིད་ཧོར་ཟླ་དགུ་པ་དབྱུག་པས་ཉ་བའི་ཚེས་བཅུ་དྲུག་ནས་ལོ་མགོ་འཛིན་པར་བསྟན་ཞེས་ཟེར་བ་དང༌། ཡང་ཁ་ཅིག་དགེ་ཚུལ་གྱི་ལོ་དྲི་བ་ལས། སྨིན་དྲུག་ཟླ་བའི་ཡར་ངོ་ལ་གསོ་སྦྱོང་བཅུ་བཞི་པ་གཅིག་འབྱུང་བར་བཤད་པས་ཧོར་ཟླ་དགུ་པའི་བཅུ་དྲུག་ནས་ལོ་མགོ་འཛིན་དགོས་པར་བསྟན་ཞེས་གསུང་ཞིང༌། ཡང་སློབ་དཔོན་མང་པོ་དག་ན་རེ།
མཛོད་ལས། དབྱར་གྱི་ཟླ་བ་གཉིས་པ་ཡི། ། ཞེས་སོགས་ཀྱིས་ཧོར་ཟླ་བརྒྱད་པར་གྲགས་པ་སྐར་མ་སྒྲོག་ཁྲུམས་ཀྱིས་ཉ་བའི་ཚེས་བཅུ་དྲུག་ནས་ལོ་མགོ་འཛིན་པར་བསྟན་ཞེས་གསུངས་ཤིང༌། ལ་ལ་ན་རེ་འདུལ་བའི་ལུགས་ཀྱི་ཧོར་ཟླ་བཅུ་པའི་ཚེས་བཅུ་དྲུག་ནས་དང༌། མངོན་པའི་ལུགས་ཀྱི་ཧོར་ཟླ་བརྒྱད་པའི་ཚེས་བཅུ་དྲུག་ནས་ལོ་མགོ་འཛིན་དགོས་པ་ཡིན་ནོ་ཞེས་ཟེར། མཁྱེན་རབས་དབང་ཕྱུག་བུ་སྟོན་གྱི་ཞལ་ནས་མདོ་སྡེ་ཉི་མའི་སྙིང་པོར་བདག་གིས་རྒྱུ་སྐར་སྨིན་དྲུག་བརྗོད། ཅེས་བཤད་པ་དེ་དྲང་སྲོང་རྔ་བོང་གི་དུས་ཀྱི་སྟོན་ཟླ་ཐ་ཆུང་ཡིན་ལ། དེ་ནས་སྟོན་པ་སངས་རྒྱས་བྱོན་པའི་བར་ལ་ཉི་མ་ཟློག་པ་ཟླ་བ་གཅིག་གིས་སྔར་སོང་བའི་སྟོབས་ཀྱིས་ཟླ་བ་གཅིག་གིས་འཆུགས་བྱུང་བས། སྟོན་པའི་དུས་དེར་དབྱུག་པའི་ཟླ་བ་ལ་སྟོན་ཟླ་ཐ་ཆུང་དུ་འཇོག་པ་ཡིན་ཏེ། རྟེན་འབྲེལ་མདོ་འབྲེལ་དུ་མདོ་དྲངས་པ་ལས།
ཉ་ཚེས་དབྱུག་པ་གང་ཡིན་པ། ། ངས་ནི་སྟོན་ཟླ་ཐ་ཆུང་བཤད། ། ཅེས་གསུངས་པས་སོ། ། སྟོན་པའི་དུས་དེ་ནས་དིང་སང་གི་བར་ལ་ཞག་བཅུ་གསུམ་ཙམ་གྱི་འཆུགས་བྱུང་ཡོད་ཅེས་གསུངས་ཤིང༌། དེའི་རྗེས་འབྲང་དག་སྟོན་པ་བྱོན་ནས་དབྱིག་གཉེན་བྱོན་པའི་བར་ལ་ཞག་ཉི་ཤུ་ཙམ་འཆུགས་པས་ཁྲུམས་ཀྱིས་ཉ་བ་ལ་སྟོན་མཐར་བྱེད་དགོས་ཏེ། ཇི་སྐད་དུ། དབྱར་གྱི་ཟླ་བ་གཉིས་པ་ཡི། ། ཞེས་ཉི་མ་ལྡོག་དུས་བཤད་པས་ཤེས་སོ་ཞེས་གསུངས་སོ། ། གཉིས་པ་དེ་ལ་དཀའ་གནས་ཇི་ལྟར་ཡོད་པའི་ཚུལ་ནི། ཧོར་ཟླ་བཅུ་པ་ལ་སྟོན་ཟླ་ཐ་ཆུང་དུ་བྱས་ན་ཆར་ཆུའི་སྒང་ཡོལ་ནས་དབྱར་ཁས་ལེན་དགོས་པ་དང༌།
སྟོན་ཐོན་ནས་དགག་དབྱེ་བྱེད་དགོས་པ་དང༌། ཧོར་ཟླ་བཅུ་པ་ལ་ཉིན་མཚན་མཉམ་པ་དང་ཤེས་བྱེད་ཀྱི་ལུང་མེད་པ་སོགས་ཀྱི་དཀའ་གནས་འབྱུང༌། ཧོར་ཟླ་དགུ་པ་ཁོ་ན་ལ་སྟོན་ཟླར་བྱེད་པ་ལ་ནི་གསོ་སྦྱོང་མི་ཐུབ་པའི་འབྱུང་དུས་འགྲིག་པའི་སྐབས་མི་སྲིད་པ་དང༌། ཤེས་བྱེད་ཀྱི་ལུང་ཁུངས་གསལ་པོ་ཁྱོད་ཀྱིས་འདྲེན་མ་ནུས་པ་དང༌། ཉ་ཚེས་དབྱུག་པ་གང་ཡིན་པ། ། ཞེས་པའང་རྟེན་འབྲེལ་མདོ་འབྲེལ་ཕལ་ཆེར་ན་མི་སྣང་བས་ཡིད་བརྟན་དུ་རུང་བའི་ལུང་རང་དུའང་མི་སྣང་བ་སོགས་ཀྱི་དཀའ་གནས་འབྱུང༌། ཧོར་ཟླ་བརྒྱད་པ་ཁོ་ན་ལ་སྟོན་ཟླར་བྱེད་པ་ལ་ནི་དགུན་ཟླ་ར་བ་དགག་དབྱེ་དགོས་པ་དང༌། ཁུང་ཐུབ་ཀྱི་ལུང་མེད་ཅིང༌། མཛོད་ཀྱི་དགོངས་པ་ལའང་ཁྱོད་རང་ལྟར་ན་དེར་མ་ངེས་ཏེ། རྒྱལ་པོ་སྲས་སུ་དགུན་ཟླ་བཞི་པ་དཔྱིད་ར་ལ་བཤད་པ་ལྟར་ཁྱོད་ཁས་ལེན་པས།
ཧོར་ཟླ་བདུན་པ་ལ་སྟོན་མཐར་བྱེད་དགོས་པར་ཐལ་བ་སོགས་ཀྱི་དཀའ་གནས་འབྱུང༌། མཁྱེན་རབ་དབང་ཕྱུག་གི་ལུགས་དེའང་སྟོན་པ་སངས་རྒྱས་དང་དབྱིག་གཉེན་གྱི་བར་དུ་འཆུགས་ཡོད་པའི་ཤེས་བྱེད་དུ། དབྱར་གྱི་ཟླ་བ་གཉིས་པ་ཞེས་སོགས་འདྲེན་པ་ནི་མ་འབྲེལ་ཏེ། དབྱར་གྱི་ཞེས་སོགས་ནི། གདགས་པའི་གཞུང་སོར་བཞག་པ་ཡིན་པའི་ཕྱིར་དང༌། སྟོན་པ་ནས་ད་ལྟའི་བར་དུ་འཆུགས་ཡོད་ན། འདུལ་བ་ནས་གསུངས་པའི་དབྱར་དང༌། དགག་དབྱེ་དང༌། སྲ་རྐྱང་གདིང་བའི་དུས་སོགས་འདུལ་བ་ནས་བཤད་པ་བཞིན་ད་ལྟ་ཁས་ལེན་མི་རུང་ཞེས་སོགས་འདོད་དགོས་ལ། དུས་འཁོར་ནས་གསུངས་པའང་སྟོན་པ་ནས་ད་ལྟའི་བར་དུ་འཆུགས་པར་ཁས་ལེན་དགོས་ན།
ད་ལྟའི་སྐབས་སུ་གཞུའི་ཁྱིམ་མཐར་ཉི་མ་ལྡོག་པར་ཁས་ལེན་མི་རུང་བ་སོགས་དང༌། ཁྱིམ་ཞག་གི་དུས་ཚོད་ངེས་མེད་དུ་ཐལ་བས་ད་ལྟའི་རྩིས་པ་ཐམས་ཅད་མ་དག་པར་སོང་བ་སོགས་ཀྱི་དཀའ་གནས་འབྱུང་ངོ༌། ། གཉིས་པ་རང་གི་ལུགས་ལ། སྤྱིར་ལོའི་འཇོག་འཚམས་བཤད། ལོ་མགོ་ངོས་འཛིན་དངོས་སོ། ། དང་པོ་ལ་སྤྱིར་ལོའི་འཇོག་འཚམས་ལ་རྣམ་གྲངས་མང་པོ་སྣང་སྟེ། ཉིན་ཞག་སུམ་བརྒྱ་དང་ལྔ་བཅུ་ང་བཞི་ལ་ལོར་བྱས་པ་གཅིག་དང༌། ཉིན་ཞག་སུམ་བརྒྱ་དང་དྲུག་ཅུ་ལ་ལོར་བྱས་པ་གཅིག་དང༌། ཉིན་ཞག་སུམ་བརྒྱ་དང་དྲུག་ཅུ་རེ་ལྔ་ལ་ལོར་བྱས་པ་རྣམས་ལས། དང་པོ་ནི།
ཞག་མི་ཐུབ་དང་བཅས་པ་ཡི། ། ཟླ་བ་བཅུ་གཉིས་ལ་ལོ་གཅིག ། ཅེས་པའི་གཞུང་གིས་བསྟན་པ་ཡིན་ལ། འདུལ་མངོན་ལས་ལོ་གྲངས་རྩིས་པ་ཕལ་ཆེ་བ་འདིའི་དབང་དུ་བྱས་སོ། ། འདི་ལ་དུས་འཁོར་ལས། ཚེས་ཞག་གི་དབང་དུ་བྱས་པའི་ལོ་ཞེས་གསུངས་སོ། ། གཉིས་པ་ནི་འཇིག་རྟེན་པ་རྣམས་ལ་གྲགས་པ་སྟེ། ཆོས་མངོན་པ་ལྟར་ན། ད་ལོའི་དགུན་ཉི་ལོག་པ་ནས། སང་ཕོད་དགུན་ཉི་ལོག་པའི་བར་ལོ་གཅིག་ཏུ་བྱས་པ་དང༌།
དུས་བཞི་རྫོགས་པ་ལ་ལོ་གཅིག་ཏུ་བྱས་པ་ནི་འདི་ཉིད་ཡིན་ལ། འདི་ལ་ཉིན་ཞག་གཅིག་གི་ལོ་ཞེས་བྱ་ལ། དུས་འཁོར་ལས་ཀྱང༌། ཉིན་ཞག་སུམ་བརྒྱ་དང་དྲུག་ཅུས་ལོར་འགྱུར་རོ་ཞེས་སོ། ། གསུམ་པ་འདུལ་མངོན་དུ་མ་གྲགས་ཤིང༌། དུས་འཁོར་ལས་གསུངས་པ་སྟེ། དྲུག་ཅུ་སྐོར་གྱི་ལོ་བདག་རེ་རེ་རྫོགས་པ་ལ་འདི་ཚང་དགོས་ཤིང༌། དོན་གནས་ཚོད་ལ་དུས་བཞི་རྫོགས་པ་ལ་ལོ་གཅིག་ཏུ་བྱས་པ་དང༌། ད་ལོའི་དགུན་ཉི་ལོག་ནས་སང་ཕོད་དགུན་ཉི་ལྡོག་པའི་བར་ལ་ཞག་གྲངས་འདི་ལ་ཚང་དགོས་ལ། འདི་ལ་ནི་ཁྱིམ་ལོ་ཞེས་བྱ་ཞིང༌།
སྟོན་པ་སྐུ་བལྟམས་ནས་ལོ་དུ་སོང་རྩི་བ་དང༌། འདས་ལོ་རྩི་བ་དང༌། བསྟན་རྩིས་བྱེད་པ་རྣམས་ཀྱང་འདིའི་སྟེང་ནས་རྩི་བ་ཡིན་ནོ། ། ཞར་ལ་འདི་བཤད་པར་བྱ་སྟེ། དྲུག་ཅུ་སྐོར་གྱི་སྒོ་ནས་ལོ་འཚམས་འཛིན་པ་ནི་གཙུག་ལག་གཉིས་ཀའི་ལུགས་ཡིན་ལ། དེ་ཡང་རྒྱ་གར་ན་གྲགས་པ་ནི། བདེ་མཆོག་བསྟོད་འགྲེལ་ལས། རབ་བྱུང་རྣམ་བྱུང་དཀར་པོ་དང༌། ། རབ་མྱོས་སྐྱེས་བདག་ཨཾ་ཀི་ར། ། དཔལ་གདོང་དངོས་པོ་ན་ཚོད་ལྡན། །
འཛིན་བྱེད་དབང་ཕྱུག་འབྲུ་མང་པོ། ། མྱོས་ལྡན་དཔའ་བོ་ཁྱུ་མཆོག་དང༌། ། སྣ་ཚོགས་ཉི་མ་ཉི་སྒྲོལ་བྱེད། ། ས་སྐྱོང་མི་ཟད་ཐམས་ཅད་འདུལ། ། ཀུན་འཛིན་འགལ་བ་རྣམ་འགྱུར་དང༌། ། བོང་བུ་དགའ་བ་རྣམ་རྒྱལ་ཉིད། ། རྒྱལ་བ་མྱོས་བྱེད་གདོང་ངན་དང༌། ། གསེར་འཕྱང་རྣམ་འཕྱང་བསྒྱུར་བྱེད་དང༌། ། ཀུན་ལྡན་འཕར་དང་དགེ་བྱེད་དང༌། ། མཛེས་བྱེད་ཁྲོ་མོ་སྣ་ཚོགས་དབྱིག །
ཟིལ་གནོན་སྤྲེའུར་ཕུར་བུ་དང༌། ། ཞི་བ་ཐུན་མོང་འགལ་བྱེད་དང༌། ། ཡོངས་འཛིན་བག་ཡོད་ཀུན་དགའ་དང༌། ། སྲིན་པོ་མེ་དང་དམར་སེར་ཅན། ། དུས་ཀྱི་ཕོ་ཉ་དོན་གྲུབ་དྲག ། བློ་ངན་རྔ་ཆེན་ཁྲག་སྐྱུག་པ། ། མིག་དམར་ཁྲ་བོ་ཟད་པའོ། ། ཞེས་གསུངས་པ་ལ། དེ་ཡང་མེ་མོ་ཡོས་ནས་མེ་ཕོ་སྟག་གི་བར་དྲུག་ཅུ་དང་རིམ་པ་བཞིན་སྦྱར་བར་བྱའོ། ། རྒྱ་ནག་ལུགས་ཀྱི།
བྱི་བ་གླང་སྟག་ཡོས་འབྲུག་སྦྲུལ། ། རྟ་ལུག་སྤྲེའུ་བྱ་ཁྱི་ཕག ། ཅེས་བཅུ་གཉིས་པོ་རེ་རེ་ལ། ཤིང་མེ་ས་ལྕགས་ཆུ་ཞེས་འབྱུང་བ་ལྔ་ལྔ་སྦྱར་བའི་དྲུག་ཅུར་འགྱུར་ལ། དེ་ཡང་ཤིང་ཕོ་བྱི་བ་ཤིང་མོ་གླང་ཞེས་སོགས་ཕོ་མོ་སྤེལ་མར་སྦྱར་རོ། ། དེ་ལྟར་ན་བྱི་བ་ལ་མོ་མི་སྲིད་པ་ནས། གླང་ལ་ཕོ་མི་སྲིད་པ་སོགས་ཤེས་པར་བྱ་དགོས་སོ། ། ནག་རྩིས་པ་རྣམས་ནི་དྲུག་ཅུ་སྐོར་གྱི་ཐོག་མར་ཤིང་ཕོ་བྱི་བ་འཇོག་ལ། ཤིང་ཕོ་བྱི་བའི་ལོ་ལ་རྗེ་བཙུན་འཇམ་དབྱངས་རི་བོ་རྩི་ལྔར་རྩིས་ལ་སོགས་པའི་ཆོས་གསུངས་པའི་རྒྱུ་མཚན་གྱིས་ཡིན་པར་འདོད་ལ། དེ་ནས་ལོ་བཞི་པར་མེ་མོ་ཡོས་ཀྱི་ལོ་ལ་རྒྱ་གར་དུ་སྟོན་པ་ཡུམ་གྱི་ལྷུམས་སུ་ཞུགས་པས་རྒྱ་གར་བ་རབ་བྱུང་གི་ལོ་དྲུག་ཅུ་བསྐོར་གྱི་ཐོག་མར་འཇོག་པ་ཡིན་ནོ། །
ཞེས་དཔལ་ལྡན་ས་སྐྱ་པ་རྣམས་གསུངས་ལ། ཇོ་བོ་ཆེན་པོ་རྗེ་ནི། སྟོན་པ་ཤིང་ཕོ་བྱི་བ་ལ་ལྷུམས་སུ་ཞུགས་ནས་ཤིང་མོ་གླང་ལ་སྐུ་བལྟམས་པར་བཞེད་དོ། ། ལོ་ཙྪ་བ་ནམ་མཁའ་བཟང་པོ་ནི། བཅོམ་ལྡན་འདས་མེ་ཕོ་རྟ་ལོ་པ་ཡིན་པར་བཞེད་པས་སྔ་མ་རྣམས་ལས་སྟོང་དང་སུམ་བརྒྱས་ཕྱི་བར་འདོད་དོ། ། གཉིས་པ་ལོ་མགོ་ངོས་བཟུང་བ་དངོས་ལ། འདིར་སྐབས་སུ་བབ་པ་འདུལ་མངོན་གྱི་ལུགས་ལ། སྟོན་ཟླ་ཐ་ཆུང་གི་ཚེས་བཅུ་དྲུག་ནས་ལོ་མགོ་འཛིན་པར་གཞུང་འགྲེལ་ཀུན་ལས་གསལ་བར་གསུངས་ཀྱང༌། སྟོན་ཟླ་ཐ་ཆུང་འདི་ལ་བྱེད་ཀྱི་ངེས་པ་མཐའ་གཅིག་ཏུ་མ་གསུངས་སོ། ། དེ་ལྟར་མི་གསུང་བའི་རྒྱུ་མཚན་ཡང་ལོ་རེ་བཞིན།
སྨིན་དྲུག་གི་ཟླ་བ་གཅིག་ལ་སྟོན་ཟླ་ཐ་འབྱུང་བའི་ངེས་པ་མེད་པའི་རྒྱུ་མཚན་གྱིས་ཡིན་ལ། དེའི་རྒྱུ་མཚན་ཡང༌། དབྱར་དགུན་གྱི་ཉི་མ་ལྡོག་འཚམས་ལོ་རེ་བཞིན་འགོའི་ཟླ་བ་ལྟ་བུ་གཅིག་ལ་མ་ངེས་པ་ལ་ཐུག་པ་ཡིན་པར་ངེས་སོ། ། དེས་ན་འཇིག་རྟེན་པ་དང་བསྟུན་ནས་རྩིས་ན། ཟླ་བ་གང་ལ་སྟོན་གྱི་ཉིན་མཚན་མཉམ་པ་འབྱུང་བའི་ཟླ་བ་དེ་ལ་སྟོན་ཟླ་ཐ་ཆུང་དང༌། དཔྱིད་ཀྱི་ཉིན་མཚན་མཉམ་པ་བྱུང་བའི་ཟླ་བ་དེ་ལ་དཔྱིད་ཟླ་ཐ་ཆུང་དང༌། གང་ལ་དགུན་ཉི་ལྡོག་པ་དེ་ལ་དགུན་ཟླ་ཐ་ཆུང་དང༌། དབྱར་ཉི་གང་ལ་ལྡོག་པའི་ཟླ་བ་དེ་གང་ལ་བྱུང་ཡང་དབྱར་ཐ་ཆུང་ཡིན་པར་བྱེད་དགོས་ཏེ། གདགས་པ་དང༌། མཛོད་ཀྱི་རང་འགྲེལ་དང༌།
ཕྱོགས་གླང་གིས་མཛད་པའི་འགྲེལ་པ་རྣམས་སུ་དགུན་གྱི་ཟླ་བ་བཞི་པ་དང༌། དབྱར་གྱི་ཟླ་བ་གཉིས་པ་ལ་དབྱར་དགུན་གྱི་ཉི་མ་ལྡོག་པ་དང༌། དེ་གཉིས་ཀྱང་དབྱར་དགུན་གྱི་ཐ་ཆུང་གཉིས་ལ་བཤད་པ་དང༌། སྟོན་དཔྱིད་ཐ་ཆུང་གཉིས་ལ་ཉིན་མཚན་མཉམ་པར་བཤད་པའི་ཕྱིར་དང༌། དུས་ཀྱི་འཁོར་ལོའི་དགོངས་པ་ལའང༌། སྟོན་ཉིན་མཚན་མཉམ་པའི་དུས་དེ་ནམ་སོང་བ་ཞེས་བྱ་བའི་ཐ་སྙད་བྱེད་ཅིང་ཆར་ཞོད་པའི་དུས་རྫོགས་པ་ཡིན་ལ། འདུལ་བ་ཡང་དུས་དེ་ལ་དབྱར་ཕྱི་མའི་དབང་དུ་བྱས་པའི་དགག་དབྱེ་བྱེད་པར་བཤད་པས་སོ། ། འོ་ན་སྟོན་གྱི་ཉིན་མཚན་མཉམ་པ་དེ་ཟླ་བ་གང་ལ་བྱུང་ཞེ་ན། མཐའ་གཅིག་ཏུ་ངེས་པ་མེད་ལ། ཕལ་ཆེར་ཧོར་ཟླ་བརྒྱད་པའི་ཚེས་བརྒྱད་ནས་ཧོར་ཟླ་དགུ་པའི་ཚེས་བརྒྱད་ཀྱི་ཉི་མ་གང་རུང་གཅིག་ལ་འབྱུང་བར་ངེས་པས།
རེས་འགའ་ཧོར་ཟླ་བརྒྱད་པ་ཁྲུམས་ཀྱིས་ཉ་བ་ལ་སྟོན་ཟླ་ཐ་ཆུང་དང༌། རེས་འགའ་དགུ་པ་དབྱུག་པས་ཉ་བ་ལ་སྟོན་ཟླ་ཐ་ཆུང་འབྱུང་བའང་སྲིད་དེ། དུས་དེ་དག་ཏུ་སྟོན་གྱི་ཉིན་མཚན་མཉམ་པ་འབྱུང་སྲིད་པའི་ཕྱིར་རོ། ། ཞིབ་མོར་རྩིས་ན་སྟོན་གྱི་ཉིན་མཚན་མཉམ་པ་འབྱུང་བའི་ཉི་མ་དེ་ཕན་ཆད་སྟོན་ཟླ་འབྲིང་པོར་བྱེད་ཅིང༌། དེའི་ཉིན་ནས་སྟོན་ཟླ་ཐ་ཆུང་དུ་བྱེད་དགོས་ཏེ། དུས་འཁོར་ལས་ཀྱང་སྟོན་དཔྱིད་ཀྱི་ཉིན་མཚན་མཉམ་པའི་དུས་དེ་ལ་སྟོན་དཔྱིད་ཀྱི་ཕྱེད་ཡིན་པར་བཤད་པས་སོ། ། དེ་སྐད་དུ་ཡང་འགྲེལ་པ་ལས། སའི་དུམ་བུ་གང་དུ་ལུག་གི་ཉི་མ་ལ་དཔྱིད་ཀྱི་ཉིན་མཚན་མཉམ་པར་འགྱུར་ན། སྲང་གི་ཉི་མ་ལ་སྟོན་ཕྱེད་དུ་འགྱུར་རོ། ། དེ་བཞིན་དུ་ལུག་གི་ཉི་མ་ལ་སྟོན་ཕྱེད་དུ་འགྱུར་ན།
སྲང་གི་ཉི་མ་ལ་དཔྱིད་ཀྱི་ཕྱེད་ཀྱི་ཉིན་མཚན་མཉམ་པར་འགྱུར་རོ། ། ཞེས་པ་དང༌། མངོན་པ་ལས་ཀྱང༌། སྟོན་གྱི་ཉིན་མཚན་མཉམ་པའི་དུས་དེ་ནས་ཟླ་བ་བཞི་པ་ལ་དགུན་ཉི་ལྡོག་པར་བཤད་ལ། བཞི་པོ་ཡང་སྟོན་ཟླ་ཐ་ཆུང་དང༌། དགུན་ཟླ་ར་བ་དང༌། དགུན་ཟླ་འབྲིང་པོ་དང༌། དེ་ནས་ཞག་གསུམ་ནས་དགུན་ཉི་ལྡོག་པས་དུས་དེར་ཟླ་བ་བཞི་པར་འཇོག་པའི་ཕྱིར་དང༌། དུས་དེ་ནས་བཟུང་བའི་དབྱར་གྱི་ཟླ་བ་གཉིས་པའི་ཐ་མའི་ཚེས་དགུ་ལ་དབྱར་ཉི་ལྡོག་པར་བཤད་ལ། དེ་ཡང་དབྱར་ཟླ་ཐ་ཆུང་ལ་བྱེད་པར་འགྲེལ་པ་ལས་བཤད་པ་བཞིན།
དགུན་ཉི་ལོག་ནས་ཟླ་བ་དྲུག་དང་ཞག་དྲུག་ན་དབྱར་ཉི་ལྡོག་དགོས་ལ། དེ་ཡང་དབྱར་ཟླ་ཐ་ཆུང་གི་དུས་ལ་འགྲིག་པའི་ཕྱིར། མདོར་ན་སྟོན་ཉིན་མཚན་མཉམ་པ་གང་ལ་འབྱུང་བའི་ཟླ་བ། ཡར་ངོ་སྔོན་འགྲོར་བྱས་ནས་རིལ་པོ་སྟོན་ཟླ་ཐ་ཆུང་ཡིན་པར་བྱེད་པ་དེ་འཇིག་རྟེན་པའི་ལུགས་དང༌། རགས་རྩིས་ཡིན་ལ། འདུལ་བ་ལས་ཀྱང་དེའི་དབང་དུ་བྱས་ནས་དབྱར་ཁས་ལེན་དུས་སྒོ་དང༌། དགག་དབྱེ་སོགས་བྱེད་པ་ཡིན་ལ། སྟོན་ཉིན་མཚན་མཉམ་པ་གང་ལ་བྱུང་བའི་ཉིན་ཞག་གཅིག་པོ་དེ་ཚུན་ཆད་ལ། སྟོན་ཟླ་འབྲིང་པོར་བྱས་ནས་དེའི་ཕྱི་ཉིན་ཕན་ཆད་སྟོན་ཟླ་ཐ་ཆུང་དུ་བྱེད་པ་ཞིབ་མོའི་རྣམ་གཞག་དང༌། ཐ་སྙད་ཀྱི་བསྟན་བཅོས་ཀྱི་རྗེས་སུ་འབྲང་བའི་ལུགས་ཞེས་བྱ་ལ།
དུས་དེ་ནས་དགུན་ཉི་ལྡོག་པའི་བར་དེ་ལ་ཟླ་བ་གསུམ་དང་ཞག་གསུམ་གྱི་ངེས་པ་ཅན་ཡིན་ཞིང༌། ལོ་འགོའི་ཚེས་གཅིག་ནས་དགུན་ཉི་ལྡོག་པའི་བར་ཟླ་བ་གསུམ་ལ་ཞག་གཅིག་མ་ཚང་བའང་སྲིད་ལ། ཟླ་བ་གསུམ་དང་ཞག་གསུམ་ལས་ཞག་ཤས་ཀྱི་ལྷག་པའང་སྲིད་དོ། ། རགས་པའི་རྣམ་གཞག་ལ་ལོ་མགོ་སྟོན་ཟླ་ཐ་ཆུང་གི་ཚེས་བཅུ་དྲུག་ནས་འཛིན་ཀྱང་ཞིབ་མོའི་རྣམ་གཞག་ལ་སྟོན་ཟླའི་ཚེས་བཅུ་དྲུག་ལས་ཞག་ཤས་ཀྱིས་སྔ་བ་སྲིད་ལ། རེས་འགའ་འཕྱི་བའང་སྲིད་པར་བཤད་ཟིན་ཏོ། ། འོ་ན་མདོ་སྡེ་ཉི་མའི་སྙིང་པོ་ལས་སྨིན་དྲུག་གིས་ཉ་བའི་ཟླ་བ་དེ་ཁོ་ན་ལ། སྟོན་ཟླ་ཐ་ཆུང་དུ་བཤད་པ་མ་ཡིན་ནམ་ཞེ་ན། དེ་ལྟར་བཤད་མོད། སྨིན་དྲུག་གིས་ཉ་བའི་བཅོ་ལྔའི་དུས་དེར་ཉིན་མཚན་མཉམ་པ་ཡང་བཤད་དེ། ཟླ་གསུམ་ཟླ་བ་རངས་པའི་ཚེ། །
སྨིན་དྲུག་ཀྱང་ནི་འགྲོ་བར་བགྱི། ། ཞག་ནི་སུམ་ཅུ་ཟླ་བ་རངས། ། ཉིན་དང་མཚན་ནི་མཉམ་པ་སྟེ། ། ཡུད་ཙམ་བཅོ་ལྔ་བཅོ་ལྔ་ཡིན། ། ཞེས་བཤད་པས། སྨིན་དྲུག་གི་ཟླ་བ་ལ་ཉིན་མཚན་མཉམ་པ་གཅིག་བྱུང་ན། དེ་འདྲ་དེ་སྟོན་ཟླར་ཁས་ལེན་ནུས་ལ། དེ་ལྟར་མ་བྱུང་ན་སྟོན་ཟླར་ཡང་ཁས་མི་ལེན། དེ་ལྟར་སྟོན་པའི་ལུང་དོན་ཤེད་སྙོམས་པས་སོ། ། དེས་ན་མདོ་སྡེའི་དགོངས་པ་ལ།
སྟོན་ཟླ་ཐ་ཆུང་ལ་ཉིན་མཚན་མཉམ་པ་དང༌། དགུན་ཟླ་ཐ་ཆུང་ལ་དགུན་ཉི་ལྡོག་པ་དང༌། དབྱར་ཟླ་ཐ་ཆུང་ལ་དབྱར་ཉི་ལྡོག་པར་བཞེད་པ་ཡིན་ཏེ། ལུང་དྲངས་མ་ཐག་པ་དང༌། དེའི་འཕྲོས་ཉིད་ནས། དགུན་ཟླ་ཐ་ཆུང་རང་བཞིན་ཡང༌། ། མཐར་གྱིས་ཀྱང་ནི་བརྗོད་པར་བྱ། ། ལྷོ་ཡི་ཕྱོགས་སུ་ཕྱིན་ནས་ཀྱང༌། ། ཉི་མ་ཡོངས་སུ་འཁོར་བར་བྱེད། ། མཚན་མོ་བཅོ་བརྒྱད་ཤེས་པར་གྱིས། །
ཉིན་བར་ཡང་ནི་བཅུ་གཉིས་ཡིན། ། ཞེས་དང༌། ཟླ་རངས་ཚེས་ནི་བཅོ་བརྒྱད་ལ། ། ས་ག་ཡིན་ཏེ་ས་ག་ཡི། ། གོ་རིམ་ཀྱང་ནི་འདིར་བརྗོད་བྱ། ། ཉིན་མཚན་མཉམ་པོར་མཚུངས་པ་སྟེ། ། བཅུ་ལྔ་བཅུ་ལྔར་བཤད་པ་ཡིན། ། ཞེས་དང༌། ཟླ་བ་རངས་ལ་གྲོ་བཞིན་ཏེ། ། བདག་གིས་དབྱར་ཟླའི་རིམ་བརྗོད་བྱ། །
དེ་བཞིན་བྱང་གི་ཕྱོགས་སུ་ནི། ། ཉི་མ་གདོང་ཕྱེད་ལྟས་ཏེ་འཁོར། ། ཉིན་པར་བཅོ་བརྒྱད་ཐོབ་ནས་ཀྱང༌། ། མཚན་མོ་ཡང་ནི་བཅུ་གཉིས་ཏེ། ། ཞེས་གསུངས་པས་སོ། ། དེ་ལྟར་ན་སྨིན་དྲུག་གིས་ཉ་བའི་ཟླ་བ་དེ་ལ་ཉིན་མཚན་མཉམ་པ་མི་སྲིད་ཅིང༌། ཟླ་བ་དེ་ལ་སྡིག་པའི་ཁྱིམ་དུ་བཤད་ཀྱང་སྡིག་པའི་ཁྱིམ་དུ་ཉིན་མཚན་མཉམ་པའང་མི་སྲིད་པས། སྨིན་དྲུག་གིས་ཉ་བ་ལ་སྟོན་མཐར་བཤད་པ་ནི་དྲང་སྲོང་རྔ་བོང་གི་དུས་སུ་དེ་ལྟར་ཡིན་པ་སྲིད་ཀྱང༌། དིང་སང་གི་དུས་སུ་མངོན་སུམ་དང་ཡིད་ཆེས་པའི་ལུང་གཞན་དང་འགལ་བ་དུ་མ་འབྱུང་བས་སྒྲ་ཇི་བཞིན་པར་མི་བཟུང་ངོ༌། ། མདོ་སྡེའི་ལུགས་ལ་ཡང་སྨིན་དྲུག་གི་ཟླ་བ་དེ་ཧོར་ཟླ་བཅུ་གཉིས་པར་བྱས་ན།
དེ་སྟོན་ཟླ་ཐ་ཆུང་ཡིན་ན་གྲོ་བཞིན་ཅན་གྱི་ཟླ་བ་དེ་ཧོར་ཟླ་དྲུག་པ་ལ་བྱས་ནས། ཟླ་བ་དེ་དབྱར་ཟླ་འབྲིང་པོ་ཡིན་དགོས་པ་ལས། དྲངས་མ་ཐག་པའི་ལུང་དེར་ཟླ་བ་དེ་དབྱར་ཟླ་ཐ་ཆུང་དུ་བཤད་པས་ཧོར་ཟླ་ལྔ་པའི་ཚེས་བཅུ་དྲུག་ནས་དྲུག་པའི་ཚེས་བཅོ་ལྔའི་བར་དེ་དབྱར་འབྲིང་ཡིན་པར་གྲུབ་པས། རྣམ་པར་བརྟག་དགོས་སོ། ། ཡང་མདོ་དེར་སྟོན་ཟླ་ཐ་ཆུང་ལ་ཉིན་མཚན་མཉམ་པ་སོགས་ཇི་སྐད་བཤད་པ་དེ་ནི་སྒྲ་ཇི་བཞིན་པར་བཟུང་དགོས་ཏེ། མངོན་སུམ་དང༌། དུས་འཁོར་དང༌། མངོན་པ་ནས་བཤད་པའི་འགྲིག་རྩིས་དང་མཐུན་པས་སོ། ། ཡང་མདོ་སྡེ་ལས་ནི། ཐ་སྐར་གྱིས་ཉ་བའི་ཕྱི་ཉིན་བཅུ་དྲུག་གི་ལྔ་ཆ་ལ་བྲ་ཉེ་དང༌།
ཕྱི་ཆ་ལ་སྨིན་དྲུག་འཆར་བ་ནས་བཟུང་སྟེ། ཟླ་བ་ཕྱི་མའི་བཅོ་ལྔ་ལ་སྨིན་དྲུག་གིས་ཉ་བའི་བར་གྱི་ཟླ་བ་གཅིག་པོ་དེ་སྟོན་ཟླ་ཐ་ཆུང་དང༌། སྟོན་ཟླ་ཐ་ཆུང་གི་ཐོག་མའི་ཚེས་གཅིག་ནས་ལོ་མགོ་འཛིན་པ་གཅིག་གསལ་བར་བཤད་པས་དིང་སང་ཧོར་ཟླ་བཅུ་པའི་ཚེས་བཅུ་དྲུག་ནས་ལོ་མགོ་འཛིན་པའི་ཤེས་བྱེད་དུ་ཉི་མའི་སྙིང་པོ་མདོ་ཁུངས་སུ་བྱེད་པ་དག་གིས་ནི། མདོ་སྡེ་དེའི་ཡི་གེ་ཙམ་ཡང་མ་མཐོང་བར་ཟད་དོ། ། དེ་ལྟར་ན་ཧོར་ཟླ་དགུ་པའི་ཚེས་བཅུ་དྲུག་ནས་སྟོན་ཟླར་བྱེད་པའི་དོན་དེ་དགོངས་ནས། མདོ་དེར་བྲ་ཉེ་དང་ནི་སྨིན་དྲུག་ཀྱང༌། ། ལན་གཉིས་ཡོངས་སུ་འཁོར་བར་བྱེད། ། ཅེས་གསུངས་པ་ཡིན་ཏེ། དེ་ལྟ་མིན་པར། ཧོར་ཟླ་བཅུ་པའི་ཚེས་གཅིག་ནས་གནམ་སྟོང་གི་བར་ལ་སྟོན་ཟླར་བྱེད་ན་བྲ་ཉེ་དང་སྨིན་དྲུག་ལན་གཉིས་འབྱུང་བའི་ཐབས་མེད་པའི་ཕྱིར།
དེ་ལྟར་རྣམ་པར་བཤད་པ་ན་ཧོར་ཟླ་བཅུ་པའི་ཚེས་བཅུ་དྲུག་ནས་ལོ་མགོ་ངོས་འཛིན་པ་ལ་ཤེས་བྱེད་ཀྱི་ཁུངས་ཅི་ཡང་མི་སྣང་ཞིང༌། གལ་ཏེ་ཁུངས་གཅིག་ཡོད་ན། རྒྱལ་དང་དབོ་དང་ས་ག་ཅན། ། ཞེས་པ་འདི་ཡིན་དགོས་ལ། འདི་ནི་ཧོར་ཟླ་བརྒྱད་པར་གྲགས་པའི་ཚེས་བཅུ་དྲུག་ནས་ལོ་མགོ་ངོས་འཛིན་པ་ལའང་འགྲིག་ཅིང༌། རྒྱལ་དང་ཞེས་སོགས་ཀྱི་གོ་རིམ་ཡང་དེ་ཁོ་ན་ལྟར་ངེས་པ་མིན་ཏེ། མེ་ཏོག་ཕྲེང་རྒྱུད་ལས། རྒྱལ་དང་དབོ་ཞེས་བྱ་བ་ཉིད། ། དྲུག་པའི་མར་ངོ་བཅུ་བཞིར་བརྗོད། ། ཅེས་ཐ་མར་ཡང་གསུངས་པའི་ཕྱིར་རོ། །
ཉི་མའི་སྙིང་པོའི་ལུང་གིས་ནི། ཧོར་ཟླ་དགུ་པར་གྲགས་པའི་ཚེས་བཅུ་དྲུག་ནས་ལོ་མགོ་འཛིན་པར་གྲུབ་པ་ཡིན་ཏེ། མདོ་དེ་ལས། རེ་ཤིག་དང་པོར་སྨིན་དྲུག་ཅེས། ། རྒྱུ་སྐར་དཀྱིལ་འཁོར་ཐམས་ཅད་ཀྱི། ། ནང་གི་དངོས་པོར་བཞག་པར་བྱ། ། ཇི་ལྟར་སྨིན་དྲུག་བཞག་པ་བཞིན། ། འདི་ལ་སུ་ཞིག་དད་པ་འབུལ། ། ལྷའི་བུ་ནི་ཉི་མ་ཡང༌། ། སྐར་མ་དྲུག་པོ་སྟོན་པར་བྱེད། །
སྨིན་དྲུག་རྒྱུ་སྐར་དེ་དག་ནི། ། མཁའ་ལ་རྟག་ཏུ་རྒྱུ་བར་ཤོག ། ཅེས་མར་ངོའི་ཚེས་གཅིག་ལ་སྨིན་དྲུག་འབྱུང་ཞིང༌། ཡར་ངོའི་ཚེས་བཅོ་ལྔ་ལ་སྨིན་དྲུག་འབྱུང་བའི་ཟླ་བ་དེ་ལོ་སྐོར་གཅིག་གི་ཟླ་བ་དང་པོ་དང༌། སྨིན་དྲུག་རྒྱུ་སྐར་ཐམས་ཅད་ཀྱི་དང་པོ་ཡིན་པར་བཤད་ཅིང༌། ཡང་ཇི་སྐད་དུ། ཟླ་རངས་ཉ་ཚེས་ཐ་སྐར་ཡིན། ། སྟོན་ཟླ་འབྲིང་པོའི་ངོ་ལ་ནི། ། ལོ་བསྐོར་བདག་གིས་བརྗོད་པར་བྱ། ། ཟླ་བ་བཅུ་གཉིས་བཤད་པ་ཡིན། །
ཡོངས་སུ་འཁོར་བ་དེ་ཡིས་ནི། ། ལོ་ནི་དེ་ལྟར་འགྲོ་བར་བྱེད། ། ཅེས་ཐ་སྐར་གྱིས་ཉ་བའི་ཉིན་ཞག་དེས་ལོ་གཅིག་གི་ཟླ་བ་དེས་ལོ་གཅིག་གི་ཟླ་བ་བཅུ་གཉིས་ཡོངས་སུ་རྫོགས་པར་བཤད་པའི་ཕྱིར་རོ། ། གསུམ་པ་ཟླ་ཤོལ་འབྱུང་བའི་རྒྱུ་མཚན་རྣམ་གྲངས་བཅས་པ་ལ། མངོན་པའི་ལུགས་དང༌། དུས་འཁོར་བའི་ལུགས་སོ། ། དང་པོ་ནི། ཚེས་ཞག་གིས་ཉིན་ཞག་གི་དོད་མི་ཐུབ་པའི་དབང་གིས་འབྱུང་བ་ཡིན་ཏེ། དེ་ཡང་འདི་ལྟར། ཟླ་བའི་དཀྱིལ་འཁོར་གྱི་འཕེལ་འགྲིབ་ཀྱི་ཆ་སུམ་ཅུར་ལོངས་པ་ལ་ཚེས་ཟླ་ཞེས་བྱ་ཞིང༌།
དེའི་ཆ་རེ་ལ་ཚེས་ཞག་གཅིག་ཅེས་བྱ། ཉི་མས་གླིང་བཞི་འཁོར་བའི་ཡུན་ཚད་དེ་ལ་ཉིན་ཞག་གཅིག་ཏུ་འཇོག་ཅིང༌། ཟླ་བའི་འཕེལ་འགྲིབ་ཀྱི་ཆ་རེ་རྫོགས་ཀྱང༌། ཉི་མས་གླིང་བཞི་ཅུང་མ་འཁོར་བས་ཉིན་རེ་བཞིན་ཡུད་ཙམ་ཕྱེད་ཕྱེད་ཀྱིས་ནུར་བྱུང་བས་ཉིན་ཞག་ཕྱེད་དང་སུམ་ཅུ་ལ་ཚེས་ཞག་སུམ་ཅུ་རྫོགས་ཤིང༌། དེའི་རྒྱུ་མཚན་གྱིས་ཚེས་ཞག་དྲུག་ཅུ་ན་ཉིན་ཞག་ལྔ་བཅུ་ང་དགུ་ལས་མ་སོང་བས། ཟླ་བ་གཉིས་གཉིས་ནས་ཞག་མི་ཐུབ་རེ་རེ་འབྱུང་བ་ཡིན་ཞིང༌། ཚེས་ཀྱི་ལོ་གཅིག་ན་ཞག་མི་ཐུབ་དྲུག་འབྱུང་བ་ཡིན་ནོ། ། དེ་ལྟར་བྱས་པས་ཚེས་ལོ་ལྔ་ན་ཞག་མི་ཐུབ་སུམ་ཅུ་འབྱུང༌། དེ་ལྟར་བྱུང་བ་ན་ལོ་དྲུག་པའི་ནང་དུ་ཟླ་ཤོལ་གཅིག་འདོར་དགོས་པ་ཡིན་ཏེ།

དེ་མ་དོར་ན་ལོ་དྲུག་གི་དུས་བཞི་རྫོགས་མི་ནུས་པའི་ཕྱིར། ཞིབ་མོར་བརྟགས་ན། ལོ་རེ་ལ་ཞག་མི་ཐུབ་དྲུག་འབྱུང་ཞེས་པ་སྟེ། ཞག་ལྷག་པོ་དྲུག་འབྱུང་བ་ནི་མ་ཡིན་གྱི་ཉིན་ཞག་ཆད་པ་ཡིན་ཏེ། ཚེས་ལོ་གཅིག་ལ་ཚེས་ཞག་སུམ་བརྒྱ་དང་དྲུག་ཅུ་བོར་ཀྱང༌། ལྷོ་བྱང་གི་ཉི་མའི་བགྲོད་པ་གཉིས་རྫོགས་པ་ལ་ཉིན་ཞག་སུམ་བརྒྱ་དང་དྲུག་ཅུ་དགོས་པས། ཚེས་ལོ་གཅིག་གིས་དེར་སླེབ་པ་ལ་ཉིན་ཞག་བསྣན་དགོས་ཤིང༌། ཚེས་ལོ་ལྔས་ཉི་མའི་ལྷོ་བྱང་གི་བགྲོད་པ་གཉིས་མཐར་ཐུག་པའམ། དུས་བཞི་རྫོགས་པའི་ལོ་ལྔར་སླེབ་པ་ལ་ཉིན་ཞག་སུམ་ཅུ་བསྣན་དགོས་པས་སོ། ། དོན་འདི་མ་གོ་ན་ཆད་པ་བསགས་པས། ལྷག་པོ་འབྱུང་བ་ངོ་མཚར་ཆེ་ཞེས་པ་ལ་སོགས་པའི་འཆལ་གཏམ་སྣ་ཚོགས་འབྱུང་བ་ཡིན་ནོ། །
དེ་ཡང་ལོ་རེ་བཞིན་ཟླ་བ་བཅུ་གཉིས་ཀྱི་སྟེང་དུ་ཞག་དྲུག་རེ་བསྣན་དགོས་རྒྱུ་མ་བསྣན་པས་ལོ་ལྔ་སོང་བ་ན། ཐམས་ཅད་སྡོམས་ནས་བསྣན་པ་ཡིན་གྱི། ཁ་ཅིག་ལོ་རེ་ལ་ཞག་དྲུག་ལྷག་པས་ལོ་དྲུག་ན་ཤོལ་འབྱུང་ཞེས་ཟེར་བ་ནི་ཆེས་མི་རིགས་ཏེ། ལོ་རེ་བཞིན་ཞག་དྲུག་རེའི་ཤོལ་སྟོན་ཟིན་ན། ལོ་ལྔ་པའི་དྲུག་པ་ལ་འདོན་རྒྱུ་ཅི་ཡང་མེད་པའི་ཕྱིར་རོ། ། དོན་དེ་དག་ནི་མངོན་པ་ལས། ཞག་མི་ཐུབ་དང་བཅས་པ་ཡིས། ། ཟླ་བ་བཅུ་གཉིས་ལ་ལོ་གཅིག ། ཅེས་དང༌། དེའི་འགྲེལ་པར།
དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང༌། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་དོར། ། ཞེས་པའོ། ། དེ་ལ་ཞག་མི་ཐུག་དྲུག་རེ་འབྱུང་བར་གསུངས་པ་དང༌། འདུལ་བ་ལུང་ལས། དེ་ལྟ་བས་ན་ལོ་རེ་རེ་བཞིན་ཤོལ་མ་དོར་བར་ལོ་དྲུག་དྲུག་ན་ཤོལ་དོར་ཅིག དྲུག་ལྔ་སུམ་ཅུ་སྟེ། དེ་ལྟ་བུར་ཞག་རང་ཟླ་བ་ཕྱེད་པོ་དང༌།
ཟླ་བ་དང་ལོ་སྒྲེས་ནས་མཉམ་པོར་འགྱུར་རོ། ། མུ་སྟེགས་ཅན་རྣམས་ཀྱིས་ཀླགས་བཙལ་ཀྱང་ཀླགས་བརྙེད་པར་མི་འགྱུར་རོ་ཞེས་གསུངས་སོ། ། མདོ་རྩའི་འགྲེལ་པ་ཆུང་བ་ལས། ལོ་ཕྱེད་དང་གསུམ་ན་ཟླ་ཤོལ་འབྱུང་བར་བཤད་ཀྱང་འདུལ་བའི་རང་སྐད་ཀྱི་ཆོས་སྐད་མ་ཡིན་ནོ་ལྟར་ལོ་དྲུག་ན་ཟླ་ཤོལ་རེ་དོར་བ་ན་རྒྱལ་པོ་དང་མི་མཐུན་ཞིང༌། དེ་ཙམ་གྱི་ལོ་དྲུག་གིས་དུས་བཞི་རྫོགས་མ་ནུས་པས་མངོན་སུམ་དང་འགལ་བས་སློབ་དཔོན་དག་འཕྱ་བ་ལ་རྟེན་ནས་ཟླ་ཤོལ་དོར་བ་ནི་རྒྱལ་པོའི་རྗེས་སུ་འབྲང་བར་བྱ་བ་ཞེས་གསུངས་སོ། ། འོ་ན་རྒྱལ་པོའི་ལུགས་དེ་གང་ཡིན་ཞེ་ན། འདུལ་བ་འཛིན་པ་མང་པོས། རྟ་བྱ་བྱི་བ་ཡོས་ལ་ཤོལ། ། སྟོན་དབྱར་དཔྱིད་དགུན་འབྲིང་པོ་གཉིས། ། སྔ་མ་ཤོལ་དེ་ཐུབ་པར་ངེས། །
ཞེས་རྒྱལ་པོའི་ལུགས་ལྷ་བླ་མ་ཡེ་ཤེས་འོད་ཀྱིས་རྩིས་པ་ཡིན་ཟེར་ཡང་ཡིད་གཏན་ཐུབ་པར་མི་སྣང་ངོ༌། ། གཉིས་པ་དུས་ཀྱི་འཁོར་ལོའི་ལུགས་བཤད་པར་བྱ་སྟེ། ཞག་ནི་གསུམ་སྟེ། ཚེས་ཞག ཉིན་ཞག ཁྱིམ་ཞག་གོ ། དང་པོ་ནི། གཟའ་བདུན་ཚེས་ལ་སྤྱོད་པའི་ཡུན་ཚད་དེ། དེ་ལ་ཡུལ་གྱི་ཆུ་ཚོད་དྲུག་ཅུའི་ཐ་སྙད་བྱས་ཀྱང༌། དུས་ཀྱི་ཆུ་ཚོད་ང་དགུ་ལས་མི་འབྱུང་ལ།
དེ་ཡང་ཟླ་བའི་དཀྱིལ་འཁོར་གྱི་འཕེལ་འགྲིབ་ཀྱི་ཆ་རེའི་དུས་ཚོད་དོ། ། གཉིས་པ་ནི། ཉི་མས་གླིང་བཞི་འཁོར་བའི་ཡུན་ཚད་ལ་དུས་ཀྱི་ཆུ་ཚོད་དྲུག་ཅུ་ཚང་བ་ཡིན་ནོ། ། གསུམ་པ་ནི། ལུག་གླང་འཁྲིག་པ་ཀརྐ་ཊ། ། སེང་གེ་བུ་མོ་སྲང་སྡིག་པ། ། གཞུ་དང་ཆུ་སྲིན་བུམ་པ་ཉ། ། ཞེས་པའི་ཁྱིམ་བཅུ་གཉིས་པོ་རེ་རེ་ཉི་མ་གནས་པའི་སུམ་ཅུའི་ཆ་གཅིག་ལ་ཁྱིམ་ཞག་ཅེས་བྱ་ལ། དེའི་ཡུན་ཚད་ལ་ཁྱིམ་ཞག་རང་ལུགས་ཀྱི་ཆུ་ཚོད་དྲུག་ཅུའི་ཐ་སྙད་བྱེད་ཀྱང༌། ཚེས་ཀྱི་དབང་དུ་བྱས་པའི་ཆུ་ཚོད་དྲུག་ཅུ་རེ་གཅིག་ལོང་ལ་ཁད་པ་ཙམ་བྱུང་བ་ཡིན་ཏེ།
ཉི་མས་ཁྱིམ་བཅུ་གཉིས་འཁོར་བའི་ཡུན་ཚད་དེ་ལ་ཁྱིམ་ཞག་སུམ་བརྒྱ་དང་དྲུག་ཅུ་ཡིན་ལ། དེ་ལ་ཚེས་ཞག་སུམ་བརྒྱ་དང་བདུན་ཅུ་དོན་གཅིག་ལྷག་ཙམ་འབྱུང་བར་བཤད་པའི་ཕྱིར། འོ་ན་ཁྱིམ་རེ་རེའི་ཚད་ལ་ཇི་ཙམ་ཡོད་ཅེ་ན། ཉི་མས་བགྲོད་པའི་ནམ་མཁའི་ལམ་འཁོར་ལོ་ཡུག་འདི་རྒྱུ་སྐར་ཉི་ཤུ་རྩ་བདུན་གྱི་དབང་རིས་ཐོབ་ཐང་གིས་ཡུལ་གྱི་ཁྱོན་ཉི་ཤུ་རྩ་བདུན་གྱིས་ཁྱབ་པར་འཁོར་བ་ལས། རྒྱུ་སྐར་གཉིས་དང་གཅིག་གི་བཞི་ཆའི་ཡུལ་གྱི་ཁྱོན་རེ་ལ་ཁྱིམ་རེ་ཞེས་བྱ་ཞིང༌། ཉི་མའི་རང་འགྲོས་ཀྱིས་དེ་ལྟ་བུའི་ཁྱིམ་དེར་ཁྱིམ་ཞག་སུམ་ཅུ་རེ་འགོར་ཞིང༌། བཅུ་གཉིས་པོ་རྫོགས་པར་འཁོར་བ་ན་ཁྱིམ་ལོ་གཅིག་ཀྱང་བྱ། དེའི་རིང་ལ་ཉི་མའི་ལྷོ་བྱང་གི་བགྲོད་པ་གཉིས་རྫོགས་ཤིང༌། ལོ་གཅིག་གི་དབང་དུ་བྱས་པའི་དུས་བཞི་རྫོགས་པ་ཡིན་ནོ། ། དེ་ལྟར་ན།
ཚེས་ཀྱི་ཟླ་བ་སུམ་ཅུ་སོ་ཕྱེད་དང་གསུམ་ན། ཚེས་ཀྱི་ཟླ་བ་རེའི་ཤོལ་འདོན་དགོས་ཏེ། དེ་མ་བཏོན་ན་ཁྱིམ་ཞག་གི་ཟླ་བ་སུམ་ཅུ་སོ་ཕྱེད་དང་གསུམ་པོ་དེ་མི་རྫོགས་ཏེ། དེ་མ་རྫོགས་ན་ལོ་རེ་བཞིན་གྱི་དུས་བཞིའི་ལོངས་སྤྱོད་མི་རྫོགས་པའི་ཕྱིར། དེ་ལྟར་བྱས་པས་ཟླ་བ་དྲུག་ཅུ་རེ་ལྔ་ན་ཟླ་བ་གཉིས་ཤོལ་འབྱུང་ལ། དེ་སྒྲེས་པས་ཚེས་ལོ་བརྒྱ་ན་ཚེས་ཟླ་སུམ་ཅུ་སོ་བདུན་དང་ཟླ་བ་ཕྱེད་ཀྱི་ཤོལ་འབྱུང༌། དེ་ལ་ལོ་གསུམ་དང་ཕྱོགས་གསུམ་འབྱུང་ཞིང༌། དེ་ཚེ་ལོ་བརྒྱ་པོ་དེ་བསྲེས་པས་ཁྱིམ་ལོ་བརྒྱར་འགྱུར་བ་ཡིན་ནོ། ། དེ་དག་གི་ཤེས་བྱེད་ཀྱང་ཚེས་ཞག་གཅིག་གི་ཉིན་ཞག་གཅིག་ཏུ་དུས་ཀྱི་ཆུ་ཚོད་གཅིག་དང༌། ཆུ་སྲང་ལྔ་བཅུ་རྩ་གཉིས་དང༌།
དབྱུག་གུ་གསུམ་གྱིས་མ་ལོངས་པའི་རྒྱུ་མཚན་གྱིས་ཡིན་ལ། དེའི་རྒྱུ་མཚན་ཡང༌། ནང་གི་ངེས་པའི་དབང་གིས་ཡིན་ཏེ། རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བའི་ཡུན་ཚད་གཅིག་ལ་ཞག་ཏུ་བྱས་པའི་ཞག་སུམ་བརྒྱ་དང་དྲུག་ཅུ་རེ་ལྔ་ནི། ལོ་གཅིག་གི་ཉི་མའི་བགྲོད་པ་གཉིས་མཐར་ཐུག་པའི་ཚད་ཡིན་པ་ལས། ཞག་རེའི་རླུང་གི་སྟེང་ནས་དབུགས་དྲུག་བརྒྱ་དང་བདུན་ཅུ་རྩ་ལྔ་རེ་ཡེ་ཤེས་ཀྱི་ཆར་སོང་ཞིང་ཆད་པས་ཆུ་ཚོད་གཅིག་དང་ཆུ་སྲང་ལྔ་བཅུ་དང་ཕྱེད་དང་གསུམ་མ་ལོངས་པ་དེས་ཚེས་ཀྱི་ལོངས་སྤྱོད་རྫོགས་པར་འཇོག་ལ། ཁྱིམ་གྱི་ལོངས་སྤྱོད་རྫོགས་པ་ལ། ཉི་ཁྲི་ཆིག་སྟོང་དྲུག་བརྒྱའི་རླུང་རྒྱུ་བའི་ཚད་དེ་རྫོགས་དགོས་པ་ཡིན་ནོ། ། དེ་ཙམ་རེ་ཆད་པའི་རྒྱུ་མཚན་ཡང་འཕོ་ཆེན་བཅུ་གཉིས་པོ་རེ་རེའི་འཚམས་སུ་ང་དྲུག་རྐང་བཅས་ཆད་པར་བྱེད་ལ། དེའི་རྒྱུ་མཚན་ཡང་འཕོ་ཆེན་དེ་ལ་འཕོ་ཆུང་ལྔ་ལྔ་ཡོད་པའི་འཚམས་སུ་ས་རླུང་སོགས་རེ་རེ་ནས་བཅུ་གཅིག་དང་རྐང་བཅས་རེ་ཆད་པར་བྱེད་པའི་རྒྱུ་མཚན་ལ་ཐུག་གོ །
གཉིས་པ་དེ་ལས་གསོ་སྦྱོང་དང་དགག་དབྱེ་སོགས་ཀྱི་རྣམ་གཞག་རྟོགས་པའི་ཚུལ་ལ། ལོ་མགོ་ངོས་འཛིན་པས་དུས་སྒོ་དང་དབྱར་གྱི་ཁས་ལེན་རྟོགས་པའི་ཚུལ་དང༌། ཟླ་ཤོལ་འབྱུང་དུས་ཤེས་པ་ན་གསོ་སྦྱོང་གི་དུས་རྟོགས་པའི་ཚུལ་ལོ། ། དང་པོ་ནི། གོང་དུ་ངོས་བཟུང་བའི་ལོ་མགོ་དེ་ཡང་ལོ་མགོ་ལོ་མཚན་ཉིད་པ་ཚེས་ལོའི་དབང་དུས་བྱས་པ་ཡིན་གྱི། ལོ་བཏགས་པ་བ་ཁྱིམ་ལོའི་དབང་དུ་བྱས་པ་ནི་མིན་ཏེ། ཚེས་ལོ་ནི་ཟླ་བའི་དབང་གིས་བཞག ཁྱིམ་ལོ་ནི་ཉི་མའི་བགྲོད་པའི་དབང་གིས་བཞག་པ་ཡིན་པས་སོ། ། ཁྱིམ་ལོའི་ལོ་མགོ་ནི། སྟོན་གྱི་ཉིན་མཚན་མཉམ་པའི་ཕྱི་ཉིན་ནས་བྱེད་དགོས་པ་ཡིན་ནོ། །
དེ་ལྟར་ན་ཁྲུམས་ཀྱིས་ཉ་བའི་ཟླ་བ་ལ་ཉིན་མཚན་མཉམ་ན། ས་གས་ཉ་བ་ལ་དབྱར་ཟླ་འབྲིང་པོར་བྱེད་ཅིང༌། སྣྲོན་གྱིས་ཉ་བ་ལ་དབྱར་ཟླ་ཐུང་ངུར་བྱས་ནས། དེ་གཉིས་ཀྱི་ཚེས་བཅུ་དྲུག་ནས་དབྱར་སྔ་ཕྱིའི་ཁས་ལེན་བྱེད། ཐ་སྐར་གྱིས་ཉ་བ་ལ་ཉིན་མཚན་མཉམ་ན། སྣྲོན་གྱིས་ཉ་བའི་ཟླ་བ་དེ་ལ་དབྱར་ཟླ་འབྲིང་པོ་དང༌། ཆུ་སྟོད་ཀྱིས་ཉ་བའི་ཟླ་བ་དེ་ལ་དབྱར་ཟླ་ཐ་ཆུང་དུ་བྱས་ནས་དབྱར་སྔ་ཕྱིའི་ཁས་ལེན་བྱེད་ཅིང༌། སྨིན་དྲུག་གིས་ཉ་བ་ལ་ཉིན་མཚན་མཉམ་ན་ཆུ་སྟོད་ཀྱིས་ཉ་བའི་ཟླ་བ་དེ་ལ་དབྱར་འབྲིང་པོ་དང༌། གྲོ་ཞུན་གྱིས་ཉ་བ་ལ་དབྱར་ཟླ་ཐ་ཆུང་དུ་བྱེད་དགོས་ཀྱང་འདི་ནི་དིང་སང་མི་སྲིད་དོ། ། དེའི་རིམ་པ་ལས།
དགག་དབྱེ་འབྱུང་ཚུལ་ཡང་རྟོགས་པར་བྱ་ཞིང༌། དེ་ལྟར་ན་ཐ་སྐར་གྱིས་ཉ་བའི་བཅོ་ལྔ་ལ་དགག་དབྱེ་འབྱུང་བ་གཅིག་གྲུབ་ཅིང༌། དེ་འདྲའི་དུས་དེར་རང་ཅག་གི་སྟོན་པ་ཐུགས་རྗེ་ཆེན་པོ་དང་ལྡན་པ་དེས། སུམ་ཅུ་རྩ་གསུམ་གྱི་གནས་སུ་དགག་དབྱེ་མཛད་ཟིན་ནས་ལྷ་ལས་བབ་པའི་ཚུལ་བསྟན་པས་ལྷ་བབས་ཀྱི་དུས་ཆེན་དུ་གྲགས་པ་ཡིན་ནོ། ། ཟླ་ཤོལ་གྱི་དབང་གིས་ལོ་གཅིག་ལ་ཟླ་བ་བཅུ་གསུམ་བྱུང་བའི་ཚེ། ཧོར་ཟླ་བཅུ་པ་ལ་ཉིན་མཚན་མཉམ་པ་གཅིག་སྲིད་ཙམ་ཡིན་ལ། དེའི་ཚེ་དེ་འདྲའི་སྨིན་དྲུག་ཅན་ནི་མ་ཡིན་ཏེ། ཟླ་ཤོལ་གྱི་ཧོར་ཟླ་བཅུ་པ་སྨིན་དྲུག་གིས་ཉ་བ་དང་མི་འགྲིག་པའི་ཕྱིར་རོ། ། དེ་འདྲ་གཅིག་སྲིད་པ་ན། འདུལ་བ་ཚིག་ལེ་ལས།
གྲོ་བཞིན་ཅན་གྱི་ཚེས་གཅིག་ནས། ། སྔ་མའི་དབྱར་དེ་གཙོ་བོ་ཡིན། ། དེ་ཉིད་ཁྲུམས་ཀྱི་ཟླ་བ་ཡི། ། ཚེས་གཅིག་ནས་ནི་ཕྱི་མར་གྲགས། ། ཞེས་པའང་འགྲིག་པ་ཡིན་ཏེ། ལོ་གཅིག་ལ་ཟླ་བ་བཅུ་གསུམ་འབྱུང་བའི་ཚེ། ཧོར་ཟླ་ལྔ་པའི་ཚེས་བཅུ་དྲུག་ནས་དྲུག་པའི་བཅོ་ལྔའི་བར་ལ་གྲོ་བཞིན་ཅན་དུ་མིང་བཏགས་དགོས་པའི་ཕྱིར་རོ། ། ཐ་སྐར་གྱིས་ཉ་བའི་ཚེས་བཅུ་དྲུག་ནས་ལོ་མགོ་འཛིན་པ་ལ་ཡང༌། རྒྱལ་དང་དབོ་དང་ཞེས་སོགས་མི་འགྲིག་པའི་སྐྱོན་ཆེར་མི་འཇུག་སྟེ། ལོ་དྲི་ལས་སྔར་གྲགས་པ་ལྟར།
རྒྱལ་གྱི་ཟླ་བ་སོགས་ལ་ཡར་ངོ་སྔོན་དུ་འགྲོ་བ་གཅིག་ཀྱང་བཤད་པའི་ཕྱིར། གཞན་ཡང་ལོ་མགོ་འཛིན་ཚུལ་འདི་ལ་དཔགས་ནས་དུས་སྒོ་ཡང་རིག་པར་བྱེད་དགོས་ཏེ། སྟོན་ཟླ་ཐ་ཆུང་གི་ཚེས་བཅུ་དྲུག་ནས། དགུན་ཟླ་བཞིའི་ཐོག་མ་འཛིན་དགོས་པའི་ཕྱིར་རོ། ། དེ་ལྟར་ན་ཚུལ་འདི་ནི་མདོ་སྡེ་ཉི་མའི་སྙིང་པོ་དང༌། རྟེན་འབྲེལ་མདོ་འགྲེལ་དུ་གྲགས་པའི་ལུང་དང༌། མཛོད་ཀྱི་ལུང་གསུམ་ཀ་དང་མི་འགལ་ཞིང་མཐུན་ལ། འདུལ་བའི་ཁྱད་པར་དང་དགག་དབྱེ་འབྱུང་དུས་དང༌། རས་ཆེན་འཆང་དགོས་པའི་དུས་སོགས་དང་ཤིན་ཏུ་འགྲིག་པ་ཡིན་པས་ཡིད་ཆེས་པའི་གནས་སུ་རྟོགས་པར་བྱ་དགོས་སོ། ། ཡང་མགོའི་ཟླ་བའམ།
སྨལ་པོའི་ཟླ་བ་ཞེས་པ་ཡར་ངོ་སྔོན་འགྲོར་བྱས་ནས། དེའི་ཡར་ངོའི་ཚེས་གཅིག་ནས་མཐའ་གཅིག་ཏུ་ལོ་མགོ་འཛིན་པའི་ལུགས་གཅིག་ཀྱང་ཡོད་ལ། དེ་ནི་ཕྱི་རོལ་པ་དང་ཐུན་མོང་བའི་འཇིག་རྟེན་པ་དག་གི་ལུགས་ཡིན་པར་སྣང་སྟེ། ཇི་སྐད་དུ། མངོན་བརྗོད་ཀྱི་བསྟན་བཅོས་ལས། ལོ་མགོ་ཞེས་བྱ་སྨལ་པོའི་མིང༌། ། རི་དྭགས་མགོ་ཅན་མགོ་ཡི་མིང༌། ། ཞེས་ཟེར། གཉིས་པ་གསོ་སྦྱོང་རྟོགས་པའི་ཚུལ་ལོ། ། ཟླ་ཤོལ་གྱི་འདོན་ཚུལ་མངོན་འདུལ་ལས་དེ་ལྟར་བཤད་ཀྱང༌།
དུས་འཁོར་ནས་བཤད་པ་ལྟར་ཁས་བླངས་ནས། གསོ་སྦྱོང་ལག་ལེན་དུ་བྱེད་དགོས་ཏེ། དོ་ནས་བཤད་པ་དང༌། མངོན་སུམ་གྱིས་གྲུབ་པ་དང་མཐུན་པར་སྣང་བ་དང༌། རྒྱལ་པོའི་རྗེས་སུ་འབྲང་དགོས་པར་གསུངས་པས་སོ། ། དེ་ལྟར་ན་ལོ་རེ་རེ་བཞིན་ཚེས་ཞག་བཅུ་གཅིག་རེའི་ཤོལ་ཡོད་ཀྱང་མི་འདོན་པར་ལོ་གསུམ་པའི་ཕྱེད་ཡོད་ན། ཟླ་ཤོལ་རེ་འདོན་དགོས་པས་ལོ་གཉིས་ནི་ཚེས་ཟླ་བཅུ་གཉིས་རེར་ངེས་ལ། དེ་ནས་ལོ་གཅིག་ལ་ནི་ཚེས་ཟླ་བཅུ་གསུམ་འབྱུང་ངོ༌། ། ཞེས་འཁོར་མོར་སྦྱར་བས། ལོ་གཉིས་ལ་གསོ་སྦྱོང་ཉི་ཤུ་རྩ་བཞི་རེ་ལོ་གསུམ་པ་ལ་གསོ་སྦྱོང་ཉི་ཤུ་རྩ་དྲུག་འབྱུང༌།
ཞེས་ཤེས་པར་བྱེད་དགོས་སོ། ། ཉི་ཤུ་རྩ་བཞིའི་ནང་ནས་བཅོ་བརྒྱད་ནི་གསོ་སྦྱོང་བཅོ་ལྔ་པ་ཁོ་ན་ཡིན་ཏེ། གསོ་སྦྱོང་སྔ་མ་བྱས་པའི་ཉིན་ཞག་དེ་ཐལ་རྗེས་སུ་ཉིན་ཞག་བཅུ་བཞི་ནི་རྫོགས་ཟིན། ཉིན་ཞག་བཅོ་ལྔ་པ་དེའི་སྟེང་དུ་བྱེད་དགོས་ཀྱི་གསོ་སྦྱོང་ཡིན་པས་སོ། ། དྲུག་ནི་གསོ་སྦྱོང་བཅུ་བཞི་པ་ཞེས་བྱ་སྟེ། གསོ་སྦྱོང་སྔ་མ་བྱས་པའི་ཉིན་ཞག་དེ་ཐལ་རྗེས་སུ་ཉིན་ཞག་བཅུ་གསུམ་ཐལ་ཟིན་ཅིང༌། བཅུ་བཞི་པ་དེའི་སྟེང་དུ་བྱེད་དགོས་ཀྱི་གསོ་སྦྱོང་ཡིན་པའི་ཕྱིར། དྲུག་པོ་དེ་ལ་གསོ་སྦྱོང་མི་ཐུབ་པ་ཞེས་བྱ་སྟེ། ཚེས་ཞག་གིས་ཉིན་ཞག་གི་དོད་མ་ཐུབ་པའི་སྟོབས་ཀྱིས་ཚེས་བཅོ་ལྔར་སླེབ་ཀྱང༌། ཉིན་ཞག་བཅུ་བཞི་པའི་སྟེང་དུ་བྱས་པའི་གསོ་སྦྱོང་ཡིན་པའི་ཕྱིར།
བཅུ་བཞི་པ་དྲུག་པོ་དེ་ཡང་ཚེས་ནི་བཅོ་ལྔ་ལ་བྱེད་དགོས་པ་ཡིན་ཏེ། རྒྱ་ཆེར་འགྲེལ་པ་ལས་ཐམས་ཅད་ཀྱང་ཚེས་གྲངས་ཀྱི་ཡང་དག་པ་ལ་བཅོ་ལྔ་པ་ཁོ་ན་ཡིན་ནོ། ། ཞེས་འབྱུང་བས་སོ། ། དྲུག་པོ་དེ་མར་ངོ་ཁོ་ན་ལ་འབྱུང་བས་ཁྱབ་པ་ཡིན་ཏེ། མར་ངོ་སྔོན་འགྲོའི་དབང་དུ་བྱས་པའི་དུས་ཚིགས་རེ་རེའི་ཟླ་བ་ཕྱེད་དང་གཉིས་འདས་ཀྱི་གསོ་སྦྱོང་ཡིན་པའི་ཕྱིར། དེ་ལྟར་གསོ་སྦྱོང་བཅོ་ལྔ་རྣམས་ལ་ནི། ཉིན་ཞག་བཅོ་ལྔ་རེ་ཚང་མར་ཡོད་དགོས་ཤིང༌། བཅུ་བཞི་པ་རྣམས་ལ་ནི་ཉིན་ཞག་བཅུ་བཞི་རེ་ལས་མེད་པས་ལོ་གཅིག་ལ་ཉིན་ཞག་ཉི་ཤུ་རྩ་དགུ་རེ་ལས་མེད་པས་ཟླ་བ་དྲུག་མི་འབྱུང་བ་ཡིན་ནོ། ། དྲུག་པོ་དེའི་དུས་ཀྱི་ཚེས་གྲངས་རྩི་བའི་ཚུལ་ནི་སྨིན་དྲུག་གིས་ཉ་བའི་ཚེས་བཅུ་དྲུག་གི་ཉིན་ཚེས་གཅིག་ཅེས་མི་ཟེར་བས་ཚེས་གཉིས་ཞེས་རིམ་པར་བགྲངས་ནས་ཚེས་བཅོ་ལྔའི་ཉིན་བར་གསོ་སྦྱོང་བྱེད་པ་ཡིན་པའམ། ཡང་ན་ཚེས་གཅིག་ནས་རིམ་པར་བགྲངས་པའི་ཚེས་བཅོ་ལྔའི་ཉིན་གསོ་སྦྱོང་བྱས་ནས་གསོ་སྦྱོང་བྱས་པའི་ཉིན་ཞག་གཅིག་པོ་དེ་ཟླ་བ་རྟིང་མའི་གསོ་སྦྱོང་བཅོ་ལྔ་པ་དེའི་ཉིན་ཞག་གི་གྲངས་ལ་ཕན་པ་བྱེད་དགོས་པ་ཡིན་ནོ། །
འདི་ན་ལ་ལ་ཉེར་དགུ་ལ་གསོ་སྦྱོང་བཅུ་བཞི་པ་འབྱུང་ཞེས་སྨྲ་བ་ནི་ཆེས་མི་མཁས་པའི་གཏམ་ཁོ་ན་ཡིན་ཏེ། ཉེར་དགུ་ཞེས་པ་ནི་མར་ངོའི་ཚེས་བཅུ་བཞིའི་མིང་ཡིན་ལ། དུས་དེ་ཟླ་བའི་དཀར་ཆ་ལྷག་མ་གཅིག་འབྱུང་སྟེ། དེ་ལྟ་ན་གནམ་སྟོང་ཡིན་པར་འགལ་ལ། གནམ་སྟོང་མིན་པ་ལ་མར་ངོའི་གསོ་སྦྱོང་མི་འབྱུང་བའི་ཕྱིར་རོ། ། ཡང་ཁ་ཅིག་གསོ་སྦྱོང་གི་ཆེད་དུ་སྔ་ཚེས་ཁོ་ན་རྟག་པར་བྱེད་པ་ནི་གཞུང་ལུགས་མི་ཤེས་བཞིན་དུ་མཁས་པར་རློམ་པའི་ང་རྒྱལ་གྱིས་བྱས་པར་སྣང་སྟེ། དེ་ལྟར་ན་བཅོ་ལྔ་པ་རྣམས་ཚེས་བཅུ་བཞི་ལ་བྱེད་པ་དང༌། བཅུ་བཞི་པ་རྣམས་ཉེར་བརྒྱད་ཀྱི་ཉིན་བྱེད་དགོས་པའི་ཉེས་པར་འགྱུར་བ་དང༌། དུས་རྟག་ཏུ་མངོན་སུམ་དང་མི་མཐུན་པའི་ཉེས་པ་དང༌། ལོ་གཅིག་ལ་ཞག་མི་ཐུབ་དགོས་རྒྱུ་ལ་གཅིག་ལས་མི་འབྱུང་བའི་ཉེས་པ་སོགས་འབྱུང་བ་ཡིན་ནོ། །
དེའི་ཕྱིར་བཅོ་ལྔ་པ་རྣམས་ནི་ཚེས་གཅིག་ནས་རེ་རེ་ཞིང་ལྷག་ཆད་མེད་པར་བགྲང་བར་བྱ་ཞིང༌། བཅུ་བཞི་པ་དྲུག་པོ་ལ་སྔ་ཚེས་སུ་བྱས་ནས་བགྲངས་ཀྱང་འགལ་བ་མེད་དོ། ། འདི་ཡང་འདུལ་བ་ནས་བཤད་ཚོད་ཙམ་ཡིན་གྱི། དཀར་རྩིས་དང་བསྟུན་ན་མི་ཐུབ་པ་འབྱུང་ངོ་སྙམ་དུ་དོགས་པར་མི་བྱ་སྟེ། དཀར་རྩིས་ཀྱི་ལུགས་ལའང་ཟླ་བ་བཅུ་གཉིས་ལ་ཉིན་ཞག་སུམ་བརྒྱ་དང༌། ལྔ་བཅུ་རྩ་བཞི་ལྷག་ཆད་མེད་པར་འབྱུང་དགོས་པའི་ཕྱིར། དེ་ལྟར་ན་གསོ་སྦྱོང་གི་རྩི་ཞག་འདུལ་བ་ན་ཇི་ལྟར་འབྱུང་བ་བཞིན་ལག་ལེན་དུ་བཀལ་བ་ན། དཀར་རྩིས་དང་མི་མཐུན་པ་ཅུང་ཟད་ཀྱང་མི་འབྱུང་ངོ༌། ། ཞེས་ཤེས་པར་བྱོས་ཤིག འོ་ན་གསོ་སྦྱོང་མི་ཐུབ་པ་དྲུག་པོ་དེ་ཟླ་བ་གང་ལ་འབྱུང་ཞེ་ན།
རྒྱལ་དང་དབོ་དང་ས་ག་ཅན། ། ཞེས་སོགས་ནི་རྣམ་གསལ་གྱི་དཔེ་བརྗོད་ཙམ་ཡིན་གྱི་ངེས་པ་ཅན་མ་ཡིན་ཏེ། ཟླ་ཤོལ་མེད་པའི་ཚེ་འགྲིག་པ་དང༌། དེ་ཡང་ཁྲུམས་ཀྱིས་ཉ་བའི་ཚེས་བཅུ་དྲུག་ནས་ལོ་མགོ་བྱས་ན་དེ་ལྟར་ངེས་ལ། གཞན་ལ་མར་ངོ་སྔོན་འགྲོར་བྱས་ན་ངེས་པ་མེད་པ་བཤད་ཟིན་ཏོ། ། ལོ་གཅིག་ལ་གསོ་སྦྱོང་ཉི་ཤུ་རྩ་དྲུག་འབྱུང་བའི་ཚེ་ན་ཐུབ་པ་བཅོ་བརྒྱད་མི་ཐུབ་པ་དྲུག་ཁོ་ནར་ངེས་སོ། ། དེའི་རྒྱུ་མཚན་ཡང༌། ཟླ་ཤོལ་ཟླ་བ་དེ་ལ་ཉིན་ཞག་སུམ་ཅུ་ངེས་པར་ཚང་དགོས་སོ། ། གཉིས་པ་ཞར་ལ་གཏན་ཚིགས་ཀྱི་རྣམ་གཞག་བཤད་པ་ལ་ཐུན་མོང་དུ་གྲགས་ཚོད་བཤད་པ་དང༌། ཐུན་མོང་མིན་པ་དུས་ཀྱི་འཁོར་ལོའི་ལུགས་བཤད་པ།
དེ་གཉིས་ལས་དོན་ལ་གནས་ཚོད་གང་ཡིན་དཔྱད་པའོ། ། དང་པོ་ལ་ཇོ་བོ་རྗེ་དང་ས་སྐྱ་པའི་ལུགས་ཐུན་མོང་དུ་བཤད། ཁ་ཆེ་པཎ་ཆེན་གྱི་བཞེད་པ་བཀོད། དེ་ལ་འཐད་མི་འཐད་ཀྱི་དགག་སྒྲུབ་ཇི་ལྟར་བྱུང་བའི་ཚུལ་ལོ། ། དང་པོ་ལ་སྤྱིར་བསྟན་པའི་གནས་ཚད་ལ་བཤད་ཚུལ་མང་དུ་ཡོད་ཀྱང༌། མཁས་པ་ཆེན་པོ་དབྱིག་གཉེན་གྱི་འབུམ་ཏིག་ལས་བསྟན་པ་ལོ་ལྔ་སྟོང་དུ་གནས་པར་གསུངས་ལ། སློབ་དཔོན་འཇམ་དཔལ་གྲགས་པས་མངོན་པར་རྟོགས་པའི་དུས་ལྔ་བརྒྱ་ཕྲག་གསུམ། སྒྲུབ་དུས་ལྔ་བརྒྱ་ཕྲག་གསུམ། ལུང་གི་དུས་ལྔ་བརྒྱ་ཕྲག་གསུམ། རྟགས་ཙམ་འཛིན་པའི་དུས་ལྔ་བརྒྱ་ཕྲག་གཅིག་ཞེས་ཐ་སྙད་མཛད་དོ། །
འོ་ན་སྔར་བསྟན་པ་ཇི་ཙམ་འདས། ལྷག་མ་ཇི་ཙམ་ལུས་ཞེ་ན། ཇོ་བོ་ཆེན་པོ་ལྷ་གཅིག་ནི། སྟོན་པ་ཤིང་ཕོ་བྱི་བ་ལ་ལྷུམས་སུ་ཞུགས། ཤིང་མོ་གླང་ལ་སྐུ་བལྟམས། ས་མོ་ཕག་ལ་སངས་རྒྱས། ཤིང་ཕོ་སྤྲེའུ་སྟོན་ཟླ་ཐ་ཆུང་གི་ཡར་ཚེས་བརྒྱད་ལ་མྱ་ངན་ལས་འདས་པར་བཞེད། བསྟན་པའི་བདག་པོ་དཔལ་ལྡན་ས་སྐྱ་པ་ནི་སྟོན་པ་མེ་མོ་ཡོས་ལ་ལྷུམས་སུ་ཞུགས། ས་ཕོ་འབྲུག་ལ་སྐུ་བལྟམས། ཆུ་ཕོ་སྟག་ལ་སངས་རྒྱས།
མེ་མོ་ཕག་གི་དཔྱིད་མཐའི་ཉའམ། སྟོན་ཟླའི་ཚེས་བརྒྱད་ལ་མྱ་ངན་ལས་འདས་པར་བཤད་དེ། འདིའི་ལུགས་བཞིན་རྗེ་བཙུན་བསོད་ནམས་རྩེ་མོ། ས་སྐྱ་པཎྜི་ཏ། འགྲོ་མགོན་འཕགས་པ་སོགས་ཀྱིས་རྩིས་པ་དེའི་རྗེས་སུ་འབྲངས་ནས་རྩི་ན་སྟོན་པ་མྱ་ངན་ལས་འདས་ནས་ལོ་གསུམ་སྟོང་དང་དྲུག་བརྒྱ་ཐལ་ཟིན་ནས། ད་ལྟ་རྩ་གཅིག་པ་ས་ཕོ་བྱི་བ་ལོའི་སྟེང་ན་ཡོད་པས། མངོན་པར་རྟོགས་པའི་དུས་ལྔ་བརྒྱ་ཕྲག་གསུམ། སྒྲུབ་པའི་དུས་ལྔ་བརྒྱ་ཕྱག་གསུམ། ལུང་མངོན་པའི་དུས་ལྔ་བརྒྱ་ཕྲག་གཅིག་ཐལ། མདོ་སྡེའི་སྟེང་ནས་ལྔ་བརྒྱ་ཕྲག་གཅིག་དང་ལོ་གཅིག་ཐལ།
མདོ་སྡེའི་སྟེང་ནས་ལོ་བཞི་བརྒྱ་དང༌། འདུལ་བའི་དུས་ལྔ་བརྒྱ་དང༌། རྟགས་ཙམ་འཛིན་པའི་དུས་ལོ་ལྔ་བརྒྱ་སྟེ། ལོ་སྟོང་དང་བཞི་བརྒྱ་ལུས་པ་ཡིན་ནོ། ། ལུགས་སྔ་མ་དེའི་ལུགས་བཞིན་དུ་མཆིམས་ནམ་མཁའ་གྲགས་ཀྱིས་རྩིས་པའི་རྗེས་སུ་འབྲངས་ནས་རྩི་ན། སྟོན་པ་མྱ་ངན་ལས་འདས་ནས་ལོ་གསུམ་སྟོང་དང་ཉིས་བརྒྱ་དང་བརྒྱད་འདས་པ་ལྕགས་མོ་ཕག་གི་ལོ་ལ། རྔོག་ལེགས་པའི་ཤེས་རབ་ཀྱིས་གསང་ནེའུ་ཐོག་གི་གཙུག་ལག་ཁང་ཆེན་པོ་བཏབ། རྔོག་ལོ་བློ་ལྡན་ཤེས་རབ་སྐུ་འཁྲུངས་པར་བྱེད་པ་ཡིན་ཏེ། ཇི་སྐད་དུ། ཆོས་རྗེ་བླ་མ་དམ་པས།
དེ་ཉིད་ཡོངས་འདས་ལོ་ནི་གསུམ་སྟོང་དང༌། ། བརྒྱ་ཕྲག་གཉིས་དང་བརྒྱད་འདས་གངས་རིའི་ཁྲོད། ། སྔོན་ཆད་མེད་པའི་ཆོས་སྡེ་པད་མོའི་ཚལ། ། རྒྱས་མཛད་ལེགས་པའི་ཤེས་རབ་རྒྱལ་གྱུར་ཅིག ། ཅེས་གསུངས་སོ། ། དུས་དེ་ནས་རྩིས་པས་ས་ཕོ་བྱི་བའི་ལོ་ཡན་ཆད་ལ། གསང་ཕུའི་གཙུག་ལག་ཁང་ཆེན་པོ་བཏབ་ནས་ལོ་གསུམ་བརྒྱ་དང་དགུ་བཅུ་གོ་བརྒྱད་སོང་ཞིང་སྔ་ཕྱི་གཉིས་ཀ་སྡོམས་པས་སྟོན་པ་མྱ་ངན་ལས་འདས་ནས་ལོ་གསུམ་སྟོང་དང་དྲུག་བརྒྱ་དང་ཉག་མ་དྲུག་ཐལ་ནས་བདུན་པའི་སྟེང་ན་ཡོད་དོ། ། བསྟན་པའི་གནས་ཚད་དང་འདས་ཚད་ཞིབ་མོར་ཕྱེ་ན། སངས་རྒྱས་ནས་མྱ་ངན་ལས་འདས་ཀྱི་བར་ཆོས་བསྟན་པའི་བར་གྱི་ལོ་བཞི་བཅུ་ཞེ་དྲུག་པོ་དེ་རྩི་དགོས་སོ། ། ཁ་ཆེ་པཎ་ཆེན་གྱིས་ཤིང་ཕོ་བྱི་བ་ལ་ཁྲོ་ཕུར་རྩིས་པ་དང༌།
མེ་མོ་ཡོས་ལ་ཐང་ཆེན་དུ་རྩིས་པ་ལས། སྨིན་དྲུག་ཟླ་བའི་དཀར་ཕྱོགས་ཀྱི། ། ཚེས་བརྒྱད་ནམ་གུང་མཉམ་པ་ལ། ། ཟླ་བ་རི་བོ་ལ་ནུབ་ཚེ། ། ཐུབ་དབང་ཡོངས་སུ་མྱ་ངན་འདས། ། དེར་རྗེས་ལོ་ནི་སྟོང་ཕྲག་གཅིག ། བདུན་བརྒྱ་དང་ནི་ལྔ་བཅུ་དང༌། ། ཟླ་བ་གཉིས་དང་ཟླ་བ་ཕྱེད། ། དེ་བཞིན་ཉི་མ་སྔ་རབས་འདས། ། ལོ་ནི་སྟོང་ཕྲག་གསུམ་དང་ནི། །
ཉིས་བརྒྱ་དང་ནི་བཞི་བཅུ་དགུ། ། ཟླ་བ་དགུ་དང་ཉི་མ་བཅུ། ། མ་འོངས་བསྟན་པའི་ལྷག་མར་གནས། ། ཞེས་གསུངས་ལ། མེ་མོ་ཡོས་ཀྱི་དཔྱིད་འབྲིང་ནག་པའི་ཟླ་བའི་ཡར་ཚེས་ལྔ་ལ་རྩིས་པར་སྣང་ངོ༌། ། དེའི་ལུགས་ཀྱི་སྟོན་པ་མྱ་ངན་ལས་འདས་ནས་ལོ་ཉིས་སྟོང་དང་བཅུ་གཉིས་ཙམ་ཞིག་ད་ལྟའི་ལོ་ས་ཕོ་བྱི་བ་ཡན་ཆད་དུ་འདས་པ་ཡིན་ཏེ། ཁ་ཆེ་པཎ་ཆེན་གྱིས་བསྟན་རྩིས་མཛད་པའི་དུས་དེ་ནས་ད་ལྟའི་ལོ་ས་ཕོ་བྱི་བ་ཡན་ཆད་ལ་དྲུག་ཅུ་སྐོར་བཞི་དང་ལོ་ཉི་ཤུ་རྩ་གཅིག་ཙམ་འདས་པས་སོ། ། འདི་ལ་ས་སྐྱ་པཎྜི་ཏའི་ཞལ་ནས། ལོ་དེ་ནི་རྒྱ་གར་ན་ཉན་ཐོས་སེནྡྷ་བ་རྣམས་དུས་བརྗོད་པའི་ཚེ། སྟོན་པ་མྱ་ངན་ལས་འདས་ནས་འདི་ཙམ་སོང་ཞེས་ནུབ་རེ་བཞིན་རྩི་བ་ཞིག་ཡོད་པ་ལས།
མ་ག་དྷའི་བྱང་ཆུབ་ཆེན་པོའི་སྐུ་དེ། སློབ་དཔོན་ཐུ་བཙུན་གྲུབ་རྗེ་དང་བདེ་བྱེད་བདག་པོས་མཛད་པར་བཞེད་ནས་ཙན་དན་གྱི་ལྡེ་གུ་སྤུངས་པ་ཙམ་གྱི་རང་བྱུང་དུ་བྱོན་པའི་དུས་དེ་ནས་བཟུང་བས་དུས་ཚིགས་འཁྲུལ་ཏེ། སྟོན་པ་འདས་ནས་ལོ་འདི་སོང་ཞེས་རྩིས་པས་དེའི་རྗེས་སུ་འབྲང་ནས་རྒྱ་བལ་ཁ་ཆེའི་པཎྜི་ཏ་ཕལ་ཆེར་བཞེད་ཀྱང་ཡིད་བརྟན་པར་མི་བྱ་སྟེ། ལྷ་མོ་དྲི་མ་མེད་པའི་འོད་ལུང་བསྟན་པའི་མདོ་ལས། ང་ཡོངས་སུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་དམར་ཅན་གྱི་ཡུལ་དུ་དམ་པའི་ཆོས་རྒྱས་པར་འགྱུར་རོ་ཞེས་གསུངས་ལ་གདོང་དམར་ཅན་ཞེས་བོད་ཡིན་པ་དང༌། ཀླུ་སྒྲུབ་སོགས་ལུང་བསྟན་པའི་ལོ་གྲངས་དང༌། རྒྱལ་པོ་ལ་སོགས་པའི་རབས་རྩིས་ན་མི་འཐད་པའི་ཕྱིར་རོ། ། ཞེས་གསུངས་སོ། ། གསུམ་པ་དེ་ལ་དགག་སྒྲུབ་ཇི་ལྟར་བྱུང་བའི་ཚུལ་ལ། དུས་འཁོར་བ་ཕྱོགས་ལས་རྣམ་རྒྱལ་ན་རེ།
དེ་ལྟར་བསྟན་རྩིས་ཀྱི་ལུགས་དེ་གཉིས་ཀྱི་ནང་ནས་སྔ་མ་མི་འཐད་དེ། གཏམ་རྒྱུད་དང་རྒྱ་བལ་གྱི་རྒྱལ་པོས་ལོ་བཅོས་པའི་རྣམ་གཞག་གཅིག་ནས་གཅིག་ཏུ་བརྒྱུད་པ་ཙམ་ཡིན་གྱི། ཡིད་ཆེས་ཀྱི་ཁུངས་མེད་པའི་ཕྱིར་དང༌། དུས་ཀྱི་འཁོར་ལོའི་རྒྱུད་འགྲེལ་གྱི་དགོངས་པ་དང་འགལ་བའི་ཕྱིར་རོ། ། ལུགས་གཉིས་པ་ཁ་ཆེ་པཎ་ཆེན་གྱི་ལུགས་དེ་ཅུང་ཟད་རྣམ་པར་དག་པ་ཡིན་ཏེ། དེའི་ལུགས་ཀྱི་འདས་ལོ་དུས་འཁོར་གྱི་ལུགས་ལས་ལོ་སུམ་བརྒྱ་དང་སུམ་ཅུ་རྩ་དྲུག་ཙམ་གྱིས་ཉུང་བ་བྱུང་ཀྱང༌། དེ་མ་ག་དྷའི་བྱང་ཆུབ་ཆེན་པོའི་སྐུ་རང་བྱོན་པའི་དུས་དེ་ནས་བཟུང་བ་ཡིན་གསུངས་པས། སངས་རྒྱས་མྱ་ངན་ལས་འདས་ནས་མ་ག་དྷའི་བྱང་ཆེན་གྱི་སྐུ་རང་བྱུང་དུ་བྱོན་པའི་བར་ལ་ལོ་སུམ་བརྒྱ་དང་སུམ་ཅུ་དྲུག་ཙམ་ཞིག་ཁོ་ན་སོང་བ་སྲིད་ཅིང༌། འདི་ལ་ཤེས་བྱེད་ཀྱང་སྣང་སྟེ། སངས་རྒྱས་འདས་ནས་ལོ་བཞི་བརྒྱ་ན་འཕགས་པ་ཀླུ་སྒྲུབ་འབྱོན་པ་འཇམ་དཔལ་རྩ་རྒྱུད་ལས་གསུངས་ལ།
ཀླུ་སྒྲུབ་ཀྱིས་རྡོ་རྗེ་གདན་གྱི་བྱང་ཆེན་གྱི་སྐུ་ལ་ཞབས་ཏོག་ཆེན་པོ་མཛད་པར་གྲགས་པ་ལྟར་དུས་འགྲིག་ལ། ལུགས་སྔ་མ་དེ་དག་ལྟར་ན། སངས་རྒྱས་མྱ་ངན་ལས་འདས་ནས་ལོ་སྟོང་དང་ཕྱེད་དང་དྲུག་བརྒྱ་ཙམ་ན་རྡོ་རྗེ་གདན་གྱི་བྱང་ཆེན་གྱི་སྐུ་དེ་འབྱུང་ཀླུ་སྒྲུབ་དང་དུས་མི་འགྲིག་པའི་ཕྱིར་རོ། ། མདོ་ལས་གདོང་དམར་ཅན་ཞེས་གསུངས་པ་དེ་བོད་ཡིན་མིན་ཡང་བརྟག་དགོས་ཏེ། གལ་ཏེ་ཡིན་ན་མཁན་རབས་བགྲངས་པ་དང་མི་མཐུན་ཏེ། ཀླུ་སྒྲུབ་མྱ་ངན་ལས་འདས་པ་ཡན་ཆད་ལ་ལོ་སྟོང་ཐིམ་ལ། དེ་ནས་ལེགས་ལྡན་འབྱེད། དཔལ་སྦས། ཡེ་ཤེས་སྙིང་པོ། མཁན་ཆེན་ཞི་བ་འཚོ་རྣམས་བར་མ་ཆད་པ་ཡིན་ལ།
ཞི་བ་འཚོ་ཁྲི་སྲོང་ལྡེའུ་བཙན་གྱི་སྐུ་རིང་ལ་བྱོན་པ་ཡིན་ཞིང༌། བོད་དུ་ཆོས་བྱུང་བ་ནི་རྒྱལ་པོ་སྲོང་བཙན་སྒམ་པོའི་རིང་ལ་ཡིན་པས། དེ་དུས་མཁན་པོ་དཔལ་སྦས་ཙམ་ཡིན་དགོས་ཏེ། སྲོང་བཙན་ནས་ཁྲི་སྲོང་གི་བར་ལ་རྒྱལ་རབས་བཞི་ཙམ་ཡིན་པའི་ཕྱིར་ཏེ། དེ་ལྟར་ན་ལེགས་ལྡན་འབྱེད་རྐྱང་པའི་རིང་ལ། ལོ་སྟོང་དང་བརྒྱད་བརྒྱ་ཙམ་འདས་དགོས་པར་འགྱུར་བ་དང༌། མཁན་རྒྱུད་གསར་པ་ལུགས་ལའང༌། ཀླུ་སྒྲུབ། གུ་ན་མ་ཏི། རཏྣ་མི་ཏྲ།
དྷརྨཱ་པཱ་ལ། གུ་ན་པ་ཏི། ཆོས་ཀྱི་ཕྲེང་བ། ཞི་བའི་འབྱུང་གནས་སྦས་པ། དེ་ནས་པཎ་ཆེན་ཤཱཀྱ་ཤྲཱི་ཡིན་པས། མཁན་རབས་བདུན་གྱི་རིང་ལ་ལོ་ཉི་སྟོང་དང་བཞི་བརྒྱ་ཙམ་འགྲོ་དོན་མེད་པའི་ཕྱིར་ཞེས་གསུངས་སོ། ། གཉིས་པ་ཐུན་མོང་མ་ཡིན་པ། དུས་ཀྱི་འཁོར་ལོའི་ལུགས་ལ། དེ་བཞིན་གཤེགས་པ་ཤཱཀྱ་ཐུབ་པས་ཆོས་བསྟན་ནས་རིགས་ལྡན་དྲག་པོས། ཀླ་ཀློ་འཇོམས་པའི་བར་གྱི་བསྟན་པའི་གནས་ཚད་དང༌།
རིགས་ལྡན་དྲག་པོས་ཀླ་ཀློ་བཅོམ་ནས་སླར་ཡང་བསྟན་པ་འཕེལ་བའི་གནས་ཚད་དོ། ། དང་པོ་ནི་དེ་ནས་དེའི་བར་ལ་ལོ་གསུམ་སྟོང་དང་གསུམ་བརྒྱ་དང་གཅིག་འབྱུང་བ་ཡིན་ཏེ། དེ་བཞིན་གཤེགས་པས་དུས་ཀྱི་འཁོར་ལོའི་རྒྱུད་གསུངས་ནས་ཀླ་ཀློ་འཇོམས་པའི་བར་ལ་ལོ་སྟོང་དང་ལྔ་བརྒྱ་ཡོད་ཅིང་ཀླ་ཀློའི་གནས་ཚད་ལོ་སྟོང་དང་བརྒྱད་བརྒྱ་ཡིན་པར་གསུངས་པའི་ཕྱིར་རོ། ། རྟགས་དང་པོ་གྲུབ་སྟེ། སྟོན་པ་ས་གའི་ཉ་ལ་མངོན་པར་རྫོགས་པར་སངས་རྒྱས་ནས་ལོ་གཅིག་ཏུ་ཐེག་པ་གསུམ་གྱི་ཆོས་སྟོན་ཞིང་སངས་རྒྱས་ནས་ཟླ་བ་བཅུ་གཉིས་པ་ནག་པའི་ཟླ་བའི་ཚེས་བཅོ་ལྔ་ལ་དཔལ་ལྡན་འབྲས་སྤུངས་སུ་དུས་ཀྱི་འཁོར་ལོའི་རྩ་བའི་རྒྱུད་གསུངས་པའི་ལོ་དེའི་རྗེས་ལ་རྒྱལ་པོ་ཟླ་བ་བཟང་པོས་ལོ་གཅིག་ཏུ་རྩ་བའི་རྒྱུད་གསུངས། དེ་ནས་རྩིས་པའི་ལོ་དྲུག་བརྒྱ་ན་རིགས་ལྡན་ཆོས་ཀྱི་རྒྱལ་པོ་འཇམ་དབྱངས་གྲགས་པ་བྱོན་ནས་ལོ་བརྒྱར་ཆོས་བསྟན་ནས་བསྡུས་རྒྱུད་མཛད་པ་དང༌། དེ་ནས་ལོ་བརྒྱད་བརྒྱ་ནས། འཕགས་པའི་ཡུལ་དུ་ཀླ་ཀློའི་ཆོས་འཇུག་པར་གསུངས་པའི་ཕྱིར་ཏེ། ཇི་སྐད་དུ། ལོ་འདི་ནས་ནི་དྲུག་བརྒྱའི་ལོ་ཡིས་གསལ་བར་མི་བདག་རྒྱལ་པོ་གྲགས་པ་ཤམྦྷ་ལ་ཞེས་བྱ་བ་འབྱུང༌།
དེས་ལོ་བརྒྱར་ཆོས་བསྟན་ནས། དེ་ནས་ཀླུའི་ལོ་བརྒྱ་རྣམས་ཀྱིས་ངེས་པར་མ་གའི་ཡུལ་དུ་ཀླ་ཀློའི་ཆོས་ནི་འཇུག་པར་འགྱུར་ཞེས་གསུངས་པས་སོ། ། རྩ་བའི་རྟགས་གཉིས་པ་ནི། ཀླ་ཀློ་ཞུགས་ནས་དྲག་པོས་ཀླ་ཀློ་འཇོམས་པའི་བར་ལ་ལོ་སྟོང་དང་བརྒྱད་བརྒྱ་ཡོད་དགོས་ཏེ། ཀླ་ཀློའི་གནས་ཚད་འཆད་པ་ན། འཇིག་རྟེན་ཁམས་ལེར་གོ་སླར། དེ་ལྟར་དུམ་བུ་ཐམས་ཅད་དུ་ཡང་དུས་བཞིའི་དུས་སུ་ཀླ་ཀློའི་ཆོས་ནི་རབ་ཏུ་འཇུག་པ་སྟེ། ལོ་ནི་སྟོང་དང་བརྒྱད་བརྒྱར་ནི་ངེས་པར་གནས་ཏེ་དེ་ནས་ཀླ་ཀློའི་ཆོས་ནི་ཉམས་པའོ། ། ཞེས་གསུངས་ཤིང༌། རྒྱུད་ཕྱི་མར།
བཅོ་བརྒྱད་ལོའི་བརྒྱ་ཕྲག་རྣལ་འབྱོར་ཏེ། ། བརྒྱ་ཡིས་འཕགས་པའི་ཡུལ་གྱི་ལ་སོགས་བར། ། ཀླ་ཀློ་རྣམས་ཀྱིས་གྲགས་པ་གང་དང་གང་ཞིག ། མུན་ཅན་གྱུར་པ་དེ་རྣམས་བདག་གིས་དྲུངས་ཕྱུང་སྟེ། ། ཞེས་གསུངས་སོ། ། ཞིབ་པར་རྩིས་ན་རྩ་རྒྱུད་མ་བསྟན་གོང་གི་ལོ་གཅིག་དང༌། མེ་མཁའ་རྒྱ་མཚོའི་ལྷག་མ་ལོ་གསུམ་པོ་བསྣན་པས་བཞི་འབྱུང་བ་ཡིན་ནོ། ། འོ་ན་སྔར་བསྟན་པ་ཅི་ཙམ་ཞིག་འདས་ཞེ་ན། ཐུབ་པས་ཆོས་ཐོག་མར་གསུངས་ནས། མེ་མཁའ་རྒྱ་མཚོའི་བར་ལ་སྟོང་དང་ལྔ་བརྒྱ་དང༌།
ལོ་གཅིག་སོང་བར་རྒྱུད་ཉིད་ཀྱིས་ཟིན་ལ། དེ་ནས་ད་ལྟའི་བར་དུ་ནི། མེ་མཁའ་རྒྱ་མཚོ་ལ་དྲུག་ཅུ་བསྐོར་བདུན་དང་ལྷག་མ་ཉི་ཤུ་རྩ་གཅིག་བསྲེ་དགོས་པ། ད་ལོ་ཀུན་འཛིན་ཞེས་པ་ས་ཕོ་བྱི་བའི་སྟེང་ན་ཡོད་པ། ལོ་ཉིས་སྟོང་དང་སུམ་བརྒྱ་བཞི་ཅུ་རྩ་ལྔ་འདས་ནས་ད་ལྟ་ཞེ་དྲུག་པའི་སྟེང་ན་ཡོད་དོ། ། ལྷག་མ་ནི་དགུ་བརྒྱ་དང་ལྔ་བཅུ་ང་བརྒྱད་ཙམ་ཞིག་ལུས་པ་ཡིན་ནོ། ། འོ་ན་ཐུབ་པ་བལྟམས་ནས་ད་ལྟའི་བར་དུ་ལོ་དུ་སོང་ཞེ་ན། སྟོན་པ་དགུང་ལོ་སོ་ལྔ་པ་ལ་སངས་རྒྱས་པར་འདོད་པ་དང༌། སོ་བདུན་པ་ལ་སངས་རྒྱས་པར་འདོད་པའི་ལུགས་གཉིས་ལས། དང་པོ་ནི།
བསྟན་རྩིས་པ་ཐུན་མོང་བ་རྣམས་ཀྱི་ལུགས་ཡིན་ལ། གཉིས་པ་ནི་དུས་འཁོར་བ་འགའ་ཞིག་གི་ལུགས་ཡིན་པས་མི་མཐུན་པ་ཆེར་མེད་དོ། ། འོན་ཀྱང་ལུགས་གཉིས་པ་ལྟར་ན། ཟླ་བ་གདེང་ཅན་མེ་མིག་ལ། ། ཀུན་འཛིན་ལ་སོགས་འདས་ལོ་བསྲེ། ། དེ་ནི་དོན་གྲུབ་བལྟམས་པ་ནས། ། ད་ལྟའི་བར་གྱི་འདས་པའི་ལོ། ། ཞེས་བྱ་བའོ། ། དེའི་ཕྱིར་ཉིས་སྟོང་སུམ་བརྒྱ་བརྒྱད་ཅུ་རྩ་གཅིག་ཐལ་ནས་རྩ་གཉིས་པའི་སྟེང་ན་ཡོད་དོ། ། ཞེས་བརྗོད་པར་བྱའོ། །
གཉིས་པ་འཁོར་ལོ་ཅན་གྱི་བསྟན་པའི་གནས་ཚད་ནི། རིགས་ལྡན་གྱི་རྒྱལ་པོ་ཉི་ཤུ་རྩ་ལྔ་པ་དྲག་པོས། ལོ་བརྒྱར་ཆོས་བསྟན་པའི་རྗེས་སུ་ཀླ་ཀློ་འཇོམས་པར་བྱེད་ཅིང༌། ཀླ་ཀློ་བཅོམ་པ་ནས། དྲག་པོ་འཁོར་ལོ་ཅན་གྱིས་བསྟན་པ་གསར་དུ་སྤེལ་བའི་དུས་བཞི་སྡོམ་པས་ས་དུམ་བུ་བཅུ་གཉིས་པོར་མི་ལོ་ཉི་ཁྲི་ཆིག་སྟོང་དྲུག་བརྒྱར་གནས་ཤིང༌། ས་དུམ་བུ་རེ་རེའི་བགོ་སྐལ་ལ་སྟོང་བརྒྱད་བརྒྱ་རེ་རེ་ཐོབ་པ་ཡིན་ཏེ། དཔལ་ལྡན་རྒྱུད་ལས། ལྷུན་པོའི་རྒྱབ་ཀྱི་ཕྱོགས་རྣམས་སུ་ནི་ས་གཞི་དག་ལ་ལྷ་མིན་རྣམས་ཀྱིས་རྒྱལ་བར་དཀའ་བ་འཁོར་ཞེས་དང༌། རྫོགས་ལྡན་གསུམ་ལྡན་གཉིས་ལྡན་ནུབ་པའི་རྩོད་པའི་དུས་ནི་ནུས་པའི་ཚད་ཀྱི་ས་གཞི་དག་ལ་རྒྱུ། ། ཞེས་གསུངས་ལ།
ནུས་པའི་ཚད་ཅེས་པ་འོག་མིན་པའི་ཚེ་ཚད་དོ། ། དེ་ལྟར་བསྟན་པའི་གནས་ཚད་སྔ་ཕྱི་གཉིས་ཀ་སྡོམ་པས་ལྔ་སྟོང་དང༌། ཆིག་བརྒྱ་ལྷག་གཅིག་འབྱུང་བར་གསལ་ལོ། ། གསུམ་པ་ལུགས་དེ་གཉིས་དོན་ལ་གང་གནས་དཔྱད་པ་ལ། བུ་སྟོན་ཐམས་ཅད་མཁྱེན་པའི་ཞལ་ནས། བསྟན་རྩིས་ཀྱི་ལུགས་གཉིས་པོ་འདི་ལ་ལོ་སྟོང་དང་བརྒྱད་བརྒྱ་ཙམ་གྱི་ཁྱད་པར་ཞུགས་པས། བློ་དང་ལྡན་པ་རྣམས་ཀྱིས་བརྟག་དགོས་ཏེ། བསྟན་རྩིས་གཞན་གྱི་ལུགས་དེ་དགོངས་པ་ཅན་ཡིན་ནམ། དུས་འཁོར་བའི་ལུགས་མེ་མཁའ་རྒྱ་མཚོའི་གོང་དུ་ཆོས་བསྟན་པའི་ལོ་གྲངས་རྣམས་དོར་བ་ཡིན་མིན་དཔྱད་པར་བྱ་ཞིང༌། མེ་མཁའ་རྒྱ་མཚོ་ཚུན་ཆད་ལ་ལྷག་ཆད་མེད་པར་ཤེས་པར་བྱའོ། །
ཞེས་གསུངས། གསུང་འདི་ལ་དཔགས་ནས། ཇོ་ནང་པ་མཁན་ཆེན་ཕྱོགས་ལས་རྣམ་རྒྱལ་ན་རེ། ལུགས་གཉིས་ཀྱི་ནང་ནས་དུས་འཁོར་ལུགས་འདི་དག་པར་མཁན་རབས་རྩིས་པས་གྲུབ་བོ་ཞེས་ཟེར། ལ་ལ་ནི་ཐུབ་པ་མྱ་ངན་ལས་འདས་ནས་ལོ་སྟོང་ཙམ་ན་དབྱིག་གཉེན་བྱོན་པར་གྲུབ་ཅིང་དེའི་དངོས་སློབ་འཕགས་པ་གྲོལ་སྡེས་ཡིན་ལ། དེའི་དངོས་སློབ་མཆོག་གི་སྡེ་དང༌། དེའི་དངོས་སློབ་དུལ་བའི་སྡེ་དང༌། དེའི་དངོས་སློབ་རྣམ་སྣང་མཛད་བཟང་པོ་ཡིན་ཞིང༌། དེ་ཡང་མཁན་ཆེན་ཞི་བ་འཚོ་དང་གཅིག་པ་ཡིན་ནོ། ། དེའི་རྒྱུ་མཚན་གྱིས་ལུགས་གཉིས་པ་དེ་དག་པ་ཡིན་ཞེས་ཟེར།
སྒྲ་པ་ནམ་མཁའ་བཟང་པོ་དང༌། དུས་འཁོར་བ་བླ་མ་རྟོགས་ལྡན་ན་རེ། དུས་ཀྱི་འཁོར་ལོའི་ལུགས་འདི་ཉིད་རྣམ་པར་དག་པ་ཡིན་ཏེ། ལུགས་འདི་ལྟར་ན་བཅོམ་ལྡན་འདས་མེ་ཕོ་རྟའི་ལོ་ལ་སྐུ་འཁྲུངས་པར་གྲུབ་ལ། དེ་ནས་སུམ་ཅུ་སོ་བདུན་པ་ཆུ་ཕོ་རྟའི་ལོ་ས་ག་ཟླ་བའི་ཚེས་བཅོ་ལྔའི་ཉིན། མངོན་པར་རྫོགས་པར་སངས་རྒྱས་པ་ཡིན་ཞིང༌། ལུགས་འདིའི་རྩིས་འཕྲོ་བཙལ་ནས་རྩིས་པས་ཆུ་ཕོ་རྟའི་ས་གའི་ཉིན་ཟླ་བ་གཟས་ཟིན་འབྱུང་བར་འགྲུབ་པའི་ཕྱིར། དེའི་ཉིན་དེ་ལྟར་འབྱུང་དགོས་པ་ཡིན་ཏེ། འདུལ་བ་ལུང་གཞི་ལས། བཅོམ་ལྡན་འདས་ཀྱིས་བླ་ན་མེད་པའི་ཡེ་ཤེས་བརྙེས་པ་ན།
གྲགས་འཛིན་མ་ཡང་ཁྱེའུ་ཞིག་བཙས་སོ། ། ཟླ་བ་ཡང་སྒྲ་གཅན་གྱིས་ཟིན་ནོ། ། གྲགས་འཛིན་མའི་བུའི་མིང་འདོགས་པར་བྱེད་དོ། ། བཙུན་མོའི་འཁོར་གྱིས་སྨྲས་པ། འདི་བཙས་པ་ན་ཟླ་བ་ཡང་སྒྲ་གཅན་གྱིས་ཟིན་པས། ཁྱེའུ་འདི་ལ་ཡང་སྒྲ་གཅན་ཟིན་ཞེས་བཏགས་སོ། ། ཞེས་འབྱུང་བས་སོ། ། ཞེས་སྤྲོས་པའི་གཞི་རྒྱ་ཆེར་འཆད་དོ། ། འདི་ལ་ཕྱིས་ཀྱི་མཁས་པ་མཚུར་ཕུ་བ་ན་རེ། སྐད་གཉིས་སྨྲ་བ་ནམ་མཁའ་བཟང་པོ་ཡིས། །
འདས་དུས་གསལ་བའི་སྒྲོན་མེ་འདི་རྩམ་མོད། ། དག་པ་གྲུབ་མཐའི་རྩིས་འཕྲོ་ཇི་བཞིན་མིན། ། དེ་ནས་འདི་ཡིས་རྒྱུ་བ་ལ་རྟགས་ཚེས། ། སྐར་མ་གཉིས་ཙམ་བར་ཁྱད་འབྱུང་བས་སོ། ། ཞེས་གསུངས་སོ། ། དེ་ལྟར་སྟོན་པ་དགུང་ལོ་སོ་བདུན་པ་ལ་མངོན་པར་རྫོགས་པར་སངས་རྒྱས་ནས་བཞི་ཅུ་རྩ་དྲུག་གི་བར་དུ་ཆོས་གསུངས་པས་སྟོན་པའི་སྐུ་ཚེའི་ཚད་བརྒྱད་ཅུ་རྩ་གཉིས་པ་ཡིན་པར་གྲུབ་བོ། ། ཞེས་དུས་འཁོར་བ་རྣམས་གསུང་ངོ༌། ། ཞར་ལ་དུས་ཆེན་བཞི་དང་བརྒྱད་དུ་གྲགས་པ་དེ་ཡང་བཤད་པར་བྱ་སྟེ། རྟ་པ་ཟླ་བའི་ཡར་ངོའི་ཚེས་ནས་བཅོ་ལྔའི་བར་ལ་ནི་བདུད་བཏུལ་ཞིང་ཆོ་འཕྲུལ་ཆེན་པོ་བསྟན་པའི་དུས་ཡིན་པར་མདོ་སྡེ་འཛང་བླུན་ལས་གསུངས་སོ། ། འདི་ལ་ཁ་ཅིག
འཛང་བླུན་རྒྱ་ནག་ནས་བསྒྱུར་བ་ལས། ཆོ་འཕྲུལ་ཆེན་པོ་དཔྱིད་ར་ལ་འབྱུང་བར་བཤད་པས། དབོའི་ཟླ་བའི་ཡར་ངོ་ལ་འབྱུང་བ་ཡིན་ནོ། ། ཞེས་ཟེར་བ་ནི་མི་འཐད་དེ། རྒྱ་ནག་པས་རྟ་ཆེན་ནམ་མཆུའི་ཟླ་བ་ལ་དཔྱིད་ཟླ་ར་བར་འདོད་པའི་ཕྱིར་ཏེ། ནག་རྩིས་པས་དཔྱིད་ར་རྟའི་ཐོབ་ཐང་ཞེས་འབྱུང་བས་སོ། ། ཞེས་དཔལ་ལྡན་བློ་གྲོས་བསྟན་པ་བཞི་པ་གསུང་ངོ༌། ། ས་གའི་ཉ་ལ་མངོན་པར་སངས་རྒྱས་པའི་དུས་ཡིན་པར་འདུལ་བ་ལུང་གཞི་ལས་གསུངས་སོ། ། འདི་མྱང་འདས་ཀྱི་དུས་ཡིན་པར་ཡང་མདོ་སྡེ་མྱང་འདས་ལས་བཤད་ཅེས་ས་སྐྱ་པ་བཞེད། ཆུ་སྟོད་ཀྱི་ཡར་ཚེས་བཞི་ལ་ཆོས་ཀྱི་འཁོར་ལོ་ཐོག་མར་བསྐོར་བའི་དུས་ཡིན་པར་རྒྱ་ཆེ་རོལ་པ་ལས་གསུངས་སོ། །
ཐ་སྐར་གྱིས་ཉ་བའི་བཅོ་ལྔ་ལ་སུམ་ཅུ་རྩ་གསུམ་གྱི་གནས་སུ་དགག་དབྱེ་མཛད་ནས་འཛམ་བུའི་གླིང་དུ་བབས་པའི་དུས་ཡིན་པར་ལུང་ཕྲན་ཚེགས་ལས་གསུངས་སོ། ། བརྒྱད་དུ་བྱེད་ན་བཞི་པོ་དེའི་སྟེང་དུ་སྨིན་དྲུག་གིས་ཉ་བའི་ཚེས་བརྒྱད་ནི་སྟོན་པ་མྱ་ངན་ལས་འདས་པའི་དུས་ཡིན་པར་ཇོ་བོ་རྗེ་དང༌། ཁ་ཆེ་པཎ་ཆེན་བཞེད། རྒྱལ་གྱི་ཚེས་བརྒྱད་ནས་བཅོ་ལྔའི་བར་ནི་བྱང་ཆུབ་ཀྱི་ཤིང་དྲུང་དུ་བཞུགས་ཏེ། བྱང་ཆུབ་ཆེན་པོའི་དུས་སོ། ། དབོའི་ཚེས་གཅིག་ནས་བརྒྱད་ཀྱི་བར་ནི་དམ་པ་ཏོག་དཀར་པོ་ཡུམ་གྱི་ལྷུམས་སུ་ཞུགས་པའི་དུས་སོ། ། ནག་པ་ཟླ་བའི་ཚེས་བཅོ་ལྔ་ནི་དཔལ་ལྡན་འབྲས་སྤུངས་ཀྱི་མཆོད་རྟེན་དུ་དུས་ཀྱི་འཁོར་ལོའི་ཆོས་འཁོར་བསྐོར་བའི་དུས་སོ། ། ཞེས་གསུངས་སོ། ། འདུལ་བའི་སྡེ་སྣོད་ཕྱོགས་ཙམ་ངས་ཤེས་མངོན་པའི་གཞུང་ལུགས་ཤེས་ཤིང་མཐོང་བ་དང༌། ། དུས་འཁོར་ཤེས་པའི་མངོན་རློམ་གྱིས་མཐོ་གང་དེ་ང་ཡིན་དེ་སྐད་བརྗོད་དེ་ཡི། །
རྣམ་དཔྱོད་གསེར་གྱི་ཉག་ཐག་ལ་རྒྱུས་མང་དུ་ཐོས་པའི་ལེགས་བཤད་མུ་ཏིག་ཕྲེང༌། ། དེ་རིང་ཁྱེད་ཀྱི་མགུལ་པར་བྱིན་གྱིས་དེང་ནས་མཁས་པའི་གྲལ་མགོར་འདུག་ཅིག་གོ ། ང་ཡི་ལེགས་བཤད་མངོན་པའི་ཉམས་ཀྱིས་སྒེག་ཅིང་དུལ་བའི་འཛུམ་དཀར་ཅི་ཡང་སྟོན། ། དུས་འཁོར་ཤེས་པའི་དོ་ཤལ་རིང་པོས་མཛེས་བྱས་ཐ་སྙད་ལུགས་བརྒྱའི་གཞོན་ཉམས་ཅན། ། ལུགས་གསུམ་གསལ་བའི་མེ་ལོང་བློ་གསལ་དགའ་བྱེད་འཆད་རྩོམ་གསར་བའི་ལང་ཚོ་མ། འདི་ཡིས་ཀུན་གྱི་ཡིད་འཛིན་འཇིགས་མེད་སྨྲ་བའི་དབང་པོར་བྱེད་ཅེས་གདོན་མི་ཟ། ། ཕྲ་དོག་གདོན་གྱིས་རྟག་པར་རྒྱུད་དཀྲུགས་ཤིང༌། ། མང་ཐོས་ལེགས་བཤད་མཐོང་བའི་མིག་ཉམས་པའི། ། སྐལ་མེད་གཡོ་ཅན་ཁེངས་པ་ལྡན་དེ་ལ། ། ངོ་མཚར་ཆོས་འདིས་ཕན་པར་ག་ལ་འགྱུར། །
འདི་ལ་ཡི་རང་མགོ་བོ་འདར་བྱེད་ཅིང༌། ། གཟོ་བོའི་མགྲིན་པ་དུད་པར་གུག་བྱས་ནས། ། སྙན་པའི་ཚིགས་བཅད་ཕྱོགས་མཐར་སྒྲོག་བྱེད་པའི། ། སྐལ་བཟང་དེ་དག་དབྱངས་ཅན་སྲས་གྱུར་ཅིག ། ཐ་སྙད་ཆུང་ངུ་ལ་ཡང་ངལ་བྱེད་དེ། ། མཁས་པའི་འདུག་ས་དག་ཏུ་འདུག་ལ་དབང༌། ། དགེ་འདིས་བདག་ཀྱང་ཚེ་རབས་ཐམས་ཅད་དུ། ། མཁས་པས་བཏེག་པའི་ཁྲི་ལ་འཁོད་གྱུར་ཅིག ། ཅེས་དུས་ཚིགས་ཀྱི་རྣམ་པར་བཞག་པ་ལུགས་གསུམ་གསལ་བྱེད་བློ་གསལ་གྱི་མགུལ་རྒྱན་ཞེས་བྱ་བ། དོན་དུ་གཉེར་བ་དུ་མས་བསྐུལ་བའི་ངོར།
དབུ་རུ་བྱང་ཕྱོགས་ཀྱི་རྒྱུད་དུ་བྱུང་བའི་ཐོས་པ་འཛིན་པའི་དགེ་སློང་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱིས་ཀུན་འཛིན་ཞེས་པས་ཕོ་བྱི་བའི་ལོ། སྨིན་དྲུག་ཅན་གྱི་ཡར་ཚེས་བརྒྱད་ལ་འཕན་ཡུལ་རིག་པའི་འབྱུང་གནས་ཀྱི་སའི་ཐིག་ལེ། ཆོས་འཁོར་རྩེ་མོའི་གཞལ་ཡས་ཁང་དུ་སྦྱར་བ་ཡིན་ནོ།། །། བྷ་ཝནྟུ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
