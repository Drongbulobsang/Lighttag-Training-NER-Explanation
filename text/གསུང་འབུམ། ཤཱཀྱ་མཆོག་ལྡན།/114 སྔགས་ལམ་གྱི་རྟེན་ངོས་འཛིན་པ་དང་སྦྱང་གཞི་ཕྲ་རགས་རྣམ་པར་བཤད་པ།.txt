གསུང་འབུམ། ཤཱཀྱ་མཆོག་ལྡན།
པོད ༡༡༤
སྔགས་ལམ་གྱི་རྟེན་ངོས་འཛིན་པ་དང་སྦྱང་གཞི་ཕྲ་རགས་རྣམ་པར་བཤད་པ།
༼འ༽ ༄༅། །སྔགས་ལམ་གྱི་རྟེན་ངོས་འཛིན་པ་དང་སྦྱང་གཞི་ཕྲ་རགས་རྣམ་པར་བཤད་པ་བཞུགས་སོ།། སྭསྟི། ཁྱབ་བདག་འཁོར་ལོས་བསྒྱུར་བ་ལ། ། ཕྱག་འཚལ་ནས་ནི་གསང་སྔགས་ཀྱི། ། ལམ་གྱི་རྟེན་གང་ཡིན་པ་དང༌། ། སྦྱང་གཞི་ཕྲ་རགས་རྣམ་གསུམ་བཤད། ། གསང་སྔགས་བླ་ན་མེད་པ་ཡི། ། ལམ་གྱི་དངོས་རྟེན་སེམས་ཅན་ཁམས། ། གོང་མ་གཉིས་ལ་མ་བཤད་ཕྱིར། །
འདོད་པའི་ཁམས་པ་ཁོ་ན་ལས། ། རྒོད་དང་བལྟས་དང་ལག་བཅངས་ཀྱི། ། བདེ་བས་ཚིམ་པའི་ལྷ་དག་ནི། ། བྱ་སྤྱོད་རྣལ་འབྱོར་རྒྱུད་གསུམ་པོའི། ། ལམ་གྱི་རྟེན་དུ་མཚུངས་པར་བཤད། ། ཁམས་དྲུག་ཅན་གྱི་མི་དག་ནི། ། ཁོ་ན་བླ་མེད་ཐེག་པ་ཡིས། ། རྡོ་རྗེ་སེམས་དཔའ་ཚེ་གཅིག་ལ། ། བསྒྲུབ་པའི་ལམ་རྟེན་མཚུངས་པར་བཤད། ། དམྱལ་བ་པ་དག་མ་གཏོགས་པ། །
འདོད་པའི་འགྲོ་བ་རིགས་ལྔ་པོ། ། མཐའ་དག་དཀྱིལ་འཁོར་འཁོར་ལོ་དང༌། ། དུར་ཁྲོད་བརྒྱད་ཀྱི་ལྷག་བཀོད་པ། ། མང་ཕྱིར་དེ་དག་ཅི་རིགས་ནས། ། གསང་སྔགས་ལམ་གྱི་རྟེན་དུ་རུང༌། ། ཁྱད་པར་སྐྱེད་རིམ་བསྒྲུབ་པའི་རྟེན། ། མི་ཡི་འགྲོ་བ་པ་དག་དང༌། ། རྫོགས་རིམ་རྟེན་ནི་ཁམས་དྲུག་པོ། ། འདུས་པའི་མི་ལུས་ཁྱད་པར་ཅན། ། ཡིན་གྱི་ཟ་མ་མ་ནིང་དང༌། །
མཛེ་ཅན་སྨྱོ་འབོག་ལ་སོགས་པ། ། ནད་ཀྱི་གཟིར་དང་བྱང་གི་ནི། ། སྒྲ་མི་སྙན་པ་རྣམས་ཀྱང་མིན། ། རྟེན་གྱི་གང་ཟག་ཅེས་བྱ་བ། ། ཀུན་རྫོབ་དོན་དམ་དབྱེ་བས་གཉིས། ། དང་པོ་ལྷན་སྐྱེས་མ་རིག་པའི། ། ཟག་བཅས་ཕུང་པོ་ལྔ་དག་ལ། ། ཡོང་མ་མྱོང་བའི་གང་ཟག་ཞིག ། འཁྲུལ་ནས་བཏགས་པ་གང་དེའོ། ། འདི་ཉིད་ལས་འབྲས་རྟེན་ཡིན་ཕྱིར། །
གསང་སྔགས་ལམ་གྱི་སྒྲུབ་པོའང་དེ། ། འཁོར་དང་རྫོགས་སངས་རྒྱས་པའང་དེ། ། ཡིན་ཞེས་ཕྱི་རབས་པ་རྣམས་འདོད། ། འདི་འདྲ་མུ་སྟེགས་ཀྱིས་བཏགས་པའི། ། བདག་དེ་འཁོར་བ་པོ་དང་ནི། ། གྲོལ་བ་པོར་ཡང་འདོད་པ་དང༌། ། མཚུངས་ཕྱིར་མཁས་པས་སྤང་བར་བྱ། ། དེ་ཕྱིར་དོན་དམ་སྐྱེས་བུ་ནི། ། སྐྱེད་རིམ་རྟེན་དུ་འདིར་བཤད་པ། ། དང་པོ་སྟོང་པ་ཉིད་བསམ་ནས། །
ཡེ་ཤེས་རྡོ་རྗེ་ང་ཡིན་ཞེས། ། ང་མེད་པ་ལ་ངར་བཏགས་པའི། ། དོན་དམ་ང་དེ་གསལ་བཏབ་ནས། ། དེ་ཉིད་འཁོར་ལོ་བདེ་མཆོག་ཏུ། ། ལམ་གྱི་དུས་སུ་གསལ་བཏབ་ནས། ། འབྲས་བུའི་དུས་སུའང་དེ་ཁོ་ན། ། རྫོགས་སངས་རྒྱས་བར་བཞེད་པ་ཡིན། ། འོ་ན་སེམས་ཅན་ཐམས་ཅད་ཀྱི། ། གཉིས་མེད་ཡེ་ཤེས་རྡོ་རྗེ་དེ། ། དོན་དམ་པ་ཡི་གང་ཟག་ཏུ། །
བྱེ་བྲག་མེད་པ་མ་ཡིན་ནམ། ། སེམས་ཅན་ཐམས་ཅད་བླ་མེད་ཀྱི། ། སྐྱེད་རིམ་རྟེན་དུ་ཐལ་ཞེ་ན། ། ལུས་སེམས་ཁྱད་པར་ཅན་མེད་པ། ། རྫོགས་རིམ་རྟེན་དུ་མི་འཐད་ཕྱིར། ། རྫོགས་རིམ་རྟེན་དུ་མི་ལྡན་པའི། ། གང་ཟག་སྐྱེད་རིམ་རྟེན་དུ་མིན། ། མུ་སྟེགས་བྱེད་ཀྱིས་བཏགས་པའི་བདག ། ཐ་སྙད་དུ་ཡང་ཡོད་མིན་མོད། ། ལྷན་སྐྱེས་མ་རིག་གིས་བཏགས་བདག །
འཇིག་རྟེན་དོན་དམ་བདེན་ཞེ་ན། ། དེ་ཡི་དོན་དམ་ཐེག་ཆེན་པོར། ། ཞུགས་ཚེ་ཀུན་རྫོབ་བདེན་ཡིན་ཕྱིར། ། ཡོད་མ་ཡིན་ནོ་གང་མེད་པ། ། ལམ་གྱི་རྟེན་དུ་འཆད་མི་ནུས། ། འོ་ན་ཁམས་དྲུག་ལྡན་པའི་ལུས། ། རྫོགས་རིམ་རྟེན་ལའང་མཚུངས་ཤེ་ན། ། ཀུན་རྫོབ་རྟེན་ཅིང་འབྲེལ་འབྱུང་གི ། ལུས་ལ་རྟེན་འབྲེལ་འགྲིག་ཙམ་གྱིས། ། སེམས་ལ་རྟོགས་པ་འཆར་ནུས་པ། །
ཉིད་ཕྱིར་དེ་ལ་དེར་བཏགས་སོ། ། ཞིབ་མོར་ཕྱེ་ན་རྫོགས་རིམ་གྱི། ། རྟེན་ཡང་དོན་དམ་ལུས་ཉིད་དེ། ། མཁའ་གསང་མི་དམིགས་པར་བྱས་ནས། ། བདེ་ཆེན་མངོན་དུ་བྱེད་ཕྱིར་རོ། ། རིམ་པ་གཉིས་པོའི་རྟེན་དུ་ནི། ། ཀུན་རྫོབ་ཡོད་མེད་མཚུངས་ཤེ་ན། ། མཚུངས་མིན་སྐྱེད་རིམ་རྟེན་དེ་ཉིད། ། སྐྱེད་རིམ་ཉིད་དུ་སྒྲུབ་བྱེད་ཀྱི། ། རྫོགས་རིམ་རྟེན་ནི་རྫོགས་རིམ་གྱི། །
ཡེ་ཤེས་ཉིད་དུ་སྒྲུབ་མི་བྱེད། ། སྐྱེད་རིམ་རྟེན་གྱི་ང་ཉིད་ནི། ། སྐྱེད་པའི་རིམ་པའི་ཉེར་ལེན་རྒྱུ། ། རྫོགས་རིམ་རྟེན་ནི་བདེ་ཆེན་གྱི། ། ལྷན་ཅིག་བྱེད་པའི་རྐྱེན་དུ་བཤད། ། ཁམས་དྲུག་ལྡན་པའི་ལུས་ཁོ་ན། ། འདིར་བསྟན་དགོས་པའི་ཤེས་བྱེད་ནི། ། སོ་སོ་སྐྱེ་བོས་ཚེ་གཅིག་ལ། ། རྫོགས་སངས་རྒྱ་བ་ཉེ་རྒྱུ་ཡིས། ། མཚམས་སྦྱོར་བ་ལ་རག་ལས་ཕྱིར། །
དེ་མེད་པ་ལ་དེ་མི་འབྱུང༌། ། ཉེ་རྒྱུ་ལས་བྱུང་ཡེ་ཤེས་ནི། ། བདེ་སྟོང་ཟུང་དུ་འཇུག་པ་སྟེ། ། མཐོང་ལམ་ནས་ཙམ་རྒྱུན་མཐའི་བར། ། སྐད་ཅིག་ཅིག་གིས་རྫོགས་སངས་རྒྱ། ། སྐྱེད་པའི་རིམ་པས་མ་སྦྱངས་པར། ། ཉེ་རྒྱུས་མཚམས་སྦྱོར་འཁོར་བའི་ལམ། ། སྦྱངས་པས་དྲོད་གསུམ་གང་རུང་སྟེ། ། ཐོབ་ནས་སྤྱོད་པ་གསུམ་སྤྱོད་པ། ། བསོད་ནམས་ཚོགས་ཆེན་རྫོགས་པ་དང༌། །
བདག་ཏུ་རྨོངས་པ་སེལ་བྱེད་པའོ། ། རིམ་གཉིས་ཡེ་ཤེས་གོ་རིམ་བཞིན། ། ཚོགས་གཉིས་པོ་དང་སྒྲིབ་པ་གཉིས། ། རྫོགས་དང་སྤོང་བའི་གཉེན་པོར་ནི། ། བཤད་ཕྱིར་གཉིས་པོའི་ལག་རྗེས་ཀྱང༌། ། རང་སྣང་ཆོས་ཀྱི་སྐུ་དང་ནི། ། གཞན་སྣང་གཟུགས་ཀྱི་སྐུ་བཤད་བྱ། ། དེ་ནས་སྦྱང་གཞི་སྦྱོང་སྦྱངས་དང༌། ། སྤང་བྱ་སྤོང་སྤངས་ཤེས་བྱ་བའི། ། ཁྱད་པར་དབྱེ་བས་གནས་གྱུར་དང༌། །
གནས་མི་འདོད་པའི་ཚུལ་བཤད་བྱ། ། སྦྱང་གཞི་ཞེས་བྱ་གནས་ཡིན་ཏེ། ། ངོས་འཛིན་ཕྲ་རག་བར་མ་གསུམ། ། ཕྲ་བ་དྲི་བཅས་ཆོས་དབྱིངས་ཏེ། ། རགས་པ་མ་དག་ཕུང་སོགས་དང༌། ། བར་མ་ཀུན་གཞིའི་རྣམ་ཤེས་སོ། ། གང་དུ་སྦྱོང་བའི་གནས་དང་ནི། ། གང་ཞིག་སྦྱོང་བའི་དྲི་མ་དག ། མཉམ་དུ་ཚོགས་པའི་འབྲལ་རུང་ལ། ། སྦྱང་གཞི་ཞེས་བྱར་ཐ་སྙད་བཏགས། །
གཞི་ནི་སྤང་བྱར་མི་འཇོག་སྟེ། ། དེ་དེར་བཞག་ན་གནས་གྱུར་པ། ། ཞེས་བྱའི་རྣམ་གཞག་མི་འཐད་དང༌། ། རྫོགས་སངས་རྒྱས་ཚེ་ཡེ་ཤེས་ཀྱང༌། ། ཆད་པ་ཉིད་དུ་ཐལ་བ་དང༌། ། མྱ་ངན་འདས་ཚེ་བདག་ཆད་པའི། ། སོམ་ཉི་དོན་དང་ལྡན་པར་འགྱུར། ། རང་རང་ངོ་བོས་མི་སྟོང་པའི། ། ཆོས་དབྱིངས་ཡོད་པར་མི་བཞེད་ན། ། གནས་གྱུར་པ་དང་ལྷག་མེད་ཚེ། །
ཡེ་ཤེས་ཁས་ལེན་ནུས་མ་ཡིན། ། སྦྱང་གཞི་སྦྱོང་དང་གནས་གྱུར་གྱི། ། རྣམ་གཞག་ཆོས་འཁོར་གསུམ་པ་ཡི། ། མདོ་དང་གསང་སྔགས་གཉིས་ཀའི་ལུགས། ། བསྐྱེད་པའི་རིམ་པས་མ་དག་པའི། ། སྣོད་བཅུད་སྡུག་བསྔལ་བདེན་པ་དང༌། ། དེ་རྒྱུ་ལས་དང་ཉོན་མོངས་པ། ། མཉམ་དུ་སྤོང་ཕྱིར་ཕར་ཕྱིན་པའི། ། འཁོར་བ་སྤོང་ཚུལ་ལས་འདི་འཕགས། ། དབང་བསྐུར་བ་ཡི་བྱིན་བརླབས་ཀྱིས། །
གཉིས་མེད་རང་རིག་རང་གསལ་བ། ། མངོན་དུ་གྱུར་པའི་སྒྲུབ་པ་པོས། ། ཡེ་ཤེས་དེ་ཉིད་ལས་བསྒྲུབ་པའི། ། འབྱུང་བ་རིམ་བརྩེགས་ནས་བཟུང་སྟེ། ། སྣོད་བཅུད་མ་ལུས་གསལ་ཐེབས་ནས། ། གསལ་བ་རབ་ཀྱི་མཐར་ཕྱིན་པ། ། དེ་གོམས་བྱེད་པོའི་རྣམ་འབྱོར་པས། ། རང་རང་ལས་ཀྱི་རྣམ་སྨིན་དང༌། ། བདག་པོའི་འབྲས་བུ་ཀུན་སྦྱངས་ནས། ། དེ་དང་དེ་ཡི་གཟུང་འཛིན་གྱི། །
རྟོག་པའི་དྲི་མ་དང་བྲལ་ཚེ། ། རང་རང་སྡུག་བསྔལ་ཀུན་འབྱུང་སོགས། ། བསྐྱེད་པའི་རིམ་པས་སྦྱངས་ཤེས་བྱ། ། དེ་ཡང་གཉིས་མེད་ཡེ་ཤེས་ནི། ། བདག་དང་ཆོས་སུ་རྨོངས་པ་ཡི། ། འགལ་བ་མི་མཐུན་ཕྱོགས་གོམས་པའི། ། ངང་ལས་གཡོ་བ་མེད་བཞིན་དུ། ། རྟེན་དང་བརྟེན་པར་བཅས་གོམས་པ། ། རང་རང་སྡུག་བསྔལ་བདེན་པ་ཡི། ། འགལ་བ་མི་མཐུན་ཕྱོགས་གོམས་པའོ། །
རིམ་པ་དང་པོའི་ལྟ་བ་ཡིས། ། ཀུན་འབྱུང་ས་བོན་སྤོང་ནུས་མོད། ། རྣམ་སྨིན་སྡུག་བསྔལ་བག་ཆགས་ལ། ། གནོད་པར་བྱེད་ཀྱང་དངོས་སུ་ནི། ། ཟད་པར་བྱེད་པ་རྫོགས་རིམ་གྱི། ། ཡེ་ཤེས་ལས་གཞན་ཡོད་མ་ཡིན། ། རྫོགས་རིམ་བདེ་སྟོང་ཟུང་འཇུག་བློས། ། རྣམ་སྨིན་སྡུག་བསྔལ་ཕུང་པོ་དང༌། ། སྒྲིབ་ཀུན་ས་བོན་སེལ་ནུས་མོད། ། ཉོན་མོངས་བག་ཆགས་ཆེད་དུ་ནི། །
མི་སྤོང་ཕྱིར་ན་ཤེས་སྒྲིབ་ཀྱི། ། གཉེན་པོ་ཉིད་དུ་གཙོ་ཆེར་བཞག ། རིམ་པ་དང་པོའི་སྤང་བྱ་ཡི། ། ཉོན་མོངས་འཁོར་བར་འཆིང་བྱེད་ཉིད། ། ཡིན་ཕྱིར་དེ་ཡིས་དེ་སྦྱོང་བའི། ། རྣམ་གཞག་རྒྱས་པར་བཤད་ཉིད་དོ། ། ཉོན་མོངས་དེ་ཡི་ལུས་ངག་ཡིད། ། ཡོན་ཏན་འཕྲིན་ལས་དང་བཅས་པ། ། ལྔ་ཚན་གཅིག་ཏུ་གྲངས་ངེས་ཕྱིར། སྐྱེད་རིམ་སྐབས་སུ་དེ་སྦྱོང་བའི། །
གཉེན་པོ་ལྷ་ལྔ་ལས་མི་ཉུང༌། ། ཞེས་པ་ལས་དང་པོ་ལ་སྟེ། ། བརྟེན་པར་གྱུར་ནས་ཉོན་མོངས་པ། ། ཀུན་ཀྱང་མ་རིག་པར་འདུས་བཞིན། ། རིགས་ལྔ་པོ་ཡང་ཀུན་བསྡུས་ན། ། རྡོ་རྗེ་སེམས་དཔར་མ་འདུས་མེད། ། སྦྱང་གཞི་རྣམ་གཞག་རིམ་པ་ལས། ། བསྐལ་པ་དང་པོའི་འཇིག་རྟེན་ཁམས། ། བཅུད་དང་བཅས་ཏེ་སྟོང་པ་དང༌། ། རིམ་གྱིས་འགྲུབ་དང་གནས་པའི་ཚུལ། །
རྒྱས་པར་བཤད་ནས་དེ་སྦྱོང་བའི། ། སྐྱེད་རིམ་རྣམ་གཞག་གསུངས་པ་ལ། ། ཕྱིས་བྱོན་གཞན་དག་ཆ་མཐུན་གྱི། ། བསྒོམ་ཚུལ་ཡིན་གྱི་སྤང་བྱ་ཡི། ། གཉེན་པོ་མ་ཡིན་ཞིག་ཟིན་པའི། ། སྤོང་གཉེན་ཆོས་ཀྱི་གྲགས་པས་བཀག ། ཞེས་ཟེར་བ་ན་དེ་ཉིད་ཀྱི། ། གྲུབ་མཐའ་འཇོག་ཉེས་པ་ལས་བྱུང༌། ། ཅི་ཕྱིར་ཞེ་ན་ཐོགས་མེད་ཀྱི། ། འཁོར་བའི་བག་ཆགས་མ་ལུས་པ། །
རང་རང་ཀུན་གཞིའི་རྣམ་ཤེས་ལ། ། བཞག་པ་སྦྱང་བར་མ་བྱས་ན། ། མ་འོང་དུས་སུ་སྣོད་དང་ནི། ། བཅུད་ཀྱི་ངོ་བོར་སྨིན་འགྱུར་ཕྱིར། ། སྐྱེ་འགྱུར་སྡུག་བསྔལ་ཕུང་པོ་ཡི། ། ས་བོན་བག་ཆགས་ད་ལྟ་བ། ། གཉེན་པོས་ཕྲད་ནས་འཇོམས་པ་ནི། ། ཤིང་རྟའི་སྲོལ་ཆེན་དག་ལས་འབྱུང༌། ། ཞིག་པའི་གཉེན་པོར་མི་འདོད་ནི། ། ཆོས་མཐུན་བསྒོམ་ནས་ཅི་ཞིག་བྱ། །
སྦྱང་གཞི་སྦྱོང་བར་ཁས་བླངས་ནས། ། གནས་འགྱུར་མི་འདོད་པ་ཡང་འགལ། ། རང་རང་དྲི་བཅས་ཆོས་ཀྱི་དབྱིངས། ། ཡོངས་རྫོགས་བསྐྱེད་པའི་རིམ་པ་དང༌། ། དབྱེར་མེད་ཉིད་དུ་འདྲེས་པའི་ཚེ། ། མ་དག་སྐྱེད་རིམ་དབྱིངས་སུ་ཡལ། ། འོ་ན་ཀུན་གཞིའི་རྣམ་ཤེས་ཀྱང༌། ། རྫོགས་སངས་རྒྱས་ཚེ་གནས་འདོད་དམ། ། ཞེ་ན་དེ་ཡི་གསལ་ཆའམ། ། ཟག་པ་མེད་པའི་སེམས་རྒྱུད་ཙམ། །
གནས་ནས་དྲི་མ་གཞན་གྱུར་ཚེ། ། གནས་འགྱུར་པ་ཞེས་ཐ་སྙད་བཏགས། ། གཟུགས་ཅན་ཕུང་སོགས་མི་འདོར་ཚེ། ། སྦྱང་གཞི་ཇི་ལྟར་གནས་ཤེ་ན། ། གཟུགས་ཅན་ཕུང་ཁམས་སྐྱེ་མཆེད་དུ། ། སྣང་བའི་རྣམ་རིག་ལས་གཞན་པའི། ། གཟུགས་སོགས་ཡོད་པར་མི་འདོད་མོད། ། རྣམ་རིག་དེ་ནི་གཞན་དབང་དང༌། ། ཡོངས་སུ་གྲུབ་པའི་ཚོགས་དོན་ཏེ། ། ཡོངས་གྲུབ་གནས་ཤིང་དྲི་མའི་ཆ། །
གཞན་གྱུར་ཚེ་ན་གནས་གྱུར་པའོ། ། མདོར་ན་སྦྱང་གཞི་གསལ་རིག་ཉིད། ། ཡིན་ཕྱིར་སྤང་བྱར་དེ་མི་འདོད། ། གཞན་དབང་དྲི་མའི་ཆ་སྤངས་པ། ། དེ་ཚེ་གནས་གྱུར་ཞེས་བྱའོ། ། རྫོགས་པའི་རིམ་པས་མི་སྤོང་བའི། ། སྤང་བྱ་ཡོད་པ་མ་ཡིན་ཞིང༌། ། བདེ་བ་ཆེན་པོས་མི་རྫོགས་པའི། ། ཡོན་ཏན་ཡོད་པ་མ་ཡིན་ན། ། སྐྱེད་རིམ་དགོས་པ་ཅི་ཞེ་ན། །
ལྷར་བསྐྱེད་པ་དང་སྔགས་བཟླ་དང༌། ། སྦྱིན་བསྲེག་གཏོར་མའི་ཆོ་ག་སོགས། ། བསོད་ནམས་ཚོགས་ཆེན་རྫོགས་པ་དང༌། ། སྟོང་ཉིད་སྙིང་རྗེ་དབྱེར་མེད་པས། ། སྒྲིབ་ཀུན་སེལ་དང་ཡོན་ཏན་ཀུན། ། ལྷུར་ལེན་བྱེད་པ་གོ་རིམ་བཞིན། ། མ་ཚངས་མེད་པ་སྤེལ་བ་ལས། ། སྒྲིབ་ཀུན་སྤངས་དང་ཡོན་ཏན་ཀུན། ། རྫོགས་པའི་ཆོས་ཀྱི་སྐུ་དང་ནི། ། ལྷུན་གྲུབ་རྒྱུན་མི་ཆད་པ་ཡི། །
གཞན་སྣང་གཟུགས་སྐུ་ཉི་མ་བཞིན། ། ཞེས་བྱ་བ་འདི་གྲུབ་པའོ།། །། ཤུ་བྷཾ།། །། མངྒ་ལཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
