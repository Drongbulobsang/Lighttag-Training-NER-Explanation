གསུང་འབུམ། ཤཱཀྱ་མཆོག་ལྡན།
པོད ༩
བྱའི་ལམ་གྱི་ཁྱད་པར་དང༌།
བྱའི་ལམ་གྱི་ཁྱད་པར་དང༌། དེ་ཇི་ལྟར་ཤེས་པའི་ཚུལ་ལོ། ། དང་པོ་ལ་གཉིས་ཏེ། གཞུང་འདིར་འབྱུང་བ་དང༌། ཐེག་པ་ཆེན་པོའི་མངོན་པ་ནས་འབྱུང་བའོ། ། དང་པོ་ལ་ཁྱད་པར་གཉིས་ལྡན་དུ་བཤད་པ་དང༌། གསུམ་ལྡན་དུ་བཤད་པའོ། དང་པོ་ནི། ལམ་བགྲོད་ཚུལ་དང༌། ཆོས་སྟོན་ཚུལ་གྱི་ཁྱད་པར་གཉིས་ཀྱིས་འཆད་ལ།
གཉིས་ཀ་ཡང་སྲིད་པ་ཐ་མའི་དབང་དུ་བྱས་པ་ཡིན་ཏེ། སྐྱེ་བ་གཅིག་གིས་ཐོགས་པ་ལ་སོགས་པའི་ཚེ་ནི་དགེ་བའི་བཤེས་གཉེན་བསྟེན་པ་དང༌། རང་གིས་ཀྱང་གཞན་ལ་ཆོས་སྟོན་པའི་ཕྱིར་རོ། ། འདི་ཡང་བསེ་རུ་ལྟ་བུ་ཁོ་ནའི་དབང་དུ་བྱས་པ་ཡིན་ཏེ། ཚོགས་ན་སྤྱོད་པ་ལ་ཁྱད་ཆོས་གཉིས་པོ་དེ་མེད་པའི་ཕྱིར། གཉིས་པ་ནི། གཟུང་རྟོག་སྤོང་བའི་ཁྱད་པར། འཛིན་རྟོག་མི་སྤོང་བའི་ཁྱད་པར། རྟེན་རིགས་ཀྱི་ཁྱད་པར་རོ། ། དང་པོ་ནི།
གཟུང་བ་ཆོས་ཀྱི་བདག་མེད་མངོན་སུམ་དུ་རྟོགས་པ་སྟེ། དེའི་དོན་ཡང་གཟུང་འཛིན་རྫས་གཞན་གྱིས་སྟོང་པ་ཙམ་ལ་འཆད་པ་རྣམ་རྫུན་པའི་ལུགས་དང༌། གཟུང་འཛིན་གཉིས་སྟོང་གི་དེ་ཁོ་ན་ཉིད་ལ་འཆད་པ་དབུ་མ་པའི་ལུགས་གཉིས་ལས། ཕྱི་མ་ལྟར་བཤད་ན་ལེགས་པ་ཡིན་ཏེ། སྐབས་བཞི་པར་ཤེས་སྒྲིབ་གཟུང་རྟོག་གི་གཉེན་པོར་གྱུར་པའི་ལམ་ཟག་མེད་འཆད་པ་ན། གཟུང་འཛིན་གཉིས་སྟོང་དུ་རྟོགས་པ་གསལ་བར་བཤད་པའི་ཕྱིར། དེ་ལ་ཡང་དེ་མངོན་སུམ་དུ་རྟོགས་པའི་བར་ཆད་མེད་ལམ་དང༌། རྣམ་གྲོལ་གྱི་དབྱེ་བས་གཉིས་དང༌། དང་པོ་ལ་མཐོང་སྒོམ་གྱི་དབྱེ་བས་གཉིས་དང༌། གཉིས་པ་ལ་ནི་མི་སློབ་པའི་ལམ་དང་གསུམ་མོ། །
གཉིས་པ་ནི། འཛིན་པ་ཆོས་ཀྱི་བདག་མེད་མངོན་སུམ་དུ་མ་རྟོགས་པ་སྟེ་དེའི་དོན་ཡང་ཡང་དག་མིན་རྟོག་གི་མིང་ཅན་གཟུང་བའི་རྣམ་པ་བདེན་མེད་ལ་འཛིན་པ་ཆོས་ཀྱི་བདག་མེད་ཀྱི་དོན་དུ་འཆད་པ་རྣམ་རྫུན་པའི་ལུགས་དང༌། གཉིས་མེད་ཀྱི་ཡེ་ཤེས་བདེན་མེད་ལ་དེར་འཆད་པ་དབུ་མའི་ལུགས་གཉིས་ལས། སློབ་དཔོན་གྱི་གཞུང་འདིར་ནི་སྔ་མ་དང་མཐུན་ཤས་ཆེ་ལ། སྤྱིར་ནི་ཕྱི་མ་ལྟར་བཤད་ན་ལེགས་པ་ཡིན་ཏེ། རང་སྟོང་འཆད་པ་དག་གི་ལུགས་ལ་འཛིན་པ་ཆོས་ཀྱི་བདག་མེད་ཀྱི་གོ་དོན་ཕྱི་མ་ལྟར་བཤད་དགོས་པའི་ཕྱིར་རོ། ། གསུམ་པ་ནི། རྟོགས་པ་དེའི་རྟེན་དུ་གྱུར་པའི་རང་བཞིན་གནས་རིགས་ལ་བྱ་བ་ཡིན་ལ། དེ་ཡང་ཐོས་པའི་བག་ཆགས་འབྲིང་གིས་གསོས་བཏབ་པའི་རང་བཞིན་གནས་རིགས་དེ་ཉིད་དོ། ། གཉིས་པ་ནི།
ས་སྡེ་ལས། རིགས་དང༌། ལམ་དང༌། ཡང་དག་པར་འགྲུབ་པ་དང༌། ཚོགས་དང༌། གནས་པ་དང༌། རྒྱུ་བ་དང༌། སྒྲ་བཤད་པ་དང༌། བདུན་གྱི་སྒོ་ནས་བཤད་པ་ལས། གཙོ་བོར་གྱུར་པ་ལམ་ལ་གསུམ་ལས།
དང་པོ་ནི། ཚེ་སྔ་མ་ཕན་ཆེད་དུ་བསྐལ་པ་བརྒྱར་ཚོགས་སོག་པ་དང༌། མཁས་པར་བྱ་བའི་དངོས་པོ་དྲུག་ལ་མཁས་པ་སོགས་ཀྱིས་རང་བྱང་ཆུབ་ཏུ་རྒྱུད་ཡོངས་སུ་སྨིན་པར་བྱས་ནས། སྲིད་པ་ཐ་མ་པ་ལ་བསམ་གཏན་བཞི་པའི་དངོས་གཞི་ལ་བརྟེན་ནས། དྲོད་ནས་ཟད་ཤེས་ཀྱི་བར་སྟན་ཐོག་གཅིག་ལ་མངོན་དུ་བྱེད་པའོ། ། ལམ་གཉིས་པ་ནི། ཚེ་སྔ་མ་ཕན་ཆད་སྔ་མ་ལྟར་བྱས་ཤིང༌། ངེས་འབྱེད་ཆ་མཐུན་དང་པོ་གསུམ་སྐྱེད་ཟིན་ནས་སྲིད་པ་ཐ་མ་པའི་ཚེ་བཟོད་མཆོག་ནས་ཟད་ཤེས་ཀྱི་བར་མངོན་དུ་བྱེད་པའོ། ། ལམ་གསུམ་པ་ནི། སྔ་མ་ལྟར་བྱས་ཤིང༌།
ལན་གཅིག་ཕྱིར་འོང་ཙམ་ཚེ་སྔ་མ་ལ་སྐྱེད་ནས་སྲིད་པ་ཐ་མ་པ་ལ་འབྲས་བུ་ལྷག་མ་རྣམས་མངོན་དུ་བྱེད་པའོ། ། འདི་གཉིས་ལ་སྟན་གཅིག་པའི་ངེས་པ་མ་བཤད་ཅིང༌། སྔ་མ་གཉིས་བསེ་རུ་ལྟ་བུའི་ལམ་དང༌། ཕྱི་མ་གཉིས་ཚོགས་དང་ལྷན་ཅིག་སྤྱོད་པའི་ལམ་དུ་བཤད་དོ། ། དེའི་ཕྱིར་རང་རྒྱལ་ལ་འདོད་པའི་རྟེན་ཅན་གྱིས་ཁྱབ་པ་ཡིན་ཏེ། རང་རྒྱལ་དུ་འདོད་པའི་ལམ་ནི་དེ་གསུམ་ཁོ་ནར་ངེས་པའི་ཕྱིར། ཕྱིར་མི་འོང་གི་འབྲས་བུ་མངོན་དུ་བྱས་ནས་ཁམས་གོང་གི་རྟེན་ལ་རང་རྒྱལ་གྱི་བྱང་ཆུབ་མངོན་དུ་བྱེད་པའི་ལམ་མི་འཆད་པ་ཅི་ཞེ་ན། རྟེན་དེ་ལ་ཀུན་ནས་ཉོན་མོངས་ཀྱི་རྟེན་འབྲེལ་ལུགས་འབྱུང་དང༌། ལུགས་ཟློག་ལ་ཡོངས་སུ་རྟོག་པ་མེད་པའོ། ། ཞེས་བྱ་བ་འདི་ངེས་པའོ། །
གཉིས་པ་ནི། སྔ་མ་ཉན་ཐོས་ཀྱི་སྐབས་བཞིན་ནོ། ། ཤེས་བྱའི་ལམ་དང་ཡུལ་ཅན་སོ་སོར་མི་འབྱེད་པ་དེ་ནི་རིགས་པ་མ་ཡིན་ཏེ། འདིར་ཡང༌། ཡང་དག་བསྡུས་ཞེས་པ་ཡན་གྱིས་ཤེས་བྱའི་ལམ་དང༌། ཤེས་པར་བྱ། ཞེས་པས་ཡུལ་ཅན་ལམ་ཤེས་བསྟན་ཞིང༌། འདི་ལ་ཡང༌། རྣམ་པ་མི་དམིགས་སྒོ་ནས་ནི། ། རང་རྒྱལ་ལམ་འདི།
ཞེས་སྦྱོར་དགོས་པར་འགྲེལ་པ་ལས་གསལ་བའི་ཕྱིར་རོ། ། གཉིས་པ་རྒྱུ་ངེས་འབྱེད་ཆ་མཐུན་ཇི་ལྟར་བསྟན་པའི་ཚུལ་ཡང་སྔ་མའི་རིགས་པས་བྱ་ལ། དེ་ལྟར་ན་ཐེག་ཆེན་གྱི་སྦྱོར་ལམ་ལ་རྟོགས་རིགས་གསུམ་ཀ་ཚང་བ་ལས་སྐབས་གཉིས་པ་འདིར་ནི་དང་པོ་གཉིས་སོ་སོར་བཤད་ནས། གསུམ་པའི་ལྡོག་ཆ་ནས་མི་སྟོན་པའི་ཤེས་བྱེད་ནི་སྐབས་དང་པོ་ཉིད་དུ་བཤད་ཟིན་པའི་ཕྱིར། ཞེས་འགྲེལ་ཆེན་དུ་བཤད་ལ། འོ་ན་འདིར་མཐོང་སྒོམ་ལམ་ཡང་སྟོན་མི་དགོས་པར་མཚུངས་སོ་སྙམ་ན། མ་ཡིན་ཏེ། དེ་གཉིས་ནི་དགོས་པའི་དབང་གིས་སྟོན་པའི་ཕྱིར། དགོས་པ་དེ་ཡང་གང་ཞེ་ན། གསར་དུ་ལྷག་པའི་འཁོར་རྣམས་ལ་སྔར་བཤད་པའི་རྣམ་མཁྱེན་གྱི་རྒྱུས་འབྲས་བུ་མཚོན་པའི་དོན་དུའོ། །
གསུམ་པ་ལ། མཐོང་ལམ་དང་སྒོམ་ལམ་གཉིས་ལས། དང་པོ་ལ་རྟེན་དང༌། བརྟེན་པའི་རྣམ་གཞག་གོ ། དང་པོ་ལ་ལུས་ཀྱི་རྟེན་ནི། རང་སྟོབས་ཀྱིས་སྐྱེད་པའི་དབང་དུ་བྱས་ན། སྤྱིར་འདོད་པའི་རྟེན་ཅན་དང༌། བྱེ་བྲག་ཏུ་ཉོན་མོངས་པ་དང༌། ལས་དང༌། རྣམ་སྨིན་གྱི་སྒྲིབ་པ་ཤས་ཆེ་བའི་གང་ཟག་གསུམ་མ་གཏོགས་པའོ། །
སེམས་ཀྱི་རྟེན་ནི་བསམ་གཏན་དྲུག་པོ་གང་རུང་ལ་བརྟེན་པའི་ཚུལ། སྔར་སྙོམས་འཇུག་གི་སྐབས་སུ་བཤད་པའི་ཞིབ་ཆ་ཅུང་ཟད་དང་བཅས་པའོ། ། གཉིས་པ་ལ། མཚན་ཉིད། མཚན་གཞིའི་དབྱེ་བ། དེས་སྤང་བྱ་ཇི་ལྟར་སྤོང་བའི་ཚུལ། མཐོང་ལམ་དུ་གྱུར་པའི་རྗེས་ཐོབ་ཡོད་མེད་དཔྱད་པའོ། ། དང་པོ་ནི། ཐེག་ཆེན་གྱི་བདེན་པ་མངོན་རྟོགས་དེ་སྤྱིར་ཐེག་ཆེན་མཐོང་ལམ་གྱི་མཚན་ཉིད་དོ། ། གཞན་དག་ཆོས་ཉིད་སྔར་མ་མཐོང་གསར་མཐོང་དགོས་པར་འདོད་པ་ནི་མི་འཐད་དེ།
སྐད་ཅིག་གཉིས་པ་ཕན་ཆད་ལ་དེ་མེད་པའི་ཕྱིར་དང༌། ཉེས་པ་དེ་སྤང་བར་འདོད་ནས་སྐད་ཅིག་མ་གཅིག་ཏུ་འདོད་ན་བཅུ་དྲུག་ཏུ་ཕྱེ་བ་མི་འཐད་པར་ཐལ་བ་དང༌། དེ་ཡང་སྤང་བར་འདོད་ནས་བཅུ་དྲུག་པོ་ངོ་བོ་གཅིག་ཏུ་འདོད་ན་མཐོང་སྤངས་ལས་གྲོལ་བའི་རྣམ་གྲོལ་གྱི་ལམ་མི་སྲིད་པར་ཐལ་བ་དང༌། དེ་སྒོམ་ལམ་དུ་འདོད་ན་མཐོང་སྒོམ་གཉིས་ཀྱི་བར་དུ་རྗེས་ཐོབ་ཀྱིས་མ་ཆོད་པར་ཐལ་བ་དང༌། དེ་ཡང་དེ་ལྟ་ན་བྱང་སེམས་མཐོང་ལམ་པ་དབང་འབྲིང་ཕྱིར་མི་ལྡོག་ཏུ་སྒྲུབ་པའི་འབྲས་བུའི་གཏན་ཚིགས་ཡང་དག་མི་སྲིད་པར་ཐལ་བ་དང༌། བྱང་ཆུབ་སེམས་དཔའི་ཞུགས་གནས་ཀྱི་རྣམ་གཞག་མཛད་པ་རྣམས་མི་རིགས་པར་ཐལ་བ་རྣམས་འཇུག་གོ ། གལ་ཏེ་འོ་ན་སྐད་ཅིག་ཕྱི་མ་རྣམས་སྒོམ་པའི་ལམ་དུ་ཐལ་བར་འགྱུར་ཏེ། ཆོས་ཉིད་མངོན་སུམ་དུ་མཐོང་ཟིན་རྒྱུན་ལྡན་དུ་གོམས་པར་བྱེད་པའི་ལམ་ཡིན་པའི་ཕྱིར་ཞེ་ན། དེ་ཙམ་གྱིས་དེར་ཐལ་བ་མ་ཡིན་ཏེ། དེར་འཇོག་པ་ལ་རྗེས་ལ་མངོན་རྟོགས་ཡིན་པ་ཞིག་ཀྱང་དགོས་པའི་ཕྱིར།
དེར་འཇོག་པ་ལ་ཁྱད་པར་གྱི་ཆོས་ཇི་ལྟ་བུ་ཞིག་དགོས་ཞེ་ན། ཆོས་ཉིད་གསར་དུ་མཐོང་བའི་དུས་ཀྱི་མཉམ་གཞག་ཐུན་གཅིག་པོ་དེ་ལས་ལངས་པའི་རྗེས་སུ་བྱུང་བའི་ཆོས་ཉིད་མངོན་སུམ་དུ་རྟོགས་པའི་བློ་ཞིག་གོ ། གཉིས་པ་ནི། བཟོད་པ་བཟོད་པ་བརྒྱད་དང༌། ཤེས་པ་བརྒྱད་དེ་བཅུ་དྲུག་གོ ། དེ་དག་ཀྱང་རིམ་ཅན་ཁོ་ནར་བྱུང་བ་ཡིན་ཏེ། བཅུ་དྲུག་པ་ལ་བྱང་སེམས་ཀྱི་རྒྱུན་ཞུགས་སོགས་ཀྱི་འབྲས་བུ་ལ་གནས་པ་དང༌། བཅོ་ལྔ་པ་ལ་གནས་པ་རྣམས་དེ་དང་དེའི་ཞུགས་པར་འཕགས་སེང་གིས་བཤད་པའི་ཕྱིར། དེ་དག་གི་ནང་ནས་ཆོས་བཟོད་བཞི་ནི་མཐོང་སྤང་ལ་ལྟོས་པའི་བར་ཆད་མེད་པའི་ལམ་མོ། ། ཆོས་ཤེས་བཞི་ནི་དེའི་རྣམ་པར་གྲོལ་བའི་ལམ་མོ། །
རྗེས་སུ་ཤེས་པའི་བཟོད་ཤེས་བརྒྱད་ནི་ཁྱད་པར་ནི་ལམ་མོ། ། དེ་ཡང་རྒྱན་རྩ་འགྲེལ་འདིར་བསྟན་ཚུལ་ལ་སྐབས་གཉིས་པ་དང༌། གསུམ་པ་དང༌། ལྔ་པ་རྣམས་སུ་མཉམ་གཞག་གི་ཆ་ནས་བསྟན་ལ། སྐབས་དང་པོ་དང་བཞི་པར་རྗེས་ཐོབ་ཀྱི་ཆ་ནས་བསྟན་ནོ། ། དེ་ཡང་ལྔ་པར་ནི་སྐད་ཅིག་མ་གཅིག་པུ་བསྟན་ལ། གཞན་རྣམས་སུ་ནི་བཅུ་དྲུག་ཏུ་ཕྱེ་བ་ཡིན་ནོ། ། དེ་ཡང་མཉམ་གཞག་གི་ཆ་ནས་ངོས་འཛིན་པ་ཉིད་གཙོ་བོ་ཡིན་ཏེ། དེ་ལ་མཉམ་གཞག་གིས་ཁྱབ་པའི་ཕྱིར་རོ། ། དེ་ལ་གསུམ་ལས།
དང་པོ་སྐབས་གཉིས་པར་བསྟན་ཚུལ་ནི། རང་བཞིན་རྣམ་དག་གི་ཆོས་ཉིད་མངོན་སུམ་དུ་མཐོང་བའི་མཉམ་གཞག་ཐུན་གཅིག་ལ་སྐད་ཅིག་མ་བཅུ་དྲུག་གི་ཆར་ཕྱེ་བ་ཡིན་ཏེ། བཅུ་དྲུག་པོའི་བར་དུ་རྗེས་ཐོབ་ཀྱིས་ཆོད་པའི་བཤད་པ་མེད་པའི་ཕྱིར། བཅུ་དྲུག་ཏུ་འབྱེད་པའི་རྒྱུ་མཚན་ནི། དེ་མཐོང་ཚུལ་ཙམ་གྱིས་ཕྱེ་བ་མ་ཡིན་ཏེ། ཆོས་ཅན་སོ་སོ་དང་འབྲེལ་བའི་ཆོས་ཉིད་ལ་ངེས་པ་འདྲེན་ཚུལ་གྱི་སྒོ་ནས་དེར་བཞག་པའི་ཕྱིར། དེ་ལྟར་ན་མཐོང་བ་ལ་སྐད་ཅིག་མ་གཅིག་དང༌། རྟོགས་པ་ལ་བཅུ་དྲུག་གོ ། དེའི་ཁྱད་པར་ཅི་ཞེ་ན། མཐོང་བ་ནི་སྣང་ཡུལ་གྱི་དབང་དུ་བྱས་པ་སྟེ་ཆོས་ཉིད་ཀྱི་ཤེས་རྣམ་མོ། །
རྟོགས་པ་ནི་གང་ལ་ངེས་པ་དྲངས་ནས་སྒྲོ་འདོགས་ཆོད་པའི་འཇུག་ཡུལ་གྱིས་དབང་དུ་བྱས་པ་སྟེ། ཆོས་ཅན་སོ་སོ་བ་དང་འབྲེལ་བའི་ཡུལ་སྟོང་པ་ཉིད་དོ། ། དེ་ཡང་དཔེར་ན། བཅུ་དྲུག་པོ་ཐམས་ཅད་ཀྱིས་རང་བཞིན་རྣམ་དག་གི་ཆོས་ཉིད་ཙམ་མཐོང་བ་ལ་ཁྱད་པར་མེད་ཅིང༌། མཐོང་ཚུལ་ཡང་སྐད་ཅིག་དང་པོས་དེ་ལ་ངེས་པ་རང་སྟོབས་ཀྱིས་དྲངས་པས་རང་ལས་ངེས་ཀྱི་མངོན་སུམ་དང༌། སྐད་ཅིག་གཉིས་པ་ཕན་ཆད་སྔ་མས་སྒྲོ་འདོགས་བཅད་ཟིན་གྱི་འཇུག་ཡུལ་མེད་དགག་གི་ཆ་ལ་ནི་བསྟན་ནས་འཛིན་པའི་ཕྱིར་ན་བཅད་ཤེས་སོ། ། དེ་ལྟ་ན་ཡང་སྣང་ཡུལ་ལ་ནི་བཅད་ཤེས་མ་ཡིན་ཏེ། མངོན་སུམ་ཡིན་པའི་ཕྱིར་དེ་བཞིན་དུ་འཇུག་ཡུལ་རང་མཚན་ལ་ཡང་དེ་མ་ཡིན་ཏེ། མངོན་སུམ་སྔ་མས་འཇུག་ཡུལ་དུ་བྱས་པའི་རང་མཚན་དེ་ཕྱི་མའི་དུས་ན་མེད་པའི་ཕྱིར་རོ། ། ཆོས་ཅན་སོ་སོ་དང་འབྲེལ་བའི་ཆོས་ཉིད་ཡེ་ཤེས་སྔ་མས་སྒྲོ་འདོགས་བཅད་མ་ཟིན་པ་རང་ཉིད་ཀྱིས་ངེས་པ་འདྲེན་དགོས་པ་རྣམས་ལའང་བཅད་ཤེས་མ་ཡིན་ཏེ།
མངོན་སུམ་གྱི་ཚད་མ་ཁོ་ནར་ངེས་པའི་ཕྱིར། ཆོས་ཅན་སོ་སོ་དང་འབྲེལ་བའི་ཆོས་ཉིད་ལ་ངེས་པ་འདྲེན་ཚུལ་ནི། ཡུལ་དེ་བཞིན་ཉིད་དང་ཡུལ་ཅན་སངས་རྒྱས་དབྱེར་མེད་པ་ལ་ངེས་པ་རང་སྟོབས་ཀྱིས་འདྲེན་པ་ནི་སྡུག་བསྔལ་ལ་ཆོས་བཟོད་དེ། སྡུག་བསྔལ་མཐོང་སྤང་དུ་གྱུར་པའི་ཤེས་སྒྲིབ་སྤོང་བའི་བར་ཆད་མེད་ལམ་མོ། ། གཟུགས་སོགས་ཆེན་པོར་གྱུར་པ་ལ་ངེས་པ་རང་སྟོབས་ཀྱིས་འདྲེན་པ་ནི་སྡུག་བསྔལ་ལ་ཆོས་ཤེས་ཏེ་དེ་ལས་དངོས་སུ་རྣམ་པར་གྲོལ་བའི་ལམ་མོ། ། གཟུགས་སོགས་དངོས་སུ་འཇལ་བྱེད་ཀྱི་ཚད་མ་མེད་པ་ལ་ངེས་པ་རང་སྟོབས་ཀྱིས་འདྲེན་པ་ནི་སྡུག་བསྔལ་ལ་རྗེས་བཟོད་དེ། དེའི་ཁྱད་པར་གྱི་ལམ་མོ། ། དེ་བཞིན་དུ་དེ་ཚད་མེད་པ་ལ་དེ་འདྲེན་པ་ནི་དེ་ལ་རྗེས་ཤེས་ཏེ། དེ་ཡང་དེའི་ཁྱད་པར་གྱི་ལམ་མོ། ། དེ་བཞིན་དུ་ལྷག་མ་རྣམས་ལ་ཡང་སྦྱར་བས་བཅུ་དྲུག་གོ །
གཞན་དག་ན་རེ། སྐད་ཅིག་མ་བརྒྱད་པའི་ཚེ་རྗེས་ཐོབ་ཏུ་ལྡང་དགོས་ཏེ། ཇི་སྐད་དུ། ཚད་མེད་པ་བཞི་སྒོམ་པར་བྱ་སྟེ། ཞེས་བཤད་པས་སོ། ། ཞེས་ཟེར་རོ། ། དེ་ནི་མ་ཡིན་ཏེ། ངོ་བོ་ཉིད་མེད་པའི་བྱམས་སོགས་དང༌། སྟོང་པ་ཉིད་རྟོགས་པའི་མཉམ་གཞག་མི་འགལ་བའི་ཕྱིར། དཔེར་ན།
དམིགས་མེད་ལ་དམིགས་པའི་སྙིང་རྗེ་བཞིན་ནོ། ། གཉིས་པ་སྐབས་གསུམ་པར་བསྟན་ཚུལ་ནི། སྡུག་བསྔལ་ལ་ཆོས་བཟོད་ཀྱིས་ནི་སྡུག་བསྔལ་བདེན་པའི་སྟེང་གི་རང་བཞིན་རྣམ་དག་གི་ཆོས་ཉིད་ལ་ངེས་པ་འདྲེན་ཞིང་དེ་ལ་དབྱེ་ན། རྟག་མི་རྟག་དང་བདེ་སྡུག་དང་སྟོང་མི་སྟོང་དང༌། བདག་ཡོད་མེད་ཀྱི་སྤྲོས་པ་དང་བྲལ་བའི་ཆོས་ཉིད་ལ་ངེས་པ་འདྲེན་ཞིང༌། ངེས་པ་འདྲེན་ཚུལ་གྱི་ལྡོག་པའི་དབྱེ་བས་སྡུག་བསྔལ་བཟོད་ཤེས་བཞིའི་མིང་གིས་བཏགས་ནས་བསྟན་པ་ཡིན་གྱི། དེ་ལས་གཞན་དུ་ན། སྡུག་བསྔལ་ཆོས་བཟོད་ཀྱིས་སྡུག་བདེན་གྱི་ཆོས་ཉིད་ལ་ངེས་པ་འདྲེན་མི་ནུས་པར་འགྱུར་ཏེ། སྒྲོ་འདོགས་ལྷག་མ་དྲུག་དང་བྲལ་བའི་སྤྲོས་བྲལ་དེ་རང་སྟོབས་ཀྱིས་འདྲེན་པར་མ་ནུས་པའི་ཕྱིར། འདོད་ན་སྡུག་བསྔལ་མཐོང་སྤང་སྤོང་མི་ནུས་པར་འགྱུར་རོ། །
དེའི་ཕྱིར་འདིར་བསྟན་པའི་བཅུ་དྲུག་པོ་ཐམས་ཅད་བར་ཆད་མེད་པའི་ལམ་ཁོ་ནའོ། ། འདིར་བསྟན་པ་ལ་རྣམ་པར་གྲོལ་བའི་ལམ་གྱི་དབྱེ་བ་མེད་པ་ལ་བསམས་ནས་སྐབས་དང་པོར་ཞུགས་གནས་ཀྱི་རྣམ་གཞག་འཆད་པ་ན། ལམ་ཤེས་ཀྱི་མཐོང་ལམ་དམིགས་ཀྱིས་བཀར་ནས་གསུངས་ཤིང༌། དེའི་ཚིག་ཟུར་གྱིས་སྐབས་གསུམ་པ་དང་ལྔ་པར་བསྟན་པའི་མཐོང་ལམ་ལ་ཞུགས་གནས་ཀྱི་དབྱེ་བ་མེད་པར་གསལ་ལོ། ། གསུམ་པ་ལྔ་པར་བསྟན་ཚུལ་ནི། སྤྱིར་བཟོད་པ་དང༌། དེའི་ནང་ཚན་ཆོས་བཟོད་ལ་ཆོས་ཅན་བདེན་པ་བཞི་དང་འབྲེལ་བའི་ཆོས་ཉིད་ལ་ངེས་པ་འདྲེན་ཚུལ་གྱི་དབྱེ་བས་བཞིར་ཕྱེ་བ་དེ་ཁོ་ན་མཐོང་ལམ་རྩེ་སྦྱོར་དུ་བསྟན་པ་ཡིན་གྱི། ཤེས་པ་བརྒྱད་དང༌། རྣམ་པར་གྲོལ་བའི་ལམ་གྱི་དབྱེ་བར་མ་བསྟན་ནོ། ། དེ་ལྟ་ན་ཡང་དེའི་ཁྱད་པར་གྱི་ལམ་ལ་མཉམ་རྗེས་གཉིས་སུ་ཕྱེ་ནས་གསལ་བར་བཤད་ལ།
དེར་བཤད་པའི་མཉམ་གཞག་སེང་གེ་རྣམ་སྒྱིངས་དེ་ཡང་བཅུ་དྲུག་པའི་རྗེས་ཐོགས་སུ་འབྱུང་བ་ཡིན་གྱི། མཐོང་ལམ་གྱི་མཉམ་གཞག་ཏུ་གཏོགས་པ་ནི་མ་ཡིན་ཏེ། བཅུ་དྲུག་པའི་སེམས་རྟེན་གཞན་དུ་འཕོ་བ་མེད་པའི་ཕྱིར་རོ། ། གཉིས་པ་སྤང་བྱ་སྤོང་ཚུལ་ལ་ནི། དངོས་དང༌། ཞར་ལ་སྒོམ་སྤང་ཉོན་སྒྲིབ་སྤོང་ཚུལ་ལོ། ། དང་པོ་ལ། དམན་ལམ་སྔོན་དུ་སོང་བའི་སྤོང་ཚུལ་ནི། སྔར་སྐབས་དུ་མར་བཤད་ཟིན་ལ། དེ་མ་སོང་བའི་དབང་དུ་བྱས་ན་ཆོས་བཟོད་དང་པོས་ནི་སེམས་རྒྱུད་རབ་ཏུ་མ་ཞི་བར་བྱེད་པའི་ཉོན་མོངས་མཐའ་དག་དང༌།
དེའི་སྟེང་གི་ཡང་སྲིད་འཕེན་བྱེད་ཀྱི་ནུས་པ་མ་ལུས་པ་དང༌། སྡུག་བདེན་གྱི་ཆོས་ཉིད་མངོན་སུམ་དུ་མཐོང་བ་ལ་གེགས་བྱེད་ཀྱི་ཤེས་བྱའི་སྒྲིབ་པ་མཐའ་དག་དྲུངས་འབྱིན་པར་ནུས་པ་ཡིན་ཏེ། དེའི་ཆོས་ཉིད་མངོན་སུམ་དུ་གསར་དུ་མཐོང་ནས་དེ་ལ་ངེས་པ་རང་སྟོབས་ཀྱིས་འདྲེན་ནུས་པའི་ཕྱིར། དེས་ཉོན་མོངས་པའི་བག་ལ་ཉལ་མ་ལུས་པ་འཇོམས་པའི་ནུས་པ་ཡོད་ཀྱང་འཇོམས་པ་ནི་མ་ཡིན་ཏེ། དེའི་གཉེན་པོ་ཆེད་དུ་གཉེར་ནས་མི་སྒོམ་པའི་ཕྱིར། དེའི་གཉེན་པོ་ནི་གང་ཟག་གི་བདག་མེད་དང༌། ཞི་རགས་ཀྱི་རྣམ་པ་ཅན་གང་རུང་དུ་ངེས་ཏེ། དེ་གཉིས་ནི་སྲིད་པ་འཕེན་འགྲུབ་ཀྱི་རྒྱུའི་གཉེན་པོར་གྱུར་པའི་ཕྱིར་རོ། ། ཅིག་ཤོས་ལ་ནི་མི་མཚུངས་ཏེ། སྟོང་ཉིད་རྟོགས་པའི་ཤེས་རབ་ནི་སེམས་ཅན་ལ་ཆགས་པའི་སྙིང་རྗེ་དང་ངེས་པར་ལྷན་ཅིག་ཏུ་འཇུག་ལ།
ཅིག་ཤོས་ལ་དེ་མེད་པའི་ཕྱིར་རོ། ། དེ་བས་ན་མཐོང་སྤང་དུ་གྱུར་པའི་ཉོན་མོངས་པའི་བག་ལ་ཉལ་ནི་ཐེག་ཆེན་གྱི་མཐོང་ལམ་ཁོ་ནས་སྤོང་བར་ངེས་ལ། དེའི་སྟེང་གི་སྲིད་པར་སྐྱེ་བ་ལེན་པའི་རྒྱུ་སྒོམ་སྤང་དུ་གྱུར་པ་རྣམས་ནི་འཇིག་རྟེན་པའི་ལམ་གྱིས་ཀྱང་སྤོང་ནུས་མོད། ཐེག་དམན་འཕགས་པ་ལ་དེས་དེ་སྤོང་བ་མེད་ལ། བྱང་འཕགས་ལ་ནི་ཡོད་དེ། འདོད་པའི་འདོད་ཆགས་ཀྱི་གཉེན་པོར་གྱུར་པའི་ཐེག་ཆེན་གྱི་སྒོམ་ལམ་ཟག་མེད་མ་ཐོབ་པའི་བྱང་སེམས་གཟུགས་ཁམས་སུ་སྐྱེ་བ་ལེན་པའི་ཚེ་བཞིན་ནོ། ། སྡུག་བསྔལ་ལ་རྗེས་བཟོད་ནི་ཡེ་ཤེས་སྔ་མ་གཉིས་འཕགས་པའི་ཆོས་རྣམས་ཀྱི་རྒྱུ་མིན་དུ་སྒྲོ་འདོགས་པ་བསལ་ནས། དེ་ལ་ངེས་པ་འདྲེན་པ་ཞིག་གམ་ཡང་ན་སྐབས་གཉིས་པ་དང༌། གསུམ་པ་ནས་བཤད་པའི་སྒྲོ་འདོགས་དེ་དང་དེ་སེལ་བྱེད་ཞིག་ཡིན་མོད་ཀྱང༌། མཐོང་སྤང་ལ་ལྟོས་པའི་བར་ཆད་མེད་ལམ་དུ་མི་བཞག་སྟེ།
སྒྲོ་འདོགས་དེ་དང་དེ་དག་ཆོས་ཉིད་མངོན་སུམ་དུ་མཐོང་བ་ལ་གེགས་བྱེད་མ་ཡིན་པའི་ཕྱིར། མཐོང་ལམ་པ་དང་སྒོམ་ལམ་པས་སྤང་བྱ་གཉིས་པོ་གང་རུང་མ་ཡིན་པའི་སྤང་བྱ་སྤོང་བ་ནི་ཤིན་ཏུ་མང་སྟེ། ཤེས་བྱ་ཇི་སྙེད་པ་ལ་གེགས་བྱེད་ཀྱི་སྒྲིབ་པ་དང༌། སྙོམས་འཇུག་གི་སྒྲིབ་པ་དང༌། ཡོན་ཏན་ཁྱད་པར་ཅན་སྒྲུབ་པའི་སྒྲིབ་པ་དང༌། དབང་པོ་འཕོ་བའི་དུས་ཀྱི་སྒྲིབ་པ་སྤོང་ཚུལ་བཞིན་ནོ། ། གཉིས་པ་ནི། བྱང་ཆུབ་སེམས་དཔའ་རྣམས་ནི་ཉོན་མོངས་པའི་བག་ལ་ཉལ་གྱི་གཉེན་པོ་ཆེད་དུ་གཉེར་ནས་མི་སྒོམ་སྟེ། དེ་སྤངས་པའི་ཞི་བ་དོན་དུ་མི་གཉེར་བའི་ཕྱིར་རོ། ། འོ་ན་ཅི་ཞིག་སྤོང་ཞེ་ན།
ཤེས་སྒྲིབ་ཏུ་གྱུར་པའི་རྣམ་པར་རྟོག་པ་ཁོ་ན་སྤོང་ལ། དེའི་ཕྱིར་བྱང་ཆུབ་སེམས་དཔའི་འདུལ་བ་ནི་རྣམ་པར་རྟོག་པ་ཁོ་ན་འདུལ་བྱེད་དུ་གསུངས་སོ། ། འོ་ན་དེས་དེ་གཏན་མི་སྤོང་བ་ཡིན་ནམ་ཞེ་ན། མ་ཡིན་ཏེ། དེས་དེའི་སྤང་བྱ་ཤེས་སྒྲིབ་ཀྱི་རྟོག་པ་བརྒྱ་རྩ་བརྒྱད་ཆེད་དུ་གཉེར་ནས་སྤངས་པ་ན་དེ་དང་དུས་མཉམ་དུ་ཉོན་མོངས་པའི་བག་ལ་ཉལ་བརྒྱ་རྩ་བརྒྱད་ཀྱང་སྤངས་པའི་ཕྱིར། དེ་ལྟ་ན་ཡང་དེའི་གཉེན་པོ་ཟག་མེད་ལོགས་སུ་སྒོམ་མི་དགོས་པ་ལ་དགོངས་ནས། སྒོམ་སྤང་ཉོན་སྒྲིབ་ཀྱི་གཉེན་པོ་ལོགས་པ་མེད་པའི་ཤེས་བྱེད་དུ། སློབ་དཔོན་གྱིས། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པའོ། ། ཞེས་དབྱིག་གཉེན་ཞབས་ཀྱི་ལུང་ཤེས་བྱེད་དུ་དྲངས་སོ། །
སྒོམ་སྤང་ཉོན་སྒྲིབ་ཀྱི་སྤོང་ཚུལ་དེ་ལྟར་ཤེས་པ་ན། བདག་ཉིད་ཆེན་པོ་བཟང་པོའི་ཞབས་ཀྱིས། ཆགས་བྲལ་སྔོན་དུ་མ་སོང་བ་ལ་ཞུགས་གནས་ཀྱི་རྣམ་གཞག་འཇོག་ཚུལ་བཤད་པ་རྣམས་འཕགས་པ་དང་མི་འགལ་ཞིང༌། ལོ་ཆེན་དཔོན་སློབ་ཀྱིས་སྐྱོན་བརྗོད་པ་རྣམས་ཀྱང་མི་འཇུག་པའི་ཚུལ་ལ་ངེས་པ་རྙེད་པར་འགྱུར་རོ། ། འོན་ཀྱང་དགྲ་བཅོམ་ཞུགས་པའི་འཇོག་མཚམས་ནི་སྲིད་རྩེར་སྐྱེ་བ་ལེན་པའི་རྒྱུར་གྱུར་པའི་བག་ལ་ཉལ་སྤོང་བ་ལ་བརྩོན་པ་ནས་འཇོག་ཏུ་མི་རུང་སྟེ། བྱང་སེམས་འཕགས་པས་ནི་འདོད་སྲིད་ཀྱི་བག་ལ་ཉལ་དགུ་པ་དགུ་ཅིག་ཆར་དུ་སྤོང་བའི་ཕྱིར། འོ་ན་ཅི་ཞེ་ན། རྡོ་རྗེ་ལྟ་བུའི་ཏིང་ངེ་འཛིན་གྱི་སྒྲིབ་པ་གཉིས་ཀྱི་གནས་ངན་ལེན་སྤོང་བ་ལ་བརྩོན་པ་དེ་ནས་དེར་གཞག་གོ ། དེ་བས་ན་ཉོན་མོངས་པའི་བག་ལ་ཉལ་ལ་དེའི་བག་ཆགས་ཀྱི་མིང་ཅན་ཤེས་བྱའི་སྒྲིབ་པར་གྱུར་པ་གཅིག་དང༌། སྲིད་པར་སྐྱེ་བའི་རྒྱུར་གྱུར་པ་བག་ལ་ཉལ་གྱི་ཉོན་སྒྲིབ་ཞེས་བྱ་བ་ཞིག་སྟེ་གཉིས་ཡོད་དོ། །
ཞེས་ངེས་པར་བྱའོ། ། བཞི་པ་ནི། ཆོས་མངོན་པ་ལས་ནི་མཐོང་ལམ་དང༌། རྗེས་ཐོབ་ཀྱི་གཞི་མཐུན་བཤད་པ་མེད་དེ། དེའི་ངོ་བོར་གྱུར་པའི་ཀུན་རྫོབ་ཀྱི་ཤེས་པ་རྣམས་མི་སྐྱེ་བའི་ཆོས་ཅན་དུ་མངོན་པ་གོང་འོག་མཐུན་པར་བཤད་པའི་ཕྱིར་རོ། ། རྒྱན་རྩ་འགྲེལ་དུ་མཐོང་ལམ་པ་ཕྱིར་མི་ལྡོག་པའི་རྟགས་དང༌། རྗེས་ཐོབ་རྟེན་འབྲེལ་ལ་རྟོག་ཚུལ་ལ་བསམས་ནས། བོད་སྔ་མ་རྣམས། ལུགས་འདིར་ནི་དེ་འདྲའི་གཞི་མཐུན་ཡོད་དོ། ། ཞེས་ཟེར་བ་དེ་ཡང་མི་འཐད་དེ།
འདིར་མཐོང་ལམ་ལ་ཤེས་བཟོད་བཅུ་དྲུག་ལས་ལྷག་པ་མ་བཤད་པའི་ཕྱིར་དང༌། དེའི་མིང་ཅན་གྱི་རྗེས་ཐོབ་རྣམས་ནི་བཟོད་ཤེས་བཏགས་པ་བར་བཤད་པའི་ཕྱིར་དང༌། ཤེས་བཟོད་དངོས་ལ་མཉམ་གཞག་གིས་ཁྱབ་པ་ནི། ཇི་སྐད་དུ། དེ་ལྟ་མ་ཡིན་ན་རྣལ་འབྱོར་པའི་སོ་སོ་རང་གིས་རིག་པའི་སྐད་ཅིག་མ་རྣམས་ཇི་ལྟར་གཞན་ཡིད་ཆེས་པའི་མཚན་ཉིད་དག་ཡིན། ཞེས་བསྟན་པའི་ཕྱིར་དང༌། ཕྱིར་མི་ལྡོག་པའི་རྟགས་སུ་བཤད་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་རྣམས་གང་ལ་ཡོད་པ་ནི་ཐེག་ཆེན་སྒོམ་ལམ་པ་ཡིན་ལ། དེས་རང་གི་རྒྱུ་ཐབས་ཤེས་ཁྱད་པར་ཅན་རྗེས་སུ་དཔག་ནས། རྒྱུ་དེ་ལ་གནས་པའི་བྱང་སེམས་མཐོང་ལམ་པ་ཕྱིར་མི་ལྡོག་ཏུ་སྒྲུབ་པར་བྱེད་པ་ནི་རང་བཞིན་གྱི་གཏན་ཚིགས་ཀྱི་དབང་དུ་བྱས་པ་ཡིན་པའི་ཕྱིར་དང༌། རྗེས་ཐོབ་རྟེན་འབྲེལ་ལ་རྟོག་ཚུལ་ཡང་མཐོང་ལམ་གྱི་རྣམ་གྲོལ་ལམ་རྫོགས་ཤིང༌།
སྒོམ་སྤང་རྟོག་པའི་གཉེན་པོར་གྱུར་པའི་སྦྱོར་བ་ཉེར་བསྡོགས་མ་སྐྱེས་པའི་བར་དེར་འབྱུང་བ་ལ་བསམས་ནས། སློབ་དཔོན་གྱིས་མཐོང་ལམ་རྩེ་སྦྱོར་གྱི་སྡེ་ཚན་དུ་བསྡུས་པ་ཡིན་གྱི། མཐོང་ལམ་དངོས་མ་ཡིན་པའི་ཕྱིར་རོ། ། འདིར་སྨྲས་པ། མཐོང་ལམ་རྣམ་གཞག་བཤད་དཀའ་བ། ། མཐོང་ཟིན་བློ་ཡིས་སྔོན་བཤད་པ། ། མཐོང་བྱའི་ལམ་དུ་མ་གྱུར་ནས། ། མཐོང་ཐོས་རྟོགས་པའི་བློ་ཡིས་བཤད།། །། གཉིས་པ་སྒོམ་པའི་ལམ་ལ་གཉིས་ལས། དང་པོ་རྟེན་ལ་ལུས་ཀྱི་རྟེན་སྔར་མེད་གསར་དུ་སྐྱེ་བ་ནི་འདོད་པ་ཁོ་ནར་ངེས་ཏེ།
མཐོང་ལམ་གང་དུ་སྐྱེས་པའི་རྟེན་དེ་ཉིད་ལ་སྐྱེ་དགོས་པའི་ཕྱིར། སྐྱེས་ཟིན་གནས་པ་ནི་ཁམས་གསུམ་ཆར་ཡིན་ལ། བྱང་སེམས་ལམ་པ་ནི་དེར་མི་སྐྱེ་སྟེ། གཞན་དོན་བྱེད་པའི་གནས་མ་ཡིན་པའི་ཕྱིར། གཟུགས་མེད་ཉེར་འགྲོའི་མིང་ཅན་ཡང་གཟུགས་ཁམས་སུ་སྐྱེ་བའི་རྒྱུ་སྤངས་པས་གཟུགས་མེད་དུ་སྐྱེ་བའི་ནུས་པ་ཡོད་པ་ལ་འཆད་པ་ཡིན་གྱི། དེར་སྐྱེ་དགོས་པ་མ་ཡིན་ཏེ། མདོ་ལས། སྤྲུལ་པས་ཞིང་སྣ་ཚོགས་སུ་སངས་རྒྱ་བར་བཤད་ཀྱི། གཟུགས་མེད་དུ་སྐྱེ་བར་མ་བཤད་པའི་ཕྱིར་རོ། ། ཀུན་ལས་བཏུས་ཀྱི་འགྲེལ་པར།
མཐུའི་ཁྱད་པར་མ་ཐོབ་པ་དག་དེར་སྐྱེ་བར་བཤད་པ་དེའི་དོན་ཡང༌། གཟུགས་མེད་དངོས་གཞིའི་སེམས་ལས་མ་ཉམས་བཞིན་དུ། འདོད་གཟུགས་སུ་སྐྱེ་བའི་མཐུ་མེད་ཅིང༌། རྟེན་དེ་ལ་འཚང་རྒྱ་བར་མི་ནུས་པའོ། ། དེ་མི་ནུས་པའི་དོན་ཡང་དེར་སྐྱེ་བའི་རྒྱུ་སྤངས་པ་ཡིན་ལ། དེ་ཡང་དེ་ལ་ཆགས་བྲལ་སྔོན་དུ་སོང་བ་ཞིག་གོ ། དོན་དེ་ལ་བསམ་ནས་དེ་ལྟར་བཤད་མོད། རིགས་པ་ནི་མ་ཡིན་ཏེ། མདོ་སྡེའི་རྒྱན་ལས། ཅིག་ཤོས་ཕྱིར་མི་འོང་བ་དང༌། །
ལྡན་ཕྱིར་སྤྲུལ་པས་རབ་ཏུ་སྒྲུབ། ། ཅེས་སྐྱེ་བ་ལེན་པའི་རྒྱུ་ཉོན་མོངས་སྤངས་ཀྱང༌། སྤྲུལ་པས་འདོད་པར་སྐྱེ་བའི་ཚུལ་བསྟན་ཏེ། ཚོགས་སོག་པར་བཤད་དོ། ། སེམས་ཀྱི་རྟེན་ནི་མངོན་པ་ལས་ཟག་མེད་ས་དགུར་བཤད་ཅིང༌། འདིར་འདོད་པ་དང་སྲིད་རྩེ་ལ་རྟེན་པར་བཤད་པ་དེ་བྱང་སེམས་ཐབས་ལ་མཁས་པའི་དབང་དུ་བྱས་པ་ཡིན་ཞེས་སློབ་དཔོན་གྱིས་གསུངས་ལ། སློབ་དཔོན་ཤཱནྟི་པ་ནི། ས་དགུ་ལ་ནི་ཆེན་པོ་ཡི། ཞེས་སོགས་ཀྱི་གཞུང་དེས་སྤང་བྱའི་རྟེན་ས་དགུ་བསྟན་པ་ཡིན་གྱི། གཉེན་པོའི་རྟེན་བསྟན་པ་མ་ཡིན་ནོ། །
ཞེས་གསུང་ཡང༌། སྔ་མ་ཉིད་རྩ་བའི་དགོངས་པ་ཡིན་ཏེ། དངོས་གཞི་ཐོད་རྒལ་ཆེན་པོ་སྒོམ་སྤང་རྟོག་པའི་སྤོང་གཉེན་དུ་བཤད་པ་དང་མཐུན་པའི་ཕྱིར། ཐབས་ལ་མཁས་པའི་དོན་ཡང་འདོད་པའི་འདོད་ཆགས་ཀྱི་བག་ལ་ཉལ་ཞེས་བྱ་བ། དེར་སྐྱེ་བའི་རྒྱུ་དེ་དང༌། སྟོང་ཉིད་མངོན་སུམ་དུ་རྟོགས་པའི་ཤེས་རབ་གཉིས་གནོད་བྱ་གནོད་བྱེད་མ་ཡིན་པ་དང༌། གང་ཟག་གི་བདག་མེད་རྟོགས་པའི་ཡེ་ཤེས་ལ་ནི་ཕུང་པོ་ལ་སྲེད་པ་བཀག་པའི་དགག་པའི་རྣམ་པ་ཅན་གྱི་ཡེ་ཤེས་གསལ་པོ་དགོས་ལ། སྟོང་ཉིད་མངོན་སུམ་དུ་རྟོགས་པའི་ཡེ་ཤེས་ལ་ནི་སྤྲོས་པའི་མཐའ་གང་དུ་ཡང་མི་འཛིན་པའི་རང་རིག་པའི་ཡེ་ཤེས་ཙམ་གྱིས་ཆོག་པའི་ཕྱིར། གཉིས་པ་རྟེན་པ་སྒོམ་ལམ་གྱི་རྣམ་གཞག་ལ་གསུམ་སྟེ། མཚན་ཉིད།
མཚན་གཞི་དབྱེ་བ། སྤང་བྱ་སྤོང་ཚུལ་ལོ། ། དང་པོ་ནི། ཐེག་ཆེན་གྱི་རྗེས་ལ་མངོན་རྟོགས་འཁོར་དང་བཅས་པའོ། ། འཁོར་བཅས་ཀྱིས་ནི་ཐེག་ཆེན་སྒོམ་ལམ་པའི་རྒྱུད་ཀྱི་ཆོས་ཉིད་ཁོ་ནའི་ཡུལ་ཅན་དུ་མ་གྱུར་པའི་ལམ་ཐམས་ཅད་བསྡུས་པ་ཡིན་ཏེ། སྒོམ་ལམ་པའི་རྒྱུད་ཀྱི་ཐར་ལམ་ཇི་སྙེད་པ་སྒོམ་ལམ་དུ་སྡུད་དགོས་པའི་ཕྱིར། དེས་སྦྱོར་མཐོང་གཉིས་ཀྱང་མཚོན་ནོ། ། ཆོས་ཉིད་མངོན་སུམ་དུ་མཐོང་ཟིན་རྒྱུན་ལྡན་དུ་སྒོམ་པར་བྱེད་པའི་ལམ་ཡིན་པ་ཙམ་གྱིས་ཐེག་ཆེན་གྱི་སྒོམ་ལམ་དུ་གཞག་མི་ནུས་ཏེ། ཐེག་ཆེན་གྱི་མཐོང་ལམ་སྐད་ཅིག་ཕྱི་མ་རྣམས་བཞིན་ནོ། ། འོ་ན་དེ་དག་མཐོང་ལམ་ཡིན་པར་གང་གིས་འཆད་ཅེ་ན།
མཐོང་སྤང་རྟོག་པ་ལ་ལྟོས་པའི་གཉེན་པོ་བཞི་པོ་གང་རུང་ཡིན་པ་ལས་སོ། ། གཉིས་པ་ནི། ཟག་པ་དང་བཅས་པའི་དང༌། ཟག་པ་མེད་པའི་སྒོམ་པའི་ལམ་མོ། ། གཉིས་པོའི་ཁྱད་པར་ནི། ཡང་དག་པ་མ་ཡིན་པའི་ཀུན་ཏུ་རྟོག་པ་དང་བཅས་པ་དང༌། དེ་དང་བྲལ་བའི་སྒོམ་པའི་ལམ་མོ། ། ཀུན་ཏུ་རྟོག་པ་ནི་གང༌། དེ་དང་བྲལ་མ་བྲལ་གྱི་དོན་ནི་ཅི་ཞེ་ན། བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་ཤེས་པ་ཐམས་ཅད་ནི་ཡང་དག་པ་མ་ཡིན་པའི་རྟོག་པ་ཡིན་ལ།
དེ་དང་ཤེས་རྒྱུད་གཅིག་ལ་ཅིག་ཆར་དུ་འཇུག་པ་དང་མི་འཇུག་པ་ནི་བཅས་མ་བཅས་ཀྱི་དོན་ནོ། ། དེ་ཡང་སྒོམ་ལམ་རྗེས་ཐོབ་ཡེ་ཤེས་ནི་དེ་དང་བཅས་པ་ཞེས་བྱ་སྟེ། རང་རྒྱུད་ལྡན་གྱི་གང་ཟག་དེའི་སྒོ་ལྔའི་ཤེས་པ་ལ་མ་རིག་པའི་བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བཞིན་པའི་དུས་ཀྱི་ཤེས་པ་ཡིན་པའི་ཕྱིར། སྒོམ་པའི་ལམ་ཞེས་བྱ་སྟེ། སྣང་བ་དེ་སྒྱུ་མ་ལྟ་བུར་མངོན་སུམ་དུ་རྟོགས་པའི་ཐེག་ཆེན་སྒོམ་ལམ་པའི་མཁྱེན་པ་ཡིན་པའི་ཕྱིར། དེའི་ཚེ་སྣང་ཆ་ནས་ནི་ལམ་དུ་མི་འཇོག་སྟེ། དེའི་ཆ་ནས་ཡང་དག་མིན་རྟོག་ཏུ་སོང་བས་སྤང་བྱ་ཁོ་ནར་ངེས་པའི་ཕྱིར། ཡེ་ཤེས་ཀྱི་རང་ལྡོག་ནས་གཟུང་འཛིན་གཉིས་སུ་སྣང་བར་ཁས་མི་ལེན་ཏེ། གཉིས་སུ་སྣང་མཁན་གྱི་ཤེས་པ་དེ་ཡིན་ན་ཡེ་ཤེས་སུ་འགལ་བའི་ཕྱིར། དབང་ཤེས་ལ་འགལ་མོད།
ཡེ་ཤེས་ལ་མ་ཡིན་ནོ། ། ཞེ་ན། དེ་ཡང་འགལ་བ་ཡིན་ཏེ། སྤྱིར་བག་ཆགས་ཀྱི་དབང་གིས་གཉིས་སུ་སྣང་བའི་ཤེས་པ་ཡིན་ན། རྣམ་ཤེས་ཡིན་དགོས་ལ། དེ་ཡིན་ན་ཡེ་ཤེས་སུ་འགལ་བའི་ཕྱིར། འོ་ན་འཕགས་སེང་གིས་མཉམ་གཞག་ཀྱང་སྣང་བཅས་སུ་བཞེད་པས་ཟག་བཅས་སུ་ཐལ་བ་མ་ཡིན་ནམ་ཞེ་ན། མ་ཡིན་ཏེ། དེར་ནི་སྒོ་ལྔའི་དབང་ཤེས་ལ་གཟུང་འཛིན་གཉིས་སུ་སྣང་བ་མེད་པའི་ཕྱིར་དང༌། ཡིད་ཀྱི་རྣམ་པར་ཤེས་པ་ལ་རྟེན་འབྲེལ་སྣ་ཚོགས་སུ་སྣང་བ་དེ་ལ་དཔྱད་གཞིར་གཟུང་ནས་སྦྱོར་བའི་དུས་སུ་སྒྲོ་འདོགས་གཅོད་པ་ཡིན་ཀྱང༌།
དངོས་གཞིའི་དུས་སུ་ཡེ་ཤེས་དེ་དང་རྒྱུད་གཅིག་པའི་ཤེས་པ་ལ་གཟུང་འཛིན་རྒྱངས་ཆད་ཀྱི་སྣང་བ་མི་འཆད་པའི་ཕྱིར། དེ་སྐད་དུ་ཡང༌། ཡང་དག་ཉིད་པ་ཡང་དག་ལྟ། ། ཞེས་སྦྱོར་བའི་དུས་སུ་སྣང་བ་ལ་དམིགས་པ་དང༌། ཡང་ཇི་སྐད་དུ། སྒོམ་པའི་སྟོབས་གྲུབ་པ་ན་འཁྲུལ་པའི་མཚན་མ་མཐའ་དག་སྤངས་པ་ཞེས་པས། དངོས་གཞིའི་དུས་ཀྱི་ཡིད་ལ་བྱེད་ཚུལ་བཤད་པ་ཡིན་ནོ། ། འོ་ན་མཉམ་གཞག་སྣང་མེད་དུ་ཁས་ལེན་པ་དག་དང་ཁྱད་པར་ཅི་ཞེ་ན། དང་པོ་ནས་གཉིས་མེད་ཀྱི་ཡེ་ཤེས་ཉིད་སྒྲོ་འདོགས་གཅོད་པའི་གཞིར་འཛིན་པ་དང༌། གཟུང་འཛིན་གཉིས་སུ་སྣང་བ་དེ་སྒྲོ་འདོགས་གཅོད་པའི་ཁྱད་པར་ལས་ཕྱེ་བ་ཡིན་ཏེ།
སྒྲུབ་པའི་དམིགས་པ་ངོས་འཛིན་ཚུལ་མི་མཐུན་པ་ལས། སྣང་བཅས་པ་དང་སྣང་མེད་པའི་ཐ་སྙད་སོ་སོར་འཇོག་པའི་ཕྱིར། གཞན་དག་སྒྲ་དོན་འཛིན་པའི་རྟོག་པ་དང་བཅས་མ་བཅས་ལས་ཟག་བཅས་ཟག་མེད་ཀྱི་ཁྱད་པར་འཇོག་པ་ཡང་མི་འཐད་དེ། ཐེག་ཆེན་གྱི་སྒོམ་ལམ་དང་སྒྲ་དོན་འཛིན་པའི་རྟོག་པ་གཉིས་ལ་གཞི་མཐུན་མི་སྲིད་པའི་ཕྱིར་དང༌། དེ་གཉིས་མཚུངས་ལྡན་རྣམ་པ་ལྔས་མཚུངས་པ་ཡང་མི་སྲིད་པའི་ཕྱིར་དང༌། ཤེས་རྒྱུད་གཅིག་ལ་ཅིག་ཆར་དུ་འབྱུང་སྲིད་པ་ཙམ་གྱིས་དེར་འཇོག་ན། མ་དག་སའི་ཟག་མེད་སྒོམ་ལམ་རྣམས་ཀྱང་དེར་ཐལ་བར་འགྱུར་ཏེ། ཡང་དག་པའི་རྟོག་པ་དང་ཤེས་རྒྱུད་གཅིག་ལ་ལྷན་ཅིག་ཏུ་འཇུག་པའི་ཕྱིར་དང༌། ས་བརྒྱད་པ་ཡན་ཆད་ན་སྒྲ་དོན་འཛིན་པའི་རྟོག་པ་མེད་པའི་ཕྱིར་ཡང་མི་འཐད་དོ། ། ལུགས་སྔ་མ་ལ་ནི་མི་མཚུངས་ཏེ།
མཉམ་གཞག་དངོས་གཞིའི་དུས་སུ་ནི་འཛིན་སྟངས་ཀྱི་བཟུང་བྱ་འབའ་ཞིག་ལ་མཉམ་པར་འཇོག་པ་ཡིན་གྱི། ཀུན་རྫོབ་ཀྱི་དམིགས་པ་དཔྱད་གཞིར་བཟུང་ནས་དེ་ལ་དཔྱོད་པ་མ་ཡིན་པའི་ཕྱིར་ཏེ། དུས་དེར་སོ་སོར་རྟོག་པའི་ཤེས་རབ་ཉིད་ཀྱང་ཡེ་ཤེས་ཀྱི་མེས་བསྲེག་པའི་ཕྱིར། མདོར་ན་ཕྱི་རོལ་དོན་དུ་སྣང་བའི་ཡང་དག་མི་རྟོག་དང་ཤེས་རྒྱུད་གཅིག་ལ་ལྷན་ཅིག་ཏུ་འཇུག་པའི་ཐེག་ཆེན་གྱི་རྗེས་ལ་མངོན་རྟོགས་དེ། ཐེག་ཆེན་གྱི་ཟག་པ་དང་བཅས་པའི་སྒོམ་ལམ་གྱི་མཚན་ཉིད་དོ། ། དབྱེ་ན། མོས་པ་དང༌། བསྔོ་བ་དང༌། རྗེས་སུ་ཡི་རང་བ་ཡིད་ལ་བྱེད་པའི་སྒོམ་ལམ་དང་གསུམ་མོ། ། དང་པོ་ལ།
མོས་པ་ནི་ཤེས་ཕྱིན་དོན་གསུམ་གྱི་འབྱུང་གནས་སུ་ཡིད་ཆེས་པའི་དད་པའོ། ། དེ་ཡང་སྤྱིར་སྒྲ་དོན་འཛིན་པའི་རྟོག་པ་ཡིན་མིན་གཉིས་ཡོད་ཀྱང༌། འདིར་ནི་གཉིས་སྣང་གི་ཆ་ནས་རྟོག་བཅས་སུ་འཇོག་མོད། སྒྲ་དོན་འཛིན་པའི་ཆ་ནས་དེར་མི་བཞག་སྟེ། ཡིད་ཀྱི་ཤེས་པ་གཅིག་གི་སྟེང་དུ་དེ་གཉིས་ཅིག་ཆར་དུ་མི་འབྱུང་བའི་ཕྱིར། མོས་པ་དེ་དང་ལྷན་ཅིག་མཚུངས་པར་ལྡན་པའི་ཡེ་ཤེས་ལ་ནི། དེ་ཡིད་ལ་བྱེད་པ་བླ་ན་མེད་པའི་ཡེ་ཤེས་ཞེས་བྱའོ། ། དོན་གསུམ་ནི། རང་དོན་དང༌། གཉིས་དོན་དང༌།
གཞན་དོན་ནོ། ། དེ་ཡང་རང་དོན་མཐར་ཐུག་པ་ནི་ངོ་བོ་ཉིད་ཀྱི་སྐུ་དང༌། གཉིས་དོན་ནི་ཆོས་ཀྱི་སྐུ་དང༌། གཞན་དོན་ནི་གཟུགས་ཀྱི་སྐུའོ། ། ཡུམ་རང་དོན་གྱི་འབྱུང་གནས་སུ་ཡིད་ལ་བྱེད་པའི་སྒོམ་པའི་ལམ་གྱིས་ནི་ཤེས་བྱའི་སྒྲིབ་པ་སྤོང་བའི་ཡེ་ཤེས་ཀྱི་ཚོགས་ལྷུར་ལེན་པར་བྱེད་དོ། ། ཡུམ་གཉིས་དོན་གྱི་འབྱུང་གནས་ཡིད་ལ་བྱེད་པའི་སྒོམ་པའི་ལམ་གྱིས་ནི་ཚོགས་གཉིས་ཟུང་འཇུག་ཏུ་ལྷུར་ལེན་པར་བྱེད་དོ། ། ཡུམ་གཞན་དོན་གྱི་འབྱུང་གནས་སུ་ཡིད་ལ་བྱེད་པའི་སྒོམ་པའི་ལམ་གྱིས་ནི་གཙོ་བོར་བསོད་ནམས་ཀྱི་ཚོགས་ལྷུར་ལེན་པར་བྱེད་དོ། ། དེའི་ཕྱིར་ཡུམ་ཆོས་ཀྱི་སྐུ་རྐྱང་པའི་འབྱུག་གནས་སུ་ཡིད་ཆེས་ཏེ་མོས་པར་བྱས་ན་ནི་ཡང་དག་པའི་མཐའ་དུས་མིན་དུ་མངོན་དུ་བྱེད་པའི་དོགས་པ་ཡོད་པས། དོན་གསུམ་ཀའི་འབྱུང་གནས་སུ་ཡིད་ཆེས་པར་བྱེད་དགོས་སོ། ། དོན་དེ་ལ་དགོངས་ནས།
ཇི་སྐད་དུ། དང་པོར་མངོན་དུ་མི་བྱེད་པའི་ངོ་བོ་ཡང་རྣམ་པ་གསུམ་མོ། ། ཞེས་བཤད་དོ། ། དེ་བས་ན་ས་ཐོབ་ནས་རྗེས་ཐོབ་ཏུ་བསོད་ནམས་ཀྱི་ཚོགས་སོག་པ་ཉིད་གཙོ་བོར་གྱུར་པ་ཡིན་པས། ཡུམ་གཞན་དོན་གྱི་འབྱུང་གནས་སུ་ཡིད་ཆེས་པ་ལ་དེ་བཞིན་གཤེགས་པས་བཀུར་བ་དང་བསྔགས་པར་མཛད་པ་ཡིན་ནོ། ། དེ་ལྟར་མོས་པ་ནི་ཤེས་ཕྱིན་གྱི་ཡོན་ཏན་ཡིད་ལ་བྱེད་པའི་རྗེས་ཐོབ་ཀྱི་ཤེས་པ་ཡིན་ལ། དེ་ཡང་དབང་པོའི་ཤེས་པ་མ་ཡིན་གྱི། ཡིད་ཀྱི་ཤེས་པར་གྱུར་པ་ཞིག་ཡིན་ལ་དེ་དང་ལྷན་ཅིག་དུས་གཅིག་ཏུ་འཇུག་པའི་དམིགས་མེད་ཀྱི་ཡེ་ཤེས་ནི་སྒོམ་པའི་ལམ་མོ། ། འོག་མ་གཉིས་ལ་ཡང་དེ་བཞིན་དུ་སྦྱར་བར་བྱ་སྟེ། བསྔོ་བ་དང་རྗེས་སུ་ཡི་རང་བ་ནི་ཀུན་རྫོབ་ཀྱི་རྣམ་པ་ཅན་ཞིག་ཡིན་ལ།
དེ་དང་ལྷན་ཅིག་འབྱུང་བའི་མི་དམིགས་པའི་རྣམ་པ་ཅན་གྱི་ཆ་ནས་སྒོམ་པའི་ལམ་དུ་འཇོག་པས་སོ། ། མདོར་ན། མོས་བསྔོ་ཡི་རང་གསུམ་ནི་ཐབས་ཀྱི་ཆ་དང༌། སྤྱོད་པའི་ཆ་དང༌། ཀུན་རྫོབ་པའི་རྣམ་པ་ཅན་གྱི་ཆ་ནས་འཇོག་ལ། དེ་དང་དེ་ཡིད་ལ་བྱེད་པའི་སྒོམ་པའི་ལམ་ནི་ཤེས་རབ་ཀྱི་ཆ་དང༌། ལྟ་བའི་ཆ་དང༌། དོན་དམ་པའི་རྣམ་པ་ཅན་གྱི་ཆ་ནས་གཞག་པར་གྲུབ་བོ། ། དེ་ལྟར་ཤེས་པ་ན་ལྟ་བས་སྤྲོས་པ་གཅོད་པའི་ཚེ་གཞི་ལམ་འབྲས་བུའི་ཆོས་གང་ཡང་ཡོད་པ་མ་ཡིན་ནོ། ། ཞེས་བཤད་པ་ལ།
དེ་ལྟ་ན་ཐབས་ཀྱི་ཆ་མཐའ་དག་ལ་སྐུར་པ་བཏབ་པར་འགྱུར་རོ་ཞེས་ཟེར་བ་དེ་ཡང་ཁེགས་པ་ཡིན་ཏེ། ལྟ་བ་དང་ཤེས་རབ་ཀྱི་ཆ་ནས་ཐབས་དང་སྤྱོད་པ་མི་འཇོག་ལ། དེའི་ཆ་ནས་ཀྱང་ཅིག་ཤོས་མི་འཇོག་པའི་ཕྱིར་རོ། ། འོ་ན་ལྟ་སྤྱོད་ཟུང་དུ་འཇུག་པ་ཅི་ཞེ་ན། ཀུན་རྫོབ་མ་བརྟགས་གཅིག་པུར་ཉམས་དགའ་བ་དང༌། བརྟགས་ན་རང་བཞིན་མེད་པ་གཉིས་གྲུབ་པ་དང་བདེ་བ་གཅིག་པ་ཉིད་ཀྱི་ཕྱིར་བདེན་གཉིས་ཟུང་དུ་འཇུག་པ་ཞེས་བྱའོ། ། དེ་ཡང་མ་བརྟགས་པའི་བློ་ངོར་ནི་བརྟགས་པ་ཞེས་བྱ་བ་དེ་མེད་པའི་ཕྱིར། རང་བཞིན་མེད་པ་ཞེས་བྱ་བ་དེ་མེད་ལ། དཔྱད་པའི་བློ་ངོར་ནི་མ་བརྟགས་པ་ཞེས་བྱ་བ་དེ་མེད་པའི་ཕྱིར་ཀུན་རྫོབ་ཀྱི་ཆོས་ཁས་མི་ལེན་ནོ། ། མདོར་ན་མོས་བསྔོ་ཡི་རང་གསུམ་ཀ་གཞན་དོན་གྱི་འབྱུང་གནས་དང༌།
ཐབས་དང་བསོད་ནམས་ཀྱི་ཚོགས་སུ་འཇོག་ལ། དེ་ཡིད་ལ་བྱེད་པའི་སྒོམ་ལམ་ནི་རང་དོན་གྱི་འབྱུང་གནས་དང༌། ཤེས་རབ་དང་ཡེ་ཤེས་ཀྱི་ཚོགས་སོ། ། དེ་གཉིས་ཟུང་དུ་འཇུག་པ་ནི་གཉིས་དོན་གྱི་འབྱུང་གནས་དང༌། ཚོགས་གཉིས་ཟུང་འཇུག་གོ ། ཞེས་བྱ་བ་འདི་གྲུབ་བོ། ། གཉིས་པ་ཐེག་ཆེན་གྱི་ཟག་པ་མེད་པའི་སྒོམ་ལམ་ལ་མཚན་ཉིད་ནི། ཡང་དག་མིན་རྟོག་དང་བྲལ་བའི་རྣམ་པ་ཅན་གྱི་ཐེག་ཆེན་གྱི་རྗེས་ལ་མངོན་རྟོགས་སོ། ། དབྱེ་ན། ཡོན་ཏན་མངོན་པར་སྒྲུབ་པའི་སྒོམ་ལམ་དང༌།
མི་མཐུན་ཕྱོགས་དག་པར་བྱེད་པའི་སྒོམ་ལམ་མོ། ། གཉིས་པོའི་ཁྱད་པར་ནི་གང༌། གཉིས་སུ་འབྱེད་པའི་རྒྱུ་མཚན་ནི་ཅི་ཞེ་ན། ཁྱད་པར་ལ་དང་པོ་ནི་མཉམ་གཞག་རྣམ་པར་མི་རྟོག་པའི་ཡེ་ཤེས་སྤྱི་ཙམ་ནས་ཡིན་ལ། གཉིས་པ་ནི། བར་ཆད་མེད་པའི་ལམ་ཁོ་ནའོ། ། རྒྱུ་མཚན་ནི། ཟག་པ་མེད་པའི་ཐེག་ཆེན་གྱི་སྒོམ་པའི་ལམ་ལ་འབྲས་བུ་ནི་གཉིས་ཏེ། ཆོས་ཀྱི་སྐུ་དང༌། རྣམ་པར་གྲོལ་བའི་སྐུའོ། །
དང་པོ་ནི། སྟོབས་སོགས་ཡོན་ཏན་རྫོགས་པའི་ཆ་ནས་འཇོག་ཅིང༌། གཞན་དོན་མཐར་ཕྱིན་པའི་སྐུ་དང༌། རྟོགས་པ་མཐར་ཐུག་པའི་ཆའོ། ། གཉིས་པ་ནི། སྒྲིབ་པ་གཉིས་ལས་རྣམ་པར་གྲོལ་བའི་ཆ་ནས་འཇོག་ཅིང༌། སྤངས་བའི་ཆ་དང༌། རང་དོན་མཐར་ཕྱིན་པའི་སྐུའོ། ། བསྒྲུབ་བྱ་དོན་དམ་པ་ཆོས་ཀྱི་སྐུ་ལ་དེ་ལྟར་གཉིས་སུ་ངེས་པའི་རྒྱུ་མཚན་གྱིས། སྒྲུབ་བྱེད་སྒོམ་པའི་ལམ་ལའང་ཡོན་ཏན་མངོན་པར་སྒྲུབ་པའི་སྒོམ་ལམ་དང༌།
མི་མཐུན་ཕྱོགས་སྤོང་བའི་ལམ་གཉིས་སུ་ཕྱེའོ། ། དེ་སྐད་དུ་ཡང༌། རྒྱུད་བླ་མར། མདོར་ན་ཡེ་ཤེས་གཉིས་པོ་ཡི། ། ལས་སུ་འདི་གཉིས་ཞེས་བྱ་སྟེ། ། གྲོལ་བའི་སྐུ་ནི་སྦྱོང་བ་དང༌། ། ཆོས་ཀྱི་སྐུ་ནི་རྫོགས་པའོ། ། ཞེས་གསུངས་སོ། ། འོ་ན་ཅི། གཞུང་དེར་ཆོས་སྐུ་རྫོགས་བྱེད་ཀྱི་ལམ་རྗེས་ཐོབ་ཡེ་ཤེས་ལ་བཤད་པ་མ་ཡིན་ནམ་ཞེ་ན།
དེ་ལྟར་བཤད་པ་དེ་ཙམ་ལ་དགོངས་ནས། ལོ་ཙཱ་བ་ཆེན་པོས་སྒྲུབ་པ་སྒོམ་ལམ་རྗེས་ཐོབ་ཡེ་ཤེས་སུ་འཆད་མོད། རིགས་པ་ནི་མ་ཡིན་ཏེ། ཟག་མེད་སྒོམ་ལམ་གྱི་རྣམ་གཞག་འཕགས་སེང་གི་ལུགས་དང་མཐུན་པར་འཆད་དགོས་པའི་ཕྱིར། འོ་ན་ཅི་ཞེ་ན། རྣམ་གྲོལ་གྱི་སྐུ་ནི་སྤངས་པ་རྐྱང་པའི་དབང་དུ་བྱས་པས་མཉམ་གཞག་བར་ཆད་མེད་ལམ་ཁོ་ནའི་འབྲས་བུ་ཡིན་ལ། ཆོས་ཀྱི་སྐུ་ནི་སྤངས་རྟོགས་དང༌། དོན་གཉིས་ཟུང་དུ་འཇུག་པའི་སྐུ་ཡིན་པས་མཉམ་རྗེས་གཉིས་ཀའི་འབྲས་བུར་གྱུར་ཀྱང༌། འདིར་ནི་ཡོན་ཏན་མངོན་པར་སྒྲུབ་པའི་མཉམ་གཞག་ཉིད་འཆད་པ་སྐབས་སུ་བབ་པ་ཉིད་ཀྱི་ཕྱིར་མི་འགལ་ལོ། ། དེ་དག་གཞུང་དང་ཇི་ལྟར་སྦྱོར་བའི་ཚུལ་ནི།
རང་ལུགས་བཞག་པ་དང༌། གཞན་ལུགས་མི་འཐད་པ་གཉིས་ཀྱི་སྒོ་ནས་འཆད་པ་ལས། དང་པོ་ནི། དོན་ཆེན་ཉིད། ཅེས་པས་བསྒྲུབ་བྱ་ཆོས་ཀྱི་སྐུ་དེ་བསྟན་པ་ཡིན་ནོ། ། དེའི་ངོ་བོ་ཉིད། ཅེས་པས་ནི་སྒྲུབ་བྱེད་སྒོམ་ལམ་གྱི་ངོ་བོ་ངོས་བཟུང་བ་ཡིན་ནོ། ། མཆོག་ཉིད། ཅེས་པས་ནི་དེས་དེ་སྒྲུབ་ནུས་པའི་ཤེས་བྱེད་བསྟན་པ་ཡིན་ནོ། ། ཀུན་ལ་མངོན་པར་འདུ་མི་བྱེད། །
ཅེས་པས་འཛིན་སྟངས་ཀྱི་ཁྱད་པར་དེ་བརྗོད་དོ། ། ཆོས་རྣམས་དམིགས་སུ་མེད་པར་ནི། ། གཏོད་པར་བྱེད། ཅེས་པས་ནི་གནས་སྐབས་རྒྱུ་མཐུན་གྱི་འབྲས་བུ་བཤད་དོ། ། གཉིས་པ་རྣམ་དག་སྒོམ་ལམ་ལ། འབྲས་བུ་རྣམ་དག་བཤད་པ་དང༌། དེ་སྒྲུབ་བྱེད་སྒོམ་པའི་ལམ་བཤད་པའོ། ། དང་པོ་ལ་གཉིས་ཏེ། རྣམ་དག་གི་ལྷན་ཅིག་བྱེད་པའི་རྐྱེན་དང༌། འབྲས་བུ་རྣམ་དག་དངོས་སོ། །
དང་པོ་ནི། སངས་རྒྱས་རྟེན་དང༌། སོགས་སོ། ། གཉིས་པ་ལ་བསྟན་བཤད་གཉིས་ལས། དང་པོ་ནི། འབྲས་བུ་དག་པ་སོགས་ཡིན་ལ། གཉིས་པ་ལ་ཞར་བྱུང་ཉན་རང་གི་རྣམ་དག་བཤད་པ་དང༌། སྐབས་སུ་བབ་པ་བྱང་སེམས་དང༌། སངས་རྒྱས་ཀྱི་རྣམ་དག་བཤད་པའོ། ། དང་པོ་ནི།
ཉོན་མོངས་ཤེས་བྱའི་སྒྲིབ་པ་དག ། ཉམས་ཕྱིར་སློབ་མ་བསེ་རུ་དག ། ཅེས་པས་བསྟན་ལ། གཉིས་པ་ནི། ལམ་གསུམ་གྱི་ནི་སྒྲིབ་པ་རྣམས། ། ཉམས་ཕྱིར་རྒྱལ་སྲས་དག་པ་སྟེ། ། སངས་རྒྱས་རྣམ་ཀུན་ཤིན་ཏུ་བ། ། ཞེས་པས་བསྟན། གཉིས་པ་ལ་ངོ་བོ་ངོས་བཟུང་ནས་དེ་རྣམ་དག་སྒོམ་ལམ་ཡིན་པའི་ཤེས་བྱེད་བསྟན་པ་དང༌། སྤང་བྱ་སྤོང་ཚུལ་ལ་རྩོད་པ་སྤང་བའོ། །
དང་པོ་ནི། ས་དགུ་ལ་ནི་ཞེས་སོགས་ཀྱིས་བསྟན། གཉིས་པ་ནི། དེ་ལ་ཀླན་ཀ་སྤངས་པ་ཡི། ། ཞེས་སོགས་སོ། ། སྐབས་འདིར་འབྲས་བུ་དག་པ་ཞེས་པ་ནི་གློ་བུར་རྣམ་དག་གི་ཆོས་ཉིད་དེ། འཕགས་པ་བཞི་ཀའི་དབང་དུ་བྱས་སོ། ། གཟུགས་ལ་སོགས། རྣམ་པར་དག་པ་ཞེས་པ་ནི་རང་བཞིན་རྣམ་དག་གི་ཆོས་ཉིད་དེ། དེ་ལའང་གང་ཟག་དང༌།
གཟུང་བ་ཆོས་དང་འཛིན་པ་ཆོས་ཀྱི་བདག་ཏུ་འཛིན་པའི་དྲི་མས་རང་བཞིན་གྱིས་རྣམ་པར་དག་པའི་དབྱེ་བས་གསུམ་མོ། ། དེ་གཉིས་ཐ་དད་མ་ཡིན་ཞིང་ཞེས་པའི་དོན་ནི་དག་པ་གཉིས་པོ་དེ་ཉིད་དང་གཞན་དུ་བརྗོད་དུ་མེད་པ་ཞེས་བྱ་བའི་དོན་ཏེ། གཅིག་དང་ཐ་དད་གང་དུ་ཡང་མ་གྲུབ་པའི་ཕྱིར་རོ། ། ཐ་དད་དུ་མ་གྲུབ་པའི་ཤེས་བྱེད་ནི། རྫས་དང་ལྡོག་པ་གང་གི་ཆ་ནས་ཀྱང་ཐ་དད་དུ་མ་གྲུབ་པའི་ཕྱིར། དེས་གཅིག་ཏུ་མ་གྲུབ་པའི་ཤེས་བྱེད་ཀྱང་མཚོན་ནུས་ཏེ། རྫས་ལྡོག་གང་དུ་ཡང་མ་གྲུབ་པའི་ཕྱིར་རོ། ། རྫས་སུ་གྲུབ་ན་ནི་བདེན་པར་འགྱུར་ལ། ལྡོག་པར་གྲུབ་པ་ན་ནི་བློ་རྟོག་པའི་ཆོས་སུ་སོང་བས་དེའི་ཡུལ་ཅན་གྱི་བློ་རྟོག་པ་ཉིད་དུ་ཐལ་བར་འགྱུར་རོ། ། མདོར་ན།
ངག་དོན་ནི། གློ་བུར་རྣམ་དག་གི་དེ་བཞིན་ཉིད་ཆོས་ཅན། ཁྱོད་རྣམ་དག་ཏུ་གཞག་པ་དེ་སྔར་ཡོད་ཀྱི་དྲི་མ་ཞིག་ཕྱིས་མེད་པར་སོང་བའི་ཆ་ནས་རྣམ་དག་ཏུ་བཞག་པ་མ་ཡིན་ཏེ། ཁྱོད་དྲི་མ་རང་བཞིན་གྱིས་རྣམ་པར་དག་པ་ལ་རང་གི་ཡུལ་ཅན་གྱི་བློས་དག་པ་ཉིད་དུ་ཤེས་ཤིང་རྟོགས་པའི་ཆ་ནས་དེར་བཞག་པའི་ཕྱིར། དེ་སྒྲུབ་པ་ནི། ཡུལ་ཅན་གྱི་བློ་གློ་བུར་གྱི་དྲི་མ་དག་པ་དེ་ཆོས་ཅན། རང་གི་ངོ་བོ་སྔར་མེད་གསར་བྱུང་མ་ཡིན་ཏེ། ཡུལ་རང་བཞིན་གྱིས་རྣམ་པར་དག་པ་དེ་དང་ཐ་དད་དུ་མ་གྲུབ་པའི་ཕྱིར། ཞེས་པའོ། ། འདིར་དག་བྱ་ནི་བྱེད་པའི་སྐྱེས་བུ་བཅུ་གཉིས་དང༌།
གཟུགས་ནས་རྣམ་མཁྱེན་གྱི་བར་གྱིས་མཚོན་ནས་བསྟན་པ་ཡིན་ཏེ། དེས་གང་ཟག་དང་ཆོས་སུ་འཛིན་པའི་རྟོག་པ་མཚོན་པའི་ཕྱིར། དག་བྱེད་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ་སྒོམ་པའི་ལམ་མོ། ། དག་འབྲས་ནི་དགེ་སྦྱོང་ཚུལ་གྱི་འབྲས་བུ་བཞི་པོ་རྣམས་སོ། ། དེ་གསུམ་དབྱེར་མེད་པ་ནི་ཡུལ་སྟོང་པ་ཉིད་དང་ཡུལ་ཅན་ཡེ་ཤེས་དབྱེར་མེད་དུ་སོང་བའོ། ། འདིར་འབྲས་བུ་རྣམ་དག་ལ་གསུམ་སྟེ། ཉན་ཐོས་ཀྱི་དང༌། རང་སངས་རྒྱས་ཀྱི་དང༌། ཐེག་པ་ཆེན་པོའི་འོ། ། འདིར་སྐབས་སུ་བབ་པ་ནི་ཕྱི་མ་སྟེ།
ཟག་མེད་སྒོམ་ལམ་གྱི་འབྲས་བུ་འཆད་པ་སྐབས་སུ་བབ་པའི་ཕྱིར། དེ་ལའང་གནས་སྐབས་དང་མཐར་ཐུག་གི་འབྲས་བུ་གཉིས་ལས། དང་པོ་ནི། བྱང་ཆུབ་སེམས་དཔའི་རྒྱུན་ཞུགས་ཀྱི་འབྲས་བུ་སོགས་གསུམ་མོ། ། ཕྱི་མ་ནི་དེའི་དགྲ་བཅོམ་པའི་འབྲས་བུ་སྟེ། རྣམ་དག་ཤིན་ཏུ་བར་གྱུར་པའོ། ། དང་པོའི་སྒྲུབ་བྱེད་ལ་ནི་མཐོང་བའི་ལམ་ཡང་སྲིད་པ་ཡིན་ཏེ། བསྒྲུབ་བྱའི་ནང་ན་རྒྱུན་ཞུགས་ཀྱི་འབྲས་བུ་ཡོད་པའི་ཕྱིར། དེ་ལྟ་ན་ཡང་འདིར་བཤད་པའི་བསྒྲུབ་བྱའི་གཙོ་བོ་ནི་རྣམ་དག་ཤིན་ཏུ་བ་ཡིན་པའི་ཕྱིར་ན་ཐེག་ཆེན་གྱི་སྒོམ་ལམ་བར་ཆད་མེད་ལམ་ཁོ་ནའོ། ། གཉིས་པ་ནི།
ཨར་གྱིས་སྒོམ་ལམ་གཉིས་པོ་རྒྱུ་འབྲས་སུ་བཤད་པ་དང༌། འབྲས་བུ་དག་པ་ཞེས་སོགས་ཀྱིས་རྣམ་དག་སྒོམ་ལམ་གྱི་ངོ་བོ་ངོས་འཛིན་པ་དང༌། གཞུང་དེས་བསྟན་པའི་དོན་ཡང་རྣམ་པར་གྲོལ་བའི་ལམ་ལ་འཆད་པ་དང༌། དེའི་ངོ་བོ་ཞེས་སོགས་ཀྱིས་བར་ཆད་མེད་ལམ་ཁོ་ན་བསྟན་པར་འདོད་པ་ནི་མི་རིགས་ཏེ། སྒྲུབ་བྱེད་མེད་པ་དང༌། གནོད་བྱེད་ཡོད་པའི་ཕྱིར་རོ། ། དང་པོ་ནི། དེ་ལྟར་སྟོན་བྱེད་ཀྱི་གཞུང་འགྲེལ་མེད་པ་དང༌། གཉིས་པ་ནི། ཡོན་ཏན་མངོན་པར་སྒྲུབ་པའི་ལམ་དང༌།
མི་མཐུན་ཕྱོགས་སྤོང་བའི་ལམ་དང༌། མཐོང་ཆོས་ལ་བདེར་གནས་ཀྱི་ལམ་གསུམ་གྱི་རྣམ་དབྱེ་ཐ་དད་དུ་འཆད་དགོས་པའི་ཕྱིར་དང༌། རྣམ་དག་གི་རྒྱུ་ལ་ཉེ་བར་ལེན་པའི་རྒྱུ་དང༌། ལྷན་ཅིག་བྱེད་པའི་རྐྱེན་གཉིས་སུ་ངེས་ཤིང༌། དེ་དག་ནི་ས་དགུ་སོགས་དང༌། སངས་རྒྱས་བསྟེན་དང་སོགས་གཞུང་ཚན་གཉིས་ཀྱིས་སྟོན་པའི་ཕྱིར་ན། དེའི་ངོ་བོ་ཉིད་སོགས་ཀྱིས་རྣམ་དག་གི་ཉེ་བར་ལེན་པའི་རྒྱུ་སྟོན་མི་དགོས་པ་དང༌། འབྲས་བུ་རྣམ་པར་དག་པ་ཞེས་བྱ་བ་དེ་རྣམ་གྲོལ་གྱི་ལམ་ལ་སྦྱར་ན་ཡུལ་ཅན་ཤེས་ཕྱིན་དང་བཟློས་པ་དང༌། གཞུང་དེས་རྣམ་དག་སྒོམ་ལམ་བསྟན་པར་འདོད་ན། རྣམ་དག་ཤིན་ཏུ་བ་དེ་ཉིད་རྣམ་དག་སྒོམ་ལམ་དུ་ཐལ་བར་འགྱུར་ཏེ།
གཞུང་དེའི་བསྟན་བྱའི་གཙོ་བོ་ནི་ཤིན་ཏུ་བར་ངེས་པའི་ཕྱིར་རོ།། །། གཉིས་པ་སྤང་བྱ་སྤོང་ཚུལ་ལ། སྤང་གཉེན་སྦྱར་བ་དང༌། མངོན་གྱུར་དང༌། གནས་ངན་ལེན་གཉིས་ལས་གང་ལ་གནོད་པ་བྱེད་པའི་ཚུལ་དཔྱད་པའོ། ། དང་པོ་ནི། ས་གཉིས་པ་ནས་བདུན་པའི་བར་དུ་ཐེག་ཆེན་གྱི་སྒོམ་པའི་ལམ་ཆུང་ངུ་སྐོར་གསུམ་དང༌། འབྲིང་པོ་སྐོར་གསུམ་དང་དྲུག་གིས་ནི། ཤེས་སྒྲིབ་ཀྱི་རྟོག་པ་ཆེན་པོ་སྐོར་གསུམ་དང་འབྲིང་པོ་སྐོར་གསུམ་རིམ་གྱིས་སྤོང་བར་བྱེད་ཅིང༌། དེ་དང་དུས་མཉམ་དུ་བག་ལ་ཉལ་གྱི་ཉོན་སྒྲིབ་ཅེས་བྱ་བའི་མིང་ཅན་ཉོན་མོངས་པ་སྲེད་ལེན་གྱི་སྟེང་གི་སྲིད་པར་སྐྱེ་བ་ལེན་པའི་རྒྱུར་གྱུར་པའི་བག་ལ་ཉལ་ཆེན་པོ་སྐོར་གསུམ་དང༌།
འབྲིང་པོ་སྐོར་གསུམ་སྟེ་དྲུག་པོ་དེ་ཡང་སྤོང་བ་ཡིན་ཏེ། མ་དག་སར་ནི་དེ་དག་མ་སྤངས་ན་རྗེས་ཐོབ་ཏུ་མངོན་གྱུར་དུ་འབྱུང་བའི་ཕྱིར་རོ། ། དག་པའི་ས་གསུམ་དུ་ནི་གཉེན་པོ་ཆེན་པོ་སྐོར་གསུམ་གྱིས་སྤང་བྱ་མ་རིག་པའི་བག་ཆགས་ཆུང་ངུ་སྐོར་གསུམ་སྤོང་བར་བྱེད་དོ། ། དེ་ལའང་ཉོན་མོངས་པ་ཅན་གྱི་དང༌། དེ་མ་ཡིན་པའི་མ་རིག་པའི་བག་ཆགས་ཀྱི་དབྱེ་བས་གཉིས་སོ། ། དེ་གཉིས་ཀས་ཀྱང་དག་སའི་བྱང་སེམས་སྲིད་པར་སྐྱེ་བ་ལེན་པའི་རྒྱུ་བྱེད་དོ། ། རྒྱུན་གྱི་ཐ་མས་ནི་རྒྱུ་དེ་གཉིས་ཀ་སྤོང་དགོས་པ་ཡིན་ཏེ། དེ་མ་སྤངས་པར་ཆོས་ཀྱི་སྐུ་མངོན་དུ་བྱེད་མི་ནུས་པའི་ཕྱིར། ནམ་གྱི་ཚེ་སྤོང་ན། རྫོགས་སྨིན་སྦྱངས་གསུམ་མཐར་ཕྱིན་པ་དེའི་ཚེའོ། །
དེ་ཡང་ཇི་སྐད་དུ། ཅིག་ཆར་ཉོན་མོངས་པ་དང་ཤེས་བྱའི་སྒྲིབ་པ་སྤོང་ངོ༌། ། ཅིག་ཆར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ། ། ཞེས་གསུངས་པ་དང་མཐུན་ལ། འོན་ཀྱང་དེར་ནི་དེ་ཉོན་མོངས་མཚན་ཉིད་པར་འདོད་ཅིང་འདིར་ནི་དེར་མི་འདོད་པ་ནི་ཁྱད་པར་ཡིན་ནོ། ། གཉིས་པ་ནི། སྤོང་གཉེན་གྱིས་ཉོན་མོངས་པ་དང་རྣམ་པར་རྟོག་པ་མངོན་གྱུར་པ་ལ་དངོས་སུ་གནོད་པ་བྱེད་པ་ནི་མ་ཡིན་ཏེ། དེ་གཉིས་ཤེས་རྒྱུད་གཅིག་ལ་ལྷན་ཅིག་ཏུ་མི་གནས་པའི་ཕྱིར། འོ་ན་ཅི་ཞེ་ན། དེའི་ས་བོན་ནམ།
གནས་ངན་ལེན་གང་རུང་དང་དངོས་སུ་ཕྲད་ནས་གནོད་པ་བྱེད་པ་ཡིན་ཏེ། དེ་གཉིས་རྒྱུད་གཅིག་ལ་ཅིག་ཆར་དུ་འཇུག་ཏུ་རུང་བའི་ཕྱིར། དེ་ཡང་སྤང་བྱ་ནི་ཀུན་གཞིའི་སྟེང་ན་གནས་པ་ཡིན་པས། གང་ཟག་གཅིག་གི་རྒྱུད་ལ་ལྷན་ཅིག་ཏུ་གནས་པ་མི་འགལ་བ་ཡིན་ལ། སྔ་མ་ལ་ནི་མི་མཚུངས་ཏེ། ཉོན་མོངས་པ་དང་རྣམ་པར་རྟོག་པ་ནི་ཡིད་ཀྱི་ཤེས་པའི་ངོ་བོར་སྐྱེ་དགོས་ཀྱི། ཀུན་གཞི་ལ་མི་སྲིད་པའི་ཕྱིར་རོ། ། འོ་ན་ཇི་སྐད་དུ། གཉེན་པོའི་རྣམ་པ་དེ་འབྱུང་བ་དང་གནས་ངན་ལེན་གྱི་རྣམ་པ་གང་ཡིན་པ་དེ་འགག་པ་ནི་མཉམ་པས་མཉམ་སྟེ། སྣང་བ་དང་མུན་པ་འབྱུང་བ་དང་འགག་པ་བཞིན་ནོ། །
ཞེས་བཤད་པ་དེ་ཅི་ཞེ་ན། དེའི་དོན་ནི་གཉེན་པོ་ད་ལྟ་བར་དང༌། དེའི་ངོ་སྐལ་གྱི་སྤང་བྱ་འདས་པ་འགག་པ་གཉིས་དུས་མཉམ་པར་སྟོན་པ་མ་ཡིན་ཏེ། སྣང་བ་ད་ལྟར་བ་དང༌། དེའི་སྤང་བྱ་མུན་པ་འགགས་པ་གཉིས་དུས་མཉམ་པར་བསྟན་པ་ལས་གསལ་བའི་ཕྱིར། དེ་ལས་གཞན་དུ་འཆད་ནུས་པ་མ་ཡིན་ཏེ། དོན་དང་དཔེ་གཉིས་ཀ་མི་འགྲིག་པའི་ཕྱིར། དང་པོ་ནི། གཉེན་པོ་དེའི་ངོ་སྐལ་གྱི་སྤང་བྱའི་གཙོ་བོ་དེ་ཡིན་ན་དེ་ལ་ལྟོས་པའི་མ་འོངས་པ་ཡིན་པས་ཁྱབ་ལ། དེ་ལ་ནི་གཉེན་པོ་ད་ལྟར་བས་མི་སྐྱེ་བའི་ཆོས་ཅན་དུ་བྱེད་པ་ཞེས་བྱ་བའི་ཐ་སྙད་འཐོབ་པ་ཡིན་གྱི།
དེ་འགགས་པ་དང་གཉེན་པོ་ད་ལྟར་བ་སྐྱེས་པ་དུས་མཉམ་ཞེས་བརྗོད་ན་ཤིན་ཏུ་འཁྲུལ་བར་འགྱུར་བའི་ཕྱིར་ཏེ། གཞན་དུ་ན་སྤང་བྱ་མ་འོངས་པ་དེ་གཉེན་པོ་ད་ལྟར་བའི་སྔ་རོལ་དུ་གྲུབ་པར་ཐལ་ལོ། ། དཔེ་མི་འགྲིག་པའི་ཚུལ་ནི། སྣང་བ་ད་ལྟར་བ་སྐྱེས་པ་དང༌། དེའི་སྔ་ལོགས་ཀྱི་མུན་པ་འདས་པ་དུས་མཉམ་ཞེས་བྱ་བའི་དོན་ཡིན་ལ། དེ་ནི་དེའི་བསལ་བྱ་མ་ཡིན་ཏེ། བསལ་ཟིན་སླར་ཡང་སེལ་དགོས་ན་ཐུག་མེད་དུ་ཐལ་བའི་ཕྱིར་དང༌། གནོད་བྱ་འགགས་པ་ནི་དེ་ལ་ལྟོས་པའི་གནོད་བྱེད་ཀྱི་འབྲས་བུར་ཁས་ལེན་དགོས་པ་དེ་རིགས་པའི་གཞུང་ལུགས་ཡིན་པ་ལས། འདིར་ནི་དེ་གཉིས་དུས་མཉམ་དུ་བཤད་པའི་ཕྱིར་ཡང་འགགས་ཟིན་པའི་མུན་པ་དེ་སྣང་བ་ད་ལྟར་བའི་གནོད་བྱ་དང༌། དེ་དེའི་གནོད་བྱེད་དུ་མི་རིགས་སོ། །
འོ་ན་སྣང་བ་དེའི་བསལ་བྱར་གྱུར་པའི་མུན་པ་ནི་གང༌། དེས་དེ་སེལ་བའི་དོན་ཅི་ཞེ་ན། སྣང་བ་དེའི་རང་དུས་སུ་མ་སྐྱེས་པའི་མུན་པ་ནི་དེའི་བསལ་བྱའོ། ། བསལ་བའི་དོན་ནི། སྣང་བ་དེ་མ་སྐྱེས་ན་དེའི་རང་དུས་དེར་མུན་པའི་རྒྱུན་འཐུད་རྒྱུ་ཡིན་པ་ལས་དེའི་སྟོབས་ཀྱིས་དེ་མ་སྐྱེས་པའོ། ། མདོར་ན་གཉེན་པོ་སྐྱེས་པ་དང༌། དེའི་བསལ་བྱ་མ་སྐྱེས་པ་གཉིས་དུས་མཉམ་པ་ཡིན་གྱི། འགག་པ་དུས་མཉམ་པ་མ་ཡིན་ནོ། ། དེ་ལྟ་ཡིན་པའི་ཕྱིར་དཔེ་དོན་གཉིས་ཀའི་སྐབས་སུ་གནོད་བྱེད་དེས་རང་གི་གནོད་བྱ་དེ་ལ་དངོས་སུ་གནོད་པ་བྱེད་པ་མ་ཡིན་ཏེ། གནོད་བྱ་འདས་པ་ནི་འགགས་ཟིན་པས་དེ་བྱར་མེད།
མ་འོངས་པ་ནི་མ་སྐྱེས་པས་དེ་བྱར་མེད། ད་ལྟར་བ་ནི་སྐྱེས་ཟིན་པས་གནོད་པ་བྱས་ཀྱང་དགོས་པ་མེད་པའི་ཕྱིར། འོ་ན་ཅི་ཞེ་ན། གནོད་བྱེད་དེ་རང་གི་གནོད་བྱ་མ་འོངས་པ་དེའི་རྒྱུ་དང་ལྷན་ཅིག་འགྲོགས་ནས་དེས་དེའི་འབྲས་བུ་བསྐྱེད་པ་ལ་གེགས་བྱས་པའི་སྒོ་ནས་དེ་མི་སྐྱེ་བའི་ཆོས་ཅན་དུ་བྱས་པ་ལ་དེས་དེ་སྤངས་པ་ཞེས་བརྗོད་པ་ཡིན་ནོ། ། ཞེས་སྔ་མ་ལས་ཀྱང་ཤིན་ཏུ་ཞིབ་པར་བཤད་པ་ཡིན་ནོ། ། འདིར་སྨྲས་པ། ཁོ་བོས་ཆོས་འདི་རིང་ནས་དཔྱད་དཔྱད་པ། ། ལ་ལར་གཞན་གྱི་རྗེས་སུ་འབྲངས་འབྲངས་པ། ། དེ་རིང་ཁོ་ན་རང་བློས་བརྟགས་བརྟགས་པ། ། སྔོན་ནས་མ་བཤད་དེང་འདིར་བཤད་བཤད་པའོ། །
ཅེས་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་བཤད་པ་ལུང་ཆོས་སྤྱིའི་སྙིང་པོ་བསྡུས་པ་ཞེས་བྱ་བ་ལས་ལམ་ཤེས་པ་ཉིད་ཀྱི་སྐབས་ཏེ་གཉིས་པའོ།། །། གསུམ་པ་གཞི་ཐམས་ཅད་མཁྱེན་པ་ཉིད་ཀྱི་ལེའུ་འཆད་པ་ལ་གཉིས་ཏེ། མདོའི་འབྲེལ་དང༌། འབྲེལ་བ་ཅན་སོ་སོའི་དཀའ་བའི་གནས་བཤད་པའོ། ། དང་པོ་ནི། གོང་དུ་བཤད་མ་ཐག་པའི་རྣམ་དག་སྒོམ་ལམ་གྱི་མདོ་ལ་འཕྲོས་ནས། རབ་འབྱོར་གྱིས་གསོལ་པ། ཡུམ་འདི་ནི་ཚུ་རོལ་གྱི་མཐའ་ལ་མ་ལགས། ཕ་རོལ་གྱི་མཐའ་ལ་གནས་པ་མ་ལགས། དེ་གཉིས་ཀའི་བར་ན་མི་དམིགས་སོ། །
ཞེས་པས་ནི་སྐབས་གཉིས་པར་བསྟན་པའི་ཤེས་ཕྱིན་དེ་འཁོར་འདས་བར་གསུམ་ལ་མི་གནས་པར་བསྟན་ནོ། ། དེ་ལ་གནས་པའི་ཤེས་ཕྱིན་ནི་མདོ་དང་རྩ་བ་གཉིས་ཀ་ན་མེད་ཀྱང་འགྲེལ་པས་ཁ་བསྐང་བ་ཡིན་ནོ། ། མདོ་དེ་ལ་འཕྲོས་ནས། ཇི་སྐད་དུ། རབ་འབྱོར་གྱིས་གསོལ་པ། གང་ལ་ལ་ཡུམ་འདི་ལ་དམིགས་པའི་ཚུལ་དུ་ཤེས་པར་བགྱིད་ན་ཤེས་ཕྱིན་འདི་འདོར་བར་འགྱུར་རོ། ། ཞེས་པས་ནི་གཟུགས་བརྙན་གྱི་ཤེས་ཕྱིན་ཡུམ་ལ་རིང་བ་དེ་བཤད་ལ། གསོལ་པ། བྱང་ཆེན་རྣམས་ཆགས་པ་དང་མ་ཆགས་པ་མ་མཆིས་པར་ཡུམ་འདི་ལེགས་པར་བཤད་པ་དང་མཐར་དབྱུང་བའི་བར་ནི་ངོ་མཚར་ཏོ། ། ཞེས་པས་བྱང་སེམས་ཀྱི་ཤེས་ཕྱིན་འབྲས་ཡུམ་ལ་ཉེ་བའི་ཚུལ་བཤད་དོ། །
ཤཱ་རིའི་བུས། རབ་འབྱོར་ལ་ཆགས་པ་དང་མ་ཆགས་པ་གང་ཡིན་དྲིས་པའི་ལན་དུ་གཟུགས་སྟོང་ཞེས་བྱ་བར་འདུ་ཤེས་ན་ཆགས་པའོ། ། ཞེས་སོགས་ཀྱིས་ནི་གཟུགས་བརྙན་གྱི་ཤེས་ཕྱིན་འབྲས་ཡུམ་ལ་འཇུག་པའི་མི་མཐུན་ཕྱོགས་དང་བཅས་པ་དེ་བསྟན་ནོ། ། རབ་འབྱོར་གྱི་སྨྲས་པ། མ་ཆགས་པ་གང་ཡིན་ཞེས་བྱ་བ་ནི་བྱང་ཆེན་ཡུམ་ལ་སྤྱོད་པའི་ཚེ། གཟུགས་ལ་གཟུགས་ཞེས་བྱ་བར་འདུ་ཤེས་པ་མེད་དོ། ། ཞེས་སོགས་ཀྱིས་ནི་བྱང་སེམས་ཀྱི་ཤེས་ཕྱིན་ཆགས་པ་དེའི་གཉེན་པོའི་ཕྱོགས་སུ་བསྟན་ནོ། ། ཆགས་པ་ཕྲ་ཞེས་པའི་ཐད་ཀྱི་མདོར། དེ་བཞིན་གཤེགས་པ་ཡིད་ལ་བྱེད་ན་ཆགས་པའོ། ། ཞེས་པ་ལ་འཕྲོས་ནས།
རབ་འབྱོར་གྱིས་གསོལ་པ། ཡུམ་འདི་ནི་ཟབ་བོ། ། བཀའ་སྩལ་པ། ཆོས་ཐམས་ཅད་རང་བཞིན་གྱིས་དབེན་པའི་ཕྱིར་རོ། ། ཞེས་སོགས་ཀྱིས་ནི་ཆགས་པ་ཕྲ་མོ་མི་མཐུན་ཕྱོགས་སུ་བསྒྲུབ་པ་ཡིན་ནོ། ། དེ་ནས་རབ་འབྱོར་གྱིས་གསོལ་པ། ཆོས་ཐམས་ཅད་ཀྱི་རང་བཞིན་ནི་གཉིས་མ་ཡིན་ཏེ། གཅིག་ཏུ་ཟད་དོ། ། ཆོས་ཀྱི་རང་བཞིན་གང་ཡིན་པ་དེ་ནི་རང་བཞིན་མ་ཡིན་ནོ། ། ཞེས་སོགས་ཀྱིས་ནི་ཆགས་པ་དེའི་གཉེན་པོ་བཤད་དོ། །
གོང་དུ་རང་བཞིན་གྱི་ཤེས་ཕྱིན་ཟབ་པརབཤད་པ་ལ་འཕྲོས་ནས། རབ་འབྱོར་གྱིས་གསོལ་པ། ཡུམ་ནི་རྟོགས་པར་དཀའོ། ། བཀའ་སྩལ་པ། དེ་ནི་སུས་ཀྱང་མ་མཐོང༌། མ་ཐོས། མ་ཤེས། རྣམ་པར་མ་ཤེས་སོ། ། ཞེས་པས་ནི་རྟོགས་དཀའ་བར་བཤད་དོ། ། དེ་ལ་འཕྲོས་ནས།
གསོལ་པ། ཡུམ་ནི་བསམ་གྱིས་མི་ཁྱབ་བོ། ། ཞེས་བྱ་བས་ནི་བསམ་གྱིས་མི་ཁྱབ་དེ་བཤད་དོ། ། དེ་ལྟར་ཤེས་ཕྱིན་གཉིས་ཀྱི་ཁྱད་པར་བཤད་པ་ལ་འཕྲོས་ནས། རབ་འབྱོར་གྱིས་གསོལ་པ། བྱང་ཆེན་ཡུམ་ལ་ཇི་ལྟར་སྤྱད་པར་བགྱི། བཀའ་སྩལ་པ། དེ་དེ་ལ་སྤྱོད་པའི་ཚེ་གཟུགས་ལ་མི་སྤྱོད་ན་དེ་ལ་སྤྱོད་དོ། ། ཞེས་སོགས་ཀྱིས་ནི་གཞི་ཤེས་ཀྱི་སྐབས་ནས་བསྟན་པའི་སྦྱོར་བ་གསུངས་སོ། ། འདི་ནི་དོན་ལ་ལམ་ཤེས་ཀྱི་སྦྱོར་བ་ཡིན་ཏེ།
སྐབས་གཉིས་པའི་ཤེས་ཕྱིན་ལ་འཇུག་པའི་སྦྱོར་བ་ཡིན་པའི་ཕྱིར། སྣང་བ་རྣམ་བདུན་གྱི་མདོར། ཆོས་ཐམས་ཅད་སྒྱུ་མ་ལྟ་བུར་བཤད་པ་ལ་སོགས་པ་ལ་འཕྲོས་ནས། བརྒྱ་བྱིན་གྱིས། རབ་འབྱོར་ལ་དེར་ཤེས་པའི་ཆ་དེ་དྲིས་པའི་ལན་དུ། ཀཽ་ཤི་ཀ་དེ་དེ་ལ་སྤྱོད་པའི་ཚེ། གཟུགས་རློམ་སེམས་སུ་མི་བྱེད། གཟུགས་ཀྱིས། གཟུགས་ལ། གཟུགས་བདག་གི་ཅེས་རློམ་སེམས་སུ་མི་བྱེད།
ཅེས་སོགས་ཀྱིས་ནི་སྦྱོར་བ་དེའི་མཉམ་ཉིད་ཀྱི་མིང་ཅན་འཛིན་སྟངས་ཀྱི་ཁྱད་པར་དེ་བཤད་པ་ཡིན་ནོ། ། དེ་ནས་སངས་རྒྱས་ཀྱི་མཐུས། འདོད་གཟུགས་ཀྱི་ལྷ་རྣམས་ཀྱིས་བསྐལ་པ་བཟང་པོའི་སངས་རྒྱས་སྟོང་ཡི་གེ་འདི་ཉིད་ཀྱིས་ཤེས་ཕྱིན་འདི་ཉིད་སྟོན་པ་སེམས་ཀྱིས་མཐོང་བར་གྱུར་ཏོ། ། ཞེས་སོགས་ཀྱིས་ནི། གཞི་ཤེས་ཀྱི་སྐབས་ནས་འབྱུང་བའི་མཐོང་ལམ་དེ་བསྟན་པ་ཡིན་ནོ། ། འདི་ནི་དོན་ལམ་ཤེས་ཀྱི་ཤེས་ཕྱིན་ཡིན་ཏེ། སྦྱོར་བ་དེ་ལས་དངོས་སུ་སྐྱེས་པའི་གཙོ་བོའི་ཤེས་ཕྱིན་དེ་ཉིད་ངོས་བཟུང་བའི་ཕྱིར། བསྟན་ཚུལ་ནི་མི་འདྲ་སྟེ། སྐབས་གཉིས་པར་ནི་ཆོས་འདི་ལ་ངེས་པ་འདྲེན་ཚུལ་ཕན་ཡོན་དང་བཅས་པའི་སྒོ་ནས་བཤད་ལ། འདིར་ནི་ཉན་རང་གི་ལམ་ལ་ཤེས་མཐོང་གིས་བལྟས་ནས་འདའ་བར་བྱེད་མཁན་གྱི་ཆ་ནས་བསྟན་པ་ནི་ཁྱད་པར་ཡིན་ནོ། །
དེ་ལྟར་ལེའུ་གསུམ་པ་རྫོགས་མཚམས་སུ། རབ་འབྱོར་ཡུམ་འདི་ནི་ཆོས་གང་ཡང་ཐོབ་པར་བྱེད་པ་མ་ཡིན། མི་ཐོབ་པར་བྱེད་པ་མ་ཡིན། ཞེས་སོགས་དང༌། ཡུམ་འདི་ནི་འདོད་པའི་ཁམས་ལས་འདའ་བར་བྱེད་པ་མ་ཡིན། གནས་པར་བྱེད་པ་མ་ཡིན། ཞེས་སོགས་དང༌། ཡུམ་འདི་ནི་སངས་རྒྱས་ཀྱི་ཆོས་རྣམས་སྟེར་བར་བྱེད་པ་མ་ཡིན། འཕྲོག་པར་བྱེད་པ་མ་ཡིན་ཞེས་སོགས་མདོ་ཚན་གསུམ་གསུངས་པ་དེ་ནི་ལེའུ་དང་པོ་གསུམ་གྱི་དོན་བསྡུས་པའི་མདོ་ཡིན་ལ། དེའི་དོན་འཆད་པ་ནི།
དེ་ལྟར་འདི་དང་ཡང་འདི་དང༌། ། ཞེས་སོགས་སོ། ། གཉིས་པ་ལ་གཉིས་ཏེ། སྐབས་འདིའི་བསྟན་བྱའི་གཙོ་བོ་ངོས་བཟུང་བ་དང༌། གཞུང་སོ་སོའི་མཐའ་དཔྱད་པའོ། ། དང་པོ་ནི། གལ་ཏེ་སྐབས་འདིར་བསྟན་པའི་གཞི་ཤེས་དེ་གང་ཡིན། དེ་ཉིད་སྐབས་འདིའི་བསྟན་བྱའི་གཙོ་བོ་ཡིན་ནམ། ཞེ་ན། དང་པོ་ནི།
ཉན་རང་གི་རྒྱུད་ཀྱི་ཤེས་ཕྱིན་ཞེས་བྱ་བའི་མིང་ཅན། དམན་པའི་གཞི་ཤེས་ཉིད་ལ་འཆད་དགོས་པ་ཡིན་ཏེ། སྐབས་འདིས་དངོས་པོ་བརྒྱད་ཀྱི་ཟླས་ཕྱེ་བའི་གཞི་ཤེས་ཤིག་བསྟན་དགོས་ལ། བྱང་སེམས་ཀྱི་གཞི་ཤེས་ནི་འདིར་བསྟན་པ་མེད་པའི་ཕྱིར། གལ་ཏེ་སྲིད་ཞི་ལ་མི་གནས་པ་དང༌། ཉེ་བ་དང༌། གཉེན་པོའི་ཕྱོགས་ཞེས་བྱ་བའི་མིང་གིས་བྱང་སེམས་ཀྱི་གཞི་ཤེས་དེ་བསྟན་པ་མ་ཡིན་ནམ་ཞེ་ན། མ་ཡིན་ཏེ། དེ་དག་གིས་ནི་སྐབས་གཉིས་པར་བསྟན་པའི་ཤེས་ཕྱིན་དེ་ཉིད་ངོས་བཟུང་བ་ཡིན་ལ། དེ་ཡང་རྒྱུ་ལམ་ཤེས་དང་དོན་གཅིག་ལ་འདུ་བའི་ཕྱིར།
དེ་ལྟ་ན་ཡང་སྐབས་གསུམ་པ་ལེའུ་ལོགས་སུ་བྱས་པའི་དགོས་པ་ནི་གཞི་ཤེས་དེ་ཉིད་ལམ་ཤེས་ཀྱི་སྔོན་དུ་རྒྱུད་ལ་སྐྱེད་དགོས་པར་ཤེས་པའི་དོན་དུ་བསྟན་པ་ནི་མ་ཡིན་ཏེ། དེ་ལྟར་སྟོན་མི་ནུས་པ་དང༌། མི་དགོས་པ་དང༌། དགོས་པའི་གཙོ་བོ་གཞན་དམིགས་པའི་ཕྱིར་རོ། ། གཞན་དེ་གང་ཞེ་ན། སྐབས་དང་པོར་བསྟན་པའི་རྣམ་མཁྱེན་ལ་འཇུག་པའི་ཐབས་དང༌། དེའི་མི་མཐུན་ཕྱོགས་ཀྱི་དབྱེ་བ་དང༌། དེ་ལ་ཉེ་རིང་གི་ཁྱད་པར་བདེ་བླག་ཏུ་རྟོགས་པའི་དོན་དུའོ། ། དེ་ལྟར་སྟོན་དགོས་པའི་རྒྱུ་མཚན་ཡང༌། ཉན་ཐོས་འཕགས་པ་དག་བྱང་ཆུབ་ཀྱི་མཆོག་ཏུ་སེམས་བསྐྱེད་ནས་ཐེག་པ་ཆེན་པོའི་ལམ་དུ་ཞུགས་པ་དེའི་ཚེ།
ཤེས་རབ་ཀྱི་ཁྱད་པར་སྔར་རྒྱུད་ལ་ཡོད་པ་དེ་ཉིད་ཀྱིས་ཆོག་གམ་སྙམ་པ་ལ། མ་ཡིན་ཏེ། དེ་ནི་དེ་ལ་རིང་ཞིང་དེ་ལ་འཇུག་པའི་མི་མཐུན་ཕྱོགས་དང་བཅས་པའི་ཕྱིར། གཉིས་པ་ལ། ཐབས་མ་ཡིན་པས་རིང་བ་སྟེ། ཞེས་པའི་སྐབས་སུ། ཐབས་ཞེས་བྱ་བ་ནི་ཤེས་རབ་ཀྱི་ཟླས་ཕྱེ་བ་དེ་ལ་འཆད་པ་ནི་མ་ཡིན་ཏེ། ཤེས་རབ་ཉིད་ལ་དེའི་མིང་གིས་བསྟན་པའི་ཕྱིར་རོ། ། ཤེས་རབ་འདི་ཉན་རང་ལ་མེད་པའི་རྒྱུ་མཚན་ཅི་ཞེ་ན། འདི་ལ་གཉིས་ཏེ།
བྱམས་ཆོས་ཀྱི་དགོངས་པ་གང་ཡིན་བསམ་པ་དང༌། ཀླུ་སྒྲུབ་ཞབས་ཀྱི་དགོངས་པ་གང་ལ་ཉེ་བའོ། ། དང་པོ་ནི། བྱམས་པའི་གཞུང་གི་དགོངས་པ་ནི། དེ་ལ་དེ་རྟོགས་པ་མེད་པ་ཉིད་ཡིན་ཏེ། ཐོགས་མེད་སྐུ་མཆེད་ཀྱིས་དེ་ལྟར་བཀྲལ་བའི་ཕྱིར། འོན་ཀྱང་དེ་དག་གིས་དེ་ལྟར་དུ་བཀྲལ་བའི་ཚེ་རང་རྒྱལ་གྱི་རྟོགས་པར་བྱ་རྒྱུའི་གཟུང་བ་ཆོས་ཀྱི་བདག་མེད་ཀྱི་ངོས་འཛིན་ནི་གཟུང་བ་ཕྱི་རོལ་གྱི་དོན་མེད་པའི་རྒྱུ་མཚན་གྱིས། གཟུང་འཛིན་རྫས་གཞན་གྱིས་སྟོང་པ་ལ་བྱ་བ་ཡིན་གྱི། གཟུང་འཛིན་གཉིས་སྟོང་གི་དེ་ཁོ་ན་ཉིད་ལ་བྱ་བ་མ་ཡིན་ཏེ། སྐུ་མཆེད་གཉིས་ཀྱི་གཞུང་འཆད་པ་ན་གཟུང་འཛིན་གཉིས་སྟོང་ལས་ལྷག་པའི་འཛིན་པ་ཆོས་ཀྱི་བདག་མེད་ངོས་འཛིན་རྒྱུ་མེད་པའི་ཕྱིར་རོ། །
གཞན་དག་ན་རེ། རྒྱན་གྱི་དགོངས་པ་འཕགས་སེང་གིས་འགྲེལ་པ་ན། དེ་ལ་དེ་རྟོགས་པ་ཡོད་དེ། འགྲེལ་པ་གཉིས་ཆར་དུ་ཆོས་དབྱིངས་ཐེག་པ་གསུམ་ཀའི་རིགས་སུ་འཆད་པ་ན། འཕགས་པའི་གང་ཟག་ཐམས་ཅད་འདུས་མ་བྱས་ཀྱིས་རབ་ཏུ་ཕྱེ་བར་བཤད་ལ། དེའི་དོན་ཡང་དེ་རྟོགས་པས་རབ་ཏུ་ཕྱེ་བ་ལ་འཆད་དགོས་པའི་ཕྱིར་དང༌། རྟེན་པའི་ཆོས་ཀྱི་བྱེ་བྲག་གིས། ། ཞེས་པའི་སྔ་འགྲེལ་དུ། ཉན་ཐོས་ཀྱི་ཐེག་པས་ཆོས་དབྱིངས་ལ་དམིགས་པར་བཤད་ལ། དེ་ལ་དམིགས་ན་དེ་རྟོགས་པས་ཁྱབ་པའི་ཕྱིར།
ཞེས་འཆད་པ་དེ་ནི་རིགས་པ་མ་ཡིན་ཏེ། ཞེ་འདོད་ཀྱི་གཙོ་བོ་མི་འཐད་པ་དང༌། སྐབས་ཀྱི་བསྒྲུབ་བྱ་དང་སྒྲུབ་བྱེད་འཁྲུལ་པའི་ཕྱིར་རོ། ། དང་པོ་ནི། ཁྱེད་ཀྱིས་དྲངས་པའི་ལུང་དེ་ནི་དྲི་མ་དང་བཅས་པའི་སེམས་ཀྱི་ཆོས་དབྱིངས་རྒྱུའི་སྒོ་ནས་རིགས་སུ་འཇོག་པ་འཐད་པའི་ཤེས་བྱེད་སྟོན་པ་ཡིན་ལ། ཤེས་བྱེད་དེ་ཡང་ཐེག་པ་གསུམ་གྱི་འཕགས་པའི་ཡོན་ཏན་ཐམས་ཅད་ཆོས་དབྱིངས་དེ་ལ་རྟེན་ནས་སྐྱེ་དགོས་པའི་ཕྱིར་ན། དེ་དེའི་རྒྱུ་ཡིན་ཞེས་བྱ་བའི་དོན་ཏེ། དེ་སྐད་དུ་ཡང༌། ཇི་ལྟར་ཉན་ཐོས་ཀྱི་ཐེག་པ་ལ་སོགས་པ་རྟོགས་པའི་རིམ་གྱིས་དམིགས་པ་དེ་བཞིན་དུ། ཞེས་སོགས་ཀྱི་གཞུང་དེ་བཀླགས་པ་ཉིད་ཀྱིས་དོན་འགྲུབ་བོ། །
ཅི་སྟེ་དེ་དག་གིས་ཆོས་དབྱིངས་རྟོགས་སུ་ཆུག་ནའང༌། དེ་ལ་ཆོས་ཀྱི་བདག་མེད་རྟོགས་པའི་ཁྱབ་པ་མ་ངེས་ཏེ། དབུས་མཐར། གང་ཟག་གི་བདག་མེད་ཀྱང་ཆོས་དབྱིངས་དང༌། སྟོང་པ་ཉིད་བཅུ་དྲུག་གི་དབྱེ་བར་བཤད་པའི་ཕྱིར། གཉིས་པ་ལ་བསྒྲུབ་བྱ་འཁྲུལ་བ་དང༌། སྒྲུབ་བྱེད་མ་ངེས་པ་དང༌། ཕྱིན་ཅི་ལོག་པའོ། ། དང་པོ་ནི། ། ཆོས་དབྱིངས་དམན་པའི་རིགས་སུ་འཇོག་པ་མི་འཐད་ཏེ།
དེ་སངས་རྒྱས་ཀྱི་རིགས་སུ་ངེས་པའི་ཕྱིར་དང༌། དམན་པའི་རྒྱས་འགྱུར་གྱི་རིགས་ནི་དེ་མ་ཡིན། དམན་པའི་རང་བཞིན་གནས་རིགས་ཀྱི་ཐ་སྙད་ནི་གཞུང་འགྲེལ་ན་མེད་པའི་ཕྱིར་རོ། ། གཉིས་པ་ནི། དབུས་མཐའ་དང་མངོན་པ་ཀུན་ལས་བཏུས་ཀྱི་ལུགས་སུ་ཡང་དེ་ལ་དེ་རྟོགས་པ་བཞེད་པར་འགྱུར་ཏེ། འཕགས་པའི་གང་ཟག་ཐམས་ཅད་འདུས་མ་བྱས་ཀྱིས་རབ་ཏུ་ཕྱེ་བར་བཞེད་པའི་ཕྱིར་ཏེ། འཕགས་པའི་ཆོས་ཀྱི་རྒྱུ་ཡི་ཕྱིར། ། ཞེས་སོགས་དང༌། ཅིའི་ཕྱིར་ཆོས་ཀྱི་དབྱིངས་ཞེས་བྱ་ཞེ་ན། ཞེས་སོགས་ལས་ཤེས་སོ། །
གསུམ་པ་ནི། ཁྱེད་ཀྱིས་བཀོད་པའི་བསྒྲུབ་བྱ་དང༌། སྒྲུབ་བྱེད་ཕྱིན་ཅི་ལོག་པ་ཡིན་ཏེ། ཆོས་དབྱིངས་སངས་རྒྱས་ཀྱི་རིགས་སུ་གྲུབ་པ་ཤེས་བྱེད་དུ་བཀོད་ནས་དེ་ཐམས་ཅད་དེས་རབ་ཏུ་ཕྱེ་བ་གྲུབ་དོན་དུ་སྦྱར་བ་ནི་འགྲེལ་པ་དེ་དག་ན་ཡོད་པས་སོ། ། དེ་ལྟར་གྲུབ་པ་ན་རྒྱུད་བླ་མའི་དགོངས་པ་ནི་ཉན་རང་ལ་ཆོས་ཀྱི་བདག་མེད་མངོན་སུམ་དུ་རྟོགས་པ་མེད་པར་འཆད་པ་ལ་སུས་ཀྱང་བསྙོན་པར་མི་ནུས་ཤིང༌། བྱམས་པའི་ཆོས་བར་པ་གསུམ་དུ་ནི་ཉན་རང་འཕགས་པ་ལ་གཟུང་འཛིན་གཉིས་སྟོང་གི་དེ་བཞིན་ཉིད་རྟོགས་པའང་མེད་པར་བཤད་ན་ཆོས་ཐམས་ཅད་བདེན་མེད་དུ་རྟོགས་པ་ལྟ་ཅི་སྨོས། དེའི་ཕྱིར་བྱམས་ཆོས་རྗེས་འབྲང་དང་བཅས་པའི་ལུགས་ཀྱིས་ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་བཞེད་པ་ཤིན་ཏུ་གསལ་ལོ། ། བྱང་ཆུབ་སེམས་དཔའི་སྤྱོད་པ་ལ་འཇུག་པའི་དགོངས་པའང་དེ་ལ་དེ་མེད་པ་ཤིན་ཏུ་གསལ་བ་ཡིན་ཏེ། ཇི་སྐད་དུ། ཉོན་མོངས་སྤངས་པས་གྲོལ་ན་དེའི། །
དེ་མ་ཐག་ཏུ་དེར་འགྱུར་རོ། ། ཞེས་གང་ཟག་གི་བདག་མེད་རྟོགས་པ་ཙམ་གྱིས་གྲོལ་བ་ཐོབ་ན། ཉན་ཐོས་དགྲ་བཅོམ་པ་ཡང་དེར་ཐལ་ལོ། ། ཞེས་འཕངས་པའི་ཕྱིར། བསྟན་རྩ་དགེ་སློང་ཉིད་ཡིན་ན། ། དགེ་སློང་ཉིད་ཀྱང་དཀའ་བར་གནས། ། ཞེས་པའི་གཞུང་གི་དོན་ཡང༌། ཆོས་ཀྱི་བདག་མེད་མ་རྟོགས་ན་ཉན་ཐོས་དགྲ་བཅོམ་པ་ཙམ་ཡང་མི་ཐོབ་ཅེས་པའི་དོན་མ་ཡིན་གྱི། འོ་ན་ཅི་ཞེ་ན། གོང་དུ་སྟོང་ཉིད་མཐོང་བས་ཅི་ཞིག་བྱ།
ཞེས་ཕྱོགས་སྔ་མ་སུན་འབྱིན་པ་ན། འདི་ལྟར། ཆོས་ཐམས་ཅད་བདེན་པས་སྟོང་པ་མ་ཡིན་ན། གང་ཟག་གི་བདག་ཏུ་འཛིན་པའི་རྟོག་པ་ཆོས་ཅན། གཉེན་པོས་སྤང་དུ་མི་རུང་བར་ཐལ། བདེན་པར་གྲུབ་པའི་ཕྱིར། ཞེས་འཕངས་ནས། འདོད་ན། སངས་རྒྱས་ཀྱི་བསྟན་པ་བསྡུད་པ་པོ་མི་སྲིད་པར་འགྱུར་ཏེ། དགྲ་བཅོམ་པ་མི་སྲིད་པའི་ཕྱིར།
ཞེས་སྟོན་པ་ཡིན་ནོ། ། གཉིས་པ་ཀླུ་སྒྲུབ་ཞབས་ཀྱི་དགོངས་པ་ནི། ཟླ་བའི་ཞབས་ཀྱིས། མདོ་སྡེ་ས་བཅུ་པ་ནས་གསུངས་པའི་ཐབས་ཀྱི་ཆ་དང༌། རིགས་ཚོགས་ཀྱི་ལྟ་བའི་ཆ་སྦྱར་ནས་སྟོན་པ་དེའི་ཚེ་དེ་ལ་དེ་རྟོགས་པ་ཡོད་པར་བཤད་ལ། ལེགས་ལྡན་འབྱེད་སོགས་ཀྱིས་ལྟ་བ་དེ་དང་ཤེས་ཕྱིན་ཉིད་ནས་གསུངས་པའི་སྤྱོད་པ་སྦྱར་ནས་འཆད་པ་དེའི་ཚེ་དེ་ལ་དེ་རྟོགས་པ་མེད་པར་རྣམ་གཞག་མཛད་པས་ཤིང་རྟའི་སྲོལ་གཉིས་བྱུང་ཡང༌། དེ་ལ་དེ་རྟོགས་པ་མེད་པ་ཉིད་མཐར་ཐུག་གི་དགོངས་པར་གསལ་ལོ། ། སྐབས་འདིར་མདོ་དང་བསྟན་བཅོས་གཉིས་ཀ་ལས་སྲིད་ཞི་ལ་མི་གནས་པའི་ཤེས་ཕྱིན་ཁོ་ན་དངོས་སུ་བསྟན་གྱི་དེའི་ལོག་ཕྱོགས་ཉན་རང་གི་ཤེས་ཕྱིན་དངོས་སུ་བཤད་པ་མེད་ལ། ཉེ་རིང་གཉིས་དང༌། གཉེན་ཕྱོགས་གཉིས་ནི་མདོ་གཞུང་གཉིས་ཀ་ལས་དངོས་སུ་བསྟན་པ་ཡིན་ནོ། །
ཤུགས་བསྟན་འདི་ལ་སྲིད་ཞི་ལ་གནས་པ་ཞེས་གྲགས་ཀྱང་སྲིད་པ་ལ་གནས་པ་ནི་མ་ཡིན་ཏེ། དེས་དེ་ཆེད་དུ་གཉེར་ནས་སྤོང་ཞིང་སྤོང་ནུས་པ་ཡིན་པའི་ཕྱིར། དེས་ན་ཞི་བའི་མཐའ་ལ་གནས་པ་ཁོ་ནའོ། ། དེས་ན་འདིར་དངོས་བསྟན་ནི་ལམ་ཤེས་ཁོ་ན་ཡིན་ལ། ཤུགས་བསྟན་དེ་ཉིད་གཞི་ཤེས་སོ། ། གཉིས་པ་ཉེ་རིང་གི་ཤེས་བྱེད་ནི། བདེན་གཉིས་རྣམ་འབྱེད་ཀྱི་ཤེས་རབ་ཡོད་མེད་ལ་བྱ་ལ། དེ་ཡང་དོན་དམ་རྟོགས་པའི་ཤེས་རབ་ཀྱིས་མཚན་འཛིན་སེལ་ཞིང༌། ཡེ་ཤེས་ཀྱི་ཚོགས་སོག་པས་ལྟ་བ་གཙོ་བོར་གྱུར་པ་དང༌། ཀུན་རྫོབ་རྟོགས་པའི་ཤེས་རབ་ཀྱིས་བྱང་སེམས་ཀྱི་བསླབ་བྱ་སློབ་ཅིང༌།
བསོད་ནམས་ཀྱི་ཚོགས་སོག་པས་སྤྱོད་པ་གཙོ་བོར་གྱུར་པ་ཡིན་ལ། དེའི་ཕྱིར་ལྟ་སྤྱོད་ཟུང་དུ་འཇུག་པ་ནི་བདེན་གཉིས་རྟོགས་པའི་ཤེས་རབ་ཀྱིས་བྱས་པས། འདིར་ནི་ཤེས་རབ་ཀྱི་ཁྱད་པར་ལས་ཉེ་རིང་དུ་གཞག་གོ ། གསུམ་པ་མི་མཐུན་ཕྱོགས་དང་གཉེན་པོའི་ཁྱད་པར་ལ་ཉན་རང་གི་གཞི་ཤེས་ནི་མཉམ་གཞག་ཏུ་མཚན་འཛིན་དང་འཛིན་སྟངས་མི་འགལ་ཞིང༌། རྗེས་ཐོབ་ཏུ་བདག་མེད་དོ་སྙམ་པའི་མཚན་འཛིན་གྱི་འདུ་ཤེས་འདྲེན་བྱེད་ཡིན་པས་རྣམ་མཁྱེན་ལ་འཇུག་པའི་མི་མཐུན་ཕྱོགས་དང་བཅས་པ་ཡིན་ལ། བྱང་སེམས་ཀྱི་ལམ་ཤེས་ནི་དེ་ཉིད་ལས་ཟློག་པའི་ཕྱིར་གཉེན་པོའི་ཕྱོགས་སོ། ། འདིར་ཡང་གཉེན་པོའི་ཕྱོགས་ནི་ལམ་ཤེས་ཁོ་ནའི་ཆ་ནས་བསྟན་གྱི། གང་ཟག་གི་བདག་མེད་རྟོགས་པའི་ཆ་ནས་བསྟན་པ་མེད་ལ། དེའི་ཆ་ནས་བསྟན་པ་ནི་ཅིག་ཤོས་ཁོ་ནའོ། ། དེ་ལྟར་འཇུག་ཡུལ་གྱི་ཤེས་ཕྱིན་བསྟན་ཟིན་ནས།
དེ་ལ་འཇུག་པའི་སྦྱོར་བ་ལ་གཉིས་ཏེ། སྦྱོར་བའི་ངོ་བོ་ངོས་བཟུང་བ་དང༌། རྟོགས་དཀའ་བ་བྱེ་བྲག་ཏུ་བཤད་པའོ། ། དང་པོ་ནི། འདི་ལ་གཞི་ཤེས་ཀྱི་སྦྱོར་བ་ཞེས་གྲགས་ཀྱང་དེའི་སྐབས་ནས་བསྟན་པ་ལ་དེར་འཆད་ན་མི་འགལ་མོད། གཞི་ཤེས་ཀྱི་འཛིན་སྟངས་དང་མཐུན་པའི་རྣལ་འབྱོར་ནི་མ་ཡིན་ཏེ། སྐབས་གཉིས་པ་ནས་བསྟན་པའི་ཤེས་ཕྱིན་དེ་ལ་འཇུག་པའི་རྣལ་འབྱོར་ཡིན་པས་ལམ་ཤེས་ཀྱི་སྦྱོར་བར་འཆད་དགོས་པའི་ཕྱིར། མཚན་ཉིད་ནི། གཟུགས་སོགས་ཡུལ་བཅུ་ལ་ཞེན་པ་བཀག་པའི་རྣལ་འབྱོར་རོ། ། འདིར་སྒྲུབ་པའི་ཡོངས་སུ་ཤེས་པ་བསལ་བ་ཞེས་བཤད་ཀྱང༌།
རྟོག་གེ་ལ་གྲགས་པའི་མེད་དགག་གི་རྣམ་པ་ཅན་ཀྱང་འདིར་འདུས་པ་ཡིན་ཏེ། དེ་ལྟར་གཞུང་གསལ་བའི་ཕྱིར་དང༌། བདེན་གྲུབ་བཀག་ཤུལ་དུ་བདེན་མེད་དཔག་འདོད་ཀྱི་བློས་དེ་ཡུལ་དུ་འཕངས་ན་སྒྲུབ་པར་འཆད་དགོས་པ་དབུ་མ་པ་དག་གི་སྤྱི་ལུགས་ཡིན་པའི་ཕྱིར། སྦྱོར་བ་འདི་ལ་གཞུང་དུ་མི་གསལ་བའི་དབྱེ་བ་ནི་གསུམ་སྟེ། མཐོང་སྒོམ་མི་སློབ་ལམ་གསུམ་གྱི་དབྱེ་བས་དེ་ལ་ལྟོས་པའི་སྦྱོར་བའི་ལམ་གསུམ་མོ། ། འདིའི་དངོས་བསྟན་ནི་ངེས་འབྱེད་ཆ་མཐུན་དང་སྦྱར་ན་འགྲིག་པ་ཡིན་ཏེ། མཐོང་ལམ་ལ་ལྟོས་པའི་སྦྱོར་བར་འཆད་པ་ནི་དེའི་འཚམས་སྦྱར་ན་གསལ་བའི་ཕྱིར། དེ་ལྟ་ན་ཡང་དེར་ངེས་པ་ནི་མ་ཡིན་ཏེ། ཞེན་སྤྱོད་ལྷན་སྐྱེས་དང་དེའི་གནས་ངན་ལེན་སྤོང་བའི་སྦྱོར་བ་ཡང་ཁས་ལེན་དགོས་པའི་ཕྱིར། དཔེར་ན་སྒོམ་ལམ་རྩེ་སྦྱོར་དང༌།
བར་ཆད་མེད་པའི་རྩེ་སྦྱོར་གྱི་སྦྱོར་བ་ཁས་ལེན་དགོས་པ་བཞིན་ནོ། ། དེས་ན་ངེས་ཆ་ནས་རྒྱུན་མཐའི་སྔ་ལོགས་ཀྱི་བར་དུ་སྦྱོར་བ་འདི་གཞག་གོ ། གཉིས་པ་ལ་གཉིས་ཏེ། མདོའི་དངོས་བསྟན་དང༌། རྣལ་འབྱོར་སྤྱོད་པའི་ལུགས་བྱེ་བྲག་ཏུ་བཤད་པའོ། ། དང་པོ་ནི་ཡུམ་གྱི་མདོར། གཟུགས་ནས་རྣམ་མཁྱེན་གྱི་བར་ལ་ཀུན་བཏགས་པ་དང༌། རྣམ་པར་བརྟགས་པ་དང༌། ཆོས་ཉིད་དང་གསུམ་དུ་ཕྱེ་ནས་བཤད་དོ། ། དེ་ཡང་ཡང་དག་པ་མ་ཡིན་པའི་ཀུན་དུ་རྟོག་པ་ལ་གཟུགས་ནས་རྣམ་མཁྱེན་གྱི་བར་གྱི་རྣམ་པ་སྣང་བ་ལ་དེ་དང་དེར་སྒྲོ་བཏགས་པའི་ཆ་ནི་ཀུན་བཏགས་པའི་གཟུགས་ལ་སོགས་པའོ། །
འདི་ཡན་རྫོགས་པ་ཞེས་ཟེར་བའི་དོན་ནི་མ་རྟོགས་པ་ཡིན་ལ། དེ་ཡང་ཡེ་ཤེས་ཀྱིས་མ་རྟོགས་པའོ། ། དེའི་ཕྱིར་ཡོན་ཏན་གྱི་རྟེན་དུ་ཡང་མི་འགྱུར་རོ། ། གཉིས་པ་རྣམ་པར་བརྟགས་པའི་གཟུགས་ནས་རྣམ་མཁྱེན་གྱི་བར་གྱི་ངོས་འཛིན་ནི། ཡང་དག་པ་མ་ཡིན་པའི་ཀུན་ཏུ་རྟོག་པ་ལ་དེ་དང་དེར་སྣང་བའོ། ། དབུ་སེམས་གཉིས་ཀྱིས་འདི་མཚན་གཞིར་བཟུང་ནས་གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ཀྱི་ཐ་སྙད་བྱེད་དོ། ། འདི་ནི་རྫོགས་མ་རྫོགས་གཉིས་ཀ་ཚོགས་པའི་ཚོགས་དོན་ཏེ། གཉིས་སྣང་གི་ཆ་ནས་མ་རྫོགས་པ་དང༌། གསལ་རིག་གི་ཆ་ནས་རྫོགས་པར་འཇོག་དགོས་པས་སོ། ། གསུམ་པ་ཆོས་ཉིད་ཀྱི་གཟུགས་ནས་རྣམ་མཁྱེན་གྱི་བར་གྱི་ངོས་འཛིན་ནི།
རྣམ་པར་བརྟགས་པའི་གཟུགས་ལ་སོགས་པ་དེ་དང་དེ། ཀུན་བཏགས་པའི་དེ་དང་དེས་སྟོང་པའོ། ། འདི་ལ་དབྱེ་ན་ཆོས་ཉིད་ཀྱི་གཟུགས་སོགས་ཟག་བཅས་ཀྱི་མིང་ཅན་རྣམས་ནི་འགྱུར་མེད་ཡོངས་གྲུབ་གཅིག་པུར་ངེས་ལ། ཆོས་ཉིད་ཀྱི་ཟག་མེད་རྣམས་ལ་ནི་ཕྱིན་ཅི་མ་ལོག་པ་དང༌། འགྱུར་མེད་དེ་གཉིས་སུ་འབྱེད་དགོས་པ་ཡིན་ཏེ། དཔེར་ན། ཆོས་ཉིད་ཀྱི་རྣམ་མཁྱེན་ཞེས་བྱ་བ་ནི་གནས་ལུགས་ཀྱི་རྣམ་མཁྱེན་ལ་ཟེར་བ་ཡིན་ལ། དེ་ལའང་ཆོས་དབྱིངས་ཡེ་ཤེས་ཀྱི་ཆ་དང༌། ཆོས་ཅན་ཡོན་ཏན་གྱི་ཆ་གཉིས་སུ་འབྱེད་དགོས་པ་ཡིན་ནོ། ། འདི་ནི་རྫོགས་པ་ཁོ་ན་སྟེ།
དེའི་ཡུལ་ཅན་ཡེ་ཤེས་ཁོ་ནར་ངེས་པའི་ཕྱིར། མཚན་ཉིད་གསུམ་གྱི་རྣམ་པར་བཞག་པ་འདི་ནི་དབུ་སེམས་གཉིས་ཀས་ཁས་ལེན་པར་འདྲ་ཡང༌། ཡོངས་གྲུབ་འཇོག་པ་ན་སྟོང་གཞིའི་ཆོས་ཅན་གཞན་དབང་རང་གི་ངོ་བོས་སྟོང་པ་དང་གཞན་གྱི་ངོ་བོ་ཙམ་གྱིས་སྟོང་པར་འཆད་པ་ནི་ཁྱད་པར་ཡིན་ནོ། ། གཉིས་པ་ལ་གཉིས་ཏེ། སོ་སོའི་རྣམ་གཞག་དང༌། དེ་ལ་བདེན་གཉིས་ཇི་ལྟར་འཇོག་པའི་ཚུལ་ལོ། ། དང་པོ་ནི། མ་རིག་པའི་བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བ་ལ་གཟུང་འཛིན་གང་རུང་དུ་སྒྲོ་བཏགས་པའི་ཆ་ནི་ཀུན་བཏགས་ཀྱི་མཚན་ཉིད་དོ། ། དབྱེ་ན། གཟུང་བ་ཀུན་བཏགས་དང༌།
འཛིན་པ་ཀུན་བཏགས་གཉིས་ལས། དེ་རེ་རེ་ལའང་གང་ཟག་གི་དབང་དུ་བྱས་པའི་དང༌། ཆོས་ཀྱི་དབང་དུ་བྱས་པའི་གཟུང་འཛིན་ནོ། ། དང་པོ་ལ་གང་ཟག་ལ་སོགས་པ་བྱེད་པའི་སྐྱེས་བུ་བཅུ་གཉིས་ནི་འཛིན་པའོ། ། དེས་བདག་གི་བར་སྒྲོ་བཏགས་པ་རྣམས་ནི་གཟུང་བའོ། ། གཉིས་པའི་དབང་དུ་བྱས་ན་ཕྱི་རོལ་གྱི་དོན་ནི་གཟུང་བའོ། ། དེར་སྣང་བའི་ཤེས་པ་ནི་འཛིན་པའོ། ། མདོར་ན་བདག་གཉིས་ནི་ཀུན་བཏགས་མཚན་ཉིད་པ་དང་ཤེས་བྱར་ཁས་ལེན་ཀྱང་ཡོད་པར་ཁས་མི་ལེན་ནོ། ། ལྡོག་པ་གཞན་སེལ་གྱི་ཆོས་རྣམས་ནི་ཐ་སྙད་དུ་ཡོད་པར་ཁས་ལེན་ཀྱང་ཀུན་བཏགས་མཚན་ཉིད་པར་མི་བཞག་སྟེ། དེ་ལ་ལྟོས་པའི་གཟུང་འཛིན་གཉིས་སྟོང་དེ་གང་ཟག་ལ་ལྟོས་པའི་དང༌།
ཆོས་ལ་ལྟོས་པའི་གཉིས་སྟོང་གང་དུ་ཡང་མི་རུང་བའི་ཕྱིར། གཉིས་པར་མི་རུང་སྟེ། དེ་འདྲ་དེ་ནི་ཉན་ཐོས་འཕགས་པས་ཀྱང་རྟོགས་པའི་ཕྱིར་རོ། ། མ་རིག་པའི་བག་ཆགས་ཀྱི་དབང་གིས་གཟུང་འཛིན་གཉིས་ཀྱི་རྣམ་པ་ཅན་དུ་སྣང་བ་དེ། གཞན་དབང་གི་མཚན་ཉིད་དང༌། དབྱེ་ན། རྒྱན་ལས་གནས་དོན་ལུས་སུ་སྣང་བ་གསུམ་དང༌། ཡིད་དང་འཛིན་དང༌། རྣམ་པར་རྟོག་པ་སྟེ་གསུམ་མཚན་གཉིས་སོ། ། ཐེག་བསྡུས་ལས་ནི།
བག་ཆགས་དང༌། དེས་བསྐྱེད་པའི་ཡང་དག་མིན་རྟོག་གཉིས་སུ་བཤད་ལ། གཉིས་པོ་ཕན་ཚུན་གཅིག་གཅིག་གི་གཞན་དབང་དུ་གྱུར་པས་ན་དེ་ཞེས་བྱའོ། ། དབུས་མཐའ་ལས་ནི། དོན་དང་སེམས་ཅན་བདག་རྣམ་རིག ། སྣང་བའི་རྣམ་པར་ཤེས་པ་ནི། ། རབ་ཏུ་སྐྱེའོ་ཞེས་བཞིར་བཤད་ཅིང༌། ། གཞན་དབང་ལ་ཡང་དག་མིན་རྟོག་གིས་ཁྱབ་པ་དང༌། ཀུན་གཞིའི་རྣམ་པར་ཤེས་པ་ཡང་དག་མིན་རྟོག་མ་ཡིན་པར་བཤད་དོ། ། ཤེས་བྱེད་ནི་ཁམས་གསུམ་པའི་རྣམ་པ་ཅན་མ་ཡིན་པའི་ཕྱིར་དང༌།
མཚན་ཉིད་གསུམ་ཀ་ཚོགས་པའི་གཞི་ཡིན་པའི་ཕྱིར། ཤེས་བྱའི་གནས་སུ་བཞག་དགོས་པའི་ཕྱིར། ཇི་ལྟར་ཞེ་ན། དེའི་སྟེང་གི་གཉིས་སྣང་གི་བག་ཆགས་ནི་ཀུན་བཏགས་དང༌། རྣམ་སྨིན་གྱི་ཆ་ནི་གཞན་དབང་དང༌། གསལ་རིག་གི་ཆ་ནི་ཡོངས་གྲུབ་བོ། ། བག་ཆགས་ཀུན་བཏགས་སུ་འཇོག་པར་ཡང༌། མདོ་སྡེའི་རྒྱན་ལས། ཇི་ལྟར་བརྗོད་དོན་འདུ་ཤེས་ཀྱི། ། རྒྱུ་མཚན་དང་དེའི་བག་ཆགས་དང༌། །
དེ་ལས་ཀྱང་དོན་སྣང་བ་ནི། ། ཀུན་དུ་བཏགས་པའི་མཚན་ཉིད་དོ། ། ཞེས་གསུངས་སོ། ། གསུམ་པ་ཡོངས་གྲུབ་ལ་མཚན་ཉིད་ནི། ཆོས་ཅན་གཞན་དབང་གི་སྟེང་དུ་དགག་བྱ་ཀུན་བཏགས་ཀྱིས་སྟོང་པའི་གནས་ལུགས་ཀྱི་དོན་ནོ། ། དབྱེ་ན་འགྱུར་མེད་དང༌། ཕྱིན་ཅི་མ་ལོག་པའི་ཡོངས་གྲུབ་གཉིས་སོ། ། མཚན་གཞི་ནི། གོ་རིམ་བཞིན་དུ་བདག་མེད་གཉིས་དང༌། དེ་མངོན་སུམ་དུ་རྟོགས་པའི་ཡེ་ཤེས་སོ། །
གཉིས་པོའི་མཚན་གཞི་ཡང༌། ཆོས་དང་གང་ཟག་སོ་སོ་ལ་ལྟོས་པའི་གཟུང་འཛིན་གཉིས་ཀྱིས་སྟོང་པའི་མྱོང་བ་གསལ་རིག་གི་ཆའོ། ། དེ་སྐད་དུ་ཡང༌། དབུས་མཐའ་ལས། འགྱུར་མེད་ཕྱིན་ཅི་མ་ལོག་པ། ། ཡོངས་སུ་གྲུབ་པ་རྣམ་པ་གཉིས། ། ཞེས་སོ། ། གཉིས་པ་ནི། ཀུན་བཏགས་དང༌། གཞན་དབང་གཉིས་ནི་ཀུན་རྫོབ་ཀྱི་བདེན་པར་བཞག་སྟེ།
ཀུན་ནས་ཉོན་མོངས་ཀྱི་དམིགས་པར་གྱུར་པའི་ཕྱིར་རོ། ། དེ་ལས་ཀྱང་ཀུན་བཏགས་ནི་ཀུན་རྫོབ་མ་རིག་པའི་ངོར་བདེན་པས་ཀུན་རྫོབ་ཀྱི་བདེན་པར་བཞག་ནུས་ཀྱང༌། རང་ལུགས་ཀྱི་ཐ་སྙད་བདེན་པ་ནི་མ་ཡིན་ཏེ། ཐ་སྙད་དུ་ཡང་རྫུན་པའི་ཕྱིར་ཏེ། ཐ་སྙད་དུ་ཡང་རང་གི་ངོ་བོས་སྟོང་པའི་ཕྱིར། དེས་ན་ཀུན་བཏགས་ཀྱི་ངོ་བོ་མ་གྲུབ་པ་ནི་རྣལ་འབྱོར་སྤྱོད་པའི་གཞུང་ལུགས་སོ། ། གཞན་དབང་ནི་ཐ་སྙད་ཀྱི་བདེན་པ་གོ་ཆོད་པོ་ཡིན་ཏེ། ཐ་སྙད་དུ་དེའི་ངོ་བོ་དང༌། རང་བཞིན་གྲུབ་པས་རང་གི་ངོ་བོས་མི་སྟོང་བའི་ཕྱིར་རོ། ། དེའི་ངོ་བོ་བདེན་པར་གྲུབ་ཀྱང་དེ་ཉིད་བདེན་པར་གྲུབ་པ་ནི་མ་ཡིན་ཏེ།
སྣང་བ་ལྟར་མ་གྲུབ་པའི་ཕྱིར། དཔེར་ན། སྒྱུ་མའི་གླང་པོ་ཆེ་དེ་གླང་པོར་སྣང་ཡང་དེར་མ་གྲུབ་པ་བཞིན་ནོ། ། འོ་ན་དེ་དང་དེའི་ངོ་བོ་ལ་ཁྱད་པར་ཅི་ཞེ་ན། དེ་ཉིད་དེ་ཡིན་ཀྱང་དེའི་ངོ་བོ་ནི་མ་ཡིན་ནོ། ། ངོ་བོ་གང་ཞེ་ན། དེ་ནི་རྣམ་པ་གཉིས་ཏེ། ཐ་སྙད་ཀྱི་དང༌། དོན་དམ་པའི་འོ། ། དང་པོ་ནི།
ཀུན་གཞིའི་སྟེང་གི་ས་བོན་གྱི་ཆའོ། ། གཉིས་པ་ནི། དེའི་སྟེང་གི་གཉིས་མེད་ཀྱི་ཡེ་ཤེས་སོ། ། ངོ་བོ་དང་པོ་ནི། ཐ་སྙད་དུ་བདེན་པ་ཡིན་ཏེ། ཇི་སྲིད་སྣང་བ་སེམས་སུ་ཁས་ལེན་པ་དེ་སྲིད་དུ་དེ་བདེན་པར་ཁས་ལེན་པའི་ཕྱིར། དོན་དམ་པར་ནི་མི་བདེན་ཏེ། གང་གི་ཚེ་གཟུང་འཛིན་གཉིས་ཀྱིས་སྟོང་པར་རྟོགས་པ་དེའི་ཚེ། གཟུང་འཛིན་གཉིས་ཀྱི་ས་བོན་དེ་ཀུན་བཏགས་སུ་བཤད་དགོས་པའི་ཕྱིར། ངོ་བོ་གཉིས་ནི་དོན་དམ་དུ་ཡང་བདེན་ཏེ།
དེ་ནི་འགྱུར་བ་མེད་པའི་ཡོངས་གྲུབ་ཉིད་ཡིན་པའི་ཕྱིར། འོ་ན་གཞན་དབང་ངོ་བོས་མི་སྟོང་ན། བདེན་པས་མི་སྟོང་བར་འགྱུར་ལ། དེ་ལྟ་ན་བདེན་གྲུབ་ཏུ་འགྱུར་རོ་ཞེ་ན། མ་ཡིན་ཏེ། ལུགས་འདིས་ནི་སྟོང་པ་ཉིད་ཀྱི་འཇོག་འཚམས་གཞན་སྟོང་ལ་གཙོ་བོར་འཆད་པ་ཡིན་པས་རང་གི་ངོ་བོས་མི་སྟོང་ཡང༌། གཞན་གྱི་ངོ་བོས་སྟོང་བ་ཙམ་གྱིས་སྟོང་པ་ཉིད་དུ་འཇོག་ནུས་པའི་ཕྱིར་རོ། ། དེ་ལྟར་བཤད་པ་ན་གཞན་དབང་གི་འཇོག་འཚམས་ནི་ཀུན་བཏགས་དང་ཡོངས་གྲུབ་གཉིས་ཚོགས་པ་ལ་བཞག་པ་ཡིན་ཏེ། སྤྲིན་དང་བཅས་པའི་ནམ་མཁའ་བཞིན་ནོ། ། དེ་ཡང་གཉིས་སྣང་དྲི་མའི་ཆ་ནི་ཀུན་བཏགས་སུ་བཞག་སྟེ།
སྤྲིན་བཞིན་ནོ། ། ངོ་བོ་གསལ་རིག་གི་ཆ་ནི་ཡོངས་གྲུབ་ཏུ་བཞག་སྟེ། ནམ་མཁའ་བཞིན་ནོ། ། ཆ་གཅིག་ཀུན་བཏགས་དང༌། ཆ་གཅིག་ཡོངས་གྲུབ་ཏུ་སོང་བ་དེ་ལྟ་ན་ཡང་གཉིས་སྣང་གི་ཤེས་པ་དེ་དྲི་མ་ཅན་དུ་སྐྱེ་བ་ནི་མ་རིག་པའི་དབང་གིས་བྱས་པའི་ཕྱིར། གཞན་གྱི་དབང་ཞེས་བྱའོ། །

དེ་ལྟར་ན་ཀུན་བཏགས་ནི་ལོག་པའི་ཀུན་རྫོབ་ཀྱི་བདེན་པ་དང༌། གཞན་དབང་ནི་ཡང་དག་པའི་ཀུན་རྫོབ་ཀྱི་བདེན་པའོ། ། གསུམ་པ་ཡོངས་གྲུབ་ནི་དོན་དམ་པའི་བདེན་པ་ཁོ་ནར་ངེས་ཏེ། འཕགས་པའི་མཉམ་གཞག་ཡེ་ཤེས་ཀྱིས་དྲི་མ་རྣམ་པར་དག་པར་བྱེད་པའི་དམིགས་པར་གྱུར་པའི་ཕྱིར་རོ། ། གལ་ཏེ་ཕྱིན་ཅི་མ་ལོག་པའི་ཡོངས་གྲུབ་ནི་དམིགས་བྱེད་ཀྱི་ཡེ་ཤེས་ཁོ་ན་ཡིན་པའི་ཕྱིར། དམིགས་པར་མི་རུང་ངོ་སྙམ་ན། ཉེས་པ་མེད་དེ། སོ་སོར་རང་རིག་པའི་ཡེ་ཤེས་ཀྱི་མྱོང་བྱ་ཡིན་པའི་ཕྱིར། དོན་དམ་པའི་བདེན་པ་ཡང་ཡིན་ཏེ། བདེན་པར་གྲུབ་པའི་ཕྱིར་ཏེ། གཉིས་སུ་མེད་པའི་ཡེ་ཤེས་འབའ་ཞིག་པ་ཡིན་པའི་ཕྱིར།
གསུམ་པ་ཞུགས་འབྲས་མཐོང་ལམ་ལ་ངོ་བོ་དང་དབྱེ་བ་དང༌། རྣམ་པ་དེ་ལྟར་དུ་བསྟན་པའི་དགོས་པའོ། ། དང་པོ་ནི། སྒྲོ་འདོགས་སོ་གཉིས་དང་བྲལ་བའི་རྣམ་པ་ཅན་གྱི་བདེན་པ་མངོན་རྟོགས་སོ། ། གཉིས་པ་ནི། རྩ་བར་ཤེས་བཟོད་བཅུ་དྲུག་ཏུ་བཤད་པ་དེ་མདོ་དང་རྩ་བའི་དངོས་བསྟན་ཇི་ལྟ་བ་བཞིན་དུ་སྒྲོ་འདོགས་གཉིས་ཚན་བཅུ་དྲུག་དང་བྲལ་བའི་རྣམ་པ་ཅན་གྱི་ཡེ་ཤེས་བཅུ་དྲུག་དང་གོ་རིམ་བཞིན་དུ་སྦྱར་བ་འགྲེལ་པ་དོན་གསལ་ལྟར་ན། སྒྲོ་འདོགས་བརྒྱད་ཚན་བཞི་དང་བྲལ་བའི་རྣམ་པ་ཅན་གྱི་ཡེ་ཤེས་བཞི་དང༌། ཆོས་བཟོད་བཞི་སྦྱར་དགོས་པ་ཡིན་ཏེ། ཆོས་བཟོད་རེ་རེས་བདེན་བཞི་རེ་རེ་ཞིང་སྒྲོ་འདོགས་རྫོགས་པར་ཆོད་དགོས་པའི་ཕྱིར། ཉི་ཁྲི་སྣང་བ་དང༌།
ལེའུ་བརྒྱད་མ་གཉིས་ན་སྔ་མ་ལྟར་གསལ་ལོ། ། གསུམ་པ་ནི། འདིར་བྱང་སེམས་ཀྱི་མཐོང་ལམ་རྟག་སོགས་ཀྱི་སྒྲོ་འདོགས་བཅུ་དྲུག་དང་བྲལ་བར་བསྟན་པས་ནི་ཕྱི་རོལ་པའི་ལམ་ལས་འདའ་དགོས་པའི་དོན་ཡིན་ལ། མི་རྟག་པ་ལ་སོགས་པའི་རྣམ་པ་ཅན་གྱི་སྒྲོ་འདོགས་བཅུ་དྲུག་དང་བྲལ་བར་བསྟན་པས་ནི། ཉན་རང་གི་ལམ་ལས་འདའ་དགོས་པར་བསྟན་ནོ། ། གལ་ཏེ་དེ་ལས་འདའ་དགོས་ན་དེ་མངོན་དུ་མི་བྱེད་པར་འགྱུར་ལ། དེ་ལྟ་ན་དམན་ལམ་སྔོན་དུ་མ་སོང་བའི་བྱང་ཆུབ་སེམས་དཔས་ཉོན་མོངས་པའི་སྒྲིབ་པ་སྤོང་མི་ནུས་པར་འགྱུར་ཏེ། དེ་སྤོང་བ་ནི་མི་རྟག་ལ་སོགས་བཅུ་དྲུག་གི་རྣམ་པ་ཅན་གྱི་ལམ་སྒོམ་པ་ལ་རག་ལས་པའི་ཕྱིར། ཞེ་ན། ཅེས་པ་ནི་དྲི་བ་སྟེ།
ཇི་སྐད་དུ། ཉི་སྣང་ལས། ཅིའི་དོན་གྱིས་ན་ལམ་ཤེས་པ་ཉིད་བཞིན་དུ་ཐམས་ཅད་ཤེས་པ་ཉིད་ལ་སྒོམ་པའི་ལམ་ལོགས་ཤིག་པ་མེད་ཅེ་ན། ཞེས་གསུངས་སོ། ། དེའི་དོན་ཡང༌། བྱང་ཆུབ་སེམས་དཔའ་རྣམས་ལ་ལམ་ཤེས་ཀྱི་རྟོགས་རིས་གོམས་པར་བྱེད་པའི་སྒོམ་ལམ་ཡོད་བཞིན་དུ། གཞི་ཤེས་ཀྱི་དེ་མེད་པ་ཅི་ཞེས་བྱ་བའི་དོན་ནོ། ། ལན་ལ་གཉིས་ཏེ། ཉོན་མོངས་སྤངས་པ་ཐར་པ་དོན་དུ་མི་གཉེར་བའི་ལན་དང༌། ས་དང་པོར་ཉོན་མོངས་སྤངས་ཟིན་པའི་ལན་ནོ། །
དང་པོ་ནི། རྒྱན་འདིར་ཆོས་ཅན། གང་ཟག་གི་བདག་མེད་མཐོང་ཟིན་གོམས་པར་བྱེད་པའི་བྱང་སེམས་ཀྱི་སྒོམ་ལམ་མི་སྟོན་ཏེ། བྱང་ཆུབ་སེམས་དཔའ་རྣམས་ནི་ཉོན་སྒྲིབ་ཙམ་སྤངས་པའི་མྱང་འདས་དོན་དུ་མི་གཉེར་བའི་དོན་གྱིས། དེའི་གཉེན་པོར་དེ་ཆེད་དུ་གཉེར་ནས་སྒོམ་པ་མ་ཡིན་པའི་ཕྱིར། དེས་དེ་ལྟར་བསྒོམས་པ་ལ་ཉེས་པ་ཅི་ཡོད་ཅེ་ན། དེ་ལྟར་བསྒོམས་ན་འདོད་སྲིད་ཀྱི་བག་ལ་ཉལ་གྱི་མིང་ཅན་སྲིད་པར་སྐྱེ་བ་ལེན་པའི་རྒྱུ་དེ་སྤངས་བར་འགྱུར་ཏེ། དེ་ཉིད་དེའི་ས་བོན་དྲུངས་འབྱིན་བྱེད་ཀྱི་གཉེན་པོ་ཡིན་པའི་ཕྱིར་རོ། ། དེ་ལྟ་ན་ནི་ལམ་ཤེས་ཀྱི་རང་བཞིན་དོར་བར་འགྱུར་ཏེ། དམན་ལམ་སྔོན་དུ་མ་སོང་བའི་མ་དག་སར་མ་རིག་བག་ཆགས་ཀྱི་སའི་དབང་གིས་ཟག་མེད་ཀྱི་ལས་སོག་པར་ནི་མི་ནུས་ལ།
སྲིད་པ་འགྲུབ་བྱེད་ཀྱི་རྒྱུ་གཞན་ཡང་མེད་པའི་ཕྱིར་རོ། ། གལ་ཏེ་འོ་ན་ས་དགུ་པ་མན་ཆད་ཀྱི་བྱང་ཆུབ་སེམས་དཔའ་དམན་ལམ་སྔོན་དུ་མ་སོང་བ་རྣམས་གཟུགས་ཁམས་སུ་སྐྱེ་བ་ལེན་མི་ནུས་པར་འགྱུར་ཏེ། དེས་འདོད་པའི་འདོད་ཆགས་ཀྱི་བག་ལ་ཉལ་མ་སྤངས་ལ། དེ་མ་སྤངས་པར་ཡང་དེར་སྐྱེ་བ་ལེན་མི་ནུས་པའི་ཕྱིར་རོ་སྙམ་ན། ཉེས་པ་མེད་དེ། ས་འོག་མར་སྐྱེ་བ་ལེན་པའི་རྒྱུ་མ་སྤངས་པར་གོང་མའི་དངོས་གཞི་མངོན་དུ་བྱེད་པ་དང༌། གོང་མའི་དངོས་གཞི་ལས་མ་ཉམས་བཞིན་དུ་འོག་མར་སྐྱེ་བ་ལེན་པ་ནི་བྱང་ཆུབ་སེམས་དཔའ་སྦྱོར་ལམ་པ་ཡན་ཆད་ཀྱི་ཁྱད་པར་གྱི་ཆོས་ཡིན་པའི་ཕྱིར་རོ། ། དེ་ལྟར་ན་ཡང་བྱང་སེམས་ས་བདུན་པ་པ་ལྟ་བུ་གཟུགས་ཁམས་སུ་སྐྱེ་བ་ལེན་པའི་ཚེ་འདོད་པའི་འདོད་ཆགས་མངོན་དུ་མི་བྱེད་པ་ནི་འགོག་བྱེད་འཇིག་རྟེན་པའི་ལམ་གྱིས་དེ་བཀག་པའི་བརྟགས་མིན་གྱི་འགོག་པ་མངོན་དུ་བྱས་པ་ཡིན་ལ། དེ་ལྟ་ན་ཡང་དེ་ཞི་རགས་ཀྱི་རྣམ་པ་ཅན་དུ་གཞག་དཀའ་བ་ཡིན་ཏེ། དེར་ནི་དེ་མི་སྐྱེ་བའི་ཆོས་ཅན་དུ་བྱས་པའི་འགོག་པ་འཐོབ་པར་ནུས་པའི་ཕྱིར་རོ། །
གཉིས་པ་ནི། འདིར་དེ་འདྲ་བསྟན་མི་དགོས་ཏེ། འཁོར་བར་འཆིང་བྱེད་ཀྱི་ཉོན་སྒྲིབ་ནི་ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་བཟོད་རྐྱང་པས་མ་ལུས་པར་སྤོང་ནུས་ལ། བག་ལ་ཉལ་གྱི་ཉོན་སྒྲིབ་ཀྱི་གཉེན་པོར་གང་ཟག་གི་བདག་མེད་ནི་བྱང་ཆུབ་སེམས་དཔས་ཆེད་དུ་གཉེར་ནས་མི་སྒོམ་པའི་ཕྱིར། ཞེས་འཆད་པ་ནི། ཉི་སྣང་དུ། གཞན་ཡང་རྒྱུན་དུ་ཞུགས་པ་ནས་རང་སངས་རྒྱས་ཀྱི་བར་གྱི་ཤེས་པ་དང་སྤོང་བ་གང་ཡིན་པ་དེ་ནི་བྱང་ཆུབ་སེམས་དཔའ་ཆེན་པོ་རྣམས་ཀྱི་མི་སྐྱེ་བའི་ཆོས་ལ་བཟོད་པ་ཐོབ་པའི་བཟོད་པའོ། ། ཞེས་བཤད་པ་ཡིན་ནོ། ། འདི་གང་ལས་ཤེས་ཞེ་ན། ལམ་གཞན་ཁྱད་པར་ཡོད་པ་ཡིན་ན།
རིགས་དང༌། དབང་པོ་དང༌། ཚོགས་ཁྱད་ཞུགས་པར་འགྱུར་བའི་ཕྱིར་རོ། ། ཞེས་སོགས་གསུངས་སོ། ། འདི་ཡང་སྟོང་ཉིད་མངོན་སུམ་དུ་མཐོང་བའི་ལམ་གྱིས་གང་ཟག་གི་བདག་ཏུ་འཛིན་པ་སྤོང་བའི་དོན་ཡིན་གྱི། མི་རྟག་ལ་སོགས་ཀྱི་རྣམ་པ་ཅན་གྱི་ཐེག་ཆེན་གྱི་མཐོང་ལམ་གྱིས་དེ་སྤོང་བའི་དོན་མ་ཡིན་ཏེ། དེས་དེ་སྤོང་མི་ནུས་པའི་ཕྱིར་དང༌། དེ་ལ་དབང་པོ་དང་ཚོགས་ཁྱད་ཞུགས་པའི་དོན་མ་ཚང་བའི་ཕྱིར་དང༌། ཐེག་ཆེན་གྱི་མཐོང་ལམ་དུ་དེའི་རྟོགས་རིས་ཚང་བར་བཤད་ཀྱང་རང་ལྡོག་ནས་མི་རྟག་ལ་སོགས་བཅུ་དྲུག་གི་རྣམ་པ་ཅན་དུ་མི་འཆད་ཀྱི། སྒྲོ་འདོགས་སོ་གཉིས་བྲལ་བའི་རྣམ་པ་ཅན་དུ་འཆད་པའི་ཕྱིར།
འདིར་སྨྲས་པ། སྐབས་འདིའི་རྣམ་བཤད་མཛད་པ་མང་བྱོན་ཀྱང༌། ། སྐབས་སུ་བབ་པའི་ལེགས་བཤད་འགའ་མི་སྣང༌། ། སྐབས་གཉིས་པ་དང་གསུམ་པའི་བསྟན་དོན་གྱིས། ། སྐབས་གསུམ་རིང་ལུགས་རྫོགས་པ་གང་འདི་སྦྱར། ། ཞེས་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་བཤད་པ་ལུང་ཆོས་སྤྱིའི་སྙིང་པོ་བསྡུས་པ་ཞེས་བྱ་བ་ལས། ཐམས་ཅད་ཤེས་པ་ཉིད་ཀྱི་ལེའུ་སྟེ་གསུམ་པའོ།། །། གཉིས་པ་དེ་ཉམས་སུ་ལེན་པའི་རྣལ་འབྱོར་ལ་གཉིས་ཏེ། དབང་དུ་བྱེད་པ་རྒྱུ་འབྲས་དང༌། བརྟན་པ་རྒྱུ་འབྲས་སོ། །
དང་པོ་ལ་གཉིས་ཏེ། དབང་ཐོབ་ཕྱིར་དུ་དང༌། ཐོབ་པའི་ཚུལ་གྱིས་སྒོམ་པའོ། ། དང་པོ་ལ་མདོའི་འབྲེལ་དང༌། འབྲེལ་པ་ཅན་གྱི་གཞུང་སོ་སོའི་དཀའ་བའི་གནས་སོ། ། དང་པོ་ནི། གོང་གི་མཇུག་བསྡུ་ལ་འཕྲོས་ནས། རབ་འབྱོར་གྱིས་གསོལ་པ། བཅོམ་ལྡན་འདས་ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ། ། ཞེས་པ་ནས།
མི་གཡོ་བའི་ཕ་རོལ་ཏུ་ཕྱིན་པའོ། ། ཞེས་པའི་བར་གྱིས་ནི་ཉན་རང་དང་ཐུན་མོང་བའི་གཞི་ཤེས་ཀྱི་རྣམ་པ་ཉེར་བདུན་གསུངས་སོ། ། ཡང་གསོལ་པ། ཡུམ་འདི་ནི་འདོད་ཆགས་དང་བྲལ་བའི་ཕ་རོལ་ཏུ་ཕྱིན་པའོ། ། ཞེས་པ་ནས། ཡུམ་འདི་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་ཕ་རོལ་ཏུ་ཕྱིན་པའོ། ། ཞེས་པའི་བར་གྱིས་ནི་ལམ་ཤེས་ཀྱི་རྣམ་པ་སོ་དྲུག་གསུངས་པ་ཡིན་ནོ། ། གསོལ་པ། ཡུམ་འདི་ནི་དྲན་པ་ཉེ་བར་བཞག་པའི་ཕ་རོལ་ཏུ་ཕྱིན་པའོ། ། ཞེས་པ་ནས།
སངས་རྒྱས་ཀྱི་ཕ་རོལ་ཏུ་ཕྱིན་པའོ། ། ཞེས་པའི་བར་གྱིས་ནི་རྣམ་མཁྱེན་གྱི་རྣམ་པ་བརྒྱ་དང་བཅུ་གསུངས་སོ། ། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་འདི་སྙམ་དུ་སེམས་པར་གྱུར་ཏེ། ཡུམ་འདི་གང་གི་རྣ་ལམ་དུ་གྲག་པར་གྱུར་པ་དེ་དག་ཀྱང་སྔོན་གྱི་རྒྱལ་བ་ལ་བསྙེན་བཀུར་བྱས་པའོ། ། ཞེས་སོགས་ཀྱིས་ནི་སྒོམ་པ་པོའི་གང་ཟག་བསྟན་ནོ། ། དེ་ལ་འཕྲོས་ནས། ཀཽ་ཤི་ཀ་བྱང་ཆེན་ཡུམ་ལ་སྤྱོད་པའི་ཚེ། གཟུགས་ལ་མི་གནས་ཏེ། གང་གི་ཚེ་གཟུགས་ལ་མི་གནས་པ་དེའི་ཚེ་གཟུགས་ལ་རྣལ་འབྱོར་དུ་བྱེད་པ་ཡིན་ནོ། ། ཞེས་སོགས་ཀྱིས་ནི་སྦྱོར་བ་ཉི་ཤུ་བཤད་པ་ཡིན་ནོ། །
སྐབས་དེར་ཡུམ་གྱི་རྣལ་འབྱོར་དང་ལྡན་པ་ལ་བདུད་ཀྱི་བར་ཆད་མི་འཇུག་པར་བཤད་པ་ལ་འཕྲོས་ནས། ཤཱ་རིའི་བུས་གསོལ་པ། སུའི་མཐུས་དེ་ལ་བར་ཆད་མི་འཇུག་པ་ལགས། ཞེས་ཞུས་པའི་ལན་དུ། སངས་རྒྱས་ཀྱི་མཐུས་དེ་ལ་དེ་མི་འཇུག་པ་ཡིན་ནོ། ། ཞེས་སོགས་ཀྱིས་ནི་སྦྱོར་བའི་ཡོན་ཏན་བཤད་དོ། ། རབ་འབྱོར་གྱིས་གསོལ་པ། བྱང་ཆེན་ཡུམ་ལ་སྤྱོད་པའི་ཡོན་ཏན་བརྗོད་པ་ནི་འདི་དག་ལགས་ན། དེ་དག་ལ་བར་དུ་གཅོད་པ་ཇི་ལྟ་བུ་ཞིག་འབྱུང་བ་ལགས། ཞེས་པའི་ལན་གྱིས་ནི་སྐྱོན་ཞེ་དྲུག་བཤད་དོ། །
སྐབས་དེར་སེལ་བྱེད་ཀྱི་གཉེན་པོ་འཆད་པའི་མདོར། དེ་བཞིན་གཤེགས་པ་རྣམས་ཀྱང་ཡུམ་འདི་ནི་བདག་ཅག་བསྐྱེད་པའོ། ། འཇིག་རྟེན་རྣམས་སྟོན་པའོ། ། ཞེས་རྒྱུན་དུ་དགོངས་སོ། ། ཞེས་པའི་མདོ་ལ་འཕྲོས་ནས། རབ་འབྱོར་གྱིས་གསོལ་པ། ཡུམ་འདིས་ཇི་ལྟར་ན་རྫོགས་པའི་སངས་རྒྱས་རྣམས་བསྐྱེད་པ་ལགས། འཇིག་རྟེན་གྱི་སྟོན་པ་ལགས། ཞེས་ཞུས་པའི་ལན་གྱིས་ནི་གཞི་ཤེས་སྦྱོར་བའི་ཤེས་མཚན་བཅུ་དྲུག་བཤད་དོ། ། དེ་ནས་ལྷའི་བུ་རྣམས་ཀྱིས།
ཡུམ་ཟབ་མོ་འདིའི་མཚན་ཉིད་ཇི་ལྟ་བུ་ལགས། བཀའ་སྩལ་པ། འདིའི་མཚན་ཉིད་སྟོང་པ་ཉིད་དོ། ། མཚན་མ་མེད་པའོ། ། ཞེས་སོགས་ཀྱིས་ནི་ལམ་ཤེས་སྦྱོར་བའི་ཤེས་མཚན་བཅུ་དྲུག་བཤད་དོ། ། ཡང་རབ་འབྱོར་དེ་བཞིན་གཤེགས་པ་རྣམས་ཡུམ་འདི་ལ་བརྟེན་ཞིང་གནས་སོ། ། ཆོས་ལ་རིམ་གྲོར་མཛད་དོ། ། ཞེས་སོགས་ཀྱིས་ནི་རྣམ་མཁྱེན་གྱི་སྦྱོར་བའི་ཤེས་མཚན་གསུངས་སོ། ། དེ་ནས་རབ་འབྱོར་གྱིས་གསོལ་པ། ཡུམ་འདི་ནི་བྱ་བ་ཆེན་པོས་ཉེ་བར་གནས་སོ། །
ཞེས་སོགས་ཀྱིས་ནི་ཁྱད་མཚན་བཅུ་དྲུག་བཤད་དོ། ། དེ་ལ་འཕྲོས་ནས། རབ་འབྱོར་གྱིས་གསོལ་པ། རང་གི་མཚན་ཉིད་ཀྱིས་སྟོང་པ་ལ་མངོན་པར་རྫོགས་པ་འཚང་རྒྱ་བ་ནི་དཀའ་བ་བགྱིད་པའོ། ། བཀའ་སྩལ་པ། དེ་དེ་བཞིན་ཏེ། འོན་ཀྱང་བྱང་སེམས་ཆེན་པོ་རྣམས། སེམས་ཅན་ལ་ཕན་པའི་ཕྱིར་དང༌། བདེ་བའི་ཕྱིར་དང༌། སྐྱོབ་པའི་ཕྱིར་བྱང་ཆུབ་ཏུ་ཡང་དག་པར་ཞུགས་སོ། །
ཞེས་སོགས་ཀྱིས་ནི་བྱེད་མཚན་བཅུ་གཅིག་བསྟན་ནོ། ། དེ་ནས་རབ་འབྱོར་གྱིས། ཡུམ་འདི་འཚལ་བའི་བྱང་སེམས་ཀྱི་རྣམ་རྟགས་མཚན་མ་ཇི་ལྟ་བུ། ཞེས་ཞུས་པའི་ལན་དུ། ཆགས་སྡང་རྨོངས་གསུམ་རྣམ་པར་བསལ་བས་དབེན་པའི་རང་བཞིན་དུ་འགྱུར་རོ། ། ཞེས་སོགས་ཀྱིས་ངོ་བོ་ཉིད་མཚན་བསྟན་ནོ། ། ངོ་བོ་ཉིད་མཚན་ལ་འཕྲོས་ནས། ཤཱ་རིའི་བུ་བྱང་ཆེན་སེམས་བསྐྱེད་པ་ནས་བཟུང་སྟེ། སྦྱིན་པ་གཏོང་བ་ན་མཉམ་པར་འཇོག་ཅིང་མཚན་མར་མི་བྱེད་ན། མ་སྨས།
མ་ཉམས་པར་འཚང་རྒྱ་བར་རིག་པར་བྱའོ། ། ཞེས་སོགས་ཀྱིས་ནི་ཐར་པ་ཆ་མཐུན་བཤད་དོ། ། དེ་ནས་རབ་འབྱོར་གྱིས། བྱང་ཆེན་ངེས་པར་འབྱུང་བར་འཚལ་བས་ཇི་ལྟར་གནས་པར་བགྱི། བཀལ་སྩལ་པ། སེམས་ཅན་རྣམས་ཀྱི་དྲུང་དུ་སེམས་མཉམ་པ་ཉིད་དུ་གནས་པར་བྱའོ། ། ཞེས་སོགས་ཀྱིས་ནི་ངེས་འབྱེད་ཆ་མཐུན་བསྟན་ནོ། ། གོང་དུ་ཕྱིར་མི་ལྡོག་པ་ཞེས་པའི་ཚིག་མང་པོ་བྱུང་བ་ལ་འཕྲོས་ནས། རབ་འབྱོར་གྱིས། བྱང་ཆེན་ཕྱིར་མི་ལྡོག་པའི་རྣམ་རྟགས་མཚན་མ་གང་ལགས།
ཞུས་པའི་ལན་གྱིས། སྦྱོར་མཐོང་གཉིས་ཀྱི་ཕྱིར་མི་ལྡོག་པའི་རྟགས་རྣམས་བཤད་དོ། ། དེ་ནས་རབ་འབྱོར་གྱིས། བྱང་ཆེན་ཡུམ་ལ་སྤྱོད་པའི་ཚེ། གང་ལ་གནས་ནས་དྲན་པ་ཉེར་གཞག་སོགས་ཡོངས་སུ་རྫོགས་པར་མི་བགྱིད་པའི་གནས་ཟབ་མོ་རྣམས་བསྟན་དུ་གསོལ། ཞེས་པའི་ལན་གྱིས་ནི་སྒོམ་ལམ་ཟབ་པར་བསྟན་ལ། གང་གི་ཚེ་བྱང་ཆེན་ཟབ་མོ་འདི་ལ་སེམས་འཇལ་ངེས་པར་རྟོག་པར་འགྱུར། ཞེས་སོགས་ཀྱིས་ནི་ཁྱད་གཞི་སྒོམ་ལམ་སྟོན་པ་ཡིན་ནོ། ། དེ་ནས་རབ་འབྱོར་བྱང་སེམས་ཆེན་པོས་བསྐལ་པ་གངྒཱའི་བྱེ་མ་སྙེད་དུ་སྦྱིན་པ་སྦྱིན་ན་བསོད་ནམས་མང་དུ་འཕེལ་ལམ། གསོལ་པ།
མང་ལགས་ཏེ། གཞལ་དུ་མ་མཆིས། གྲངས་མ་མཆིས། ཚད་མ་མཆིས། མཚུངས་པ་མ་མཆིས་སོ། ། ཞེས་སོགས་མདོ་ཚན་བཅོ་བརྒྱད་ཀྱིས་སྒོམ་ལམ་ལ་དགུར་ཕྱེ་བ་ཡིན་ནོ། ། དེ་ལ་འཕྲོས་ནས། རབ་འབྱོར་གྱིས་གསོལ་པ། དེ་བཞིན་གཤེགས་པས་ཆོས་ཐམས་ཅད་སྟོང་པའོ། ། ཞེས་གསུངས་ན།
སྟོང་པ་ཉིད་ལ་ནི་གྲངས་མི་དམིགས། གཞལ་བ་མི་དམིགས། དོན་ཏམ། ཡི་གེ་ཐ་དད་དུ་བགྱི་བ་མི་དམིགས་སོ། ། ཞེས་པ་ནི་དབྱེ་བ་ལ་རྩོད་པ་སྟེ། དོན་ནི་དེ་ལ་དགུར་དབྱེ་བ་མི་འཐད་པར་ཐལ། རང་བཞིན་གྱིས་སྟོང་པའི་ཕྱིར། ཞེས་པ་ཡིན་ལ། ལན་ནི། བཀའ་སྩལ་པ།
དེ་དེ་བཞིན་ནོ། ། ཞེས་གསུངས་པ་ནི་དོན་དམ་དུ་འདོད་པའི་ལན་ཡིན་ལ། དེ་ནི་གྲངས་མེད་ལ་སོགས་ཞེས་པའི་རྐང་པ་གཉིས་ཀྱིས་བསྟན་ནོ། ། ཀུན་རྫོབ་ཏུ་ཁྱབ་པ་མ་ངེས་པའི་ལན་ནི། བཀའ་སྩལ་པ། བརྗོད་དུ་མེད་པའི་དོན་ལ་གྲངས་མེད་ལ་སོགས་པར་བརྗོད་པ་གང་ཡིན་པ་འདི་ནི། དེ་བཞིན་གཤེགས་པའི་ཐུགས་རྗེ་ཆེན་པོའི་རྒྱུ་མཐུན་ནོ། ། ཞེས་གསུངས་པ་དེའི་དོན་ནི། ཀུན་རྫོབ་ཏུ་ནི་སོགས་རྐང་པ་གཉིས་སོ། ། བཟོད་མ་ཡིན།
ཞེས་པའི་མདོ་ལ་འཕྲོས་ནས། གསོལ་པ། བརྗོད་དུ་མེད་པའི་དོན་ལ་འཕེལ་འགྲིབ་མཆིས་སམ། བཀའ་སྩལ་པ། དེ་ལ་དེ་མེད་དོ། ། གསོལ་པ། དེ་མ་མཆིས་ན་ཕ་རོལ་ཏུ་ཕྱིན་པ་དྲུག་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་འཕེལ་འགྲིབ་མ་མཆིས་པར་འགྱུར་རོ། ། ཞེས་པ་ནི་སྒོམ་པའི་ལམ་གྱི་བྱེད་ལས་ལ་རྩོད་པ་སྟེ། དོན་ནི། ཉམས་འཕེལ་གྱི་བྱ་བ་མི་སྲིད་པར་ཐལ།
ཆོས་ཐམས་ཅད་བརྗོད་དུ་མེད་པའི་ཕྱིར། ཞེས་པ་སྟེ། དངོས་པོ་བརྗོད་དུ་མེད་པ་ལ། ཞེས་སོགས་རྐང་པ་བཞིའོ། ། དེའི་ལན་ནི། བཀའ་སྩལ་པ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཇི་ལྟ་བ་དེ་བཞིན་དུ་ཡོངས་སུ་བསྔོའོ། ། ཞེས་གསུངས་པ་དེའི་དོན་ནི། དོན་དམ་པར་ཉམས་འཕེལ་གྱི་བྱ་བ་མེད་ཀྱང༌། ཀུན་རྫོབ་ཏུ་ཉམས་འཕེལ་གྱི་བྱ་བ་བྱེད་དེ།
བྱང་ཆུབ་དེ་དོན་དམ་པར་སྟོང་པ་ཉིད་ཡིན་ཀྱང༌། འཁྲུལ་ངོར་སེམས་ཅན་གྱི་དོན་མཛད་པ་བཞིན་ནོ། ། ཞེས་འཆད་པ་ནི། བྱང་ཆུབ་ཇི་ལྟ་སོགས་སོ། ། དཔེ་དེ་ལ་འཕྲོས་ནས། གསོལ་པ། སེམས་བསྐྱེད་པ་དང་པོས་སངས་རྒྱའམ། སླད་མས་སངས་རྒྱ། ཞེས་སོགས་ཀྱི་དོན་ནི། སེམས་བསྐྱེད་ཀྱིས་བྱང་ཆུབ་མི་སྐྱེད་དེ།
སྔ་མ་ཁོ་ནས་དང༌། ཕྱི་མ་ཁོ་ནས་དང༌། སྔ་ཕྱི་རིམ་ཅན་དུ་འབྱུང་བས་མི་སྐྱེད་པའི་ཕྱིར། ཞེས་རྩོད་པ་ནི། སེམས་ནི་སོགས་རྐང་པ་གཉིས་སོ། ། དེའི་ལན་ནི། བཀའ་སྩལ་པ། འབྲུ་མར་གྱི་མར་མེ་སྦར་བས་སྙིང་པོ་ཚིག་པར་གྱུར་ན། མེ་ལྕེ་དང་པོ་དང་ཕྲད་པས་སམ། ཕྱི་མ་དང་ཕྲད་པས་སྙིང་པོ་དེ་ཚིག
ཞེས་སོགས་གསུངས་ལ། དེའི་དོན་ནི། དེ་ལྟར་དཔྱད་པའི་ཚེ་དེས་དེ་མི་སྐྱེད་ཀྱང་མ་བརྟགས་གཅིག་པུར་ཉམས་དགའ་བ་ཉིད་ཀྱི་ཚེ་དེས་དེ་སྐྱེད་པར་མར་མེའི་དཔེས་གྲུབ་བོ། ། ཞེས་འཆད་པ་ནི། མར་མེ་དཔེ་ཡི། ཞེས་སོགས་རྐང་པ་གཉིས་སོ། ། དེ་ལ་འཕྲོས་ནས། དེ་ལྟར་རྟེན་ཅིང་འབྲེལ་བར་འབྱུང་བ་ཟབ་པ་དེ་ནི་ངོ་མཚར་ཏོ། ། ཞེས་སོགས་ཀྱིས་ནི་ཟབ་མོ་བརྒྱད་བཤད་དོ། ། དེ་ནས་ཤཱ་རིའི་བུས་སྨྲས་པ།
བྱང་ཆེན་གྱི་ལམ་དུ་སྟོང་པ་ཉིད་ལ་སྙོམས་པར་ཞུགས་ན། ཅི་ཤེས་ཕྱིན་རྣམ་པར་འཕེལ་ལམ། སྨྲས་པ། ཉིན་བར་འཕེལ་ན་རྨི་ལམ་དུ་ཡང་འཕེལ་ལོ། ། དེ་ཅིའི་ཕྱིར་ཞེ་ན། རྨི་ལམ་དང་ཉིན་བར་ནི་རྣམ་པར་རྟོག་པ་མེད་པའོ། ། ཞེས་སོགས་ཀྱིས་ནི་སྲིད་ཞི་མཉམ་ཉིད་ཀྱི་སྦྱོར་བ་བསྟན་ནོ། ། དེ་ནས་རབ་འབྱོར་གྱིས་གསོལ་པ། བྱང་ཆེན་ཇི་ལྟར་ན་ཕྱིན་དྲུག་རྫོགས་པར་བགྱིད་ཅིང་རྣམ་པ་ཐམས་ཅད་མཁྱེན་པ་ཉིད་དང་ཉེ་བ་ལགས། བཀའ་སྩལ་པ།
བྱང་ཆེན་སྦྱིན་པའི་ཕར་ཕྱིན་ལ་སྤྱོད་པའི་ཚེ། སེམས་ཅན་བཀྲེས་པ་དང༌། སྐོམ་པ་དང༌། མལ་ཆས་ཕོངས་པ་དག་མཐོང་ན། འདི་ལྟར་ཡོངས་སུ་བརྟག་པར་བྱ་སྟེ། ཞེས་སོགས་ཀྱིས་ནི་ཞིང་དག་པའི་སྦྱོར་བ་བཤད་དོ། ། དེ་ནས་རབ་འབྱོར་གྱིས། བྱང་ཆེན་ཇི་ལྟར་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་ལ་འདྲིས་པར་བགྱི།
ཞེས་པའི་ལན་གྱིས་ནི་ཐབས་ལ་མཁས་པའི་ཡུལ་རྣམ་པ་བཅུ་ངོས་བཟུང་བ་ཡིན་ལ། རང་འབྱོར་འདི་ལ་བྱང་ཆེན་ཡུམ་ལ་སྤྱོད་པ་ན། འདི་ནི་འདྲིས་པར་བྱ་བའི་དུས་ཡིན་གྱི། མངོན་དུ་བྱ་བའི་དུས་མ་ཡིན་ནོ་སྙམ་དུ་སོ་སོར་རྟོག་གོ ། ཞེས་སོགས་ཀྱིས་ནི་ཐབས་མཁས་ཀྱི་སྦྱོར་བ་བཅུ་བཤད་དོ། ། མདོར་ན་ཐབས་མཁས་ཀྱི་ཡུལ་ནི་ཡང་དག་པའི་མཐའོ། ། དེའི་སྦྱོར་བ་ནི་དེ་མངོན་དུ་བྱ་བའི་དུས་དང་དུས་མ་ཡིན་པ་ཤེས་ནས། དུས་སུ་མངོན་དུ་བྱེད་ཅིང་དུས་མ་ཡིན་པར་མི་བྱེད་པའི་རྣལ་འབྱོར་རོ། ། ཐབས་ལ་མཁས་པ་ནི་རྫོགས་སྨིན་སྦྱངས་གསུམ་ལྟ་བུའི་ཐབས་ཀྱི་ཁྱད་པར་རྣམ་པ་བཅུ། ཇི་སྐད་དུ།
རབ་འབྱོར་སྐྱེས་བུ་དཔའ་ཞིང་བརྟུལ་ཕོད་པ། ། ཞེས་སོགས་ཀྱིས་བསྟན་པ་རྣམས་སོ།། །། གཉིས་པ་གཞུང་སོ་སོའི་དཀའ་བའི་གནས་བཤད་པ་ལ་གཉིས་ཏེ། སྤྱིར་བཤད་པ་དང༌། སོ་སོར་བཤད་པའོ། ། དང་པོ་ནི། རྣམ་རྫོགས་སྦྱོར་བ་ཞེས་པ་སྒྲ་ཡངས་པར་བྱས་ན་སྦྱོར་བ་བཞི་ཀ་ལ་ཁྱབ་བྱེད་དུ་འཇུག་པ་ཡིན་ཏེ། རྣམ་པ་བརྒྱ་བདུན་ཅུ་རྩ་གསུམ་པོ་ཀུན་རྟོགས་ནས་སྒོམ་པའི་རྣལ་འབྱོར་ཞིག་ལ་དེར་འཆད་པས་སོ། ། དེ་ལས་ཕྱེ་ན། དབང་ཐོབ་ཕྱིར་དུ་སྒོམ་པ་ལ་སོགས་པའི་དབྱེ་བས་བཞིར་འགྱུར་བ་ནི་སྐབས་བཞི་པོ་སོ་སོའི་བསྟན་བྱའི་གཙོ་བོ་ཡིན་ནོ། །
དེ་ལྟ་བུའི་སྦྱོར་བ་དང་པོ་གསུམ་ནི་སྤེལ་མར་སྐྱེ་བ་ཡིན་ཏེ། སྤང་བྱ་གཅིག་ལ་ལྟོས་པའི་གཉེན་པོ་ལ་དབང་ཐོབ་ཕྱིར་དུ་དང༌། ཐོབ་པའི་ཚུལ་གྱིས་དང༌། བརྟན་པ་ཐོབ་ཕྱིར་དུ་སྒོམ་པ་རྣམ་སྤེལ་མར་འབྱུང་བའི་ཕྱིར། དེ་གསུམ་ནི་སྤང་བྱ་གཅིག་གི་རྣམ་པར་སུན་འབྱིན་པའི་གཉེན་པོ་དང༌། སྤོང་བ་གཉེན་པོ་དང༌། ཐག་བསྲིང་བའི་གཉེན་པོ་གསུམ་གྱི་དབང་དུ་བྱས་པ་ཡིན་ལ། གཞིའི་གཉེན་པོ་ནི་རྣམ་པར་གྲོལ་བའི་ལམ་ཡིན་ཀྱང༌། སྐབས་དེར་མ་གསུངས་སོ། ། དེའི་ཕྱིར་རྣམ་རྫོགས་སྦྱོར་བའི་ཐོག་མ་ནི་ཚོགས་ཀྱི་ལམ་ནས་བཞག་སྟེ།
མཐོང་སྤང་རྟོག་པ་ལྟོས་པའི་རྣམ་པར་སུན་འབྱིན་པའི་གཉེན་པོར་གྱུར་པ་ནས་འཇོག་པའི་ཕྱིར། རྩེ་སྦྱོར་ནི་སྦྱོར་ལམ་ནས་གཞག་སྟེ། དེའི་གཉེན་པོ་ལ་སྦྱོར་འཇུག་གཉིས་སུ་ཕྱེ་བའི་སྦྱོར་བ་ནས་དེར་འཇོག་པའི་ཕྱིར། མཐར་གྱིས་པའི་སྦྱོར་བའང་མཉམ་གཞག་ཏུ་རྩེ་སྦྱོར་གྱི་རྟོགས་པ་སྔོན་དུ་སོང་བའི་རྗེས་ཐོབ་ཀྱི་གནས་སྐབས་སུ་ཐོབ་དགོས་པས། ཐེག་ཆེན་གྱི་སྦྱོར་ལམ་དྲོད་ཀྱི་རྗེས་ཐོབ་ནས་སོ། ། གཉིས་པ་ལ་སྦྱོར་བ་ལ་འཇུག་ཚུལ་གཏན་ལ་ཕབ་པ་དང༌། སྦྱོར་བ་སྐྱེས་པའི་སྒོམ་རིམ་མོ། ། དེ་ཡང༌། དང་པོ་ནི། ཐེག་ཆེན་སྦྱོར་བ་ཙམ་གྱི་དབང་དུ་བྱས་ནས་འཆད་ལ།
གཉིས་པའི་སྐབས་སུ་ནི་དབང་ཐོབ་ཕྱིར་དུ་སྒོམ་པའི་རྣམ་ཀུན་གྱི་སྦྱོར་བའི་དབང་དུ་བྱས་ནས་འཆད་དོ། ། དེའི་ངོ་བོ་ནི་སྲིད་ཞི་མཉམ་ཉིད་ཀྱི་སྦྱོར་བ་ཡིན་ལ། དེ་ཡང་རྗེས་ཐོབ་ཏུ་སྒོམ་ཞིང་སྤང་བྱ་རྣམ་པར་རྟོག་པ་སུན་འབྱིན་པའི་གཉེན་པོར་གྱུར་པ་དེ་ལ་དབང་ཐོབ་ཕྱིར་དུ་སྒོམ་པ་ཞེས་བྱའོ། ། འདི་འཆད་པ་ལ་སྒོམ་བྱ་རྣམ་པ། དེ་སྒོམ་པའི་རྣལ་འབྱོར། སྔོན་འགྲོའི་ཆོས་དང་གསུམ་མོ། ། དང་པོ་ལ། འདིར་རྣམ་པ་ཞེས་བྱ་བའི་དོན་ནི་དམིགས་རྣམ་གཉིས་ཀྱི་ཟླས་ཕྱེ་བ་དེ་ཡིན་ལ། དེ་ཡང་ཡུལ་ཅན་ཤེས་པའི་ཁྱད་པར་ཉིད་ལ་འཆད་དགོས་པ་ཡིན་ཏེ། རིགས་པ་མཁྱེན་པས།
བློ་ཚུལ་གཉིས་སྒྲུབ་ཀྱི་རིགས་པས་རྣམ་པ་ཤེས་པར་བསྒྲུབས་ཤིང༌། དེར་གྲུབ་པ་ན་ཁ་ཕྱིར་ལྟའི་ཤེས་པ་རྣམས་ཀྱང་རང་རིག་པར་གྲུབ་པའི་ཚུལ་རྒྱས་པར་གསུངས་པ་བཞིན་ནོ། ། རྣམ་པ་དེ་ལ་ཕྱི་རོལ་དོན་གྱི་རྣམ་པ་ལྟ་བུ་ཀུན་རྫོབ་ཀྱི་རྣམ་པ་དང༌། སྐྱེ་མེད་གསུམ་གྱི་རྣམ་པ་ལྟ་བུ་དོན་དམ་པའི་རྣམ་པ་གཉིས་ལས། འདིར་ནི་ཕྱི་མའི་དབང་དུ་བྱས་ནས་འཆད་པ་ཡིན་ཏེ། སྐྱེ་མེད་གསུམ་ཐོས་བསམ་གྱིས་ཤེས་པའི་བློ་དེ་ཉིད་སྒོམ་བྱའི་རྣམ་པར་བཤད་པའི་ཕྱིར། དེ་ལྟར་དུ་ཡང་གཞི་ཤེས་པའི་བྱེ་བྲག་རྣམས། ། རྣམ་པ་ཞེས་བྱའི་མཚན་ཉིད་དེ། ། ཞེས་གསུངས་པས་སོ། ། དབྱེ་ན།
ཡུལ་སྐྱེ་མེད་གསུམ་གྱི་དབྱེ་བས་ཡུལ་ཅན་རྣམ་པ་ཡང་གསུམ་མོ། ། གསུམ་པོ་དེ་ལ་མཁྱེན་གསུམ་གྱི་ཤེས་རྣམ་ཞེས་བྱ་ལ། དེ་ལའང་མཚན་ཉིད་པ་མངོན་སུམ་གྱི་ཡུལ་ཅན་དང༌། རྗེས་མཐུན་པ་ཐོས་བསམ་གྱི་ཡུལ་ཅན་གཉིས་སོ། ། རྗེས་མཐུན་པ་དེ་དང་དེ་སྒོམ་བྱ་ནི་མཚན་ཉིད་པ་ཡིན་ཏེ། ཚོགས་སྦྱོར་ན་ཐེག་ཆེན་སྦྱོར་བ་མཚན་ཉིད་པ་ཡོད་པར་འཆད་པས་སོ། ། མཚན་ཉིད་པ་དེ་ལ་སྒོམ་བྱ་དངོས་ཡིན་མིན་གཉིས་སུ་འབྱེད་དགོས་པ་ཡིན་ཏེ། སངས་རྒྱས་ཀྱི་སའི་སྐྱེ་མེད་གསུམ་རྟོགས་པའི་བློ་ནི་མཁྱེན་གསུམ་གྱི་རྣམ་པ་མཚན་ཉིད་པ་ཡིན་ཀྱང་སྦྱོར་བའི་སྒོམ་བྱ་དངོས་མ་ཡིན་པའི་ཕྱིར་རོ། ། འོ་ན་སྒོམ་བྱ་རྣམ་པ་ལ་བརྒྱ་དང་བདུན་ཅུ་རྩ་གསུམ་དུ་ཕྱེ་བ་མི་འཐད་པར་འགྱུར་རོ་ཞེ་ན། སྐྱོན་མེད་དེ།
སངས་རྒྱས་ཀྱི་སའི་རྣམ་པ་དེ་དང་དེའི་རིགས་འདྲའི་རྒྱུན་གོམས་པར་བྱེད་པ་ལ་དེ་སྨོན་ལམ་གྱི་རྣམ་པས་སྒོམ་པ་ཞེས་བྱ་བའི་མིང་གིས་འདོགས་པའི་ཕྱིར་རོ། ། གལ་ཏེ་གཞི་ཤེས་ཀྱི་ཤེས་རྣམ་སྒོམ་ན་གང་ཟག་གི་བདག་མེད་གོམས་པར་བྱེད་པའི་ཐེག་ཆེན་གྱི་སྒོམ་ལམ་ཁས་ལེན་དགོས་པ་མ་ཡིན་ནམ་ཞེ་ན། བྱང་སེམས་འཕགས་པས་གཞི་སྐྱེ་མེད་དུ་བསྒོམས་པ་ན་བདག་མེད་དང་པོའི་རྟོགས་པ་ཡར་ལྡན་དུ་འདུ་བ་ཡིན་གྱི། གང་ཟག་གི་བདག་མེད་པའི་རྣམ་པ་ཅན་དུ་སྒོམ་པ་མ་ཡིན་ཏེ། དེ་ནི་སྤྲོས་པའི་རྣམ་པ་གཅིག་ཏུ་བཤད་ལ། ཅིག་ཤོས་ཀྱིས་ནི་སྤྲོས་པའི་མཚན་མ་གང་ཡང་ཡིད་ལ་མི་བྱེད་པའི་ཕྱིར། དཔེར་ན་གཞི་ཤེས་ཀྱི་རྣམ་པ་འཆད་པའི་ཚེ། མངོན་པ་ནས་གསུངས་པའི་མི་རྟག་ལ་སོགས་བཅུ་དྲུག་གི་རྣམ་པ་དེ་མི་འཆད་པར། ཤེས་ཕྱིན་ནས་གསུངས་པའི་ཆོས་ཀྱི་བདག་མེད་ཀྱི་རྣམ་པ་དེ་ཉིད་སྒོམ་བྱར་བཤད་པ་བཞིན་ནོ། ། འོ་ན་དེ་གཉིས་དོན་གཅིག་པར་བཤད་པ་མ་ཡིན་ནམ་ཞེ་ན།
ཆོས་ཀྱི་བདག་མེད་ཀྱི་རྣམ་པ་ཤར་བ་དེའི་ཚེ་ཅིག་ཤོས་ཀྱི་རྟོགས་པ་ཡར་ལྡན་དུ་འདུ་བ་ཡིན་ཏེ། དེས་ཅིག་ཤོས་ཀྱི་འགལ་ཟླ་སེལ་བའི་ཕྱིར། དེ་ལ་དགོངས་ནས་གཉིས་པོ་གོ་རིམ་བཞིན་དུ་སྦྱར་བ་ཡིན་གྱི། སྤྲོས་བྲལ་གྱི་རྣམ་པ་དེ་མི་རྟག་ལ་སོགས་བཅུ་དྲུག་གི་རྣམ་པ་ཅན་དུ་འཆད་པ་ནི་མ་ཡིན་ཏེ། དེ་ནི་དེ་ལས་འདའ་བར་བྱེད་པའི་མཁྱེན་པ་ཡིན་པའི་ཕྱིར་རོ། ། གལ་ཏེ་འོ་ན་མཁྱེན་པ་གསུམ་གྱི་སྦྱོར་བས་སྐྱེ་མེད་གསུམ་སྒོམ་པ་མ་ཡིན་པར་འགྱུར་ཏེ། ཤེས་རྣམ་ཁོ་ན་སྒོམ་བྱར་འདོད་པའི་ཕྱིར། ཞེ་ན། དེའི་རྣམ་པ་བསྒོམས་པས་དེ་སྒོམ་པར་འཇོག་ནུས་པ་ཡིན་ཏེ། ཆོས་ཉིད་ཀྱི་རྣམ་པ་རྟོགས་པ་ལ་ཆོས་ཉིད་རྟོགས་པར་འཇོག་པའི་ཕྱིར།
དཔེར་ན་སྔོན་པོའི་རྣམ་པ་ཤར་བ་ལ་སྔོན་པོ་རྟོགས་པར་འཇོག་པ་བཞིན་ནོ། ། མདོར་ན་སྐྱེ་མེད་གསུམ་ནི་དམིགས་པ་ཡིན་ལ། དེ་འཛིན་སྟངས་ཀྱི་བཟུང་བྱར་བྱེད་པའི་བློ་ནི་རྣམ་པའོ། ། དེ་ལྟར་ཤེས་པ་གང་ལ་སྒྲོ་འདོགས་གཅོད་པའི་གཞི་དང་དམིགས་པ་ནི། བོད་སྔ་མས་དོན་རྣམ་གྱི་ཐ་སྙད་སྦྱར་བ་དེ་ཡིན་ལ། དེ་ལ་གང་གིས་སྒྲོ་འདོགས་གཅོད་པའི་རྣམ་པ་ནི་ཤེས་རྣམ་དུ་ཐ་སྙད་འདོགས་པ་དེའི་ཕྱིར་ཤེས་རྣམ་ཁོ་ན་སྦྱོར་བའི་སྒོམ་བྱ་དང༌། སོ་སོར་རང་གིས་རིག་པའི་ཡེ་ཤེས་ཀྱི་མྱོང་བྱ་ཡིན་ལ། དེ་ལྟར་ན་རྣམ་པ་མཚན་ཉིད་པ་ལ་ཤེས་པས་ཁྱབ་བོ། ། རྣམ་རྟགས་མཚན་མ་གསུམ་གྱི་ཟླས་ཕྱེ་བའི་རྣམ་པ་ནི་དམིགས་རྣམ་གཉིས་ཀྱི་ཟླས་ཕྱེ་བའི་རྣམ་པ་དེ་མ་ཡིན་པས་འདིར་བསྟན་གྱི་རྣམ་པར་མི་རུང་ལ། དམིགས་རྣམ་གཉིས་ཀྱི་ཟླས་ཕྱེ་བའི་རྣམ་པ་དེ་ཡང་རྣམ་རྟགས་མཚན་མ་གསུམ་གྱི་ཟླས་ཕྱེ་བའི་རྣམ་པ་དེར་མི་རུང་ངོ༌། །
དེ་ལ་འཕྲོས་ནས་སྒྲིབ་པའི་རྣམ་པར་བཞག་པ་ལ། སྤྱིའི་མཚན་ཉིད་དང༌། སོ་སོའི་རྣམ་པར་བཞག་པ། གྲངས་ངེས་སོ། ། དང་པོ་ནི། ཡང་དག་པའི་ཡེ་ཤེས་ལ་སྒྲིབ་བྱེད་དོ། ། སྒྲིབ་པའི་སྒྲ་འཇུག་ས་ནི་སྒྲིབ་བྱ་དང་སྒྲིབ་བྱེད་གཉིས་ལ། འདིར་ཕྱི་མའི་དབང་དུ་བྱས་པ་ཡིན་ལ། ལུང་མ་བསྟན་གྱི་ནང་ཚན་ན་ཡོད་པའི་བསྒྲིབས་མ་སྒྲིབ་གཉིས་ནི་འདི་དང་དོན་གཅིག་པ་མ་ཡིན་ཏེ། དེ་དག་ནི་བྱེད་པ་པོའི་དབང་དུ་བྱས་ནས་བཤད་པ་མ་ཡིན་པའི་ཕྱིར།
གཉིས་པ་ནི། དབྱེ་ན་ལྷག་མཐོང་ལ་སྒྲིབ་བྱེད་དང༌། ཞི་གནས་ལ་སྒྲིབ་བྱེད་དོ། ། ཡང་ན་ཡེ་ཤེས་ལ་དང༌། ཡོན་ཏན་ལ་སྒྲིབ་བྱེད་དོ། ། དང་པོ་ལ་གང་ཟག་གི་བདག་མེད་རྟོགས་པའི་དང༌། ཆོས་ཀྱི་བདག་མེད་རྟོགས་པའི་ཡེ་ཤེས་ལ་སྒྲིབ་བྱེད་དོ། ། དང་པོ་ནི། ཉོན་མོངས་པའི་སྒྲིབ་པ་ཡིན་ལ། གཉིས་པ་ནི།
ཤེས་བྱའི་སྒྲིབ་པ་དང༌། ཡང་གོང་གི་གཉིས་པ་ནི་སྙོམས་འཇུག་གི་སྒྲིབ་པའོ། ། དང་པོ་ལ་མཚན་ཉིད། དབྱེ་བ། སྤངས་པའི་ས་མཚམས་བསྟན་པའོ། ། དང་པོ་ནི། གནས་སྐབས་ཀྱི་མྱང་འདས་གཉིས་པོ་གང་རུང་ཐོབ་པ་ལ་སྒྲིབ་བྱེད་ཀྱི་རིགས་སུ་གནས་པའོ། ། གཉིས་པ་ནི། ལྷག་བཅས་ཀྱི་དང༌། ལྷག་མེད་ཀྱི་མྱང་འདས་སོ། །
དང་པོ་ལ་སྒྲིབ་བྱེད་ནི་སེམས་རྒྱུད་རབ་ཏུ་མ་ཞི་བར་བྱེད་པ་དང༌། བག་ལ་ཉལ་གྱི་ཉོན་སྒྲིབ་ཡིན་ལ། གཉིས་པ་ལ་སྒྲིབ་བྱེད་ནི་ལས་དང་རྣམ་སྨིན་གྱི་ཉོན་སྒྲིབ་བོ། ། ཉོན་སྒྲིབ་ལ་འདི་དག་ཏུ་གྲངས་ངེས་ཏེ། གནས་སྐབས་ཀྱི་འཐོབ་བྱ་མྱང་འདས་ལ་གཉིས་པོ་དེར་གྲངས་ངེས་པའི་ཕྱིར། གནས་སྐབས་ཀྱི་མྱང་འདས་གོ་ཆོད་པོ་ཡིན་ན་ལྷག་མེད་ཀྱི་མྱང་འདས་ཡིན་དགོས་ཏེ། ལྷག་བཅས་ཀྱི་མྱང་འདས་ནི་འཁོར་བ་ལས་མ་གྲོལ་བའི་ཕྱིར། གཉིས་པ་ནི། དབྱེ་ན། འཁོར་བར་འཆིང་བྱེད་ཀྱི་དང༌།
བག་ལ་ཉལ་གྱི་ཉོན་སྒྲིབ་བོ། ། དང་པོའི་མཚན་ཉིད་ནི། འཁོར་བར་འཆིང་བྱེད་ཀྱི་ལས་ཉོན་རྣམ་སྨིན་གསུམ་གང་རུང་ས་བོན་དང་བཅས་པའོ། ། དབྱེ་ན། འཁོར་བར་འཕེན་བྱེད་ཀྱི་ལས་ཀྱི་ཀུན་སློང་དུ་གྱུར་པའི་ཉོན་མོངས་པ་ས་བོན་དང་བཅས་པ་དང༌། དེས་བསླང་བའི་ལས་དང༌། ལས་དེའི་རྣམ་སྨིན་དུ་གྱུར་པའི་སྡུག་བསྔལ་གྱི་ཕུང་པོ་རྣམས་སོ། ། གཉིས་པ་ལ་མཚན་ཉིད་ནི། ཉོན་མོངས་པས་བཞག་པའི་བག་ལ་ཞ་གང་ཞིག སྲིད་པར་སྐྱེ་བ་འཛིན་པའི་རྒྱུར་གྱུར་པའོ། །
མཚན་གཞི་ནི་བྱང་སེམས་འཕགས་པའི་རྒྱུད་ལ་སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་དང་བྲལ་ཞིང༌། སྲིད་པར་སྐྱེ་བ་འགྲུབ་བྱེད་ཀྱི་རྒྱུ་བྱེད་པའི་ཉོན་མོངས་པའི་ནུས་པ་བཞིན་ནོ། ། ཉོན་སྒྲིབ་ལ་གཉིས་སུ་ཕྱེ་བ་འདི་ནི་བྱང་སེམས་ལམ་གྱི་སྤང་བྱ་ལ་ལྟོས་ནས་ཡིན་གྱི། དམན་པའི་ལམ་གྱི་སྤང་བྱ་ལ་ལྟོས་ནས་ནི་མ་ཡིན་ཏེ། དེར་ནི་སེམས་རྒྱུད་མ་ཞི་བར་བྱེད་པའི་ནུས་པ་དང༌། སྐྱེ་བ་ལེན་པའི་རྒྱུ་གཉིས་སོ་སོར་མ་ཕྱེ་བར་ཉོན་སྒྲིབ་ཞེས་གཅིག་ཏུ་སྡུད་ཅིང་ཅིག་ཆར་དུ་བསྡོམས་ནས་སྤོང་ཞིང༌། འདིར་ནི་སོ་སོར་ཕྱེ་ནས་སེམས་རྒྱུད་མ་ཞི་བར་བྱེད་པའི་ནུས་པ་དེ་ནི་ཆེད་དུ་གཉེར་ནས་སྤོང་ལ། སྐྱེ་བ་ལེན་པའི་རྒྱུ་ནི་ཆེད་དུ་གཉེར་ནས་མི་སྤོང་བའི་ཕྱིར། འོ་ན་གཅིག་སྤངས་པ་ན་ཅིག་ཤོས་ཀྱང་ཞར་ལ་སྤངས་པ་མ་ཡིན་ནམ་ཞེ་ན། དེའི་གཉེན་པོར་གང་ཟག་གི་བདག་མེད་སྒོམ་ན་དེ་ལྟར་ཡིན་ཀྱང་འདིར་ནི་དེ་ལྟར་མི་ནུས་ཏེ།
ཤེས་སྒྲིབ་ཀྱི་གཉེན་པོར་ཆོས་ཀྱི་བདག་མེད་བསྒོམས་སྟོབས་ཀྱིས་སེམས་རྒྱུད་མ་ཞི་བར་བྱེད་པའི་ནུས་པ་ས་བོན་དང་བཅས་པ་རང་འགགས་སུ་སྤོང་བའི་ཕྱིར། གལ་ཏེ་བྱང་ཆུབ་སེམས་དཔས་བག་ལ་ཉལ་གྱི་ཉོན་སྒྲིབ་སྤྱིར་མི་སྤོང་བར་ཐལ་ལོ་སྙམ་དུ་དོགས་པར་མི་བྱ་སྟེ། སྤོང་བ་ནི་ཤེས་སྒྲིབ་ཀྱི་ཞར་ལ་ཡིན་ལ། ཆེད་དུ་མི་གཉེར་བའི་དོན་ནི་ཤེས་སྒྲིབ་ཀྱི་གཉེན་པོར་མ་གྱུར་ཞིང༌། ཉོན་སྒྲིབ་ཁོ་ནའི་གཉེན་པོར་གྱུར་པའི་ལམ་ཞིག་སྒོམ་པ་མ་ཡིན་པ་ལ་འཆད་དགོས་པའི་ཕྱིར་རོ། ། འདི་ཉོན་སྒྲིབ་མཚན་ཉིད་པར་མི་འདོད་པ་ཡང་མ་ཡིན་ཏེ། དམན་པའི་མྱང་འདས་ཐོབ་པ་ལ་གེགས་བྱེད་ཀྱི་སྒྲིབ་པའི་རིགས་སུ་གནས་པའི་ཕྱིར་དང༌། གང་ཟག་གི་བདག་མེད་མངོན་སུམ་དུ་རྟོགས་པའི་བར་ཆད་མེད་ལམ་ནི་བག་ལ་ཉལ་གྱི་ཉོན་སྒྲིབ་དེའི་ས་བོན་དྲུངས་འབྱིན་བྱེད་ཀྱི་གཉེན་པོའི་རིགས་སུ་གནས་པའི་ཕྱིར། རྣལ་འབྱོར་སྤྱོད་པའི་གཞུང་དུ་འདི་ཉོན་མོངས་མཚན་ཉིད་པར་ཁས་ལེན་ཀྱང་འདིར་ནི་མ་ཡིན་ཏེ། བྱང་སེམས་འཕགས་པའི་རྒྱུད་ལ་ཡོད་པའི་ཕྱིར་དང༌།
སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་དང་བྲལ་བའི་ཕྱིར་རོ། ། གསུམ་པ་ནི། དམན་པའི་དབང་དུ་བྱས་ན་ལྷག་བཅས་ཀྱི་མྱང་འདས་མངོན་དུ་བྱས་པའི་ཚེ། ཉོན་མོངས་པའི་སྒྲིབ་པ་དེ་གཉིས་ཀ་མ་ལུས་པར་སྤངས་པ་ཡིན་ཏེ། དེའི་གཉེན་པོ་རྡོ་རྗེ་ལྟ་བུའི་ཏིང་ངེ་འཛིན་གྱིས་དེ་གཉིས་ཀ་མི་སྐྱེ་བའི་ཆོས་ཅན་དུ་བྱས་ཟིན་པའི་ཕྱིར། རྣམ་སྨིན་གྱི་སྒྲིབ་པ་སྤངས་ཀྱང་བྲལ་བ་ནི་མ་ཡིན་ཏེ། ལས་ཉོན་སྔ་མས་འཕངས་པའི་སྡུག་བསྔལ་གྱི་ཕུང་པོ་དང་མ་བྲལ་བའི་ཕྱིར། ཟག་བཅས་ཀྱི་ལས་གསར་པ་མི་སོག་ཀྱང་རྙིང་པའི་འབྲས་བུ་མི་སྐྱེ་བའི་ཆོས་ཅན་དུ་བྱས་པ་མ་ཡིན་ཏེ། སྤྱོད་འཇུག་ལས། ཉོན་མོངས་མེད་ཀྱང་དེ་དག་ལ། །
ལས་ཀྱི་ནུས་པ་མཐོང་བ་ཡིན། ། ཞེས་གསུངས་པའི་ཕྱིར། ལྷག་མེད་ཀྱི་དུས་སུ་ནི་ཉོན་མོངས་པ་དང༌། ལས་དང༌། རྣམ་པར་སྨིན་པ་གསུམ་ཀ་དང་བྲལ་བའི་ཕྱིར། མྱང་འདས་གོ་ཆོད་པོར་གཞག་གོ ། ཐེག་ཆེན་གྱི་དབང་དུ་བྱས་ན་ཉོན་མོངས་པའི་ནུས་པ་ལ་གཉིས་སུ་ཕྱེ་ནས་འཁོར་བར་འཆིང་བྱེད་ཀྱི་ཆ་ནི་ས་དང་པོ་ནས་སྤངས་པ་ཡིན་ཏེ། དམན་ལམ་སྔོན་དུ་མ་སོང་བའི་སྡུག་བསྔལ་ལ་ཆོས་བཟོད་དུ་དེའི་ས་བོན་དྲུངས་འབྱིན་པའི་ནུས་པ་ཐོབ་པའི་ཕྱིར། བག་ལ་ཉལ་ལ་ཐེག་ཆེན་གྱི་མཐོང་སྤང་དང་སྒོམ་སྤང་གི་ཆ་གཉིས་ལས། དང་པོ་ནི།
མཐོང་སྤང་ཤེས་སྒྲིབ་ཀྱི་རྟོག་པ་བརྒྱ་རྩ་བརྒྱད་སྤངས་པ་དང་དུས་མཉམ་པ་ཁོ་ནར་སྤངས་ལ། གཉིས་པ་ཡང་སྒོམ་སྤང་དེ་འདྲ་དེ་སྤངས་པ་དང་དུས་མཉམ་པར་སྤངས་སོ། ། འོ་ན་དམན་ལམ་སྔོན་དུ་མ་སོང་བའི་མ་དག་སར་ཉོན་མོངས་པ་ཅན་གྱི་ཡིད་ཡོད་པར་ཁས་ལེན་དགོས་པ་མ་ཡིན་ནམ་ཞེ་ན། དེ་ལའང་ནུས་པ་གཉིས་ཏེ། འཁོར་བར་འཆིང་བྱེད་ཀྱི་མིང་ཅན་ཡང་སྲིད་འཕེན་བྱེད་ཀྱི་ནུས་པ་དང༌། དེའི་བག་ལ་ཉལ་གཉིས་ལས། དང་པོ་ནི། ས་དང་པོ་ནས་སྤངས་ཟིན་ལ། གཉིས་པ་ནི་ས་བརྒྱད་པར་སྤངས་སོ། ། དེ་ལྟ་ནའང་དེའི་བག་ལ་ཉལ་ཀུན་གཞིའི་སྟེང་ན་ཡོད་པ་དེ་ཇི་སྲིད་མ་སྤངས་པ་དེ་སྲིད་དུ་ཉོན་ཡིད་གནས་གྱུར་པ་ཞེས་བྱ་བར་འཇོག་མི་ནུས་པའི་རྒྱུ་མཚན་གྱིས།
དེ་སྲིད་དུ་མ་དག་པའི་སར་འཇོག་པ་ཡིན་ཀྱང་དེའི་བག་ལ་ཉལ་ནི་དེ་མ་ཡིན་ཏེ། གང་ཟག་གི་བདག་ཏུ་འཛིན་པའི་རྟོག་པ་མ་ཡིན་པའི་ཕྱིར་རོ། ། གཉིས་པ་ཤེས་སྒྲིབ་ལ། མཚན་ཉིད་དང༌། དབྱེ་བ། སྤངས་པའི་ས་མཚམས་སོ། ། དང་པོ་ནི། ཐམས་ཅད་མཁྱེན་པ་ཐོབ་པ་ལ་གེགས་བྱེད་ཀྱི་སྒྲིབ་པའི་རིགས་སུ་གནས་པ། ཞེས་སམ། ཆོས་ཀྱི་བདག་མེད་མངོན་སུམ་དུ་རྟོགས་པའི་བར་ཆད་མེད་ལམ་གྱི་སྤང་བྱའི་རིགས་སུ་གནས་པའོ། །
གཉིས་པ་ནི། རང་རྒྱལ་ལམ་གྱིའང་སྤང་བྱར་གྱུར་པའི་ཤེས་སྒྲིབ་དང༌། ཐེག་ཆེན་གྱི་ལམ་ཁོ་ནའི་སྤང་བྱར་གྱུར་པའི་ཤེས་སྒྲིབ་བོ། ། དང་པོ་ནི། ཇི་སྐད་དུ། ཉོན་མོངས་ཤེས་བྱ་ལམ་གསུམ་གྱི། ། ཞེས་དང༌། གཟུང་དོན་རྟོག་པ་སྤོང་ཕྱིར་དང༌། ། ཞེས་པའི་སྐབས་ནས་འབྱུང་བ་ལྟར་ཤེས་སྒྲིབ་གཟུང་རྟོག་ཅེས་བྱ་བའི་མིང་ཅན་ཞིག་གོ ། འདི་ངོས་འཛིན་པའི་ཚུལ་ལ་གཉིས་ཏེ།
ཐོགས་མེད་སྐུ་མཆེད་ཀྱི་བཞེད་པ་དང༌། འཕགས་སེང་གི་ལུགས་སོ། ། དང་པོ་ནི། རྒྱན་འདིར། གཟུང་འཛིན་གྱི་རྣམ་པར་རྟོག་པ་བཞི་བཤད་པའི་གཟུང་རྟོག་རྣམས་ཀྱི་གཉེན་པོ་ནི་རང་རྒྱལ་ལ་ཡོད་ལ། འཛིན་རྟོག་གི་གཉེན་པོ་ནི་ཐེག་ཆེན་འཕགས་པ་ཁོ་ན་ལ་ཡོད་དོ། ། དེ་ཡང་གཟུང་བ་ཀུན་བཏགས་ལ་བདེན་པར་ཞེན་པའི་བློ་ནི་གཟུང་རྟོག་དང༌། འཛིན་པ་ཀུན་བཏགས་ལ་དེར་ཞེན་པའི་བློ་ནི་འཛིན་རྟོག་གི་ངོས་འཛིན་ཡིན་ལ། དེའི་སྤོང་བྱེད་ཀྱི་གཉེན་པོ་ཡང་གཉིས་མེད་ཀྱི་ཡེ་ཤེས་ཁོ་ནའོ། ། དེའི་ཕྱིར་རང་རྒྱལ་ལ་ནི་གཟུང་མེད་རྟོགས་པའི་ཡེ་ཤེས་ཁོ་ན་ཡོད་ཀྱི།
གཉིས་མེད་རྟོགས་པའི་ཡེ་ཤེས་མེད་པས་འཛིན་མེད་རྟོགས་པ་རྣལ་འབྱོར་གྱིས་མེད་དོ་ཞེས་བཞེད། གཉིས་པ་ནི། རྒྱན་འདིར། ཐེག་ཆེན་གྱི་མཐོང་སྒོམ་ལམ་གྱི་སྤང་བྱར་བཤད་པའི་གཟུང་འཛིན་གྱི་རྟོག་པ་སྤོང་བྱེད་ཀྱི་གཉེན་པོ་ནི་རང་རྒྱལ་ལ་ཡོད་པ་མ་ཡིན་ཏེ། དེ་དག་ནི་གཟུང་འཛིན་གཉིས་པོ་རང་གིས་ངོ་བོས་སྟོང་པར་མངོན་སུམ་དུ་རྟོགས་པའི་ཡེ་ཤེས་ཀྱིས་སྤོང་དགོས་ལ། རང་རྒྱལ་ལ་ནི་གཞན་སྟོང་རྟོགས་པའི་ཡེ་ཤེས་ཁོ་ན་ཡོད་ཀྱི། རང་སྟོང་རྟོགས་པའི་ཡེ་ཤེས་མེད་པའི་ཕྱིར། དེས་ན་རང་རྒྱལ་ལམ་གྱི་སྤང་བྱར་གྱུར་པའི་ཤེས་སྒྲིབ་གཟུང་རྟོག་གི་ངོས་འཛིན་ནི་གཟུང་འཛིན་གཉིས་སུ་ཞེན་པའི་རྟོག་པའོ། ། དེ་ལ་གཟུང་བར་རྟོག་པ་ནི་དོན་དུ་སྣང་བ་དེ་ཕྱི་རོལ་གྱི་དོན་ཉིད་དུ་ཞེན་པའོ། ། གཉིས་པ་ནི།
སྣང་བ་དེ་ཤེས་པའི་ངོ་བོར་ཞེན་པའོ། ། དང་པོ་ནི། རང་རྒྱལ་སྒོམ་ལམ་པའི་རྗེས་ཐོབ་ཡེ་ཤེས་ཀྱིས་སྤོང་ལ། གཉིས་པ་ནི་དེའི་མཉམ་གཞག་ཡེ་ཤེས་ཀྱིས་སྤོང་བར་བཞེད་དོ། ། དེ་ལྟ་བུའི་གཟུང་འཛིན་གྱི་རྟོག་པ་གཉིས་པོ་དེ་ནི། རྣམ་རྟོག་བཞི་པོ་ལྡན་བསྟེན་པ། ། ཞེས་པའི་གཞུང་གིས་བསྟན་པའི་རྟོག་པའི་ནང་ན་ཡོད་པ་མ་ཡིན་ཏེ། བཞི་པོ་དེ་ནི་རྩེ་སྦྱོར་གྱི་མཐོང་སྒོམ་ལམ་ཁོ་ནའི་སྤང་བྱར་འཆད་པའི་ཕྱིར་རོ། ། དེ་ཡང་སྣང་བ་ལ་ཕྱི་རོལ་གྱི་དོན་དུ་ཞེན་པ་ནི་ལྷན་སྐྱེས་ཀྱི་རྟོག་པ་ལ་ཡོད་པ་ལྟར་བྱེ་བྲག་ཏུ་སྨྲ་བའི་རིགས་པས་སྒྲུབ་ལ། སྣང་བ་སེམས་སུ་ཞེན་པ་ནི་རྣམ་བདེན་པའི་གྲུབ་པའི་མཐའ་དང༌།
མདོ་སྡེ་པའི་གྲུབ་པའི་མཐའ་ཡིན་ལ། གྲངས་ཅན་པས་ཀྱང་སྣང་བ་བློའི་ངོ་བོར་འདོད་ཚུལ་མཐུན་པ་ཡིན་ནོ། ། དེ་གཉིས་ཀས་སྣང་བ་དེ་ནང་ཡིན་ཀྱང་སྣང་བ་དེ་གཏོད་བྱེད་ཀྱི་རྒྱུ་ཕྱི་རོལ་ན་ཡོད་པར་འདོད་ལ། དེ་འགོག་བྱེད་ཀྱི་རིགས་པ་ནི་སྣང་རུང་མ་དམིགས་པའི་གཏན་ཚིགས་ཏེ། འདི་ནི་སེམས་བྱུང་ཕྱི་དོན་འགོག་པའི་རིགས་པ་ཡིན་ལ། རང་རྒྱལ་གྱིས་ཀྱང་རིགས་པ་དེ་ལ་བརྟེན་ནས་གཟུང་འཛིན་རྫས་གཞན་ཁེགས་སོ། ། རྣམ་རྫུན་པས་ནི་གཟུང་བ་མེད་པའི་རྟགས་ཀྱིས་འཛིན་པའང་འགོག་པར་བྱེད་དོ། ། འདིར་ནི་རང་རྒྱལ་དང་རྣམ་རྫུན་པའི་ལྟ་བ་མཚུངས་སོ་ཞེས་ཁས་བླངས་པས་ཆོག་སྟེ། རང་རྒྱལ་གྱིས་ཀྱང་གཉིས་མེད་ཀྱི་ཡེ་ཤེས་རྟོགས་པར་ནི། ཇི་སྐད་དུ།
གོས་པ་མེད་པ་དང༌། སྤྲོས་པ་མེད་པ་དང༌། རྟོགས་པ་མེད་པ་དང༌། རློམ་པ་མེད་པ་ཞེས་གསུངས་པ་རྣམས་ཀྱིས་ལེགས་པར་བཤད་པའི་ཕྱིར་རོ། ། དེ་དག་ཀྱང་རང་རྒྱལ་གྱིས་ཤེས་བྱ་ཡོངས་སུ་དཔྱོད་པའི་གེགས་ཡིན་གྱི། དེའི་ཐར་པ་ལ་གེགས་བྱེད་ནི་མ་ཡིན་ཏེ། དེའི་མྱང་འདས་ནི་ལས་ཉོན་རྣམ་སྨིན་གསུམ་དང་བྲལ་བ་ཙམ་གྱིས་ཁྱད་པར་དུ་བྱས་ཀྱི། གཟུང་མེད་རྟོགས་པས་ཁྱད་པར་དུ་མ་བྱས་སོ། ། གཉིས་པ་ལ་གཉིས་ཏེ། ཤེས་བྱ་དཔྱོད་པའི་གེགས་སུ་གྱུར་པའི་མཚན་འཛིན་གྱི་རྟོག་པ་ས་བོན་དང་བཅས་པ་དང༌།
སྒྲིབ་པ་གཉིས་པོ་ཇི་སྙེད་པའི་གནས་ངན་ལེན་ནོ། ། དང་པོ་ལ། ཐེག་ཆེན་གྱི་མཐོང་ལམ་དང༌། སྒོམ་ལམ་རྩེ་སྦྱོར་གྱི་དབྱེ་བས་གཉིས་སུ་འགྱུར་ལ། གཉིས་པ་ནི། བར་ཆད་མེད་པའི་རྩེ་སྦྱོར་ཁོ་ནས་སྤང་བར་བྱ་བའོ། ། སྔ་མ་གཉིས་ཀྱི་མཚན་གཞི་ནི། གཞུང་དུ་གསལ་ལ། འདིའི་མཚན་གཞི་ནི་ཉན་རང་དགྲ་བཅོམ་པ་དང༌། དབང་ཐོབ་པའི་བྱང་སེམས་འཕགས་པ་སྲིད་པར་སྐྱེ་བ་ལེན་པའི་རྒྱུར་བཤད་པའི་མ་རིག་བག་ཆགས་ཀྱི་ས་ཞེས་བྱ་བ་དེའོ། །
འདི་ནི་ཉོན་མོངས་པ་ཅན་ཡིན་གཉིས་ཀའི་མ་རིག་པའི་བག་ཆགས་སོ། ། ཡང་དེ་ལ་དབྱེ་ན། མཉམ་གཞག་ཏུ་ཇི་ལྟ་བ་མཐོང་བ་ལ་དང༌། རྗེས་ཐོབ་ཏུ་ཇི་སྙེད་པ་མཐོང་བ་ལ་སྒྲིབ་བྱེད་དོ། ། དེའི་གཉེན་པོ་ལ་ཡང་ཇི་ལྟ་བ་མཐོང་བའི་ཤེས་རབ་དང༌། ཇི་སྙེད་པ་མཐོང་བའི་ཤེས་རབ་བོ། ། དང་པོས་ནི་ཆགས་པའི་སྒྲིབ་པ་དེ་མཉམ་གཞག་ཏུ་སྤོང་ལ། གཉིས་པས་ནི་ཐོགས་པའི་སྒྲིབ་པ་དེ་རྗེས་ཐོབ་ཏུ་སྤོང་བར་བྱེད་དོ། ། གསུམ་པ་སྤངས་པའི་ས་མཚམས་ལ། ཤེས་སྒྲིབ་དང་པོ་སྤངས་པའི་ས་མཚམས་དང༌།
གཉིས་པ་སྤངས་པའི་ས་མཚམས་སོ། ། དང་པོ་ལ་ཉན་ཐོས་ལ་ནི་འདི་སྤངས་པ་མེད་དེ། ཉན་ཐོས་ཀྱི་སྡེ་སྣོད་དུ་འདིའི་ལུང་རིགས་མི་འཆད་པའི་ཕྱིར་དང༌། ཐེག་པ་ཆེན་པོའི་སྡེ་སྣོད་དུ་ཉན་ཐོས་ཀྱི་ལམ་གྱི་རྣམ་གཞག་འཆད་པ་ན་ཡང༌། གཟུང་འཛིན་རྫས་གཞན་འགོག་བྱེད་ཀྱི་ལུང་རིགས་མ་བཤད་པའི་ཕྱིར། ཅིག་ཤོས་ལ་མི་མཚུངས་ཏེ། དེ་ལ་སྡེ་སྣོད་ལོགས་པ་མེད་པས། དེའི་ལམ་བགྲོད་ཚུལ་ནི་ཉན་ཐོས་དང་བྱང་ཆུབ་སེམས་དཔའི་སྡེ་སྣོད་ནས་འབྱུང་དགོས་ལ། དེ་ཡང་ཉན་ཐོས་ཀྱི་སྡེ་སྣོད་ནས་དེ་མི་འབྱུང་ཀྱང་ཐེག་ཆེན་ཐུན་མོང་མ་ཡིན་པའི་སྡེ་སྣོད་ནས་དེའི་ལམ་བགྲོད་ཚུལ་ལ་དེ་དགོས་པར་བཤད་པའི་ཕྱིར། དེས་ན་རང་རྒྱལ་གྱི་དགྲ་བཅོམ་པའི་ཚེ་དེ་སྤངས་པ་ཡིན་ཏེ།
དེ་དེའི་སྒོམ་པའི་ལམ་གྱིས་ཀྱང་སྤོང་དགོས་པར་བཤད་པའི་ཕྱིར་རོ། ། ཐེག་པ་ཆེན་པོའི་དབང་དུ་བྱས་ན་གཟུང་རྟོག་དེ་ལ་གཉིས་ཏེ། གཟུང་འཛིན་གཉིས་སུ་ཞེན་པའི་སྒྲ་དོན་འཛིན་པའི་རྟོག་པ་དང༌། གཉིས་སུ་སྣང་བའི་ཡང་དག་མིན་རྟོག་གོ ། དང་པོའི་ས་བོན་དྲུངས་འབྱིན་པའི་ནུས་པ་ནི་སྡུག་བསྔལ་ཆོས་བཟོད་ནས་ཡོད་པས་ཆོས་ཤེས་ནས་སྤངས་སོ། ། གཉིས་པ་ལ། རྟོག་པ་དེ་སྐྱེད་པར་བྱེད་པའི་བག་ཆགས་མཐོང་སྤང་དུ་གྱུར་པ་རྣམས་ནི་མཐོང་སྤང་སྤངས་པ་དང་དུས་མཉམ་ལ། སྒོམ་སྤང་དུ་གྱུར་པ་རྣམས་ཀྱང་དེ་བཞིན་ནོ། ། བག་ཆགས་དེའི་གནས་ངན་ལེན་ཡང་རྡོ་རྗེ་ལྟ་བུའི་ཏིང་ངེ་འཛིན་གྱིས་སྤོང་སྟེ། གཟུང་འཛིན་གཉིས་སྣང་གི་བག་ཆགས་དྲུངས་ཕྱུང་བ་ནི་རྫོགས་པའི་སངས་རྒྱས་ཁོ་ནར་ངེས་པའི་ཕྱིར།
ཤེས་སྒྲིབ་ཕྱི་མ་གཉིས་ཀྱི་དང་པོའི་ཆ་ཤས་ཙམ་ཡང་སྤངས་པ་ཐེག་དམན་ལ་མེད་ལ། ཐེག་པ་ཆེན་པོ་ལ་ནི་མཐོང་སྒོམ་གཉིས་ཀྱི་རིམ་པས་སྤོང་དགོས་ཤིང༌། དེ་ལའང་སྦྱོར་འཇུག་གཉིས་གཉིས་སུ་ཕྱེ་ནས་སོ། ། གཉིས་པ་གནས་ངན་ལེན་གྱི་སྒྲིབ་པ་ནི། བྱང་ཆུབ་སེམས་དཔའི་རྡོ་རྗེ་ལྟ་བུའི་ཏིང་ངེ་འཛིན་ལ་སྦྱོར་འཇུག་གཉིས་སུ་ཕྱེ་ནས། བར་ཆད་མེད་པའི་རྩེ་སྦྱོར་གྱིས་སྤོང་བ་དེ་ཡིན་ནོ། ། འདིར་ཉོན་མོངས་པའི་གནས་ངན་ལེན་ནི། ཉོན་མོངས་པའི་བག་ཆགས་སུ་ཁས་བླངས་པས་ཆོག་ཀྱང༌། ཉོན་མོངས་པའི་སྒྲིབ་པ་གཉིས་པོ་གང་དུ་ཡང་མི་རུང་སྟེ། དེའི་མཚན་ཉིད་མ་ཚང་བའི་ཕྱིར་རོ། །
སྙོམས་འཇུག་གི་སྒྲིབ་པའི་གནས་ངན་ལེན་ནི། སྙོམས་འཇུག་གི་སྒྲིབ་པར་ཁས་བླངས་པས་ཆོག་སྟེ། སངས་རྒྱས་ཀྱི་སའི་ཞི་གནས་ལ་གེགས་བྱེད་ཀྱི་སྒྲིབ་པར་འཇོག་པའི་ཕྱིར། གསུམ་པ་སྙོམས་འཇུག་གི་སྒྲིབ་པ་ལ་མཚན་ཉིད། མཚན་གཞིའི་དབྱེ་བ། སྤངས་པའི་ས་མཚམས་སོ། ། དང་པོ་ནི། བཤད་ཟིན་པས་གོ་ལ། གཉིས་པ་ལ་གཉིས་ཏེ། འཇིག་རྟེན་པའི་ཞི་གནས་ལ་གེགས་བྱེད་དང་འཇིག་རྟེན་ལས་འདས་པའི་ཞི་གནས་ལ་གེགས་བྱེད་དོ། །
དང་པོ་ལ། འཇིག་རྟེན་པའི་སྙོམས་འཇུག་བརྒྱད་ཀྱི་དབྱེ་བས་བརྒྱད་དུ་འགྱུར་ཞིང༌། མངོན་པར་ཤེས་པ་ལྔའི་དབྱེ་བས་དེ་སྙེད་དུ་ཡང་འགྱུར་རོ། ། གཉིས་པ་ལ། ཉན་རང་དང་ཐུན་མོང་བ་རྣམ་ཐར་དང༌། ཟད་པར། ཟིལ་ནོན་ལ་སོགས་པའི་དབྱེ་བས་དེའི་གེགས་བྱེད་ཀྱང་དེ་སྙེད་དུ་འགྱུར་བ་དང༌། ཐུན་མོང་མ་ཡིན་པ་བསམ་གཏན་གྱི་ཕ་རོལ་ཏུ་ཕྱིན་པ་མཐར་ཐུག་པ་ལ་གེགས་བྱེད་ཀྱི་སྒྲིབ་པ། སྙོམས་འཇུག་གི་རབ་དབྱེ་མཁྱེན་པའི་སྟོབས་སོགས་ཀྱིས་འཇོམས་བྱར་བཤད་པ་དེ་དག་གོ ། མདོར་ན་ཉོན་མོངས་པའི་སྒྲིབ་པ་ནི་ཇི་ལྟར་བུ་ལ་ཡང་སྒོམ་སྤང་རྟོག་པ་བརྒྱ་རྩ་བརྒྱད་དང་དུས་མཉམ་དུ་སྤོང་ལ།
སྙོམས་འཇུག་དང་ཤེས་བྱའི་སྒྲིབ་པ་ནི་རྡོ་རྗེ་ལྟ་བུའི་ཏིང་ངེ་འཛིན་ཁོ་ནས་སོ། ། གལ་ཏེ་འོ་ན་ས་དང་པོ་ནས་ཉན་རང་གི་སྤངས་པ་མ་རྫོགས་པར་འགྱུར་ཏེ། དེས་བག་ལ་ཉལ་གྱི་ཉོན་སྒྲིབ་སྤངས་ལ། ས་དང་པོ་ནས་དེ་མ་སྤངས་པའི་ཕྱིར་སྙམ་ན། ལན་ལ་གཉིས་ཏེ། མགོ་མཚུངས་དང༌། རྣལ་མའོ། ། འོ་ན་ཁྱེད་ལ་ཡང་དེར་འགྱུར་ཏེ། དེས་ཕུང་པོའི་བདུད་དང༌། ཉོན་ཡིད་སྤངས་ལ།
ས་དང་པོ་ནས་དེ་དང་དེ་མ་སྤངས་པར་ཁྱོད་ཀྱིས་འདོད་པའི་ཕྱིར། གཉིས་པ་ནི། བྱང་སེམས་ལམ་གྱི་སྤང་བྱར་གྱུར་པའི་སྒྲིབ་པ་ནི་གཉིས་ཏེ། ཉོན་མོངས་པའི་དང༌། ཤེས་བྱའི་སྒྲིབ་པའོ། ། དང་པོ་ལ་འཁོར་བར་འཆིང་བྱེད་ཀྱི་ཉོན་སྒྲིབ་ཀྱིས་ཁྱབ་སྟེ། བག་ལ་ཉལ་གྱི་ཉོན་སྒྲིབ་ནི་དེའི་སྤང་བྱར་མི་འདོད་པའི་ཕྱིར་ཏེ། དེ་ནི་དེའི་གྲོགས་སུ་ངེས་པར་དགོས་པས་དེ་ཡང་དེ་མི་སྤོང་བའི་རང་བཞིན་ཡིན་པའི་ཕྱིར་རོ། ། དེའི་སྤང་བྱར་གྱུར་པའི་ཤེས་བྱའི་སྒྲིབ་པ་ལ་ཡང་གཉིས་ཏེ། གཟུང་འཛིན་རྫས་གཞན་དུ་ཞེན་པའི་རྟོག་པ་དང༌།
གཉིས་སུ་སྣང་ཙམ་གྱི་བག་ཆགས་སོ། ། གཉིས་པ་ནི། བྱང་སེམས་ལམ་གྱིས་ཆེད་དུ་གཉེར་ནས་མི་སྤོང་སྟེ། དེའི་གཉེན་པོར་གཟུང་བ་ཆོས་ཀྱི་བདག་མེད་ཆེད་དུ་གཉེར་ནས་མི་སྒོམ་པའི་ཕྱིར་དང༌། ཇི་སྲིད་བསོད་ནམས་ཀྱི་ཚོགས་མ་རྫོགས་པ་དེ་སྲིད་དུ་གཟུང་འཛིན་གཉིས་སྣང་གི་བག་ཆགས་དྲུངས་འབྱིན་པར་མི་མཛད་པའི་ཕྱིར་རོ། ། དེས་ན་བྱང་སེམས་ལམ་གྱི་སྤང་བྱར་གྱུར་པའི་ཉོན་མོངས་པ་དང༌། ཤེས་བྱའི་སྒྲིབ་པའི་ཁྱད་པར་ཉན་རང་དགྲ་བཅོམ་པས་ཇི་ཙམ་སྤངས་པ་དེ་ཙམ་ཞིག་ནི་དམན་ལམ་སྔོན་དུ་མ་སོང་བའི་ས་དང་པོ་ནས་རྫོགས་ལ། དེ་ཙམ་གྱིས་དེའི་སྤངས་རྟོགས་རྫོགས་པའི་ཚད་དུ་འཇོག་ནུས་པ་ཡིན་གྱི། སྤངས་པ་རྫོགས་པར་འཇོག་པ་ལ་དེས་གང་སྤངས་ཐམས་ཅད་ཅིག་ཤོས་ཀྱིས་སྤངས་དགོས་པ་མ་ཡིན་ཏེ། ཉན་རང་ལམ་གྱི་སྤང་བྱ་གང་ཡིན་ཐམས་ཅད་དེའི་སྤང་བྱར་མི་འདོད་པའི་ཕྱིར།
དཔེར་ན་རྟོགས་པ་རྫོགས་པའི་ཚད་ལ་དེས་གང་རྟོགས་ཐམས་ཅད་རྟོགས་པར་མི་འདོད་པ་བཞིན་ནོ། ། འདིར་འབྱུང་འདི་ལས་གཞན་པའི་བཤད་པ་ལ། ། འདི་ཡིན་འདི་མིན་ངེས་པ་མེད་སྙམ་བྱེད། ། འདི་དང་འདི་དག་འགྲུས་པར་གཟུང་བྱོས་ལ། ། འདི་ལྟར་འདི་ཡི་རིན་ཐང་དེས་རྟོགས་ཤིག། །། ལམ་ཤེས་ཀྱི་ཤེས་རྣམ་ནི་ཆོས་ཀྱི་བདག་མེད་ཀྱི་རྟོགས་རིས་སུ་ངེས་པས་མངོན་པ་ལས་གསུངས་པའི་མི་རྟག་ལ་སོགས་བཅུ་དྲུག་གི་རྣམ་པ་དང་སྦྱར་ནས་ཅི་ཞིག་བྱ་སྙམ་ན། དེར་དེའི་རྟོགས་རིས་ཡར་ལྡན་དུ་འདུས་པར་ཤེས་པ་ན་ལམ་ཤེས་ཀྱིས་རིགས་ཅན་གསུམ་ཀ་རྗེས་སུ་བཟུང་ནུས་པར་ཤེས་པའི་ཕྱིར་དུ་ཡིན་ལ། སྔ་མ་གཞི་ཤེས་ཀྱི་ཤེས་རྣམ་དུ་མངོན་པ་དང་སྦྱར་བའི་དགོས་པ་ནི་ཉེར་བདུན་པོ་གཞི་ཤེས་ཀྱི་ཤེས་རྣམ་ཡིན་ན། ཤེས་ཕྱིན་ལས་གང་ཟག་གི་བདག་མེད་པའི་རྣམ་པ་ཅན་དུ་མ་བཤད་པ་ཅི་སྙམ་པའི་དོགས་པ་སེལ་བའི་ཕྱིར་དུ་དེ་དང་དེ་སྦྱར་ཏེ་བཤད་པས། དེར་དེའི་རྟོགས་པ་ཡར་ལྡན་དུ་འདུས་པར་གོ་བ་ཡིན་ནོ། །
སྤྱིར་ནི་བྱང་སེམས་ཀྱིས་མི་རྟག་ལ་སོགས་བཅུ་དྲུག་རྟོགས་པའི་ཤེས་རབ་ཀྱི་མིང་ཅན་དེའི་ནང་དུ། ཉན་རང་གིས་ཇི་ལྟར་རྟོགས་པའི་ཚུལ་དེ་ཡང་ཡར་ལྡན་དུ་འདུས་པ་ཡིན་མོད། ཇི་ལྟར་རྟོགས་པའི་འཛིན་སྟངས་ལ་ནི་ཁྱད་པར་ཡོད་དེ། བྱང་སེམས་ཀྱིས་དེ་ལྟར་རྟོགས་པ་དེ་ནི་ཆོས་ཀྱི་བདག་མེད་པའི་རྣམ་པ་ཅན་དུ་རིགས་པའི་ཕྱིར། དཔེར་ན་བྱང་སེམས་ཀྱིས་འགོག་བདེན་གྱི་རྣམ་པ་བཞི་རྟོགས་པ་དེ་སྟོང་ཉིད་བཅུ་དྲུག་གི་རྣམ་པ་ཅན་དུ་བཤད་པ་བཞིན་ནོ། ། གསུམ་པ་རྣམ་མཁྱེན་གྱི་ཤེས་རྣམ་གྱི་སྐབས་སུ། བྱང་སེམས་ཀྱི་རྒྱུད་ལ་འབྱུང་བའི་རྣམ་པར་ཐར་པ་བརྒྱད་ཀྱི་རྣམ་གཞག་ལ་གཉིས་ཏེ། བརྒྱད་པོ་སྤྱིར་བཤད་པ་དང༌། འགོག་སྙོམས་བྱེ་བྲག་ཏུ་བཤད་པའོ། ། དང་པོ་ལ།
འདིར་མངོན་པ་གོང་མའི་ལུགས་བཞིན་བཤད་དགོས་ཏེ། བྱང་སེམས་ཀྱི་རྣམ་ཐར་འཆད་པ་སྐབས་སུ་བབ་པའི་ཕྱིར། འདི་ལ་རྟེན་དང༌། བརྟེན་པའི་རྣམ་གཞག་གཉིས་ལས། དང་པོ་ལ། ལུས་ཀྱི་རྟེན་དང༌། སེམས་ཀྱི་རྟེན་ནོ། ། དང་པོ་ལ་མ་སྐྱེས་པ་བསྐྱེད་པའི་རྟེན་ནི་མིའི་རྟེན་ཡིན་པ་དང༌། སྐྱེས་ཟིན་གནས་པའི་རྟེན་ནི་གཟུགས་ཀྱི་ཁམས་ཀྱང་ཡིན་ཏེ། འགོག་པའི་སྙོམས་འཇུག་དང་ལུས་རྟེན་མཚུངས་པའི་ཕྱིར།
གཉིས་པ་ནི། རབ་ཀྱི་མཐར་ཕྱིན་པའི་བསམ་གཏན་བཞི་པ་སྟེ། དེ་མངོན་དུ་མ་བྱས་པར་རྣམ་ཐར་དང་པོ་ཙམ་ཡང་མངོན་དུ་བྱེད་མི་ནུས་པའི་ཕྱིར། འོ་ན་བཞི་པ་ཙམ་དང༌། དེའི་རབ་མཐའི་ཁྱད་པར་ཅི་ཞེ་ན། རབ་ཀྱི་མཐར་ཕྱིན་དུ་འཇོག་པ་ལ་ནི་མཐར་གནས་ཀྱི་སྙོམས་འཇུག་དགུ་ཀ་ཐོབ་ལ་མ་ཉམས་པ་ཞིག་སྔོན་དུ་འགྲོ་དགོས་ཏེ། དེས་གཟུགས་མེད་བཞིའི་ཉེར་བསྡོགས་ལ་རག་མ་ལས་པར་དེ་དང་དེའི་དངོས་གཞི་ལ་འཇུག་ནུས་པ་ཞིག་དང༌། སྲིད་རྩེ་ལ་མ་རྟེན་པར་འགོག་པ་ལ་སྙོམས་པར་འཇུག་ནུས་པ་ཞིག་ངེས་པར་དགོས་པའི་ཕྱིར། དེ་ལྟ་མ་ཡིན་ན་རྣམ་ཐར་བརྒྱད་ཀ་རབ་ཀྱི་མཐར་ཕྱིན་པའི་བཞི་པ་ལ་རྟེན་པར་འགལ་ལོ། ། གཉིས་པ་ལ་མཚན་ཉིད།
མཚན་གཞི་སོ་སོའི་དབྱེ་བ། དེ་ཇི་ལྟར་བསྒྲུབ་པའི་ཚུལ་ལོ། ། དང་པོ་ནི། རབ་ཀྱི་མཐར་ཕྱིན་པའི་བསམ་གཏན་བཞི་པས་བསྒྲུབས་པའི་སྙོམས་འཇུག་གང་ཞིག སྲིད་པ་ལ་རྒྱབ་ཀྱིས་ཕྱོགས་པའོ། ། གཉིས་པ་ནི་བརྒྱད་དེ། གཟུགས་ཅན་གཟུགས་ལ་ལྟ་བའི་དང༌། གཟུགས་མེད་གཟུགས་ལ་ལྟ་བའི་དང༌། ཁྱད་པར་སྡུག་པའི་དང༌། གཟུགས་མེད་བཞིའི་དང༌།
འགོག་པའི་རྣམ་ཐར་རོ། ། དང་པོའི་མཚན་ཉིད། རང་གི་སེམས་རྟེན་བསམ་གཏན་བཞི་པའི་རབ་མཐའ་ལ་རྟེན་པའི་སྙོམས་འཇུག་གང་ཞིག རང་ལ་གཟུགས་ཀྱི་འདུ་ཤེས་མ་བཤིག་པར་ཕྱི་རོལ་གྱི་གཟུགས་རྣམས་ལ་སྣ་ཚོགས་སུ་ལྟ་བ་ཡང་དག་པར་འབྱོར་བའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པའོ། ། གཉིས་པའི་མཚན་ཉིད་ནི། དེ་གང་ཞིག རང་ལ་གཟུགས་ཀྱི་འདུ་ཤེས་རྣམ་པར་བཤིག་པའི་སྒོ་ནས་ཕྱི་རོལ་གྱི་གཟུགས་རྣམས་ལ་ཞེས་སོགས་སྔ་མ་བཞིན་ནོ། ། གསུམ་པའི་མཚན་ཉིད་ནི། དེ་གང་ཞིག སྦྱོར་དངོས་ཀྱི་འདུ་ཤེས་གསུམ་ལྡན་གྱི་སྒོ་ནས་ཕྱི་རོལ་གྱི་གཟུགས་རྣམས་ལ་རྩེ་གཅིག་ཏུ་ལྟ་བའི་ཞེས་སོགས་སྔ་མ་བཞིན་ནོ། །
གཟུགས་མེད་བཞིའི་རྣམ་ཐར་གྱི་མཚན་ཉིད་ནི། དེ་གང་ཞིག་རང་ས་གཟུགས་མེད་ལ་སྲེད་པའི་རོ་མྱང་གི་སྒྲིབ་པ་ལས་གྲོལ་བའོ། ། འགོག་པའི་ཡང་རྣམ་ཐར་གྱི་མཚན་ཉིད་ནི། དེ་གང་ཞིག འདུ་ཤེས་དང་ཚོར་བ་འགོག་པ་ལ་གེགས་བྱེད་ཀྱི་སྙོམས་འཇུག་གི་སྒྲིབ་པ་ལས་གྲོལ་བའོ། ། གསུམ་པ་ནི། དང་པོར་བསམ་གཏན་བཞི་པའི་རབ་མཐའ་ལ་རྟེན་ནས། རང་ལ་གཟུགས་ཀྱི་འདུ་ཤེས་མ་བཤིག་བར་ཕྱི་རོལ་གྱི་གཟུགས་རྣམས་ལ་སྣ་ཚོགས་སུ་ལྟ་བ་ལ་གེགས་བྱེད་ཀྱི་སྙོམས་འཇུག་གི་སྒྲིབ་པ་སྤོང་བར་བྱེད་དོ། ། དེ་སྤངས་པའི་ཚེ་ན་རྣམ་ཐར་དང་པོ་ཐོབ་པ་ཞེས་བྱའོ། ། དེ་བཞིན་དུ་དེ་ལ་རྟེན་ནས་རང་ལ་དེ་བཤིག་སྟེ་དེར་ལྟ་བ་ལ་གེགས་བྱེད་ཀྱི་སྙོམས་འཇུག་གི་སྒྲིབ་པ་སྤོང་བར་བྱེད་དོ། །
ཡང་དེ་ལ་རྟེན་ནས་གཟུགས་སྡུག་མི་སྡུག་ལ་དགའ་མི་དགའི་རྣམ་པ་ཅན་གྱི་སྙོམས་འཇུག་གི་སྒྲིབ་པའི་གཉེན་པོར་སྦྱོར་བའི་དུས་ཀྱི་འདུ་ཤེས་གཉིས་བསྒོམ་པར་བྱེད་དོ། ། དེས་དེ་སྤངས་ནས་དངོས་གཞིའི་དུས་སུ་སྡུག་བར་རྩེ་གཅིག་པའི་འདུ་ཤེས་དེ་ཐོབ་པ་ན་རྣམ་ཐར་གསུམ་པ་མངོན་དུ་བྱས་པ་ཞེས་བརྗོད་དོ། ། ཡང་དེ་ལ་རྟེན་ནས། གཟུགས་མེད་བཞིའི་སྙོམས་འཇུག་དེ་རང་སའི་སྲེད་པ་ལ་རྒྱབ་ཀྱིས་ཕྱོགས་པར་བྱེད་དོ། ། དེ་ལྟར་བྱས་ཟིན་པ་དེའི་ཚེ་ན། དེའི་རྣམ་ཐར་མངོན་དུ་བྱས་པ་ཞེས་བརྗོད་དོ། ། ཡང་དེ་ལ་རྟེན་ནས་འགོག་པའི་སྙོམས་པར་འཇུག་པ་དེ་བསམ་གཏན་བཞི་པ་ལ་རྟེན་པའི་གེགས་བྱེད་ཀྱི་སྙོམས་འཇུག་གི་སྒྲིབ་པ་སྤོང་བར་བྱེད་དོ། ། དེ་སྤངས་པར་གྱུར་པ་དེའི་ཚེ་ན་འགོག་པའི་རྣམ་པར་ཐར་པ་མངོན་དུ་བྱས་པ་ཞེས་བརྗོད་དོ། ། མདོར་ན་རྣམ་པར་ཐར་པ་བརྒྱད་ཀ་རང་ལྡོག་ནས་འདས་ལམ་དུ་མི་འཇོག་ཀྱང༌། འདས་ལམ་ལ་རྟེན་ནས་ངེས་པར་བསྒྲུབ་དགོས་པ་ཡིན་ཏེ།
གཞན་དུ་ན་ཕྱི་རོལ་པ་ལ་མེད་པའི་རྒྱུ་མཚན་བཤད་དཀའ་བའི་ཕྱིར་དང༌། ཇི་སྲིད་འདས་ལམ་མ་ཐོབ་པ་དེ་སྲིད་དུ་གཟུགས་མེད་དང་འགོག་པའི་སྙོམས་འཇུག་བསམ་གཏན་གྱི་དངོས་གཞི་ལ་རྟེན་མི་ནུས་པའི་ཕྱིར། འདིའི་ལུང་གི་བསྒྲུབ་བྱེད་ཉན་ཐོས་ཀྱི་ས་དང་སའི་དངོས་གཞི་ལས་བལྟ་བར་བྱའོ། ། གཉིས་པ་འགོག་སྙོམས་བྱེ་བྲག་ཏུ་བཤད་པ་ལ་གཉིས་ཏེ། རྣལ་འབྱོར་སྤྱོད་པའི་ལུགས་དང༌། དབུ་མ་པའི་ལུགས་སོ། ། དང་པོ་ལ། གང་ཟག་གང་གིས་ཁམས་གང་དུ་སྙོམས་པར་འཇུག་པ་དང༌། འཇུག་བྱ་སྙོམས་འཇུག་གི་རང་བཞིན་ངོས་གཟུང་བའོ། ། དང་པོ་ལ།
འདི་ལ་འཇུག་པའི་དམན་པའི་གང་ཟག་ནི་ཕྱིར་མི་འོང་ལུས་མངོན་བྱེད་དང༌། གཉིས་ཀའི་ཆ་ལས་རྣམ་གྲོལ་གྱི་ཉན་ཐོས་དགྲ་བཅོམ་པའོ། ། ཐེག་པ་ཆེན་པོ་ལ། སློབ་པ་དང༌། མི་སློབ་པ་གཉིས་ལས། དང་པོས་དེ་ལ་འཇུག་པ་ནི། དམན་ལམ་སྔོན་དུ་མ་སོང་ན། མཐོང་ལམ་གྱི་རྗེས་ཐོགས་ཁོ་ནར་འཇུག་དགོས་ཏེ། དུས་དེ་སྲིད་དུ་འགོག་སྙོམས་ཐོབ་པ་མེད་པའི་ཕྱིར་རོ། ། བྱང་སེམས་འཕགས་པས་འདི་ལ་རིང་དུ་སྙོམས་པར་མི་འཇུག་པ་མ་ཡིན་ཏེ།
ཇི་སྲིད་ས་དྲུག་པ་མངོན་དུ་མ་བྱས་པ་དེ་སྲིད་དུ་དབུ་མའི་ལུགས་ཀྱི་འགོག་སྙོམས་མངོན་དུ་བྱེད་མི་ནུས་པས། དེ་མན་ཆད་དུ། ཐོད་རྒལ་གྱི་སྙོམས་འཇུག་དང༌། སེང་གེ་རྣམ་བསྒྱིངས་ལ་སོགས་པ་མཐར་གནས་ཀྱི་སྙོམས་འཇུག་དགུ་ལ་སྙོམས་པར་འཇུག་པའི་དུས་ཀྱི་འགོག་སྙོམས་ཇི་སྙེད་པ་ལུགས་འདི་དང་མཐུན་པར་མ་བཤད་ན་འཆད་མི་ཤེས་པའི་ཕྱིར་དང༌། རྒྱན་རྩ་འགྲེལ་ནས་འབྱུང་བའི་འགོག་སྙོམས་དབུ་མ་དང་མཐུན་པ་ཁོ་ནར་འཆད་དགོས་ན། ཉན་རང་འཕགས་པ་ལ་ལུགས་འདིར་བཤད་པའི་རྣམ་ཐར་བརྒྱད་དང༌། སྙོམས་འཇུག་དགུ་མི་སྲིད་པར་འགྱུར་རོ། ། སྙོམས་འཇུག་འདིའི་རང་ལྡོག་ནས་ཡེ་ཤེས་སུ་མི་འཆད་ཀྱང༌། འདི་ལ་སྙོམས་པར་ཞུགས་པས་སྒྲིབ་པའི་ས་བོན་སྤོང་མི་ནུས་པ་མ་ཡིན་ཏེ། འདི་ལ་ཇི་སྲིད་སྙོམས་པར་ཞུགས་པ་དེ་སྲིད་དུ་རྣམ་པར་མི་རྟོག་པའི་ཡེ་ཤེས་རྒྱུན་མི་འཆད་དུ་ཡོད་པའི་ཕྱིར།
གཉིས་པ་ཐེག་ཆེན་མི་སློབ་པའི་དབང་དུ་བྱས་པ་ནི། སངས་རྒྱས་འཕགས་པས་འདི་ལ་མི་འཇུག་པ་མ་ཡིན་ཏེ། དེས་ནི་དགག་གཞི་མེ་ལོང་ལྟ་བུའི་ཡེ་ཤེས་ཀྱི་སྟེང་དུ། དགག་བྱ་རྣམ་པར་ཤེས་པའི་ཚོགས་བདུན་འཁོར་དང་བཅས་པ་བཀག་པའི་སྙོམས་འཇུག་ལས་ལྡང་བ་མི་སྲིད་པའི་ཕྱིར་དང༌། བྱམས་པ་དང་ཐོགས་མེད་ཀྱི་གཞུང་དུ་དེ་ལ་དེ་ཡོད་པའི་ཚུལ་གསལ་བར་གསུངས་པ་དང༌། ཉི་ཁྲིའི་སྣང་བ་ལས་ཀྱང་དེ་དང་མཐུན་པར་བཤད་པའི་ཕྱིར་རོ། ། ཁམས་གང་དུ་འཇུག་པ་ནི། ཁམས་འོག་མ་གཉིས་ཁོ་ནར་འཇུག་ལ། གཟུགས་མེད་དུ་དགོས་པ་མེད་པས་མི་འཇུག་གོ ། སངས་རྒྱས་ལ་ནི་མི་མཚུངས་ཏེ།
དེར་ཡོན་ཏན་ཐམས་ཅད་ལྷུན་གྱིས་གྲུབ་པ་ཡིན་གྱི། འབད་རྩོལ་གྱིས་མངོན་དུ་བྱེད་པ་མ་ཡིན་པའི་ཕྱིར། འདི་དང་པོར་མིའི་རྟེན་ལ་སྔོན་དུ་བསྒྲུབས་ནས་ཕྱིས་གཟུགས་ཁམས་སུ་མངོན་དུ་བྱེད་པ་ལ། དམན་པའི་དབང་དུ་བྱས་ན་དོགས་པའི་གནས་དཔྱད་དགོས་ཀྱང༌། བྱང་སེམས་འཕགས་པའི་དབང་དུ་བྱས་པ་ལ་ནི་དོགས་པའི་གནས་དཔྱད་མི་དགོས་ཏེ། དེ་ནི་ས་འོག་མ་འོག་མར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་ལ་ཆགས་བྲལ་མ་བྱས་པར་གོང་མ་གོང་མའི་དངོས་གཞིའི་སེམས་མངོན་དུ་བྱས་པ་ཡིན་པས། གོང་མའི་དངོས་གཞི་ལས་མ་ཉམས་བཞིན་དུ་འོག་མར་སྐྱེ་བ་ལེན་པ་མི་འགལ་བའི་ཕྱིར་རོ། ། ཉན་རང་འཕགས་པའི་དབང་དུ་བྱས་པ་ལ་ཡང་འགྲེལ་པ་རྒྱལ་སྲས་མ་ལྟར་ཁས་བླངས་ན། ལེགས་པ་ཡིན་ཏེ། འཕགས་རྒྱུད་ཀྱི་ལམ་ཟག་བཅས་ཀྱི་སྤངས་པ་ལས་ཉམས་པ་ནི་ཐེག་པ་ཆེན་པོ་པ་དག་གི་ལུགས་ལ་མེད་པའི་ཕྱིར་རོ། །
གཉིས་པ་ནི། དགག་གཞི་ཀུན་གཞིའི་སྟེང་དུ། འགོག་བྱེད་འཇིག་རྟེན་ལས་འདས་པའི་ལམ་གྱིས། དགག་བྱ་རྣམ་ཤེས་ཚོགས་བདུན་འཁོར་བཅས་བཀག་པའི་གནས་སྐབས་ལ་བཏགས་པའི་ལྡན་མིན་འདུ་བྱེད་དོ། ། གནས་སྐབས་འདིར་འཇིག་རྟེན་ལས་འདས་པའི་ཡེ་ཤེས་རྒྱུན་ཆད་པར་འདོད་པ་ནི་ཤིན་ཏུ་ནོར་བ་ཡིན་ཏེ། དེའི་སྐབས་སུ་དེ་དགག་བྱར་འདོད་ན་ནི་དེ་ལས་མི་རིགས་པ་གཞན་ཅི་ཞིག་ཡོད། དེ་མ་ཡིན་ཀྱང་རང་ཤུགས་ཀྱིས་རྒྱུན་ཆད་པར་འདོད་ན་འདས་ལམ་དེ་དེ་སྐབས་ཀྱི་དགག་བྱ་འགོག་བྱེད་དུ་འགལ་ཏེ། འགོག་བྱེད་ཀྱི་ལམ་རྒྱུན་ཆད་ན་དེའི་དགག་བྱ་འགོག་མི་ནུས་པའི་ཕྱིར། ཅི་སྟེ་མི་རྟོག་ཡེ་ཤེས་ཡིན་ན་ཡིད་ཀྱི་རྣམ་པར་ཤེས་པ་ཡིན་པས་ཁྱབ་པ་ལ་བསམས་ནས་དེ་ལྟར་འདོད་དོ་ཞེ་ན། དེ་ལྟ་ན་དེ་འདྲ་དེ་བདག་རྐྱེན་གྱི་དབང་པོ་ལ་རྟེན་པའི་ཤེས་པར་འགྱུར་ལ།
དེ་ཡང་དེ་ལྟ་ན་ཚོགས་དྲུག་གང་རུང་འདས་མ་ཐག་པའམ་ཉོན་མོངས་ཅན་གྱི་ཡིད་གང་རུང་ལ་བརྟེན་པར་འགྱུར་ཏེ། དེ་གང་རུང་ལས་མ་གཏོགས་པའི་ཡིད་ཀྱི་རྣམ་པར་ཤེས་པའི་བདག་རྐྱེན་ཡིད་དབང་གི་བཤད་པ་མེད་པའི་ཕྱིར་རོ། ། གཉིས་པ་ནི། དབུ་མའི་ལུགས་ཀྱི་འགོག་པའི་སྙོམས་འཇུག་ཞེས་བྱ་བ། མདོ་སྡེ་ས་བཅུ་པ་དང༌། དབུ་མ་འཇུག་པར་བཤད་པ་དེ་ནི་ཉན་རང་ལ་ཡོད་པ་མ་ཡིན་ཏེ། དེ་ནི་ཤེར་ཕྱིན་གྱི་སྟོབས་ཀྱིས་ཐོབ་དགོས་པའི་ཕྱིར། དགག་གཞི་དེ་བཞིན་ཉིད་ཀྱི་སྟེང་དུ་དགག་བྱ་སྤྲོས་པའི་ཚོགས་བཀག་པའི་མི་རྟོག་ཡེ་ཤེས་ཡིན་ཙམ་གྱིས་ཀྱང་དེ་འཇོག་ནུས་པ་མ་ཡིན་ཏེ། བསམ་གཏན་གྱི་ཉེར་བསྡོགས་ལ་རྟེན་པའི་ཐེག་ཆེན་གྱི་མཐོང་བསྒོམ་གྱི་ལམ་ཀྱང་དེར་ཐལ་བས་སོ། ། དེས་ན་འདིའི་མཚན་ཉིད་ནི།
རང་རྒྱུ་བསམ་གཏན་གྱི་ཕར་ཕྱིན་ལ་གཙོ་བོར་གྱུར་པའི་ས་སྔོན་དུ་བཏང་ནས། དགག་གཞི་དེ་བཞིན་ཉིད་ཀྱི་སྟེང་དུ། འགོག་བྱེད་ཤེར་ཕྱིན་གྱི་སྟོབས་ཀྱིས་དགག་བྱ་སྤྲོས་པའི་མཚན་མ་མ་ལུས་པ་བཀག་པས་ཁྱད་པར་དུ་བྱས་པའི་མི་རྟོག་ཡེ་ཤེས་སོ། ། ས་མཚམས་ནི་ས་དྲུག་པ་ནས་ཐོབ་ཅིང༌། ས་བདུན་པར་ཇི་ལྟར་འདོད་པ་བཞིན་དུ་སྐད་ཅིག་མ་གཅིག་གིས་འཇུག་ནུས་ཤིང༌། རང་སྟོབས་ཀྱིས་ལྡང་བར་ནུས་ལ། ས་བརྒྱད་པར་ནི་འཇུག་པ་ལ་དེ་ལྟར་ནུས་ཀྱང་ལྡང་བ་ནི་རང་སྟོབས་ཀྱི་མི་ནུས་ཏེ། སངས་རྒྱས་རྣམས་ཀྱི་ས་དེ་ལས་སློང་དགོས་པའི་ཕྱིར། མི་ནུས་པའི་ཤེས་བྱེད་ནི། རྗེས་ཐོབ་ཏུ་ཡང་མཚན་འཛིན་གྱི་རྟོག་པ་ཉེ་བར་ཞི་བས་མཉམ་རྗེས་དབྱེར་མེད་དུ་བསྲེ་ནུས་པའི་ཕྱིར་རོ། །
ས་འདིར་ཆོས་ཉིད་ལ་དུས་རྟག་ཏུ་སྙོམས་པར་འཇུག་པའི་ནུས་པ་ཐོབ་ཀྱང༌། བསོད་ནམས་ཀྱི་ཚོགས་ཡོངས་སུ་མ་རྫོགས་པར་ཤེས་བྱའི་སྒྲིབ་པ་སྤངས་ན། གཟུགས་སྐུ་གཉིས་ཀྱིས་སེམས་ཅན་གྱི་དོན་བྱེད་པར་མི་ནུས་པ་དེའི་ཕྱིར་སློང་དགོས་པ་ཡིན་ནོ། ། དེ་ལྟར་བསྒོམ་བྱའི་རྣམ་པ་བཤད་ཟིན་ནས། རྣམ་པ་དེ་འཛིན་སྟངས་ཀྱི་ཡུལ་དུ་བྱས་ནས་བསྒོམ་པར་བྱེད་པའི་རྣལ་འབྱོར་ལ་ཐེག་ཆེན་སྦྱོར་བ་ཞེས་པའི་ཐ་སྙད་བྱས་སོ། ། དེ་ལ་རྒྱས་པར་ཕྱེ་ན། རང་བཞིན་གྱི་སྦྱོར་བ་ལྔ་དང༌། གནས་སྐབས་ཀྱི་སྦྱོར་བ་བཅོ་ལྔར་དབྱེ་ལ། བསྡུ་ན་བཅོ་ལྔ་པོར་འདུས་ཤིང༌། ལྔ་པོ་ཡང་མི་གནས་པའི་སྦྱོར་བ་དང༌།
མི་སྦྱོར་བའི་སྦྱོར་བ་གཉིས་སུ་འདུས་པ་ཡིན་ཏེ། ཡུལ་ལ་ཞེན་པས་མི་གནས་པ་དང༌། ཡུལ་ཅན་ལ་འཛིན་པས་མི་སྦྱོར་བའི་རྣལ་འབྱོར་ཟུང་ཅིག་ལ། སྐྱེ་མེད་རྣམ་གསུམ་རྟོགས་པའི་ལྡོག་ཆ་ནས་ཟབ་པའི་སྦྱོར་བ་སོགས་གསུམ་དུ་ཕྱེ་བའི་ཕྱིར་རོ། ། ལྔ་པ། དེ་ལྟར་ན་རྣམ་པ་དང༌། སྦྱོར་བ་དང༌། ཡོན་ཏན་དང༌། སྐྱོན་དང༌། མཚན་ཉིད་རྣམས་ནི་ཐེག་ཆེན་གྱི་སྦྱོར་བ་སྤྱིའི་དབང་དུ་བྱས་པ་ཡིན་གྱི།
དབང་ཐོབ་ཕྱིར་དུ་བསྒོམ་པ་ཁོ་ནའི་དབང་དུ་བྱས་པ་ནི་མ་ཡིན་ནོ། ། མཚན་ཉིད་ཀྱི་རྣམ་གཞག་ལ་བཞི་སྟེ། མཚན་མཚོན་སྤྱིའི་རྣམ་གཞག སྐབས་སུ་བབ་པ་སོ་སོའི་ངོས་འཛིན། མཚོན་སྦྱོར་ཅི་ལྟར་འགོད་པའི་ཚུལ། མཚོན་བྱེད་ལ་ལྡོག་ཆ་མི་འདྲ་བ་གསུམ་དུ་ཕྱེ་བའི་དགོས་པའོ། ། དང་པོ་ནི། ཆོས་ཐམས་ཅད་མཚན་མཚོན་གཞི་གསུམ་གྱི་སྒོ་ནས་གཏན་ལ་འབེབས་དགོས་པ་ཡིན་ཏེ། མདོ་སྡེ་རྒྱན་ལས། སངས་རྒྱས་རྣམས་ཀྱིས་སེམས་ཅན་ལ། །
ཕན་གདགས་ཕྱིར་ན་མཚན་གཞི་དང༌། ། མཚན་ཉིད་དང་ནི་མཚོན་པ་དག ། རབ་ཏུ་དབྱེ་བས་ཡང་དག་བཤད། ། ཅེས་གསུངས་པས་སོ། ། དེར་མཚོན་བྱ་ནི་མཚན་གཞིའི་ནང་དུ་བསྡུས་ལ། མཚོན་པ་ཞེས་པ་ནི་མཚན་མཚོན་གྱི་འབྲེལ་པ་ཁོང་དུ་ཆུད་པའི་བློ་སྟེ། དེ་བསྐྱེད་པ་ནི་མཚོན་སྦྱོར་ལ་ལྟོས་པ་ཡིན་ནོ། ། མཚན་ཉིད་ཀྱི་སྒྲ་ནི་གཉིས་ལ་འཇུག་སྟེ། གང་གིས་མཚོན་པར་བྱེད་པ་བྱེད་སྒྲུབ་ཀྱི་དབང་དུ་བྱས་པ་དང༌། གང་ལ་མཚོན་པར་བྱ་བ་ལས་སྒྲུབ་ཀྱི་དབང་དུ་བྱས་པའོ། །
གང་མཚོན་པར་བྱ་བ་ནི་མཚོན་བྱ་སྟེ། འདི་ལ་མཚན་ཉིད་ཀྱི་སྒྲ་སྦྱར་བ་མེད་དོ། ། དེ་དག་ཀྱང་གོ་རིམ་བཞིན་དུ། ཚ་ཞིང་བསྲེག་པ་ལྟ་བུ་དང༌། ཙནྡན་གྱི་མེ་ལྟ་བུ་དང༌། ཚ་ཞིང་བསྲེག་པ་དེའི་ཡུལ་ཅན་གྱི་ཤེས་བརྗོད་རྣམས་སོ། ། དེ་ལ་མཚན་ཉིད་དང༌། མཚན་གཞི་གཉིས་ནི་དོན་གྱི་ཆོས་ཏེ། དོན་གྱི་སྟེང་ན་གང་གནས་པ་དེ་ཉིད་ལ་བྱ་བའི་ཕྱིར། མཚོན་བྱ་ནི་བློའི་ཆོས་ཏེ།
དོན་དེའི་ཡུལ་ཅན་གྱི་ཐ་སྙད་ལ་མཚོན་བྱ་ཞེས་འཇོག་པའི་ཕྱིར། དེ་སྐད་དུ་ཡང༌། རིགས་པའི་གཏེར་ལས། རྒྱུ་མཚན་ཅན་གྱི་སྒྲ་ཤེས་ནི། ། མཚོན་བྱ་ཉིད་ཡིན། ཞེས་གསུངས་སོ། ། སྤྱིར་མཚོན་པར་བྱེད་པའི་མཚན་ཉིད་ལའང༌། སྤྱིའི་མཚན་ཉིད་དང༌། རང་གི་མཚན་ཉིད་གཉིས་ལས། མཚན་ཉིད་ཀྱི་སྐྱོན་ཡོན་རྩི་བ་ནི་ཕྱི་མའི་དབང་དུ་བྱས་པ་ཡིན་ཏེ།
སྔ་མ་ལ་དེ་ལྟར་བརྩི་མི་ནུས་པའི་ཕྱིར་དེ་ཡང་མཚོན་སྦྱོར་བཀོད་ནས་རྩི་བ་ཡིན་ཏེ། དེར་མ་བཀོད་པ་ནི་མཚན་གཞི་ལ་མི་སྲིད་པའི་སྐྱོན་མི་འབྱུང་བའི་ཕྱིར། ཁྱབ་པ་ཁས་ལེན་པའི་སྒོ་བཞི་འཇོག་པ་ཡང་དེ་བཀོད་པའི་དབང་དུ་བྱས་པ་ཡིན་ཏེ། བཀོད་པའི་མཚོན་བྱ་རྐྱང་བ་དང༌། མཚན་ཉིད་ལ་དེ་ལྟར་ཁས་ལེན་མི་ནུས་པའི་ཕྱིར། གཉིས་པ་ལ། མཚན་ཉིད་དང༌། དབྱེ་བ། སོ་སོའི་དོན་ནོ། ། དང་པོ་ནི།
རང་གི་མཚན་གཞི་དེ་དང་དེའི་སྟེང་དུ་ཐེག་ཆེན་སྦྱོར་བའི་ཐ་སྙད་ཐུན་མོང་མ་ཡིན་པར་མཚོན་བྱེད་དེ། བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་སྦྱོར་བའི་མཚན་ཉིད་ཀྱི་མཚན་ཉིད་དོ། ། དབྱེ་ན་དེར་གྱུར་པའི་ཤེས་ཁྱད་བྱེད་པ་གསུམ་མོ། ། དེ་གང་ཞིག མ་འོངས་པ་ན་གཙོ་བོར་རང་དོན་རྟོགས་པ་ཕུན་ཚོགས་ཀྱི་ལག་རྗེས་འཇོག་བྱེད་དེ། དེའི་དབང་དུ་བྱས་པའི་ཐེག་ཆེན་སྦྱོར་བའི་ཤེས་མཚན་གྱི་མཚན་ཉིད་དོ། ། དེ་ལ་དབྱེ་ན། ཐེག་ཆེན་གྱི་གཞི་ཤེས་སྦྱོར་བའི་དང༌། ལམ་ཤེས་སྦྱོར་བའི་དང༌། རྣམ་མཁྱེན་སྦྱོར་བའི་ཤེས་མཚན་ནོ། །
སོ་སོའི་མཚན་ཉིད་ནི། ཐེག་ཆེན་གྱི་གཞི་ཤེས་སྦྱོར་བའི་ཐ་སྙད་རང་གི་མཚན་གཞིའི་སྟེང་དུ་ཐུན་མོང་མ་ཡིན་པར་མཚོན་བྱེད་གང་ཞིག གཞི་སྐྱེ་མེད་ཀྱི་རྟོགས་པ་མཐར་ཐུག་གི་ལག་རྗེས་འཇོག་བྱེད། ཞེས་སོགས་རིགས་པས་སྦྱར་བར་བྱའོ། ། སོ་སོའི་མཚན་གཞི་ནི། ཡུམ་དེ་བཞིན་གཤེགས་པ་བསྐྱེད་བྱེད་ཡིན་པ་སོགས་གཞི་སྐྱེ་མེད་དུ་རྟོགས་པའི་སེམས་དཔའི་རྣལ་འབྱོར་བཅུ་དྲུག་དང༌། རྣམ་ཐར་སྒོ་གསུམ་སོགས་ལམ་གྱི་གནས་ལུགས་རྟོགས་པའི་སེམས་དཔའི་རྣལ་འབྱོར་བཅུ་དྲུག་དང༌། དེ་བཞིན་གཤེགས་པས་ཡུམ་ལ་རིམ་འགྲོར་མཛད་པ་སོགས་རྣམ་པའི་གནས་ལུགས་རྟོགས་པའི་སེམས་དཔའི་རྣལ་འབྱོར་བཅུ་དྲུག་པོ་དག་གོ ། ཡང་དེ་གང་ཞིག་ཐེག་ཆེན་གྱི་སྦྱོར་བ་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པར་བྱེད་པའི་བྱེད་ཆོས་དེ་ཐེག་ཆེན་སྦྱོར་བའི་ཁྱད་མཚན་གྱི་མཚན་ཉིད་དོ། ། མཚན་གཞི་ནི།
བསམ་གྱིས་མི་ཁྱབ་པ་སོགས་ཆོས་ཀྱི་བདག་མེད་རྟོགས་པའི་རྟོགས་རིས་སུ་གྱུར་པའི་སེམས་དཔའི་རྣལ་འབྱོར་བཅུ་དྲུག་པོ་དག་གོ ། འདིའི་མཚན་གཞི་ལ་ལམ་ཤེས་ཀྱི་སྦྱོར་བ་དང༌། རྣམ་མཁྱེན་གྱི་སྦྱོར་བ་གཉིས་སུ་འབྱེད་ཀྱང༌། མཚན་ཉིད་དང་མཚོན་བྱ་ལ་གཉིས་སུ་ཕྱེ་བ་མེད་དོ། ། ཡང་དེ་གང་ཞིག མ་འོངས་པ་ན་གཞན་དོན་ཕྲིན་ལས་ཕུན་ཚོགས་ཀྱི་ལག་རྗེས་འཇོག་བྱེད་དེ། དེའི་བྱེད་མཚན་གྱི་མཚན་ཉིད། དབྱེ་ན་གཞི་ཤེས་སྦྱོར་བའི་དང༌། ལམ་ཤེས་སྦྱོར་བའི་དང༌། རྣམ་མཁྱེན་སྦྱོར་བའི་བྱེད་མཚན་ནོ། །
སོ་སོའི་མཚན་ཉིད་ནི། ཐེག་ཆེན་གྱི་གཞི་ཤེས་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མ་ཡིན་པར་མཚོན་བྱེད་གང་ཞིག སངས་རྒྱས་པ་ན་གདུལ་བྱ་ལ་ཕན་བདེ་སྐྱོབ་པ་གསུམ་གྱི་མཛད་པ་ཉེ་བར་བསྒྲུབ་པའི་རྟོགས་རིས་སུ་གྱུར་པ་དང༌། གང་ཞིག སངས་རྒྱས་པ་ན་སྐྱབས་ལ་སོགས་པའི་མཛད་པ་བདུན་ཉེ་བར་བསྒྲུབ་པའི་རྟོགས་རིས་སུ་གྱུར་པ་དང༌། གང་ཞིག སངས་རྒྱས་པ་ན་ཆོས་ཀྱི་འཁོར་ལོ་བསྐོར་བའི་བདག་རྐྱེན་བྱེད་པའི་རྟོགས་རིས་སུ་གྱུར་པའོ། ། མཚན་གཞི་ནི། གོ་རིམ་བཞིན་དུ། ཕན་བདེ་སྐྱོབ་གསུམ་གྱི་མཛད་པ་ཉེ་བར་བསྒྲུབ་པའི་དང༌།
སྐྱབས་སོགས་བདུན་གྱི་དང༌། ཆོས་འཁོར་བསྐོར་བའི་རྟེན་གྱི་མཛད་པ་ཉེ་བར་བསྒྲུབ་པའི་སེམས་དཔའི་རྣལ་འབྱོར་རྣམས་སོ། ། ཡང་ཤེས་ཁྱད་བྱེད་པ་གསུམ་གྱིས་ཐེག་ཆེན་གྱི་སྦྱོར་བའི་ཐ་སྙད་གང་ལ་མཚོན་པར་བྱ་བའི་གཞིར་དམིགས་པ་དེ། ཐེག་ཆེན་སྦྱོར་བའི་ལས་སྒྲུབ་ཀྱི་དབང་དུ་བྱས་པའི་མཚན་ཉིད་ཀྱི་མཚན་ཉིད་དོ། ། དབྱེ་ན་གཞི་ཤེས་སྦྱོར་བའི་དང༌། ལམ་ཤེས་སྦྱོར་བའི་དང༌། རྣམ་མཁྱེན་སྦྱོར་བའི་མཚན་གཞིའོ། ། སོ་སོའི་མཚན་ཉིད་ནི། གཞི་ཤེས་སྦྱོར་བའི་དབང་དུ་བྱས་པའི་ཤེས་བྱེད་གཉིས་ཀྱིས་གཞི་ཤེས་སྦྱོར་བའི་ཐ་སྙད་གང་ལ་མཚོན་པའི་མཚན་གཞིར་དམིགས་པ་དེ། གཞི་ཤེས་སྦྱོར་བའི་མཚན་གཞིའི་མཚན་ཉིད་དང༌།
ལམ་ཤེས་སྦྱོར་བའི་དབང་དུ་བྱས་པའི་ཤེས་ཁྱད་བྱེད་པ་གསུམ་གྱིས་དེ་གང་ལ་མཚོན་པར་བྱ་བའི་མཚན་གཞིར་དམིགས་པ་དང༌། རྣམ་མཁྱེན་སྦྱོར་བའི་དེ་གསུམ་གྱིས་དེ་གང་ལ་མཚོན་པར་བྱ་བའི་མཚན་གཞིར་དམིགས་པ་དེ། ཕྱི་མ་གཉིས་ཀྱི་མཚན་ཉིད་དོ། ། མཚན་གཞི་ནི། གོ་རིམ་བཞིན་དུ། ཉོན་མོངས་ཀྱིས་དབེན་པའི་སྦྱོར་བའི་ངོ་བོ་ཉིད་སོགས་བཞི་དང༌། བྱ་དཀའ་བའི་ངོ་བོ་ཉིད་ལ་སོགས་པ་ལྔ་དང༌། དམིགས་པའི་ངོ་བོ་ཉིད་ཀྱི་སྦྱོར་བ་སོགས་བདུན་པོ་རྣམས་སོ། ། ཟབ་པའི་སྦྱོར་བ་སོགས་གསུམ་མཚན་གཞིར་འཇོག་པ་ནི་ཡི་གེའི་དོན་མ་ཡིན་ཏེ། མཚོན་བྱར་འཇོག་པ་ཉིད་གཞུང་གི་བབས་ལ་འགྲིག་པའི་ཕྱིར།
གཉིས་པ་ནི། དེ་ལྟར་མཚན་མཚོན་གཞི་གསུམ་ངོས་བཟུང་ཟིན་པ་དེའི་འོག་ཏུ་མཚོན་པ་བཤད་པར་བྱ་སྟེ། འདི་ལ་ཐེག་ཆེན་སྦྱོར་བ་ཙམ་གྱི་མཚོན་ཚུལ་བཤད་པ་དང༌། དེ་ལས་ནང་ཚན་སོ་སོའི་མཚོན་ཚུལ་བདེ་བླག་ཏུ་རྟོགས་ནུས་པ་དང༌། མཚོན་སྦྱོར་བཀོད་པའི་དགོས་པ་བཤད་པའོ། ། དང་པོ་ལ་རྩ་བའི་སྦྱོར་བ་དང༌། དེ་ལས་དྲུག་ཏུ་ཕྱེ་བའོ། ། དང་པོ་ནི། ཐེག་ཆེན་སྦྱོར་བའི་ངོ་བོ་ཉིད་བཅུ་དྲུག་མཚན་གཞི། ཐེག་ཆེན་སྦྱོར་བའི་ཐ་སྙད་བྱ་རུང་དུ་མཚོན།
གཞི་ལམ་རྣམ་གསུམ་རྟོགས་པའི་སེམས་དཔའི་རྣལ་འབྱོར་ཡིན་པ་དང༌། ཆོས་ཀྱི་བདག་མེད་རྟོགས་པའི་རྟོགས་རིས་སུ་གྱུར་པའི་སེམས་དཔའི་རྣལ་འབྱོར་ཡིན་པ་དང༌། ཕན་བདེ་སྐྱོབ་སོགས་ཀྱི་མཛད་པ་ཉེ་བར་བསྒྲུབ་པའི་སེམས་དཔའི་རྣལ་འབྱོར་ཡིན་པའོ། ། གཉིས་པ་ལ་གཉིས་ཏེ། རང་ལྡོག་ཡིན་པའི་མཚོན་ཚུལ་གསུམ་བཤད་པ་དང༌། དེས་གཞན་ལྡོག་མ་ཡིན་པའི་མཚོན་ཚུལ་གསུམ་དོན་གྱིས་གོ་བས་སོ། ། དང་པོ་ནི། གོང་དུ་ཤེས་ཁྱད་བྱེད་པ་གསུམ་གྱི་མཚན་གཞིར་བཞག་པའི་རྣལ་འབྱོར་དེ་དང་དེ་མཚན་གཞི། ཐེག་ཆེན་སྦྱོར་བའི་བྱེད་སྒྲུབ་ཀྱི་དབང་དུ་བྱས་པའི་ཐ་སྙད་བྱ་རུང་དུ་མཚོན། དེའི་ཐ་སྙད་དེ་རང་གི་མཚན་གཞིའི་སྟེང་དུ་ཐུན་མོང་མ་ཡིན་པར་མཚོན་བྱེད་ཡིན་པའོ། །
ཐེག་ཆེན་སྦྱོར་བའི་ཐ་སྙད་མཚན་གཞི། ཐེག་ཆེན་སྦྱོར་བའི་ཤེས་ཁྱད་བྱེད་པ་གསུམ་གྱི་མཚོན་བྱའི་ཐ་སྙད་བྱ་རུང་ཡིན་པར་མཚོན། མཚན་ཉིད་དེ་གསུམ་གྱིས་མཚན་གཞི་ངོ་བོ་ཉིད་བཅུ་དྲུག་གི་སྟེང་དུ་གང་མཚོན་པར་བྱ་བའི་དངོས་པོ་ཡིན་པའོ། ། ངོ་བོ་ཉིད་བཅུ་དྲུག་པོ་དེ་མཚན་གཞི། ཐེག་ཆེན་སྦྱོར་བའི་ཐ་སྙད་ཀྱི་མཚན་གཞི་ཡིན་པར་མཚོན། དེ་གསུམ་གྱིས་དེར་མཚོན་པའི་གཞིར་དམིགས་པའོ། ། གཉིས་པ་ནི། སྐབས་དེའི་གཞི་མཚོན་གཉིས་དང༌། གཞི་མཚན་གཉིས་དང༌། མཚན་མཚོན་གཉིས་མཚན་གཞིར་བཟུང་ནས།
སྐབས་དེའི་མཚན་ཉིད་དང༌། མཚོན་བྱ་དང༌། མཚན་གཞི་མ་ཡིན་པར་མཚོན་ནོ། ། གཉིས་པ་ནི། མཚོན་ཚུལ་གྱི་རིགས་པ་དེ་ལ་རྟེན་ནས། མཁྱེན་པ་གསུམ་གྱི་སྦྱོར་བ་སོ་སོར་མཚོན་པ་དང༌། དེ་གསུམ་པོ་སོ་སོའི་མཚན་ཉིད་དུ་མཚོན་པ་དང༌། མཚན་ཉིད་སོ་སོའི་མཚོན་བྱར་མཚོན་པ་དང༌། སོ་སོའི་མཚན་གཞིར་མཚོན་པ་ལ་རང་རང་སོ་སོའི་མཚན་ཉིད་རྒྱུ་མཚན་དུ་བཀོད་པ་དང༌། དེ་ལས་བཟློག་པའི་འགོད་ཚུལ་རྣམས་ཀྱང་གོ་བར་བྱའོ། །
གསུམ་པ་མཚོན་སྦྱོར་བཀོད་པའི་དགོས་པ་ལ། སྤྱི་དང༌། ཁྱད་པར་གཉིས་ལས། དང་པོ་ནི། མཚན་མཚོན་གྱི་འབྲེལ་པ་ཁོང་དུ་ཆུད་པ་སྟེ། མིང་ལ་རྟེན་ནས་དོན་གོ་བ་དང༌། དོན་མཐོང་བ་ན་མིང་ལ་དྲན་པ་སྐྱེ་བ་ཡིན་ལ། དེའི་དགོས་པ་ཡང་བླང་དོར་ལ་འཇུག་ལྡོག་སླ་བའོ། ། གཉིས་པ་ནི། བོད་ཀྱི་སློབ་དཔོན་གང་དག
གཞི་ཐོག་གི་མཚན་མཚོན་ལ་བློ་བྱང་ཡང༌། ལམ་ཐོག་གི་མཚན་མཚོན་ཇི་ལྟར་ཡིན་པའི་ཚུལ་གསལ་བར་འཆད་པ་མི་སྣང་བས། དེ་དག་གི་རྣམ་དབྱེ་ལ་རྨོངས་པ་བཟློག་པར་བྱ་བའི་ཕྱིར་འདིར་འབད་པ་ཡིན་ནོ། ། བཞི་པ་ལ། ཤེས་མཚན་གསུངས་པས་ནི། ཐེག་ཆེན་གྱི་སྦྱོར་བ་ལ་མ་འོངས་པ་ན་རང་དོན་ཆོས་ཀྱི་སྐུ་བསྐྱེད་པའི་ནུས་པ་དང༌། བྱེད་མཚན་གསུངས་པས་ནི་དེ་ལ་མ་འོངས་པ་ན་གཞན་དོན་འཕྲིན་ལས་ཀྱི་སྐུ་བསྐྱེད་པའི་ནུས་པ་ཡོད་པ་དང༌། ཁྱད་མཚན་གྱིས་ནི་ཐེག་ཆེན་སྦྱོར་བ་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པར་གོ་བ་ཡིན་ཏེ། ཁྱད་མཚན་གྱིས་མཚོན་པའི་ཚུལ་ནི། ལམ་ཤེས་དང་རྣམ་མཁྱེན་གྱི་སྦྱོར་བ་མཚན་གཞིར་བཞག་ནས།
ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པར་མཚོན་པ་ནི་རྩ་འགྲེལ་གཉིས་ཀ་ན་གསལ་བའི་ཕྱིར། དེའི་ཕྱིར་ཡང་གཞི་ཤེས་སྦྱོར་བ་ལ་ཁྱད་མཚན་མ་བཤད་པ་ཡིན་ཏེ། གཞི་ཤེས་ཀྱི་སྦྱོར་བ་མཚན་གཞིར་བཞག་ནས། དེ་ལས་ཁྱད་པར་དུ་འཕགས་པར་མཚོན་པ་ལ། ཆོས་ཀྱི་བདག་མེད་རྟོགས་པའི་རྟོགས་རིས་སུ་གནས་པ་རྟགས་སུ་འགོད་མི་ནུས་པའི་ཕྱིར། མཚོན་ཚུལ་དེ་ལྟར་ཡིན་ན་དེ་ཐེག་ཆེན་སྦྱོར་བ་ཙམ་གྱི་མཚན་ཉིད་དུ་འགྱུར་བའི་ཚུལ་ཇི་ལྟ་བུ་ཞེ་ན། དེ་གཉིས་མཚན་གཞིར་བཞག་ནས་ཐེག་ཆེན་གྱི་སྦྱོར་བ་ཙམ་དུ་མཚོན་པ་ལ་ཆོས་ཀྱི་བདག་མེད་པའི་རྣམ་པ་ཅན་གྱི་རྟོགས་རིས་མཚན་ཉིད་དུ་བཀོད་པས་ཆོག་པ་ཡིན་ནོ། ། སྐབས་དེར། ཤེས་པ་དེ། གཡོ་བ་ལ་སོགས་ཤེས་བྱ་དང༌། །
ཞེས་པའི་སྐབས་སུ། ཡུམ་གྱི་མདོ་ལས་གཡོ་བ་དང༌། འདུ་བ་དང༌། ཕྱེ་བ་དང༌། བཙུམ་པ་ཞེས་གསུངས་ལ། དེ་དག་ལུང་མ་བསྟན་གྱི་ལྟ་བ་བཅུ་བཞི་དང་སྦྱོར་བར་འཕགས་པ་གྲོལ་སྡེས་བཞེད་དོ། ། དེ་ཡང་ཇི་ལྟར་སྦྱོར་ཞེ་ན། བདག་དང་འཇིག་རྟེན་རྟག་པ་དང༌། མཐའ་དང་མི་ལྡན་པ་དང༌། དེ་བཞིན་གཤེགས་པ་གྲོངས་ཕན་ཆད་འབྱུང་བར་ལྟ་བ་རྣམས་ནི་གཡོ་བ་ཞེས་བྱ་སྟེ།
ཡུལ་ལ་སྒྲུབ་པའི་རྣམ་པས་འཇུག་པས་སོ། ། བདག་དང་འཇིག་རྟེན་མི་རྟག་པར་ལྟ་བ་སོགས་བཞི་ལ་ནི་འདུ་བ་ཞེས་བྱ་སྟེ། ཡུལ་ལ་དགག་པའི་རྣམ་པས་འཇུག་པས་སོ། ། གཉིས་ཀར་ལྟ་བ་བཞི་ལ་ནི་ཕྱེ་བ་ཞེས་བྱ་སྟེ། དགག་སྒྲུབ་གཉིས་ཀའི་རྣམ་པས་འཇུག་པའི་ཕྱིར། གཉིས་མིན་དུ་ལྟ་བ་བཞི་ལ་ནི་བཙུམ་པ་ཞེས་བྱ་སྟེ། ཡུལ་ལ་དགག་པའི་རྣམ་པས་འཇུག་པའི་ཕྱིར། དེ་དག་ནི་གོ་རིམ་བཞིན་དུ། གྲངས་ཅན་དང༌། རྒྱང་འཕན་དང༌།
གཅེར་བུ་པ་དང༌། གནས་མ་བུའི་སྡེ་པ་རྣམས་དང་སྦྱར་རོ། ། ལུས་སྲོག་གཅིག་ཏུ་ལྟ་བ་སྒྲུབ་པའི་རྣམ་པ་ཅན་དང༌། ཐ་དད་དུ་ལྟ་བ་དགག་པའི་རྣམ་པ་ཅན་དུ་ཉི་སྣང་ལས་གསུངས་སོ། ། འདི་གཉིས་བདག་གི་ད་ལྟར་གྱི་ངོ་བོ་ལས་བརྩམས་པའི་དྲི་བ་ཡིན་ལ། འཇིག་རྟེན་གྱི་ད་ལྟར་གྱི་ངོ་བོ་ལ་བསྙོན་པ་སུ་ཡང་མེད་པས་ད་ལྟར་གྱི་ངོ་བོ་ལ་དྲི་བ་མ་བཀོད་དོ། ། དེ་གཉིས་ཀྱི་སྔོན་མཐའ་དང་ཕྱི་མཐའ་དང༌། མྱ་ངན་ལས་འདས་པ་ནི་ལྐོག་ཏུ་གྱུར་པའི་ཕྱིར་དྲིས་པ་ཡིན་ནོ། ། དེ་ཡང་བདག་དང་འཇིག་རྟེན་རྟག་མི་རྟག་སོགས་བཞིར་ལྟ་བ་ནི་སྔོན་མཐའ་ལ་རྟེན་པ་ཡིན་ཏེ། མངོན་ཤེས་ཀྱིས་སྔོན་གྱི་མཐའ་བརྟགས་པ་ལས་བྱུང་བའི་ལྟ་བ་ཡིན་པའི་ཕྱིར།
དེ་གཉིས་མཐའ་དང་ལྡན་མི་ལྡན་ལ་སོགས་པར་ལྟ་བ་བཞི་ནི་ཕྱི་མཐའ་ལ་རྟེན་པ་ཞེས་བྱ་སྟེ། མངོན་ཤེས་ཀྱིས་ཕྱི་མཐའ་བརྟགས་པ་ལས་བྱུང་བའི་ལྟ་བ་ཡིན་པའི་ཕྱིར། ཞེས་སམ། ཡང་ན་དྲི་བ་དེ་དག་སྔོན་མཐའ་དང་ཕྱི་མཐའ་ལས་བརྩམས་པའི་དྲི་བ་ཡིན་པས་དེ་སྐད་ཅེས་བྱའོ། ། དེ་བཞིན་གཤེགས་པ་གྲོངས་ཕན་ཆད་འབྱུང་མི་འབྱུང་དུ་ལྟ་བ་ལ་སོགས་པ་བཞི་ནི་མྱང་འདས་ལ་རྟེན་པ་ཞེས་བྱ་སྟེ། ལྷག་མེད་དུ་མྱ་ངན་ལས་འདས་ཕྱིན་ཆད་འབྱུང་མི་འབྱུང་ལ་སོགས་པར་ལྟ་བའི་ཕྱིར། དེ་སྐད་དུ་ཡང༌། དབུ་མ་ལས། གང་འདས་ཕན་ཆད་མཐའ་སོགས་དང༌། ། རྟག་ལ་སོགས་པར་ལྟ་བ་དང༌། །
མྱ་ངན་འདས་དང་ཕྱི་མཐའ་དང༌། ། སྔོན་གྱི་མཐའ་ལ་རྟེན་པ་ཡིན། ། ཞེས་གསུངས་སོ། ། དྲི་བ་འདི་དག་གི་ལན་ལུང་དུ་མི་སྟོན་པའི་རྒྱུ་མཚན་ཡང༌། ཤིན་ལྐོག་སྟོན་པའི་ལུང་ལ་དཔྱད་པ་གསུམ་གྱིས་རྣམ་པར་དག་པའི་དབང་དུ་བྱས་པ་ཡིན་ཏེ། སྟོན་པས་ཆོས་འཁོར་ཐོག་མ་བསྐོར་བའི་དུས་སུ་བྱུང་བའི་དྲི་བ་ཡིན་པའི་ཕྱིར། དེ་ལ་དཔྱད་པ་གསུམ་གྱིས་རྣམ་པར་དག་པའི་ཚེ་ནི། གཉིས་མིན་དུ་ལུང་བསྟན་པས་ཆོག་པ་ཡིན་ཏེ། ཇི་སྐད་དུ། རྟག་དང་མི་རྟག་ལ་སོགས་བཞི། །
ཞི་བ་འདི་ལ་ག་ལ་ཡོད། ། མཐའ་དང་མཐའ་མེད་ལ་སོགས་བཞི། ། ཞི་བ་འདི་ལ་ག་ལ་ཡོད། ། ཅེས་གསུངས་པ་ལྟར་རོ། ། གཉིས་པ་སྦྱོར་བ་སྐྱེས་པའི་བསྒོམ་རིམ་ལ། རྣམ་ཀུན་ཁྱད་པར་ཅན་སྐྱེས་པའི་གནས་སྐབས། རྟེན་ཕྱིར་མི་ལྡོག་པའི་རྟགས་ཀྱི་རྣམ་གཞག རྣམ་ཀུན་ཁྱད་པར་ཅན་གྱི་སྦྱོར་བ་རང་གི་ངོ་བོའོ། ། དང་པོ་ལ། རྣམ་རྫོགས་སྦྱོར་བ་སྐྱེས་པའི་གནས་སྐབས་ནི་ཐར་པ་ཆ་འཐུན་ནས་ཡིན་ལ།
དེའི་སྐབས་ཀྱི་ཐར་པ་ཆ་མཐུན་དུ་མ་ཟད་ངེས་འབྱེད་ཆ་མཐུན་ཡང་རྗེས་ཐོབ་ཀྱི་ངོ་བོར་བཤད་པས། རྟོག་པ་བཞི་པོ་རྣམ་པར་སུན་འབྱིན་པའི་གཉེན་པོའོ། ། འདིར་སྐབས་དང་པོ་དྲུག་གི་སྦྱོར་མཐོང་བསྒོམ་གསུམ་ལ་བཟློས་པ་སྤོང་བའི་གཞུང་ནི། ཇི་སྐད་དུ། རྣམ་པ་དང་ལམ་དང་གཞི་ཐམས་ཅད་རྣམ་པར་སྒོམ་པའི་དབྱེ་བས་ཞེས་སོགས་ཡིན་ལ། འདིའི་དོན་རྣམ་ཀུན་ཁྱད་པར་ཅན་གྱི་སྒོམ་རིམ་མན་ཆད་དུ་བཤད་པའི་ལམ་གསུམ་པོ་སྤྱིར་བཏགས་པ་བ་དང༌། ཁྱད་པར་དག་པ་ས་གསུམ་གྱི་ཡེ་ཤེས་ལ་དེའི་མིང་གིས་བཏགས་སོ་ཞེས་སྡུད་འགྲེལ་དང༌། འགྲེལ་ཆེན་དུ་བཤད་པ་དེ་ནི་སྔོན་གྱི་སློབ་དཔོན་གཞན་དག་གི་བཞེད་པ་བཀོད་པ་ཡིན་གྱི་འདིར་ཁས་བླང་དུ་མི་རུང་སྟེ། འཕགས་པ་གྲོལ་སྡེའི་ལུང་དང་མི་མཐུན་པའི་ཕྱིར་དང༌། སློབ་དཔོན་རང་ཉིད་ཀྱང་མི་བཞེད་པའི་ཕྱིར།
མི་བཞེད་པ་ཅི་ལྟར་ཞེ་ན། ལུགས་སྔ་མ་དེ་ནི་མངོན་རྟོགས་རྐྱང་པའི་ལུགས་ཞེས་བྱ་བ་ཡིན་ལ། སློབ་དཔོན་ནི་མཁྱེན་པ་གསུམ་གྱིས་ཀྱང་གང་ཟག་ཅིག་སངས་རྒྱ་བའི་ལམ་གྱི་རིམ་པ་ཚང་ལ་མ་ནོར་བ་ཅིག་བསྟན་པར་བཞེད་པའི་ཕྱིར་ཏེ། རྣམ་མཁྱེན་འབྲས་བུ་དང༌། ལམ་ཤེས་རྒྱུ་དང༌། རྒྱུ་དང་རྒྱུ་མིན་གྱི་རབ་དབྱེ་ཤེས་པའི་ཕྱིར་དུ་དམན་པའི་གཞི་ཤེས་སྐབས་གསུམ་པར་བསྟན་ནོ་ཞེས་བཞེད་པའི་ཕྱིར། མངོན་རྟོགས་རྐྱང་པའི་ལམ་རིམ་འཆད་པ་དག་གིས་ནི་དེ་ལྟར་མི་འདོད་དེ། དེ་དག་གིས་ནི་ས་བདུན་པ་མན་ཆད་དུ་སྐྱེ་མེད་གསུམ་ཐོས་བསམ་གྱིས་གཏན་ལ་ཕབ་ནས། དག་པའི་ས་གསུམ་དུ་སྦྱོར་བ་བཞིས་ཉམས་སུ་བླངས་པ་ལས་འབྲས་བུ་ཆོས་ཀྱི་སྐུ་འབྱུང་བར་འདོད་པའི་ཕྱིར།

འོ་ན་རང་ལུགས་ལ། ལམ་གསུམ་ལན་དྲུག་ཏུ་བསྟན་པ་ལ་བཟློས་པའི་སྐྱོན་མེད་པའི་ཚུལ་ཇི་ལྟ་བུ་ཞེ་ན། སྐབས་དང་པོ་གསུམ་དུ་བསྟན་པ་དང༌། སྦྱོར་བ་བཞིར་བསྟན་པ་མི་བཟློས་ཏེ། དང་པོ་གསུམ་དུ་ནི་ལྟ་བའི་ལྡོག་པ་ནས་བསྟན་ལ། སྦྱོར་བ་དང་པོ་གསུམ་གྱི་སྐབས་སུ་ནི་སྤྱོད་པ་ཕ་རོལ་ཏུ་ཕྱིན་པ་དྲུག་དང་ཟུང་དུ་འཇུག་པའི་ཆ་ནས་བསྟན་པའི་ཕྱིར། དང་པོ་གསུམ་ཡང་མི་ཟློས་ཏེ། གཞི་དང་ལམ་དང༌། རྣམ་པ་སྐྱེ་མེད་ཀྱི་ལྡོག་ཆ་ནས་སོ་སོར་བསྟན་པའི་ཕྱིར། བར་པ་གསུམ་ཡང་མི་ཟློས་ཏེ། དབང་ཐོབ་ཕྱིར་གྱི་ལམ་གསུམ་དང༌།
ཐོབ་པའི་ཚུལ་གྱི་ལམ་གསུམ་དང༌། བརྟན་པ་ཐོབ་ཕྱིར་གྱི་ལམ་གསུམ་གྱི་ལྡོག་ཆ་ནས་སོ་སོར་བསྟན་པའི་ཕྱིར། ཞེས་བྱ་བ་ནི་གཞུང་འདིའི་དོན་དུ་བཟུང་བར་བྱའོ། ། གསུམ་པ་ཕྱིར་མི་ལྡོག་པའི་རྟགས་ཀྱི་རྣམ་བཞག་ལ། འདིར་དེའི་གཏན་ཚིགས་ཡང་དག་ཞིག་འགོད་དགོས་པའི་རྒྱུ་མཚན་ནི། ཡུམ་གྱི་མདོར། རྣམ་པ་དེ་དག་དང༌། རྟགས་དེ་དག་དང༌། མཚན་མ་དེ་དག་དང་ལྡན་པའི་བྱང་ཆེན་རྫོགས་པའི་བྱང་ཆུབ་ལས་ཕྱིར་མི་ལྡོག་པར་རིག་པར་བྱའོ། ། ཞེས་བཤད་པས་སོ། །
དེ་ཡང་རྣམ་པ་ཞེས་པས་རང་བཞིན་གྱི་དང༌། རྟགས་ཞེས་པས་འབྲས་བུའི་དང༌། མཚན་མ་ཞེས་པས་རྒྱུ་ཚོགས་གྲངས་ཚང་རྟགས་སུ་འགོད་དགོས་པར་བསྟན་ནོ། ། འདི་ལ་གཉིས་ཏེ། རྩ་བའི་རྟགས་འགོད་པ་དང༌། ཚུལ་སྒྲུབ་པའོ། ། དང་པོ་ལ། ཆོས་ཅན་གྱི་དང༌། བསྒྲུབ་བྱའི་ཆོས་ཀྱི་དང༌། གཏན་ཚིགས་ཀྱི་དོན་ནོ། །
དང་པོ་ནི། མ་ངེས་པའི་རིགས་ཅན་གྱི་བྱང་སེམས་རྣམས་ཆོས་ཅན་དུ་འཇོག་པ་ཡིན་ཏེ། སྤྱིར་ཐེག་པ་ཆེན་པོ་དང༌། བྱེ་བྲག་སྦྱོར་མཐོང་བསྒོམ་གསུམ་ལ་གནས་པར་ངེས་པ་རྣམས་ནི། སྐབས་ཀྱི་རྒོལ་བའི་བློ་ངོར་དེ་དང་དེར་གྲུབ་ཟིན་པས། སྒྲུབ་མི་དགོས་པའི་ཕྱིར་དང༌། དམན་པར་རིགས་ངེས་པ་རྣམས་ལ་ནི། སྐབས་ཀྱི་རྒོལ་བའི་ཚད་མས་བསལ་ཟིན་པས་དེར་སྒྲུབ་མི་ནུས་པའི་ཕྱིར། གཉིས་པ་ནི། ཐ་སྙད་དང༌།
དོན་གཉིས་ལས། དང་པོ་ནི། སྤྱིར་རྫོགས་བྱང་ལས་ཕྱིར་མི་ལྡོག་པ་དང༌། བྱེ་བྲག་སྦྱོར་བའི་སྟོབས་ཀྱིས་དང༌། བསམ་པའི་སྟོབས་ཀྱིས་ཕྱིར་མི་ལྡོག་པའོ། ། དོན་ནི་ཐེག་པ་གཞན་གྱིས་བར་མ་ཆོད་པར་རང་རྒྱུད་ལ་རྣམ་མཁྱེན་གྱི་ཡེ་ཤེས་འབྱུང་རུང་དུ་སྒྲུབ་པའོ། ། གསུམ་པ་གཏན་ཚིགས་ཀྱི་དོན་ལ་གཉིས་ཏེ། ཐ་སྙད་སྒྲུབ་པ་ལ་ལུང་ཉིད་རྟགས་སུ་བཀོད་པ་དང༌། དོན་སྒྲུབ་པ་ལ་ལུང་གི་དོན་རྟགས་སུ་བཀོད་པའོ། ། དང་པོ་ནི།
གཟུགས་སོགས་འདུ་ཤེས་ཟློག་པ་དང༌། ཞེས་སོགས་ཀྱི་སྐབས་ནས་བསྟན་པའི་རྣམ་རྟགས་མཚན་མ་དེ་དང་ལྡན་པའི་མ་ངེས་པའི་རིགས་ཅན་གྱི་བྱང་སེམས་སྦྱོར་ལམ་པ་ཆོས་ཅན། གནས་སྐབས་རྫོགས་བྱང་ལས་ཕྱིར་མི་ལྡོག་སྟེ། དེར་མདོ་ལས་གསུངས་པའི་ཕྱིར། ཞེས་པའོ། ། གཉིས་པ་ནི། དེ་ཆོས་ཅན། དེས་མ་ཆོད་པར་རང་རྒྱུད་ལ་དེ་འབྱུང་དུ་རུང་སྟེ། དེའི་རྒྱུ་ཚོགས་གྲངས་ཚང་པའི་ཕྱིར། ཞེས་པའོ། །
གཉིས་པ་ཚུལ་སྒྲུབ་པས་གཏན་ཚིགས་དང་པོའི་ཁྱབ་འབྲེལ་སྒྲུབ་པ་དང༌། གཉིས་པའི་ཚུལ་གསུམ་སྒྲུབ་པའོ། ། དང་པོ་ནི། རབ་འབྱོར་རྣམ་པ་དེ་དག་སོགས་དང་ལྡན་པའི་བྱང་ཆེན་མི་ལྡོག་པར་བཟུང་བར་བྱའོ། ། ཞེས་པའི་མདོ་ཆོས་ཅན། རང་གི་བསྟན་བྱའི་དོན་རྟོགས་པའི་ཚད་མ་སྔ་མ་སྔོན་དུ་སོང་སྟེ། དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར། ཞེས་བྱ་བའི་རྟགས་ཀྱིས་འགྲུབ་བོ། ། གཉིས་པ་ལ་ཁྱབ་འབྲེལ་ནི། ཇི་སྐད་དུ།
རྒྱུ་ཚོགས་པ་ལས་འབྲས་སྐྱེ་བར། ། ཞེས་པའི་རིགས་པས་འགྲུབ་ལ། ཕྱོགས་ཆོས་ནི། དེ་ཆོས་ཅན། སྟོང་ཉིད་རྟོགས་པའི་ཤེས་རབ་དང༌། བརྩེ་བ་སྙིང་རྗེ་ཆེན་པོ་སྔོན་དུ་སོང་བ་ཡིན་ཏེ། བདུད་ལས་ཀྱིས་མི་ཚུགས་པ་དང༌། གཞན་གྱི་དོན་དུ་དམྱལ་བ་ཡང་ཚོལ་བ་ལྟ་བུའི་རྗེས་ཐོབ་ཀྱི་སྤྱོད་པ་ཁྱད་པར་ཅན་དང་ལྡན་པའི་ཕྱིར། ཞེས་པའོ། ། འདིའི་ཁྱབ་འབྲེལ་ཡང་ལུང་གིས་གྲུབ་པ་ཡིན་ཏེ།
འདི་ལྟར་དེ་ལ་དེས་ཁྱབ་པར་སྟོན་པའི་རྒྱན་གྱི་གཞུང་ཆོས་ཅན། རང་གི་བསྟན་བྱའི་དོན་རྟོགས་པའི་ཚད་མ་སྔ་མ་སྔོན་དུ་སོང་བ་ཡིན་ཏེ། དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར། ཞེས་པའི་རྟགས་ཀྱིས་འགྲུབ་པ་ཡིན་ནོ། ། དེ་ལྟར་གཏན་ཚིགས་དེ་ཐམས་ཅད་ནི་ཡིད་ཆེས་པའི་གཏན་ཚིགས་སོ། ། གཏན་ཚིགས་འདི་དག་གང་བཀོད་ཀྱང་རྟགས་དེ་དང་ལྡན་པའི་བྱང་སེམས་སུ་ཡིན་ཀྱང༌། སྤྱིར་རྫོགས་བྱང་ཙམ་ལས་ཕྱིར་མི་ལྡོག་ཏུ་སྒྲུབ་ནུས་པ་ལ་ཁྱད་པར་མེད་མོད་ཐེག་ཆེན་གྱི་ལམ་སོ་སོའི་རྟོགས་པ་སྔོན་སོང་དུ་བསྒྲུབ་པ་ལ་གཏན་ཚིགས་སོ་སོར་ངེས་པ་ཡིན་ཏེ། མཐོང་ལམ་པའི་རྟོགས་པ་སྔོན་སོང་དུ་སྒྲུབ་པ་ལ་སྦྱོར་ལམ་གྱི་རྗེས་ཐོབ་རྟགས་སུ་བཀོད་ན་ཁྱབ་པ་འཁྲུལ་བའི་ཕྱིར། བོད་ཀྱི་སློབ་དཔོན་རྣམས་ཕྱིར་མི་ལྡོག་པའི་ས་མཚམས། བྱང་སེམས་སྦྱོར་ལམ་པ་དབང་རྣོན་དང༌།
མཐོང་ལམ་པ་དབང་འབྲིང་དང༌། བསྒོམ་ལམ་པ་དབང་རྟུལ་ནས་འཇོག་པ་ནི་བསམ་པའི་སྟོབས་ཀྱིས་མི་ལྡོག་པའི་ས་མཚམས་ཡིན་གྱི། ཐེག་དམན་གྱི་ལམ་དུ་འཇུག་མི་སྲིད་པའི་ས་མཚམས་མ་ཡིན་ཏེ། བྱང་སེམས་ཀྱི་སྦྱོར་ལམ་ནས་དེ་མི་འཇུག་པས་ཁྱབ་པའི་ཕྱིར། བསམ་པས་ལྡོག་མི་ལྡོག་གི་དོན་ཡང༌། རྗེས་ཐོབ་ཏུ་རང་དོན་ཡིད་བྱེད་ཀྱི་བསམ་པ་སྐྱེ་སྲིད་པ་དང་མི་སྲིད་པ་ལ་བྱའོ། ། བྱེ་བྲག་མཐོང་ལམ་པ་ཕྱིར་མི་ལྡོག་པའི་སྐབས་སུ། རྟགས་ཀྱི་རྣམ་གཞག་དང༌། དབང་པོ་སོ་སོའི་དོན་ནོ། ། དང་པོ་ནི།
མཐོང་ལམ་གྱི་རྗེས་ཐོབ་ལ་གནས་པའི་བྱང་སེམས་གང་ཞིག དེ་ལ་གནས་པ་དང༌། རྫོགས་བྱང་ལས་ཕྱིར་མི་ལྡོག་པའི་ཐ་སྙད་མི་ཤེས་པའི་རྒོལ་བའི་ངོར། གཟུགས་སོགས་འདུ་ཤེས་ཟློག་པ་དང༌། ། ཞེས་པའི་སྐབས་ནས་བསྟན་པའི་རྗེས་ཐོབ་ལ་གནས་པའི་བྱང་སེམས་ཤིག་ཆོས་ཅན། ཐེག་ཆེན་གྱི་ཤེས་བཟོད་བཅུ་དྲུག་གི་རྟོགས་པ་སྔོན་དུ་སོང་བ་ཡིན་ཏེ། གཞུང་དེས་བསྟན་པའི་རྗེས་ཐོབ་ཀྱི་སྤྱོད་པ་དེ་དང་ལྡན་པའི་ཕྱིར། ཞེས་བསྒྲུབ་ནས་ཤེས་བཟོད་དེ་ལ་གནས་པའི་བྱང་སེམས་ཆོས་ཅན། དེ་ལས་མི་ལྡོག་པའི་ཐ་སྙད་བྱར་རུང་སྟེ། མཐོང་ལམ་ལ་གནས་པའི་བྱང་སེམས་ཡིན་པའི་ཕྱིར།
ཞེས་འགོད་པར་བྱེད་དོ། ། གཉིས་པ་ནི། རང་རང་གི་དབང་བསྒྱུར་བྱ་ལ་དབང་བྱེད་པའི་ཕྱིར་ན་དབང་པོ་ཞེས་བྱ། དབྱེ་ན་གཉིས་ཏེ། ཀུན་ནས་ཉོན་མོངས་ཀྱི་དབང་པོ་དང༌། རྣམ་བྱང་གི་དབང་པོའོ། ། དང་པོ་ནི། རང་གི་དབང་བསྒྱུར་བྱ་ཀུན་ནས་ཉོན་མོངས་ཀྱི་ཆོས་ལ་དབང་བྱེད་པའོ། ། དབྱེ་ན། མིག་སོགས་དྲུག
ཕོ་མོའི་དབང་པོ་གཉིས། སྲོག་དང་ཚོར་བའི་དབང་པོ་ལྔ་སྟེ་བཅུ་བཞིའོ། ། དེ་ཡང་མིག་སོགས་དབང་པོ་དྲུག་གིས་རང་རང་གི་ཡུལ་ལ་དབང་བྱེད་དོ། ། ཕོ་མོའི་དབང་པོ་གཉིས་ཀྱིས་ནི་ཕོ་མོའི་བྱེ་བྲག་འབྱེད་པ་ལ་དབང་བྱེད། སྲོག་གིས་ནི་རིགས་མཐུན་གནས་པ་ལ་དབང་བྱེད། ཟག་བཅས་ཀྱི་ཚོར་བ་བདེ་བ་དང༌། ཡིད་བདེ་བས་ནི་འདོད་ཆགས་སྐྱེད་པ་ལ་དབང་བྱེད། སྡུག་བསྔལ་དང་ཡིད་མི་བདེ་བས་ནི་ཞེ་སྡང་བསྐྱེད་པ་ལ་དབང་བྱེད། བཏང་སྙོམས་ཀྱིས་གཏི་མུག་བསྐྱེད་པ་ལ་དབང་བྱེད། གཉིས་པ་རྣམ་བྱང་གི་དབང་པོ་ལ་མཚན་ཉིད་ནི།
རང་གི་དབང་བསྒྱུར་བྱ་རྣམ་བྱང་གི་ཆོས་ལ་དབང་བྱེད་པའོ། ། དེ་ཡང་དད་སོགས་ལྔ་ནི་འཇིག་རྟེན་པའི་རྣམ་བྱང་ལ་དབང་བྱེད། ཐ་མ་གསུམ་གྱིས་ནི་འཇིག་རྟེན་ལས་འདས་པའི་རྣམ་བྱང་ལ་དབང་བྱེད་པ་ཡིན་ཏེ། མི་ཤེས་པ་ཀུན་ཤེས་པའི་དབང་པོས་ནི་མཐོང་སྤང་སྤོང་བ་ལ་དབང་བྱེད། ཀུན་ཤེས་པའི་དབང་པོས་ནི་སྒོམ་སྤང་སྤོང་བ་ལ་དབང་བྱེད། ཀུན་ཤེས་ལྡན་པའི་དབང་པོས་ནི་མྱང་འདས་མངོན་དུ་བྱེད་པ་ལ་དབང་བྱེད་དོ། ། དེ་ཡང་དད་སོགས་ལྔ་དབང་པོར་འཇོག་པ་ནི། འཕགས་ལམ་བསྐྱེད་པ་ལ་བདག་པོར་གྱུར་པའི་ཆ་ནས་ཡིན་ལ། དེ་ཡང་དྲོད་ནས་ཡིན་གྱི། སྔ་རོལ་ཏུ་མ་ཡིན་ཏེ།
བདེན་པའི་རྣམ་པ་ཅན་གྱི་སྒོམ་བྱུང་མ་ཐོབ་པའི་ཕྱིར་རོ། ། དེ་ལྟར་ན་དཀར་པོའི་ཆོས་ཐམས་ཅད་ཀྱི་རྒྱུ་ཤིན་ཏུ་འཇོག་པ་ནི་དད་སོགས་ཙམ་ཡིན་གྱི། དེའི་དབང་པོ་ཡིན་པས་ཁྱབ་པ་ནི་མ་ཡིན་ནོ། ། ཟག་མེད་ཀྱི་དབང་པོ་དང་པོའི་ངོས་འཛིན་མཐོང་ལམ་སྐད་ཅིག་བཅོ་ལྔ་པོ་ལ་འཇོག་པར་ནི་མངོན་པ་གོང་འོག་གཉིས་ཀ་མཐུན་ལ། གོང་མར་སྦྱོར་ལམ་ནས་བཞག་པ་ནི་དེ་ཟག་མེད་རྗེས་མཐུན་པ་ཡིན་པ་ལ་དགོངས་ཤིང༌། ཡུམ་གྱི་མདོ་ཡང་དེ་དང་མཐུན་ནོ། ། དབང་པོ་གཉིས་པའི་ས་མཚམས་ནི། བཅུ་དྲུག་པ་ནས་སྒོམ་ལམ་རྡོ་རྗེ་ལྟ་བུའི་བར་དང༌། གསུམ་པའི་ས་མཚམས་ནི་མི་སློབ་ལམ་ཁོ་ནའོ། ། གསུམ་པོ་གང་ལ་འདོགས་པའི་གཞི་ནི།
གནས་སྐབས་དེ་དང་དེ་ན་ཡོད་པའི་དད་སོགས་ལྔ་དང༌། བདེ་བ་ཡིད་བདེ་བཏང་སྙོམས་གསུམ་དང༌། ཡིད་ཀྱི་དབང་པོ་སྟེ་དགུའོ། ། ཁམས་གང་ན་དབང་པོ་དེ་དག་གང་ཡོད་ཅེ་ན། ཇི་སྐད་དུ། མཛོད་ལས། དྲི་མེད་མ་གཏོགས་འདོད་པར་གཏོགས། ། ཕོ་མོའི་དབང་དང་སྡུག་བསྔལ་དག ། མ་གཏོགས་གཟུགས་གཏོགས་གཟུགས་ཅན་དང༌། ། བདེ་བའང་མ་གཏོགས་གཟུགས་མེད་གཏོགས། །
ཞེས་གསུངས་པ་ལྟར་ཡིན་ནོ། ། གསུམ་པ་སྒོམ་བྱ་སྦྱོར་བའི་ངོ་བོ་ལ། ཆོས་སྐུའི་ཐུན་མོང་མ་ཡིན་པའི་རྒྱུ་སྲིད་ཞི་མཉམ་ཉིད་ཀྱི་སྦྱོར་བ་དང༌། གཟུགས་སྐུའི་ཐུན་མོང་མ་ཡིན་པའི་རྒྱུ་ཞིང་དག་པའི་སྦྱོར་བ། འཕྲིན་ལས་ཀྱི་ཐུན་མོང་མ་ཡིན་པའི་རྒྱུ་ཐབས་མཁས་ཀྱི་སྦྱོར་བ་རྣམས་སོ། ། དང་པོ་ལ་དངོས་དང༌། ཀླན་ཀ་སྤང་པའོ། ། དང་པོ་ནི། འདི་ཐོག་མར་སྲི་ཞི་རང་བཞིན་མེད་པར་མཉམ་པ་ཉིད་དུ་རྟོགས་ནས་སྒོམ་པའི་རྣལ་འབྱོར་ཞིག་ཡིན་ལ། ས་མཚམས་ནི་ས་བརྒྱད་པར་འདི་ལ་དབང་ཐོབ་པ་ཡིན་ཀྱང༌།
ཐེག་ཆེན་གྱི་ཚོགས་ལམ་ནས་བཞག་དགོས་ཏེ། སྐྱེ་མེད་གསུམ་ལ་དབང་ཐོབ་ཕྱིར་དུ་སྒོམ་པའི་རྣམ་རྫོགས་སྦྱོར་བའི་ངོ་བོ་ནི་ལེའུ་འདིར་འདི་ལས་མ་བཤད་ལ། དེ་ལྟ་བུའི་རྣམ་ཀུན་དེ་ཡང་ཐེག་ཆེན་སྦྱོར་ལམ་གྱི་སྔོན་དུ་འགྲོ་དགོས་པའི་ཕྱིར། འདིར་སྲིད་ཞི་མཉམ་པའི་དོན་ནི། སྲིད་པ་འཁོར་བའི་མིང་ཅན་གྱི་ཀུན་རྫོབ་ཀྱི་བདེན་པ་དང༌། ཞི་བའི་མིང་ཅན་རང་བཞིན་གྱིས་མྱ་ངན་ལས་འདས་པ་གཉིས་མཉམ་པའི་དོན་ཏེ། གང་དུ་ན། རང་གི་ངོ་བོས་སྟོང་པ་ཉིད་དུའོ། ། གཉིས་པ་ནི། རབ་འབྱོར་གྱིས་དེ་ལྟར་བཤད་པ་ལ།
ཤཱ་རིའི་བུས་ཀླན་ཀ་བཞིར་བཀོད་ནས། དེ་ལ་རབ་འབྱོར་གྱིས་ལན་བཏབ་པ་ནི། འདི་ལྟར་ལས་མེད་པར་ཐལ་བའི་དང༌། ལན་ལ་མ་ངེས་པའི་དང༌། ལུང་དང་འགལ་བའི་དང༌། ཧ་ཅང་ཐལ་བའི་ཀླན་ཀ་ལན་དང་བཅས་པ་རྣམས་སོ། ། དང་པོ་ནི། རབ་འབྱོར་བྱང་ཆེན་རྨི་ལམ་དུ་དགེ་བའམ་མི་དགེ་བའི་ལས་ཤིག་བྱེད་ན། དེ་ལས་སོག་པའམ། འབྲི་བར་འགྱུར་བ་ཡོད་དམ།
སྨྲས་པ། ཤཱ་རིའི་བུ་བཅོམ་ལྡན་འདས་ཀྱིས་ཆོས་ཐམས་ཅད་རྨི་ལམ་ལྟ་བུར་གསུངས་པ་ན་དེ་མེད་དོ། ། འོན་ཏེ་སད་ནས་རྣམ་པར་རྟོག་ན་ནི་དེ་ལས་སོག་པའམ། འབྲི་བར་ཡང་འགྱུར་རོ། ། ཞེས་གསུངས་སོ། ། གཉིས་པ་ནི། རབ་འབྱོར་བཅོམ་ལྡན་འདས་ཀྱང་ཟད་པའི་འདུ་ཤེས་ཀྱི་རྣམ་པར་རྟོག་པ་བསྐྱེད་པར་མཛད་པས། དེ་ཡང་ལས་སོག་པའམ། ཉེ་བར་སོག་པར་འགྱུར་རམ། སྨྲས་པ།
ཤཱ་རིའི་བུ་དེ་ནི་མ་ཡིན་ཏེ། དེ་བཞིན་གཤེགས་པ་ནི་རྟོག་པ་དང༌། རྣམ་པར་རྟོག་པ་ཐམས་ཅད་དང་བྲལ་བའོ། ། ཞེས་པ་ནས། ཤཱ་རིའི་བུ་ལས་ནི་དམིགས་པ་དང་བཅས་པར་སྐྱེའི། དམིགས་པ་མེད་པར་ནི་མ་ཡིན་ནོ། ། ཞེས་གསུངས་སོ། ། གསུམ་པ་ནི། རབ་འབྱོར་བཅོམ་ལྡན་འདས་ཀྱིས་དམིགས་པ་ཐམས་ཅད་དབེན་ནོ་ཞེས་བཀའ་སྩལ་ན། ཅིའི་ཕྱིར་ལས་ནི་དམིགས་པ་དང་བཅས་པ་སྐྱེ་ཡི།
དམིགས་པ་མེད་པར་མ་ཡིན། རབ་འབྱོར་གྱིས་སྨྲས་པ། དམིགས་པ་མེད་པ་ཉིད་ལ་དམིགས་པར་བྱ་སྟེ། དམིགས་པ་དང་བཅས་པའི་སེམས་སྐྱེ་བ་ཡིན་གྱི། དམིགས་པ་མེད་པར་མ་ཡིན། ཞེས་གསུངས་སོ། ། བཞི་པ་ནི། རབ་འབྱོར་བྱང་ཆེན་རྨི་ལམ་དུ་སྦྱིན་པ་སྦྱིན། ཚུལ་ཁྲིམས་བསྲུངས། དགེ་བ་དེ་ཡང་བྱང་ཆུབ་ཏུ་བསྔོ་ན་ཡོངས་སུ་བསྔོས་པ་འགྱུར་རམ།
སྨྲས་པ། ཤཱ་རིའི་བུ་བྱང་ཆེན་བྱམས་པ་འདི་མངོན་སུམ་དུ་འདུག་ན། འདི་ལ་དྲིས་ཤིག་དང༌། འདིས་ལན་ལྡོན་པར་འགྱུར་རོ། ། དེ་ནས་བྱམས་པས་སྨྲས་པ། བདག་གིས་ནི་གང་ལ་ལན་བློན་པ་དང༌། གང་གིས་ལན་བློན་པ་དང༌། ཇི་ལྟར་བླན་པར་བྱ་བའི་ཆོས་དེ་ཡང་དག་པར་རྗེས་སུ་མཐོང་ངོ༌། ། ཞེས་གསུངས་སོ། ། མདོ་དེ་དག་ནི་ཡུམ་བརྒྱད་སྟོང་པ་ལས་འབྱུང་བ་ཡིན་ལ།
དེ་དག་འདིར་འདྲེན་དགོས་པའི་ཤེས་བྱེད་ནི། ཇི་སྐད་དུ། ལས་མེད་ལ་སོགས་ཀླན་ཀ་དང༌། ། ལན་ནི་ཇི་སྐད་བཤད་པར་ཟད། ། ཅེས་མདོ་ཉིད་ལ་ཞལ་འཕངས་པའི་དོན་གྱིས་སོ། ། དེ་ལྟར་སྲིད་ཞི་མཉམ་ཉིད་ཀྱི་སྦྱོར་བའི་འོག་ཏུ་ཞིང་དག་པའི་སྦྱོར་བ་འཆད་དགོས་པའི་རྒྱུ་མཚན་ནི། སྦྱོར་བ་སྔ་མ་དེ་ཙམ་གྱིས་སྒྲིབ་གཉིས་སྤངས་པའི་ཆོས་སྐུ་མངོན་དུ་བྱེད་ནུས་ཀྱང༌། སྦྱོར་བ་འདི་མེད་ན་གཟུགས་ཀྱི་སྐུའི་སྣང་བ་བསྐྱེད་པའི་སྒོ་ནས་གཞན་དོན་བྱེད་པར་མི་ནུས་པའོ། ། དེ་ལྟར་ཞིང་དག་པའི་སྦྱོར་བ་མ་རྫོགས་པ་དེ་སྲིད་དུ་སྲིད་ཞི་མཉམ་ཉིད་ཀྱི་སྦྱོར་བ་ལ་དུས་རྟག་ཏུ་མཉམ་པར་མི་འཇོག་པར་ཐབས་ཤེས་ཟུང་འཇུག་ཏུ་ཉམས་སུ་ལེན་པའི་རྣལ་འབྱོར་དེ་ལ་ནི་ཐབས་མཁས་ཀྱི་སྦྱོར་བ་ཞེས་བྱའོ། ། དེ་མ་རྫོགས་པར་དེ་ལ་མཉམ་པར་བཞག་ན་ཉེས་པ་ཅི་ཞིག་ཏུ་འགྱུར་ཞེ་ན།
དུས་མ་ཡིན་པར་ཡང་དག་པའི་མཐའ་མངོན་དུ་བྱས་པའི་ཉེས་པར་འགྱུར་རོ། ། དེའི་ཕྱིར་དེ་མངོན་དུ་བྱེད་པའི་དུས་དང་དུས་མ་ཡིན་པ་མི་ཤེས་པ་ལ་ནི་ཐབས་མི་མཁས་པ་ཞེས་བྱ་ལ། དེ་ཤེས་པའི་ལྡོག་ཆ་ནས་ཐབས་ལ་མཁས་པ་ཞེས་བྱའོ། ། དེའི་ཡུལ་ནི་ཡང་དག་པའི་མཐའ་སྟེ། ཆོས་ཀྱི་སྐུའོ། ། དེ་ལ་ལྡོག་པའི་སྒོ་ནས་བཅུར་ཕྱེ་བ་ནི། མདོ་ལས་སངས་རྒྱས་ཀྱི་སའི་རྣམ་ཐར་སྒོ་གསུམ་དང༌། བྱང་ཕྱོགས་སོ་བདུན་ལ་སྡེ་ཚན་བདུན་དུ་ཕྱེ་བ་རྣམས་སོ། ། བསྟན་བཅོས་ལས་ནི། དགྲ་རྣམས་ལ་ནི་འདས་པ་དང༌། །
ཞེས་སོགས་བཅུར་གསུངས་སོ། ། འདིར་བདུད་བཞིའི་ངོས་འཛིན་དང་གྲངས་ངེས་དང༌། ས་མཚམས་སྟེ་གསུམ་བཤད་པར་བྱ་བ་ལས། དང་པོ་ལ། འཆི་མེད་ཀྱི་གོ་འཕང་ཐོབ་པ་ལ་བར་དུ་གཅོད་བྱེད་དོ། ། སྒྲ་བཤད་པ་ནི། འཆི་བའི་ཕྱིར་དེ་ཞེས་བྱའོ། ། མཚན་གཞིའི་དབྱེ་བ་ལ་བཞི་ལས། ཕུང་པོའི་བདུད་ནི་ཉེ་བར་ལེན་པའི་ཕུང་པོ་ལྔའོ། ། ཉོན་མོངས་པའི་བདུད་ནི་འཁོར་བར་འཆིང་བྱེད་ཀྱི་ཉོན་མོངས་པ་དང༌།
དེས་ཀུན་ནས་བསླང་བའི་ལས་སོ། ། བྱང་སེམས་འཕགས་པའི་རྒྱུད་ཀྱི་ཉོན་མོངས་པའི་བག་ལ་ཉལ་ནི་ཉོན་མོངས་པའི་བདུད་དུ་མ་བཞག་སྟེ། ཡང་སྲིད་འཕེན་བྱེད་ཀྱི་ལས་ཀྱི་ཀུན་སློང་དང༌། དེས་ཀུན་ནས་བསླང་བའི་ལས་གསོས་འདེབས་བྱེད་གང་དུ་ཡང་མི་རུང་བའི་ཕྱིར་རོ། ། འཆི་བདག་གི་བདུད་ནི་འཁོར་བར་འཆིང་བྱེད་ཀྱི་ལས་དང་ཉོན་མོངས་པའི་དབང་གིས་འཆི་བའོ། ། ལྷའི་བུའི་བདུད་ནི་བདུད་དེ་གསུམ་ལས་འདའ་བའི་ཕྱིར་དུ་བརྩོན་འགྲུས་བརྩོམ་པ་ལ་བར་དུ་གཅོད་བྱེད་དོ། ། འདི་ཡང་མདོ་སྡེ་དྲན་པ་ཉེར་གཞག་ལས། གཞན་འཕྲུལ་དབང་བྱེད་ཀྱི་བདག་པོ་ཆུང་མ་དང་བཅས་པས། འདོད་པའི་སེམས་ཅན་རྣམས་ལ་མེ་ཏོག་གི་མདའ་རྣམ་པ་ལྔ་འཕངས་པས་འདོད་པའི་ཡོན་ཏན་ལྔ་ལ་སེམས་སྦྱོར་བར་བྱེད་ཅེས་གསུངས་ལ། དེ་ནི་གཟུགས་ཅན་གྱི་རྒྱན་དུ་བྱས་པ་ཡིན་ཏེ།
ངེས་པའི་དོན་ལ་རང་རང་གི་སེམས་རྒྱུད་ལ་གནས་པའི་བརྒྱལ་བར་བྱེད་པ་དང༌། རྨོངས་པར་བྱེད་པ་དང༌། འདོད་པ་ལ་འདུན་པར་བྱེད་པ་དང༌། ཕྲག་དོག་དང༌། སེར་སྣ་ལ་མེ་ཏོག་གི་མདའི་མིང་གིས་བཏགས་ཤིང༌། འདོད་པའི་འདོད་ཆགས་དང༌། རྣམ་འཚེ་ལ་ནི་བདུད་སྡིག་ཏོ་ཅན་ཆུང་མ་དང་བཅས་པའི་མིང་ཏུ་བཏགས་སོ། ། དེ་ཡང་ཉོན་མོངས་པ་དེ་དག་གི་རང་ལྡོག་ནས་བཤད་ན། ཉོན་མོངས་པའི་བདུད་དང་ཁྱད་པར་མི་ཕྱེད་པས་དེ་དག་གི་བྱེད་ལས་ལ་ལྷའི་བུའི་བདུད་ཅེས་བྱ་ལ། གཟུགས་ཁམས་པ་ལའང་འདི་མེད་དེ།
འདོད་པ་ལ་འདོད་ཆགས་དང་བྲལ་བའི་ཕྱིར་རོ། ། གཉིས་པ་ནི། གང་འཆི་བ་དང༌། གང་གིས་འཆི་བ་དང༌། འཆི་བའི་ངོ་བོ་གང་ཡིན་པ་དང༌། འཆི་མེད་སྒྲུབ་པ་ལ་བར་དུ་གཅོད་པའི་དབང་དུ་བྱས་ནས་གོ་རིམ་བཞིན་དུ། ཕུང་པོ་དང༌། ཉོན་མོངས་པ་དང༌། འཆི་བདག་དང༌། ལྷའི་བུའི་བདུད་རྣམས་གཞག་གོ །
བསྡུ་བ་ལས་ནི། ཚེ་ཡུན་རིང་དུ་གནས་ཏེ་གནས་སྐབས་ཀྱི་ཡོན་ཏན་ཁྱད་པར་ཅན་དུ་མ་བསྒྲུབས་ནས། མཐར་ཐུག་གི་འབྲས་བུ་ལྷག་པ་ཅེས་དང༌། ལྷག་མེད་ཀྱི་མྱང་འདས་ལ་བར་དུ་གཅོད་པའི་དབང་དུ་བྱས་ནས་འཆི་བདག་དང༌། ལྷའི་བུ་དང༌། ཉོན་མོངས་པ་དང༌། ཕུང་པོའི་བདུད་རྣམས་བཞག་པར་འཆད་དོ། ། གསུམ་པ་ལ་ཐེག་དམན་གྱིས་དང༌། ཐེག་ཆེན་གྱིས་བཅོམ་པའི་ས་མཚམས་སོ། ། དང་པོ་ནི།
ཉན་ཐོས་ཀྱི་དགྲ་བཅོམ་པའི་འབྲས་བུ་མངོན་དུ་བྱས་པའི་ཚེ་བདུད་གསུམ་བཅོམ་པ་ཡིན་ཏེ། ཉོན་སྒྲིབ་ས་བོན་དང་བཅས་པ་སྤངས་པའི་ཕྱིར། ཕྱིར་མི་འོང་གི་འབྲས་བུ་མངོན་དུ་བྱས་པའི་ཚེ་ལྷའི་བུའི་བདུད་བཅོམ་པ་ཡིན་ཏེ། འདོད་པ་ལ་ཆགས་བྲལ་བྱས་པའི་ཕྱིར། དེ་ཡང་མངོན་གྱུར་པ་ནི་འཇིག་རྟེན་པའི་ལམ་གྱིས་ཀྱང་སྤོང་ནུས་ལ། མི་སྐྱེ་བའི་ཆོས་ཅན་དུ་བྱེད་པ་ནི་ཕྱིར་མི་འོང་གི་འབྲས་བུ་དང༌། དེའི་ཞུགས་པ་ཆགས་བྲལ་སྔོན་སོང་དུ་གྱུར་པ་དེའི་ཚེ་ནའོ། ། གཞན་དག་ཉན་ཐོས་ཀྱི་མཐོང་ལམ་ནས་དཀོན་མཆོག་མངོན་པར་རྟོགས་པ་ཐོབ་པའི་ཕྱིར་དེ་སྤངས་སོ། ། ཞེས་གསུང་བ་ནི། དེ་ཐོབ་ནས་བདུད་ལས་ཀྱིས་མི་ཕྱེད་པ་ལ་བསམ་པ་ཡིན་མོད་དེ་ལས་མ་གཏོགས་པའི་ཁུངས་གཞན་བཙལ་དགོས་ཏེ།
འདོད་པ་ལ་ཆགས་བྲལ་མ་བྱས་པར་དེ་བཅོམ་པ་དཀའ་བའི་ཕྱིར་དང༌། དེ་མཐོང་སྤང་ཁོ་ནར་འཆད་པ་དཀའ་བའི་ཕྱིར་དང༌། དེ་ལྟར་འཆད་པའི་ལུང་ཡང་མི་སྣང་བའི་ཕྱིར། ཡང་བསམ་གཏན་གྱི་རབ་མཐའ་ཐོབ་ནས་འཆི་བདག་གི་བདུད་བཅོམ་ཞེས་གསུངས་ཡང༌། མངོན་པ་འོག་མ་ལྟར་ན། བསམ་གཏན་གྱི་རབ་མཐའ་སོ་སོ་སྐྱེ་བོ་ལ་ཡང་སྣང་ལ། གོང་མའི་དགོངས་པས་འཕགས་པ་ཁོ་ན་ལ་འཆད་ན་ཡང༌། ཕྱིར་མི་འོང་ལུས་མངོན་བྱེད་ཀྱིས་འཆི་བདག་གི་བདུད་བཅོམ་པར་འཇོག་པར་དཀའ་བ་ཡིན་ཏེ། དེས་ཚེ་འདོར་ལེན་ལ་དབང་ཐོབ་ན་ཚེ་དེ་ཉིད་ལ་དགྲ་བཅོམ་པའི་འབྲས་བུ་མངོན་དུ་བྱེད་ནུས་པས་ཁྱབ་པར་ཁས་ལེན་དགོས་ལ། དེ་ལྟར་ཡང་གཞན་དག་གིས་ནི་མི་འདོད་དོ། །
ཕུང་པོའི་བདུད་བཅོམ་པའི་ས་མཚམས་ལྷག་མེད་ནས་འཇོག་པ་ཡང་དཔྱད་དགོས་པ་ཡིན་ཏེ། དེའི་ཚེ་ཉེར་ལེན་གྱི་ཕུང་པོ་སྔ་མ་དང་བྲལ་བ་ཙམ་ཡིན་ཀྱང༌། དེ་ཕྱི་མ་གཉེན་པོའི་སྟོབས་ཀྱིས་མི་སྐྱེ་བའི་ཆོས་ཅན་དུ་བྱས་པའི་འགོག་པ་ནི་སྔོན་ལྷག་བཅས་ཀྱི་དུས་ན་ཐོབ་ཟིན་པའི་ཕྱིར་རོ། ། གཉིས་པ་ནི། དམན་ལམ་སྔོན་དུ་མ་སོང་བའི་ས་དང་པོ་ནས་བདུད་བཞི་ཀ་བཅོམ་པ་ཡིན་ཏེ། ཉན་ཐོས་དགྲ་བཅོམ་གྱི་སྤངས་པ་རྫོགས་པའི་ཕྱིར། དེ་ལྟ་ན་ཡང་ལས་ཉོན་སྔ་མས་འཕངས་པའི་ཕུང་པོ་མ་དོར་བ་དེ་སྲིད་དུ། དེས་རྒ་བ་དང༌། ན་བ་དང་འཆི་བའི་སྡུག་བསྔལ་ཕྱི་མ་མི་སྐྱེ་བའི་ཆོས་ཅན་དུ་བྱས་ཀྱང་སྔ་མ་དང་བྲལ་བ་ནི་མ་ཡིན་པས། ཕུང་པོ་དང༌།
འཆི་བདག་གི་བདུད་གཉིས་དང་བྲལ་བར་ནི་མི་བརྗོད་དོ། ། ཐེག་ཆེན་གྱི་སྦྱོར་ལམ་ནས་ལྷའི་བུའི་བདུད་བཅོམ་པའི་ཤེས་བྱེད་དུ་དཀོན་མཆོག་མངོན་པར་རྟོགས་པ་ཐོབ་པའི་ཕྱིར་ཞེས་གསུང་པ་ཡང༌། དགོངས་པ་སྔ་མ་ལྟར་ཡིན་མོད། ཆགས་བྲལ་སྔོན་དུ་མ་སོང་ན་བཤད་དཀའ་བ་ཡིན་ཏེ། དྲོད་རྩེ་གཉིས་ཀྱི་རྗེས་ཐོབ་ཏུ་ཐར་བར་བསྔོས་པའི་དགེ་བ་འདོད་པའི་ཉོན་མོངས་ཀྱིས་གཞན་དུ་གཡོ་ནུས་པའི་ཕྱིར་དང༌། བདུད་དེ་འཇོམས་པ་ལ་དེ་སྤོང་བྱེད་ཀྱི་བར་ཆད་མེད་ལམ་ཞིག་ཡོད་པར་ཁས་བླངས་ན་ལེགས་པའི་ཕྱིར། དམན་ལམ་སྔོན་དུ་མ་སོང་བའི་ས་བརྒྱད་པ་ནས་ཕུང་པོའི་བདུད་བཅོམ་པའི་ཤེས་བྱེད་དུ། རྣམ་པར་གྲོལ་བའི་སྐུ་མངོན་དུ་བྱེད་པའི་ནུས་པ་ཐོབ་པའི་ཕྱིར། ཞེས་འཆད་པ་དེ་ཡང༌། དཔྱད་ན་འཆད་དཀའ་བ་ཡིན་ཏེ།
རྣམ་པར་གྲོལ་བའི་སྐུ་ཞེས་པ་ནི་སངས་རྒྱས་ཀྱི་སྐུ་ལ་སྐྲག་པ་སྤངས་པའི་ཆ་དང༌། ཡོན་ཏན་རྫོགས་པའི་ཆ་གཉིས་ཡོད་པ་ལས། དང་པོའི་དབང་དུ་བྱས་པ་དེ་ཡིན་པར་རྒྱུད་བླ་མ་ལས་བཤད་ལ། ས་བརྒྱད་པ་ནས་དེ་མངོན་དུ་བྱེད་པའི་ནུས་པ་ཡོད་པའི་ཤེས་བྱེད་ཀྱང༌། དེ་ནས་ཆོས་ཉིད་ལ་དུས་རྟག་ཏུ་མཉམ་པར་འཇོག་པའི་ནུས་པ་ཡོད་པའི་རྒྱུ་མཚན་གྱིས། རྫོགས་སྨིན་སྦྱངས་གསུམ་མ་བྱས་པའི་གོང་དུ་སྐུ་དེ་མངོན་དུ་བྱེད་པའི་ནུས་པ་ཡོད་པ་ལ་འཆད་དགོས་པ་ཡིན་ལ། དེ་ཙམ་གྱིས་དེས་དེ་སྤངས་པར་འཇོག་ན་དེ་འདྲ་དེ་ཤེས་སྒྲིབ་སྤངས་པའི་ཤེས་བྱེད་དུ་ཡང་མཚུངས་པ་དང༌། རྣམ་གྲོལ་གྱི་སྐུ་མངོན་དུ་བྱེད་པའི་ནུས་པ་མ་ཐོབ་པ་དེ་སྲིད་དུ་ཕུང་པོའི་བདུད་མ་སྤངས་ན། ལྷག་མེད་ཀྱི་མྱང་འདས་ཐོབ་པ་ཙམ་གྱིས་དེ་བཅོམ་པར་ཁས་བླངས་པ་དང་ཡང་འགལ་ཞིང༌། ཕུང་པོའི་བདུད་ཅེས་བྱ་བ་རྣམ་གྲོལ་གྱི་སྐུ་མངོན་དུ་བྱེད་པ་ལ་གེགས་བྱེད་ཀྱི་བདུད་ཉིད་དུ་ཁས་ལེན་དགོས་པར་འགྱུར་རོ། །
དེ་ཡང་དེ་ལྟ་ན་ནི་དམན་པའི་ལྷག་མེད་ཀྱི་ཚེ་རྣམ་གྲོལ་གྱི་སྐུ་མངོན་དུ་བྱས་པར་ཐལ་ལོ། ། ཡང་གཞན་དག་བདུད་བཞི་མ་ལུས་པར་བཅོམ་པ་དང་སངས་རྒྱས་པ་དུས་མཉམ་མོ་ཞེས་འཆད་པ་དེའི་ལྟར་ན། དེའི་གནས་ངན་ལེན་ལ་བསམ་པ་ཡིན་ན་ནི་སྤངས་པའི་ས་མཚམས་དེ་ལྟར་ཡིན་ཀྱང༌། བདུད་དེ་དང་དེའི་གནས་ངན་ལེན་དེ་དང་དེར་ཁས་ལེན་དགོས་པར་འགྱུར་བས་མི་རིགས་སོ། ། ཡང་བག་ལ་ཉལ་གྱི་ཉོན་སྒྲིབ་ཉོན་མོངས་པའི་བདུད་ཡིན་པ་དང༌། བག་ལ་ཉལ་དེའི་རྒྱུ་མཐུན་གྱི་འབྲས་བུར་གྱུར་པའི་ཕུང་པོ་ཕུང་པོའི་བདུད་ཡིན་པ་ལ་བསམ་ནས་འཆད་པ་ཡིན་ན་ནི། དམན་པའི་ལམ་ལ་ལྟོས་ན་དེ་ལྟར་རིགས་ཤིང༌། དམན་པའི་དགྲ་བཅོམ་པས་དེ་སྤངས་པ་ཡིན་མོད། བྱང་སེམས་འཕགས་པའི་དབང་དུ་བྱས་ན་དེ་བདུད་དུ་མི་རིགས་ཏེ། རྫོགས་པའི་བྱང་ཆུབ་ཀྱི་གེགས་མ་ཡིན་པའི་ཕྱིར་དང༌།
རྒྱུ་ལམ་ཤེས་ཀྱི་རང་བཞིན་ཡིན་པའི་ཕྱིར། གལ་ཏེ་མ་རིག་བག་ཆགས་ཀྱི་དབང་གིས་ལུས་བླངས་ནས། བསམ་གྱིས་མི་ཁྱབ་པའི་འཆི་འཕོ་བ་ལ་བསམས་ནས་སྤངས་པའི་ས་མཚམས་དེ་ལྟར་འཛིན་པ་ཡིན་ན་ནི། ཐེག་པ་ཆེན་པོ་རྒྱུད་བླ་མའི་བསྟན་བཅོས་སུ་དེ་ལ་འཆི་བདུད་ཀྱི་སྒྲས་བསྟན་པ་ཡོད་ཀྱང༌། འཆི་བདུད་དངོས་མ་ཡིན་ཏེ། བདུད་བཞིའི་ཟླས་དྲངས་པའི་འཆི་བ་དེ་མ་ཡིན་པའི་ཕྱིར། དེ་དེ་ཡིན་ན་ནི། མ་རིག་པའི་བག་ཆགས་དང༌། ཟག་མེད་ཀྱི་ལས་གཉིས་པོ་ཉོན་མོངས་པའི་བདུད་དང༌། དེ་ལས་བྱུང་བའི་ཡིད་ཀྱི་རང་བཞིན་གྱི་ཕུང་པོ་ཡང་ཕུང་པོའི་བདུད་ཉིད་དུ་ཐལ་པར་འགྱུར་རོ། །
འོ་ན་ཅི་ཞེ་ན། སངས་རྒྱས་ཀྱི་སྐུ་རྟག་བརྟན་ཞི་བ་གཡུང་དྲུང་དུ་འཆད་པའི་ལོག་ཕྱོགས་རྣམ་པ་བཞི་ཡོད་པ་ལས། གཡུང་དྲུང་གི་སྐུའི་ལོག་ཕྱོགས་ལ་འཆི་བདུད་དང༌། གཡུང་དྲུང་གི་སྐུ་ཉིད་ལ་འཆི་བ་མེད་པའི་གོ་འཕང་ཞེས་འཇོག་པ་ཡིན་ཏེ། ཇི་སྐད་དུ། འཆི་མེད་ཞི་བའི་གནས་ཐོབ་ལ། ། འཆི་བདུད་རྒྱུ་བ་མེད་ཕྱིར་རོ། ། ཞེས་གསུངས་པ་ལྟར་རོ། ། སྤྱིར་ངོས་འཛིན་དང་བཅོམ་ཚུལ་དེ་ལྟར་ཡིན་ཀྱང་འདིར་སྐབས་སུ་བབ་པ་ནི་དེའི་གནས་ངན་ལེན་གྱི་དབང་དུ་བྱས་པ་ཡིན་ཏེ། སངས་རྒྱས་ཀྱི་སར་དེའི་བཅོམ་ཚུལ་འཆད་པ་སྐབས་སུ་བབ་པའི་ཕྱིར།
དེ་སྐད་དུ་ཡང༌། བར་ཆད་ཀྱི་ཆོས་ལས་ཡང་དག་པར་རྒལ་བས་ལྷ་ལ་སོགས་པའི་བདུད་ལས་འདས་ཞེས་གསུངས་སོ། ། རྣམ་མང་ལུང་དགེས་སྒྱུ་འཕྲུལ་མཁན་གང་གིས། ། རྣམ་ཀུན་རྫོགས་པའི་ཡ་མཚན་ཅི་ཡང་སྤྲུལ། ། རྣམ་བཀྲའི་ཆོས་ཀྱི་ངོ་མཚར་ཅི་མཆིས་པ། ། རྣམ་མཁྱེན་ཆོས་ཀྱི་རྒྱལ་པོའི་དོན་དུ་བསྔོ། ། ཅེས་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་བཤད་པ་ལུང་ཆོས་སྤྱིའི་སྙིང་པོ་བསྡུས་པ་ཞེས་བྱ་བ་ལས། རྣམ་ཀུན་མངོན་རྫོགས་ཀྱི་སྦྱོར་བའི་ལེའུ་སྟེ་བཞི་པའོ།། །། གཉིས་པ་དབང་ཐོབ་པའི་ཚུལ་གྱིས་སྒོམ་པ་རྩེ་མོའི་སྦྱོར་བ་ལ་གཉིས་ཏེ། མདོ་ལས་ཇི་ལྟར་གསུངས་པའི་ཚུལ་དང༌།
བསྟན་བཅོས་ལས་འབྱུང་བའི་དཀའ་བའི་གནས་རྣམས་རྒྱས་པར་བཤད་པའོ། ། དང་པོ་ནི། གོང་དུ། དེའི་རྟགས་དང་ཞེས་པའི་མདོ་ལ་འཕྲོས་ནས། བཀའ་སྩལ་པ། རབ་འབྱོར་བྱང་ཆེན་རྨི་ལམ་ན་ཡང་ཆོས་ཐམས་ཅད་སྒྲ་བརྙན་དང༌། མིག་ཡོར་དང༌། སྤྲུལ་པ་དང༌། དྲི་ཟའི་གྲོང་ཁྱེར་དང་འདྲ་བར་བལྟ་ཡང༌། མངོན་དུ་མི་བྱེད་ན་ཕྱིར་མི་ལྡོག་པའི་མཚན་ཉིད་དུ་རིག་པར་བྱའོ། །
ཞེས་སོགས་མདོ་ཚན་བཅུ་གཉིས་ཀྱིས་ནི་རྟགས་ཀྱི་རྩེ་སྦྱོར་བསྟན་ནོ། ། དེ་ནས་བཀའ་སྩལ་པ། རབ་འབྱོར་སྟོང་གསུམ་གྱི་སེམས་ཅན་དེ་དག་སངས་རྒྱས་སུ་གྱུར་པ་ལ། གང་ལ་ལ་ཞིག་གིས་རིམ་གྲོར་བྱས་ཤིང༌། དགེ་བ་རྫོགས་བྱང་དུ་བསྔོ་བ་དང༌། ཡང་གང་ལ་ལ་ཞིག་གིས་དེ་དག་རྫོགས་པའི་བྱང་ཆུབ་ལ་བཀོད་ན། དེའི་རྒྱུས་བསོད་ནམས་འཕེལ་བ་ལ་དཔེར་བྱས་ནས། དེ་བས་ཀྱང་གང་ལ་ལ་ཞིག་གིས་ཡུམ་འདི་གཞན་ལ་སྟོན་པ་དང༌། འཆད་པ་དང༌། ཡང་དག་པར་སྟོན་ན་བསོད་ནམས་ཆེས་མང་དུ་འཕེལ་ལོ། །
ཞེས་པས་ནི་རྣམ་འཕེལ་གྱི་རྩེ་སྦྱོར་བསྟན་ནོ། ། དེ་ནས་ལྷའི་དབང་པོས་མེ་ཏོག་མན་དར་བ་མང་པོས་བཅོམ་ལྡན་འདས་ལ་མངོན་པར་གཏོར་ནས། དགེ་བའི་རྩ་བ་འདིས། སངས་རྒྱས་ཀྱི་ཆོས་རྣམས་ཡོངས་སུ་རྫོགས་པར་གྱུར་ཅིག ཞེས་སོགས་ཀྱིས་ནི་ངེས་པར་བརྟན་པའི་རྩེ་སྦྱོར་བསྟན་ནོ། ། དེ་ནས་བརྒྱ་བྱིན་གྱིས་སེམས་དཔའ་བཞིའི་སེམས་བསྐྱེད་ལ་རྗེས་སུ་ཡི་རང་བར་བགྱིད་ན་བསོད་ནམས་ཇི་ཙམ་དུ་འཕེལ། དྲིས་པའི་ལན་གྱིས་ནི་སེམས་ཀུན་ཏུ་གནས་པའི་རྩེ་སྦྱོར་བསྟན་ནོ། ། དེ་ལ་འཕྲོས་ནས། བཀའ་སྩལ་པ། དེ་དག་གིས་ནི་དགེ་བའི་རྩ་བ་ལ་རྗེས་སུ་ཡི་རང་ནས།
བླ་ན་མེད་པའི་བྱང་ཆུབ་ཏུ་ཡོངས་སུ་བསྔོ་བར་བྱ་སྟེ། ཇི་ལྟར་གཉིས་ཀྱི་འདུ་ཤེས་སུ་མི་འགྱུར་བ་དང༌། གཉིས་སུ་མེད་པའི་འདུ་ཤེས་སུ་མི་འགྱུར་བ་དེ་ལྟར་བསྔོ་བར་བྱའོ། ། ཞེས་སོགས་བསྟན་བཤད་གཉིས་ཀྱི་སྒོ་ནས་མཐོང་སྤང་རྟོག་པ་བཞི་གསུངས་སོ། ། དེ་ནས་སུམ་ཅུ་རྩ་གསུམ་གྱི་ལྷ་རྣམས་མེ་ཏོག་མན་དྷ་ར་བ་མང་པོ་ཐོགས་ནས། བཅོམ་ལྡན་འདས་ལ་མངོན་པར་གཏོར་རོ། ། ཞེས་སོགས་མདོ་ཚན་གསུམ་གྱིས་ནི་བྱང་ཆུབ་ཆེན་པོའི་རྒྱུ་བསྟན་ནོ། ། དེ་ནས་བཀལ་སྩལ་པ། ཀུན་དགའ་བོ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཡུམ་འདི་ལས་བྱུང་ཀྱང་ཟད་པ་མེད་དོ། ། ཞེས་སོགས་ཀྱིས་ནི་བྱང་ཆུབ་ཆེན་པོ་བསྟན་ནོ། །
དེ་ནས་རབ་འབྱོར་གྱིས་གསོལ་པ། བྱང་ཆེན་ཡུམ་ལ་སྤྱོད་པའི་ཚེ། ཇི་ལྟར་ན་སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པ་ཡོངས་སུ་རྫོགས་པར་འགྱུར་བ་ལགས། ཞེས་སོགས་དྲིས་པའི་ལན་གྱིས་ནི་མཐོང་ལམ་རྩེ་སྦྱོར་བསྟན་ནོ། ། སྐབས་དེར་ཕྱིན་དྲུག་རེ་རེའི་ནང་དུ་གཞན་ལྔ་པོ་ཚང་བར་གསུངས་པ་ལ་འཕྲོས་ནས།
ཤེས་ཕྱིན་གྱི་ནང་དུ་བསམ་གཏན་ཚང་ཚུལ་དྲིས་པའི་ལན་དུ། བཀའ་སྩལ་པ། བྱང་ཆེན་ཡུམ་ལ་སྤྱོད་པའི་ཚེ། རྣམ་པར་ཐར་པ་བརྒྱད་པོ་དེ་དག་དང༌། མཐར་གྱིས་གནས་པའི་སྙོམས་པར་འཇུག་པ་དགུ་པོ་དེ་དག་རྣམ་པར་ཕྱེ་ཞིང༌། སེང་གེ་རྣམ་པར་བསྒྱིངས་པའི་ཏིང་ངེ་འཛིན་ལ་སྙོམས་པར་འཇུག་གོ ། ཏིང་ངེ་འཛིན་དེ་ལ་གནས་ནས་རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ལུགས་དང་མཐུན་པ་དང་མི་མཐུན་པ་ལ་སོ་སོར་རྟོག་གོ ། ཞེས་སོགས་ཀྱིས་མཉམ་གཞག་སེང་གེ་རྣམ་བསྒྱིང་དང་རྗེས་ཐོབ་རྟེན་འབྲེལ་ལ་རྟོག་ཚུལ་གཉིས་བསྟན་ནོ། ། འདི་གཉིས་ཀ་མཐོང་ལམ་དུ་མི་རུང་བས་མཐོང་ལམ་རྩེ་སྦྱོར་དུ་མི་གཏོགས་ཀྱང་མཐོང་ལམ་རྩེ་སྦྱོར་གྱི་ཁྱད་པར་གྱི་ལམ་ཡིན་པས་དེའི་སྡེ་ཚན་དུ་བསྡུས་པའོ། ། འོ་ན་འདི་སྒོམ་ལམ་རྩེ་སྦྱོར་དངོས་ཡིན་ནམ་ཞེ་ན།
མ་ཡིན་ཏེ། འདིའི་དུས་སུ་སྒོམ་ལམ་རྩེ་སྦྱོར་གྱི་སྦྱོར་བ་ཉེར་བསྡོགས་མ་སྐྱེས་ཤིང༌། སྒོམ་སྤང་རྟོག་པའི་གཉེན་པོ་ཡང་མ་ཐོབ་པའི་ཕྱིར་རོ། ། འོ་ན་ཅི་འདིའི་རྗེས་ཐོབ་མཐོང་ལམ་དུ་མི་འཇོག་པ་བདེན་མོད། མཉམ་གཞག་སེང་གེ་རྣམ་བསྒྱིངས་མཐོང་ལམ་རྩེ་སྦྱོར་དུ་མི་རུང་བ་ཅི་ཞེ་ན། དེའི་ཤེས་བྱེད་ནི་མཐོང་ལམ་སྐད་ཅིག་མ་བཅུ་དྲུག་པོ་ཐམས་ཅད་རང་གི་ཉེར་ལེན་སྦྱོར་ལམ་ཆོས་མཆོག་གི་ཡེ་ཤེས་བསམ་གཏན་ས་དྲུག་པོ་གང་ལ་བརྟེན་པ་དེ་ཁོ་ན་ལ་བརྟན་གྱི། ས་གཞན་དུ་དབང་པོ་འཕོ་བའི་ལོང་མེད་པའོ། ། དེ་ནས་རབ་འབྱོར་གྱིས་གསོལ་པ། བྱང་ཆུབ་སེམས་དཔའ་ཆེན་པོའི་ཏིང་ངེ་འཛིན་སེང་གེ་རྣམ་པར་བསྒྱིངས་པ་དེ་གང་ཞེ་ན། ཞེས་དྲིས་པའི་ལན་གྱིས་ནི་སྒོམ་ལམ་གྱི་སྦྱོར་བ་སེང་གེ་རྣམ་བསྒྱིངས་དེ་བསྟན་པ་ཡིན་ལ།
བྱང་ཆུབ་སེམས་དཔའ་ཆེན་པོའི་ཏིང་ངེ་འཛིན་ཐོད་རྒལ་དེ་གང་ཡིན་དྲིས་པའི་ལན་དུ། མཐར་གནས་ཀྱི་སྙོམས་འཇུག་དགུ་ལ་ཆོས་གཞན་མ་སྤེལ་བའི་ཡར་སོང་གཅིག་དང༌། བརྒྱད་ལ་འགོག་པ་སྤེལ་ནས་སྙོམས་པར་འཇུག་པ་གཅིག་དང༌། དགུ་ལ་འདོད་སེམས་སྤེལ་ནས་སྙོམས་པར་འཇུག་པ་ཞིག་སྟེ། གསུམ་གསུངས་པས་ནི་དངོས་གཞི་ཐོད་རྒལ་བཤད་པ་ཡིན་ནོ། ། དེ་དག་ལས་སྦྱོར་བ་སྡུད་བྱེད་ཀྱི་གཞུང་ནི། འགོག་དང་ཞེས་སོགས་རྐང་པ་གཉིས་ཡིན་ལ། འདོད་པར་གཏོགས་པའི་ཞེས་སོགས་རྐང་པ་གཉིས་ཀྱིས་ནི་སྦྱོར་དངོས་གཉིས་ཀྱི་བར་དང༌། དངོས་གཞི་གསུམ་པོ་སོ་སོའི་བར་དུ་ཡང་འདོད་སེམས་རེ་རེས་བར་དུ་ཆོད་དགོས་པ་ནི་རྩ་བས་མདོའི་དགོངས་པ་བླངས་པ་ཡིན་ལ། འགྲེལ་པས་ནི་མདོའི་སྒྲ་ཇི་བཞིན་པ་དེ་ཉིད་བཤད་དོ། །
ཐོད་རྒལ་དུ་ནི་སྙོམས་འཇུག་པ། ། ཞེས་སོགས་ཀྱིས་ནི་དངོས་གཞི་གསུམ་བསྟན་ལ། དེ་ཡང་རྐང་པ་དང་པོས་དངོས་གཞི་ཆུང་ངུ་དང༌། འགོག་པའི་བར་དུ་མི་འདྲར་འགྲོ། ། ཞེས་པས་འབྲིང་དང༌། གཅིག་དང་གཉིས་གསུམ་སོགས་རྐང་པ་གཉིས་ཀྱིས་ནི་ཆེན་པོ་བསྟན་ནོ། ། འདིས་འབྲིང་པོ་ཁོ་ན་བསྟན་པ་མ་ཡིན་ཏེ། དེའི་སྐབས་སུ་ནི་བརྒྱད་རྒལ་རྒྱུ་མེད་པའི་ཕྱིར། དེ་ལྟར་ན་དྲུག་ཚན་དྲུག་གི་ནང་ན་ཡོད་པའི་ཤེས་ཕྱིན་གྱི་བསམ་གཏན་དེ་ནི་གནས་ཚུལ་ལ་སྒོམ་ལམ་ཁོ་ནར་ངེས་ལ། གཞུང་དུ་བསྟན་ཚུལ་ནི་མཐོང་རྩེའི་ཁྱད་པར་གྱི་ལམ་དང༌།
སྒོམ་ལམ་གྱི་སྦྱོར་དངོས་གཉིས་ཏེ། གསུམ་དུ་བསྡུས་ནས་བཤད་དོ། ། དེ་ལྟར་དྲུག་ཚན་དྲུག་སྟོན་པའི་མདོ་ལ་འཕྲོས་ནས། རབ་འབྱོར་གྱིས་གསོལ་པ། དེ་བཞིན་གཤེགས་པས་ཆོས་འདི་དག་གི་མདོ་དང་རྒྱས་པ་བསྟན་ན་དེ་ལ་བྱང་ཆེན་འཚང་རྒྱ་བར་འཚལ་བས། ཕར་ཕྱིན་དྲུག་པོ་འདི་དག་གི་མདོ་དང་རྒྱས་པ་ཀུན་ཆུབ་པར་བགྱིའོ། ། དེ་ནས་གོམས་པར་བགྱིའོ། ། དེ་ནས་ཡིད་ཀྱིས་རྟོག་པར་བགྱིའོ། ། དེ་ནས་སེམས་དང་སེམས་ལས་བྱུང་བའི་ཆོས་མི་རྒྱུ་བ་དེ་ལྟར་བགྱིའོ། ། ཞེས་སོགས་ཀྱིས་ནི་སྒོམ་སྤང་དུ་གྱུར་པའི་རྟོག་པ་བཞི་བཤད་པ་ཡིན་ནོ། །
རབ་འབྱོར་འདི་ལྟ་སྟེ་དཔེར་ན་སྐྱེས་བུས་ལྗང་བུ་བསྐྱེད་པར་འདོད་པ་རྩ་བ་དང་ཡལ་ག་དང་སྡོང་བུ་དང་འབྲས་བུ་མ་དམིགས་པར་དུས་དུས་སུ་ཆུས་བྲན་ཞིང༌། རིམ་གྱིས་ཡལ་ག་ལ་སོགས་པ་ཕུན་སུམ་ཚོགས་པར་འགྱུར་བ་དེ་བཞིན་དུ་བྱང་ཆེན་ཕྱིན་དྲུག་ལ་སྤྱོད་ཅིང་རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་དོ། ། ལོ་མ་དང༌། མེ་ཏོག་དང༌། འབྲས་བུ་ལྟར་སེམས་ཅན་ཐམས་ཅད་ཀྱི་ཉེ་བར་འཚོ་བར་འགྱུར་རོ། ། ཞེས་སོགས་ཀྱིས་ནི་རྟེན་པ་ཡོན་ཏན་བཤད་དོ། ། དེ་ནས་རབ་འབྱོར་གྱིས་གསོལ་པ། བྱང་ཆེན་བླ་ན་མེད་པའི་བྱང་ཆུབ་ཏུ་འཚང་རྒྱ་བར་འཚལ་བ་དེའི་བསོད་ནམས་ཅི་ཙམ་ཞིག་ཏུ་འཕེལ་བར་འགྱུར། ཞེས་ཞུས་པའི་ལན་གྱིས་ནི་བར་ཆད་མེད་པའི་རྩེ་སྦྱོར་གསུངས་སོ། ། གསོལ་པ།
རྣམ་པ་ཐམས་ཅད་མཁྱེན་པ་ཉིད་ཀྱི་དངོས་པོ་ཇི་ལྟ་བུ། དམིགས་པ་ཇི་ལྟ་བུ། དབང་བསྒྱུར་བ་ཅི་ལྟ་བུ། རྣམ་པ་དང་མཚན་ཉིད་ཇི་ལྟ་བུ་ཞིག་མཆིས། ཞེས་ཞུས་པའི་ལན་གྱིས་ནི། རྒྱུ་བར་ཆད་མེད་རྩེ་དང༌། འབྲས་བུ་རྣམ་མཁྱེན་གཉིས་ཀའི་རྐྱེན་གསུམ་བཤད་དོ། ། ཡང་གསོལ་པ། རྣམ་པ་ཐམས་ཅད་མཁྱེན་པ་ཉིད་འབའ་ཞིག་དངོས་པོ་མ་མཆིས་པ་ལགས་སམ། ཞེས་ཞུས་པའི་ལན་དུ།
ཆོས་ཐམས་ཅད་དངོས་པོ་མ་མཆིས་པར་བསྟན་པ་ལ་རྒོལ་བ་བཅུ་དྲུག་ལན་དང་བཅས་པས་ནི་བསལ་བྱ་ལོག་སྒྲུབ་སེལ་བྱེད་ཀྱི་གཉེན་པོ་བཅུ་དྲུག་དང་བཅས་པ་བསྟན་ནོ། ། སྐབས་འདིའི་རྒལ་ལན་གྱི་དོན་ནི། ལྟ་བའི་དབང་དུ་བྱས་ནས་ཆོས་ཐམས་ཅད་ངོ་བོས་སྟོང་པར་བཤད་པ་ལ། སྒོམ་པ་དང་སྤྱོད་པ་མི་ཐད་པར་ཐལ་ལོ། ། ཞེས་རྒོལ་བ་ཡིན་ལ། འདི་ལ་ནི་དོན་དམ་རྟགས་སུ་བཀོད་ནས་ཀུན་རྫོབ་སུན་འབྱིན་པའི་ཀླན་ཀ་ཞེས་བྱ་ལ། ཀླན་ཀ་དེ་ནི་བདེན་གཉིས་རྣམ་འབྱེད་ཀྱི་རིགས་པས་སེལ་ནུས་པ་ཡིན་ཏེ། ལྟ་བ་ནི་དོན་དམ་དཔྱོད་བྱེད་ཀྱི་རིགས་པས་རབ་ཏུ་ཕྱེ་བ་ཡིན་ལ། སྒོམ་པ་དང་སྤྱོད་པ་ནི་ཐ་སྙད་ཀྱི་བདེན་པ་ཁས་བླངས་པ་ལས་བཞག་པའི་ཕྱིར་རོ། ། གཉིས་པ་ལ་གཉིས་ཏེ།
རྩེ་སྦྱོར་གྱི་མཚན་ཉིད་དང༌། མཚན་གཞི་ངོས་བཟུང་བ་དང༌། དེ་སྟོན་བྱེད་ཀྱི་གཞུང་སོ་སོའི་དཀའ་བའི་གནས་རྣམས་བཤད་པའོ། ། དང་པོ་ལ་མཚན་ཉིད་ནི། མཁྱེན་གསུམ་གྱི་རྣམ་པ་རྣམས་བསྡུས་སྒོམ་རབ་ཏུ་གྱུར་པའི་བྱང་སེམས་ཀྱི་རྣལ་འབྱོར་རོ། ། རབ་ཏུ་གྱུར་པའི་དོན་ནི་མི་མཐུན་ཕྱོགས་ཀྱི་སྤོང་གཉེན་དུ་གྱུར་པ་ལ་བྱ་བ་ཡིན་ཏེ། རྣམ་ཀུན་གྱི་སྦྱོར་བ་ཙམ་དུ་འཇོག་པ་ལ་དེར་གྱུར་པ་མི་དགོས་པའི་ཕྱིར། དཔེར་ན་ཚོགས་ལམ་དང༌། སྒོམ་ལམ་རྗེས་ཐོབ་ཀྱི་རྣམ་ཀུན་བཞིན་ནོ། ། མི་མཐུན་པའི་ཕྱོགས་ནི་གསུམ་སྟེ།
མཐོང་སྤང་དང༌། སྒོམ་སྤང་དང༌། དེ་གཉིས་ཀའི་གནས་ངན་ལེན་ནོ། ། དེའི་གཉེན་པོ་ཡང་གསུམ་སྟེ། མཐོང་ལམ་རྩེ་སྦྱོར་དང༌། བསྒོམ་ལམ་དང༌། བར་ཆད་མེད་རྩེའོ། ། དེ་གསུམ་ཀ་ལ་སྦྱོར་འཇུག་གཉིས་གཉིས་སུ་དབྱེ་དགོས་པ་ཡིན་ཏེ། དང་པོ་གཉིས་ལ་དེར་འབྱེད་པ་ནི་རྒྱན་རྩ་འགྲེལ་དུ་གསལ་ཞིང༌། རྡོ་རྗེ་ལྟ་བུའི་ཏིང་ངེ་འཛིན་ལ་དེར་འབྱེད་པ་ནི་མངོན་པ་ཀུན་ལས་བཏུས་སུ་གསལ་བ་ལྟར།
འདིར་ཡང་ཁས་ལེན་པ་རིགས་པས་འཐོབ་པའི་ཕྱིར། དེ་དག་ལས་མཐོང་ལམ་དང་བར་ཆད་མེད་རྩེའི་སྦྱོར་བ་གཉིས་ནི་དེ་དང་དེ་དངོས་མ་ཡིན་ལ། བསྒོམ་ལམ་གྱི་དེ་ནི་སྒོམ་རྩེ་དངོས་ཡིན་ཏེ། དེའི་མཚན་ཉིད་ཚང་བའི་ཕྱིར་རོ། ། མཐོང་བསྒོམ་གཉིས་ཀྱི་སྦྱོར་བ་ལ་ཡང་གཉིས་ཏེ། གཉིས་ཀའི་ཐུན་མོང་གི་དང༌། སོ་སོའི་སྦྱོར་བའོ། ། དང་པོ་ནི། བྱང་སེམས་ཀྱི་ངེས་འབྱེད་ཆ་བཞི་ཀའི་མཉམ་གཞག་རྣམས་ཏེ། ཇི་སྐད་དུ།
མཐོང་བ་དང༌། བསྒོམ་པས་སྤང་བར་བྱ་བའི་གཟུང་བ་དང་འཛིན་པའི་རྣམ་པར་རྟོག་པ་བཞི་པོ་འཆད་པར་འགྱུར་བའི་ཚུལ་དང་འབྲེལ་བར་འབྱུང་བ། ཞེས་འབྱུང་བས་སོ། ། གཉིས་པ་ལ། མཐོང་ལམ་གྱི་དང༌། སྒོམ་ལམ་གྱི་སྦྱོར་བའོ། ། དང་པོ་ནི། རྒྱན་རྩ་འགྲེལ་ན་དེའི་ངོས་འཛིན་གསལ་བར་མི་བཞུགས་ཀྱང༌། བྱང་སེམས་ཀྱི་སྦྱོར་ལམ་ཆོས་མཆོག་གི་ཡེ་ཤེས་ལ་དེར་འཆད་དགོས་པ་ཡིན་ཏེ། མཐོང་སྤང་རྟོག་པའི་ས་བོན་གྱི་སྤོང་གཉེན་གང་ཞིག
དེའི་ས་བོན་དྲུངས་འབྱིན་པར་ནུས་པའི་ཡེ་ཤེས་དངོས་སུ་འདྲེན་པས་སོ། ། གཉིས་པ་ནི། འགོག་དང་བཅས་པའི་སྙོམས་འཇུག་དགུར། ། ཞེས་པའི་སྐབས་ནས་བསྟན་པའི་སེང་གེ་རྣམ་བསྒྱིངས་ལ་དེར་འཆད་དགོས་པ་ཡིན་ཏེ། གཞུང་ལས་གསལ་བར་བཤད་ཅིང༌། དེའི་མཚན་ཉིད་ཀྱང་ཚང་བའི་ཕྱིར་རོ། ། གསུམ་པའི་སྦྱོར་བ་ནི། རྒྱུན་མཐའི་སྔ་ལོགས་སུ་བྱུང་བའི་སྐྱེ་མེད་གསུམ་གྱི་དམིགས་རྣམ་མ་བརྗེད་པའི་དྲན་པ་ལ་བཤད་ན་ལེགས་པ་ཡིན་ཏེ། ཇི་སྐད་དུ། དྲན་པ་བདག་པོའི་རྐྱེན་དང་ནི། །
ཞེས་འབྱུང་བའི་ཕྱིར་དང༌། གནས་ངན་ལེན་གྱི་དྲི་མའི་སྤོང་གཉེན་གང་ཞིག རྒྱུན་མཐའི་ཡེ་ཤེས་དངོས་སུ་འདྲེན་བྱེད་ཡིན་པས་སོ། ། འདིའི་སྦྱོར་དངོས་གཉིས་ཀ་སྒོམ་ལམ་རྩེ་སྦྱོར་དུ་མི་བཞག་སྟེ། འདིའི་དུས་སུ་སྒོམ་སྤང་གི་རྟོག་པ་བརྒྱ་རྩ་བརྒྱད་སྤངས་ཟིན་པའི་ཕྱིར་ཏེ། དེ་སྤངས་པ་དང་བརྟེན་པ་ཡོན་ཏན་མངོན་དུ་བྱེད་པ་དུས་མཉམ་ལ། འདི་ནི་དེའི་ཡང་རྗེས་ལ་འབྱུང་བར་གསུངས་བས་སོ། ། དེ་ལྟར་ན་མཐོང་རྩེ་སྒོམ་རྩེ་བར་མེད་པའི་རྩེ་སྦྱོར་གསུམ་ལ་ལྟོས་པའི་ལམ་བཞི་བཞི་འཆད་དགོས་པ་ཡིན་ཏེ། རང་རང་གི་ངོ་སྐལ་གྱི་སྤང་བྱ་དྲུངས་འབྱིན་པར་བྱེད་པ་དང༌། ཕྱུང་ཟིན་པའི་གནས་སྐབས་ལ་ལྟོས་ནས་སྦྱོར་བའི་ལམ་དང༌།
བར་ཆད་མེད་པའི་དང༌། རྣམ་པར་གྲོལ་བའི་དང་ཁྱད་པར་གྱི་ལམ་བཞི་བཞི་འབྱུང་བར་ཆོས་མངོན་པ་ལས་གསུངས་པ་ལྟར་འདིར་ཡང་དོན་གྱི་ཐོབ་པའི་ཕྱིར། དང་པོ་གཉིས་ཀྱི་དབང་དུ་བྱས་པའི་ལམ་དང་པོ་གཉིས་ནི་བཤད་མ་ཐག་པ་དེ་དང་དེ་ཡིན་ལ། རྣམ་པར་གྲོལ་བའི་ལམ་ནི་གཞུང་རྩ་བར་མི་གསལ་ཡང༌། འགྲེལ་པར་ངོ་སྐལ་གྱི་ཤེས་སྒྲིབ་རྟོག་པ་བརྒྱ་རྩ་བརྒྱད་སྤངས་པ་དང༌། ཉོན་མོངས་ཀྱི་བག་ཆགས་བརྒྱ་རྩ་བརྒྱད་སྤངས་པ་དུས་མཉམ་པར་བཤད་པའི་གཞུང་གིས་སྟོན་ལ། ཁྱད་པར་གྱི་ལམ་ནི། སེང་གེ་རྣམ་བསྒྱིངས་ཀྱི་མཉམ་རྗེས་གཉིས་དང༌། བརྟེན་པ་ཡོན་ཏན་རྣམས་ཀྱིས་སོ་སོར་སྟོན་ནོ། ། དེ་ལྟར་བཤད་པ་ན།
སྦྱོར་ལམ་རྩེ་སྦྱོར་ལ་ལམ་བཞི་པོ་ཚང་བར་འཆད་རྒྱུ་མེད་པའི་ཕྱིར། རྩེ་སྦྱོར་དངོས་མ་ཡིན་པར་ཐལ་ལོ། ། སྙམ་དུ་མི་བསམ་སྟེ། དེའི་མཚན་ཉིད་ཚང་བའི་ཕྱིར་དང༌། བར་ཆད་མེད་ལམ་གྱི་ངོ་བོ་རྒྱུ་འབྲས་ལ་ལྟོས་ནས་ལམ་བཞིར་ཕྱེ་བ་ཡིན་གྱི། རྩེ་སྦྱོར་ཙམ་ལ་དེ་ལྟར་ཕྱེ་དགོས་པ་མ་ཡིན་པའི་ཕྱིར། དེ་ལྟར་བཞི་ལས། དང་པོ་སྦྱོར་ལམ་རྩེ་སྦྱོར་གྱི་མིང་ནི། མཐོང་སྒོམ་ལམ་གྱི་སྤང་བྱ་རྟོག་པ་བཞི་པོ་གང་རུང་གི་ས་བོན་མནོན་པའི་སྤོང་གཉེན་དུ་གྱུར་པའི་ངེས་འབྱེད་ཆ་མཐུན་ནོ། ། མཚན་གཞི་ནི།
ཐེག་ཆེན་གྱི་ངེས་འབྱེད་ཆ་བཞིའི་མཉམ་གཞག་ཁོ་ནའོ། ། མདོ་ལས་བསྟན་ཚུལ་ནི་རྗེས་ཐོབ་ཀྱི་ཆ་ནས་བཤད་པ་ཡིན་ཏེ། རྟགས་དང་རྣམ་འཕེལ་ལ་སོགས་པ་མཚོན་གྱི་ཆོས་ཀྱི་སྒོ་ནས་བཤད་པའི་ཕྱིར་རོ། ། དེ་ཡང་དྲོད་ཀྱི་རྩེ་སྦྱོར་མཉམ་གཞག་ཏུ་ཐོབ་པ་ན་རྗེས་ཐོབ་ཏུ་རྟགས་བཅུ་གཉིས་པོ་འདི་ལྟར་འབྱུང་ངོ༌། ། ཞེས་དང༌། མཉམ་གཞག་ཏུ་རྩེ་མོའི་ཡེ་ཤེས་བསྒོམས་པ་ལས་བསོད་ནམས་འདི་ལྟར་འཕེལ་ལོ་ཞེས་དང༌། མཉམ་གཞག་ཏུ་བཟོད་པའི་རྩེ་སྦྱོར་བསྒོམས་པ་ལས་རྗེས་ཐོབ་ཏུ་བསྔོ་བ་དང་སེམས་ཅན་གྱི་དོན་བྱེད་ཚུལ་འདི་ལྟར་འབྱུང་ངོ་ཞེས་དང༌། མཉམ་གཞག་ཏུ་ཆོས་མཆོག་གི་ཏིང་ངེ་འཛིན་བསྒོམས་པ་ལས་རྗེས་ཐོབ་ཏུ་བསོད་ནམས་མང་པོ་འབྱུང་བའི་ཚུལ་བཤད་པའི་སྒོ་ནས་བསྟན་པས་སོ། ། གལ་ཏེ་མདོ་ལས་རྗེས་སུ་ཡི་རང་བསོད་ནམས་མང་བར་བསྟན་པ་མ་ཡིན་ནམ། ཏིང་ངེ་འཛིན་བསོད་ནམས་མང་བ་ཇི་ལྟར་བསྟན་ཞེ་ན།
དེ་དེར་བསྟན་པས་ཅིག་ཤོས་ཀྱང་དེར་མཚོན་ནུས་པ་ཡིན་ཏེ། གཉིས་པོ་མཚུངས་ལྡན་དུ་འབྱུང་བའི་ཕྱིར་རོ། ། དཔེར་ན་རྗེས་སུ་ཡི་རང་བ་ཡིད་ལ་བྱེད་པའི་སྒོམ་ལམ་བཞིན་ནོ། ། གཉིས་པ་མཐོང་ལམ་རྩེ་སྦྱོར་བཤད་པ་ལ་གསུམ་སྟེ། བྲལ་བྱ་རྟོག་པ་བཤད་པ་དང༌། བྲལ་འབྲས་བྱང་ཆེན་བཤད་པ་དང༌། བྲལ་བྱེད་མཐོང་ལམ་བར་ཆད་མེད་ལམ་བཤད་པའོ། ། དང་པོ་ལ། སྤྱིར་རྟོག་པའི་ངོ་བོ་དང་དབྱེ་བ་བཤད་པ་དང༌། ལམ་གཉིས་ཀྱི་སྤང་བྱ་སོ་སོར་ཕྱེ་བའོ། །
དང་པོ་ནི། རྒྱན་རྩ་འགྲེལ་དུ་བཤད་པའི་སྤང་བྱ་རྟོག་པ་ཇི་སྙེད་པ་ནི་སྒྲ་དོན་འཛིན་པའི་རྟོག་པ་ཡིན་ལ། དེ་ལ་ཡང་འདིར་བསྟན་རྟོག་པས་ཁྱབ་པ་ཡིན་ཞིང༌། དེ་ལའང་ཉོན་མོངས་པ་ཅན་ཡིན་མིན་གཉིས་ལས། ཕྱི་མ་འཆད་པ་སྐབས་སུ་བབ་པ་ཡིན་ཏེ། ཉོན་མོངས་པ་ཅན་གྱི་རྟོག་པ་སྤང་བྱ་ཡིན་པ་ཤེས་བྱེད་ཀྱི་དཔེར་བཀོད་ནས་དེ་མ་ཡིན་པའི་རྟོག་པ་སྤང་བྱར་སྒྲུབ་པ་སྐབས་སུ་བབ་པའི་ཕྱིར། དེ་ལ་དབྱེ་ན། གཟུང་འཛིན་གྱི་རྟོག་པ་གཉིས་སུ་འབྱེད་དོ། ། ཡུལ་ཐམས་ཅད་གཟུང་གཉིས་སུ་ངེས་པའི་ཕྱིར། ཡུལ་གཟུང་བ་ལའང་ཆོས་དང་གང་ཟག་གཉིས་སུ་ཡོད་ཅིང་ཆོས་ལའང་ཀུན་ནས་ཉོན་མོངས་ཀྱི་དང༌།
རྣམ་བྱང་གི་ཆོས་གཉིས་ལས། གཉིས་པ་ལ་ཐེག་པ་ཆེན་པོའི་རྣམ་བྱང་དང༌། དམན་པའི་རྣམ་བྱང་གཉིས་ལས། དང་པོ་ལ་འཇུག་བྱར་ཞེན་པའི་བློ་ལ་ནི་འཇུག་པ་གཟུང་རྟོག་ཞེས་དང༌། གཉིས་པ་ལ་དམིགས་ནས་ལྡོག་བྱར་ཞེན་པའི་བློ་ནི་ལྡོག་པ་གཟུང་རྟོག་ཅེས་བྱའོ། ། འདིར་ནི་དེ་ཉིད་འཆད་པ་སྐབས་སུ་བབ་པ་ཡིན་ཏེ། ཇི་སྐད་དུ། འཇུག་པ་དང་ནི་ལྡོག་པ་ལ། ། རྣམ་རྟོག་ཅིས་བཤད་པའི་ཕྱིར་རོ། ། ཡུལ་འཛིན་པ་ལའང་ཀུན་བྱང་གཉིས་སུ་ཡོད་མོད་ཀྱི།
དེར་མི་འབྱེད་པར་གང་ཟག་དང་ཆོས་གཉིས་སུ་ཕྱེ་ནས་དེ་དང་དེར་བཏགས་པ་ཙམ་དུ་ཞེན་པའི་བློ་ནི་བཏགས་འཛིན་གྱི་རྟོག་པ་ཞེས་བྱའོ། ། དེ་ལྟར་གཟུང་འཛིན་གྱི་རྟོག་པ་བཞི་པོ་དེ་དག་ལ་གོ་རིམ་བཞིན་དུ། འཇུག་ལྡོག་གི་གཟུང་རྟོག་དང༌། གང་ཟག་རྫས་འཛིན་གྱི་རྟོག་པ་དང༌། སྐྱེས་བུ་བཏགས་ཡོད་དུ་འཛིན་པའི་རྟོག་པ་ཞེས་བྱ་བའི་མིང་འདོགས་པ་ནི་མཐོང་སྤང་གི་དབང་དུ་བྱས་པ་ཡིན་གྱི། སྒོམ་སྤང་རྟོག་པ་ལའང་མིང་དེ་ལྟར་འདོགས་པ་ནི་མ་ཡིན་ཏེ། དེ་ལྟར་འདོགས་པ་ལ། ཤེས་བྱེད་མེད་ཅིང་གནོད་བྱེད་ཡོད་པའི་ཕྱིར། དང་པོ་ནི། འཕགས་སེང་གཉིས་ཀས་དེ་ལྟར་མ་བཤད་པའི་ཕྱིར་དང༌།
སྒོམ་སྤང་གཟུང་རྟོག་གཉིས་ཀྱི་ཡུལ་མདོ་གཞུང་ནས་འབྱུང་བ་ལ་བརྟགས་ན་ཐེག་པ་ཆེ་ཆུང་གི་དབྱེ་བ་མཐོང་སྤང་གི་སྐབས་ཇི་ལྟ་བ་བཞིན་དུ་མི་རྙེད་པའི་ཕྱིར་དང༌། འཛིན་རྟོག་གཉིས་ཀྱི་མིང་གི་ཁྱད་པར་ཡང་སློབ་དཔོན་འཕགས་པས། གང་ཟག་ཏུ་གདགས་པ་དང༌། གདགས་པའི་རྒྱུ་ལ་རྟེན་པ་ཞེས་བཤད་ཀྱི། རྫས་འཛིན་རྟོག་པ་དང༌། བཏགས་འཛིན་རྟོག་པའི་མིང་གིས་མ་བཤད་པའི་ཕྱིར། གནོད་བྱེད་ནི། འཛིན་རྟོག་དང་པོ་རྫས་འཛིན་དུ་བཤད་ན་བདེན་འཛིན་དུ་འགྱུར་ལ། དེ་ལྟ་ན་ཐེག་ཆེན་སྒོམ་སྤང་དུ་གྱུར་པའི་འཛིན་རྟོག་དང་པོ་མེད་པར་འགྱུར་ཏེ། ཐེག་ཆེན་གྱི་མཐོང་ལམ་ནས་གང་ཟག་ལ་བདེན་འཛིན་མི་སྐྱེ་བའི་ཆོས་ཅན་དུ་བྱས་ཟིན་པའི་ཕྱིར།
གང་ཟག་གི་བདག་ཏུ་འཛིན་པའི་རྟོག་པ་བཞིན་ནོ། ། འོ་ན་སྒོམ་སྤང་དུ་གྱུར་པའི་རྟོག་པ་བཞི་པོ་འདི་དག་ལ་ཐ་སྙད་དུ་བྱ་བ་ཅི་ཞིག་ཡོད་ཅེ་ན། དངོས་པོ་ཙམ་ལ་བརྟེན་པ་དང༌། རྣམ་བྱང་ལ་བརྟེན་པ་གཉིས་དང༌། གང་ཟག་ལ་བཏགས་པ་ཙམ་དུ་ཞེན་པ་དང༌། དེར་གདགས་པའི་རྒྱུ་ལ་བཏགས་པ་ཙམ་དུ་ཞེན་པ་ཞེས་བྱ་བའི་ཐ་སྙད་ཀྱིས་འདོགས་པར་སློབ་དཔོན་འཕགས་པས་བཤད་དོ། ། གསུམ་པ་ལ་གསུམ་སྟེ། སྤྱིར་སྤང་བྱ་གཉིས་ཀྱི་ངོས་འཛིན། བཤད་མ་ཐག་པའི་སྒོམ་སྤང་རྟོག་པ་རྣམས་ཀྱི་དམིགས་བསལ་བྱེ་བྲག་ཏུ་བཤད་པ། རྫས་བཏགས་ཀྱི་རྟོག་པ་རྣམས་སྐྱེ་འཕགས་གཉིས་ལ་སོ་སོར་ངེས་པར་བཤད་པའི་དོན་བསམ་པའོ། །
དང་པོ་ནི། སྤྱིར་རྟོག་པ་ཇི་སྙེད་པ་བདེན་པར་ཞེན་པའི་བློ་དང༌། བདེན་མེད་དུ་ཞེན་པའི་བློ་གཉིས་སུ་ཁ་ཚོན་ཆོད་ཅིང༌། བདེན་འཛིན་ལ་ཀུན་བཏགས་དང༌། ལྷན་སྐྱེས་གཉིས་ལས། དང་པོ་རྣམས་མཐོང་སྤང་ཁོ་ན་དང༌། ཕྱི་མ་སྒོམ་སྤང་ཁོ་ནའོ། ། བདེན་མེད་དུ་ཞེན་པའི་རྟོག་པ་རྣམས་ལ་ནི་ལྷན་སྐྱེས་ཡོད་པ་མ་ཡིན་ཏེ། གྲུབ་པའི་མཐས་བཏགས་པ་ཁོ་ནར་ངེས་པའི་ཕྱིར། དེའི་ཕྱིར་སྒོམ་སྤང་རྟོག་པ་ལ་ལྷན་སྐྱེས་ཀྱིས་ཁྱབ་བོ་ཞེས་བྲག་ཆ་བཞིན་དུ་སྒྲོག་པ་དེ་ནི་འཁྲུལ་པ་ཡིན་ཏེ།
དཔེར་ན་བྱང་སེམས་སྒོམ་ལམ་པའི་རྒྱུད་ཀྱི་སྟོང་ཉིད་ལ་མཚན་མར་འཛིན་པའི་བློ་བཞིན་ནོ། ། འོ་ན་ཅི་བདེན་འཛིན་ལྷན་སྐྱེས་རྣམས་བསྒོམ་སྤང་ཁོ་ནར་ངེས་ན། ཐེག་ཆེན་འཕགས་པའི་རྒྱུད་ལ་འབྱུང་བ་ཞིག་གམ་ཞེ་ན། མ་ཡིན་ཏེ། དེས་ཆོས་ཐམས་ཅད་བདེན་མེད་དུ་མངོན་སུམ་དུ་རྟོགས་པའི་ཕྱིར་རོ། ། འོ་ན་མཐོང་སྤང་དུ་ཐལ་བ་མ་ཡིན་ནམ་ཞེ་ན། མ་ཡིན་ཏེ། དེ་མི་སྐྱེ་བའི་ཆོས་ཅན་དུ་བྱེད་པ་ནི་སྒོམ་པའི་ལམ་ཁོ་ན་ལ་རག་ལས་པའི་ཕྱིར། དེ་བས་ན་མ་སྤངས་ཀྱང་མངོན་དུ་མི་འགྱུར་བ་ནི་མཐོང་སྤང་དུ་གྱུར་པའི་ཆོས་ལ་དེ་ཁོ་ན་ཉིད་ཡིད་བྱེད་ཀྱི་བཏགས་འཛིན་རྟོག་པ་བཞིན་ནོ། ། གཉིས་པ་ནི།
སྐབས་ལྔ་པར་བཤད་པའི་རྟོག་པ་འདི་རྣམས་ནི་ཀུན་བཏགས་ཁོ་ནའི་དབང་དུ་བྱས་པ་ཡིན་ཏེ། སངས་རྒྱས་པའི་གྲུབ་མཐས་བློ་ཁ་མ་བསྒྱུར་བའི་སེམས་ཅན་རྣམས་ལ་འདི་ནས་བཤད་པའི་རྟོག་པའི་ཡུལ་དེ་དང་དེ་དག་ལ་མཚན་མར་ཞེན་པའི་བློ་མི་འབྱུང་བའི་ཕྱིར། དཔེར་ན་ཆོས་བསྡུས་པ་ལ་དགའ་བའི་གདུལ་བྱ་ལ་ཆོས་མདོར་བསྡུས་པ་གསུངས་སོ། ། སྙམ་དུ་ཞེན་པའི་བློ་བཞིན་ནོ། ། དེ་ལྟ་ན་ཡང་ཆོས་ཉིད་མངོན་སུམ་དུ་མཐོང་བ་ཙམ་གྱིས་དེའི་ས་བོན་སེལ་མི་ནུས་པ་ནི་ཆོས་ཉིད་མངོན་སུམ་དུ་མཐོང་བ་ལ་གེགས་བྱེད་ཀྱི་རྟོག་པ་མ་ཡིན་པའི་རྒྱུ་མཚན་ལས་ནི་མ་ཡིན་ཏེ། རྟོག་པ་ཀུན་བཏགས་གང་ཡིན་མཐོང་སྤང་དུ་མ་ངེས་པའི་རྒྱུ་མཚན་ལས་སོ། ། དཔེར་ན་བདེན་མེད་དུ་ཞེན་པའི་རྟོག་པ་མ་དག་སའི་རྗེས་ཐོབ་ཏུ་འབྱུང་བ་བཞིན་ནོ། ། དེ་ཡང་ཞིབ་མོར་བཤད་ན་བཏགས་འཛིན་གྱི་རྟོག་པ་ལ་ཀུན་བཏགས་དང་ལྷན་སྐྱེས་གཉིས་སུ་ཕྱེ་ནས་སྤང་བྱ་གཉིས་སུ་འཇོག་པ་མ་ཡིན་གྱི། མངོན་གྱུར་དང་དབང་ལྡན་གཉིས་སུ་ཕྱེ་ནས་སྤང་བྱ་གཉིས་སུ་ཕྱེ་ནས་འཇོག་པ་ཡིན་ཏེ། བཏགས་འཛིན་རྟོག་པ་མངོན་འགྱུར་གྱིས་ཆོས་ཉིད་མངོན་སུམ་དུ་མཐོང་བ་ལ་གེགས་བྱེད་ཅིང༌།
དབང་ལྡན་གྱིས་དེ་མི་བྱེད་པའི་ཕྱིར། དང་པོའི་ཤེས་བྱེད་ཀྱི་གཏན་ཚིགས་ནི། ཆོས་ཉིད་མངོན་སུམ་དུ་མཐོང་ན་བདེན་མེད་དུ་ཞེན་པའི་སྤྲོས་པ་མངོན་གྱུར་པ་བཀག་པའི་སྒོ་ནས་མཐོང་དགོས་པའི་ཕྱིར། གཉིས་པའི་ཤེས་བྱེད་ཀྱི་དཔེ་ནི། བདེན་འཛིན་ལྷན་སྐྱེས་བག་ལ་ཉལ་གྱིས་བདེན་མེད་མངོན་སུམ་དུ་མཐོང་བ་ལ་གེགས་མི་བྱེད་པ་བཞིན་ནོ། ། དེ་བས་ན་འདིར་བཤད་པའི་སྒོམ་སྤང་རྟོག་པ་རྣམས་ནི་བདེན་འཛིན་ལྷན་སྐྱེས་ལ་བྱ་བ་མ་ཡིན་ཏེ། མ་དག་སའི་རྗེས་ཐོབ་ཏུ་མངོན་དུ་གྱུར་པའི་མཚན་འཛིན་གྱི་རྟོག་པ་ལ་བཤད་ནས་དེ་དང་སྒོམ་ལམ་སྦྱོར་འཇུག་གཉིས་སྤང་གཉེན་དུ་སྦྱར་ནས་འཆད་པའི་ཕྱིར་རོ། ། ཡང་ཅི་གཟུང་འཛིན་གྱི་རྟོག་པ་དང་པོ་གཉིས་ལམ་གཉིས་ཀྱི་སྦྱོར་བ་གཉིས་དང་སྤང་གཉེན་དུ་སྦྱོར་བ་དང༌། རྟོག་པ་ཕྱི་མ་གཉིས་ལམ་གཉིས་པོའི་བར་ཆད་མེད་ལམ་གཉིས་དང་སྤང་གཉེན་དུ་སྦྱོར་བ་མི་འཐད་དེ། ས་བོན་དྲུངས་འབྱིན་པའི་བྱ་བ་ནི་སྦྱོར་བའི་ལམ་གྱིས་བྱེད་པའི་ནུས་པ་མེད་ལ།
དེ་མགོ་གནོན་པའི་དབང་དུ་བྱེད་ན་རྟོག་པ་བཞི་ཀ་དང་སྦྱོར་བའི་ལམ་སྤང་གཉེན་དུ་སྦྱོར་རིགས་པར་འགྱུར་ཏེ། དེ་དང་དེ་འཛིན་སྟངས་དངོས་སུ་འགལ་བས་ལྷན་ཅིག་ཏུ་མི་གནས་པའི་ཕྱིར་སྙམ་ན། ལན་ལ་གཉིས་ལས། རྣལ་འབྱོར་སྤྱོད་པ་པ་དག་གི་འཆད་ཚུལ་ལྟར་ན་གཟུང་རྟོག་གཉིས་པའི་གཉེན་པོ་མ་སྐྱེས་པའི་གོང་དུ་འཛིན་རྟོག་དང་པོའི་སྤོང་གཉེན་སྐྱེ་བ་མ་ཡིན་ཏེ། གཟུང་འཛིན་གྱི་རྟོག་པ་བཞི་པོ་རིམ་ཅན་ཁོ་ནར་སྤོང་དགོས་པའི་ཕྱིར་ཏེ། གཟུང་རྟོག་མ་སྤངས་པར་འཛིན་རྟོག་སྤོང་བ་ལ་མི་འཇུག་པའི་ཕྱིར། ངོ་བོ་ཉིད་མེད་པར་སྨྲ་བ་ལྟར་ན་གཟུང་འཛིན་གྱི་རྟོག་པ་དང་པོ་གཉིས་སྤང་སླ་བ་ཡིན་ཏེ། མི་མཐུན་པའི་ཕྱོགས་ཀྱི་རྟོག་པ་ཡིན་པའི་ཕྱིར། ཕྱི་མ་གཉིས་སྤང་དཀའ་བ་ཡིན་ཏེ། གཉེན་པོའི་ཕྱོགས་ཀྱི་རྟོག་པ་ཡིན་པའི་ཕྱིར།
དེ་ལྟར་ན་ལམ་གཉིས་པོའི་སྦྱོར་བའི་ལམ་ནི་རྟོག་པ་དང་པོ་གཉིས་ཀྱི་སྤོང་གཉེན་དུ་བཞག་སྟེ། སྤྲོས་པ་ཕྱོགས་གཅིག་བཀག་ནས་བདེན་པར་མེད་པའི་རྣམ་པ་ཅན་ཡིན་པའི་ཕྱིར། ཇི་སྐད་དུ། སྟོང་ཉིད་བག་ཆགས་གོམས་པ་ལས། ། དངོས་པོའི་བག་ཆགས་ལྡོག་པར་འགྱུར། ། ཞེས་བཤད་པ་ལྟར་རོ། ། རྟོག་པ་ཕྱི་མ་གཉིས་དང་ལམ་གཉིས་པོའི་བར་ཆད་མེད་ལམ་སྤང་གཉེན་དུ་སྦྱོར་བར་རིགས་ཏེ། དེ་དག་ནི་སྤྲོས་པ་མཐའ་དག་བཀག་པས་སྤྲོས་མེད་ཀྱི་རྣམ་པ་ཅན་ཡིན་པའི་ཕྱིར། དེ་སྐད་དུ་ཡང༌། ཅི་ཡང་མེད་ཅེས་གོམས་པ་ལས། །
དེ་ཡང་ཕྱི་ནས་སྤོང་བར་འགྱུར། ། ཞེས་གསུངས་སོ། ། དེ་ལྟ་ན་ཡང་བཞི་ཀའི་ས་བོན་ནི་བར་ཆད་མེད་ལམ་གྱིས་སྤོང་དགོས་པ་ལ་ཁྱད་པར་མེད་དོ། ། བྱེ་བྲག་ཏུ་སྒོམ་སྤང་འཛིན་རྟོག་དང་པོ་ནི་སྤང་སླ་བ་ཡིན་ཏེ། གང་ཟག་བཏགས་ཡོད་དུ་ཞེན་པའི་རྟོག་པ་ནི་ཐེག་དམན་ལ་ཡང་ཡོད་པས་རགས་པའི་ཕྱིར་དང་གང་ཟག་ཏུ་གདགས་པའི་རྒྱུ་བཏགས་ཡོད་དུ་ཞེན་པ་ནི་ཐེག་ཆེན་འཕགས་པ་ཁོ་ན་ལ་ཡོད་པས་ཕྲ་བའི་ཕྱིར། གསུམ་པ་ནི། ལམ་གཉིས་ཀྱི་སྤང་བྱར་གྱུར་པའི་རྫས་འཛིན་རྟོག་པ་ནི་སོ་སོ་སྐྱེ་བོ་ཁོ་ན་ལ་ཡོད་པ་དང༌། བཏགས་འཛིན་གྱི་རྟོག་པ་འཕགས་པ་ཁོ་ན་ལ་ཡོད་པར་བཤད་པ་དེ་སྒྲ་ཇི་བཞིན་པ་ཉིད་དུ་ཁས་བླང་བར་བྱ་བ་ཡིན་ནམ་ཞེ་ན། ཐེག་པ་ཆེན་པོའི་སྐྱེ་འཕགས་གཉིས་ཀྱི་དབང་དུ་བྱས་ནས་དེ་དང་དེར་ངེས་པ་ཉིད་དུ་འཆད་དགོས་པ་ཡིན་ཏེ། སྤང་གཉེན་གཉིས་པོ་རྟེན་གཅིག་གི་དབང་དུ་བྱས་ནས་འཆད་དགོས་ཀྱི།
རྒྱུད་མི་གཅིག་པ་སོ་སོ་ལ་ཡོད་པ་གཉིས་དེར་སྦྱོར་དུ་མི་རུང་བའི་ཕྱིར། དེ་ལྟར་ན་ཐེག་ཆེན་གྱི་ལམ་གཉིས་ཀྱི་སྤང་བྱར་གྱུར་པའི་རྫས་འཛིན་གྱི་རྟོག་པ་ནི་ཐེག་ཆེན་གྱི་སྐྱེ་འཕགས་གཉིས་ཀྱི་ནང་ནས་སོ་སྐྱེ་ཁོ་ནའི་རྟེན་ཅན་དུ་བཞག་སྟེ། ཐེག་ཆེན་གྱི་འཕགས་པ་ལ་རྟེན་པར་འགལ་བའི་ཕྱིར་ཏེ། དེས་བདེན་མེད་མངོན་སུམ་དུ་རྟོགས་པའི་རྒྱུ་མཚན་གྱིས་རྟག་པ་མཐའ་བཟུང་བའི་ཚུལ་གྱིས་ཀྱང་བདེན་འཛིན་མངོན་གྱུར་དུ་འབྱུང་བའི་གོ་སྐབས་མེད་པའི་ཕྱིར། དེར་གྱུར་པའི་བཏགས་འཛིན་གྱི་རྟོག་པ་ནི་དེ་གཉིས་ཀྱི་ནང་ནས་ཐེག་ཆེན་གྱི་འཕགས་པ་ཁོ་ན་ལ་བཞག་སྟེ། དེ་ནི་དེ་ཁོ་ན་ཉིད་ཡིད་བྱེད་ཀྱི་དབང་དུ་བྱས་པས་ཐེག་ཆེན་སོ་སྐྱེའི་རྟེན་ཅན་དུ་འགལ་བའི་ཕྱིར། འོ་ན་མཐོང་སྤང་དུ་གྱུར་པའི་དེ་ཁོ་ན་ཉིད་ཡིད་བྱེད་ཀྱི་བཏགས་འཛིན་རྟོག་པ་ཐེག་ཆེན་འཕགས་པ་ལ་ཇི་ལྟར་ཡོད་ཅེ་ན། དེ་ནི་མ་འོངས་པ་མི་སྐྱེ་བའི་ཆོས་ཅན་ཁོ་ནར་ངེས་པའི་ཕྱིར་དེའི་རྒྱུད་ལ་སྐྱེས་པ་མི་སྲིད་དོ། ། དེ་ལྟ་ན་ཡང་དེའི་རྟེན་གྱི་གང་ཟག་ནི་འཕགས་པ་ཁོ་ན་སྟེ། དེ་འདྲ་དེ་རྟག་པ་མཐར་བཟུང་བའི་ཚུལ་གྱིས་སྐྱེ་ན་འཕགས་པ་ཁོ་ན་ལ་སྐྱེ་བས་ཁྱབ་པའི་ཕྱིར་ཏེ།
དེ་ཡིན་ན་བདེན་མེད་མངོན་སུམ་དུ་རྟོགས་པའི་ཤེས་རབ་ཀྱིས་དྲངས་པའི་རྟོག་པ་ཡིན་དགོས་པའི་ཕྱིར། གལ་ཏེ་འོ་ན་ཐེག་ཆེན་ལམ་དུ་འཇུག་ཁ་མའི་ཉན་ཐོས་དགྲ་བཅོམ་པའི་རྒྱུད་ཀྱི་ཆོས་ལ་བདེན་འཛིན་དང༌། གང་ཟག་ལ་དེ་ཁོ་ན་ཉིད་ཡིད་བྱེད་ཀྱི་བཏགས་འཛིན་རྟོག་པ་དེ། ལམ་གཉིས་པོའི་སྤང་བྱར་གྱུར་པའི་རྟོག་པ་མ་ཡིན་པར་ཐལ་ལོ་སྙམ་ན་ལེགས་པར་བརྟགས་ན་འདོད་པ་ཡིན་ཏེ། སྤྱིར་གཉེན་པོ་དེ་དང་དེ་མ་སྐྱེས་གོང་གི་ཉོན་མོངས་པ་དང་ལས་དང་རྣམ་པར་རྟོག་པ་གང་ཡིན་ཀྱང་དེ་དང་དེའི་སྤང་བྱར་མི་འཆད་པའི་ཕྱིར་ཏེ། ཇི་སྐད་དུ། རིགས་པ་མཁྱེན་པས། སྐྱེས་འདོད་ཉེས་པ་བཅོམ་པའི་ཕྱིར། ། གང་ཡང་སྐྱོན་རྣམས་འགོག་བྱེད་པ། ། དེ་སྐྱེད་ལས་ལ་ནུས་འགྱུར་གྱི། །
ཇི་ལྟར་བྱས་པ་ཉམས་པར་འགྱུར། ། ཞེས་གསུངས་པ་ལྟར་རོ། ། རང་གི་རིགས་པས་ཀྱང་འགྲུབ་སྟེ། གང་གིས་གང་མི་སྐྱེ་བའི་ཆོས་ཅན་དུ་བྱེད་ནུས་པ་དེ་དེའི་སྤང་བྱར་རིགས་ཀྱི། དེ་ལྟར་མི་ནུས་པ་དེ་ནི་དེའི་སྤང་བྱར་འགལ་བའི་ཕྱིར་རོ། ། འོ་ན་མཐོང་སྤང་དུ་གྱུར་པའི་རྫས་འཛིན་རྟོག་པ་སོ་སོ་སྐྱེ་བ་ལ་ཇི་ལྟར་ཡོད་ཅེ་ན། དེར་གྱུར་པའི་རྫས་འཛིན་གྱི་རྟོག་པ་དེ་མངོན་དུ་འགྱུར་བ་ཅིག་སྲིད་ན་དེའི་རྟེན་གྱི་གང་ཟག་སོ་སོ་སྐྱེ་བོ་ཁོ་ནར་ངེས་ཏེ། འཕགས་པ་ལ་དེ་མངོན་དུ་འགྱུར་བར་འགལ་བའི་ཕྱིར་རོ། ། གལ་ཏེ་མཐོང་སྤང་དུ་གྱུར་པའི་རྟོག་པ་རྣམས་ཆོས་ཅན། རང་མངོན་དུ་གྱུར་པའི་གང་ཟག་ཅིག་སྲིད་དེ།
རྟོག་པ་ཡིན་པའི་ཕྱིར་སྙམ་ན། མཐོང་ལམ་བར་ཆད་མེད་ལམ་གྱིས་མི་སྐྱེ་བའི་ཆོས་ཅན་དུ་བྱས་ཟིན་པའི་རྟོག་པ་རྣམས་ཀྱིས་མ་ངེས་སོ། ། ཡང་གལ་ཏེ་སྐྱེས་ཟིན་གྱི་རྟོག་པ་རྣམས་སྤང་བྱ་གཉིས་པོ་གང་རུང་མ་ཡིན་ན་སྤྱིར་སྤང་བྱ་མ་ཡིན་པར་འགྱུར་ལ། དེ་ཡང་དེ་ལྟ་ན་སྒྲིབ་པ་མ་ཡིན་པར་ཐལ་ལོ་སྙམ་ན། མ་བརྟགས་པའི་རྣམ་གཞག་ལ་དེ་ལྟར་ཡིན་ཀྱང་དཔྱད་པ་ན་དེ་དག་སྤང་བྱའི་རིགས་རྒྱུན་ཡིན་པ་ལ་བསམས་ནས་སྤང་བྱར་བཏགས་པ་ཡིན་གྱི། སྤང་བྱ་དངོས་མ་ཡིན་ཏེ། སྤོང་བྱེད་ཀྱི་གཉེན་པོ་མེད་པའི་ཕྱིར་རོ། ། རྟོག་པའི་རྣམ་བཤད་རྟོག་དཔྱོད་ཀྱིས། ། བརྟགས་ཤིང་དཔྱད་ནས་རྣམ་བརྟགས་པ། ། རྣམ་གྲངས་གཉིས་པ་རྣམ་བཤད་པས། །
བློ་བཟང་གོང་ནས་གོང་བློ་འཕེལ།། །། གཉིས་པ་བྲལ་འབྲས་བྱང་ཆུབ་ཆེན་པོ་ལ་གཉིས་ཏེ། དངོས་དང༌། ཞར་ལ་རྣལ་འབྱོར་གྱི་ས་བཞི་བཤད་པའོ། ། དང་པོ་ལ་ཉན་ཐོས་སྡེ་པའི་བྱང་ཆེན་ནི་མི་འཐད་པ་དང༌། ཐེག་ཆེན་རང་ལུགས་ཀྱི་བྱང་ཆེན་ངོས་བཟུང་བའོ། ། དང་པོ་ནི། བྱང་ཆུབ་ཀྱི་ངོ་བོ་དྲི་མ་ཟད་པ་དང་མི་སྐྱེ་བ་ཤེས་པའི་ཡེ་ཤེས་ཤིག་ལ་འདོད་པར་མཐུན་ཀྱང༌། དེ་ཉིད་རྒྱས་པར་འཆད་ཚུལ་ལ་སྡེ་པ་གཉིས་མི་མཐུན་པ་ཡིན་ཏེ། ཉན་ཐོས་པ་ལྟར་ན།
དྲི་མ་རྣམས་རང་གི་ངོ་བོས་སྟོང་པ་མ་ཡིན་གྱི། འགལ་ཟླ་གང་ཟག་གི་བདག་མེད་པར་རྟོགས་པའི་ཤེས་རབ་ཀྱིས་བདག་དེའི་ཡུལ་ཅན་གྱི་མ་རིག་པ་སྔར་ཡོད་ཟད་པར་བྱེད་ཅིང༌། ཕྱི་མ་མི་སྐྱེ་བའི་ཆོས་ཅན་དུ་བྱས་པ་ལ་བྱང་ཆུབ་ཅེས་བྱ་བའི་མིང་གིས་འདོགས་པར་འདོད་ཅིང༌། ཐེག་ཆེན་པ་ལྟར་ནི། དྲི་མ་རྣམས་རང་གི་ངོ་བོས་སྟོང་པར་རྟོགས་པའི་ཤེས་རབ་གོམས་པར་བྱས་པ་ལས་དྲི་མ་ཀུན་རྫོབ་ཏུ་ཡང་མི་སྐྱེ་བའི་ཆོས་ཅན་དུ་བྱས་པ་ལ་དེ་སྐྱེ་བ་མེད་པར་རྟོགས་པ་ཞེས་བྱ་ཞིང༌། དེའི་རྒྱུ་མཚན་གྱིས་དེ་ཉིད་ཟད་པ་མེད་པར་རྟོགས་པ་ལ་བྱང་ཆུབ་ཆེན་པོ་ཞེས་ཐ་སྙད་འདོགས་པའི་ཕྱིར། འདི་སྒྲུབ་པ་ལ་རིགས་པ་དང༌། ལུང་གཉིས་ལས། དང་པོ་ནི། དྲི་མ་རྣམས་ཆོས་ཅན།
རང་གི་ངོ་བོས་སྟོང་སྟེ། གཅིག་ཏུ་ཡང་མེད། དུ་མར་ཡང་མེད་པའི་ཕྱིར། དེ་ལྟར་བསྒྲུབས་པས་ནི་དྲི་མ་ཁོ་ནར་མ་ཟད་ཀུན་རྫོབ་ཀྱི་བདེན་པ་ཇི་སྙེད་པ་རང་ལུགས་ཀྱི་ཚད་མས་མི་འགྲུབ་པར་བསྟན་ནོ། ། གཉིས་པ་ནི། དེ་ཆོས་ཅན། རང་གི་ངོ་བོས་ཡོད་པ་མ་ཡིན་ཏེ། ཆོས་ཀྱི་དབྱིངས་ཀྱི་ངོ་བོ་ཉིད་ཡིན་པའི་ཕྱིར་ཏེ། སྤྲོས་པའི་མཚན་མ་མཐའ་དག་དང་བྲལ་བའི་ཕྱིར་རོ། ། དེ་སྐད་དུ་ཡང༌།
རྗེ་བཙུན་གྱིས། ཆོས་ཀྱི་དབྱིངས་ལས་མ་གཏོགས་པ། ། འདི་ལྟར་ཆོས་ཡོད་མ་ཡིན་ཏེ། ། ཞེས་གསུངས་སོ། ། འདིའི་དོན་ནི། གང་ཆོས་ཡིན་ན་ཆོས་དབྱིངས་ཡིན་དགོས། དབྱིངས་དེ་ཡིན་ན་སྤྲོས་པའི་མཚན་མ་མཐའ་དག་དང་བྲལ་དགོས་སོ། ། ཞེས་བྱ་བ་འདི་ཡིན་ལ། དེ་ལའང་ལུགས་གཉིས་ལས། གཞན་སྟོང་སྨྲ་བ་རྣལ་འབྱོར་སྤྱོད་པ་པ་དག་གི་ལྟར་ན།
གཟུང་འཛིན་གྱི་སྤྲོས་པ་མཐའ་དག་གིས་དབེན་པ་ཡིན་གྱི། དབྱིངས་དེ་རང་གི་ངོ་བོས་སྟོང་པ་ནི་མ་ཡིན་ཏེ། དོན་དམ་པའི་བདེན་པ་ཡིན་པའི་ཕྱིར་རོ། ། དེ་ལྟ་ཡིན་པ་དེའི་ཕྱིར་གང་ཡོད་ན་ཆོས་ཀྱི་དབྱིངས་ཡིན་པས་ཁྱབ་སྟེ། ཡོད་ན་གཉིས་མེད་ཀྱི་ཡེ་ཤེས་ཁོ་ན་ཡིན་དགོས་པའི་ཕྱིར་ཏེ། ཆོས་རྣམས་ཀྱི་རང་གི་ངོ་བོ་དང༌། གནས་ལུགས་དང༌། དོན་དམ་པ་ཞིག་ནི་ཡོད་ལ། གཟུང་འཛིན་གཉིས་མེད་པའི་ཕྱིར། ཞེས་ཁས་ལེན་པ་ཡིན་ནོ། །
རང་སྟོང་དུ་སྨྲ་བ་ངོ་བོ་ཉིད་མེད་པ་པ་དག་གི་ལྟར་ན། གང་ཤེས་པར་བྱ་བའི་ཆོས་ཡིན་ན་རྟེན་ཅིང་འབྲེལ་བར་འབྱུང་བ་ཡིན་དགོས། དེ་ཡིན་ན་ལྟོས་ནས་བཞག་དགོས། དེ་ཡིན་ན་རང་གི་ངོ་བོས་མ་གྲུབ་དགོས། དེ་ལྟ་ན་སྤྲོས་པའི་མཐའ་དང་བྲལ་དགོས། དེ་དང་བྲལ་ན་ཆོས་ཀྱི་དབྱིངས་ཡིན་དགོས། དེ་ཡིན་ན་ཡོད་པ་ལ་སོགས་པ་སྤྲོས་པའི་མཐའ་གང་དུ་ཡང་མ་གྲུབ་དགོས་སོ། ། ཞེས་བྱ་བ་འདི་མཐར་ཐུག་གི་གྲུབ་པའི་མཐའ་ཡིན་གྱི། དེ་ལས་གཞན་དུ་ཆོས་ཀྱི་དབྱིངས་ལ་ཡོད་པས་ཁྱབ་པར་ཁས་བླངས་ན་ཕྱིན་ཅི་ལོག་ཏུ་གྱུར་པ་ཡིན་ཏེ། སྐབས་འདིར་ཆོས་དབྱིངས་ཡིན་པའི་རྟགས་ཀྱིས་དྲི་མ་རྣམས་ཡོད་པ་མ་ཡིན་པར་སྒྲུབ་པ་སྐབས་སུ་བབ་པའི་ཕྱིར།
མདོར་ན་སྒྲིབ་པ་སྔར་ཡོད་གཉེན་པོས་ཟད་པར་ཁས་བླངས་ན་རྟག་ཆད་ཀྱི་ལྟ་བ་ལས་མ་འདས་པ་ཡིན་ཏེ། ཇི་སྐད་དུ། གཞན་གྱི་ཆོས་རྣམས་ཀྱང་ཡོད་ལ། ཞེས་སྒྲིབ་པ་ཡོད་པར་ཁས་ལེན་པ་དང༌། སངས་རྒྱས་ཀྱིས་སྒྲིབ་པ་སྤངས་པ་ནང་འགལ་དུ་བསྟན་པས་སོ། ། གཉིས་པ་རང་ལུགས་ལ། ཡུལ་གྱི་བྱང་ཆུབ་རང་བཞིན་རྣམ་དག་དང༌། ཡུལ་ཅན་གྱི་བྱང་ཆུབ་གློ་བུར་རྣམ་དག་གི་ཡེ་ཤེས་སོ། ། དང་པོ་ནི། དྲི་མ་ལ་སོགས་པའི་ཆོས་ཐམས་ཅད་རང་བཞིན་གྱིས་རྣམ་པར་དག་པས་ན་ཟད་སྐྱེ་གདོད་མ་ནས་ཡོད་མ་མྱོང་བ་སྟེ།
རང་བཞིན་གྱི་མྱང་འདས་དང་དོན་གཅིག་གོ ། གཉིས་པ་ནི། དེ་ལྟར་མངོན་སུམ་དུ་རྟོགས་ཏེ་གོམས་པར་བྱས་པས་གློ་བུར་གྱི་དྲི་མ་མཐའ་དག་གིས་རྣམ་པར་དག་པའི་ཡེ་ཤེས་སོ། ། དབྱེ་ན་སྐུ་གསུམ་སྟེ། ཇི་སྐད་དུ། སྐུ་གསུམ་དག་གི་བྱང་ཆུབ་ཆེ། ། ཞེས་འབྱུང་བ་ལྟར་རོ། ། དེ་ཡང་ངོ་བོ་ཉིད་ཀྱི་སྐུ་བྱང་ཆེན་ཡིན་པ་ལ་མི་མཐུན་པ་མེད་ལ། ལོངས་སྤྲུལ་གཉིས་ལ་གནས་ཚུལ་དང༌། སྣང་ཚུལ་གཉིས་ལས།
དང་པོ་ལ་ནི་མཚན་ཉིད་དེ་ཚང་བའི་ཕྱིར། བྱང་ཆུབ་ཆེན་པོར་གདོན་མི་ཟ་ལ། གཉིས་པ་ནི། སེམས་ཅན་གྱི་ཤེས་རྒྱུད་ཀྱིས་བསྡུས་པའི་ཕྱིར་དེར་མི་རུང་ངོ༌། ། དེ་ལྟ་ན་ཡང་གདུལ་བྱ་དེ་རང་གི་རློམ་ཚོད་ལ་བྱང་ཆུབ་ཆེན་པོར་རློམ་པ་ཡིན་ཏེ། ལྷ་དབང་གི་གཟུགས་བརྙན་ལ་དེར་རློམ་པ་བཞིན་ནོ། ། ཞར་བྱུང་དམན་པའི་བྱང་ཆུབ་ལ། ཉན་རང་གཉིས་ལས། དང་པོ་ལ་ཡུལ་གྱི་བྱང་ཆུབ་ནི་གང་ཟག་གི་བདག་ཏུ་འཛིན་པའི་རྟོག་པས་བཏགས་པའི་བདག་ངོ་བོ་ཉིད་ཀྱིས་མེད་པས་སེམས་ཀྱི་ཆོས་དབྱིངས་གང་ཟག་གི་བདག་རང་བཞིན་གྱིས་རྣམ་པར་དག་པ་དེའོ། ། ཡུལ་ཅན་གྱི་བྱང་ཆུབ་ནི་དེ་དེས་དག་པར་མངོན་སུམ་རྟོགས་པས་གློ་བུར་གྱི་ཉོན་མོངས་ལས་གྲོལ་བའི་ཡེ་ཤེས་སོ། །
གཉིས་པ་རང་རྒྱལ་གྱི་བྱང་ཆུབ་ལ། ཡུལ་གྱི་བྱང་ཆུབ་ནི་གཟུང་འཛིན་ཐ་དད་ཀྱིས་སྟོང་པའི་དེ་བཞིན་ཉིད་དོ། ། ཡུལ་ཅན་ནི་དེ་མངོན་སུམ་དུ་རྟོགས་པས་ཤེས་སྒྲིབ་གཟུང་རྟོག་ལས་གྲོལ་བའི་ཡེ་ཤེས་སོ། ། གཉིས་པ་ཞར་བྱུང་རྣལ་འབྱོར་གྱི་ས་ལ་གཉིས་ཏེ། འདིར་རྣལ་འབྱོར་གྱི་ས་བཞི་འཆད་པའི་རྒྱུ་མཚན་དང༌། རྣལ་འབྱོར་གྱི་ས་སོ་སོའི་དོན་བཤད་པའོ། ། དང་པོ་ནི། ཐོག་མར་ཉན་ཐོས་དང་ཐེག་པ་ཆེན་པོ་སེམས་ཙམ་པའི་ལྟ་བ་རྟོགས་པར་བྱས་ནས། དེའི་འོག་ཏུ་དབུ་མའི་ལྟ་བ་ལ་འཇུག་པའི་ཕྱིར་དུ་ཡིན་ནོ། ། དེའི་ཕྱིར་རྣལ་འབྱོར་གྱི་རིམ་པ་འདི་ལྟར་ཁས་ལེན་པ་དེ་ལ་ནི་རྣལ་འབྱོར་སྤྱོད་པའི་དབུ་མ་པ་ཞེས་བྱའོ། །
ཀུན་རྫོབ་ཀྱི་བདེན་པ་སེམས་ཙམ་པ་དང་མཐུན་པར་ཁས་ལེན་པས་དེར་འཇོག་པ་ནི་མ་ཡིན་ཏེ། ལུགས་འདིས་ཀྱང་ཀུན་རྫོབ་ཀྱི་བདེན་པར་འཇོག་པའི་ཚེ་མ་བརྟགས་གཅིག་བུར་ཉམས་དགའ་བ་ཉིད་ཀྱི་སྒོ་ནས་ཁས་ལེན་པའི་ཕྱིར། གཉིས་པ་ལ་སོ་སོའི་ངོ་བོ་ངོས་བཟུང་བ་དང༌། ལྟ་བའི་ས་མཚམས་བསྟན་པའོ། ། དང་པོ་ལ་སྤྱིའི་ངོ་བོ་ནི་ཞི་ལྷག་ཟུང་དུ་འཇུག་པའི་ཏིང་ངེ་འཛིན་ལ་རྣལ་འབྱོར་ཞེས་བྱའོ། ། དེ་ལས་ཀྱང་འདིར་ནི་ལྟ་བ་གཙོ་བོར་གྱུར་པ་ཡིན་ཏེ། བསམ་བྱུང་གི་རིགས་པས་དཔྱད་པའི་དོན་ལ་མཉམ་པར་འཇོག་པའི་ཕྱིར་དང༌། སྤང་བྱ་ཉོན་མོངས་དང་རྣམ་རྟོག་སེལ་བའི་ཆ་ནས་བསྟན་པའི་ཕྱིར་རོ། ། དབྱེ་ན་རྣལ་འབྱོར་གྱི་ས་བཞིའོ། ། བཞིར་འཇོག་པའི་རྒྱུ་མཚན་ནི།
སྤང་བྱ་སྒྲིབ་པ་གཉིས་སུ་ངེས་པ་ལས་དང༌། སྤོང་བྱེད་ཀྱི་ལྟ་བ་ལ་གསུམ་དུ་གྲངས་ངེས་པའི་རྒྱུ་མཚན་གྱིས་སོ། ། དང་པོ་ནི། ཉོན་སྒྲིབ་ཀྱི་གཉེན་པོར་བདག་མེད་རྟོགས་པ་རྣལ་འབྱོར་གྱི་ས་གཞག་སྟེ། དེས་ཉོན་མོངས་ཀྱི་རྩ་བ་གང་ཟག་གི་བདག་འཛིན་དྲུངས་འབྱིན་པར་ནུས་པའི་ཕྱིར། ཤེས་སྒྲིབ་ལ་གཟུང་རྟོག་དང༌། འཛིན་རྟོག་གཉིས་ལས། དང་པོ་ལའང་ཕྱི་རོལ་གྱི་དོན་བདེན་གྲུབ་ཏུ་འཛིན་པའི་རྟོག་པ་དང༌། དོན་དུ་སྣང་བའི་ཤེས་རྣམ་ལ་བདེན་པར་འཛིན་པའི་རྟོག་པ་གཉིས་ལས། དང་པོའི་གཉེན་པོར་གཟུང་མེད་རྟོགས་པ་རྣལ་འབྱོར་གྱི་ས་བཞག་སྟེ།
དེས་གཟུང་བ་ཀུན་བཏགས་བདེན་གྲུབ་ཁེགས་པས་གཟུང་འཛིན་རྫས་གཞན་དུ་འཛིན་པའི་རྟོག་པ་དྲུངས་འབྱིན་པའི་ཕྱིར། གཉིས་པའི་གཉེན་པོར་འཛིན་མེད་རྟོགས་པ་རྣལ་འབྱོར་གྱི་ས་བཞག་སྟེ། དེས་འཛིན་པ་ཀུན་བཏགས་བདེན་གྲུབ་ཁེགས་པས་གཟུང་འཛིན་གཉིས་སུ་འཛིན་པའི་རྟོག་པ་དྲུངས་འབྱིན་པར་ནུས་པའི་ཕྱིར། རྣལ་འབྱོར་གྱི་ས་འདིས་གཟུང་འཛིན་གཉིས་མེད་དུ་རྟོགས་པའི་རྒྱུ་མཚན་གྱིས་འཛིན་མེད་རྟོགས་པ་ཞེས་བྱ་བཤད་ཀྱང་འཛིན་པ་བདེན་མེད་དུ་རྟོགས་པ་མ་ཡིན་ཏེ། འཛིན་པར་རང་གི་ངོ་བོས་སྟོང་པར་མ་རྟོགས་པའི་ཕྱིར་ཏེ། འདི་འཛིན་པའི་ངོ་བོ་ཡོངས་གྲུབ་ལ་བདེན་པར་འཛིན་པའི་རྣམ་པ་ཅན་དུ་བཤད་པའི་ཕྱིར། ཤེས་སྒྲིབ་འཛིན་རྟོག་གི་གཉེན་པོར་སྤྲོས་བྲལ་རྟོགས་པ་རྣལ་འབྱོར་གྱི་ས་བཞག་སྟེ། འདིས་གཉིས་མེད་ཀྱི་ཤེས་པ་ལ་མཚན་མར་འཛིན་པའི་རྟོག་པ་དྲུངས་འབྱིན་པར་ནུས་པའི་ཕྱིར་རོ། ། ས་སོ་སོའི་ངོ་བོ་ནི་གོ་རིམ་བཞིན་དུ། གང་ཟག་གི་བདག་མེད་པར་རྟོགས་པའི་ཤེས་རབ་དང༌།
གཟུང་བ་ཀུན་བཏགས་རང་གི་ངོ་བོས་སྟོང་པར་རྟོགས་པ་དང༌། འཛིན་པ་ཀུན་བཏགས་ཀུན་རྫོབ་ཀྱི་རང་གི་ངོ་བོས་སྟོང་པར་རྟོགས་པ་དང༌། གཉིས་མེད་ཀྱི་ཡེ་ཤེས་དོན་དམ་གྱི་རང་གི་ངོ་བོས་སྟོང་པར་རྟོགས་པའི་ཤེས་རབ་རྣམས་སོ། ། གསུམ་པ་ས་མཚམས་ནི། རྣལ་འབྱོར་གྱི་ས་དང་པོ་ཉན་ཐོས་སྡེ་པ་དང༌། ཐུན་མོང་གི་ལྟ་བ་ཡིན་ཞིང༌། རྟེན་གྱི་གང་ཟག་ཉན་ཐོས་འཕགས་པ་ལ་ཡོད་པ་དང༌། ས་གཉིས་པ་ནི་སེམས་ཙམ་རྣམ་བདེན་པ་དང་ཐུན་མོང་གི་ལྟ་བ་ཡིན་ཞིང༌། རྟེན་གྱི་གང་ཟག་རང་རྒྱལ་འཕགས་པ་ལ་ཡོད་པ་དང༌། ས་གསུམ་པ་ནི།
རྣམ་རྫུན་དབུ་མ་དང་ཐུན་མོང་གི་ལྟ་བ་ཡིན་ཞིང༌། རྟེན་གྱི་གང་ཟག་ལ་འདོད་ཚུལ་མི་མཐུན་པ་གཉིས་ཏེ། རྣལ་འབྱོར་སྤྱོད་པ་པ་ལྟར་ན་འདི་རང་རྒྱལ་ལ་ཡོད་པ་མ་ཡིན་ཏེ། ཇི་སྐད་དུ། འཛིན་པ་མི་སྤོང་ཕྱིར་དང་ནི། ། ཞེས་བཤད་པས་སོ། ། དེས་ན་ཐེག་པ་ཆེན་པོའི་འཕགས་པ་ཁོ་ན་ལ་འདི་བཞག་དགོས་པ་ཡིན་ཏེ། དེ་ལས་གོང་ན་དབུ་མའི་ལྟ་བ་གཞན་མེད་ལ། ལྟ་བ་དེ་རྒྱུད་ལ་མངོན་དུ་གྱུར་པའི་ཐེག་དམན་མི་སྲིད་པའི་ཕྱིར་རོ། ། དབུ་མ་རང་སྟོང་དུ་སྨྲ་བ་ལྟར་ན་འདི་རང་རྒྱལ་ལ་ཡོད་པ་ཡིན་ཏེ།
འདི་ནི་གཞན་སྟོང་གི་ཚུལ་གྱི་ལྟ་བ་མཆོག་ཏུ་འགྱུར་བ་དེ་ཡིན་ལ། དེ་ཙམ་ཞིག་རང་སངས་རྒྱས་ལ་མེད་ན་ཤེས་སྒྲིབ་གཟུང་རྟོག་གི་ས་བོན་འཇོམས་པར་མི་ནུས་པའི་ཕྱིར་དང༌། ཐེག་པ་ཆེན་པོའི་འཕགས་པས་ནི་གཉིས་མེད་ཀྱི་ཡེ་ཤེས་དེ་ངེས་པར་རང་སྟོང་དུ་རྟོགས་དགོས་པའི་ཕྱིར། ཇི་སྐད་དུ། གཉིས་སུ་མེད་པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཡིན་ནོ་སྙམ་དུ་ངེས་པར་བྱས་ནས། ཞེས་བྱ་བའི་མཚན་ཉིད་ཅན་གྱི་ལྟ་བ་དེ་ཐེག་པ་ཆེན་པོའི་འཕགས་པ་ལ་མངོན་དུ་གྱུར་པའི་དོན་མེད་དོ། ། ཞེས་བཞེད་པ་ཡིན་ནོ། ། རྣལ་འབྱོར་གྱི་ས་བཞི་པ་ནི། ཐེག་ཆེན་ཐུན་མོང་མ་ཡིན་པའི་ལྟ་བར་བཞག་པ་ཡིན་ཏེ། རང་སྟོང་གི་ཚུལ་ལ་ལྟོས་པའི་སྤྲོས་བྲལ་གྱི་ལྟ་བ་མཐར་ཐུག་པ་ཡིན་པའི་ཕྱིར་རོ། །
ཞར་ལ་འདི་ཤེས་དགོས་ཏེ། ཇི་སྐད་དུ། བཀའ་དང་ཚད་ལྡན་གྱི་བསྟན་བཅོས་དག་ལས། གྲུབ་མཐའ་སྨྲ་བ་བཞིའི་རྩེ་མོར་གྱུར་པའི་དབུ་མ་དེ་འཆད་པ་ན། ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། མཐའ་བཞི་ལས་ནི་རྣམ་གྲོལ་བ། དེ་ནི་དབུ་མ་པ་ཡིས་རིག ། ཅེས་སྤྲོས་པའི་མཐའ་བཞི་ཀ་དང་བྲལ་བའི་ཤེས་རབ་ལ་དབུ་མའི་ལྟ་བ་ཞེས་བཤད་པ་དེའི་དོན་འགྲེལ་བ་ལ་ཚུལ་གཉིས་ཏེ། ཐོགས་མེད་སྐུ་མཆེད་ཀྱིས་འགྲེལ་ཚུལ་དང༌།
དབུ་མ་ཐལ་རང་དུ་སྨྲ་བ་རྣམས་ཀྱིས་འགྲེལ་ཚུལ་ལོ། ། དང་པོ་ནི། ཀུན་བཏགས་ཀྱི་ངོ་བོ་ཡོད་པ་མ་ཡིན། གཞན་དབང་གི་ངོ་བོ་མེད་པ་མ་ཡིན། ཀུན་བཏགས་དང་གཞན་དབང་གི་ངོ་བོ་གཉིས་ཀ་ཡོད་མེད་གཉིས་མ་ཡིན་དེ་གཉིས་ཀ་ཡོད་མེད་གཉིས་མ་ཡིན་པ་ཡང་མ་ཡིན་པའོ། ། དེའི་རྒྱུ་མཚན་གྱིས་མཐའ་བཞིར་འཛིན་པའི་རྟོག་པ་རྣམས་ནི་སྤང་བྱའོ། ། མཐའ་བཞི་བཀག་པའི་ཤུལ་ན་གཉིས་མེད་ཀྱི་ཡེ་ཤེས་དེ་གཅིག་བུ་བདེན་པར་ཡོད་ཀྱང༌། དེ་ལ་མཚན་མར་འཛིན་པའི་བློ་ནི་སྤང་བྱ་ཁོ་ནར་ངེས་ཏེ། མཚན་མེད་ཀྱི་ཡེ་ཤེས་ལ་གེགས་བྱེད་པའི་ཕྱིར། གཉིས་པ་དེ་དག་གི་ལུགས་ལྟར་ན།
ལུང་དེ་སྒྲ་ཇི་བཞིན་པ་ཉིད་དུ་འདོད། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཡོད་པ་མ་ཡིན། མེད་པ་ཡང་མ་ཡིན། གཉིས་ཀ་ཡང་མ་ཡིན། གཉིས་ཀ་མ་ཡིན་པ་ཡང་མ་ཡིན་པའི་རྒྱུ་མཚན་གྱིས་སྤྲོས་པའི་མཚན་མ་གང་དུ་ཡང་མི་འཛིན་ཏེ། དེ་ལྟར་གཟུང་ན་སྤྲོས་མེད་ཀྱི་ཡེ་ཤེས་ལ་གེགས་བྱེད་པའི་ཕྱིར་རོ། ། དེ་ལྟར་ན་ཤིང་རྟའི་སྲོལ་གཉིས་ལས་འབྱུང་བའི་དབུ་མའི་ལྟ་བ་གཉིས་ལས། མཆོག་ཏུ་གྱུར་པ་གང་ཞེ་ན། གཅིག་ནི་གཞན་སྟོང་དབུ་མར་སྨྲ་བའི་ལྟ་བ་ཡིན་ལ། ཅིག་ཤོས་ནི་རང་སྟོང་སྨྲ་བའི་དབུ་མའི་ལྟ་བ་མཆོག་ཏུ་གྱུར་པའོ། །
འདི་གཉིས་ཀ་ལ་ཡང་མཉམ་གཞག་ཏུ་སྤྲོས་པའི་མཚན་མ་མཐའ་དག་འགོག་པ་དང༌། རྗེས་ཐོབ་ཀྱི་ཤེས་པས་ཐ་སྙད་བཏགས་ནས་བསོད་ནམས་ཀྱི་ཚོགས་སོག་པར་བྱེད་དོ། ། འདི་གཉིས་ཀས་ཀྱང་མཉམ་གཞག་ཏུ་སྤྲོས་པ་འགོག་པའི་གྲངས་ལ་ནི་ཁྱད་པར་མེད་དེ། སྤྲོས་པའི་མཚན་མ་མཐའ་དག་མ་བཀག་ན་སྒྲིབ་པ་མཐའ་དག་གི་ས་བོན་དྲུངས་འབྱིན་པར་མི་ནུས་སོ་ཞེས་ལུགས་གཉིས་ཀས་འདོད་པའི་ཕྱིར་རོ། ། འདི་ལ་རང་སྟོང་དུ་སྨྲ་བ་ལྟར་ན། ལུགས་སྔ་མས་གཉིས་མེད་ཀྱི་ཡེ་ཤེས་བདེན་མེད་དུ་གཏན་ལ་འབེབས་བྱེད་ཀྱི་རིགས་པ་མ་བསམས་པར། མཚན་འཛིན་གྱི་རྟོག་པ་བཙན་ཐབས་སུ་བཀག་པའི་ཕྱིར། དེ་ལ་མཚན་མར་འཛིན་པའི་རྟོག་པ་སྤོང་མི་ནུས་སོ་ཞེས་ཟེར་ཞིང༌། དེ་ཉིད་ཟླ་བའི་ཞབས་སོགས་ཆེན་པོ་དག་གི་བཞེད་པ་ཡང་ཡིན་མོད་ཀྱང༌། ཉེས་པ་སྔ་མ་དེ་འཇུག་པ་མ་ཡིན་ཏེ།
དེ་དེར་གཏན་ལ་མ་ཕབ་ཀྱང་སེམས་ཀྱི་ངོ་བོ་རང་བཞིན་གྱིས་འོད་གསལ་བ་ཉིད་དུ་རྟོགས་ནས་དེའི་རྒྱུན་གོམས་པས། རྟོག་པ་མཐའ་དག་གི་ས་བོན་དྲུངས་འབྱིན་པར་ནུས་པའི་ཕྱིར་རོ། ། དེ་སྐད་དུ་ཡང༌། རྒྱུད་བླ་མ་ལས། སེམས་དེ་རང་བཞིན་འོད་གསལ་བས་ན་ཉོན་མོངས་ངོ་བོ་མེད་གཟིགས་པ། ཞེས་དང༌། དེ་ཉིད་འཆད་པ་ན། འགྲོ་བ་ཞི་བའི་ཆོས་ཉིད་དུ། ། རྟོགས་ཕྱིར་ཇི་ལྟར་ཉིད་དེ་ཡང༌། ། རང་བཞིན་གྱིས་ནི་ཡོངས་དག་ཕྱིར། །
ཉོན་མོངས་གདོད་ནས་ཟད་ཕྱིར་རོ། ། ཞེས་གསུངས་སོ། ། དེ་ལས་གཞན་དུ་རང་སྟོང་དུ་སྨྲ་བ་དག་གིས་ཇི་སྐད་སྨྲས་པ་དེ་ཉིད་ལན་གྱིས་བཟློག་པར་མི་ནུས་པ་ཞིག་ཡིན་ན། ཐེག་པ་ཆེན་པོ་རྒྱུད་བླ་མ་ནས་བཤད་པའི་ལྟ་བ་དེས་སྤང་བྱ་མཐའ་དག་གི་ས་བོན་སྤོང་མི་ནུས་པར་འགྱུར་ཏེ། དེར་གཉིས་མེད་ཀྱི་ཡེ་ཤེས་བདེན་མེད་དུ་གཏན་ལ་འབེབས་བྱེད་ཀྱི་རིགས་པ་མ་བསྟན་པའི་ཕྱིར་རོ། ། གལ་ཏེ་དེ་ནས་བཤད་པའི་ལྟ་བ་དེ་དང་ཐོགས་མེད་སྐུ་མཆེད་ཀྱིས་རྣལ་འབྱོར་སྤྱོད་པའི་གཞུང་ལུགས་སུ་བཤད་པའི་མཐར་ཐུག་ལྟ་བ་ལ་ཁྱད་པར་ཡོད་དེ། རྒྱུད་བླ་རྩ་འགྲེལ་དུ་ནི། གཉིས་མེད་ཡེ་ཤེས་བདེན་གྲུབ་ཏུ་མི་འཆད་ལ། ཅིག་ཤོས་སུ་ནི་དེ་བདེན་གྲུབ་ཏུ་བཤད་པའི་ཕྱིར་དང༌། ཅིག་ཤོས་ནི་སེམས་ཙམ་རྣམ་བརྫུན་པའི་ལྟ་བ་ཡིན་ལ།
རྒྱུད་བླ་མའི་བསྟན་བཅོས་ནི་ཐོགས་མེད་ཞབས་ཀྱིས་དབུ་མར་བཀྲལ་བའི་ཕྱིར། ཞེས་ཟེར་བ་དེ་ཡང་མ་ཤེས་པ་ཡིན་ཏེ། རྒྱུད་བླ་མར་ཡང༌། ཟག་པ་མེད་པའི་དབྱིངས་ཞེས་བྱ་བའི་མིང་ཅན་གཞི་ལམ་འབྲས་བུའི་སྐབས་ཐམས་ཅད་དུ་ཁྱབ་བྱེད་དུ་འགྲོ་བའི་གཉིས་མེད་ཀྱི་ཡེ་ཤེས་དེ་ལ་སངས་རྒྱས་ཀྱི་སྙིང་པོའི་མིང་གིས་བཏགས་ནས། རྟག་བརྟན་གཡུང་དྲུང་དང་དོན་དམ་པ་དང་བདེན་པར་ཡོད་པ་ཞེས་བྱ་བ་རྣམས་སུ་གསལ་བར་བཤད་པའི་ཕྱིར། དབུས་མཐའ་དང་མདོ་སྡེ་རྒྱན་ནས་འབྱུང་བའི་མཐར་ཐུག་གི་ལྟ་བ་དེ་ལ་སེམས་ཙམ་པའི་ལྟ་བར་འཆད་པའི་ཚད་ལྡན་གྱི་ལུང་གཞན་མེད་ཅིང༌། བྱམས་པ་དང་ཐོགས་མེད་མཆེད་གཉིས་ཀྱིས་ནི། ལྟ་བ་དེ་ཉིད་སེམས་ཙམ་གྱི་ལྟ་བ་ནས་རིམ་གྱིས་ཞུགས་པའི་དབུ་མའི་ལྟ་བ་དེར་བཤད་ཀྱི། སེམས་ཙམ་གྱི་ལྟ་བར་བཤད་པ་མེད་པའི་ཕྱིར་དང༌། སེམས་ཙམ་གྱི་ལྟ་བ་ཞེས་པ་ནི་ཀུན་རྫོབ་ཀྱི་སྣང་བ་སེམས་སུ་ཁས་ལེན་པའི་ལྟ་བ་ལ་འཇོག་པ་ཡིན་ལ།
ཅིག་ཤོས་ཀྱི་ལྟ་བ་དེ་ནི་སྣང་བ་སེམས་ཡིན་པ་བཀག་ནས་གཟུང་འཛིན་གཉིས་མེད་གཏན་ལ་ཕབ་པའི་ཕྱིར་རོ། ། དེ་ལྟར་ན་ལང་ཀར་གཤེགས་པ་ལས། སེམས་ཙམ་ལས་ནི་འདས་ནས་ཀྱང༌། ། སྣང་བ་མེད་ལ་གནས་པར་བྱ། ། སྣང་མེད་གནས་པའི་རྣལ་འབྱོར་པ། ། དེ་ཡིས་ཐེག་པ་ཆེན་པོ་མཐོང༌། ། ཞེས་པ་དེ་ཡང་འདིར་བཤད་པའི་རྣལ་འབྱོར་གྱི་ས་གསུམ་པ་དེ་ཉིད་བསྟན་པ་ཡིན་ཞིང༌། ཡེ་ཤེས་སྙིང་པོ་ཀུན་ལས་བཏུས་པ་ལས། གཟུང་དང་འཛིན་པ་ལས་གྲོལ་བའི། ། རྣམ་པར་ཤེས་པ་དོན་དམ་ཡོད། །
རྣལ་འབྱོར་སྤྱོད་གཞུང་རྒྱ་མཚོ་ཡི། ། ཕ་རོལ་ཕྱིན་རྣམས་དེ་སྐད་སྒྲོགས། ། ཞེས་གསུངས་པ་དེ་དང༌། འདིར་བཤད་པའི་རྣལ་འབྱོར་གྱི་ས་གསུམ་པ་དོན་གཅིག་པ་ཡིན་ཏེ། འདིར་གཟུང་བ་མེད་ན་འཛིན་པ་མེད་དོ། ། ཞེས་འཛིན་པ་བདེན་མེད་དུ་བསྒྲུབ་པ་དང༌། རྣམ་འགྲེལ་ལས། གང་གིས་དངོས་པོ་རྣམ་དཔྱད་ན། ། ཞེས་གཅིག་དང་དུ་བྲལ་གྱི་རིགས་པས་གཟུང་རྣམ་བདེན་མེད་དུ་བསྒྲུབ་པ་དེ་དང༌། ཡེ་ཤེས་སྙིང་པོ་ཀུན་ལས་བཏུས་ཀྱི་གཞུང་དྲངས་མ་ཐག་པ་དེ་དག་དོན་གཅིག་ལ་འདུ་བའི་ཕྱིར།
དེ་ལྟར་བཤད་པ་འདི་ནི་ཤིང་རྟའི་སྲོལ་གཉིས་ཀྱི་དབུ་མ་ལྟ་བ་ཕྱོགས་འཛིན་དུ་མ་ཕྱེ་བར། རྗེ་བཙུན་བྱམས་པའི་གཞུང་ཐོགས་མེད་མཆེད་གཉིས་ཀྱིས་ཇི་ལྟར་ཕྱེ་བའི་ཚུལ་དེ་ལ་གུས་པ་བསྐྱེད་ནས་རྨ་མེད་པ་ཉིད་དུ་བྱ་བའི་སླད་དུ་ཐེག་པ་ཆེན་པོ་རྒྱུད་བླ་མའི་བསྟན་བཅོས་དཔང་པོར་བྱས་ནས་ལེགས་པར་བཤད་པ་ཡིན་ལ། སློབ་དཔོན་བཟང་པོའི་ཞབས་ཀྱིས་ནི་རང་སྟོང་གི་ཚུལ་ཞལ་གྱིས་བཞེས་པ་ཡིན་པས་དེའི་ལུགས་ནི་སྔར་དཀྱུས་མའི་སྐབས་སུ་བཤད་ཟིན་པ་དེ་ཉིད་དོ། ། འདི་ལ་བསལ་བྱ་ཅི་ཡང་མེད། ། ཞེས་པའི་སྐབས་སུ། དབུ་མ་པའི་ལྟ་སྒོམ་སྤྱོད་འབྲས་གསུམ་ངོས་བཟུང་བར་བྱ་བ་ལས། དང་པོ་ལ། ལྟ་བའི་ཡུལ་ནི། ཡང་དག་ཉིད་ལ་ཞེས་པ་སྟེ། འདིའི་དོན་འཕགས་སེང་ལྟར་ན་ཡང་དག་པའི་ཀུན་རྫོབ་སྟེ།
འདི་ནི་ལྟ་བའི་དམིགས་ཡུལ་ཡིན་གྱི། འཛིན་སྟངས་ཀྱི་ཡུལ་ནི་མ་ཡིན་ཏེ། ཡིན་ན་དོན་དམ་པའི་བདེན་པར་ཐལ་བས་སོ། ། རྣམ་བརྫུན་པ་ལྟར་ན་གཟུང་འཛིན་གཉིས་མེད་ཀྱི་ཡེ་ཤེས་ཏེ། འཛིན་སྟངས་ཀྱི་གཟུང་བྱའོ། ། དོན་དེ་ཉིད་ཐེག་པ་ཆེན་པོ་རྒྱུད་བླ་མའི་དགོངས་པ་ཡང་ཡིན་ཏེ། ཇི་སྐད་དུ། ཡང་དག་ཉིད་ལ་ཞེས་པའི་འགྲེལ་པར། གང་ཞིག་གང་ན་མེད་པ་དེ་ནི་དེས་སྟོང་པར་ཡང་དག་པར་རྗེས་སུ་མཐོང་སྟེ། འདི་ལ་ལྷག་མར་གྱུར་པ་ནི་ཡོད་དོ། །
ཞེས་ཡང་དག་པ་ཇི་ལྟ་བ་བཞིན་དུ་ཤེས་སོ། ། ཞེས་གསུངས་པས་སོ། ། སློབ་དཔོན་ཟླ་བ་གྲགས་པ་ལྟར་ན་སྤྲོས་པའི་མཐའ་ཐམས་ཅད་དང་བྲལ་བའི་མེད་པར་དགག་པ་དེའོ། ། མེད་དགག་འདི་ལ་གནས་སྐབས་སུ་ཡང་དག་པ་ཞེས་བྱ་སྟེ། དོན་དམ་པའི་བདེན་པར་འཇོག་པའི་ཕྱིར། འདི་མཐར་ཐུག་ཏུ་ནི་ཡང་དག་པ་མ་ཡིན་ཏེ། བརྫུན་པའི་ཕྱིར། དེ་སྐད་དུ་ཡང༌། ཟླ་བའི་ཞབས་ཀྱིས། མྱ་ངན་འདས་པ་ཡང་ཀུན་རྫོབ་ཀྱི་བདེན་པ་ཡིན་ནམ་ཞེ་ན།
དེ་བཞིན་ཏེ། ཞེས་གསུངས་སོ། ། ལྟ་བའི་ངོ་བོ་ནི། ཡང་དག་ལྟ་ཞེས་པ་སྟེ། སྤྲོས་བྲལ་མངོན་སུམ་དུ་རྟོགས་པའི་ཤེས་རབ་བོ། ། དེ་ཡང་འཕགས་སེང་གིས་ནི་སྦྱོར་བའི་དུས་ཀྱི་སོ་སོར་རྟོག་པའི་ཡེ་ཤེས་དེ་ཉིད་ལྟ་བ་ཡིན་པར་དགོངས་ནས་སྣང་བཅས་སུ་བཤད་ལ། ཟླ་བས་ནི་སོར་རྟོག་གི་ཤེས་རབ་དེ་ཉིད་ཀྱང་ཡེ་ཤེས་ཀྱི་མེས་བསྲེགས་ནས། མཐོང་བྱ་ཅི་ཡང་མི་གཟིགས་པ་དངོས་གཞིའི་དུས་ཀྱི་ཡེ་ཤེས་དེ་ཉིད་ལྟ་བར་འཇོག་པ་ལ་དགོངས་ནས། སྣང་མེད་དུ་བཞེད་དོ། ། དེ་སྐད་དུ་ཡང༌།
འཇིག་རྟེན་པ་ཡི་དེ་ཉིད་ལ་གནས་ལ། ། ཕུང་པོ་འཇིག་རྟེན་གྲགས་ཏེ་ལྔ་ཆར་ཡོད། ། དེ་ཉིད་ཡེ་ཤེས་འཆར་བ་འདོད་པ་ན། ། རྣལ་འབྱོར་པ་ལ་དེ་ལྔ་འབྱུང་མི་འགྱུར། ། ཞེས་གསུངས་ལ། རྐང་པ་དང་པོ་སྦྱོར་བའི་དབང་དུ་བྱས་ནས་འཇིག་རྟེན་པའི་ལྟ་བ་དང༌། རྐང་པ་གཉིས་པས་ནི་དངོས་གཞིའི་ཡེ་ཤེས་ངོས་བཟུང་ནས་འཇིག་རྟེན་ལས་འདས་པའི་ལྟ་བར་འཆད་དོ། །

འོ་ན་མེད་པར་དགག་པ་དེ་ཉིད་ལྟ་བའི་འཛིན་སྟངས་ཀྱི་གཟུང་བྱར་མི་རིགས་ཏེ། མངོན་སུམ་གྱིས་སྤྱི་མཚན་གཞལ་བྱར་བྱེད་པ་མ་ཡིན་པའི་ཕྱིར་རོ་ཞེ་ན། ཉེས་པ་མེད་དེ། ལྟ་བ་དེས་སྤྲོས་པའི་མཚན་མ་ཅི་ཡང་མ་གཟིགས་པ་ལ་སྤྲོས་བྲལ་གྱི་རྣམ་པ་ཤར་བ་ཞེས་བྱ་ཞིང༌། དེ་འདྲའི་ཤེས་རྣམ་དེ་ཐ་སྙད་དུ་ཉམས་སུ་མྱོང་བ་ལ་སྤྲོས་བྲལ་རྟོགས་པ་ཞེས་བྱ་བའི་ཐ་སྙད་བཏགས་པ་ཡིན་ཏེ། དཔེར་ན། སྔོན་པོའི་རྣམ་པ་ཤར་བ་ལ་དེ་རྟོགས་པར་ཐ་སྙད་བྱས་པ་བཞིན་ནོ། ། དེའི་ཕྱིར་རྟོག་པ་བཞིན་དུ་ལྡོག་པ་གཞན་སེལ་འཛིན་སྟངས་ཀྱི་ཡུལ་དུ་བྱས་ནས་འཛིན་པ་ནི་མ་ཡིན་ཏེ། དེ་ནི་དེ་ལ་གཉིས་སྣང་དང་བཅས་པ་ཡིན་ལ། འདི་ལ་ནི་རང་རིག་རང་གསལ་བ་ཙམ་ལས་མ་གཏོགས་དེའི་རྣམ་པ་འཆར་རྒྱུ་མཚན་ཉིད་པ་ཅིག་ཡོད་པ་མ་ཡིན་པའི་ཕྱིར་དང༌། དངོས་མེད་ཀྱི་རྣམ་པ་ཤར་བ་མཚན་ཉིད་པ་ཅིག་ཡིན་ན་དོན་སྤྱི་ཤར་བ་ལས་མ་འདས་པས་རྟོག་པ་ཉིད་དུ་ཐལ་བའི་ཕྱིར་རོ། །
གཉིས་པ་སྒོམ་པ་ནི། སོ་སོར་རྟོག་པའི་ཤེས་རབ་ཀྱིས་ཆོས་གང་དང་གང་ཞིག་དཔྱད་གཞིར་བཟུང་ནས་དཔྱད་པ་ན་ཅི་ཡང་མ་རྙེད་པ་དེའི་ངང་ལ་མཉམ་པའི་འཇོག་པ་ནི་ལྟ་བ་སྒོམ་པའི་དོན་ཡིན་ལ། སྤྱོད་པ་བསྒོམ་པ་ནི་མཉམ་གཞག་ཏུ་བྱམས་སོགས་བཞི་དང་བྱང་ཆུབ་ཀྱི་སེམས་སྒོམ་པ་ལྟ་བུའོ། ། གསུམ་པ་སྤྱོད་པ་ནི། ཕ་རོལ་ཏུ་ཕྱིན་པ་དྲུག་ལྟ་བུའོ། ། འདི་ལའང་མཉམ་གཞག་དང༌། རྗེས་ཐོབ་ཀྱི་རིམ་པས་གཉིས་དང༌། དོན་དམ་སེམས་བསྐྱེད་ཀྱི་བསླབ་བྱ་ལ་སློབ་པ་དང༌། ཀུན་རྫོབ་སེམས་བསྐྱེད་ཀྱི་བསླབ་བྱ་ལ་སློབ་པའི་དབྱེ་བས་གཉིས་སོ། ། མདོར་ན་ལྟ་བའི་རྣམ་གཞག་བྱེད་པའི་ཚེ་ན་ཆོས་རྣམས་ཀྱི་རང་གི་ངོ་བོ་ཅུང་ཟད་ཀྱང་ཁས་མི་ལེན་ཞིང༌།
སྤྱོད་པའི་རྣམ་གཞག་བྱེད་པའི་ཚེ་ན། སྣང་གྲགས་ཀྱི་ཆོས་རྣམས་ཀྱི་རང་གི་ངོ་བོ་མི་འགོག་པར་ལྷན་ཅིག་སྐྱེས་པའི་བློ་ལ་ཇི་ལྟར་སྣང་བ་བཞིན་ཁས་བླངས་ནས། སྒོམ་པས་ཉམས་སུ་ལེན་པའི་ཚེ་བདེན་གཉིས་ཟུང་འཇུག་ཏུ་ལེན་པ་ཡིན་ཏེ། སྣང་ལ་རང་བཞིན་མེད་པའི་ཚུལ་གྱིས་ཉམས་སུ་ལེན་པའི་ཕྱིར་རོ། ། དེ་ལྟར་ན་ལྟ་བ་ནི་དོན་དམ་ལ་འཇུག་པའི་བློ་དང༌། སྤྱོད་པ་ནི་ཀུན་རྫོབ་ལ་འཇུག་པའི་བློ་དང༌། སྒོམ་པ་ནི་ཟུང་འབྲེལ་ལ་འཇུག་པའི་བློ་ཡིན་ནོ། ། ཞེས་ཤེས་པར་བྱ་ལ། དེ་ལྟར་ཤེས་པ་དེའི་ཚེ་རྒྱ་ནག་མཁན་པོའི་ལུགས་འཛིན་པ་དག ལྟ་བ་གཏན་ལ་འབེབས་པའི་ལུང་རིགས་རྒྱུ་མཚན་དུ་བྱས་ནས།
སྤྱོད་པའི་ཕྱོགས་རྣམས་དོར་བས་ཆོག་པར་ཁས་ལེན་པ་དང༌། གངས་ཅན་དུ་ཕྱིས་བྱོན་པ་དག་ལྟ་བ་གཏན་ལ་འབེབས་པའི་ལུང་རིགས་རྣམས་སྒྲ་ཇི་བཞིན་དུ་ཁས་བླངས་པ་ལ་ཐབས་ཀྱི་ཆ་རྣམས་འདོར་དགོས་པར་འགྱུར་རོ་ཞེས་ཧ་ཅང་ཐལ་བ་འཕེན་པ་དེ་དག་གིས་ནི་དོན་དམ་སྒོ་ཅན་གྱི་ཀླན་ཀ་ཁས་བླངས་པ་ཡིན་ཏེ། བདེན་གཉིས་རྣམ་འབྱེད་ཀྱི་ཤེས་རབ་ཟབ་མོ་དང་བྲལ་བས་དོན་དམ་རྟགས་སུ་བཀོད་ནས་ཀུན་རྫོབ་སུན་འབྱིན་པར་ནུས་པ་ཉིད་དུ་བྱེད་པའི་ཕྱིར། དེ་གང་གིས་སེལ་ན་བདེན་གཉིས་རྣམ་འབྱེད་ཀྱི་ཤེས་རབ་ཀྱིས་སོ། ། དེ་གང་ཞེ་ན། རིགས་པས་དཔྱད་ན་ཡོད་པ་མ་ཡིན་ཞིང༌། མ་བརྟགས་གཅིག་པུར་ཉམས་དགའ་བ་ཉིད་དུ་ཡོད་པར་རྟོགས་པའི་ཤེས་རབ་བོ། ། གསུམ་པ་འབྲས་བུ་ནི། སངས་རྒྱས་ཀྱི་སྐུ་གསུམ་སྟེ། ལྟ་བ་རྐྱང་པའི་ལག་རྗེས་ནི་ངོ་བོ་ཉིད་ཀྱི་སྐུ་དང༌།
སྤྱོད་པ་རྐྱང་པའི་ལག་རྗེས་ནི་ཀུན་རྫོབ་པའི་སྐུ་གཉིས་དང༌། ཟུང་འཇུག་ཏུ་བསྒོམས་པའི་འབྲས་བུ་ནི་སྐུ་གསུམ་དབྱེར་མེད་པ་དེའོ། ། གལ་ཏེ་ཀུན་རྫོབ་པའི་སྐུ་གཉིས་སེམས་ཅན་གྱི་རྒྱུད་ཀྱིས་བསྡུས་པར་ཁས་བླངས་པ་དེ་ལྟ་ན། ཚོགས་གཉིས་ཡོངས་སུ་རྫོགས་པའི་འབྲས་བུར་མི་རུང་ངོ་སྙམ་ན། སྐྱོན་ཡོད་པ་མ་ཡིན་ཏེ། གདུལ་བྱའི་སེམས་རྒྱུད་ལ་དེ་ལྟར་སྣང་བ་དེ་ཡང་སྐུ་གསུམ་དབྱེར་མེད་པའི་ཆོས་ཀྱི་སྐུ་བདག་པོའི་རྐྱེན་དུ་མེད་ན་མི་འབྱུང་བའི་ཕྱིར་རོ། ། གསུམ་པ་བྲལ་བྱེད་མཐོང་ལམ་རྩེ་སྦྱོར་འཆད་པ་ལ་གསུམ་སྟེ། བར་ཆད་མེད་པའི་ལམ་དང༌། རྣམ་པར་གྲོལ་བའི་ལམ་དང༌། ཁྱད་པར་གྱི་ལམ་མོ། །
དང་པོ་ནི། ཇི་སྐད་དུ། སྐད་ཅིག་གཅིག་པའི་བཟོད་པ་ཡིས། ། བསྡུས་པ་དེ་འདིར་མཐོང་བའི་ལམ། ། ཞེས་བྱ་བས་བསྟན་ལ། ངོ་བོ་ནི་སྦྱིན་སོགས་རེ་རེའི་ནང་དུ་དྲུག་དྲུག་ཚང་བར་བསྡུས་ནས་ཉམས་སུ་ལེན་པ་ལ་འཇུག་པའི་བརྩོན་འགྲུས་གཙོ་བོར་གྱུར་པའི་བཟོད་པ་བཞིའོ། ། གཉིས་པ་ནི་མཐོང་སྤང་དུ་གྱུར་པའི་རྣམ་པར་རྟོག་པ་བག་ཆགས་དང་བཅས་པ་སྤངས་པས་རབ་ཏུ་ཕྱེ་བའི་རྣམ་པར་གྲོལ་བའི་ལམ་ཞིག་ཡིན་ལ། ཇི་སྐད་དུ། དེ་སྐྱེས་ན་འདོད་པ་དང༌། གཟུགས་དང༌།
གཟུགས་མེད་པའི་ཁམས་ཀྱི་དབྱེ་བས་ཞེས་སོགས་ཀྱིས་བསྟན་ལ། ངོ་བོ་ནི་བཅུ་དྲུག་པའི་རྟོགས་པ་ནི་དངོས་ཡིན་ལ། རྗེས་མཐུན་པ་ནི་ཤེས་པ་གཞན་བཞི་པོའང་ཡིན་ལ། གསུམ་པ་ལ་མཉམ་གཞག་དང༌། རྗེས་ཐོབ་གཉིས་ལས། དང་པོ་ནི། དེ་ནས་སེང་གེ་སོགས་རྐང་པ་གཉིས་ཀྱིས་བསྟན་ལ། ངོ་བོ་ནི་བཅུ་དྲུག་པའི་རྗེས་སུ་མཐར་གནས་ཀྱི་སྙོམས་འཇུག་དགུ་ལ་ལུགས་མཐུན་དང་ལུགས་མི་མཐུན་གཉིས་ཀྱིས་སྙོམས་པར་འཇུག་པ་ཞིག་ཡིན་ལ། དགོས་པ་ནི། མཐོང་སྤང་ཐག་བསྲིང་བའི་ཕྱིར་ཡིན་གྱི།
སྒོམ་སྤང་སྤོང་བའི་ཕྱིར་དུ་འཇུག་པ་ནི་མ་ཡིན་ཏེ། ཡིན་ན་སྦྱོར་བ་སེང་གེ་རྣམ་བསྒྱིངས་སུ་ཐལ་བས་སོ། ། གཉིས་པ་ནི། རྟེན་ཅིང་འབྲེལ་འབྱུང་ཞེས་སོགས་རྐང་པ་གཉིས་ཀྱིས་བསྟན་ལ། འདི་ལ་དངོས་དང༌། མཐའ་བཅད་པ་གཉིས་སོ། ། དང་པོ་ནི། མཉམ་གཞག་དེའི་རྗེས་ཐོབ་ཏུ་རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ལ་འབྱུང་ཟློག་གཉིས་ཀྱི་སྒོ་ནས་རྟོག་པར་བྱེད་པའི་ཤེས་རབ་བོ། ། མཉམ་རྗེས་འདི་གཉིས་ནི་སྐྱེ་མེད་གསུམ་གྱི་རྣམ་པ་ལ་བསྡུས་སྒོམ་རབ་ཏུ་གྱུར་པ་ཙམ་གྱི་ཆ་ནས་རྩེ་སྦྱོར་དུ་བཞག་ནུས་ཀྱང༌། མི་མཐུན་ཕྱོགས་སྤོང་བའི་རྣལ་འབྱོར་གྱི་དབང་དུ་བྱས་ན་རྩེ་སྦྱོར་འཁོར་དང་བཅས་པའོ། །
རྣལ་འབྱོར་རིམ་བཞིས་རྣལ་དུ་བྱེད་ཚུལ་དང༌། ། སྤྲོས་མེད་རིགས་པས་སྤྲོས་པ་འགོག་ཚུལ་དང༌། ། མཐོང་ལམ་རྩེ་མོས་ཇི་ལྟར་མཐོང་ཚུལ་རྣམས། ། རིགས་པར་བཤད་འདི་རིགས་པའི་ཚུལ་དུ་བཟུང༌།། །། གཉིས་པ་ལ་དབྱེ་གཞི། དབྱེ་ངོ༌། དེ་ལ་རྣལ་འབྱོར་དུ་བྱེད་པའི་ཚུལ་ལོ། ། དང་པོ་ལ་ཀླུ་སྒྲུབ་ཞབས་ཀྱི་གཞུང་ལུགས་ལས་ཆོས་ཐམས་ཅད་རྟེན་འབྲེལ་དུ་བཤད་ཀྱང༌། འདིར་ནི་ཐོགས་མེད་སྐུ་མཆེད་ཀྱི་གཞུང་བཞིན་དུ་བཤད་པར་བྱ་བ་ལ། མཚན་ཉིད་ནི་རིགས་མི་མཐུན་སེལ་བའི་དབང་དུ་བྱས་ན།
རྒྱུ་རྐྱེན་ལས་སྐྱེས་པའོ། ། ལོག་རྟོག་སེལ་བའི་དབང་དུ་བྱས་ན་རྐྱེན་གསུམ་ལས་བྱུང་བའོ། ། གསུམ་ནི། གཡོ་བ་མེད་པའི་རྐྱེན་ལས་དང༌། ནུས་པའི་རྐྱེན་ལས་དང༌། མི་རྟག་པའི་རྐྱེན་ལས་བྱུང་བའོ། ། དང་པོ་ནི། དབང་ཕྱུག་ལ་སོགས་པའི་བྱེད་པ་པོ་གཞན་གྱི་བློ་སྔོན་དུ་བཏང་ནས་བྱུང་བ་མ་ཡིན་པའོ། ། གཉིས་པ་ནི། རྒྱུ་རིགས་མི་མཐུན་ལས་བྱུང་བ་མ་ཡིན་པའོ། །
གསུམ་པ་ནི་རྒྱུ་རྟག་པ་ལས་བྱུང་བ་མ་ཡིན་པའོ། ། དེ་ལ་དགོངས་ནས་ས་ལུ་ལྗང་པའི་མདོར། འདི་ཡོད་པའི་ཕྱིར་འདི་འབྱུང༌། ། ཞེས་སོགས་མདོ་ཚན་གསུམ་གསུངས་སོ། ། གཉིས་པ་ལ་གཉིས་ཏེ། ཀུན་ནས་ཉོན་མོངས་ཀྱི་དང༌། རྣམ་བྱང་གི་རྟེན་འབྲེལ་ལོ། ། དང་པོ་ལ་མཚན་ཉིད་ནི། སྡུག་ཀུན་གང་རུང་གིས་བསྡུས་པའི་རྟེན་འབྲེལ་ལོ། ། འདི་ལ་ཡན་ལག་སོ་སོའི་ངོ་བོ།
ཡན་ལག་མདོར་བསྡུ་བའི་ཚུལ། ས་མཚུངས་ཀྱི་ཚུལ་ལ་དཔྱད་པའོ། ། དང་པོ་ལ་མ་རིག་པ་ནི་སྤྱིར་ཉོན་མོངས་པ་ཅན་གྱི་དང༌། བྱེ་བྲག་ཏུ་ཡང་སྲིད་འཕེན་བྱེད་ཀྱི་ལས་དེའི་རྒྱུ་དུས་ཀྱི་ཀུན་སློང་དུ་གྱུར་པ་ཡིན་གྱི། དེ་ལས་གཞན་ཉོན་མོངས་པ་ཅན་མ་ཡིན་པའི་མ་རིག་པ་ནི་འདིར་མི་བཟུང་སྟེ། འདི་ནི་ཉོན་མོངས་པའི་ཀུན་འབྱུང་འཆད་པའི་སྐབས་ཡིན་པའི་ཕྱིར། ལས་དེའི་དུས་ཀྱི་ཀུན་སློང་ཁོ་ནར་ངེས་པ་ཡང་མ་ཡིན་ཏེ། འཕེན་བྱེད་ཡིན་གྱི་ལས་དགེ་བ་རྣམས་ལ་དུས་ཀྱི་ཀུན་སློང་ཉོན་མོངས་ཅན་མི་སྲིད་པའི་ཕྱིར། ལས་དེས་བཞག་པའི་བག་ཆགས་དང་ལྷན་ཅིག་ཏུ་བྱུང་བའི་མ་རིག་པ་ཡང་འདིར་མི་བཟུང་སྟེ། འདི་ནི་ཡང་སྲིད་ཕྱི་མའི་སྡུག་བསྔལ་གྱི་ཕུང་པོ་འཕེན་བྱེད་ཁོ་ན་ཡིན་གྱི་སྐྱེད་བྱེད་ཙམ་མ་ཡིན་པའི་ཕྱིར།
འདི་སྤང་བྱ་གཉིས་ལས་གང་ཡིན་ཞེ་ན། གཉིས་ཀའི་ཆ་ཡོད་དེ། མཐོང་སྤང་དུ་གྱུར་པའི་དང༌། ཉོན་ཡིད་འཁོར་གྱི་མ་རིག་པ་གཉིས་ཀས་འཕེན་བྱེད་ཀྱི་ལས་ཀྱི་རྒྱུ་དུས་ཀྱི་ཀུན་སློང་བྱེད་པར་ནུས་པའི་ཕྱིར། བྱེ་བྲག་ཏུ་བདེ་འགྲོའི་ཕུང་པོ་འཕེན་བྱེད་ཀྱི་ལས་ལ་ནི་དུས་ཀྱི་ཀུན་སློང་དུ་གྱུར་པའི་མ་རིག་པ་འདི་ཡོད་པ་མ་ཡིན་ཏེ། ལས་དེ་ནི་གཏི་མུག་མེད་པའི་དགེ་བའི་རྩ་བ་དང་མཚུངས་ལྡན་དུ་འབྱུང་བའི་ཕྱིར། ངན་འགྲོ་འཕེན་བྱེད་ཀྱི་ལས་ལ་ནི་མཐོང་སྤང་དུ་གྱུར་པའི་མ་རིག་པ་དུས་ཀྱི་ཀུན་སློང་ལ་ཡོད་པ་ཡིན་ཏེ། ལས་དེ་ནི་མི་དགེ་བ་ཁོ་ན་ཡིན་པས་ཆགས་སྡང་གཉིས་ལས་གང་རུང་གཅིག་དང༌། མ་རིག་པ་སྟེ་གཉིས་པོ་དེ་དང་ངེས་པར་མཚུངས་ལྡན་དུ་འབྱུང་བའི་ཕྱིར་དང༌། ངན་སོང་གི་ཕུང་ཁམས་སྐྱེ་མཆེད་མཐོང་སྤང་དུ་བཤད་པའི་རིགས་པས་རྗེས་སུ་དཔག་ན་དེ་ལྟར་འགྲུབ་པའི་ཕྱིར་རོ། །
དེ་ལྟར་ན་ཉོན་མོངས་ཅན་གྱི་མ་རིག་པ་ལ་མཐོང་སྤང་དང་སྒོམ་སྤང་གཉིས་ལས། དང་པོ་ནི། ཡིད་ཤེས་ཁོ་ནའི་འཁོར་དུ་འབྱུང་བ་དང༌། ཁ་ནང་དུ་བལྟས་པ་ཁོ་ནར་ངེས་ཏེ། གྲུབ་པའི་མཐས་ཀུན་ཏུ་བཏགས་པའི་ཕྱིར་དང༌། བདེན་པ་རྣམས་ལ་རྨོངས་པའི་ཕྱིར། དེ་ལྟ་ཡིན་པ་དེའི་ཕྱིར་འདི་འགྲུབ་བྱེད་ཀྱི་ལས་ཀྱི་ཀུན་སློང་དུ་འགྱུར་བ་མི་སྲིད་དོ། ། གཉིས་པ་ལ། ཉོན་ཡིད་འཁོར་དང་ཡིད་ཤེས་འཁོར་གཉིས་ལས། དང་པོ་ནི་ཀུན་གཞི་ལ་དམིགས་ནས་ངར་སེམས་པ་ཡིན་པས།
ནང་དུ་བལྟས་པ་ཁོ་ན་ཡིན་ལ། དེའི་ཕྱིར་དེས་ཀྱང་འགྲུབ་བྱེད་ཀྱི་ལས་ཀྱི་ཀུན་སློང་མི་བྱེད་དོ། ། གཉིས་པ་ལའང་བདེན་པ་ལ་རྨོངས་པ་དང༌། ཡུལ་རྨོངས་པ་གཉིས་ལས། ཡང་སྲིད་འགྲུབ་བྱེད་ཀྱི་ལས་ཀྱི་ཀུན་སློང་ནི་ཕྱི་མ་ཁོ་ནར་ངེས་ཏེ། ཡང་སྲིད་ཕྱི་མ་དོན་དུ་གཉེར་བའི་ལེན་པ་དང་མཚུངས་ལྡན་དུ་འབྱུང་དགོས་པའི་ཕྱིར། དེ་ལྟར་ན་མ་རིག་པའི་རྟེན་འབྲེལ་ནི་གྲོགས་དང་བཅས་པའི་དབང་དུ་བྱས་ན་ཆགས་སྡང་གང་རུང་དང་མཚུངས་པར་ལྡན་ལ། འོག་གི་སྲེད་ལེན་ཡང་མ་རིག་པ་དང་ངེས་པར་མཚུངས་ལྡན་དུ་འབྱུང་བ་ཡིན་ནོ། ། དེ་ལྟ་ན་ཡང་གོང་འོག་གཉིས་པོ་ལས་ཀྱི་ཀུན་སློང་བྱེད་ཚུལ་མི་འདྲ་སྟེ། སྔ་མས་ནི་འཕེན་བྱེད་ཀྱི་ལས་ཀྱི་བག་ཆགས་འཕེན་པར་བྱེད་ལ།
ཕྱི་མས་ནི་འཕགས་པའི་བག་ཆགས་དེ་སད་པར་བྱེད་པའི་ཕྱིར་རོ། ། དེས་བསླང་བའི་ལས་གཉིས་ཀྱང་ཚུལ་མི་འདྲ་སྟེ། འཕེན་བྱེད་ཀྱི་ལས་དེ་ནི་སྡུག་བསྔལ་གྱི་ཕུང་པོ་འཕེན་བྱེད་ཡིན་གྱི། སྐྱེད་བྱེད་མ་ཡིན། འགྲུབ་བྱེད་ཀྱི་ལས་དེ་ནི་དེའི་སྐྱེད་བྱེད་ཡིན་ཀྱང་འཕེན་བྱེད་མ་ཡིན་པའི་ཕྱིར་རོ། ། གལ་ཏེ་འདིའི་མ་རིག་པ་ལ་སྤང་བྱ་གཉིས་ཀ་ཡོད་པ་དེ་ལྟ་ན་མཐོང་ལམ་ཐོབ་ནས་ཀྱང་ཡང་སྲིད་འཕེན་བྱེད་ཀྱི་ལས་སོག་པ་ཡོད་པར་འགྱུར་ཏེ། དེ་ན་ལས་དེའི་ཀུན་སློང་དུ་གྱུར་པའི་མ་རིག་པ་ཡོད་པའི་ཕྱིར། འདོད་ན་ཇི་སྐད་དུ། བདེན་པ་མཐོང་ལ་འཕེན་པ་མེད། ། ཞེས་བྱ་བའི་ལུང་དང་འགལ་བར་འགྱུར་རོ་ཞེ་ན།
ཉེས་པ་དེ་ཡོད་པ་མ་ཡིན་ཏེ། སྒོམ་པས་སྤང་བར་བྱ་བ་ཡིན་ན་འཕགས་པ་ལ་མངོན་དུ་འགྱུར་བས་མ་ཁྱབ་པའི་ཕྱིར། གང་ཟག་གི་བདག་ཏུ་འཛིན་པ་དང༌། ཡུལ་ལ་ལོག་པར་ཞུགས་པའི་ཆགས་སྡང་དྲག་པོ་བཞིན་ནོ། ། དེ་བཞིན་དུ་ཐེག་ཆེན་གྱི་སྒོམ་སྤང་ཡིན་ན་ཐེག་ཆེན་འཕགས་པ་འགའ་ཞིག་ལ་མངོན་དུ་གྱུར་པས་མ་ཁྱབ་སྟེ། བདེན་འཛིན་ལྷན་སྐྱེས་བཞིན་ནོ། ། འོ་ན་ཅི་འཕགས་པ་ལ་ཉོན་ཡིད་འཁོར་གྱི་མ་རིག་པ་མེད་པའམ། དེས་དེའི་ཀུན་སློང་མི་བྱེད་པ་གཉིས་ལས། གང་ཡིན་ཞེ་ན། འཕགས་རྒྱུད་ཀྱི་དེས་དེའི་ཀུན་སློང་མི་བྱེད་དེ།
དེས་གང་ཟག་གི་བདག་མེད་མངོན་སུམ་དུ་རྟོགས་པའི་ཕྱིར། དཔེར་ན་བསམ་གཏན་གྱི་དངོས་གཞི་ལས་མ་ཉམས་པའི་འདོད་རྟེན་ཅན་གྱི་སོ་སྐྱེ་ལ་འདོད་པའི་ཉོན་ཡིད་ཡོད་ཀྱང་དེས་དེར་སྐྱེ་བའི་ལས་མི་སློང་བ་བཞིན་ནོ། ། གཉིས་པ་འདུ་བྱེད་ནི། མ་རིག་པ་དེས་ཀུན་ནས་བསླང་བའི་ཡང་སྲིད་འཕེན་བྱེད་ཀྱི་ལས་སོ། ། འདི་ཡང་ལུས་ངག་དང་ཡིད་ཤེས་འཁོར་གྱི་སེམས་པའི་ལས་གང་རུང་ཁོ་ནར་ངེས་ཀྱི། ཀུན་གཞིའི་སྟེང་གི་ལས་ཀྱི་བག་ཆགས་ནི་འདིར་མི་བཟུང་སྟེ། འདི་ནི་བག་ཆགས་དེ་འཇོག་བྱེད་ཡིན་པའི་རྒྱུ་མཚན་གྱིས་གང་གིས་འཕེན་པར་བྱེད་པའི་ཡན་ལག་ཏུ་བཞག་པ་ཡིན་གྱི། དེས་འཕངས་པའི་བག་ཆགས་དེ་ནི་སྡུག་བསྔལ་གྱི་རྒྱུའི་རྐྱེན་ཡིན་པའི་རྒྱུ་མཚན་གྱིས་ཇི་ལྟར་འཕངས་པའི་ཡན་ལག་ཏུ་བཞག་པའི་ཕྱིར་རོ། ། འདི་ལ་གསུམ་སྟེ། བསོད་ནམས་ཀྱི་དང༌།
བསོད་ནམས་མ་ཡིན་པའི་དང༌། མི་གཡོ་བའི་ལས་སོ། ། དེ་དག་ནི་གོ་རིམ་བཞིན་དུ། འདོད་པ་ཁམས་ཀྱི་བདེ་འགྲོ་དང༌། ངན་འགྲོ་དང༌། ཁམས་གོང་མ་འཕེན་པར་བྱེད་པའི་ལས་སོ། ། འོ་ན་ལས་སྔ་མ་གཉིས་གཡོ་བར་བཞག་པའི་དོན་ཅི་ཞེ་ན། སྔ་མ་གཉིས་ཀྱི་རྣམ་སྨིན་ས་གཞན་དུ་གཡོ་བ་ནི་མ་ཡིན་ཏེ། བསོད་ནམས་ཀྱི་རྣམ་སྨིན་ནི་བདེ་འགྲོ་ཁོ་ན་དང༌། ཅིག་ཤོས་ཀྱི་རྣམ་སྨིན་ངན་འགྲོ་ཁོ་ནའི་རྟེན་ལ་འབྱུང་ངེས་པའི་ཕྱིར།
གཉིས་པོའི་རྒྱུ་མཐུན་གྱི་འབྲས་བུ་ནི་ས་གཞན་དུ་གཡོ་སྲིད་པ་ཡིན་ཏེ། བསོད་ནམས་ཀྱི་རྒྱུ་མཐུན་གྱི་འབྲས་བུ་ལོངས་སྤྱོད་ལྟ་བུ་ངན་འགྲོའི་རྟེན་ལ་འབྱུང་བ་དང༌། བསོད་ནམས་མ་ཡིན་པའི་རྒྱུ་མཐུན་གྱི་འབྲས་བུ་དབུལ་བ་དང་ཕོངས་པ་ལྟ་བུ་བདེ་འགྲོའི་རྟེན་ལ་འབྱུང་སྲིད་པའི་ཕྱིར། ཁམས་གོང་མ་འཕེན་བྱེད་ཀྱི་ལས་ཀྱི་ནི་རྣམ་སྨིན་དུ་མ་ཟད་རྒྱུ་མཐུན་གྱི་འབྲས་བུ་ཡང་ས་དེ་ཉིད་དུ་འབྱུང་བར་ངེས་ཀྱི་ས་གཞན་དུ་གཡོ་མི་སྲིད་པའི་ཕྱིར་ན་མི་གཡོ་བའི་ལས་ཞེས་བྱའོ། ། གསུམ་པ་རྣམ་པར་ཤེས་པའི་རྟེན་འབྲེལ་ནི། འཕེན་བྱེད་ཀྱི་ལས་བཤད་མ་ཐག་པ་དེའི་བག་ཆགས་གང་དུ་བཞག་པའི་ཀུན་གཞིའི་རྣམ་པར་ཤེས་པ་དེའོ། ། བག་ཆགས་བཞག་པའི་གོ་དོན་ཡང་ཀུན་གཞི་དེ་ཡང་སྲིད་ཕྱི་མའི་སྡུག་བསྔལ་གྱི་ཕུང་པོ་འབྱུང་རུང་དུ་བྱས་པའོ། ། དེའི་ཚེ་ནུས་པ་དེ་ལ་ཀུན་གཞིའི་ས་བོན་གྱི་ཆ་ཞེས་ཟེར་ཞིང༌། དེ་ཡང་ཤེས་པ་ཉིད་དུ་འདོད་དགོས་པ་ནི་རྣལ་འབྱོར་སྤྱོད་པའི་གྲུབ་པའི་མཐའོ། ། བཞི་པ་མིང་གཟུགས་ནས་ཚོར་བའི་བར་གྱི་རྟེན་འབྲེལ་གྱི་ངོས་འཛིན་ནི།
ལས་དེས་འཕངས་པའི་རྣམ་སྨིན་གྱི་འབྲས་བུ་མ་འོངས་པ་ན་འབྱུང་རུང་དུ་གྱུར་པའི་མིང་གཟུགས་ལ་སོགས་པ་རྣམས་སོ། ། བཞི་པོ་འདི་དག་གི་ངོས་འཛིན། དོན་གསང་རྣམ་པར་བཤད་པ་ལས། ཀུན་གཞིའི་སྟེང་གི་ནུས་པ་ལ་བཞག་ནས་བཅུ་གཉིས་པོ་རྒྱུ་བཅུ་དང་འབྲས་བུ་གཉིས་ཀྱི་སྒོ་ནས་བཤད་ལ། དེའི་ལྟར་ན་ཚོར་བའི་རྐྱེན་གྱིས་སྲེད་པ་འབྱུང་བའི་ཚུལ་ལ་དཀའ་བའི་གནས་ལས་གྲོལ་བར་གྱུར་ཀྱང་རྨ་མེད་པ་མ་ཡིན་ཏེ། བཞི་པོ་འཕངས་པའི་ཡན་ལག་ཏུ་བཞག་པ་དང་མི་འགྲིག་པའི་ཕྱིར། ཇི་ལྟར་ཞེ་ན། འཕངས་པའི་ཡན་ལག་ནི་རྣམ་སྨིན་ཁོ་ནར་འཆད་དགོས་ལ། ནུས་པ་ནི་དེར་མི་རུང་བའི་ཕྱིར་རོ། ། བརྒྱད་པ་སྲེད་ལེན་གྱི་རྟེན་འབྲེལ་ནི་བཤད་མ་ཐག་པའི་སྡུག་བསྔལ་གྱི་ཕུང་པོ་དེའི་ལས་ཀུན་ནས་སློང་བྱེད་ཀྱི་ཉོན་མོངས་པའོ། །
བཅུ་པ་སྲིད་པ་ནི། སྔ་ཕྱིར་བྱོན་པའི་བོད་ཀྱི་སློབ་དཔོན་རྣམས་ཉོན་མོངས་གཉིས་པོ་དེས་ཀུན་ནས་བསླང་བའི་གྲུབ་བྱེད་ཀྱི་ལས་ཤིག་གོ ། ཞེས་གསུང་བ་དེ་ནི་ཅུང་ཟད་ནོར་བ་ཡིན་ཏེ། དབྱིག་གཉེན་ཞབས་ཀྱི་རྟེན་འབྲེལ་མདོ་འགྲེལ་ལས་འཕེན་བྱེད་ཀྱི་ལས་ཀྱི་བག་ཆགས་ཀུན་གཞིའི་སྟེང་ན་ཡོད་པ་དེ་ཉིད་ཉོན་མོངས་པ་གཉིས་པོས་གསོས་བཏབ་ནས་ནུས་པ་མཐུ་ཅན་དུ་གྱུར་པའི་གནས་སྐབས་ལ་སྲིད་པ་ཞེས་བྱ་བའི་མིང་གིས་འདོགས་པར་བཤད་པའི་ཕྱིར་རོ། ། འོ་ན་འདིར་འགྲུབ་བྱེད་ཀྱི་ལས་མ་ཚང་བར་འགྱུར་རོ་ཞེ་ན། དེ་ཡན་ལག་བཅུ་གཉིས་ཀྱི་རྐང་གྲངས་སུ་མ་བཤད་ཀྱང་སྐྱོན་མེད་དེ། ལེན་པ་དུས་ཀྱི་ཀུན་སློང་དུ་བཤད་པ་ན་དེས་ཀུན་ནས་བསླང་བའི་འགྲུབ་བྱེད་ཀྱང་དོན་གྱིས་གོ་བའི་ཕྱིར་རོ། ། བཅུ་གཅིག་པ་སྐྱེ་བ་དང་རྒ་ཤི་ནི་རྣམ་སྨིན་མངོན་དུ་གྱུར་པའི་གནས་སྐབས་སོ། ། འདི་ནི་རྣམ་སྨིན་གྱི་ཁྱད་པར་ཡིན་གྱི་རྣམ་སྨིན་དངོས་མ་ཡིན་ཏེ། འཕེན་བྱེད་དངོས་དེའི་རྒྱུ་མཐུན་གྱི་འབྲས་བུ་ཡིན་པའི་ཕྱིར།
མདོར་ན་འབྲས་བུ་འདི་གཉིས་ནི་ད་ལྟར་གྱི་ཆ་ནས་གཞག་པ་ཡིན་ཏེ། གྲུབ་པའི་འབྲས་བུར་བཞག་པའི་ཕྱིར། དཔེར་ན་དེ་རིང་གི་ལོ་ཏོག་ལྟ་བུའོ། ། མིང་གཟུགས་སོགས་བཞི་ནི་མ་འོངས་པའི་ཆ་ནས་བཞག་པ་ཡིན་ཏེ། འཕངས་པའི་འབྲས་བུར་བཞག་པའི་ཕྱིར། དཔེར་ན་སང་ཕོད་ཀྱི་ལོ་ཏོག་བཞིན་ནོ། གཉིས་པ་ཡན་ལག་མདོར་བསྡུ་བའི་ཚུལ་ལ་བསྡུ་ཚུལ་གཉིས་ལས། དང་པོ་ནི། བཅུ་གཉིས་པོ་སྡུག་ཀུན་གཉིས་སུ་འདུ་སྟེ། དྲུག་ནི་ཀུན་འབྱུང་གི་བདེན་པ་དང༌།
དེ་ལས་གཞན་དྲུག་པོ་སྡུག་བསྔལ་གྱི་བདེན་པར་འཇོག་པས་སོ། ། དང་པོ་ལ་གཉིས་ཏེ། ཉོན་མོངས་པའི་དང༌། ལས་ཀྱི་ཀུན་འབྱུང་ངོ༌། ། དང་པོ་ནི། མ་རིག་པ་དང༌། སྲེད་པ་དང༌། ལེན་པའོ། ། གཉིས་པ་ནི་སྲིད་པ་དང༌། འདུ་བྱེད་དོ། །
སྡུག་བསྔལ་ལ་གཉིས་ཏེ། རྣམ་སྨིན་གྱི་ངོ་བོ་དང༌། ཁྱད་པར་རོ། ། དང་པོ་ནི་མིང་དང་གཟུགས་ལ་སོགས་པ་བཞིའོ། ། གཉིས་པ་ནི་སྐྱེ་བ་དང༌། རྒ་ཤིའོ། ། དེའི་ཤུགས་ལ་སྡུག་ཀུན་གཉིས་འགགས་པ་ནི་འགོག་པའོ། ། དེ་གང་གིས་འགོག་པར་བྱེད་པ་ནི་ལམ་མོ། ། དེས་དེ་ཤུགས་ལ་སྟོན་པའི་ཤེས་བྱེད་ཀྱང༌། རྣམ་བྱང་གི་རྟེན་འབྲེལ་ལུགས་མཐུན་དང་ལུགས་མི་མཐུན་གཉིས་ཀྱི་སྒོ་ནས་སྒོམ་པར་བཤད་པ་ལས་ཤེས་སོ། །
དེ་ཡང་མ་རིག་པ་འགག་པས་ཞེས་བྱ་བ་ལ་སོགས་པས་ནི་མ་རིག་པའི་འགའ་ཟླ་བདག་མེད་རྟོགས་པའི་ཡེ་ཤེས་དེ་ཉིད་ངོས་བཟུང་བ་ཡིན་ལ། འདུ་བྱེད་འགག་པར་འགྱུར་ཞེས་པས་ནི་གང་འགགས་པའི་བྲལ་འབྲས་འགོག་བདེན་དེ་ངོས་བཟུང་བ་ཡིན་ནོ། ། དེ་ལྟ་བུའི་འགོག་ལམ་གཉིས་ཀ་ཡང་ལུགས་འདིར་དངོས་པོ་ཁས་ལེན་པ་ཡིན་གྱི། གཞན་དག་གི་འདོད་པ་ལྟར་མེད་དགག་ཏུ་ཁས་ལེན་པ་མ་ཡིན་ཏེ། དེ་ལ་ནི་རྟེན་འབྲེལ་གྱི་དོན་མ་ཚང་བའི་ཕྱིར་རོ། ། གཉིས་པ་ནི། བཅུ་གཉིས་པོ་བསྡུ་ན་འཕེན་བྱེད་ཀྱི་རྒྱུ་འབྲས་དང༌། འགྲུབ་བྱེད་རྒྱུ་འབྲས་གཉིས་སོ། ། དང་པོ་ལ་གཉིས་ཏེ། འཕངས་སོ་ཞེས་པ་བཤད་པའི་གཞི།
གང་གིས་ན་རང་གི་རྒྱུ་ཉོན་མོངས་པ་དང་འདུ་བྱེད་ཀྱིས་སོ། ། གང་ན་མིང་གཟུགས་ནས་ཚོར་བའི་བར་བཞིའོ། ། ཇི་ལྟར་ན། ཀུན་གཞིའི་སྟེང་དུ་རྣམ་སྨིན་གྱི་ངོ་བོ་འབྱུང་རུང་གི་ས་བོན་བཏབ་པའི་ཚུལ་གྱིས་སོ། ། དེ་ལྟར་བཏབ་པ་དེ་ནི་འཕངས་པའི་དོན་ཡིན་ལ། བཏབ་པ་བཞིན་མངོན་དུ་གྱུར་པ་ནི་གྲུབ་པའི་དོན་ཡིན་ནོ། ། གཉིས་པ་ལ། འགྲུབ་པར་བྱེད་དོ་ཞེས་པ་བཤད་པའི་གཞི། གང་གིས་ན་སྲེད་པ་དང་ལེན་པས་སོ། ། གང་ན་སྐྱེ་བ་དང་རྒ་ཤིའོ། །
ཇི་ལྟར་ན་སྔོན་འཕེན་བྱེད་ཀྱིས་འཕངས་པའི་ལས་ཀྱི་བག་ཆགས་དེ་སྲེད་ལེན་གཉིས་ཀྱི་སྲིད་པར་བྱས་པའི་ཚུལ་གྱིས་སོ། ། དེ་དེར་བྱས་པའི་དོན་ཡང་དེས་དེ་གསོས་བཏབ་པ་ཡིན་ལ། དེའི་དོན་ཡང་དེས་དེ་སྐད་ཅིག་གཉིས་པར་རྣམ་སྨིན་འབྱིན་པ་ལ་མངོན་དུ་ཕྱོགས་པར་བྱས་པ་སྟེ། དཔེར་ན་རོལ་དུ་ལྷུང་བའི་ས་བོན་དེ་ཆུ་ལུད་དྲོད་གཤེར་གྱི་རྐྱེན་གྱིས་སྐད་ཅིག་གཉིས་པར་མྱུ་གུ་འབྱིན་པ་ལ་མངོན་དུ་ཕྱོགས་པར་བྱས་པ་ལྟ་བུའོ། ། དེ་ལྟར་སྲིད་པའི་རང་ལྡོག་ནས་འཕེན་བྱེད་ཀྱི་ལས་ཀྱི་ངོ་བོ་ལ་ངོས་འཛིན་པ་ནི་མ་ཡིན་ཏེ། འཕེན་བྱེད་ཀྱི་ལས་ཀྱིས་བཞག་པའི་བག་ཆགས་ལ་ངོས་འཛིན་པའི་ཕྱིར། འགྲུབ་བྱེད་ཀྱི་ལས་ལ་ངོས་འཛིན་པ་ཡང་མ་ཡིན་ཏེ། འཕེན་བྱེད་ཀྱི་ལས་ཀྱི་བག་ཆགས་ལ་འགྲུབ་བྱེད་ཀྱི་ལས་ཀྱི་ནུས་པ་ཞུགས་པའི་གནས་སྐབས་ལ་དེར་བཞག་པའི་ཕྱིར། དཔེར་ན་ཆུ་ལུད་ཀྱི་ནུས་པ་ཞུགས་པའི་ས་བོན་དེ་ཆུ་ལུད་དུ་མི་འཇོག་པ་བཞིན་ནོ། ། དེའི་ཕྱིར་འདུ་བྱེད་ནི་རྣམ་སྨིན་གྱི་ངོ་བོ་འཕེན་བྱེད་ཁོ་ན་ཡིན་གྱི།
སྐྱེད་བྱེད་ཀྱི་ཐ་སྙད་མི་འདོགས་ལ། སྲིད་པ་དེ་ནི་དེ་སྐྱེད་བྱེད་ཡིན་གྱི་དེ་འཕེན་བྱེད་མ་ཡིན་ནོ་ཞེས་བྱ་བ་འདི་དང༌། འཕེན་བྱེད་དངོས་ནི་རྣམ་སྨིན་གྱི་དུས་སུ་འགག་ནས་ཡུན་རིང་དུ་ལོན་པ་ཡིན་ལ། སྲིད་པ་ནི་རྣམ་སྨིན་འབྱིན་པ་ལ་མངོན་དུ་ཕྱོགས་པའི་དུས་དེ་ནས་བཟུང་སྟེ། ཇི་སྲིད་རྣམ་སྨིན་རྒྱུན་མ་ཆད་པ་དེ་སྲིད་དུ་འཇུག་པ་ཞེས་བྱ་བ་འདི་དག་ནི་འདུ་བྱེད་དང་སྲིད་པའི་ཁྱད་པར་དུ་ལྟའོ། ། ཡང་སྲིད་པ་རང་གི་ངོ་བོ་ནི་ལུང་མ་བསྟན་དུ་ངེས་པ་དང༌། འཕེན་བྱེད་ཀྱི་ངོ་བོ་དགེ་མི་དགེ་གང་རུང་ཁོ་ནར་ངེས་པ་དང༌། དེའི་བག་ཆགས་གསོས་འདེབས་བྱེད་ལ་དགེ་བ་དང་མི་དགེ་བ་དང་ལུང་དུ་མ་བསྟན་པའི་ལས་གསུམ་ཀ་སྲིད་པ་ཡིན་ལ། དེའི་ཚེ་ན་འཕེན་བྱེད་དངོས་དང༌། དེའི་བག་ཆགས་གཉིས་ནི་རྣམ་སྨིན་གྱི་རྒྱུ་དང༌།
མིང་གཟུགས་ནས་ཚོར་བའི་བར་ནི་རྣམ་སྨིན་དངོས་དང༌། འགྲུབ་བྱེད་དངོས་དང་དེའི་བག་ཆགས་ནི་སྐལ་མཉམ་གྱི་རྒྱུ་དང༌། དེས་བསྐྱེད་པའི་སྐྱེ་བ་དང་རྒ་ཤི་ནི་དེའི་རྒྱུ་མཐུན་གྱི་འབྲས་བུར་འཇོག་པ་ཡིན་ལ། དེར་མ་ཟད་མིང་གཟུགས་སོགས་རྣམ་སྨིན་དངོས་རྣམས་ཀྱང་རང་རང་གི་འགྲུབ་བྱེད་ལ་ལྟོས་དེ་རྒྱུ་མཐུན་གྱི་འབྲས་བུ་ཁོ་ནར་འཇོག་པ་ཡིན་ནོ། ། གལ་ཏེ་ཐོགས་མེད་སྐུ་མཆེད་ཀྱིས་ཡན་ལག་བཅུ་གཉིས་པོ་རྒྱུ་འབྲས་ཆ་གཅིག་གིས་བསྡུས་པར་འཆད་པ་དེ་ལྟ་ན་མདོ་དང་འགལ་བར་འགྱུར་ཏེ། མདོ་ལས་ཚོར་བའི་རྐྱེན་གྱིས་སྲེད་པ་འབྱུང་བར་གསུངས་ལ། འཆད་ལུགས་འདི་ལ་དེ་ལྟར་འབྱུང་བའི་གོ་སྐབས་མེད་པའི་ཕྱིར་ཏེ། རྣམ་སྨིན་གྱི་ངོ་བོ་ལས་རང་ཉིད་འགྲུབ་བྱེད་ཀྱི་རྒྱུ་དེ་འབྱུང་བ་མི་སྲིད་པའི་ཕྱིར་སྙམ་ན། སྐྱོན་མེད་དེ། རྣམ་སྨིན་དངོས་ལས་རང་རང་གི་འགྲུབ་བྱེད་དངོས་སུ་གྱུར་པའི་སྲེད་ལེན་སྲིད་པ་གསུམ་མི་འབྱུང་ཡང་རང་རང་གི་ངོ་བོ་དང་ཁྱད་པར་གྱི་རྒྱུན་ཕྱི་མ་སྐྱེད་བྱེད་དུ་གྱུར་པའི་སྲེད་ལེན་སྲིད་པ་གསུམ་འབྱུང་བ་ལ་དགོངས་ནས་དེ་ལྟར་གསུངས་པའི་ཕྱིར་རོ། །
དེ་ཡང་ཇི་ལྟར་ཞེ་ན། ཚངས་རིས་ཀྱི་རྟེན་ལ་བསམ་གཏན་དང་པོའི་དངོས་གཞིའི་ཚོར་བ་ལ་རོ་མྱང་བར་བྱེད་པའི་སྲེད་པ་འབྱུང་ལ། སྲེད་པ་དེས་ཀུན་གཞིའི་སྟེང་གི་བག་ཆགས་ཀྱི་ནུས་པ་རྒྱས་པར་བྱེད་ཅིང༌། དེ་ལྟར་བྱས་པ་དེས་རྟེན་དེ་ལ་རྣམ་སྨིན་གྱི་ངོ་བོ་དང༌། ཁྱད་པར་གྱི་རིགས་འདྲ་ཕྱི་མ་སྐྱེད་པར་བྱེད་པའོ། ། བག་ཆགས་དེ་ཡང་གོང་དུ་བཤད་མ་ཐག་པ་ལྟར། རང་རང་གི་རྣམ་སྨིན་གྱི་རྒྱུན་འཛིན་ཞིང་སྐྱེད་པར་བྱེད་པ་ཡིན་ཏེ། དཔེར་ན་མིར་འཕེན་བྱེད་ཀྱི་ལས་ཀྱི་བག་ཆགས་རྒྱུན་མ་ཆད་པ་དེ་སྲིད་དུ། མིའི་རྣམ་སྨིན་གྱི་ཕུང་པོ་རྒྱུན་མི་ཆད་པ་བཞིན་ནོ། ། གསུམ་པ་ས་མཚུངས་དཔྱད་པ་ལ།
ཉོན་ཡིད་འཁོར་གྱི་མ་རིག་པ་དང༌། རྣམ་པར་ཤེས་པ་གཉིས་ནི། གང་དུ་ལས་སོག་པའི་འགྲོ་བ་དེ་ཉིད་དུ་གཏོགས་པ་ཡིན་ཏེ། མ་རིག་པ་ནི་རྣམ་སྨིན་འཕེན་བྱེད་ཀྱི་ལས་དེའི་རྒྱུའི་ཀུན་སློང་ཡིན་པའི་ཕྱིར་དང༌། ཉོན་ཡིད་དང༌། ཀུན་གཞིའི་རྣམ་པར་ཤེས་པ་ནི་ལས་སོག་པ་པོ་གང་དུ་གཏོགས་པའི་ལུས་རྟེན་དེ་ཉིད་དུ་གཏོགས་པའི་ཕྱིར། ཡིད་ཤེས་འཁོར་གྱི་མ་རིག་པ་ནི་གང་དུ་སྐྱེ་ས་དེའི་འོག་ས་དེ་མ་ཐག་པ་དེ་ཉིད་དུ་གཏོགས་པས་ཁྱབ་བོ། ། རྣམ་སྨིན་གྱི་ངོ་བོ་བཞི་དང༌། ཁྱད་པར་གཉིས་ཏེ་དྲུག་པོ་ནི་ས་མཚུངས་པ་ཁོ་ན་ཡིན་ཏེ། གང་དུ་སྐྱེ་འགྱུར་གྱིས་དེ་ཁོ་ནར་གཏོགས་པས་ཁྱབ་པའི་ཕྱིར།
འདུ་བྱེད་དང་སྲིད་པ་གཉིས་ནི་རྣམ་སྨིན་དང་ས་མཚུངས་པ་ཡིན་ཏེ། ས་གཞན་གྱི་རྣམ་སྨིན་འཕེན་བྱེད་ས་དེའི་རྣམ་སྨིན་འཕེན་བྱེད་དུ་འགལ་བའི་ཕྱིར་དང༌། ས་དེའི་རྣམ་སྨིན་སྐྱེད་བྱེད་ས་གཞན་གྱི་རྣམ་སྨིན་སྐྱེད་དུ་འགལ་བའི་ཕྱིར། ལེན་པ་ཡང་རྣམ་སྨིན་དང་ས་མཚུངས་པ་ཡིན་ཏེ། ལེན་པའི་རྟེན་འབྲེལ་ཡིན་ན་རྣམ་སྨིན་དེའི་འཕེན་བྱེད་ཀྱི་རྒྱུ་དེ་ཉིད་གསོས་འདེབས་བྱེད་ཡིན་དགོས་ལ། ས་གཞན་གྱི་ཉོན་མོངས་ས་གཞན་གྱི་ལས་གསོས་འདེབས་བྱེད་དུ་འགལ་བའི་ཕྱིར། རྟེན་འབྲེལ་ཚར་གཅིག་གི་སྲེད་ལེན་གཉིས་ས་མཚུངས་པའི་ངེས་པ་ཡོད་པ་མ་ཡིན་ཏེ། སྲེད་པ་ནི་ཚེ་འདིའི་རྣམ་སྨིན་གྱི་ངོ་བོ་ལ་སྲེད་པ་ཡིན་ལ། ལེན་པ་ནི་སྐྱེ་བ་ཕྱི་མའི་རྣམ་སྨིན་ཉེ་བར་ལེན་པའི་ཆ་ནས་བཞག་པའི་ཕྱིར། དཔེར་ན་འདོད་པ་ནས་བསམ་གཏན་དང་པོར་སྐྱེ་བའི་ཚེ་སྲེད་པས་ནི་འདོད་པའི་ཚོར་བ་ལ་སྲེད་པ་ཡིན་ལ།
ལེན་པས་ནི་བསམ་གཏན་དང་པོའི་ཚོར་བའི་རྒྱུ་ཉེ་བར་ལེན་པ་བཞིན་ནོ། ། གལ་ཏེ་དེའི་ཚེ་བསམ་གཏན་དང་པོའི་དངོས་གཞིའི་སྙོམས་འཇུག་རྟེན་དེ་ལ་ངེས་པར་སྐྱེད་དགོས་པས་དེའི་ཚོར་བ་ལས་དེའི་སྲེད་པས་རོ་མྱང་བར་བྱེད་པ་ཡིན་ནོ་ཞེ་ན། མ་ཡིན་ཏེ། ཚོར་བའི་རྐྱེན་གྱིས་སྲེད་པ་འབྱུང་བའི་རྟེན་འབྲེལ་གྱི་རྣམ་གཞག་བྱེད་པ་དེའི་ཚེ་ན་ཚོར་བ་ནི་རྣམ་སྨིན་གྱི་ངོ་བོ་ལ་སྲེད་པར་བཤད་པ་གང་ཞིག འདོད་པའི་རྟེན་ལ་བསམ་གཏན་གྱི་རྣམ་སྨིན་གྱི་ངོ་བོར་གྱུར་པའི་ཚོར་བ་མི་འབྱུང་བའི་ཕྱིར། ཡང་བསམ་གཏན་དང་པོ་ནས་འདོད་པར་སྐྱེ་བའི་ཚེ་ལྟ་བུ་ཡང་སྲེད་པས་ནི་བསམ་གཏན་དང་པོའི་རྣམ་སྨིན་གྱི་ངོ་བོར་གྱུར་པའི་ཚོར་བ་ལ་རོ་མྱང་བར་བྱེད་ལ། ལེན་པས་ནི་འདོད་པའི་རྣམ་སྨིན་གྱི་རྒྱུ་ལེན་པར་བྱེད་པ་ཡིན་ནོ། ། དེ་དུས་ཀྱི་ཚོར་བ་དེ་འདོད་པའི་ཚོར་བར་མི་རིགས་ཏེ། གོང་མའི་རྟེན་ལ་འོག་མའི་རྣམ་སྨིན་མངོན་དུ་མི་འགྱུར་བའི་ཕྱིར་དང༌། བསམ་གཏན་དང་པོའི་ཚོར་བ་ཡིན་ན་ནི་དེ་ལ་རོ་མྱང་བའི་སྲེད་པ་དེ་འདོད་པའི་རྣམ་སྨིན་དང་ས་མཚུངས་པར་འགལ་བས་སོ། །
དེས་ན་གོང་སའི་རྟེན་ལ་འོག་སའི་སྲེད་པ་འབྱུང་བ་ལ་ནི་མངོན་པ་གོང་མའི་ལུང་མེད་ཅིང༌། འོག་མའི་ལུང་ཡང་རྙེད་པར་དཀའོ། ། གཉིས་པ་རྣམ་བྱང་གི་རྟེན་འབྲེལ་ལ་མཚན་ཉིད་ནི། འགོག་ལམ་གང་རུང་གིས་བསྡུས་པའི་རྟེན་འབྲེལ་ལོ། ། དབྱེ་ན་མ་རིག་པ་འགགས་པ་ནས་རྒ་ཤི་འགགས་པའི་བར་བཅུ་གཉིས་སོ། ། བཅུ་གཉིས་པོ་ཐམས་ཅད་འགོག་པའི་བདེན་པ་ཡིན་ཀྱང་རྒྱུ་རྐྱེན་ལ་མི་ལྟོས་པ་ནི་མ་ཡིན་ཏེ། བྲལ་བའི་འབྲས་བུ་ཡིན་པའི་ཕྱིར་དང༌། འགོག་པའི་བདེན་པ་ལ་ནི་དོན་དམ་པའི་བདེན་པས་ཁྱབ་ཅིང༌། དེ་ལ་དངོས་པོས་ཁྱབ་པའི་ཕྱིར་རོ། ། འོ་ན་ཀུན་ནས་ཉོན་མོངས་ཀྱི་རྟེན་འབྲེལ་ལ་སྡུག་ཀུན་གཉིས་འབྱུང་བ་བཞིན་དུ།
རྣམ་བྱང་གི་བདེན་པ་ལའང་འགོག་ལམ་གཉིས་བཞག་དགོས་པ་ལས་མི་འཆད་པ་ཅི་ཞེ་ན། དངོས་སུ་མ་བཤད་ཀྱང་དོན་གྱིས་གྲུབ་པ་ཡིན་ཏེ། མ་རིག་པ་འགོག་བྱེད་ནི་རིག་པ་ཡེ་ཤེས་ལས་གཞན་མ་དམིགས་པའི་ཕྱིར། གསུམ་པ་རྣལ་འབྱོར་དུ་བྱ་བའི་ཚུལ་ནི། ཀུན་བྱང་གི་རྟེན་འབྲེལ་གཉིས་པོ་ལུགས་ལས་འབྱུང་བ་དང་ལུགས་ལས་ཟློག་པའི་རིམ་པ་གཉིས་ཀྱི་སྒོ་ནས་གོམས་པར་བྱེད་དོ། ། དེ་ལྟར་བསྒོམས་པའི་དགོས་པ་ནི། བདེན་པ་བཞི་ལ་མཁས་པར་བྱ་བའི་ཕྱིར་ཡིན་ལ། དེ་ཡང་སྡུག་ཀུན་ལ་མཁས་པས་ནི་ཤེས་བྱ་ཇི་སྙེད་པའི་ཕྱོགས་ལ་རྨོངས་པ་བསལ་ནས་ཟག་བཅས་ཀྱི་རྒྱུ་འབྲས་ལ་ཡིད་ཆེས་པར་བྱེད་ཅིང༌། འགོག་ལམ་ལ་མཁས་པས་ནི་ཤེས་བྱ་ཇི་ལྟ་བའི་ཕྱོགས་ལ་རྨོངས་པ་སེལ་བར་བྱེད་ཅིང་ཟག་པ་མེད་པའི་རྒྱུ་འབྲས་ལ་ངེས་པ་འདྲེན་པར་བྱེད་དོ། ། གནས་མེད་ཆོས་རྣམས་གང་ལ་གནས་པ་དང༌། །
སྐྱེ་མེད་ཆོས་རྣམས་གང་ལས་སྐྱེ་བ་དང༌། ། འཇིག་མེད་ཆོས་རྣམས་གང་གིས་འཇིག་ཅེས་པ། ། རྟེན་འབྱུང་ཟབ་མོའི་ཆོས་ཀྱི་རྟེན་འབྲེལ་ལོ།། །། གསུམ་པ་སྒོམ་ལམ་རྩེ་སྦྱོར་ལ་མཚན་ཉིད་ནི། རང་གི་སྤང་བྱ་སྒོམ་སྤང་རྟོག་པའི་ས་བོན་ལ་གནོད་པ་བྱེད་པའི་རྗེས་ལ་མངོན་རྟོགས་སོ། ། དབྱེ་ན། དེའི་ས་བོན་མགོ་གནོན་པ་སྦྱོར་བའི་ལམ་དང༌། དྲུངས་འབྱིན་པ་བར་ཆད་མེད་པའི་ལམ་མོ། ། གཉིས་པོའི་ངོས་འཛིན་ནི་གོ་རིམ་བཞིན་དུ། སྦྱོར་བ་སེང་གེ་རྣམ་བསྒྱིངས་དང༌།
དངོས་གཞིའི་ཐོད་རྒལ་ལ་འཆད་དགོས་ཏེ། གཉིས་པོའི་ངོས་འཛིན་དེ་ལས་གཞན་མ་བཤད་པའི་ཕྱིར་རོ། ། གཉིས་པོ་རེ་རེ་ལ་ཆུང་ངུ་འབྲིང་ཆེན་པོ་དགུ་དགུར་དབྱེ་དགོས་པ་ཡིན་ཏེ། ཇི་སྐད་དུ། ཆུང་ངུའི་ཆུང་སོགས་དབྱེ་བ་ཡིས། ། རྣམ་པས་རྣམ་པ་དགུར་བཞེད་དོ། ། ཞེས་གསུངས་པ་ལྟར། སྤང་བྱ་རྣམ་པར་རྟོག་པའི་དབྱེ་བ་ལས་སོ། ། གལ་ཏེ་དེའི་དབྱེ་བ་ལས་དེའི་གཉེན་པོ་བར་ཆད་མེད་ལམ་ལ་དགུར་དབྱེ་བ་རིགས་ཀྱང་སྦྱོར་བའི་ལམ་ལ་དགུར་དབྱེ་བ་མ་བཤད་པས་མི་རིགས་སོ་སྙམ་ན། མ་བཤད་པ་མ་ཡིན་ཏེ།
གཟུང་འཛིན་གྱི་རྟོག་པ་དང་པོ་གཉིས་ལ་དགུ་དགུར་ཕྱེ་ནས་དེ་སྦྱོར་བའི་ལམ་གྱིས་སྤོང་བར་བཤད་པའི་ཕྱིར་དང༌། དགུ་པོ་ཡང་ཆུང་འབྲིང་ཆེན་པོའི་དབྱེ་བར་མ་བཤད་ན་སྒོམ་སྤང་རྟོག་པ་ལ་ཆུང་སོགས་ཀྱི་དབྱེ་བ་དགུར་བཤད་ཀྱང་དེའི་ངོས་འཛིན་བསྟན་བཅོས་སུ་མ་བཤད་པར་ཐལ་བའི་ཕྱིར་རོ། ། རིགས་པས་ཀྱང་འགྲུབ་སྟེ། སྤང་བྱ་རྟོག་པ་རེ་རེ་ཡང་སྤོང་བྱེད་ཀྱི་གཉེན་པོ་ལ་ལམ་བཞི་བཞིར་འབྱེད་པ་ནི་ལུང་ཆོས་སྤྱིའི་བརྡ་ལས་འབྱུང་བའི་ཕྱིར་རོ། ། འོ་ན་མཐོང་སྤང་རྟོག་པ་དགུ་པོ་ཡང་ལམ་བཞིའི་རིམ་པས་རིམ་གྱིས་སྤོང་དགོས་སོ་ཞེ་ན། མཚུངས་པ་མ་ཡིན་ཏེ། མཐོང་སྤང་རྣམས་ནི་ཆུང་འབྲིང་དགུའི་རིམ་གྱིས་སྤོང་བ་མ་ཡིན་ཞིང༌། སྒོམ་སྤང་རྣམས་ནི་དེ་ལྟ་བུའི་རིམ་པས་སྤོང་བར་འཆད་པ་ནི་ལུང་ཆོས་པ་སྤྱིའི་བརྡ་ལས་འབྱུང་བའི་ཕྱིར་རོ། ། དེ་ལྟར་ན་སྦྱོར་བ་ལ་རྩ་བའི་དབྱེ་བ་གསུམ་དང༌། དེ་རེ་རེ་ལ་ཆུང་ངུའི་ཆུང་ངུ་ལ་སོགས་པའི་དབྱེ་བས་དགུའོ། །
དེ་ཐམས་ཅད་ཀྱི་ངོ་བོ་ཡང་མཐར་གནས་ཀྱི་སྙོམས་པར་འཇུག་པ་དགུ་ལ་ལུགས་དང་མཐུན་མི་མཐུན་གཉིས་ཀྱི་སྒོ་ནས་སྙོམས་པར་འཇུག་པ་ཞིག་ལ་འཆད་དགོས་ཏེ། དེའི་ངོས་འཛིན་དེ་ལས་གཞན་གྱི་གསལ་བར་མ་བཤད་པའི་ཕྱིར། དགུ་པོ་དེ་ཡང་ས་གཉིས་པ་ནས་བཅུ་པའི་བར་ལ་རིམ་པ་བཞིན་དུ་བཞག་དགོས་པ་ཡིན་ཏེ། འཇུག་པ་བར་ཆད་མེད་ལམ་དགུ་པོ་རེ་རེ་ཞིང་ཡང་སྦྱོར་བ་རེ་རེ་སྔོན་དུ་འགྲོ་བ་ཅན་ཡིན་པ་ཉིད་ཀྱི་ཕྱིར་རོ། ། མཐར་གནས་ཀྱི་སྙོམས་པར་འཇུག་པ་དགུ་པོ་སྤྱི་ལྡོག་ནས་བདག་མེད་པའི་རྣམ་པ་ཅན་དུ་མ་ངེས་པ་ཉིད་ཀྱི་ཕྱིར་ན་སྤང་བྱ་མཚན་འཛིན་གྱི་རྟོག་པའི་གཉེན་པོར་མ་ངེས་ཀྱང་འདིར་བསྟན་གྱི་དགུ་པོ་དེ་ནི་ཤེས་ཕྱིན་དྲུག་ལྡན་གྱི་ནང་ཚན་གྱི་བསམ་གཏན་གྱི་ཕར་ཕྱིན་དུ་བཤད་པས་ན། སྟོང་ཉིད་མངོན་སུམ་དུ་རྟོགས་པའི་ཤེས་རབ་མཚུངས་ལྡན་དུ་བྱུང་བའི་ཏིང་ངེ་འཛིན་ཡིན་པ་དེ་ཉིད་ཀྱི་ཕྱིར་སྒོམ་སྤང་རྟོག་པའི་ས་བོན་ལ་གནོད་དོ། ། སེང་གེ་རྣམ་པར་བསྒྱིངས་པ་ཞེས་སྒྲ་འཆད་པའི་རྒྱུ་མཚན་ཡང་སྟོང་པ་ཉིད་མངོན་སུམ་དུ་རྟོགས་པའོ། ། གཉིས་པ་འཇུག་པ་ལ་མཚན་ཉིད་ནི། རང་རང་གི་ངོས་སྐལ་གྱི་སྤང་བྱ་སྒོམ་སྤང་རྟོག་པའི་ས་བོན་དྲུངས་འབྱིན་པར་ནུས་པའི་རྗེས་ལ་མངོན་རྟོགས་སོ། ། དབྱེ་ན་ཐོད་རྒལ་གྱི་ཏིང་ངེ་འཛིན་ཆུང་ངུ་འབྲིང་ཆེན་པོ་གསུམ་མོ། །
དང་པོའི་མཚན་ཉིད། རང་གི་སྤང་བྱ་སྒོམ་སྤང་རྟོག་པ་ཆེན་པོ་སྐོར་གསུམ་གང་རུང་གི་ས་བོན་དྲུངས་འབྱིན་བྱེད་དོ། ། དབྱེ་ན་ཆུང་ངུའི་ཆུང་ངུ་ལ་སོགས་པའི་དབྱེ་བས་གསུམ་མོ། ། གཉིས་པའི་མཚན་ཉིད་ནི། རང་གི་སྤང་བྱ་སྒོམ་སྤང་རྟོག་པ་འབྲིང་པོ་སྐོར་གསུམ་གང་རུང་གི་ས་བོན་དྲུངས་འབྱིན་བྱེད་དོ། ། དབྱེ་ན་འབྲིང་པོའི་ཆུང་ངུ་སོགས་གསུམ་མོ། ། གསུམ་པའི་མཚན་ཉིད་ནི། རང་གི་སྤང་བྱ་སྒོམ་སྤང་རྟོག་པ་ཆུང་ངུ་སྐོར་གསུམ་གང་རུང་གི་ས་བོན་དྲུངས་འབྱིན་བྱེད་དོ། ། དེའང་ཆེན་པོའི་ཆུང་ངུ་ལ་སོགས་པའི་དབྱེ་བས་གསུམ་མོ། ། དགུ་པོ་སོ་སོའི་མཚན་ཉིད་ཀྱང་སྔ་མའི་རིགས་པས་བརྟགས་ནས་ཤེས་པར་བྱ་ཞིང༌།
སྒོམ་རྩེ་བར་ཆད་མེད་ལམ་ཆེན་པོའི་ཆེན་པོའི་མཚན་གཞི་རྒྱུན་མཐའི་བར་ཆད་མེད་ལམ་ལ་ངོས་འཛིན་པ་ནི་ནོར་བ་ཡིན་ཏེ། དེ་ནི་བར་ཆད་མེད་པའི་རྩེ་སྦྱོར་དུ་འཆད་དགོས་པའི་ཕྱིར་དང༌། བར་ཆད་མེད་རྩེ་ནི་སྒོམ་རྩེ་ཆེན་པོ་ལས་ལོགས་སུ་སྤང་བྱ་དང༌། གཉེན་པོ་དང་བྲལ་འབྲས་ཡོན་ཏན་གྱི་ཁྱད་པར་མི་འདོར་བ་གསུམ་གྱི་སྒོ་ནས་རྣམ་དབྱེ་ཐ་དད་དུ་བཤད་པའི་ཕྱིར་རོ། ། འོ་ན་མདོ་དང་རྒྱན་གྱི་དངོས་བསྟན་ལ་སྒོམ་སྤང་གཟུང་འཛིན་གྱི་རྟོག་པ་སུམ་ཅུ་སོ་དྲུག་གསུངས་པ་དེ་དང༌། ཆུང་འབྲིང་གི་དབྱེ་བས་དགུར་བཤད་མ་ཐག་པ་དེ་ཇི་ལྟར་སྦྱོར་ཞེ་ན། བཞི་པོ་རེ་རེ་ལ་ཡུལ་གྱི་སྒོ་ནས་དགུར་ཕྱེ་བ་དེ་ནི་ཆུང་འབྲིང་གི་དབྱེ་བས་ཕྱེ་བ་ཉིད་དུ་ངེས་པར་ཁས་ལེན་དགོས་པའི་ཕྱིར། སོ་དྲུག་པོ་བསྡུ་ན་དགུར་འདུས་ཤིང༌། རྒྱས་པར་ཕྱེ་ན་བརྒྱ་དང་བརྒྱད་དུ་ཡང་འགྱུར་བ་ཡིན་ཏེ། ཁམས་གསུམ་པོ་རེ་རེ་ལ་གཟུང་འཛིན་གྱི་རྣམ་པར་རྟོག་པ་སུམ་ཅུ་རྩ་དྲུག་ཏུ་ཕྱེ་བས་སོ། །
དེས་དེ་དག་ཇི་ལྟར་སྤོང་བའི་ཚུལ་ཡང་རྣལ་འབྱོར་སྤྱོད་པའི་གཞུང་གི་སྒྲས་ཟིན་ལ། ཐོག་མར་གཟུང་རྟོག་སྤངས་ནས་དེའི་རྗེས་སུ་འཛིན་རྟོག་སྤོང་བར་བཤད་པ་ལྟར་འདིར་སྒྲ་ཇི་བཞིན་པ་ཉིད་དུ་ཁས་ལེན་པ་ནི་མ་ཡིན་ནོ། ། འོ་ན་ཅི་ཞེ་ན། བཤད་མ་ཐག་པའི་དབྱེ་བསྡུའི་རིམ་པས། སྤོང་ཐེབས་དགུར་དྲིལ་བའི་ཚུལ་གྱིས་སོ། ། གལ་ཏེ་འོ་ན་མཐོང་སྤང་གཟུང་འཛིན་གྱི་རྟོག་པ་ལ་དགུ་དགུར་ཕྱེ་བ་དེ་ཡང་ཆུང་འབྲིང་གི་དབྱེ་བར་འགྱུར་ལ། དེ་ཡང་དེ་ལྟ་ན་གཉེན་པོ་ལའང་ཆུང་འབྲིང་གི་དབྱེ་བས་དགུར་དབྱེ་དགོས་པ་མཚུངས་སོ་ཞེ་ན། མི་མཚུངས་ཏེ། མཐོང་སྤང་གི་རྟོག་པ་བརྒྱ་དང་བརྒྱད་པོ་ནི་ཆོས་ཉིད་མངོན་སུམ་དུ་མཐོང་བ་ཙམ་གྱིས་སྤོང་ནུས་ལ། ཅིག་ཤོས་རྣམས་ནི་དེ་མངོན་སུམ་དུ་མཐོང་ཟིན་གོམས་པར་བྱས་པའི་སྟོབས་ལས་སྤང་དགོས་པས་སོ། །
དེ་ལྟ་ན་ཐེག་ཆེན་མཐོང་ལམ་གྱི་བཟོད་པ་ཕྱི་མ་རྣམས་དོན་མེད་པར་འགྱུར་རོ་ཞེ་ན། སྐྱོན་མེད་དེ། སྡུག་བསྔལ་མཐོང་སྤང་བརྒྱ་རྩ་བརྒྱད་པོ་དེ་སྡུག་བསྔལ་ཆོས་བཟོད་ཀྱིས་གཅིག་ཆར་དུ་སྤངས་ཀྱང་དེའི་འོག་ཏུ་ཀུན་འབྱུང་མཐོང་སྤང་བརྒྱ་དང་བརྒྱད་པོ་དེ་ཀུན་འབྱུང་ལ་ཆོས་བཟོད་ཀྱིས་སྤོང་དགོས་པ་ལ་སོགས་པར་དོན་གྱིས་གྲུབ་པའི་ཕྱིར་རོ། ། འོ་ན་ཅི་ཐོད་རྒལ་གྱི་སྙོམས་པར་འཇུག་པ་འདི་དག་སྒོམ་ལམ་རྩེ་སྦྱོར་དུ་འཆད་ན། འདོད་སེམས་དང་སྲིད་རྩེ་དང་འགོག་པའི་སྙོམས་པར་འཇུག་པ་དག་ཇི་ལྟར་ན་དེར་རུང་སྟེ། ཆོས་མངོན་པ་ལས་འདོད་སེམས་དང་སྲིད་རྩེ་ལ་ཟག་མེད་མི་སྲིད་ཅིང་འགོག་པའི་སྙོམས་པར་འཇུག་པ་ནི་མི་ལྡན་པའི་འདུ་བྱེད་དུ་བཤད་པའི་ཕྱིར་རོ་ཞེ་ན། སྐྱོན་མེད་དེ། འདོད་པར་གཏོགས་པའི་རྣམ་པར་ཤེས་པ་ཞེས་བྱ་བ་ནི་མཉམ་པར་མ་བཞག་པའི་སེམས་ལ་བཤད་ལ། དེའི་དོན་ཡང་རྗེས་ཐོབ་ཡེ་ཤེས་ལ་འཆད་པ་ཡིན་གྱི། འདོད་པའི་ཉོན་མོངས་དང་མཚུངས་པར་ལྡན་པའི་སེམས་ལ་བྱ་བ་མ་ཡིན་པའི་ཕྱིར།
སྲིད་རྩེའི་སེམས་ལ་ཟག་མེད་འཇོག་པ་བྱང་སེམས་ཐབས་ལ་མཁས་པའི་དབང་དུ་བྱས་སོ་ཞེས་སློབ་དཔོན་ཉིད་ཀྱིས་བཤད་པའི་ཕྱིར་དང༌། འགོག་པའི་སྙོམས་འཇུག་གི་སྐབས་ན་ཟག་མེད་ཀྱི་ཡེ་ཤེས་མེད་པ་མ་ཡིན་པར་གོང་དུ་བཤད་ཟིན་པའི་ཕྱིར་དང༌། ཐབས་ལ་མཁས་པའི་གོ་དོན་ཡང་བྱང་ཆུབ་སེམས་དཔའི་ཟག་མེད་ཀྱི་ཡེ་ཤེས་ནི་སྤྲོས་བྲལ་གྱི་རྣམ་པ་ཅན་ཡིན་པས་སྤྲོས་པའི་མཚན་མ་ཅི་ཡང་མི་འཛིན་ལ། འདོད་པ་དང་སྲིད་རྩེའི་སེམས་ཀྱི་ངོ་བོ་མྱོང་བ་གསལ་རིག་གི་ཆ་དེ་ནི་སྤྲོས་མེད་ཀྱི་ཡེ་ཤེས་ཀྱི་ངོ་བོར་སྐྱེ་བ་མི་འགལ་བའི་ཕྱིར། ཉན་ཐོས་ཐབས་ལ་མི་མཁས་པའི་དོན་ནི་དེའི་ཟག་མེད་ཀྱི་ཡེ་ཤེས་ནི་མི་རྟག་ལ་སོགས་བཅུ་དྲུག་གི་རྣམ་པ་ཅན་དུ་སྐྱེས་ནས་དེ་ཉིད་འཛིན་སྟངས་ཀྱི་བཟུང་བྱར་བྱེད་པ་ཡིན་ལ། འདོད་པ་དང་སྲིད་རྩེའི་ཡིད་ཀྱི་རྣམ་པར་ཤེས་པ་ལ་ནི་དེ་ལྟར་བྱེད་པའི་ནུས་པ་མེད་པའི་ཕྱིར་རོ། ། ཐོད་རྒལ་ཆུང་ངུ་སྐོར་གསུམ་ཀ་ཡང་མཐར་གནས་དགུ་ལ་ཆོས་གཞན་སྤེལ་བ་དང་བོར་བ་གང་ཡང་མེད་པར་ལུགས་མཐུན་གྱི་སྒོ་ནས་སྙོམས་པར་འཇུག་པ་ཞིག་ཡིན་པས། དེའི་གནས་ནི་དགུ་ཁོ་ནར་གྲངས་ངེས་པ་ལ་རྩོད་པ་མེད་དོ། ། འབྲིང་པོ་སྐོར་གསུམ་གྱི་ངོ་བོ་ནི་སྙོམས་པར་འཇུག་པ་དང་པོ་བརྒྱད་ལ་འགོག་པ་རེ་རེ་སྤེལ་ནས་མཐར་སྲིད་རྩེའི་སེམས་ཀྱི་དེ་ལས་ལྡང་བར་བྱེད་ཅིང༌། ལངས་རྗེས་སུ་མཉམ་པར་མ་བཞག་པའི་སེམས་མངོན་དུ་བྱེད་པ་ཞིག་ཡིན་པར་བཤད་པས་རྫས་ཀྱི་སྒོ་ནས་གནས་བཅུ་བདུན་དང༌།
ལྡོག་པའི་སྒོ་ནས་དེ་ཉིད་ཉིས་འགྱུར་གྱི་སྒོ་ནས་བཤད་པར་བྱ་སྟེ། དཔེར་ན། བསམ་གཏན་དང་པོ་ནས་འགོག་པའི་སྙོམས་པར་འཇུག་གོ ། ཞེས་བརྗོད་པའི་ཚེ་གནས་གཉིས་དང༌། ཡང་དེ་བཞིན་དུ་འགོག་པ་ནས་བསམ་གཏན་གཉིས་པ་ལ་སྙོམས་པར་འཇུག་གོ ། ཞེས་བརྗོད་པའི་ཚེ་ཡང་གནས་གཉིས་སུ་འདྲེན་དགོས་པ་ལྟ་བུའོ། ། བོད་གཞན་དག སྲིད་རྩེའི་ནུད་ཆུང་ཞེས་ཟེར་བ་ནི་མ་དག་པ་ཡིན་ཏེ། ཇི་སྐད་དུ། རང་གི་དག་དང་འོག་མ་ཡི། །
འཕགས་པའི་སེམས་ཀྱིས་དེ་ལས་ལྡང༌། ། ཞེས་གསུངས་པ་ལྟར་ལྡང་སེམས་མངོན་དུ་བྱེད་པའི་དབང་དུ་བྱས་ནས་དེ་སྐད་ཅེས་གསུངས་པ་ཡིན་གྱི། ནུད་ཆུང་ཞེས་བྱ་བ་མཁས་པའི་བརྡ་ལས་འབྱུང་བ་མ་ཡིན་པའི་ཕྱིར་རོ། ། དེ་ལྟར་ཤེས་པ་ན་གཞན་དག་ནུད་ཆུང་བྱས་པ་ལ་དགོས་པ་ཅི་ཡོད་ཅེས་རྟོག་ཅིང་དཔྱོད་པ་ལ་ལན་འདེབས་པ་དག་གིས། འདོད་སེམས་མངོན་དུ་བྱ་བའི་ཆེད་ཡིན་ཏེ། སྲིད་རྩེའི་རྗེས་ཐོགས་ཀྱི་འགོག་པ་ནི་ཞི་བ་མཐར་ཐུག་པ་ཡིན་པས། དེའི་དེ་མ་ཐག་ཏུ་འདོད་སེམས་མངོན་དུ་བྱེད་མི་ནུས་པའི་ཕྱིར། ཞེས་འཆད་པ་དང༌། སྐབས་དེར་འདོད་སེམས་མངོན་དུ་བྱས་པའི་དགོས་པ་ཡང༌། ཐོད་རྒལ་འབྲིང་པོའི་སྐབས་སུ་འགོག་པ་དང་འགོག་པ་སྤེལ་བའི་ཕྱིར་ཡིན་ཏེ།
འགོག་པ་སྔ་ཕྱིའི་མཚམས་འདོད་སེམས་ཀྱིས་འཛིན་དགོས་པའི་ཕྱིར། ཞེས་ཟེར་བ་དེ་དག་ཀྱང་རིགས་པ་མ་ཡིན་པར་གྲུབ་སྟེ། འབྲིང་པོའི་སྐབས་སུ་འགོག་པ་དང་འགོག་པ་སྤེལ་བ་མི་འཐད། འཐད་ཀྱང་འདོད་སེམས་ཀྱིས་མཚམས་འཛིན་དགོས་པ་མི་འཐད། དེ་འཐད་ཀྱང་འགོག་པའི་རྗེས་སུ་འདོད་སེམས་མངོན་དུ་བྱེད་མི་ནུས་པ་མི་འཐད་པའི་ཕྱིར་རོ། ། དང་པོ་ནི། དེར་དེ་དང་དེ་སྤེལ་བ་མི་འཐད་དེ། དེར་དེ་དང་དེ་སྤེལ་བ་མདོ་དང་འགྲེལ་པ་གཉིས་ཀ་ལས་མ་བཤད་པའི་ཕྱིར། གལ་ཏེ་འདི་སྙམ་དུ། ཇི་སྐད་དུ།
དེ་ལྟ་བུ་དེ་མངོན་དུ་བྱས་ནས་དེའི་འོག་ཏུ་འགོག་པ་ལའོ། ། ཞེས་པ་ཡན་ཆོད་ཐོད་རྒལ་འབྲིང་པོའི་གནས་ལ་སྦྱོར་བའི་ཕྱིར་ན་དེའི་སྐབས་སུ་དེ་དང་དེ་སྤེལ་བར་མདོ་འགྲེལ་གཉིས་ཀ་ལས་བཤད་དོ། ། ཞེ་ན། དེ་ནི་ཤིན་ཏུ་རིགས་པ་མ་ཡིན་ཏེ། དེ་དེར་སྦྱར་ན་ཐོད་རྒལ་ཆེན་པོའི་ཚེ་འགོག་པ་དང་འདོད་སེམས་སྤེལ་བ་མི་འབྱུང་ལ། དེ་ལྟ་ན་ཐོད་རྒལ་ཆེན་པོའི་གནས་མ་ཚང་བར་འགྱུར་ཏེ། དེར་མཐར་གནས་ཀྱི་སྙོམས་འཇུག་དགུ་དང་འདོད་སེམས་སྤེལ་བ་མ་བྱུང་བའི་ཕྱིར་རོ། ། གཉིས་པ་ནི། སྐབས་དེར་འགོག་པ་དང་འགོག་པ་སྤེལ་བ་འཐད་ན་ཡང་འདོད་སེམས་ཀྱིས་མཚམས་འཛིན་མི་དགོས་ཏེ། ཁྱེད་རང་ལྟར་ན་འགོག་པ་ནས་སྲིད་རྩེར་ནུད་པ་གང་ཞིག
དེ་ནས་འགོག་པ་ལ་སྙོམས་པར་ཞུགས་པས་ཆོག་པའི་ཕྱིར་དང་ཐོད་རྒལ་འབྲིང་པོ་ནི་མཉམ་གཞག་ཐུན་གཅིག་ཡིན་གྱི། བར་དུ་རྗེས་ཐོབ་ཀྱིས་ཆོད་པ་མེད་པའི་ཕྱིར། ཐོད་རྒལ་འབྲིང་པོའི་སྐབས་སུ་འགོག་པ་ལ་གནས་གཉིས་སུ་བགྲང་དགོས་པའི་རྒྱུ་མཚན་གྱིས་བར་དུ་གཅོད་བྱེད་མཉམ་པར་མ་བཞག་པའི་སེམས་ཤིག་ངེས་པར་དགོས་ན། སྦྱོར་བ་སེང་གེ་རྣམ་བསྒྱིངས་ལུགས་མི་མཐུན་དུ་འཇུག་པའི་དུས་སུའང་དེ་དགོས་པ་ཉིད་དུ་ཧ་ཅང་ཐལ་བར་འགྱུར་རོ། ། གསུམ་པ་ནི། འགོག་པའི་དེ་མ་ཐག་ཏུ་འདོད་སེམས་མངོན་དུ་བྱེད་མི་ནུས་ན། ཇི་སྐད་དུ། མདོ་འགྲེལ་གཉིས་ཀ་ལས། འགོག་པ་ལའོ། ། དེ་ནས་མཉམ་པར་མ་བཞག་པ་ལའོ། །
ཞེས་བཤད་པ་དང་འགལ་ལོ། ། གལ་ཏེ་དེ་དང་མི་འདྲ་སྟེ། རྩོད་གཞི་དེ་སྲིད་རྩེས་བསྒྲུབས་པའི་འགོག་པ་ཡིན་པས་ཤིན་ཏུ་ཞི་བ་མཐར་ཐུག་པ་ཡིན་པའི་རྒྱུ་མཚན་གྱིས་དེའི་དེ་མ་ཐག་ཏུ་དེ་ལ་འཇུག་མི་ནུས་པས་སོ་ཞེ་ན། རྒྱུ་མཚན་དེས་ཉེས་པ་སྤོང་མི་ནུས་ཏེ། སྲིད་རྩེས་མ་སྒྲུབ་པའི་འགོག་པའི་སྙོམས་འཇུག་མི་སྲིད་པའི་ཕྱིར་དང༌། སྲིད་རྩེ་ནས་ཞུགས་པའི་འགོག་སྙོམས་དེ་ལ་རྗེས་ཐོབ་ཏུ་ལྡང་མི་ནུས་པར་འགྱུར་ཏེ། དེའི་དེ་མ་ཐག་ཏུ་འདོད་སེམས་མངོན་དུ་བྱེད་མི་ནུས་པ་གང་ཞིག འདིའི་འདོད་སེམས་དང་རྗེས་ཐོབ་དོན་གཅིག་ལ་འདུ་བ་ནི་སློབ་དཔོན་གྱི་དགོངས་པ་ཡིན་པའི་ཕྱིར། ཐོད་རྒལ་ཆེན་པོ་ནི་རང་རྒྱུ་སྦྱོར་སེང་ཆེན་པོ་སྐོར་གསུམ་གང་རུང་སྔོན་དུ་བཏང་ནས། རང་གི་སྤང་བྱ་སྒོམ་སྤང་རྟོག་པ་ཆུང་ངུ་སྐོར་གསུམ་གང་རུང་གི་ས་བོན་དྲུངས་འབྱིན་བྱེད་ཀྱི་རྗེས་ལ་མངོན་རྟོགས་སོ། །
མཚན་གཞི་ནི་མཐར་གནས་ཀྱི་སྙོམས་འཇུག་དགུ་པོ་རེ་རེ་ཞིང་འདོད་སེམས་རེ་རེ་སྤེལ་ནས་ལུགས་མི་མཐུན་དུ་སྙོམས་པར་འཇུག་པའོ། ། གནས་ཀྱི་རྐང་གྲངས་ནི་རྫས་ཀྱི་སྒོ་ནས་བཅོ་བརྒྱད་དང༌། ལྡོག་པའི་དབྱེ་བས་སུམ་ཅུ་རྩ་དྲུག་ཏུ་འགྱུར་བའི་ཚུལ་ནི་སྔ་མ་བཞིན་ནོ། ། ཐོད་རྒལ་འབྲིང་པོ་ཡར་སོང་ཁོ་ན་དང༌། ཆེན་པོའི་ཚེ་མར་འོང་ཁོ་ནར་འཆད་པ་འདི་ནི་སྤྱི་ལྡོག་ནས་ཡིན་གྱི། ཞིབ་མོར་ན། གཉིས་ཀ་ལ་གཉིས་ཀ་ཡོད་དེ། འབྲིང་པོའི་ཚེ་འགོག་པ་ནས་བསམ་གཏན་གཉིས་པ་ལ་འཇུག་པ་ལྟ་བུ་ནི་མར་འོང་གི་མཚན་གཞི་ཡིན་ལ། ཆེན་པོའི་ཚེ་ན་འདོད་སེམས་ནས་སྲིད་རྩེ་ལ་འཇུག་པ་ནི་ཡར་འོང་གི་མཚན་གཞི་ཡིན་པ་ལྟ་བུའོ། ། དེ་ལྟར་སྙོམས་པར་ཞུགས་པའི་དགོས་པ་ནི།
བོད་སྔ་མ་རྣམས་སྙོམས་འཇུག་ལ་རྩལ་སྦྱང་བའི་ཕྱིར་དུ་ཡིན་ཞེས་གསུང་ཡང༌། སྒོམ་སྤང་རྟོག་པའི་ས་བོན་དྲུངས་འབྱིན་པར་བྱ་བའི་ཕྱིར་དུ་སྒོམ་པ་ཡིན་ཞེས་བཤད་ན་ལེགས་པ་ཡིན་ཏེ། སྒོམ་ལམ་གྱི་འཇུག་པ་བར་ཆད་མེད་པའི་ལམ་འཆད་པའི་སྐབས་ཡིན་པའི་ཕྱིར། འོ་ན་བསམ་གཏན་དང་པོའི་སྙོམས་འཇུག་གིས་དེའི་ས་བོན་ཇི་ལྟར་སྤོང་སྙམ་ན། དེའི་ངོ་བོར་གྱུར་པའི་འཇིག་རྟེན་པའི་ལམ་དག་པ་བས་དེ་མི་ནུས་ཀྱང༌། དེའི་ངོ་བོར་གྱུར་པའི་ལམ་ཟག་མེད་ཀྱིས་དེའི་ས་བོན་དྲུངས་འབྱིན་ནུས་པའི་ཕྱིར་དང༌། ཐེག་ཆེན་གྱི་འགོག་སྙོམས་ཀྱི་གནས་སྐབས་ན་སྟོང་ཉིད་རྟོགས་པའི་ཤེས་རབ་རྒྱུན་མི་ཆད་པར་ཡོད་པའི་ཕྱིར་རོ། ། དེ་ལྟར་ན་འདོད་སེམས་མ་གཏོགས་འདིར་བསྟན་གྱི་ཐོད་རྒལ་གྱི་སྙོམས་པར་འཇུག་པ་མཐའ་དག་གི་ངོ་བོ་ནི་སྟོང་ཉིད་མངོན་སུམ་དུ་རྟོགས་པའི་ཡེ་ཤེས་ཀྱི་ངོ་བོར་རོ་གཅིག་པ་ཡིན་ནོ། ། དེ་ལྟ་ན་བསམ་གཏན་དང་པོ་ལ་སོགས་པ་ཐ་དད་དུ་རྣམ་པར་དབྱེ་བའི་བྱེད་ཆོས་གང་ཞིག་ཡོད་ཅེ་ན། སྦྱོར་བའི་དུས་སུ་མཚན་འཛིན་གྱི་སྤྲོས་པ་འགོག་བྱེད་ཀྱི་ཡན་ལག་རྟོག་དཔྱོད་སོགས་དང༌།
དངོས་གཞིའི་དུས་སུ་ཕན་ཡོན་གྱི་ཡན་ལག་དགའ་བདེ་དང༌། དགའ་བ་མེད་པའི་བདེ་བ་ལ་སོགས་པའི་ཁྱད་པར་ལས་སོ་སོར་འབྱེད་པ་ཡིན་ཏེ། དཔེར་ན་བསམ་གཏན་དང་པོ་དང་གཉིས་པ་ལ་བརྟེན་པའི་ཟག་མེད་ཀྱི་ཡེ་ཤེས་ཀྱི་ཁྱད་པར་བཞིན་ནོ། ། དེ་ལྟར་སྒོམ་ལམ་རྩེ་སྦྱོར་གྱིས་ངོ་སྐལ་གྱི་སྤང་བྱ་སྤངས་པ་ལས་ཐོབ་པའི་འབྲས་བུ་ནི་རྟེན་པ་ཡོན་ཏན་ནོ། ། འདིའི་ངོ་བོ་ནི་ཐེག་པ་གསུམ་གྱི་ཡོན་ཏན་ཕུན་སུམ་ཚོགས་པ་མཐར་ཐུག་པའོ། ། དེའི་ས་མཚམས་ནི་སངས་རྒྱས་ཀྱི་ས་ན་ཡོད་ལ། སྒོམ་ལམ་ཆེན་པོའི་ཆེན་པོ་ལ་གནས་པའི་བྱང་སེམས་ལ་ཇི་ལྟར་བརྟེན་པའི་ཚུལ་ནི། རྒྱ་མཚོ་ཆེན་པོ་ལ་ཆུ་བོ་བཞི་འབབ་པ་བཞིན་དུ་སྔོན་དུ་འོང་བའི་རྣམ་པས་བརྟེན་པའོ། ། བཞི་པ་བར་ཆད་མེད་རྩེ་ལ་གསུམ་སྟེ། དེའི་ངོ་སྐལ་གྱི་སྤང་བྱ་གང་ཡིན་པ་དང༌།
དེ་སེལ་བྱེད་ཀྱི་གཉེན་པོ་གང་ཡིན་པ་དང༌། དེའི་དམིགས་རྣམ་ལ་ཀླན་ཀ་ཇི་ལྟར་འབྱུང་བའི་ཚུལ་ལོ། ། དང་པོ་ལ། བར་ཆད་མེད་རྩེའི་བསལ་བྱ་ནི་སྒྲིབ་པ་གཉིས་ཀྱིས་བཞག་པའི་གནས་ངན་ལེན་ནོ། ། འདི་བསྒོམ་སྤང་རྟོག་པའི་ས་བོན་དུ་འདུ་བ་མ་ཡིན་ཏེ། དེའི་ས་བོན་བརྒྱ་རྩ་བརྒྱད་པོ་དེ་ཉིད་སྒོམ་རྩེ་དགུའི་རིམ་པས་སྤངས་ཟིན་པའི་འོག་ཏུ་བར་ཆད་མེད་རྩེས་འདི་སྤོང་བ་ལ་འཇུག་པའི་ཕྱིར། བག་ལ་ཉལ་གྱི་ཉོན་སྒྲིབ་ཅེས་བྱ་བའི་མིང་ཅན་དེ་ཡང་འདིར་འདུས་པ་མ་ཡིན་ཏེ། དེ་ཡང་མཐོང་སྒོམ་ལམ་གྱི་སྤང་བྱར་གྱུར་པའི་རྟོག་པ་བརྒྱ་རྩ་བརྒྱད་པོ་དང་དུས་མཉམ་པར་སྤོང་བའི་ཕྱིར། བོད་ཀྱི་རྣམ་བཤད་མཛད་པ་པོ་དག སྐབས་འདི་ནས་བཤད་པའི་བསལ་བྱ་ལོག་སྒྲུབ་བཅུ་དྲུག་པོ་དེ་དག་འདིའི་ངོ་སྐལ་གྱི་སྤང་བྱར་འདོད་པ་ནི་ནོངས་པ་ཡིན་ཏེ།
དེ་དག་ནི་ཕལ་ཆེར་རྟོག་པ་ཀུན་བཏགས་སུ་སྣང་བས་མཐོང་སྤང་གཙོ་ཆེ་བར་ངེས་པའི་ཕྱིར་དང་རྟོག་པ་ཀུན་བཏགས་ལ་སྒོམ་སྤང་གི་ཚེ་སྲིད་པ་མི་འགལ་བ་དེ་དག་ཀྱང་སྒོམ་སྤང་རྟོག་པའི་ནང་དུ་འདུ་བའི་ཕྱིར་དང༌། ཀླན་ཀ་འདི་དག་ཇི་སྲིད་མ་བསལ་བ་དེ་སྲིད་དུ་སྦྱོར་ལམ་རྩེ་སྦྱོར་ཙམ་ཡང་སྐྱེད་པར་མི་ནུས་པའི་ཕྱིར་དང༌། གཞུང་འགྲེལ་ལས་ཀྱང་ཀླན་ཀ་འདི་དག་བསལ་ནས་བར་ཆད་མེད་རྩེ་སྐྱེ་དགོས་པར་བཤད་ཀྱི། བར་ཆད་མེད་རྩེས་ཀླན་ཀ་དེ་དག་སེལ་བར་གསུངས་པ་མེད་པའི་ཕྱིར་རོ། ། གཉིས་པ་ལ། ངོ་བོ་ནི་རྡོ་རྗེ་ལྟ་བུའི་ཏིང་ངེ་འཛིན་ནོ། ། དབྱེ་ན་སྦྱོར་བ་དང༌། འཇུག་པ་གཉིས་ལས། དང་པོ་ནི། རྒྱུན་མཐའི་སྔ་ལོགས་ཀྱི་ཡེ་ཤེས་དང༌།
གཉིས་པ་ནི་རྒྱུན་མཐའི་ཏིང་ངེ་འཛིན་ལ་འཆད་པར་མངོན་པ་ཀུན་ལས་བཏུས་སུ་གསུངས་པ་ལྟར། འདིར་ཡང་ཁས་བླངས་ན་ལེགས་པ་ཡིན་ཏེ། འདི་བར་ཆད་མེད་ལམ་མཚན་ཉིད་པ་ཡིན་ལ། དེ་ལ་དེའི་སྦྱོར་བའི་ལམ་ཞིག་ངེས་པར་སྔོན་དུ་འགྲོ་དགོས་པའི་ཕྱིར། དེ་ལྟ་ན་ཡང་སྦྱོར་བ་དེ་ལ་བར་ཆད་མེད་རྩེའི་སྒྲ་བཤད་ཚང་མ་ཚང་ལས་དངོས་བཏགས་ཀྱི་དབྱེ་བ་ཅུང་ཟད་ཕྱེའོ། ། དེ་ལྟར་མཚན་གཞི་བཤད་ནས་མཚན་ཉིད་ནི། སྤང་བྱ་ཐམས་ཅད་ཀྱི་གནས་ངན་ལེན་གྱི་དྲི་མ་དྲུངས་འབྱིན་པར་ནུས་པའི་བསྡུས་སྒོམ་རབ་ཏུ་གྱུར་པའི་རྣལ་འབྱོར་རོ། ། གསུམ་པ་ལ་གཉིས་ཏེ། དངོས་དང༌། ཀླན་ཀ་བསལ་བའོ། །
དང་པོ་ལ། འདི་ཡི་དམིགས་པ་དངོས་མེད་དེ། ། ཞེས་པའི་སྐབས་ཀྱི་རྐྱེན་གསུམ་པོ་འདི་འཕགས་པས་རྣམ་མཁྱེན་གྱི་དང༌། སློབ་དཔོན་གྱིས་བར་ཆད་མེད་རྩེའི་རྐྱེན་གསུམ་དུ་འཆད་པ་ནི་མཚོན་པ་ཙམ་སྟེ། ཐེག་ཆེན་སློབ་པ་དང་མི་སློབ་པའི་ཟག་མེད་ཀྱི་ཡེ་ཤེས་ཀུན་གྱི་རྐྱེན་གསུམ་གྱི་དབང་དུ་བྱས་སོ། ། དེ་ལ་དམིགས་པའི་རྐྱེན་ནི། སྦྱོར་བའི་དུས་སུ་སོ་སོར་རྟོག་པའི་ཤེས་རབ་ཀྱིས་གང་ལ་དམིགས་ནས་སྒྲོ་འདོགས་གཅོད་པའི་གཞིར་བཟུང་བ་དག་སྟེ། དེའི་མཚན་གཞི་ནི་ཀུན་རྫོབ་རྟེན་འབྲེལ་སྣ་ཚོགས་སུ་སྣང་བ་རྣམས་སོ། ། དེ་ཡང་རང་གི་ངོ་བོས་སྟོང་པ་ཡིན་ནོ། ། ཞེས་ཤེས་པར་བྱ་བའི་ཕྱིར་དུ།
མདོ་ལས། རབ་འབྱོར་རྣམ་པ་ཐམས་ཅད་མཁྱེན་པ་ཉིད་ཀྱི་དམིགས་པ་ནི་དངོས་པོ་མེད་པའོ། ། ཞེས་གསུངས། རྣམ་པ་ནི། སྤྲོས་པའི་མཐའ་གང་དུ་ཡང་འཛིན་པ་མེད་པ་སྟེ། ཇི་སྐད་དུ། རྣམ་པ་ཞི་ཉིད་ཅེས་གསུངས་སོ། ། བདག་པོའི་རྐྱེན་ནི་མཉམ་གཞག་ཏུ་ཇི་ལྟར་ཡིད་ལ་བྱ་བའི་རིམ་པ་ཐོས་བསམ་གྱིས་ཇི་ལྟར་གཏན་ལ་ཕབ་པའི་རྒྱུན་དེ་ཉིད་མ་རྗེད་པར་དྲན་པའོ། ། དེ་སྐད་དུ་ཡང༌། དྲན་པ་བདག་པོའི་རྐྱེན་དང་ནི། །
ཞེས་གསུངས་སོ། ། གཉིས་པ་ལ་གཉིས་ཏེ། བསལ་བྱ་ངོས་བཟུང་བ་དང༌། སེལ་བྱེད་ཀྱི་གཉེན་པོ་བཤད་པའོ། ། དང་པོ་ནི། བསལ་བྱ་ལོག་རྟོག་འདིའི་ངོ་བོ་ནི་ཐེ་ཚོམ་དུ་བཤད་ལ། མིང་ལ་ནི་བདེན་གཉིས་འགལ་བར་འཛིན་པའི་ལོག་རྟོག་ཅེས་བྱའོ། ། འོ་ན་བདེན་པ་གཉིས་པོ་མི་འགལ་བའི་ཚུལ་ཇི་ལྟ་བུ་དེ་གཉིས་འགལ་བར་འཛིན་པ་ལོག་རྟོག་ཏུ་འགྱུར་པའི་ཚུལ་ནི་གང་ཞེ་ན། དེ་གཉིས་མི་འགལ་བའི་དོན་ནི། དེ་གཉིས་ཀྱི་རང་ལྡོག་ནས་མི་འགལ་བ་ལ་བསམས་པ་ཡང་མ་ཡིན།
མཚན་གཞི་བུམ་པ་ལྟ་བུ་གཅིག་ཀུན་རྫོབ་བདེན་པ་ཡིན་པ་དང༌། དོན་དམ་པའི་བདེན་པ་ཡིན་པ་མི་འགལ་བའི་རྒྱུ་མཚན་གྱིས་ཀྱང་མ་ཡིན། བུམ་པ་ལྟ་བུ་རང་གི་ངོ་བོས་སྟོང་པ་དང༌། རང་ཉིད་རང་ཡིན་པ་མི་འགལ་བ་ལ་བསམས་ནས། བདེན་གཉིས་མི་འགལ་བར་བཞག་པ་ནི་མ་ཡིན་ཏེ། དེ་དག་ནི་འགལ་བའི་ཕྱིར་རོ། ། འོ་ན་ཅི་ཞེ་ན། ཀུན་རྫོབ་ཏུ་གཟུགས་སོགས་ཐེག་ཆེན་སྒྲུབ་པའི་དམིགས་པར་བཞག་པ་དང༌། གཟུགས་སོགས་རང་གི་ངོ་བོས་སྟོང་པར་བཤད་པ་གཉིས་འགལ་ལོ་སྙམ་དུ་ཞེན་པ་ནི་བདེན་གཉིས་འགལ་བར་འཛིན་པའི་ལོག་པར་རྟོག་པ་ཡིན་ལ། ཐ་སྙད་དུ་ཡོད་པ་དང་དོན་དམ་དུ་མེད་པ་ནི་བདེན་གཉིས་མི་འགལ་བའི་དོན་ཏེ།
འཁྲུལ་ངོར་ཡོད་པ་དང་ཡེ་ཤེས་ཀྱི་ངོར་མེད་པ་མི་འགལ་བའི་ཕྱིར། དཔེར་ན་རབ་རིབ་ཅན་གྱི་ངོར་སྐྲ་ཤད་ཡོད་པ་དང་སྤྱིར་སྐྲ་ཤད་མེད་པ་གཉིས་མི་འགལ་བ་བཞིན་ནོ། ། དེའི་དོན་བཤད་པ་ལ་གཉིས་ཏེ། བསལ་བྱ་ཀླན་ཀ་དང༌། དེ་སེལ་བྱེད་ཀྱི་རིགས་པའོ། ། དང་པོ་ལ་གཉིས་ཏེ། དོན་དམ་རྒྱུ་མཚན་དུ་བྱས་ནས་ཀུན་རྫོབ་སུན་འབྱིན་པ་དོན་དམ་སྒོ་ཅན་དང༌། ཀུན་རྫོབ་རྒྱུ་མཚན་དུ་བྱས་ནས་དོན་དམ་སུན་འབྱིན་པ་ཀུན་རྫོབ་སྒོ་ཅན་གྱི་ཀླན་ཀའོ། ། དོན་དམ་ཉིད་སུན་འབྱིན་པའི་དོན་དམ་སྒོ་ཅན་དང༌། ཀུན་རྫོབ་ཉིད་སུན་འབྱིན་པའི་ཀུན་རྫོབ་སྒོ་ཅན་ནི་འདིར་སྐབས་སུ་བབ་པ་མ་ཡིན་ཏེ།
བདེན་གཉིས་འགལ་བར་འཛིན་པའི་ཀླན་ཀ་མ་ཡིན་པའི་ཕྱིར་དང༌། བདེན་པ་གང་རུང་རེ་རེ་རྟོགས་པའི་བློས་སེལ་བར་ནུས་ཀྱི། བདེན་པ་གཉིས་ཀ་ལ་བརྟེན་པའི་ཐབས་ལ་མཁས་པས་སེལ་དགོས་པ་མ་ཡིན་པའི་ཕྱིར་རོ། ། དེ་ཡང་དང་པོ་དོན་དམ་སྒོ་ཅན་ནི་ལྟ་བ་རྒྱུ་མཚན་དུ་བྱས་ནས་སྤྱོད་པ་སུན་འབྱིན་པ་ཡིན་ལ། ཀུན་རྫོབ་སྒོ་ཅན་ནི་སྤྱོད་པ་རྒྱུ་མཚན་དུ་བྱས་ནས་ལྟ་བ་སུན་འབྱིན་པ་ཡིན་ཏེ། ལྟ་བའི་ཡུལ་ནི་དོན་དམ་བདེན་པའི་དབང་དུ་བྱས་ལ་སྤྱོད་པའི་ཡུལ་ནི་ཀུན་རྫོབ་ཀྱི་དབང་དུ་བྱས་ནས་རྒྱལ་བས་གསུངས་པ་ལ་རྟོག་གེ་རབ་ཏུ་སྨྲ་བ་རྣམས་ཀྱིས་དེ་ལྟར་རྩོད་པའི་ཕྱིར་རོ། ། དེ་ལྟ་བུའི་དོན་དམ་སྒོ་ཅན་དེ་ནི་སྔོན་གངས་ཅན་གྱི་ལྗོངས་སུ་རྒྱ་ནག་དགེ་སློང་གིས་བསྟན་པའི་ལམ་ཅིག་ཆར་བ་ཞེས་བྱ་བ་དེ་ཉིད་ཡིན་ལ། ཀུན་རྫོབ་སྒོ་ཅན་གྱི་ཀླན་ཀ་དེ་ནི་དིང་སང་གི་དུས་སུ་གངས་ཅན་པ་ཕལ་ཆེ་བས་ཁས་བླངས་པ་ཡིན་ཏེ། ལྟ་བའི་ཡུལ་ལ་སྤྲོས་པ་གཅོད་པ་དེའི་ཚེ་ཡང་ཆོས་ཐམས་ཅད་ཀུན་རྫོབ་ཏུ་ཡོད་པའི་རྒྱུ་མཚན་གྱིས་ཡོད་པར་ཁས་ལེན་དགོས་པ་ཡིན་གྱི། དོན་དམ་དུ་ཡོད་པ་མ་ཡིན་པའི་རྒྱུ་མཚན་གྱིས་ཡོད་པ་བཀག་ན་ཆད་པའི་ལྟ་བ་ཁས་བླངས་པ་ཉིད་དུ་འགྱུར་རོ། །
ཞེས་ཟེར། ཁ་ཤས་དག་ཏུ་སྣང་བས་སོ། ། འོ་ན་ཅི་ཞེ་ན། གཉིས་པ་ནི། ལྟ་བ་རྐྱང་པ་འཇོག་པའི་ཚེ་ན་སྤྲོས་པ་ཅུང་ཟད་ཀྱང་ཁས་མི་ལེན་ཏེ། ཇི་སྐད་དུ། བརྗོད་པ་བྱ་བ་ཟློག་པ་སྟེ། ། སེམས་ཀྱི་སྤྱོད་ཡུལ་བཟློག་པས་སོ། ། ཞེས་གསུངས་སོ། ། སྤྱོད་པ་རྐྱང་པ་འཇོག་པའི་ཚེ་ན་དེའི་ཡུལ་དུ་གྱུར་པའི་ཆོས་རྣམས་རང་གི་ངོ་བོས་སྟོང་པར་ཁས་མི་ལེན་ཏེ།
འཇུག་པ་ལས། ལས་འབྲས་རྣམས་ལ་སེམས་པའང་དགག་པ་མཛད། ། ཅེས་གསུངས་པས་སོ། ། ལྟ་སྤྱོད་ཟུང་འབྲེལ་དུ་ཉམས་སུ་ལེན་པ་དེའི་ཚེ་བདེན་གཉིས་ཟུང་འབྲེལ་དུ་ལྟ་བར་བྱ་སྟེ། སྣང་ལ་རང་བཞིན་མེད་པའི་ཚུལ་གྱིས་གོམས་པར་བྱེད་པས་སོ། ། དེ་ཡང་སྣང་བ་ཞེས་བྱ་བ་ནི་རྣམ་ཤེས་ལ་སྣང་བ་ཡིན་ལ། རང་བཞིན་མེད་པ་ཞེས་བྱ་བ་ནི་ཡེ་ཤེས་ཀྱི་ས་དེར་རྟོགས་པའོ། ། འོ་ན་དེ་གཉིས་གཙོ་བོར་གང་བཟུང་ཞེ་ན། སྦྱོར་བའི་ཚེ་ན་སྔ་མ་དང༌། ལྟ་བའི་ཚེ་ན་ཕྱི་མ་གཙོ་ཆེ་བ་ཡིན་ནོ། །
འོ་ན་ལྟ་སྤྱོད་གཉིས་གང་གཙོ་ཞེ་ན། ཆོས་ཀྱི་སྐུ་མཐར་ཕྱིན་པ་ལ་ལྟ་བ་དང༌། གཟུགས་ཀྱི་སྐུ་མཐར་ཕྱིན་པ་ལ་སྤྱོད་པ་གཙོ་ཆེའོ། ། འོ་ན་སྐུ་གཉིས་པོ་གང་གཙོ་ཞེ་ན། ཆོས་ཀྱི་སྐུ་གཙོ་ཆེ་བ་ཡིན་ཏེ། དེ་ནི་གནས་ཚུལ་གྱི་སྐུ་ཡིན་ལ། ཅིག་ཤོས་སྣང་ཚུལ་གྱི་སྐུ་ཡིན་པའི་ཕྱིར། དཔེར་ན་གཞིའི་དུས་སུ་དོན་དམ་དུ་བདེན་པ་དང་ཀུན་རྫོབ་ཏུ་བདེན་པ་གཉིས་ལས་སྔ་མ་གཙོ་ཆེ་བ་བཞིན་ནོ། ། དེ་ལྟར་ན་འབྲས་བུའི་དུས་སུ་སྐུ་གཉིས་ལས། ཆོས་ཀྱི་སྐུ་དང༌།
གཞིའི་དུས་སུ་བདེན་པ་གཉིས་པ་ལས་དོན་དམ་པའི་བདེན་པ་གཙོ་བོར་གྱུར་པ་ཉིད་ཀྱི་ཕྱིར་ལམ་གྱི་དུས་སུ་ལྟ་སྤྱོད་གཉིས་ལས། ལྟ་བ་གཙོ་ཆེ་བར་གྲུབ་པ་ཡིན་ཏེ། རྗེས་ཐོབ་ཀྱི་སྤྱོད་པ་ལ་ལྟ་བའི་རྒྱས་འདེབས་དགོས་ཀྱི། མཉམ་གཞག་གི་སྤྱོད་པ་ལ་ལྟ་བའི་རྒྱས་འདེབས་དགོས་པ་མ་ཡིན་པའི་ཕྱིར་དང༌། ལྟ་བ་ནི་ཡུལ་གྱི་གནས་ཚུལ་ལ་ཞུགས་ཀྱི། སྤྱོད་པ་དེར་མ་ངེས་པའི་ཕྱིར་དང༌། གྲུབ་མཐའ་སྨྲ་བ་བཞིའི་རྩེ་མོར་གྱུར་པའི་དབུ་མའི་ལུགས་འདི་ནི་ལྟ་བའི་ཆ་ནས་རྩེ་མོར་འཇོག་པ་ཡིན་གྱི། སྤྱོད་པ་ནི་རྣལ་འབྱོར་སྤྱོད་པ་པ་དག་གི་གཞུང་ལུགས་དང་ཐུན་མོང་བ་ཁོ་ནར་ངེས་པའི་ཕྱིར་རོ། ། འདིར་སྨྲས་པ། ལྟ་བྱེད་ལྟ་བའི་ཕུ་ཐག་ལེགས་པར་ཆོད། །
སྤྱོད་བྱ་སྤྱོད་པའི་ཆོས་ལ་ངེས་པ་དྲོངས། ། ཟུང་འཇུག་ཟུང་འབྲེལ་བློ་ཡིས་བསྒོམས་ཤིག་ཅེས། ། ལུང་ཆོས་ལུང་དང་རིགས་པས་འདིར་དྲངས་སོ། ། ཅེས་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་བཤད་པ་ལུང་ཆོས་རྒྱ་མཚོའི་སྙིང་པོ་བསྡུས་པ་ཞེས་བྱ་བ་ལས་སྐབས་ལྔ་པའི་རྣམ་པར་བཤད་པའོ།། །། དྲུག་པ་མཐར་གྱིས་པའི་སྦྱོར་བ་ལ་གཉིས་ཏེ། མདོ་ལས་ཇི་ལྟར་གསུངས་པ་དང༌། བསྟན་བཅོས་ཀྱི་དཀའ་བའི་གནས་མདོ་ཙམ་བཤད་པའོ། ། དང་པོ་ནི། གོང་དུ་ལོག་རྟོག་བཅུ་དྲུག་པ་སྟོན་པའི་མདོར། ཆོས་ཐམས་ཅད་དངོས་པོ་མེད་པའི་ངོ་བོ་ཉིད་དུ་རྟོགས་ནས་འཚང་རྒྱ་བར་གསུངས་པ་ལ་འཕྲོས་པའོ། །
ཇི་ལྟར་ཞེ་ན། རབ་འབྱོར་གྱིས་གསོལ་པ། ཇི་ལྟར་དངོས་པོ་མ་མཆིས་པའི་ངོ་བོ་ཉིད་ལ་མཐར་གྱིས་སྤྱོད་པ་དང༌། མཐར་གྱིས་སློབ་པ་དང༌། མཐར་གྱིས་ནན་ཏན་དུ་བགྱི་བ་གང་གིས་མངོན་པར་རྫོགས་པར་འཚང་རྒྱ་བར་འགྱུར་བའི་ཆོས་དེ་དག་མཆིས་སམ། བཀལ་སྩལ་པ། བྱང་ཆེན་སྦྱིན་པ་ནས་ཤེས་རབ་ཀྱི་བར་གྱིས་མཐར་གྱིས་པའི་བྱ་བ་དང༌། མཐར་གྱིས་པའི་བསླབ་པ་དང༌། མཐར་གྱིས་པའི་བསྒྲུབ་པ་རབ་ཏུ་འདོགས་ཏེ། དེ་ཐམས་ཅད་ཀྱང་དམིགས་སུ་མེད་དོ། །
ཞེས་གསུངས་པ་ནི་ལམ་གྱི་ངོ་བོ་ཕར་ཕྱིན་དྲུག་གི་མཐར་གྱིས་པའི་སྦྱོར་བ་གསུངས་སོ། ། རབ་འབྱོར་འདི་ལ་བྱང་ཆེན་སངས་རྒྱས་སུ་ཡིད་ལ་མི་བྱེད། དྲན་པ་མེད་ཅིང་ཡིད་ལ་རྗེས་སུ་དྲན་པ་ནི་སངས་རྒྱས་རྗེས་སུ་དྲན་པའོ། ། གཞན་ཡང་རབ་འབྱོར། མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུ་དང༌། ཟག་མེད་ཀྱི་ཕུང་པོ་ལྔ་དང༌། དེ་བཞིན་གཤེགས་པའི་སྟོབས་བཅུ་དང༌། རྟེན་འབྲེལ་དུ་ཡིད་ལ་མི་བྱེད་ཅེས་སོགས་ཀྱིས་ནི་སངས་རྒྱས་རྗེས་སུ་དྲན་པ་དང༌། ཡང་བཀའ་སྩལ་པ།
སངས་རྒྱས་རྗེས་སུ་དྲན་པ་བསྒོམ་པ་ནི་དྲན་པ་ཉེ་བར་བཞག་པ་བཞི་ཡོངས་སུ་རྫོགས་པར་བྱེད་དོ། ། ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་ཀྱི་བར་ཡོངས་སུ་རྫོགས་པར་བྱེད་དོ། ། བཀའ་སྩལ་པ། བྱང་ཆེན་ཆོས་རྗེས་སུ་དྲན་པ་སྒོམ་པ་ནི། དགེ་མི་དགེ་ལུང་མ་བསྟན་གསུམ་དང༌། འཇིག་རྟེན་ལས་འདས་མ་འདས་དང༌། ཟང་ཟིང་དང་བཅས་མ་བཅས་དང༌། འཕགས་པ་ཡིན་མིན་དང༌། ཟག་པ་དང་བཅས་མ་བཅས་དང༌།
ཁམས་གསུམ་དང༌། འདུས་བྱས་དང་འདུས་མ་བྱས་ཀྱི་ཁམས་སུ་ཡིད་ལ་མི་བྱེད་དོ་ཞེས་དང༌། བཀའ་སྩལ་པ། བྱང་ཆེན་དགེ་འདུན་རྗེས་སུ་དྲན་པ་ནི་སྐྱེས་བུ་ཟུང་བཞི་དང༌། གང་ཟག་བརྒྱད་པོ་དེ་དག་དངོས་པོ་མེད་པའི་ངོ་བོ་ཉིད་དུ་ཡིད་ལ་བྱེད་དོ། ། བཀའ་སྩལ་པ། བྱང་ཆེན་ཚུལ་ཁྲིམས་རྗེས་སུ་དྲན་པ་བསྒོམ་པ་ན། ཚུལ་ཁྲིམས་མ་ཉམས་པ། མ་འདྲེས་པ། སྐྱོན་མེད་པ།
ནག་ནོག་མེད་པ། མཆོག་ཏུ་འཛིན་པ་མེད་པ། ཤིན་ཏུ་རྫོགས་པ་ཞེས་སོགས་དང༌། བྱང་ཆེན་གཏོང་བ་རྗེས་སུ་དྲན་པ་སྒོམ་པ་ན། ཟང་ཟིང་གཏོང་བ་དང༌། ཆོས་གཏོང་བ་ཡིད་ལ་མི་བྱེད། ཅེས་སོགས་དང༌། བྱང་ཆེན་ལྷ་རྗེས་སུ་དྲན་པ་སྒོམ་པ་ན། རྒྱལ་ཆེན་བཞི་ནས་གཞན་འཕྲུལ་དབང་བྱེད་ཀྱི་བར་གྱི་ལྷར་སྐྱེས་པའི་རྒྱུན་ཞུགས་དང༌། ལན་ཅིག་ཕྱིར་འོང་དང༌།
ཁམས་གོང་མ་གཉིས་སུ་སྐྱེས་པའི་ཕྱིར་མི་འོང་དེ་དག་དངོས་པོ་མེད་པའི་ཚུལ་གྱིས་ཡིད་ལ་མི་བྱེད་དོ། ། ཞེས་དང༌། རབ་འབྱོར་གཞན་ཡང་བྱང་ཆེན་ཡུམ་ལ་སྤྱོད་པར། མཐར་གྱིས་པའི་བྱ་བ་དང༌། བསླབ་པ་དང༌། སྒྲུབ་པ་ཡོངས་སུ་རྫོགས་པར་འདོད་པས། སེམས་དང་པོ་བསྐྱེད་པ་ནས་བཟུང་སྟེ། རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་ཡིད་ལ་བྱ་བས་དངོས་པོ་མེད་པའི་ངོ་བོ་ཉིད་ཀྱི་ཚུལ་གྱིས་ནང་སྟོང་པ་ཉིད་ལ་བསླབ་པར་བྱའོ། ། ཞེས་པ་ནས། སྙིང་རྗེ་ཆེན་པོ་ལ་བསླབ་པར་བྱའོ། །
ཞེས་པའི་བར་གྱིས་ནི་བཅུ་གསུམ་པ་བསྟན་པ་ཡིན་ནོ། ། གཉིས་པ་ལ་མཚན་ཉིད་ནི། སྐྱེ་མེད་གསུམ་གྱི་རྣམ་པ་ལ་དབང་ཐོབ་ནས་བརྟན་པ་ཐོབ་ཕྱིར་དུ་སྒོམ་པའི་རྣལ་འབྱོར་རོ། ། དབང་ཐོབ་པ་ཞེས་བྱ་བའི་དོན་ནི། མི་མཐུན་པའི་ཕྱོགས་ཀྱི་སྤོང་བ་གཉེན་པོ་དང༌། དེས་ཐོབ་པའི་རྣམ་གྲོལ་ལམ་གང་རུང་མངོན་དུ་གྱུར་པ་ལ་བྱ་ལ། བརྟན་པ་ཐོབ་པ་ཞེས་བྱ་བའི་དོན་ནི། ཡོན་ཏན་མཐའ་ཡས་པ་ལ་དབང་འབྱོར་བའོ། ། དེའི་དོན་ནི་དུས་དེ་ཉིད་དམ་སྐད་ཅིག་གཉིས་པར་ཡོན་ཏན་མཐའ་ཡས་པ་མངོན་དུ་བྱེད་པའི་ནུས་པ་ཐོབ་པ་ལ་བྱ་ཞིང༌། དེའི་ཕྱིར་དུ་གོམས་པར་བྱེད་པའི་རྣལ་འབྱོར་ལ་ནི་བརྟན་པ་ཐོབ་ཕྱིར་དུ་སྒོམ་པ་ཞེས་བྱའོ། །
དེ་ཡང་ཇི་ལྟར་གོམས་པར་བྱེད་ཅེ་ན། རྣམ་རྩེ་གཉིས་སུ་གོམས་པར་བྱ་བའི་རིགས་རྒྱུན་དུ་གྱུར་པའི་སྐྱེ་མེད་གསུམ་གྱི་རྣམ་པ་རྣམས་གོམས་པའི་ཆ་ནས་ནི་ལྟ་བ་གཙོ་བོར་གྱུར་པ་ཡིན་ཞིང༌། དེའི་མིང་ལ་ནི་དངོས་མེད་ངོ་བོ་ཉིད་དུ་རྟོགས་པའི་མཐར་གྱིས་པའི་སྦྱོར་བ་ཞེས་བྱའོ། ། ལྟ་བའི་ཆ་ནས་བཞག་ཀྱང་མི་མཐུན་ཕྱོགས་སྤོང་བའི་རྣལ་འབྱོར་གྱི་དབང་དུ་བྱས་པ་མ་ཡིན་ཏེ། དེ་ལྟར་བཤད་ན་རྣམ་རྩེ་གཉིས་དང་ཁྱད་པར་མི་ཕྱེད་པའི་ཕྱིར་དང༌། འདི་ནི་ཡོན་ཏན་མངོན་དུ་བྱེད་པའི་རྣལ་འབྱོར་དུ་བཞག་ནས་རྣམ་རྩེ་གཉིས་ལ་ལྟོས་པའི་ཁྱད་པར་གྱི་ལམ་དུ་འཆད་དགོས་པའི་ཕྱིར་རོ། ། འོ་ན་ཡོན་ཏན་མངོན་དུ་བྱེད་པའི་ལམ་གང་ཞིག་ལ་རྣལ་འབྱོར་དུ་བྱེད་ཅེ་ན། ཕ་རོལ་ཏུ་ཕྱིན་པ་དྲུག་དང༌། རྗེས་སུ་དྲན་པ་དྲུག་གོ ། བཅུ་གཉིས་པོ་དེ་ཉམས་སུ་ལེན་པའི་རྣལ་འབྱོར་དེ་ནི་ཐབས་དང་སྤྱོད་པ་གཙོ་བོར་གྱུར་པ་ཡིན་ཞིང༌།
རྗེས་ཐོབ་གཙོ་བོར་གྱུར་པ་ཡིན་ལ། དེའི་ཕྱིར་བསོད་ནམས་ཀྱི་ཚོགས་ཡོངས་སུ་རྫོགས་ནས་ཆོས་ཀྱི་སྐུའི་ཡོན་ཏན་མངོན་དུ་བྱེད་པའི་རྣལ་འབྱོར་གྱི་དབང་དུ་བྱས་སོ། ། དེ་ཡང་ཅི་ལྟར་ཞེ་ན། ཆོས་ཀྱི་སྐུའི་ཡོན་ཏན་ནི། གཞན་གྱི་དོན་དུ་གཟུགས་ཀྱི་སྐུའི་སྣང་བ་སྟོན་ནུས་པའོ། ། དེའི་རྒྱུ་ཡང༌། མཁྱེན་པ་དང་བརྩེ་བ་གཉིས་སོ། ། དེ་ཡོངས་སུ་རྫོགས་པའི་རྒྱུ་ནི་ཕ་རོལ་ཏུ་ཕྱིན་པ་དྲུག་སྟེ། ས་བཅུའི་རྗེས་ཐོབ་ཏུ་གོ་རིམ་བཞིན་དུ་དེ་དང་དེ་ལ་གཙོ་བོར་སྤྱད་པས་བཅུ་པོ་ཡོངས་སུ་རྫོགས་པར་བྱེད་པའི་ཚུལ་གྱིས་སོ། ། ཤེས་ཕྱིན་ཡོངས་སུ་རྫོགས་པ་ན་ཕར་ཕྱིན་ཕྱི་མ་བཞི་ཡང་ཡོངས་སུ་རྫོགས་པར་དོན་གྱིས་གྲུབ་པ་ཡིན་ཏེ།
བཞི་པོ་དེ་དེའི་ཡན་ལག་ཡིན་པའི་ཕྱིར། ས་དྲུག་པར་དེ་རྫོགས་པར་བཤད་པ་དེ་ནི་དེ་ནས་དེ་ལ་གཙོ་བོར་གྱུར་པའི་ཐོག་མའི་ས་མཚམས་བཟུང་བའི་དབང་དུ་བྱས་པའོ། ། འོ་ན་མཉམ་གཞག་ཏུ་ལྟ་བ་གཙོ་བོར་གྱུར་ཅིང༌། རྗེས་ཐོབ་ཏུ་ཕྱིན་དྲུག་ལ་སྤྱོད་པ་གཙོ་བོར་གྱུར་པའི་སྒོ་ནས་མཐར་གྱིས་པའི་སྦྱོར་བ་ཉམས་སུ་ལེན་ནོ། ། ཞེས་འཆད་པ་དེ་ལྟ་ན་བདེན་གཉིས་ཟུང་དུ་འཇུག་པའི་རྣལ་འབྱོར་ཇི་ལྟ་བུ་ཞེ་ན། རྗེས་དྲན་དྲུག་གི་སྒོ་ནས་ཉམས་སུ་ལེན་པར་ཡིན་ཏེ། རྟེན་དཀོན་མཆོག་གསུམ་ལ་བརྟེན། ཚུལ་ཁྲིམས་དང་གཏོང་བ་གཉིས་ཕྱིན་དྲུག་གི་གཞིར་བཟུང༌། ལྷ་དཔང་པོར་བཞག་པའི་སྒོ་ནས་ཕྱིན་དྲུག་ཉམས་སུ་ལེན་པའི་ཕྱིར། དྲུག་པོ་དེ་རྗེས་སུ་དྲན་པའི་ཚུལ་ཇི་ལྟ་བུ་ཞེ་ན།
སོ་སོ་རྟོག་པའི་ཤེས་རབ་ཀྱིས་དཔྱད་པ་ན་དྲུག་པོ་དེ་དག་གི་མཚན་མ་ཡིད་ལ་མི་བྱེད་པའོ། ། དཔེར་ན་དོན་དམ་པར་སངས་རྒྱས་དྲན་པ་མེད་པ་ནི་སངས་རྒྱས་དྲན་པའི་མཆོག་ཡིན་ཏེ། དེའི་གནས་ཚུལ་དྲན་པས་དེ་དྲན་པར་འཇོག་པ་ཡིན་གྱི། དེའི་སྣང་ཚུལ་མཐོང་བ་ཙམ་གྱིས་དེ་མཐོང་བར་བཞག་མི་ནུས་པའི་ཕྱིར། འཆད་པ་པོ་སྔ་མ་རྣམས་དྲུག་པོ་དེ་དོན་དམ་པར་དྲན་པ་མེད་ཅིང༌། ཀུན་རྫོབ་ཏུ་རང་རང་གི་མཚན་ཉིད་ཀྱི་སྒོ་ནས་རྗེས་སུ་དྲན་པའོ། ། ཞེས་གསུང་མོད་ཀྱང༌། མདོ་འགྲེལ་ལས་སྔ་མ་ཁོ་ན་བཤད་ཅིང༌། དེ་དང་དེའི་མཚན་མ་ཡིད་ལ་བྱས་པའི་སྒོ་ནས་དྲན་པ་ལ་དེ་དྲན་པར་འཇོག་པ་ནི་དངོས་པོར་སྨྲ་བ་དག་གི་ལུགས་སོ། ། རྗེས་དྲན་དྲུག་ལྟ་བར་འཇོག་པ་དེ་ལྟ་ན་དངོས་མེད་ངོ་བོ་ཉིད་དུ་རྟོགས་པའི་ལྟ་བ་དང་ཁྱད་པར་ཅི་ཞེ་ན།
སྤྱི་དང་བྱེ་བྲག་གི་ཁྱད་པར་ཏེ། གཅིག་ནི་སྦྱོར་བ་བཞི་ཀའི་ཐུན་མོང་གི་ལྟ་བ་དང༌། ཅིག་ཤོས་ནི་སྦྱོར་བ་འདིའི་ཐུན་མོང་མ་ཡིན་པའི་ལྟ་བར་བཞག་པ་ལས་དང༌། གཅིག་མཉམ་གཞག་གི་དང༌། རྗེས་དྲན་དྲུག་ནི་རྗེས་ཐོབ་ཀྱི་ལྟ་བ་ཡིན་པའི་ཁྱད་པར་ལས་དང༌། དངོས་མེད་ངོ་བོ་ཉིད་ནི་བསྒྲུབ་བྱ་དང༌། རྗེས་དྲན་དྲུག་ནི་དེའི་སྒྲུབ་བྱེད་ཡིན་པའི་ཁྱད་པར་ལས་སོ། ། དེ་ཡང་ཇི་ལྟར་ཞེ་ན། བར་ཆད་མེད་རྩེའི་དམིགས་པ་འཆད་པ་ན། ཆོས་ཐམས་ཅད་དངོས་པོ་མེད་པར་བསྟན་པ་ལ།
དེ་ལྟ་ན་རྫོགས་པའི་བྱང་ཆུབ་མངོན་དུ་བྱེད་པ་མི་སྲིད་པར་འགྱུར་རོ་ཞེས་རྒོལ་བའི་ལན་དུ། སངས་རྒྱས་ཀྱི་དངོས་པོ་མེད་པ་ཉིད་སངས་རྒྱས་སུ་ཐ་སྙད་འདོགས་པ་དང༌། དེར་ཡིད་ལ་མི་བྱ་བ་ཉིད་དེ་དྲན་པ་ཡིན་པར་བཤད་པའི་ཚུལ་གྱིས་སོ། ། འོ་ན་སྦྱོར་བ་འདི་གནས་སྐབས་གང་དུ་སྒོམ་ཞེ་ན། མདོ་ལས། བཅུ་གསུམ་པོ་རེ་རེའི་མཐར། མཐར་གྱིས་བྱ་བ་སོགས་གསུམ་གསུངས་པའི་དོན། འཕགས་པས། ཚོགས་ལམ་དང་སྦྱོར་ལམ་དང༌། མཐོང་སྒོམ་གཉིས་གཅིག་ཏུ་བྱས་པ་ལ་འཆད་ཅིང༌།
སློབ་དཔོན་ནི་སྦྱོར་མཐོང་སྒོམ་གསུམ་ལ་རིམ་པ་བཞིན་དུ་སྦྱོར་བར་འཆད་པ་གཉིས་ཀྱི་ཁྱད་པར་ནི། སྦྱོར་བ་འདིའི་སྔོན་རོལ་ཏུ་རྩེ་མོའི་སྦྱོར་བ་འགྲོ་མི་དགོས་པ་དང་དགོས་པའི་ཁྱད་པར་གྱིས་རབ་ཏུ་ཕྱེ་བ་ཡིན་ནོ། ། མཉམ་གཞག་སྐྱེ་མེད་རྣམ་གསུམ་གོམས་གྱུར་ཅིང༌། ། རྗེས་ཐོབ་ཕ་རོལ་ཕྱིན་དྲུག་རྫོགས་བྱས་ནས། ། ཟུང་འཇུག་རྗེས་དྲན་དྲུག་གི་ཆོས་རྣམས་ཀུན། ། དངོས་མེད་ངོ་བོ་ཉིད་དུ་ལེགས་པར་བཤད། ། ཅེས་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་བཤད་པ་ལུང་ཆོས་སྤྱིའི་སྙིང་པོ་བསྡུས་པ་ཞེས་བྱ་བ་ལས་སྐབས་དྲུག་པའི་རྣམ་པར་བཤད་པའོ།། །། སྐད་ཅིག་མའི་སྦྱོར་བ་འཆད་པ་ལ་གཉིས་ཏེ། མདོ་ལས་ཇི་ལྟར་གསུངས་པའི་ཚུལ་དང༌། མངོན་རྟོགས་ཀྱི་ངོ་བོ་དབྱེ་བ་དང་བཅས་པའི་དོན་བཤད་པའོ། །
དང་པོ་ནི། མཐར་གྱིས་པའི་སྦྱོར་བའི་དབྱེ་བ་འཆད་པ་ན། ཕྱིན་དྲུག་མི་དམིགས་པར་སྒོམ་པའི་ཚུལ་གསུངས་བ་ལ་འཕྲོས་ནས། རབ་འབྱོར་གྱིས་གསོལ་པ། བྱང་ཆེན་ཡུམ་ལ་སྤྱོད་པའི་ཚེ། ཇི་ལྟར་ན་སེམས་བསྐྱེད་པ་གཅིག་གིས་ཕ་རོལ་ཏུ་ཕྱིན་པ་དྲུག་ཡོངས་སུ་འཛིན་པ་ལགས། བཀའ་སྩལ་པ། བྱང་ཆེན་སྦྱིན་པ་ཡོངས་སུ་གཏོང་བ་དེ་ཡུམ་གྱིས་ཡོངས་སུ་ཟིན་པ་ལས་གཞན་དུ་མ་ཡིན་ནོ། ། ཞེས་པ་ནས། བྱང་ཆེན་ཡུམ་ལ་དེ་ལྟར་སྤྱོད་པ་ནི་སེམས་བསྐྱེད་པ་གཅིག་གིས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་དོ། །
ཞེས་སོགས་ཀྱིས་ནི། སྐད་ཅིག་མའི་སྦྱོར་བ་སྤྱིར་གསུངས་སོ། ། བཀའ་སྩལ་པ། འདི་ལྟ་སྟེ། དཔེར་ན་གཞན་འཕྲུལ་དབང་བྱེད་ཀྱི་ལྷའི་རིགས་ཀྱི་ལོངས་སྤྱོད་དང༌། སྐྱིད་པ་དང༌། སངས་རྒྱས་ཀྱི་ཞིང་གཞན་རྩོལ་བ་དང་བྲལ་བ་དག་ན་ལོངས་སྤྱོད་དང་སྐྱིད་པ་གང་ཇི་སྙེད་ཅིག་ཡོད་པ་དེ་དག་ཡིད་ལ་བསམས་པ་ཙམ་གྱིས་བྱུང་ངོ༌། ། དེ་བཞིན་དུ་བྱང་ཆུབ་སེམས་དཔའ་ཆེན་པོའི་ཡོ་བྱད་ཕུན་སུམ་ཚོགས་པ་ཐམས་ཅད་ཡིད་ལ་བསམས་པ་ཙམ་གྱིས་འབྱུང་ངོ༌། ། ཞེས་པས་ནི་རྣམ་པར་སྨིན་པའི་སྐད་ཅིག་མའི་སྦྱོར་བ་དེ་གསུངས་སོ། ། རབ་འབྱོར་དེ་རྣམ་པར་སྨིན་པ་ལས་བྱུང་བའི་སྦྱིན་པ་དང༌།
ཚུལ་ཁྲིམས་སོགས་ནས། རྣམ་པ་ཐམས་ཅད་མཁྱེན་པ་ཉིད་ཀྱི་བར་རྗེས་སུ་ཐོབ་སྟེ། ཞེས་པས་ནི་རྣམ་པར་སྨིན་པའི་སྐད་ཅིག་མའི་སྦྱོར་བ་གསུངས་སོ། ། རབ་འབྱོར་བྱང་ཆེན་ཡུམ་ལ་སྤྱོད་པའི་ཚེ། རྨི་ལམ་དང༌། སྤྲུལ་པ་ལྟ་བུའི་ཉེ་བར་ལེན་པའི་ཕུང་པོ་ལྔ་ལ་གནས་ཤིང༌། སྦྱིན་པ་ཡོངས་སུ་གཏོང་ངོ༌། ། ཞེས་པས་ནི་མཚན་ཉིད་མེད་པའི་སྐད་ཅིག་མའི་སྦྱོར་བ་བསྟན་ནོ། ། རབ་འབྱོར་བྱང་ཆེན་ཡུམ་ལ་སྤྱོད་པའི་ཚེ། ཆོས་ཐམས་ཅད་རྨི་ལམ་ལྟ་བུར་ཡོངས་སུ་ཤེས་སོ། །
ཞེས་སོགས་ཀྱིས་ནི་གཉིས་སུ་མེད་པའི་སྐད་ཅིག་མའི་སྦྱོར་བ་གསུངས་པ་ཡིན་ནོ། ། གཉིས་པ་ལ་དབྱེ་གཞིའི་ངོ་བོ་དང༌། དབྱེ་བ་སོ་སོའི་དོན་ནོ། ། དང་པོ་ནི། སྐྱེ་མེད་གསུམ་གྱི་རྣམ་པ་ལ་བརྟན་པ་ཐོབ་ནས་གོམས་པར་བྱེད་པའི་རྣལ་འབྱོར་རོ། ། བརྟན་པ་ཐོབ་པའི་དོན་ཅི། གོམས་པར་བྱེད་པའི་ཚུལ་ཇི་ལྟ་བུ་ཞེ་ན། དང་པོ་ནི། སྟོབས་སོགས་ཟག་མེད་ཀྱི་ཡོན་ཏན་གཅིག་མངོན་དུ་བྱས་པ་ན་དེ་དང་རིས་མཐུན་པ་ཐམས་ཅད་མངོན་དུ་བྱེད་ནུས་པའོ། ། དེ་ལྟར་ནུས་པའི་ཤེས་བྱེད་ཀྱང་དེ་ལྟ་བུའི་ཡོན་ཏན་ཅིག་གིས་ཡོན་ཏན་གཞན་ཐམས་ཅད་བསྡུས་པའི་རྒྱུ་མཚན་གྱིས་སོ། །
དེའི་ཤེས་བྱེད་ཀྱང་ཡོན་ཏན་དེ་ཐམས་ཅད་ཆོས་དབྱིངས་སུ་རོ་གཅིག་པའི་རྒྱུ་མཚན་གྱིས་སོ། ། དེའི་ཤེས་བྱེད་ཀྱང་ཟག་པ་མེད་པའི་ཡོན་ཏན་ཇི་སྙེད་པ་ནི་གཟུང་འཛིན་གཉིས་སུ་མེད་པའི་ཡེ་ཤེས་ཁོ་ན་ཡིན་ལ། དེ་ཡང་དེ་བཞིན་ཉིད་དང་དོན་གཅིག་ཅིང་དེ་བཞིན་ཉིད་ལ་དབྱེ་བ་མེད་པའི་རྒྱུ་མཚན་གྱིས་སོ། ། འོ་ན་གཉིས་མེད་ཀྱི་ཡེ་ཤེས་དེ་ལ་གདོད་མ་ནས་གྲུབ་པ་ཆོས་ཉིད་ཀྱི་ཆ་གཅིག་དང༌། གསར་དུ་བླངས་པ་ལས་བྱུང་བ་ཆོས་ཅན་གྱི་ཆ་དང་གཉིས་སུ་འབྱེད་དགོས་པ་མ་ཡིན་ནམ་ཞེ་ན། གནས་གྱུར་མཐར་ཐུག་པའི་ཡེ་ཤེས་ལ་ལྡོག་པའི་ཆ་ནས་གཉིས་སུ་ཡོད་ཀྱང་རྫས་ཀྱི་སྒོ་ནས་དབྱེ་བ་མེད་དོ། ། དེའི་ཕྱིར་ཆོས་ཐམས་ཅད་ཀུན་བརྟགས་དང༌། རྣམ་བརྟགས་དང༌། ཆོས་ཉིད་གསུམ་དུ་བསྡུ་བ་དེའི་ཚེ་ན། གནས་གྱུར་གྱི་ཡེ་ཤེས་ཇི་སྙེད་པའང་ཆོས་ཉིད་དུ་རྣམ་པར་བཞག་གོ །
ཆོས་ཉིད་ཀྱི་ངོ་བོར་གྱུར་པའི་ཡོན་ཏན་གཅིག་མངོན་དུ་བྱས་པ་ན་གཞན་ཐམས་ཅད་མངོན་དུ་བྱེད་པར་ནུས་པ་འདི་ཡང་སངས་རྒྱས་ཀྱི་སའི་ཡོན་ཏན་ལ་བསམས་པ་ཡིན་ཏེ། ཇི་སྐད་དུ། དངོས་པོ་སོ་སོར་ངེས་པར་འཛིན་པའི་ཕྱིན་ཅི་ལོག་དང་བྲལ་བའི་ངོ་བོས། ཞེས་དང༌། གང་གི་ཚེ་བྱང་ཆུབ་སེམས་དཔས་གཉེན་པོ་བསྒོམས་པས་མི་མཐུན་པའི་ཕྱོགས་ཐམས་ཅད་དང་བྲལ་བ་ན། ཞེས་གསུངས་པས་སོ། ། ཡོན་ཏན་དེ་ལའང་གཉིས་ཏེ། མཚན་ཉིད་པ་ཡང་དག་པར་རྫོགས་པའི་སངས་རྒྱས་ཀྱི་དང༌། རྗེས་མཐུན་པ་ས་བཅུ་པའི་ཁྱད་པར་གྱི་ལམ་གྱི་གནས་སྐབས་སོ། ། དེ་ལྟར་གཉིས་འབྱུང་བའི་རྒྱུ་མཚན་ཡང་ལུང་དང་རིགས་པ་ལས་སོ། །
དང་པོ་ནི། ཇི་སྐད་དུ། བདེ་སྒྲུབ་ཡོན་ཏན་ཕུན་ཚོགས་ཀུན། ། སེམས་དཔའ་ཆེན་པོ་དེ་ལ་ནི། ། རྣམ་པ་ཀུན་ཏུ་རྟེན་པར་བྱེད། ། ཅེས་གསུངས་པ་དང༌། རིགས་པ་ནི། ས་བཅུ་པའི་ཁྱད་པར་གྱི་ལམ་དུ་ཡོན་ཏན་དེ་དང་དེ་ལ་གེགས་བྱེད་ཀྱི་རྣམ་པར་རྟོག་པ་བརྒྱ་རྩ་བརྒྱད་སྤངས་པས་སོ། ། དེ་ལྟ་མོད་ཀྱི་ཡང་དག་པར་རྫོགས་པའི་སངས་རྒྱས་ཀྱི་ཡོན་ཏན་དང་ཁྱད་པར་མེད་པ་མ་ཡིན་ཏེ། འདིར་གནས་ངན་ལེན་གྱི་སྒྲིབ་པ་མ་སྤངས་པས་སོ། །
འདིར་སྟོབས་དང་མ་འདྲེས་པ་ལ་སོགས་པའི་ཡོན་ཏན་འཇོག་པ་དེ་ལྟ་ན་དེ་དག་ཐུན་མོང་མ་ཡིན་པའི་ཤེས་རྣམ་དུ་བཤད་པ་དང་འགལ་ལོ་ཞེ་ན། ཉེས་པ་མེད་དེ། བཤད་པ་དེ་ནི་དངོས་དང་མཚན་ཉིད་པ་ལ་དགོངས་པ་ཡིན་གྱི། དེ་དང་དེའི་མིང་ཅན་ཞིག་ནི་ས་བརྒྱད་པ་དང་དགུ་པ་ནས་ཀྱང་བཞག་པའི་ཕྱིར། ཇི་ལྟར་ཞེ་ན། འཇུག་སྒྲུབ་ཀྱི་འཇུག་ཡུལ་འཆད་པ་ན་མི་སློབ་པའི་ལམ་ཤེས་པའི་མདོ་དང༌། ས་དགུ་པའི་ཡོངས་སྦྱོང་འཆད་པ་ན། ། ཡོན་ཏན་ཕུན་སུམ་ཚོགས་པ་ཡིན། ། ཞེས་གསུངས་པའི་ཡོན་ཏན་དེ་དག་ཀྱང་སྟོབས་དང་མ་འདྲེས་པ་བཅོ་བརྒྱད་ལ་སོགས་པར་ངོས་འཛིན་པར་མདོ་ཉིད་ལས་གསུངས་པའི་ཕྱིར་རོ། ། དེ་ལྟར་བཤད་པས་གྲུབ་པའི་དོན་ནི།
སྐད་ཅིག་མའི་སྦྱོར་བས་མངོན་དུ་བྱེད་རྒྱུའི་ཡོན་ཏན་ནི་གཉིས་ཏེ། གནས་ངན་ལེན་གྱི་དྲི་མ་དང་མ་བྲལ་བས་རྣམ་པར་སྨིན་པ་མ་ཡིན་པའི་ངོ་བོར་གནས་པ་ཞིག་དང༌། དེ་དང་བྲལ་བས་རྣམ་པར་སྨིན་པའི་ངོ་བོར་གནས་པ་ཞིག་གོ ། དང་པོ་ནི། ས་བཅུ་པའི་ཁྱད་པར་གྱི་ལམ་དུ་ཐོབ་པའི་སྦྱིན་པ་ནས་དཔེ་བྱད་བཟང་པོའི་བར་རྣམས་ལ་བྱ་ལ། ཅིག་ཤོས་ནི་རྫོགས་པའི་སངས་རྒྱས་ཀྱི་སར་ཐོབ་པ་རྣམས་སོ། ། རྣམ་པར་སྨིན་པ་ཡིན་མིན་གྱི་དོན་ཡང༌། བཟང་པོའི་ཞབས་ཀྱི་བཞེད་པས། དཀར་བའི་ངོ་བོར་སྐྱེས་མ་སྐྱེས་ལ་བྱ་ལ། དེའི་དོན་ཡང་དེ་དང་དེ་ལ་སྒྲིབ་བྱེད་ཀྱི་དྲི་མ་དང་བྲལ་མ་བྲལ་ལ་བྱ་བ་ཡིན་ཏེ།
ཇི་སྐད་དུ། དྲི་མ་ཐམས་ཅད་དང་བྲལ་བས་སྟོན་ཁའི་ཟླ་བའི་འོད་བཞིན་དུ་དཀར་བའི་ངོ་བོ་ཉིད་སྐྱེས་པ་དེའི་ཚེ་སྐད་ཅིག་མ་གཅིག་ཁོ་ན་ལ་རྣམ་པར་སྨིན་པའི་གནས་སྐབས་སུ་གྱུར་པ་ཞེས་གསུངས་པས་སོ། ། དེ་ལྟར་བཤད་པ་ན་ཡོན་ཏན་དང་པོ་ནི་ས་བཅུ་པའི་ཁྱད་པར་གྱི་ལམ་དུ་མངོན་དུ་བྱས་ཟིན་པ་ཡིན་ལ། ཡོན་ཏན་གཉིས་པ་ནི། རྒྱུན་གྱི་ཐ་མའི་སྐད་ཅིག་མ་གཉིས་པར་མངོན་དུ་བྱེད་ནུས་པའོ། ། དེ་ལྟར་ཡོན་ཏན་མངོན་དུ་བྱེད་པའི་ཚུལ་བཤད་ཟིན་ནས། དེ་ཇི་ལྟར་གོམས་པར་བྱེད་པའི་ཚུལ་ནི། ས་བཅུ་པའི་ཁྱད་གྱི་ལམ་གྱི་བློ་སྐད་ཅིག་མ་གཅིག་གིས་ཀུན་བྱང་གི་ཆོས་ཐམས་ཅད་མཚན་ཉིད་མེད་པ་དང་གཉིས་སུ་མེད་པའི་ཚུལ་དུ་དུས་སྐད་ཅིག་མ་གཅིག་ལ་རྟོགས་ནས་གོམས་པར་བྱེད་པ་ཡིན་ལ། དེ་ལྟར་བྱས་པ་ལས་རང་དུས་སུ་རྣམ་པར་སྨིན་པ་མ་ཡིན་པའི་ཡོན་ཏན་མཐའ་དག་དང༌། སྐད་ཅིག་གཉིས་པར་རྣམ་པར་སྨིན་པའི་ཡོན་ཏན་མཐའ་དག་མངོན་དུ་བྱེད་པར་ནུས་པའི་རྣལ་འབྱོར་འདི་ལ་ནི་སྐད་ཅིག་མའི་སྦྱོར་བ་ཞེས་བྱའོ། །
འདི་བར་ཆད་མེད་པའི་རྩེ་སྦྱོར་དང་ངོ་བོ་གཅིག་ཀྱང་ལྡོག་པས་སོ་སོར་འབྱེད་དགོས་ཏེ། སྔ་མ་ནི་མི་མཐུན་ཕྱོགས་སྤོང་བའི་རྣལ་འབྱོར་གྱི་དབང་དུ་བྱས་པས་སྤོང་གཉེན་གྱི་ལྡོག་ཆ་ནས་འཆད་ལ། འདི་ནི་ཡོན་ཏན་མངོན་དུ་བྱེད་པའི་རྣལ་འབྱོར་གྱི་ཆ་ནས་བཤད་པས། ཁྱད་པར་གྱི་ལམ་གྱི་ལྡོག་པ་ནས་བསྟན་དགོས་པའི་ཕྱིར་རོ། ། འདིའི་ས་མཚམས་རྒྱུན་མཐའ་ཁོ་ནར་འཆད་པ་ནི། ཇི་སྐད་དུ། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་རྣམ་པར་བསྒོམས་པའི་སྐད་ཅིག་མ་གཉིས་པ་ལ་ཆོས་ཀྱི་སྐུ། ཞེས་འབྱུང་བ་ལ་བསམས་པ་ཡིན་མོད་ཆོས་ཀྱི་སྐུ་སྐད་ཅིག་དང་པོ་ཡིན་ན་རང་རྒྱུ་སྐད་ཅིག་སྦྱོར་བའི་དངོས་འབྲས་ཡིན་དགོས་ཀྱང༌། སྐད་ཅིག་མའི་སྦྱོར་བ་ཡིན་ན་རང་འབྲས་དེའི་དངོས་རྒྱུ་ཡིན་མི་དགོས་པ་ཉིད་ཀྱི་ཕྱིར་ལུང་དེ་ཙམ་ལས་ནི་དེ་མི་འགྲུབ་བོ། ། འོ་ན་ཅི་ཞེ་ན།
སྦྱོར་བའི་སྒྲ་དོན་ནི་བློ་སྐད་ཅིག་མ་གཅིག་གིས་དུས་སྐད་ཅིག་མ་གཅིག་ལ་སྐྱེ་མེད་གསུམ་གྱི་རྣམ་པ་རྣམས་ཅིག་ཆར་དུ་རྟོགས་པས་དེ་ཞེས་བྱ་བ་དེ་ནི། སྦྱོར་བ་ཕྱི་མ་གཉིས་ཀྱི་སྒྲ་དོན་ཡིན་ཞིང༌། ཟག་མེད་ཀྱི་ཡོན་ཏན་གཅིག་མངོན་དུ་བྱས་པའི་སྐད་ཅིག་དེ་ཉིད་ལ་ཟག་མེད་ཀྱི་ཡོན་ཏན་ཐམས་ཅད་མངོན་དུ་བྱེད་ནུས་པ་ཞེས་བྱ་བ་དེ་ནི་སྦྱོར་བ་དང་པོ་གཉིས་ཀྱི་སྒྲ་དོན་ནོ། ། དེས་ན་འདིའི་ས་མཚམས་ནི། མཐར་གྱིས་པའི་སྦྱོར་བས་རིམ་གྱིས་སྒོམ་དགོས་པ་དེ་ཉིད་གནས་སྐབས་གང་དུ་ཅིག་ཆར་དུ་སྒོམ་པའི་ནུས་པ་ཐོབ་པ་དེ་ནས་ཡོད་ལ།

དེ་ཉིད་གང་ནས་ཡོད་པའི་ས་མཚམས་ཀྱང་གང་ནས་སྒོམ་སྤང་རྟོག་པ་བརྒྱ་རྩ་བརྒྱད་སྤངས་པ་དེ་ནས་ཡོད་པ་ཡིན་ཏེ། དེར་ཕར་ཕྱིན་བཅུ་ཀ་རྫོགས་པས་གཅིག་མངོན་དུ་བྱས་པ་ན་གཞན་ཐམས་ཅད་མངོན་དུ་འགྱུར་པའི་ཕྱིར་དང༌། དེར་མཚན་འཛིན་དང་གཉིས་སྣང་གི་རྟོག་པ་ཐམས་ཅད་སྤངས་པས་རྟོག་མེད་ཀྱི་ཡེ་ཤེས་གཅིག་མངོན་དུ་བྱས་པ་ན་ཐམས་ཅད་མངོན་དུ་འགྱུར་བའི་ཕྱིར། དེའི་དོན་ཡང་གཟུགས་ལྟ་བུ་ཅིག་མཚན་མེད་དུ་ཡིད་ལ་བྱས་པ་ན་ཆོས་ཐམས་ཅད་དེར་བྱས་པ་ཞེས་བྱ་བའི་དོན་ནོ། ། གཉིས་པ་དབྱེ་བ་སོ་སོའི་དོན་ལ། སློབ་དཔོན་གྱི་བཞེད་པས་ནི་རྣམ་པར་སྨིན་པ་མ་ཡིན་པའི་དང༌། རྣམ་པར་སྨིན་པའི་དང༌། མཚན་ཉིད་མེད་པའི་དང༌། གཉིས་སུ་མེད་པའི་སྐད་ཅིག་མའི་སྦྱོར་བ་དང་བཞིའོ། ། དེ་ཡང་མདོ་དང་གཞུང་ལས། སྦྱོར་བ་གཉིས་པའི་ཐད་དུ་རྣམ་པར་སྨིན་པ་ཞེས་བྱ་བའི་ཐ་སྙད་གསུངས་པ་ལ་རྗེས་སུ་དཔག་ནས་རྣམ་པར་སྨིན་པ་མ་ཡིན་པའི་ཐ་སྙད་བཏགས་པ་ཡིན་གྱི།
རྣམ་སྨིན་མ་ཡིན་པའི་ཐ་སྙད་མདོ་གཞུང་དང་འཕགས་པས་མ་མཛད་དོ། ། སློབ་དཔོན་གྱི་ལུགས་འདི་ལ་ཡང༌། རྣམ་སྨིན་ཡིན་པ་དང༌། མ་ཡིན་པ་ནི་འཐོབ་བྱ་ཡོན་ཏན་གྱི་དབང་དུ་བྱས་ལ། མཚན་ཉིད་མེད་པ་དང༌། གཉིས་སུ་མེད་པ་གཉིས་ནི། རྟོགས་བྱ་ཡུལ་གྱི་དབང་དུ་བྱས་ཤིང༌། སྐད་ཅིག་མ་ཞེས་པ་ནི་རྟོགས་བྱེད་ཀྱི་བློ་དང༌། རྟོགས་པའི་དུས་ལ་དགོངས་པ་ཡིན་ཏེ། ཤེས་བྱེད་གོང་དུ་བཤད་ཟིན་པ་དེ་ཉིད་ཀྱི་ཕྱིར་རོ། །
དེ་ཡང་སྐྱེ་མེད་གསུམ་གྱི་རྣམ་པ་གོམས་པ་མཐར་ཐུག་པའི་དབང་དུ་བྱས་ནས་སྦྱོར་བ་ཕྱི་མ་གཉིས་བཤད་ཅིང༌། ཕྱིན་དྲུག་སོགས་རྣལ་འབྱོར་གྱི་ནུས་པ་མཐར་ཐུག་པའི་དབང་དུ་བྱས་ནས་སྦྱོར་བ་སྔ་མ་གཉིས་བཤད་དོ། ། སློབ་དཔོན་འཕགས་པའི་དགོངས་པས་ནི་རྣམ་པར་སྨིན་པ་མ་ཡིན་པའི་སྐད་ཅིག་མའི་སྦྱོར་བ་ཞེས་བྱ་བ་ནི་མི་བཞེད་ལ། མཚན་ཉིད་ཀྱིས་ནི་རྣམ་པ་བཞི། ། ཞེས་བྱ་བའི་གཞུང་གི་དོན་ནི། སྐད་ཅིག་མའི་སྦྱོར་བ་སྟོན་པའི་མདོ་དེ་དག་ལ་མཚན་པ་བཞིར་ཕྱེ་ནས་འཆད་པའོ། ། བཞི་པོ་དེ་ཡང་གང་ཞེ་ན། སངས་རྒྱས་སའི་ཡོན་ཏན་གཅིག་གིས་ཐམས་ཅད་བསྡུས་པའི་བསྒྲུབ་བྱེད་ཀྱི་གཏན་ཚིགས་དང༌། ཤེས་བྱེད་ཀྱི་དཔེ་བཤད་པ་དང༌། དེ་ལྟར་གྲུབ་པ་ནི་རྣམ་པར་སྨིན་པ་སངས་རྒྱས་ཀྱི་སའི་ཡོན་ཏན་གཅིག་མངོན་དུ་བྱས་པ་ན་ཐམས་ཅད་མངོན་དུ་བྱེད་ནུས་པ་དང༌།
དེ་མངོན་དུ་བྱེད་ནུས་པའི་སྐད་ཅིག་སྦྱོར་ལ་གཉིས་སུ་ཕྱེ་བའོ། ། གཉིས་པོ་དེ་ཡང་གང་ཞེ་ན། སྐད་ཅིག་མ་གཅིག་ལ་ཆོས་ཐམས་ཅད་མཚན་ཉིད་མེད་པར་ཤེས་པ་དང༌། དེ་ལ་དེ་ཐམས་ཅད་གཉིས་མེད་དུ་ཤེས་པའོ། ། ཞེས་བཞེད་པ་ཡིན་ནོ། ། སྦྱོར་བ་ཕྱི་མ་གཉིས་པོའི་ཁྱད་པར་ཅི་ཞེ་ན། རྣལ་འབྱོར་སྤྱོད་པ་ལྟར་ན་གཟུང་འཛིན་ཀུན་བཏགས་གཉིས་རང་གི་མཚན་ཉིད་ཀྱིས་སྟོང་བར་རྟོགས་པ་དང༌། གཉིས་མེད་ཀྱི་ཡེ་ཤེས་གནས་ལུགས་ཀྱི་དོན་དུ་མཐོང་བའི་ཁྱད་པར་གྱིས་ཕྱེ་བ་ཡིན་ཏེ། ཇི་སྐད་དུ། དེ་ལ་གཅིག་ནི་མེད་པས་ཀྱང༌། །
གཉིས་ཀའང་ཉམས་པར་འགྱུར་བ་ཡིན། ། ཞེས་དང༌། དེ་ཕྱིར་གཉིས་སྟོང་གང་ཡིན་པ། ། དེ་ནི་དེའང་ད་འདི་ཡིན། ། ཞེས་འབྱུང་བ་ལྟར་ཡིན་ནོ། ། ངོ་བོ་ཉིད་མེད་པར་སྨྲ་བ་ལྟར་ན། སྔ་མས་རང་སྟོང་གི་ཚུལ་གྱི་དེ་ཁོ་ན་ཉིད་རྟོགས་པ་དང༌། ཕྱི་མས་གཞན་སྟོང་གི་ཚུལ་གྱི་དེ་ཁོ་ན་ཉིད་རྟོགས་པའི་ལྡོག་པས་རྣམ་པར་དབྱེ་བ་ཡིན་ནོ། ། སྔ་མས་སྔ་འཁོ་ཡང་ཡང་དཔྱད་མོད་ཀྱི། ། གོང་ནས་གོང་མའི་དགོངས་པར་སོང་བ་མེད། །
ཕྱི་ནས་ཕྱི་མར་འབྱུང་བའི་བློ་བཟང་དག ། ལེགས་ཉེས་ལེགས་པར་དཔྱད་པ་འདི་ལོང་ཤིག ། ཅེས་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་བཤད་པ་ལུང་ཆོས་སྤྱིའི་སྙིང་པོ་བསྡུས་པ་ཞེས་བྱ་བ་ལས་སྐབས་བདུན་པའི་རྣམ་པར་བཤད་པའོ།། །། གསུམ་པ་འབྲས་བུ་ཆོས་ཀྱི་སྐུ་ལ་གཉིས་ཏེ། མདོ་ལས་ཇི་ལྟར་གསུངས་པའི་ཚུལ་དང༌། མངོན་རྟོགས་སོ་སོའི་དོན་བཤད་པའོ། ། དང་པོ་ནི། སྐད་ཅིག་མའི་སྦྱོར་བ་བཞི་པའི་མདོ་ལ་འཕྲོས་ནས། རབ་འབྱོར། གཞན་ཡང་ཟག་པ་མེད་པའི་ཆོས་རྨི་ལམ་ལྟ་བུ།
དངོས་པོ་དང་མི་ལྡན་པ་དངོས་པོ་མེད་པའི་རང་བཞིན་ཅན། རང་གི་མཚན་ཉིད་ཀྱིས་སྟོང་པ། རྣམ་པ་ཐམས་ཅད་དུ་ཡོངས་སུ་དག་པར་གྱུར་པ། དེ་དག་ཐམས་ཅད་ཀྱི་རང་བཞིན་གང་ཡིན་པ་མཚན་ཉིད་གཅིག་པུ་འདི་ལྟ་སྟེ། མཚན་ཉིད་མེད་པ་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡིན་པར་རིག་པར་བྱའོ། ། ཞེས་པས་ངོ་བོ་ཉིད་ཀྱི་སྐུ་དང༌། གསོལ་བ། བཅོམ་ལྡན་འདས་ཟག་པ་མེད་པའི་ཆོས་དེ་གང་ལགས། བཀའ་སྩལ་པ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང༌།
ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དང༌། ལམ་གྱི་རྣམ་པ་ཤེས་པ་ཉིད་དང༌། ཐམས་ཅད་ཤེས་པ་ཉིད་དེ། འདི་དག་ནི་ཟག་པ་མེད་པའི་ཆོས་ཐམས་ཅད་ཅེས་བྱའོ། ། ཞེས་པས་ནི་རྟོགས་པའི་ཡེ་ཤེས་ཆོས་ཀྱི་སྐུ་དང༌། རབ་འབྱོར། གཞན་ཡང་ཡུམ་འདི་ལ་བསླབས་ཤིང༌། ཆོས་འདི་དག་ཐོས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སངས་རྒྱས་ཏེ། ཐམས་ཅད་དུ་ཐམས་ཅད་རྣམ་པ་ཐམས་ཅད་ནས་ཐམས་ཅད་དུ་སངས་རྒྱས་ཀྱི་སྐུ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་བརྒྱན་པ་བྱང་སེམས་ཆེན་པོ་རྣམས་ལ་ཐེག་པ་ཆེན་པོའི་ཆོས་ཀྱི་ལོངས་སྤྱོད་བླ་ན་མེད་པའི་དགའ་བ་དང༌།
བདེ་བ་དང༌། ཚིམ་པ་དང༌། རབ་ཏུ་དགའ་བ་སྟོན་པར་འགྱུར་རོ། ། ཞེས་སོགས་ཀྱིས་ལོངས་སྤྱོད་རྫོགས་པའི་སྐུ་དང༌། རབ་འབྱོར། གཞན་ཡང་ཆོས་དེ་དག་རྟོགས་པར་བྱས་ནས་བླ་ན་མེད་པའི་བྱང་ཆུབ་ཏུ་སངས་རྒྱ་སྟེ། ཕྱོགས་བཅུའི་འཇིག་རྟེན་གྱི་ཁམས་དཔག་ཏུ་མེད་པ། མཐའ་མེད་པར་དུས་ཐམས་ཅད་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་སྤྲུལ་པ་སྣ་ཚོགས་པའི་འཕྲིན་ལས་ཀྱིས་སེམས་ཅན་གྱི་དོན་མཛད་པ་དེ་ལྟར་བྱང་སེམས་ཆེན་པོ་ཡུམ་ལ་བསླབ་པར་བྱའོ། ། ཞེས་པས་སྤྲུལ་པའི་སྐུ་དང༌། རབ་འབྱོར་ངས་འདི་ནས་སངས་རྒྱས་ཀྱི་སྤྱན་གྱིས་འཇིག་རྟེན་ལ་རྣམ་པར་གཟིགས་ནས།
ཤར་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ན། བྱང་སེམས་ཆེན་པོ་དག་ཆེད་དུ་བསམས་ཏེ་སེམས་ཅན་དམྱལ་བ་རྣམས་ཀྱི་སྡུག་བསྔལ་ཞི་བར་བྱས་ནས། ཞེས་སོགས་ཀྱིས་ནི་འཕྲིན་ལས་ཉི་ཤུ་བདུན་གསུངས་པ་ཡིན་ནོ། ། གཉིས་པ་ལ་རྟེན་སྐུ་བཤད་པ་དང༌། རྟེན་པ་ཡེ་ཤེས་བཤད་པ་དང༌། མཛད་པ་འཕྲིན་ལས་བཤད་པའོ། ། དང་པོ་ལ། དབྱེ་གཞི་ཆོས་ཀྱི་སྐུ་ཙམ་གྱི་མཚན་ཉིད། དབྱེ་བ་སོ་སོའི་རང་བཞིན། སྐུ་དངོས་བཏགས་དང་ཤེས་བྱ་ཇི་ལྟར་མཁྱེན་པའི་ཚུལ་བཤད་པའོ། །
དང་པོ་ནི། ཚོགས་གཉིས་ཟུང་དུ་འཇུག་པའི་འབྲས་བུ་མཐར་ཐུག་པའོ། ། དེ་དེའི་རྣམ་སྨིན་དུ་གསུངས་པ་ནི་འབྲས་བུ་ལ་རྣམ་སྨིན་གྱི་མིང་གིས་བཏགས་པ་ཡིན་གྱི། འབྲས་བུ་ལྔའི་ཡ་གྱལ་དུ་གྱུར་པའི་རྣམ་སྨིན་དངོས་མ་ཡིན་ཏེ། དེའི་མཚན་ཉིད་མ་ཚང་བའི་ཕྱིར་རོ། ། དེ་ཡང་ཆོས་ཀྱི་སྐུ་ནི་སྤངས་པ་དང༌། རྟོགས་པ་དང༌། ནུས་པ་གསུམ་དབྱེར་མེད་པ་ཞིག་ཡིན་ལ། དེ་ལས་སྤངས་པ་ནི་གཉིས་པོ་དེའི་བྲལ་བའི་འབྲས་བུའོ། ། རྟོགས་པ་ནི་རྒྱུ་མཐུན་གྱི་འབྲས་བུའོ། །
ནུས་པ་ནི་འཕྲིན་ལས་ཏེ་བདག་པོའི་འབྲས་བུའོ། ། ཡང་ཆོས་ཀྱི་སྐུ་ནི་སྐུ་གསུམ་དབྱེར་མེད་པ་སྟེ། ངོ་བོ་ཉིད་ཀྱི་སྐུ་ནི་དེ་བཞིན་ཉིད་དྲི་མས་རྣམ་པར་དག་པའི་ཆ་ཡིན་ལ། དེ་ནི་གཙོ་བོར་ཡེ་ཤེས་ཀྱི་ཚོགས་ཀྱི་ལག་རྗེས་སོ། ། ལོངས་སྤྱོད་རྫོགས་པའི་སྐུ་ནི་སྟོབས་སོགས་ཡོན་ཏན་ཐམས་ཅད་ཀྱི་རྟེན་ཏུ་གྱུར་པའི་ཡེ་ཤེས་ཤིག་ཡིན་ལ། དེ་ནི་གཙོ་བོར་བསོད་ནམས་ཀྱི་ཚོགས་ཀྱི་ལག་རྗེས་སོ། ། སྤྲུལ་པའི་སྐུ་ནི་བྱ་བ་གྲུབ་པའི་ཡེ་ཤེས་ཏེ། དེ་ནི་གཙོ་བོར་ཚོགས་གཉིས་ཟུང་དུ་འཇུག་པའི་ལག་རྗེས་སོ། ། གསུམ་པོ་དེ་ཡང་གོ་རིམ་བཞིན་དུ། རྒྱུ་དེ་དང་དེའི་བྲལ་བ་དང༌།
རྒྱུ་མཐུན་དང༌། བདག་པོའི་འབྲས་བུའོ། ། དེའི་ཤེས་བྱེད་ཀྱང་གོ་རིམ་བཞིན་དུ། བསོད་ནམས་ཀྱི་ཚོགས་དང་ཟུང་དུ་མི་འཇུག་ན་ཡེ་ཤེས་རྐྱང་པས་ནི་རྟག་པ་མཐར་བཟུང་བའི་ཚུལ་གྱིས་དམན་པའི་མྱང་འདས་བཞིན་དུ། རྣམ་པར་གྲོལ་བའི་སྐུ་ཙམ་ཞིག་མངོན་དུ་བྱེད་པར་ནུས་ཀྱང་ཆོས་ཀྱི་སྐུ་མ་ཡིན་ལ། ཡེ་ཤེས་ཀྱི་ཚོགས་དང་ཟུང་དུ་མི་འཇུག་ན་བསོད་ནམས་ཀྱི་ཚོགས་རྐྱང་པས་ནི་མཚན་དང་དཔེ་བྱད་འབར་བའི་སྐུར་བསྟན་པའི་སྒོ་ནས་གཞན་གྱི་དོན་བྱེད་ནུས་ཀྱང༌། ཆགས་ཐོགས་ཀྱི་སྒྲིབ་པ་སེལ་བ་དང་སྟོབས་སོགས་ཀྱི་ཡོན་ཏན་ལ་དབང་འབྱོར་བར་མི་ནུས་ལ། ཚོགས་གཉིས་ཟུང་དུ་འཇུག་པས་ནི་དེ་ལྟར་ནུས་པའི་ཕྱིར་རོ། ། དེ་ལྟར་ན་འདིར་སྐུ་གསུམ་མམ་བཞིར་གང་ལས་དབྱེ་བའི་གཞི་ནི་འབྲས་བུ་ཆོས་ཀྱི་སྐུ་ཞེས་བྱ་བ་དེ་ཉིད་ཡིན་ལ། འདིའི་མིང་གི་རྣམ་གྲངས་ནི།
རྫོགས་པའི་སངས་རྒྱས་ཀྱི་ཆོས་སྐུ་དང༌། རང་དོན་དོན་དམ་པའི་སྐུ་དང༌། གནས་ཚུལ་གྱི་སྐུ་དང༌། ངོ་བོ་ཉིད་ཀྱི་སྐུ་ཞེས་ཀྱང་བྱ་བའོ། ། སློབ་དཔོན་བཟང་པོའི་ཞབས་ཀྱི་འདིས་ཀྱང་སྐུ་ལྷག་མ་གསུམ་ལ་སྣང་ཚུལ་དང༌། གནས་ཚུལ་གཉིས་ལས། དང་པོ་ནི། ཆོས་ཀྱི་སྐུར་མི་བཞེད་ལ། གནས་ཚུལ་གྱི་སྐུ་ལྷག་མ་གསུམ་ནི་ངོ་བོ་ཉིད་ཀྱི་སྐུ་དང་ལྡོག་པས་སོ་སོར་དབྱེ་བ་ཙམ་ཡིན་གྱི། རྫས་སུ་ནི་ངོ་བོ་ཉིད་ཀྱི་སྐུ་ཁོ་ནར་ཁས་ལེན་དགོས་པ་ཡིན་ཏེ།
ཇི་སྐད་དུ། སྐུ་ལྷག་མ་གསུམ་པོ་དོན་དམ་པར་ཆོས་ཉིད་ཀྱི་ངོ་བོ་ཉིད་ཀྱིས་དེ་དང་ཐ་མི་དད། ཅེས་དང༌། དེ་ལྟར་ངོ་བོ་ཉིད་ཀྱི་སྐུའི་བདག་ཉིད་ཅེས་བཤད་པའི་ཕྱིར་རོ། ། འོ་ན་ངོ་བོ་ཉིད་ཀྱི་སྐུ་དང་ཐ་དད་པར་བཞག་རྒྱུའི་སྐུ་དེ་གང་ཞེ་ན། སྣང་ཚུལ་གྱི་སྐུ་གསུམ་པོ་དེ་ཉིད་དོ། ། དེ་དེ་ལས་ཐ་དད་དུ་འཇོག་པའི་རྒྱུ་མཚན་ནི། སངས་རྒྱས་དང་བྱང་ཆུབ་སེམས་དཔའ་དང༌། ཉན་ཐོས་གསུམ་ལ་སྣང་ཚུལ་མི་འདྲ་བ་གསུམ་བྱུང་བའི་རྒྱུ་མཚན་གྱིས་སོ། ། དཔེར་ན་དུང་གི་ཁ་དོག་ཅིག་ཉིད་ལ་དཀར་པོ་དང་སེར་པོ་དང་སྔོན་པོར་སྣང་བ་བཞིན་ནོ། །
སྣང་ཚུལ་ཕྱི་མ་གཉིས་ནི་སངས་རྒྱས་ཀྱི་སྐུ་དངོས་མ་ཡིན་ཏེ། སྣང་མཁན་རང་གི་ཤེས་པས་བསྡུས་པའི་ཕྱིར་རོ། ། སྣང་ཚུལ་དང་པོ་ནི། སངས་རྒྱས་ཀྱི་ཡེ་ཤེས་དངོས་ཡིན་ཀྱང་ངོ་བོ་ཉིད་ཀྱི་སྐུ་དང་ལྡོག་པས་ཐ་དད་དུ་རྣམ་པར་ཕྱེ་བ་ཡིན་ཏེ། ཤེས་བྱ་ཇི་སྙེད་པ་གཞན་སྣང་གི་ཚུལ་གྱིས་མཁྱེན་པའི་ཆ་ནས་དང༌། གཟུགས་སྐུ་གཉིས་ཀྱི་སྣང་བ་སྟོན་པའི་ཆ་ནས་དང༌། ཆོས་སྟོན་པ་ལ་སོགས་པ་གདུལ་བྱའི་བྱ་བ་མཛད་པའི་ཆ་ནས་རྟོགས་པ་ཡེ་ཤེས་ཀྱི་སྐུ་དང༌། སེམས་དང་སེམས་ལས་བྱུང་བའི་མཚན་ཉིད་ཅན་དང༌། ཆོས་ཅན་གྱི་སྐུ་ལ་སོགས་པར་ཐ་སྙད་བཏགས་པའི་ཕྱིར་རོ། ། གལ་ཏེ་འོ་ན་སྣང་ཚུལ་དང་པོ་དེའི་རང་ལྡོག་ནས་ཆོས་ཀྱི་སྐུར་ཁས་བླངས་པའི་ཕྱིར་ན་ངོ་བོ་ཉིད་ཀྱི་སྐུར་ཁས་ལེན་དགོས་ལ།
དེ་ལྟ་ན་ངོ་བོ་ཉིད་ཀྱི་སྐུ་དང་ལྡོག་པས་ཐ་དད་དུ་འབྱེད་པའི་ཚུལ་ཇི་ལྟ་བུ་ཞེ་ན། འདི་ལྟར། ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་དང་ངོ་བོ་དབྱེར་མེད་པའི་ཆོས་ཉིད་ཀྱི་ཆ་ལ་ནི་ངོ་བོ་ཉིད་ཀྱི་སྐུ་དང༌། ཆོས་ཉིད་དེ་དང་དབྱེར་མེད་པའི་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་པོའི་ཆ་ནས་ནི་ཡེ་ཤེས་ཀྱི་སྐུ་ཞེས་བྱའོ། ། ཆོས་ཉིད་ཀྱི་མཚན་གཞི་གང་ཞེ་ན། གཟུང་འཛིན་གཉིས་སུ་མེད་པའི་ཡེ་ཤེས་ཤིག་ཡིན་ལ། དེ་ཡང་གསར་དུ་བཅོས་པ་མ་ཡིན་གྱི། གདོད་མ་ནས་གྲུབ་པ་ཞིག་གོ ། དེ་ཙམ་གྱིས་ངོ་བོ་ཉིད་ཀྱི་སྐུར་བཞག་ནུས་པ་མ་ཡིན་ཏེ། དེས་ངོ་བོ་ཉིད་ཀྱི་དོན་ཚང་བར་འཇོག་ནུས་ཀྱང༌།
སྐུ་ཞེས་བྱ་བའི་དོན་ཚང་བར་འཇོག་པ་ལ་སྟོབས་སོགས་ཡོན་ཏན་གྱི་ཆོས་རྣམས་བསགས་པ་ཞིག་དགོས་པའི་ཕྱིར། དེ་སྐད་དུ་ཡང༌། བདེན་གཉིས་ལས། བསམ་ཡས་ཡོན་ཏན་ཀུན་ལྡན་ཕྱིར། ། སྐྱོབ་པ་རྣམས་ཀྱི་ཆོས་ཀྱི་སྐུ། ། ཞེས་འབྱུང་བ་ལྟར་རོ། ། སངས་རྒྱས་ཀྱི་སས་བསྡུས་པའི་ཡེ་ཤེས་ཆོས་ཅན་གྱི་ཆར་གྱུར་པ་རྣམས་ནི་ཀུན་རྫོབ་ཀྱི་བདེན་པ་དངོས་མ་ཡིན་ཀྱང་ཀུན་རྫོབ་པའི་སྐུ་གཉིས་ཀྱི་སྣང་བ་བསྐྱེད་པའི་ཆ་ནས་སམ། གཟུགས་སྐུ་གཉིས་ཀུན་རྫོབ་པའི་སྐུར་བཞག་པའི་གྲོགས་ཀྱི་དབང་གིས་ཡེ་ཤེས་ཆོས་ཀྱི་སྐུ་ལའང་དེར་བཏགས་པ་ཡིན་ཏེ། ཇི་སྐད་དུ། ཡང་དག་པའི་ཀུན་རྫོབ་ཏུ་ཇི་ལྟར་མོས་པས་རབ་ཏུ་ཕྱེ་བ།
ཞེས་དང༌། རྣལ་འབྱོར་པའི་ཀུན་རྫོབ་ཏུ་དོན་ཁྱད་པར་ཅན་སྣང་བ་སྐྱེད་པའི་སྒོ་ནས་ཞེས་གསུངས་སོ། ། གཉིས་པ་ལ། གཉིས་སུ་དབྱེ་བ། གསུམ་དུ་དབྱེ་བ། བཞིར་དབྱེ་བའོ། ། དང་པོ་ལ་དབྱེ་ཚུལ་མི་འདྲ་བ་གཉིས་ཏེ། དོན་དམ་པའི་སྐུ་དང༌། ཀུན་རྫོབ་པའི་སྐུ་གཉིས་སུ་དབྱེ་བ་དང༌། རང་དོན་གྱི་སྐུ་དང༌།
གཞན་དོན་གྱི་སྐུ་གཉིས་སུ་དབྱེ་བའོ། ། དང་པོ་ནི་དངོས་བཏགས་མ་ཕྱེ་བའི་དབང་དུ་བྱས་པ་སྟེ། ཇི་སྐད་དུ། རང་དོན་གཞན་དོན་དོན་དམ་སྐུ་དང་ནི། ། དེ་ལ་རྟེན་པ་ཀུན་རྫོབ་སྐུ་ཉིད་དེ། ། ཞེས་གསུངས་སོ། ། གཉིས་པ་ནི་སྐུ་དངོས་ལ་དེར་ཕྱེ་བ་ཡིན་ཏེ། ཇི་སྐད་དུ། དང་པོ་གསུམ་གྱི་རང་དོན་ཏེ། ། ཕྱི་མ་གསུམ་གྱིས་གཞན་དོན་ཡིན། །
ཞེས་གསུངས་པས་སོ། ། གསུམ་པ་གསུམ་དུ་དབྱེ་བ་ནི། ངོ་བོ་ཉིད་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུ་གསུམ་མོ། ། སྐུ་ཕྱི་མ་གཉིས་ལ། གནས་ཚུལ་དང༌། སྣང་ཚུལ་གྱི་དབྱེ་བས་གཉིས་གཉིས་སུ་ཡོད་ལ། རྒྱན་རྩ་འགྲེལ་དུ། སྣང་ཚུལ་གྱི་ཆ་ནས་བཤད་ཀྱང་གནས་ཚུལ་ཉིད་གཙོ་ཆེ་བ་ཡིན་ཏེ།
ངོ་བོ་ཉིད་ཀྱི་སྐུ་ལ་ལོངས་སྤྲུལ་གཉིས་དབྱེར་མེད་དུ་ཚང་བའི་ཕྱིར་དང༌། སྣང་ཚུལ་ནི་གཟུགས་ཀྱི་སྐུ་ཡིན་པས་ཆོས་ཀྱི་སྐུར་མི་རུང་བའི་ཕྱིར། དང་པོ་ངོ་བོ་ཉིད་ཀྱི་སྐུ་ལ་མཚན་ཉིད་ནི། མཚན་ཉིད་ལྔ་ལྡན་གྱི་ཆོས་ཀྱི་སྐུའོ། ། དེ་སྐད་དུ་ཡང༌། རྒྱུད་བླ་མར། དེ་ལ་སངས་རྒྱས་རྣམས་ཀྱི་ནི། ། ངོ་བོ་ཉིད་སྐུ་མཚན་ཉིད་ལྔ། ། མདོར་ན་ཡོན་ཏན་ལྔ་དང་ནི། ། ལྡན་པ་ཉིད་དུ་རིག་པར་བྱ། །
ཞེས་མདོར་བསྟན་ནས། མཚན་ཉིད་ལྔ་འཆད་པ་ནི། འདུས་མ་བྱས་ཤིང་རྣམ་དབྱེར་མེད། ། མཐའ་གཉིས་དག་ནི་རྣམ་པར་སྤངས། ། ཉོན་མོངས་ཤེས་བྱ་སྙོམས་འཇུག་གི ། སྒྲིབ་གསུམ་ལས་ནི་ངེས་གྲོལ་ཏེ། ། དྲི་མེད་རྣམ་པར་རྟོག་མེད་དང༌། ། རྣལ་འབྱོར་རྣམས་ཀྱི་ཡུལ་ཡིན་ཕྱིར། ། ཆོས་དབྱིངས་ངོ་བོ་ཉིད་ཀྱི་ནི། ། དག་པའི་ཕྱིར་ན་འོད་གསལ་བའོ། །
ཞེས་དང༌། ཡོན་ཏན་ལྔ་ནི། ཇི་སྐད་དུ། གཞལ་མེད་གྲངས་མེད་བསམ་མེད་དང༌། ། མཉམ་མེད་དག་པའི་མཐར་ཐུག་པའི། ། ཡོན་ཏན་རྣམས་དང་ཡང་དག་པར། ། ངོ་བོ་ཉིད་ཀྱི་སྐུ་ལྡན་ཏེ། ། རྒྱ་ཆེའི་ཕྱིར་དང་གྲངས་མེད་ཕྱིར། ། རྟོག་གེའི་ཡུལ་ནི་མིན་ཕྱིར་དང༌། ། འབའ་ཞིག་བག་ཆགས་བཅས་སྤངས་ཕྱིར། །
ཞེས་གསུངས་སོ། ། མཚན་གཞི་ནི། ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་དང་ཟུང་དུ་འཇུག་པའི་ཆོས་དབྱིངས་ཏེ། ཇི་སྐད་དུ། ཐུབ་པ་སངས་རྒྱས་བཅོམ་ལྡན་འདས་ཀྱི་ངོ་བོ་ཉིད་ཀྱི་སྐུ་ནི་དྲན་པ་ཉེ་བར་བཞག་པ་ལ་སོགས་པ་ཡེ་ཤེས་ཀྱི་བདག་ཉིད་ཆོས་ཀྱི་དབྱིངས་ཀྱི་ངོ་བོ་ཞེས་གསུངས་པས་སོ། ། ཆོས་དབྱིངས་ཀྱི་ངོས་འཛིན་ཡང་གཟུང་འཛིན་གཉིས་མེད་ཀྱི་ཡེ་ཤེས་ལ་བྱ་དགོས་པ་ནི་བྱམས་ཆོས་རྗེས་འབྲང་དང་བཅས་པ་ཀུན་གྱི་ལུགས་ཡིན་པ་ལྟར། སློབ་དཔོན་འདིས་ཀྱང་བཞེད་པ་ཡིན་ཏེ། བྱང་ཆུབ་དེ་བཞིན་ཉིད་མཚན་ཉིད། ། ཅེས་པའི་འགྲེལ་པར། བྱང་ཆུབ་ཀྱི་ངོས་འཛིན་དེ་བཞིན་ཉིད་ལ་བཤད་ནས།
དེའི་ངོས་འཛིན་གཉིས་མེད་ཀྱི་ཡེ་ཤེས་ལ་བཤད་པ་བཞིན་ནོ། ། དེ་ལྟར་ན་ངོ་བོ་ཉིད་ཀྱི་སྐུ་དང༌། མི་གནས་པའི་མྱང་འདས་དང༌། བྱང་ཆུབ་དང༌། སངས་རྒྱས་ཀྱི་སྙིང་པོ་དང༌། སངས་རྒྱས་ཀྱི་སའི་རང་བཞིན་ཤེས་ཕྱིན་རྣམས་དོན་གཅིག་ལ་འདུ་བའི་དོན་ནི་གཟུང་འཛིན་གཉིས་མེད་ཀྱི་ཡེ་ཤེས་ཁོ་ནའོ། ། མདོར་ན། ངོ་བོ་ཉིད་སྐུ་ཆོས་དབྱིངས་ཁོ་ནའི་ཆ་ནས་འཆད་པ་སློབ་དཔོན་གྱི་ལུགས་དང༌། ཆོས་ཅན་ཟག་མེད་ཀྱི་ཡེ་ཤེས་ཉེར་གཅིག་པོ་ཡང་ངོ་བོ་ཉིད་སྐུར་འཆད་པ་ནི་འཕགས་པའི་ལུགས་ཏེ། ཇི་སྐད་དུ།
ཐུབ་པའི་ངོ་བོ་ཉིད་སྐུ་ནི། ། རྣམ་པ་ཐམས་ཅད་མཁྱེན་ཉིད་དང༌། ། ཆོས་ཀྱི་སྐུ་ཞེས་བརྗོད་པ་ཡིན། ། ཞེས་སྦྲེལ་དགོས་པ་ནི་དེའི་ལུགས་ཡིན་པས་སོ། ། གལ་ཏེ་དེས་དེ་དེའི་ཡོན་ཏན་དུ་འདོད་པ་མ་ཡིན་ནམ་ཞེ་ན། མི་འགལ་ཏེ། ལོངས་སྐུའི་ཡོན་ཏན་ཡིན་ན་ལོངས་སྤྱོད་རྫོགས་པའི་སྐུ་ཡིན་དགོས་པ་བཞིན་ནོ། ། དེ་ལྟར་འཕགས་པས་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་པོ་ཡང་ངོ་བོ་ཉིད་ཀྱི་སྐུར་བཞེད་པ་ལས་འོས་གཞན་མེད་དེ། སྣང་ཚུལ་གྱི་སྐུ་གཉིས་སུ་ནི་མི་བཞེད་པའི་ཕྱིར། དེ་ལྟ་ན་ཡང་གནས་ཚུལ་གྱི་སྐུ་གཉིས་པོ་གང་རུང་དུ་བཤད་པ་ལ་འགལ་བ་ཡོད་པ་མ་ཡིན་ཏེ།
དེ་ལྟར་མ་བཤད་ན་སྐུ་ལྷག་མ་གསུམ་པོ་ངོ་བོ་ཉིད་ཀྱི་སྐུ་དང་ཐ་མི་དད་པའི་ཚུལ་འཆད་མི་ཤེས་པའི་ཕྱིར་དང༌། ངོ་བོ་ཉིད་ཀྱི་སྐུ་ལ་སྐུ་གསུམ་དབྱེར་མེད་དུ་ཚང་བའི་ཚུལ་འཆད་མི་ཤེས་པར་འགྱུར་བའི་ཕྱིར། དེས་ན་འཕགས་པས་སྐུ་གསུམ་དུ་ཕྱེ་བ་འདི་ནི་གནས་ཚུལ་གྱི་སྐུ་ཇི་སྙེད་པ་ངོ་བོ་ཉིད་ཀྱི་སྐུར་བསྡུས་ནས་སྣང་ཚུལ་གྱི་སྐུ་ལ་ལོངས་སྤྲུལ་གཉིས་སུ་ཕྱེ་ནས་གསུམ་གྱི་རྣམ་གཞག་མཛད་པར་གསལ་བ་ཡིན་ཏེ། སྐུ་ཕྱི་མ་གཉིས་སྣང་ཚུལ་གྱི་ཆ་ནས་འཆད་པ་ནི་མདོ་དང་རྒྱན་ན་ཤིན་ཏུ་གསལ་བའི་ཕྱིར། དེ་ལྟར་གཉིས་ལས། གནས་ཚུལ་གྱི་ལོངས་སྤྱོད་རྫོགས་པའི་སྐུའི་མཚན་ཉིད་ནི། ཁྱད་པར་ལྔ་དང་ལྡན་པའི་གཞན་དོན་གྱི་སྐུའོ། ། ཡོན་ཏན་ལྔ་ནི། ཇི་སྐད་དུ། རྒྱུད་བླ་མ་ལས།
བརྗོད་སྟོན་མཛད་རྒྱུན་མི་འཆད་དང༌། ། མངོན་པར་འདུ་བྱེད་མེད་པ་དང༌། ། དེ་ཡི་ངོ་བོ་མིན་སྟོན་ལ། ། འདིར་ནི་སྣ་ཚོགས་རྣམ་ལྔར་བརྗོད། ། ཇི་ལྟར་ཚོན་ནི་སྣ་ཚོགས་ཀྱིས། ། ནོར་བུ་དེ་དངོས་མིན་སྣང་ལྟར། ། དེ་བཞིན་འགྲོ་རྐྱེན་སྣ་ཚོགས་པས། ། ཁྱབ་བདག་དེ་དངོས་མིན་པར་སྣང༌། ། ཞེས་གསུངས་སོ། ། གསུམ་པ་གནས་ཚུལ་གྱི་སྤྲུལ་སྐུའི་མཚན་ཉིད་ནི།
ཁྱད་པར་བཞི་ལྡན་གྱི་གཞན་དོན་གྱི་སྐུའོ། ། བཞི་ནི་ཇི་སྐད་དུ། འཇིག་རྟེན་ཞི་བའི་ལམ་ལ་འཇུག་པ་དང༌། ། རབ་ཏུ་སྨིན་དང་ལུང་སྟོན་རྒྱུའི་གཟུགས། ། ཞེས་གསུངས་སོ། ། དེ་ལྟར་གནས་ཚུལ་གྱི་སྐུ་གསུམ་ཀ་སྣང་ཚུལ་གྱི་སྐུ་གཉིས་ལ་ལྟོས་ནས་ནི་རང་དོན་གྱི་སྐུ་ཉིད་དུ་གཞག་སྟེ། དོན་དམ་པའི་བདེན་པ་དང༌། མཐར་ཐུག་པའི་ཆོས་སྐུ་ཡིན་པའི་ཕྱིར་རོ། ། དེ་ཉིད་ལ་ཡང་རང་བཞིན་གྱི་སྐུ་གཉིས་སུ་འབྱེད་པ་མི་འགལ་ཏེ། དེ་ཉིད་དོན་གཉིས་མཐར་ཕྱིན་པའི་སྐུ་ཡིན་པའི་ཕྱིར་དང༌།
མདོ་སྡེའི་རྒྱན་ལས། ལོངས་སྤྱོད་རྫོགས་པའི་སྐུ་རང་དོན་གྱི་སྐུར་བཤད་པ་བཞིན་ནོ། ། དེ་དེར་བཤད་པ་ཇི་ལྟར་ཞེ་ན། སྐུ་གསུམ་དག་གིས་རང་གཞན་གྱི། ། དོན་འདི་རྟེན་དང་བཅས་པར་བསྟན། ། ཞེས་གསུངས་སོ། ། སྣང་ཚུལ་གྱི་སྐུ་གཉིས་པོའི་མཚན་ཉིད་ནི་དེ་མ་ཐག་ཏུ་འཆད་པར་འགྱུར་རོ། ། གསུམ་པ་ལ། དབྱེ་བ་དངོས་དང༌། གྲངས་ངེས་ཀྱི་རྒལ་ལན་ནོ། །
དང་པོ་ནི། འབྲས་བུ་ཆོས་ཀྱི་སྐུ་ལ་དངོས་བཏགས་མ་ཕྱེ་བར་བཞིར་འབྱེད་པ་ནི་སློབ་དཔོན་བཟང་པོའི་ཞབས་ཀྱི་བཞེད་པ་སྟེ། ཇི་སྐད་དུ། དེ་ཡང་ངོ་བོ་ཉིད་ཀྱི་སྐུ་ལ་སོགས་པའི་དབྱེ་བས་བཞི་ཡིན། ཞེས་གསུངས་པས་སོ། ། བཞི་པོ་གང་ཞེ་ན། སངས་རྒྱས་ཀྱི་སའི་ཆོས་ཅན་ཡེ་ཤེས་ཀྱིས་ཁྱད་པར་དུ་བྱས་པའི་ཆོས་ཉིད་ངོ་བོ་ཉིད་ཀྱི་སྐུ་དང༌། ཆོས་ཉིད་དེས་ཁྱད་པར་དུ་བྱས་པའི་ཆོས་ཅན་ཡེ་ཤེས་ཀྱི་སྐུ་སྟེ་གནས་ཚུལ་གྱི་སྐུ་གཉིས་དང༌། སྣང་ཚུལ་གྱི་ལོངས་སྤྲུལ་གཉིས་ཏེ་བཞིའོ། ། དང་པོ་ནི།
ཆོས་ཀྱི་དབྱིངས་ཀྱི་ཡེ་ཤེས་དང༌། དེ་ཡང་གློ་བུར་རྣམ་དག་གིས་ཁྱད་པར་དུ་བྱས་པའི་རང་བཞིན་རྣམ་དག་གི་ཆོས་ཉིད་ཅིག་ཡིན་ལ། མཚན་གཞི་ནི། ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་པོའི་སྟེང་གི་མྱོང་བ་གསལ་རིག་གི་ཆ་དེའོ། ། གཉིས་པ་ནི། ཆོས་ཅན་གྱི་ཡེ་ཤེས་དང༌། དེ་ཡང་རང་བཞིན་རྣམ་དག་གི་ལྡོག་ཆ་ནས་མ་ཡིན་གྱི་གློ་བུར་རྣམ་དག་གི་ཆའོ། ། མཚན་གཞི་ནི་སྡེ་ཚན་ཉེར་གཅིག་པོའི་སྟེང་གི་ཆོས་ཅན་གྱི་ཆ་དང༌། གནས་གྱུར་གྱི་ཡེ་ཤེས་གསར་པའི་ཆ་དང༌། ཡུལ་ཇི་སྙེད་པ་ལ་ཆགས་ཐོགས་མེད་པར་འཇུག་པའི་ཡེ་ཤེས་ཀྱི་ཆའོ། །
མདོར་ན་གཉིས་པོའི་ཁྱད་པར་ནི། འགྱུར་མེད་ཡོངས་གྲུབ་དང༌། ཕྱིན་ཅི་མ་ལོག་པའི་ཡོངས་གྲུབ་ཀྱི་ཁྱད་པར་གང་ཡོད་པ་དེ་ཉིད་དོ། ། དེ་ཡང་སྔ་མ་ནི་ལོངས་སྤྲུལ་གཉིས་ཀྱི་ཆོས་ཉིད་ཡིན་ལ། ཕྱི་མ་ནི་དེ་གཉིས་ཀྱི་བདག་རྐྱེན་ཡིན་པའི་ཁྱད་པར་དང༌། སྔ་མ་ནི་རང་བྱུང་གི་ཡེ་ཤེས་དང༌། ཕྱི་མ་ནི་གཞན་འབྱུང་གི་ཡེ་ཤེས་ཡིན་པའི་ཁྱད་པར་དང༌། སྔ་མ་ནི་ཆོས་ཉིད་ལ་རྟག་ཏུ་མཉམ་པར་བཞག་པའི་ཆ་ནས་ཡིན་ལ། ཕྱི་མ་ནི་ཆོས་སྟོན་པ་ལ་སོགས་པའི་བྱ་བ་མཛད་པའི་ཆ་ནས་སོ། ། གསུམ་པ་ལོངས་སྐུ་ལ།
མཚན་ཉིད་ནི། ངེས་པ་ལྔ་ལྡན་གྱི་གཟུགས་སྐུ་ཞེས་ཡོངས་སུ་གྲགས་པ་དེ་ཉིད་དོ། ། མཚན་གཞི་ནི། མཚན་ནི་སུམ་ཅུ་རྩ་གཉིས་དང༌། ། ཞེས་པའི་གཞུང་གིས་དངོས་སུ་བསྟན་པ་དེ་ཉིད་དོ། ། འདི་ལ་དབྱེ་ན་ལོངས་སྐུ་ཆེ་ཆུང་གི་དབྱེ་བས་གཉིས་སུ་འཆད་པ་ཡོད་ཀྱང་རྟེན་པ་སངས་རྒྱས་ཐམས་ཅད་ཀྱི་ཆོས་ཀྱི་སྐུ་ལ་རྫས་ཀྱི་སྒོ་ནས་དབྱེ་བ་མེད་པའི་ཕྱིར་དེ་གང་ལ་རྟེན་པའི་ལོངས་སྤྱོད་རྫོགས་པའི་སྐུ་ཡང་རྫས་གཅིག་ཁོ་ནར་བཞག་གོ ། སྤྲུལ་པའི་སྐུ་ལ་མཚན་ཉིད་ནི། མཛད་པ་བཅུ་གཉིས་ཀྱི་ཚུལ་གྱིས་སེམས་ཅན་གྱི་དོན་མཛད་པའི་གཟུགས་ཀྱི་སྐུ་མཐར་ཐུག་གོ ། འདི་ལ་དབྱེ་ན། ཇི་སྐད་དུ།
བཟོ་དང་སྐྱེ་དང་བྱང་ཆུབ་ཆེ། ། ཞེས་འབྱུང་བ་དེ་ནི་སྤྱིར་ཐེག་པ་ཐུན་མོང་གི་ལུགས་དང༌། ཁྱད་པར་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔས་སྐྱེ་བ་ཕྱི་མ་སྤྲུལ་པ་གང་དང་གང་ལ་འཇུག་པའི་ཚུལ་སྟོན་པའི་རྣམ་པར་བཞག་པ་ཡིན་གྱི། ཆོས་ཀྱི་སྐུ་ལ་མཉམ་པར་བཞག་པ་ལས་མ་གཡོས་བཞིན་དུ་སྤྲུལ་སྐུས་གཞན་དོན་མཛད་པའི་དབང་དུ་བྱས་པའི་དབྱེ་བ་མ་ཡིན་ནོ། ། དེ་ལ་ནི། ཇི་སྐད་དུ། སྐྱེ་བ་མངོན་པར་སྐྱེ་བ་དང༌། ། ཞེས་སོགས་གསུངས་པ་དེའི་མཚན་ཉིད་ཚང་དགོས་པ་ཡིན་གྱི་དེ་ལས་གཞན་བཤད་པ་མེད་དོ། ། གཉིས་པ་རྒལ་ལན་ལ་གསུམ་སྟེ། སྐུ་གསུམ་དང་བཞིར་བཞེད་པའི་ཕྱོགས་གཉིས་ཀ་ལ་དམ་བཅའ་དང༌།
རྒོལ་བ་དང༌། ཚེར་མ་ཕྱུང་བའོ། ། དང་པོ་ལ་འཕགས་པའི་བཞེད་པ་ནི་གནས་ཚུལ་གྱི་སྐུ་གཅིག་དང༌། སྣང་ཚུལ་གྱི་སྐུ་གཉིས་ཏེ་གསུམ་དུ་གྲངས་ངེས་ལ། གཅིག་པོ་དེ་ལ་ནི་ངོ་བོ་ཉིད་ཀྱི་སྐུ་ཞེས་བཞེད་དོ། ། གཉིས་པ་ནི་སངས་རྒྱས་ཀྱི་སས་བསྡུས་པའི་བྱ་སྒྲུབ་དང་སོར་རྟོག་གི་ཡེ་ཤེས་གཉིས་པོ་ཆོས་ཅན། སངས་རྒྱས་ཀྱི་སས་མ་བསྡུས་པར་ཐལ། བཤད་མ་ཐག་པའི་སྐུ་གསུམ་པོ་དེ་གང་རུང་མ་ཡིན་པའི་ཕྱིར། ཁྱབ་པ་ཁས་བླངས། གཟུགས་སྐུ་གཉིས་པོ་གང་རུང་མ་ཡིན་ཏེ།
སེམས་ཅན་གཞན་རྒྱུད་ཀྱིས་མ་བསྡུས་པའི་ཕྱིར། ངོ་བོ་ཉིད་སྐུ་མ་ཡིན་ཏེ། ཁྱད་པར་གསུམ་ལྡན་གྱི་ཆོས་སྐུ་ཡིན་པའི་ཕྱིར་རོ། ། གསུམ་ནི། རྣལ་འབྱོར་པའི་ཀུན་རྫོབ་ཏུ་ཆོས་སྟོན་པ་ལ་སོགས་པའི་བྱ་བ་མཛད་པ་དང༌། སྤངས་པའི་ཁྱད་པར་གནས་ཡོངས་སུ་གྱུར་པས་གྱུར་པ་དང༌། ངོ་བོའི་ཁྱད་པར་སེམས་དང་སེམས་ལས་བྱུང་བའི་མཚན་ཉིད་ཅན་ནོ། ། གསུམ་པ་ནི་དེ་དག་ཀྱང་ངོ་བོ་ཉིད་ཀྱི་སྐུ་ཡིན་ཏེ། རྫོགས་པའི་སངས་རྒྱས་ཀྱི་རང་བཞིན་གྱི་སྐུ་ཡིན་པའི་ཕྱིར་དང༌། དོན་དམ་པའི་བདེན་པས་བསྡུས་པའི་སྐུ་ཡིན་པའི་ཕྱིར་དང༌།
རང་བཞིན་དང༌། ངོ་བོ་ཉིད་དང༌། དོན་དམ་པའི་བདེན་པ་གསུམ་པོ་མིང་གི་རྣམ་གྲངས་ཡིན་པའི་ཕྱིར་རོ། ། མདོ་སྡེའི་རྒྱན་ལས། སངས་རྒྱས་རྣམས་ཀྱི་སྐུ་དབྱེ་བ། ། རང་བཞིན་ལོངས་སྤྱོད་རྫོགས་པ་དང༌། ། གཞན་ནི་སྤྲུལ་པའི་སྐུ་ཡིན་ཏེ། ། དང་པོ་གཉིས་པོའི་རྟེན་ཡིན་ནོ། ། ཞེས་གསུངས་པ་ལྟར་རོ། ། ཟག་མེད་ཀྱི་ཡེ་ཤེས་ཉེར་གཅིག་པོ་ངོ་བོ་ཉིད་སྐུ་མ་ཡིན་པའི་ཤེས་བྱེད་དུ་ཁྱད་པར་གསུམ་ལྡན་གྱི་སྐུ་ཡིན་པ་གཏན་ཚིགས་སུ་མི་རུང་སྟེ།
རྟགས་དང་པོ་གཉིས་མ་ངེས་པ་དང༌། ཕྱི་མ་གཉིས་མ་གྲུབ་པའི་ཕྱིར་རོ། ། ཇི་ལྟར་ཞེ་ན། ངོ་བོ་ཉིད་ཀྱི་སྐུས་གཞན་གྱི་དོན་མི་མཛད་ན་ནི་སངས་རྒྱས་སུ་མི་རུང་ལ། མཛད་ན་ནི་གཟུགས་སྐུ་གཉིས་ཀྱི་སྣང་བ་བསྐྱེད་པའི་སྒོ་ནས་མཛད་པ་ལས་གཞན་མེད་པའི་ཕྱིར་དང༌། ངོ་བོ་ཉིད་ཀྱི་སྐུ་གནས་གྱུར་གྱི་ཡེ་ཤེས་སུ་ཁས་མ་བླངས་ན་དག་པ་གཉིས་ལྡན་གྱི་ཡེ་ཤེས་སུ་མི་རུང་བའི་ཕྱིར་དང༌། ངོ་བོ་ཉིད་སྐུ་མེད་དགག་གི་ཆ་ལ་འདོད་པ་ནི་སློབ་དཔོན་ཉིད་ཀྱི་ལུགས་ལའང་མི་རུང་བའི་ཕྱིར་རོ། ། མ་གྲུབ་པ་ཇི་ལྟར་ཞེ་ན་སངས་རྒྱས་ཀྱི་སར་སེམས་དང་སེམས་ལས་བྱུང་བའི་རྒྱུ་བ་ཡོད་ན་རྣམ་པར་ཤེས་པའི་ཚོགས་བརྒྱད་པོ་མཐའ་དག་གནས་མ་གྱུར་པར་ཐལ་པ་དང༌། དེ་ན་གཟུང་འཛིན་གཉིས་སྣང་ཅན་གྱི་ཤེས་པ་ཡོད་པར་ཐལ་བ་དང༌། དེ་ལྟར་ན་ཡང་དག་པ་མ་ཡིན་པའི་ཀུན་ཏུ་རྟོག་པ་ཡོད་པ་ཉིད་དུ་ཐལ་བར་འགྱུར་རོ། །
གལ་ཏེ་འོ་ན། རྣམ་པ་ཐམས་ཅད་མཁྱེན་ཉིད་དང༌། ། ཆོས་ཀྱི་སྐུ་ཞེས་བརྗོད་པ་ཡིན། ཞེས་དང༌། ཐུབ་པའི་ངོ་བོ་ཉིད་སྐུ་ནི་ཞེས་ཆོས་ཀྱི་སྐུ་དང་ཆོས་ཉིད་ཀྱི་སྐུ་ཐ་དད་དུ་ཕྱེ་བ་ཇི་ལྟར་ཞེ་ན་དེ་ལྟར་བཤད་པ་དེ་ནི། རྣམ་པ་ཐམས་ཅད་མཁྱེན་ཉིད་སོགས། ། ཆོས་ཉིད་སྐུ་ཞེས་བརྗོད་པ་ཡིན། ། ཞེས་འཆད་རྒྱུ་ཡིན་ཀྱང༌། སྡེབ་སྦྱོར་གྱི་དབང་གིས་རྐྱེན་མི་མངོན་པར་བྱས་པ་ཡིན་ཏེ། དེ་ལས་གཞན་དུ་ཆོས་ཉིད་ཀྱི་སྐུར་འཆད་རྒྱུ་མ་ཡིན་ན།
ཐུབ་པའི་ངོ་བོ་ཉིད་སྐུ་ནི། ། ཞེས་བྱ་བའི་སྒྲ་ཇི་བཞིན་པ་དང་འགལ་བའི་ཕྱིར། ཆོས་ཀྱི་སྐུ་ཞེས་བྱ་བ་ངོ་བོ་ཉིད་ཀྱི་སྐུ་ལས་ལོགས་སུ་བཤད་ན། ཆོས་ཅན་འདུས་བྱས་ཀྱི་ཆ་ཤས་རྐྱང་པར་འགྱུར་ལ། དེ་ལྟ་ན་ནི། འདུས་མ་བྱས་ཤིང་ལྷུན་གྱིས་གྲུབ། ། ཅེས་བྱ་བའི་དོན་དང་འགལ་བས་ཆོས་ཀྱི་སྐུར་མི་རུང་ངོ༌། ། དེས་ན་ཆོས་རྣམས་ཀྱི་སྐུ་ནི་ཆོས་ཉིད་ཀྱི་སྐུའོ། ། ཞེས་བརྗོད་རྒྱུ་ཡིན་ཏེ། སངས་རྒྱས་ཀྱི་སར་ནི་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པའི་ཕྱིར་རོ། །
འོ་ན་ཆོས་ཉིད་རྐྱང་པ་ལ་སྐུ་ཞེས་བརྗོད་པ་མི་འཐད་དོ་ཞེ་ན། སེམས་ཀྱི་ཆོས་དབྱིངས་ཁོ་ན་གཞི་ལམ་འབྲས་བུའི་གནས་སྐབས་ཐམས་ཅད་དུ་སེམས་ཅན་དང༌། བྱང་ཆུབ་སེམས་དཔའ་དང༌། དེ་བཞིན་གཤེགས་པ་ཞེས་ཉེ་བར་འདོགས་པའི་གདགས་གཞི་ཡིན་པའི་ཕྱིར་ཉེས་པ་མེད་དོ། ། ཞེས་དེ་ལྟར་འཆད་དགོས་པ་ནི་འཕགས་པའི་དགོངས་པ་ཡིན་ཏེ། ཉི་སྣང་ལས། རྐྱེན་ཕྱིས་པས་ཆོས་ཉིད་ཀྱི་སྐུ་ལ་ལོངས་སྐུ་ཞེས་བྱའོ། ། གཞན་དུ་ཆོས་རྣམས་ཀྱི་སྐུ་ནི་ཆོས་ཀྱི་སྐུའོ་ཞེས་བྱས་ན་ངོ་བོ་ཉིད་བཀག་པར་འགྱུར་བ་དང༌། སྤྱོད་པའི་དོན་ཉིད་ཀྱིས་ན་འདུས་བྱས་སུ་འགྱུར་བའི་ཉེས་པ་ཡོད་དོ། ། སྐུ་ཞེས་བརྗོད་པ་ནི་སྔོན་གྱི་གནས་སྐབས་ཀྱི་རྗེས་སུ་འབྲངས་བའི་ཉེ་བར་གདགས་པའི་ཡིན་པར་ཤེས་པར་བྱའོ། །
ཞེས་གསུངས་པས་སོ། ། གཉིས་པ་སྐུ་བཞིར་བཞེད་པའི་ཕྱོགས་ཀྱི་དམ་བཅའ་ནི། གནས་ཚུལ་གྱི་སྐུ་ལ་ཆོས་ཉིད་དང་ཆོས་ཅན་གྱི་དབྱེ་བས་གཉིས་སུ་ཕྱེ་བ་དང༌། སྣང་ཚུལ་གྱི་སྐུ་ལ་ལོངས་སྤྲུལ་གཉིས་སུ་ཕྱེ་བས་བཞི་ཁོ་ནའོ། ། གཉིས་པ་དེ་ལ་རྒོལ་བ་ནི། དེ་ནི་རྗེ་བཙུན་གྱི་དགོངས་པ་མ་ཡིན་ཏེ། ལུས་རྣམ་གཞག་ཏུ། ངོ་བོ་ཉིད་སྐུ་དང་ལོངས་སྐུའི་བར་དུ་དབྱེ་བའི་ཡ་གྱལ་དུ་གྱུར་པའི་ཆོས་ཀྱི་སྐུ་ཞེས་བྱ་བའི་ལུས་ཤིག་མ་གསུངས་པའི་ཕྱིར་དང༌། ཆོས་ཀྱི་སྐུ་ཞེས་པ་ནི་ལུས་དང་སྦྱོར་བའི་ཚིག་ཡིན་གྱི། དབྱེ་བའི་ཡ་གྱལ་འཆད་བྱེད་ཀྱི་གཞུང་མ་ཡིན་པའི་ཕྱིར་དང༌།
རྗེ་བཙུན་གྱི་གཞུང་གཞན་དུ། ངོ་བོ་ཉིད་ཀྱི་སྐུ་དང་ལོངས་སྤྲུལ་གཉིས་ལས། ལོགས་སུ་རྟོགས་ཡེ་ཆོས་སྐུའི་རྣམ་གཞག་གསུངས་པ་མེད་པའི་ཕྱིར། གསུམ་པ་ཚེར་མ་འབྱིན་པ་ནི། ལུས་རྣམ་གཞག་ཏུ་དེ་ལྟར་གསུངས་པ་ལ་ནི་དགོངས་གཞི་དང༌། དགོས་པ་དང༌། སྒྲ་ཇི་བཞིན་པར་ཁས་བླངས་ན་དངོས་ལ་གནོད་བྱེད་གསུམ་ཡོད་དོ། ། དང་པོ་ནི། མཛད་པ་འཕྲིན་ལས་ཐམས་ཅད་རྟོགས་ཡེ་ཆོས་སྐུའི་མཛད་པར་རྟོགས་པའི་ཕྱིར་དུ་ཡེ་ཤེས་ཆོས་སྐུའི་ལུས་རྣམ་གཞག་ཐ་མར་གསུངས་སོ། ། དགོས་པ་ནི།
ལུས་རྣམ་གཞག་གི་སྡེབ་སྦྱོར་འགྲིག་པའི་ཕྱིར་དུའོ། ། གནོད་བྱེད་ནི་ཡེ་ཤེས་ཉེར་གཅིག་པོ་ཆོས་ཅན། སྐུ་གསུམ་པོ་གང་རུང་མ་ཡིན་ཏེ། སྔར་མེད་གསར་བྱུང་ཡིན་པའི་རྒྱུ་མཚན་གྱིས། ངོ་བོ་ཉིད་ཀྱི་སྐུ་མ་ཡིན་པའི་ཕྱིར་དང༌། སེམས་ཅན་གཞན་ལ་མི་སྣང་བའི་རྒྱུ་མཚན་གྱིས་ལོངས་སྤྲུལ་གང་རུང་དུ་མི་རིགས་པའི་ཕྱིར་རོ། ། ཞེས་བཞེད་དོ། ། འོ་ན་འཐད་པའི་ཕྱོགས་སུ་གང་བཟུང་ཞེ་ན་སྔ་མ་ཉིད་ལེགས་པ་ཡིན་ཏེ། རྫས་ཀྱི་སྒོ་ནས་ནི་སྐུ་གསུམ་ཀ་ངོ་བོ་ཉིད་ཀྱི་སྐུར་བཞག་དགོས་པའི་ཕྱིར་དང༌། ལྡོག་པའི་སྒོ་ནས་ནི་ཡེ་ཤེས་ཆོས་སྐུར་བཏགས་པ་དེ་ཉིད་ལ་གནས་ཚུལ་གྱི་ལོངས་སྤྲུལ་གཉིས་སུ་འབྱེད་པའི་ཕྱིར།
རྟགས་དང་པོ་གྲུབ་སྟེ། སངས་རྒྱས་ཀྱི་སར་ནི་ཆོས་ཀྱི་དབྱིངས་ལས་མ་གཏོགས་པའི་ཡེ་ཤེས་མེད་ལ། ས་དེའི་ཆོས་དབྱིངས་ཡེ་ཤེས་ཡིན་ན་ངོ་བོ་ཉིད་སྐུ་ཡིན་དགོས་པའི་ཕྱིར། དེ་ན་དེ་མེད་དེ། དེ་ན་གཉིས་སྣང་ཅན་གྱི་ཤེས་པ་མེད་ཅིང༌། གཉིས་མེད་ཀྱི་ཡེ་ཤེས་ཡིན་ན་ཆོས་དབྱིངས་ཡིན་དགོས་པའི་ཕྱིར་རོ། ། གཉིས་པ་ལ་གསུམ་སྟེ། སྐུ་དངོས་བཏགས་ཀྱི་ཁྱད་པར་དང༌། ཤེས་བྱ་མཁྱེན་པའི་ཚུལ་ལོ། ། དང་པོ་ནི།
དེ་ལྟར་སྐུ་གསུམ་ལས་ངོ་བོ་ཉིད་ཀྱི་སྐུ་ལ་ནི་སྣང་ཚུལ་དང་གནས་ཚུལ་གཉིས་སུ་དབྱེ་བའི་བཤད་པ་མེད་ལ། ལོངས་སྤྲུལ་ལ་གཉིས་སུ་ཕྱེ་བའི་གནས་ཚུལ་ནི་སངས་རྒྱས་དངོས་ཡིན་ཏེ། སངས་རྒྱས་ཀྱི་སས་བསྡུས་པའི་ཕྱིར་དང༌། མེ་ལོང་ལྟ་བུའི་ཡེ་ཤེས་དང༌། བྱ་བ་གྲུབ་པའི་ཡེ་ཤེས་གཉིས་ནི་སངས་རྒྱས་ཀྱི་སྐུ་དངོས་ཡིན་པའི་ཕྱིར་རོ། ། དེ་ལ་དེས་ཁྱབ་པའི་ཤེས་བྱེད་ཀྱང༌། མདོ་སྡེའི་རྒྱན་ལས། ལོངས་སྤྱོད་རྫོགས་པའི་སངས་རྒྱས་ཉིད། ། ཡེ་ཤེས་གཟུགས་བརྙན་འབྱུང་ཕྱིར་རོ། ། ཞེས་དང༌།
དཔག་མེད་བསམ་ཡས་སྤྲུལ་པ་ཡིས། ། སེམས་ཅན་དོན་ཀུན་སྒྲུབ་པའོ། ། ཞེས་ཡེ་ཤེས་གཉིས་པོ་དེ་གོ་རིམ་བཞིན་དུ་ལོངས་སྤྲུལ་གཉིས་ཀྱི་མཚན་གཞིར་བཤད་པའི་ཕྱིར་རོ། ། བོད་སྔ་མ་གང་དག རྒྱུད་བླ་མར། ཇི་ལྟར་བཻ་ཌཱུར་ས་གཞི་གཙང་མ་ལ། ། ཞེས་སོགས་ཀྱི་ལུང་ལ་བརྟེན་ནས་ལོངས་སྤྲུལ་གྱི་སྐུ་གཉིས་སངས་རྒྱས་མ་ཡིན་པར་འདོད་པ་ནི་ནོར་བ་ཡིན་ཏེ། ཆོས་ཀྱི་སྐུ་དངོས་ལ་སྐུ་གསུམ་དུ་དབྱེ་བར་བཤད་པའི་ལུང་དང་འགལ་བ་དང༌། སངས་རྒྱས་ཀྱི་སར་སྐུ་གསུམ་པོ་རྫས་ངོ་བོ་དབྱེར་མེད་དུ་གནས་པ་མ་ཡིན་པར་ཐལ་བའི་རིགས་པ་དང་འགལ་བས་སོ། ། ལོངས་སྤྲུལ་གཉིས་ཀྱི་མཚན་དང་དཔེ་བྱད་ལའང་སྣང་ཚུལ་དང་གནས་ཚུལ་གཉིས་ལས།
གནས་ཚུལ་གྱི་ལོངས་སྤྲུལ་གཉིས་ལ་ནི་དང་པོ་ཁོ་ན་མངའ་བ་ཡིན་ཏེ། མངོན་པ་ཀུན་ལས་བཏུས་ལས་མཚན་དཔེའི་ངོ་བོ་ཡེ་ཤེས་སུ་བཤད་པ་བཞིན་ནོ། ། འོ་ན་ཅི་ཞེ་ན་སྣང་ཚུལ་གྱི་གཟུགས་སྐུ་གཉིས་པོ་ནི་སངས་རྒྱས་མ་ཡིན་ཏེ། ཀུན་རྫོབ་པའི་སྐུར་བཤད་པའི་ལུང་ལས་དང༌། གདུལ་བྱ་གཞན་སྣང་གིས་བསྡུས་པའི་ཕྱིར། ཞེས་པའི་རིགས་པ་ལས་སོ། ། དང་པོ་ནི། ཇི་སྐད་དུ། དེ་ལ་བརྟེན་པ་ཀུན་རྫོབ་སྐུ་ཉིད་དེ། ། ཞེས་གསུངས་ཤིང༌།
དེའི་ཚེ་བློ་ཀུན་རྫོབ་པ་ནི་མ་རིག་པ་ལ་བྱ་སྟེ། ཇི་སྐད་དུ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། ཞེས་དང༌། བདེན་གཉིས་ལས། གང་ཞིག་གིས་སམ་གང་ཞིག་ལ། ། ཡང་དག་སྒྲིབ་བྱེད་དེ་ཀུན་རྫོབ། ། ཅེས་བཤད་པའི་ཕྱིར། གཞན་ཡང་སངས་རྒྱས་ཀྱི་ས་ན་བློ་ཀུན་རྫོབ་པ་མེད་ལ། དེ་མེད་པ་ན་ཡུལ་ཅན་གྱི་ཀུན་རྫོབ་མེད་པར་གྲུབ་ཅིང༌།
དེ་མེད་པའི་ཕྱིར་ས་དེས་བསྡུས་ཀྱི་ཀུན་རྫོབ་བདེན་པ་མེད་ལ། དེའི་ཕྱིར་ས་དེས་བསྡུས་ཀྱི་ཀུན་རྫོབ་པའི་སྐུ་མི་སྲིད་དོ། ། གཉིས་པ་རིགས་པའི་ཤེས་བྱེད་ནི། བྱང་སེམས་འཕགས་པའི་མིག་ཤེས་ལ་མཚན་དཔེ་འབར་བའི་སྐུར་སྣང་བ་དེ་དང༌། དེར་སྣང་བའི་བྱང་འཕགས་ཀྱི་མིག་ཤེས་ནི་ཆོས་ཅན་རྫས་གཞན་མ་ཡིན་ཏེ། ལྷན་ཅིག་དམིགས་པ་ངེས་པའི་ཕྱིར། དཔེར་ན། སྔོར་སྣང་དབང་ཤེས་དང༌། དེ་ལ་སྔོན་པོར་སྣང་བ་བཞིན་ནོ། ། དེ་སྐད་དུ་ཡང༌།
སྔོན་པོར་སྣང་བ་མཐོང་བ་ཡིན། ། ཕྱི་རོལ་ཡན་གར་དོན་ཡོད་མིན། ། ཞེས་སོ། ། དོན་འདི་ཉིད་སློབ་དཔོན་འདིས་ཀྱང་བཞེད་པ་ཡིན་ཏེ། ཇི་སྐད་དུ། སྔོན་པོ་དང་དེའི་བློ་དག་ལྷན་ཅིག་དམིགས་པ་ངེས་པའི་ཕྱིར་འདི་ནི་སེམས་ཙམ་ཁོ་ན་ཡིན་གྱི་ཕྱི་རོལ་གྱི་དོན་ནི་མེད་དོ་ཞེས་བྱ་བར་ཡིད་ལ་བྱེད་ཅིང༌། ཞེས་གསུངས་པ་ལྟར་རོ། ། དེ་བཞིན་དུ་སོ་སོ་སྐྱེ་བོའི་མིག་ཤེས་ལ་མཆོག་གི་སྤྲུལ་སྐུའི་གཟུགས་སུ་སྣང་བ་དེའི་ཚེ་ན། སྣང་བ་དེ་དང་དེ་ལྟར་སྣང་བའི་ཤེས་པ་དེ་ཆོས་ཅན། རྫས་གཞན་དུ་མེད་དེ།
ལྷན་ཅིག་དམིགས་ངེས་ཡིན་པའི་ཕྱིར། ཞེས་སེམས་ཙམ་པ་དང་ཐུན་མོང་གི་རིགས་པ་དང༌། སངས་རྒྱས་ཀྱི་ལོངས་སྤྲུལ་གཉིས་ཆོས་ཅན། གཟུགས་ཀྱི་སྐུར་ཡོད་པ་མ་ཡིན་ཏེ། དེར་ཡོད་ན་རྣམ་པར་མི་རྟོག་པའི་ཡེ་ཤེས་ལ་སྣང་དགོས་པ་ལས་མི་སྣང་བའི་ཕྱིར། ཞེས་རྣལ་འབྱོར་སྤྱོད་པའི་དབུ་མ་པ་དག་གི་རིགས་པ་ལ་བརྟེན་ནས་ལོངས་སྤྲུལ་གཉིས་གཟུགས་སུ་མེད་པ་དང༌། མེད་བཞིན་དུ་དེ་ལྟར་སྣང་མཁན་གྱི་ཤེས་པ་རང་གི་བདག་ཉིད་ཡིན་པར་གྲུབ་བོ། ། གལ་ཏེ་འོ་ན་སེམས་ཅན་གྱི་ཤེས་པ་ལ་གཟུགས་ཀྱི་སྐུར་སྣང་བའི་ཤེས་རྣམ་དེ་ལས་རྫས་གཞན་དུ་གྱུར་པའི་གཟུགས་ཀྱི་སྐུ་མེད་ན་དེ་ལ་དེར་སྣང་བའི་རྣམ་པ་གཏོད་བྱེད་ཀྱི་རྒྱུ་གང་ཞིག་ཡིན། དེ་གཏོད་བྱེད་ཀྱི་རྒྱུ་མེད་པར་ཡང་སེམས་ཅན་སོ་སོ་ལ་དེ་སྣང་བའི་རྣམ་རིག་སྐྱེ་ན་ནི་སེམས་ཅན་ཐམས་ཅད་ལ་དུས་ཐམས་ཅད་དུ་དེར་སྣང་བའི་རྣམ་རིག་སྐྱེ་བར་འགྱུར་རོ། ། དེའི་ཕྱིར་ཇི་སྐད་དུ།
རྒྱུ་གཞན་དག་ནི་ཡོད་ན་ཡང༌། ། དབང་པོའི་བློ་རྣམས་མེད་པའི་ཕྱིར། ། ཐ་དད་རྒྱུ་ནི་རྗེས་དཔོག་འགྱུར། ། ཞེས་པའི་རིགས་པས། སེམས་ཅན་གྱི་ཤེས་རྒྱུད་ལས་རྫས་ཐ་དད་པའི་གཟུགས་སྐུ་ཡོད་པར་གྲུབ་བོ་ཞེ་ན། ཁྱོད་ཀྱིས་ཇི་སྐད་སྨྲས་པ་དེ་དག་ནི། ཉན་ཐོས་མདོ་སྡེ་པ་དག་གི་རྩ་བའི་འདོད་པ་ཡིན་ལ། དེ་ཡང་རིགས་པ་མ་ཡིན་ཏེ། ལུགས་དེ་ལ་སྒྲུབ་བྱེད་མེད་ཅིང་གནོད་བྱེད་ཡོད་པའི་ཕྱིར་དང༌། རང་ལ་བརྗོད་པའི་ཉེས་པས་མི་གནོད་པའི་ཕྱིར་རོ། །
ཇི་ལྟར་ཞེ་ན། སྣང་མཁན་གྱི་ཤེས་པ་ལས་རྫས་གཞན་པའི་མཚན་དཔེ་འབར་བའི་སྐུ་ནི་མེད་དེ། སྣང་རུང་མ་དམིགས་པའི་ཕྱིར། དེ་སྐད་དུ་ཡང༌། སྔོན་པོར་སྣང་བ་མཐོང་བ་ཡིན། ། ཕྱི་རོལ་ཡན་གར་དོན་ཡོད་མིན། ། ཞེས་པ་ལྟར་རོ། ། གནོད་བྱེད་ནི། ཤེས་ཕྱིན་སུམ་བརྒྱ་པ་ལས། གང་དག་ང་ལ་གཟུགས་སུ་མཐོང༌། །
གང་དག་ང་ལ་སྒྲར་ཤེས་པ། ། ལོག་པའི་ལམ་དུ་ཞུགས་པ་སྟེ། ། སྐྱེ་བོ་དེ་དག་ང་མི་མཐོང༌། ། སངས་རྒྱས་རྣམས་ནི་ཆོས་ཀྱི་སྐུ། ། འདྲེན་པ་རྣམས་ནི་ཆོས་ཉིད་ལྟ། ། ཞེས་སངས་རྒྱས་ཀྱི་སས་བསྡུས་པའི་སྐུ་ཐམས་ཅད་ཆོས་ཀྱི་སྐུ་དང་ཆོས་ཉིད་ཀྱི་སྐུར་བཤད་པ་དང་འགལ་བ་དང༌། གཟུང་འཛིན་རྫས་གཞན་ཡོད་པར་ཐལ་བའི་རིགས་པ་དང་འགལ་བས་སོ། ། གཉིས་པ་རང་ལ་གནོད་བྱེད་མེད་པར་བསྟན་པ་ནི། དེ་འདྲའི་རྣམ་པ་གཏོད་བྱེད་ཀྱི་རྒྱུ་མེད་ཀྱང་དེར་སྣང་རེས་འགའ་སྐྱེ་བ་མི་འགལ་ཏེ། སྣང་མཁན་གྱི་ཤེས་པ་དེའི་དེ་མ་ཐག་རྐྱེན་གྱི་སྟེང་གི་དེར་སྣང་གི་བག་ཆགས་སད་པ་ལ་བརྟེན་ནས་སྐྱེ་བའི་ཕྱིར།
དཔེར་ན་སྔོར་སྣང་དབང་ཤེས་ལ་སྔོན་པོར་སྣང་བ་བཞིན་ནོ། ། དེ་སྐད་དུ་ཡང༌། འདིར་འགའ་ཞིག་ནི་འགའ་ཞིག་གི ། བག་ཆགས་རབ་ཏུ་སད་བྱེད་པ། ། དེ་ཕྱིར་བློ་ནི་རྣམ་ངེས་ཀྱི། ། ཕྱི་རོལ་དོན་ལྟོས་མ་ཡིན་ནོ། ། ཞེས་འབྱུང་བ་ལྟར་རོ། ། འོ་ན་བག་ཆགས་དེ་ནི་གང༌། དེ་སད་བྱེད་ཀྱི་རྐྱེན་ནི་ཅི་ཞེ་ན། དང་པོ་ནི་གཟུང་འཛིན་གཉིས་སུ་སྣང་བའི་འཁྲུལ་བའི་བག་ཆགས་སོ། །
གཉིས་པ་ནི། གདུལ་བྱའི་བསོད་ནམས་དང་སངས་རྒྱས་ཀྱི་སྔོན་གྱི་སྨོན་ལམ་མོ། ། དེ་སྐད་དུ་ཡང༌། རྒྱུ་ནི་ཡོངས་སུ་སྨིན་གྱུར་ནས། ། གང་དང་གང་ལ་གང་དང་ནི། ། གང་ཚེ་བྱ་བ་ཕན་གྱུར་པ། ། དེ་དང་དེ་ལ་དེ་སྣང་ངོ༌། ། ཞེས་གསུངས་པ་ལྟར་རོ། ། དེ་ལྟར་བཤད་པས་གྲུབ་པའི་དོན་ནི་འདི་ཡིན་ཏེ། སངས་རྒྱས་ཀྱི་གཞན་སྣང་གི་གཟུགས་སྐུ་གཉིས་ནི་བྱ་བ་ཡུལ་ལ་ཡོད་པའི་འཕྲིན་ལས་ཡིན་ནོ། །
ཞེས་བྱ་བ་འདི་དང༌། དམིགས་ཡུལ་སངས་རྒྱས་ཀྱི་ཡེ་ཤེས་གཅིག་ཉིད་ལ་དམིགས་བྱེད་ཀྱི་བློ་སངས་རྒྱས་དང༌། བྱང་ཆུབ་སེམས་དཔའ་དང་སོ་སོ་སྐྱེ་བོ་གསུམ་གྱི་དབྱེ་བས་ངོ་བོ་ཉིད་ཀྱི་སྐུ་དང༌། གཟུགས་སྐུ་གཉིས་སུ་གཞག་པ་ཡིན་ནོ། ། ཞེས་བྱ་བ་འདི་དག་གྲུད་པར་ནི། ཇི་སྐད་དུ། ཀུན་རྫོབ་ཏུ་ཡེ་ཤེས་ཁོ་ན་ཞེས་པའི་གཞུང་ལས་གསལ་བ་ཡིན་ནོ། ། དོན་འདི་དག་ལ་རྒོལ་བ་དང༌། དེའི་ལན་བཤད་པ་གཉིས་ལས། དང་པོ་ནི།
གཞན་དག་ན་རེ། འདུལ་བའི་ལུང་དང༌། ཡུམ་རྒྱས་འབྲིང་བསྡུས་པ་གསུམ་དང༌། རྒྱུད་སྡེ་བཞི་ལ་སོགས་པ་སངས་རྒྱས་ཀྱི་བཀའ་མ་ཡིན་པར་འགྱུར་ཏེ། དེ་དག་གསུང་བ་པོ་གཟུགས་ཀྱི་སྐུ་དེ་རྫོགས་པའི་སངས་རྒྱས་མ་ཡིན་པའི་ཕྱིར། ཞེས་པ་དང༌། ཡང་གཟུགས་སྐུ་གཉིས་པོའི་རྒྱུད་ལ་སངས་རྒྱས་ཀྱི་ཡེ་ཤེས་ཡོད་དམ་མེད། དང་པོ་ལྟར་ན་དེ་ཆོས་ཅན། རྫོགས་པའི་སངས་རྒྱས་སུ་ཐལ། རྣམ་མཁྱེན་རྒྱུད་ལ་ལྡན་པའི་ཕྱིར།
གཉིས་པ་ལྟར་ན། སངས་རྒྱས་ཀྱི་ཡེ་ཤེས་ཐམས་ཅད་ཀྱི་རྟེན་ལོངས་སྤྱོད་རྫོགས་པའི་སྐུ་མ་ཡིན་པར་འགྱུར་བ་དང༌། སངས་རྒྱས་ཀྱི་སྤྲུལ་པ་ལ་ཡེ་ཤེས་མེད་ན་སེམས་ཅན་གཞན་གྱི་སྤྲུལ་པ་དང་ཁྱད་པར་མེད་པར་འགྱུར་རོ། ། གཉིས་པ་ལ་རྒལ་བ་དང་པོའི་ལན་དང༌། གཉིས་པའི་ལན་ནོ། ། དང་པོ་ལ་གཉིས་ཏེ། མགོ་མཚུངས་དང༌། རྣལ་མའོ། ། དང་པོ་ནི། བཀའ་བསྡུ་བ་པོས་བསྡུས་པའི་འཁོར་ལོ་རིམ་པ་གསུམ་པོ་དེ་སངས་རྒྱས་ཀྱི་བཀའ་མ་ཡིན་པར་འགྱུར་ཏེ།
དེ་སྡུད་པ་པོ་སངས་རྒྱས་མ་ཡིན་པའི་ཕྱིར། གལ་ཏེ་ཁྱབ་པ་མ་ངེས་པ་ཡིན་ཏེ། དང་པོ་སངས་རྒྱས་ཀྱི་གསུངས་པས་སོ་སྙམ་ན། སྔ་མ་ལ་ཡང་ཁྱབ་པ་མ་ངེས་ཏེ། ཡུམ་རྒྱས་འབྲིང་བསྡུས་གསུམ་དང་པོར་གསུང་བ་པོ་ཆོས་ཀྱི་སྐུས་གསུངས་པའི་ཕྱིར། གལ་ཏེ་ཆོས་ཀྱི་སྐུ་ལ་ཆོས་གསུང་བའི་ངག་མེད་དོ་ཞེ་ན། འོ་ན་གཟུགས་ཀྱི་སྐུ་ལ་ཡང་དེ་མེད་དོ། ། དེ་ཡོད་དེ། ཆོས་ཀྱི་འཁོར་ལོ་བསྐོར་བ་པོའི་སངས་རྒྱས་ནི་གཟུགས་སྐུ་ཁོ་ན་ཡིན་པའི་ཕྱིར། ཞེ་ན།
འོ་ན་དེ་ལའང་དེ་ཡོད་དེ་སྐོར་བ་པོའི་སངས་རྒྱས་ནི་ཆོས་ཀྱི་སྐུ་ཁོ་ན་ཡིན་པའི་ཕྱིར་རོ། ། མ་གྲུབ་ན་དེ་ཆོས་ཅན། དེ་ཡིན་ཏེ། སངས་རྒྱས་ཡིན་པའི་ཕྱིར། དེ་ཆོས་ཅན། གཟུགས་ཀྱི་སྐུ་མ་ཡིན་ཏེ། ཀུན་རྫོབ་ཀྱི་བདེན་པ་མ་ཡིན་པའི་ཕྱིར། གལ་ཏེ་ཆོས་ཀྱི་སྐུས་ཆོས་གསུངས་པ་མི་སྲིད་དེ། དེ་ལ་རྒྱུ་འབྱུང་བ་མེད་པས་འབྲས་བུ་འབྱུང་འགྱུར་མི་སྲིད་པའི་ཕྱིར་ཞེ་ན། འོ་ན་ཅིག་ཤོས་ལ་ཡང་དེ་མེད་དེ།
དེ་མི་སྲིད་པའི་ཕྱིར། མ་གྲུབ་ན་སྔ་མའང་མ་གྲུབ་བོ། ། དེ་རྡུལ་ཕྲ་རབ་ཀྱི་ཆོས་ལས་འདས་པའི་ཕྱིར། ཞེ་ན། སྔ་མའང་དེར་ཐལ། དེ་ལས་འདས་པའི་ཕྱིར་རོ། ། མ་གྲུབ་ན་སྤྱིར་ཡང་རྡུལ་ཕྲ་རབ་འདོད་པ་ནི་ཉན་ཐོས་སྡེ་པ་དག་གི་ལུགས་ཡིན་གྱི། སེམས་ཙམ་པ་ཡན་ཆོས་ཀྱི་ལུགས་ལ་མེད་ཅིང༌། གཟུགས་སྒྲ་སོགས་མཚན་ཉིད་པ་ཁས་མི་ལེན་པ་དེའི་ཕྱིར་གསུང་རབ་ཡན་ལག་བཅུ་གཉིས་པོ་གཟུགས་སྐུའི་གསུང་ཡིན་ལ་ཆོས་སྐུའི་གསུང་མ་ཡིན་པའི་ཁྱད་པར་མི་འཐད་དོ། ། གཉིས་པ་ནི།
སངས་རྒྱས་ཀྱི་བཀའ་ལ་གཉིས་ཏེ། བྱེད་པ་པོ་ལ་ཡོད་པ་དང་བྱ་བ་ཡུལ་ལ་ཡོད་པའོ། ། དང་པོ་ནི། སངས་རྒྱས་ཀྱི་ཆོས་ཀྱི་སྐུའི་ངོ་བོར་བཞུགས་པ་ཡིན་ཏེ། རྒྱུད་བླ་མ་ལས། ཆོས་དབྱིངས་ཤིན་ཏུ་དྲི་མེད་དང༌། ། དེ་ཡི་རྒྱུ་མཐུན་ཟབ་པ་དང༌། ། སྣ་ཚོགས་ཚུལ་ནི་སྟོན་པའོ། ། ཞེས་གསུངས་སོ། ། གཉིས་པ་ནི་གདུལ་བྱའི་ཤེས་རྒྱུད་ཀྱིས་བསྡུས་པ་ཡིན་ཏེ།
གདུལ་བྱའི་ཤེས་རྒྱུད་ལ་གསུང་རབ་ཡན་ལག་བཅུ་གཉིས་ཀྱི་མིང་ཚིག་ཡི་གེའི་ཚོགས་སུ་སྣང་བའི་རྣམ་རིག་ལ་སངས་རྒྱས་ཀྱི་གསུང་རབ་ཀྱི་ཐ་སྙད་འདོགས་པའི་ཕྱིར། གཉིས་པ་ལ་མགོ་མཚུངས་དང་རྣལ་མའོ། ། དང་པོ་ནི། ནང་པ་སངས་རྒྱས་པའི་ཤེས་པ་ལ་མུ་སྟེགས་བྱེད་དུ་སྣང་བ་དེའི་རྒྱུད་ལ་མུ་སྟེགས་ཅན་གྱི་ཤེས་པ་ཡོད་དམ་མེད། ཡོད་ན་དེ་ཆོས་ཅན། མུ་སྟེགས་ཅན་དུ་ཐལ། དེའི་ཤེས་པ་རྒྱུད་ལྡན་གྱི་གང་ཟག་ཡིན་པའི་ཕྱིར། འདོད་མི་ནུས་ཏེ། སངས་རྒྱས་པའི་ཤེས་པ་ཡིན་པའི་ཕྱིར། དཔེར་ན།
སྔོར་སྣང་དབང་ཤེས་ལ་སྔོན་པོར་སྣང་བ་དེ་སྔོར་སྣང་དབང་ཤེས་སུ་ཁས་ལེན་དགོས་པ་བཞིན་ནོ། ། གཉིས་པ་ལྟར་ན། མུ་སྟེགས་ཅན་གྱི་ཤེས་པ་རྒྱུད་ལ་ལྡན་པའི་གང་ཟག་མི་སྲིད་པར་འགྱུར་ཏེ། དེ་ལ་དེར་སྣང་བ་དེ་ལ་ནི་དེའི་ཤེས་པ་མེད། དེ་ལ་དེར་སྣང་བ་དེ་ལས་མ་གཏོགས་པའི་མུ་སྟེགས་ཅན་མི་སྲིད་པའི་ཕྱིར། ། གཉིས་པ་ནི། སངས་རྒྱས་ཀྱི་གཟུགས་སྐུ་མཐའ་དག་གི་རྒྱུད་ལ་སངས་རྒྱས་ཀྱི་ཡེ་ཤེས་ཡོད་པར་ཁས་ལེན་དགོས་པ་ཡིན་ཏེ། སངས་རྒྱས་ཀྱི་ཡེ་ཤེས་ཀྱི་སྐུ་ཉིད་སངས་རྒྱས་ཀྱི་གཟུགས་ཀྱི་སྐུར་སྣང་བ་ཡིན་གྱི། དེ་མ་ཡིན་པ་ཞིག་དེར་སྣང་བ་མི་སྲིད་པ་ཕྱིར་ཏེ། ཀུན་རྫོབ་ཏུ་ཡེ་ཤེས་ཁོ་ན་ལོངས་སྤྱོད་པའི་སྐུ་ལ་སོགས་པར་སྣང་བ་བསྐྱེད་ཞེས་པའི་ལུང་ལས་སོ། །
འོ་ན་སེམས་ཅན་གྱི་མིག་ཤེས་ལ་སྣང་བའི་གཟུགས་སྐུ་ཆོས་ཅན། སངས་རྒྱས་འཕགས་པར་ཐལ། རྣམ་མཁྱེན་རྒྱུད་ལ་ལྡན་པའི་གང་ཟག་ཡིན་པའི་ཕྱིར། ཞེ་ན། འདི་ལའང་ལན་གཉིས་ཏེ། མགོ་མཚུངས་དང༌། རྣལ་མའོ། ། དང་པོ་ནི། འཕགས་པའི་ཤེས་པ་ལ་སྣང་བའི་སོ་སོ་སྐྱེ་བོ་ཆོས་ཅན། སོ་སྐྱེར་ཐལ།
སོ་སྐྱེའི་ཤེས་པ་རྒྱུད་ལྡན་གྱི་གང་ཟག་ཡིན་པའི་ཕྱིར། ཁྱབ་པ་ཁས་བླངས། འདོད་ན་འཕགས་པའི་ཤེས་པ་དང་རྫས་གཞན་དུ་ཐལ་ལོ། ། གཉིས་པ་ནི། གཟུགས་ཀྱི་སྐུ་གང་དུ་སྣང་བའི་གཞི་དེ་ན། ཡེ་ཤེས་ཀྱི་སྐུ་ཡང་དེ་དང་གོ་ས་ཐ་མི་དད་པའི་ཚུལ་གྱིས་ཡོད་པ་ལ་བསམས་ནས། གཟུགས་སྐུའི་རྒྱུད་ལ་ཆོས་སྐུའི་ཡེ་ཤེས་ཡོད་ཅེས་ཟེར་བ་ཡིན་ལ། དེའི་ཚེ་ན་སེམས་ཅན་གྱི་ཤེས་པ་ལ་གང་སྣང་བའི་ཆ་དེ་ནི་གཉིས་སྣང་འཁྲུལ་བའི་དབང་གིས་སྣང་བ་ཡིན་པས་སེམས་ཅན་གྱི་ཤེས་རྒྱུད་ཀྱིས་བསྡུས་པའི་ཕྱིར་སངས་རྒྱས་སུ་མི་རུང་ལ། ཡེ་ཤེས་ཀྱི་ཆ་ནི་སེམས་ཅན་ལ་སྣང་བ་མི་སྲིད་པའི་ཕྱིར། དེའི་ཤེས་པས་མ་བསྡུས་སོ། །
མདོར་ན་རིགས་པ་མཁྱེན་པས་རྒྱུད་གཞན་སྒྲུབ་པ་ཞེས་བྱ་བའི་བསྟན་བཅོས་མཛད་པའི་དོན་ཡང་འདི་ཡིན་ཏེ། དཔེར་ན་རྒོལ་ཕྱི་རྒོལ་གཉིས་ཕན་ཚུན་དུ་གཅིག་ལ་གཅིག་སྣང་བའི་ཚེ་ན་གང་སྣང་བའི་ཆ་དེ་སྣང་མཁན་གྱི་ཤེས་པས་བསྡུས་པའི་ཕྱིར་དེ་ལས་རྫས་གཞན་མ་ཡིན་ཀྱང༌། ཤེས་རྒྱུད་གཉིས་པོ་རྫས་གཞན་དུ་སྒྲུབ་པ་དང༌། གཞན་སེམས་ཤེས་པའི་མངོན་ཤེས་ཀྱི་གཞན་གྱི་སེམས་ཤེས་པའི་ཚེ་ན་དེའི་དངོས་ཀྱི་རིག་བྱ་དེ་མངོན་ཤེས་རང་གི་བདག་ཉིད་ཡིན་པའི་རྒྱུ་མཚན་གྱིས་དེ་དེ་ལ་རང་རིག་ཡིན་ཀྱང༌། ཤེས་བྱ་ཤེས་བྱེད་ཀྱི་བློ་རྒྱུད་ལྡན་གྱི་གང་ཟག་གཉིས་པོ་ཤེས་རྒྱུད་རྫས་གཞན་དུ་བསྒྲུབ་པ་ཞེས་བྱ་བ་ནི་བསྟན་བཅོས་དེའི་དོན་ཡིན་པའི་ཕྱིར་རོ། ། གཉིས་པ་ཤེས་བྱ་མཁྱེན་པའི་ཚུལ་ལ། དབུ་མ་པ་རྣམ་པ་གསུམ་གྱི་འདོད་ཚུལ་མི་འདྲ་བ་གསུམ་སྟེ། འཕྲལ་གྱི་འཁྲུལ་རྒྱུས་མ་སླད་པའི་སྣང་བ་ཇི་སྙེད་པ་མ་འཁྲུལ་པའི་རིག་པ་ཡིན་པའི་རྒྱུ་མཚན་གྱིས་སངས་རྒྱས་ཀྱི་ཡེ་ཤེས་ལ་ཕྱི་རོལ་དོན་གྱི་སྣང་བ་མངའ་བར་འདོད་པ་མདོ་སྡེ་སྤྱོད་པའི་དབུ་མ་པ་དག་གི་ལུགས་དང༌། སྤྱིར་གཟུང་འཛིན་གཉིས་སྣང་གི་ཤེས་པ་ཇི་སྙེད་པ་མ་རིག་པས་འཁྲུལ་བར་བསྐྱེད་པའི་རྒྱུ་མཚན་གྱིས་སངས་རྒྱས་ཀྱི་ཡེ་ཤེས་ལ་ཀུན་རྫོབ་ཀྱི་སྣང་བ་མི་འཆར་ཞིང་དོན་དམ་པའི་བདེན་པ་འབའ་ཞིག་མཁྱེན་པར་བཞེད་པ་རྣལ་འབྱོར་སྤྱོད་པའི་དབུ་མ་པ་དག་གི་ལུགས་དང༌། སངས་རྒྱས་རང་སྣང་ལ་ཤེས་བྱའི་རྣམ་པ་གང་ཡང་མི་འཆར་ཞིང༌།
གདུལ་བྱ་གཞན་ལ་སྣང་ཚུལ་ཇི་ལྟ་བ་བཞིན་དུ་མཁྱེན་པར་འདོད་པ་འཇིག་རྟེན་གྲགས་སྡེ་སྤྱོད་པའི་དབུ་མ་པ་དག་གི་ལུགས་སོ། ། དང་པོ་ནི། ཇི་སྐད་དུ། བདེན་གཉིས་ལས། གཏགས་པའི་དོན་གྱིས་དབེན་གྱུར་པ། ། ཇི་ལྟར་སྣང་བ་འདི་ཁོ་ན། ། བརྟེན་ནས་སྐྱེས་པ་ཐམས་ཅད་ནི། ། ཐམས་ཅད་མཁྱེན་པས་མངོན་སུམ་གཟིགས། ། ཞེས་གསུངས་པ་ལྟར་རོ། ། ལུགས་གཉིས་པ་ནི་རྗེ་བཙུན་བྱམས་པའི་གཞུང་རྗེས་འབྲང་དང་བཅས་པ་དག་གི་ལུགས་ཏེ།
འདིར་ནི་དེ་ཉིད་ཁས་བླང་བར་བྱ་བ་ཡིན་ལ། ལུགས་གསུམ་པ་ནི། སློབ་དཔོན་ཟླ་བ་གྲགས་པ་ལ་སོགས་པའི་ལུགས་ཏེ། དབུ་མ་ལ་འཇུག་པའི་རྩ་འགྲེལ་ན་ཤིན་ཏུ་གསལ་ལོ། ། རྣལ་འབྱོར་སྤྱོད་པའི་དབུ་མ་པ་དག་གི་ལུགས་ལའང་སངས་རྒྱས་ཀྱི་རྗེས་ཐོབ་ནའང་འཁྲུལ་པའི་སྣང་བ་མངའ་བ་ཡིན་ནོ་ཞེས། སློབ་དཔོན་དུལ་བའི་ལྷ་དང༌། ལོ་ཙཱ་བ་ཆེན་པོས་བཞེད་མོད་ཀྱང༌། རིགས་པ་མ་ཡིན་ཏེ། གཉིས་སྣང་འཁྲུལ་པའི་བག་ཆགས་དྲུངས་ཕྱུང་བའི་འོག་ཏུ་ཡང་གཟུང་འཛིན་གཉིས་ཀྱི་སྣང་བ་འབྱུང་ན་སྤངས་པ་ལ་ཡིད་བརྟན་དུ་མི་རུང་བས་ཧ་ཅང་ཐལ་བའི་ཕྱིར་རོ། ། འོ་ན་མཁྱེན་ཚུལ་ཇི་ལྟ་བུ་ཞེ་ན།
དེས་ཤེས་བྱ་ཐམས་ཅད་ཀྱི་གནས་ཚུལ་མཁྱེན་པ་ལ་ཤེས་བྱ་ཐམས་ཅད་མཁྱེན་ཞེས་བརྗོད་པ་ཡིན་ཏེ། དཔེར་ན་མྱུ་གུའི་གནས་ཚུལ་མཁྱེན་པས་མྱུ་གུ་མཁྱེན་པར་འཇོག་པ་ཡིན་གྱི། དེའི་སྣང་ཚུལ་ནི་མེད་བཞིན་དུ་སྣང་བ་ཡིན་པའི་རྒྱུ་མཚན་གྱིས་དེ་མཁྱེན་པར་འཇོག་པ་ལ་དེའི་སྣང་ཚུལ་སྣང་མི་དགོས་པ་བཞིན་ནོ། ། འོ་ན་དེའི་སྣང་ཚུལ་དང་གནས་ཚུལ་གང་ཞེ་ན། སྣང་ཚུལ་ནི་མ་རིག་པའི་དབང་གིས་གཟུང་འཛིན་གཉིས་སུ་སྣང་བའོ། ། གནས་ཚུལ་ནི་གཟུང་འཛིན་གཉིས་སུ་མེད་པའི་ཡེ་ཤེས་ཀྱི་ངོ་བོར་གནས་པའོ། ། དེ་ཡང་བདེན་པ་གཉིས་སུ་འདུས་ཏེ། སྣང་ཚུལ་ཇི་སྙེད་པ་ནི་ཀུན་རྫོབ་ཀྱི་བདེན་པའོ། ། གནས་ཚུལ་ནི་དོན་དམ་པའི་བདེན་པའོ། ། ཀུན་རྫོབ་ཀྱི་བདེན་པ་ཇི་སྙེད་པ་ནི་གཉིས་སུ་འདུས་ཏེ།
ཀུན་བརྟགས་དང་གཞན་དབང་ངོ༌། ། དང་པོ་ནི་མ་རིག་པའི་དབང་གིས་གཟུང་བར་སྒྲོ་བཏགས་པའོ། ། གཉིས་པ་ནི་དེའི་དབང་གིས་འཛིན་པར་སྒྲོ་བཏགས་པའོ། ། དེའི་ཕྱིར་དེ་གཉིས་ཀ་ཡོད་པ་མ་ཡིན་ཏེ། ཀུན་བཏགས་ཡིན་པའི་ཕྱིར་རོ། ། དེའི་ཕྱིར་ཀུན་རྫོབ་ཀྱི་བདེན་པ་གང་ཡིན་ཐམས་ཅད་ཡོད་པ་མ་ཡིན་ཏེ། མ་རིག་པ་ཁོ་ནའི་དབང་གིས་སྣང་བའི་ཕྱིར། དེ་ལྟ་ཡིན་པ་དེའི་ཕྱིར་སངས་རྒྱས་ཀྱི་ཡེ་ཤེས་ལ་དེ་ཐམས་ཅད་མི་སྣང་སྟེ། སྣང་ན་འཁྲུལ་པར་ཐལ་བའི་ཕྱིར་རོ། ། འོ་ན་ཅི་ཞིག་ཡོད་ཅེ་ན།
དོན་དམ་པའི་བདེན་པ་ཁོ་ནའོ། ། དེའི་ངོ་བོ་ཅི་ཞེ་ན་ཆོས་ཀྱི་དབྱིངས་ཁོ་ནའོ། ། དོན་དེ་ལ་དགོངས་ནས་ཆོས་དབྱིངས་ལས་མ་གཏོགས་པའི་ཆོས་མེད་པར་གསུངས་སོ། ། ཆོས་དབྱིངས་ཀྱི་ངོ་བོ་ནི་གཉིས་སུ་མེད་པའི་ཡེ་ཤེས་སོ། ། དེ་ལའང་གཉིས་ཏེ། ཡུལ་འགྱུར་བ་མེད་པའི་ཡོངས་གྲུབ་དང༌། ཡུལ་ཅན་ཕྱིན་ཅི་མ་ལོག་པའི་ཡོངས་གྲུབ་བོ། ། དེ་གཉིས་པོ་ལ་གཉིས་སུ་སྣང་བ་མེད་པར་རྫས་ཀྱི་སྒོ་ནས་དབྱེར་མེད་གཅིག་ཏུ་འདྲེས་པར་གྱུར་པ་དེ་ལ་བདེན་པ་མངོན་སུམ་དུ་མཐོང་བ་ཞེས་བྱ་ཞིང༌། སངས་རྒྱས་ཀྱི་སར་ནི་མཉམ་རྗེས་མི་མངའ་བར་ཡེ་ཤེས་གཉིས་པོ་དབྱེར་མེད་དུ་འདྲེས་པར་གྱུར་པ་དེ་ལ་ཡང་དག་པའི་མཐའ་མངོན་སུམ་དུ་བྱས་པ་ཞེས་བྱའོ། ། འདི་ལ་གཉིས་ཏེ།
རྒོལ་བ་དང་ལན་ནོ། ། དང་པོ་ནི། གཞན་དབང་ཡང་ཀུན་བཏགས་སུ་འཆད་པ་དེ་ལྟ་ན། རྗེ་བཙུན་གྱི་གཞུང་ལས་ཤེས་བྱ་ལ་མཚན་ཉིད་གསུམ་དུ་དབྱེ་བ་མི་འཐད་པ་དང༌། ཡང་དག་པ་མ་ཡིན་པའི་ཀུན་ཏུ་རྟོག་པ་རང་གི་ངོ་བོས་ཡོད་པར་གསུངས་པ་དང་འགལ་ལོ། ། ཞེས་རྒོལ་བ་དང༌། ཤེས་བྱ་ཇི་སྙེད་པ་སངས་རྒྱས་ཀྱི་ཡེ་ཤེས་ལ་མི་སྣང་ན་ཐམས་ཅད་མཁྱེན་པ་མ་ཡིན་པར་འགྱུར་རོ། ། ཞེས་རྒོལ་ལོ། ། གཉིས་པ་ལ་གཉིས་ཏེ། རྒོལ་བ་དང་པོའི་ལན་དང༌།
གཉིས་པའི་ལན་ནོ། ། དང་པོ་ལ། ཤེས་བྱ་ལ་གསུམ་དུ་ཕྱེ་བའི་དགོས་པ་ནི། ཀུན་བཏགས་ནི་མ་རིག་པས་ཀུན་ཏུ་བཏགས་པ་ཁོ་ན་ཡིན་པས་གང་འགོག་པའི་དགག་བྱ་ངོ་ཤེས་པ་དང༌། གཞན་དབང་ནི་ཀུན་བཏགས་དང་གཞན་དབང་གཉིས་ཀ་ཚོགས་པའི་ཚོགས་དོན་ཡིན་པས་གང་དུ་འགོག་པའི་དགག་གཞི་ངོ་ཤེས་པ་དང༌། ཡོངས་གྲུབ་ནི་ཆོས་དབྱིངས་ཁོ་ན་ཡིན་པས་དགག་གཞི་དགག་བྱ་དེས་སྟོང་པའི་སྟོང་ཉིད་ཀྱི་ངོ་བོ་གང་ཡིན་པ་ངོ་ཤེས་པར་བྱ་བའི་ཕྱིར་གསུམ་དུ་ཕྱེ་བ་ཡིན་གྱི། ཤེས་བྱ་ཐམས་ཅད་ཀུན་བརྟགས་དང་ཡོངས་གྲུབ་གཉིས་སུ་མ་འདུས་པ་ནི་མ་ཡིན་ཏེ། སྒྲ་རྟོག་གི་ངོར་གཉིས་ཀ་ཚོགས་པ་ལ་གཞན་དབང་དུ་བཞག་པའི་ཕྱིར། གཞན་དབང་གི་ངོ་བོ་ཡོད་པར་བཤད་པའི་རྒྱུ་མཚན་གྱིས་དེ་དོན་དམ་པའི་བདེན་པར་ཐལ་བ་མ་ཡིན་ཏེ། གཞན་དབང་གི་རང་གི་ངོ་བོ་ནི་ཡོངས་གྲུབ་ལ་ཟེར་བ་ཡིན་ཞིང༌།
གཞན་གྱི་ངོ་བོ་ནི་ཀུན་བརྟགས་ལ་འཆད་པ་ཡིན་པའི་ཕྱིར་རོ། ། དེའི་ཕྱིར་གཞན་དབང་གི་ངོ་བོ་བདེན་པར་གྲུབ་པར་བཤད་པ་ཙམ་གྱིས་གཞན་དབང་བདེན་གྲུབ་ཏུ་བཞག་པར་མི་ནུས་ཏེ། དེའི་ངོ་བོ་ཡོངས་གྲུབ་ལ་འཆད་པ་ཉིད་རྣལ་འབྱོར་སྤྱོད་པའི་གཞུང་གི་དགོངས་པ་ཡིན་པར་དབུ་མ་ལ་འཇུག་པ་ན་གསལ་བ་བཞིན་ནོ། ། རྒོལ་བ་གཉིས་པའི་ལན་ལ་མགོ་མཚུངས་དང༌། རྣལ་མའོ། ། དང་པོ་ནི་སངས་རྒྱས་ཀྱི་རང་སྣང་ལ་སྤྱི་མཚན་དང༌། ལྐོག་གྱུར་དང༌། ལྡོག་པ་གཞན་སེལ་དང༌། རྨི་ལམ་དང༌། སྒྱུ་མ་དང༌།
ཚ་གྲང་དང༌། ལུས་ཚོར་སྡུག་བསྔལ་དང༌། ཡིད་མི་བདེ་དང༌། ཡིད་དུ་འོང་མི་འོང་དང༌། འཇམ་རྩུབ་དང༌། དྲི་ང་བ་དང༌། རི་མོ་ཞིམ་པ་དང༌། གཟུགས་མི་མཛེས་པ་ལ་སོགས་པའི་སྣང་བ་མི་འཆར་ན་ནི་ཐམས་ཅད་མཁྱེན་པ་མ་ཡིན་པར་འགྱུར་ལ། དེ་དག་འཆར་ན་ནི་རྟོག་པར་ཐལ་བ་དང༌། རྟོག་མེད་འཁྲུལ་པའི་ཤེས་པར་ཐལ་བ་དང༌།
གཉིས་སྣང་འཁྲུལ་པའི་བག་ཆགས་མ་སྤངས་པར་ཐལ་བ་དང༌། རྣམ་པར་ཐར་པ་བརྒྱད་ལ་དབང་འབྱོར་བ་མ་ཡིན་པར་ཐལ་བ་སོགས་འཇུག་གོ ། གལ་ཏེ་དེ་དང་དེ་དག་མི་སྣང་བ་ཙམ་གྱིས་ཐམས་ཅད་མཁྱེན་པ་མ་ཡིན་པར་མི་འགྲུབ་སྟེ། དེ་དང་དེ་དག་ནི་མེད་བཞིན་དུ་གཉིས་སྣང་ཅན་གྱི་ཤེས་པ་ལ་སྣང་བ་ཡིན་པས་སོ་ཞེ་ན། དེ་ལྟ་ན་ཁོ་བོ་ཅག་གི་འདོད་པ་གྲུབ་པ་ཡིན་ཏེ། ཀུན་རྫོབ་ཀྱི་བདེན་པ་ཐམས་ཅད་ལ་རིགས་པ་དེ་ཉིད་འཇུག་པའི་ཕྱིར། འོ་ན་གནས་སྐབས་སུ་དོན་དམ་པའི་མཚན་གཞིར་བཞག་པ་དེ་དག་ཀྱང་མཐར་ནི་ཀུན་རྫོབ་ཀྱི་བདེན་པར་ཁྱེད་ཀྱིས་ཁས་བླངས་པའི་ཕྱིར། དོན་དམ་པའི་བདེན་པ་མཐའ་དག་ཀྱང་དེ་ལ་མི་སྣང་བར་ཐལ་བས་སངས་རྒྱས་ཀྱི་ཡེ་ཤེས་ཀྱིས་མཐར་ཅི་ཡང་མི་མཁྱེན་པ་ཉིད་དུ་ཐལ་བར་འགྱུར་རོ་སྙམ་ན། མ་ཡིན་ཏེ། སྤྲོས་པའི་མཚན་མ་ཅི་ཡང་མི་འཛིན་པའི་ངང་ལ་དུས་རྟག་ཏུ་མཉམ་པར་འཇོག་ནུས་པ་དེ་ལ་ནི་ཆོས་ཉིད་ལ་དུས་རྟག་ཏུ་མཉམ་པར་འཇོག་པ་ཞེས་བྱ་ལ།
དེའི་ཚེ་ཤེས་བྱ་ཇི་སྙེད་པའི་སྣང་ཚུལ་འཆར་བ་ལ་གེགས་བྱེད་ཀྱི་སྒྲིབ་པ་མ་ལུས་པར་སྤངས་ཟིན་པའི་ཕྱིར། གཉིས་པ་རྣལ་མ་ལ་སངས་རྒྱས་ཀྱི་ཡེ་ཤེས་ལ་ཀུན་རྫོབ་བདེན་པའི་སྣང་བ་འཆར་བར་འདོད་པ་ལ་ནི་སྒྲུབ་བྱེད་མེད་ཅིང་གནོད་བྱེད་ཡོད་དོ། ། ཇི་ལྟར་ཞེ་ན། ཡེ་ཤེས་དེ་ལ་ཡང་དག་པའི་ཀུན་རྫོབ་མཐའ་དག་གི་སྣང་བ་འཆར་བ་ཡིན་ནོ། ། ཞེས་ཟེར་བ་དེ་ལ་ནི་ཐེག་པ་ཆེན་པོ་སེམས་ཙམ་པ་ཡན་ཆད་ཀྱི་གྲུབ་པའི་མཐའ་ལ་གྲགས་པའི་ལུང་མེད་ཅིང༌། བྱེ་བྲག་ཏུ་རྣལ་འབྱོར་སྤྱོད་པའི་དབུ་མ་པ་དང༌། འཇིག་རྟེན་གྲགས་སྡེ་སྤྱོད་པའི་དབུ་མ་པ་དག་ལ་གྲགས་པའི་ལུང་མེད་དོ། ། གཉིས་པ་གནོད་བྱེད་ལ། ལུང་དང༌། རིགས་པ་གཉིས་ནི།
རྗེ་བཙུན་བྱམས་པའི་གཞུང་དགོངས་འགྲེལ་གྱི་བསྟན་བཅོས་དང་བཅས་པ་མཐའ་དག་དང༌། ཀླུ་སྒྲུབ་སྲས་དང་སློབ་མར་བཅས་པའི་གཞུང་ན་ཤིན་ཏུ་གསལ་ཏེ། རྒྱ་ཆེར་གཞན་དུ་སྤྲོས་ཟིན་ཏོ། ། འདིར་རིགས་པའི་གནོད་བྱེད་ཕྱོགས་ཙམ་བརྗོད་པ་ནི་སངས་རྒྱས་ཀྱི་ཡེ་ཤེས་ལ་ཡང་དག་ཀུན་རྫོབ་ཀྱི་རྣམ་པ་རང་སྣང་གི་ཚུལ་གྱིས་འཆར་ན་རྣམ་པ་དེ་སྣང་མཁན་གྱི་ཤེས་པ་རང་གི་བདག་ཉིད་དམ། དེ་ལས་གཞན་དུ་འདོད། གཉིས་པ་ལྟར་ན། རིགས་པ་མཁྱེན་པས་བློ་ཚུལ་གཉིས་སྒྲུབ་ཀྱི་རིགས་པས་ཚུལ་གཉིས་པར་སྒྲུབ་པ་ན་རང་རིག་པར་ཡང་གྲུབ་ཞེས་རང་རིག་སྒྲུབ་པའི་གཏན་ཚིགས་གསུངས་པ་རྣམས་དང་འགལ་ལོ། ། དང་པོ་ལྟར་ན་རྣམ་པ་དེ་གཏོད་བྱེད་ཀྱི་རྒྱུ་རང་ལས་རྫས་གཞན་པ་ཞིག་ཡོད་དམ་མེད། དང་པོ་ལྟར་ན་གཟུང་འཛིན་རྫས་གཞན་ཡོད་པར་ཁས་བླངས་པས་ཐེག་པ་ཆེན་པོ་བ་དག་གི་གྲུབ་པའི་མཐའ་ལས་ཉམས་སོ། ། གཉིས་པ་ལྟར་ན།
འགྲོ་བ་རིས་དྲུག་དང་སྒྲིབ་པ་གཉིས་ལ་སོགས་པ་ཀུན་རྫོབ་ཀྱི་བདེན་པ་ཇི་སྙེད་པ་སངས་རྒྱས་ཀྱི་ཡེ་ཤེས་ཉིད་དུ་ཐལ་བར་འགྱུར་ཏེ། དེ་ལ་དེར་སྣང་བའི་རྣམ་པ་དེ་ནི་སངས་རྒྱས་ཀྱི་ཡེ་ཤེས་དངོས་ཡིན་ལ། རྣམ་པ་དེ་གཏོད་བྱེད་ཀྱི་རྒྱུ་རྫས་གཞན་ནི་མ་དམིགས་པའི་ཕྱིར་རོ། ། མདོར་ན་གང་མ་རིག་པའི་དབང་གིས་སྣང་བའི་ཤེས་བྱ་དེ་ཡིན་ན་སངས་རྒྱས་ཀྱི་ཡེ་ཤེས་ལ་མི་སྣང་བས་ཁྱབ། དཔེར་ན་རབ་རིབ་ཅན་ལ་སྣང་བའི་སྐྲ་ཤད་བཞིན། ཀུན་རྫོབ་ཀྱི་བདེན་པ་ཇི་སྙེད་པའང་དེ་ཡིན་ནོ། ། ཞེས་བྱ་བ་ནི་ཁྱབ་བྱེད་འགལ་བ་དམིགས་པའི་གཏན་ཚིགས་སོ། ། དེ་ལ་འདི་སྐད་ཅེས་རྒོལ་ཏེ། དེས་དེ་མཁྱེན་ན་དེ་མངོན་སུམ་དུ་མཁྱེན་དགོས་ཏེ། དེ་ལྟ་ན་དེ་དེའི་དངོས་ཀྱི་གཞལ་བྱ་ཡིན་པ་དང༌།
དེ་དེ་ལ་དངོས་སུ་སྣང་དགོས་པས་ཁྱབ་པར་འགྱུར་རོ། ། ཞེས་ཟེར་རོ། ། དེ་ལ་ནི་བདག་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱར་གྱུར་པའི་བདག་གཉིས་ཀྱིས་མ་ངེས་ཤིང༌། དེ་དག་ཤེས་བྱ་དང་ཡང་དག་པའི་ཀུན་རྫོབ་ཏུ་ཁས་ལེན་དགོས་ཏེ། ལྷན་ཅིག་སྐྱེས་པའི་མ་རིག་པའི་དབང་གིས་འཇིག་རྟེན་ཐམས་ཅད་ལ་མཐུན་པར་གྲགས་པའི་ཕྱིར་དང༌། ཀུན་བརྟགས་ཡིན་པའི་ཕྱིར་རོ། ། གཞན་ཡང་དེས་དོན་སྤྱི་ལ་སོགས་པ་མཁྱེན་ན་མངོན་སུམ་དུ་མཁྱེན་མི་དགོས་ཏེ། དེས་དེ་དག་གཞན་སྣང་གི་ཚུལ་གྱིས་མཁྱེན་པའི་ཕྱིར། དཔེར་ན་སད་པའི་ཤེས་པས་རྨི་ལམ་གྱི་ཡུལ་སྣང་ཚུལ་ཁོང་དུ་ཆུད་པ་བཞིན་ནོ། ། གཉིས་པ་རྟེན་པ་ཡེ་ཤེས་ལ།
དབྱེ་གཞི་ནི་གནས་ཡོངས་སུ་གྱུར་པ་མཐར་ཐུག་པའི་ཡེ་ཤེས་སོ། ། དེ་ལ་གནས་ཞེས་བྱ་བ་ནི་ཀུན་གཞིའི་སྟེང་གི་གནས་ངན་ལེན་ནོ། ། གྱུར་པ་ཞེས་བྱ་བ་ནི་དེ་སྤངས་ནས་གཉིས་སུ་མེད་པའི་ཡེ་ཤེས་འབའ་ཞིག་ལུས་པའོ། ། དབྱེ་ངོ་ནི་མདོ་སྡེའི་རྒྱན་ལས་དངོས་སུ་གསུངས་པ་བཞི་དང༌། དོན་གྱིས་ཐོབ་པ་ཆོས་ཀྱི་དབྱིངས་ཀྱི་ཡེ་ཤེས་སོ། ། དེ་ཡང་ཇི་ལྟར་ཞེ་ན། རྣམ་པར་ཤེས་པའི་ཚོགས་བརྒྱད་པོ་ཐམས་ཅད་གནས་གྱུར་པ་ན་གཉིས་མེད་ཀྱི་ཡེ་ཤེས་སུ་འགྱུར་ལ། དེ་ཡང་ཆོས་ཀྱི་དབྱིངས་ལས་གཞན་མ་ཡིན་པའི་ཕྱིར། དེ་ལ་ལྡོག་པས་ཕྱེ་ན་བཞི་སྟེ། ཀུན་གཞིའི་རྣམ་པར་ཤེས་པ་གནས་མ་གྱུར་པའི་ཚེ་ན་སྤང་བྱ་ཐམས་ཅད་ཀྱི་གནས་དང་རྟེན་བྱེད་ཅིང༌།
རྣམ་པར་ཤེས་པ་ཐམས་ཅད་ཀྱང་ཆུ་ལས་རླབས་ཀྱི་ཚུལ་དུ་འབྱུང་བ་ལྟར། གནས་གྱུར་པའི་ཚེ་ན་གཉིས་མེད་ཀྱི་ཡེ་ཤེས་སུ་གྱུར་པ་དེས་སྟོབས་སོགས་ཡོན་ཏན་ཐམས་ཅད་ཀྱི་རྟེན་བྱེད་ཅིང༌། དེ་ལས་ཡེ་ཤེས་གཞན་གསུམ་པོ་ཆུ་ལས་རླབས་ཀྱི་ཚུལ་དུ་འབྱུང་བའོ། ། ཆུ་རླབས་ལྟ་བུའི་ཡེ་ཤེས་དེ་ལའང་གཉིས་ཏེ། རང་སྣང་གི་ཡེ་ཤེས་དང༌། གཞན་སྣང་མཁྱེན་ཚུལ་གྱི་ཡེ་ཤེས་སོ། ། དང་པོ་ནི་མཉམ་པ་ཉིད་ཀྱི་ཡེ་ཤེས་ཏེ། འདི་ནི་ཇི་ལྟ་བ་མཁྱེན་པའི་ཡེ་ཤེས་དང༌། མི་གནས་པའི་མྱང་འདས་དང༌། ཆོས་ཉིད་ཀྱི་ཡེ་ཤེས་དང༌།
ངོ་བོ་ཉིད་ཀྱི་སྐུ་རྣམས་སོ། ། དེ་ཡང་ཉོན་མོངས་ཅན་གྱི་ཡིད་གནས་གྱུར་པ་སྟེ། དེའི་དོན་ཡང་ཉོན་ཡིད་ཀྱི་བག་ཆགས་ཀུན་གཞིའི་སྟེང་ན་ཡོད་པ་དེ་སྤངས་པའོ། ། དེ་ལའང་གཉིས་ཏེ། ས་བོན་སྤངས་པ་ནི་ས་བདུན་པ་དང༌། གནས་ངན་ལེན་སྤངས་པ་ནི་སངས་རྒྱས་ཀྱི་སའོ། ། གཉིས་པ་ནི་ཆོས་ཅན་གྱི་ཡེ་ཤེས་དང༌། གཞན་སྣང་གི་ཡེ་ཤེས་དང༌། ཇི་སྙེད་པ་མཁྱེན་པའི་ཡེ་ཤེས་དང༌། སེམས་དང་སེམས་ལས་བྱུང་བའི་མཚན་ཉིད་ཅན་ཏེ།
སྤྲུལ་པའི་སྐུ་ཞེས་ཀྱང་བྱ། དེ་ཡང་ཡིད་ཀྱི་རྣམ་པར་ཤེས་པ་གནས་གྱུར་པ་ནི་བྱ་བ་གྲུབ་པའི་ཡེ་ཤེས་དང༌། སྒོ་ལྔའི་རྣམ་ཤེས་གནས་གྱུར་པ་ནི་སོ་སོར་རྟོག་པའི་ཡེ་ཤེས་སོ། ། ཡེ་ཤེས་འདི་གཉིས་ནི་གདུལ་བྱ་གཞན་སྣང་མཁྱེན་པའི་ཡེ་ཤེས་ཏེ། རང་གི་ངོ་བོ་ལ་ལྟོས་ནས་གཟུང་འཛིན་གཉིས་ཀྱི་སྣང་བ་མེད་ཀྱང་གདུལ་བྱ་གཞན་གྱི་བསམ་ངོ་ལ་ལྟོས་ནས་གཟུང་འཛིན་གཉིས་སུ་སྣང་བའི་ཕྱིར་སེམས་དང་སེམས་ལས་བྱུང་བའི་མཚན་ཉིད་ཚང་བ་དང༌། ཆོས་སྟོན་པ་ལ་སོགས་པའི་བྱ་བ་མཛད་པ་དང༌། གཉིས་སྣང་གི་བག་ཆགས་གནས་གྱུར་པ་ཞེས་བྱ་བ་སྟེ། ཁྱད་པར་གསུམ་དང་ལྡན་པའོ། ། འདི་ལ་ལྡོག་པའི་སྒོ་ནས་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་ཏུ་ཕྱེ་བ་ལས་གཞན་རྣམས་ནི་གཞུང་གི་དོན་ཉིད་ལས་རྟོགས་པར་ནུས་ལ། ཟད་པར་དང༌།
ཟིན་ནོན་གྱི་རྣམ་གཞག་ལ། མཚན་ཉིད་ནི། བསམ་གཏན་བཞི་པའི་རབ་མཐའ་ལ་བརྟེན་ནས་རང་རང་གི་དམིགས་པས་ཁྱབ་པར་སྤྲོ་བའི་ཞི་ལྷག་ཟུང་འབྲེལ་གྱི་མཁྱེན་པའོ། ། མཚོན་བྱའི་སྒྲ་བཤད་པ་ནི། ཟད་པར་དང༌། མཐའ་དག་དང༌། མ་ལུས་པ་དང༌། ཁྱབ་པ་ཞེས་བྱ་བ་རྣམས་ནི་མིང་གི་རྣམ་གྲངས་ཡིན་ལ། ས་ལ་སོགས་པའི་གཟུང་རྣམ་གྱིས་ཁྱབ་པར་སྤྲོ་བའི་ཏིང་ངེ་འཛིན་ལ་དེ་ཞེས་བྱའོ། ། མཚན་གཞིའི་རྣམ་པར་བཞག་པ་ལ།
ལུས་ཀྱི་རྟེན་དང༌། ས་གང་ལ་རྟེན་པའོ། ། དང་པོ་ནི། སྔར་མེད་གསར་དུ་བསྒྲུབ་པའི་དབང་དུ་བྱས་ན། དང་པོ་བརྒྱད་འདོད་པའི་རྟེན་ཅན་ཡིན་ཏེ། ཐོས་བསམ་གྱི་མཐུས་བསྐྱེད་པར་བྱ་བ་ཡིན་པའི་ཕྱིར། ཕྱི་མ་གཉིས་ནི་ཁམས་གསུམ་གྱི་རྟེན་ཅན་ཏེ། མཛོད་ལས། གཟུགས་མེད་ཅེས་བྱ་ཁམས་གསུམ་གྱི། ། རྟེན་ཅན་ཞེས་གསུངས་སོ། །
གཉིས་པ་ནི། དང་པོ་བརྒྱད་བསམ་གྱི་དངོས་གཞི་དང༌། ཕྱི་མ་གཉིས་གཟུགས་མེད་ནམ་མཁའ་དང་རྣམ་ཤེས་ཀྱི་དངོས་གཞི་ལ་བརྟེན་པར་འཆད་དོ། ། དབྱེ་ན་བཅུའོ། ། སྐྱེ་མཆེད་གཞན་ལ་ཟད་པར་མི་འཇོག་པ་ཅི་ཞེ་ན། དབང་པོ་ལྔ་ཕྱི་རོལ་དུ་སྤྲོ་མི་ནུས་པ་དང༌། དྲི་རོ་གཉིས་ནི་གཟུགས་ཁམས་ན་མེད་པས་མ་བཞག་གོ ། ཞེས་སའི་དངོས་གཞིར་གསུངས་ཤིང༌། སྒྲ་ལ་རྒྱུན་མེད་པས་མ་བཞག་གོ ། ཞེས་བོད་རྣམས་འཆད་དོ། །
གཟུགས་མེད་ཕྱི་མ་གཉིས་ལ་མ་བཞག་པ་ནི་དམིགས་པ་རྒྱུན་གཅོད་པར་བྱེད་པ་ཡིན་པ་དང༌། སེམས་ཀྱི་རྒྱུ་བ་མི་གསལ་བའི་ཕྱིར་མ་བཞག་ལ། ཟད་པར་ནམ་མཁའ་དང་རྣམ་ཤེས་གཉིས་ཀྱིས་ནི། ཁམས་གསུམ་ཀ་ཁྱབ་པར་སྤྲོ་ནུས་པའི་ཕྱིར་དེ་གཉིས་ལ་དེ་བཞག་གོ ། ཞེས་རྣམ་བཤད་མཛད་པ་པོ་རྣམས་གསུང་ངོ༌། ། འོ་ན་ཅི་སངས་རྒྱས་ཀྱི་ཡེ་ཤེས་ལ་ས་ལ་སོགས་པ་སྣང་བར་འདོད་དམ་ཞེ་ན། དེ་ལ་དེ་དངོས་སུ་སྣང་བར་ནི་མདོ་སྡེ་པས་ཀྱང་མི་འདོད་ན་འདིར་ལྟ་ཅི་སྨོས། འོ་ན་ཅི་ཞེ་ན། གཟུང་འཛིན་གཉིས་སྣང་གི་བག་ཆགས་མ་སྤངས་པ་རྣམས་ལ་ཕྱི་རོལ་གྱི་དོན་དང་ནམ་མཁའ་ལ་སོགས་པའི་རྣམ་པར་སྣང་བ་ནི་བག་ཆགས་ཀྱི་དབང་གིས་བྱུང་བའི་ཕྱིར་གཞན་དབང་དང༌། སྤྱིར་འཛིན་པ་ཀུན་བཏགས་སུ་ཁས་ལེན་པར་བྱེད་དོ། །
རྫོགས་པའི་སངས་རྒྱས་ལ་ནི་དེ་མེད་པའི་ཕྱིར་རང་སྣང་ལ་ནི་དེ་དང་དེའི་རྣམ་པ་འཆར་བ་མེད་དོ། ། འོ་ན་དེ་དག་ལ་འདི་དག་བཞག་ཏུ་མེད་པར་ཧ་ཅང་ཐལ་ལོ་ཞེ་ན། ཉེས་པ་མེད་དེ། རྫོགས་པའི་སངས་རྒྱས་ཀྱི་ཆོས་དབྱིངས་ལ་མཉམ་པར་བཞག་པའི་མཐུས་གཞན་སྣང་ལ་ས་ལ་སོགས་པའི་རྣམ་པས་ཁྱབ་པར་སྤྲོ་བ་ལ་དེ་ཞེས་བྱ་སྟེ། དཔེར་ན་དབང་བཅུ་བཞིན་ནོ། ། གཉིས་པ་ཟིལ་གནོན་ལ། མཚན་ཉིད་ནི། བསམ་གཏན་བཞི་པའི་རབ་མཐའ་ལ་བརྟེན་ནས། ཟད་པར་གྱིས་ཁྱབ་པར་སྤྲོས་པའི་དམིགས་པ་ཟིལ་གྱིས་གནོན་པར་བྱེད་པའི་ཞི་ལྷག་ཟུང་འབྲེལ་ལོ། ། དེའི་དོན་ཡང་དེའི་དམིགས་པ་ལ་མངོན་པའི་ང་རྒྱལ་མེད་པར་སེམས་འཇོག་པའོ། །
དབྱེ་ན། དབྱིབས་ཟིལ་གྱིས་གནོན་པ་བཞི་དང༌། ཁ་དོག་ཟིལ་གྱིས་གནོན་པ་བཞི་སྟེ་བརྒྱད་དོ། ། དང་པོ་བཞི་ནི་རྣམ་ཐར་དང་པོ་གཉིས་ཀྱི་རྒྱུ་ལས་བྱུང་བ་ཡིན་ཏེ། དེ་མེད་ན་མི་འབྱུང་བའི་ཕྱིར་རོ། ། ཕྱི་མ་བཞི་ནི་སྡུག་པའི་རྣམ་ཐར་གྱི་རྒྱུ་ལས་བྱུང་བ་སྟེ། རྒྱུ་མཚན་དེ་བཞིན་ནོ། ། མདོར་ན་ཟད་པར་གྱིས་ཁྱབ་པར་སྤྲོ། རྣམ་ཐར་གྱིས་དབང་འབྱོར་བར་བྱེད། ཟིལ་གནོན་གྱིས་ནི་གཉིས་མེད་ཀྱི་ཡེ་ཤེས་ལ་མཉམ་པར་འཇོག་པའོ། །
གསུམ་པ་མཛད་པ་འཕྲིན་ལས་ལ་མཚན་ཉིད་དང༌། མཚན་གཞིའི་དབྱེ་བ། འཕྲིན་ལས་ཇི་ལྟར་འཇུག་པའི་ཚུལ་ལོ། ། རང་གི་བདག་རྐྱེན་རྫོགས་སྨིན་སྦྱངས་གསུམ་གྱི་མཐུ་ལས་བྱུང་ཞིང༌། དེ་མ་ཐག་རྐྱེན་རིག་པ་སྔ་མ་དང༌། དམིགས་པའི་རྐྱེན་མཐའ་ཡས་པའི་སེམས་ཅན་ལ་དམིགས་ནས་སྐྱེས་པའི་སངས་རྒྱས་ཀྱི་མཛད་པའོ། ། དེའི་ཤེས་བྱེད་ཀྱང་སློབ་པ་ལམ་གྱི་མཐར་རྫོགས་སྨིན་སྦྱངས་གསུམ་མ་བྱས་ན་ཆོས་ཀྱི་སྐུ་ལས་མ་གཡོས་བཞིན་དུ་གཟུགས་སྐུ་གཉིས་ཀྱི་སྣང་བ་བསྐྱེད་ནས་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་བྱེད་པར་མི་ནུས་པའི་ཕྱིར། དེ་ལྟར་མཛད་ནུས་པ་དེ་ལ་ལྷུན་གྱིས་གྲུབ་པ་ཞེས་བྱ་ལ། ནུས་པ་བཞིན་དུ་མཛད་པ་དེ་ལ་ནི་རྒྱུན་མི་ཆད་པའི་འཕྲིན་ལས་ཞེས་བྱའོ། ། འཕྲིན་ལས་རང་གི་ངོ་བོ་ནི་རིག་པ་ཁོ་ན་ཡིན་ཞིང༌།
དེ་ཡང་སེམས་ཅན་གྱི་དོན་བསྒྲུབ་མཁྱེན་པ་དང༌། སྒྲུབ་པའི་ཐུགས་རྗེ་གང་རུང་གི་ངོ་བོར་གནས་པའི་ཕྱིར་ན་རྐྱེན་གཉིས་ལས་སྐྱེས་པར་བཞག་གོ ། གཉིས་པ་ནི། བྱེད་པ་པོ་ལ་ཡོད་པ་དང༌། བྱ་བ་ཡུལ་ལ་ཡོད་པའོ། ། དང་པོ་ནི། སངས་རྒྱས་ཀྱི་སས་བསྡུས་པའི་གཞན་དོན་གྱི་སྐུར་བཤད་པ་དེ་ཉིད་དོ། ། འཕྲིན་ལས་མཚན་ཉིད་པ་ནི་དེ་ཁོ་ན་སྟེ། རྒྱུ་དང་འཕྲིན་ལས་དབྱེར་མེད་དུ་འཆད་དགོས་པའི་ཕྱིར། གཉིས་པ་ལ་མཚན་ཉིད་ནི།
རྫོགས་པའི་སངས་རྒྱས་ཀྱི་ཆོས་ཀྱི་སྐུའི་བདག་རྐྱེན་ལས་བྱུང་བའི་རྣམ་དཀར་གྱི་མཛད་པའོ། ། མཚན་གཞི་ནི་གཞན་སྣང་གི་གཟུགས་སྐུ་གཉིས་དང༌། དེ་ལ་བརྟེན་ནས་བྱུང་བའི་རྣམ་པར་དཀར་བའི་བྱ་བ་ཇི་སྙེད་པ་མཐའ་དག་སྟེ། མངོན་པར་མཐོ་བ་དང་ངེས་པར་ལེགས་པའི་ལམ་འབྲས་བུ་དང་བཅས་པ་དག་གོ ། དེ་དག་ནི་སེམས་ཅན་གྱི་ཤེས་རྒྱུད་ཀྱིས་བསྡུས་པ་ཡིན་པའི་ཕྱིར་འཕྲིན་ལས་ཀྱི་འབྲས་བུ་ལ་འཕྲིན་ལས་ཀྱི་མིང་གིས་བཏགས་པའོ། ། གསུམ་པ་ནི། ཡུམ་གྱི་མདོ་དང༌། རྒྱན་ལས། ཆོས་སྐུའི་འཕྲིན་ལས་འཇུག་ཚུལ་ཉི་ཤུ་རྩ་བདུན་དུ་གསུངས་ལ། དེ་ཡང་བསྡུ་ན།
གདུལ་བྱ་ལམ་གྱི་རྟེན་ལ་འགོད་པ་དང༌། ལམ་ལ་འགོད་པ་དང༌། ལམ་གྱི་འབྲས་བུ་ལ་འགོད་པ་སྟེ་གསུམ་མོ། ། ཐེག་པ་ཆེན་པོ་རྒྱུད་བླ་མའི་བསྟན་བཅོས་ལས་ནི། ཇི་སྐད་དུ། བརྒྱ་བྱིན་རྔ་སྤྲིན་ཚངས་པ་དང༌། ། ཉི་མ་ནོར་བུ་རིན་ཆེན་བཞིན། ། དེ་བཞིན་གཤེགས་པ་སྒྲ་བརྙན་བཞིན། ། ནམ་མཁའ་དང་ནི་ས་བཞིན་ནོ། ། ཞེས་གསུངས་སོ། །
དེའི་དོན་ཡང་སྐུ་སྟོན་པ་བརྒྱ་བྱིན་དང་འདྲ་བ། གསུང་འདོམས་པ་ལྷའི་རྔ་བོ་ཆེ་དང་མཚུངས་པ། ཐུགས་རྗེས་ཁྱབ་པ་སྤྲིན་དང་འདྲ་བ། སྤྲུལ་པ་འགྱེད་ཚུལ་ཚངས་པ་དང་འདྲ་བ། ཡེ་ཤེས་སྤྲོ་བ་ཉི་མ་དང་འདྲ་བ། ཐུགས་ཀྱི་གསང་བ་གདུལ་བྱའི་རེ་བ་སྐོང་ཚུལ་ཡིད་བཞིན་གྱི་ནོར་བུ་དང་འདྲ་བ། གསུང་གི་གསང་བ་ཆོས་འཆད་པ་པོའི་ཤེས་རྒྱུད་ཀྱིས་མ་བསྡུས་པ་སྒྲ་བརྙན་དང་འདྲ་བ། སྐུའི་གསང་བ་ཐམས་ཅད་ལ་ཁྱབ་པ་ནམ་མཁའ་དང་མཚུངས་པ། ཐུགས་རྗེ་ཕན་བདེ་སྐྱེད་པ་ས་གཞི་དང་འདྲ་བ་རྣམས་བསྟན་པ་ཡིན་ཏེ། ཇི་སྐད་དུ།
སྟོན་དང་གསུང་དང་ཁྱབ་པ་དང༌། ། སྤྲུལ་དང་ཡེ་ཤེས་སྤྲོ་བ་དང༌། ། ཐུགས་གསུང་སྐུ་ཡི་གསང་བ་དང༌། ། ཐུགས་རྗེའི་བདག་ཉིད་སྟོན་པ་ཉིད། ། ཅེས་གསུངས་པའི་ཕྱིར། མདོར་ན་སངས་རྒྱས་གཅིག་གི་ཕྲིན་ལས་གང་ཡིན་པ་དེ་ཐམས་ཅད་ཀྱི་འཕྲིན་ལས་ཡིན་ཏེ། སངས་རྒྱས་ཐམས་ཅད་ཀྱི་ཆོས་ཀྱི་སྐུ་མཐའ་དག་རྫས་ཀྱི་སྒོ་ནས་དབྱེ་བ་མེད་པ་གཅིག་ཡིན་པའི་ཕྱིར་དང༌། གཅིག་པོ་དེ་ཡང་གང་ལ་བརྟེན་པའི་རྟེན་ལོངས་སྤྱོད་རྫོགས་པའི་སྐུ་དེ་ཡང་ཆོས་སྐུ་ཐམས་ཅད་ཀྱི་རྟེན་ཡིན་པའི་ཕྱིར་དང༌། སངས་རྒྱས་གཅིག་གི་གསུང་གི་འོད་ཟེར་སྤྲོས་པ་ན་ཐམས་ཅད་ཀྱི་གསུང་གི་འོད་ཟེར་འཕྲོ་བའི་ཕྱིར། དཔེར་ན་ཉི་མའི་འོད་ཟེར་གཅིག་ཤར་བ་ན་འོད་ཟེར་ཀུན་འཆར་བ་བཞིན་ནོ། །
ཆོས་སྐུ་སྐུ་གསུམ་འཁྲུལ་མེད་ཤེས་ཚུལ་དང༌། ། ཡེ་ཤེས་ཤེས་བྱའི་གནས་ལ་འཇུག་ཚུལ་དང༌། ། འཕྲིན་ལས་ལས་གསུམ་ཡེ་ཤེས་སྔོན་འགྲོའི་ཚུལ། ། གང་བཤད་བཤད་པ་འདི་ཀུན་བྱམས་པའི་གཞུང༌། ། ཅེས་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་བཤད་པ་ལུང་ཆོས་རྒྱ་མཚོའི་སྙིང་པོ་ཞེས་བྱ་བ་ལས་སྐབས་བརྒྱད་པའི་རྣམ་པར་བཤད་པའོ།། །། ཚེམས་དཀར་བདུད་རྩི་འབབ་པའི་བཞད་ཕྲེང་གིས། ། རྟག་ཏུ་ལེགས་པར་བཤད་པའི་དཔལ་རྩོལ་ཞིང༌། ། ནམ་ཡང་ཉམ་ངའི་གཡང་ལས་བསྲུང་བརྩོན་པ། ། མ་ཕམ་མཁྱེན་བརྩེའི་གཏེར་ལ་ཕྱག་འཚལ་ལོ། ། ཐོགས་མེད་ཞབས་གཞུང་ཡིད་བཞིན་རིན་ཆེན་པོ། །
དངོས་སྨྲའི་དུག་མཚོར་དྲངས་པ་མ་བཟོད་ནས། ། སྦྱོང་ཚུལ་རིམ་གསུམ་གྱིས་སྦྱངས་ནོར་བུའི་ཕྲེང༌། ། མ་ཕམ་བྱམས་པའི་དབུ་ལ་མཆོད་པར་འབུལ། ། མང་ཐོས་རྣམ་དཔྱོད་གྲུ་ཆེན་ལ་ཞོན་ནས། ། སྡེ་སྣོད་རྒྱ་མཚོའི་ཕ་མཐའ་ཡང་ཡང་བཅད། ། ངེས་དོན་ནང་གི་རོལ་མཚོ་དེར་ཞུགས་ནས། ། ལུང་ཆོས་ཀུན་གྱི་ལྷུན་པོ་དེ་རིང་མཐོང༌། ། སྔོན་བྱོན་ཆེན་པོའི་རྣམ་བཤད་མང་ན་ཡང༌། ། འགའ་ཞིག་ཚིག་ཉུང་བརྡ་དོན་མཇལ་བ་མེད། ། ལ་ལ་ཚིག་ཕྲེང་གིས་དཀྲུགས་ངེས་པའི་དོན། །
ཡལ་བར་དོར་ཕྱིར་དཔྱོད་ལྡན་མགུ་མི་ནུས། ། གང་འདི་ཚིག་ཉུང་དོན་མང་བརྗོད་པ་བདེ། ། ལུང་དང་འགྲོགས་པའི་རིགས་པ་ཕྲ་ཞིང་ཞིབ། ། དཔྱོད་ཆེན་བློ་ཡིས་གཞུང་བཞིན་དཔྱད་པའི་ཕྱིར། ། རྗེས་བཟློས་དབྱངས་སུ་ལེན་དང་འདི་མི་མཉམ། ། མཉམ་པོར་རློམ་པའི་རྣམ་བཤད་འགའ་ཡོད་ན། ། དཔྱོད་ལྡན་གཟུ་བོའི་དྲུང་དུ་ཚུལ་སྤྱོན་ལ། ། མཆུ་ཞེང་ཚད་དང་གཏིང་མཐའ་བཅལ་བྱོས་དང༌། ། གང་འདིའི་རིན་ཐང་དཔོག་ལ་ཡུན་མི་ཐོགས། ། གཞན་གྱིས་མ་བཟུང་མང་ཐོས་ཕོ་བྲང་མཆོག །
ཆོས་ཀྱི་འབྱོར་བས་ཕྱུག་པ་འདིར་ཞུགས་ལ། ། ཕྱོགས་ལས་རྣམ་པར་རྒྱལ་བའི་རྔ་ཆེན་པོ། ། ཐུབ་བསྟན་ལང་ཚོར་བྱེད་པ་དེ་ལོང་ཤིག ། འདིར་བཤད་དངུལ་དཀར་མེ་ལོང་འདི་མེད་ན། ། རྗེ་བཙུན་གཞུང་གི་སྐྱེ་མཆེད་གང་དུ་འཆར། ། འདིར་འབྱུང་འཁྲུལ་གྱི་ལྡེ་མིག་མ་བཟུང་ན། ། ཐོགས་མེད་གཞུང་གི་སྒོ་བརྒྱ་སུ་ཡིས་འབྱེད། ། རང་བློས་དཔྱད་པའི་སྐྱེ་མཆེད་འདི་མེད་ན། ། འཕགས་སེང་གཞུང་གི་མཛའ་བོ་སུ་ཡིས་འགུགས། ། ལུང་རིགས་ལང་ཚོ་རྒྱས་པ་འདི་མེད་ན། །
བློ་གསལ་ཡིད་ཀྱི་ཤིང་རྟ་ཇི་ལྟར་འདྲེན། ། དེ་ཕྱིར་སྐལ་མཉམ་དོན་མཐུན་གྲོགས་དག་ཀྱེ། ། ཚིག་གི་སྦྱོར་བས་དཔྱོད་ལྡན་མི་མགུ་ཞིང༌། ། གཞུང་ཆེན་ངེས་པའི་བརྡ་དོན་མ་འབྱོར་བས། ། བློ་གྲོས་ངན་པར་བྱེད་པ་དེ་བོར་ལ། ། རྣམ་འགྲེལ་མཛད་གཞུང་ཕྱི་ཡི་མཚོ་ཆེན་དང༌། ། རྣལ་འབྱོར་སྤྱོད་གཞུང་ནང་གི་རོལ་མཚོའི་དབུས། ། ཀླུ་སྒྲུབ་གཞུང་ལུགས་ནོར་འཛིན་སྒེག་མོ་ཡིས། ། བྱམས་ཆོས་ལྷུན་པོ་འདེགས་པ་འདི་ཟུང་ཤིག ། འདིར་འགྲུས་དགེ་བ་ཡིན་བཞིན་མཚོ་ཆེན་ལྟར། །
སྲིད་ཞིར་འདུན་པའི་རྙོག་པ་དང་བྲལ་འདིས། ། ཀུན་གྱི་རེ་བ་སྐོང་ཞིང་རང་ཉིད་ཀྱང༌། ། མ་རྣམས་དོན་དུ་ཆོས་ཀྱི་རྒྱལ་པོར་བསྔོ། ། ཅེས་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དང་དེའི་རྒྱན་འགྲེལ་པ་དང་བཅས་པའི་དཀའ་བའི་གནས་རྣམ་པར་བཤད་པའི་སྤྱིའི་དོན་ཉེར་མཁོ་བསྡུས་པ་ལུང་ཆོས་རྒྱ་མཚོའི་སྙིང་པོ་ཞེས་བྱ་བ་འདི་ནི། ། དོན་དུ་གཉེར་བ་དུ་མས་བསྐུལ་བའི་ངོར་བགྱིས་ནས། རྗེ་བཙུན་རྣལ་འབྱོར་གྱི་དབང་ཕྱུག་ཤཱཀྱ་རྒྱལ་མཚན་པ་ལ་བཟང་པོ་ལ་སོགས་པ་ཡོངས་འཛིན་དམ་པ་མང་པོའི་ཞབས་ཀྱི་རྡུལ་ཕྲེང་རྙོག་པ་མེད་པའི་སྤྱི་བོས་ཉེ་བར་བླངས་པ། ཡུལ་དབུས་ཀྱི་ཐོས་པ་འཛིན་པ་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། ཀུན་ལྡན་གྱི་ལོ་གྲོ་བཞིན་ཅན་གྱི་ཕྱོགས་དང་པོ་ལ། གཙང་གཡས་རུའི་སའི་ཐིག་ལེ་ཁྱུང་ཚངས་གསེར་མདོག་ཅན་གྱི་དབེན་གནས་དམ་པར་གྲུབ་པའི་ཡི་གེ་པ་ནི། བཤེས་གཉེན་ཆོས་ཀྱི་རྒྱལ་མཚན་ནོ།། །།
མངྒ་ལཾ་བྷ་ཝནྟུ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
