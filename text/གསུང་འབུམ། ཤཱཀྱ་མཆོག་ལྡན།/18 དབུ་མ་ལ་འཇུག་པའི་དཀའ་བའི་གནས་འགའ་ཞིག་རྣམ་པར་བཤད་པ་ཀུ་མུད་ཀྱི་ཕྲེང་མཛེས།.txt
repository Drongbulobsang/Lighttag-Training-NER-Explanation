གསུང་འབུམ། ཤཱཀྱ་མཆོག་ལྡན།
པོད ༡༨
དབུ་མ་ལ་འཇུག་པའི་དཀའ་བའི་གནས་འགའ་ཞིག་རྣམ་པར་བཤད་པ་ཀུ་མུད་ཀྱི་ཕྲེང་མཛེས།
༼ཅ༽ ༄༅། །དབུ་མ་ལ་འཇུག་པའི་དཀའ་བའི་གནས་འགའ་ཞིག་རྣམ་པར་བཤད་པ་ཀུ་མུད་ཀྱི་ཕྲེང་མཛེས་ཞེས་བྱ་བ་བཞུགས་སོ།། ༄༅། །ན་མོ་མཉྫུ་ཤྲཱི་ཡེ། ངག་གི་དབང་པོའི་ཞབས་ཟུང་ལ། ། རབ་ཏུ་གུས་པས་ཕྱག་བྱས་ནས། ། དཔལ་ལྡན་ཟླ་བས་གང་བཞེད་པའི། ། ཚད་མའི་རྣམ་བཞག་འདིར་བརྗོད་བྱ། ། དེ་ནས་སྐབས་སུ་བབ་པ་ཚད་མའི་མཚན་ཉིད་ནི། མི་བསླུ་བའི་རིག་པའོ། ། གང་ལ་མི་བསླུ་ན་བདེན་པ་གཉིས་གང་ཡང་རུང་བ་ལའོ། །
ཇི་ལྟར་མི་བསླུ་ན་བློས་ཇི་ལྟར་དཔྱད་ཚུལ་དང༌། དོན་ལ་གནས་ཚུལ་མཐུན་པའོ། ། དེ་ཡང་གཉིས་ཏེ། ཀུན་རྫོབ་ཀྱི་དང༌། དོན་དམ་པའི་གནས་ཚུལ་ལོ། ། ཚད་མ་དེའི་དབྱེ་བ་ནི་གཉིས་ཏེ་བཏགས་པ་བ་ཐ་སྙད་བདེན་པ་འཇོག་བྱེད་ཀྱི་ཚད་མ་དང༌། མཚན་ཉིད་པ་དོན་དམ་བདེན་པ་འཇོག་བྱེད་ཀྱི་ཚད་མའོ། ། དང་པོ་ལ། འཕགས་པ་མ་ཡིན་པའི་ཐ་སྙད་པའི་ཚད་མ་དང༌། མཚན་ཉིད་པ་འཕགས་པས་ཐ་སྙད་བཏགས་པ་དང་སྒོ་བསྟུན་པའི་ཚད་མའོ། །
དང་པོ་ལ། མཚན་ཉིད་ནི། མ་རིག་པའི་དབང་གིས་གཟུང་འཛིན་གཉིས་སུ་སྣང་བའི་རིག་པ་གང་ཞིག ཐ་སྙད་བདེན་པ་ལ་མི་བསླུ་བའོ། ། དབྱེ་ན་འཇིག་རྟེན་གྱི་ཀུན་རྫོབ་བདེན་པ་འཇོག་པའི་ཚད་མ་དང༌། རྣལ་འབྱོར་གྱི་ཀུན་རྫོབ་བདེན་པ་འཇོག་པའི་ཚད་མའོ། ། དང་པོ་ལ་མཚན་ཉིད་ནི། ལྷན་ཅིག་སྐྱེས་པའི་མ་རིག་པའི་དབང་གིས་གཟུང་འཛིན་གཉིས་སུ་སྣང་བའི་རིག་པ་གང་ཞིག འཇིག་རྟེན་གྱི་ཐ་སྙད་བདེན་པ་ལ་མི་བསླུ་བའོ། ། དབྱེ་ན་བཏགས་པ་བ་ལོག་པའི་ཀུན་རྫོབ་འཇོག་བྱེད་ཀྱི་ཚད་མ་དང༌།
མཚན་ཉིད་པ་ཡང་དག་ཀུན་རྫོབ་འཇོག་བྱེད་ཀྱི་ཚད་མའོ། ། དང་པོའི་མཚན་ཉིད་ནི། འཕྲལ་དང་ཕུགས་ཀྱི་འཁྲུལ་རྒྱུ་གཉིས་ཀའི་དབང་གིས་གཟུང་འཛིན་གཉིས་སུ་སྣང་ཞིང་ལོག་པའི་ཀུན་རྫོབ་ལ་མི་བསླུ་བའོ། ། འདི་འཇིག་རྟེན་ན་ཚད་མར་མ་གྲགས་ཀྱང་དབུ་མ་པས་གཞལ་བ་ན་འདི་དང་ཡང་དག་ཀུན་རྫོབ་ཀྱི་ཡུལ་ཅན་གཉིས་ཀ་ཚད་མ་ཡིན་མིན་མཉམ་པོར་བཤད་དོ། ། གཉིས་པའི་མཚན་ཉིད། ལྷན་ཅིག་སྐྱེས་པའི་མ་རིག་པའི་དབང་གིས་གཟུང་འཛིན་གཉིས་སུ་སྣང་ཞིང༌། ཡང་དག་པའི་ཀུན་རྫོབ་འཇོག་པ་ལ་མི་བསླུ་བའོ། ། དབྱེ་ན། འཇིག་རྟེན་མངོན་སུམ་གྱི་ཚད་མ་དང༌། རྗེས་སུ་དཔག་པའི་ཚད་མ།
དཔེ་ཉེར་འཇལ་གྱི་ཚད་མ། ལུང་ཚད་མའོ། ། དང་པོ་ལ། མཚན་ཉིད། མ་རིག་བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་ཞིང༌། ཡུལ་མངོན་སུམ་ལ་མི་བསླུ་བའི་རིག་པའོ། ། དབྱེ་ན། དབང་པོའི་མངོན་སུམ་དང༌། རང་རིག་མངོན་སུམ་མོ། ། དང་པོའི་མཚན་ཉིད།
མ་རིག་པའི་དབང་གིས་གཟུང་འཛིན་གཉིས་སུ་སྣང་བའི་རིག་པ་གང་ཞིག བདག་རྐྱེན་དབང་པོ་ལ་བརྟེན་པའི་ཤེས་པ་དངོས་སམ། དེ་དང་ཡུལ་གྱི་རིག་རྒྱུན་གཅིག་ལ་དམིགས་པའི་ཡིད་རྟོག་གང་རུང་གང་ཞིག འཇིག་རྟེན་གྱི་ཐ་སྙད་བདེན་པ་ལ་མི་བསླུ་བའོ། ། དབྱེ་ན། གཟུགས་འཛིན་པའི་དབང་པོའི་མངོན་སུམ་ལ་སོགས་པ་ལྔའོ། ། འདིར་མངོན་སུམ་གྱི་སྒྲ་ནི་ཡུལ་དང་ཡུལ་ཅན་གཉིས་ཀ་ལ་འཇུག་ལ་དེའི་ཚད་མ་ལ་རྟོག་པ་དང་བྲལ་བ་དགོས་པ་ནི། རྟོག་གེ་ལ་ཡིན་གྱི་འཇིག་རྟེན་གྱི་ལུགས་མ་ཡིན། གཟུགས་འཛིན་མིག་ཤེས་ཀྱི་དེ་མ་ཐག་འབྲས་སུ་གྱུར་པའི་རྟོག་པ་འཁྲུལ་པར་བཞག་པ་ཡང་རྟོག་གེའི་ལུགས་ཡིན་གྱི་འཇིག་རྟེན་པའི་ལུགས་མ་ཡིན་ནོ། ། གཉིས་པ་རང་རིག་མངོན་སུམ་གྱི་མཚན་ཉིད་ནི།
བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་ཤེས་པ་རང་ཉིད་ལ་མི་བསླུ་བའི་རིག་པའོ། ། དེའི་མཚན་གཞི་ནི། ངས་སྔོན་པོ་མཐོང་ངོ་སྙམ་པའི་དུས་ཀྱི་ཡུལ་གྱི་རྒྱུན་གཅིག་ལ་དམིགས་པའི་དྲན་མྱོང་གཉིས་ལྟ་བུའོ། ། གཉིས་པ་རྗེས་དཔག་ཚད་མའི་མཚན་ཉིད། ཚུལ་གསུམ་པ་ཅན་གྱི་རྟགས་ལ་བརྟེན་ནས་ཡུལ་ལྐོག་གྱུར་ལ་མི་བསླུ་བའི་ཞེན་རིག་གང་ཞིག མ་རིག་པའི་དབང་གིས་གཟུང་འཛིན་གཉིས་སུ་སྣང་བ་དང་བཅས་པའོ། ། མཚན་གཞི་ནི། དུ་བས་ལ་མེ་ཡོད་དུ་རྟོགས་པའི་བློའི་རིག་རྒྱུན་ཕྱི་མ་རྣམས་དང་བཅས་པའོ། ། ཚད་མ་ལ་གསར་རྟོགས་དགོས་པར་བཤད་པ་ཡང༌། རྟོག་གེའི་རིགས་པས་དཔྱད་པ་ཡིན་གྱི་འཇིག་རྟེན་པའི་ལུགས་མ་ཡིན་ནོ། །
འདིར་རིགས་ཤེས་རྗེས་དཔག་འཆད་པའི་སྐབས་མ་ཡིན་ཞིང༌། འཇིག་རྟེན་གྱི་གྲགས་པ་འཆད་པའི་སྐབས་ཡིན་པས་རང་རྒྱུད་གྱི་གཏན་ཚིགས་དང་དེ་ལ་བརྟེན་པའི་རྗེས་དཔག་བཤད་པ་ཡིན་ནོ། ། ལུགས་དེ་ལ་དེ་ཇི་ལྟར་ཡོད་ཅེ་ན། དེའི་ཐ་སྙད་མེད་ཀྱང་དོན་གྲུབ་པ་ཡོད་པ་ཡིན་ཏེ། དུ་བས་ལ་མེ་ལྡན་དུ་དཔོག་པ་བཞིན་ནོ། ། འདིར་དངོས་པོ་སྟོབས་ཤུགས་ཀྱི་རྗེས་དཔག་ནི་ཁས་མི་ལེན་ཏེ། འཇིག་རྟེན་ཀུན་རྫོབ་ཀྱི་བདེན་པ་ལྷན་ཅིག་སྐྱེས་པའི་མ་རིག་པའམ། འཇིག་རྟེན་གྱི་གྲགས་པས་འཇོག་པ་ཡིན་གྱི་དངོས་པོ་སྟོབས་ཞུགས་ཀྱི་རིགས་པས་འཇོག་པ་མི་སྲིད་པའི་ཕྱིར། འོ་ན་གཏན་ཚིགས་འདི་ཅི་ཞེ་ན། འཇིག་རྟེན་ན་གྲགས་པའི་གཏན་ཚིགས་སོ། །
འོན་ཀྱང་འཇིག་རྟེན་ན་གཏན་ཚིགས་ཀྱི་དོན་ཡོད་ཀྱང༌། ཐ་སྙད་ནི་རྟོག་གེ་ཁོ་ནས་བྱས་པའོ། ། གསུམ་པ་དཔེ་ཉེར་འཇལ་གྱི་ཚད་མའི་མཚན་ཉིད་ནི། སྔར་གྱི་དེ་གང་ཞིག ཉི་ཚེ་བའི་ལྐོག་གྱུར་གྱི་དོན་འགའ་ཞིག་དཔེ་ལ་བརྟེན་ནས་མངོན་སུམ་དུ་མཐོང་བར་ནུ་པའི་རིག་པའོ། ། མཚན་གཞི་ནི། བ་གླང་ཇི་ལྟ་བུ་སྙམ་པ་ལ་བ་མེན་དང་འདྲ་བའོ་ཞེས་པའི་ངག་ལ་བརྟེན་ནས་སྐྱེས་པའི་བ་གླང་རང་མཚན་ལ་མི་བསླུ་བའི་རིག་པ་ལྟ་བུའོ། ། འདི་རྗེས་དཔག་མ་ཡིན་ཏེ། རང་གི་རྟེན་དཔེ་ཁོ་ན་ལ་བརྟེན་པ་ཡིན་གྱིས་སྒྲུབ་བྱེད་ཀྱི་གཏན་ཚིགས་ལ་བརྟེན་པ་མ་ཡིན་པའི་ཕྱིར། བཞི་པ་ལུང་ཚད་མའི་མཚན་ཉིད་ནི།
སྔར་གྱི་དེ་གང་ཞིག འཇིག་རྟེན་རྒན་པོའི་ལུང་ལ་བརྟེན་ནས་ཉི་ཚེ་བའི་ལྐོག་གྱུར་གྱི་དོན་འགའ་ཞིག་ལ་མི་བསླུ་བའི་རིག་པའོ། ། མཚན་གཞི་ནི་རིག་བྱེད་ལས། སྐྱུ་རུ་རའི་ཆུ་འཐུངས་ན། ། མཁའ་ལྡིང་ལྟ་བུའི་མིག་ཐོབ་བོ། ། ཞེས་པའི་ངག་ལ་བརྟེན་ནས་མིག་ནད་སེལ་བར་ནུས་པའི་དོན་ལ་མི་བསླུ་བའི་རིག་པ་ལྟ་བུའོ། ། འདི་རྗེས་དཔག་མ་ཡིན་ཏེ། གཏན་ཚིགས་ཡང་དག་ལ་མི་བརྟེན་པའི་ཕྱིར། གལ་ཏེ་དེ་ལ་བརྟེན་ན་དེ་ཡིད་ཆེས་པའི་གཏན་ཚིགས་ཡང་དག་དུ་འགྱུར་དགོས་པ་ལས་དེ་ཡང་མ་ཡིན་ཏེ། ལུང་དོན་ལ་དཔྱད་པ་གསུམ་གྱིས་མ་དག་པའི་ཕྱིར་དང༌།
འཇིག་རྟེན་ན་གྲགས་པའི་ལུང་གིས་ཤིན་ལྐོག་མི་སྒྲུབ་པའི་ཕྱིར། དེ་ལ་དེས་མ་དག་པ་ཡིན་ཏེ། འཇིག་རྟེན་གྱི་གྲགས་པ་ཁོ་ནས་ཀུན་རྫོབ་ཀྱི་བདེན་པ་འཇོག་པའི་ཚེ། དངོས་པོ་སྟོབས་ཞུགས་ཀྱི་རིགས་པས་མི་དཔྱོད་པའི་ཕྱིར། དེ་ལྟར་བཤད་མ་ཐག་པའི་མཚོན་བྱ་བཞི་པོའི་ཟུར་དུ། འཇིག་རྟེན་གྱི་ཐ་སྙད་བདེན་པ་འཇོག་བྱེད་ཀྱི་ཚད་མ་དེ་དང་དེའི་མཚན་ཉིད་ཅེས་སྦྱར་བར་བྱའོ། ། གཉིས་པ་རྣལ་འབྱོར་ཀུན་རྫོབ་ཀྱི་བདེན་པ་འཇོག་བྱེད་ཀྱི་ཚད་མའི་མཚན་ཉིད་ནི། ལྷན་སྐྱེས་ཀྱི་མ་རིག་པའི་དབང་གིས་གཟུང་འཛིན་གཉིས་སུ་སྣང་ཞིང༌། རྣལ་འབྱོར་གྱི་ཀུན་རྫོབ་བདེན་པ་ལ་མི་བསླུ་བའི་རིག་པའོ། ། ཡང་ན་དེའི་དབང་གིས་དེར་སྣང་ཞིང༌།
གནས་ཚུལ་སེམས་པའི་རིག་པའམ། དེ་ལ་བརྟེན་པའི་རིག་ཤེས་ཀྱི་དབང་གིས་དོན་དམ་པའི་གནས་ཚུལ་དང་མཐུན་པར་སྣང་བའོ། ། དེ་ལ་དབྱེ་ན། དེ་འཇོག་བྱེད་ཀྱི་མངོན་སུམ་དང༌། རྗེས་དཔག་དང༌། དཔེ་ཉེར་འཇལ་དང༌། ལུང་ཚད་མ་དང་བཞིའོ། ། དང་པོ་ནི། འཕགས་པའི་རྗེས་ཐོབ་ཡེ་ཤེས་ལྟ་བུ། གཉིས་པ་ནི།
བྱས་པའི་རྟགས་ཀྱིས་སྒྲ་མི་རྟག་པར་རྟོགས་པའི་རྗེས་དཔག་ལ་སོགས་པའོ། ། དེ་ཡང་གཅིག་དང་དུ་བྲལ་གྱི་རྟགས་ཀྱིས་མྱུ་གུ་བདེན་མེད་དུ་རྟོགས་པའི་རྗེས་དཔག་སྐྱེས་པ་དེའི་ཚེ་ན། དེས་དེ་བདེན་མེད་དུ་ཞེན་པའི་ཆ་ནས་ཀུན་རྫོབ་ལ་མི་བསླུ་བའི་ཚད་མ་དང༌། དེས་དེ་བདེན་མེད་དུ་རྟོགས་པའི་ཆ་ནས་དོན་དམ་པའི་བདེན་པ་ལ་མི་བསླུ་བའི་ཚད་མར་འཇོག་དགོས་པ་ཡིན་ཏེ། ཤེས་བརྗོད་ཀྱི་ཕུལ་དུ་སོང་བའི་ཆ་ནས་ཀུན་རྫོབ་དང༌། རིགས་ཤེས་ཀྱི་སྤྱིར་ཡང་མ་རྙེད་པའི་ཆ་ནས་དོན་དམ་བདེན་པར་འཇོག་དགོས་པའི་ཕྱིར་རོ། ། གསུམ་པ་དཔེ་ཉེར་འཇལ་གྱི་ཚད་མ་ནི། མར་མེའི་སྐད་ཅིག་མའི་དཔེ་ལས་འདུས་བྱས་ཐམས་ཅད་མི་རྟག་པར་རྟོགས་པའམ། རབ་རིབ་ཅན་ལ་སྐྲ་ཤད་དུ་སྣང་བའི་ཡུལ་དེ་རབ་རིབ་མེད་པ་ལ་སྐྲ་ཤད་དུ་མི་སྣང་བའི་དཔེས་དོན་དམ་བདེན་པའི་འཇོག་ཚུལ་ཤེས་པ་ལྟ་བུའོ། ། བཞི་པ་ལུང་ཚད་མ་ནི།
ཡུམ་ཤེར་ཕྱིན་གྱི་མདོ་ལས་སྤྲོས་བྲལ་དུ་གསུངས་པའི་རྟགས་ཀྱིས་ཆོས་ཐམས་ཅད་སྤྲོས་བྲལ་དུ་རྟོགས་པའི་བློ་སྐྱེས་པ་ལྟ་བུའོ། ། འདི་ནི་རྗེས་དཔག་གི་ནང་དུ་འདུས་པ་ཡིན་ཏེ། ཇི་སྐད་དུ། དེ་ལ་ཁས་བླངས་འབྲས་རྟགས་ཏེ། ཞེས་བཤད་པ་ལྟ་བུའོ། ། གཉིས་པ་མཚན་ཉིད་པ་དོན་དམ་པའི་བདེན་པ་འཇོག་བྱེད་ཀྱི་ཚད་མ་ལ་མཚན་ཉིད་ནི། སྤྲོས་བྲལ་མངོན་སུམ་དུ་རྟོགས་པའི་ཡེ་ཤེས་ཀྱི་དབང་གིས་གཟུང་འཛིན་གཉིས་སུ་སྣང་བ་དང་བྲལ་ཞིང༌། དོན་དམ་པའི་བདེན་པ་ལ་མི་བསླུ་བའི་རིག་པའོ། ། དེ་ལ་དབྱེ་ན། རྗེས་དཔག་དང༌།
དཔེ་ཉེར་འཇལ་དང༌། ལུང་ཚད་མ་དང་གསུམ་ནི་ཡོད་པ་མ་ཡིན་ཏེ། ཚད་མ་དེ་གསུམ་གྱི་འཇོག་མཚམས་ནི་ཡུལ་དེ་དང་དེ་ལ་རྟོག་པར་སོང་བའི་ཆ་ནས་འཇོག་ལ། ཡུལ་གང་ལ་རྟོག་པར་སོང་བའི་ཆ་ནས་དོན་དམ་བདེན་པ་འཇལ་བྱེད་ཀྱི་ཚད་མར་སོང་བ་མི་སྲིད་པའི་ཕྱིར། དེ་བས་ན་མངོན་སུམ་གཅིག་པུའོ། ། དེའི་མཚན་ཉིད་ནི། སྔ་མ་དེ་གང་ཞིག དོན་དམ་པའི་བདེན་པ་ལ་སྒྲ་རྟོག་དང་བྲལ་ཞིང་མི་བསླུ་བའི་རིག་པའོ། ། དེ་ལ་འཇིག་རྟེན་པའི་མངོན་སུམ་འཇོག་པའི་ཚེ་རྟོག་བྲལ་མ་འཁྲུལ་བ་མི་དགོས་ཀྱང༌། དབུ་མ་པ་རང་ལུགས་ཀྱི་མངོན་སུམ་དུ་འཇོག་པ་ལ་དེ་དང་དེ་དགོས་པ་ཡིན་ཏེ།
རྣལ་འབྱོར་མངོན་སུམ་འཇོག་པ་ལ་དེ་དང་དེ་དགོས་པའི་ཕྱིར། དེའི་ཚེ་མངོན་སུམ་གྱི་ཤེས་པ་དེའི་ཡུལ་དུ་ཐ་སྙད་བཏགས་པའི་དོན་དམ་པའི་བདེན་པ་དེ་ནི་མངོན་སུམ་མཚན་ཉིད་པ་མ་ཡིན་ཏེ། རང་མཚན་མ་ཡིན་པའི་ཕྱིར་དང༌། རང་གི་ཡུལ་ཅན་གྱི་ཚད་མ་དེས་དོན་གང་དུ་ཡང་མ་མཐོང་བའི་ཕྱིར། ཤེས་པ་དང་བརྗོད་པ་གཞན་གྱི་ཐ་སྙད་བྱེད་པའི་ཚེ་ནི། དེ་འདྲ་དེ་སྤྱི་མཚན་དང་ལྐོག་གྱུར་དུ་ཁས་ལེན་པའི་ཕྱིར། དེ་ལྟར་ཚད་མའི་མཚན་ཉིད་དང་དབྱེ་བ་བཤད་ཟིན་ནས། དེ་དག་ཚད་མར་ཁས་ལེན་པའི་གནས་སྐབས་བཤད་པ་ནི། ཀུན་རྫོབ་བདེན་པ་འཇོག་བྱེད་ཀྱི་ཚད་མར་བཤད་པ་ཇི་སྙེད་པ་དེ་དག་དབུ་མ་པ་རང་གི་ལུགས་འཇོག་པ་ན་ཚད་མར་ཁས་བླང་དུ་མི་རུང་སྟེ། གལ་ཏེ་རུང་ན་རང་ལུགས་ཀྱི་ཚད་མས་གྲུབ་པའི་དོན་ལ་ཚད་མ་གོ་ཆོད་པོ་གཞན་གྱིས་གནོད་པར་ཐལ་བའི་ཕྱིར་རོ། །
ཇི་སྐད་དུ། རྣམ་ཀུན་འཇིག་རྟེན་ཚད་མིན་དེའི་ཕྱིར། ། དེ་ཉིད་སྐབས་སུ་འཇིག་རྟེན་གནོད་པ་མེད། ། ཅེས་གསུངས་སོ། ། དེ་བས་ན་དབུ་མ་པ་རང་གི་ལུགས་ཁས་ལེན་པ་ན། འཇིག་རྟེན་ཀུན་རྫོབ་ཀྱི་བདེན་པ་ལྟ་ཞོག་རྣལ་འབྱོར་པའི་ཀུན་རྫོབ་ཙམ་ཡང་ཁས་ལེན་པ་མ་ཡིན་ཏེ་སྤྲོས་པའི་མཚན་མ་མཐའ་དག་འགོག་པའི་ཕྱིར་རོ། ། འོ་ན་དབུ་མའི་ལུགས་ཁས་ལེན་པ་ཅི་ཞེ་ན། སྤྲོས་པའི་མཚན་མ་ཅུང་ཟད་ཀྱང་ཁས་མི་ལེན་པ་ལ་དབུ་མའི་ལུགས་ཁས་ལེན་པར་བཏགས་པ་ཡིན་ཏེ། སྤྲོས་པའི་མཚན་མ་གང་ཡང་ཁས་མི་ལེན་པ་ལ་དེ་ཁོ་ན་ཉིད་མཐོང་བར་བཏགས་པ་བཞིན་ནོ། ། ཡང་སྔ་མ་དེ་བཞིན་དུ།
རྣལ་འབྱོར་གྱི་ཀུན་རྫོབ་བདེན་པ་རིགས་པས་འཇོག་པ་དེའི་ཚེ། འཇིག་རྟེན་ཀུན་རྫོབ་བདེན་པ་འཇོག་བྱེད་ཀྱི་ཚད་མར་བཤད་པ་ཇི་སྙེད་པ་རྣམས་ཚད་མར་ཁས་བླང་དུ་མི་རུང་སྟེ། གལ་ཏེ་རུང་ན་ཉེས་པ་སྔ་མ་དེ་ཉིད་དུ་ཐལ་བའི་ཕྱིར་རོ། ། དཔེར་ན་ཕུང་པོ་ལ་བརྟེན་ནས་བཏགས་པའི་ང་ཙམ་དེ་བསྟན་བཅོས་ལ་གྲགས་པའི་ཚད་མས་ཁེགས་ཀྱང་འཇིག་རྟེན་ལ་གྲགས་པའི་ཚད་མས་གྲུབ་པ་བཞིན་ནོ། ། དེས་དེ་གྲུབ་པ་ཡང་ཡིན་ཏེ། དེ་འདྲ་དེ་འཕྲལ་གྱི་འཁྲུལ་རྒྱུས་མ་བསླད་པའི་དབང་པོ་དྲུག་པོ་གང་རུང་གིས་བཟུང་བའི་ཕྱིར། ཁྱབ་སྟེ། དེ་ཙམ་ལ་འཇིག་རྟེན་ན་མངོན་སུམ་གྱི་ཚད་མར་གྲགས་པའི་ཕྱིར། ཡང་དེ་བཞིན་དུ། འཇིག་རྟེན་པའི་ཀུན་རྫོབ་བདེན་པ་འཇོག་པའི་ཚེ་ལོག་པའི་ཀུན་རྫོབ་ཀྱི་ཡུལ་ཅན་རྣམས་ཚད་མར་ཁས་བླང་དུ་མི་རུང་སྟེ།
དེ་དག་ཚད་མ་མིན་པར་འཇིག་རྟེན་ཉིད་ལའང་གྲགས་པ་ཡིན་པའི་ཕྱིར། དེ་ལྟ་མོད་ཀྱི་ཡུལ་ཅན་གྱི་ལོག་པའི་ཀུན་རྫོབ་དེ་ཉིད་ཀྱི་བསམ་ངོ་ལ་ལྟོས་ཏེ་ཚད་མར་ཁས་ལེན་དགོས་པ་ཡིན་ཏེ། དེ་ལ་ལྟོས་ཏེ་དེ་ཉིད་དེའི་ཡུལ་གྱི་ཀུན་རྫོབ་དེ་ལ་མི་བསླུ་བའི་རིག་པ་ཡིན་པའི་ཕྱིར། དབུ་མ་པ་རང་གི་ལུགས་དབང་བཙན་པར་བྱས་པ་དེའི་ཚེ་ན་ནི་ཡང་དག་ཀུན་རྫོབ་དང་ལོག་པའི་ཀུན་རྫབ་ཀྱི་ཡུལ་ཅན་གྱི་བློ་གཉིས་ཀ་ཡང་ཚད་མ་མིན་པར་བཞག་དགོས་པ་ཡིན་ཏེ། མ་རིག་པའི་དབང་གིས་གཟུང་འཛིན་གཉིས་སུ་སྣང་བའི་ཤེས་པ་ཡིན་པའི་ཕྱིར། འོ་ན་དབུ་མ་པ་རང་གི་ལུགས་ལ་ཐ་སྙད་པའི་ཚད་མ་ཇི་ལྟར་འཇོག་ཅེ་ན། མྱུ་གུ་བདེན་སྟོང་དུ་རྟོགས་པའི་རྗེས་དཔག་དེ་མྱུ་གུ་བདེན་སྟོང་དུ་ཞེན་པའི་ཆ་ནས་ཚད་མར་འཇོག་པ་ནི་མ་ཡིན་ཏེ། དེའི་ཆ་ནས་ཤེས་བྱའི་སྒྲིབ་པར་བཞག་དགོས་པའི་ཕྱིར། དེས་དེ་དེ་ལྟར་རྟོགས་པའི་ཆ་ནས་ཚད་མར་བཞག་དགོས་པ་ཡིན་ཏེ། དེས་མྱུ་གུ་ལ་བདེན་སྟོང་གི་ཐ་སྙད་བཏགས་པ་གང་ཞིག
དེ་དེ་ལ་མི་བསླུ་བའི་རིག་པ་ཡིན་པའི་ཕྱིར། དེ་བས་ན་ལུགས་འདི་ལ་ཡུལ་གང་ཀུན་རྫོབ་དུ་སོང་བའི་ཆ་དེ་ལ་ཡུལ་ཅན་གྱི་བློ་ཚད་མར་སོང་བ་མི་སྲིད། བློ་དེ་ཚད་མར་སོང་བའི་ཡུལ་དེ་ཡིན་ན་དོན་དམ་པའི་བདེན་པ་ཡིན་པས་ཁྱབ། དོན་དམ་པའི་བདེན་པ་ཡིན་ན་སྒྲ་རྟོག་གི་ཡུལ་ལས་འདས་པ་ཡིན་པས་ཁྱབ། གང་སྒྲ་རྟོག་གིས་བཟུང་བྱ་ཡིན་ན་ཀུན་རྫོབ་ཀྱི་བདེན་པ་ཡིན་པས་ཁྱབ་པ་ཡིན་ནོ། ། དེ་ལྟར་བཤད་པ་ན་ཐ་སྙད་འདོགས་པའི་རྟོག་པ་དང་ཚད་མ་གཉིས་བློ་རྫས་གཅིག་གི་སྟེང་དུ་འདུ་བ་དེ་ལ་ཐ་སྙད་པའི་ཚད་མ་ཞེས་འཇོག་པ་ཡིན་གྱི། ཐ་སྙད་བྱེད་པའི་རྟོག་པ་དང་ཚད་མའི་གཞི་མཐུན་མི་སྲིད་དོ། ། དོན་དམ་པའི་ཚད་མ་ནི་སྟོང་ཉིད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་སོ། ། དེ་འདྲ་དེ་ནི་དོན་དམ་པའི་ཚད་མ་ཁོ་ན་ཡིན་གྱི། ཐ་སྙད་པའི་ཚད་མར་འཇོག་པའི་ལྡོག་བྱ་ཅུང་ཟད་ཀྱང་ཡོད་པ་མ་ཡིན་ཏེ།
སྤྲོས་པའི་མཚན་མ་མཐའ་དག་དང་བྲལ་བའི་ཕྱིར། མདོར་བསྡུ་ན་ཐ་སྙད་པའི་ཚད་མའི་མཚན་ཉིད་ནི། ཚད་མ་གང་ཞིག མ་རིག་པའི་དབང་གིས་གཟུང་འཛིན་གཉིས་སུ་སྣང་བ་དང་འདྲེས་པའོ། ། དོན་དམ་པའི་ཚད་མའི་མཚན་ཉིད། དེ་གང་ཞིག དེ་དང་བྲལ་བའོ། ། འོ་ན་ཐ་སྙད་པའི་ཚད་མར་སོང་བའི་ཡུལ་ནི་དོན་དམ་པའི་བདེན་པ་ཡིན་ངོས་ཤེས་པ་ཁོ་ན་ལ་ངོས་འཛིན་དགོས་ན། དོན་དམ་པའི་ཚད་མར་སོང་བའི་ཡུལ་ནི་ཅི་ཞིག་ཡིན་ཞེ་ན། དེ་ནི་སྒྲ་དང་རྟོག་པས་ངོས་བཟུང་བར་མི་ནུས་སོ། །
འོ་ན་དོན་དམ་པའི་བདེན་པ་ཆོས་ཅན། ཁྱོད་མངོན་སུམ་དུ་རྟོགས་པའི་བློ་དེ་དོན་དམ་པའི་ཚད་མ་ཡིན་པར་ཐལ། ཁྱོད་ཀུན་རྫོབ་ཀྱི་བདེན་པ་ཡིན་པའི་ཕྱིར། ཡང༌། དེ་ཆོས་ཅན། ཁྱོད་རྟོགས་པའི་མངོན་སུམ་ཡིན་ན་ཀུན་རྫོབ་བདེན་པ་མངོན་སུམ་དུ་རྟོགས་དགོས་པར་ཐལ། ཁྱོད་ཀུན་རྫོབ་བདེན་པ་ཡིན་པའི་ཕྱིར་ཞེས་པ་ལ་ལན་ཇི་ལྟར་འདེབས་ཞེ་ན། ཁྱབ་པ་མ་ངེས་པ་ཡིན་ཏེ། ཁྱོད་རང་ལྟར་ན་སངས་རྒྱས་ཀྱི་ཡེ་ཤེས་ཀྱིས་མ་ངེས། ཁོ་བོ་ཅག་ལྟར་ན་ཁོ་ཀུན་རྫོབ་ཀྱི་བདེན་པ་ཡིན་ཀྱང་ཁོ་མངོན་སུམ་དུ་རྟོག་པའི་བློས་དོན་དམ་པའི་བདེན་པ་མངོན་སུམ་དུ་རྟོགས་པ་མི་འགལ་བ་ནི།
དོན་དམ་པའི་བདེན་པའི་རང་ལྡོག་དང་དེ་དང་གཅིག་ཀུན་རྫོབ་བདེན་པ་ཡིན་ཀྱང༌། དེ་མངོན་སུམ་དུ་རྟོགས་པའི་བློ་ཡིན་ན་དོན་དམ་རྟོགས་པའི་བློ་ཡིན་དགོས་པ་བཞིན་ནོ། ། དེ་ལྟར་དོན་དམ་པའི་ཚད་མའི་མཚན་ཉིད་དང་མཚན་གཞི་ངོས་བཟུང་བ་དེ་ཡང་དེ་འཛིན་གྱི་སྤྲོས་པ་དཔྱོད་པའི་རིགས་པ་དབང་བཙན་པར་བྱས་པ་ཡིན་གྱི། བདེན་མེད་ཀྱི་སྤྲོས་པ་ཡང་འགོག་པའི་རིགས་པ་དབང་བཙན་པར་བྱས་པ་དེའི་ཚེ་ནི། དེའི་མཚན་ཉིད་དང་མཚན་གཞི་ངོས་བཟུང་བར་མི་ནུས་སོ། ། གཞན་དག་ཐ་སྙད་པའི་ཚད་མར་སོང་བའི་ཡུལ་ཀུན་རྫོབ་ཀྱི་བདེན་པ་ཁོ་ན་ལ་འཆད་པ་ནི་ཐ་སྙད་ཀྱི་ལུགས་རིགས་པས་དཔྱད་ནས་འཇོག་པ་དངོས་སྨྲ་བ་དག་གི་ལུགས་ཡིན་གྱི་དབུ་མ་པ་དག་གིས་ལུགས་མ་ཡིན་ནོ། ། མདོར་ན་སྤྲོས་བྲལ་གཏན་ལ་འབེབས་བྱེད་ཀྱི་ལུང་རིགས་རྣམ་དག་ལ་བརྟེན་པའི་ཐོས་བསམ་གྱི་བློ་དང༌། སྒོམ་བྱུང་གི་བློ་ནི་ཐ་སྙད་པའི་ཚད་མའི་མཚན་གཞིར་འཇོག་ལ། འཇིག་རྟེན་ལས་འདས་པའི་སྒོམ་བྱུང་གི་ཡེ་ཤེས་ཇི་སྙེད་པ་མཐའ་དག་ནི། དོན་དམ་པའི་ཚད་མའི་མཚན་གཞིར་རྣམ་པར་བཞག་གོ །
ཞེས་བྱ་བ་འདིས་ནི་སློབ་དཔོན་ཟླ་བའི་ཞབས་ཀྱིས་བཞེད་པའི་ཚད་མའི་རྣམ་གཞག་ལེགས་པར་གྲུབ་པ་ཡིན་ནོ།། །། སླར་ཡང་དཔལ་ལྡན་ཟླ་བ་ཡི། ། ཞབས་ཟུང་གུས་པས་མཆོད་བྱ་སྟེ། ། སྤྲོས་པ་མ་ལུས་འགོག་པའི་ཚུལ། ། ཇི་ལྟར་ཡིན་པའི་འདིར་བརྗོད་བྱ། ། དེ་ལ་གནས་སྐབས་གཉིས་སུ་རིག་པར་བྱ་སྟེ། བདེན་གྲུབ་ཀྱི་སྤྲོས་པ་འགོག་པའི་གནས་སྐབས་དང༌། བདེན་མེད་ཀྱི་སྤྲོས་པ་འགོག་པའི་གནས་སྐབས་སོ། ། དང་པོ་ནི། ཀུན་ལ་ཐུན་མོང་དུ་གྲགས་པ་དེ་ཉིད་ཡིན་ལ།
གཉིས་པ་ནི། ཆོས་ཅན་མྱུ་གུ་ཚད་གྲུབ་དུ་ཁས་བླངས་ནས་དེ་ཉིད་བདེན་པས་སྟོང་བ་ཡིན་ནོ་ཞེ་ན། མྱུ་གུ་ཆོས་ཅན། བདེན་པས་སྟོང་པ་ཡང་མ་ཡིན་ཏེ། དགག་བྱ་གང་དགག་པས་བདེན་སྟོང་དུ་འཇོག་པའི་དགག་བྱ་བདེན་གྲུབ་རིགས་པས་ཁེགས་པའི་ཕྱིར། དཔེར་ན་མོ་གཤམ་གྱི་བུ་མེད་ན་དེ་ཤི་བ་མི་སྲིད་པ་བཞིན། འདིའི་ཆོས་ཅན་དང་ཁྱབ་པ་ནི་རྒོལ་བ་སྐབས་སུ་བབ་པ་དེ་ཉིད་ལ་གྲགས་པས་གྲུབ་པ་ཡིན་གྱི། རང་གི་ཁས་ལེན་པ་ནི་མ་ཡིན་ཏེ། སྤྲོས་པ་ཐམས་ཅད་འགོག་པའི་ཕྱིར་རོ། ། འོ་ན་མྱུ་གུ་བདེན་མེད་མ་ཡིན་པ་ཡིན་ནམ་ཞེ་ན།
དེ་ཆོས་ཅན། དེ་ཡང་མ་ཡིན་ཏེ། དགག་བྱ་གང་བཀག་པས་དེ་མ་ཡིན་དུ་འཇོག་པའི་དགག་བྱ་བདེན་མེད་རིགས་པས་ཁེགས་པའི་ཕྱིར། ཁྱབ་པ་ནི་རྒོལ་བ་ཕ་རོལ་པོའི་བློ་ངོར་གྲགས་པས་གྲུབ་པ་ཡིན་ཏེ། རིང་པོ་མེད་ན་ཐུང་ངུ་མི་འབྱུང་བ་དང༌། གཡས་པ་མེད་ན་གཡོན་པ་མི་འབྱུང་བར་རྒོལ་བ་དེ་ཉིད་ཀྱི་བློ་ངོར་གྲུབ་པ་བཞིན་ནོ། ། འོ་ན་མྱུ་གུ་ཆོས་ཅན། བདེན་པར་མེད་པ་ཡིན་པར་ཐལ། བདེན་པར་མེད་པའི་ཕྱིར་ཞེ་ན་དེ་ཡང་མཚུངས་པ་མ་ཡིན་ཏེ། བདེན་པར་མེད་དོ་ཞེས་བརྗོད་པའི་ཚེ་བདེན་ཡོད་བཀག་པ་ཡིན་གྱི་གཅིག་ཤོས་མི་སྒྲུབ།
དེ་མེད་པ་ཡིན་ནོ་ཞེས་བརྗོད་པའི་ཚེ་ནི། བདེན་མེད་སྒྲུབ་པར་སོང་བའི་ཕྱིར། དེ་ལས་གཞན་དུ་ན་བོང་བུའི་རྭ་ཆོས་ཅན། མ་རིག་པ་དང་མི་དགེ་བ་ཡིན་པར་ཐལ། མ་རིག་པའི་ཕྱིར་དང་མི་དགེ་བའི་ཕྱིར། མ་གྲུབ་ན། རིག་པ་ཡིན་པ་དང་དགེ་བ་ཡིན་པར་ཐལ་ལོ། ། ཞེས་པའི་ཉེས་པ་ཁྱེད་ལ་འཇུག་གོ ། ཡང་འདི་སྙམ་དུ། མྱུ་གུ་ཆོས་ཅན།
སྤྲོས་པ་ཐམས་ཅད་དང་བྲལ་བ་ཡིན་པར་ཐལ། སྤྲོས་པ་ཐམས་ཅད་དང་བྲལ་བའི་ཕྱིར། རྟགས་བསལ་དངོས་འགལ་ཁྱབ་པ་ནི་ཚད་མས་གྲུབ་སྟེ་རྟགས་ཆོས་ཐ་མི་དད་པའི་ཕྱིར་ཞེས་ཟེར་བ་དག་སྣང་ངོ༌། ། དེ་ཡང་དངོས་པོར་སྨྲ་བ་ཁྱོད་ཀྱིས་མ་གོ་བ་ཡིན་ཏེ། རྟགས་བསལ་ལ་ལན་མི་འདེབས་མོད། བཏབ་ཀྱང་དངོས་འགལ་དུ་སོང་བ་མ་ཡིན་ཏེ། སྤྲོས་པ་དང་བྲལ་ལོ་ཞེས་བརྗོད་པའི་ཚེ་སྤྲོས་པ་བཀག་པ་ཡིན་གྱི་སྤྲོས་བྲལ་དུ་ཁས་མ་བླངས་པའི་ཕྱིར་དང༌། སྤྲོས་པ་དང་བྲལ་བ་ལ་རྟགས་མ་གྲུབ་ཀྱི་ལན་བཏབ་པའི་ཚེ། སྤྲོས་པ་དང་བྲལ་བ་བཀག་པ་ཡིན་གྱི་མ་བྲལ་བར་ཁས་བླངས་པ་མ་ཡིན་པའི་ཕྱིར། དངོས་པོར་སྨྲ་བའི་སྐབས་སུའང༌།
སྒྲ་བྱས་པ་ཡིན་པའི་ཕྱིར་ལ་རྟགས་མ་གྲུབ་ཀྱི་ལེན་བཏབ་པས། སྒྲ་མ་བྱས་པར་ཁས་ལེན་པའི་ངེས་པ་ཡོད་པ་མིན་ཏེ། ཐེ་ཚོམ་ཟ་བའི་སྒོས་རྟགས་མ་གྲུབ་པ་ནི་གཞུང་གི་སྐབས་དེ་ཉིད་དུ་གསལ་བའི་ཕྱིར་རོ། ། ཡང་སྤྲོས་པ་དང་བྲལ་ན་སྤྲོས་བྲལ་ཡིན་པས་ཁྱབ་པ་ཆོས་ཅན། ཚད་མས་གྲུབ་པ་མིན་ཏེ། ཡོད་པ་མ་ཡིན་པའི་ཕྱིར། དེའི་ཡང་ཆོས་ཅན་དང་ཁྱབ་པ་ནི་ཁོ་བོ་ཅག་ཁས་མི་ལེན་གྱི་ཁྱོད་ཀྱི་བློ་ངོར་གྲུབ་པ་ཡིན་ནོ། ། རྟགས་མ་གྲུབ་ན་ཁྱབ་པ་དེ་ཆོས་ཅན། སྤྲོས་པ་དང་བཅས་པར་ཐལ། ཡོད་པའི་ཕྱིར།
ཁྱབ་པ་ཁྱོད་ཀྱི་བློ་ངོར་གྲུབ་པ་ཡིན་ཏེ། ཡོད་ན་སྒྲ་དང་རྟོག་པའི་ཡུལ་དུ་རུང་བས་ཁྱབ། དེ་གཉིས་ནི། སྤྲོས་པ་ལས་མ་འདས་པའི་ཕྱིར་དེ་ཡང་ཁྱོད་ཀྱི་བློ་ངོར་གྲུབ་པ་ཡིན་ནོ། ། ཡང་གལ་ཏེ་མྱུ་གུ་བདེན་པས་སྟོང་པ་མ་ཡིན་ན་བདེན་གྲུབ་དུ་འགྱུར་རོ། ། གལ་ཏེ་མི་འགྱུར་ན་མྱུ་གུ་དེ་སྤྲོས་པའི་མཐའ་ཐམས་ཅད་དང་བྲལ་བ་མ་ཡིན་ན། དེ་དང་མ་བྲལ་བར་ཁས་ལེན་མི་དགོས་པར་འགྱུར་རོ་ཞེ་ན། དེ་ཡང་དགོས་པ་མ་ཡིན་ཏེ། དེ་སྤྲོས་པ་ཐམས་ཅད་དང་བྲལ་བ་མ་ཡིན་ནོ་ཞེས་བརྗོད་པའི་ཚེ་སྤྲོས་པ་ཐམས་ཅད་དང་བྲལ་བ་བཀག་པ་ཡིན་གྱི་མ་བྲལ་བ་ཁས་ལེན་པ་མ་ཡིན་པའི་ཕྱིར་ཏེ། དངོས་ཀྱི་འགལ་ཟླ་བཀག་པ་ན་དེའི་དངོས་ཀྱི་ལོག་ཕྱོགས་ཁས་ལེན་དགོས་སོ་ཞེས་ཟེར་བ་དེ་ནི་དངོས་པོར་སྨྲ་བའི་རྟོག་གེ་པ་དག་གིས་ལུགས་ཡིན་གྱི་ལུགས་འདི་ལ་ཡོད་པ་མ་ཡིན་པའི་ཕྱིར་རོ། །
ཡང་འདི་སྙམ་དུ། མྱུ་གུ་ཆོས་ཅན། ཡོད་པར་ཐལ། མེད་པ་མ་ཡིན་པའི་ཕྱིར་ཞེས་རྒོལ་བ་ལ་དབུ་མ་པས་ཁྱབ་པ་མེད་ཅེས་ལན་བཏབ་པའི་ཚེ་དེ་འདྲའི་ཁྱབ་པ་དེ་ཆོས་ཅན་མེད་པ་མ་ཡིན་པར་ཐལ། ཡོད་མེད་ལ་སོགས་པའི་མཐའ་ཐམས་ཅད་དང་བྲལ་བའི་ཕྱིར། ཞེས་པ་ལ་ལན་ཇི་ལྟར་འདེབས་ཞེ་ན། དེ་ལ་ནི་འདོད་ལན་བཏབ་པས་ཆོག་པ་ཡིན་ཏེ། དེ་འདྲའི་ཁྱབ་པ་མེད་དོ་ཞེས་བརྗོད་པའི་ཚེ། དེ་འདྲའི་ཁྱབ་པ་ཡོད་པ་བཀག་པ་ཡིན་གྱི། མེད་པ་ཡིན་པར་ཁས་མ་བླངས་པའི་ཕྱིར།
ཇི་སྐད་བཤད་པ་དེ་ལྟར་མྱུ་གུ་སྤྲོས་པ་དང་བྲལ་བར་ཐལ་བ་ལ་འདོད་ལན་འདེབས་པ་དང༌། སྤྲོས་བྲལ་ཡིན་པའི་ཕྱིར་ལ་རྟགས་མ་གྲུབ་གྱི་ལན་འདེབས་པ་དང༌། བདེན་སྟོང་དུ་ཐལ་བ་ལ་འདོད་ལན་འདེབས་པ་དང༌། བདེན་སྟོང་ཡིན་པའི་ཕྱིར་ལ་རྟགས་མ་གྲུབ་ཀྱི་ལན་འདེབས་པ་འདི་ནི་ཅུང་ཟད་ཞིབ་མོའི་རྣམ་གཞག་ཡིན་ལ། དེ་ལས་ཀྱང་ཤིན་ཏུ་ཞིབ་པར་བཤད་ན། མྱུ་གུ་ཆོས་ཅན་དུ་བཟུང་ནས་བདེན་པས་སྟོང་པའི་ཕྱིར་ཞེས་དང༌། སྤྲོས་པ་དང་བྲལ་བའི་ཕྱིར་ཞེས་དང༌། མ་བྲལ་བའི་ཕྱིར་ཞེས་པ་ཐམས་ཅད་ལ་རྟགས་མ་གྲུབ་ཀྱི་ལན་བཏབ་པས་ཆོག་པ་ཡིན་ཏེ། སྤྲོས་པ་དང་བྲལ་བ་བཀག་པ་ཙམ་གྱིས་དེ་དང་མ་བྲལ་བར་ཁས་ལེན་མི་དགོས་པའི་ཕྱིར་དང༌། བདེན་སྟོང་བཀག་པ་ཙམ་གྱིས་བདེན་པས་མི་སྟོང་པར་ཁས་ལེན་མི་དགོས་པའི་ཕྱིར།
དེ་ལ་རྟགས་མ་གྲུབ་ཀྱིས་ལན་བཏབ་པའི་ཚེ་དངོས་འགལ་དུ་འགྲོ་བ་མིན་ཏེ། དངོས་འགལ་ནི་ཁས་བླངས་པ་ལས་འབྱུང་གི་ཁོ་བོ་ཅག་ནི་དོན་གང་ལ་རྟགས་མ་གྲུབ་ཀྱི་ལན་བཏབ་ཀྱང་ཕྱོགས་གཞན་དེ་བཀག་པ་ཡིན་གྱི་དེའི་འགལ་ཟླ་ཁས་བླངས་པ་མེད་པའི་ཕྱིར། དཔེར་ན་ཡོད་པའི་ཕྱིར་ལ་རྟགས་མ་གྲུབ་ཀྱི་ལན་བཏབ་པ་ན་ཡོད་པ་ཙམ་བཀག་གི་ཡོད་པ་མ་ཡིན་པར་ཁས་མ་བླངས། ཡོད་པ་མ་ཡིན་པ་ལ་རྟགས་མ་གྲུབ་ཀྱི་ལན་བཏབ་པའི་ཚེ། ཡོད་པ་མ་ཡིན་པ་ཙམ་བཀག་ཀྱང༌། ཡོད་པར་ཁས་མི་ལེན་པའི་ཕྱིར། འོ་ན་རྟགས་དེ་གཉིས་ལ་རྟགས་མ་གྲུབ་ཀྱི་ལན་འདེབས་པ་ཡང་མི་རིགས་པར་ཐལ། དེའི་རྟགས་མ་གྲུབ་པ་མ་ཡིན་པའི་ཕྱིར་སྙམ་ན། དེ་ཡང་འདོད་པ་ཡིན་ཏེ། དེ་དང་དེ་ལ་རྟགས་མ་གྲུབ་ཀྱི་ལན་བཏབ་པའི་ཚེ།
དེ་དང་དེའི་རྟགས་གྲུབ་པ་བཀག་པ་ཡིན་གྱི་དེ་ལ་རྟགས་མ་གྲུབ་ཀྱི་ལན་འདེབས་རིགས་པ་དང་དེའི་རྟགས་མ་གྲུབ་པར་ཁས་བླངས་པ་མེད་པའི་ཕྱིར། འོ་ན་སྔ་མ་ལ་འདོད་ལན་འདེབས་པ་ཡང་མི་འཐད་པར་ཐལ། འདོད་ལན་བཏབ་པའི་ཚེ་ན་ཁས་བླངས་གཅིག་བྱུང་བའི་ཕྱིར་ཞེ་ན། དེ་ནི་ལན་འདེབས་པ་པོའི་བསམ་པ་ལ་ལྟོས་པ་ཡིན་ཏེ། ལན་འདེབས་པ་པོས་འཁོར་གསུམ་གང་ལ་ལན་བཏབ་ཀྱང་དོན་གང་ཡང་རུང་བ་གཅིག་ཁས་ལེན་པའི་བསམ་པ་ཡོད་ན་ནི། དོན་དེ་དང་དེ་ཁས་བླངས་པར་འགྱུར་ལ། བཟློག་ཕྱོགས་བཀག་ཙམ་མ་གཏོགས་དེའི་འགལ་ཟླ་ཁས་ལེན་པའི་བསམ་པ་མེད་ན་དེ་དང་དེ་ཁས་བླངས་པར་མི་འགྱུར་ཏེ། སྒྲ་རྣམས་ནི་བརྗོད་པར་འདོད་པའི་གཞན་དབང་ཅན་ཡིན་པར་ཁྱོད་རང་ལ་གྲགས་པའི་ཕྱིར། ཇི་སྐད་དུ། ཚིག་གསལ་ལས།
སྒྲ་རྣམས་ནི་དབྱུག་པ་ཅན་དང་ཞགས་པ་ཅན་བཞིན་ནོ། ། སྨྲ་བ་པོའི་རང་དབང་མེད་པར་བྱེད་པ་ཡང་མ་ཡིན་ནོ། ། ཞེས་གསུངས་སོ། ། འོན་མྱུ་གུ་མེད་པ་ཙམ་ཞིག་དགག་པར་འདོད་ནས་ཡོད་པར་ཐལ་བ་ལ་འདོད་ལན་བཏབ་ཀྱང་ཉེས་པ་མེད་པར་འགྱུར་རོ་ཞེ་ན། མཚུངས་པ་མ་ཡིན་ཏེ། ཐལ་ཆོས་སྒྲུབ་པ་དངོས་ཡིན་པ་ལ་འདོད་ལན་བཏབ་པའི་ཚེ་མེད་དགག་ཆོས་སུ་སོང་བ་མི་སྲིད་པའི་ཕྱིར་དང༌། དགག་པ་གཞིར་བྱས་པ་ལ་མ་ཡིན་པར་དགག་པ་དང་མེད་པར་དགག་པ་གཉིས་སུ་དབྱེ་བ་རྒོལ་བའི་བསམ་ངོ་དང༌། རྟོག་གེའི་ལུགས་ལ་གྲགས་པ་ཡིན་གྱི། སྒྲུབ་པ་ལ་གཉིས་སུ་འབྱེད་པ་དེ་དེ་དག་གང་གི་ཡང་ལུགས་མ་ཡིན་པའི་ཕྱིར་རོ། ། དེ་ལྟར་ན་ལྟ་བས་སྤྲོས་པ་དཔྱོད་པའི་ཚེ་ཁས་ལེན་པ་གཅིག་ཀྱང་ཡོད་པ་མ་ཡིན་ཏེ།
གལ་ཏེ་ཡོད་ན་དོན་དམ་དཔྱོད་བྱེད་ཀྱི་རིགས་པས་དཔྱད་བཟོད་པའི་ཆོས་གཅིག་ཡོད་པར་ཐལ་བའི་ཕྱིར་རོ། ། འདི་ཧྭ་ཤང་གི་ལྟ་བ་དང་མཚུངས་པ་མ་ཡིན་ཏེ། དེ་ནི་རིགས་པས་དཔྱད་པ་ཡེ་མ་བྱས་པའི་ཚེ་ཡང་སྤྲོས་པའི་མཚན་མ་གང་ཡང་ཡོད་པ་མ་ཡིན་པར་ཁས་བླངས་པའི་ཕྱིར་རོ། ། དེ་ལས་ཅིར་འགྱུར་ཞེ་ན། དེ་ལྟ་ན་ཐ་སྙད་ཀྱི་བདེན་པ་ལས་ཉམས་པར་འགྱུར་ཏེ། དཔྱད་པ་མ་བྱས་པ་དེའི་ཚེ་ཐ་སྙད་ཀྱི་བདེན་པ་ངེས་པར་ཁས་ལེན་དགོས་པའི་ཕྱིར་རོ། ། དེ་ལྟར་ན་སངས་རྒྱས་ཀྱི་སར་རིག་པ་དང་རྣམ་པར་རྟོག་པ་ཐམས་ཅད་སྤངས་པའི་ཕྱིར་རོ། ། གཟུང་འཛིན་གཉིས་སུ་སྣང་བ་མེད་ཅིང་དེ་མེད་པས་ཐ་སྙད་ཀྱི་བདེན་པ་མེད་པ། དེ་མེད་པས་ཐ་སྙད་པའི་ཚད་མ་ཡང་ཡོད་པ་མ་ཡིན་ནོ། ། དེའི་ཚེ་སངས་རྒྱས་ཀྱི་སའི་ཚད་མ་ནི་མངོན་སུམ་གྱི་ཚད་མ་ཁོ་ན་ཡིན་ལ།
དེ་ཉིད་དོན་དམ་པའི་བདེན་པ་ཡང་ཡིན་ནོ། ། མངོན་སུམ་དེ་ལ་རྗེས་ཀྱི་ཤེས་པས་ཐ་སྙད་འདོགས་པའི་ཚེ་རྣལ་འབྱོར་པའི་མངོན་སུམ་ཞེས་ཟེར་བར་མ་ཟད་ཀྱི། རང་རིག་པའི་མངོན་སུམ་ཞེས་ཀྱང་བྱ་སྟེ། སོ་སོ་རང་གི་རིག་པའི་ཡེ་ཤེས་ཀྱིས་ཉམས་སུ་མྱོང་བའི་ཆ་ཡིན་པའི་ཕྱིར་དང༌། རང་གིས་རང་མ་རིག་པའི་ཤེས་པ་འགའ་ཡང་མི་སྲིད་པའི་ཕྱིར་རོ། ། རང་རིག་བཀག་པ་དེ་ནི་ཤེས་པ་རང་བཞིན་གྱིས་གྲུབ་པར་འདོད་པའི་ཕྱོགས་ལ་རང་རིག་མི་འཐད་པར་བསྟན་པ་ཡིན་གྱི་དེ་དེར་མི་འདོད་པའི་ཕྱོགས་ལ་རང་རིག་ཁས་ལེན་པ་གཞུང་འགྲེལ་དུ་ཤིན་ཏུ་གསལ་བའི་ཕྱིར། གལ་ཏེ་སངས་རྒྱས་ཀྱི་སས་བསྡུས་པའི་ཀུན་རྫོབ་ཀྱི་བདེན་པ་མེད་ན་ལོངས་སྐུའི་མཚན་དང་དཔེ་བྱད་རྣམས་བྱང་སེམས་འཕགས་པ་ལ་གཟུང་འཛིན་གཉིས་སུ་སྣང་བ་ཅི་ཞེ་ན། དེ་ལ་ལོངས་སྐུ་ནི་གཉིས་ཏེ། དངོས་དང༌། དེའི་གཟུགས་བརྙན་ནོ། །
དང་པོ་ནི། དེ་ལ་དངོས་སུ་མི་སྣང་སྟེ། དེ་ནི་ཡེ་ཤེས་ཀྱི་སྐུ་ཁོ་ན་ཡིན་པའི་ཕྱིར། གཉིས་པ་དེ་ནི་བྱང་སེམས་ལ་སྣང་ཡང་ལོངས་སྐུ་དངོས་མ་ཡིན་ཏེ། སྣང་མཁན་རང་གི་སེམས་རྒྱུད་ཀྱིས་བསྡུས་པའི་ཕྱིར་ཏེ། མ་རིག་པའི་བག་ཆགས་ཀྱི་དབང་གིས་གཟུགས་སུ་སྣང་བ་ཙམ་ཡིན་གྱི། དོན་ལ་ཡེ་ཤེས་ཀྱི་སྐུར་གནས་པའི་ཕྱིར། དེ་ལྟར་བཤད་པ་ན་ལོངས་སྐུ་ལ་ཀུན་རྫོབ་པའི་སྐུ་ཡིན་མིན་གཉིས་སུ་ཕྱེ་བ་ཡིན་ནོ། ། གང་དག་ཇི་སྙེད་པ་མཁྱེན་པའི་རྣམ་མཁྱེན་ཐ་སྙད་པའི་ཚད་མར་ཁས་ལེན་པ་དེ་དག་ནི་ལུགས་འདི་ལ་རུང་བ་མ་ཡིན་ཏེ། དེ་ལ་ཀུན་རྫོབ་བདེན་པའི་སྣང་བ་རང་སྣང་ལ་འཆར་བ་མི་སྲིད་ཅིང༌།
དེ་མེད་པར་ཡང་ཐ་སྙད་པའི་ཚད་མར་མི་རུང་བའི་ཕྱིར། འོ་ན་ཀུན་རྫོབ་པའི་བདེན་པ་ཆོས་ཅན། ཐ་སྙད་དུ་ཡང་ཡོད་པ་མ་ཡིན་པར་ཐལ། སངས་རྒྱས་ཀྱི་ཡེ་ཤེས་ཀྱི་རང་སྣང་ལ་མི་སྣང་བའི་ཕྱིར་ཞེ་ན། དེ་ལ་ནི། སྤྱི་མཚན་དང་ལྐོག་གྱུར་གྱིས་མ་ངེས་སོ། ། དེ་ལས་གཞན་དུ་ན་སངས་རྒྱས་ཀྱི་ཡེ་ཤེས་ཆོས་ཅན། རྗེས་དཔག་དུ་ཐལ། རང་སྣང་ལ་སྤྱི་མཚན་གྱི་རྣམ་པ་ཤར་བའི་ཚད་མ་ཡིན་པའི་ཕྱིར་དང༌། ལྐོག་དུ་གྱུར་པའི་ཡུལ་ཅན་གྱི་ཚད་མ་ཡིན་པའི་ཕྱིར།
འཐད་པའི་ཕྱོགས་ནི། སངས་རྒྱས་ཀྱི་ཡེ་ཤེས་ལ་དོན་དམ་པའི་བདེན་པ་ཡང་སྣང་བ་མ་ཡིན་ཏེ། ཡེ་ཤེས་དེའི་རང་སྣང་ལ་ཤེས་བྱ་གང་གི་ཡང་སྣང་བ་མི་འཆར་བའི་ཕྱིར་དང༌། ཡུལ་གྱི་སྣང་བ་ཅི་ཡང་མ་ཤར་བ་ལ་དོན་དམ་པ་མཁྱེན་པའི་མིང་བཏགས་པ་ཙམ་ཡིན་པའི་ཕྱིར། ཞེས་བྱ་བ་འདིས་ནི། ཟླ་བའི་ཞབས་ཀྱིས་བཞེད་པའི་ལྟ་བས་སྤྲོས་པ་དང་དཔྱོད་པའི་ཚུལ་ལེགས་པར་གྲུབ་པ་ཡིན་ནོ།། །། དེ་ནས་སྒྲིབ་གཉིས་ཀྱི་མཚན་ཉིད་དང་མཚན་གཞི་གནས་སྐབས་གང་དུ་སྤོང་བའི་ས་མཚམས་རྣམས་བརྗོད་པར་བྱ་སྟེ། ཉོན་མོངས་པའི་སྒྲིབ་པའི་མཚན་ཉིད་ནི། ཐར་པ་ཙམ་ཐོབ་པ་ལ་གཙོ་བོར་གེགས་བྱེད་གང་ཞིག་གཙོ་བོར་གང་ཟག་གི་བདག་མེད་རྟོགས་པའི་བར་ཆད་མེད་ལམ་གིས་གཞོམ་བྱར་གྱུར་པའོ། ། མཚན་གཞི་ནི་སོ་སོ་སྐྱེ་བོས་རང་རྒྱུད་ཀྱི་ཕུང་པོ་ལ་བདེན་པར་འཛིན་པའི་མ་རིག་པ་དང༌།
དེ་ལས་བྱུང་བའི་ངར་འཛིན་དང༌། དེ་དང་མཚུངས་པར་ལྡན་པའི་ཆགས་སོགས་ཉོན་མོངས་པ་རྣམས་དང༌། ཕུང་པོ་ལ་བརྟེན་ནས་བཏགས་པའི་ང་ཙམ་ལ་བདེན་པར་འཛིན་པའི་བློ་མཚུངས་ལྡན་དང་བཅས་པ་རྣམས་སོ། ། དེ་དག་གིས་ཀུན་ནས་བསླང་བའི་ལས་དང༌། དེ་གཉིས་ཀྱི་རྣམ་སྨིན་དུ་གྱུར་པའི་སྡུག་བསྔལ་གྱི་ཕུང་པོ་རྣམས་ཀྱང་ཉོན་མོངས་པ་མ་ཡིན་ཀྱང་དེའི་སྒྲིབ་པར་བཞག་པ་ཡིན་ཏེ། གོང་གི་མཚན་ཉིད་དེ་ཚང་བའི་ཕྱིར། ཉོན་མོངས་པ་དེ་དག་གི་བག་ཆགས་ལ་ནི་གཉིས་ཏེ། ཉོན་མོངས་པའི་ས་བོན་དང༌། དེས་བཞག་པའི་གནས་ངན་ལེན་ཉོན་མོངས་སྤངས་པའི་གང་ཟག་གི་རྒྱུད་ལའང་ཡོད་པའོ། ། དང་པོ་ནི་ཉོན་མོངས་པའི་སྒྲིབ་པ་ཁོ་ན་ཡིན་ལ།
གཉིས་པ་ནི་ཤེས་བྱའི་སྒྲིབ་པའོ། ། བཤད་མ་ཐག་པའི་བདེན་འཛིན་གཉིས་ཉོན་སྒྲིབ་ཡིན་པའི་རྒྱུ་མཚན་ཅི་ཞེ་ན། སོ་སོ་སྐྱེ་བོའི་རྒྱུད་ཀྱི་གཉིས་ནི་ཉོན་མོངས་པའི་སྒྲིབ་པར་ངེས་ཏེ། ཉོན་མོངས་པ་ཅན་གྱི་མ་རིག་པ་ཡིན་པའི་ཕྱིར་ཏེ། དེ་ཡི་དབང་གིས་ཡང་སྲིད་འཕེན་བྱེད་ཀྱི་ལས་སོག་པར་བྱེད་པས་རྟེན་འབྲེལ་བཅུ་གཉིས་ཀྱི་ཐོག་མའི་མ་རིག་པ་ཡིན་པའི་ཕྱིར། འཕགས་རྒྱུད་ལ་རང་རྒྱུད་ཀྱི་ཕུང་པོ་དང་ང་ཙམ་བདེན་པར་འཛིན་པའི་བློ་ཡོད་ཀྱང་དེ་དག་མཐའ་གཅིག་དུ་ཉོན་སྒྲིབ་དང༌། ཉོན་མོངས་པ་ཅན་དུ་བཞག་ནུས་པ་མ་ཡིན་ཏེ་དེ་དག་ཡང་སྲིད་འགྲུབ་བྱེད་ཀྱི་རྒྱུར་གྱུར་པའི་ལས་ཀུན་སློང་གི་ཆགས་སོགས་ཉོན་མོངས་པ་དང་མཚུངས་ལྡན་དུ་མི་འབྱུང་བ་སྲིད་པའི་ཕྱིར། ཡང་དེའི་རྒྱུད་ཀྱི་བདེན་འཛིན་དེ་གཉིས་ཡང་སྲིད་འགྲུབ་བྱེད་ཀྱི་ལས་ཀྱི་ཀུན་སློང་དུ་འབྱུང་སྲིད་པ་དེའི་ཚེ་ནི་སྤྱིར་ཉོན་སྒྲིབ་པ་དང༌། བྱེ་བྲག་ཉོན་མོངས་པ་ཅན་གྱི་མ་རིག་པར་བཞག་དགོས་པ་ཡིན་ཏེ། ཡང་སྲིད་འཕེན་འགྲུབ་ཀྱི་ལས་འགའ་ཞིག་གི་དུས་ཀྱི་ཀུན་སློང་ཡིན་སྲིད་པའི་ཕྱིར།
ཡང་བྱིས་པ་སོ་སོ་སྐྱེ་བོའི་རྒྱུད་ཀྱི་ཕྱི་རོལ་གྱི་ཡུལ་ལ་བདེན་པར་འཛིན་པའི་མ་རིག་པ་ནི། ཆགས་སོགས་ཉོན་མོངས་པ་དང་མཚུངས་ལྡན་དུ་བྱུང་བ་དེའི་ཚེ། ཉོན་མོངས་པ་ཅན་གྱི་མ་རིག་པ་ཡིན་ཀྱང་འདི་ཉོན་མོངས་པའི་སྒྲིབ་པར་གྱུར་པའི་མ་རིག་པ་དེར་མི་འཇོག་སྟེ། སྲིད་པའི་ཡན་ལག་གིས་བསྡུས་པའི་མ་རིག་པ་ཡིན་པའི་ཕྱིར་ཏེ། འཇིག་ཚོགས་ལ་ལྟ་བ་དང༌། མཚུངས་ལྡན་དུ་བྱུང་བ་མ་ཡིན་པའི་ཕྱིར་རོ། ། ཤེས་བྱའི་སྒྲིབ་པའི་མཚན་ཉིད་ནི། གཙོ་བོར་ཐམས་ཅད་མཁྱེན་པ་ཐོབ་པ་ལ་གེགས་བྱེད་གང་ཞིག ཆོས་ཀྱི་བདག་མེད་མངོན་སུམ་དུ་མཐོང་ཟིན་གོམས་པའི་སྟོབས་ཀྱིས་གཞོམ་བྱར་གྱུར་པའོ། ། མཚན་གཞི་ནི།
སོ་སོ་སྐྱེ་བོའི་རང་རྒྱུད་ཀྱིས་མ་བསྡུས་པའི་ཆོས་ཇི་སྙེད་པ་ལ་བདེན་པར་འཛིན་པའི་བློ་དང༌། འཕགས་རྒྱུད་ཀྱིས་བདེན་འཛིན་ཡང་སྲིད་འགྲུབ་བྱེད་ཀྱི་རྒྱུ་མ་ཡིན་པ་མཐའ་དག་གོ ། གཉིས་པ་སྤངས་པའི་ས་མཚམས་ལ། ཉོན་མོངས་སྒྲིབ་སྤོང་བྱེད་ཀྱི་གཉེན་པོ་དངོས་ནི། གང་ཟག་གི་བདག་མེད་མངོན་སུམ་དུ་རྟོགས་པའི་ཡེ་ཤེས་སོ། ། དེ་རྟོགས་པ་ལ་ཆོས་ཀྱི་བདག་མེད་མངོན་སུམ་དུ་རྟོགས་པ་སྔོན་དུ་འགྲོ་དགོས་ཏེ། གདགས་གཞི་ཕུང་པོ་བདག་མེད་དུ་མ་རྟོགས་ན་དེ་ལ་བརྟེན་ནས་བཏགས་པའི་ང་ཙམ་མེད་པར་མི་མཐོང་བའི་ཕྱིར། དཔེར་ན་ཤིང་རྟའི་ཡན་ལག་མ་ཚིག་ན་ཤིང་རྟ་མི་འཚིག་པ་བཞིན་ནོ། ། ཡང་གང་ཟག་གི་བདག་མེད་མངོན་སུམ་དུ་རྟོགས་པ་ལ་ཕྱི་རོལ་གྱི་ཡུལ་བདེན་མེད་དུ་རྟོགས་པ་སྔོན་དུ་འགྲོ་མི་དགོས་ཀྱང༌། ཆགས་སོགས་ཉོན་མོངས་པ་སྤོང་བ་ལ་དེ་བདེན་མེད་དུ་རྟོགས་པ་སྔོན་དུ་འགྲོ་དགོས་ཏེ།
ཇི་སྲིད་བུམ་སོགས་ཀྱི་ངོ་བོ་བདེན་མེད་དུ་མ་རྟོགས་པ་དེ་སྲིད་དུ་བུམ་སོགས་ལ་དམིགས་པའི་ཆགས་སོགས་ཉོན་མོངས་པ་འབྱུང་བའི་ཕྱིར། འོ་ན་ཆོས་ཀྱི་བདག་མེད་མངོན་སུམ་དུ་རྟོགས་པའི་ཤེས་རབ་དང་ངེས་པར་མཚུངས་ལྡན་དུ་འབྱུང་དགོས་པའི་གང་ཟག་གི་བདག་མེད་རྟོགས་པའི་ཤེས་རབ་དེས་ཉོན་མོངས་པའི་སྒྲིབ་པ་ཇི་ལྟར་དུ་སྤོང་ཞེ་ན། ཐེག་པ་དམན་པས་ནི་དེ་འདྲའི་ཤེས་རབ་དེ་རང་རྒྱུད་ཀྱི་ཕུང་པོ་ལ་བདེན་པར་འཛིན་པའི་བདེན་འཛིན་ཀུན་བཏགས་དང་ལྷན་སྐྱེས་གཉིས་དང༌། ངར་འཛིན་བཏགས་སྐྱེས་གཉིས་ཀྱི་གཉེན་པོར་འབད་ནས་ཆེད་དུ་གཉེར་ནས་སྒོམ་པ་ཡིན་ཏེ། དེ་སྤངས་པའི་ཐར་པ་དོན་དུ་གཉེར་བའི་ཕྱིར། དེས་དེ་འདྲའི་ཤེས་རབ་དེ་ཤེས་སྒྲིབ་ཀྱི་གཉེན་པོར་ཆེད་དུ་གཉེར་ནས་སྒོམ་པ་མ་ཡིན་ཏེ། དེ་སྤངས་པའི་ཐམས་ཅད་མཁྱེན་པ་དོན་དུ་མི་གཉེར་བའི་ཕྱིར། ཐེག་པ་ཆེན་པོའི་འཕགས་པ་རྣམས་ཀྱིས་ནི་སྒྲིབ་པ་གཉིས་ཀའི་ས་བོན་འབད་ནས་སྤོང་བ་ཡིན་ཏེ། དེ་གཉིས་ཀ་སྤངས་པའི་ཐར་པ་དང་ཐམས་ཅད་མཁྱེན་པ་དོན་དུ་གཉེར་བའི་ཕྱིར། དེ་ཡང་ས་དང་པོ་ནས་བདུན་པའི་བར་དུ་ནི་སྒྲིབ་པ་གཉིས་ཀའི་གཉེན་པོར་བདག་མེད་གཉིས་ཀ་ཆེད་དུ་གཉེར་ནས་སྒོམ་ལ།
ས་བརྒྱད་པ་ནས་ནི་ཤེས་སྒྲིབ་ཀྱི་གཉེན་པོར་ཆོས་ཀྱི་བདག་མེད་ཆེད་དུ་གཉེར་ནས་བསྒོམ་པ་ཡིན་གྱི་གང་ཟག་གི་བདག་མེད་ཆེད་དུ་གཉེར་ནས་སྒོམ་པ་མ་ཡིན་ཏེ། ཉོན་མོངས་པའི་སྒྲིབ་པ་མ་ལུས་པར་སྤངས་ཟིན་པའི་ཕྱིར། མ་དག་ས་བདུན་དུ་ཉོན་མོངས་སྤོང་བ་དེ་ཡང་ཉོན་ཡིད་འཁོར་གྱི་ཉོན་མོངས་སམ། ཉོན་མོངས་པའི་ས་བོན་སྤོང་བ་ཡིན་གྱི་ཡིད་ཤེས་འཁོར་གྱི་ཉོན་མོངས་སྤོང་དགོས་པ་ནི་མ་ཡིན་ཏེ། ས་དང་པོ་ནས་ཡང་སྲིད་འཕེན་འགྲུབ་གཉིས་ཀའི་ལས་ཀྱི་ཀུན་སློང་དུ་གྱུར་བའི་ཉོན་མོངས་སྤངས་ཟིན་པར་རྒྱུད་བླ་མ་ལས་གསུངས་པ་བཞིན་འདིར་ཡང་ཁས་ལེན་དགོས་པའི་ཕྱིར། དེ་བས་ན་ཐེག་པ་དམན་པའི་སྒོམ་སྤངས་སུ་གྱུར་པའི་ཡང་སྲིད་འགྲུབ་བྱེད་ཀྱི་ལས་ཀུན་སློང་དང་བཅས་པ་ཐེག་ཆེན་མཐོང་ལམ་བར་ཆད་མེད་ལམ་གཅིག་བུས་སྤོང་ནུས་པར་བཞག་པ་ནི་ཤེར་ཕྱིན་གྱི་མདོའི་དགོངས་པའོ། ། ས་དང་པོ་ནས་བདུན་པའི་བར་དུ་ཤེས་སྒྲིབ་སྤོང་བ་དེ་ཡང་བདེན་འཛིན་གྱི་ས་བོན་ནམ་མཚན་འཛིན་ཙམ་སྤོང་བ་ཡིན་གྱི་སྐབས་དེར་བདེན་འཛིན་མངོན་གྱུར་དུ་འབྱུང་བ་ནི་མ་ཡིན་ཏེ། བདེན་མེད་མངོན་སུམ་དུ་རྟོགས་པའི་ཤེས་རབ་རྒྱུན་ཆད་པའི་སྐབས་མི་སྲིད་པའི་ཕྱིར་རོ། ། དེ་ལྟ་མོད་ཀྱི་སྐབས་དེར་བདེན་འཛིན་སྤངས་ཟིན་པ་ནི་མ་ཡིན་ཏེ། དེའི་ས་བོན་མ་སྤངས་པའི་ཕྱིར།
ས་བརྒྱད་པ་ནས་ནི་བདེན་འཛིན་གྱི་བག་ཆགས་སམ། མཚན་འཛིན་གྱི་ས་བོན་སྤོང་བ་ཡིན་གྱི་སྐབས་དེར་མཚན་འཛིན་མངོན་གྱུར་བྱུང་བ་སྲིད་པ་ནི་མ་ཡིན་ཏེ། སྐབས་དེར་མཚན་མེད་ལ་རིང་དུ་སྙོམས་པར་ཞུགས་ན་སངས་རྒྱས་ཀྱིས་སློང་དགོས་པར་བཤད་པའི་ཕྱིར་དང༌། མཚན་འཛིན་རང་གི་ངང་གིས་འབྱུང་ན་སློང་དགོས་པའི་དོན་མེད་པའི་ཕྱིར། ཐེག་ཆེན་མཐོང་སྤངས་སུ་གྱུར་པའི་བདེན་འཛིན་ལ་གཉིས་ཏེ་ཉོན་མོངས་པ་ཅན་ཡིན་པ་དང་མ་ཡིན་ནོ། ། དང་པོ་ནི། ཡིད་ཤེས་འཁོར་དུ་བྱུང་བའི་ཆགས་སོགས་ཉོན་མོངས་པ་དང་མཚུངས་པར་ལྡན་པའི་རང་རྒྱུད་ཀྱི་ཕུང་པོ་ལ་བདེན་པར་འཛིན་པའི་བློའོ། ། གཉིས་པ་ནི། དེ་དང་མཚུངས་ལྡན་དུ་བྱུང་བ་མ་ཡིན་པའི་བུམ་སོགས་ལ་བདེན་པར་འཛིན་པའི་བློའོ། ། དང་པོ་ནི་ཉོན་སྒྲིབ་ཁོ་ནར་ངེས་ཤིང༌།
དེའི་གཉེན་པོར་གང་ཟག་གི་བདག་མེད་ཁོ་ན་ཆེད་དུ་གཉེར་ནས་སྒོམ་ཞིང༌། གཉིས་པའི་གཉེན་པོར་ནི་ཆོས་ཀྱི་བདག་མེད་མངོན་སུམ་དུ་རྟོགས་པའི་ཤེས་རབ་ཁོ་ན་ཆེད་དུ་གཉེར་ནས་སྒོམ་པ་ཡིན་ནོ། ། ཐེག་དམན་གྱི་མཐོང་ལམ་ལ་ནི་ཉོན་མོངས་པ་ཅན་མ་ཡིན་པའི་མ་རིག་པའི་གཉེན་པོར་ཆོས་ཀྱི་བདག་མེད་རྐྱང་པ་ཆེད་དུ་གཉེར་ནས་བསྒོམ་པ་མེད་ལ། དེ་མེད་པའི་ཕྱིར་ཐེག་དམན་མཐོང་སྤངས་སུ་གྱུར་པའི་ཤེས་སྒྲིབ་བཞག་པར་མ་ནུས་སོ། ། དེ་ཡང་ཐེག་དམན་གྱི་སྦྱོར་ལམ་དུ་ཉོན་མོངས་པ་ཅན་གྱི་མ་རིག་པའི་གཉེན་པོར་གང་ཟག་གི་བདག་མེད་ཆེད་དུ་གཉེར་ནས་སྒོམ་པ་ལས་མཐོང་ལམ་དུ་དེ་མངོན་སུམ་དུ་མཐོང་བ་འབྱུང༌། དེའི་ཚེ་ན་མཐོང་སྤངས་ཉོན་སྒྲིབ་དུ་གྱུར་པའི་བདེན་འཛིན་ཁོ་ན་སྤངས་པ་ཡིན་གྱི་མཐོང་སྤངས་ཤེས་སྒྲིབ་དུ་གྱུར་པའི་བདེན་འཛིན་ནི་སྤངས་པ་མ་ཡིན་ཏེ། དེའི་གཉེན་པོ་ཆེད་དུ་གཉེར་ནས་མ་སྒོམ་པའི་ཕྱིར། ཐེག་པ་ཆེན་པོའི་སྦྱོར་ལམ་དུ་ནི་ཉོན་མོངས་པ་ཅན་མ་ཡིན་པའི་བདེན་འཛིན་གྱི་གཉེན་པོར་ཆོས་ཀྱི་བདག་མེད་རྒྱས་པར་དོན་སྤྱིའི་ཚུལ་གྱི་སྒོམ་པ་ལས་མཐོང་ལམ་དུ་དེ་མངོན་སུམ་དུ་མཐོང་བ་འབྱུང་ལ་དེའི་ཚེ། ཤེས་སྒྲིབ་དུ་གྱུར་པའི་མཐོང་སྤངས་སྤངས་པ་ཡིན་ཏེ། དེའི་གཉེན་པོ་ཆེད་དུ་གཉེར་ནས་སྒོམ་པའི་ཕྱིར།
ཞར་ལ་མཐོང་སྤངས་ཉོན་སྒྲིབ་ཀྱང་སྤངས་པ་ཡིན་ཏེ། ཐེག་ཆེན་གྱི་མཐོང་སྒོམ་གྱི་ལམ་དུ་ཐེག་པ་གསུམ་ཆར་གྱི་རྟོགས་རིགས་ཚང་བའི་ཕྱིར། བྱེ་བྲག་ཏུ་ཉན་ཐོས་དགྲ་བཅོམ་ཐེག་ཆེན་གྱི་སྦྱོར་ལམ་དུ་འཇུག་ཁ་མ་དེའི་ཚེ་རང་རྒྱུད་ཀྱི་ཕུང་པོ་ལ་བདེན་པར་འཛིན་པའི་བདེན་འཛིན་ཀུན་བཏགས་སྤངས་ཟིན་ཀྱང་ཕྱི་རོལ་གྱི་བུམ་སོགས་ལ་བདེན་པར་འཛིན་པའི་བདེན་འཛིན་ཀུན་བཏགས་མ་སྤངས་པའི་དེའི་གཉེན་པོར་ཆོས་ཀྱི་བདག་མེད་རྒྱས་པ་སྦྱོར་ལམ་དུ་དོན་སྤྱིའི་ཚུལ་གྱིས་སྒོམ་ཞིང་དེ་ལྟར་བསྒོམ་པ་ལས་མཐོང་ལམ་དུ་དེ་རྒྱས་པ་གསར་དུ་མཐོང་བར་འགྱུར་རོ། ། ཆོས་ཀྱི་བདག་མེད་རྒྱས་བསྡུས་སུ་སྒོམ་པའི་དོན་ཡང་གང་ཟག་གི་བདག་འཛིན་གྱི་གཉེན་པོར་འབད་ནས་བསྒོམ་པ་དང༌། བདག་འཛིན་གཉིས་ཀྱི་གཉེན་པོར་བདག་མེད་གཉིས་ཆེད་དུ་གཉེར་ནས་སྒོམ་པ་ལ་བྱ་བ་ཡིན་ནོ། ། དེ་ལས་གཞན་དུ་ན་ཉན་ཐོས་དགྲ་བཅོམ་ཐེག་ཆེན་གྱི་སྦྱོར་ལམ་དུ་ཞུགས་པ་དེའི་ཚེ། སྔར་མ་མཐོང་བའི་བདག་མེད་མཐོང་རྒྱུ་མེད་པ་དང༌། སྤང་བྱ་གང་ཡང་སྤོང་རྒྱུ་མེད་པར་འགྱུར་ཏེ། མཐོང་སྤངས་སུ་གྱུར་པའི་ཉོན་མོངས་པ་ཅན་གྱི་སྒྲིབ་པ་རྣམས་ནི་སྤངས་ཟིན། མཐོང་སྤངས་སུ་གྱུར་པའི་ཤེས་སྒྲིབ་ནི་མི་སྲིད་པར་ཁྱེད་ཅག་གིས་ཁས་བླངས་པའི་ཕྱིར།
དེ་ལྟར་ན་ཐེག་ཆེན་གྱི་མཐོང་སྤངས་ཤེས་སྒྲིབ་གྲུབ་པ་ཡིན་ནོ། ། ཇི་སྐད་བཤད་པ་ཐམས་ཅད་ཀྱིས་ངག་དོན་མདོར་བསྡུ་ན། བདག་འཛིན་ལ་གཉིས་སྟེ། གང་ཟག་གི་བདག་ཏུ་འཛིན་པ་དང༌། ཆོས་ཀྱི་བདག་དུ་འཛིན་པའོ། ། དང་པོ་ནི། དམིགས་པ་རང་རྒྱུད་ཀྱི་ཕུང་པོ་ལ་དམིགས་ནས་དེའི་སྟེང་ན་ང་ཙམ་ཡོད་པར་སྒྲོ་འདོགས་པའི་རྣམ་པ་ཅན་གྱི་བློའོ། ། དེ་ལ་ཉོན་སྒྲིབ་ཀྱིས་ཁྱབ་ལ། དེ་ལ་ཀུན་བཏགས་དང་ལྷན་སྐྱེས་ཀྱི་དབྱེ་བས་མཐོང་སྤངས་དང་སྒོམ་སྤངས་གཉིས་སུ་འབྱེད། དེ་ལ་ཐེག་ཆེན་གྱི་སྒོམ་སྤངས་ནི་མི་སྲིད་དེ།
ཐེག་ཆེན་གྱི་མཐོང་ལམ་ནས་ཡང་སྲིད་འཕེན་འགྲུབ་ཀྱིས་ལས་དང་ཉོན་མོངས་གཉིས་ཀ་སྤངས་ཟིན་པའི་ཕྱིར། གཉིས་པ་ཆོས་ཀྱི་བདག་འཛིན་ལ་གཉིས་ཏེ། ཉོན་མོངས་པ་ཅན་དང༌། དེ་མ་ཡིན་པའོ། ། དང་པོ་ནི། བྱིས་པའི་རྒྱུད་ཀྱི་རང་རྒྱུད་ཀྱི་ཕུང་པོ་ལ་བདེན་པར་འཛིན་པའི་བློ་མཐའ་དག་དང༌། ཆགས་སོགས་ཉོན་མོངས་པ་དང་མཚུངས་པར་ལྡན་པའི་ཕྱི་རོལ་ཡུལ་ལ་བདེན་པར་འཛིན་པ་རྣམས་སོ། ། གཉིས་པ་ནི། སོ་སོ་སྐྱེ་བོའི་འཕགས་པ་གང་གི་རྒྱུད་ལ་ཡོད་ནའང་རུང༌། ཆགས་སོགས་ཉོན་མོངས་པ་དང་མཚུངས་པར་མི་ལྡན་པའི་བདེན་འཛིན་མཐའ་དག་གོ །
དེ་འདྲ་མི་སྲིད་པ་མ་ཡིན་ཏེ། སོ་སོ་སྐྱེ་བོའི་རྒྱུད་ལའང་བདེན་འཛིན་ལུང་མ་བསྟན་མང་པོ་འབྱུང་སྲིད་པའི་ཕྱིར། བདག་འཛིན་དེ་གཉིས་ཀྱི་རྩ་བ་ཅན་གྱི་སྤང་བྱ་ནི་གཉིས་ཏེ། མཐོང་སྤངས་དང༌། སྒོམ་སྤངས་སོ། ། དང་པོ་ལའང་གཉིས་ཏེ། ཐེག་དམན་གྱི་དང་ཐེག་ཆེན་གྱི་མཐོང་སྤངས་སོ། ། དང་པོ་ལ་ཉོན་སྒྲིབ་ཀྱིས་ཁྱབ་ལ། གཉིས་པ་ལ་ཉོན་སྒྲིབ་དང་ཤེས་སྒྲིབ་གཉིས་སོ། ། དང་པོ་ནི།
ཆགས་སོགས་ཉོན་མོངས་པ་དང་མཚུངས་པར་ལྡན་པའི་བདེན་འཛིན་ཀུན་བཏགས་རྣམས་སོ། ། གཉིས་པ་ནི་དེ་དང་མཚུངས་པར་མི་ལྡན་པའི་བུམ་སོགས་ལ་མཚན་མར་འཛིན་པའི་བློ་ཙམ་མོ། ། གཉིས་པ་སྒོམ་སྤངས་ལའང༌། ཐེག་དམན་གྱི་དང༌། ཐེག་ཆེན་གྱིའོ། ། དང་པོ་ལ་ཉོན་སྒྲིབ་གྱིས་ཁྱབ་ལ། གཉིས་པ་ལ་ཉོན་སྒྲིབ་དང་ཤེས་སྒྲིབ་ཀྱིས་དབྱེ་བས་གཉིས་སོ། ། དང་པོ་ནི། མ་དག་པའི་གནས་སྐབས་ཀྱི་ཉོན་མོངས་པ་ཅན་གྱི་ཡིད་འཁོར་དང་བཅས་པའོ། ། འདིར་ཉོན་ཡིད་དེས་ཀྱང་ཀུན་གཞི་ཉིད་བདག་དུ་བཟུང་བ་མ་ཡིན་གྱི་ཀུན་གཞི་ལ་དམིགས་ནས་བདག་ཡོད་པར་སྒྲོ་འདོགས་པའོ། །
གཉིས་པ་སྒོམ་སྤངས་ཤེས་སྒྲིབ་ལ་གཉིས་ཏེ། བདེན་འཛིན་ས་བོན་དང་མཚན་མར་འཛིན་པའི་བློའོ། ། འདི་ལ་བདེན་འཛིན་མངོན་གྱུར་བ་མི་འཇོག་སྟེ། དེ་ཐེག་ཆེན་གྱི་མཐོང་ལམ་ནས་སྤངས་ཟིན་པའི་ཕྱིར། འོ་ན་བདག་མེད་ཙམ་མངོན་སུམ་དུ་མཐོང་བའི་རྣམ་གྲོལ་ལམ་གང་ཟག་གི་བདག་མེད་ཙམ་རྟོགས་པ་ལ་ཕྱི་ནང་གི་ཆོས་རྣམས་ཀྱི་སྟེང་དུ་བདེན་འཛིན་གྱི་མཚན་མ་འགོག་དགོས་ཤིང༌། བདག་མེད་ཙམ་རྟོགས་དགོས་ཀྱང་བདག་མེད་ཀྱི་མཚན་མ་སོགས་སྤྲོས་པ་ཐམས་ཅད་འགོག་མི་དགོས་ཤིང༌། སྤྲོས་པ་ཐམས་ཅད་དང་བྲལ་བའི་དེ་ཁོ་ན་ཉིད་མངོན་སུམ་དུ་རྟོགས་མི་དགོས། ཐེག་ཆེན་གྱི་མཐོང་ལམ་མངོན་སུམ་དུ་བྱེད་པ་དང་ཆོས་ཀྱི་བདག་མེད་རྒྱས་པ་རྟོགས་པ་ལ་ནི། བདག་མེད་ཀྱི་མཚན་མ་སྤྲོས་པ་ཐམས་ཅད་འགོག་དགོས་ཤིང༌། སྤྲོས་པ་ཐམས་ཅད་དང་བྲལ་བའི་དེ་ཁོ་ན་ཉིད་མངོན་སུམ་དུ་རྟོགས་དགོས་སོ་ཞེས་བྱ་བ་འདི་ཁྱད་པར་ཡིན་ནོ། །
དེ་ལས་ཅིར་འགྱུར་ཞེ་ན། སོ་སོ་སྐྱེ་བོའི་རྒྱུད་ཀྱི་བདེན་འཛིན་མཐའ་དག་ཆགས་སོགས་ཉོན་མོངས་པ་དང་མཚུངས་ལྡན་དུ་འབྱུང་དུ་རུང་བས་ཉོན་མོངས་པ་ཅན་གྱི་མ་རིག་པ་དང༌། ཉོན་མོངས་པའི་སྒྲིབ་པར་བཞག་ལ། དེ་ལའང་ཀུན་བཏགས་དང་ལྷན་སྐྱེས་ཀྱི་དབྱེ་བས་ཐེག་དམན་གྱི་མཐོང་སྤངས་དང༌། སྒོམ་སྤངས་གཉིས་སུ་འགྱུར་རོ། ། ཡང་སོ་སོ་སྐྱེ་བོའི་རྒྱུད་ལ་ཐོས་བསམ་གྱི་ཤེས་པས་ཕྱི་ནང་གི་ཆོས་རྣམས་ལ་བདེན་འཛིན་གྱི་སྒྲོ་འདོགས་ཆོད་ཀྱང༌། བདག་མེད་ཀྱི་མཚན་མར་ཞེན་པའི་བཏགས་འཛིན་གྱི་རྟོག་པ་ཀུན་བཏགས་དེ་ཡང་སྤྱིར་མཐོང་སྤངས་ཡིན་ཏེ། སྤང་བྱ་ཀུན་བཏགས་ཡིན་པའི་ཕྱིར། བྱེ་བྲག་ཏུ་ཐེག་ཆེན་གྱི་མཐོང་སྤངས་ཡིན་ཏེ། ཐེག་དམན་ལ་རྟོག་པ་དེ་སྤོང་བྱེད་ཀྱི་གཉེན་པོ་མེད་པའི་ཕྱིར།
ཁྱད་པར་དུ་ཤེས་སྒྲིབ་ཡིན་ཏེ། ཉོན་མོངས་པ་ཅན་མ་ཡིན་པའི་མཚན་འཛིན་ཡིན་པའི་ཕྱིར། ཞེས་བྱ་བའི་རིགས་པ་ལུང་གི་རྒྱབ་རྟེན་ཚད་མ་ཅན་འདིས་ནི། མཐོང་སྤངས་སུ་གྱུར་པའི་ཤེས་སྒྲིབ་ལེགས་པར་གྲུབ་པ་ཡིན་ནོ། ། ཇི་སྐད་དུ། འཁོར་གསུམ་རྣམ་པར་རྟོག་པ་གང༌། ། དེ་ནི་ཤེས་བྱའི་སྒྲིབ་པར་འདོད། ། ཅེས་པའི་གཞུང་གིས་བསྟན་པའི་རྟོག་པ་དེ་ཡང་རྣམ་པ་གཉིས་ཏེ། བདེན་པར་འཛིན་པ་དང༌། དེ་དང་བྲལ་བའི་མཚན་འཛིན་ཙམ་མོ། །
དང་པོ་ལ་སོ་སྐྱེ་དང་འཕགས་པའི་དབྱེ་བས་གཉིས། གཉིས་པ་ལ་ཀུན་བཏགས་དང་ལྷན་སྐྱེས་ཀྱི་དབྱེ་བས་གཉིས། དང་པོ་སོ་སྐྱེའི་རྒྱུད་ཀྱི་བདེན་འཛིན་ལ། ཀུན་བཏགས་དང་ལྷན་སྐྱེས་ཀྱི་དབྱེ་བས་གཉིས། འཕགས་རྒྱུད་ལ་ནི་བདེན་འཛིན་ལྷན་སྐྱེས་ཀྱི་ས་བོན་ཁོ་ན་ཡོད་དོ། ། དེ་ལྟར་བཤད་པས་གྲུབ་དོན་གཉིས་པ་ནི། ཉན་ཐོས་ཀྱི་སྡེ་སྣོད་ལས། བདེན་གྲུབ་ཀྱི་སྤྲོས་པ་འགོག་བྱེད་ཀྱི་རིགས་པ་ཁོ་ན་གསུངས་ཀྱི་བདེན་མེད་ཀྱི་སྤྲོས་པ་སོགས་སྤྲོས་པ་ལྷག་མ་འགོག་བྱེད་ཀྱི་རིགས་པ་མ་གསུངས་པས། ཆོས་ཀྱི་བདག་མེད་བསྡུས་པ་ཙམ་བསྟན་པ་དང༌། ཐེག་པ་ཆེན་པོའི་སྡེ་སྣོད་ལས་ནི།
བདག་མེད་ཀྱི་མཚན་མ་སོགས་སྤྲོས་པ་ལྷག་མ་ཇི་སྙེད་པ་འགོག་པའི་རིགས་པ་གསུངས་པས་ཆོས་ཀྱི་བདག་མེད་རྒྱས་པ་བསྟན་ཞེས་བྱ་བ་འདི་ཡིན་ནོ།། །། དཔལ་ལྡན་ཟླ་བའི་གཞུང་བཟང་ལ། ། རབ་དང་ཡིད་ཀྱིས་ཕྱག་བྱས་ནས། ། གང་དེའི་གཞུང་གི་དཀའ་བའི་གནས། ། འགའ་ཞིག་དེང་འདིར་བརྗོད་པར་བྱ། ། དེ་ལ་སེམས་ཙམ་དུ་སྨྲ་བ་རྣམས་ཀྱི་འདོད་པ་ནི། ཐ་སྙད་དུ་ཡང་ཕྱི་རོལ་གྱི་དོན་མེད་ཅིང་གཟུང་འཛིན་གཉིས་སྣང་གི་ཤེས་པ་ཐ་སྙད་དུ་ཡོད་པ་དང༌། གཟུང་འཛིན་གཉིས་ཀྱིས་སྟོང་པའི་མྱོང་བ་གསལ་རིག་དེ་དོན་དམ་པའི་བདེན་པ་དང༌། དེ་ལ་མིང་གི་རྣམ་གྲངས་ནི། གཞན་གྱི་དབང་གི་ངོ་བོ་ཞེས་པ་དང༌།
འགྱུར་བ་མེད་པའི་ཡོངས་གྲུབ་ཅེས་ཀྱང་བྱའོ། ། ཡང་སེམས་ཅན་ཐམས་ཅད་ཀྱི་རྒྱུད་ལ་མཚན་བཟང་པོ་སུམ་ཅུ་རྩ་གཉིས་ཀྱིས་བརྒྱན་བའི་བདེ་བར་གཤེགས་པའི་སྙིང་པོ་རྟག་ཅིང་བརྟན་ལ་ཐེར་ཟུག་པ་ཡོད་དོ་ཞེས་བྱ་བ་བདག་ཀུན་གཞིའི་རྣམ་པར་ཤེས་པ་ཞེས་བྱ་བ་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱི་ས་བོན་གྱི་གཞིར་གྱུར་པ་ཞིག་བྱིས་པ་རྣམས་ཀྱི་ཐ་སྙད་བདེན་པའི་དོན་མེད་ཀྱང༌། འཕགས་པ་རྣམས་ཀྱིས་ལུང་དང་རིགས་པས་གྲུབ་པ་ཡིན་ནོ། ། ཞེས་དམ་བཅའ་བར་བྱེད་དོ། ། འདི་དག་སུན་འབྱིན་པའི་ཚུལ་ནི། དམ་བཅའ་དང་པོ་བདེན་པ་གཉིས་ཀ་ལས་ཉམས་པར་བསྟན། དམ་བཅའ་གཉིས་པ་ལ་སྒྲུབ་བྱེད་ཚད་མ་མེད་པར་བསྟན། དེ་ལྟ་ན་ཡང་བདེ་བར་གཤེགས་པའི་སྙིང་པོ་དང་ཀུན་གཞི་ཡོད་པར་གསུངས་པའི་ལུང་གིས་མི་གནོད་པའོ། ། དང་པོ་ནི། དེ་སྐད་དུ་སྨྲ་བ་དེ་ནི་བདེན་པ་གཉིས་ཆར་ལས་ཉམས་པ་ཡིན་ཏེ།
ཐ་སྙད་ཀྱི་བདེན་པ་འཇོག་པའི་ཕྱི་རོལ་གྱི་དོན་ཁས་མ་བླངས་ན་ཀུན་རྫོབ་ཀྱི་བདེན་པ་ལས་ཉམས་ཤིང༌། དོན་དམ་པའི་བདེན་པ་འཇོག་པའི་ཚེ། དོན་སྣང་གི་ཤེས་པ་ཁས་བླངས་པས། འཕགས་པའི་བདེན་པ་ལས་ཉམས་པའི་ཕྱིར་རོ། ། ཐ་སྙད་ཀྱི་བདེན་པ་ལས་ཉམས་ན་ཉེས་པ་ཅི་ཡོད་ཅེ་ན། དེ་ལ་ཉེས་པ་གཉིས་ཏེ། འཇིག་རྟེན་པའི་ཐ་སྙད་བདེན་པ་ལས་ཉམས་པའི་ཉེས་པ་དང༌། རྣལ་འབྱོར་པའི་ཐ་སྙད་ཀྱི་བདེན་པ་ལས་ཉམས་པའི་ཉེས་པའོ། ། དང་པོ་ནི། དེ་ལས་ཉམས་ན་འཇིག་རྟེན་པ་རྣམས་དེ་ཁོ་ན་ཉིད་ལ་དྲང་བར་མི་ནུས་པའི་ཉེས་པ་འབྱུང་སྟེ།
དེའི་མངོན་སུམ་གྱིས་གྲུབ་པའི་དོན་དང་འགལ་བ་ཁས་བླངས་པས་དེ་དང་ལྷན་ཅིག་རྩོད་དགོས་པར་འགྱུར་བའི་ཕྱིར། དེ་ལ་དགོངས་ནས། སངས་རྒྱས་ཀྱིས་མདོར། འཇིག་རྟེན་པ་ནི་ང་དང་རྩོད་པར་བྱེད་ཀྱི། ། ང་ནི་འཇིག་རྟེན་དང་ལྷན་ཅིག་བརྩོད་པར་མི་བྱེད་དོ། ། ཞེས་གསུངས། དེའི་དོན་ཡང༌། འཇིག་རྟེན་ལ་གྲགས་པའི་ཐ་སྙད་ཀྱི་བདེན་པ་འཇོག་པ་དེའི་ཚེ། འཇིག་རྟེན་དང་འགལ་བའི་དོན་སངས་རྒྱས་ཀྱིས་ཞལ་གྱི་མི་བཞེས་ལ། འཕགས་པའི་བདེན་པ་འཇོག་པའི་ཚེ།
འཇིག་རྟེན་པས་དེ་དང་འགལ་བའི་དོན་ཁས་ལེན་པ་ལ་དགོངས་པ་ཡིན་ནོ། ། ཉེས་པ་གཉིས་པ་ནི། དེ་ལས་ཉམས་པས་དོན་དམ་པའི་བདེན་པ་རྟོགས་པར་མི་འགྱུར་ཏེ། འཕགས་པའི་ཐ་སྙད་ལ་མ་བསྟེན་པར་དོན་དམ་པའི་བདེན་པ་རྟོགས་པའི་ཐབས་མེད་པའི་ཕྱིར་རོ། ། འོ་ན་འཇིག་རྟེན་གྱི་ཐ་སྙད་བདེན་པ་འཇོག་པའི་ཚེ། ཕྱི་རོལ་གྱི་དོན་དང་དོན་སྣང་གི་ཤེས་པ་གཉིས་ཀ་ཁས་ལེན་དགོས་ན། དེའི་ཚེ་དེ་གཉིས་ཀ་ཡོད་པར་འགྱུར་ལ། དེ་ལྟ་ན་ཚད་མ་གང་གིས་གྲུབ་ཅེ་ན། དེའི་ལན་ནི་འདི་ཡིན་ཏེ། དེ་གཉིས་ཀ་འཇིག་རྟེན་གྱི་ཐ་སྙད་ཀྱི་དོན་ཡོད་པ་ཡིན་ཞིང༌།
འཇིག་རྟེན་ཉིད་ལ་གྲགས་པའི་ཚད་མས་གྲུབ་པ་ཡང་ཡིན་མོད། སྤྱིར་བཏང་དུ་དེ་སྐད་ཅེས་འདྲི་ན་ནི། སྤྱིར་ཡོད་པ་མ་ཡིན་ཞིང་ཚད་མས་གྲུབ་པ་ཡང་མ་ཡིན་ནོ། ། རྨི་ལམ་གྱི་ཡུལ་དབང་རྣམ་ཤེས་གསུམ་ཀ་ཡོད་པ་ཡང་མ་ཡིན་ཞིང་ཚད་མས་གྲུབ་པ་ཡང་མ་ཡིན་པ་བཞིན་ནོ། ། གལ་ཏེ་རྨི་ལམ་གྱི་ཤེས་པ་ལ་སྣང་བའི་ཡུལ་མ་གྲུབ་ན། ཡུལ་ཅན་གྱི་ཤེས་པ་ཐ་སྙད་དུ་ཡོད་དོ་སྙམ་ན། ཡུལ་མེད་ན་དེ་ལ་ལྟོས་པའི་ཡུལ་ཅན་གྱི་ཤེས་པ་ཐ་སྙད་དུ་ཡང་མི་འབྱུང་སྟེ། དེས་ན་ཐ་སྙད་དུ་ཕན་ཚུན་ལྟོས་ནས་གྲུབ་པའི་ཕྱིར། དཔེར་ན་རིང་པོ་ཐ་སྙད་དུ་མེད་ན་ཐུང་ངུ་ཡང་ཐ་སྙད་དུ་མི་འབྱུང་བ་བཞིན་ནོ། ། འོ་ན་ཡུལ་སྐྲ་ཤད་མེད་ཀྱང་སྐྲ་ཤད་དུ་སྣང་བའི་ཤེས་པ་ཡོད་པར་ཁས་ལེན་དགོས་པ་མ་ཡིན་ནམ་ཞེ་ན།
དེ་ཡང་མ་ཡིན་ཏེ། རབ་རིབ་ཅན་གྱི་བློ་ངོ་ན་ནི་སྐྲ་ཤད་དུ་སྣང་བའི་ཡུལ་ཤེས་གཉིས་ཀ་ཡོད་ལ། དེ་དང་བྲལ་བའི་བློ་ངོ་ན་ནི་གཉིས་ཀ་ཡོད་པ་མ་ཡིན་པར་ཁས་ལེན་དགོས་པའི་ཕྱིར་རོ། ། འབབ་ཆུ་ལ་རྣག་དུ་སྣང་བ་དང་ཟད་པ་ས་དང༌། རྐེང་རུས་ཀྱི་ཏིང་ངེ་འཛིན་སོགས་ལ་ཡང་དེ་བཞིན་ནོ། ། ཐ་སྙད་དུ་དོན་སྣང་གི་ཤེས་པ་ཚད་མས་གྲུབ་ན་དེ་ཚད་མ་གང་གིས་གྲུབ། དེ་ཉིད་ཀྱིས་གྲུབ་པ་མི་འཐད་དེ། དེ་ལ་ཡང་དེ་ཚད་མར་མི་འཐད་པའི་ཕྱིར་དང༌། དེ་ལ་ཡང་འཇོག་བྱེད་ཀྱི་ཚད་མ་གཞན་བཙལ་དགོས་པའི་ཕྱིར། མི་འཐད་པ་ཅི་ཞེ་ན།
རིགས་པ་དང་ཁས་བླངས་ནང་འགལ་བའི་སྒྲུབ་བྱེད་གཉིས་ཀྱིས་སོ། ། དང་པོ་ནི། གང་མ་རིག་པའི་དབང་གིས་གཟུང་འཛིན་གཉིས་སྣང་ཅན་གྱི་ཤེས་པ་ཡིན་ན་ཚད་མ་མ་ཡིན་པས་ཁྱབ་སྟེ། དེ་ཡིན་ན་མཐོང་བ་རྫུན་པ་ཡིན་པས་ཁྱབ་པའི་ཕྱིར། གཉིས་པ་ནི། འོ་ན་ཕྱི་རོལ་གྱི་དོན་ཡོད་པར་འགྱུར་ཏེ། དོན་སྣང་གི་ཤེས་པ་ཚད་མ་ཡིན་པའི་ཕྱིར། འོ་ན་གཞན་ཡང་དོན་སྣང་གི་ཤེས་པ་དང་ཚད་མའི་གཞི་མཐུན་ཡོད་ན། འགལ་བ་ལ་མི་འཁྲུལ་བའི་ཚད་མ་ཡོད་པར་འགྱུར་ཏེ། འཕགས་པའི་མངོན་སུམ་གྱིས་ནི་ཕྱི་རོལ་གྱི་དོན་མེད་པར་མཐོང་བའི་ཕྱིར་རོ། །
འོ་ན་ཕྱི་རོལ་གྱི་དོན་འཇིག་རྟེན་ཉིད་ལ་གྲགས་པའི་ཚད་མས་གྲུབ་པ་ཅི་ཞེ་ན། འཇིག་རྟེན་ན་ནི་འཕྲལ་གྱི་འཁྲུལ་རྒྱུས་མ་སླད་ཅིང༌། ལྷན་ཅིག་སྐྱེས་པའི་མ་རིག་པས་སླད་པའི་ཤེས་པ་ཐམས་ཅད་ཚད་མར་ཁས་ལེན་པའི་ཕྱིར། འདི་སྙམ་དུ་འཇིག་རྟེན་ན་ཚད་མར་གྲགས་པ་དེ་ཐམས་ཅད་དབུ་མ་པས་ཀྱང་ཐ་སྙད་པའི་ཚད་མར་ཁས་ལེན་དགོས་སོ་སྙམ་ན། དེ་ཡང་འཁྲུལ་པ་ཡིན་ཏེ། གང་ཟག་དང་ཆོས་ཀྱི་བདག་དུ་འཛིན་པའི་རྟོག་པ་ལྷན་སྐྱེས་བཞིན་ནོ། ། ངར་འཛིན་ལྷན་སྐྱེས་འཇིག་རྟེན་ལ་ཚད་མར་མ་གྲགས་ན་ནི། འཇིག་རྟེན་ལ་གྲགས་པའི་ཚད་མ་གང་གིས་བདག་ཡོད་པར་འཇོག་པ་ཡིན། ཞེས་བསམ་དགོས་པ་དང༌། སྔ་ཕྱི་གཅིག་དུ་འཛིན་པའི་རྟོག་པ་དང་རིལ་པོ་གཅིག་དུ་འཛིན་པའི་རྟོག་པ་འཇིག་རྟེན་ལ་ཚད་མར་མ་གྲགས་ན་ནི།
དེ་དག་འཇིག་རྟེན་ན་གཅིག་པར་འཇིག་རྟེན་ལ་གྲགས་པའི་ཚད་མ་གང་གིས་འཇོག་ཅེས་བསམ་དགོས་པ་ཡིན་ནོ། ། དེའི་ཕྱིར། འཇིག་རྟེན་ལ་གྲགས་པའི་ཚད་མ་ཡིན་ན་དབུ་མ་པ་རང་གི་ལུགས་ལ་ཐ་སྙད་དུ་ཡང་ཚད་མ་མ་ཡིན་པས་ཁྱབ་པ་ལ། དེ་ཡིན་ན་ལྷན་ཅིག་སྐྱེས་པའི་མ་རིག་པའི་དབང་གིས་འཁྲུལ་པར་སྐྱེ་དགོས་པའི་ཕྱིར། འོ་ན་རང་ལུགས་ལ་ཐ་སྙད་པའི་ཚད་མ་གང་ཞེ་ན། འཕགས་པའི་ཐ་སྙད་ལ་བརྟེན་པའི་ཚད་མ་རྣམས་སོ། ། འོ་ན་ཐ་སྙད་དུ་ཕྱི་རོལ་གྱི་དོན་བཀག་པ་མ་ཡིན་ནམ་ཞེ་ན། དེ་བཀག་པ་དེ་ནི། འཇིག་རྟེན་གྱི་ཐ་སྙད་དུ་ཡིན་གྱི་འཕགས་པའི་ཐ་སྙད་དུ་མ་ཡིན་ནོ། ། གཞན་དུ་འཕགས་པའི་ཐ་སྙད་དུ་ཕྱི་རོལ་གྱི་དོན་ཡོད་པར་སྒྲུབ་ན་ནི་ཀུན་རྫོབ་ཀྱི་བདེན་པ་བསྟན་བཅོས་ལ་གྲགས་པའི་རིགས་པས་འཇོག་པར་ཐལ་བ་དང༌།
ཟླ་བ་གྲགས་པ་མདོ་སྡེ་སྤྱོད་པའི་དབུ་མ་པར་ཐལ་བར་འགྱུར་བ་དང༌། ཇི་སྐད་དུ། མདོར་ན་ཇི་ལྟར་ཤེས་བྱ་མེད་དེ་བཞིན། ། བློ་ཡང་མེད་དེ་དོན་འདི་ཤེས་པར་བགྱི། ། ཞེས་དང༌། འབྲས་ཕྱིར་འདི་དག་མེད་ཀྱང་ཡོད་དོ་ཞེས། ། འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཞེས་གསུངས་པའི་དོན་ཇི་ལྟར་ཡིན་པ་བསམ་དགོས་སོ། ། མདོར་ན་འཇིག་རྟེན་གྱི་ཐ་སྙད་དུ་ཡོད་པ་དང༌། དབུ་མ་པའི་ཐ་སྙད་དུ་ཡོད་པ་གཉིས་མ་ཕྱེད་པ་ལ་བརྟེན་ནས་གངས་ཅན་གྱི་ཕྱི་རབས་པ་ཐམས་ཅད་ནོངས་སོ། །
འོ་ན་ཐ་སྙད་དེ་གཉིས་ཀྱི་ཁྱད་པར་ཅི་ཞེ་ན། ངར་འཛིན་ལྷན་སྐྱེས་ཀྱིས་ཇི་ལྟར་བཟུང་བ་བཞིན་གྱི་བདག་ཡོད་དོ་ཞེས་ཟེར་བ་ནི་འཇིག་རྟེན་པའི་ཐ་སྙད་དོ། ། དེ་མེད་དོ་ཞེས་ཟེར་བ་ནི་དབུ་མ་པའི་ཐ་སྙད་དོ། ། ཕྱི་རོལ་གྱི་དོན་ཡོད་དོ་ཞེས་ཟེར་བ་ནི་འཇིག་རྟེན་གྱི་ཐ་སྙད་དོ། ། དེ་ལས་བཟློག་པ་ནི་དབུ་མ་པའི་ཐ་སྙད་དོ། ། དེ་ལས་གཞན་དུ་ཕྱི་རོལ་གྱི་དོན་ཡོད་པ་དབུ་མའི་ཐ་སྙད་ཡིན་ན་ནི། དེའི་ཐ་སྙད་དུ་གཟུང་འཛིན་རྫས་གཞན་དང༌། ཆོས་ཀྱི་བདག་ཡོད་པར་འགྱུར་རོ། ། གལ་ཏེ་བདག་མེད་པ་དེ་དབུ་མ་པས་རང་ལུགས་ཀྱི་དོན་དམ་པ་ཡིན་པའི་ཕྱིར། དེའི་ཐ་སྙད་ཀྱིས་བཞག་པ་ཇི་ལྟར་ཡིན་སྙམ་ན།
རང་ལུགས་ཀྱི་དོན་དམ་པའི་མིང་ཅན་ཇི་སྙེད་ཡོད་པ་དེ་ཐམས་ཅད་ཐོག་མར་རང་ལུགས་ཀྱི་ཐ་སྙད་ཀྱི་སྒོ་ནས་བསྟན་དགོས་པ་ཡིན་ཏེ། ཇི་སྐད་དུ། ཐ་སྙད་ལ་ནི་མ་བརྟེན་པར། དམ་པའི་དོན་ནི་རྟོགས་མི་འགྱུར། ། ཞེས་བཤད་པའོ། ། གཉིས་པ་ལ། འོ་ན་སེམས་ཙམ་པ་ན་རེ། ཐ་སྙད་དུ་ཡང་ཕྱི་རོལ་གྱི་དོན་མེད་པས། ། དེ་ལྟོས་པའི་དོན་སྣང་གི་ཤེས་པ་མེད་པར་རིགས་སུ་ཆུག་ཀྱང༌། གཟུང་འཛིན་གཉིས་ཀྱིས་སྟོང་པའི་སེམས་རིག་ཅིང་གསལ་ཙམ་ནི་ངེས་པར་ཡོད་དགོས་པ་ཡིན་ཏེ།
གཟུང་འཛིན་གཉིས་སུ་སྣང་བའི་རྒྱུ་ཡིན་པའི་ཕྱིར་དང༌། སྤྲོས་པ་ལས་འདས་པའི་མངོན་སུམ་གྱིས་གྲུབ་པའི་ཕྱིར། དེ་ཉིད་དོན་དམ་པའི་བདེན་པ་ཡང་ཡིན་ཏེ། སྤྱིར་ཡོད་ཅིང་སྤྲོས་པ་ལས་འདས་པའི་ཕྱིར། ཡོད་པ་ཡང་ཡིན་ཏེ། མེད་ན་གཉིས་སྣང་གི་ཤེས་པ་རྒྱུ་མེད་དུ་ཐལ་བའི་ཕྱིར་རོ། ། དེའི་ཕྱིར་གཞན་དབང་གི་ངོ་བོ་ཡོད་ལ། དེ་ཡོད་པའི་ཕྱིར་གཞན་དབང་སྒྱུ་མ་ལྟ་བུ་དེ་ཡང་ཡོད་པར་གྲུབ་བོ་ཞེས་ཟེར་རོ། ། དེ་སུན་འབྱིན་པའི་ཚུལ་ནི། སེམས་ཙམ་པ་ཆོས་ཅན།
ཁྱོད་ཀྱིས་གཟུང་འཛིན་གཉིས་སྟོང་གི་སེམས་གསལ་རིག་དེ་ཡོད་པར་ཁས་ལེན་པ་མི་རིགས་ཏེ། དེ་ཁྱོད་ཀྱིས་ཚད་མས་མི་འགྲུབ་པའི་ཕྱིར། མི་འགྲུབ་པ་ཡིན་ཏེ། ཁྱོད་ལ་འཕགས་པའི་ཚད་མ་མ་སྐྱེས་ཤིང༌། ཐ་སྙད་པའི་ཚད་མ་གང་གིས་ཀྱང་དེ་མི་འགྲུབ་པའི་ཕྱིར། དང་པོ་མ་སྐྱེས་ཏེ། རྣམ་པར་ཤེས་པ་བདེན་གྲུབ་དུ་སྨྲས་པས་ཆོས་ཀྱི་བདག་མེད་རྟོགས་པའི་ཐབས་ཁྱོད་ལ་མེད་པའི་ཕྱིར་རོ། ། དེ་ཐ་སྙད་པའི་ཚད་མ་གང་གིས་ཀྱང་འགྲུབ་པ་མ་ཡིན་ཏེ། དེ་སྤྲོས་པ་ཐམས་ཅད་ཀྱིས་ཡུལ་ལས་འདས་པར་ཁས་ལེན་པའི་ཕྱིར་རོ། ། དེ་ལྟར་ན་ཤེས་པ་དེ་ཉིད་ཀྱིས་དེ་ཉིད་གྲུབ་བོ་ཞེས་ཟེར་བ་ལས་གཞན་འོས་མེད་པས།
དེ་སྐད་དུ་སྨྲ་བ་དེའི་ཚེ་ནི། གཟུང་འཛིན་གཉིས་སྟོང་གི་སེམས་གསལ་རིག་བདེན་གྲུབ་དེ་ཆོས་ཅན། རང་གིས་རང་ཉིད་གྲུབ་པ་མ་ཡིན་ཏེ། རང་ཉིད་མ་གྲུབ་པས་སྒྲུབ་པར་བྱ་བ་ཡིན་པའི་ཕྱིར། གལ་ཏེ་དེ་ཆོས་ཅན། རང་གིས་རང་མྱོང་བ་ཡིན་ཏེ། དུས་ཕྱིས་ཡུལ་ཅན་དྲན་པའི་དྲན་ཤེས་དམིགས་པའི་ཕྱིར་ཞེ་ན། མྱོང་བ་ལས་དྲན་པ་སྐྱེ་བ་དེ་ཡང་རྣམ་པར་ཤེས་པ་རང་བཞིན་གྱིས་མ་གྲུབ་པར་འདོད་པའི་ཕྱོགས་དང༌། འཐད་པ་ཡིན་གྱི། ཁྱོད་རྣམ་པར་ཤེས་པ་རང་བཞིན་གྱིས་གྲུབ་པར་སྨྲ་བ་དང༌།
ཐ་སྙད་བདེན་པ་དངོས་པོ་སྟོབས་ཞུགས་ཀྱི་རིགས་པས་དཔྱད་ནས་འཇོག་པའི་ཕྱོགས་ལ་འཐད་པ་མ་ཡིན་ཏེ། འདི་ལྟར། དེ་དུས་ཀྱི་མྱོང་དྲན་གཉིས་ཆོས་ཅན། རྒྱུ་འབྲས་སུ་འཐད་པ་མ་ཡིན་ཏེ། རང་བཞིན་གྱིས་གཞན་ཡིན་པའི་ཕྱིར། ཡང་ཕྱིས་ཀྱིས་དྲན་པ་དེ་ཆོས་ཅན། ཁྱོད་ལས་སྔར་གྱི་མྱོང་བ་དཔོག་ནུས་པ་མ་ཡིན་ཏེ། སྔར་གྱི་མྱོང་བས་ཉམས་སུ་མྱོང་བྱ་དེ་དང་ཁྱོད་ཀྱིས་དྲན་པའི་ཡུལ་གཉིས་རང་བཞིན་གྱིས་གཞན་ཡིན་པའི་ཕྱིར། འོ་ན་དབུ་མ་པ་རང་གི་ལུགས་ལ་གཟུང་འཛིན་གཉིས་མེད་ཀྱི་སེམས་ཁས་མི་ལེན་པའམ། ལེན་ན་ཚད་མ་གང་གིས་འགྲུབ་ཅེ་ན།
འཇིག་རྟེན་གྱིས་ཐ་སྙད་བདེན་པ་འཇོག་པ་དེའི་ཚེ་ནི། དོན་སྣང་གི་ཤེས་པ་གཟུང་འཛིན་གཉིས་ཀྱིས་སྟོང་པར་ཁས་མི་ལེན་ཏེ། དེ་ལ་རིགས་པས་མི་དཔྱོད་པའི་ཕྱིར་རོ། ། རང་ལུགས་ཀྱི་རྣལ་འབྱོར་ཀུན་རྫོབ་ཀྱི་བདེན་པ་ཁས་ལེན་པ་དེའི་ཚེ་ནི། དེ་སོ་སོ་རང་གི་རིག་པའི་ཡེ་ཤེས་ཀྱིས་གྲུབ་པར་ཁས་ལེན་པ་ཡིན་ཏེ། དེའི་ཚེ་ན་ཡུལ་གཟུང་འཛིན་གཉིས་སྟོང་གི་དེ་ཁོ་ན་ཉིད་དེ་དང་ཡུལ་ཅན་ཡེ་ཤེས་དབྱེར་མེད་པ་དེ་ཉིད། ཡུལ་ཅན་འཕགས་པའི་མཉམ་གཞག་ཡེ་ཤེས་ཀྱི་ཉམས་སུ་མྱོང་བྱར་ཁས་ལེན་དགོས་པའི་ཕྱིར། འོ་ན་དེ་ལྟ་བུའི་སོ་སོ་རང་གི་རིག་པའི་ཡེ་ཤེས་དེ་ཡོད་པར་གང་གིས་གྲུབ་ཅེ་ན། རྗེས་ཀྱི་དྲན་པའི་རྟགས་ལ་གྲུབ་པ་ཡིན་ཏེ། ངས་དེ་ཁོ་ན་ཉིད་མཐོང་ངོ་སྙམ་པའི་དྲན་ཤེས་སྐྱེ་བར་མྱོང་བས་གྲུབ་ཅིང༌།
དེ་དུས་ཀྱི་དྲན་མྱོང་གཉིས་པོ་ཡུལ་གཞན་མ་ཡིན་པའི་ཕྱིར། མྱོང་བ་ལས་དྲན་པ་སྐྱེ་བ་ཡིན་ཏེ། མྱོང་བ་རང་བཞིན་གྱིས་མི་འགག་ཅིང༌། དྲན་པར་རང་བཞིན་གྱིས་མི་སྐྱེ་བ་གང་ཞིག དྲན་པ་སྐྱེ་བའི་རྒྱུ་དམིགས་པའི་ཕྱིར། ཞེས་འཆད་དགོས་པ་ཡིན་ནོ། ། དེ་ལས་གཞན་དུ་ན་གཟུང་འཛིན་གཉིས་སྟོང་གི་སེམས་གསལ་རིག་རང་ལུགས་ལ་ཚད་མས་མ་གྲུབ་པ་ཁས་ལེན་དགོས་པར་འགྱུར་རོ། ། འོ་ན་ཟླ་བའི་ཞབས་ཀྱིས། རང་རིག་ཐ་སྙད་དུ་བཞེད་པ་དང༌། མི་བཞེད་པའི་ཕྱོགས་གཉིས་ལས་གང་བཟུང་ཅེ་ན།
བཞེད་པའི་ཕྱོགས་བཟུང་དགོས་པ་ཡིན་ཏེ་བཤད་མ་ཐག་པའི་ཚུལ་གྱིས་རྣལ་འབྱོར་ཀུན་རྫོབ་བདེན་པ་འཇོག་པའི་ཚེ་རང་རིག་ཁས་ལེན་དགོས་པ་གང་ཞིག འཇིག་རྟེན་ན་ཡང་ངས་སྔོན་པོ་མཐོང་ངོ་སྙམ་དུ་དྲན་པ་དེའི་ཚེ་ངས་མཐོང་བ་དྲན་པ་དང༌། སྔོན་པོ་མཐོང་བ་དྲན་པ་གཉིས་ལས། དང་པོ་དེ་ནི་ཡུལ་ཅན་གྱི་མྱོང་བ་དྲན་པ་ཡིན་ལ། མྱོང་བ་སྔོན་དུ་མ་སོང་བར་དྲན་པ་མི་འབྱུང་བའི་ཕྱིར། ཇི་སྐད་དུ། གང་ཕྱིར་གང་གིས་ཡུལ་མྱོང་གྱུར་དེ་ལས། ། དྲན་པ་འདི་གཞན་ང་ལ་ཡོད་མིན་པ། ། དེ་ཕྱིར་ང་ཡིས་མཐོང་སྙམ་དྲན་གྱུར་ཏེ། ། འདི་ཡང་འཇིག་རྟེན་ཐ་སྙད་ཚུལ་ལུགས་ཡིན། །
ཅེས་གསུངས་པས་སོ། ། རང་རིག་ཡོད་ན་སོར་མོའི་རྩེ་མོས་རང་གིས་རང་ལ་རེག་པ་དང༌། རལ་གྲིའི་སོས་རང་གིས་རང་གཅོད་པ་མ་ཡིན་ནམ་ཞེ་ན། མ་ཡིན་ཏེ་ཤེས་པ་རང་བཞིན་གྱིས་གྲུབ་པའི་ཕྱོགས་ལ་རང་རིག་ཁས་བླངས་ན་ཉེས་པ་དེས་འགྱུར་བ་ཡིན་གྱི། དེ་དེར་མ་གྲུབ་པར་འདོད་པའི་ཕྱོགས་ལ་ནི་ཤེས་པ་རང་ཉིད་གསལ་གྱི་ངོ་བོར་སྐྱེས་པ་ལ་རང་རིག་གི་ཐ་སྙད་འདོགས་པ་མི་འཐད་པའི་ཕྱིར། དཔེར་ན་མར་མེ་རང་གསལ་དུ་འཇོག་པ་བཞིན་ནོ། ། དེ་དེར་འཇོག་པ་ཡང་མར་མེ་རང་བཞིན་གྱིས་མ་གྲུབ་པའི་ཕྱོགས་ལ་ཡིན་གྱི། དེ་དེར་གྲུབ་པར་སྨྲ་བའི་ཕྱོགས་ལ་ནི་རང་གསལ་ཉིད་ཀྱང་འཐད་པ་མ་ཡིན་ཏེ། ཇི་སྐད་དུ། མར་མེ་རང་དང་གཞན་གྱི་དངོས། །
གལ་ཏེ་སྣང་བར་བྱེད་གྱུར་ན། ། མུན་པའང་རང་དང་གཞན་གྱི་དངོས། ། སྒྲིབ་པར་འགྱུར་བར་ཐེ་ཚོམ་མེད། ། ཅེས་གསུངས་པ་ལྟར་རོ། ། འོ་ན་ཕྱོགས་འདི་ལ་ཡང་རང་ཉིད་རང་ལ་བྱེད་པ་འགལ་བ་དེ་ཇི་ལྟར་མི་མཚུངས་ཞེ་ན། དེ་མི་མཚུངས་པའི་ཚུལ་ནི་དཔེར་ན། དངོས་སྨྲ་བའི་ཕྱོགས་ལ་རང་རིག་ལྟ་ཞོག སྤྱིར་རིག་བྱ་རིག་བྱེད་དང་ཡུལ་ཡུལ་ཅན་དང༌། རྒྱུ་འབྲས་མི་འཐད་ལ། གཅིག་ཤོས་ཀྱི་ཕྱོགས་ལ་འཐད་པ་བཞིན་ནོ། །
དེ་ནི་དཔེ་ཡིན་ལ། སྒྲུབ་བྱེད་ཀྱི་གཏན་ཚིགས་ནི་རང་བཞིན་གྱིས་གྲུབ་པའི་ཐ་དད་ཡིན་ན། འབྲེལ་མེད་དོན་གཞན་ཡིན་དགོས། རང་བཞིན་གྱིས་གྲུབ་པའི་གཅིག་ཡིན་ན་ཐ་དད་རྟེན་མེད་ཀྱི་གཅིག་ཡིན་དགོས། དེ་ཡིན་ན་རྟོག་པའི་ངོར་རིག་བྱ་དང་རིག་བྱེད་གཉིས་སུ་དབྱེར་མེད་པས་ཁྱབ་པའི་ཕྱིར་རོ། ། གསུམ་པ་ནི། གལ་ཏེ་འོ་ན་གཟུང་འཛིན་གཉིས་སྟོང་གི་སེམས་གསལ་རིག་བདེན་པར་མ་གྲུབ་ན་བདེ་བར་གཤེགས་པའི་སྙིང་པོ་དང་ཀུན་གཞིའི་རྣམ་པར་ཤེས་པ་གསུངས་པ་དང་འགལ་ལོ། ། དེའི་རྒྱུ་མཚན་ཡང་དེ་གཉིས་ཀའི་ངོ་བོ་ནི། ལུས་ཅན་ཀུན་ལ་ཁྱབ་པའི་སེམས་གསལ་རིག་ལ་འདོད་དགོས་ཏེ། ཀུན་གཞི་དང་སྙིང་པོ་གཉིས་ཀ་ཡང་མདོ་ལས་བདེན་གྲུབ་དུ་གསུངས་པའི་ཕྱིར་རོ། །
ཞེས་སེམས་ཙམ་པ་དག་སྨྲའོ། ། དེའི་ལན་ནི་འདི་ཡིན་ཏེ། ཀུན་གཞིའི་རྣམ་པར་ཤེས་པ་ཞེས་བྱ་བ་འཁོར་འདས་ཀྱི་ཆོས་ཀུན་གྱི་ས་བོན་འཇོག་པའི་གཞི་དང༌། ས་བོན་དེའི་ནུས་པ་སྨིན་པ་ལས་རྣམ་སྨིན་གྱི་ངོ་བོར་གྲུབ་པའི་རྣམ་པར་ཤེས་པ་ནི་ཁོ་བོ་ཅག་ཁས་མི་ལེན་ཏེ། དེ་འདྲ་དེ་བདེན་པ་གཉིས་ཆར་དུ་ཡོད་པ་མ་ཡིན་པའི་ཕྱིར་རོ། ། དེ་དོན་དམ་པའི་བདེན་པར་ཡོད་པ་མ་ཡིན་ཏེ། སྐྱེས་ལ་ནུས་པ་སྐྱེས་པ་ཡོད་མ་ཡིན། ། ཞེས་སོགས་ཀྱི་རིགས་པས་ཁེགས་པའི་ཕྱིར། ཀུན་རྫོབ་ཏུ་ཡང་ཡོད་པ་མ་ཡིན་ཏེ། འཇིག་རྟེན་གྱི་ཐ་སྙད་བདེན་པའི་ངོ་ན་ཡོད་པ་ཡང་མ་ཡིན།
རྣལ་འབྱོར་པའི་ཐ་སྙད་བདེན་པའི་ངོ་ན་ཡང་ཡོད་པ་མ་ཡིན་པའི་ཕྱིར། དང་པོར་མེད་དེ། འཇིག་རྟེན་ན་མ་གྲགས་པའི་ཕྱིར་ཏེ། ཇི་སྐད་དུ། བྱིས་པ་རྣམས་ལ་ངས་མ་བསྟན། ། ཞེས་པ་ལྟར་རོ། ། གཉིས་པར་ཡང་མེད་དེ། ཇི་སྐད་དུ། མིག་དབང་མེད་པ་རང་གི་ས་བོན་ནི། ། སྨིན་ལས་ལོང་བ་ལ་འདིར་ཅིས་མི་སྐྱེ། །
ཞེས་སོགས་ཀྱི་རིགས་པས་ཁེགས་པའི་ཕྱིར་རོ། ། འོ་ན་ལུགས་འདི་ལ་ཐ་སྙད་དུ་ཡང་ཀུན་གཞིའི་རྣམ་པར་ཤེས་པ་ཁས་མི་ལེན་ནམ་ཅེ་ན། དེ་ནི་མ་ཡིན་ཏེ། སེམས་རང་བཞིན་གྱིས་འོད་གསལ་བ་ལ་ཀུན་གཞིའི་མིང་གིས་བཏགས་ནས་ཁས་ལེན་པའི་ཕྱིར། དེ་ལ་དེར་འདོགས་པའི་རྒྱུ་མཚན་ནི། འཁོར་བའི་ཆོས་ཀུན་གྱི་ནུས་པ་འཇོག་པའི་གཞི་དང༌། ནུས་པ་སྨིན་པའི་གཞི་མ་ཡིན་ཡང༌། དེ་ཆོས་ཅན། ཀུན་གཞིའི་སྒྲས་བརྗོད་པའི་རྒྱུ་མཚན་ཡོད་དོ། ། དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པའི་ཕྱིར།
དེ་ལ་དེའི་མིང་གིས་བཏགས་པ་ཆོས་ཅན། དགོས་པ་ཡོད་དེ། བདག་མེད་པས་འཇིགས་པ་རྣམས་རིམ་གྱིས་དྲང་བའི་ཆེད་ཡིན་པའི་ཕྱིར། དེ་ཆོས་ཅན། རྣམ་པར་ཤེས་པ་དངོས་མ་ཡིན་ཏེ། མ་རིག་པའི་སླད་པ་ཞུགས་པའི་ཆ་ནས་བཞག་པའི་ཤེས་པ་མ་ཡིན་པའི་ཕྱིར། དེ་ལྟ་མོད་ཀྱི་ཀུན་གཞི་མཚན་ཉིད་པ་ཡིན་པར་ཁས་བླངས་པ་ལ་ཉེས་པ་མེད་དོ། ། འོ་ན་ཀུན་གཞི་སྟོན་པའི་མདོ་སྒྲ་ཇི་བཞིན་པ་མ་ཡིན་པར་གསུངས་པ་ཅི་ཞེ་ན། དེ་ནི་ཇི་སྐད་དུ། ལེན་པའི་རྣམ་པར་ཤེས་པ་ཟབ་ཅིང་ཕྲ། །
ཞེས་པའི་གཞུང་གིས་བསྟན་པའི་རྣམ་སྨིན་དང་ས་བོན་གྱི་ངོ་བོར་གྱུར་པའི་ཀུན་གཞིའི་རྣམ་པར་ཤེས་པ་ལ་བསམས་པའོ། ། སྐབས་འདི་དག་དུ་ཁ་གཅིག་རྣམ་ཤེས་ཚོགས་བདུན་ལ་ས་ཐ་དད་གྱུར་པའི་ཀུན་གཞིའི་རྣམ་ཤེས་ཡོད་པར་སེམས་ཙམ་པ་འདོད་དོ་ཞེས་དང༌། ཡང་ལ་ལ། ཀུན་གཞིའི་རྣམ་པར་ཤེས་པ་ཁས་ལེན་ཕྱིན་ཆད། སེམས་ཙམ་པས་འདོད་པ་ལྟར་ཁས་ལེན་དགོས་སོ་ཞེས་དང༌། ཡང་གཞན་དག་ཟླ་བ་གྲགས་པས་ཀུན་གཞིའི་རྣམ་པར་ཤེས་པ་བདེན་གྲུབ་འགོག་པ་ཡིན་གྱི་ཀུན་གཞི་ཙམ་འགོག་པ་མ་ཡིན་ནོ་ཞེས་ཟེར་བ་དེ་དག་ནི་མཐའ་གཅིག་ཏུ་ལེགས་པར་གྲུབ་པ་མ་ཡིན་ཏེ། དེས་དེ་ལྟར་འདོད་པའི་ལུང་ཁུངས་མེད་པའི་ཕྱིར་དང༌། དབུ་མའི་བསྟན་བཅོས་སུ་ཀུན་གཞི་ཁས་ལེན་པ་ཤིན་ཏུ་གསལ་བའི་ཕྱིར་དང༌། བདེན་པ་སྤྱི་ལྡོག་ནས་བཀག་པས་མི་ཆོག་པར། ཀུན་གཞི་སོགས་རེ་རེ་ནས་བདེན་གྲུབ་འགོག་དགོས་ན་ཧ་ཅང་ཐལ་བའི་ཕྱིར་དང༌།
སྐབས་འདི་ན་ཀུན་གཞིའི་སྟེང་དུ་ཕྱི་རོལ་དོན་སྣང་གི་ནུས་པ་འཇོག་པ་དང་སྨིན་པ་གཙོ་བོར་འགོག་པ་ཡིན་གྱི། དེ་བདེན་གྲུབ་ཡིན་པའི་ཆ་ནས་འགོག་པ་མི་སྣང་བའི་ཕྱིར་རོ། ། སེམས་རང་བཞིན་གྱིས་འོད་གསལ་བ་བདེན་པར་མ་གྲུབ་པ་ལ། དེ་བཞིན་གཤེགས་པའི་སྙིང་པོ་སྟོན་པའི་གཞུང་གིས་ཀྱང་གནོད་པ་མ་ཡིན་ཏེ། སེམས་ཀྱི་རང་བཞིན་སྟོང་པ་ཉིད་ལ་དགོངས་ནས་བདེ་བར་གཤེགས་པའི་སྙིང་པོར་གསུངས་པ་ཡིན་གྱི། དེ་བདེན་པར་གྲུབ་པ་ལ་དགོངས་ནས་དེར་བཤད་པ་མ་ཡིན་པའི་ཕྱིར། དེ་ལ་དེར་བཤད་ན་ཉེས་པ་ཅི་ཡོད་ཅེ་ན། དེ་ལྟ་ན་ནི་མུ་སྟེགས་འདོད་པའི་བདག་དང་མཚུངས་པར་ཐལ་བའི་ཕྱིར་རོ། ། མདོར་ན། སེམས་ཀྱི་རང་བཞིན་སྟོང་པ་ཉིད་ཆོས་ཅན།
བདེ་བར་གཤེགས་པའི་སྙིང་པོར་འདོགས་པའི་རྒྱུ་མཚན་ཡོད་དེ། ཁྱོད་ལས་བདེ་བར་གཤེགས་པའི་སྙིང་པོ་འབྱུང་དུ་རུང་བ་ཡིན་པའི་ཕྱིར། དེ་ཆོས་ཅན། ཁྱོད་ལ་རྟག་བརྟན་ཐེར་ཟུག་ཏུ་གསུངས་པ་ལ་དགོས་པ་ཡོད་དེ། འཁོར་ལོ་བར་པར་ཆོས་ཐམས་ཅད་བདེན་མེད་དུ་བཤད་པས་སྐྲག་པ་སྤང་བའི་ཆེད་ཡིན་པའི་ཕྱིར། ཞེས་བྱ་བ་ནི་ཟླ་བའི་ཞབས་ཀྱིས་བཞེད་པའོ།། །། དེ་ལྟར་ཟླ་བའི་ལེགས་བཤད་ཀྱི། ། འོད་དཀར་ཕྲེང་བར་རབ་ཕྱེ་བའི། ། ཀུ་མུད་གསར་བའི་ཕྲེང་མཛེས་འདི། ། ཀུན་གྱི་རྣ་བར་འཛིན་གྱུར་ཅིག །
ཅེས་པ་དབུ་མ་ལ་འཇུག་པའི་དཀའ་བའི་གནས་འགའ་ཞིག་རྣམ་པར་བཤད་པ་ཀུ་མུད་ཀྱི་ཕྲེང་མཛེས་ཞེས་བྱ་བ་འདི་ནི། ཟླ་བའི་ཞབས་ཀྱི་གཞུང་ལུགས་འཆད་པ་ལ་བསྙེངས་པ་མེད་པ་ཡུལ་དབུས་ཀྱི་སློབ་དཔོན་འཇམ་དཔལ་དགའ་བའི་བཤེས་གཉེན་གྱིས་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་ཞབས་བརྟན་གྱིས་གཙུག་ལག་ཁང་གཙང་ཆུ་མིག་རིང་མོའི་བླ་བྲང་ཆེན་མོར་ཉེ་བར་སྦྱར་བ་ཡིན་ནོ།། །། དགེའོ།། །། མངྒ་ལཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
