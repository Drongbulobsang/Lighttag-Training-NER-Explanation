གསུང་འབུམ། པདྨ་དཀར་པོ།
པོད ༥
སྡོམ་པ་གསུམ་གྱི་རྒྱན་ཅེས་བྱ་བའི་རྒྱ་ཆེར་འགྲེལ་ལས་ལེའུ་དང་པོ།
༄༅། །སྡོམ་པ་གསུམ་གྱི་རྒྱན་ཅེས་བྱ་བའི་རྒྱ་ཆེར་འགྲེལ་ལས་ལེའུ་དང་པོ་བཞུགས། ། "$ ༄༅། །ཐམས་ཅད་མཁྱེན་པ་ལ་ཕྱག་འཚལ་ལོ། ། གཞན་ལ་ཕན་པའི་རྗེས་སུ་སོང་བ་རྫུ་འཕྲུལ་ཤིན་ཏུ་རྨད་བྱུང་སྐུ། ། ཅིག་ཅར་རྣམ་པ་མང་སྟོན་ཆུ་ཀླུང་དག་ཏུ་རི་བོང་ཅན་མཚུངས་པའི། ། འཇམ་མགོན་རྡོ་རྗེའི་སློབ་དཔོན་གཟུགས་བཟུང་ཞབས་མཐིལ་དམར་བའི་འདབ་བརྒྱ་གང༌། ། བདག་གི་སྤྱི་བོ་པདྨ་ཅན་གྱི་དགའ་སྟོན་སླད་དུ་རྟག་པར་རོལ་བར་མཛོད། ། རྒྱལ་བ་ཀུན་གྱི་བསྟན་པའི་ཉིང་ཁུ་གང༌། ། ལྐོག་མར་དབུགས་ཕྱིན་འདྲ་ལས་སྲོག་རྙེད་པ། ། མཛད་པའི་སྐལ་བཟང་བདུད་རྩིའི་བཅུད་ལེན་མཁན། །
དཀར་བརྒྱུད་བླ་མས་དེང་འདིར་ཤིས་པར་མཛོད། ། ལ་ལ་འཁོར་བའི་ཆུ་གཏེར་སྡུག་བསྔལ་འཛིན་ཁྲིས་དཀྲུགས་ལ་སོ་སོ་ཐར་པའི་ཚུལ་ཁྲིམས་རྫིང་ཞུགས་ཏིང་འཛིན་བ་དན་ཤེས་རབ་རླུང་དང་སྦྱར་ཏེ་རྣམ་གྲོལ་རིན་ཆེན་གླིང་དུ་ཕྱིན་པས་ངལ་བསོར་མཛད་པ་དང༌། ། ལ་ལ་སྨོན་འཇུག་འཁོར་ལོའི་ལམ་དུ་སྤོང་སེམས་ཤིང་རྟ་ཉེ་བར་སྦྱར་ཏེ་ཕ་རོལ་ཕྱིན་བཅུའི་ལམ་དུ་ཞུགས་ནས་གཞན་དོན་ཨ་མྲའི་ཚལ་དུ་སོན་པས་སྐལ་བཟང་ཁུ་བྱུག་མངོན་པར་སིམ་པའི་མགྲིན་སྙན་སྒྲོག ། ལ་ལ་རང་སེམས་ཡིད་བཞིན་ནོར་བུ་རྟོག་པའི་འདམ་དུ་བྱིང་བ་བཏོན་ཏེ་སྨིན་བྱེད་དབང་གིས་བྱི་དོར་བྱས་ནས་དམ་ཚིག་རྒྱལ་མཚན་རྩེ་མོར་འཕྱར་ཞིང་རིམ་གཉིས་མཆོད་པས་དངོས་གྲུབ་འདོད་དགུའི་ཆར་ཐོབ་སོགས། ། ཐམས་ཅད་མཁྱེན་པའི་ཡེ་ཤེས་གང་དང་ལྡན་པའི་བརྒྱད་ཁྲི་བཞི་སྟོང་སྤྱོད་པའི་གཉེན་པོར་ཆོས་ཀྱི་འཁོར་ལོ་རྣམ་པ་ཐམས་ཅད་བསྐོར་བར་མཛད་པ་ཤཱཀྱ་སེང་གེའི་ཞབས་ཀྱི་པདྨོར་གཏུགས་ཏེ་ཕྱག་འཚལ་ལོ། ། ཕན་བདེའི་ག་བུར་ཀུན་དགའ་འཐུལ་བའི་ཕྱེ་མས་ཡོངས་བགོས་མངོན་མཐོ་ངེས་ལེགས་སྦྲང་རྩིའི་དོག་པས་འཁྱུད་གྱུར་པ། ། མཆོག་ཏུ་བཀྲ་ཤིས་དྲི་ལེན་འཇིག་རྟེན་གསུམ་པོ་ཁྱབ་པར་འགེངས་པའི་ཐུབ་བསྟན་མེ་ཏོག་མཚར་དུ་རྒོད་པ་གང༌། ། འདུལ་བའི་གཞུང་ལུགས་རླན་གྱིས་བྲན་ན་ནམ་ཡང་ཉམས་པ་མེད་མཐོང་དེ་ཕྱིར་སྡོམ་གསུམ་རྒྱན་ཚིག་ཆུ་ཀླུང་ཀུན། ། ཅི་ཡང་སྤེལ་བའི་རྒྱས་འགྲེལ་སྤྲིན་འཕྲེང་ཟབ་དང་རྒྱ་ཆེའི་ཆུ་རིས་འཁྲུག་པ་བདག་བློ་ཀུན་གསལ་ཉིད་ཀྱིས་བརྩམས། ། དྲི་མེད་རྣམ་དཔྱོད་གསལ་བའི་མེ་ལོང་དུ། །
ཟབ་རྒྱས་ཆོས་ཀྱི་ངང་ཚུལ་ཀུན་མཐོང་བས། ། འཆད་དང་རྩོད་དང་རྩོམ་པ་ཅི་ལ་ཡང༌། ། ངག་གི་དབང་ཕྱུག་ཐོབ་དེ་འདི་སྐད་ལོ། ། ཉན་ཐོས་དང༌། བྱང་ཆུབ་སེམས་དཔའ་དང༌། རིག་སྔགས་འཆང་གི་འདུལ་བའི་གཞུང་རྒྱ་མཚོ་ལྟ་བུར་ཟབ་ཅིང་རྒྱ་ཆེ་བའི་ལུང་ཀུན་ལས་སྙིང་པོ་བཏུས་པ་དང༌། སོ་ཐར་སྡོམ་པ་དང༌། བྱང་སྡོམ་དང༌། རིག་པ་འཛིན་པའི་སྡོམ་པ་གསུམ་ལུས། བསླབ་པར་བྱ་བ་དང༌།
བསླབ་པ་ཡོངས་སུ་སྦྱོང་བའི་ཚུལ་ནི་དེ་ལེགས་པར་བྱེད་པའི་རྒྱན་ཡིན་ལ། ལུས་དང་རྒྱན་དེ་དག་འདིར་བརྗོད་བྱར་བྱས་པའི་ཕྱིར། རྗོད་པར་བྱེད་པའི་ཚོགས་པ་ལ་ཡང༌། འདུལ་བ་ཀུན་ལས་བཏུས་པ་སྡོམ་པ་གསུམ་གྱི་རྒྱན་ཅེས་རྣམ་པར་བཞག་སྟེ། འདི་འཆད་པ་ལ། བཤད་པ་ལ་འཇུག་པའི་ཡན་ལག བཤད་བྱ་བསྟན་བཅོས་ཀྱི་རང་བཞིན། བཤད་པ་མཐར་ཕྱིན་པའི་བྱ་བ་དང་གསུམ་ལས། དང་པོ་ནི། རྒྱལ་བ་ཐམས་ཅད་ཀྱི་མཁྱེན་པའི་སྤྱི་གཟུགས་སུ་གྱུར་པ་དང༌།
ཐུགས་རྗེ་ཆེན་པོས་ཐུགས་རྗེར་མཛད་པ་དང༌། ལྷུན་གྱིས་གྲུབ་པ་དང༌། རྒྱུན་མི་ཆད་པའི་འཕྲིན་ལས་མངའ་བ་བཅོམ་ལྡན་འདས་འཇམ་པའི་དབྱངས་ཉིད་བདག་ཅག་ཐམས་ཅད་ཀྱི་སྙིང་གི་མུན་པ་ལྷག་མ་མེད་པར་འཇོམས་པར་མཛད་པའི་གཤེད་མ་ཉིད་དུ་མཐོང་ཞིང༌། བདག་ཅག་གིས་གང་ཅུང་ཟད་ཤེས་པ་ཐམས་ཅད་དེ་ཉིད་ཀྱི་མཐུར་རིག་པས། དང་པོར་ཕྱག་འཚལ་བ་འདི་བརྩམ་སྟེ། རྒྱལ་དབང་མཁྱེན་པའི་ཆུ་གཏེར་གྱིས་སྤྲོས་པའི། ། སྙིང་རྗེའི་ནམ་མཁར་ཀུན་ཏུ་བཟང་པོའི་འོད། ། ཀུན་ཏུ་འཕྲོ་བའི་ཉི་མ་འཇམ་པའི་དབྱངས། ། སྙིང་གི་མུན་པའི་གཤེད་མ་དེར་ཕྱག་འཚལ། ། དེ་ཡང་རིགས་པ་ཉིད་དེ།
བཅོམ་ལྡན་འདས་ཀྱིས། རྒན་པ་དང་ནི་གཞོན་པའང་རུང༌། ། གང་ལ་ཆོས་ནི་རྣམ་ཤེས་པ། ། དེ་ལ་གུས་པར་ཕྱག་བྱ་སྟེ། ། ཟླ་བ་ཚེས་ལ་ཇི་བཞིན་ནོ། ། ཞེས་སོ། ། ཡང་ན་རྒྱལ་བའི་དབང་པོ་རྣམས་ཀྱི་མཁྱེན་པ་ནི། རྣམ་ཀུན་མཆོག་ལྡན་གྱི་སྟོང་པ་ཉིད་མཁྱེན་པ་སྟེ། དེ་ལྟ་བུའི་ཡེ་ཤེས་ལ་བརྟེན་ནས་འཕོ་བ་བཅུ་གཉིས་བཅོམ་པས་སྲིད་པ་དང་བྲལ་བའི་བདེན་དོན་རྣམ་པ་བཅུ་གཉིས་པའི་ས་མངོན་དུ་བྱས་པ་དང༌། སྙིང་རྗེ་ནི་མཆོག་ཏུ་མི་འགྱུར་བའི་བདེ་བ་རྫོགས་པ་སྟེ།
དེས་ཞི་བ་ལ་མི་གནས་པ་དེ་ཉིད་བཅུ་དྲུག་རིག་པའི་ས་ལ་གནས་པ་ལྷན་ཅིག་སྐྱེས་པའི་སྐུའམ་ཆོས་ཀྱི་སྐུ། བརྟན་གཡོ་ཐམས་ཅད་པའི་ཁྱབ་བདག་ཏུ་གྱུར་པའི་ཀུན་ཏུ་བཟང་པོ་འམ། སེམས་ཀྱི་རྡོ་རྗེ་ཞེས་བྱ་བའི་དཔལ་ལྡན་བླ་མ་དམ་པ་དེ་ལས་ཀུན་ཏུ་འཕྲོ་བ་སྣ་ཚོགས་གཟུགས་བརྙན་སྤྲུལ་སྐུ་དང༌། ཐམས་ཅད་པའི་སྐད་ཀྱིས་ཆོས་ཀྱི་ཕུང་པོ་མ་ལུས་པ་སྟོན་པར་མཛད་པ་སྒྲ་བརྙན་ལོངས་སྤྱོད་རྫོགས་པའི་སྐུ་ཉིད་འཇམ་པའི་དབྱངས་ཏེ། འཇམ་དབྱངས་ཆེན་པོ་སྒྲ་ཆེ་བ། ། ཞེས་གསུངས་པའི་དབང་གིས་སོ། ། དེ་བས་ན། གཏི་མུག་གི་མུན་པ་མེད་པར་མཛད་པ་དེ་ཁོ་ན་ལ་རག་ལས་པའི་ཕྱིར་དུའོ། ། སྟོན་པ་བསྟན་དང་དེ་འཛིན་ཐམས་ཅད་ཀྱང༌། ། སྐྱོན་མེད་ཡོན་ཏན་མངའ་བ་འབའ་ཞིག་གིས། །
འཇིག་རྟེན་གསུམ་གྱིས་མཆོད་འོས་ཉིད་གྱུར་པ། ། ཟས་གཙང་སྲས་ཀྱི་རིང་ལུགས་དེ་ལ་འདུད། ། ཤཱཀྱ་རྣམས་ཀྱི་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བའི་བརྒྱུད་དུ་འཁྲུངས་ཤིང༌། འཁོར་ལོས་སྒྱུར་བའི་རྒྱལ་སྲིད་རྩྭ་བཞིན་དུ་དོར་ནས་མངོན་པར་རྫོགས་པར་སངས་རྒྱས་པ་དེ་ཉིད་སྟོན་པ། ལུང་སྡེ་སྣོད་གསུམ་དང༌། མངོན་རྟོགས་བསླབ་པ་གསུམ་ནི་དེའི་ཆོས་སམ་བསྟན་པ། དེའི་ཕྱིར་རབ་ཏུ་བྱུང་བ། ཀློག་པ་ཐོས་བསམ་པ་དང༌། སྤོང་བ་བསམ་གཏན་པ་དག་ནི་དེའི་བསྟན་པ་འཛིན་པར་བྱེད་པ་སྟེ། ཐམས་ཅད་ཀྱང་ཁ་ན་མ་ཐོ་བའི་སྐྱོན་གྱིས་སྨད་དུ་མེད་ཅིང༌།
བདུད་ཀྱིས་མི་བརྫི་བའི་ཡོན་ཏན་གྱི་མཐུ་ཆེན་པོ་མངའ་བ་ཁོ་ནས་ས་འོག་དང༌། ས་དང༌། ས་བླ་བའི་འཇིག་རྟེན་གསུམ་དབང་པོར་བཅས་པ་ཐམས་ཅད་ཀྱིས་མཆོད་པའི་འོས། བསྐྱབ་པའི་གནས་ཉིད་དུ་གྱུར་པས། ཐུབ་པ་ཟས་གཙང་སྲས་ཀྱི་རིང་ལུགས་འདི་འབའ་ཞིག་ཕྱག་གི་ཡུལ་ཡིན་གྱི། གཞན་ནི་མ་ཡིན་ནོ། ། ཞེས་ཤེས་པས་ཏེ། སློབ་དཔོན་མཐོ་བཙུན་གྲུབ་རྗེས་ཀྱང༌། བདག་ནི་སྟོན་པ་གཞན་སྤངས་ནས། ། བཅོམ་ལྡན་ཁྱོད་ལ་སྐྱབས་མཆིས་པ། །
དེ་ཅིའི་སླད་དུ་ཞེ་ན་ཁྱོད། ། སྐྱོན་མི་མངའ་ལ་ཡོན་ཏན་ལྡན། ། གང་ཕྱིར་འཇིག་རྟེན་སྐྱོན་ལ་དགའ། ། ཡོན་ཏན་འཛིན་ལ་ཞན་པས་ན། ། སྐྱོན་ཡང་ཡོན་ཏན་ལྟར་མཐོང་ནས། ། གཞན་ལ་སྐྱབས་སུ་མཆིས་པར་གྱུར། ། ཅེས་གསུངས་པས་སོ། ། ཐུབ་པ་དེ་ཡི་གཞུང་གི་ཆུ་གཏེར་དུ། ། བསླབ་གཞིའི་རིན་ཆེན་ཅི་ཡང་བསྐྲུན་པ་རྣམས། ། མཁས་གྲུབ་ཀླུ་དབང་བྱེ་བས་ཡོངས་བཟུང་བ། །
རིས་མེད་འགྲོ་ལ་བགོ་བཤར་བདག་གིས་བྱ། ། ཐུབ་པ་དེ་ཉིད་ཀྱི་གཞུང་ལུང་སྡེ་བཞི་དང༌། ཤིན་ཏུ་རྒྱས་པ་ཆེན་པོའི་མདོ་སྡེ་དང༌། རིག་པ་འཛིན་པའི་སྡེ་སྣོད་རྣམས་སུ་བསླབ་པར་བྱ་བའི་གཞིའི་ཚུལ་ཁྲིམས་ཅི་ཡང་གསུངས་པ། མཁས་པ་དང་གྲུབ་པའི་དབང་པོ་བྱེ་བ་སྙེད་ཀྱིས་ལེགས་པར་བཟུང་མོད། འོན་ཀྱང་གཞུང་རྒྱས་པ་ཉན་པའི་འཇིག་པས་ཐམས་ཅད་ཀྱིས་སྤྱོད་པའི་ཡུལ་དུ་མ་གྱུར་པས། བདག་གིས་འདིར་ཚིག་དང་ཡི་གེ་ཕྲི་ནས་དོན་དང་ངེས་པ་རྒྱས་པར་བཤད་པ་འདི་བརྩམས་པས་ཐམས་ཅད་ཀྱི་ཚུལ་ཁྲིམས་ཀྱི་ཤས་ཐོབ་པར་བྱའོ། ། དེ་ཐོབ་པས་དགོས་པ་ཅི་ཞིག་ཡོད་སྙམ་ན། ཚུལ་ཁྲིམས་ལ་བརྟེན་ནས་ཡེ་ཤེས་སྐྱེ་ལ། དེས་ཉོན་མོངས་པ་རྣམས་སྤོང་བར་འགྱུར་ཞིང༌།
དེ་ལས་མྱ་ངན་ལས་འདས་པ་ཐོབ་པར་འགྱུར་བས་སོ། ། དེ་ལ་དགོངས་ནས་སློབ་དཔོན་ཡོན་ཏན་འོད་ཀྱིས་ཀྱང༌། འདིར་ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་ཞེས་དང་པོར་སྦྱར་བ་ཡིན་ནོ།། །། གཉིས་པ་ལ། སྡོམ་པ་གསུམ་གྱི་ལུས་མདོར་བསྟན། རྒྱན་དབྱེ་བའི་སྒོ་ནས་ཡན་ལག་རྒྱས་པར་བཤད་པ་གཉིས་ལས། དང་པོ་ནི། སོ་སོ་ཐར་དང༌། པྲ་ཏི་སོ་སོ་དང༌། མོཀྵ་ཐར་པ་ཞེས་པའི་ཐར་པ་ནི་མྱ་ངན་ལས་འདས་པ་ཡིན་ལ།
སོ་སོ་བ་དེའི་རྒྱུ་དགེ་སློང་གི་སྡོམ་པ་ལ་སོགས་པ་སྟེ། དེ་གཙོ་བོར་བསྟན་པ་ཡིན་པས་མི་ཟད་པའི་བསྡུ་བའམ་གྲངས་མེད་པའི་བསྡུ་བ་བྱས་པས། པྲ་ཏི་མོཀྵ་སོ་སོ་ཐར་པ་སྟེ་ཐེག་དམན་གྱི་ཉམས་ལེན་གཙོ་བོར་གྱུར་པ་ཡིན་ལ། སྡོམ་པ་དང་བར་མའི་ཚུལ་ཁྲིམས་ཀྱིས་བསྡུས་པའོ། ། དེ་བཞིན་སེམས་བསྐྱེད་དང༌། གཞན་དོན་དུ་རྫོགས་པའི་བྱང་ཆུབ་ཐོབ་པར་འདོད་པའི་བློ་ནི་ཀུན་རྫོབ་སེམས་བསྐྱེད་ཡིན་ལ། དེ་ཉིད་སྤོང་བའི་སེམས་པས་ཟིན་པ་བྱང་སྡོམ་དུ་བཞག་པ་སྟེ། རྒྱུ་ཕ་རོལ་ཏུ་ཕྱིན་པའི་ཐེག་པའི་ཉམས་ལེན་གཙོ་བོར་གྱུར་པ་ཡིན་ལ། སྨོན་པ་དང་འཇུག་པས་བསྡུས་པའོ། ། རིག་པ་འཛིན་པ།
རིག་པ་ནི་ཐབས་དང་ཤེས་རབ་ཟུང་དུ་འཇུག་པའི་ཡེ་ཤེས་ཡིན་ལ། འཛིན་པ་ནི་དེ་ལ་གནས་པ་སྟེ། དེས་སྒོ་གསུམ་བསྡམས་པས་ན་སྡོམ་པ་སྟེ། རིག་པ་འཛིན་པའི་སྡོམ་པ་ཞེས་བྱ་བ། འབྲས་བུ་རྡོ་རྗེ་ཐེག་པའི་ཉམས་ལེན་གཙོ་བོར་གྱུར་པ་ཡིན་ལ། དོན་དམ་པའི་བྱང་ཆུབ་སེམས་ཀྱི་བསྡུས་པའོ། ། ཚུལ་འདི་ལས་ཀྱང་འབྲས་བུ་ལམ་དུ་བྱེད་པ་ཞེས་པའི་གནད་གོ་བར་འགྱུར་རོ། ། དོན་དམ་པ་དེ་ཡང༌། རྒྱུད་སྡེའི་དབང་གིས་དུ་མར་གྱུར་ཀྱང་ཐབས་དང་ཤེས་རབ་ཟུང་དུ་འཇུག་པའི་ཡེ་ཤེས་ཀྱི་མིང་ཙམ་རྣམ་པར་གཞག་པ་ནི་མཐུན་པ་ཡིན་ནོ། ། ཞེས་བྱའི་སྡོམ་པ་གསུམ།
རིམ་པ་བཞིན་དུ་ཉན་ཐོས་བྱང་སེམས་དང༌། ། དེ་བཞིན་གཤེགས་པའི་འདུལ་བ་ཡིན་པར་བསྒྲགས། ། དེ་ལྟར་བས་ན། དེ་དག་ཀྱང་ཉན་ཐོས་དང༌། བྱང་ཆུབ་སེམས་དཔའ་དང༌། དེ་བཞིན་གཤེགས་པའི་འདུལ་བ་འམ། རིག་སྔགས་འཆང་གི་འདུལ་བའི་མིང་ཅན་དུ་རིམ་པ་བཞིན་དུ་བཞག་པ་ནི་བཅོམ་ལྡན་འདས་ཀྱི་ངེས་པའོ། ། གཉིས་པ་ལ། ཉན་ཐོས་ཀྱི་འདུལ་བ་བཤད་པ་དང༌། བྱང་ཆུབ་སེམས་དཔའི་འདུལ་བ་བཤད་པ་དང༌།
དེ་བཞིན་གཤེགས་པའི་འདུལ་བ་བཤད་པ་གསུམ་ལས། དང་པོ་ལ། སོ་སོ་ཐར་པའི་སྡོམ་པའི་ངོ་བོ། དབྱེ་བ། ལེན་པའི་ཆོ་ག ཇི་ལྟར་བསྲུང་བའི་ཚུལ་རྣམ་པ་བཞི་ལས། དང་པོ་ནི། ལུས་ངག་ཉེས་པ་ཙམ་ཞིག་སྤོང་བྱེད་པའི། ། ཚུལ་ཁྲིམས་སོ་སོ་ཐར་ཡིན། ལུས་ངག་གི་ཉེས་པ་ཙམ་སྤོང་བའི་ཚུལ་ཁྲིམས་སོ་སོ་ཐར་པའི་སྡོམ་པའི་མཚན་ཉིད་ཡིན་ཏེ།
མཛོད་འགྲེལ་ལས། ལུས་དང་ངག་སྡོམ་པའི་ཕྱིར་སོ་སོ་ཐར་པའི་སྡོམ་པ་ཞེས་ཀྱང་བྱའོ། ། ཞེས་གསུངས་ཤིང༌། འོད་ལྡན་ལས། ལྟུང་བའི་རང་བཞིན་ཅི་ཡིན་ཞེ་ན། ལུས་ཀྱི་དང་ངག་གི་ལས་འདས་པའི་རང་བཞིན་ཡིན་ནོ། ། ཇི་སྟེ་ཡིད་ཀྱི་ཐལ་བའི་རང་བཞིན་ལྟུང་བ་ཅིའི་ཕྱིར་མ་ཡིན་ཞེ་ན། ཡིད་ཀྱི་སྡོམ་པ་ལ་སོ་སོ་ཐར་པའི་སྡོམ་པ་ཉིད་མེད་པའི་ཕྱིར་རོ། ། གཏམ་གྱི་གཞི་ལས། ལྟུང་བ་ནི་རྣམ་པར་རིག་བྱེད་མ་ཡིན་པར་བརྗོད་པར་བྱའོ། །
དེ་བཞིན་དུ་ལྟུང་བ་ནི་སེམས་དང་སེམས་ལས་བྱུང་བ་མ་ཡིན་ནོ། ། ཞེས་བརྗོད་པར་བྱའོ་ཞེས་དང༌། འདུལ་བ་གཅིག་ནས་འཕྲོས་པ་ལས། ལྟུང་བ་ནི་གཉིས་ཏེ། ལུས་དང་ངག་གིའོ། ། ཞེས་པས་སོ། ། སོ་སོ་ཐར་པའི་སྡོམ་པ་དེ་ནི་ལས་མི་མཉམ་པ་རྣམས་ཡང་དག་པར་འཇོག་པར་བྱེད་པས་སམ་བསིལ་བའི་ཕྱིར་ཚུལ་ཁྲིམས། མཁས་པ་རྣམས་ཀྱིས་བསྔགས་པའི་ཕྱིར་ལེགས་སྤྱད། བྱ་བའི་རང་བཞིན་ཡིན་པའི་ཕྱིར་ལས་ཞེས་བྱ་སྟེ། མཛོད་ལས།
ཚུལ་ཁྲིམས་དང་ནི་ལེགས་སྤྱད་དང༌། ། ལས་དང་སྡོམ་པ་ཞེས་བྱའོ། ། ཞེས་གསུངས་སོ།། །། གཉིས་པ་ནི། དབྱེ་བ་གང༌། བརྒྱད་བཞི་གཉིས་ཏེ། བརྒྱད་ནི། དགེ་བསྙེན་ཕ་མ་དང༌། དགེ་ཚུལ་ཕ་མ་དང༌། དགེ་སློབ་མ་དང༌།
དགེ་སློང་ཕ་མ་དང༌། བསྙེན་གནས་སོ། ། བཞི་ནི། རྫས་རིགས་ཀྱི་སྒོ་ནས་དགེ་བསྙེན་དང༌། བསྙེན་གནས་དང༌། དགེ་ཚུལ་དང༌། དགེ་སློང་ངོ༌། ། མཛོད་ལས། སོ་སོ་ཐར་ཞེས་བྱ་རྣམ་བརྒྱད། ། རྫས་སུ་རྣམ་པ་བཞི་ཡིན་ནོ། །
མཚན་ལས་མིང་ནི་འཕོ་བའི་ཕྱིར། ། ཞེས་གསུངས་སོ། ། དགེ་སློབ་མ་མན་ཆད་ནི་ལུས་ཀྱི་ལས་གསུམ་དང༌། ངག་གིས་རྫུན་སྤོང་བས་སྤོང་བ་བཞིའི་ཚུལ་ཁྲིམས་སུ་བསྡུ་ལ། བཞིའི་སྟེང་དུ་ཕྲ་མ། ཚིག་རྩུབ། ཚིག་འཁྱལ་བ་གསུམ་སྤོང་བས་དགེ་སློང་གི་སྡོམ་པ་ནི་སྤོང་བ་བདུན་འཁོར་བཅས་ཀྱི་ཚུལ་ཁྲིམས་ཏེ། རྣམ་པར་དབྱེ་བ་འདི་གཉིས་འོད་ལྡན་ལས་བཤད་པས་སོ།། །། གསུམ་པ་ནི། ལེན་པའི་ཆོ་ག་ལ།
སྔོན་དང་ད་ལྟར་གཉིས་སུ་གནང་བ་ཡིན། ། དགེ་སློང་ཞིག་གིས་རབ་ཏུ་འབྱུང་བར་འདོད་པ་ཁྲིད་དེ་སྟོན་པའི་སྤྱན་སྔར་སོང་བ་ལམ་དུ་ཤི་ནས་བར་ཆད་དུ་གྱུར་པའི་སྐབས་ཏེ་སྟོན་པ་ལ་གསོལ་པས། སྟོན་པས་དེང་ནས་དགེ་འདུན་གྱི་རབ་ཏུ་འབྱུང་བ་དང་བསྙེན་པར་རྫོགས་པར་ངས་གནང་ངོ་ཞེས་སྔོན་ཆོག་གནང༌། དེ་དག་མཁན་སློབ་མེད་པས་ལེགས་པར་མ་སྦྱངས་ཤིང་སྤྱོད་ལམ་བསྟན་པ་དང་འགལ་བར་བྱེད་པས་མུ་སྟེགས་རྣམས་འཕྱ་བར་གྱུར་ཅིང༌། དགེ་སློང་ནད་པ་ཞིག་ཀྱང་ནད་གཡོག་མེད་པར་ཤི་བའི་སྐབས་དེ་གསོལ་པས། སྟོན་པས། ངས་ཉན་ཐོས་རྣམས་གཅིག་གིས་གཅིག་བསྡུ་བར་བྱ་བའི་ཕྱིར་དང༌། ནད་པ་རྣམས་ལ་རིམ་གྲོ་བྱ་བའི་ཕྱིར་མཁན་པོ་དང་སློབ་དཔོན་དག་གིས་རབ་ཏུ་འབྱུང་བ་དང་བསྙེན་པར་རྫོགས་པར་གནང་ངོ་ཞེས་ད་ལྟའི་ཆོ་ག་གནང་བས་ཆོ་གས་བསྙེན་པར་རྫོགས་པ་བསྒྲུབ་པའི་ཚུལ་ནི་དེ་གཉིས་སུ་ཟད་དོ། ། དེ་གཉིས་ལས། དང་པོར་བསྟན་པའི་ཕྱིར་དང༌།
བརྗོད་པར་བྱ་བ་ཉུང་བའི་ཕྱིར་སྔོན་གྱི་ཆོ་ག་ཞེས་བྱ་སྟེ། དེ་ཉིད་མདོ་རྩ་བར། དགེ་འདུན་ཐམས་ཅད་འདུས་པ་ན། ཆ་ལུགས་འདི་བཞིན་དུ་བྱས། རྒན་རིམ་ལ་ཕྱག་འཚལ་ཏེ་ཐལ་མོ་སྦྱར་ཙོག་ཙོག་པུར་འདུག་ཅིང་གསོལ་བ་བཏབ་པར་གྱུར་པ་གསུམ་དང༌། གསོལ་བ་དང་བཞིའི་ལས་ཀྱིས་ཅིག་ཅར་རབ་ཏུ་བྱུང་བ་དང༌། བསྙེན་པར་རྫོགས་པ་ཉེ་བར་བསྒྲུབས་པར་གྱུར་པ་ལྟ་བུ་ནི་སྔོན་གྱི་ཆོ་གའོ། ། ཞེས་གསུངས། སྔོན་གྱི་ཆོ་གའི་རྣམ་པ་ནི་དེ་ལྟ་བུར་རིག་པར་བྱ་ཡི། རྣམ་པར་གཞན་ནི་མ་ཡིན་ནོ། །
རྒྱ་ཆེ་འགྲེལ་པར། འདིར་ལ་ལ་དག་འདི་སྐད་ཅེས། གལ་ཏེ་སྔོན་གྱི་ཆོ་གས་རབ་ཏུ་འབྱུང་བ་དང་རྫོགས་པར་བསྙེན་པར་འགྱུར་བ་རྒྱུའི་དངོས་པོ་བསྒྲུབ་པར་འགྱུར་ན་ནི་ད་ལྟར་གྱི་ཆོ་གས་ཅི་བྱ། གལ་ཏེ་ད་ལྟར་གྱི་ཆོ་ག་ཁོ་ན་རྒྱུ་ཡི་དངོས་པོ་བསྒྲུབ་པར་འགྱུར་ན་ཡང་སྔོན་གྱི་ཆོ་གས་ཅི་བྱ་སྟེ། གཅིག་ཁོ་ནས་བྱས་པའི་ཕྱིར་རོ་ཞེ་ན། དེ་ལ་ཉེས་པ་མེད་དེ། གཉིས་ཀ་ཡང་རྒྱུའི་དངོས་པོ་བསྒྲུབ་པར་འགྱུར་བ་ཡིན་མོད་ཀྱི། འོན་ཀྱང་འདུལ་བའི་སེམས་ཅན་གྱི་བྱེ་བྲག་ལས་ཆོ་ག་གཉིས་རྣམ་པར་གཞག་སྟེ། འདི་ལྟར་དང་པོ་མངོན་པར་རྫོགས་པ་བྱང་ཆུབ་པའི་དུས་ཀྱི་ཚེ་ན་ནི་སེམས་ཅན་རྒྱུད་རྣམ་པར་དག་པ་ཤ་སྟག་འབྱུང་བས། འདུལ་བའི་རིམ་པ་ལ་མི་བལྟོས་ཤིང༌།
མཁན་པོ་དང་སློབ་དཔོན་ལ་སོགས་པ་ལ་མ་བལྟོས་པར་ཡང་ཚེགས་ཆུང་ངུ་ཁོ་ནས་བཅོམ་ལྡན་འདས་ཀྱི་བཀའ་རྫོགས་པར་བྱེད་པ་དང༌། དེ་དག་གིས་བསོད་ནམས་བྱས་པ་ཡིན་པས་ནད་མེད་པ་དང༌། ཇི་སྟེ་དེ་དག་ལ་ནད་ཅིག་བྱུང་དུ་ཟིན་ན་ཡང༌། དེ་དག་གིས་ནད་གཡོག་ལ་སོགས་པ་རྙེད་པར་འགྱུར་རོ། ། ད་ལྟར་ནི་དེ་ལྟ་བུའི་རྒྱུད་རྣམ་པར་དག་པ་དག་མེད་པ་དེས་ན་ད་ལྟར་གྱི་ཆོ་ག་རྣམ་པར་གཞག་གོ ། ཞེས་གསུངས། གོང་དུ་རྣམ་པ་གཞན་ཞེས་པ། སྔོན་གྱི་བསྙེན་པར་རྫོགས་པའི་ཚུལ་ཏེ། ༡ སངས་རྒྱས་དང༌། རང་སངས་རྒྱས་དག་སྲིད་པ་ཐ་མ་པའི་ཚེ་གཞན་ལ་མ་བརྟེན་པར་ཆོས་ཇི་ལྟར་གནས་པའི་ཚུལ་མཁྱེན་པ་ཉིད་ཀྱིས་རབ་བྱུང་གི་དུས་དེ་ཉིད་དུ་བསྙེན་པར་རྫོགས་པ་ཡིན་ཏེ།
ལུང་གཞིའི་སྟོན་པ་རབ་བྱུང་གི་སྐབས་སུ། རབ་ཏུ་བྱུང་ནས་སྐུ་ཡི་ནི། ། སྡིག་པའི་ལས་ནི་སྤངས་པ་དང༌། ། གསུང་གི་སྡིག་པ་སྤངས་ནས་ནི། ། འཚོ་བ་ཀུན་ནས་དག་པར་མཛད། ། ཅེས་དང༌། ཇི་ལྟར་གནས་པ་མཁྱེན་པ་ན། ། འདྲེན་པ་རང་རྒྱལ་རང་བྱུང་གིའོ། ། ཞེས་ས་ག་ལྷས་གསུངས་པ་བཞིན་ནོ། ། མཛོད་འགྲེལ་དུ།
རང་བྱུང་ཞེས་བྱ་བ་ནི་ཡེ་ཤེས་བརྙེས་པས་ཞེས་བྱ་བའི་དོན་ཏེ། དེ་དག་གི་ཡེ་ཤེས་ནི་རང་བྱུང་ཡིན་ནོ། ། ཞེས་ལུང་ཁུངས་སུ་བྱས་ནས་མངོན་པར་རྫོགས་པར་སངས་རྒྱས་པ་ན་བསྙེན་པར་རྫོགས་སོ་ཞེས་པ་ནི་ལེགས་པར་མ་མངོན་ཏེ། དེ་ནི་ཁ་ཆེ་བའི་ལུགས་སུ་ཟད་ལ། གཞི་ཡོད་སྨྲའི་ལུང་དང་མི་མཐུན་པའི་ཕྱིར་རོ། ༢ ། ལྔ་སྡེ་ངེས་པས་འཇུག་པས་རྫོགས་པའི་ངེས་པ་མཐོང་ལམ། དེ་ལ་འཇུག་པ་བསྐྱེད་པ་ཡིན་ནོ་ཞེས་རྒྱལ་པོའི་སྲས་དང་གང་བ་སྤེལ་གྱིས་བཤད་ཀྱང༌། ལུང་གཞི་དང་རྒྱ་ཆེ་རོལ་པའི་མདོར། སྟོན་པས་ལྔ་སྡེ་ལ་མཐའ་གཉིས་དང་བྲལ་བའི་འཕགས་པའི་ལམ་ལ་ངེས་པའི་ཤེས་པས་ཤེས་པར་མཛད་པས།
དེ་དག་མུ་སྟེགས་ཅན་གྱི་རྟགས་དང་རྒྱལ་མཚན་ནུབ་ནས་དགེ་སློང་གི་དངོས་པོར་གྱུར་ཏེ། ཕྱིས་མཐོང་བའི་ལམ་ཐོབ་པར་བཤད་དོ། ༣ ། ཉེ་བའི་ལྔ་སྡེའི་གྲགས་པར་ཚུར་ཤོག་ཅེས་བགྲང་མོད། དེ་ནི་དགེ་བཟང་གི་གཙུག་ལག་ཁང་དུ་མཚན་མོ་བྲོས་ཏེ་སོང་བ་སྟོན་པས་བདེན་པ་ལ་བཀོད། དེས་དགེ་བསྙེན་བྱས། དེའི་ཕ་རིགས་ཀྱི་གཙོ་བོས་ཚོལ་དུ་འོངས་པ་ལ་སྟོན་པས་ཆོས་བཤད་པས། གྲགས་པ་རྒྱན་གྱིས་བརྒྱན་བཞིན་དུ་དགྲ་བཅོམ་རིགས་ཀྱི་གཙོ་བོས་བདེན་པ་མཐོང་ནས་གྲགས་པ་འཁྲིད་པར་བརྩམས་པ་ན་སྟོན་པས། རྒྱན་གྱིས་བརྒྱན་བཞིན་དུ་ནི་ཆོས་སྤྱད་དེ། ། དུལ་ཞིང་ཡང་དག་སྡོམ་པ་ཚངས་སྤྱོད་ལ། །
འབྱུང་པོ་ཀུན་ལ་ཆད་པ་སྤངས་པ་ནི། ། དེ་ནི་བྲམ་ཟེ་དགེ་སྦྱོང་དགེ་སློང་ཡིན། ། ཞེས་གསུངས་པའི་མོད་ལ་དགེ་སློང་གི་སྤྱོད་ལམ་དུ་གྱུར་པར་བཤད་པས་སོ། ༤ ། ཉེ་བའི་ལྔ་སྡེའི་གང་པོ་ལ་སོགས་པ་བཞིས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཙུན་པ་ལེགས་པར་གསུངས་པའི་ཆོས་འདུལ་བ་ལ་བདག་ཅག་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་གནང་ན། བདག་ཅག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། ། ཚེ་དང་ལྡན་པ་དེ་དག་གིས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་སྟེ། ཞེས་ལུང་གཞིར་གསུངས་པ་དང༌།
༥ སྐྱབས་གསུམ་ཁས་ལེན་གྱིས་རྫོགས་པ་ཞེས་པ་ལྟེང་རྒྱས་ཀྱི་གྲོང་རས་བལ་ཅན་གྱི་ནགས་ཚང་ཚིང་གི་གསེབ་ཏུ་བཟང་སྡེའི་ཚོགས་དྲུག་ཅུ་སྐྱབས་གསུམ་ཁས་ལེན་པས་རྫོགས་པ་སྟེ། འགའ་ཞིག་དགེ་བསྙེན་ཙམ་ཡིན་ནོ། ། ཞེས་སྨྲ་བ་ནི་ལུང་གཞི་དང་མངོན་བྱུང་གི་མདོར་མ་གསུངས་པས་སྨྲས་པར་ཟད་ཀྱི། དེར་མི་གསལ་ཡང་ལུང་བཅུ་འཕྲོས་ལས་གསུངས་པའི་ཕྱིར་རོ། ༦ ། ཚུར་ཤོག་གིས་རྫོགས་པ་ནི། ལྟེང་རྒྱས་འོད་སྲུང་དང་མཆོག་ཟུང་ལ་སོགས་པ་མང་པོ་དག་ལ་དགེ་སློང་དག་ཚུར་ཤོག ཚངས་པར་སྤྱད་པ་སྤྱོད་ཅིག ཅེས་བཀའ་སྩལ་པའི་མོད་ཉིད་དུ་སྐྲ་དང་ཁ་སྤུ་བྲེགས་ནས་ཞག་བདུན་ལོན་པ་ཙམ། ལག་ན་ལྷུང་བཟེད་དང་བྱ་མ་བུམ་ཐོགས་པ།
སྣམ་སྦྱར་བགོས་པ། བསྙེན་པར་རྫོགས་ནས་ལོ་བརྒྱ་ལོན་པ་ལྟ་བུར་གྱུར་པ་རྣམས་སོ། ༧ ། སྟོན་པར་ཁས་བླངས་ནི། རྒྱལ་པོའི་ཁབ་བུ་མངས་མཆོད་རྟེན་གྱི་ཤིང་དྲུང་ན་སྟོན་པ་བཞུགས་པ་འོད་སྲུང་ཆེན་པོས་མཐོང་ནས། ཀྱེ་མ་སྟོན་པ་མཐོང་ངོ་སྙམ་ནས་དྲུང་དུ་སོང་སྟེ་ཕྱག་བྱས་ནས། བཙུན་པ་བཅོམ་ལྡན་འདས་ནི་བདག་གི་སྟོན་པ་ལགས་ཏེ། བདག་ནི་ཁྱེད་ཀྱི་ཉན་ཐོས་ལགས་སོ། ། ཞེས་བཟླས་ཏེ་གསོལ་པས། སྟོན་པས་ཀྱང་འོད་སྲུང་དེ་དེ་བཞིན་ཏེ།
དེ་དེ་བཞིན་ནོ། ། ང་ནི་ཁྱོད་ཀྱི་སྟོན་པ་སྟེ། ཁྱོད་ནི་ངའི་ཉན་ཐོས་ཡིན་ནོ། ། ཞེས་བཟླས་ཏེ་གསུངས་པས་དགེ་སློང་དུ་གྱུར་པའོ། ། རྒྱལ་པོའི་སྲས་དང་གང་བ་སྤེལ་གྱིས་འོད་སྲུང་གིས་ཕྱག་བྱས་མ་ཐག་ཏུ་ཡུལ་དེ་འགས་ལ། སྟོན་པ་ལ་ཕྱག་བྱས་པས་མ་གས་པས་ཡིད་ཆེས་ནས་སྟོན་པར་ཁས་བླངས་ཞེས་སྦྱར་བ་ལུང་དང་མི་མཐུན་པས་སྡེ་པ་གཞན་གྱི་ལུགས་སུ་ཟད་དོ། ༨ ། དྲི་བས་རྫོགས་པ་འཆར་བ་བཟང་པོ་འམ། ལེགས་སྦྱིན་གྱིས་སྨྲས་པའི་ལན་བཏབ་པས། བཅོམ་ལྡན་འདས་མཉེས་པར་གྱུར་ཏེ།
མཉེས་པ་དེས་ནི་འདི་བསྙེན་པར་རྫོགས་པར་གྱུར་ཏོ། ། ཞེས་གང་སྤེལ་གྱིས་བཤད་ལ། གླེང་གཞི་འདི་ལུང་སྡེ་བཞིར་མི་གསལ་བས་སྙིགས་མ་ལྔའི་མདོ་ལས་སོ། ། ཞེས་ཞི་གནས་ལྷས་བཤད། པཎ་ཆེན་ཤཱཀྱ་ཤྲཱིས་མངོན་པའི་མདོ་ལས་བཤད་དོ་གསུངས། ༩ ལྕི་ཆོས་ཁས་བླང་གིས་རྫོགས་པ་ནི། སྐྱེ་དགུའི་བདག་མོ་བུད་མེད་ལྔ་བརྒྱ་དང་བཅས་པས་སེར་སྐྱའི་གཞི་ནྱ་གྲོ་དྷའི་ཚལ་དུ། སྟོན་པའི་དྲུང་དུ་ལན་གསུམ་བསྐྱར་ནས་ཞུས་ཀྱང་མ་གནང༌། ཡུལ་ན་དི་ཀར་གཤེགས་ཏེ། ཀུན་ཙི་ཀའི་གནས་ན་བཞུགས་པ་ལ་ལན་གསུམ་དུ་གསོལ་བས་ཀྱང་མ་གནང་བས།
དེ་རྣམས་སྒོ་ཁང་གི་ཕྱོགས་གཅིག་ཏུ་ངུ་ཞིང་འདུག་པ་ཀུན་དགའ་བོས་མཐོང་སྟེ། ཅིའི་ཕྱིར་ངུ་ཞེས་དྲིས་པས། རྒྱུ་མཚན་སྨྲས་པས། མ་ངུ་ཞིག་ངས་ཞུའོ། ། ཀུན་དགའ་བོས་སྟོན་པ་ལ་ཞུས་པས། བཀའ་སྩལ་པ། ཀུན་དགའ་བོ་ཁྱོད་བུད་མེད་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་ཞིང༌། བསྙེན་པར་རྫོགས་ཏེ་དགེ་སློང་མའི་དངོས་པོར་མ་གསོལ་ཅིག དེ་ཅིའི་ཕྱིར་ཞེ་ན། ཀུན་དགའ་བོ་ཆོས་འདུལ་བ་ལ་བུད་མེད་རབ་ཏུ་བྱུང་ན།
ཆོས་འདུལ་བ་འདི་ཡུན་རིང་དུ་མི་གནས་པར་འགྱུར་རོ། ། འདི་ལྟ་སྟེ། ཀུན་དགའ་བོ་དཔེར་ན་ཁྱིམ་གང་ན་བུད་མེད་མང་ཞིང་སྐྱེས་པ་ཉུང་བ་དེ་ན་རྐུན་པོ་དང༌། མི་བརྐུ་བ་རྣམས་ཀྱིས་ཆོམས་པར་འགྱུར་ཞིང་རབ་ཏུ་ཆོམས་པར་འགྱུར་རོ། ། ཀུན་དགའ་བོ་དེ་བཞིན་དུ་ཆོས་འདུལ་བ་ལ་བུད་མེད་རབ་ཏུ་བྱུང་ན། ཆོས་འདུལ་བ་འདི་ཡུན་རིང་དུ་མི་གནས་པར་འགྱུར་རོ། ། འདི་ལྟ་སྟེ། ཀུན་དགའ་བོ་དཔེར་ན་འབྲས་སཱ་ལུ་ཕུན་སུམ་ཚོགས་པའི་ཞིང་ལ་སེར་བའི་འཁོར་ལོ་མི་བཟད་པ་བབ་ན། འབྲས་སཱ་ལུ་དེ་ཉིད་ཉམས་པར་འགྱུར། ཚུལ་མ་ཡིན་པས་མ་རུངས་པར་འགྱུར་རོ། །
ཀུན་དགའ་བོ་དེ་བཞིན་དུ་ཆོས་འདུལ་བ་ལ་བུད་མེད་རབ་ཏུ་བྱུང་ན། ཆོས་འདུལ་བ་འདི་ཡུན་རིང་དུ་མི་གནས་པར་འགྱུར་རོ། འདི་ལྟ་སྟེ། ཀུན་དགའ་བོ་ཞིང་རྨོད་པའི་ཁྱིམ་པའི་ཁྱིམ་བདག་གི་བུ་རམ་ཞིང་ཕུན་སུམ་ཚོགས་པ་ལ་བཙའི་ནད་བྱུང་ན། བུ་རམ་ཤིང་དག་མ་རུངས་པར་འགྱུར། ཆུད་ཟོས་པར་འགྱུར་རོ། ། ཀུན་དགའ་བོ་དེ་ལྟར་དེ་བཞིན་དུ་ཆོས་འདུལ་བ་ལ་བུད་མེད་རབ་ཏུ་བྱུང་ན། ཆོས་འདུལ་བ་འདི་ཡུན་རིང་དུ་མི་གནས་པར་འགྱུར་རོ། ། འོན་ཀྱང་ངས་བུད་མེད་ལ་དགག་ཅིང་མི་འདའ་བའི་ཕྱིར། ལྕི་བའི་ཆོས་བརྒྱད་བཅས་པ་ལ།
བུད་མེད་ཀྱིས་ནམ་འཚོའི་བར་དུ་བསླབ་པར་བྱའོ། ། བརྒྱད་གང་ཞེ་ན། དགེ་སློང་གི་དགེ་འདུན་ལས་རབ་ཏུ་བྱུང་བ་དང༌། བསྙེན་པར་རྫོགས་པར་བྱ་བ་དང༌། དགེ་སློང་ལས་ཟླ་བ་ཕྱེད་ཕྱེད་ཅིང་གདམས་པ་དང་རྗེས་སུ་གདམས་པ་བཙལ་བ་དང༌། དབྱར་དགེ་སློང་མེད་པའི་གནས་སུ་གནས་པར་མི་བྱ་བ་དང༌། དགག་དབྱེའི་ཚེ་གཉིས་ཀའི་དགེ་འདུན་ལ་དགག་དབྱེ་བྱ་བ་དང༌། དགེ་སློང་གི་ཉེས་པ་བཞིས་མི་སྦེད་པ་དང༌། དགེ་སློང་ལ་ཁྲོ་བ་དང་ཚིག་རྩུབ་མི་བྱ་བ་དང༌། ལྕི་བའི་ཆོས་ལས་འདས་ན་དགེ་འདུན་གཉིས་ཀ་ལ་ཟླ་བ་ཕྱེད་ཀྱི་བར་མགུ་བ་སྤྱོད་པ་དང༌།
དགེ་སློང་མ་བསྙེན་པར་རྫོགས་ནས་ལོ་བརྒྱ་ལོན་པས་ཀྱང༌། དགེ་སློང་བསྙེན་པར་རྫོགས་མ་ཐག་པ་ལ་ཕྱག་དང་བཀུར་སྟི་བྱེད་པ་སྟེ། འདི་བརྒྱད་བཟུང་ཞིང་ནན་ཏན་དུ་བྱས་ན་འདི་ཉིད་རབ་ཏུ་བྱུང་བ་དང་བསྙེན་པར་རྫོགས་པའོ། ། ཞེས་གསུངས་པ་དང༌། ཀུན་དགའ་བོ་ཡི་རངས་ཏེ་སོང་ནས། སྲུ་སྐྱེ་དགུའི་བདག་མོ་ལ་སྨྲས་པ། རབ་བྱུང་བསྙེན་རྫོགས་གནང་མོད་ཀྱི། འོན་ཀྱང་ལྕི་བའི་ཆོས་བརྒྱད་བཅས་པ་ལ་བསླབ་པར་བྱའོ། ། ཉན་གྱིས་གསུངས་ཤིག ཀུན་དགའ་བོས་སྔར་བཞིན་དུ་སྨྲས་པས།
སྲུ་སྐྱེ་དགུའི་བདག་མོ་རངས་ནས་འདི་དག་ནི་བདག་གི་ངག་དང་ཡིད་སྤྱི་བོས་ནོད་དོ། ། ཞེས་སྨྲས་པས། ལྔ་བརྒྱ་པོ་ཐམས་ཅད་ཀྱང་བསྙེན་རྫོགས་སུ་གྱུར་ཏོ། ། དེ་ཡང་ཉེ་བ་འཁོར་གྱིས་ཞུས་པས། སྐྱེ་དགུའི་བདག་མོ་ལྕི་བའི་ཆོས་ཁས་བླངས་པས་བསྙེན་རྫོགས་སུ་གྱུར་ན། བུད་མེད་ལྔ་བརྒྱ་པོ་དེས་རྫོགས་སམ། རྫོགས་སོ་ཞེས་བཀའ་སྩལ་ཏོ། ༡༠ ། འཕྲིན་གྱིས་རྫོགས་པ་ནི། མཉན་ཡོད་ཀྱི་ཁྱིམ་བདག་སྦྱིན་པའི་བུ་མོ་ཆོས་བྱིན་མ་ཆེར་སྐྱེས་པ་དང་རབ་ཏུ་འབྱུང་བར་འདོད་དེ།
ཕ་ལ་ཞུས་པས། ཁྱོད་སྔར་དུ་ས་ག་ལ་བྱིན་ཟིན་པས་གནང་དུ་མེད་དོ། ། ཁྱིམ་དེར་དགེ་སློང་མ་ཨུཏྤ་ལའི་མདོག་དུས་དུས་སུ་ཆོས་སྟོན་དུ་འོང་བ་ལ། ཆོས་བྱིན་མས། འཕགས་མ་བདག་རབ་ཏུ་འབྱུང་བ་བསྙེན་པར་རྫོགས་པར་འདོད་ན་ཕས་མ་གནང་སྟེ། ཕྱིར་འབྱུང་དུ་ཡང་མི་སྟེར་ན། ཁྱོད་ཀྱིས་འདི་ཉིད་དུ་རབ་ཏུ་མི་འབྱུང་ངམ་ཞེས་སྨྲས་པས། བུ་མོ་ལེགས་ཏེ། འདོད་པ་བརྟེན་པ་ལ་ཉེས་དམིགས་ལྔ། རབ་ཏུ་བྱུང་བ་ལ་ཕན་ཡོན་ལྔ་ཡོད་པས།
ངས་བཅོམ་ལྡན་འདས་ལ་ཞུའོ་ཞེས་སྨྲས་ཏེ་སོང་ནས། བཅོམ་ལྡན་འདས་ལ་ཞུས་པས། སྟོན་པས་ཀུན་དགའ་བོ་ལ་བཀའ་སྩལ་པ། ཁྱོད་སོང་ལ་དགེ་སློང་མ་རྣམས་ལ་བུ་མོ་ཆོས་བྱིན་མ་ཁྱིམ་དེ་ཉིད་དུ་ཨུཏྤ་ལའི་མདོག་འཕྲིན་པར་བཏང་ནས་སྐྱབས་སུ་འགྲོ་བ་གསུམ་དང་བསླབ་པའི་གཞི་ལྔ་བྱིན་ལ། གནས་དེ་ཉིད་དུ་རབ་ཏུ་འབྱུང་བར་ངས་གནང་ངོ་ཞེས་གསུངས་ནས། དེས་དགེ་སློང་མ་རྣམས་ལ་བསྒོའོ། ། དེ་རྣམས་ཀྱིས་ཀྱང་ཨུཏྤ་ལའི་མདོག་འཕྲིན་པར་བཏང་སྟེ། དགེ་བསྙེན་མ་དང་དགེ་ཚུལ་མའི་བསླབ་པ་བྱིན་ཏེ། ཁྱེད་ཀྱིས་འདི་ལ་བསླབ་པར་བྱའོ། ། ཞེས་བརྗོད་པ་དང༌།
དེ་དགེ་ཚུལ་མར་གྱུར། ཨུཏྤ་ལའི་མདོག་གིས་དེ་ལ་བདེན་པ་བཞི་བཤད་པས་རྒྱུན་ཞུགས་ཐོབ་བོ། ། དེ་བཅོམ་ལྡན་འདས་ལ་གསོལ་པ་དང༌། སྟོན་པས་ཀུན་དགའ་བོ་ཁྱོད་སོང་ལ། དགེ་སློང་མ་རྣམས་ལ་ཆོས་བྱིན་མ་ལ་ལོ་གཉིས་སུ་ཆོས་དྲུག་དང་རྗེས་སུ་མཐུན་པའི་བསླབ་པ་བྱིན་ཅིག་ཅེས་བསྒོ་ཞིག དེ་སོང་ནས་དགེ་སློང་མ་རྣམས་ལ་བསྒོའོ། ། དེ་རྣམས་ཀྱིས་ཀྱང་བྱིན་ཏེ་ཨུཏྤ་ལའི་མདོག་འཕྲིན་པར་བཏང༌། དེས་ཁྱོད་དགེ་སློབ་མར་གྱུར་གྱིས་བསླབ་པ་ལ་སློབས་ཤིག་ཅེས་བརྗོད་ཅིང་ཆོས་ཀྱང་བསྟན་པས། དེས་ཀྱང་ཕྱིར་འོང་ཐོབ་བོ། ། ལོ་གཉིས་སུ་བསླབ་པ་ལ་བསླབས་ཤིང་དེ་གཞོན་ནུ་མར་གྱུར།
རི་དྭགས་སྒྲས་བག་མར་བླང་ངོ་ཞེས་སྤྲིངས་པ་དང་སྦྱིན་པས་ཀྱང་ཁས་བླངས་ཏེ་སང་བག་མར་གཏོང་འདོད་པ་དེའི་ཚེ། སྟོན་པས་ཀུན་དགའ་བོ་ལ་ཁྱོད་སོང་ལ་དགེ་སློང་མ་རྣམས་ལ་དེ་ལ་ཚངས་སྤྱོད་ལ་ཉེར་གནས་ཀྱི་སྡོམ་པ་བྱིན་ཅིག དེ་སོང་སྟེ་བསྒོ་ནས། ཨུཏྤ་ལའི་མདོག་གིས་འཕྲིན་བྱས་ཤིང་ཆོས་བཤད་པས་ཕྱིར་མི་འོང་ཐོབ་སྟེ་རྫུ་འཕྲུལ་བསྒྲུབས་སོ། ། དེ་ཨུཏྤ་ལའི་མདོག་གིས་སྟོན་པ་ལ་གསོལ་པས། སྟོན་པས་ཀུན་དགའ་བོ་ལ་ཁྱོད་སོང་ལ། དགེ་འདུན་སྡེ་གཉིས་ཀྱི་ཆོས་བྱིན་མ་ལ་བསྙེན་པར་རྫོགས་པ་བྱིན་ཅིག་ཅེས་པ་བསྒོ་ཞིག དེས་བསྒོ་བ་དང་དགེ་འདུན་སྡེ་གཉིས་བསྡུས་ཏེ་བསྙེན་པར་རྫོགས་པར་བྱས་ཏེ། ཨུཏྤ་ལའི་མདོག་འཕྲིན་པར་བཏང༌། དེས་ཁྱོད་བསྙེན་པར་རྫོགས་པར་བྱས་སོ་ཞེས་བརྗོད་ཅིང་ཆོས་བཤད་པས་དགྲ་བཅོམ་མར་གྱུར་ཏོ། །
གཞན་འདུལ་བ་འཛིན་པར་གཏོགས་པ་ལྔས་མཐའ་འཁོབ་ཏུ་དང༌། བཅུས་ཡུལ་དབུས་སུ་རྫོགས་པ་སྟེ། དེ་དག་ལས་འཕྲིན་ཆོག་ནི་ད་ལྟར་གྱི་ཆོ་གར་ངེས་ཤིང༌། དིང་སང་བྱེད་དུ་རུང་བ་ཡང་ཡིན་ཏེ། མདོ་མཛད་པས། སྐལ་བ་དང་ལྡན་པའི་རང་བཞིན་ཅན་ལ་མངག་པ་འདྲ་བས་རབ་ཏུ་སྦྱིན་དུ་གཞུག་པ་ནི་ཆོ་ག་མ་ཡིན་པ་མ་ཡིན་ནོ། ། ཞེས་གསུངས་ཤིང༌། ལྔ་དང་བཅུས་རྫོགས་པ་ཡང་སྟེ། ད་ཆོག་བཅས་ནས་ཐ་སྙད་དེ་གསུམ་བྱུང་བའི་ཕྱིར་རོ། ། གཞན་དག་ལ་ནི་བསྙེན་པར་རྫོགས་པའི་ཚུལ་ཞེས་བཤད་ཀྱི།
ཆོ་ག་ཞེས་མ་བཤད་དོ། ། སྤྲོས་པས་ཆོག་གོ ། ད་ལྟར་གྱི་ཆོ་ག་བཤད་པར་བྱ་སྟེ། སྐྱབས་སུ་འགྲོ་བ་རྩོམ་པས་དགེ་བསྙེན་དུ། ། ཁས་བླངས་དེ་ལ་བསླབ་པའི་གཞི་ལྔ་སྦྱིན། ། མདོར། རབ་ཏུ་འབྱུང་བ་དང་བསྙེན་པར་རྫོགས་པ་དེའི་ཕྱིར། དགེ་སློང་འགའ་ཞིག་ལ་མཁན་པོ་ཉིད་དུ་གནས་པ་ལའོ། ། ཞེས་གསུངས་ཤིང༌། འགྲེལ་པར།
ད་ལྟར་གྱི་ཆོ་གས་རབ་ཏུ་འབྱུང་བ་དང་བསྙེན་པར་རྫོགས་པ་དེའི་ཕྱིར་དགེ་སློང་འགའ་ཞིག་ལ་མཁན་པོ་ཉིད་དུ་གནས་ན་དེ་ལ་རབ་ཏུ་འབྱུང་བ་དང་རྫོགས་པར་བསྙེན་པ་དག་ཡོད་ཀྱི། ཇི་ལྟར་སྔོན་གྱི་ཆོ་ག་ལ་དགེ་སློང་འགའ་ལ་ཡང་མི་གནས་པ་ལ་ཡང་ཡོད་པ་ལྟ་བུ་ནི་མ་ཡིན་ནོ། ། ཞེས་གསུངས་ལ། ས་ག་ལྷས། མཁན་པོ་གཏན་མེད་ཉིད་དང་ནི། ། མཁན་པོ་ཁྱིམ་པའི་རྟགས་སོགས་ཉིད། ། གང་ཡང་སྐལ་ལྡན་ཞེས་གསུངས་པ་དང༌། དེ་དང་ལྡན་པའི་ལྟར་མཁན་པོ་མེད་པ་ཉིད་ལ་ཡང་ངོ༌། ། དེ་བསྙེན་པར་མ་རྫོགས་པ་ཡིན་ན་ཡང་ངོ༌། ། ཞེས་པ་སྐལ་བ་དང་ལྡན་པའི་རང་བཞིན་འགའ་ཞིག་ལ་དམིགས་ཀྱིས་བསལ་བའོ། །
དེ་བས་ན་དགེ་སློང་འགའ་ཞིག་གི་གན་དུ་རབ་ཏུ་འབྱུང་བར་འདོད་པ་འོངས་ནས། དེས་དེ་ལ་བར་ཆད་ཀྱི་ཆོས་རྣམས་འདི་ལྟར་དྲི་བར་བྱ་སྟེ། ཁྱོད་མུ་སྟེགས་ཅན་མ་ཡིན་ནམ་ཞེས་པ་ལ་སོགས་པས་སོ། ། གལ་ཏེ་ཡིན་ནོ་ཞེས་ཟེར་ན། འོ་ན་སོང་ཞིག་ཅེས་བྱ་ལ། མ་ཡིན་ནོ་ཞེས་ཟེར་ན། རབ་ཏུ་འབྱུང་བའི་སྐབས་དབྱེ་བར་བྱ་སྟེ། དང་པོའི་མཁན་པོ་ཉིད་ཀྱིས་བར་ཆད་དྲིས་ནས་ཡོངས་སུ་དག་པ་ལ་སྐབས་དབྱེའོ། ། ཞེས་སོ། ། སྐབས་དབྱེ་བ་དེ་ལ་སྡོམ་པ་རྣམས་སྦྱིན་པའི་གོ་རིམ་བཤད་པའི་ཕྱིར།
དགེ་བསྙེན་ཉིད་དང༌། དགེ་ཚུལ་ཉིད་དང༌། དགེ་སློང་ཉིད་དག་གིས་སྔ་མ་བསྙེན་པར་མ་རྫོགས་པ་ལ་ཕྱི་མ་མི་བྱའོ། ། ཞེས་པས་ཇི་སྲིད་དགེ་བསྙེན་མ་བྱིན་པ་དེ་སྲིད་དུ་དགེ་ཚུལ་གྱི་སྡོམ་པ་ཡང་མི་སྦྱིན་ལ། དགེ་ཚུལ་མ་བྱིན་པར་བསྙེན་པར་རྫོགས་པ་མི་བྱའོ། ། ཞེས་གོ་རིམ་གྱི་རྣམ་པར་གཞག་པ་བསྟན་གྱི། འབྱུང་བའི་རྒྱུ་བསྟན་པ་ནི་མ་ཡིན་ཏེ། དགེ་བསྙེན་གྱི་སྡོམ་པ་མེད་པར་དགེ་ཚུལ་དང༌། དེ་གཉིས་ཀ་མེད་པར་དགེ་སློང་ལེན་དུ་རུང་བ་ཉིད་ཡིན་པའི་ཕྱིར་ཏེ། ལུང་ལས།
བཙུན་པ་ཁྱིམ་པ་རབ་ཏུ་མ་བྱུང་བ་ཞིག་རྫོགས་པར་བསྙེན་པར་བགྱིད་ན། རྫོགས་པར་བསྙེན་ཅེས་བགྱིའམ། མ་བསྙེན་ཅེས་བགྱི། ཉེ་བ་འཁོར་རྫོགས་པར་བསྙེན་ཅེས་བགྱིའོ། ། ཞེས་པ་དང༌། ཚིགས་སྔ་མ་མེད་པ་ལ་ནི་ཉེས་བྱས་ཙམ་དུ་ཟད་དོ། ། མཁན་པོར་མ་གསོལ་བ་ལ་ཡང་ངོ༌། ། བར་ཆད་མ་དྲིས་པ་ལ་ཡང་ངོ༌། ། དེ་མེད་པ་ཁས་ལེན་པ་ལ་སྦྱིན་ན་ཡང་ངོ༌། ། ཞེས་གསུངས་པས་སོ།
༡ ། དེ་ནས་དགེ་བསྙེན་གྱི་སྡོམ་པ་སྦྱིན་པར་བྱ་སྟེ། དེ་ཡང་འགྲེལ་པར། མྱ་ངན་ལས་འདས་པའི་བསམ་པ་བརྟན་པོ་མེད་པར་སྡོམ་པ་མི་སྐྱེ་བས། སྐྱབས་སུ་འགྲོ་བས་མྱ་ངན་ལས་འདས་པའི་བསམ་པ་བརྟན་པོ་སྒྲུབ་པར་བྱེད་དེ། ཇི་ལྟར་ཞེ་ན། རྐང་གཉིས་རྣམས་ཀྱི་མཆོག ། སངས་རྒྱས་ལ་སྐྱབས་སུ་མཆིའོ། ། ཞེས་བྱ་བ་འདིས་ནི་ལམ་ཉེ་བར་སྟོན་པར་མཛད་པ་ལ་ཡང་དག་པར་བརྟེན་པར་བྱེད། འདོད་ཆགས་དང་བྲལ་བ་རྣམས་ཀྱི་མཆོག །
ཆོས་ལ་སྐྱབས་སུ་མཆིའོ། ། ཞེས་བྱ་བ་འདིས་ནི་ཆོས་རྣམས་ཀྱི་མཆོག་མྱ་ངན་ལས་འདས་པ་ལ་ཡང་དག་པར་བརྟེན་པར་བྱེད། ཚོགས་རྣམས་ཀྱི་མཆོག ། དགེ་འདུན་ལ་སྐྱབས་སུ་མཆིའོ། ། ཞེས་བྱ་བ་འདིས་ནི་མྱ་ངན་ལས་འདས་པའི་གྲོང་ཁྱེར་དུ་འགྲོ་བའི་ཟླ་གྲོགས་ལ་ཡང་དག་པར་བརྟེན་པའི་ཕྱིར་ཏེ། མྱ་ངན་ལས་འདས་པའི་བསམ་པ་བརྟན་པོ་མེད་པར་ནི་སུ་ཡང་སྐྱབས་སུ་འགྲོ་བ་སྒྲུབ་པར་མི་བྱེད་དོ། ། ཞེས་གསུངས་པས། སྐྱབས་སུ་འགྲོ་བ་རྩོམ་པས་ཞེས་སྦྱར་ཏེ། སྐྱབས་ཞེས་བྱ་བ་ནི་ཐར་པ་དང་ལམ་ཐོབ་པར་བྱ་བའི་ཕྱིར་རྟེན་དུ་གྱུར་བ་དཀོན་མཆོག་གསུམ་མོ། ། དེ་ཡང་སངས་རྒྱས་སུ་བྱེད་པའི་ཆོས་མི་སློབ་པའི་ལམ་བདེན།
ཆོས་མྱ་ངན་ལས་འདས་པ་འགོག་བདེན་དང༌། དགེ་འདུན་དུ་བྱེད་པའི་ཆོས་སློབ་མི་སློབ་ཀྱི་ལམ་བདེན་རྣམས་ཏེ། མཛོད་ལས། སངས་རྒྱས་དགེ་འདུན་བྱེད་པའི་ཆོས། ། མི་སློབ་པ་དང་གཉིས་ཀ་དང༌། ། མྱ་ངན་འདས་ལ་སྐྱབས་སུ་འགྲོ། ། ཞེས་གསུངས་པས་སོ། ། འགྲོ་བ་ནི་སྐྱབས་སུ་འཇུག་པའོ། ། རྩོམ་པ་ནི་སྐྱབས་སུ་འགྲོ་བར་ཁས་ལེན་པའི་ཚིག་དེ་ཉིད་དགེ་བསྙེན་ཉིད་དུ་ཁས་བླང་བའི་ཚིག་གང་ཡིན་པའི་རྩོམ་པ་ཡིན་ནོ་ཞེས་ཤེས་པར་བྱས་ནས། དང་པོར་སྟོན་པར་ཕྱག་འཚལ་དུ་གཞུག་གོ །
དེའི་འོག་ཏུ་སློབ་དཔོན་ལ་ཕྱག་འཚལ་དུ་བཅུག་ནས། མདུན་དུ་ཙོག་ཙོག་པུར་འདུག ཐལ་མོ་སྦྱོར་དུ་བཅུག་སྟེ་འདི་སྐད་བརྗོད་པར་བྱའོ། ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་ཞེས་པ་ལ་སོགས་པའི་སྔགས་ལན་གསུམ་དུ་བཟླས་པའི་ཚིགས་གསུམ་པ་ལ་སློབ་དཔོན་གྱིས་ཞེས་སྦྱར་ཞིང༌། སློབ་དཔོན་གྱིས་ཐབས་ཡིན་ནོ་ཞེས་དང༌། དེས་ལེགས་སོ་ཞེས་བརྗོད་པར་བྱའོ། ། དེའི་འོག་ཏུ་བསླབ་པའི་གཞི་ལྔ་བརྗོད་པ་ཁས་བླང་བའི་ཚུལ་གྱིས་བྱ་སྟེ། སློབ་དཔོན་དགོངས་སུ་གསོལ་ནས། ལེགས་སོ་ཞེས་པའི་བར་གྱིས་སོ།
༢ ། ཞུ་དང་མཁན་པོར་གསོལ་དང་དང་པོ་དང༌། ། རབ་བྱུང་དགེ་ཚུལ་གྲིབ་ཚོད་བསླབ་པ་བརྗོད། ། དེ་ལྟར་མཁན་པོ་རང་གིས་དགེ་བསྙེན་ཉིད་དུ་ཉེ་བར་བསྒྲུབས་པ་དེ་ཉིད་དགེ་འདུན་ལ་ཞུ་བར་བྱེད་པའི་དགེ་སློང་ལ་གཏད་ཅིང༌། ཞུ་བའི་དགེ་སློང་དེས་ཀྱང་མཁན་པོ་ལ་ཁྱོད་ཀྱིས་བར་ཆད་ཀྱི་ཆོས་རྣམས་དྲིས་སམ་ཞེས་དྲི་བར་བྱའོ། ། མ་དྲིས་པར་ཞུ་བ་བྱས་ན་འགལ་ཚབས་ཅན་དུ་འགྱུར་རོ། ། དག་གོ་ཞེས་ཟེར་ན་ཡོངས་སུ་དག་པ་ཁོ་ན་ཡིན་པས། ཞུ་བའི་དགེ་སློང་དེས་གནས་མལ་བཤམས། གཎྜི་བརྡུངས་ནས་དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལའམ།
གནས་ཁང་སོ་སོ་ལ་འཁོད་པར་ལ་ཡང་རུང༌། རྒན་རིམ་ལ་ཕྱག་འཚལ་དུ་བཅུག་ནས། དེ་གོང་བཞིན་དུ་འདུག་ཏུ་བཅུག་སྟེ་ཞུ་བར་བྱེད་པ་ཉིད་ཀྱིས་འདི་སྐད་ཅེས་བརྗོད་པར་བྱ་སྟེ། དགེ་འདུན་བཙུན་པ་རྣམས་དགོངས་སུ་གསོལ། མིང་འདི་ཞེས་བྱ་བ་འདི་ཞེས་པ་ནས། ཅི་སྟེ་རབ་ཏུ་འབྱུང་ངམ་ཞེས་པའི་བར་གྱིས་སོ། ། དགེ་འདུན་དུ་གྱུར་པའི་དགེ་སློང་ཐམས་ཅད་ཀྱིས་གལ་ཏེ་ཡོངས་སུ་དག་ནའོ། ། ཞེས་བརྗོད་པར་བྱའོ། ། གལ་ཏེ་མི་བརྗོད་ན་འགལ་ཚབས་ཅན་དུ་འགྱུར་རོ། ། དེ་ནས་མཁན་པོར་གསོལ་བར་བྱ་སྟེ།
ཕྱག་བཙལ་ནས་སྔ་མ་བཞིན་དུ་འདུག་པས། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ། སློབ་དཔོན་ལ་མཁན་པོར་གསོལ་གྱི། ཞེས་བྱ་བ་ལ་སོགས་པའི་སྔགས་ལན་གསུམ་དུ་བཟླས་པའི་ཚིགས་གསུམ་པ་ལ་མཁན་པོ་མཁན་པོས་ཞེས་བརྗོད་ལ་ཐབས་ལེགས་བྱའོ། ། ཇི་སྲིད་རབ་བྱུང་དང་རྫོགས་པར་བསྙེན་པའི་དོན་མ་གྲུབ་ཀྱི་བར་དུ་མཁན་པོར་མི་འགྱུར་བ་མ་ཡིན་ཏེ། མཁན་པོར་གསོལ་བ་ལན་གསུམ་པ་དེའི་ཚེ་མཁན་པོ་ཉིད་དུ་གྱུར་པ་སྟེ། མཁན་པོར་གསོལ་བ་ཁས་བླངས་པ་ན་དེར་གྱུར་ཏོ། ། ཞེས་དང༌། འདིར་ཐ་མ་ལ་མཁན་པོའི་དོན་དུའོ། །
ཞེས་པས་སོ། ། དེ་ནས་དེའི་སྐྲ་དང་ཁ་སྤུ་འབྲེག་པར་བྱེད་པའི་དགེ་སློང་ལ་བཅོལ་བས། གཙུག་ཕུད་མ་གཏོགས་པ་བྲེག་པར་བྱའོ། ། དེའི་འོག་ཏུ། ཅི གཙུག་ཕུད་བྲེག་གམ་ཞེས་དྲིས་པས། གལ་ཏེ་མི་བྲེག་གོ་ཞེས་ཟེར་ན། སོང་ཞིག་ཅེས་བརྗོད། བྲེགས་ཤིག་ཟེར་ན་འབྲེག་ལ་དུས་དང་མཐུན་པའི་ཁྲུས་བྱེད་དུ་གཞུག་གོ ། དེ་ནས་མཁན་པོའི་རྐང་པ་ལ་གཏུགས་པའི་ཕྱག་བྱེད་དུ་བཅུག་ནས། བླ་གོས་དང༌།
མཐང་གོས་དང༌། གདིང་བ་རབ་ཏུ་འབྱུང་བའི་ཚུལ་དང་མཐུན་པར་ཁ་བསྒྱུར་བའི་ངུར་སྨྲིག་དག་དང༌། ལྷུང་བཟེད་དང་ཆུ་བཙགས་སྦྱིན་པར་བྱ་ཞིང༌། ཞར་ལ་མཚན་མ་ཚོར་བར་བརྟག་གོ ། ལས་དེ་མཁན་པོ་ཉིད་ཀྱིས་ངེས་པར་བྱ་དགོས་པ་མ་ཡིན་ཏེ། དགེ་སློང་ཡིད་ཆེས་པས་བྱས་པ་མཁན་པོས་ཐོས་པར་གྱུར་ན་རུང་ངོ༌། ། དེ་དག་ནི་དུས་དང་པོར་བྱའོ། ། དེ་ནས་རྟགས་དང༌། བསམ་པ་དང༌། མིང་བརྗེས་ཏེ།
སྟོན་པ་དང་མཁན་པོ་ལ་ཕྱག་འཚལ་དུ་བཅུག་ནས་སྔ་མ་བཞིན་དུ་འདུག་སྟེ། མཁན་པོ་དགོངས་སུ་གསོལ་ནས། ལེགས་སོ་ཞེས་བརྗོད་པའི་བར་གྱིས་རབ་ཏུ་བྱུང་བ་ཉེ་བར་སྒྲུབ་པའོ། ། གསོལ་བའི་འོག་ཏུ་ཡང་རུང་ངོ་ཞེས་པས། མཁན་པོར་གསོལ་བའི་མོད་ཁོ་ན་ལ་རབ་ཏུ་བྱུང་བ་བྱ་ཞིང༌། ཕྱིས་སྐྲ་དང་ཁ་སྤུ་བྲེག་པ་ཡང་རུང་བའོ། ། དེ་ནས་དགེ་ཚུལ་ཉིད་དུ་སྒྲུབ་པར་བྱེད་ནུས་པའི་དགེ་སློང་ལ་གཏད་པར་བྱའོ། ། དེས་ཀྱང་མཁན་པོ་ལ། ཅི ཡོངས་སུ་དག་གམ་ཞེས་དྲི་བ་ལ། ཡོངས་སུ་དག་གོ་ཞེས་ལན་བཏབ་པའི་འོག་ཏུ།
སྐྱབས་དང་བདག་དང་གཞན་བརྗོད་པ་གང་གི་ཚིགས་ཐ་མའི། དཔེར་ན་གཞན་བརྗོད་པའི་དུས་ན་དགེ་ཚུལ་ཉིད་བཞིན་ནོ། ། ཞེས་གསུངས་པས། དགེ་ཚུལ་ཞེས་བྱ་བའི་འོག སློབ་དཔོན་གྱིས། ཞེས་བརྗོད་པའི་གོང་དུ། དགེ་ཚུལ་གྱི་སྡོམ་པ་སྐྱེས་པ་དང་ཅིག་ཅར་དུ་སྦྱིན་པར་བྱེད་པ་དགེ་ཚུལ་གྱི་སློབ་དཔོན་དུ་གྱུར་བའི་ཕྱིར། བཙུན་པས། བཟུང་དུ་གསོལ་ཞེས་མི་བྱ་བར། སློབ་དཔོན་གྱིས་བཟུང་དུ་གསོལ་ཞེས་བརྗོད་པར་བྱའོ། །
སློབ་དཔོན་གྱིས་ཐབས་ཡིན་ནོ་ཞེས་བརྗོད་ཅིང༌། དགེ་ཚུལ་གྱིས་ལེགས་སོ་ཞེས་བརྗོད་དོ། ། དེ་ནས་སློབ་དཔོན་མ་ཡིན་པའི་དགེ་སློང་གཞན་གང་ཡང་རུང་བ་གཅིག་གིས་གྲིབ་ཚོད་གཞལ་བར་བྱ་ཞིང༌། སྐྱེས་བུ་དང༌། རྩ་བ་དང༌། ཉིན་མཚན་གྱི་ཆ་དང༌། དུས་ཚོད་ཀྱང་བརྗོད་པར་བྱའོ། ། དེ་ནས་སློབ་དཔོན་གྱིས། སློབ་དཔོན་དགོངས་སུ་གསོལ་ནས། ལེགས་སོ་ཞེས་བྱ་བའི་བར་གྱི་བསླབ་པར་བརྗོད་པར་བྱའོ། །
དེ་ལྟ་བུས་བསྒྲུབས་པའི་དགེ་ཚུལ་ནི། ཉོན་མོངས་དགྲ་གཡུལ་རྒྱལ་བྱེད་ཚུལ་ཁྲིམས་ཏེ། ། དགེ་ཚུལ་བརྟུལ་ཞུགས་ཆུ་ལོན་བརྩིགས་པ་དང༌། ། འཆི་བའི་མཆེ་བ་འབྱིན་པར་བྱེད་པའི་ཐབས། ། རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། ། ཞེས་གསུངས་པ་ཡིན་ནོ། ། ད་ནི་བསྙེན་པར་རྫོགས་པའི་ཆོ་ག་བཤད་པར་བྱ་སྟེ། སངས་རྒྱས་ཆོས་དང་དགེ་སློང་དགེ་འདུན་ལ། ། ཁ་སྐོང་ཆོས་ལྡན་མི་མཐུན་གཉིས་དང་བྲལ། ། དབུས་སུ་བཅུ་དང་མཐའ་འཁོབ་ལྔ་ལས་ནི། །
ཉུང་བར་མི་རུང༌། མངོན་དུ་གྱུར་པ་བཅུ་ལས། ༡ སངས་རྒྱས་མངོན་དུ་གྱུར་པ་ཞེས་བྱ་བའི་དོན། སངས་རྒྱས་སྟོན་པའི་སྐུ་གཟུགས་བཞུགས་པ་ལ་བྱ་སྟེ། མདོར། སངས་རྒྱས་ཀྱི་སྐུ་གཟུགས་ལ་སྟོན་པའི་འདུ་ཤེས་ཉེ་བར་བཞག ཅེས་དང༌། ལུང་རྣམ་འབྱེད་ལས། བཅོམ་ལྡན་འདས་བགྲེས་པའི་ཐ་ལོགས་ན་བཞུགས་པའི་ཚེ་ན། བགྲེས་པའི་ཐ་བརྗོད་ཅིང༌།
མི་བཞུགས་པའི་ཚེ་ན་མི་བརྗོད་པར་མཐོང་ནས། གནང་ན་འཛམ་བུའི་གྲིབ་མ་ལ་བཞུགས་པའི་སྐུ་གཟུགས་བགྱིའོ། ། གནང་གིས་གྱིས་ཤིག དེས་སྐུ་གཟུགས་བྱས་ནས་རྒན་པའི་ཐ་ལོགས་སུ་བཞག་གོ ། ཞེས་འབྱུང་ཞིང༌། ས་ག་ལྷས་ཀྱང༌། དགའ་སྟོན་དུས་ཚེ་སྐུ་གཟུགས་ནི། ། རྒན་པོའི་གོང་དུ་རྟག་ཏུ་བཞག ། ཅེས་བཤད་པས་སོ། ༢ །
ཆོས་མངོན་དུ་གྱུར་པ་ནི། འདིར་སྒྲུབ་པའི་ཆོས་དགེ་སློང་གི་བསླབ་པ་ལ་ནན་ཏན་དུ་བྱེད་པ་དང༌། ལུང་གི་ཆོས་ལས་ཀྱི་ཆོ་ག་གཉིས་ག་མ་ཉམས་པར་ཡོད་པས་ཏེ། དེ་ཡོད་ན་དམ་པའི་ཆོས་མ་ཉམས་པའམ་མངོན་དུ་གྱུར་པ་ཞེས་བྱ་སྟེ། གླེང་གཞི་ལས། བཙུན་པ། ཇི་ཙམ་གྱིས་ན་དམ་པའི་ཆོས་མཆིས་པ་ཞེས་བགྱི། ཇི་ཙམ་གྱིས་ན་ཞིག་པ་ཞེས་བགྱི། ཨུ་པ་ལི་ཇི་སྲིད་དུ་ལས་བྱེད་ཅིང་ནན་ཏན་དུ་བྱེད་པ་ཡང་ཡོད་པའི་བར་དུ་སྟེ། ལས་བྱེད་ལ་ནན་ཏན་དུ་བྱེད་པ་ཡང་ཡོད་ན་དམ་པའི་ཆོས་ཡོད་པ་ཞེས་བྱའོ། །
ལས་ཀྱང་མི་བྱེད་ལ་ནན་ཏན་བྱེད་པ་དག་ཀྱང་མེད་ན། དེ་ནི་དམ་པའི་ཆོས་ཞིག་པ་ཞེས་བྱའོ། ། ཞེས་གསུངས་ཤིང༌། ཐོགས་མེད་ཀྱིས། དམ་པའི་ཆོས་ཞིག་ཅིང་ནུབ་པ་ན་ནི། དགེ་སློང་གི་སྡོམ་པ་མ་བླང་བ་ནི་བླང་དུ་མེད་ལ། བླངས་པ་ནི་ཡོངས་སུ་མི་གཏོང་བར་རིག་པར་བྱ་སྟེ། ཞེས་དང༌། དབྱིག་གཉེན་གྱིས་ཀྱང༌། དམ་པའི་ཆོས་ནུབ་པ་ན་ལས་ཀྱི་ཐ་རྣམས་མེད་པའི་ཕྱིར་བླངས་ཀྱང་མི་སྐྱེ་བ་ཞེས་བཤད་པས་སོ།
༣ ། དགེ་འདུན་ནམ་སྟོན་པ་མངོན་དུ་གྱུར་པ་ནི། ཁ་སྐོང་གི་ཆོས་དང་ལྡན་པ་ཞེས་པའི་ཁ་སྐོང་གི་ཆོས། མི་འདུག་པར་འགྲེང་པ་མ་ཡིན། གང་ལ་བྱ་བ་མ་ཡིན། འདུན་པ་དང་ཡོངས་སུ་དག་པ་ཕུལ་བ་མ་ཡིན། བསྙེན་པར་མ་རྫོགས་པ་མ་ཡིན། ཉམས་པ་མ་ཡིན། མཚམས་མེད་བྱས་པ་མ་ཡིན། སྡིག་ལྟ་ཅན་མ་ཡིན།
ས་གཞན་ན་གནས་པ་མ་ཡིན། ཐ་དད་དུ་གནས་པ་མ་ཡིན། འཁྲུལ་བཅས་མ་ཡིན། མཚམས་གཞན་ན་གནས་པ་མ་ཡིན། དཀོན་མཆོག་གཞན་མ་ཡིན། རང་བཞིན་དུ་མི་གནས་པ་མ་ཡིན། མཚན་མི་མཐུན་པ་མ་ཡིན་པ་སྟེ་བཅུ་བཞི་ལས། ཆོས་ཕྱོགས་པས་ལས་བྱེད་ན། ཐ་དད་དུ་གནས་པ་མ་གཏོགས་གཞན་བཅུ་གསུམ། ཆོས་མིན་ཕྱོགས་པས་ལས་བྱེད་ན་སྡིག་ལྟ་ཅན་མ་ཡིན་པ་མ་གཏོགས་གཞན་བཅུ་གསུམ་ཚང་བ་དགོས་ལ།
འདི་ཆོས་ཕྱོགས་པའི་ལས་ཡིན་ནོ། ། མཚམས་ཀྱི་ནང་དེ་ཉིད་དུ་དགེ་སློང་ས་ལ་མི་འདུག་པར་བསྒྲེང་བ་དེ་སྤྱོད་ལམ་ཐ་དད་པ་ཡིན་པས་དང༌། དཔེར་ན་གང་ཟག་གཅིག་ལ་བསྐྲད་པའི་ལས་བྱེད་ན་བསྐྲད་བྱ་དེ་ལྟ་བུ་དང༌། འདུན་པ་དང་ཡོངས་དག་འབུལ་མཁན་དེ་ཡང་མི་རུང་སྟེ་ལས་ཀྱི་གནས་སུ་འདུས་པ་དགོས་པ་དང༌། ལྟ་བ་དྲུག་ཅུ་རྩ་གཉིས་དག་གང་ཡང་རུང་བ་ཀུན་ཏུ་སྤྱོད་པ་སྡིག་ལྟ་ཅན་དང༌། ས་གཞན་ན་གནས་པ་ནི་ཉེར་གཉིས་ཏེ། སྤོ་སྤྱོད་གསུམ་མགུ་སྤྱོད་གསུམ། སྤོ་ལྡན་གསུམ། མགུ་ལྡན་གསུམ་ངོ་བོ་ཉིད་ཚོལ་བ་དང༌། མཐུན་པ་སྦྱིན་པ་དང༌།
བསླབ་པ་སྦྱིན་པ་དང༌། བསྡིགས། སྨད། བསྐྲད་དང༌། ཕྱིར་འགྱེད་དང༌། གནས་དབྱུང་གསུམ་མོ། ། ཆོས་དང་མཐུན་པའི་ཕྱིར་ཁས་བླངས་པ་དེ་ཆོས་དང་མི་མཐུན་པའི་ཕྱོགས་དང་ཐ་དད་པར་གནས་པ་དང༌། འཁྲུལ་བཅས་མ་ཡིན་པ་ནི། བསྡམ་པར་བྱ་བས་ཀྱང་ཡིན་གྱི། བཤགས་པར་བྱ་བ་འབའ་ཞིག་གི་ཡིན་པར་མ་ཟད་དོ། །
ཞེས་གསུངས་པ་ལས། བསྡམ་བྱའི་ཉེས་བྱས་ཚུན་ཆད་ཀྱིས་མ་གོས་པ་ཞིག་དགོས་པ། བྱིན་གྱིས་བརླབས་པས་དག་པ་ཉིད་དུ་འགྱུར་རོ། ། ཞེས་པས། ལྟུང་མཐུན་བྱིན་རླབས་སོགས་བྱས་ན་ཚང་བ་ཡིན་ནོ། ། སངས་རྒྱས་ནི་དཀོན་མཆོག་གཞན་ནོ། ། ལྟུང་བ་ཅན་ཕྱིར་མི་འཆོས་པ་ནི་རང་བཞིན་དུ་གནས་པ་མ་ཡིན་པའོ། ། མི་མཐུན་གཉིས་དང་བྲལ། མ་འདུས་པའི་མི་མཐུན་པ་དང༌། འདུས་པ་ཕྱིར་ལོག་གི་མི་མཐུན་པའོ། །
དང་པོ་ནི། མཚམས་ནང་དེའི་དགེ་སློང་ཁ་སྐོང་བར་འོས་པས། ལུས་སམ་འདུན་པས་མ་འདུས་པ། སྨྱོན་པའི་གནང་བ་སྦྱིན་པ་མ་ཡིན་པ། གཞི་ན་གནས་པས་ངེས་པར་ཤེས་སམ་འཕྲིགས་པ། དེ་ལ་མི་མཐུན་པའི་ལས་བྱེད་པ་མ་ཡིན་པ། གསོལ་བ་ཙམ་ཡང་མ་ཐོས་པ་ཡིན་པའོ། ། དེ་དང་མ་བྲལ་ན་ལས་མི་ཆགས་པས་མ་འདུས་པའི་མི་མཐུན་པ་དང་བྲལ་བ་འདུ་བར་འོས་པ་ཐམས་ཅད་འདུས་པ་དགོས་སོ། ། གཉིས་པ་འདུས་པ་ཕྱིར་སློག་གི་མི་མཐུན་པ་ནི། ལས་དེའི་མཚམས་ཀྱི་ཁོངས་སུ་གཏོགས་ཤིང༌།
ཁ་སྐོང་བར་འོས་པ། སྤྱོད་ལམ་ལས་མ་ཉམས་པ། རང་བཞིན་དུ་གནས་པ། ངག་ཡང་དག་པར་བསྡམས་པ། འདུལ་བ་མངོན་པར་ཤེས་པ། ནང་ཞེ་འགྲས་པ་དང་བཅས་པ་མ་ཡིན་པ་སྟེ། ཆོས་དྲུག་ལྡན་གྱི་དགེ་སློང་གིས་ལས་འདི་བྱ་བར་མི་འོས་སོ་ཞེས་བཟློག་ན་ལས་མི་ཆགས་མོད་ཀྱི། དེ་དང་བྲལ་བ་ཐམས་ཅད་ཀྱང་མི་གསུང་བའི་ཚུལ་གྱིས་གནང་བ་སྟེར་ཞིང་བཟློག་པ་ཡང་མེད་པའོ། ། གྲངས་ཚང་བ་ནི། དགེ་འདུན་དུ་མ་གྱུར་བས་མི་བྱའོ། །
ཞེས་པས། ལས་སོ་སོའི་དགེ་འདུན་གྱི་གྲངས་སུ་མ་ལོངས་ན་ལས་གང་ཡིན་པ་དེ་མི་ཆགས་པར་བཤད་པས། ལས་འདིའི་གྲངས་ནི། བསྙེན་པར་རྫོགས་པ་ལ་ཡང་བཅུ་ལ་སོགས་པའོ། ། མཐའ་འཁོབ་དག་ཏུ་མེད་ན་འདུལ་བ་འཛིན་པ་དང་ལྔ་ལ་སོགས་པའོ། ། ཞེས་དང༌། ས་ག་ལྷས་ཀྱང༌། ཡུལ་དབུས་སུ་ནི་དགེ་སློང་རྣམས། ། བཅུ་ལས་ཉུང་དུ་མི་རུང་སྟེ། ། མཐའ་འཁོབ་ཏུ་ནི་བསྙེན་རྫོགས་ཕྱིར། །
ལྔ་ལ་སོགས་པས་འདོད་པ་ཡིན། ། ཞེས་པས། ཡུལ་དབུས་སུ་བསྙེན་པར་རྫོགས་པའི་དགེ་སློང་ཉུང་ཚད་བཅུ་ཡན་ཆད་དང༌། མཐའ་འཁོབ་ཏུ་འདུལ་བ་འཛིན་པ་བསྣན་པས་ལྔ་ཡན་ཆད་དུ་ཚང་བ་ཞིག་དགོས་ཤིང༌། གཞན་ཡེ་མེད་ན་བཞིས་ཀྱང་ཚང་བར་འགྱུར་ཏེ། གལ་ཏེ་བཞི་ནི་ལས་བརྗོད་མཁས། ། ཚུལ་ཁྲིམས་ལྡན་པར་གྱུར་ན་ནི། ། བསྙེན་རྫོགས་མ་སྨད་གྱུར་པ་སྟེ། ། ལྷ་ཡིས་ཀྱང་ནི་ཕྱག་བྱར་འོས། ། ཞེས་གསུངས་པས་སོ། །
དབུས་དང་མཐའ་འཁོབ་ཀྱི་མཚམས། མདོར། ཤར་དུ་ནི་ལི་ཁར་ཤིང་འཕེལ་གྱི་མདུན་གྱི་ནགས་ལི་ཁར་ཤིང་ཚང་ཚིང་ཅན་ཞེས་བྱའོ། ། ལྷོར་ནི་འདམ་བུ་ཅན་གྱི་ལྷོ་ན་ཆུ་ཀླུང་དེ་ཞེས་བྱ་བའོ། ། ནུབ་ཏུ་ནི་བྲམ་ཟེའི་གྲོང་ཀ་བ་དང་ཉེ་བའི་ཀ་བ་ཞེས་བྱ་བ་གཉིས་སོ། ། བྱང་དུ་ནི་ཨུ་ཤི་རིའི་རི་ཞེས་བྱ་བའོ། ། ཞེས་གསུངས། སློབ་དཔོན་བཞི་ལས་འདིར། གསང་སྟོན་ལས་བྱེད་གཉིས་སོ། ། སློབ་དཔོན་ནི་གསང་སྟེ་སྟོན་པ་དང༌།
ལས་བྱེད་པ་དང༌། གནས་སྦྱིན་པ་དང༌། ཀློག་པ་ཡང་ངོ༌། ཞེས་གསུངས་པ་བཞིའོ། ། དགེ་ཚུལ་དང༌། དགེ་བསྙེན་གྱི་སློབ་དཔོན་སྔར་བཤད་ཟིན་པས་འདིར་མ་བཟུང་ངོ༌། ། གནས་སྐབས་གང་གི་སློབ་དཔོན་ཉིད་དུ་གྱུར་པ་བཤད་པའི་ཕྱིར། དོན་གྲུབ་ན་གྱུར་པ་ཉིད་དོ། ། ཞེས་གསུངས་པས། གསང་སྟེ་སྟོན་པའི་བྱ་བ་ཡོངས་སུ་རྫོགས་ན།
གསང་སྟེ་སྟོན་པའི་སློབ་དཔོན་དང༌། དེ་བཞིན་དུ་དགེ་སློང་གི་སྡོམ་པ་སྐྱེ་བ་དང༌། ཅིག་ཅར་དུ་ལས་བྱེད་པའི་སློབ་དཔོན་དུ་འགྱུར་རོ། ། གང་གི་དྲུང་དུ་མཚམས་གཅིག་ཏུ་གནས་སུ་འཛིན་པས་ཉིན་ཞག་གཅིག་ལྷན་ཅིག་གནས་པར་བྱེད་ན། སྐྱ་རེངས་འཆར་བའི་དུས་གནས་སྦྱིན་པའི་སློབ་དཔོན་དང༌། ཀློག་པའི་བསམ་པས། གང་ལ་ཚིགས་སུ་བཅད་པ་གཅིག་ལན་གསུམ་བཟླས་ན་ཀློག་པའི་སློབ་དཔོན་དུ་འགྱུར་བ་ཞེས་བྱའོ། ། གལ་ཏེ་ཀློག་པའི་བསམ་པ་མེད་པས་བརྗོད་ན་དེ་ཀློག་པ་མ་ཡིན་ཏེ། དཔེར་ན་ཁ་ཏོན་ནམ་ཟློས་པ་བཞིན་ནོ། ། དེ་ཉིད་མདོར།
གནས་སྦྱིན་པ་ནི་ཞག་གཅིག་གནས་ཉིད་ཀྱི་ཕྱིར་ཉེ་བར་གནས་པའི་མཐར་ཐུག་ནའོ། ། ཀློག་པ་ནི་ཚིགས་སུ་བཅད་པ་གཅིག་ལན་གསུམ་བཟླས་ནའོ། ། ཀློག་པའི་བསམ་པ་མེད་པས་བརྗོད་པ་ནི་ཀློག་པ་ཉིད་མ་ཡིན་ནོ། ། ཞེས་གསུངས་སོ། ། གསང་སྟོན་མངོན་དུ་གྱུར་པ་ནི། ། མཁན་པོས་གསང་སྟོན་དུ་གསོལ་བ་བཏབ་པ། གསང་སྟོན་དུ་བསྐོ་བར་འོས་པའི་ཆོས་ལྔ་ལྡན་ལ། དགེ་འདུན་གྱི་གསང་སྟོན་དུ་ལས་ཀྱིས་བསྐོས་ཤིང་ཆགས་པའོ། ། ལས་ཀྱི་སློབ་དཔོན་མངོན་དུ་གྱུར་པ་ནི། ཁ་སྐོང་བར་འོས་པ་དགེ་འདུན་གྱི་དབུས་སུ་ལས་ཀྱི་ཆོ་ག་ཚིག་ཕྱེད་ཀྱང་མ་འཁྲུལ་པར་བློ་ལ་ཐོན་པ་ལ་མཁན་པོའི་ཚིག་གིས་གསོལ་བ་བཏབ་པའོ། །
མཁན་པོ་དང་ལས་ཀྱི་སློབ་དཔོན་དུ་གྱུར་པ་ལ། མཁན་པོ་དང་སློབ་དཔོན་གྱི་སྒྲ་མ་གཏོགས་རྣམ་པ་གཞན་དུ་ཉེ་བར་མི་བརྗོད་ཅིང༌། མཁན་སློབ་མ་ཡིན་པ་གཞན་ལ་མཁན་སློབ་ཏུ་བརྗོད་པར་མི་བྱའོ། ། དོན་གྱི་སླད་དུ་མཚན་ནས་སྨོས་ཏེ་ཞེས་མ་སྨྲས་པར་ཡང་མཁན་པོའི་མིང་མི་གཟུང་ངོ༌། ། དང་པོར་བྱ། གལ་ཏེ་ལྷན་ཅིག་གནས་པ་མང་པོ་ཞིག་ཡོད་ན། ཇི་སྐད་དུ། དགེ་ཚུལ་གཅིག་ལས་ལྷག་པ་ཉེ་བར་བཞག་པར་མི་བྱའོ། ། གལ་ཏེ་སོ་སོ་རབ་ཏུ་བྱུང་བར་མི་འདོད་ན་རབ་ཏུ་ཕྱུང་ལ་རྒན་པ་བསྙེན་པར་རྫོགས་པར་བྱའོ། ། གལ་ཏེ་མ་ལོན་ན་གཞན་ལ་རེ་ཞིག་གནས་པའི་དོན་དུ་གཏང་བར་བྱའོ། །
དེས་དེ་དབྲོག་པར་མི་བྱའོ། ། བསྙེན་པར་རྫོགས་པར་བྱའོ། ། མི་སྟེར་བ་ལས་མཐུས་བཀུག་སྟེའོ། ། ཞེས་བསྟན་པ་ལྟར་དུ་བྱ་ཞིང་ལོ་ཚིགས་མི་ཤེས་ན་མཚན་གྱི་ཉེན་ཀོར་དུ་སྤུ་སྐྱེས་པ་སྒྱུ་ཐབས་ཀྱིས་བརྟག་པར་བྱའོ། ། བསྙེན་པར་རྫོགས་པར་འདོད་པ་ཤིང་ལ་འཛེག་ཏུ་འཇུག་པ་དང༌། མཚམས་ཀྱི་ཕྱི་རོལ་ཉེན་དང་བཅས་པར་མི་གཏང་ངོ༌། ། དེ་ལ་དགེ་སློང་གི་བསླབ་པའི་གནས་རྣམས་ཀྱང་བརྗོད་པར་མི་བྱའོ། ། དེ་ནས་བསྒྲུབ་བྱ་དེས་ལོ་ཉི་ཤུ་ལོན་ན་མཁན་པོས་དེའི་ལྷུང་བཟེད་དང་ཆོས་གོས་དག་སྩལ་བར་བྱ་ཞིང༌། ལས་བྱེད་པའི་དགེ་སློང་དང༌། ། གསང་སྟོན་དང་ལས་ཀྱི་གནས་སུ་འཇུག་པར་འགྱུར་བའི་དགེ་སློང་དག་ལ་ཡང་གསོལ་བ་གདབ་པར་བྱའོ། །
ལས་ཀྱི་གནས་སུ་འཇུག་པར་འགྱུར་བའི་དགེ་སློང་དེ་དག་གིས་ཀྱང་ཟླ་བ་ཕྱེད་འདས་པའི་ཉེས་པ་བསྡམ་པར་བྱ་བ་དང༌། བཤགས་པར་བྱ་བ་དང༌། བྱིན་གྱིས་བརླབ་པར་བྱ་བ་དག་སོ་སོར་བརྟག་པར་བྱ་ཞིང༌། ཉེས་པ་ཤེས་པ་བསྡམ་པ་དང་བཤགས་པའམ། བྱིན་གྱིས་བརླབས་པས་ཕྱིར་བཅོས་ཏེ་གནས་ལ་བློ་མཐུན་པར་བྱས་ཏེ་འདུག་པར་བྱའོ། ། དེ་ནས་བསྒྲུབ་བྱ་དང་པོར་སྟོན་པ་དང༌། དེའི་འོག་ཏུ་དགེ་སློང་རེ་རེ་ལ་ཕྱག་ལན་གསུམ་འཚལ་དུ་གཞུག་གོ ། ཕྱག་ནི་གཉིས་ཏེ། ཡན་ལག་ལྔས་ཕྱག་འཚལ་བ་དང༌། སྒྱིད་པ་ལ་འཁྱུད་པ་སྟེ་གང་ཡང་རུང་བ་བྱའོ།
༤ ། དེ་ནས་མཁན་པོ་མངོན་དུ་གྱུར་པ་བསྟན་པའི་ཕྱིར། ལོ་བཅུ་ལོན་དང༌། ཞེས་སྨྲས་ཏེ། བསྙེན་པར་རྫོགས་ནས་ལོ་བཅུ་མ་ལོན་པར། མཁན་པོ་ཉིད་དང༌། གནས་ཉིད་དང༌། མི་གནས་པར་འདུག་པར་མི་བྱའོ། ། ཞེས་པས་དགེ་སློང་གི་བསླབ་པ་བླངས་ནས་ཇི་སྲིད་ལོ་བཅུ་མ་ལོན་པ་དེ་སྲིད་དུ་སློབ་མ་གཟུང་བར་མི་བྱ། གནས་སྦྱིན་པར་མི་བྱ།
རང་ཡང་མི་གནས་པར་འདུག་པར་མི་བྱའོ། ། ཅི་ལོ་བཅུ་ལོན་པ་ཐམས་ཅད་ཀྱིས་དེ་གསུམ་བྱ་བ་ཡིན་ནམ་ཞེ་ན་མ་ཡིན་པས། ལྷན་ཅིག་སྦྱར་ལྡན་པའི། ཞེས་སྨོས་ཏེ། འོག་ནས་འབྱུང་བ་དག་ལས་ལྷན་ཅིག་སྦྱར་བ་གང་དང་ཡང་མི་ལྡན་པས་ནི་མ་ཡིན་ནོ། ། ཞེས་པས་ལྔ་ཕྲུགས་སུ་སྦྱར་བ་ཉེར་གཅིག་ལས། གང་ཡང་དུང་བ་དང་མི་ལྡན་པ་དང༌། འབྱོར་པ་དང་མཐུན་པ་མ་ཡིན་ན་ལོ་བཅུ་ལོན་པ་དེས་ཀྱང་སློབ་མ་གཟུང་བར་མི་བྱ། གནས་སྦྱིན་པར་མི་བྱ། རང་ཡང་མི་གནས་པས་འདུག་པར་མི་བྱའོ། །
དེ་ཡང་མཉན་ཡོད་དུ་ཉེ་སྡེས། རང་གིས་ལོ་གཅིག་ལོན་ནས་གཞན་རབ་ཏུ་བྱུང་ཞིང་བསྙེན་རྫོགས་བྱས་ཏེ། དེ་དང་ལྷན་ཅིག་སྟོན་པའི་སྤྱན་སྔར་སོང་བས། སྟོན་པས་ཉེ་སྡེས་དང་པོ་ཁོ་ནར་ཚོགས་བསྡུ་བར་བསམས་སོ་ཞེས་གསུངས་ནས། བྱུང་བ་འདི་ལ་ལོ་གཅིག་དང་གཉིས་ནས་དགུ་ལོན་པས་ཀྱང་རབ་བྱུང་དང༌། བསྙེན་རྫོགས་དང༌། གནས་སྦྱིན་པ་དང༌། དགེ་ཚུལ་བཞག་པ་དང༌། བདག་ཉིད་ཀྱང་མི་གནས་པར་འདུག་པར་མི་བྱའོ། ། ལོ་བཅུ་ལོན་ནས་དེ་རྣམས་བྱའོ། །
ཞེས་བཅས་པས། ལོ་བཅུ་ལོན་ནས་བྱིས་པ་མི་མཁས་པ་ཡང་མཁན་པོ་བྱེད་དེ། རྒན་ཞུགས་ཤིག་གིས་མུ་སྟེགས་རབ་ཏུ་ཕྱུང༌། དེས་གདམ་ངག་དང་རྗེས་སུ་གདམས་པ་དུས་སུ་མ་ཐོབ་ནས། བསླབ་པ་ཕུལ། ཉམས་པའི་སྐབས་དེ་གསོལ་པས། བཀའ་སྩལ་པ། ལོ་བཅུ་ལོན་ཆོས་ལྔ་དང་ལྡན་པའི་རབ་ཏུ་བྱུང་བ་ལ་སོགས་པ་བྱ་སྟེ། ཞེས་གནང་བས་སོ། ། འགྲེལ་པར།
དེ་ལ་ལོ་བཅུ་ལོན་པ་ཉིད་འདི་ནི་ལྔ་པ་དང་པོའི་ཡན་ལག་དང་པོ་ཡིན་པར་རིག་པར་བྱ་སྟེ། འདུལ་བ་ལ་གནས་པའི་དོན་ཉིད་ཀྱང་བསྟན་པ་ཡིན་ནོ། ། དེ་ལྔ་པ་ལྷག་མ་རྣམས་ཀྱི་ནི་ཡུལ་ཡིན་པར་སྟོན་ཏེ། གང་ལ་ལོ་བཅུ་ལོན་པ་ཉིད་དང༌། འདུལ་བ་ལ་གནས་པའི་དོན་ཉིད་གཉིས་པོ་དེ་དག་ཡོད་པ་དེས་ནི་མཁན་པོ་ཉིད་ལ་སོགས་པ་གསུམ་པོ་དག་བྱ་སྟེ། འདི་ལྟར་དེ་ནི་མཁན་པོ་ཉིད་ལ་སོགས་པ་དག་གི་གཙོ་བོའི་རྒྱུ་ཡིན་པའི་ཕྱིར་རོ། ། སློབ་པ་ཉིད་ལ་སོགས་པའི་ཡན་ལག་ལྷག་མ་ནི་བྱེ་བྲག་ཏུ་གྱུར་པ་ཉིད་ཡིན་ཏེ། དེ་མེད་ཀྱང་མཁན་པོ་ཉིད་ལ་སོགས་པའི་རྒྱུར་རུང་བས། དེའི་ཕྱིར་ལོ་བཅུ་ལོན་པ་ཉིད་དང༌། འདུལ་བ་ལ་གནས་པའི་དོན་ཉིད་ནི་འདའ་བར་བྱ་བ་མ་ཡིན་པའི་ཡན་ལག་ཡིན་ནོ། །
དོན་འདི་བསྟན་པའི་ཕྱིར་དང་པོ་ལོ་བཅུ་ལོན་པ་ཉིད་སྨོས་སོ། ། ཞེས་སོ། ། ལྷན་ཅིག་ཏུ་སྦྱར་བ་ཉེར་གཅིག་གི་སྡོམས་ནི། ལོ་བཅུ་འཛིན་དང་མཁས་པ་དང༌། ། རིག་དང་གསལ་དང་འཛིན་འཇུག་དང༌། ། སློབ་དང་སློབ་འཇུག་རྣམ་གཉིས་དང༌། ཕུན་སུམ་ཚོགས་གཉིས་རྣམ་པ་གསུམ། ། སློབ་དང་མི་སློབ་བྱུང་ཤེས་དང༌། ། གནས་འཆའ་འཆར་འཇུག་ལྟུང་བ་ཤེས། ། ལྷོ་ཡི་རི་ལ་རྒྱུ་བ་ཡིན། །
སྡེ་ཚན་ཡང་དག་བསྡུས་པ་ཡིན། ། ལོ་བཅུ་ལོན་པ་དང༌། ནད་གཡོག་དང༌། འགྱོད་པ་བསལ་བ་དང༌། སྡིག་པ་ཅན་གྱི་ལྟ་བའི་རྣམ་པ་སྤོང་བ་དང༌། གནས་མངོན་པར་མི་དགའ་བ་འདོར་བར་རང་གིས་བྱེད་པ་འམ། གཞན་བྱེད་དུ་འཇུག་ནུས་པ་ལོ་བཅུ་ལོན་པའི་ལྔ་ཚན་ནི་ལྔ་ཚན་དང་པོའོ། ། སྙིང་རྗེ་དང་ལྡན་པ་ཉིད་དང༌། སྡུག་བསྔལ་ལ་ཇི་མི་སྙམ་པ་གཉིས་ཡོད་པ། དེ་ནི་སློབ་མ་དང་ཉེ་གནས་ན་བའི་ནད་གཡོག་བྱེད་དམ།
བྱེད་དུ་གཞུག་པའི་མཐུ་ཡོད་པ་ཞེས་བྱའོ། ། བྱ་བ་འདིས་བདག་ལྟུང་བ་དང་བཅས་པར་འགྱུར་རམ། འོན་ཏེ་མ་ཡིན་ཞེས་པ་ནི་འགྱོད་པར་འགྱུར་བ་སྟེ། ལྟུང་བ་དང་ལྟུང་བ་མ་ཡིན་པ་མངོན་པར་ཤེས་ཤིང༌། དེ་ལས་བསླབ་པ་ཡང་མངོན་པར་ཤེས་པ་དེ་ནི་དེ་དག་གི་འགྱོད་པ་དེ་སེལ་བར་ནུས་པ་ཡིན་ནོ། ། དེ་བས་ཡན་ལག་འདིས་འདུལ་བ་ལ་གནས་པའི་དོན་ཉིད་བསྟན་ནོ། ། སྡིག་པ་ཅན་གྱི་ལྟ་བའི་རྣམ་པ་ཞེས་པ་ལ་སོགས་པས་ནི་ཆོས་མངོན་པ་ལ་མཁས་པ་ཉིད་བསྟན་ཅིང༌། གནས་མངོན་པར་མི་དགའ་བ་ཞེས་བྱ་བ་ལ་སོགས་པས་ནི་བསམ་པས་ཤེས་པ་ཉིད་བསྟན་ཏེ། གང་ལ་ཡན་ལག་བཞི་པོ་དེ་དག་རང་གིས་བྱེད་པའི་མཐུ་མེད་ན་གཞན་བྱེད་དུ་གཞུག་པའི་མཐུ་ཡོད་དུ་ཟིན་ཀྱང༌། དེས་སློབ་མ་གཟུང་བ་ལ་སོགས་པའི་གནས་གསུམ་པོ་དེ་དག་མི་བྱ་སྟེ།
འདུལ་བ་ལ་གནས་པའི་དོན་ལས་འདས་པར་འགྱུར་བས་སོ། ། འདིར་བྱེད་དུ་གཞུག་པ་ཞེས་སྨོས་པ་ནི་འདུལ་བ་ལ་ལྟོས་པའི་ཕྱིར་ཏེ། ལ་ལ་འདུལ་བ་ནི་ལ་ལས་ནུས་ཀྱིས། ཐམས་ཅད་ཀྱིས་ཐམས་ཅད་ནུས་པ་ནི་མ་ཡིན་པས་སོ། ། དེ་བས་ན་འདི་ནི་རང་གིས་གཞན་ལ་བསྒོ་ནས་བྱེད་དུ་གཞུག་པ་ལ་གཟུང་བར་བྱའོ། ། འདུལ་བ་དང༌། མདོ་སྡེ་དང༌། མངོན་པ་གསུམ་འཛིན་པ་དང༌། དེ་དག་གི་སྟེང་དུ་མང་དུ་ཐོས་པ་དང༌། ཚུལ་ཁྲིམས་དང་ལྡན་པ་བསྣན་པའི་ལྔ་ཚན་ནི་གཉིས་པའོ། །
མདོ་སྡེ་ལ་སོགས་པ་གཟུང་བ་མི་བརྗེད་པར་འཛིན་པའོ། ། གང་ལ་ཚུལ་ཁྲིམས་འཆལ་བའི་སྐབས་མེད་པ་དེ་ནི་ཚུལ་ཁྲིམས་དང་ལྡན་པ་ཉིད་དོ། ། བསྟན་བཅོས་མང་པོ་ཤེས་པར་ཉིད་ནི་མང་དུ་ཐོས་པའོ། ། འགྲེལ་པར། ལྔ་པ་གང་ལ་སྡེ་སྣོད་མངོན་པར་ཤེས་པ་ཉིད་ཡོད་པ་དེར་ནི་མང་དུ་ཐོས་པ་ཉིད་གཞན་གྱི་བསྟན་བཅོས་ཀྱི་ཡུལ་ཅན་ཡིན་ནོ། ། གང་དུ་སྡེ་སྣོད་མངོན་པར་ཤེས་པ་མ་བསྡུས་པ་དེར་ནི་མང་དུ་ཐོས་པ་ཉིད་རང་གི་གྲུབ་པའི་མཐའི་ཡུལ་ཅན་ཡིན་པར་རིག་པར་བྱའོ། ། ཞེས་གསུངས་སོ། ། སྡེ་སྣོད་གསུམ་མཁས་པ་གསུམ་ལ་མང་ཐོས་ཚུལ་ལྡན་བསྣན་པའི་ལྔ་ཚན་ནི་གསུམ་པའོ། ། སྡེ་སྣོད་གསུམ་ཕན་ཚུན་འབྲེལ་བས་འདྲེས་པར་གནས་པ་ལ་སོ་སོར་འབྱེད་པར་ནུས་པ་ནི་མཁས་པའོ། ། སྡེ་སྣོད་གསུམ་རིག་པ་གསུམ་ལ་མང་ཐོས་ཚུལ་ལྡན་བསྣན་པའི་ལྔ་ཚན་ནི་བཞི་པའོ། །
མངོན་སུམ་དང་རྗེས་སུ་དཔག་པའི་ཚད་མ་གཉིས་དང༌། ལུང་གི་མདོ་སྡེ་ལ་སོགས་པ་སྦྱོར་བ་ནི་རིག་པའོ། ། སྡེ་སྣོད་གསུམ་གསལ་བ་གསུམ་དང༌། མང་ཐོས་ཚུལ་ལྡན་བསྣན་པའི་ལྔ་ཚན་ནི་ལྔ་པའོ། ། ལུང་དང་རིགས་པ་གཉིས་ཀྱིས་མདོ་སྡེ་ལ་སོགས་པ་སྦྱར་ཏེ་གཞན་ལ་གོ་བར་བྱེད་ནུས་པ་གང་ཡིན་པ་དེ་ནི་གསལ་བའོ། ། སྡེ་སྣོད་གསུམ་འཛིན་འཇུག་ནུས་པ་གསུམ་ལ་མང་ཐོས་ཚུལ་ལྡན་བསྣན་པའི་ལྔ་ཚན་ནི་དྲུག་པའོ། ། སྡེ་སྣོད་མངོན་པར་ཤེས་པའི་གང་ཟག་ཉིད་ཀྱིས་གཞན་ལ་གོ་བར་བྱེད་ནུས་པ་གང་ཡིན་པ་དེ་ནི་འཛིན་འཇུག་ནུས་པ་ཉིད་དོ། ། ལྷག་པ་ཚུལ་ཁྲིམས་ཀྱི་བསླབ་པ་དང༌། ལྷག་པ་ཏིང་ངེ་འཛིན་གྱི་བསླབ་པ་དང༌། ལྷག་པ་ཤེས་རབ་ཀྱི་བསླབ་པ་གསུམ་ལ་བསླབ་པ་གསུམ་དང༌།
མང་ཐོས་ཚུལ་ལྡན་བསྣན་པའི་ལྔ་ཚན་ནི་བདུན་པའོ། ། ལྷག་པའི་ཚུལ་ཁྲིམས་ཞེས་སྨོས་པ་ནི་འདུལ་བར་གཏོགས་པའི་བསླབ་པའི་གཞི་ཐམས་ཅད་གཟུང་བ་ཡིན་ནོ། ། ལྷག་པའི་སེམས་ཞེས་སྨོས་པས་ནི་བསམ་གཏན་བཞི་པོ་དག་གཟུང་སྟེ། དེ་དག་ནི་སེམས་འདུལ་བར་བྱེད་པ་ཡིན་པའི་ཕྱིར་རོ། ། ལྷག་པའི་ཤེས་རབ་སྨོས་པ་ནི་ཟག་པ་མེད་པའི་ལམ་གཟུང་ངོ༌། ། དེ་གསུམ་ཀ་ཡང་ལྷག་པ་ནི་མྱ་ངན་ལས་འདས་པ་སྟེ། དེའི་དབང་དུ་བྱས་པ་ཞེས་བྱའོ། ། བསླབ་པ་གསུམ་པོ་དེ་ལ་སློབ་ཏུ་འཇུག་པ་གསུམ་དང༌། མང་ཐོས་ཚུལ་ལྡན་བསྣན་པའི་ལྔ་ཚན་ནི་བརྒྱད་པའོ། ། བདག་ཉིད་མ་ཐུལ་བར་གཞན་འདུལ་བར་བྱེད་པ་ནི་གནས་མེད་སྐབས་མེད་པས་རང་ཉིད་ཀྱིས་བསླབས་ནས་གཞན་སློབ་ཏུ་འཇུག་པ་ནི་སློབ་ཏུ་འཇུག་ནུས་པ་ཉིད་དོ། །
ལྷག་པའི་སྤྱོད་པ་དང༌། འདུལ་བ་དང༌། སོ་སོ་ཐར་པ་ལ་སློབ་པ་གསུམ་དང༌། མང་ཐོས་ཚུལ་ལྡན་བསྣན་པའི་ལྔ་ཚན་ནི་དགུ་པའོ། ། ལྷག་པའི་སྤྱོད་པ་ཞེས་བྱ་བ་ནི་འདུལ་བ་ལས་འགྲོ་བ་དང་འོང་བ་ལ་སོགས་པ་ཡིན་པར་གསུངས་ཏེ། རྟག་ཏུ་ལྷག་པར་སྤྱད་པར་བྱ་བ་ཡིན་པའི་ཕྱིར་རོ། ། འདུལ་བ་ཞེས་བྱ་བ་ནི་སོ་སོ་ཐར་པའི་གཞི་རྣམ་པར་བཤད་པར་གྱུར་པ་རྣམ་པར་འབྱེད་པ་དང༌། ཕྲན་ཚེགས་དང༌། གཞི་ལ་སོགས་པའོ། ། སོ་སོ་ཐར་པ་ཞེས་བྱ་བ་ནི་སོ་སོ་ཐར་པར་གཏོགས་པའི་བསླབ་པའི་གཞི་རྣམས་སོ། །
དེ་གསུམ་ལ་སློབ་ཏུ་འཇུག་པ་ལ་མང་ཐོས་ཚུལ་ལྡན་བསྣན་པའི་ལྔ་ཚན་ནི་བཅུ་པའོ། ། དད་པ་དང༌། ཚུལ་ཁྲིམས་དང༌། ཐོས་པ་དང༌། གཏོང་བ་དང༌། ཤེས་རབ་ཕུན་སུམ་ཚོགས་པའི་ལྔ་ཚན་ནི་བཅུ་གཅིག་པའོ། ། དད་པ་ཞེས་བྱ་བ་ནི་དཀོན་མཆོག་གསུམ་ལ་སོགས་པ་དག་ལ་སེམས་དང་བའི་མཚན་ཉིད་དོ། ། ཚུལ་ཁྲིམས་ཞེས་བྱ་བ་ནི་རང་བཞིན་དང་བཅས་པའི་ཁ་ན་མ་ཐོ་བ་སྤོང་བའི་མཚན་ཉིད་དོ། ། ཐོས་པ་ཞེས་བྱ་བ་སྨོས་པས་ནི་འདིར་འདུལ་བ་གཟུང་བ་སྟེ། འདུལ་བ་ལ་གནས་པའི་དོན་ཉིད་ཤིན་ཏུ་འདའ་བར་བྱ་བ་མ་ཡིན་པའི་ཕྱིར་རོ། །
གཏོང་བ་ཞེས་བྱ་བ་ནི་མ་ཆགས་པའི་ངོ་བོ་ཉིད་དོ། ། ཤེས་རབ་ཅེས་བྱ་བ་ནི་ཆོས་རབ་ཏུ་རྣམ་པར་འབྱེད་པའི་ཤེས་རབ་བོ། ། དེའི་དངོས་པོ་ནི་ཕུན་སུམ་ཚོགས་པ་ཉིད་དོ། ། ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་དང༌། དེ་ཤེས་མཐོང་ཕུན་སུམ་ཚོགས་པའི་ལྔ་ཚན་ཏེ་བཅུ་གཉིས་པའོ། ། ཚུལ་ཁྲིམས་ཕུན་སུམ་ཚོགས་པ་ནི་འདུལ་བ་མངོན་པར་ཤེས་པ་ཉིད་དོ། ། རྣམ་པར་གྲོལ་བ་ནི་མི་སློབ་པ་རྣམ་པར་གྲོལ་བ་ལ་བྱའོ། །
དེ་ཞེས་བྱ་བའི་སྒྲ་ནི་གོང་དུ་བསྟན་མ་ཐག་པ་ལ་བསྙེགས་པས་རྣམ་པར་གྲོལ་བ་ཤེས་པ་སྟེ་ཟད་པ་དང་མི་སྐྱེ་བ་ཤེས་པའོ། ། མཐོང་བ་ནི་མི་སློབ་པའི་ལྟ་བའོ། ། དྲན་པ་དང་ལྡན་པ་དང༌། མང་ཐོས་ཚུལ་ལྡན་དང༌། བརྩོན་འགྲུས་བརྩམས་པ་དང༌། ཤེས་རབ་དང་ལྡན་པ་རྣམ་པ་གསུམ་གྱི་ལྔ་ཚན་དང་པོ་སྟེ་བཅུ་གསུམ་པའོ། ། ལུས་ཚོར་སེམས་ཆོས་རྣམས་ལ་རང་སྤྱིའི་མཚན་ཉིད་ཀྱིས་བརྟགས་ནས་སྒོམ་པར་བྱེད་པའི་དྲན་པ་ཉེ་བར་བཞག་པ་བཞི་ནི་དྲན་པ་དང་ལྡན་པའོ། ། ཡང་དག་པར་སྤོང་བ་བཞིའི་ངོ་བོར་གྱུར་པ་ནི་བརྩོན་འགྲུས་སོ། ། ནང་དུ་ཡང་དག་པར་བཞག་པ་དང་ལྡན་པ་དང༌། མང་ཐོས་དང༌།
ཚུལ་ལྡན་དང༌། བརྩོན་འགྲུས་བརྩམས་པ་དང༌། ཤེས་རབ་དང་ལྡན་པ་ནི་རྣམ་པ་གསུམ་གྱི་ལྔ་ཚན་བར་པ་སྟེ་བཅུ་བཞི་པའོ། ། ལུས་འདུ་འཛི་དང༌། སེམས་རྣམ་པར་གཡེང་བ་ལ་རབ་ཏུ་དབེན་པ་ནི་ནང་དུ་ཡང་དག་པར་བཞག་པ་དང་ལྡན་པ་ཞེས་བྱའོ། ། མཉམ་པར་བཞག་པ་དང་ལྡན་པ་དང༌། མང་ཐོས་ཚུལ་ལྡན་བརྩོན་འགྲུས་ཤེས་རབ་ནི་རྣམ་པ་གསུམ་གྱི་ལྔ་ཚན་ཐ་མ་སྟེ་བཅོ་ལྔ་པའོ། ། བྱིང་རྒོད་དང་བྲལ་བའི་སྒོ་ནས་སེམས་མཉམ་པར་བཞག་པ་ནི་མཉམ་པར་བཞག་པ་དང་ལྡན་པའོ། ། ཐམས་ཅད་དུ་མང་དུ་ཐོས་པ་ཉིད་ཅེས་སྨོས་པ་ནི་འདུལ་བ་ལ་གནས་པའི་དོན་ཉིད་སྟོན་ནོ། ། སློབ་པའི་ཟག་པ་མེད་པའི་ཚུལ་ཁྲིམས་ཀྱི་ཕུང་པོ་དང༌།
ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་དང༌། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་དང་ལྡན་པའི་ལྔ་ཚན་ནི་བཅུ་དྲུག་པའོ། ། ཟག་པ་མེད་པའི་ལམ་གྱིས་ཉོན་མོངས་པ་སྤང་བའི་ཕྱིར་སློབ་པའི་ངང་ཚུལ་ཅན་ཡིན་པས་སློབ་པ་ཞེས་བྱ་སྟེ། གང་ཟག་བདུན་པོ་གང་རུང་ངོ༌། ། ཆོས་བཟོད་དང༌། སྒོམ་ལམ་བར་ཆད་མེད་ལམ་རྣམས་ནི་རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་ཞེས་བྱའོ། ། མི་སློབ་པའི་རྒྱུད་ཀྱི་ཟག་པ་མེད་པའི་ཕུང་པོ་ལྔའི་ལྔ་ཚན་ནི་བཅུ་བདུན་པའོ། ། ཉོན་མོངས་པ་སྤངས་པའི་མི་སློབ་པ་སྟེ་དགྲ་བཅོམ་པའོ། །
ལྔ་པ་འདི་གཉིས་ཀྱིས་ཀྱང་འདུལ་བ་ལ་གནས་པ་ཤུགས་ལ་བསྟན་པ་ཡིན་ཏེ། དེ་གཉིས་ནི་འཕགས་པ་ཡིན་པས་ལོ་བཅུ་པོ་དག་ལ་འདུལ་བ་ལ་གདོན་མི་ཟ་བར་འབད་པ་བྱས་པ་ཡིན་པའི་ཕྱིར་རོ། ། བྱུང་བ་ཤེས་པ་དང༌། བཅས་པ་དང༌། རྗེས་སུ་བཅས་པ་དང༌། གནང་བ་དང༌། བཀག་པ་ཤེས་པའི་ལྔ་ཚན་ནི་བཅོ་བརྒྱད་པའོ། ། གླིང་གཞི་དང༌། བྱེད་རྒྱུ་དང༌། རྒྱུ་མཚན་ཤེས་པ་ནི་བྱུང་བ་ཤེས་པའོ། །
འདི་ལ་བྱུང་ལ་བཅས་པ་དང༌། མ་བཅས་པའི་དབྱེ་བ་གཉིས། དེ་ལས་བསླབ་པའི་གཞི་རྣམས་རྣམ་པར་གཞག་པ་ནི་བཅས་པའོ། ། འདི་ལ་ནི་དགག་པའི་བཅས་པ། བསྒྲུབ་བའི་བཅས་པ། གནང་བའི་བཅས་པ་གསུམ་མོ། ། སྔར་གནང་བའི་གཞི་ལ་བཀག་པ་དང༌། སྔར་བཀག་པ་ལ་གནང་བ་གང་ཡིན་པ་དེ་ནི་རྗེས་སུ་བཅས་པའོ། ། འདི་ལ་དགག་པའི་རྗེས་སུ་དགག་པ་བཅས་པ། བསྒྲུབ་པའི་རྗེས་སུ་བསྒྲུབ་པ་བཅས་པ།
གནང་བའི་རྗེས་སུ་གནང་བ་བཅས་པ་སྟེ་བཅས་རིགས་ཀྱི་མཚན་ཉིད་མི་འདོར་བའི་མུ་གསུམ། དགག་པའི་རྗེས་སུ་གནང་བ་བཅས་པ། དགག་པའི་རྗེས་སུ་བསྒྲུབ་པ་བཅས་པ། བསྒྲུབ་པའི་རྗེས་སུ་དགག་པ་བཅས་པ། བསྒྲུབ་པའི་རྗེས་སུ་གནང་བ་བཅས་པ། གནང་བའི་རྗེས་སུ་བཀག་པ་བཅས་པ། གནང་བའི་རྗེས་སུ་བསྒྲུབ་པ་བཅས་པ་སྟེ་བཅས་རིགས་ཀྱི་མཚན་ཉིད་དོར་བའི་མུ་དྲུག་སྟེ། རྗེས་བཅས་མུ་དགུ་ཡོད་དོ། ། ཅི་དགར་སྤྱད་པའི་ཡུལ་ལ་བྱ་བ་གང་ཡང་རུང་བ་ཞིག་བྱེད་ན་ལྟུང་བ་མེད་པར་གནང་བ་ནི་གནང་བའོ། ། སྲོག་ལ་བབ་ཀྱང་གཞི་འདི་ལྟ་བུ་རྣམ་པ་ཐམས་ཅད་དུ་མི་བྱའོ་ཞེས་གསུངས་པ་ལྟ་བུ་ནི་བཀག་པའོ། །
བར་དུ་གཅོད་པའི་ཆོས་ཤེས་པ་དང༌། མི་གཅོད་པའི་ཆོས་ཤེས་པ་དང༌། སྨྲ་བ་པོ་དང༌། རྗེས་སུ་སྟོན་པ་དང༌། མཁན་པོ་ཡུལ་གཞན་དུ་འགྲོ་བ་ན་གནས་འཆར་འཇུག་ནུས་པའི་ལྔ་ཚན་ནི་བཅུ་དགུ་པའོ། ། འདུལ་བ་ལས། སྲོག་གཅོད་པ་ལ་སོགས་པའི་བྱ་བ་མ་ཡིན་པ་གང་ཡིན་པ་དེ་ནི་བར་དུ་གཅོད་པར་ནུས་པའི་ཕྱིར་བར་དུ་གཅོད་པའོ། ། བྱ་བ་གང་ཡིན་པ་དེ་ནི་བར་དུ་གཅོད་པ་མ་ཡིན་ནོ། ། ཡན་ལག་གཉིས་པོ་གཞན་ལ་སྟོན་ནུས་པ་གང་ཡིན་པ་དེ་ནི་སྨྲ་བ་པོ་ཉིད་དོ། ། སློབ་མ་ལ་སོགས་པ་དག་བྱ་བ་མ་ཡིན་པ་དག་ལས་ལེགས་པར་འཇོག་པ་དང༌།
རྗེས་སུ་མཐུན་པ་དང༌། རྣམ་པར་བཟློག་པ་དང༌། རྗེས་སུ་མཐུན་པར་སྨྲ་བ་ཉིད་དང༌། བྱ་བ་དག་ལ་རྗེས་སུ་བསྒྲུབ་པ་ལ་རྗེས་སུ་འཇུག་པ་དང༌། རྗེས་སུ་མཐུན་པར་སྨྲ་བ་ཉིད་ནི་རྗེས་སུ་སྟོན་པའོ། ། གནས་དང་བྱ་བ་ལ་རང་དབང་ཡོད་པ་ནི་གནས་འཆའ་འཇུག་ནུས་པའོ། ། སྔ་མ་བཞིའི་སྟེང་དུ་རེ་ཞིག་གནས་འཆར་འཇུག་ནུས་པའི་ལྔ་ཚན་ནི་ཉི་ཤུ་པའོ། ། རེ་ཞིག་པའི་བསམ་པས་གནས་དང་བྱ་བ་ལ་རང་དབང་ཡོད་པ་ནི་རེ་ཞིག་པའི་གནས་འཆར་འཇུག་ནུས་པའོ། ། ལྟུང་བ་དང་ལྟུང་བ་མ་ཡིན་པ་ཤེས་པ་དང༌། ཡང་བ་དང་ལྕི་བ་མངོན་པར་ཤེས་པ་དང༌།
སོ་སོ་ཐར་པ་རྒྱས་པར་ཐོན་པ་ཉིད་ཀྱི་ལྔ་ཚན་ནི་ཉེར་གཅིག་པའོ། ། འདུལ་བ་མཐའ་དག་ཤེས་པ་ནི་སོ་སོ་ཐར་པ་རྒྱས་པར་ཐོན་པའོ། ། ལྔ་ཕྲུགས་སུ་སྦྱར་བ་དེ་དག་ལས། འདུལ་བ་ཤེས་པའི་སྟེང་དུ་སྡེ་སྣོད་གཞན་ཤེས་པའི་ཡོན་ཏན་དང་ལྡན་པ་རྣམས་ནི་ཁྱད་པར་ཅན་གྱི་ལྔ་ཚན། འདུལ་བ་རྐྱང་པ་ཤེས་པའི་དབང་དུ་བྱས་པ་ནི་ཁྱད་པར་ཅན་མིན་པའི་ལྔ་ཚན་ཞེས་བྱ་ཞིང་གཞན་ཡང༌། ལྔ་པ་དེ་རྒྱུད་ལ་ལྡན་པ་ལ། ལྔ་པ་གཞན་སྔོན་དུ་འགྲོ་མི་དགོས་པ་ནི། ལྔ་པ་རང་དབང་ཅན་ཞེས་བྱ་སྟེ། སྡེ་སྣོད་འཛིན་པ་དང༌། ཕུན་སུམ་ཚོགས་པའི་ལྔ་ཚན་གཉིས་ལྟ་བུ།
ལྔ་པ་གཞན་སྔོན་དུ་འགྲོ་དགོས་པ། ལྔ་པ་རང་དབང་ཅན་མ་ཡིན་པ་སྟེ། འཛིན་འཇུག་དང་སློབ་འཇུག་གི་ལྔ་པ་ལྟ་བུ། རང་ཉིད་ཀྱིས་ལྔ་པའི་གཞི་མ་བྱེད་ཅིང༌། ལྔ་པ་གཞན་གྱི་ཁ་སྐོང་དུ་འགྲོ་མི་དགོས་པ་ནི་ཡན་ལག་རང་དབང་ཅན་ཏེ། ནང་དུ་ཡང་དག་པར་བཞག་པ་ལྟ་བུ། རང་ཉིད་ཀྱིས་ལྔ་ཚན་གྱི་གཞི་མ་མི་བྱེད་པར་གཞན་གྱི་ཁ་སྐོང་དུ་འགྲོ་དགོས་པ་ཡན་ལག་རང་དབང་ཅན་མིན་པ་མང་ཐོས་ལྟ་བུ། བརྟན་མཁས་གཉིས་ཀ་དང་ལྡན་པ་གང་ཟག་རང་དབང་ཅན་དང༌། གཉིས་ཀ་དང་མི་ལྡན་པ་གང་ཟག་རང་དབང་ཅན་མ་ཡིན་པ་ཞེས་བྱ་བའོ། ། མཁན་པོ་དེ་ལྟར་བརྟན་མཁས་ཀྱི་ཡོན་ཏན་གཉིས་དང་ལྡན་པ་ལ་མཁན་པོར་གསོལ་བར་བྱ་སྟེ།
དེ་ཡང་མཁན་པོ་ལ་ཕྱག་བཙལ། མདུན་དུ་སའི་ཕ་གུའི་སྟེང་དུ་རྩྭ་བཏིང་བ་ལ་རྟིང་པ་གཉིས་ཀྱིས་མནན་ནས་ཙོག་ཙོག་པུར་འདུག་སྟེ། ཐལ་མོ་སྦྱོར་དུ་བཅུག་ནས། གལ་ཏེ་མཁན་པོ་ཡིན་ན་མཁན་པོ་ཞེས་དང༌། སློབ་དཔོན་ཡིན་ན་སློབ་དཔོན་དང༌། གཞན་པ་ལ་བཙུན་པ་ཞེས་བརྗོད་ནས་དགོངས་སུ་གསོལ་ལ་སོགས་པ་ལན་གསུམ་བཟླས་པའི་ཚིགས་གསུམ་པ་ལ་མཁན་པོར་གྱུར་པས་མཁན་པོས་ཞེས་སྦྱར་ཞིང་ཐབས་ལེགས་བྱའོ། ། དེ་ནི་མཁན་པོ་མངོན་དུ་གྱུར་པའོ། ༧ ། ཡོ་བྱད་མངོན་དུ་གྱུར་པ་ནི། ཆོས་གོས་གསུམ་དང་ལྷུང་བཟེད་སྦྱིན། །
དེ་ནས་ཆོས་གོས་ལ་སོགས་པ་བཞི་ཡོད་ན་དེ་ཉིད་ཀྱི་དང༌། མེད་ན་གཡར་པོས་ཀྱང་རུང་སྟེ། བྱིན་གྱིས་བརླབ་པའི་ཕྱིར་དུ་བསྒྲུབ་བྱ་ཕྱག་གསུམ་གསུམ་བྱེད་དུ་བཅུག་ནས། མཁན་པོ་རང་ཉིད་ཀྱིས་ཆོས་གོས་གསུམ་སོ་སོར་བལྟབ་སྟེ་སློབ་མའི་ཕྲག་པ་གཡོན་པར་བཀལ་ནས་གཉིས་ཀ་བསྒྲེང་སྟེ་ཆོས་གོས་སྣམ་སྦྱར་བཟུང་ནས། དེ་འདི་སྐད་ཅེས་རྗོད་དུ་གཞུག་གོ ། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་ནས། ལེགས་སོ་ཞེས་པའི་བར་གྱིས་སོ། ། ཆོས་གོས་བླ་གོས་དང་མཐང་གོས་ལ་ཡང་མཚུངས་སོ། ། གལ་ཏེ་དྲས་ཤིང་དྲུབས་པ་མེད་ན་རྒྱུ་ལ་བྱིན་གྱིས་བརླབ་པར་བྱ་སྟེ།
ཆོས་གོས་ཀྱི་རྒྱུ་སོ་སོར་བལྟབ་སྟེ་སྔ་མ་བཞིན་དུ་བཀལ་ཞིང་བཟུང་ནས། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་འདི། སྣམ་སྦྱར་དུ་བྱིན་གྱིས་བརླབ་བོ། ། འཚལ་ན་ཞེས་པ་ལ་སོགས་པས་སོ། ། ལྷུང་བཟེད་དགེ་འདུན་ལ་འདི་ལྟར་བསྟན་པར་བྱ་སྟེ། ལྷུང་བཟེད་གྲོགས་དན་པའི་ལག་པ་གཡོན་པར་བཞག་སྟེ་གཡས་པ་བཀབ་ནས་རྒན་པའི་མཐའ་ལོགས་ནས་མཐར་ཆགས་སུ་བསྒྲེང་སྟེ་འདུད་པ་དང་བཅས་པས་ཚེ་དང་ལྡན་པ་དགོངས་སུ་གསོལ། ཚེ་དང་ལྡན་པ་འདི་ཞེས་བགྱི་བའི་ལྷུང་བཟེད་མི་ཆུང་ངམ། མི་ཆེའམ། མི་སྐྱའམ།
ཞེས་སོ། ། དེ་ལྟ་བུ་མ་ཡིན་ན། དེ་དག་ཐམས་ཅད་ཀྱིས་ཀྱང་རེ་རེ་ནས་ལྷུང་བཟེད་བཟང་ངོ་ཞེས་བརྗོད་པར་བྱའི། མ་བརྗོད་ན་འགལ་ཚབས་ཅན་དུ་འགྱུར་བས་སོ། ། དེ་ནས་མཁན་པོས་ལྷུང་བཟེད་བྱིན་གྱིས་བརླབ་པར་བྱ་སྟེ། གཉིས་ཀ་བསྒྲེང་སྟེ་ལག་པ་གཡོན་པར་ལྷུང་བཟེད་བཞག གཡས་པ་བཀབ་ནས་དེས་མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ལྷུང་བཟེད་ནས་ལེགས་སོའི་བར་གྱིས་སོ། ། དེ་ནས་སྣམ་སྦྱར་དང་བཅས་པ་ཡིན་ན་བསྙེན་པར་རྫོགས་པའི་ཕྱིར་དགེ་འདུན་ལ་ཕྱག་བྱས་ནས། དེ་ཐོས་པའི་ཉེན་ཀོར་ནས་བཀར་ཏེ་མཐོང་བའི་ཉེན་ཀོར་དུ་ཐལ་མོ་སྦྱོར་དུ་བཅུག་སྟེ་བཞག་གོ
༨ ། ཡོངས་སུ་དག་པ་མངོན་དུ་གྱུར་པ་ནི། སྐྱེ་གནས་ཁྱད་པར་མཛེས་པའི་བར་ཆད་མེད། ། འདི་ལ་སྐྱེ་བའི་ཆོས་ཉིད་མེད་པར་ཡང་འདྲའོ། ། ཞེས་གསུངས་པ། སྤྲུལ་པ་དང༌། སྐྱེ་གནས་ཀྱི་མ་ནིང༌། ཟླ་བ་ཕྱེད་པའི་མ་ནིང༌། འཁྱུད་ནས་ལྡང་བའི་མ་ནིང༌། ཕྲག་དོག་ཅན་གྱི་མ་ནིང༌།
ཉམས་པ་མ་ནིང་སྟེ་མ་ནིང་ལྔ་དང་བསྙེན་པར་རྫོགས་པའི་ཆོ་ག་མ་བྱས་པ་ཉིད་དམ། མ་ཆགས་པ་ཉིད་དུ་ཤེས་ལ། ལན་གཉིས་སུ་གསོ་སྦྱོང་ལ་སོགས་པའི་དགེ་འདུན་གྱི་ལས་ཉམས་སུ་མྱོང་བར་གྱུར་པས། རྐུ་ཐབས་སུ་གནས་པ་དང༌། ཟས་འདི་པ་ཡིན་པ། ལྟ་བ་མུ་སྟེགས་ཅན་ཡིན་པ་ནི། མུ་སྟེགས་ཅན་ཞུགས་པ་དང༌། མཚམས་མེད་པ་བྱས་པ་དང༌། ཕམ་པ་བཞི་ལས་གང་ཡང་རུང་བ་བྱུང་བ་དང༌། དགེ་སློང་མ་སུན་ཕྱུང་བ་དང༌།
སྒྲ་མི་སྙན་པ་དང་མི་མ་ཡིན་པའི་འགྲོ་བ་སྟེ། ཆོས་འདུལ་བ་འདི་ལ་མི་སྐྱེ་བའི་ཆོས་ཅན་ཡིན་པས་སྡོམ་པ་སྐྱེ་བ་ལ་བར་དུ་གཅོད་པ་ཞེས་བྱའོ། ། རྒྱལ་པོས་མ་གནང་བ་དང༌། ཕ་མས་མ་གནང་བ་དང༌། ཡུལ་ཐག་མི་རིང་བ་དང༌། རྒྱལ་པོས་བཀྲབས་པ་དང༌། ཤཱཀྱ་དང་མེ་པ་རལ་པ་ཅན་མ་གཏོགས་སེམས་མགུ་བར་མ་གྱུར་བའི་མུ་སྟེགས་ཅན་ལ་སོགས་པ་ནི་སྡོམ་པ་གནས་པ་ལ་བར་དུ་གཅོད་པ་ཞེས་བྱའོ། ། དཀོན་མཆོག་གི་བསྔགས་པ་བརྗོད། མུ་སྟེགས་ཅན་གྱི་བསྔགས་པ་མ་ཡིན་པ་བརྗོད་པ་ན་མི་གཡོ་ན་སེམས་མགུ་བ་ཡིན་ནོ། ། དེའི་དོན་དུ་དགེ་བསྙེན་བསྒྲུབས་ནས་དགེ་འདུན་གྱི་ལས་ཀྱི་ཟླ་བ་བཞིར་གནས་པ་བྱིན་ནོ། །
དེའི་རིན་ལ་དེའི་ཟན་ནི་དགེ་འདུན་ལས་སོ། ། གོས་ནི་མཁན་པོ་ལས་སོ། ། ལས་སུ་བསྐོ་བའི་བྱེད་པ་པོ་ཉིད་དོ། ། ཞེས་པ་ལྟར་དུ་བྱའོ། ། ལོ་བཅོ་ལྔ་དང་བདུན་མ་ལོན་པ་དང༌། ལོན་ཀྱང་བྱ་རོག་སྐྲོད་མི་ནུས་པ་དང༌། བུན་ལོན་ཅན་དང༌། ནད་བུ་ཅན་དང༌། གནས་དབྱུང་བ་ལ་སོགས་པ་སྡོམ་པ་ཁྱད་པར་དུ་གྱུར་པའི་བར་དུ་གཅོད་པའི། རིགས་ལ་སྐྱོན་ཆགས་པ་བྲན་དང༌།
ཆོམ་རྐུན་དང༌། ལྷམ་མཁན་དང༌། གདོལ་པ་དང༌། གཡུང་པོ་རྣམས་དང༌། ལུས་ལ་སྐྱོན་ཆགས་པ། ལག་རྡུམ་དག་དང་རྐང་རྡུམ་དང༌། ། ཞེས་པ་ལ་སོགས་པ་དང༌། སྐྲ་སེར་དང་ནི་སྐྲ་སེར་སྐྱ། ། ཞེས་བྱ་བ་ལ་སོགས་པ་རྣམས་མཛེས་པའི་བར་དུ་གཅོད་པའོ། ། སྤྲོ་བྱ།
དེ་ནས་དགེ་སློང་ལས་བྱེད་པས། གསང་སྟེ་སྟོན་པའི་དགེ་སློང་ལ། མཁན་པོ་མིང་འདི་ཞེས་བགྱི་བས། མིང་འདི་ཞེས་བགྱི་བའི་གསང་སྟེ་སྟོན་པར་གསོལ་བཏབ་པ་གང་ཡིན་ཞེས་དྲི་བར་བྱའོ། ། གསང་སྟོན་དེས་ཀྱང༌། བདག་མིང་འདི་ཞེས་བགྱི་བའོ་ཞེས་བརྗོད་དོ། ། དེའི་འོག་ཏུ་ལས་བྱེད་པས། མིང་འདི་ཞེས་བགྱི་བ་ཁྱོད། མཁན་པོ་མིང་འདི་ཞེས་བྱ་བས། མིང་འདི་ཞེས་བྱ་བ་ལ་གསང་སྟེ་སྟོན་པར་སྤྲོ་འམ།
ཞེས་བྱའོ། ། དེས་ཀྱང་སྤྲོའོ་ཞེས་ལན་གདབ་བོ། ། གསོལ་དང༌། དེ་ནས་ལས་བྱེད་པས་གསང་སྟེ་སྟོན་པས་བར་ཆད་དྲི་བའི་ཕྱིར་གསོལ་བ་འབའ་ཞིག་པའི་ལས་འདི་ལྟར་བྱའོ། ། དགེ་འདུན་བཙུན་པ་རྣམས་གསན་དུ་གསོལ་ཞེས་པ་ནས། འདི་ནི་གསོལ་བའོ་ཞེས་པའི་བར་རོ། ། གསང་སྟོན། དེ་ནས་གསང་སྟེ་སྟོན་པ་དཀྱིལ་འཁོར་བའི་ཕྱི་རོལ་དུ་སོང་ནས་བསྒྲུབ་བྱ་དག་ལ་ཕྱག་འཚལ་དུ་བཅུག་སྟེ། འདི་སྐད་ཅེས་བརྗོད་པར་བྱའོ། ། ཚེ་དང་ལྡན་པ་ཁྱོད་ཉོན་ཅིག་ནས།
མ་བོས་ཀྱི་བར་དུ་སྡོད་ཅིག་ཅེས་པའི་བར་རོ། ། ཞུ་བ་དང༌། དེ་ནས་གསང་སྟོན་གྱིས། རྒན་པའི་མཐའ་ལོགས་སུ་བསྒྲེང་སྟེ་འདུད་པ་དང་བཅས་པས་ཚིག་འདི་སྐད་ཅེས་བརྗོད་པར་བྱའོ། ། དགེ་འདུན་བཙུན་པ་རྣམས་ཞེས་པ་ནས། ཅི་ཞིག་གམ། ཐམས་ཅད་ཀྱིས་གལ་ཏེ་ཡོངས་སུ་དག་ནའོ། ཞེས་བརྗོད་དོ། ། མ་བརྗོད་ན་འགལ་ཚབས་ཅན་དུ་འགྱུར་རོ། ། གསོལ་དང༌།
༩ གསོལ་བ་མངོན་དུ་གྱུར་བ་སྟེ། དེ་ནས་བསྒྲུབ་བྱ་དཀྱིལ་འཁོར་དུ་བཀུག་ནས་ལས་བྱེད་པས། བསྙེན་པར་རྫོགས་པར་གསོལ་དུ་གཞུག་པར་བྱ་སྟེ། དང་པོར་སྟོན་པ་དང༌། དེ་ནས་རྒན་པའི་མཐའ་ལོགས་སུ་ཕྱག་བྱས་ནས། ཕ་གུའི་སྟེང་དུ་སྔར་བཞིན་དུ་བཞག་ལ། དགེ་འདུན་བཙུན་པ་ནས། ཐུགས་བརྩེ་བར་མཛད་དུ་གསོལ། ལན་གསུམ་བཟླས། གསོལ་བ།
ལས་བྱེད་པས་དགེ་འདུན་གྱི་ནང་དུ་བར་ཆད་དྲི་བའི་ཕྱིར། གསོལ་བ་འབའ་ཞིག་པའི་ལས་བྱ་སྟེ། དགེ་འདུན་བཙུན་པ་ནས། འདི་ནི་གསོལ་བའོ། ། དྲི དེ་ནས་ལས་བྱེད་པས་དགེ་འདུན་གྱི་ནང་དུ་བར་ཆད་དྲི་བར་བྱ་སྟེ། ལས་བྱེད་པ་ལ་ཕྱག་འཚལ་དུ་བཅུག་ནས། ཚེ་དང་ལྡན་པ་ཁྱོད་ནས། ལུས་ལ་མེད་དམ་ཞེས་དྲི། དེས་མ་མཆིས་ཞེས་ལན་གདབ་བོ། ། འདོད།
བསྙེན་པར་རྫོགས་འདོད་མངོན་དུ་གྱུར་པ་སྟེ། རྒྱུད་ཚོགས་སུ་མ་ལོངས་པ། བསྙེན་རྫོགས་འཐོབ་བཞིན་པ་མ་ཡིན་པ། བསམ་པ་ཐག་པའི་ལེན་འདོད་མ་སྐྱེས་ཀྱི་བར་དུ་རྒྱུན་མ་ལོག་པ། བསྙེན་པར་རྫོགས་པར་ཤེས་པ། མི་མཐུན་པའི་སེམས་མ་སྐྱེས་པ། ངེས་པ་ལྔ་དང་བྲལ་བ། བསམ་པ་རང་བཞིན་དུ་གནས་པ། མྱ་ངན་ལས་འདས་པའི་བསམ་པ་བརྟན་པོས་ཟིན་པ་རྣམས་དགོས་སོ། ། དེ་ཡང་བསྒྲུབ་བྱ་གཅིག་གམ།
གཉིས་སམ། གསུམ་ཚུན་ཆད་ནི་དུས་གཅིག་ཏུ་རྫོགས་པར་བྱར་རུང་སྟེ། དུ་མ་མཁན་པོ་གཅིག་པ་གསུམ་མན་ཆད་ཚིགས་གཅིག་གིས་བསྙེན་པར་རྫོགས་པར་བྱར་རུང་ངོ༌། ། ཞེས་གསུངས། བཞི་ནི་ཚོགས་སུ་ལོངས་པ་ཡིན་པས་མི་རུང་སྟེ།

ཇི་སྐད་དུ། ཚོགས་ཀྱི་མི་བྱའོ། ། ཞེས་པས་སོ། ། དེ་ཡང་དཀྱིལ་འཁོར་གཅིག་གི་དབང་དུ་བྱས་པ་ཡིན་ལ། མཚམས་ཐ་དད་ན་མ་ཡིན་ཏེ། ལུང་ཞུ་བ་ལས། བཙུན་པ་གསོལ་བ་གཅིག་དང༌། ལས་གཅིག་གིས་གང་ཟག་བཞི་བསྙེན་པར་རྫོགས་པར་བགྱིས་ན། ལས་ཀྱང་བགྱིས་ལ། དགེ་སློང་དེ་དག་འདས་པ་དང་བཅས་པར་མི་འགྱུར་བར་མཆིས་སམ། ཨུ་པ་ལི་ཡོད་དེ་ལས་བྱེད་པའི་དགེ་སློང་གིས་མཚམས་མནན་ཏེ་འདུག་ལ་གཉིས་ནི་མཚམས་ཀྱི་ནང་དུ་བཞག
གཉིས་ནི་མཚམས་ཀྱི་ཕྱི་རོལ་དུ་བཞག་སྟེ། ལས་བྱས་ནའོ་ཞེས་པ་ནས་བཅུ་གཉིས་ཀྱི་བར་དུ་རྒྱས་པར་གསུངས་པས་སོ། ། བསྙེན་རྫོགས་འཐོབ་བཞིན་པ་ལ་མ་ཡིན་པ་དགོས་ཏེ། ཉིད་ཀྱི་རྣམ་པར་བཤད་པར་བླངས་པ་ལ་སླར་བླང་བ་མེད་པའི་ཕྱིར་རོ། ། ཞེས་དང༌། བསམ་པ་ཐག་པ་ནས་ལེན་འདོད་དགོས་ཏེ། མི་ནོད་ན་སྦྱིན་པ་མ་ཡིན་ནོ། ། ཞེས་དང༌། དེ་ཡང་སྡོམ་པ་མ་སྐྱེས་ཀྱི་བར་དུ་རྒྱུན་མ་ལོག་པ་ཞིག་དང་རྟེན་མ་ཉམས་པ་དགོས་ཏེ། སྐྱེ་བའི་ཚེ་ཉིད་ན་ཕུལ་ལམ་ཉམས་ན་མི་སྐྱེའོ། །
ཞེས་སོ། ། མཁན་སློབ་དགེ་སློང་མ་ཡིན་པར་ཤེས་པ་དང༌། ཕྱིར་སྤོང་བའི་སེམས་སྐྱེས་པ་ནི་མི་མཐུན་པའི་སེམས་ཏེ་དེ་མ་སྐྱེས་པ་དགོས་ཏེ། དེ་དགེ་སློང་ཉིད་མ་ཡིན་པར་ཤེས་ན་ནི་མི་སྐྱེའོ། དེ་ཕྱིར་སྤོང་བ་ལ་ཡང་མི་སྐྱེའོ། ། ཞེས་པས་སོ། ། སེམས་ཅན། ཡན་ལག ཡུལ། དུས།
ཚེ་ངེས་པ་ནི་ཡན་ལག་ལྔ་སྟེ། དེ་དང་བྲལ་བ་ཞིག་དགོས་སོ། ། བསམ་པ་རང་བཞིན་དུ་གནས་པ་ཞིག་དགོས་ཏེ། སྒྲེན་མོ་དང༌། འཁྲུགས་པ་དང༌། མཚན་དུག་མ་དག་ལ་ཡང་མི་སྐྱེའོ། ། ཞེས་སོ། མྱ་ངན་ལས་འདས་པའི་བསམ་པ་བརྟན་པོས་ཟིན་པ་ཞིག་དགོས་ཏེ། མྱ་ངན་ལས་འདས་པ་འཐོབ་འདོད་མེད་ན། ཆོས་དཀོན་མཆོག་ལ་སྐྱབས་སུ་མ་སོང་ལ།
སྐྱབས་སུ་མ་སོང་བ་ལ་ནི་སྡོམ་པ་མེད་དེ། སྡོམ་པ་ཀུན་ལ་ཡོད་མོད་ཀྱི། ། སྐྱབས་སུ་མ་སོང་བ་ལ་མེད། ། ཅེས་པས་སོ། ། དེ་བས་ན་བསམ་པ་དེ་ཡོད་པ་ཉིད་སྐྱབས་སུ་སོང་བ་ཡིན་པའི་ཕྱིར། འདིར་བསྙེན་པར་རྫོགས་པ་དོན་དུ་གཉེར་བ་ཉིད་སྐྱབས་སུ་སོང་བ་དང༌། མྱ་ངན་ལས་འདས་པའི་བསམ་པ་བརྟན་པོ་སྒྲུབ་པར་བྱེད་པ་ཡིན་པར་ཡང་རྟོགས་པར་བྱ་སྟེ། ཨུ་པ་ས་མཱཔྟ། ཨུ་པ་ནི་ཉེ་བ། ས་མཱཔྟ་རྫོགས་པ་སྟེ།
ཉེ་བ་ནི་དགེ་སློང་གི་དངོས་པོ། རྫོགས་པ་ནི་མྱ་ངན་ལས་འདས་པ་སྟེ། མི་ཟད་པའི་ཚིག་སྡུད་ཡིན་པས། སྔ་མ་བརྗོད་བྱའི་གཙོ་བོར་གྱུར་པ་སྟེ། གང་གི་སྔ་མ་བརྗོད་བྱར་གྱུར། ། དེ་ནི་མི་ཟད་པར་གྱུར་འདོད། ། ཅེས་འདོན་པའི་ཕྱིར་དང༌། འགྲེལ་པར། རྫོགས་པར་བསྙེན་པའི་དུས་ན་ནི་རྫོགས་པར་བསྙེན་པའི་སྒྲ་ཁོ་ན་ལས་མྱ་ངན་ལས་འདས་པའི་བསམ་པ་བརྟན་པོ་རྟོགས་པར་བྱ་སྟེ། འདི་ལྟར་རྫོགས་པར་བསྙེན་པ་ཞེས་བྱ་བ་ལ།
རྫོགས་པ་ཞེས་བྱ་བ་ནི་གནོད་པ་ཐམས་ཅད་དང་བྲལ་བའི་དངོས་པོ་ལ་བྱ་སྟེ། མྱ་ངན་ལས་འདས་པ་ཡང་དེ་ལྟ་བུའི་རང་བཞིན་ཡིན་ནོ། ། བསྙེན་པ་ཞེས་བྱ་བའི་སྒྲ་ནི་ཉེ་བའི་ཚིག་ཡིན་ཏེ། དེའི་ཕྱིར་བསམ་པ་ཐམས་ཅད་ཀྱིས་མྱ་ངན་ལས་འདས་པ་དང་ཉེ་བར་གྱུར་པ་ནི་རྫོགས་པར་བསྙེན་པ་ཡིན་ནོ། ། དེ་བས་ན་མྱ་ངན་ལས་འདས་པའི་བསམ་པ་ཁོ་ནས་སྡོམ་པ་སྐྱེའི། གཞན་གྱིས་ནི་མ་ཡིན་ནོ། ། ཞེས་གསུངས་པས་སོ། ། གསོལ་བ་དང༌། ལས་དང༌། ༡༠ ལས་མངོན་དུ་གྱུར་པ་སྟོན་ཏེ།
དེ་ལ་ཡང༌། ལས་ཚང་བ། མ་ནོར་བ། མ་འཁྲུགས་པ། བཞག་པར་མི་འོས་པ། ལས་ཉམས་སུ་མྱོང་བ་ལྔ་དང་ལྡན་པར་དགོས་པ་ལས། ལས་ཚང་བ་ནི། ལས་བྱེད་པས་བསྒྲུབ་བྱའི་མིང་དང༌། མཁན་པོའི་མིང་དང༌། དགེ་འདུན་གྱི་མིང་མ་བརྗོད་པ་དང༌།
གསོལ་བ་དང་བརྗོད་པ་གང་རུང་ཆད་ན་ལས་མི་ཆགས་པས། དེ་ཐམས་ཅད་ཚང་བ་ཞིག་དགོས་ཏེ། དེ་གཉིས་ཀྱི་མིང་མ་བརྗོད་ན་ཡང་ངོ༌། ། དགེ་འདུན་གྱི་ན་ཡང་དེའི་སྐྱེ་གནས་ཀྱི་མི་སྐྱེའོ་ཞེས་པ་དང༌། ལུང་དུ། གང་ཟག་ལྔ་བསྙེན་པར་མ་རྫོགས་པ་ཞེས་བྱ་སྟེ། བདག་གི་མིང་མི་བརྗོད་པ་དང༌། མཁན་པོའི་མིང་མི་བརྗོད་པ་དང༌། གསོལ་བ་ཆད་པ་དང༌། བརྗོད་པ་ཆད་པ་དང༌།
བསྙེན་པར་རྫོགས་པ་མི་ཤེས་པས་སོ། ། ཞེས་པའོ། ། ལྷག་ན་ཆགས་ཀྱང་ཉེས་བྱས་ཏེ། བརྗོད་པ་ལྷག་པ་དག་གིས་མ་བྱས་པ་ཉིད་མ་ཡིན་ནོ། ། ཉམས་ན་མ་བྱས་པ་ཉིད་དོ། ། ཞེས་པས། བཞིའི་ཆོ་ག་ཚིག་ཕྱེད་ཀྱང་མ་འཁྲུགས་པ་ཞིག་དགོས་ཏེ། ལུང་དུ། བསྙེན་པར་རྫོགས་པར་བགྱི་བ་ལ་གསོལ་བ་དང་བཞིའི་ལས་མི་བགྱིད་ན། བསྙེན་པར་རྫོགས་ཞེས་བགྱིའམ་མ་རྫོགས་ཞེས་བགྱི།
བཀའ་སྩལ་པ། མ་རྫོགས་ཞེས་བྱའོ། ། ཞེས་སོ། ། སྤྱིར་གཞན་དང་མ་ནོར་བ་དགོས་ལ། དགེ་སློང་དང་དགེ་སློང་མའི་ཆོ་ག་ལྟ་བུ་ཕན་ཚུན་ནོར་ན་ཆགས་མོད་ཀྱང་མི་བྱ་སྟེ། དགེ་སློང་དང་དགེ་སློང་མ་ཉིད་དག་གི་ལས་གཞན་བྱེད་པ་མ་ཡིན་ནོ། ། ཞེས་སོ། ། སྤྱོད་ལམ་གྱིས་མ་འཁྲུགས་པ། སྤྱིར་བཏང་དུ་ལས་ཐམས་ཅད་འདུག་པ་ཉིད་ཀྱིས་བྱ་སྟེ། ལས་ནི་འདུག་པ་ཉིད་ཀྱིས་སོ། །
ཞེས་དང༌། མི་འདུག་པར་བསྒྲེང་བ་ནི། ཁ་སྐོང་བ་ཉིད་མ་ཡིན་ནོ། ། ཞེས་དང༌། བརྩམ་པ་ན་འགྲོ་བའི་སེམས་ཀྱིས་བཏང་བ་ནི། སྤྱོད་ལམ་ལས་ཉམས་པ་ཡིན་ཞེས་པས་སོ། ། ལས་བྱེད་འཕྲོ་ལ་དགེ་སློང་འགའ་ཞིག་སོང་ན། དེའི་ཚེ་ལྷག་མ་དགེ་འདུན་དུ་ལོངས་པ་ཡིན་ན། ཚིག་བྱས་ཟིན་རྣམས་འཁྲུགས་པར་མི་འགྱུར་ལ། མ་ལོངས་ན་ཚིག་རྫོགས་པའང་འཁྲུགས་པས་སླར་བསྐྱར་དགོས་ཏེ།
བྱེད་པ་ཉིད་ན་སོང་ན་ཚིག་མ་རྫོགས་པ་རྣམས་རྣམ་པར་འཁྲུགས་པ་ཉིད་དོ། ། ལས་དེ་ལ་དགེ་འདུན་གྱི་ཚད་དག་ཏུ་མ་ལོངས་པ་རྣམས་མ་ལུས་པ་ཉིད་ན་རྫོགས་པའོ། ། ལུས་པ་ཉིད་ན་མི་འགྱུར་རོ། ། ཞེས་པས། བསྙེན་རྫོགས་ཙམ་དུ་མ་ཟད་དགེ་འདུན་གྱི་ལས་ཐམས་ཅད་ལ་འགྲེའོ། ། འཁྲུགས་ནས་བསྐྱར་དགོས་ན་གསོལ་བ་སྐྱོར་ན་ཡང་གསོར་བར་བགྱིའོ། ། བརྗོད་པ་སྐྱོར་ན་ཡང་རྗེས་སུ་བསྒྲག་གོ ། ཞེས་སྦྱར་རོ། ། གོ་རིམ་མ་འཁྲུགས་པ་ནི། གསོལ་བ་དང་བརྗོད་པ་གོ་རིམ་མ་ནོར་བར་བྱ་བ་སྟེ།
གསོལ་བ་མ་བྱས་པར་བརྗོད་པ་མི་བྱ་བ་ལ་སོགས་པའོ། ། ཚིག་མ་འཁྲུགས་པ་ནི། བརྗོད་པ་གསུམ་གྱི་ཚིག་ཕན་ཚུན་མ་འདྲེས་པའོ། ། འཁྲུགས་ན་ཆགས་ཀྱང་ཉེས་བྱས་ཏེ། དོན་གྱི་སྐབས་དག་གི་གོ་རིམ་འཁྲུགས་པ་ནི། མི་ཆགས་པ་ཉིད་མ་ཡིན་ནོ། ། དེ་ནི་མི་བྱ་བ་ཉིད་དོ། ། ཞེས་པས་སོ། ། བཞག་པར་མི་འོས་པ་ནི། ལས་ཆོག་གི་སྔགས་ཚིག་དག་ལ་བཞག་པར་འོས་པ་ཚིག་ཕྱེད་ཀྱང་མེད་དོ། །
ལས་ཉམས་སུ་མྱོང་བ་ནི། དགེ་འདུན་གྱིས་ཉམས་སུ་མྱོང་བ་ལ། མཁན་སློབ་དགེ་འདུན་དང་བཅས་པ་ཐམས་ཅད་ལ། གང་ལ་བྱ་བའི་གཞི་བསྒྲུབ་བྱ། བྱེད་པ་པོ་མཁན་སློབ་དགེ་འདུན། བྱེད་པ་ལས་ཀྱི་ཆོ་ག་རྣམས་ལ། དེ་ལ་དེར་འདུ་ཤེས་པའི་འདུ་ཤེས་མ་འཁྲུལ་བ་དང༌། ཀུན་སློང་བསྒྲུབ་བྱ་དེ་ལ་ཕན་སེམས་ཀྱི་བསམ་པས་ཀུན་ནས་བླངས་ནས། དགོས་པ་དེའི་དོན་དུ་བསམ་པ་ཐག་པས་ལས་དེ་བྱེད་འདོད་དགོས་ཏེ། བཞད་གད་ཀྱི་དངོས་པོ་ནི་གང་གི་ཡང་མི་འགྱུར་རོ། །
ཞེས་དང༌། གཞན་དུ་ནི་མི་ཆགས་སོ། ། ཞེས་དང༌། ཆོ་ག་ལས་ཐུགས་བརྩེ་བའི་སླད་དུ་ཞེས་འདོན་པས་སོ། ། གཞན་ཡང་འདིར་མཚོན་ནས་དགེ་འདུན་གྱི་ལས་ཐམས་ཅད་ལ་རང་རང་གི་དགེ་འདུན་དང་བསྒྲུབ་བྱས་ཚིག་ཐོས་ཤིང་དོན་གོ་ན་ལས་ཉམས་སུ་མྱོང་བ་ཞེས་བྱ་ཞིང༌། གསོལ་བ་ཙམ་ཐོས་པས་ཀྱང་ཡིན་ནོ། ། དེ་ལྟར་ཡང་གཞི་འགྲེལ་ལས། ཆོ་ག་ཞེས་བྱ་བ་ནི་ཡང་དག་པའི་ཆོ་ག་སྟེ། དགེ་འདུན་དུ་ཚང་བ་དང༌། ལས་བྱེད་པ་དགེ་སློང་ཉིད་ཡིན་པ་དང༌།
ཉན་པ་པོས་གོར་བཏུབ་པ་ཞེས་སོ། ། རྣམ་འབྱེད་འགྲེལ་པར། ཆོ་ག་མ་ཡིན་པ་ཞེས་བྱ་བ་ནི། དགེ་འདུན་མ་ཚང་བ་དང༌། ལས་ཉམས་པ་དང༌། ཉན་པ་པོ་རྣམས་ཀྱིས་མ་གོ་བ་ལ་སོགས་པའོ། ། ཞེས་པས། མ་གོ་ན་མི་ཆགས་པར་བཤད་པ་ནི་ཁས་ལེན་པའི་སེམས་ཡོད་པས། བསྙེན་པར་རྫོགས་པ་བྱས་པ་ཙམ་ཡང་མི་གོ་བ་ལ་དགོངས་ཏེ། ལས་ཚིག་མཐའ་དག་གོ་བ་ངེས་པར་མི་དགོས་པར།
ས་ག་ལྷས། འོན་པས་ཀྱང་ནི་གོ་གྱུར་ཅིང༌། ། ལས་བརྗོད་པ་ནི་མ་ཐོས་ཀྱང༌། ། འདི་ལ་བསྙེན་རྫོགས་ཡོད་པ་སྟེ། ། ཚུལ་ཁྲིམས་ལྡན་ལ་ཉེས་པ་མེད། ། ཅེས་དང༌། ཞུ་བར། བཙུན་པ་མཐའ་འཁོབ་པ་འཕགས་པའི་སྐད་དུ་བསྙེན་པར་རྫོགས་པར་བགྱིས་པ་དང༌། མཐའ་འཁོབ་པ་དེས་ཀྱང་འཕགས་པའི་སྐད་མ་འཚལ་ན་བསྙེན་པར་རྫོགས་པ་ཞེས་བགྱིའམ། ཨུ་པ་ལི་ཁས་ལེན་པའི་སེམས་ཡོད་ན་བསྙེན་པར་རྫོགས་པ་ཞེས་བྱ་སྟེ།
བྱེད་པ་རྣམས་འདས་པ་དང་བཅས་པར་རོ། ། ཞེས་གསུངས་ཤིང༌། འཕྲིན་གྱི་ཆོ་གས་ཀྱང་གསལ་ལོ། ༩ ། ད་ནི་གསོལ་བ་ཞེས་པའི་ཚིག་གི་དོན་ལ་འཇུག་པར་བྱ་སྟེ། དེའི་འོག་ཏུ་ལས་བྱེད་པས་འདུག་སྟེ་གསོལ་བའི་ལས་འདི་ལྟར་བརྗོད་པར་བྱའོ། ། དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདིས་ཞེས་པ་ནས། འདི་ནི་གསོལ་བའོ་ཞེས་པའི་བར་འདོན་ནོ། ༡༠ །
ལས་དང་ཞེས་པའི་ཚིག་གི་དོན། ལས་བྱེད་པས་གསོལ་བ་ཐལ། བརྗོད་པའི་ལས་ལ་ཐུགས་གཏད་པར་ཞུ་ཞིང༌། ལྷག་ཆད་བྱུང་ན་གསོ་བར་ཡང་ཞུ་སྨྲས་ནས། དགེ་འདུན་བཙུན་པ་རྣམས་ཞེས་པ་ནས། གསུངས་ཤིག་ཅེས་པའི་བར་བརྗོད་པ་དང་པོ་དང་གཉིས་པ་བྱས། བརྗོད་པ་ཐ་མ་གང་ཡིན་པའི་ཆ་གསུམ་པ་ལ་གྲུབ་པ་ཉིད་དོ་ཞེས་པས། གསུམ་པ་དེ་ཉིད་ཀྱི་མཆི་སྟེ་ཞེས་པ་ཡན་ཆད་ངོ་བོ་བརྗོད་པ། དེའི་འོག་ནས་གསོལ་ནའི་བར་བྱ་བ་བརྗོད་པ། དེའི་སླད་དུ་མན་ཆད་བྱེད་པ་བརྗོད་པ་ཡིན་པས་ངོ་བོ་བརྗོད་པ་དང༌།
བྱ་བ་བརྗོད་པ་གཉིས་རྫོགས་པ་གསོལ་ན་ཞེས་པ་འགག་པ་དང་མཉམ་དུ་ཁྱེད་ཀྱི་རྒྱུད་ལ་སྡོམ་པ་སྐྱེ། ངེད་ཀྱང་སློབ་དཔོན་དུ་གྱུར་པ་ཡིན་པས། དེའི་སླད་དུ་ཞེས་པའི་ཚིག་འབྱུང་བ་དང་སྡོམ་པ་སྐྱེས་དགེ་སློང་དུ་གྱུར་སྙམ་པ་གྱིས། དགེ་འདུན་རྣམས་བརྗོད་པ་གསུམ་པ་ལ་ཐུགས་གཏད་པར་ཞུ་ཞེས་བྱས་ནས། དེ་དེ་བཞིན་དུ་འཛིན་ཏོ་ཞེས་མཇུག་སྡུད་དང་བཅས་པའི་བར་བྱའོ། ། དེ་ཡང་བྱེ་བྲག་ཏུ་སྨྲ་བས་ནི། སྡོམ་པ་འཆལ་ཚུལ་གྱི་རྒྱུན་སྡོམ་ཞིང་འགོག་པར་བྱེད་པའི་ཆུ་ལོན་ལྟ་བུ་རྣམ་པར་རིག་བྱེད་དང་རིག་བྱེད་མ་ཡིན་པ་གཉིས་ཀྱིས་བསྡུས་པའི་གཟུགས་རྫས་བདུན་ཐོབ་པར་འདོད་དེ། དང་པོའི་རྣམ་རིག་རྣམ་རིག་མིན། ། སོ་སོ་ཐར་དང་བྱ་བའི་ལམ། ། ཞེས་པའི་རང་འགྲེལ་དུ།
སྡོམ་པ་ཡང་དག་པར་བླངས་པའི་རྣམ་པར་རིག་བྱེད་དང༌། རྣམ་པར་རིག་བྱེད་མ་ཡིན་པ་དང་པོ་དག་ནི་སོ་སོ་ཐར་པ་ཞེས་བྱ་སྟེ། དེས་སྡིག་པ་ལས་སོ་སོར་ཐར་པའི་ཕྱིར་ཏེ། སྤངས་པའི་ཕྱིར་ཞེས་བྱ་བའི་ཐ་ཚིག་གོ ། སོ་སོ་ཐར་པའི་སྡོམ་པ་ཞེས་ཀྱང་བྱ་སྟེ། ལུས་དང་ངག་སྡོམ་པའི་ཕྱིར་རོ། ། ལས་ཀྱི་ལམ་ཞེས་ཀྱང་བྱའོ། ། སྐད་ཅིག་གཉིས་པ་ལ་སོགས་པ་ལ་ནི་སོ་སོ་ཐར་པའི་སྡོམ་པ་ཁོ་ན་ཡིན་གྱི། སོ་སོ་ཐར་པ་ནི་མ་ཡིན་ནོ། ། འཇུག་ཡིན་གྱི།
ལས་ཀྱི་ལམ་དངོས་ནི་མ་ཡིན་ནོ་ཞེས་གསུངས། གཞན་དག་ལ་རྣམ་པར་རིག་པར་བྱེད་པས་ན་རྣམ་པར་རིག་བྱེད་ཅེས་བྱ་ལ། རྣམ་པར་རིག་བྱེད་བཞིན་དུ་གཞན་དག་ལ་རྣམ་པར་རིག་པར་བྱེད་པ་མ་ཡིན་པས་རྣམ་པར་རིག་བྱེད་མ་ཡིན་པ་ཞེས་བྱའོ། ། རྣམ་པར་རིག་བྱེད་མ་ཡིན་པ་དེ་སྐྱེ་བའི་ཚུལ་ཡང༌། མི་རྣམས་ཀྱི་ནང་ནས་སྡོམ་པ་མི་ཆགས་པ་མ་གཏོགས་པ་གཞན་གང་ཡང་རུང་སྟེ། དེས་ལུས་ཀྱིས་ཕྱག་འཚལ་བ་དང༌། ངག་གིས་གསུམ་ལ་སྐྱབས་སུ་འགྲོ་བ་དང༌། བསླབ་པའི་གཞི་ཡང་དག་པར་བླང་བ་ལ་སོགས་པའི་རྣམ་པར་རིག་བྱེད་ལ་བརྟེན་ནས། བདག་གིས་དེང་ཕྱིན་ཆད་ལུས་སམ་ངག་གིས་སྲོག་གཅོད་པ་སྤོང་བ་སོགས་དགེ་བའི་ལས་དེ་ལྟ་བུ་ཞིག་བྱ་ཞིང༌། དགེ་བསྙེན་ལ་སོགས་པའི་སྡོམ་པ་ཡང་དག་པར་བླང་ངོ་སྙམ་དུ་ཡི་དམ་བཅས་ན་ཡི་དམ་བཅས་པའི་སེམས་པ་ཚུན་ཆད་ནས།
ཇི་སྲིད་ཡི་དམ་བཅས་པའི་རྒྱུན་དེ་མ་སྤངས་ཀྱི་བར་དུ་བྱེད་པ་པོ་དེས་སེམས་གཡེངས་པ་དང༌། སེམས་མེད་པ་དང༌། སེམས་མ་གཡེངས་པའི་གནས་སྐབས་དག་ན་ལས་དེ་མི་བྱེད་དུ་ཟིན་ཀྱང་སྡོམ་པ་ཡང་དག་པར་བླངས་པའི་རྒྱུ་ལས་བྱུང་བ་འབྱུང་བ་ཆེན་པོ་བཞི་པོ་དག་རྒྱུར་བྱས་པ་སྡོམ་པ་མ་ཡིན་པ་སྤོང་པའི་མཚན་ཉིད་སོ་སོ་ཐར་པའི་སྡོམ་པར་གཏོགས་པའི་རྣམ་པར་རིག་བྱེད་མ་ཡིན་པའི་གཟུགས་སེམས་ཀྱི་རྒྱུད་ལ་སྐྱེ་བར་འགྱུར་རོ། ། ཇི་སྲིད་དུ་རྣམ་པར་རིག་བྱེད་མ་ཡིན་པ་དེ་མི་གཏོང་བ་དེ་སྲིད་རྟག་ཏུ་ད་ལྟར་གྱི་དེ་དང་ལྡན་ནོ། ། སྐད་ཅིག་མ་དང་པོ་ཕྱིན་ཆད་འདས་པ་དང་ཡང་ལྡན་ཏེ། མཛོད་ལས། སོ་སོ་ཐར་གནས་ཇི་སྲིད་དུ། ། མ་བཏང་བར་རྟག་ད་ལྟར་གྱི། ། རྣམ་རིག་མིན་ལྡན་སྐད་ཅིག་མ། ། དང་པོ་ཕྱིན་ཆད་འདས་པ་དང༌། །
ཞེས་གསུངས་པའི་ཕྱིར་རོ། ། མདོ་སྡེ་པ་དག་ནི། སེམས་རྒྱུད་ཡོངས་སུ་འགྱུར་བའི་ཁྱད་པར་ལ་འདོད་དོ། ། མཛོད་འགྲེལ་ལས། ལས་སྔོན་དུ་འགྲོ་བའི་སེམས་ཕྱིར་ཞིང་འབྱུང་བ་གང་ཡིན་པ་དེ་ནི་རྒྱུན་ཡིན་ནོ། ། དེ་གཞན་དང་གཞན་དུ་སྐྱེ་བ་ནི་ཡོངས་སུ་འགྱུར་བ་ཡིན་ནོ། ། ཞེས་པས་སོ། ། སེམས་ཙམ་པ་ནི། སེམས་པ་ས་བོན་དང་བཅས་པ་ལ་འདོད་ལ། མ་བརྟགས་མ་དཔྱད་པའི་དབང་དུ་བྱས་ནས་དབུ་མ་པས་ཅི་རིགས་པར་ཡང་སྨྲ་བ་ཉིད་དོ། །
གཞལ་དང༌། དེའི་འོག་ཏུ་དགེ་སློང་ལས་བྱེད་པ་མ་ཡིན་པ་གཞན་གང་ཡང་རུང་བ་གཅིག་གིས་ཉིན་མོ་གྲིབ་ཚོད་ཐུར་མ་སོར་བཞི་ཙམ་གྱིས་གཞལ་བར་བྱ་ཞིང༌། ཐུར་མ་ཇི་ཙམ་ཡོད་པ་དེ་ཙམ་ལ་སྐྱེས་བུ་དང༌། སོར་རེ་རེ་ལ་རྩ་བ་རེ་རེ། དེ་ལས་ཉིན་མཚན་གྱི་ཆ་ཤེས་པར་བྱ་སྟེ། སྔ་དྲོ་དང༌། གུང་དང༌། ཕྱི་དྲོ་དང༌། མཚན་མོའི་ཐུན་དང་པོ་དང༌། ཐུན་དང་པོའི་ཕྱེད་དང༌།
གུང་ཐུན་དང༌། གུང་ཐུན་གྱི་ཕྱེད་དང༌། ཐུན་ཐ་མ་དང༌། ཐུན་ཐ་མའི་ཕྱེད་དང༌། སྐྱ་རེངས་མ་ཤར་བ་དང༌། སྐྱ་རེངས་ཤར་བ་དང༌། ཉི་མ་མ་ཤར་བ་དང༌། ཉི་མ་ཤར་བ་དང༌། ཉི་མ་བརྒྱད་ཆ་ཤར་བ་དང༌། ཉི་མ་བཞི་ཆ་ཤར་བ་དང༌།
གུང་ཚིགས་མ་ཡོལ་བ་དང༌། ཉི་མ་བཞི་ཆ་ལུས་པ་དང༌། ཉི་མ་བརྒྱད་ཆ་ལུས་པ་དང༌། ཉི་མ་མ་ནུབ་པ་དང༌། ཉི་མ་ནུབ་པ་དང༌། རྒྱུ་སྐར་རྣམས་མ་ཤར་བ་དང༌། རྒྱུ་སྐར་རྣམས་ཤར་བ་སྟེ་ཉི་ཤུ་རྩ་གཉིས་སོ། ། དུས་ལྔ། དུས་ཚོད་ནི་ལྔ་སྟེ། དགུན་གྱི་དུས་དང༌།
དཔྱིད་ཀྱི་དུས་དང༌། དབྱར་གྱི་དུས་དང༌། དབྱར་ཐུང་ངུའི་དུས་དང༌། དབྱར་རིང་པོའི་དུས་སོ། ། དང་པོ་གཉིས་ནི་ཟླ་བ་བཞི་བཞིའོ། ། འོག་མ་ནི་ཟླ་བ་གཅིག་གོ ། དེའི་འོག་མ་ནི་ཉིན་ཞག་གཅིག་གོ ། ཐ་མ་ནི་དེས་ཟླ་བ་གསུམ་དུ་མ་ཆོག་པའོ། ། འདི་ནི་དབྱར་ཐུང་ངུ་ངོས་འཛིན་པའི་དབང་དུ་མཛད་ལ། གཞན་དུ་དགུན་དང༌།
དཔྱིད་དང༌། དབྱར་གསུམ་དུ་ཕྱེ་སྟེ། དམན་པ་ཕྱག་དར་ཁྲོད་ཀྱི་གོས་ངོས་འཛིན་བདེ་བའི་ཆེད་དུའོ། ། དགུན་སྟོད་དང༌། དགུན་སྨད། དཔྱིད་དང༌། སོས་ཀ དབྱར་དང༌། སྟོན་དྲུག་ཏུ་ཕྱེ་བ་ཞག་མི་ཐུབ་པའི་གསོ་སྦྱོང་ངོས་འཛིན་པའི་ཆེད་དུའོ། ། འདུལ་བ་རང་ལུགས་ཀྱི་རྣམ་པར་དབྱེ་བ་ནི་དེར་ཟད། །
མདོ་སྡེ་ཉི་མའི་སྙིང་པོར། ། ར་བ་འབྲིང་པོ་ཐ་ཆུང་གསུམ་གསུམ་དུ་དབྱེ་ནས། མར་ངོ་སྔོན་འགྲོ་མཛད་ལ། སློབ་དཔོན་གྱི་གཞུང་དུ། ར་བ་འབྲིང་པོ་ཐ་ཆུང་ཡར་ངོ་སྔོན་འགྲོར་གསུངས་པ་ནི་འཇིག་རྟེན་ལུགས་གྲགས་ཚོད་ཆེ་བས་བསྟན་བཅོས་པའི་དུས་བརྩི་བའི་གཞིར་བགྲངས་ཀྱི་རང་ལུགས་སུ་མི་བཞེད་དོ། ། དུས་ཐམས་ཅད་ཀྱི་ཐོག་མ་ནི་དགུན་ཏེ། དེའི་ཐོག་མའང་མགོའི་ཟླ་བ་ཡིན་ཏེ། དགུན་ཉི་གང་ལ་ལྡོག་པའི་དུས་ཉིད་དགུན་གྱི་ར་བར་འཇོག་པས་སོ། ། འདི་ལས་འཕྲོས་པ། དུས་བཞི་ནི་གླིང་བཞིར་གཡས་སྐོར་དུ་འཁོར་བས་རིམ་ཅན་པ་ཞེས་བྱ་སྟེ།
འགའ་ཞིག་ལྷོ་འཛམ་བུ་གླིང་དུ་དབྱར་ཉི་ལྡོག་པའི་དུས་དང༌། བྱང་སྒྲ་མི་སྙན་དུ་དགུན་ཉི་ལྡོག་པ་དུས་མཉམ་མོ། ། ཞེས་ཟེར་བ་ནི་མ་བརྟགས་པར་སྨྲ་བ་སྟེ། གླིང་གང་གི་ཉི་མ་ལྡོག་པ་རང་རང་གི་ལྷོ་བྱང་གི་བགྲོད་པ་མཐའ་ཐུག་ནས་ཡིན་པས། དེ་ནི་རང་གླིང་གི་ཉི་མའི་གུང་ཁོ་ནར་ངེས་ཏེ། བགྲོད་པའི་མཐར་ཐུག་པ་དེ་ལ་འབྱུང་གི གཞན་ལ་མི་འབྱུང་བས་སོ། ། དེ་ལ་འབྱུང་བ་ཡང་རྒྱུ་མཚན་ཡོད་དེ། གང་དུ་ཉི་མའི་རྒྱུ་ལམ་གྱི་སྐོར་ཐིག་གི་མཐར་ཐུག་པ་གླིང་གང་གི་ཚངས་ཐིག་ལ་རེག་པ་ཉིད་ཡིན་པས། རང་གླིང་གི་ཉི་གུང་ལ་བབ་པ་དེའི་ཚེ་ཉི་མས་དེར་སླེབ་པ་ཡིན་ནོ། །
གཞན་ཡང་གླིང་བཞི་སོ་སོའི་ཉིན་ཞག་གི་དབང་དུ་བྱས་པའི་ཚེས་གྲངས་ནི་མཉམ་དུ་མི་འཆར་བར་ངེས་ལ། ཚེས་ཞག་གི་དབང་དུ་བྱས་པའི་ཚེས་གཅིག་ལ་སོགས་པ་ནི་མཉམ་པར་འཆར་བ་ཉིད་དོ། ། དེ་བས་ན་ཉིན་ཞག་ལས་ཚེས་ཞག་བཙན་པས་ཟླ་བའི་འཕེལ་འགྲིབ་ཀྱང་དེའི་རྗེས་སུ་འབྲང་བ་ཡིན་ནོ། ། ཚུལ་འདི་ལས་ནི། ནམ་ཕྱེད་ཉི་མ་ནུབ་པ་དང༌། ། ཉི་མ་ཕྱེད་དང་འཆར་དུས་གཅིག ། ཅེས་པ་འདི་འགྲིག་པར་འགྱུར་རོ། ། གཞན་དུ་ཉིན་ཞག་གི་དབང་དུ་བྱས་པའི་དུས་དེ་བཞི་པོ་འགྲིག་པ་ནི་ནམ་ཡང་མི་སྲིད་དོ། ། གོ་བྱེད་དང༌། གཞི་འགྲེལ་མཁན་པོས་ཕྲ་རིམ་ནས་བཅལ་ནས་རགས་རིམ་ནས་བརྗོད་པར་བཤད་པས།
དེ་བཞིན་དུ་བརྗོད་པར་བྱའོ། ། ཡིན་མིན། ཡིན་པ་བསྙེན་བཀུར་གྱི་གནས། མཚན་མཐུན་པ། དུས་ཀྱི་རྒན་པ་རྣམས་ཡིན། བསྙེན་བཀུར་གྱི་གནས་མ་ཡིན་པ་ནི། བསྙེན་པར་མ་རྫོགས་པ་དང༌། དུས་ཀྱི་གཞོན་པའི་དགེ་སློང་རྣམས་དང༌། རྟེན་དམན་པའི་དགེ་སློང་མ་ཐམས་ཅད་དང༌། དུས་ཀྱི་རྒན་ཡང་ས་གཞན་ན་གནས་པ་ལ་སོགས་པའི་དམིགས་བསལ་ཐམས་ཅད་དེ།
འདི་སྐད་དུ། སོ་སོ་ཐར་པའི་སྡོམ་པ་མཆོག་ལ་རབ་ཏུ་བྱུང་བས་ཕྱག་བྱའོ། ། མཉམ་ན་རྒན་པ་ལའོ། ། མཚན་ཐ་མི་དད་པ་ལའོ། ། སྐྱེས་པ་མི་དམན་པ་ལ་བུད་མེད་ཀྱིས་སོ། ། ས་གཞན་ན་གནས་པ་དང༌། ཉམས་པ་དང༌། དགེ་སློང་མ་སུན་ཕྱུང་བ་དང༌། ཆོས་མ་ཡིན་པའི་ཕྱོགས་དང་མཐུན་པ་དང་ཐ་དད་པར་གནས་པ་དང༌། མཚམས་མེད་པ་བྱས་པ་དང༌།
ཉལ་བ་དང༌། སྙོམས་པར་ཞུགས་པ་དང༌། བྲེལ་བ་དང༌། སེམས་གཞན་དུ་སོང་བ་དང༌། རྒྱབ་ཀྱིས་ཕྱོགས་པ་དང༌། ཁྱིམ་གཞན་ན་འདུག་པ་དང༌། ཟས་ཀྱི་གྲལ་ན་འདུག་པ་མ་གཏོགས་སོ། ། ཁྱིམ་པས་རབ་ཏུ་བྱུང་བ་ལའོ། ། ཐམས་ཅད་ཀྱིས་སངས་རྒྱས་ལའོ། ། ཞེས་དང༌།
དུས་མཉམ་པ་རྣམས་ནི་གཅིག་གིས་གཅིག་ལ་ཕྱག་མི་བྱའོ། ། སྔར་འོངས་པ་དང་པོ་ཡིན་ནོ། ། ཞེས་སོ། ། ཕན་ཡོན། དངོས་སུ་སྡོམ་པ་ཐོབ་པའི་དུས་ཤེས་པ། ཤེས་ནས་གནས་ལ་བསྙེན་བཀུར་བྱས་པས་བཅས་པ་དང་མཐུན་པ། རང་གཞན་གྱི་བསླབ་པ་ལ་མ་གུས་པའི་ཉེས་པས་མི་གོས་པ། འཇིག་རྟེན་གྱི་ཆོས་དགེ་བ་ལ་གནས་པས་དགེ་ལེགས་ཀྱི་རྒྱུར་འགྱུར་བའོ། ། གནས་དང་ལྟུང་བ་དང༌། དགེ་སྦྱོང་མཆོག་འདོད་མཉམ་དང་ཚུལ་འབྲེལ་དང༌། །
དུལ་དང་དགོས་དང་མ་བརྗོད་གུས་པ་དང༌། ། བསྒྲུབ་པར་བྱ་བརྗོད་དག་ཏུ་བསྡུས་པ་ཡིན། ། ཐོབ་པ་མི་ཉམས་ཤིང་འཕེལ་བར་བྱེད་པའི་ཕྱིར་གདམ་ངག་བསླབ་པ་བརྗོད་པ་སྟོན་ཏེ། ལས་བྱེད་པ་དེས། གྲིབ་ཚོད་བརྗོད་པ་དེའི་འོག་ཏུ། ། གནས་རྣམས་དང༌། ལྟུང་བར་འགྱུར་བའི་ཆོས་རྣམས་དང༌། དགེ་སྦྱོང་དུ་བྱེད་པའི་ཆོས་རྣམས་དང༌། མཆོག་ཏུ་འདོད་པར་བྱ་བ་ཡང་དག་པ་ཉིད་ཀྱིས་རྫོགས་པ་ཉིད་དང༌། ཚུལ་ཁྲིམས་ཀྱིས་མཉམ་པར་གྱུར་པ་ཉིད་བསྒྲུབ་པ་ལ་ངེས་པར་སྦྱར་བར་བྱ་བ་དང༌།
ཚུལ་དང་འབྲེལ་བའི་གཟུགས་བརྙན་ལ་ངེས་པར་སྦྱར་བར་བྱ་བ་དང༌། དུལ་བར་གནས་པ་ཉིད་ལ་ངེས་པར་སྦྱར་བར་བྱ་བ་དང༌། དགོས་པ་རྗེས་སུ་བསྒྲུབ་པ་ལ་ངེས་པར་སྦྱར་བར་བྱ་བ་དང༌། མ་བརྗོད་པ་ཡང་དག་པར་བླངས་པ་ཡོངས་སུ་ཤེས་པ་བསྒྲུབ་པ་ཉིད་ཀྱང་བརྗོད་པར་བྱ་བ་དང༌། གུས་པ་ལ་ཡང་ངེས་པར་སྦྱར་བར་བྱ་བ་དང༌། བསྒྲུབ་པར་བྱ་བ་ཐབས་བརྗོད་པ་དང་བཅས་པ་ལ་ངེས་པར་སྦྱར་བར་བྱ་བ་རྣམས་བརྗོད་པར་བྱའོ། ། དེ་ནི་དགེ་སློང་ཕ་བསྙེན་པར་རྫོགས་པར་བྱ་བའི་ཆོ་ག་འཕྲོས་དོན་དང་བཅས་པའོ། ། བུད་མེད་ལ་ནི་དགེ་སློབ་མ་ཞེས་པའི། ། ཚིགས་གཞན། དགེ་བསྙེན་མ་དང༌།
དགེ་ཚུལ་མར་བསྒྲུབ་པའི་ཆོ་ག་ནི། ཕའི་ཆོ་ག་དང་ཁྱད་པར་མེད་ལ། བུད་མེད་ལ་དགེ་སློབ་མ་ཞེས་པའི་ཚིགས་གཞན་ཡོད་དེ། དེ་ནི་དགེ་ཚུལ་མ་ཉིད་དང་དགེ་སློང་མ་ཉིད་ཀྱི་བར་སྐབས་སུ་སྦྱིན་པར་བྱའོ། ། གལ་ཏེ་ཁྱིམ་སོ་བཟུང་བ་ཡིན་ན་ནི་ན་ཚོད་ལོ་བཅུ་ལོན་ན་དགེ་སློབ་མའི་སྡོམ་པ་སྦྱིན་ཞིང༌། ལོ་གཉིས་སྤྱད་ནས། ན་ཚོད་ལོ་བཅུ་གཉིས་ལོན་པ་ན་ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་སྦྱིན་ཞིང་བསྙེན་པར་རྫོགས་པར་བྱའོ། ། གལ་ཏེ་གཞོན་ནུ་མ་ཞིག་ཡིན་ན་ན་ཚོད་ལོ་བཅོ་བརྒྱད་ལོན་ན་དགེ་སློབ་མའི་སྡོམ་པ་སྦྱིན་པར་བྱ་ཞིང༌། ལོ་གཉིས་སྤྱད་ནས། ན་ཚོད་ལོ་ཉི་ཤུ་ལོན་པ་ན་ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་སྦྱིན་པར་བྱ་ཞིང་བསྙེན་པར་རྫོགས་པར་བྱའོ། །
དགེ་སློང་མ་དྲུག་བཅུ་གཉིས་དབུས། ། དགེ་ཚུལ་མ་ཉིད་དུ་ཉེ་བར་བསྒྲུབས་པའི་འོག་ཏུ། མཁན་མོས་ལས་བྱེད་པའི་དགེ་སློང་མ་དང༌། ལས་དེའི་གནས་སུ་འཇུག་པར་འགྱུར་བའི་དགེ་སློང་མ་དག་ལ་གསོལ་བ་གདབ་པར་བྱའོ། ། དེ་དག་གིས་ཀྱང་ཉེས་པ་ཕྱིར་བཅོས་ཏེ་དེར་འདུའོ། ། དེ་ཡང་ཡུལ་དབུས་སུ་དགེ་སློང་མ་བཅུ་གཉིས་ལ་སོགས་པའི་ཚོགས་སམ། མཐའ་འཁོབ་ཏུ་གཞན་མེད་ན་འདུལ་བ་འཛིན་མ་དང༌། དྲུག་ཡན་ཆད་རུང་ངོ༌། ། དང་པོ། དང་པོར་བྱ་བ་ནི་ཕྱག་འཚལ་བའོ། །
མཁན་མོ། མཁན་མོར་གསོལ་བའོ། ། བསླབ་པའི་སྡོམ་པ་གསོལ། དགེ་སློང་མ་ལས་བྱེད་མས། བསླབ་པའི་སྡོམ་པ་གསོལ་བའོ། ། གསོལ་བ་གཉིས་ཀྱི་ལས་དང་སྟེ། དེ་ལྟ་བུས་བསླབ་པའི་སྡོམ་པ་སྦྱིན་པའི་ཆོ་ག་བྱ་བའོ། ། གྲིབ་ཚོད་དང༌། ལས་བྱེད་པ་མ་ཡིན་པ་གཞན་གང་ཡང་རུང་བ་ཞིག་གིས་གྲིབ་ཚོད་བརྗོད་པའོ། ། བསླབ་པ་བརྗོད་པ།
དགེ་སློང་མ་ལས་བྱེད་མས་ཆོས་དྲུག་དང་རྗེས་སུ་མཐུན་པའི་ཆོས་དྲུག་རྒྱ་ཆེར་བརྗོད་པའོ། ། སྤྱད་དུས་ལོ་གཉིས་སོ། ། དེ་ལྟ་བུའི་བསླབ་པ་ལ་ལོ་གཉིས་ཀྱི་བར་དུ་སློབ་ཅེས་པའོ། ། དེ་ནི་དགེ་སློབ་མ་ཉིད་དུ་ཉེ་བར་བསྒྲུབ་པའི་ཆོ་གའོ། ། དེས་ལོ་གཉིས་ལོན་པ་དེའི་འོག་ཏུ་ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་མ་ཐོབ་པར་བསྙེན་པར་རྫོགས་པར་མི་འགྱུར་རོ། ། ཞེས་པ་མཆོག་ཁོ་ནའི་དབང་དུ་མཛད་ལ། ཕའི་ཆོ་གས་བུད་མེད་བསྙེན་པར་རྫོགས་པ་ལ་ནི་མ་ཡིན་ནོ། ། དེ་ནི་རུང་ཡང་བྱེད་པ་རྣམས་འགལ་ཚབས་ཅན་དུ་འགྱུར་ཏེ། དེའི་ཕྱིར་འདི་ལ་ཚངས་སྤྱོད་ལ་ཉེ་བར་གནས་པའི་སྡོམ་པ་སྦྱིན་པར་བྱ་སྟེ། འདི་ལྟར།
དང་པོར་བྱ་དང༌། ལས་བྱེད་པ་ལ་གསོལ་བ་བཏབ་ནས། ཕྱག་འཚལ་དུ་གཞུག་པའི་བར་རོ། ། མཁན་མོ། དེའི་འོག་ཏུ་མཁན་མོར་གསོལ་བར་བྱའོ། ། ཆོས་གོས་ལྔ། སྣམ་སྦྱར་དང༌། བླ་གོས་དང༌། མཐང་གོས་དང༌། ཤིང་ང་དཔུང་ཆད་དང༌།
རྔུལ་གཟན་ཏེ་མཁན་མོ་རང་གིས་དེ་ལ་བྱིན་གྱིས་བརླབ་པར་བྱའོ། ། ལྷུང་བཟེད་ཡོད་ན་དེ་ཉིད་ཀྱི་དང༌། མེད་ན་བརྙན་ནས་ཀྱང་དེ་ཉིད་དང་བཅས་པ་ཡིན་ནོ། ། ལྔ་པོ་ཡང་དེ་བཞིན་ནོ། ། ཞེས་པ་གོས་ལྔ་པོ་ཡང་གཡར་ཏེ་བསྟད་ནས་བྱིན་གྱིས་བརླབ་པར་རུང་ངོ༌། ། སྤྲོ་བྱ། དེ་ཐོས་པའི་ཉེན་ཀོར་ནས་བཀར་བ་ནས། གསང་སྟེ་སྟོན་པ་སྤྲོ་བར་བྱ་བའི་བར་རོ། ། དྲུག་པོ་འདི་ལ་སྡོམ་པ་མི་སྐྱེ་སྟེ། མཚན་གཉིས་གླེན་འདམས།
རྟག་ཏུ་ཟླ་མཚན་འཛག་པ། ཟླ་མཚན་མི་འཛག་པ། མཚན་མ་ཙམ་ཡོད་པ། སྔོན་རབ་ཏུ་བྱུང་བའོ། ། གསོལ་དང༌། ལས་བྱེད་པ་མས། གསང་སྟེ་སྟོན་པས་བར་ཆད་དྲི་བ་བསྐོ་བའི་ཕྱིར། གསོལ་བ་འབའ་ཞིག་པའི་ལས་བྱ་བའོ། ། གསང་སྟོན་དང༌། གསང་སྟེ་སྟོན་པའི་དགེ་སློང་མས་དཀྱིལ་འཁོར་པའི་ཕྱི་རོལ་དུ་གསང་སྟེ་སྟོན་པའོ། །
ཞུ། གསང་སྟོན་མས་ཚོགས་ལ་ཞུ་བའོ། ། གསོལ། བསྒྲུབ་བྱ་དེ་དཀྱིལ་འཁོར་དུ་བཀུག་ནས། དགེ་སློང་མ་ལས་བྱེད་པས་ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་གསོལ་དུ་གཞུག་པའོ། ། གསོལ་བ་དྲི་དང༌། དགེ་སློང་མ་ལས་བྱེད་པས། དགེ་སློང་མའི་དགེ་འདུན་གྱི་ནང་དུ་བར་ཆད་དྲི་བའི་ཕྱིར་གསོལ་བ་འབའ་ཞིག་པའི་ལས་བྱ་ཞིང་བར་ཆད་དྲི་བའོ། ། གསོལ་བ་དང༌། གཉིས་ཀྱི་ལས་ཀྱིས་ཚངས་སྤྱོད་ཉེར་གནས་སྦྱིན། །
དེའི་འོག་ཏུ་དགེ་སློང་མ་ལས་བྱེད་པ་མས་གསོལ་བ་དང་གཉིས་ཀྱི་ལས་ཀྱིས་ཚངས་པའི་སྤྱོད་པ་ལ་ཉེ་བར་གནས་པའི་སྡོམ་པ་སྦྱིན་པར་བྱའོ། ། གཉིས་ཀའི་དགེ་འདུན་ནང་དུ་གསོལ་དུ་གཞུག ཚངས་སྤྱོད་ལ་ཉེ་བར་གནས་པར་གྲུབ་པ་དེ་ཉིད་སྔར་དགེ་སློང་མའི་དགེ་འདུན་གྱི་སྟེང་དུ། ཡུལ་དབུས་སུ་དགེ་སློང་བཅུ། མཐའ་འཁོབ་ཏུ་ལྔ་བསྣན་པའི་གཉིས་ཀའི་དགེ་འདུན་གྱི་ནང་དུ། དགེ་སློང་ལས་བྱེད་པས་དེ་བསྙེན་པར་རྫོགས་པར་གསོལ་དུ་གཞུག་པར་བྱའོ། ། གསོལ་བ་དྲི་དང༌། གཉིས་ཀའི་དགེ་འདུན་གྱི་ནང་དུ་བར་ཆད་དྲི་བའི་ཕྱིར། ལས་བྱེད་པས་གསོལ་བ་འབའ་ཞིག་པའི་ལས་བྱས་ནས་བར་ཆད་དྲི་བར་བྱའོ། ། གསོལ་བ་ལས་ཀྱིས་སོ། །
དེའི་འོག་ཏུ། དགེ་སློང་ལས་བྱེད་པས། གསོལ་བ་བྱ་སྟེ་ལས་བྱའོ། ། དུས་ཚོད་བརྗོད་དང༌། དགེ་སློང་ལས་བྱེད་པ་མ་ཡིན་པ་གཞན་གང་ཡང་རུང་བ་ཞིག་གིས། གྲིབ་ཚོད་བརྗོད་པའོ། ། གནས་དང་ལྟུང་བ་དང༌། ལྕི་ཆོས་དགེ་སྦྱོང་འདོད་དང་མཆོག་འདོད་དང༌། ། མཉམ་དང་ཚུལ་འབྲེལ་དུལ་དང་དགོས་པ་དང༌། ། མ་བརྗོད་གུས་དང་བསྒྲུབ་བྱས་བསྡུས་པར་བཤད། །
དེའི་འོག་ཏུ་དགེ་སློང་ལས་བྱེད་པས། ། གནས་རྣམས་དང༌། ལྟུང་བར་གྱུར་པའི་ཆོས་རྣམས་དང༌། ལྕི་བའི་ཆོས་དང༌། དགེ་སྦྱོང་དུ་བྱེད་པའི་ཆོས་དང༌། འདོད་པ་རྫོགས་པ་དང༌། མཆོག་ཏུ་འདོད་པ་རྫོགས་པ་དང༌། ཚུལ་ཁྲིམས་མཉམ་པར་གྱུར་པ་དང༌། ཚུལ་དང་འབྲེལ་བའི་གཟུགས་བརྙན་དང༌། དུལ་བར་གནས་པ་ཉིད་དང༌།
དགོས་པ་རྗེས་སུ་བསྒྲུབ་པ་དང༌། དེའི་འོག་ཏུ་མ་བརྗོད་པ་ཡང་དག་པ་བླངས་པ་དང༌། གུས་པ་དང༌། བསྒྲུབ་པར་བྱ་བ་ཐབས་བརྗོད་པ་དང་བཅས་པ་ལ་ངེས་པར་སྦྱར་བ་རྣམས་ཀྱིས་དགེ་སློང་མ་བསྙེན་པར་རྫོགས་པའི་ཆོ་ག་བསྟན་ནོ། ། སྔ་མ་མ་སོང་བསྙེན་པར་རྫོགས་པ་དེས། ། གཞན་གཉིས་ཞར་གྱིས་ཐོབ་པ་མདོ་སྡེར་སྣང༌། ། ཚིགས་སྔ་མ་དགེ་བསྙེན་དང་དགེ་ཚུལ་སྔོན་དུ་མ་བཏང་བར་བསྙེན་པར་རྫོགས་པ་བསྒྲུབས་པ་དེས་དགེ་སློང་གི་སྡོམ་པ་དང་མཉམ་དུ་དགེ་ཚུལ་དང་དགེ་བསྙེན་གྱི་སྡོམ་པ་ཡང་ཅིག་ཅར་དུ་ཐོབ་པ་ཡིན་ཏེ། དྲིན་ལན་བསབ་པའི་མདོར། མ་འགག་པས་ཡང་གསོལ་པ། གལ་ཏེ་ཁྱིམ་པས་ཁྲིམས་ལྔ་མ་མནོས་པར་ཐལ་བྱུང་ཁྲིམས་བཅུ་མནོས་ན་ཁྲིམས་ཐོབ་པར་འགྱུར་རམ།
བཀའ་སྩལ་པ། དུས་གཅིག་ཏུ་དགེ་བསྙེན་གྱི་ཁྲིམས་དང༌། དགེ་སྦྱོང་གི་ཁྲིམས་རྣམ་པ་གཉིས་ཐོབ་བོ། ། གལ་ཏེ་ཁྲིམས་ལྔ་ཡང་མ་མནོས། ཁྲིམས་བཅུ་ཡང་མ་མནོས་པར་ཐལ་བྱུང་ཁྲིམས་རྫོགས་པར་མནོས་ན་ཡང༌། དུས་གཅིག་ཏུ་ཁྲིམས་གསུམ་ཆར་ཐོབ་པར་འགྱུར་རོ། ། མ་འགགས་པས་གསོལ་པ། བཅོམ་ལྡན་འདས་གལ་ཏེ་ཁྲིམས་རྫོགས་པར་མནོས་པས་དུས་གཅིག་ཏུ་ཁྲིམས་རྣམ་པ་གསུམ་ཆར་ཐོབ་པར་འགྱུར་ན། རིམ་གྱིས་སྔར་ཁྲིམས་ལྔ་མནོས་ལ། དེའི་འོག་ཏུ་ཁྲིམས་བཅུ་མནོས་ཏེ།
ཕྱིས་ཁྲིམས་རྫོགས་པར་ནོད་དོ་ཞེས་བགྱི་ཡང་ཅི་འཚལ། བཀའ་སྩལ་པ། དུས་གཅིག་ཏུ་ཁྲིམས་གསུམ་ཆར་ཐོབ་མོད་ཀྱི། གང་སངས་རྒྱས་ཀྱི་ཆོས་ལ་ལྷག་པར་མོས་པ་ནི། གདོན་མི་ཟ་བར་རིམ་གྱིས་ཁྲིམས་ལྔ་མནོས་ཏེ། དུལ་བར་བྱས་ལ་དད་པ་དང་མོས་པ་ལྷག་པར་སྐྱེས་ནས། དེའི་འོག་ཏུ་ཁྲིམས་བཅུ་ནོད་དོ། ། ཁྲིམས་བཅུ་མནོས་ནས་དགེ་བའི་རྩ་བ་ལྷག་པར་སྐྱེས་ནས། དེའི་འོག་ཏུ་ཚུལ་ཁྲིམས་རྫོགས་པར་མནོས་ན་དེ་ལྟར་རིམ་གྱིས་སངས་རྒྱས་ཀྱི་ཆོས་ཀྱི་རོ་ཐོབ་ཅིང་མོས་པ་བརྟན་པ་མི་ཤིགས་པར་འགྱུར་རོ། ། ཞེས་གསུངས་པས་སོ། །
དེ་དུས་ཀུན་སློང་སེམས་བསྐྱེད་ཀྱིས་ཟིན་ན། ། ཐེག་ཆེན་སོ་སོ་ཐར་པར་མཁས་རྣམས་བཞེད། ། རྒྱུའི་ཀུན་སློང་ནི་མཚུངས་པ་ཉིད་ཡིན་ཀྱང༌། དེ་དུས་ཀྱི་ཀུན་སློང་སེམས་ཅན་ཐམས་ཅད་ཀྱི་ཆེད་དུ་མི་གནས་པའི་མྱ་ངན་ལས་འདས་པ་འཐོབ་པར་འདོད་པའི་བློས་ཟིན་པའི་ཁྱད་པར་གྱིས། སོ་སོ་ཐར་པ་རིས་བརྒྱད་པོ་ཐམས་ཅད་ཐེག་པ་ཆེན་པོའི་སོ་སོ་ཐར་པའི་སྡོམ་པར་འགྱུར་བ་ཡིན་ཏེ། ཁ་ཆེ་པཎ་ཆེན་གྱིས། ཆོ་ག་ཐད་སོ་བ་ལ་བསམ་པ་ཡར་ལ་འཕེན་པ་ཞེས་གསུངས་སོ།། །། བཞི་པ་ཇི་ལྟར་བསྲུང་བའི་ཚུལ་ལ། ཚུལ་ཁྲིམས་ཕུན་སུམ་ཚོགས་པར་བྱ་བའི་ཕྱིར་གནས་བཅའ་བ་བསྟན་པ། མི་མཐུན་ཕྱོགས་ངོ་ཤེས་པར་བྱ་བའི་ཕྱིར་དགག་པའི་བསླབ་བྱ་བསྟན་པ།
བསླབ་པ་ཡོངས་སུ་སྦྱོང་བའི་ཕྱིར་བསྒྲུབ་པའི་བསླབ་བྱ་བསྟན་པ། ཉམས་པ་དག་པར་བྱ་བའི་ཕྱིར་ཕྱིར་བཅོས་པའི་ཆོ་ག་བསྟན་པ། ཆོས་རྣམ་པ་གཏན་ལ་དབབ་པའི་ཕྱིར་གནས་མལ་གྱི་གཞི་བསྟན་པ། ཞར་ལ་གནང་བཀག་གི་ཁྱད་པར་བསྟན་པའི་ཕྱིར་ཐེག་ཆེན་སོ་ཐར་གྱི་བསླབ་བྱ་ཤེས་པར་བྱ་བ་དང་དྲུག་ལས། དང་པོ་ལ། གནས་ཇི་ལྟར་བཅའ་བ། གནས་པ་སློབ་མའི་ཁྲིམས། གནས་ཀྱི་སློབ་དཔོན་གྱི་ཁྲིམས། ཐུན་མོང་དུ་འཇུག་པའི་ཁྲིམས། དམིགས་བསལ་འཕྲོས་དོན་དུ་བསྟན་པ་ལྔ་ལས།
དང་པོ་ནི། གནས་བཅའ་བར་བྱའོ། ། ཅི་གང་ཡང་རུང་བ་ལ་འམ་ཞེ་ན། གང་ཡང་རུང་བ་ལ་མི་བྱའོ། ། ཞེས་སོ། ། འོ་ན་གང་ལ་ཞེ་ན། དྲི་བ་ལ་སོགས་པས་ཚུལ་ཁྲིམས་དང༌། ཤེས་པ་དང༌། འཁོར་ལ་ཕན་འདོགས་པ་ཉིད་ངེས་པར་ཤེས་པར་བྱས་ནས་དེ་གཟུང་བར་བྱའོ། ། ཞེས་པས།
ལོ་བཅུ་ལོན་པ་དང་ལྷན་ཅིག་ཏུ་སྦྱར་བ་ཐ་མ་དང་ལྡན་པ། འཁོར་ལ་ཕན་འདོགས་པར་ནུས་པ། དེ་ལྟ་བུ་གཟུང་བར་བྱའོ། ། དེ་ཡང་ཇི་ལྟར་གཟུང་ན། སྡོམ་པ་བཞིན་ནོ། ། ལག་པ་གཉིས་ཀྱིས་རྐང་མཐིལ་གཉིས་ལ་བཅངས་ནས་སོ། ། གནས་སུ་འོས་པའི་སྒྱིད་པ་ལ་འཁྱུད་དེ། བཙུན་པ་དགོངས་སུ་གསོལ། བདག་མིང་འདི་ཞེས་བྱ་བ་བཙུན་པ་ལ་གནས་སུ་གསོལ་གྱི། བཙུན་པས་བདག་གི་སློབ་དཔོན་མཛད་དུ་གསོལ།
ཞེས་ཆོ་ག་ལན་གསུམ་ཐབས་ལེགས་དང་བཅས་པ་སྡོམ་པ་ལེན་པ་བཞིན་ནོ། ། གནས་པའི་སློབ་མ་ནི་གང་ཞེ་ན། རྫོགས་ནས་ལོ་བརྒྱད་ཅུ་ལ་སོགས་པ་ལོན་ཀྱང་སོ་སོ་ཐར་པ་རྒྱས་པར་མི་ཐོན་པ་དག་དང་ལོ་བཞི་ལོན་པ་ལྔ་པ་ཐ་མ་དང་ལྡན་པ་དང༌། གསུམ་རིག་པ། དྲི་མ་གསུམ་སྤངས་པ་ཡིན་ལ། ལྔ་པ་ཐ་མ་དང་ཡང་མི་ལྡན་པ་རྣམས་ཡིན། གཞན་ལ་གནས་འཆའ་བར་བྱ་བ་སྟེ། ལུང་ལས། བཙུན་པ་དགེ་སློང་རྫོགས་པར་བསྙེན་ནས་ལོ་དྲུག་ཅུ་ལགས་ལ། དེས་སོ་སོ་ཐར་པའི་མདོ་འདོན་པ་རྒྱས་པར་ཀློག་པ་དང་ཐོན་པ་མ་ལགས་ན།
དེས་ཀྱང་གཞན་ལ་གནས་པས་འཆའ་བར་བགྱི་འམ། ཉེ་བ་འཁོར། དེས་ཀྱང་གཞན་ལ་གནས་པས་འདུག་པར་བྱའོ། ། ལྔ་པ་ཐ་མ་དང་མི་ལྡན་པ་དང༌། ལོ་བཞི་ལོན། ལོ་ལྔ་པ་ཐ་མ་དང་ལྡན་པ་དང༌། གསུམ་རིག་པ། དྲི་མ་གསུམ་སྤངས་པ་ཡིན་ལ། ལོ་ལྔ་ཡང་མ་ལོན། ལྔ་པ་ཐ་མ་དང་ཡང་མི་ལྡན་ན།
གནས་མ་བྱས་པར་ལྗོངས་རྒྱུར་རུང་ངམ། མི་རུང་སྟེ། ལོ་ལྔ་ལོན་པ་དང༌། ལྔ་པ་དང་ལྡན་པ་ལ་བཅའ་བ་བསྟན་པའི་ཕྱིར་རོ། ། ཞེས་གསུངས་པས། ལོ་ལྔ་ལོན་ཅིང་ལྷན་ཅིག་སྦྱར་བ་ཐ་མ་དང་ལྡན་ན་གནས་མ་བཅས་པར་ལྗོངས་རྒྱུར་འགྲོ་བར་བྱའོ། ། ཞེས་པས། རྫོགས་ནས་ལོ་ལྔ་ལོན་པ་ལྷན་ཅིག་སྦྱར་བའི་ཐ་མ་དང་ལྡན་ན་གནས་ལ་བརྟེན་མི་དགོས་པར་བཤད། ། དེས་མཚོན་ནས་ལྷན་ཅིག་སྦྱར་བའི་ཐ་མ་དང་ལྡན་ན་ལོ་དྲུག་ལ་སོགས་པས་ཀྱང་རུང་ལ། དེ་ལས་གཞན་པའི་ལོ་བཅུ་མ་ལོན་པ་ཐམས་ཅད་གནས་པར་བྱ་དགོས་སོ། །
ཡོངས་སུ་བརྟགས་ནས་སྦྱིན་ནོ། ། ཞེས་པས། གནས་པས་ཀྱང་རང་ཉིད་ལ་བཀུར་སྟི་བྱེད་པ་ཡིན་པ་དང༌། ཅི་འདི་ཡོངས་སུ་མྱ་ངན་ལས་འདས་པའི་བསམ་པ་ཅན་དང༌། བསླབ་པ་དག་ལ་གུས་པ་ཡིན་ནམ། ཞེས་ཡོངས་སུ་བརྟགས་ནས་གནས་སྦྱིན་པར་བྱའོ། ། བུ་དང་ཕའི་འདུ་ཤེས་དག་བསྐྱེད་པར་བྱའོ། ། ཞེས་པས། གནས་ཀྱིས་ནི་གནས་པ་ལ་བུའི་འདུ་ཤེས་བསྐྱེད་པར་བྱ། གནས་པས་ནི་གནས་ལ་ཕའི་འདུ་ཤེས་བསྐྱེད་པར་བྱའོ། །
མཁན་པོ་དེ་ཉིད་དེའི་གནས་པ་ཉིད་ཡིན་ནོ། དེའི་ཕྱིར་དེ་ལ་མི་བཅའོ། ། ཞེས་པས། མཁན་པོ་ལ་གནས་བཅའ་མི་དགོས་ཏེ། མཁན་པོར་གྲུབ་པ་ཉིད་ཀྱིས་གནས་ཉིད་དུ་གྲུབ་པས་སོ། ། མཁན་པོ་མ་ཡིན་པ་དག་ཚོགས་ན་འདོད་པས་འཇུག་པར་བྱའོ། ། ཞེས་པ། མཁན་པོ་མ་ཡིན་པའི་གནས་ཀྱི་སློབ་དཔོན་དུ་མ་ཚོགས་པར་གྱུར་ན། གང་གི་གནས་པ་བྱ་ཞེ་ན། རང་འདོད་པ་དེའི་བྱའོ། །
དེ་དང་ན་དེ་ཉིད་ཀྱིས་སོ། ། ཞེས་པས། མཁན་པོ་དང་སློབ་དཔོན་མང་པོ་ཞིག་གཙུག་ལག་ཁང་དུ་ལྷགས་པར་གྱུར་ལ་གནས་པ་ཡང་དེ་ཉིད་དུ་འདུས་པར་གྱུར་ན་མཁན་པོ་མ་ཡིན་པའི་གནས་ཀྱི་སློབ་དཔོན་དུ་མ་ཚོགས་པར་གྱུར་ན། གང་གི་གནས་པ་བྱ་ཞེ་ན། རང་འདོད་པ་དེའི་བྱའོ། ། དེ་དང་ན་དེ་ཉིད་ཀྱིས་སོ། ། ཞེས་པས། མཁན་པོ་དང་སློབ་དཔོན་མང་པོ་ཞིག་གཙུག་ལག་ཁང་དུ་ལྷགས་པར་གྱུར་ལ་གནས་ཡང་དེ་ཉིད་དུ་འདུས་པར་གྱུར་ན་མཁན་པོ་ཉིད་ཀྱིས་གནས་པ་བྱའི། ། གཞན་གྱིས་ནི་མི་བྱའོ། ། གཉིས་པ་གནས་པ་སློབ་མའི་ཁྲིམས་ནི།
བཞི་མིན་གནས་པས་གནས་ལ་མ་ཞུས་མིན། གནས་པས་གནས་ལ་མ་ཞུས་པར་བྱ་བ་མི་བྱའོ། ། ཞེས་གསུངས་པ་སྟེ། བཤང་བ་དང༌། གཅི་བ་དང༌། སོ་ཤིང་དོར་བ་དང༌། ཉེན་ཀོར་དང་བཅས་པའི་གཙུག་ལག་ཁང་ལ་ཕྱག་བགྱིད་པ་བཞི་ནི་ཞུ་བར་མི་བྱའོ། ། མཚམས་ཀྱི་ནང་དུ་གཏོགས་པ་འདྲུ་བ་དང༌། འཚེད་པ་དང༌། བཟླ་བ་ལ་སོགས་པའི་བྱ་བས་ཁྱབ་པའི་བགྲོད་པ་དེའི་ཉེན་ཀོར་རོ། །
གཙུག་ལག་ཁང་ནས་འདོམ་བཞི་བཅུའི་མཐའ་ཚུན་ཆད་དུ་འགྲོ་བ་ཡང་ངོ༌། ། ཞེས་པ། གཙུག་ལག་ཁང་ནི་གཉིས་ཏེ། ར་བས་བསྐོར་བ་དང་མ་བསྐོར་བའོ། ། དེ་ལ་ར་བས་བསྐོར་བ་ལ་ར་བའི་ཕྱི་རོལ་ནས་བགྲང་ཞིང༌། མ་བསྐོར་བ་ལ་རྩིག་དྲུང་ནས་བགྲངས་པའི་འདོམ་བཞི་བཅུ་རྩ་དགུ་ཚུན་ཆད་དུ་བཅག་པའི་ཕྱིར་བགྲོད་པ་ནི་མ་ཞུས་ཀྱང་རུང་ངོ༌། ། སྦྱོར་བ་ཆུང་ངུ་དེའི་མོད་ཁོ་ན་ལ་བྱ་བ་འདི་ལྟ་སྟེ། གཏམ་འདྲེ་བ་དང༌། ཕེབས་པར་སྨྲ་བ་དང༌། ཕན་ཚུན་དགའ་བར་བྱ་བ་དང༌།
ལན་གདབ་པ་དང༌། འོངས་པ་ལེགས་སོ་ཞེས་བརྗོད་པ་དང༌། གོས་ལ་རྡུལ་ཆགས་པ་སྤྲུག་པ་དེ་ལྟ་བུ་ལ་སོགས་པ་ཕྲན་ཚེགས་ནི་ཞུས་ན་བཞད་གད་ཀྱི་རྒྱུར་འགྱུར་བས་མི་ཞུའོ། ། ལྷུང་བཟེད་དང་ཆོས་གོས་ཀྱི་ལས་ལ་སོགས་པ་སྦྱོར་བ་ཆེན་པོའི་ལས་ཐམས་ཅད་ནི་མ་ཞུས་པར་མི་བྱའོ། ། སོ་ཤིང་དང་ལྕེ་བཞར་གྱིས་ཁ་དག་པར་བྱས། ལུས་ཀྱི་བྱ་བ་བསྒྲུབས་ནས་མཆོད་རྟེན་ལ་ཕྱག་བྱས་ཏེ་གནས་ཀྱི་དྲུང་དུ་ཕྱིན་ནས་ཕྱག་བྱ་བ་དང༌། བསྙུན་གསོལ་བར་བྱའོ། ། ཐ་ན་སོ་ཤིང་ཟ་བ་ཙམ་ནས་མི་གཙང་བའི་ས་བྱི་དོར་བྱེད་པ་ཡན་ཆད་ཀྱི་སྦགས་པ་དང༌། གཅེར་བུ་དང་གོས་གཅིག་པ་ལ་ཕྱག་མི་བྱ། རང་དེ་ལྟ་བུ་ཡིན་ན་ཡང་མི་བྱའོ། །
གང་གི་ཚེ་འང་མཐོང་མ་ཐག་ཏུ་སྟན་ལས་ལྡང་བར་བྱ་བ་དང༌། གཙུག་ལག་ཁང་དེ་ན་འདུག་ན་ཉིན་པར་ལན་གསུམ་འགྲོ་བར་བྱའོ། ། གལ་ཏེ་དགོན་པ་ན་འདུག་པ་ལ་རྒྱང་གྲགས་ཙམ་ན་ཉིན་རེ་ལན་རེའོ། ། རྒྱང་གྲགས་ལྔ་ཡོད་ན་ཞག་ལྔ་འམ་དྲུག་ཙམ་ནའོ། དཔག་ཚད་ཕྱེད་དང་གསུམ་ན་གསོ་སྦྱོང་གི་ཚེའོ། ། སོ་ཤིང་སོར་བརྒྱད་པ་ནས་བཅུ་གཉིས་པའི་བར་མན་ཆད། དབུལ་བ། ཚང་མང་དུ་བཟའ་བཏུང་སྟ་གོན་བྱས་ཏེ། དགའ་བས་སྟོབས་པ་འམ། གལ་ཏེ་གཉིས་ཀ་བསོད་སྙོམས་པ་ཞིག་ཡིན་ན།
གསིལ་བྱེད་བྱི་དོར་བྱས་ཏེ་གཏད་ལ་དགོས་པ་ཡོད་ན་ཆུ་ཚགས་ཀྱང་ངོ༌། ། ཅི་ལགས། ཐབས་ཅིག་ཏུ་བསོད་སྙོམས་ལ་འཇུག་པར་བགྱི་འམ། འོན་ཏེ་སོ་སོར་བཞེས། དེ་སྐད་ཞུ་བར་བྱའོ། ། འདོད་ན་དེ་ཉིད་དང་ལྷན་ཅིག་ཏུ་བསོད་སྙོམས་ལ་འཇུག་ལ། ཉམ་ང་བ་ན་མདུན་དུ་འགྲོ་བར་བྱའོ། ། བསོད་སྙོམས་བཟང་པོ་ཞིག་རྙེད་ན་ཕུལ་ཅིག་ཅེས་བདར་བར་བྱའོ། ། སོ་སོ་ཞུགས་ནས་རང་གི་རྙེད་པ་ཆེས་མཆོག་ཏུ་གྱུར་ན་དེ་འབུལ་ལོ། ། དེས་ཀྱང་ཐམས་ཅད་དུ་ཚོད་རིག་པར་བྱའོ། །
ཆུ་སྣོད་དགང་བ་དང༌། གདུགས་ཚོད་ལ་བབ་བོ་ཞེས་དུས་བརྗོད་པ་དང༌། ཟས་ཟོས་ནས་ལྷུང་བཟེད་ལ་སོགས་པ་བཀྲུས་ཏེ་རང་རང་གི་གནས་སུ་བཞག་པར་བྱ་བ་དང༌། མཆོད་རྟེན་ལ་ཕྱག་འཚལ་བ་ན། འདག་རྫས་དང་ཆུ་ལ་སོགས་པ་འབུལ་བ་དང༌། རྐང་པ་བཀྲུ་བ་དང༌། བསྐུ་མཉེ་དང༌། དྲིལ་ཕྱིས་སོགས་ལ་ནན་ཏན་བྱའོ། ། མལ་སྟན་བཤམ་པ་དང༌། ཤམ་ཐབས་ཀྱི་གཟན་ནུབ་མོའི་གོས་བསྐོན་པ་དང༌།
ཤམ་ཐབས་བླངས་ཏེ་བཞག་པ་དང༌། རྐང་རྟེན་དང༌། ཆོལ་ཟངས་དབུལ་བ་དང༌། མཆིལ་ལྷམ་གཉིས་ཕྱི་བ་དང༌། བསྒྲུབ་པར་བྱ་བ་ཉིད་དུ་མ་བསྐོས་པའི་གནས་ཕྱག་དར་དང༌། གོས་ཚེམ་པའི་ལས་ཀྱི་རོགས་བྱའོ། ། བསྐོས་ན་རང་ཉིད་ཀྱི་ལས་ཡིན་པས་སོ། ། རུང་བར་བྱ་བ་དང༌། སྔོ་ཆུང་ངུ་བརྔ་བ་དང༌། མེ་ཏོག་དང་འབྲས་བུ་བཏོགས་པ་དང༌།
སོ་ཤིང་ཉེ་བར་བསྒྲུབ་པ་ལ་སོགས་པ་ལ་ཡང་དགེ་ཚུལ་བསྐོ་ཞིང་བྱེད་དུ་གཞུག་པ་དང༌། དེ་ནང་དུ་འོང་བར་འདོད་པས་སྒོ་གླེགས་ལ་གདབ་པ་ན་གོ་བར་བྱའོ། ། དེའི་ནང་དུ་དལ་བུར་ཤེས་བཞིན་དུ་འཇུག་ཅིང་སྒོ་སྐྱེས་ལ་མི་འབྱར་བ་དག་བྱའོ། ། དེ་དང་ལྷན་ཅིག་ཞེ་འགྲས་པའི་གང་ཟག་ལ་མི་གཞར་བ་སྟེ་ཉེ་བར་མི་བྱའོ། ། དེ་དག་ནི་དང་པོར་བྱ་བ་བཀུར་སྟིའི་རིམ་པའོ། ། ངོ་ཚ་ཤེས་པ་དང༌། ཁྲེལ་ཡོད་པ་དང༌། དེའི་ལས་སུ་བྱ་བ་ལ་བྲིམ་པར་བྱ་བ་དང༌། གུས་པར་བྱ་བ་དང༌། མཛེས་པས་འཇུག་པར་བྱ་བ་དང༌།
ངོ་ཚ་དང་ལྡན་པ་དང༌། རྗེ་ས་དང་བཅས་པ་དང༌། སེམས་དམའ་བ་དང༌། ཤེས་བཞིན་གྱིས་རང་གི་དོན་མི་ཉམས་པར་བྱ་བ་དང༌། དགེ་བ་ཚོལ་བ་ཅན་དུ་བྱ་བ་ནི་བསམ་གཏན་དང་ཀློག་པ་ལ་བརྩོན་པར་བྱའོ། ། གལ་ཏེ་དེ་ལས་དགེ་བ་བསམ་གཏན་དང༌། ཀློག་པ་དང༌། འཕྲལ་གྱི་བྱ་བ་ལ་སོགས་པ་མི་འཕེལ་ན་བདག་ཉིད་གཞན་ལ་གཏད་པ་གསོལ་བར་བྱའོ། ། དེས་ཀྱང་གནས་ཀྱི་འོས་ཤེས་པར་བྱས་ནས་གཏད་པར་བྱའོ། ། དེ་ནི་བར་དུ་བྱ་བའི་རིམ་པའོ། །
གཞན་ཡང་ལྷུང་བཟེད་དང༌། ཆོས་གོས་ཀྱི་ལས་དང༌། ནད་གཡོག་དང༌། འགྱོད་པ་བསལ་བ་དང༌། སྡིག་པ་ཅན་གྱི་ལྟ་བའི་རྣམ་པ་སྤོང་བ་ལ། ཨེ་མ་ཧོ་བདག་གིས་བྱའོ་ཞེ་འམ། བྱེད་དུ་གཞུག་གོ་ཞེས་བརྩོན་པ་ཆེན་པོས་བསྒྲུབ་པར་བྱའོ། ། ལྷུང་བཟེད་ཀྱི་ལས་ནི་བསྲེག་པ་དང་གླན་པ་ལ་སོགས་པ། ཆོས་གོས་ཀྱི་ལས་ནི་དྲུབ་པ་དང་ཁ་བསྒྱུར་བ་ལ་སོགས་པའོ། ། ནད་གཡོག་ནི།
འཕྲོད་པ་དང༌། སྨན་སྦྱིན་པ་ལ་སོགས་པའོ། ། འགྱོད་པ་བསལ་བ་ནི། ལྟུང་བ་ལྷག་པར་སྤྱད་པའི་ཕྱིར་ཡིད་ལ་གཅགས་པ་སྐྱེས་པ་གང་ཡིན་པ་དེ་བསལ་བ་བཤགས་པ་ལ་སོགས་པའོ། ། སྡིག་པ་ཅན་གྱི་ལྟ་བའི་རྣམ་པ་ནི། བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་ཡིན་པ་དེ་དག་གོ ། རྣམ་པར་སྤངས་པ་ཞེས་བྱ་བ་ནི། དེ་དག་གིས་བར་དུ་གཅོད་པར་མི་འགྱུར་བར་བྱ་བའོ། ། འདི་ནི་གནས་ཉེས་པ་བྱེད་པ་ལ་འཇུག་ན་བཟློག་པ་ཡིན། ཨེ་མ་ཧོ་ཞེས་པ་མི་འདོད་བཞིན་དུ་བྱ་བ་མ་ཡིན་པར་ཤིན་ཏུ་འདོད་པའི་ཚུལ་གྱིས་སྒྲུབ་པར་བྱེད་པ་བསྟན་ནོ། །
གཞན་ཡང་དགེ་འདུན་གྱིས་གནས་ཀྱི་སློབ་དཔོན་ལ་ནན་ཏུར་གྱི་ལས་བྱེད་པར་འདོད་པ་དེའི་ཚེ། གནས་པས་ཨེ་མ་ཧོ་དགེ་འདུན་གྱིས་འདི་ལ་ནན་ཏུར་གྱི་ལས་འདི་ལྟ་བུ་མི་བྱའོ་ཞེས་འབད་པར་བྱ་ཞིང༌། གལ་ཏེ་བྱས་པར་གྱུར་ན་དགེ་འདུན་ལ་བཟོད་པར་བྱ་བ་དང༌། སྤོ་སྤྱོད་མགུ་སྤྱོད་སོགས་བཞི་སྦྱིན་པར་བྱ་བ་དང༌། དབྱུང་བའི་བྱ་བ་དགོས་པ་རྣམས་ལ་དགེ་འདུན་ལ་ཞུ་ཞིང་འབད་པས་བསྒྲུབ་པར་བྱ་བ་དེ་ནི་ཐ་མར་བགྱི་བ་བླ་མའི་བྱ་བ་བསྒྲུབ་པའོ། ། གནས་པ་བསླབ་པ་རྒན། གནས་བསླབ་པ་གཞོན་ན་འདུད་པར་བྱ་བ་མ་གཏོགས་གཞན་ཐམས་ཅད་བྱའོ། ། གསུམ་པ་གནས་ཀྱི་སློབ་དཔོན་གྱི་ཁྲིམས་ནི། དེས་ཀྱང་གདམ་ངག་སོགས་ཀྱིས་ཕན་གདགས་བྱ། གནས་དེས་ཀྱང༌།
གནས་པ་དེ་ལ་ལྷུང་བཟེད་དང་ཆོས་གོས་ཀྱི་ལས་དང༌། ནད་གཡོག་དང༌། འགྱོད་པ་བསལ་བ་དང༌། སྡིག་པ་ཅན་གྱི་ལྟ་བའི་རྣམ་པ་སྤོང་བ་དང༌། ནན་ཏུར་གྱི་ལས་མི་བྱ་བར་གསོལ་བ་དང༌། སྤོ་སྤྱོད་སོགས་བྱིན་པ་དང༌། དབྱུང་བར་བྱ་དགོས་ན་འབད་པས་དེ་དག་བྱ་སྟེ། དེས་ཀྱང་དེ་ལ་དེ་བྱ་སྟེ་ཞུ་བ་ནི་མ་གཏོགས་སོ། ། ཞེས་སོ། ། སྡིག་པའི་གྲོགས་པོ་ལ་བཟློག་པར་བྱ་བ་དང༌།
དགེ་བ་ལ་སྦྱར་བར་བྱ་བ་དང༌། དེ་ཉེ་བར་བསྒྲུབ་པར་བྱ་བ་དང༌། ལྟུང་བ་ལས་བསླང་བར་བྱ་བ་དང༌། རྗེས་སུ་མཐུན་པའི་འཚོ་བའི་ཡོ་བྱད་བསྒྲུབ་པ་ལ་བརྩོན་པར་བྱ་བའོ། ། ཚུལ་ཁྲིམས་འཆལ་པ་ལ་སོགས་པ་ནི་སྡིག་པའི་གྲོགས་པོའོ། ། བསམ་གཏན་དང་ཀློག་པ་ལ་སོགས་པ་ལ་སྦྱོར་བ་ནི་དགེ་བ་ལ་སྦྱོར་བའོ། ། རྗེས་སུ་མཐུན་པ་དང་རྐྱེན་དུ་འབབ་པ། ཁ་ན་མ་ཐོ་བ་མེད་པའི་ཡོ་བྱད་ནི་རྗེས་སུ་མཐུན་པའི་འཚོ་བའི་ཡོ་བྱད་དོ། ། མདོར་ན་བསྡུ་བ་རྣམ་པ་བཞིས་བསྡུ་བར་བྱ་སྟེ། སྦྱིན་པ་དང༌།
སྙན་པར་སྨྲ་བ་དང༌། དོན་སྤྱོད་པ་དང༌། དོན་མཐུན་པས་སོ། ། གནས་པ་ཆད་པས་བཅད་པར་འོས་པ། ཆད་ལས་མི་བྱ་བར་མི་བྱའོ་ཞེས་པས། ཆད་པ་བཅད་དུ་འོས་པ་ནི། མ་དད་པ་དང༌། ལེ་ལོ་ཅན་དང༌། བཀའ་བློ་མི་བདེ་བ་དང༌། མ་གུས་པ་དང༌།
སྡིག་པའི་གྲོགས་བྱེད་པ་དང་ལྔ་ཆར་ཚང་བ་ཡིན་ལ། མི་འོས་པ་ལ་ནི་མ་ཡིན་ནོ། ། ཆད་པ་ནི་རྣམ་པར་ལྔ་སྟེ། གཏམ་འདྲི་བར་མི་བྱེད་པ་དང༌། གདམ་ངག་མི་སྦྱིན་པ་དང༌། བསྙེན་བཀུར་དང་ཆོས་དང་ཟང་ཟིང་དག་གིས་ལོངས་སྤྱོད་དུ་མི་འཇུག་པ་དང༌། དགེ་བའི་ཕྱོགས་བརྩམས་པ་རྒྱུན་བཅད་པ་དང༌། གནས་དགག་པར་བྱ་བའོ། ། ཆད་པ་བཅད་པ་གཞན་གྱིས་ལེན་ན། ལེན་པ་པོ་དེ་ཉིད་ལ་ཉེས་པ་སྦོམ་པོ་འབྱུང་བར་འགྱུར་རོ། །
དེ་ལྟར་བྱས་ཀྱང་བཟོད་པ་གསོལ་བའི་ཕྱིར་གུས་པར་མི་བྱེད་ན། དགེ་སློང་གཉེན་བཤེས་ཅན་བསྐོས་ཏེ་རྣལ་དུ་དབབ་པར་བྱའོ། ། གང་གི་མ་དད་པ་ལ་སོགས་པ་རྒྱུ་བཏང་པ་དེའི་ཚེ་གནས་ཀྱིས་བཟོད་པར་བྱ་སྟེ། འོས་པ་ལ་མི་བཟོད་པར་མི་བྱའོ་ཞེས་པས་སོ། ། ཧ་ཅང་ལང་དུ་གྱུར་པས་དྲང་པོར་བྱེད་མ་ནུས་ན། དེའི་ཚེ་བསྙེན་པར་རྫོགས་པ་ལ་ཡོ་བྱད་ཆོས་གོས་གསུམ་གདིང་བ་ཆུ་ཚགས་ལྷུང་བཟེད་དྲུག་དང༌། མ་རྫོགས་པ་ལ་ཆུ་ཚགས་རིལ་བ་སྤྱི་བླུགས་ཆོས་གོས་གཉིས་ཏེ་བཞི་སྦྱིན་ནས་གནས་ཁང་ནས་བསྐྲད་ཀྱི། གཙུག་ལག་ཁང་ནས་ནི་མ་ཡིན་ཏེ། ལུང་དུ། དགེ་སློང་ནི་རང་གི་གནས་ཁང་ལ་དབང་གི
གཙུག་ལག་ཁང་ལ་མ་ཡིན་ཏེ། གཙུག་ལག་ཁང་ནས་ཀྱང་སྐྲོད་ན་འགལ་ཚབས་ཅན་དུ་འགྱུར་རོ། ། ཞེས་གསུངས་སོ། ། ཕྱིར་བསྐྲད་པ་ལས་འགྱོད་དེ་དྲང་པོར་གྱུར་ན། སེང་གེ་ལྟར་གྱ་ཚོམས་སུ་མི་བྱ་སྟེ། ཕྱིར་གནས་པ་ཉིད་དུ་གཞུག་གོ ། བཞི་པ་ཐུན་མོང་དུ་འཇུག་པའི་ཁྲིམས་ནི། རྟགས་ཉམས་པར་བྱེད་པའི་བྱི་བྱད་སྐྲ་དང་ཁ་སྤུ་མ་གཏོགས་པའི་སྤུ་རྣམས་བྲེག་པར་མི་བྱའོ། ། དགོན་པ་པས་སྐྲ་སོར་གཉིས་དང༌། གྲོང་མཐའ་པས་སྐྲ་སོར་གཅིག་ལས་ལྷག་པ་མི་བཞག་པ་དང༌།
སྐྲ་བ་ལང་གི་སྤུ་འདྲ་བར་མི་བྲེག་གོ་ཞེས་སྔར་བཅས་ནས། རྨའི་ཆེད་དུ་གཞན་གྱིས་མི་འཚོ་ན་མདོམས་ལ་སོགས་པའི་སྤུ་འབྲེག་པ་དང༌། རྨའི་མཐའ་སྐོར་གྱི་སྤུ་བ་ལང་གི་ལྟར་འདྲེག་པར་གནང་ངོ༌། ། ཆོས་གོས་གྱོན་བཞིན་པ་དང༌། བཏིངས་པ་དང༌། ཕྱག་དར་འཕྱག་པར་བྱེད་པ་དེ་དག་ཏུ་སྐྲ་མི་བཞར། བཞར་ན་འགལ་ཚབས་ཅན་དུ་འགྱུར་རོ། ། རྒན་པོ་དང་ནད་པ་སྦྱོར་བ་མི་བཟོད་པ་ནི་ཁྱམས་སུ་དང༌། རླུང་དང༌། ཉི་མ་དང༌།
ཆར་པའི་ཚེ་ཐམས་ཅད་ཀྱིས་ཀྱང་དེར་རུང་ངོ༌། ། སེན་མོ་སྟེའུའི་ཁ་ལྟ་བུར་དབུས་དང་མཐའ་མཉམ་པར་བྲེག་གོ ། སྤྱིལ་བར་མི་བྱའོ། ། སྐྲ་དང་སེན་མོ་དེ་དག་ཕྱག་དར་ཁྲོད་དུ་དོར་རོ། ། དགེ་སློང་མ་འདོད་ཆགས་མ་བྲལ་བ་ལ་ཞལ་ཏ་བྱེད་པ་མོ་མེད་པར་སྐྲ་བྲེག་ཏུ་མི་གཞུག་གོ ། དེ་ནས་ཡན་ལག་ལྔའི་ཁྲུས་བྱའོ། ། ཁྲུས་རས་བཅང་ངོ༌། ། མེད་ན་ལོ་མ་རྒྱབ་མདུན་དུ་དགབ་པས་སོ། ། སྒྲེན་མོ་དང་དགེ་སློང་མས་སྐྱེས་པའི་ཆུ་ངོགས་དང༌། སྐྱེས་པས་བུད་མེད་ཀྱི་ཆུ་ངོགས་མ་ཡིན་པར་བྱ་བ་ཡིན་ནོ། །
དེའི་ཕྱིར་ཁྲུས་ཁང་གནང་ངོ༌། ། དེ་ལ་སྟོར་ཁུང་དོད་དོ། ། ཁྲུས་དོད་ཀྱང་བྱའོ། ། ཁྲུས་ཆུ་ནད་པ་ལ་སྨན་གྱིས་བགོས་པ་དང༌། རླུང་འདྲེན་པའི་རྫས་བཏབ་པ་ནི་ཐམས་ཅད་ལ་རུང་ངོ༌། ། རྩུབ་པར་གྱུར་ན་བསྐུ་མཉེ་བྱའོ། ། ཐམས་ཅད་དུ་རྐང་པ་འཁྲུ་བ་ནི་འབབ་ཁུང་ངམ་ཝ་རྐ་ཡོད་པར་བྱའི། སོ་ཕག་གིས་རྐང་པ་བཞར་གྱིས། ལུས་གཞན་མི་བཞར་རོ། ། ཁྲུས་ཀྱི་ཆེད་དུ་ཆོལ་ཟངས་ས་ལས་བྱས་པ་དང༌།
ལྕགས་ཀྱི་གཞོང་པ་ཡང་བཅང་ངོ༌། ། ལུས་ཕྱིས་ཀྱིས་ཕྱིའོ། ། མེད་ན་ཁྲུས་རས་ཀྱིས་སོ། ། གཤེར་བར་གྱུར་པ་མ་སྤངས་པ་དེ་སྲིད་དུ་ཙོག་པུར་འདུག་ལ་ཆོས་གོས་མི་བགོའོ། ། དེའི་ཞར་ལ་བསྲོ་ཁང་བརྟེན་པ་གནང་ངོ༌། ། རྒྱགས་དྲེགས་དྲན་པ་འཁྲུལ་བའི་ཕྱིར་ནི་མ་ཡིན་ཏེ། གསོ་བའི་ཕྱིར་རོ། ། དེ་ལ་ཡོན་ཏན་ལྔ་སྟེ། རྡུལ་དང་པགས་པའི་དྲི་མ་བྱང༌། པགས་པ་མདངས་གསལ།
པགས་པའི་ནད་དང༌། རླུང་དང་བད་ཀན་སེལ། ནད་མེད་པར་བྱེད་པའོ། ། དེ་ཡང་ཁང་པ་ཟླུམ་པོ་ལོགས་ཀྱི་དཀྱིལ་དུ་བུ་གུ་གཏོད་པ། སྒོ་གླེགས་ལ་སོགས་པས་ལེགས་པར་བྱས་པའོ། ། དེར་མེ་བསྙལ་བ་དང་སྦར་བ་ན། འཁྲུག་པ་དང༌། བོག་པ་དང༌། དྲི་མི་ཞིམ་པ་དང༌། དུད་པས་མཆི་མ་འཛག་ན་བསལ་བའི་ཕྱིར་མེ་འཇུག་པར་བྱེད་པ་གནས་པར་བྱའོ། །
ཟངས་དང༌། འབྲུ་མར་དང༌། སོ་ཤིང་དང༌། བ་ལང་གི་ལྕི་བ་དང༌། ས་དང༌། ཕྱེ་མ་དང༌། ཆུ་ལ་སོགས་པ་ཉེ་བར་བཞག་གོ ། ཤིང་སྟག་པ་དང༌། དྲིལ་ཕྱིས་དང༌། སྣུམ་གྱིས་བསྐུ་བ་དང༌།
བྱི་དོར་ནི་གཞོན་རབས་སམ་ལྷན་ཅིག་གནས་པ་དང་ཉེ་གནས་ཀྱིས་བྱའོ། ། ཡོ་བྱད་ཐམས་ཅད་ལེགས་པར་སྦ་བ་དང་བྱི་དོར་བྱས་ཇི་ལྟ་བར་འཇོག་གོ ། དེར་ངོ་མི་ཤེས་པ་དང༌། མ་དད་པ་དང༌། དད་པ་མི་བརྟེན་པ་དག་འཇུག་པ་བསྲུང་བའི་སྒོ་བ་བསྐོའོ། ། དེར་འཇུག་པ་དག་གིས་ཀྱང་དྲི་བ་དང༌། སྒྲ་བསྐྱུངས་པ་དང༌། ལེགས་པར་བསྡམས་པ་དང༌། སྤྱོད་ལམ་མཛེས་པས་འཇུག་གོ ། ནང་དུ་འདུག་སྟེ་འདུ་འཛིའི་གཏམ་སྤང༌།
གཅིག་གིས་གཅིག་ལ་བསྙེན་བཀུར་བ་དང༌། མཁན་སློབ་ཚུལ་ཁྲིམས་འཆལ་བ་དང༌། ཕ་མ་ནད་པ་དག་ནི་ཁྱིམ་པ་ཡིན་ནའང་བསྙེན་བཀུར་ལ། གཞན་ཚུལ་ཁྲིམས་དང་ལྡན་པ་སེང་གེ་ལྟ་བུས་ཚུལ་ཁྲིམས་འཆལ་བ་ཝ་ལྟ་བུ་རྣམས་ལ་བསྙེན་བཀུར་མི་བྱའོ། ། འཕགས་པའི་མི་སྨྲ་བས་འདུག་པ་དང༌། མཇུག་ཏུ་རྒྱུན་ཆགས་གསུམ་པ་འདོན་ནོ། ། ལྔ་པ་དམིགས་བསལ་འཕྲོས་དོན་དང་བཅས་པ་བསྟན་པ་ནི། གང་ན་གནས་མེད་པ་དེར་གསོ་སྦྱོང་ལ་བསྡད་པ་དང༌། གནས་པར་ཁས་བླངས་པར་མི་བྱའོ་ཞེས་པས། གཙུག་ལག་ཁང་གང་ན་གནས་ཀྱི་སློབ་དཔོན་མེད་པ་དེར་གསོ་སྦྱོང་ལ་འོང་བ་དང་བསྡད་པར་མི་བྱ་ཞིང༌།
དབྱར་གནས་པར་ཁས་མི་བླང་ཞིང༌། གལ་ཏེ་ཁས་བླངས་པའི་ཕྱིས་གནས་མེད་པར་གྱུར་ན། ཁས་བླངས་པ་སྔ་མ་བྲལ་ཏེ་གང་ན་གནས་ཡོད་པའི་སར་ཕྱིན་ནས་དབྱར་ཕྱི་མ་ཁས་བླང་བར་བྱའོ། ། ཕྱི་མར་ཡང་གནས་མེད་པར་གྱུར་ན་ཟླ་བ་གཉིས་ལས་ལྷག་པར་ཁས་བླངས་པ་བྲལ་ཏེ། ཟླ་བ་གཉིས་གནས་མེད་པར་གནས་པར་བྱས་ནས་སྟོན་ཟླ་འབྲིང་པོའི་ཚེས་བཅུ་དྲུག་ལ་བབ་པ་ན་གཞན་དུ་འགྲོ་བར་བྱའོ། ། གནས་དང་ལས་དང་ཉེ་གནས་ཀྱི་ལམ་གྱིས་དེ་བཙལ་བར་བྱའོ་ཞེས་པ། གནས་གང་དུ་ཉེ་གནས་དང་ཡོན་བདག་གི་རྙེད་པ་ལྷག་པར་སྦྱོར་བ་དང་ལྡན་ན་གནས་འོས་པ་གཞན་ནས་སྤྱན་དྲང་ངོ༌། ། དགེ་སློང་གནས་མ་བཅས་པ་དག་གིས་ཟླ་བ་གཉིས་སུ་ལ་ཞུ་ཞེ་ན། གཞོན་རབས་ཀྱི་ནང་ནས་རྒན་པ་ལ་རེ་ཞིག་པའི་གནས་ཉིད་ཀྱིས་ཞུ་ལ། ཆེས་རྒན་པ་ནི་མ་ཞུས་པར་བྱ་བ་བྱའོ། །
ཞེས་རྗེས་སུ་གནང་བ་ཡང་ཡིན་ནོ། ། གནས་ལ་མ་ཞུས་པར་ཚུལ་ཁྲིམས་འཆལ་པ་ལ་བསྙེན་བཀུར་མི་བྱ་ཞིང༌། དེས་ཚུར་བྱེད་པ་ཡང་དང་དུ་མི་ལེན་ནོ། ། གོང་དུ་མི་གནས་པར་འདུག་པར་མི་བྱའོ་ཞེས་སྤྱིར་བཏང་ནས། འདིར་དམིགས་བསལ་དུ་གནས་པར་འོས་པ་ཡོངས་སུ་ཚོལ་བ་ལ་ཞུགས་པ་ནི་མེད་ན་མི་གནས་པར་འཇུག་པ་ལ་ཉེས་པ་མེད་དོ། ། ཞག་ལྔའི་མཐར་ཐུག་པའི་བར་དུ་རྙེད་པ་ཡོད་ན་འོས་པ་ཉིད་དོ། ། ཞེས་གསུངས་ལ། ལུང་དུ། མི་གནས་པ་ལ་ཡུན་ཇི་སྲིད་དུ་རྙེད་པ་བཙལ་བར་བགྱི། ཉེ་བ་འཁོར།
ཞག་ལྔ་ཚུན་ཆད་དུ་ཞེས་པས། གནས་ཚོལ་བ་ལ་ཞུགས་ཤིང་མ་རྙེད་པས། ཞག་ལྔ་ཚུན་ཆད་གནས་མེད་པར་གནས་པ་ནི་རུང་བ་ཉིད་དོ། ། གློ་བུར་དུ་འོངས་པས་ནི་ངལ་བསོས་ནས་ཉི་མ་གཉིས་པའམ་གསུམ་པ་ལ་གནས་བཅའ་བར་བྱའོ། ། ཉི་མ་གཅིག་ནི་ཆེད་དུ་མི་བྱའོ། ། ཞེས་གསུངས་སོ། ། གནས་པ་ཉེ་བར་མི་གནས་ན། གཞན་ལ་ཞུ་བར་བྱའོ་ཞེས་པ་འདིར། གནས་ཞེས་བརྗོད་པར་བྱ་བ་ཡིན་པ་ལ། ཇི་ལྟར་གནས་པ་ཞེས་བརྗོད་སྙམ་ན།
གནས་པར་བྱ་བའི་ལས་ལ་གནས་པ་ཡིན་པ་ལ་བསམས་ནས་སོ། ། དེ་བས་གནས་མེད་ན་དགེ་སློང་གཞན་ལ་ཞུ་བ་ཡང་རུང་ངོ༌། ། གནས་ཀྱི་ལས་སུ་བསྐོས་པའི་ཆེད་དུ་སོང་ནས་དེར་ལས་སུ་བྱ་བ་གཞན་བྱུང་ན། དེ་བསྒྲུབ་པའི་ཕྱིར་མ་ཞུས་ཀྱང་ཉེས་པ་མེད་དེ། གནས་མལ་གྱི་གཞི་ལས། གལ་ཏེ་དེར་སོང་བ་རྣམས་ལ་ལས་སུ་བྱ་བ་གཞན་བྱུང་ན་དེ་དག་གི་ཡང་འོངས་ཏེ་ཞུ་བར་མི་བྱ་བར་ལས་སུ་བྱ་བ་དེ་ཉིད་བྱ་སྟེ། དེ་དག་གི་ཞུ་བ་སྔ་མ་ཉིད་དེའི་ཞུ་བ་ཡང་ཡིན་ནོ། ། ཞེས་གསུངས་སོ། ། གནས་བཅས་པ་ཞིག་པ་ནི་མ་དད་པ་ལ་སོགས་པ་ལྔའི་སྟེང་དུ་སྤྱོ་བ་དང༌། སོང་བ་དང༌།
ཕྱོགས་ལས་གཞན་གྱི་ཕྱོགས་སུ་སོང་བ་དང༌། མཁན་པོ་དང་ཚོགས་པ་དང་གཉིས་ཀས་བཏང་བའོ། ། ཞར་ལ་ནད་པ་ལ་རིམ་གྲོ་བྱ་བར་བརྗོད་པར་བྱ་སྟེ། ལྷན་ཅིག་གནས་པ་དང༌། ཉེ་གནས་དང༌། མཁན་པོ་དང༌། སློབ་དཔོན་དང༌། མཁན་པོ་གཅིག་པ་དང༌། སློབ་དཔོན་གཅིག་པ་དང༌། གཏམ་འདྲེས་པ་དང༌།
ཕེབས་པར་སྨྲ་བ་དང༌། སྨོས་འདྲིན་དང་འགྲོགས་ཤེས་ཀྱི་ནད་གཡོག་བྱའོ། ། བྱེད་པ་དང་པོ་མེད་ན་འོག་མས་སོ། ། འདིར་ཀློག་པའི་སློབ་དཔོན་ཡང་གཟུང་བ་ཉིད་ཡིན་ནོ། ། ཞེས་པས། གཅུགས་པའི་གཏམ་དག་གིས་དགའ་བར་སྤྱོད་པ་ནི་གཏམ་འདྲེས་པའོ། ། གང་དང་ལྷན་ཅིག་བག་ཕེབས་པར་གྱུར་ཅིང་ཡུན་དུ་སྨྲ་བར་བྱེད་པ་ནི་ཕེབས་པར་སྨྲ་བའོ། ། གང་དང་ལྷན་ཅིག་གནས་གཅིག་ཏུ་འདུག་པ་དང༌། ལམ་གཅིག་ཏུ་འགྲོ་བ་ལ་སོགས་པ་ལ་འདྲིས་པར་བྱེད་པ་དང་ངོ་ཤེས་པར་བྱེད་པ་ནི་སྨོས་འདྲིན་ནོ། ། གང་གིས་གང་མཐོང་མ་ཐག་ཏུ་རྗེས་སུ་མཐུན་པ་མེད་ཀྱང་དགའ་བ་ཡོད་པ་ནི་འགྲོགས་ཤེས་སོ། །
དེ་དག་ལས། དགེ་སློང་ཞིག་གི་གནས་ཀྱི་སློབ་དཔོན་དང་ཀློག་པའི་སློབ་དཔོན་གཉིས་ཀ་ན་ནས་ཇི་ལྟར་བྱེད་མ་ཤེས་པར་གསོལ་བས། ནུས་ན་གཉིས་ཀ་བྱ་ཡི། མི་ནུས་ན་གནས་ཀྱི་བྱ་སྟེ། ཀློག་པ་མེད་པར་ནི་འདུག་ཏུ་རུང་གི་གནས་མེད་པར་ནི་མི་རུང་བས་སོ་ཞེས་གསུངས་པས། དང་པོར་གནས་ཀྱི་སློབ་དཔོན་གྱི་ནད་གཡོག་བྱའོ། ། དེ་མེད་ན་ལས་བྱེད་པའི། དེ་མེད་ན་གསང་སྟོན། དེ་ནས་དགེ་ཚུལ་དུ་སྒྲུབ་པར་བྱེད་པའི་དང༌། སློབ་དཔོན་ཐམས་ཅད་ལས་རིང་བའི་ཕྱིར།
དེ་ནས་ཀློག་པའི་སློབ་དཔོན་གྱི་དང༌། དེ་མེད་ན་ལྷན་ཅིག་གནས་པ་དང༌། དེ་མེད་ན་མཐར་ཐུག་པ་འགྲོགས་ཤེས་ཀྱི་བར་གྱི་ནད་གཡོག་བྱ་བ་རིག་པར་བྱའོ། ། དགེ་འདུན་ཐམས་ཅད་ཅིག་ཅར་དུ་ནད་ཀྱིས་བཏབ་ཅིང༌། ཅིག་ཅར་ནད་གཡོག་མི་ནུས་ན། གནས་པ་གང་དང་འཇུག་པའོ་ཞེས་པས། གནས་པའི་བྱ་བ། གནས་པ་ཡང་མང་བས་ཐམས་ཅད་ཀྱི་མི་ནུས་ན་གང་ལ་ཞུ་ཞིང་གནས་པ་དེའི་བྱའོ། ། གལ་ཏེ་གཞན་པ་ཤིན་ཏུ་ཉམ་ཐག་པར་གྱུར་ལ། གནས་པ་ལ་སྲོག་གི་བར་ཆད་མེད་ན་ཉམ་ཐག་པ་དེའི་བྱའོ། །
ཇི་སྐད་དུ། རབ་ཏུ་བྱུང་བའི་ནད་གཡོག་བྱ་བར་བསྟན་པ་དེ་བཞིན་དུ་རྟགས་ཙམ་པའི་ནད་གཡོག་ཀྱང་དེ་ཁོ་ན་བཞིན་དུ་བྱ་དགོས་པར་གསུངས་ན། ཅིའི་ཕྱིར་ཚངས་པ་མཚུངས་པར་སྤྱོད་པ་ན་བ་ཡལ་བར་འདོར། གལ་ཏེ་ནད་གཡོག་གཅིག་གིས་མི་ནུས་ན་མཐར་ཐུག་པ་ཐམས་ཅད་ཀྱིས་ཀྱང་བྱ་བ་སྟེ། ལུང་དུ། སྟོན་པས་དགེ་སློང་ནད་པ་འདི་དག་ལ་ཚངས་པར་མཚུངས་པར་སྤྱོད་པ་ཁྱེད་ཅག་ཁོ་ན་མ་གཏོགས་ཕ་མེད་མ་མེད་རྩ་ལག་མེད་པས། དེས་ན་ཕན་ཚུན་རིམ་གྲོར་བྱའོ་ཞེས་དང༌། འཁོར་དང་བྲལ་བ་ཤེས་པ་ཆུང་བ་ལ་དགེ་འདུན་གྱིས་ནད་ཀྱི་གནས་སྐབས་ལ་བརྟགས་ལ། རིམ་གྲོ་པ་གཅིག་གམ་གཉིས་སམ་དགེ་འདུན་ཀུན་གྱིས་ཀྱང་བྱའོ། ། ཞེས་གསུངས་པས་སོ། །
དགེ་འདུན་གྱི་སྨན་ཁང་དུ་བཞག་པའི་སྨན་ནི། ནད་པ་འབའ་ཞིག་གིས་སྤྱད་དུ་རུང་ངོ༌། མེད་ན་ནད་གཡོག་གིས་ཡོན་བདག་ཚོལ་དུ་གཞུག་ལ། ནད་པས་མ་གནང་བ་ནི་མ་ཡིན་ནོ། ། མ་འབྱོར་ན་དགེ་འདུན་གྱི་དཀོར་ཐམས་ཅད་ལས་དང༌། མེད་ན་སངས་རྒྱས་ཀྱི་དཀོར་ལས་རིན་སྦྱིན་པར་བྱའི། སྨན་ནི་མཚོན་པ་ཙམ་སྟེ། དངོས་པོ་གང་གི་ནད་དེ་ཞི་བར་བྱེད་ནུས་པའི་ཡོ་བྱད་ཐམས་ཅད་ལ་འགྲེའོ། ། མ་ཤི་ན་དེ་བསབ་ཅིང་འབྱོར་བ་མེད་ན་བསབ་མ་ཐུབ་ཀྱང་ཉེས་པ་མེད་དེ། བསམ་པ་དག་པའི་ཕྱིར་དང༌།
ཞིང་ཆེན་པོའི་གནས་སྐབས་སུ་སྤྱད་པའི་ཕྱིར་རོ། ། ནད་པའི་འཚོ་བ་ལ་ཕན་པའི་ཚིག་དོན་དང་ལྡན་པ་དང༌། བསོད་ནམས་ལ་ཕན་པའི་ཚིག་ཆོས་དང་འབྲེལ་བ་གཉིས་བཅག་པར་མི་བྱ་བ་དང༌། ལྷག་པར་ཞེན་པའི་ཡོ་བྱད་འགུགས་པ་དགག་པར་མི་བྱ་བ་དང༌། ནད་གཡོག་གིས་ཕན་པའི་གདམས་པ་སྦྱིན་ཞིང༌། ནད་པས་དེ་ལས་འདའ་བར་མི་བྱ་བ་དང༌། ཤིར་དོགས་ན་ལེགས་པར་བརྟགས་ཏེ་དགེ་འདུན་གྱི་མལ་སྟན་ལས་བསླང་ནས་གང་ཟག་གི་མལ་སྟན་ལ་བསྐུ་མཉེ་ལ་སོགས་པའི་ཟོལ་གྱིས་བཞག་པ་དང༌། ཤི་ན་གོས་བཀྲུ་བ་དང༌། བསྙེན་བཀུར་བ་མཐའ་དག་ནད་གཡོག་གིས་བྱ་བ་ཡིན་ནོ། ། དེ་ནས་དགེ་འདུན་གྱི་གནས་བརྟན་ནི།
དགེ་འདུན་ཐམས་ཅད་ཀྱི་གནས་ལྟ་བུ་ཡིན་པའི་ཕྱིར་འདིར་བཀར་ཏེ་བརྗོད་པར་བྱའོ། ། དགེ་འདུན་ཐམས་ཅད་ཚོགས་པ་ན། དགེ་འདུན་གྱི་གནས་བརྟན་སྣ་ལ་འགྲོ་བར་བྱ་བ་དང༌། དགེ་སློང་དག་ཐོགས་ན་གནས་བརྟན་གྱིས་སྒུག་པ་དང༌། དེ་བཞིན་དུ་དགེ་འདུན་གྱིས་ཀྱང་གནས་བརྟན་ཐོགས་ན་མི་རིང་བར་སོང་ནས་སྒུག་པ་དང༌། གྲོང་གི་ཉེན་ཀོར་དང་གྲོང་དུ་འཇུག་པའི་ཚེ་ཕྱི་བཞིན་འོང་བ་མཐོང་བ་ན་བསྡད་དོ། ། གལ་ཏེ་ནང་དུ་བྱོན་ཅིག་ཅེས་སྦྲོན་པར་བྱུང་ན་ཡང་གནས་བརྟན་མ་སླེབ་ཀྱི་བར་དུ་སྡོད་ཅིག་ཅེས་བསྒོ་བ་དང༌། གལ་ཏེ་ཟས་ཀྱི་ཕྱིར་སོན་པ་ཉིད་ན། ལག་པ་བསྙལ་བའི་ཕྱིར་ལག་ཆུ་དྲངས་པ་དེའི་ཚེ་ཡང༌། དུས་ཚོད་ཀྱིས་ཐུབ་ན་གནས་བརྟན་སྒུག་སྡོད་བྱའོ། །
ལོང་མེད་ན་བཀད་སའི་གྲལ་གྱི་མགོར་གནས་བརྟན་གྱི་སྟན་བཞག་པར་བྱའོ། ། དེ་ནི་དགེ་འདུན་གྱིས་བྱ་བའོ། ། ཕྱི་བཞིན་འབྲེང་བའི་དགེ་སྦྱོང་དག་གིས་ནི་གནས་བརྟན་གྱི་མདུན་དུ་འགྲོ་བ་དང་གོང་དུ་འདུག་པར་མི་བྱ། དེས་མ་སྨྲས་པར་སྨྲ་བར་མི་བྱ། དེས་སྨྲས་པ་ཅང་མི་སྨྲ་བས་བསྒྲུབ་ཅིང༌། དེའི་གཏམ་གྱི་བར་ཆད་མི་བྱ། དེ་ཆོས་མ་ཡིན་པ་སྨྲ་ན་བཟློག་པར་བྱ། ཆོས་སྨྲ་བ་ན་ལེགས་སོ་ཞེས་རྗེས་སུ་ཡི་རངས་བར་བྱ། བླ་མའི་ཆོས་དང་ལྡན་པའི་རྙེད་པར་བྱུང་ན་བླང་བར་ཡང་བྱ་སྟེ། རང་གིས་བླང་དུ་གཞུག་པ་ནི་ཚུལ་མ་ཡིན་པའི་ཕྱིར་རོ། །
ཕྱག་བདར་དང༌། མལ་དང༌། སྟན་བཤམ་པ་དང༌། ཆུ་བཞག་པ་དང༌། བྲིམ་པ་དང༌། ཟས་དྲང་བ་ནི་ཐམས་ཅད་གསར་བུས་བྱའོ། ། ཀུན་དགའ་ར་བའི་གནས་བརྟན་དག་གི་ནི་འདུག་པ་དང༌། ཕྱི་རོལ་དུ་ཡང་སོ་སོར་བརྟགས་ཏེ་ཁ་ཅིག་ལེགས་པར་མ་བསྒོས་པ་དང༌། ལེགས་པར་མ་སྦྱངས་པ་གྱུར་པ་ལྟ་ན། མཛེས་པར་བྱ་བའི་ཕྱིར་བརྡ་བྱས་ཏེ་འཆོས་སུ་འཇུག་ཅིང་གཙུག་ལག་ཁང་དང་དགོན་པར་གསར་བུ་དག་ཚུལ་ཁྲིམས་ཀྱིས་འཇུག་པ་གནས་པའི་ཚུལ་ཁྲིམས།
གཙུག་ལག་ཁང་དང་དགོན་པའི་ཁྲིམས་ཀུན་ཏུ་སྤྱོད་པ་སོགས་འཛིན་དུ་གཞུག་ཅིང་ནན་ཏན་བྱ་བ་ལ་ངེས་པར་སྦྱར་བ་དང༌། འགའ་ཞིག་གཙུག་ལག་ཁང་དུ་འོངས་ན། འོངས་པ་ལེགས་སོ་ཞེས་སྔར་སྙན་པར་བརྗོད་པ་དང༌། བཞིན་གྱི་མདངས་གསལ་བག་ཕེབས་པར་འགྱུར་བ་དེ་ལྟར་བྱའོ། ། གཙུག་ལག་ཁང་དུ་ཁྱིམ་པ་བསྙེན་བཀུར་བར་འོངས་ན། ཟན་སྦྱོར་དུ་བཅུག་ལ་དགེ་སློང་དག་ལ་བསྒོ་བར་བྱའོ། ། དགེ་སློང་དེ་དག་སྟ་གོན་མི་བྱེད་པའམ། དེའི་ཟན་མི་འདོད་ན། ཁྱིམ་པ་དེ་ལ་ཆོས་དང་ལྡན་པ་སྦྱིན་པ་ལ་སོགས་པའི་གཏམ་བྱས་ནས། བདག་ཅག་ལ་འདི་ཡོད་དོ་ཞེས་བརྡ་སྦྱར་རོ། །
གཡོག་འཁོར་གྱི་བྱ་བར་རང་དང་གཞན་ལ་གནོད་པར་མི་འགྱུར་བ་ནི་ཅི་བདེར་བཞག་གོ ། བདག་དང་གཞན་ལ་གནོད་པར་ལྟ་ན། དེ་དག་གི་བྱ་བ་རྒྱུན་བཅད་ལ་ཆོས་དང་ལྡན་པའི་བྱ་བ་ཅི་རིགས་པ་ལ་སྦྱར་བའི་གྲོས་གདབ་པར་བྱའོ། ། དེའི་རྐྱེན་གྱིས་གཡོག་འཁོར་མི་དགའ་ཞིང་གཞན་དུ་འཕོ་བསྐྱས་བྱེད་པ་ལྟར་ན། གཡོག་འཁོར་དེ་ཅི་ནས་ཀྱང་མི་དགའ་བ་དང༌། འཕོ་བར་མི་འགྱུར་ལ། བྱ་བ་མི་མཐུན་པ་དེ་ཡང་རྒྱུན་གཅོད་པར་འགྱུར་བ་དེ་ལྟར་སྦྱིན་པ་དང་སྙན་པར་སྨྲ་བ་ལ་སོགས་པས་ཕྱིར་བསྡུ་བར་བྱའོ། ། མི་ནུས་པ་ཉིད་ཡིན་ན་བདག་ཉིད་གནས་གཞན་དུ་འགྲོ་བར་བྱ་ཞིང༌། དེའི་རྐྱེན་གྱིས་གཡོག་འཁོར་དང་རྩོད་ཅིང་འཐབ་པའི་ཚིག་སྨྲ་བར་མི་བྱའོ། ། དགེ་འདུན་གྱི་ཀུན་དགའ་ར་བ་ལ་གནོད་པར་བྱེད་ན།
ཅི་ནས་ཀྱང་དེ་དག་འཛིན་དུ་གཞུག་པའི་ཕྱིར་འཛིན་པ་བཏང་བ་དེ་ལྟར་བྱའོ། ། མི་འགྲོ་ན་བབ་ཅོལ་དུ་སུ་ལའང་མི་བརྗོད་པར་གཞོན་ནུ་དང༌། མཛའ་བཤེས་དང༌། ཞང་བློན་དང༌། བཀྲབས་པ་དང༌། ཞབས་འབྲིང་དང༌། གཉུག་མར་གནས་པ་དག་ལ་སྐད་སྦྱར་ཏེ། གྲ་དག་པར་ཐུལ་འོག་ཏུ་གཞུག་པར་བྱའོ། ། གློ་བུར་དུ་འོངས་པའི་གནས་བརྟན་གྱིས་ནི་རང་དང་ལྷན་ཅིག་ལྷགས་པ་རྣམས་བགྲངས་ནས། གནས་མལ་ཐོབ་པར་བྱ་བའི་ཕྱིར་དགེ་སློང་གཉུག་མར་གནས་པ་རྣམས་ལ་བརྗོད་པར་བྱའོ། །
འགྲོ་བའི་གནས་བརྟན་གྱིས་ནི་ཕྱོགས་གང་དུ་མགྲོན་པོ་གང་ལྷན་ཅིག་འགྲོ་བ་དང༌། གནས་དགོན་པ་ལ་སོགས་པ་འདོད་པ་གང་ཡིན་པ་དང༌། དེར་སོན་པ་རྣམས་ཀྱི་གནས་མལ་གང་ཡིན་པ་དེ་ཐམས་ཅད་ཁོང་དུ་ཆུད་པར་བྱས། ། གྲོགས་ཀྱང་ན་ན་གང་གིས་ཀྱང་མི་འདོར་བ་ཉིད་བརྟགས་ནས་འགྲོ་བར་བྱ་ཞིང༌། རིང་པོར་མ་ཕྱིན་པར་ཐམས་ཅད་ཀྱི་ཐད་དུ་ཅུང་ཟད་ཙམ་མ་ལུས་སམ་ཞེས་འཕྲལ་དུ་དྲན་པར་བྱའོ། ། གྲོང་འདབ་ཀྱི་གནས་བརྟན་གྱིས་ཁྱིམ་པ་འོངས་པར་གྱུར་པ་ལ་ཟས་དང་སྐོམ་ལ་སོགས་པས་ཀུན་དགའ་བར་བྱའོ། ། དགོན་པ་པས་ཆུ་དང་སྟན་ཙམ་བཏབ་བོ། ། གྲོང་དུ་འགྲོ་བའི་གནས་བརྟན་དག་གིས་ཁྱིམ་དུ་མི་རྒོད་པ་དང༌། མ་ཁེངས་པ་དང༌། ཁྱིམ་དུ་མི་གནས་པར་བྱའོ། །
མིག་ཡུལ་རྣམས་ལས་ཕྱིར་བླན་པར་བྱ་སྟེ་གཡེར་བག་ཏུ་བལྟ་བ་ནི་ཚུལ་མ་ཡིན་པས་སོ། ། ཁྱིམ་དུ་ཆོས་དང་ལྡན་པའི་གཏམ་བྱས་ཏེ། ཞི་བ་དང༌། དུལ་བ་དང༌། ཡང་དག་པར་སྡོམ་པ་དང༌། ཚངས་པར་སྤྱོད་པ་ལ་གནས་པ་དང༌། གསོ་སྦྱོང་དང༌། སྐྱབས་སུ་འགྲོ་བ་དང༌། བསླབ་པའི་གཞི་གཟུང་བ་དག་ལ་ཁྱིམ་པ་དེ་དག་ངེས་པར་སྦྱར་བར་བྱའོ། ། དབྱར་གནས་པའི་གནས་བརྟན་གྱིས་གཙུག་ལག་ཁང་བྱི་དོར་མི་བྱེད་པ་ལ་གྲོས་གདབ་ཅིང༌།
རང་གི་ངང་གིས་བྱེད་པ་རྣམས་སྤྲོ་བར་བྱ་བའོ། ། དེ་དག་ནི་སོ་སོར་བྱ་བ་ཡིན་ནོ། ། ད་ནི་གནས་བརྟན་ཐམས་ཅད་ཀྱིས་ཐུན་མོང་དུ་བྱ་བ་སྟོན་ཏེ། རང་གི་འཁོར་དུ་གཏོགས་པ་མིང་དང་མཚན་མས་ཀུན་ཤེས་པར་བྱས་ནས་གསར་བུ་རྣམས་ཉེ་བར་ཞི་བ་དང༌། རྒྱགས་པ་དང༌། ང་རྒྱལ་ངེས་པར་གཞོམ་པ་ཉིད་ལ་དགོད་པར་བྱ། ཁྱིམ་དང་ཉེ་བ་ན་དགེ་འདུན་ཐམས་ཅད་ཀྱང་དེ་ལྟ་བའི་གནས་ལ་སྦྱར་བར་བྱའོ། ། བསོད་སྙོམས་ལ་སོགས་པའི་སྤྱོད་ཡུལ་དང༌། འཆག་པ་ལ་སོགས་པའི་སྤྱོད་ལམ་སྟོན་པ་དང༌། ལུང་ནོད་པ་ལ་སོགས་པ་དང༌།
ཟས་ཀྱི་རྙེད་པ་དང༌། ཆོས་གོས་ལ་སོགས་པའི་ཡོ་བྱད་དང༌། ནད་པ་ལ་གཡོག་དང་སྨན་ལ་སོགས་པའི་བྱ་བ་བསྒྲུབ་པས་དང༌། དགེ་སློང་འཁོར་དུ་གཏོགས་པ་ལ་ཆོས་ཀྱི་གཏམ་འདོད་ཅིང་གསོལ་བའི་ཚེ་གང་ལ་གང་འོས་པའི་རྗེས་སུ་མཐུན་པའི་ཆོས་ཉེ་བར་བསྒྲུབས་པ་དེས་ཕན་གདགས་པར་བྱའོ། ། འཕགས་པའི་མི་སྨྲ་བས་འདུག་པ་ཚུལ་བཞིན་ཡིད་ལ་བྱེད་པ་བཏང་སྙོམས་སུ་བཞག་པར་བྱའོ།། །། གཉིས་པ་མི་མཐུན་ཕྱོགས་ངོ་ཤེས་པའི་ཕྱིར་དགག་པའི་བསླབ་པ་བསྟན་པ་ལ། དགེ་སློང་ཕའི་བསླབ་བྱ་དང༌། དགེ་སློང་མའི་བསླབ་བྱ་དང༌། ཞར་ལ་རབ་ཏུ་བྱུང་བ་གཞན་གཉིས་ཀྱི་བསླབ་བྱ་དང༌། ཁྱིམ་པའི་སྡོམ་པ་གཉིས་ཀྱི་བསླབ་བྱ་དང༌།
སྤྱིར་བསྟན་པ་དང་ལྔ་ལས། དང་པོ་ལ། ཕམ་པའི་སྡེ། ལྷག་མའི་སྡེ། ལྟུང་བྱེད་ཀྱི་སྡེ། སོར་བཤགས་ཀྱི་སྡེ། ཉེས་བྱས་ཀྱི་སྡེ་བཤད་པ་ལྔ། དང་པོ་ལ། ཐུན་མོང་དུ་བཤད་པས་མདོར་བསྟན། སོ་སོར་བསྟན་པས་རྒྱས་པ་བཤད་པ་གཉིས་ལས།
དང་པོ་ནི། མི་ཚངས་སྤྱོད་དང་རྐུ་དང་མི་གསོད་དང༌། ། བླ་མའི་བརྫུན་བཞི་ཕས་ཕམ་ལྟུང་བའི་སྡེ། ། འདོད་པ་རྣམས་ལ་ལོག་པར་གཡེམ་པ་ནི་མི་ཚངས་པར་སྤྱོད་པ་དང༌། མ་བྱིན་པར་ལེན་པ་རྐུ་བ་དང༌། མིར་གྱུར་པ་གསོད་པ་ནི་མི་གསོད་པ་དང༌། མི་ཆོས་བླ་མ་མ་ཐོབ་པར་ཐོབ་བོ་ཞེས་སྨྲ་བ་ནི་བླ་མའི་བརྫུན་སྨྲ་བ་སྟེ། བཞི་ནི་ཕས་ཕམ་གྱི་ལྟུང་བའི་སྡེ་ཡིན་ཏེ། ཕས་ཞེས་པ་ནི་ཕ་རོལ་གཉེན་པོའི་ཆུ་ལོན། ཕམ་པར་བྱེད་པ་ནི་སྤང་བྱ་དེ་སྤྱད་པའི་ཟིལ་གྱིས་མནན་པས་གཉེན་པོ་ཕམ་པར་གྱུར་པས་ན་ཕས་ཕམ་མོ། །
ཤིན་ཏུ་ལྕི་ཕྱིར་འདི་དག་གང་བྱུང་ཡང༌། ། དགེ་སློང་རྣམ་པར་ཉམས་པར་འགྱུར་བ་ཡིན། ། ཕས་ཕམ་པ་བཞི་པོ་འདི་དག་ནི་སྡིག་པ་ཤིན་ཏུ་ལྕི་བ་ཡིན་པས་གནས་དེ་དག་ལས་གང་ཡང་རུང་བ་ཞིག་བྱུང་ན་དགེ་སློང་རྣམ་པར་ཉམས་པར་འགྱུར་བ་ཡིན་ནོ། ། དེ་ལ་ཡང་མདོ་སྡེ་པ་དག་ནི། ཕམ་པ་ལ་འཆབ་བཅས་ཀྱིས་ཁྱབ་ཅིང༌། དེ་ལས་གང་ཡང་རུང་བ་ཞིག་བྱུང་བས་ཀྱང་སྡོམ་པའི་རྩ་བ་མཐའ་དག་གཏོང་བ་ཡིན་ཏེ། རྒྱུད་ཁྲེལ་མེད་པ་ཤས་ཆེན་པོ་དང་ལྡན་པའི་ཕྱིར་རོ། ། ཇི་སྐད་དུ་ལུང་ལས། དེ་བྱས་མ་ཐག་ཏུ་དགེ་སློང་དུ་མི་རུང༌། དགེ་སྦྱོང་དུ་མི་རུང༌།
ཞེས་པ་ནས། དེའི་དགེ་སྦྱོང་གི་ཚུལ་ཞིག་པར་འགྱུར་རོ། ། ཞེས་འདོད་ལ། ཁ་ཆེ་བྱེ་བྲག་ཏུ་སྨྲ་བ་རྣམས་ནི། འཆབ་སེམས་ཕམ་པའི་ཡན་ལག་ཏུ་དགོས་པ་ནི་མི་འཐད་དེ། འདོད་ཆགས་ཀྱི་རོ་མྱོང་བ་དང༌། འཆབ་སེམས་དུས་གཅིག་ཏུ་འབྱུང་བ་མི་སྲིད་པའི་ཕྱིར་དང༌། ལྟུང་བ་བྱུང་རྗེས་ཀྱི་འཆབ་སེམས་ཀྱང་ལྟུང་བའི་ཡན་ལག་ཏུ་མི་རུང་བའི་ཕྱིར་དང༌། ལུང་གི་དོན་ཡང༌། ཚེ་དེ་ཉིད་ལ་དོན་དམ་པའི་དགེ་སློང་ཐོབ་པའི་སྐལ་བ་མེད་པ་ལ་དགོངས་པ་ཡིན་ནོ། །
དེ་བས་ན་སྲོག་གཅོད་ཀྱི་ཕམ་པ་འཆབ་མེད་ལྟ་བུ་ཞིག་གི་རང་གི་དངོས་ཀྱི་གཉེན་པོ་དེ་ཁོ་ན་ཉམས་པར་བྱེད་ཀྱི། གཞན་རྣམས་ཉམས་པར་བྱེད་པ་ནི་མ་ཡིན་ཏེ། སྤོང་བ་བདུན་པོ་རྫས་ཐ་དད་དུ་སྐྱེ་བའི་ཕྱིར་དང༌། ཕྱོགས་གཅིག་ཉམས་པས་མཐའ་དག་གཏོང་བ་ཡང་མི་རིགས་པའི་ཕྱིར་དང༌། ལུང་ལས་ཀྱང༌། ཚུལ་ཁྲིམས་འཆལ་པ་ཞིག་དགེ་སློང་མ་ལ་འདོམས་པར་བྱེད་ན་ལྟུང་བྱེད་དོ། ། ཞེས་གསུངས་པ། སྡོམ་པ་དང་བྲལ་བ་ལ་ནི་ལྟུང་བ་ཡང་ཇི་ལྟར་འགྱུར། དེ་ལྟ་བས་ན། སྲོག་གཅོད་ཀྱི་ཕམ་པ་ཅན་དེ་མ་བྱིན་ལེན་གྱི་ཕམ་པ་སྐྱེ་བའི་རྟེན་དུ་ཡང་རུང་ངོ༌། །
དེ་ལྟ་བུའི་དགེ་སློང་དེ་ཚུལ་ཁྲིམས་འཆལ་བ་དང༌། ཚུལ་ཁྲིམས་ལྡན་པ་གཉིས་ཀ་ཡིན་ཏེ། བུ་ལོན་ཅན་དང་ནོར་ཅན་གྱི་དཔེ་བཞིན་ནོ། ། ལུང་ལས་ཀྱང༌། དགེ་སློང་བཞི་སྟེ་ལྔ་པ་མེད། ། ལམ་གྱི་རྒྱལ་དང་ལམ་སྟོན་དང༌། ། ལམ་གྱིས་འཚོ་དང་ལམ་སུན་འབྱིན། ། ཞེས་གསུངས་པའང་འདི་ལ་དགོངས་སོ། ། ཞེས་འཆད་དོ། ། དེ་ལྟར་ཡང༌།
སློབ་དཔོན་དབྱིག་གཉེན་གྱིས། ཁ་ཆེ་རྣམས་ནི་བྱུང་བ་ལ། ། བུ་ལོན་ནོར་ཅན་གཉིས་སུ་འདོད། ། ཅེས་དང༌། འོད་ལྡན་པས། བྱེ་བྲག་ཏུ་སྨྲ་བ་རྣམས་ན་རེ། འདི་ལྟར་ཕྱོགས་གཅིག་འཁྲུགས་པས་སྡོམ་པ་མཐའ་དག་གཏོང་བར་རིགས་པ་མ་ཡིན་ཏེ། དེ་བས་ན་མཐར་འགྱུར་བས་སྡོམ་པ་ཞིག་པ་མེད་དོ་ཞེས་འཆད་དོ། ། ཞེས་གསུངས་པའི་ཕྱིར་རོ། ། བཙུན་པ་ཡོན་ཏན་འོད་ཀྱང༌།
ཕམ་པ་འཆབ་བཅས་ཅན་ལ་དགོས་པ་བསྒྲུབ་ནུས་ཀྱི་སྡོམ་པ་མེད་པ་དང༌། བར་མ་རབ་བྱུང་ཙམ་ཡོད་པ་དང༌། ཕམ་པ་འཆབ་མེད་ཅན་ལ་སྡོམ་པ་དགོས་པ་བསྒྲུབ་ནུས་སུ་ཡོད་ཅིང༌། དེས་ཕམ་པའི་ཆད་ལས་ཉམས་སུ་ལེན་པར་བྱེད་ན་དགེ་སློང་རྣམ་དག་དང་འདྲའོ་ཞེས་བཞེད་དོ། ། དེ་ལྟར་གཞུང་གི་དོན་བསྟན་ནས། ད་ནི་སྤྱིའི་དོན་བཤད་པར་བྱ་སྟེ། འདི་སྐབས་ཀྱི་ལྟུང་བའི་མཚན་ཉིད་ནི། ལུས་ངག་གི་བཅས་པ་ལས་འདས་པའི་ཁ་ན་མ་ཐོ་བ་ཡིན་ལ། འདིས་ངན་སོང་དུ་ལྟུང་བར་བྱེད་པས་ལྟུང་བ། ཚུལ་ཁྲིམས་ཀྱི་མི་མཐུན་ཕྱོགས་ཡིན་པས་ན་འཆལ་པའི་ཚུལ་ཁྲིམས་ཞེས་ཀྱང་བྱའོ། །
དེ་ལ་གནས་སྐབས་ཀྱིས་ཕྱེ་བ། སྦྱོར་བའི་སྦྱོར་བ་དང༌། སྦྱོར་བ་དང༌། དངོས་གཞི་གསུམ། རྒྱུ་ལས་དབྱེ་བ་མི་ཤེས་པ་ཉིད་དང༌། བག་མེད་པ་དང༌། ཉོན་མོངས་པ་མང་བ་དང༌། མ་གུས་པས་བྱས་པ་བཞི། འབྱུང་བའི་སྒོ་ནས་དབྱེ་བ། ལུས་ལས་བྱུང་བ་དང༌།
ངག་ལས་བྱུང་བ་གཉིས། བྱ་བས་དབྱེ་བ་བྱེད་དགོས་པ་མ་བྱས་པ་དང༌། བྱར་མི་རུང་བ་བྱས་པ་གཉིས། གཙོ་བས་དབྱེ་བ་འདུ་ཤེས་གཙོ་བ་དང༌། དངོས་པོ་གཙོ་བ་གཉིས་སམ། སློབ་དཔོན་འཕགས་པ་ཐོགས་མེད་ཀྱི་རྗེས་སུ་འབྲངས་ན་ངོ་བོ་ཉིད་ཀྱིས་ཕྱེ་བ། རང་བཞིན་གྱི་ཁ་ན་མ་ཐོ་བ་དང་འབྲེལ་བའི་བཅས་པ་དང༌། བཅས་པའི་ཁ་ན་མ་ཐོ་བ་ཁོ་ནར་གྱུར་པའི་བཅས་པ་གཉིས། དེ་ཡང་ངོ་བོ་ཉིད་ཀྱི་སྡིག་ཏུ་གྱུར་པ་རང་བཞིན་གྱི་ཁ་ན་མ་ཐོ་བ་དང༌། བཅས་པའི་དབང་ཁོ་ནས་ཉེས་པར་གྱུར་པ་བཅས་པའི་ཁ་ན་མ་ཐོ་བ་ཞེས་བཞག་གོ །
དེའི་ཕྱིར་རང་བཞིན་གྱི་ཁ་ན་མ་ཐོ་བ་ཡིན་པ་ཙམ་གྱིས་ལྟུང་བར་བཞག་པ་མེད་དེ། ལྟུང་བ་ནི་རབ་ཏུ་བྱུང་བ་བཅས་པའི་བསླབ་པ་དང་ལྡན་པ་ཁོ་ནའི་དབང་དུ་བྱས་པ་དང༌། ལས་དང་པོ་པ་ལ་ལྟུང་བ་མེད་པར་བཤད་པས་སོ། ། བྱེད་ལས་ཀྱིས་ཕྱེ་བ། རང་ཁོ་ནས་རྫོགས་པར་བྱེད་དགོས་པ་དང༌། གཞན་ལ་བཅོལ་བས་རྫོགས་པ་གཉིས། བསམ་པས་ཕྱེ་བ་སེམས་ཉོན་མོངས་པ་ཅན་ཁོ་ནས་ཀུན་སློང་བྱེད་དགོས་པ་དང༌། གཞན་པ་ལུང་མ་བསྟན་གྱི་ཀུན་སློང་བྱེད་པ་གཉིས། གཞི་ལ་དབྱེ་བ། གཞི་སེམས་ཅན་ལ་བརྟེན་ནས་འབྱུང་བ་དང༌།
སེམས་ཅན་མ་ཡིན་པ་ལ་བརྟེན་ནས་འབྱུང་བ་གཉིས། བསགས་པས་ཕྱེ་བ། སྦྱོར་བ་དུ་མ་རྩོམ་པ་ལས་གྱུར་པ་དང༌། ལན་གཅིག་གཉིས་ཙམ་གྱིས་གྱུར་པ་གཉིས་སོ། ། ཞར་ལ་སྦོམ་པོའི་རྣམ་གཞག་ཀྱང་བཤད་པར་བྱ་སྟེ། འོད་ལྡན་ལས། ཉེས་པ་སྦོམ་པོ་ཞེས་པའི་སྒྲ་ནི་རྣམ་པ་གཉིས་སུ་སྟོན་ཏེ། མིང་དུ་ཆགས་པའི་སྒྲ་དང༌། ཡོན་ཏན་གྱི་སྒྲའོ། ། དེ་ལ་མིང་དུ་ཆགས་པའི་སྒྲ་ནི་ཉེས་པ་ཆུང་ངུ་ཞེས་བྱ་བ་ཡིན་ནོ། །
ཡོན་ཏན་གྱི་སྒྲ་ནི་ཉེས་པ་མང་པོ་ཞེས་བྱ་བ་ཡིན་ནོ། ། ཞེས་གསུངས་པའི་དོན། ཇི་ལྟར་དངོས་གཞི་ཡིན་པས་སེལ་བས་སེལ་བ་དང༌། དངོས་གཞི་ལས་ཉེས་པ་ཆུང་བས་ན་སྨད་པ་ལ་སྦོམ་པོ་ཞེས་མིང་དུ་བཏགས་པས་མིང་དུ་ཆགས་པའི་སྦོམ་པོ་ཡང་ཡིན་ལ། དེ་ཉིད་ཉེས་པ་མང་བས་ཡོན་ཏན་གྱི་སྒྲའི་སྦོམ་པོ་ཡང་ཡིན་ཏེ། དཔེར་ན་ཁྱི་ནག་པོ་ལ་མིང་དུ་བཏགས་ནས་དུང་དཀར་ཞེས་པ་དང༌། ངོ་བོའི་སྒོ་ནས་ཁྱི་ནག་ཅེས་འབོད་པ་མི་འགལ་བ་བཞིན་ནོ། ། དེ་བས་ན་སྦོམ་པོ་གཉིས་ལ་དངོས་དང་བཏགས་པ་བར་འབྱེད་པ་རིགས་པར་མ་མཐོང་སྟེ། སྦོམ་པོ་ཉིད་མིང་དུ་ཆགས་པ་ཡིན་པའི་དབང་དུ་མཛད་ནས་འོད་ལྡན་དུ། ཨུཏྤ་ལའི་འཕྲེང་བ་ལས་འདི་སྐད་ཅེས་དམན་པ་སྦོམ་པོ་ཞེས་བྱའི་ཚིག་འདི་ནི་རིལ་གྱིས་མ་ཡིན་པ་དང༌།
གླང་པོ་ཆེའི་གཙོ་བོ་དག་མི་དལ་མི་བུལ་མི་མགྱོགས་པར་འགྲོ་བ་ལ་སྦྱར་བ་ཡིན་ནོ། ། ཞེས་གསུངས་པ་ཡིན་ཏེ། རིལ་གྱིས་མ་ཡིན་པ་ནི་ཆུང་བ་ཉིད་ཡིན་ནོ། ། ཞེས་བྱའི་ཐ་ཚིག་གོ ། ཞེས་དང༌། སྦོམ་པོ་ཉིད་ཡོན་ཏན་གྱི་སྒྲའི་སྦོམ་པོ་ཡིན་པའི་དབང་དུ་མཛད་ནས། ཉེས་པ་སྦོམ་པོ་ཞེས་བྱ་བ་འདི་གང་ལ་བྱ། རེ་ཞིག་གལ་ཏེ་ཉེས་པ་སྦོམ་པོ་ཞེས་བྱ་བའི་ཚིག་འདི་ཉེས་པ་མང་ངོ་ཞེས་བྱ་བ་ཡིན་ན། དེའི་ཚེ་སྲོག་ཆགས་མང་པོ་ཡོད་པའི་བློས་ནགས་མེས་བསྲེགས་ན། དགེ་ཚུལ་ལ་ཉེས་བྱས་མང་པོར་འགྱུར་ཏེ་ཞེས་དང༌།
སྦོམ་པོ་དེ་ཁ་ན་མ་ཐོ་བ་མང་བ་ཡིན་པར་བསྟན་པ་ཡིན་ནོ། ། ཞེས་གསུངས་པས་སོ། ། དབྱེ་བ་ནི་གཉིས་ཏེ། ཕམ་པར་གཏོགས་པ་དང༌། ལྷག་མར་གཏོགས་པའོ། ། དེ་ལྟར་ཡང་རྣམ་པར་འབྱེད་པ་ལས། ཉེས་པ་སྦོམ་པོ་ནི་གཉིས་ཏེ། ཕམ་པ་ལས་བྱུང་བ་དང༌། དགེ་འདུན་ལྷག་མ་ལས་བྱུང་བའོ། ། ཞེས་སོ། །
དེ་གཉིས་ལ་ཡང་སྦྱོར་བ་དང༌། སྦྱོར་བའི་རྣམ་པ་དང༌། དངོས་གཞི་དང༌། དངོས་གཞིའི་རྣམ་པ་བཞིའོ། ། དངོས་གཞི་སྐྱེ་བའི་རྒྱུ་ཚོགས་ཚང་ལ། མཐར་ཐུག་མ་ཚང་བ་དང་པོ་དང༌། སྦྱོར་བ་དངོས་མ་ཡིན་ཡང་སྦྱོར་བ་དང་རིས་མཐུན་པ་གཉིས་པ། མཐར་ཐུག་གྲུབ་ཀྱང་ཡན་ལག་མ་ཚང་བ་གསུམ་པ། མཐར་ཐུག་དངོས་མ་ཡིན་ཡང་རིགས་མཐུན་པ་བཞི་པའོ། ། དེ་རེ་རེ་ལ་དབྱེ་ན་ལྕི་ཡང་གཉིས་གཉིས་ཏེ་བརྒྱད།
དེ་ཡང་ལྕི་བ་དང༌། རབ་ཏུ་ལྕི་བ། ཡང་བ་དང༌། ཤིན་ཏུ་ཡང་བ་གཉིས་གཉིས་སུ་ཕྱེ་བས་བཅུ་དྲུག་ཏུ་འགྱུར་རོ། ། བརྫུན་སྨྲ་དང་སྨྲ་བའི་ལྷག་མ་ལ་ཚིག་དང་པོ་ཉིད་དུ་གོ་ན་དངོས་གཞི་སྐྱེད་ལ་ལྷག་མ་དེར་གཏོགས་སོ། ། མི་ཚངས་སྤྱོད་སོགས་ལ་འདུན་པ་ནི་སྦྱོར་བའི་སྦྱོར་བ་སྟེ་ཉེས་བྱས་དེ་ལས་ན་སྨད་ཀྱང་དེ་ཉིད་དོ། ། ལུས་ཀྱི་འགྱུར་བ་བསྟན་ནས་གོམ་པ་རེ་རེས་ལྟུང་བ་བསྐྱེད་དེ། སྔ་མ་སྔ་མ་ཕྱི་མ་ཕྱི་མ་ལས་ན་སྨད་པ་ཡིན་ནོ། ། གང་ལས་དངོས་གཞིར་འགྱུར་བ་དེ་ལ་ནི་སྦྱོར་བ་སྦོམ་པོའོ། ། གང་ལ་དངོས་གཞི་ལ་སྦོམ་པོར་འགྱུར་པ་དེ་ལ་ནི་སྦྱོར་བ་ལ་ཉེས་བྱས་སུ་འགྱུར་རོ།། །།
གཉིས་པ་སོ་སོར་བསྟན་པས་རྒྱས་པར་བཤད་པ་ལ། མི་ཚངས་སྤྱོད་ཀྱི་ཕམ་པ། མ་བྱིན་ལེན་གྱི་ཕམ་པ། གསོད་པའི་ཕམ་པ། བརྫུན་སྨྲ་བའི་ཕམ་པ་བཤད་པ་བཞི་ལས། ༡ དང་པོ་ནི། འཇིགས་དང་ངོ་ཚ་མེད་དང་ཆགས་པ་ཡིས། ། ཆ་ཀུན་གཟུང་བཟོད་སྤྱད་རུང་ལམ་མ་ཉམས། ། ཁ་ཤུན་སོ་པགས་ལས་ཕར་ནད་མེད་ཀྱི། ། ནོར་བུ་ལས་རུང་དྲུད་བདེ་མྱོང་བ་ནའོ། །
བཅུག་རེག་ཉམས་སུ་མྱོང་བར་བྱས་ནའོ། ། ཟག་བྱེད་དོ། ། དེར་རོ། ། མ་ཉམས་པར་རོ། ། ཁ་དང་བཤང་བའི་ལམ་དུའོ། ། ཞེས་གསུངས་པའི་དོན་ཏེ། འདིའི་གླེང་གཞི་ནི། སྟོན་པའི་ཉན་ཐོས་ཀྱི་དགེ་འདུན་ལོ་བཅུ་གཉིས་སྐྱོན་མེད་ཅིང་ཆུ་བུར་མེད་ལ། སོ་སོ་ཐར་པའི་མདོ་གདོན་པ་ཡང་མདོར་བསྡུས་ཏེ། སྡིག་པ་ཐམས་ཅད་མི་བྱ་སྟེ། །
དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་གདུལ། ། འདི་ནི་སངས་རྒྱས་བསྟན་པ་ཡིན། ། ལུས་ཀྱི་སྡོམ་པ་ལེགས་པ་དེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་དེ། ། ཐམས་ཅད་དུ་ནི་སྡོམ་པ་ལེགས། ། ཀུན་ཏུ་བསྡམས་བའི་དགེ་སློང་ནི། ། སྡུག་བསྔལ་ཀུན་ལས་རབ་ཏུ་གྲོལ། ། ངག་རྣམས་བསྲུང་ཞིང་ཡིད་ཀྱང་རབ་བསྡམས་ཏེ། །
ལུས་ཀྱི་མི་དགེ་བ་དག་མི་བྱེད་ཅིང༌། ། ལས་ལམ་གསུམ་པོ་འདི་དག་རབ་སྦྱངས་ནས། ། དྲང་སྲོང་གསུངས་པའི་ལམ་ནི་ཐོབ་པར་འགྱུར། ། ཞེས་འདོན་ཏོ། ། ལོ་བཅུ་གསུམ་པ་ལ་བབ་པ་དང༌། སྟོན་པ་ཡུལ་སྤོང་བྱེད་ཀ་ལན་ཏ་ཀའི་གྲོང་དུ་བཞུགས་སོ། ། དེའི་ཚེ་ཀ་ལན་ཏ་ཀའི་བུ་བཟང་བྱིན་ཕྱུག་ལ་ནོར་མང་ཞིང༌། ནོར་གྱིས་རྣམ་ཐོས་ཀྱི་བུ་ལ་འགྲན་པར་ནུས་པ་ཞིག་འདུག་པ་དེས། རིགས་མཉམ་པ་ལ་ཆུང་མ་བླངས་ནས་དགའ་མགུར་སྤྱོད་དོ། ། ཕྱིས་སངས་རྒྱས་ལ་དད་ནས་དགེ་བསྙེན་བྱས།
དད་པ་ཕྱིར་སྤེལ་ནས་རབ་ཏུ་བྱུང་ནས་བསྙེན་པར་རྫོགས་ཏེ་ཉེ་དུ་དང་འདྲེ་ཞིང་གནས་སོ། ། དེ་ནས་བདག་རབ་ཏུ་བྱུང་ནས་ཉེ་དུ་དང་འདྲེ་ཞིང་གནས་པ་ནི་རྙེད་པ་མ་ཡིན་ནོ་སྙམ་ནས། ཉེ་དུ་དང་འབྲལ་བའི་ཕྱིར་ལྷུང་བཟེད་དང་ཆོས་གོས་ཐོགས་ནས་ལྗོངས་རྒྱུ་རུ་སོང་བ་དང༌། དེའི་ཚེ་མུ་གེ་ཆེ་ནས་ཕ་མས་བུ་ལའང་སྦྱིན་པར་དཀའ་ན། སློང་མོ་བས་ལྟ་སྨོས་ཀྱང་ཅི་དགོས་པ་ཞིག་ཏུ་གྱུར་ནས། བདག་གི་ཉེ་དུ་ལ་ལོངས་སྤྱོད་ཡོད་པས་དགེ་འདུན་ལ་བསོད་སྙོམས་སྦྱོར་དུ་བཅུག་གོ་སྙམ་ནས། རིམ་གྱིས་སོང་སྟེ་ཀ་ལན་ཏ་ཀའི་དགོན་པའི་སྤྱིལ་བུ་ན་གནས་སོ། ། དེའི་ཚེ་བཟང་བྱིན་དགོན་པ་པ། ཆོས་གོས་གསུམ་པ། ཕྱག་དར་ཁྲོད་པ།
བསོད་སྙོམས་མཐར་ཆགས་ཀྱིས་རྒྱུ་བ་ཞིག་ཏུ་གྱུར་ཏོ། ། དེས་ཉེ་དུ་ཅན་སོང་ནས་དགེ་འདུན་ཐུག་པ་དང་ཟས་བསོད་པས་ཚིམ་པར་བྱེད་དུ་བཅུག་སྟེ། རང་ཉིད་རིམ་གྱིས་བསོད་སྙོམས་ལ་རང་གི་ཁྱིམ་དུ་སོང་བ་དང༌། བསོད་སྙོམས་མ་ཐོབ་པ་ཕྱིར་ལོག་པ་བྲན་མོ་ཞིག་གིས་མཐོང་ནས། དེའི་མ་ལ་སྨྲས་པས། མས་བཟང་བྱིན་ཅན་སོང་སྟེ། བུ་ཁྱོད་དགེ་སྦྱོང་གི་ཚུལ་དོན་དུ་མི་གཉེར་བ་འམ། སྒྱིད་ལུག་པ་འམ། དམུས་བྱུང་བ་འམ། ཐེ་ཚོམ་ཟ་འམ།
གཏོང་འདོད་པ་ལྟ་ན་ཁྱེད་ཀྱི་མའི་དབྱིག་དང་གསེར་གྱི་ཕུང་པོ་མཐའ་གཅིག་ན་འགྲེང་བའི་མིས་མཐའ་གཅིག་འདུག་པ་མི་མཐོང་ལ། མཐའ་གཅིག་ན་འདུག་པའི་མིས་མཐའ་གཅིག་ན་འགྲེང་བ་མི་མཐོང་བ་ནི་ཁྱོད་ཀྱི་མའི་ཡིན་ནོ། ། ཕའི་དབྱིག་དང་གསེར་མཚན་མ་བཏབ་པ་བརྒྱ་སྟོང་ཕྲག་ཡོད་ཀྱིས། ཁྱོད་འདོད་པ་ལ་ལོངས་སྤྱོད་པ་དང༌། སྦྱིན་པ་དང༌།

བསོད་ནམས་དག་གྱིས་ཤིག ཡུམ་བདག་དེ་ལྟ་མ་ལགས་སོ། ། མས་ཁྱིམ་དུ་སོང་ནས་མནའ་མ་ལ་སྨྲས་པ། ཁྱོད་དུས་ལ་བབ་པ་དང་སྦྲོན་ཅིག དེས་སྦྲན་པས། ཁྱོད་སྔར་བཟང་བྱིན་དགའ་བར་འགྱུར་བའི་ཁྲུས་དང་བསྐུ་མཉེ་དང་རྒྱན་ཐོགས་ལ་ཤོག་ཅིག་ཅེས་བསྒོ་ནས། དེ་གཉིས་ཀྱིས་ཤིང་རྟ་གཅིག་ཏུ་ཞུགས་ནས་བཟང་བྱིན་ཅན་སོང་བས། བཟང་བྱིན་ཆགས་པ་མཐོང་སྟེ། བུ་བག་གསར་འདི་ལ་ས་བོན་གྱི་ཆོས་ཅུང་ཞིག་བྱིན་ཅིག ཁྱོད་ལ་བུ་མེད་པས་ཤི་མ་ཐག་ནོར་རྫས་རྒྱལ་པོས་དབང་དུ་བྱས་ན་མི་རུང་ངོ༌། ། བཟང་བྱིན་གྱིས་སྔར་བསླབ་པ་མ་བཅས་ཤིང་བུད་མེད་ལ་ཆགས་པས་ཟིལ་གྱིས་ནོན་ཏེ།
རུང་ངམ། ས་བོན་ལ་བརྟེན་ནས་ཤིན་ཏུ་རུང་ངོ༌། ། དེས་དེ་ཁྲིད་ནས་ལན་གཉིས་ལན་གསུམ་དུ་མི་ཚངས་པར་སྤྱད་དེ། སེམས་ཅན་སྲིད་པ་མཐའ་མ་འཛིན་པ་ཞིག་ལྷ་ནས་ཤི་འཕོས་ཏེ་དེའི་མངལ་དུ་ཞུགས་སོ། ། མོས་ཁྱེའུར་འགྱུར་བ་ཤེས་ནས། མ་ལ་སྦྲན་པས་དགའ་སྟེ་ལེགས་པར་བསྐྱངས་པས་ཟླ་བ་དགུ་འདས་ནས་ཁྱེའུ་མཚན་དང་ལྡན་པ་ཞིག་བཙས་སོ། ། མིང་ས་བོན་པ་ཞེས་བཏགས་ནས་མ་མ་བརྒྱད་ལ་གཏད་པ་སོགས་བྱས་སོ། ། ཕྱིས་དད་ནས་རབ་ཏུ་བསྒོམས་པས་དགྲ་བཅོམ་པའི་འབྲས་བུ་ཐོབ་སྟེ། ཆོས་རྣམས་ལ་ནི་སྐལ་བ་ཐོབ། ། ཡབ་ཀྱི་དཀོར་གྱིས་བདག་མི་གཏོང༌། །
བདག་གི་ཧ་ཅང་ཕྱི་ནས་ཤེས། ། བདག་ནི་ཆུང་དུས་ཤིན་ཏུ་འདས། ། ཟེར་རོ། ། དེའི་ཚེ་བཅོམ་ལྡན་འདས་ཀྱིས་ཉན་ཐོས་རྣམས་ལ་འདོད་ཆགས་དང་བྲལ་བར་བྱ་བའི་ཕྱིར་སེམས་རྣམ་པར་གྲོལ་བ་དང་ཤེས་རབ་རྣམ་པར་གྲོལ་བའི་ཆོས་སྟོན་ནོ། ། ཞེ་སྡང་དང་གཏི་མུག་ལའང་སྦྱར་རོ། ། དེས་བཟང་བྱིན་འགྱོད་ཡིད་ཁོང་དུ་ཆུད་ཅིང་འདུག་པ་དགེ་སློང་གིས་མཐོང་ནས། ཁྱེད་འདི་ལྟ་གྱུར་པ་ལ་ལུས་ཀྱི་གནོད་པ་དང་སེམས་ཀྱི་སྡུག་བསྔལ་དུ་གྱུར་པ་མེད་གྲང༌། ལུས་ཀྱི་མེད་མོད་ཀྱི་སེམས་ཀྱི་ཡོད་དེ། གང་ཡོད། འདིའོ། །
དེ་དག་བསྟོད་སྨད་མི་བྱེད་པར་སོང་སྟེ། སྟོན་པ་ལ་གསོལ་བས། ཟག་པའི་གནས་ལྟ་བུའི་ཆོས་མང་པོའི་དང་པོ་བཟང་བྱིན་གྱིས་བྱས་པ་འདི་ཡིན་པས། བྱུང་བ་འདི་དང༌། གླེང་གཞི་འདི་དང༌། སྐབས་འདི་ལ་དགེ་འདུན་བསྡུ་བ་མཛད་ནས། མཁྱེན་བཞིན་དུ་བཟང་བྱིན་ལ་ཁྱེད་ཀྱིས་མི་མཛེས་པ་དེ་ལྟ་བུ་བྱས་པ་བདེན་ནམ། མད་དོ། ། དགེ་སྦྱོང་གི་ཚུལ་མ་ཡིན། རྗེས་སུ་མཐུན་པ་མ་ཡིན།
རུང་པ་མ་ཡིན། ཚུལ་དང་མཐུན་པ་མ་ཡིན། རབ་ཏུ་བྱུང་བའི་བྱ་བ་མ་ཡིན་ནོ། ། ངས་འདོད་ཆགས་དང་བྲལ་བའི་ཕྱིར་ཞེས་སོགས་ཀྱི་ཆོས་མ་བཤད་དམ། སྦྲུལ་ནག་པོ་དུག་རབ་ཏུ་ཁྱབ་པའི་ཁར་ལག་པ་ཆུད་པ་ནི་བླའི། བུད་མེད་ཀྱི་ཡུལ་ལ་མ་ཡིན་ནོ་ཞེས་སྨད་ནས་བསླབ་པ་བཅའ་བའི་ཕན་ཡོན་བཅུ་གཟིགས་ཏེ། བཅུ་ནི། དགེ་འདུན་བསྡུ་བའི་ཕྱིར་དང༌། དགེ་འདུན་ལེགས་པར་བསྡུ་བར་བྱ་བའི་ཕྱིར་དང༌། དགེ་འདུན་བདེ་བར་གནས་པའི་ཕྱིར་དང༌།
གནོང་མི་བཀུར་བའི་གང་ཟག་རྣམས་ཚར་གཅད་པའི་ཕྱིར་དང༌། ངོ་ཚ་ཤེས་པ་རྣམས་བདེ་བར་གནས་པའི་ཕྱིར་དང༌། མངོན་པར་མ་དད་པ་རྣམས་མངོན་པར་དད་པའི་ཕྱིར་དང༌། མངོན་པར་དད་པ་རྣམས་ཕྱིར་ཞིང་འབྱུང་བར་བྱ་བའི་ཕྱིར་དང༌། ཚེ་འདིའི་ཟག་པ་རྣམས་བསྡམ་པར་བྱ་བའི་ཕྱིར་དང༌། ཚེ་རབས་ཕྱི་མའི་ཟག་པ་རྣམས་བཟློག་པར་བྱ་བའི་ཕྱིར་དང༌། ངའི་ཚངས་པར་སྤྱོད་པ་སྐྱེ་བོ་མང་པོ་ལ་ཕན་པ་ཡངས་པར་འགྱུར་བ་ལྷ་དང་མིའི་བར་དག་ལ་ཡང་དག་པར་རབ་ཏུ་བསྟན་པ་ཡུན་རིང་དུ་གནས་པར་འགྱུར་བའོ། ། ངའི་ཉན་ཐོས་རྣམས་ཀྱིས་འདུལ་བ་ལ་བསླབ་པའི་གཞི་འདི་ལྟར་གདོན་པར་བྱ་སྟེ། དགེ་སློང་གང་དགེ་སློང་རྣམས་དང་ལྷན་ཅིག་བསླབ་པ་མཚུངས་པར་གྱུར་པས་བསླབ་པ་མ་ཕུལ། བསླབ་པ་ཉམས་པར་མ་བྱས་པར་མི་ཚངས་པར་སྤྱོད་པ་འཁྲིག་པ་ལས་བྱུང་བའི་ཆོས་བསྟན་ན་དགེ་སློང་དེ་ཕམ་པར་འགྱུར་བ་ཡིན་གྱི།
གནས་པར་མི་བྱའོ། ། ཞེས་བཅས་སོ། ། དེའི་ཚེ་དགེ་སློང་ཞིག་རྒྱལ་པོའི་ཁབ་ཀྱི་སྤྱིལ་བུ་ན་འདུག་པ་དེས། སྤྲ་མོ་ཞིག་ཟས་ཀྱིས་བརྔོད་ནས་འཁྲིག་པ་བྱས་སོ། ། དགེ་སློང་དག་ནགས་ཉུལ་ཞིང་དེར་སོང་བ་དང༌། སྤྲ་མོ་དེས་དེར་འོངས་ཤིང་དེའི་གདོང་དུ་ལྟ་ཞིང་རོ་སྨད་བསྟབས་སོ། ། དགེ་སློང་དེ་ངོ་ཚ་ནས་ལན་གསུམ་དུ་བཟློག་པས། མོ་མ་དགའ་ནས་སྡེར་མོས་ཆོས་གོས་སོགས་ལ་བྲད་ནས་དུ་རུ་རུ་ཟེར་ཞིང་འདུག་གོ ། ཅིའི་ཕྱིར་འདི་ལྟར་བྱེད་ཅེས་དྲིས་པས་དེས་བཤད་དོ། ། ཅི་མ་བཀག་གམ།
མི་ལ་བཀག་གི་དུད་འགྲོ་ལ་མ་ཡིན་ནོ། ། དགེ་སློང་རྣམས་ཀྱིས་གསོལ་པས། ངས་མི་ལའང་བཀག་ན། དུད་འགྲོ་ལ་ལྟ་ཅི་སྨོས། དགེ་སློང་དེ་ལ་དེ་ལྟར་བྱས་པ་བདེན་ནམ་སོགས་གསུངས་ནས། ཐ་ན་དུད་འགྲོའི་སྐྱེ་གནས་སུ་སྐྱེས་པ་དང་ལྷན་ཅིག་ཀྱང་རུང་སྟེ། ཞེས་བསྣན་པར་མཛད་པས། སྔ་མ་ནི་བཅས་པ། འདི་ནི་རྗེས་སུ་བཅས་པའོ། ། དེ་ཡང་བསླབ་པ་འབུལ་ཆོག་གིས་མ་ཕུལ།
ཕམ་པས་ཉམས་པར་མ་བྱས་པའི་བཅས་ལྡན་དགེ་སློང་དག་གིས་འཁྲིག་པའི་གནས་འདི་ལྟ་བུ་སྤྱད་ན་ཕམ་པའི་ལྟུང་བར་འགྱུར་ཏེ། དེ་ཡང་གཞིའི་ཡན་ལག་ལ་གཉིས་ལས། རྟེན་གྱི་ཡན་ལག་ལ། ཡན་ལག་གི་ཆ་ཀུན་གཟུང་བར་བཟོད་པ་དང༌། སྤྱད་དུ་རུང་བ་དང༌། རྨའི་སྒོ་མ་ཉམས་པ་དང༌། ཟག་བྱེད་དང༌། ཁ་དང༌། བཤང་བའི་སྒོ་གསུམ་པོ་གང་ཡང་རུང་བ་ཡིན་པ་བཞི་དང༌། བརྟེན་པའི་ཡན་ལག་ཕོའི་དབང་པོ་ལ་ནད་མེད་པ་དང༌།
ལས་སུ་རུང་བ་གཉིས། བསམ་པའི་ཡན་ལག་ལ་འཇིགས་པ་མེད་པ་དང༌། ངོ་ཚ་མེད་པ་དང༌། ཆགས་པར་གྱུར་པ་གསུམ། སྦྱོར་བའི་ཡན་ལག་དྲུད་པ། མཐར་ཐུག་པའི་ཡན་ལག་བདེ་བ་ཉམས་སུ་མྱོང་བ་སྟེ་ཡན་ལག་བཅུ་གཅིག་ཚང་བ་ལས་མཐའ་སྟེ་མི་ཚངས་སྤྱོད་ཀྱི་ཕམ་པའི་དངོས་གཞིར་འགྱུར་རོ། ། དེ་ཡང་འཇིགས་པ་མེད་པ། སྤྱོད་པའི་དུས་སུ་བྲེད་པ་མེད་པ་སྟེ། ཀླུ་མོ་ཞིག་གིས་དགེ་སློང་ལ་ཚུར་སྤྱོན་མི་ཚངས་པར་སྤྱོད་དོ། ། དེས་ཁས་བླངས་རྨ་ཁར་བཙུགས་པས་དེའི་ལུས་རིང་པོར་གྱུར་པས་སྐྲག་པ་ལ་འགྱོད་དེ།
སྟོན་པ་ལ་ཞུས་པས། འཇིགས་པ་ལ་འདོད་ཆགས་མེད་པས་ཕམ་པའི་ལྟུང་བ་ནི་མེད་དེ། དམན་པ་སྦོམ་པོར་འགྱུར་རོ་ཞེས་དང༌། འདིར་ནི་བཅུག་ཅིང་རོ་མྱང་བ་མེད་པ་སྦོམ་པོ་ཞེས་གསུངས་ལ། ཀླུ་རྣམས་ནི་རྒྱུ་ལྔས་རང་བཞིན་པའི་ལུས་སུ་འགྱུར་ཏེ། སྐྱེ་བ་དང༌། འཆི་བ་དང༌། གཉིད་ལོག་པ་དང༌། ཁྲོས་པ་དང༌། འཁྲིག་པ་རྟེན་པར་བྱེད་པའི་ཚེ་ནའོ།
དེ་བཞིན་དུ། གནོད་སྦྱིན་མོ་ལ་སྤྱད་པས་མི་སྣང་བར་གྱུར་པ་དང༌། ལྷ་མོ་དང༌། ཀླུ་མོ་དང༌། ཡི་དྭགས་མོ་རྣམས་ལས་མོ་མཚན་ཆེར་གྱུར་པ་དང༌། ཝ་མོས་རྨུགས་པས་སྐྲག་པ་དང༌། གླང་མོ་ལ་ཕྲ་བས་སྐྲག་པ་སོགས་ཐམས་ཅད་སྦོམ་པོར་གསུངས་སོ། ། ངོ་ཚ་མེད་དང༌། སྤྱོད་པའི་དུས་སུ་ངོ་ཚ་བ་མེད་པ་སྟེ། དགེ་སློང་འདོད་ཆགས་ཀྱིས་དཀྲིས་པ་ཞིག་མ་ལ་གཟིར་ཏོ། །
ཞེས་སྨྲས་པས། བུ་གང་ཁོ་ན་ནས་བྱུང་བ་དེ་ཉིད་དུ་སྒྲུབས་ཤིག ། དེས་བཅུག་པ་དང༌། ངོ་ཚ་ནས་འགྱོད་དེ། ཞུས་པས། སྟོན་པས། དགེ་སློང་ངོ་ཚ་ཤེས་པ་ལ་ཀུན་ཏུ་ཆགས་པ་མེད་པས་ཕམ་པའི་ལྟུང་བར་འགྱུར་བ་ནི་མེད་དེ། དམན་པ་སྦོམ་པོར་འགྱུར་རོ། ། ཞེས་དང༌། སྐྲག་པ་དང་ངོ་ཚ་བས་ཀུན་ཏུ་འདོད་ཆགས་མ་སྐྱེས་ནའོ། །
ཞེས་པས་སོ། ། ཆགས་པ་ཡིས། སྤྱོད་པའི་དུས་སུ་འདོད་ཆགས་ཀྱི་ཀུན་ནས་བླང་བ་སྟེ། དགེ་སློང་ཉལ་བ་ལ་བུད་མེད་ཀྱིས་བྱས་ནས་འགྱོད་པས་ཞུས་པ་ལ། དགའ་བ་མ་ཚོར་རམ། ཚོར་རོ། ། ཤེས་སམ། མ་འཚལ་ཏེ། བདག་གཡོས་པ་ཙམ་དུ་གྱུར་ཏེ། ། སྦོམ་པོའོ། །
ཞེས་གསུངས་པ་དང༌། ཆ་ཀུན་གཟུང་བཟོད། ཇི་སྙེད་ཀྱི་འཁྲིག་པའི་རོའི་བདེ་བ་སྐྱེད་ནུས་པའི་ཡན་ལག་དེ་ཉིད་ཚང་བ་སྟེ། ཞུ་བ་ལས། བཙུན་པ་སྐྱེས་པས་བུད་མེད་ཅི་འདྲ་བ་དང་མི་ཚངས་པར་སྤྱོད་ན་མཐར་འགྱུར། འགའ་ཞིག་གི་ཡན་ལག་ཐམས་ཅད་གཟུང་དུ་རུང་བའོ། ། དུད་འགྲོའི་སྐྱེ་གནས་སུ་གྱུར་པ་ལ་ཡང་དེ་བཞིན་དུ་བརྗོད་པར་བྱའོ། ། གལ་ཏེ་ཡན་ལག་ཐམས་ཅད་གཟུང་བར་མི་ནུས་ན་ཉེས་པ་སྦོམ་པོར་འགྱུར་རོ་ཞེས་སོ། ། འོད་ལྡན་ལས། གལ་ཏེ་དེ་ལྟར་ཡིན་ན་རྐང་པ་ཆད་པ་མཐར་མི་འགྱུར་ཏེ།
དེ་ནི་ཡན་ལག་ཐམས་ཅད་གཟུང་དུ་མི་རུང་བས་སོ། ། དེ་བཞིན་རང་གི་རྨ་ལ་མཚན་རིང་དང༌། རྒྱབ་མཉེན་གྱིས་ཀྱང་ལོགས་ཤིག་ན་མེད་པས་ཡན་ལག་ཐམས་ཅད་གཟུང་བ་མི་སྲིད་པའི་ཕྱིར་རོ་ཞེ་ན། དེ་ནི་མ་ཡིན་ཏེ། གང་གི་ཕྱིར་ཡན་ལག་ཇི་སྙེད་ཀྱིས་འཁྲིག་པའི་རོའི་ལྟུང་བ་འབྱུང་བ་དེ་སྙེད་ལས་ཐམས་ཅད་ཀྱི་སྒྲས་བསྡུས་པ་ཡིན་ཏེ། ཞེས་དང༌། ཡིན་ནི་འདི་ལྟར་ཡིན་ཏེ། སེམས་ཅན་དུ་བགྲང་བའི་འཇམ་པ་ཡང་ཡོད། རོ་སྨད་ཀྱི་བུ་ག་གསོག་མ་ཡིན་པར་སྣང་བ་ཡང་ཡོད་ན་བརྟེན་པར་བྱ་བ་གང་དུ་ཡན་ལག་གི་སྦུ་གུ་བཅུག་པ་ན། སྟེང་དང་འོག་ལ་ཐུག་པར་གྱུར་བའི་རྨའི་ཆ་ཇི་སྙེད་པ་དག་དང་ཕྲད་པ་ལས་བདེ་བ་འབྱུང་བར་འགྱུར་བའི་རྨའི་དེ་དག་ཉིད་འདིར་ཡན་ལག་ཏུ་རིག་པར་བྱའི།
ཕྱི་རོལ་གྱི་ཡན་ལག་ལག་པ་ལ་སོགས་པ་ཉིད་མ་ཡིན་ཞེས་བྱ་བར་བསྟན་པ་ཡིན་ནོ། ། ཞེས་པས། དེ་བས་ན་ཡན་ལག་གི་ཆ་ཀུན་གཟུང་བར་བཟོད་པའི་ཡུལ་ནི། རང་དང་གཞན་མི་དང་མི་མ་ཡིན་པའི་འགྲོ་བ་སྐྱེས་པ་དང༌། བུད་མེད་དང༌། མ་ནིང་གསོན་པོ་འམ་ཤི་བ་རྣམས་ཀྱི་རྨའི་སྒོ། ཁ་དང༌། བཤང་བ་དང༌། གཅི་བའི་བུ་ག་གོས་ཀྱིས་གཡོགས་པ་དང་མ་གཡོགས་པ། བུད་མེད་ཀྱི་རོ་རྐེད་པ་ཆད་པ་དང༌།
བུད་མེད་ཆུ་ཤགས་སུ་གཤགས་པ་དུམ་བུར་སྦྱར་བ་ལ་བུ་ག་དེའི་མཚམས་མི་མངོན་པ་དག་སྟེ། མི་མ་ཡིན་པའི་འགྲོ་བ་པ་ཉིད་དང༌། རོ་ཉིད་དང་སྙེན་པར་བྱེད་པ་དང༌། བསྟེན་པར་བྱ་བ་གཡོགས་མ་ཅན་ཉིད་དག་ལ་ནི་ན་སྨད་པ་མེད་དོ་ཞེས་སོ། ། འདིའི་གཡོགས་པ་ནི་ཐམས་ཅད་ཀྱི་ཐམས་ཅད་དུ་རེག་པར་མི་འགྱུར་བ་ནི་མ་ཡིན་ནོ། ། སྦྱར་བའི་མཚམས་མངོན་པ་དང༌། བསྲེགས་པས་སྤུ་མེད་པ་དག་གི་ལམ་དང་མགོ་བཅད་པའི་ཁ་དང༌། མཆན་ཁུང་དང༌། བཅོས་མ་གཞན་ལ་ལོག་པར་ཞུགས་ནས་སྦོམ་པོ་ཡིན་ལ། ཤིང་ལ་སོགས་པ་ལ་བྱས་པའི་བུད་མེད་ཀྱི་གཟུགས་བརྙན་ལ་སྤྱད་པས་ནང་ན་མི་མ་ཡིན་ཞུགས་ནས་མདོམས་ཆེ་བ་ཙམ་སྦོམ་པོ་ཡིན།
ཡན་ལག་གི་རྣམ་པ་ཐམས་ཅད་ཀྱིས་རེག་པར་བྱེད་ན་ཕམ་པར་འགྱུར་རོ། ། ལམ་མ་ཡིན་པ་ལ་ཡིན་པར་འདུ་ཤེས་པ་དང་སོམ་ཉི་ནི་སྦོམ་པོ། བུད་མེད་རེ་ལྡེས་ཆོད་པ་དང༌། ཟོ་ཆུན་གྱི་ལས་བྱེད་པ་ལ། ཕྱི་ནས་ཡན་ལག་གི་རྣམ་པས་ཡན་ལག་གི་རྣམ་པ་ལ་རེག་ན་སྦོམ་པོར་འགྱུར་རོ། ། སྤྱད་རུང༌། ལམ་ཆུང་བ་ནི་སྤྱད་དུ་མི་བཟོད་པ་སྟེ། དེ་ལས་བཟློག་པའོ། ། དགེ་སློང་ཞིག་གིས་གླང་པོ་ཆེའི་ཕྲུག་གུ་ལ་ཞུགས་པ་ལས། གཞུག་ཏུ་མ་རུང་བ་དང༌།
འགྱོད་དེ་ཞུས་པས། གང་དུ་གཞུག་ཏུ་མི་རུང་བ་ནི་དམན་པ་སྦོམ་པོར་འགྱུར་རོ། ། དགེ་སློང་དགོན་པ་པས་བྲམ་ཟེའི་བུ་མོ་ཆུང་ངུ་མ་ལ་སྤྱད་པས་རལ་ཏེ་འགྱོད་པས་མ་ཚོར་ནས་སྦོམ་པོར་གསུངས་པས་སོ། ། ལམ་མ་ཉམས། ལམ་གསུམ་ཉམས་པ་དག་ཏུ་བཅུག་པ་ལ་ནི་ཁ་ན་མ་ཐོ་བ་སྦོམ་པོར་འགྱུར་ཏེ། དེར་ཉམས་སུ་མྱོང་བ་རྫོགས་པར་མི་མྱོང་བའི་ཕྱིར་རོ། ། དེ་བས་འདིར་རྨའི་སྒོར་གཏོགས་པ་མ་ཉམས་པ་ལས་གཞན་པའི་ལུས་མ་ཉམས་པ་གཟུང་བ་དགོས་པ་མེད་དོ། ། རྨའི་རེག་བྱ་དང་དུ་ལེན་གྱི་ལུས་ཀྱི་རེག་བྱ་དང་དུ་མི་ལེན་པའི་སྐབས་ཡིན་པའི་ཕྱིར་རོ། ། དེ་ཉམས་པ་ནི། ཕྱོགས་ཀྱི་དང་པོ་ཅུང་ཟད་ཟིན་པ་ཉིད་དང༌།
ཟིན་པ་ཉིད་དང༌། སྐྲངས་པ་ཉིད་དང༌། རུལ་བ་ཉིད་དང༌། མྱགས་པ་ཉིད་དང༌། སྲོག་ཆགས་དག་གིས་ཟོས་པ་ཉིད་ལྟ་བུ་ནི་ཉམས་པ་ཉིད་དོ། ། ཞེས་གསུངས་པའོ། ། ཁ་ཤུན་སོ་པགས་ལས་ཕར། ཁའི་དང་པོ་ནི་སོ་ཕན་ཆད་དོ། ། བཤང་བའི་ལམ་གྱི་ནི་སྦུ་གུའི་སྦུབས་ཀྱི་མཐའ་ཡན་ཆད་དོ། ། ཟག་བྱེད་ཀྱི་ནི་པགས་རིམ་ཡན་ཆད་དོ། །
དེར་ནོར་བུ་བཅུག་པ་ཉིད་ནི་དེའི་མཐའོ། ། ནད་མེད་ཀྱི། ནོར་བུ། ཕོའི་དབང་པོ་ལ་ནད་མེད་པ་སྟེ། སྣད་པ་ལ་ནི་འདོད་ཆགས་ཀྱི་རོ་འབྱུང་བ་མེད་པའི་ཕྱིར་སྦོམ་པོ་ཉིད་དུ་བཞག་པས་ཏེ། ལུང་དུ། བཙུན་པ་དགེ་སློང་གི་ཡན་ལག་གི་རྣམ་པ་གས་པ་འཇུག་པར་བྱེད་ན་སྦོམ་པོའོ། ། ཞེས་དང༌། ཡན་ལག་གི་རྣམ་པ་རྡོལ་བའི་ཕྱིར་རོ་མ་མྱོང་ནའོ། ། ཞེས་པས་སོ། །
ལས་རུང༌། འདོད་ཆགས་ཀྱི་རོ་མྱོང་བ་ནི་ལས་སུ་རུང་བ་ལ་རག་ལས་པའི་ཕྱིར་ཏེ། ཕོ་མཚན་ལས་སུ་མི་རུང་བ་ནི་ཉེས་པ་མེད་དོ་སྙམ་ནས་བུད་མེད་ཀྱི་ཡུལ་དུ་བཅུག་པས་འགྱོད་པ་སྦོམ་པོར་གསུངས་པ་དང༌། ལས་སུ་མི་རུང་བ་བཅུག་ནའོ། ། ཞེས་གསུངས་པས་སོ། ། དྲུད། བཅུག་ནས་བསྐྱོད་པ་དག་སྟེ། ལུང་དུ། གལ་ཏེ་ལག་པས་ལག་པ་དང༌། རྐང་པས་རྐང་པ་དང༌།
ཚིགས་ཀྱིས་ཚིགས་སུ། མདོམས་ཀྱིས་མདོམས་སུ་བརྩོན་པར་བྱེད་ན་ཕམ་པར་འགྱུར་རོ། ། འོན་ཏེ་བརྩོན་པར་མི་བྱེད་ན་དམན་པ་སྦོམ་པོར་འགྱུར་རོ། ། གཉིད་ཀྱི་ལོག་པ་དང༌། ར་རོ་བ་དང༌། ཚོར་བས་གཟིར་བ་ཡང་དེ་བཞིན་ནོ། ། ཞེས་སོ། ། མི་འདོད་བཞིན་དུ་བྱས་པ་དང༌། མདུན་ན་མོའི་དབང་པོ་དང༌། ཕྱི་ན་མོའི་བཤང་པའི་ལམ་བསྣོར་བ་དང༌།
སྟེང་དུ་མྱུག་ནས་འོག་མར་འབོ་བ་དང༌། འོག་མར་མྱུགས་ནས་སྟེང་དུ་འབོ་བ་དག་དེའི་བྱེ་བྲག་ཏུ་ཟད་པས་མཐར་འགྱུར་པ་ཉིད་དོ། ། ལམ་ལྷག་མ་རྣམས་སུ་བརྩལ་བར་བྱའོ་སྙམ་པ་ཡང་ངོ༌། ། བདེ་མྱོང་བ་ནའོ། ། བདག་གིར་བྱེད་པ་སྟེ། ལུས་ཀྱི་འགྱུར་བ་ཆད་ཅིང༌། སེམས་ཀྱིས་གཡོ་བར་བྱེད་པ་གང་ལ་ཡོད་པ་ནི་བདག་གིར་བྱེད་པའོ། ། དགེ་སློང་འདོད་ཆགས་དང་བྲལ་བ་ཞིག་གཉིད་དུ་སོང་བ། ཡན་ལག་ལ་སྲོག་ཆགས། ཨའུ་ཙི་ཏང་ཀས་ཟིན་ནས་ལས་སུ་རུང༌།
ཆོས་གོས་ཐོར་བ། ཤིང་འཐུ་མས་མཐོང་སྟེ་སྟེང་ནས་བརྩལ་ལོ། ། དེ་སད་ནས་ཉམ་ཆུང་བས་ཕྱིར་ལྡོག་པར་མ་ནུས་ཤིང༌། བུད་མེད་དེ་ཀུན་དཀྲིས་དང་བྲལ་ནས་ཕྱིར་སོང་བ་དང་འགྱོད་དེ་ཞུས་པས། བདག་གིར་བྱས་སམ། བདག་འདོད་ཆགས་བྲལ་བས་ག་ལ་བགྱི། དེ་ལ་ལྟུང་བ་མེད་ཀྱི་ཞེས་གསུངས་པ་དང༌། ཡང་འདོད་ཆགས་དང་མ་བྲལ་བ་ཞིག་ལ་སྔ་མ་བཞིན་བྱུང་ནས་ཞུས་པས། ཅི་རོ་ཀུན་ཏུ་ཤེས་སམ། ཀུན་ཏུ་མ་འཚལ་ཏེ།
འོན་ཀྱང་བདག་གིས་འགུལ་བར་ནི་གྱུར་རོ། ། ཞེས་འགུལ་བ་ཡོད་ཀྱང་ཕམ་པའི་ལྟུང་བ་ནི་མེད་དེ་དམན་པ་སྦོམ་པོར་འགྱུར་རོ་ཞེས་གསུངས་ལ། འདིར་འགུལ་བ་ནི་ཅུང་ཟད་འགྱུར་བའི་བདག་ཉིད་ཀྱིས་བདེ་བ་མྱོང་བའི་ངོ་བོ་ཉིད་ཡིན་མོད་ཀྱང༌། ལུས་ཀྱི་འགྱུར་བ་གསལ་བར་བྱེད་པ་མེད་པས་ལྟུང་བར་མ་བཞག་གོ ། རྟེན་པར་བྱེད་པ་རང་ངམ་རང་ལ་རྟེན་པར་བྱེད་པ་གཞན་གྱིས་བརྩལ་བའི་རོ་མྱོང་བ་ཡང་མཐར་འགྱུར་ལ། གཞན་ལ་མི་ཚངས་པར་སྤྱོད་ཅིག་ཅེས་བསྒོ་བ་ནི་སྦོམ་པོའོ། ། བརྟེན་པའི་ཕྱིར་དུ་ཁས་བླངས་པ་ན་དགེ་སློང་ལ་སྦོམ་པོར་འགྱུར་ལ། དགེ་སློང་མ་ལ་བསླབ་པ་འཁྲུགས་པ་སྟེ་ཉམས་པ་ཡིན་ནོ། ། དགེ་སློང་འདོད་ཆགས་དང་མ་བྲལ་བ་རྣམས་ལ་རྒྱུ་ལྔས་དབང་པོ་ལས་སུ་རུང་སྟེ། བཤང་བ་དང༌།
གཅི་བ་དང༌། རླུང་གིས་ནོན་པ་དང༌། སྲོག་ཆགས་ཨའུ་ཙི་ཏང་ཀས་ཟིན་པ་དང༌། འདོད་ཆགས་ཀྱིས་དཀྲིས་པའོ། ། བྲལ་བ་ལ་ནི་ཐ་མ་མ་གཏོགས་པ་བཞིས་སོ། ། གཞན་ཡང་དགོན་པའི་སྡིག་ཅན་མས། དགེ་སློང་ལོར་མ་ལོན་པ་ལ། ཁྱོད་རིང་པོར་མ་ལོན་པས་གཉིས་ཀ་ལ་ཉེས་པར་མི་འགྱུར་རོ། ། དེས་ཁས་བླངས་ནས་སླར་འགྱོད་པ་དང༌། མོས་མི་འདོད་བཞིན་དུ་སྤྱད་ནས་འགྱོད་དེ། །
དགའ་བ་མ་ཚོར་བས་ཕམ་པ་མེད་དེ་སྦོམ་པོའོ་ཞེས་གསུངས་པས་སོ། ། རྟེན་པར་བྱེད་པའི་ཡན་ལག་གི་རྣམ་པ་གོས་འཐུག་པོས་བསྒྲིབས་པ་དང༌། དེ་བཞིན་དུ་བཀུག་པ་དང༌། ལམ་ལ་མ་རེག་པར་འཇུག་ན་ཐམས་ཅད་དུ་སྦོམ་པོའོ། ། གོས་སྲབ་མོས་བར་དུ་ཆོད་པ་ལ་ནི་རེག་པའི་བདེ་བ་འབྱུང་བའི་ཕྱིར་མཐར་འགྱུར་བར་གསུངས་སོ། ། མོ་དབང་དུ་མཐེ་བོང་དང༌། རྐང་པ་ལ་སོགས་པ་འཇུག་པ་དང༌། མི་ཚངས་པ་སྤྱོད་པའི་ཕྱིར་རང་གི་དབང་པོ་འཚིར་བ་ལ་སོགས་པ་དང༌། མ་ཆུད་བ་དང་ཆུད་པའི་ཕྱིར་རྨ་ཉེད་པ་རྣམས་སྦོམ་པོའོ། ། གཞན་ཡང་ཕོ་མཚན་ནད་ཀྱིས་གཟིར་བ་བུད་མེད་ཀྱི་རྨར་བཅུག་ན་གསོས་སོ་ཞེས་དང༌།
དགེ་སྦྱོང་ཉམས་པ་མེད་པར་ཉམས་སོ་སྙམ་པའི་བསམ་པས་བཅུག་པར་ཡང་མཐའ་སྟེ། ནད་དང་བྲལ་བའི་དོན་ཉིད་ལ་ཡང་མེད་དོ། ། ཞེས་པས་སོ། ། ཞར་ལ་ཉེས་པའི་རྒྱུ་དགག་པའི་ཕྱིར། མ་བསྲུང་པར་ཉིན་མོ་གློས་ཕབ་སྟེ་གཉིད་ལོག་པར་མི་བྱའོ། ། བསྲུང་བ་ནི་གསུམ་སྟེ། སྒོ་བཅད་ཅིང་ཀུན་ནས་བསྐོར་བ་ན་གནས་པ་ཉིད་དང༌། དགེ་སློང་གིས་ཀུན་ནས་བསྲུངས་པ་ཉིད་དང༌། ཤམ་ཐབས་ཀྱི་མཐའ་བཅིངས་པ་ཉིད་དོ་ཞེས་སོ། ། བར་ཆད་དུ་གྱུར་པ་འབྱུང་བའི་དགོན་པར་འདུག་པ་དང༌།
བུད་མེད་ཀྱིས་བརྔོད་པ་དག་ཏུ་མི་འགྲོ་བ་དང༌། གང་དུ་ཡན་ལག་གི་རྣམ་པ་འཛིན་པར་འགྱུར་བའི་ཆུ་ཀླུང་དུ་སྒྲེན་མོར་མི་བརྒལ་བ་ལ་སོགས་ཀྱང་ཤེས་པར་བྱའོ། ། འདོད་ཆགས་ཤས་ཆེ་བས་འཛག་སྣོད་བཅང་བར་བྱའོ། ། ར་འམ་རི་དྭགས་སམ་བྱི་ལའི་པགས་པ་ལས་རྐྱལ་བུ་བྱས་ཏེའོ། ། དྲི་མི་ང་བར་བྱ་བའི་ཕྱིར་བསྐ་བས་བཀྲུ་བ་དང་བསྐམ་པར་བྱའོ། ། དེ་ཡང་ཐམས་ཅད་དུ་བཅང་ངམ་ཞེ་ན་མ་ཡིན་ཏེ། ཟས་ཟ་བ་དང་མཆོད་རྟེན་ལ་ཕྱག་འཚལ་བའི་ཚེ་ཕོག་ལ་བཀྲུས་ཏེའོ་ཞེས་གསུངས་སོ། ། སེམས་སྐྱེས་ཡིད་ཡིན་ཁ་ལ་རེག་པའི་བར། ། སྦྱོར་ལྟུང་མཚམས་ལས་འདས་ན་དངོས་གཞིར་འགྱུར། ། བརྟེན་པའི་ཕྱིར་སེམས་སྐྱེས་ན་བསྡམ་པར་བྱ་བའི་ཁ་ན་མ་ཐོ་བ་དང༌།
སོ་དང༌། པགས་པ་དང༌། སྦུ་གུའི་ཁ་ལ་རེག་པའི་བར་གྱི་བར་མ་དོ་ནི་སྦྱོར་བའི་ལྟུང་བ་དང༌། མཚམས་ལས་ཕར་འདའ་བར་བྱེད་ལ། ཡན་ལག་རྣམས་ཚང་ན་དངོས་གཞིའི་ལས་ཀྱི་ལམ་སྐྱེས་པས་དངོས་གཞིའི་ལྟུང་བར་རིག་པར་བྱའོ། ། འཁྲིག་ལ་འདུ་ཤེས་གཙོ་མིན། ལམ་དུ་ལམ་མ་ཡིན་པའི་འདུ་ཤེས་དང་སོམ་ཉིས་འཁྲིག་པའི་ཆོས་བརྟེན་ན་ཕམ་པ་ལ་སོགས་པ་འབྱུང་བའི་ཕྱིར་འཁྲིག་པ་ལ་འདུ་ཤེས་གཙོ་བོར་བྱ་བ་མེད་པར་རིག་པར་བྱའོ། ། འདུ་ཤེས་གཙོ་བོར་གྱུར་པ་རྣམས་ལ་ནི་དེ་ལྟ་བུ་མེད་དེ། འདི་ལྟར་སྲོག་ཆགས་དང་བཅས་པའི་ཆུ་ལ་སྲོག་ཆགས་མེད་པར་འདུ་ཤེས་དང་ལྡན་པ་ལ་ལྟུང་བ་ཡོད་པར་མི་འདོད་པས་སོ། ། བཟློག་པ་ལ།
ཡན་ལག་ཚང་བ་ཕམ་པ་ཡིན་པ་དེ་ལས་བཟློག་པ་ཡན་ལག་མ་ཚང་བ་རྣམས་ནི་སྦོམ་པོ་ཡིན་ནོ། ། དེ་ལ་ཡང་ལྕི་བ་དང་ཡང་བ་དེ་གཉིས་ཀྱང༌། མི་སྐྲག་ལྕི་བ་མི་ཉན་རབ་ལྕི་དང༌། ། གཞན་ལ་ཁྲེལ་ཡོད་ཡང་དང་རང་ཉིད་ལ། ། ངོ་ཚ་ཤིན་ཏུ་ཡང་བའོ། ། དེ་དག་ནི། ཕས་ཕམ་གྱིས་བླངས་སྦོམ་པོ་བཞིར་བཤད་དོ། ། ཉེས་དམིགས་ལ་སྐྲག་པར་མི་བྱེད་པ་གནས་མ་ཡིན་པ་དེ་དག་ལ་ཞུགས་པ་ནི་ལྕི་བ་དང༌། གཞན་དག་གིས་བྱ་བ་མ་ཡིན་པ་སྤྱོད་པ་དེ་འབད་པས་བཟློག་པ་ལ་མི་ཉན་པར་ཞུགས་པ་ནི་རབ་ཏུ་ལྕི་བ་དང༌། གཞན་ལ་ཁྲེལ་ཡོད་བཞིན་དུ་སྤྱོད་པ་ཡང་བ་དང༌།
རང་ཉིད་ངོ་ཚ་བས་འདི་ལྟ་བུ་སྤྱད་པ་ནི་མི་རུང་སྟེ་སྙམ་པ་ནི་ཤིན་ཏུ་ཡང་བའོ། ། ལས་དང་པོ་པ་དང༌། མྱོས་པ་དང༌། སེམས་འཁྲུགས་པ་དང༌། ཚོར་བས་གཟིར་བ་ལ་ནི་ལྟུང་བ་མེད་དོ། ། ལས་དང་པོ་པ་ནི། གང་གི་བཅས་པ་དེ་མ་མཛད་པའི་གོང་གི་དགེ་སློང་དག་གོ ། སྨྱོས་པ་ནི་ལྔ་སྟེ། གཉེན་བཤེས་དང༌། ལོངས་སྤྱོད་ཟད་པ་གཉིས་དང༌།
ཁམས་མ་མཉམ་པ་དང༌། མི་མ་ཡིན་གྱིས་བརླམས་པ་དང༌། སྔོན་གྱི་རྣམ་སྨིན་གྱིས་སོ། ། སེམས་འཁྲུགས་པ་ནི་ལྔ་སྟེ། མི་མ་ཡིན་པས་སེམས་དཀྲུགས་པ་དང༌། དེས་བརླམས་པ་དང༌། དེས་མདངས་ཕྲོགས་པ་དང༌། ཁམས་མི་མཉམ་པ་དང༌། རྣམ་སྨིན་གྱིས་སོ། ། ཚོར་བས་གཟིར་བ་ནི།
རླུང་དང༌། མཁྲིས་པ་དང༌། བད་ཀན་དང༌། འདུས་པ་དང༌། དུས་གྱུར་པའོ། ། དེ་ལ་ཡང་གང་གི་ཚེ་བདག་ཉིད་དགེ་སློང་གི་དངོས་པོར་ཤེས་ན་ནི་གཞི་ཇི་ལྟ་བ་བཞིན་དུ་ལྟུང་བ་འབྱུང་བར་འགྱུར་རོ། ། གལ་ཏེ་དགེ་སློང་གི་དངོས་པོར་མི་ཤེས་ན་རང་བཞིན་ཉམས་པའི་སྨོན་པ་ཡིན་པས་ལྟུང་བ་འབྱུང་བར་མི་འགྱུར་ཏེ། དེ་ལ་བཅས་པ་མ་མཛད་པས་སོ། ། སེམས་འཁྲུགས་པ་དང་ཚོར་བས་ཉེན་པ་ལ་ཡང་དེ་བཞིན་ནོ། ། དེ་ལྟར་ཡང་ཐ་སྙད་དུ་རུང་བའི་འདུ་ཤེས་ཉམས་པ་ཉིད་ལ་ནི་ཕམ་པར་འགྱུར་བ་མན་ཆད་ཀྱི་ལྟུང་བ་ཡང་མི་འབྱུང་ངོ༌། །
ཞེས་གསུངས་པས་སོ། ༢ ། གཉིས་པ་མ་བྱིན་ལེན་གྱི་ཕམ་པ་བཤད་པ་ནི། བརྐུ་སེམས་མིར་རྫས་འདུ་ཤེས་མི་གཞན་ནོར། ། ཡུལ་དུས་རིན་ཐང་ཚང་བ་མིས་བཟུང་བསམས། ། དེ་ཉིད་སྦྱོར་གཅིག་བདག་དོན་མ་བྱིན་པར། ། བརྐུས་སམ་བརྐུར་བཅུག་བརྩད་ལའོ་དད་པས་མིན། ། བརྐུས་སམ་བརྐུ་རུ་བཅུག་པ་དག་གིས་སོ། ། མངགས་པས་ཀྱང་ངོ༌། ། མ་བྱིན་པའོ། །
མ་ཤ་ཀ་ལྔ་ལ་སོགས་པའོ། ། བརྐུ་སེམས་ཀྱིས་སོ། ། མིའི་རྒྱུད་ཀྱིས་ཡོངས་སུ་བཟུང་བའོ། ། འདུ་ཤེས་པས་སོ། ། ཞེས་པའི་དོན་ཏེ། གླེང་གཞི་ནི། སྟོན་པ་འོད་མའི་ཚལ་ན་བཞུགས་སོ། ། དེའི་ཚེ་རྫ་མཁན་ལས་རབ་ཏུ་བྱུང་བའི་དགེ་སློང་ནོར་ཅན་རྒྱལ་པོའི་ཁབ་ཀྱི་དགོན་པའི་སྤྱིལ་བུ་ན་གནས་སོ། ། དེ་བསོད་སྙོམས་ལ་ཞུགས་པ་དང་རྩྭ་འཐུ་ཤིང་འཐུ་དག་གིས་དེའི་སྤྱིལ་བུ་དཀྲུགས་ཤིང་བཅོམ་ནས་རྩྭ་ཤིང་ཁྱེར་རོ། ། ལན་གཉིས་ལན་གསུམ་དུ་དེ་ལྟར་བྱས་པ་དང༌།
བདག་ནི་བཟོ་ལ་མཁས་པས་སའི་ཞིག་བྱའོ་སྙམ་ནས་ས་བསྐྱས། སྲོག་ཆགས་མེད་པའི་ཆུས་སྦངས་ནས་ཐམས་ཅད་ས་ལས་བྱས་པ་ཞིག་བྱས། བསྐམས་ནས་ཁ་དོག་ཅན་གྱིས་བསྐུས་ནས་སོ་བཏང་བས་མེ་ཏོག་བནྡྷུ་ཛཱི་ཝ་ཀ་འདྲ་བ་ཞིག་བྱུང་བ་དང༌། གནས་ཁང་གི་དུས་སྟོན་བྱའོ་སྙམ་ནས་བསོད་སྙོམས་ལ་སོང་བ་དང༌། སྟོན་པ་ནི་གདུལ་བྱའི་དབང་གིས་དུས་སུ་དམྱལ་བ་ལ་སོགས་པར་རྒྱུ་བས། དེ་རེས་གཙུག་ལག་ཁང་དུ་རྒྱུ་བར་བཞེད་ནས། སྟོན་པས་ཀུན་དགའ་བོ་ལ། དེ་རེས་དགེ་སློང་རྣམས་ལ་སྟོན་པ་གཙུག་ལག་ཁང་རྒྱུ་བར་གཤེགས་ཀྱི་སྤྲོ་བ་དག་ཆོས་གོས་ལོངས་ཤིག དེ་དག་སྟོན་པ་དང་ལྷན་ཅིག་དལ་བུས་སོང་བ་དང༌། ནོར་ཅན་གྱི་སྤྱིལ་བུ་དེ་མཐོང༌།
འདི་སུའི། ནོར་ཅན་གྱིའོ། ། མུ་སྟེགས་ཅན་དག་གོའུ་ཏ་མ་འདུག་བཞིན་དུ་ཟག་པའི་གནས་ལྟ་བུའི་ཆོས་བྱུང་ངོ་ཞེས་འཕྱ་བར་འགྱུར་གྱི། འདི་ཆོམས་ཤིག དེ་དག་གིས་བཅོམ་ནས་གཤེགས་སོ། ། དེས་འོངས་པ་དང་མཐོང་ནས། དགེ་སློང་ཉེན་ཀོར་བ་ལ་དྲིས་པས། སྟོན་པའི་བཀས་དགེ་སློང་དག་གིས་སོ། ། ཆོས་ཀྱི་རྗེས་བཤིག་ན་ལེགས་སོ། ། དེས་ཤིང་བསྲུང་དེ་བདག་གི་འགྲོགས་བཤེས་ཡིན་པས་ཤིང་ལས་བྱས་པ་ཞིག་བྱའོ་སྙམ་ནས་དེར་སོང་སྟེ།
ཀྱེ་ནང་པར་རྒྱལ་པོའི་ཤིང་དག་གནང་གི་བྱིན་ཅིག ལྷས་གནང་ན་ལེགས་ཀྱི་ཅི་བདེར་སྣོམས་ཤིག དེས་རྒྱལ་པོའི་ཁབ་རལ་བ་དང་གྲུམས་པ་འཆོས་པའི་ཤིང་སྦས་པ་ཁ་ཅིག་བཅད་ཅིང་གཤགས་ནས་དྲངས་སོ། ། དེ་གྲོང་ཁྱེར་བསྲུང་བའི་མི་སྣ་ཆེན་པོས་མཐོང་ནས་སྐྲག་སྟེ་ཤིང་བསྲུང་ལ་དྲིས་པས་ལྷས་གནང་ན་སྣོམས་སྨྲས་སོ། ། དེས་རྒྱལ་པོ་ལ་ཞུས་པས་སུ་ལའང་མ་བྱིན་གྱི། ཤིང་བསྲུང་ཁུག་ཅིག དེས་བཀུག་པ་དང་ནོར་ཅན་ཡང་བོས་ནས་ཁོ་བོ་འདིའི་ཕྱིར་བཀུག་གོ་ཞེས་སྨྲས་སོ། ། དེ་གཉིས་ཆབ་སྒོ་ན་སྡོད་དོ་ཞེས་ཞུས་པས། སྔོན་ལ་དགེ་སློང་ཁུག་ཅིག བཀུག་ནས་དེས་ཨ་རོག་ཀྱ་ཞེས་བརྗོད་ནས་མཐའ་ཞིག་ཏུ་འདུག་པ་དང༌།
དགེ་སློང་ཤིང་མ་བྱིན་པར་བླང་དུ་རུང་ངམ། མི་རུང་ངོ༌། ། འོ་ན་ཅིའི་ཕྱིར་ལེན། ལྷས་གནང་ངོ༌། ། མ་དྲན་ནོ། ། དགོངས་པར་བགྱི་སྟེ། ལྷ་རྒྱལ་སྲིད་ལ་མངའ་བརྙེས་པར་གྱུར་ནས་ངའི་མངའ་རིས་ལ་དགེ་སྦྱོང་དང་བྲམ་ཟེ་རང་བཞིན་བཟང་བར་གྲགས་པ་རྩྭ་དང་ཤིང་དང་ཆུ་མ་བྱིན་པར་སྤྱོད་པ་རྣམས་ལ་དེང་ཕྱིན་ཆད་ཅི་བདེར་སྤྱོད་ཅིག་ཅེས་བསྒྲགས་སོ། ། དེ་ནི་ངས་ཡོངས་སུ་མ་བཟུང་བ་ལ་བསམས་ཏེ་སྨྲས་སོ། ། ལྷས་ཡོངས་སུ་མ་བཟུང་བ་ལ་ཅི་ཞིག་བགྱིར་མཆི། དེ་ཁྲོས་འཁྲུགས་བརྔམས་སོ། །
དཔྲལ་བའི་རྩ་གསུམ་བསྒྲེང་ཞིང་ཁྲོ་གཉེར་བསྡུས། མིག་བགྲད། ལག་མཐིལ་གཉིས་བསྒྲིལ་ཞིང༌། དགེ་སློང་བསད་པ་རིགས་ན་སོང་ལ་ཕྱིན་ཆད་དེ་ལྟར་མ་བྱེད་ཅིག འཁོར་རྣམས་རྒྱལ་པོ་འདི་ཙམ་དུ་གཏུམ་པས་ཀྱང་བསད་པར་རིགས་ན་ཞེས་ཚིག་སྙིང་པོ་མེད་པས་སྤྱོས་པ་ངོ་མཚར་ཏེ་ཟེར་རོ། ། ནོར་ཅན་སོང་ནས། དགེ་སློང་རྣམས་ལ་ཁོ་བོ་དེའུ་བསད་དོ། ། ཅིའི་ཕྱིར། དེ་བཤད་དོ། ། ཀུན་དགའ་བོ་རྒྱལ་པོའི་ཁབ་ཀྱི་ལམ་པོ་ཆེ་སོགས་ན་གནས་པའི་མི་ལ།
རྒྱལ་པོས་ཅི་ཙམ་བརྐུས་པ་ལ་གསོད་པའི་གྱོད་ལ་དཀྲི་ཞེས་དྲིས་ཤིག དེས་དེ་བཞིན་དུ་དྲིས་ནས་མ་ཤ་ཀ་ལྔ་འམ། མ་ཤ་ཀ་ལྔ་ལས་ལྷག་པས་སོ་ཞེས་མཆིའོ། ། དོན་གཉིས་ཀྱིས་དགེ་འདུན་སྡུད་དེ། ཉན་ཐོས་ཀྱིས་ཀུན་ཤེས་པར་བྱ་བའི་ཕྱིར་དང༌། བསླབ་པ་བཅའ་བར་བྱ་བའི་ཕྱིར་རོ། ། འདིར་ཕྱི་མའི་ཕྱིར་བསྡུས་ཏེ། ནོར་ཅན་དེ་ལྟ་བུ་བྱས་པ་བདེན་ནམ། མད་དོ། ། ཚུལ་མ་ཡིན་པ་སོགས་སྔར་དང་འདྲ།
འདུལ་བ་ལ་བསླབ་པའི་གཞི་འདི་ལྟར་འདོན་ཏེ། ཡང་དགེ་སློང་གང་གཞན་དག་གི་གྲོང་འདུག་པ་འམ། དགོན་པ་ན་འདུག་པ་མ་བྱིན་པར་ལེན་པ་རྐུ་བའི་གྲངས་སུ་གཏོགས་པ་བླངས་ན་ཅི་ཙམ་མ་བྱིན་པར་བླངས་པ་དེ་རྒྱལ་པོ་འམ། བློན་པོ་ཆེན་པོས་བཟུང་ནས་དེ་ལ་འདི་སྐད་ཅེས། ཀྱེ་མི་ཁྱོད་ནི་རྐུན་མའོ། ། བྱིས་པའོ། ། བླུན་པོའོ། ། བརྐུ་བའོ་ཞེས་ཟེར་ཞིང་གསོད་དམ། འཆིང་ངམ། སྤྱུགས་ཀྱང་རུང་སྟེ།
དགེ་སློང་དེ་ལྟར་མ་བྱིན་པར་ལེན་ན། དགེ་སློང་དེ་ཡང་ཕམ་པར་འགྱུར་བ་ཡིན་གྱི་གནས་པར་མི་བྱའོ། ། ཞེས་སོ། ། འདི་ལ་གཞིའི་ཡན་ལག་མི་གཞན་གྱི་ནོར་ཡིན་པ་དང༌། ཡུལ་དུས་ལ་ལྟོས་པའི་རིན་ཐང་ཚང་བ་དང༌། མིས་ཡོངས་སུ་བཟུང་བ་དང༌། མ་བྱིན་པ་ཡིན་པ་དང༌། དེ་ཉིད་བརྐུ་བར་བསམ་པ་སྟེ་ལྔ་དང༌། བསམ་པའི་ཡན་ལག་ལ། བརྐུ་སེམས་དང༌།
མིའི་རྫས་སུ་འདུ་ཤེས་པ་དང༌། བདག་ཉིད་ཀྱི་ཆེད་དུ་ཡིན་པ་གསུམ་དང༌། སྦྱོར་བའི་ཡན་ལག་ལ། སྦྱོར་བ་གཅིག་པ་ཡིན་པ་དང༌། མཐར་ཐུག་གི་ཡན་ལག བརྐུས་སམ་བརྐུར་བཅུག་པ་འམ། བརྩད་པ་གང་ཡང་རུང་བས་ཐོབ་པ་སྟེ། དེ་ལྟ་བུའི་ཡན་ལག་ཚང་ན་མ་བྱིན་ལེན་གྱི་ཕམ་པར་འགྱུར་རོ། ། བརྐུ་སེམས། བརྐུའོ་སྙམ་བསམས་པ་སྟེ།
གཞན་བསམ་པ་དག་པ་ལ་མ་བྱིན་ལེན་གྱི་ཉེས་པར་མི་འགྱུར་བས་འདི་ཡན་ལག་རྣམས་ཀྱི་གཙོ་བོ་ཡིན་པའི་ཕྱིར་དང་པོར་བསྟན་ནོ། ། དེ་ཡང་མ་བསམས་པ་ལ་ལྟུང་བ་མེད་དོ། ། རང་དང་གཉའ་བ་དང་ཡིད་བཅུགས་པའི་སེམས་དག་གིས། གཞན་ལ་གོ་བར་བྱས་ཏེ་བླངས་ན་ལྟུང་བ་མེད་དོ། ། བརྐུ་སེམས་མེད་པ་གཞན་གྱིས་ཀྱང་ངོ༌། ། སྙིང་རྗེས་རྫུ་འཕྲུལ་གྱིས་ཕྲོགས་ནའོ། ། ཞེས་གསུངས་པས་སོ། ། མིར་རྫས་འདུ་ཤེས། མིས་ཡོངས་སུ་བཟུང་བའི་རྫས་སུ་འདུ་ཤེས་པ་དགོས་པ་སྟེ། འདུ་ཤེས་པས་སོ། །
ཞེས་དང༌། བརྐུའོ། ། མིའི་ལ་མ་ཡིན་ནོ་སྙམ་དུ་སེམས་ན་སྦོམ་པོར་གསུངས་ཤིང༌། མིའི་རྫས་ལ་བདག་པོ་མེད་པར་འདུ་ཤེས་པ་དང༌། རང་གི་ཡིན་པར་འདུ་ཤེས་པ་ལ་ཉེས་མེད་དུ་གསུངས་པས་སོ། ། མི་གཞན་ནོར། ། རང་ལས་གཞན་པའི་མིའི་ནོར་ཡིན་པ་དགོས་པ་སྟེ། རང་གི་རྫས་གཞན་གྱིར་འདུ་ཤེས་པས་བརྐུས་པ་སྦོམ་པོར་འགྱུར་བས་ཏེ། སྐྱེས་བུ་མ་ཕམ་པ་བླུན་པོ་དེ་རང་གི་གོས་རྙིང་པ་དག་གིས་ཉེས་པ་སྦོམ་པོ་བྱུང་ངོ་ཞེས་པས་སོ། ། ཡུལ་དུས་རིན་ཐང་ཚང་བ།
གང་དུ་རྐུ་བའི་གནས་དེ་ཉིད་དང༌། རྐུ་དུས་དེ་ཉིད་དུ་རིན་ཐང་ཚང་བ་སྟེ། ཡུལ་དེ་ཀར་རིན་ཐང་མ་ཚང་ཡང༌། ཕྱོགས་གཞན་པར་ཚང་བ་ལྟ་བུ་དང༌། བརྐུས་པའི་དུས་དེ་ཉིད་དུ་མ་ཚང་ལ་ཕྱིས་ནས་ཚང་བ་ལྟ་བུ་སྦོམ་པོར་གསུངས་པས་སོ། ། དེ་སྐད་དུ་ཡང༌། རིན་ཐང་ནི་རྐུ་བའི་གནས་དང་དུས་ཀྱིས་སོ། ། ཞེས་སོ། ། མིས་བཟུང༌། དངོས་པོ་འདི་ནི་བདག་གིའོ་ཞེས་མིས་བདག་གིར་བྱས་པ་སྟེ།
མི་མ་ཡིན་པ་དག་གིས་བདག་གིར་བྱས་པའི་དངོས་པོ་བླངས་པ་ལ་ནི་སྦོམ་པོ་ཙམ་དུ་འགྱུར་བ་སྟེ། དཔེར་ན་སྒྲ་མི་སྙན་དུ་བརྐུ་སེམས་ཀྱིས་བླངས་པ་བཞིན་ནོ། ། འགྲོ་བ་གཞན་གྱི་རྒྱུད་ཀྱིས་ཡོངས་སུ་བཟུང་བ་ནི་ན་སྨད་དོ། ། ཞེས་སོ། ། དེ་བཞིན་དུ་དུད་འགྲོའི་བཏུང་བའི་སྐལ་བ་ལ་རིན་ཐང་བརྩི་བར་བྱའོ། ། དངོས་པོ་ཚང་ན་ཉེས་པ་སྦོམ་པོར་འགྱུར་རོ། ། ཞེས་གསུངས་པས། དུད་འགྲོའི་བཟའ་བཏུང་ནི་དུད་འགྲོ་ཉིད་དབང་བ་ཡིན་པས་ཚང་ཡང་སྦོམ་པོར་འགྱུར་ཏེ། བཟའ་བཏུང་གི་ཕྱིར་སྦྱིན་པ་ལ་ནི་བསམ་པ་དང་འབྲེལ་བ་མེད་པ་ཉིད་ཡིན་ནོ། ། ཞེས་སོ། །
དེ་དག་གི་རྒྱན་ལ་སོགས་པ་བདག་པོའི་བསམ་པས་མ་བཏང་བས། དུད་འགྲོ་དེ་དག་གི་བདག་པོ་ཉིད་དེའི་ཡང་བདག་པོ་ཡིན་ཏེ་དེ་ལྟར་ཡང་ཐ་སྙད་མི་ཤེས་པའི་ནི་ཞལ་ཏ་བྱེད་པ་བདག་པོ་ཉིད་ཡིན་ནོ་ཞེས་སོ། ། ནགས་མེས་བཏང་བ་ལ་སོགས་པ་བདག་གིས་བཟུང་བའི་རི་དྭགས་ལ་སོགས་པ་ནི། ལིང་པ་ཉིད་བདག་པོ་ཡིན་པས་མ་ཤི་ན་བསྐྱབ་པར་བྱ་ཞིང༌། ཤི་ན་རོ་དེ་དག་ལ་སྦྱིན་པར་བྱའོ། ། ལྷན་ཅིག་གནས་པ་དང༌། ཉེ་གནས་དག་གཞན་གྱིས་བརྐུས་པ་དག་ནི་སྔར་རང་གི་བསམ་པས་བཏང༌། ཕྱིས་མཐུས་འཕྲོག་པར་བྱེད་ན། དེའི་ཚེ་རྐུན་མོ་ཉིད་བདག་པོ་ཡིན་པས་སྦོམ་པོར་འགྱུར་ལ། དེ་བཞིན་དུ་ཆོས་གོས་དང་ལྷུང་བཟེད་ལ་སོགས་པ་ལ་ཡང་མཚུངས་པ་སྟེ།
ལྷན་ཅིག་གནས་པ་ཉིད་དང༌། ཉེ་གནས་ཉིད་ཀྱང་བརྐུས་པར་མི་འགྱུར་བའི་རྒྱུ་མ་ཡིན་ནོ་ཞེས་སོ། ། མི་འདོད་བཞིན་དུ་ཁྲིད་པ་ནི་བཟློག་པར་བྱའོ། ། བརྐུས་པ་ལས་དགེ་སློང་རང་ཉིད་བྲོས་ན་ཉེས་པ་མེད་དེ། ། བདག་ཉིད་ལ་བརྐུ་བ་མེད་པས་སོ། ། དེ་བཞིན་དུ་རླུང་ལ་སོགས་པས་ཁྱེར་བ་དང༌། བརྗེད་པའི་གོས་དང༌། ནོར་ཞིང་ལ་སོགས་པ་ཐམས་ཅད་ལ་བདག་པོའི་བསམ་པས་ཡོངས་སུ་མ་བཏང་བ་དེ་སྲིད་དུ་དེ་ཉིད་བདག་པོ་ཡིན་ལ། བཏང་བ་ནི་མ་ཡིན་ཏེ། ཁྱེར་བ་ཉིད་ན་བསམ་པས་མ་བཏང་བ་ནི་བདག་པོ་ཉིད་དང་མ་བྲལ་བ་ཡིན་ནོ་ཞེས་སོ། །
བདག་པོ་དང་བཅས་པའི་གཏེར་དང༌། བདག་པོ་མེད་པའི་གཏེར་གཉིས་ལས། བདག་པོས་ནོར་ཡོད་པར་མ་ཤེས་པ་ནི་བདག་པོས་བདག་གིར་བྱ་བ་མེད་པས་བརྐུས་པའི་ཡན་ལག་མ་ཚང་བའི་ཕྱིར་དེ་དང༌། ཡོངས་སུ་བཟུང་བ་མེད་པ་ལ་ཡོངས་སུ་བཟུང་བ་ཡོད་པར་འདུ་ཤེས་པས་བརྐུས་ན་དང༌། རོའི་རྫས་མི་མ་ཡིན་པས་བདག་གིར་བྱས་པ་འང་སྦོམ་པོར་འགྱུར་རོ། ། གཞན་ཡང་དགེ་སློང་ནད་པ་ཞིག་གིས་ནད་གཡོག་རྣམས་ལ་འཁུར་བ་སྣ་གསུམ་དང༌། ནས་ཐུག་དག་དགེ་འདུན་ལ་དབུལ། རང་ཡང་སྤྱད་དོ་སྙམ་ནས་དེས་དེ་རྣམས་ལ་བགོད་པའི་རྒྱུ་དག་བྱིན་པ་དང༌། དེ་དག་འདི་སྙམ་དུ་བདག་ཅག་ལ་དེས་ཅི་བྱ། འདི་ཉིད་ལ་འདོད་པ་སྦྱིན་ནས་གསེར་གྱི་དོང་རྩེ་དག་བགོ་བར་བྱའོ་སྙམ་དུ་སེམས་པས་འགྱོད་དེ་ཞུས་པས།
ཕམ་པའི་ལྟུང་བ་ནི་མེད་དེ་ཉེས་པ་སྦོམ་པོར་འགྱུར་རོ་ཞེས་སོ། ། འདི་ན་སྦྱིན་བདག་གིས་ཡོངས་སུ་བཏང་བས་དེ་ལ་བརྐུས་པར་མ་སོང་ལ་དགེ་འདུན་ལ་བརྐུས་པ་ཡིན་ནོ། ། འོན་ཀྱང་དགེ་འདུན་གྱིས་དེ་ཕུལ་བ་མ་ཤེས་པའི་ཕྱིར་བདག་གིར་མ་བྱས་པས་རིན་ཐང་ཚང་ཡང་ལྟུང་བ་དངོས་གཞི་མི་སྐྱེད་དོ། ། བསམས། གང་བརྐུ་བར་བྱའོ་སྙམ་དུ་བསམ་པ་དེ་ཉིད་ཐོབ་པ་ཞིག་དགོས་པ་སྟེ། མ་བསམ་པ་ལ་ནི་ལྟུང་བ་མེད་དོ་ཞེས་པས་སོ། ། དེ་ཡང་དགེ་སློང་གི་གསོ་རས་བརྐུས་པའི་གསེབ་ཏུ་དར་རིན་ཐང་ཅན་བྱུང་བ་ལ་འགྱོད་པས་གསོ་རས་ཀྱི་རིན་ཐང་བརྩི་བར་བྱའོ། ། ཞེས་གསུངས་ཤིང་དར་ལ་མ་གསུངས་པ་ལྟ་བུའོ། ། དེ་ཉིད་སྦྱོར་གཅིག གང་རྐུ་བའི་སྦྱོར་བ་གཅིག་པུ་དེ་ཁོ་ན་ལ་རིན་ཐང་ཚང་བ་དགོས་ཏེ།
ལུང་དུ། སྦྱོར་བ་གཅིག་ལ་རིན་ཐང་བརྩི་བར་བྱའོ། ། དངོས་པོ་ཚང་ན་མཐར་འགྱུར། མ་ཚང་ན་ཉེས་པ་སྦོམ་པོར་འགྱུར་རོ། ། ཞེས་སོ། ། དེ་ཡང་མ་ཚང་བ་ལན་དུ་མར་བརྐུས་ཀྱང་སྦོམ་པོར་གསུངས་པས་སོ། ། བདག་དོན། རང་ཉིད་ཀྱི་ཆེད་དུ་བརྐུས་པ་སྟེ། གཞན་དོན་དུ་བརྐུས་པ་ཉེས་པ་ཆུང་བར་བཤད་དེ། སྦོམ་པོ་ནི་གང་གིས་གང་བསམ་པ་དེ་དེའི་རྣམ་པར་གཞག་པ་ལས་གཞན་ཕྱིར་བརྐུ་བའི་ཞེས་དང༌།
ཞུས་པ་ལས། དགེ་སློང་གིས་མ་བཅོལ་བར་གཞན་གྱི་ཆེད་དུ་བརྐུ་བར་བགྱིད་ན་ཅིར་འགྱུར་ལགས། བཀའ་སྩལ་པ། ཉེས་ལ་སྦོམ་པོར་འགྱུར་རོ་ཞེས་གསུངས། གཞན་གྱི་བཅོལ་བ་བརྐུས་པ་ལ་ཡང༌། འདི་ནི་གཞན་གྱིས་ཡིན་ནོ་བདག་གི་མ་ཡིན་ནོ་སྙམ་ནས་བརྐུས་ལ་སྐལ་བ་མ་བླངས་ན་ཉེས་པ་ཆུང་ངུར་བཤད་པས་སོ། ། མ་བྱིན་པར། སྐྱེས་པ་དང༌། བུད་མེད་དང༌། མ་ནིང་གང་གིས་ཡང་མ་བྱིན་པ་སྟེ།
མ་བྱིན་པའོ་ཞེས་སོ། ། བརྐུས་སམ་བརྐུར་བཅུག་པ་བརྩད་ལའོ། ། རང་གིས་བརྐུས་སམ། གཞན་དག་བརྐུར་བཅུག་པའམ། བརྩད་པས་ཏེ། ལུང་དུ། བདག་ཉིད་ཀྱིས་བརྐུ་བར་བྱེད་པ་དང༌། བདག་ཉིད་ཀྱིས་བརྐུར་འཇུག་པ་དང༌། བདག་ཉིད་ཀྱིས་གནས་གནས་སུ་སྤོག་པར་བྱེད་པ་དང༌། བྱིན་གྱིས་བརླབས་ནས་རྐུ་བར་བྱེད་པ་དང༌།
བྱིན་གྱིས་བརླབས་ནས་བརྐུར་འཇུག་པ་དང༌། བྱིན་གྱིས་བརླབས་ནས་གནས་ནས་གནས་སུ་སྤོག་པར་བྱེད་པ་དང༌། བང་ཆེན་གྱིས་རྐུ་བར་བྱེད་པ་དང༌། བང་ཆེན་གྱིས་རྐུར་འཇུག་པ་དང༌། བང་ཆེན་གྱིས་གནས་གནས་སུ་སྤོག་པར་བྱེད་པ་ཕམ་པར་འགྱུར་རོ། ། ཞེས་སོ། རྐུ་བ་ནི། འདུལ་བ་གཅིག་ནས་འཕྲོས་པ་ལས། བཙུན་པ་རྐུ་བ་དུ་མཆིས། ཉེ་བ་འཁོར་དྲུག་སྟེ།
མཐུས་རྐུ་བ་དང༌། འདྲིད་པས་རྐུ་བ་དང༌། གཏམས་པ་རྐུ་བ་དང༌། སླར་སྦྱིན་པར་བྱ་བ་རྐུ་བ་དང༌། འཇོམས་པས་རྐུ་བ་དང༌། ཆོས་རྐུ་བ་དང་དྲུག་གོ ། བཙུན་པ་བཅོམ་ལྡན་འདས་ཀྱིས་རྐུ་བ་རྣམ་པ་དྲུག་པ་གང་ལགས་པ་འདི་དག་གསུངས་པ་དེ་དག་ལས་དུ་ཞིག་གིས་མཐར་འགྱུར་ལགས། ཉེ་བ་འཁོར། ཆོས་རྐུ་བ་མ་གཏོགས་ཐམས་ཅད་ཀྱིས་མཐར་འགྱུར་རོ། ། ཞེས་པས།
མཐུས་རྐུ་བ་ནི། དབང་ཆེས་མནན་ཅིང་ལེན་པ་སྟེ། ནན་ཁུགས་ཀྱིས་རྐུ་བ་ཞེས་ཀྱང་བྱའོ། འདྲིད་པས་རྐུ་བའམ། སྒྱུ་ཐབས་ཀྱིས་རྐུ་བ་ནི། ཆོམས་པོས་རྐུ་བ་དང༌། དོར་ཐབས་ཀྱིས་སོ། ། དང་པོ་ནི། རྐུ་བ་ཉིད་དོ། ། དོར་ཐབས་ཞེས་པ་ནི།
རྒྱན་པོ་འགྱེད་པ་དང༌། གསང་སྔགས་ཀྱིས་རྐུ་བ་ལ་སོགས་པའོ། ། སྔགས་ཀྱིས་ཞིང་ལ་སོགས་པ་མ་རུངས་པར་བྱེད་པ་ཡང་དེར་གཏོགས་སོ། ། གཏམས་པ་རྐུ་བ་ནི། བགྲངས་ནས་གཏམས་པ་དང༌། རྒྱས་བཏབ་ནས་གཏམས་པ་ལ་མ་ཚང་བར་བྱས་ནས་བསྙོན་པའོ། ། སླར་སྦྱིན་པར་བྱ་བའམ། ཕྱིར་བསབ་པས་རྐུ་བ་ནི། སྔར་བརྙས་པ་དང༌། བསྐྱིས་པ་ལ་བསྙོན་པའོ། །
རྔན་འཐེན་གྱིས་རྐུ་བའམ། འཇོམས་པས་རྐུ་བ་ནི། ཤོ་གམ་དང་རྩོད་ནས་གཤགས་ཀྱིས་ཕམ་པར་བྱས་པ་ལ་སོགས་པའོ། ། དད་པས་མིན། དད་པས་སངས་རྒྱས་ཀྱི་རིང་བསྲེལ་དང་ཆོས་རྐུ་བ་ནི་ཉེས་པ་ཆུང་བ་སྟེ། དེ་ལ་སངས་རྒྱས་ཀྱི་སྐུ་གདུང་ནི་གཞལ་དུ་མེད་པའི་རིན་པོ་ཆེ་ཉིད་ཡིན་ནོ། ། མཆོད་པའི་དོན་ཉིད་དུ་ན་ཉེས་བྱས་སོ། ། དཔེ་འབྲི་བ་ལ་ཉེས་པ་མེད་པ་ཉིད་དོ། ། ཞེས་སོ། བརྐུ་ལ་སེམས་གཙོ་དེ་བྲལ་ཉེས་མེད་ཡིན། །
གང་ལ་བརྐུ་སེམས་ཡོད་པ་དེ་ལྟུང་བར་འགྱུར་གྱི། བརྐུ་སེམས་མེད་ན་བསྡམ་པར་བྱ་བ་ཙམ་དུ་ཟད་དེ། ཞུ་བ་ལས། བཙུན་པ་དགེ་སློང་གིས་གོས་ཀྱིས་གདང་ལས་གོས་ལེན་ཅིང་སྔར་བརྐུ་བའི་སེམས་བྱུང་ལ། སླད་ཀྱིས་རང་གི་འདུ་ཤེས་དང་ལྡན་པས་བགྱིད་ན་ཅིར་འགྱུར་ལགས། སྔ་མ་ནི་ཉེས་པ་སྦོམ་པོར་འགྱུར་ལ། ཕྱི་མ་ལ་ནི་ཉེས་པ་མེད་དོ། འོན་ཏེ་སྔར་ནི་རང་གི་འདུ་ཤེས་དང་ལྡན་ལ། ཕྱིས་བརྐུ་བའི་སེམས་ཀྱིས་རྐུ་ན་སྔ་མ་ལ་ནི་ལྟུང་བ་མེད་ལ། ཕྱི་མ་ལ་ནི་ཉེས་པ་སྦོམ་པོར་འགྱུར་རོ། །
ཞེས་སོ། ། ཡན་ལག་ལྷག་མ་ཉམས་པ་སྦོམ་པོར་འགྱུར། བརྐུ་སེམས་ལས་གཞན་པའི་ཡན་ལག་ལྷག་མ་གང་མ་ཚང་ཡང་སྦོམ་པོ་ཉིད་དུ་འགྱུར་རོ། ། མཚམས་ལས་མ་བརྒལ་སྦྱོར་བའི་ལྟུང་བ་དང༌། ། བརྒལ་བ་མཐར་འགྱུར། བརྐུ་བར་བྱ་བའི་དངོས་པོ་དེ་ལ་མཚམས་དེ་ཉིད་དུ་ནོམ་པ་དང༌། མྱུག་པ་དང༌། རེག་པ་ཚུན་ཆད་ནི་སྦྱོར་བའི་ལྟུང་བ་ཡིན་ལ། མཚམས་དེ་ལས་བརྒལ་བ་ནི་དངོས་གཞིར་འགྱུར་རོ། ། ལྷུང་བ་ས་ལས་བཏེག་པ་དང༌།
གཞི་ལ་འབྱར་བ་དང༌། ཟུ་ང་དང༌། གདང་བུ་དང༌། ཕུར་བ་ལ་བཏགས་པ་དེ་དང་བྲལ་བ་ཉིད་དང༌། མིག་ལམ་དུ་སྣང་བ་རྣམས་མི་སྣང་བར་ཁྱེར་བ་དང༌། ཆུ་ལ་སོགས་པར་སྤྱིངས་བ་བྱིང་བ་རྣམས་ནི་དངོས་གཞིའོ། ། ཕྱོགས་གཅིག་གནས་ནས་མ་འཕགས་པ་ཡང་མ་ཡིན་ནོ། ། ཞེས་པས། ཡོལ་བ་ལ་སོགས་པ། གནས་ནས་ཕྱོགས་གཅིག་འཕགས་ལ་མ་མོ་གནས་དེ་ཉིད་དུ་འདུག་པ་ལྟ་བུ་ནི་བརྐུ་བྱའི་རྫས་ཀྱིས་ཁྱབ་པས་མཚམས་གཞན་པ་མ་ཡིན་ལ།
ཐམས་ཅད་འཕགས་པ་དེའི་ཚེ་མཐར་འགྱུར་རོ། ། ཙ་ར་ར་འཛག་པ་འབྲུ་མར་ལྟ་བུ་དང༌། ཕྲུ་ལུ་ལུ་འབྲུལ་བ་འབྲུའི་སྣོད་ནས་རྐུ་བའི་ཚེ། རྒྱུན་ལ་སྐད་ཅིག་མའི་ཚོགས་དུ་མ་ཡོད་པའི་ཕྱིར། སྐད་ཅིག་མ་རེ་རེ་ལ་རིན་ཐང་བརྩི་འམ། མཇུག་ཏུ་བརྩི་བར་བྱ་ཞེ་ན། མཇུག་ཏུ་སྟེ། སྔ་མ་དང་ཕྱི་མའི་བར་རྫས་ཚོགས་པ་གཅིག་པས་སོ། ། འབྲུའི་ཕུང་པོ་ལྟ་བུ་ལས་བརྙབས་ཏེ་རྐུ་བ་ནི་ལན་རེ་རེ་བཞིན་ཐ་དད་པས་རིན་ཐང་སོ་སོར་བརྩིའོ། ། ལུང་དུ།
བཙུན་པ་དགེ་སློང་གིས་བང་བ་བརྟོལ་ཏེ་རྐུ་ན་ཅིར་འགྱུར། སྦྱོར་བ་གཅིག་གིས་རྐུ་བ་ཚུན་ཆད་ཀྱི་རིན་ཐང་རྩི་བར་བྱའོ་ཞེས་སོ། ། ཞིང་ལྟ་བུ་མུ་ཁ་མི་མངོན་པས་གཞན་གྱི་ནས་ཚུར་ཟ་བ་ལྟ་བུ་དགེ་འདུན་གྱི་ཡིན་ན་སོ་སོར་བགོས་པའི་རང་སྐལ་ལ་ཚང་ན་དངོས་གཞིར་འགྱུར་ལ། དེ་ནི་ཤིན་ཏུ་དཀའ་སྟེ། དགེ་འདུན་ནི་ཏིལ་གྱི་བང་བ་ལྟ་བུར་མང་བས་སོ། ། རང་གི་ཆེད་དུ་ཡིན་ན་ཞིང་ལས་ཟོས་པ་དེ་ཉིད་ཀྱི་རིན་ཐང་བརྩིའོ། ། དེ་བཞིན་གཞན་གྱི་ཞིང་ཆུ་བཀག་ནས་རང་གི་དེར་དྲངས་ན་དེའི་རྐྱེན་གྱིས་ལོ་ལེགས་པའི་འབྲུ་རིན་ཐང་བརྩི་ལ། མ་ལྷག་ན་ནི་ཉེས་པ་ཆུང་ངུའོ། ། དུད་འགྲོ་ལྟ་བུ་བསད་པ་ན་བསད་པའི་རིན་ཐང༌། གསོན་པ་རྒྱགས་པ་ལ་ཕྱོགས་གཅིག་པ་དང༌།
རྒུད་པའི་རྩིབ་ལོགས་སོགས་རུས་པ་སྣང་ན་དེ་རེ་རེ་ཕྱོགས་ཐ་དད་པ་ཡིན་པས་དེའི་རིན་ཐང་ངོ༌། ། རྟ་དང་གྲུ་ནོར་གྱིས་གང་བ་སོགས་རྐུ་བ་ལ་ནི་ལུས་ཆེད་དུ་འགྱུར་བ་བསྟན་པ་ཙམ་གྱི་དངོས་གཞི། གསེར་དངུལ་ལ་སོགས་པ་བཟོས་པ་བཤིག་ནས་རྐུ་ན་བཤིག་པའི་རིན་ཐང་ངོ༌། ། ཉམས་པར་བྱེད་ན་དེ་ཀའི་རིན་ཐང་ངོ༌། ། དུར་ཁྲོད། ཅེས་པ་ལ། སློབ་དཔོན་ཆོས་ཀྱི་བཤེས་གཉེན་ནི། དུར་ཁྲོད་ནི་རྣམ་པ་གཉིས་ཏེ། འདི་བདག་ཁོ་ནའི་ཡིན་ནོ་ཞེས་བདག་གིར་བྱེད་པ་དང༌། གནས་ཡོངས་སུ་འཛིན་པས་ཐོབ་པར་ངེས་པའོ། །
དང་པོ་ལས་རྐུ་ན་མཐར་འགྱུར་ལ། ། གཉིས་པ་ལས་དམན་པ་སྦོམ་པོར་འགྱུར་རོ། ། མཁར་ལན་བྱེད་པ་ལ་སོགས་པའི་དབང་གིས་རིགས་ངན་གང་དག་གིས་རྫས་དེ་ཐོབ་པར་ངེས་པའོ་ཞེས་བཞེད་ལ། སློབ་དཔོན་ཤཱཀྱ་འོད་དཔོན་སློབ། འཇིག་རྟེན་ན་དུར་ཁྲོད་པའི་རྫས་ལ་ཐ་ཆད་ཡིན་པས་མངོན་པར་ཞེན་པ་ཤིན་ཏུ་ཞན་པའི་ཕྱིར་དམན་པ་སྦོམ་པོར་འགྱུར་བ་བཤད་པའི་ཆེད་དུ་དུར་ཁྲོད་པ་ཞེས་གསུངས་སོ་ཞེས་འཆད་དེ། ཕྱི་མ་གླེང་གཞི་དང་མཐུན་པས་ལེགས་པར་བསམས་ནས་དེའི་རྗེས་སུ་འབྲངས་སོ། ། མི་དབང་ཟས། དགེ་ཚུལ་རྣམས་ཀྱིའོ་ཞེས་སྦྱིན་པར་བྱེད་པ་ལ། དགེ་སློང་གི་དེའི་ནང་དུ་གཏོགས་པར་བྱས་ནས་ཟས་ལེན་པ་ལྟ་བུས་མཚོན་ནས། རྙེད་པ་བརྒྱད་ལ་ཡང་ཤེས་པར་བསྟན་ཏེ།
བརྒྱད་ནི། མཚམས་ཀྱིས་བསྒྲུབས་པ་དང༌། ཁྲིམས་སུ་བྱ་བས་བསྒྲུབས་པ་དང༌། གནས་ཀྱིས་བསྒྲུབས་པ་དང༌། དབྱར་གྱི་རྙེད་པ་དང༌། དགུན་ལ་བསྟབས་པ་དང༌། གང་ཟག་ལ་བསྟབས་པ་དང༌། མངོན་དུ་གྱུར་པ་དང༌། སོ་སོར་སྨོས་པའོ། ། ཤོ་གམ།
འཇིག་རྟེན་ན་ཚོང་ཟོང་ཁོ་ན་ལ་ཤོ་གམ་བཅད་པར་རིགས་སོ་ཞེས་ལུགས་ཀྱིས་བཞག་སྟེ། འདི་ལྟར་ཟོང་ལ་ནི་ཉི་ཤུ་ཆ་ཤོ་གམ་ཡིན་ལ། རྩྭ་དང་ཤིང་ལ་སོགས་ལ་ནི་དྲུག་ཅུ་ཆ་ཡིན་ནོ། ། དེ་ནི་ཁྱིམ་པ་རྣམས་ཀྱིས་འཇལ་བར་འོས་པ་སྟེ། སྐྱེ་དགུ་ཉོན་མོངས་བསྲུང་བའི་ཕྱིར། ། རྒྱལ་པོ་ལ་ནི་ཤོ་གམ་འཇལ། ། གལ་ཏེ་དེ་ཡང་བསྲུང་བ་ཡི། ། ཉེ་ན་བླ་ནི་བུན་ལོན་མིན། ། ཞེས་སོ། ། དེས་ན་འཚོ་བའི་ཡོ་བྱད་ནི་ཤོ་གམ་བཅད་པར་འོས་པ་མ་ཡིན་ནོ། །
དེའི་ཕྱིར་རབ་བྱུང་གི་བཤུལ་རྒྱགས་ཀྱི་རིན་ཡང་འཚོ་བའི་སྨན་ཉིད་དུ་གཏོགས་པར་ཟད་ལ། ཡོ་བྱད་ཀྱི་རྒྱུའི་སྣམ་བུ་དང་རས་རིན་ཆེ་བ། རུང་བ་བྱས་ནས་འཁུར་ན་ཤོ་གམ་འཇལ་མི་དགོས་སོ། ། དཀོན་མཆོག་གསུམ་མཆོད་པ་དང༌། ཕ་མ་ལ་སོགས་པའི་ཆེད་དུ་ཟོང་ཅི་ཡོད་ཀྱང་དེ་དག་གི་བསྔགས་པ་བརྗོད་ཅིང་འཇལ་བར་མི་བྱའོ། ། དེ་དག་ལ་ཡང་གལ་གྱིས་འཆུ་བ་ཡིན་ན་ཤོ་གམ་སྦྱིན་པར་བྱའོ། ། འགྲེལ་པར། ཤོ་གམ་འཇལ་དགོས་པའི་རྫས་རྐུ་འམ་འདའ་བར་བྱེད་ན་ཕམ་པར་འགྱུར་བ་ལ་སོགས་པའི་ཉེས་པར་འགྱུར་བ་དེ་བཞིན་ནོ། ། ཞེས་གསུངས་པ་ནི། གཞན་གྱི་ཤོ་གམ་འདྲལ་བར་བྱེད་པ་དང༌།
འདྲལ་དུ་འཇུག་པའི་ཕྱིར་བསྒོ་བ་ལ་སོགས་པ་སྦོམ་པོ། གྲུ་བཙས་ཀྱང་རབ་ཏུ་བྱུང་བ་ལ་བབ་པ་མེད་དོ། ། ཇི་ལྟ་བུས་ཤོ་གམ་དབང་བར་འགྱུར་ཞེ་ན། ཆོས་བཞིན་དུ་བསྲུང་སྐྱོབ་སྦེད་ཀུན་འགྱེད་པར་བྱེད་པ་དེས་སོ། ། གཞན་ཆོམ་རྐུན་དག་དང་འདྲ་བར་ཐམས་ཅད་འཕྲོག་པ་ཡིན་ན། འདས་ན་ཡང་ཉེས་པ་མེད་པ་རྩ་བའི་བྱེ་བྲག་ཏུ་བཤད་པ་ལས་བཤད་དོ། ། ཡུལ་ཆོས་ཆད་པ། ཡུལ་ཆོས་ཀྱི་ཁྲིམས་ལས་འགོང་བའི་ཆད་པ་རྒྱལ་པོས་དགེ་འདུན་ལ་ཕུལ་ན་ལེན་དུ་རུང་བ་སྟེ། སུམ་བརྒྱ་པར། ཡུལ་ཆོས་ཆད་པ་སོགས་ཆོས་ལྡན་པས་བསྟན། །
རྒྱལ་པོའི་སྐལ་ཡིན་རྒྱལ་པོས་གནང་བ་བླང༌། ། ཞེས་སོ། ། མི་འཇལ་སོགས། གལ་ཏེ་མི་འཇལ་ན། གཤགས་འགྱེད་པར། སྡོམ་བརྩོན་བསྐོ་བར་ནི་མི་བྱ་སྟེ། དེ་ཉིད་ལས། དེ་ལ་རྩོད་པ་དག་ནི་བྱུང་གྱུར་ན། ། སྡོམ་བརྩོན་བསྐོ་བ་སྟོན་པའི་བཀའ་ལས་མིན། ། ཞེས་པས།
གལ་ཏེ་སྡོམ་བརྩོན་གཤགས་འགྱེད་པར་བསྐོས་ན་ཅིར་འགྱུར་ཞེ་ན། མི་འཚམ་པ་སྤྱོད་པའི་ཕྱིར་དོན་གྱི་ན་སྡོམ་པ་མ་ཡིན་པ་དང་ལྡན་པར་འགྱུར་ཞེས་སྟོན་པའི་ཕྱིར་ཡུལ་ཆོས་ལ་སོགས་པའི་ཚིག་སྨོས་སོ། ། གཞན་རབ་ཏུ་བྱུང་བས་ཡུལ་ཆོས་ཀྱི་ཆད་པ་སྤྲོད་པ་འཕགས་པའི་ཡུལ་ལ་གྲགས་པ་མ་ཡིན་པས་དོགས་པ་ཙམ་དུ་ཡང་ག་ལ་འགྱུར་ཞེས་ཤེས་པར་བྱའོ། ། སྦོམ་པོར་གསུངས་ལ་ལྕི་ཡང་གོང་བཞིན་སྦྱར། འདིར་གཏོགས་པའི་སྦོམ་པོ་གསུངས་ཤིང་ན་སྨད་པ་དེ་དག་གི་ལྕི་ཡང་གོང་དུ་བཤད་པ་བཞིན་འདིར་ཡང་ཡིན་ལ་ཕྱི་མ་དག་ལ་ཡང་ཤེས་པར་བྱའོ། ། གང་དུ་མཱ་ཤ་ཀ་ནི་ཉི་ཤུ་ལ། ། ཀར་ཤ་པ་ཎ་ཡིན་ན་མཱ་ཤ་ཀ ། ལྔ་ལ་ཚང་ཞིང༌། ཡུལ་མ་ག་དྷ་སྟོན་པ་བཞུགས་པའི་ཚེ། ། མ་སྐྱེས་དགྲ་འམ་རྨ་བྱའི་བུས།
མཱ་ཤ་ཀ་ཉི་ཤུ་ལ་ཀར་ཤ་པ་ཎར་བྱས་སོ། ། དེ་བས་རྣམ་པར་འབྱེད་པའི་མདོར། མཱ་ཤ་ཀ་ལྔ་ལ་སོགས་པ་ཞེས་གསུངས་སོ། ། དེ་ཡང་ཀ་ཀ་ནི་བཞི་ལ་མཱ་ཤ་ཀ་སྟེ་འགྲོན་བུ་ཉི་ཤུའི་རིན་གྱི་ཚད་ཡིན་ནོ། ། དེ་བས་མཱ་ཤ་ཀ་ལྔ་ནི་འགྲོན་བུ་བཞི་བརྒྱའི་རིན་ཏེ། དེ་ཙམ་ཞིག་དེའི་ཚེ་མ་བྱིན་ལེན་གྱི་རིན་ཐང་དུ་མཛད་དོ། ། དེ་ཡང་འགྲེལ་པར། ཀ་ཀ་ནི་ཞེས་བྱ་བ་ནི་བོནྜི་ཀ་ཞེས་བྱ་སྟེ། དེ་ཡང་འགྲོན་བུ་ཉི་ཤུའི་རིན་ཐང་གི་མིང་ཡིན་ནོ། ། ཀ་ཀ་ནི་བཞི་ལ་ནི་མཱ་ཤ་ཀ་གཅིག་སྟེ།
འགྲོན་བུ་བརྒྱད་ཅུའི་རིན་ཐང་གི་མིང་ཡིན་ནོ་ཞེས་གསུངས་སོ། ། བཅུ་དྲུག་ལ་བཞི་དང༌། མཱ་ཤ་ཀ་བཅུ་དྲུག་གིས་ཀར་ཤ་པ་ཎ་གཅིག་ཏུ་བྱས་པ་དེའི་ཚེ་མ་ཤ་ཀ་བཞིས་ཚང་ངོ༌། ། བཅུ་གཉིས་ལ་གསུམ་བཞི་བཅུ་ལ་བཅུ་སྟེ། ། མཱ་ཤ་ཀ་བཅུ་གཉིས་ལ་ཀར་ཤ་པ་ཎར་བྱས་པ་དེའི་ཚེ་གསུམ་གྱིས་ཚང་ངོ༌། ། མཱ་ཤ་ཀ་བཞི་བཅུ་ལ་ཀར་ཤ་པ་ཎར་བྱས་པ་དེའི་ཚེ་མཱ་ཤ་ཀ་བཅུ་ལ་རིན་ཐང་ཚང་བར་འགྱུར་ལ། ཀུན་ཀྱང་པ་ཎའི་བཞི་ཆར་གཅིག་པ་ཡིན། ། བརྩི་བ་དེ་དག་ཐམས་ཅད་ཀར་ཤ་པ་ཎའི་བཞི་ཆ་རིན་ཐང་གི་ཚད་དུ་བྱས་པར་གཅིག་གོ ། དེ་ལྟར་ཡང་གཏམ་གྱི་གཞི་ལས། མཱ་ཤ་ཀ་གསུམ་བརྐུས་ན་མཐར་འགྱུར་ལགས་སམ།
བཀའ་སྩལ་པ། གང་ན་མཱ་ཤ་ཀ་བཅུ་གཉིས་ལ་ཀར་ཤ་པ་ཎ་ཡིན་ན་འགྱུར་རོ། ། མཱ་ཤ་ཀ་ལྔ་ལས་ལྷག་པ་བརྐུས་ན་ཕམ་པར་འགྱུར་བ་མ་ལགས་པར་འགྱུར་ལགས་སམ། བཀའ་སྩལ་པ། གང་ན་མཱ་ཤ་ཀ་བཞི་བཅུ་ལ་ཀར་ཤ་པ་ཎ་ཡིན་ན་འགྱུར་རོ་ཞེས་དང༌། ཞུ་བ་ལས་ཀྱང༌། དགེ་སློང་གིས་མཱ་ཤ་ཀ་ལྔ་ལས་ལྷག་པར་བརྐུས་ན་མཐའ་མ་ལགས་པར་འགྱུར་ལགས་སམ། གང་ན་ཀར་ཤ་པ་ཎ་རིན་ཐང་ཆེ་བ་ཡིན་ན་འགྱུར་རོ། ། ཞེས་གསུངས་སོ། ། ཀར་ཤ་པ་ཎ་ཞེས་པ་ཡང༌།
ཞུ་འགྲེལ་ལས། ཀར་ཤ་པ་ཎ་ནི་ཟོང་གི་ཁྱད་པར་ཏེ། དངུལ་ལས་བྱས་པ་གཟུགས་སུ་དོད་པ་བཙོང་དུ་རུང་བའོ། ། ཞེས་དང༌། གཞི་འགྲེལ་ལས། ཀར་ཤ་པ་ཎའི་བྱེ་བྲག་སྟེ། མངོན་མཚན་ཅན་ཡིན་ན་ནི་དངུལ་ལས་བྱས་པ་ཡིན་ནོ། ། ཞེས་པ་དང༌། རྣམ་འབྱེད་ཀྱི་འགྲེལ་པ་ལས། དབྱིག་ཅེས་བྱ་བ་ནི་གསེར་རམ་དངུལ་ལས་མངོན་མཚན་ཅན་དུ་བྱས་པའི་རྫས་སོ། །
མངོན་མཚན་ཅན་ཞེས་བྱ་བ་ནི་ཐ་སྙད་དུ་བྱས་པའི་མཚན་མ་ཅན་ཏེ་ཟླུམ་པོ་ལ་སོགས་པ་བྱས་པའི་དབྱིབས་ལ་མི་ལ་སོགས་པས་རྟགས་བྱས་པའོ། ། ཞེས་པ་གསེར་དངུལ་ཟངས་ལྕགས་ལ་བྱས་པ་བཞི་ལས། གསེར་དངུལ་ལ་གཙོ་བོར་བརྩི་ལ། དེའི་དབྱིབས་ཀྱང༌། དེང་སང་རྒྱ་གར་ནས་མ་ཏྲཾ་ཞེས་ཐོན་འོང་བ་འདི་ལྟ་བུའོ། ། འོ་ན་ལག་ཡོད་ཅི་ཙམ་ལ་བརྩི་བ་ཞེ་ན། སློབ་དཔོན་ཡོན་ཏན་འོད་བཞུགས་པའི་དུས་ན། མཱ་ཤ་ཀ་བཅུ་དྲུག་ལ་ཀར་ཤ་པ་ཎར་བྱེད་པ། མཱ་ཤ་ཀ་སེ་བ་བརྒྱད། དེ་བཞིས་རྒྱ་གར་བའི་གསེར་ཞོ་རེར་ལོངས།
བོད་ཀྱི་སེ་བ་སུམ་ཅུ་རྩ་གཉིས། དེ་བས་ཡུལ་སོ་སོའི་ཞོ་ལ་ངེས་པ་མེད་པ་བཞིན་དུ་ཀར་ཤ་པ་ཎར་འགྱུར་བའང་འདྲ་ལ། གང་དུ་ཡང་དེའི་བཞི་ཆ་ལ་བཤད་པར་མཐུན་པ་བཞིན་ཡུལ་གང་ཡིན་པའི་གསེར་ཞོར་ལོངས་ན་ཡུལ་དེ་ཉིད་ཀྱི་རིན་ཐང་དུ་ལོངས་ལ། གསེར་ཞོའི་རིན་ཡང་སྐྱེ་འབྲིད་འབྱུང་བས། དུས་དེའི་ཞོའི་རིན་ལ་གང་སྣང་བ་དེ་ཁོ་ན་བཞིན་ཤེས་པར་བྱའོ། ། མང་པོའི་སྐལ་བ་བརྐུས་ཚེ་རེ་རེའི་སྐལ། ། རིན་ཐང་ལོངས་ན་མཐའ་ཡིན། སྐྱེ་བོ་མང་པོའི་ཐུན་མོང་གི་དངོས་པོ་རྐུ་བར་བྱེད་ན་བདག་པོ་ཇི་སྙེད་པ་དེ་རེ་རེའི་སྐལ་བ་ལ་རིན་ཐང་ལོང་ན་མཐར་འགྱུར་ཏེ། ཞུ་བ་ལས། དགེ་སློང་གིས་ཤིན་ཏུ་མང་པོ་བརྐུས་པས་མཐར་མི་འགྱུར་བ་མཆིས་སམ།
ཡོད་དེ། སྐྱེ་པོ་མང་པོའི་རྐུ་བར་བྱེད་ན་ཉེས་པ་སྦོམ་པོར་འགྱུར་རོ། ། ཞེས་སོ། ། དགེ་འདུན་གྱི་རྫས་ལ་མཚུངས་སམ་ཞེ་ན་མ་ཡིན་ཏེ། ཇི་ལྟར་སྤུན་ནོར་གཅིག་པ་སོ་སོ་ནས་ནོར་ལ་སོ་སོ་བ་མ་ཡིན་པ་ཉིད་ཀྱིས་བདག་གིར་བྱ་བའི་བློ་འབྱུང་བ་དེ་བཞིན་དུ། དགེ་སློང་རྣམས་ཕན་ཚུན་སྤུན་དང་འདྲ་བས་སོ་སོ་བ་མ་ཡིན་པ་ཉིད་ཀྱིས་བདག་གིར་བྱ་བ་ཡོད་དེ། དགེ་འདུན་ནི་ཕུ་ནུ་དང་འདྲ་བས་དེའི་ཆེད་དུ་རྐུ་བ་ནི་བདག་གིར་མི་བྱེད་པ་མ་ཡིན་ནོ། ། ཞེས་སོ། ། དེ་བས་དགེ་འདུན་གྱི་ལ་འཇོག་རྫས་དང་བགོ་རྫས་ཞེས་སྨྲ་བའང་རིགས་པར་མ་མཐོང་ངོ༌། ། ཕྱོགས་བཞི་དགེ་འདུན་གྱི་དཀོར།
གཉུག་མར་གནས་པའི་དགེ་སློང་གི་དགེ་འདུན་གྱིས་རིན་ཐང་ཚང་བ་བརྐུས་ན་སྦོམ་པོར་འགྱུར་ཏེ། བདག་པོ་གཞན་མ་ཡིན་པས་སོ། ། མང་པོས་བརྐུས། དེ་ཚེ་རང་སྐལ་རིན་ཐང་བརྩི་བར་གསུངས། ། མང་པོ་དང་ལྷན་ཅིག་གཞན་གྱི་རྫས་བརྐུས་ན་རྐུན་པོ་རང་རང་གི་སྐལ་བ་ལ་རིན་ཐང་ཚང་ན་མཐར་འགྱུར་རོ། ། རྐུན་པོ་ལ་སོགས་པ་ལ་བསྒོ་བ་འམ། ལམ་བསྟན་པ་ལ་སོགས་པས་རྐུན་རྫས་ཀྱི་སྐལ་བ་ཐོབ་ན་དེ་ལ་རིན་ཐང་ཚང་བ་ཡིན་ན་མཐར་འགྱུར་རོ། ། ལྷན་ཅིག་བརྐུ་བའི་ཕྱིར་ཞུགས་ནས་འགྱོད་པས་ཕྱིར་ལོག་སྟེ་སྐལ་བ་མི་བླང་བར་ངེས་ན། དང་པོར་ཞུགས་པའི་དུས་སུ་སྦྱོར་བའི་སྦྱོར་བ་ཞེས་བྱ་བའི་ཉེས་བྱས་ཡོད་ལ་དངོས་གཞི་མེད་དོ། ། དངོས་པོ་ལ་རེག་པ་ཙམ་གྱི་བར་དུ་ཡོད་ལ།
དེ་ནས་འགྱོད་དེ་སྐལ་བ་མི་ལེན་པ་ལ་ནི་སྦྱོར་བའི་སྦོམ་པོ་ཡོད་ལ་དངོས་གཞི་མེད་དོ། ། སྔར་བརྐུ་བའི་བློ་མེད་ཀྱང་དངོས་པོ་དཔགས་པའི་དེ་མ་ཐག་ཏུ་བརྐུ་སེམས་སྐྱེས་ན་དངོས་གཞི་ཡོད་ཅིང་སྦྱོར་བ་མེད་དོ། ། ཞར་ལ་ཀུན་ཏུ་གཟུང་བ་ཡིན་ནམ་མ་ཡིན་ཞེས་ལེགས་པར་བརྟགས་ནས་བླང་བར་བྱ་ཞིང༌། ཆོམ་རྐུན་པ་ལས་སྦྱིན་བདག་གི་སེམས་ཀྱི་ལེན་པ་དང༌། བླངས་པ་ཚོན་གྱིས་ཁ་དོག་ངན་པར་བྱས་ཏེ་བཅང་བ་དང༌། རྐུ་ཐབས་ཅན་ཆོམ་རྐུན་པར་མ་གྲགས་པ་ལ་བླང་བར་མི་བྱ་བ་ལ་སོགས་པ་ཤེས་པར་བྱའོ། ༣ ། གསུམ་པ་གསོད་པའི་ཕམ་པ་ནི། མི་ཉིད་གཞན་བསམས་དེར་འདུ་ཤེས་པ་དང༌། ། འཁྲུལ་མེད་སྦྱོར་བྱས་ཤི་ནའོ། །
སྲོག་བཅད་ནའོ། ། དེ་ལྟར་བསམས་པས་སོ། ། མིར་གྱུར་པའོ། ། དེ་ལྟར་འདུ་ཤེས་པའོ། ། གང་ཡང་རུང་བས་སོ། ། ཞེས་པའི་དོན་ཏེ། གླེང་གཞི་ནི། སྟོན་པ་ཡུལ་སྤོང་བྱེད་ཀྱི་ཆུ་ཀླུང་ཡིད་འོང་ལྡན་གྱི་འགྲམ་སྒྲོན་ཤིང་གི་ཚལ་གསེབ་ན་བཞུགས་སོ། ། དེའི་ཚེ་དགེ་སློང་རྣམས་ལ་མི་སྡུག་པ་སྒོམས་ཤིག ཕན་ཡོན་ཆེན་པོར་འགྱུར་རོ་ཞེས་གསུངས་པ་དང༌།
དགེ་སློང་གིས་མི་སྡུག་པ་བསྒོམས་པས། ལུས་ཀྱིས་སྒྱིད་ལུག་པར་གྱུར་ནས་མཚོན་འབྱིན་པ་སོགས་བྱེད་དོ། ། རི་དྭགས་ཟློག་དགེ་སྦྱོང་སྦེད་ལ་ཚུར་ཤོག་ཁོ་བོ་སྲོག་དང་ཕྲོལ་ཅིག ཆོས་གོས་དང་ལྷུང་བཟེད་ཁྱེད་ཀྱིར་འགྱུར་རོ། ། དེས་དེ་བསད་དེ་རལ་གྲི་ཁྲག་ཅན་ཆུ་ཀླུང་ཡིད་འོང་ལྡན་ལ་འཁྲུད་དུ་ཕྱིན་པས། བདུད་རིགས་ཀྱི་ལྷ་ཞིག་ཆུ་ཀླུང་ནས་ལུས་ཕྱེད་འཕགས་པར་འདུག་ནས། ལེགས་སོ། ། ཁྱེད་ཚུལ་ཁྲིམས་དང་ལྡན་པ་མ་བརྒལ་བ་བརྒལ་བར་བྱེད། མ་གྲོལ་བ་དགྲོལ་བར་བྱེད། མྱ་ངན་ལས་མ་འདས་པ་འདའ་བར་བྱེད་པས་བསོད་ནམས་མང་དུ་སྐྱེ་ཞིང་ལྷུང་བཟེད་ཆོས་གོས་ཀྱི་རྙེད་པའང་གྲུབ་བོ་ཞེས་བསྙད་པས།
དེའང་སྡིག་ལྟ་སྐྱེས་པར་གྱུར་ཏེ་རལ་གྲི་རྣོན་པོ་ཁྱེར་ནས་མ་བསྒྲལ་བ་བསྒྲལ་བར་བྱ་བ་སོགས་གང་ཡིན་འདྲི་བ་དང༌། དགེ་སློང་དག་བདག་ཡིན་གྱི་སྒྲོལ་ཅིག་ཟེར་ནས་དྲུག་ཅུའི་བར་བསད་དོ། ། དེར་དགེ་སློང་རྣམས་ཉུང་ཞིང་བསྲབས་པར་གྱུར་ནས་གསོ་སྦྱོང་གི་ཚེ། སྟོན་པས་དགེ་སློང་ཉུང་བར་གཟིགས་ནས་ཀུན་དགའ་བོ་ལ་རྨེད་པས། ཀུན་དགའ་བོས་ཇི་ལྟར་གྱུར་པ་ཞུས་པས། དགེ་སློང་དག་དེ་ལྟར་བྱེད་པ་ནི་ཚུལ་མ་ཡིན་སོགས་ཀྱིས་སྨད་ནས་བསླབ་པའི་གཞི་འདི་ལྟར་བཏོན་ཏེ། ཡང་དགེ་སློང་གང་མིའམ་མིར་ཆགས་པ་བསམ་བཞིན་དུ་རང་གི་ལག་དར་ཏེ་སྲོག་གཅོད་དམ། དེ་ལ་མཚོན་སྦྱིན་ནམ། དེ་ལ་མཚོན་ཐོགས་པ་གཉེར་ཏམ། དེ་འཆིར་བཅུག་གམ།
འཆི་བའི་བསྔགས་པ་བརྗོད་ཀྱང་རུང་སྟེ། དེ་ལ་འདི་སྐད་ཅེས། ཀྱེ་མི་ཁྱོད་ནི་འཚོ་བ་སྡིག་པ་མི་གཙང་བར་ངན་པ་འདིས་ཅི་ཞིག་བྱ། ཀྱེ་མི་ཁྱོད་གསོན་པ་བས་ཤི་བ་སླའོ་ཞེས་ཟེར་ཞིང༌། སེམས་ཀྱི་འདོད་པ་དང༌། སེམས་ཀྱི་ཀུན་ཏུ་རྟོག་པ་དག་གི་རྣམ་གྲངས་དུ་མ་དག་གིས་དེ་འཆིར་བཅུག་གམ། དེ་ལ་འཆི་བའི་བསྔགས་པ་བརྗོད་དེ། དེ་ཡང་རྩོམ་པ་དེས་དུས་བྱས་ན་དགེ་སློང་དེ་ཕམ་པར་འགྱུར་བ་ཡིན་གྱི་གནས་པར་མི་བྱའོ། ། ཞེས་བཅས་སོ། ། འདི་ལ་གཞིའི་ཡན་ལག་མི་ཉིད་ཡིན་པ་དང༌།
རང་ལས་གཞན་པ་དང༌། བསད་དོ་བསམ་པ་དེ་ཉིད་མ་འཁྲུལ་བ་དང་གསུམ། བསམ་པའི་ཡན་ལག་གསོད་སྙམ་པ་དང༌། གསད་བྱ་དེར་འདུ་ཤེས་པ་གཉིས། སྦྱོར་བའི་ཡན་ལག་གསོད་པའི་སྦྱོར་བ་བརྩམས་ནས་མ་བཟློག་པ་དང༌། མཐར་ཐུག་པའི་ཡན་ལག་དེའི་རྐྱེན་གྱིས་ཤི་བ་སྟེ། ཡན་ལག་འདི་དག་ཚང་ན་སྲོག་གཅོད་ཀྱི་ཕམ་པར་འགྱུར་རོ། ། མི་ཉིད། གསད་པར་བྱ་བ་མིའི་འགྲོ་བ་ཡིན་པ་དགོས་ཏེ། མི་རྣམས་ནི་གཙོ་བོ་ཡིན།
མི་མ་ཡིན་པ་རྣམས་ནི་འབྲིང་ཡིན། དུད་འགྲོ་རྣམས་ནི་ཐ་ཆད་ཡིན་པ་དེའི་ཕྱིར། མི་བསད་ན་ནི་ཕམ་པར་འགྱུར་ལ། མི་མ་ཡིན་པ་བསད་ན་ནི་སྦོམ་པོར་འགྱུར། དུད་འགྲོར་གྱུར་པ་བསད་ན་ལྟུང་བྱེད་འབའ་ཞིག་པར་འགྱུར་བས་སོ། ། དེ་བས་འདིར་མེར་མེར་པོའི་གནས་སྐབས་ནས། མཐར་ཐུག་པ་རྒས་པའི་བར་ཚུན་ཆད་ཀྱི་སྐྱེ་བ་བཞིས་བསྡུས་པའི་སྐྱེས་པ་དང༌། བུད་མེད་དང༌། མ་ནིང་དག་སྟེ། གསད་པར་བྱ་བ་ནི།
སྐྱེས་པ་དང༌། བུད་མེད་དང༌། མ་ནིང་ཉིད་དོ། ། ཞེས་སོ། ། སྤྲུལ་པ་ཡང་གཉིས་ཏེ། སྲོག་ཆགས་སུ་གྱུར་པ་དང༌། སྲོག་ཆགས་མ་ཡིན་པའོ། ། དེ་ལས་དང་པོ་མིར་འདུ་ཤེས་པས་བསད་པ་ཐམས་ཅད་ནི་སྦོམ་པོའོ། ། མི་མ་ཡིན་པར་འདུ་ཤེས་པས་གསོད་པ་ནི་སྦྱོར་བ་ལས་ཉེས་བྱས། དངོས་གཞི་ལས་སྦོམ་པོ།
དུད་འགྲོའི་འགྲོ་བ་དང་དེའི་སྤྲུལ་པ་ལ་མིར་འདུ་ཤེས་པས་གསོད་དམ། མི་ཡིན་ནམ་མ་ཡིན་སོམ་ཉིས་གསོད་པ་གཉིས་ཀའི་སྦྱོར་བ་ལ་སྦོམ་པོ། དངོས་གཞི་ལ་ལྟུང་བྱེད་འབའ་ཞིག་པ། དུད་འགྲོར་འདུ་ཤེས་ན་སྦྱོར་བ་ཡང་ཉེས་བྱས། སྲོག་ཆགས་མ་ཡིན་པའི་སྤྲུལ་པ་ལ་མིའི་འདུ་ཤེས་པས་སམ། སོམ་ཉིས་སྲོག་བཅད་ན་སྦྱོར་བ་ལ་སྦོམ་པོ། དངོས་གཞི་ལ་སྲོག་བཅད་པ་མེད་པའི་ཕྱིར་ལྟུང་བ་མེད་དོ། ། གཞན་རང་ལས་གཞན་པ་ཡིན་དགོས་ཏེ། རང་ཉིད་བསད་པ་ལྟུང་བ་ཆུང་ངུ་བཞག་པ་སྟེ། ཞུ་བ་ལས།
བཙུན་པ་དགེ་སློང་གིས་མི་ལ་མིར་འདུ་ཤེས་པས་སྲོག་དང་ཕྲལ་ན་མཐར་མི་འགྱུར་བ་ལྟ་མཆིས་སམ། བདག་ཉིད་གསོད་པར་བྱེད་ན་དམན་པ་སྦོམ་པོར་འགྱུར་བ་ཡོད་དོ། ། ཞེས་གསུང་པས་སོ། ། བསམས། འདི་གསད་པར་བྱའོ་སྙམ་པའི་སེམས་སྐྱེས་པ་དགོས་ཏེ། རྩེད་མོའི་ཕྱིར་རྡོ་འཕངས་པ་ཕ་རོལ་གྱི་མི་ལ་ཕོག་སྟེ་ཤི་བ་ལྟ་བུ་བསྡམ་བྱའི་ཉེས་བྱས་སུ་གསུངས་པའི་ཕྱིར་ཏེ། སེམས་འགྱུར་བ་མེད་པར་མ་ལེགས་པ་བྱས་ན་ཉེས་བྱས་སོ། ། ཆེད་དུ་མ་བསམས་པར་གྲུབ་པའི་ནི་བྱེད་པ་པོ་ཉིད་མ་ཡིན་ནོ། ། ཞེས་སོ། ། དེར་འདུ་ཤེས་པ་དང༌།
གསད་པར་བྱ་བ་དེ་ཉིད་དུ་འདུ་ཤེས་པ་དགོས་ཏེ། འགྲོ་བ་གཞན་དུ་འདུ་ཤེས་པས་མཐར་འགྱུར་བ་མེད་པའི་ཕྱིར་རོ། ། འཁྲུལ་མེད། གསད་པར་བྱའོ་སྙམ་པ་དེ་ཁོ་ན་བསད་པ་སྟེ། དེ་མ་ཡིན་བཞིན་དུ་ཡིན་པར་བསམས་ནས་བསད་པ་སྦོམ་པོར་གསུངས་ཏེ། ལུང་ལས་མ་ལ་མ་མ་ལགས་པའི་འདུ་ཤེས་ཀྱིས་བཀུམ་ན་ཅིར་འགྱུར། ཉེས་པ་སྦོམ་པོ་ཞེས་དང༌། དགྲ་བཅོམ་པ་ལ་དགྲ་བཅོམ་པ་མ་ཡིན་པའི་འདུ་ཤེས་ཀྱིས་བཀུམ་ན་ཡང་ཉེས་པ་སྦོམ་པོ་ཞེས། དགྲ་བཅོམ་པ་མ་ཡིན་པ་ཞིག་གསོད་པར་འདོད་ནས་དགྲ་བཅོམ་པ་བཀུམ་ན་སྦོམ་པོར་འགྱུར་བར་གསུངས་པས་སོ། ། འདི་གཉིས་ལ་མཚམས་མེད་པ་ཡང་མི་འབྱུང་བར་གསུངས་སོ། །
གཞན་ཡང་མ་བསད་པར་འདོད་ནས་དཀུ་མཉེད་པས་མ་བསམས་པ་ཅིག་ཤོས་མངལ་གྱི་བུ་ཤི་བ་ལྟ་བུ་སྦོམ་པོར་གསུངས་སོ། ། སྦྱོར་བྱས། རང་གི་ལུས་སམ་ཚིག་དང་འབྲེལ་བ་རྣམ་གྲངས་དུ་མས་སོ། ། ཤི་ནའོ། ། སྦྱོར་བ་དེའི་ཚེ་འམ་དེའི་རྐྱེན་གྱིས་ཡུན་རིང་པོར་ལོན་ཏེ་ཤི་བའོ། ། ཡན་ལག་གཅིག མ་ཚང་ན་ཡང་སྦོམ་པོ་ཉིད་དུ་འགྱུར། ། ཡན་ལག་བདུན་པོ་དེ་ལས་གཅིག་མ་ཚང་ན་ཡང་དངོས་གཞིར་མི་འགྱུར་ལ་སྦོམ་པོ་ཁོ་ནར་འགྱུར་རོ། ། གསོད་པར་སེམས་པ་མེད་ན། འོད་ལྡན་ལས།
ལྟུང་བ་མེད་དེ། བསྡམ་པར་བྱ་བར་ནི་འགྱུར་རོ། ། ཞེས་གསུངས་མོད་ཀྱང༌། རྣམ་འབྱེད་ཀྱི་ལུང་དང་མ་མཐུན་ཏེ། དེར་དགེ་སློང་དེ་དག་གིས་འདི་སྐད་ཅེས། དེ་སྐད་མི་སྨྲ་ན་སོང་ལ་དོང་དུ་ཆུག་ཅིག ཅེས་སྨྲས། དོང་དུ་བཅུག་སྟེ་དུས་ལ་བབ་པ་དང་ཉེས་པ་སྦོམ་པོར་འགྱུར་རོ་ཞེས་དང༌། སྒོ་གླེགས་ཀྱི་བར་དུ་བཙིར་བ་ལ་ཡང་དེ་བཞིན་དུ་གསུངས་པའི་ཕྱིར། དེ་དག་ལ་གསོད་པའི་བསམ་པ་མེད་ཀྱང་སྦོམ་པོར་བཞག་པས་སོ། །
སེམས་འཁྲུགས་ཚོར་བས་གཟིར་ལ་ལྟུང་བ་མེད། ། ཅེས་པ་གོང་དུ་བསྟན་པས་ཤེས་སོ། ། གསོད་དུ་འཇུག་དང་མཚོན་སྦྱིན་ཐབས་གཞན་དང༌། ། ལུས་ངག་ཡི་རངས་འཆིར་བསྔགས་རྐྱེན་བྱས་མཐའ། ། གསོད་པའི་བྱེ་བྲག་ནི་རང་གིས་གསོད་པ་དང༌། གཞན་ལ་གསོད་དུ་འཇུག་པ་དང༌། གསོད་པའི་ཕྱིར་མཚོན་སྟེར་བ་དང༌། ཐབས་གཞན། དུག་དང༌། ཕྱེ་མ་དང༌།
དོང་དང༌། ཤིང་དང༌། རང་བཞིན་ཉམས་པར་གཏོང་བ་དང༌། བྲང་དུ་འདེབས་པ་དང༌། འཁྲུལ་འཁོར་དང༌། སྒྱུ་ཐབས་དང༌། རོ་ལངས་དང༌། རྗེས་སུ་སྦྱོར་བ་རྣམས་སོ། ། གཡང་དུ་གཏོང་བའོ། ། མེ་དང་ཆུར་འཇུག་པའོ། །
གྲང་བ་དང་ཚ་བར་འདོགས་པའོ། ། ཕོ་ཉར་གཏོང་བ་ལ་སོགས་པའོ། ། དེའི་རྗེས་སུ་བསྒྲུབ་པ་ཆུང་ངུ་ཉིད་ཀྱང་ངོ༌། ། ཞེས་པ་རྣམས་སོ། ། བདག་ཉིད་དུད་འགྲོའི་གཟུགས་སུ་བསྒྱུར་ནས་གསོད་པར་བྱེད་ན། དགེ་སློང་དུ་འདུ་ཤེས་པ་ཡོད་ན་མཐར་འགྱུར་ལ། མེད་ན་སྦོམ་པོ་སྟེ། ཞུ་བ་ལས། བཙུན་པ་བདག་ཉིད་དུད་འགྲོའི་སྐྱེ་གནས་སུ་གྱུར་པར་བསྒྱུར་ཏེ། མི་སྲོག་དང་འབྲལ་ན་ཅིར་འགྱུར་ལགས།
བཀའ་སྩལ་པ། གལ་ཏེ་བདག་ནི་དགེ་སློང་ཡིན་ལ་བྱ་བ་མིན་པ་བྱེད་སྙམ་དུ་དགེ་སློང་གི་འདུ་ཤེས་བྱུང་ན་མཐར་འགྱུར་རོ། ། གལ་ཏེ་དགེ་སློང་གི་འདུ་ཤེས་མ་བྱུང་ན་ཉེས་པ་སྦོམ་པོར་འགྱུར་རོ། ། ཞེས་སོ། ། འདི་ལ་བྱེ་བྲག་ཏུ་བཤད་པ་ལས། གལ་ཏེ་གཅིག་གིས་ཞག་བཅུ་ཙམ་གྱིས་འཆི་བར་འགྱུར་བར་མཚོན་བསྣུན་ལ། གཉིས་པས་ནི་ཞག་དགུས་འཆི་བར་འགྱུར་བར་མཚོན་བསྣུན་ནས། ། བཅུ་པས་ནི་དེ་ཉིད་ཀྱི་ཉིན་པར་འཆི་བར་འགྱུར་བར་མཚོན་བསྣུན་ན། དེའི་ཕྱིར་དགུ་པོ་རྣམས་ཀྱིས་ནི་ཕམ་པའི་རྣམ་པར་རིག་བྱེད་མ་ཡིན་པ་གཟུང་བ་ཡིན་ལ། བཅུ་པས་ནི་ཕམ་པའི་རྣམ་པར་རིག་བྱེད་དང༌།
རྣམ་པར་རིག་བྱེད་མ་ཡིན་པ་ཡང་གཟུང་ངོ་ཞེས་དང༌། གསོད་པར་བྱེད་པ་མང་པོས་ཅིག་ཆར་དུ་གསོད་པར་བྱ་བ་གཅིག་ལ་འཆི་བར་ངེས་པ་རྐྱང་བསྣུན་ན་ཐམས་ཅད་ཀྱིས་ཕམ་པ་བསྐྱེད་དེ། འོད་ལྡན་ལས། སྦྱོར་བ་ཡང་མཐུན་པའི་ཕྱིར་དང༌། འབྲས་བུ་གཅིག་པའི་ཕྱིར་རོ། ། ཞེས་གསུངས་པའི་རིགས་པས་སོ། ། འཆི་བའི་སྐད་ཅིག་དེ་ལ་མཚོན་བསྣུན་པས་ནི་ཕམ་པར་མི་འགྱུར་ཏེ། བྱེ་བྲག་ཏུ་བཤད་པ་ལས། གང་གི་ཚེ་དབུགས་བརྔུབ་པ་དང་འབྱུང་བ་ཐ་མར་གྱུར་ཅིང༌། གནད་དང་འགལ་པའི་ཚོར་བ་ལ་གནས་པ་ན་མཚོན་བསྣུན་ཏེ་དུས་བྱས་པ་ན།
དེས་ཕམ་པའི་ལྟུང་བར་མི་འགྱུར་ཏེ། འདི་ལྟར་དེ་ནི་དེ་ཉིད་ཀྱི་ཚེ་འཆི་བས་སོ། ། གསད་པར་སྦྱོར་བའི་རྣམ་པ་དེ་ལྟ་བུ་དང་དུ་ལེན་པ་ལ་ལུས་འགྱུར་བ་ཡང་གདོན་མི་ཟ་བར་སྐྱེ་ལ། ངག་གི་འགྱུར་བས་ཀྱང་ལེགས་སོ་བགྱིས་ཤིག་ཅེས་པ་ལྟ་བུ་ནི་མཐར་འགྱུར་བ་ཡིན་ལ། ལུས་འགྱུར་ཡང་ངག་གིས་ཁོ་བོ་ནི་འགོག་པར་ཡང་མི་བྱེད་ལ། བསྐུལ་བར་ཡང་མི་བྱེད་དེ་ཁྱོད་ཉིད་ཤེས་སོ། ། ཞེས་པ་ལྟ་བུ་ནི་སྦོམ་པོ་དང༌། ཡིད་ཀྱིས་ལེགས་སོ་སྙམ་ནས་ཅི་ཡང་མི་སྨྲ་བར་དང་དུ་ལེན་པར་བྱེད་ན་བསྡམ་བྱར་འགྱུར་བ་ཡིན་ཏེ། མངལ་མ་རུངས་པར་བྱས་པ་ལ་ཉེ་སྡེས་ཡིད་ཀྱིས་དང་དུ་བླངས་པ་ཉེས་མེད་དུ་གསུངས་པ་བཞིན་ནོ། ། དེ་ཡང་སུམ་བརྒྱ་པར།
གསད་པར་སྦྱོར་ལ་ཡི་རངས་བས་གསོད་ན། དེ་ཡང་མཐར་འགྱུར་གསོད་པར་སྦྱོར་བ་ལ། ། ཡིད་ཀྱིས་ཡི་རངས་ན་ནི་ཡིད་ཀྱིར་འགྱུར། ། ཞེས་སོ། ། དེ་ཤི་བར་འདོད་ནས་དེ་ལ་འཆི་བའི་བསྔགས་པ་བརྗོད་པས། དེས་ཀྱང་ཐབས་ལེགས་པར་གོ་ནས་ཤི་བ་ན་མཐར་འགྱུར་རོ། ། སྲོག་གཅོད་པར་བྱ་བ་གཞན་ལ་སྟོན་པས་འདིར་སོང་ངོ་ཞེས་བསྒོ་བ་སྦོམ་པོ་སྟེ། སྟོན་པས་བསྒོ་བའོ། ། ཞེས་སོ། ། སྦྱོར་བ་དེ་ཁོ་ནའི་རྐྱེན་གྱིས་ཤི་བ་དགོས་ཏེ།
གལ་ཏེ་དགེ་སློང་གིས་སྔར་མི་གཞན་འཆི་བར་གྲོས་བཏབ་པའི་འོག་ཏུ་འགྱོད་དེ། གནས་དེ་ལས་བཟློག་པར་མ་བྱས་ཀྱང༌། ཕ་རོལ་པོས་ཁས་མི་ལེན་པར་བདག་ཉིད་གསོད་པར་བྱེད་ན། དགེ་སློང་དེའི་སྦྱོར་བ་སྔ་མ་དེ་གསོད་པའི་རྒྱུ་མ་ཡིན་པས་ཕམ་པར་མི་འགྱུར་རོ། ། འདུན་པ་བཟློག་པའི་འོག་ཏུ་ན་རྒྱུ་ཉིད་མ་ཡིན་ནོ། ། ཞེས་སོ། ། གལ་ཏེ་འདུན་པ་མ་བཟློག་ན་སྦྱོར་བ་སྔ་མའི་གཞི་དེས་དེ་ཉིད་ཀྱི་ཚེ་ཤི་བ་དང༌། གཞན་གྱི་ཚེ་ཤི་བ་ལ་བྱེ་བྲག་འགའ་ཡང་མེད་པས་མཐར་འགྱུར་བ་ཡིན་ཏེ། གཞི་དེས་གཞན་གྱི་ཚེ་ཤི་ན་ཞེས་པས་སོ། ། ལག་པ་གཅོད་པ་དང༌།
མིའི་འགྲོ་བ་པའི་ལག་པ་གཅོད་པ་དང༌། ནགས་མེས་གཏོང་བར་བྱེད་པ་དང༌། སྐྲ་ཅན་འཚོང་བ་དང༌། ཆོམ་རྐུན་བླའི་གྲྭ་ཁྲིམས་རར་བསད་པའི་ཕྱིར་མ་ཡིན་པར་འབུལ་བ་ལ་སོགས་པ་ནི་སྦོམ་པོའོ། ། ནད་པར་འཆི་སེམས་ཀྱིས། རྗེས་མཐུན་བསྒྲུབ་སོགས་ཆུང་ངུར་ཤེས་པར་བྱ། ། ནད་པ་ན་རེ། བདག་སློང་ན་འཆི་བར་འོང་ངོ་ཞེས་པ་ལ། ཡིད་མ་ཆེས་པར་སློང་བ་དང༌། ཤི་ན་སླའོ་སྙམ་ནས་ནད་གཡོག་མི་བྱེད་པ་དང༌།
སྨན་མི་འཕྲོད་པ་སྟེར་བ་ལ་སོགས་པས་དེ་ཤི་ན་སྦོམ་པོར་བཞག་གོ ། ཞར་ལ་སྨན་པའམ་དགེ་སློང་ཤེས་རབ་ཅན་ལ་མ་དྲིས་པར་སྨན་མི་སྦྱིན་པ་ལ་སོགས་པ་དང༌། ཆོམ་རྐུན་སྐྲག་པར་བྱ་བའི་ཕྱིར་ཕོག་པར་མི་བརྡེག་པར་ཚམ་རྔམ་གྱིས་བརྡེགས་པ་དང༌། རྩེད་མོའི་ཕྱིར་མཚོན་དང་བོང་བ་མི་བརྡེག་པ་དང༌། དགེ་སློང་འགྲོ་བ་ངལ་ཞིང་དུབ་པ་མི་འཕུལ་ལ་དེ་ཟས་ཀྱི་ཚེ་སླེབ་པ་ཞིག་ན་སྔོན་ལ་ཕྱིན་ནས་དེའི་ཟས་བཟོ་བ་དང༌། ཟས་ཀྱི་དུས་སུ་མི་སླེབ་པ་ཞིག་ན་ཟས་ཁྱེར་ཏེ་བསུ་བ་ལ་སོགས་པ་གསུངས་སོ། ༤ ། བཞི་པ་བརྫུན་སྨྲ་བའི་ཕམ་པ་བཤད་པ་ནི། བླ་མ་བརྗོད་བློས་བསམ་གཏན་ལ་སོགས་དང༌། ། མངོན་ཤེས་འབྲས་བཅས་ཡོན་ཏན་རྣམ་མང་འདིར། །
མི་ཆོས་བླ་མ་ཞེས་བྱ་དེ་བདག་ལ། ། ཡོད་ཅེས་མི་ལ་བརྫུན་སྨྲས་གཞན་གྱིས་ནི། ། གོ་ལའོ་མངོན་པའི་ང་རྒྱལ་མ་གཏོགས་སོ། ། འདུ་ཤེས་བསྒྱུར་ཏེ། བདག་ཉིད་མི་ཆོས་བླ་མ་དང་ལྡན་པ་ཉིད་དུ་སྨྲ་ནའོ། ། ཞེས་པའི་དོན་ཏེ། ། གླེང་གཞི་ནི་སྟོན་པ་ཡངས་པ་ཅན་གྱི་སྤྲེའུ་རྫིང་གི་འགྲམ་ན་བཞུགས་སོ། ། དེའི་ཚེ་ཉ་པ་ལྔ་བརྒྱ་ཆུ་ཀླུང་ཡིད་འོང་ལྡན་ལ་རྒྱ་མོ་སྤྱོད་པ་དང༌། སྤྱོད་པ་ཆུང་བ་གཉིས་རེ་མོས་སུ་འཇུག་ཅིང་འཁོད་དེ། དུས་གཅིག་ན་དུས་སྟོན་བྱུང་ནས་ཉ་ཉོ་བ་མང་པོ་ཡོང་བར་ཤེས་ནས་གཉིས་ཀ་བཅུག་པས།
ཆུང་བས་ནི་ཉ་དང་རུ་སྦལ་འབྲུའི་ཕུང་པོ་ཙམ་ཟིན་ནོ། ། ཆེ་བས་རྒྱ་མཚོ་ནས་འོངས་པའི་ཆུ་སྲིན་ཉའི་རིགས་ཆེན་པོ་ཞིག་ཉལ་བ་ཟིན་ནས་དྲངས་པ། དེ་གཉིད་སད་ནས་ཉ་པ་ཕྱེད་དང་སུམ་བརྒྱ་པོ་རྒྱུན་ཕྱོགས་སུ་ཁྱེར་རོ། ། ར་མདའ་ལྷོག་པས་ཕྱེད་དང་སུམ་བརྒྱ་འོངས་ནས་ལྔ་བརྒྱས་དྲངས་ཀྱང་མ་ཐུབ་པ་ར་མདའ་ལྷོག་པས་མི་བརྒྱ་སྟོང་ཕྲག་གིས་དྲངས། རྒྱ་མོ་རལ་ནས་ཆུ་སྲིན་དེ་སྐམ་ལ་བྱུང་བ་དང་མགོ་བོ་བཅོ་བརྒྱད་མིག་སུམ་ཅུ་སོ་དྲུག་ཡོད་པ་ཞིག་བྱུང་བས། སྲོག་ཆགས་དུ་མ་ལྟད་མོ་ལ་ལྷགས་སོ། ། དེའི་དོན་བྱ་བའི་ཕྱིར་སྟོན་པས་འཛུམ་པའི་འོད་ཟེར་གྱིས་ལས་གཉིས་བྱས་ནས་ལྟེ་བར་ནུབ། ཀུན་དགའ་བོས་རྒྱུ་ཞུས་པས། ཆུ་ཀླུང་རྒྱུར་གཤེགས་ཀྱི་ཆོས་གོས་ལོངས་ཤིག་ཅེས་བསྒོ་ནས་འཁོར་བཅས་དེར་གཤེགས་པ་ལ་མ་དད་པ་དག གོའུ་ཏ་མ་ལྟད་མོ་དང་བྲལ་ལོ་ཟེར་ནས་ཉ་བལྟར་འོངས་སོ་ཞེས་ཟེར་རོ། །
དད་པ་དག ཐུབ་པ་ལྟད་མོ་བྲལ་བའི་དགོངས་ལྡན་པ། ། ལྟད་མོ་མེད་ལ་སྐྱེ་ངན་དོན་མེད་སྨྲ། ། གཞན་ཕན་དེ་ལ་གཞོལ་བའི་རྒྱལ་བ་ནི། ། ལུས་ཅན་ཕན་ཕྱིར་ངེས་པར་འདིར་གཤེགས་སོ། ། ཞེས་སོ། ། སྟོན་པ་འཁོར་བཅས་དེར་སྟན་བཤམས་པ་ལ་བཞུགས་ནས་ཉ་པ་ལྔ་བརྒྱ་ལ་བཀའ་སྩལ་པ། ཁྱེད་ཅག་ཉེས་པའི་ལས་བྱེད་པ་སྟེ། འགྲོ་བ་འདི་ཅིར་འགྱུར། བདག་ཅག་གིས་ཅི་བགྱི་བ་བཀའ་སྩལ་དུ་གསོལ།
སེམས་ཅན་ཆུ་ནས་བཏོན་པ་འདི་དག་ཐོང་ཞིག བཏང་ངོ༌། ། དེ་ནས་སྟོན་པས་སྲོག་ཆགས་དེ་དག་ཆུ་ཀླུང་དུ་འཇུག་པ་དང༌། ཉས་སྐྱེ་བ་དྲན་ཞིང་མིའི་སྐད་དུ་སྨྲ་ཤེས་པར་བྱིན་གྱིས་བརླབས་ནས། ཁྱོད་སེར་སྐྱ་ཡིན་ནམ། ལགས་སོ། ། སྒོ་གསུམ་གྱི་ཉེས་སྤྱོད་ཡོད་དམ། མཆིས་སོ། ། རྣམ་སྨིན་མྱོང་ངམ། མྱོང་ངོ༌། །
མི་དགེའི་བཤེས་གཉེན་སུ་ཡིན། མའོ། ། གར་སྐྱེས། དམྱལ་བར་རོ། ། ཁྱོད་གར་སྐྱེས། དུད་འགྲོར་རོ། ། ད་གར་སྐྱེ། དམྱལ་བར་རོ་ཟེར་ནས་ངུས་སོ། ། སྟོན་པས། ཁྱོད་ནི་དུད་འགྲོའི་སྐྱེ་གནས་སྐྱེས། །
མི་ཁོམ་ཞུགས་པར་འགྱུར་པ་ལ། ། ད་ལྟ་ངས་ཀྱང་ཅི་བྱར་མེད། ། དོན་མེད་ངུས་པས་ཅི་ལ་ཕན། ། ཐུགས་རྗེ་ལྡན་རྒྱལ་ང་ལ་ནི། ། ལེགས་པར་སེམས་ཏེ་དད་གྱིས་དང༌། ། དུད་འགྲོའི་སྐྱེ་འདིར་ཆགས་བྲལ་ཞིང༌། ། དེ་ནས་མཐོ་རིས་འགྲོ་བར་འགྱུར། ། དེས་སྟོན་པ་ལ་དད་པར་བྱས་ཤིང༌། སྟོན་པས་ཀྱང་དེ་ལ་ཚིག་གསུམ་གྱི་ཆོས་བསྟན་ཏོ། ། དེ་ནས་འཁོར་དེ་ངོ་མཚར་ནས།
ཀུན་དགའ་བོ་ལ་བསྐུལ་ཏེ་རྒྱུ་ཞུར་བཅུག་པས། སྟོན་པས་ཉ་དེའི་ལས་ཀྱི་རྒྱུ་བ་གསུངས་ནས། དེའི་བསམ་པ་མཁྱེན་ཏེ་ཆོས་བསྟན་པས། ཚེ་འཕོས་ཏེ་རྒྱལ་ཆེན་རིས་བཞིའི་ལྷར་སྐྱེས་ནས་རྒྱུན་ཞུགས་ཐོབ་པའོ། ། དེའི་ཚེ་ཉ་པ་རྣམས་སེར་སྐྱའང་དེ་འདྲ་ན། བདག་ཅག་གིས་འདི་འདྲ་བ་བྱེད་པ་ཅིར་འགྱུར། རིགས་བཟང་ངན་རབ་ཏུ་འབྱུང་བ་བྱེད་པ་ལ་སྙམ་པ་དང༌། ཤཱ་རིའི་བུས་མཁྱེན་ནས་དེ་དག་དབུགས་ཕྱུང་ནས་ཁྲིད་དེ་སྟོན་པ་ལ་ཞུས་པས། ཚུར་ཤོག་གིས་བསྙེན་རྫོགས་མཛད་དོ། ། དེའི་ཚེ་སྟོན་པ་ཤིང་ཤ་པའི་ཚལ་ན་བཞུགས།
མུ་གེ་ཉམ་ང་བ་ཞིག་བྱུང་སྟེ། སྟོན་པས་ཁྱེད་རྣམས་སྨོས་འདྲིན་ནམ་འགྲོགས་བཤེས་ལ་བསྟེན་ཏེ་གནས་པར་ཁས་ལོངས་ཤིག ། ང་ཡང་འདི་ཉིད་དུ་ཁས་ལེན་ནོ་གསུངས་ནས། ལྔ་བརྒྱ་པོས་ཉ་པའི་ཡུལ་གྱི་ཉེན་ཀོར་དུ་སྤྱིལ་བུ་བྱས་ནས་དབྱར་གནས་སོ། ། དེ་ནས་དེ་དག་གྲོས་བྱས་ཏེ་ཉེ་དུ་འོངས་པ་རྣམས་ལ་ཆོས་བསྟན་པར་མི་ནུས་པས། ཉེ་དུ་དག་ཁྱེད་ནི་རྙེད་པ་ལེགས་པར་རྙེད་དེ་དགེ་སློང་འདི་ནི་མི་རྟག་པའི་འདུ་ཤེས་དང་བྱ་བ་ནས། གཉིས་ཀའི་ཆ་ལས་རྣམ་པར་གྲོལ་བ་ཡིན་ནོ་ཞེས་བསྒྲགས་པས། ཁྱེད་ཀྱིས་ཐོབ་བམ། ཐོབ་བོ། ། འཇིག་རྟེན་ཡོན་ཏན་ལ་དགའ་བས་བུ་ལ་སྟེར་མི་ཕོད་པའང་དེ་རྣམས་ལ་བྱིན་ནོ། །
དབྱར་གནས་ཐོན་ནས་སྟོན་པ་ཅན་ཕྱིན་པ་ན། ཀུན་དགའ་བོས་ཤིས་པའི་ཚིག་གིས་བསུ་ནས་དབྱར་གང་དུ་གནས། བསོད་སྙོམས་ཀྱིས་བྲེལ་བར་མ་གྱུར་ཏམ། དགེ་སློང་གཞན་རྣམས་སྤོང་བྱེད་དུ་གནས། བསོད་སྙོམས་ཀྱིས་བྲེལ་བས་རིད་པར་གྱུར་ཏོ་ཞེས་ཟེར་རོ། ། ལྔ་བརྒྱ་པོ་ཉ་པའི་གྲོང་དུ་གནས་ནས་བསོད་སྙོམས་ཀྱིས་མ་བྲེལ་ཏེ་ལུས་རྒྱས་སོ། ། ཅི་གཞན་ལ་བྲེལ་ན་ཁྱེད་ལ་མི་བྲེལ་བའི་རྒྱུ་གང་ཡིན། ཡོན་ཏན་འདི་དང་འདི་བསྒྲགས་སོ། ། ཡང་དག་གམ། མིན་ནོ། །
རུང་ངམ། རུང་ཡང་སྲིད། མི་རུང་ཡང་སྲིད་དེ་སྨྲས་སོ། ། དགེ་སློང་རྣམས་འཕྱ་བའི་སྐབས་དེ་གསོལ་པས། བྱུང་བ་འདི་དང་སོགས་སྔར་དང་འདྲ་སྟེ། འཇིག་རྟེན་རྐུན་པོ་ཆེན་པོ་གསུམ་སྟེ། གྲོང་འཇོམས་པ་དང༌། དགེ་འདུན་གྱི་སྤྱི་རྫས་བཙོངས་ནས་ཟ་བ་དང༌། མི་ཆོས་བླ་མའི་བརྫུན་བྱེད་པའོ། ། ཞེས་གསུངས་ནས།
བསླབ་པའི་གཞི་འདི་ལྟར་སྟོན་ཏེ། ཡང་དགེ་སློང་གང་མངོན་པར་མི་ཤེས་ཤིང་ཡོངས་སུ་མི་ཤེས་ལ། མིའི་ཆོས་བླ་མ་ཐ་དང༌། འཕགས་པ་དང༌། བྱེ་བྲག་ཕྱེད་པ་དང༌། ཤེས་པ་དང༌། མཐོང་བ་དང༌། རེག་པར་སྤྱོད་པ་མེད་ལ། མེད་བཞིན་དུ་འདི་ཤེས་སོ། ། འདི་མཐོང་ངོ་ཞེས་ཁས་འཆེ་བ་ལས་དེ་ལྟུང་བ་བྱུང་བ་དེ་རྣམ་པར་དག་པར་འདོད་ནས་དུས་གཞན་ཞིག་ན་དྲིས་ཀྱང་རུང་མ་དྲིས་ཀྱང་རུང༌།
འདི་སྐད་ཅེས། ཚེ་དང་ལྡན་པ་དག་བདག་གིས་ནི་མི་ཤེས་པ་ཤེས་སོ་ཞེས་སྨྲས། མ་མཐོང་བར་མཐོང་ངོ་ཞེས་སྨྲས་ཏེ་གསོག་གསོབ་བརྫུན་དུ་སྨྲས་སོ་ཞེས་ཟེར་ན། དགེ་སློང་དེ་ཡང་ཕམ་པར་འགྱུར་བ་ཡིན་གྱིས། གནས་པ་མི་བྱའོ། ། ཞེས་སོ། ། དེའི་ཚེ་དགེ་སློང་མང་པོ་དབེན་པ་ན་རྣལ་འབྱོར་ལ་གནས་པས། ཞི་གནས་ཀྱི་རྒྱུ་མཚན་རང་གི་མཚན་ཉིད་འཛིན་པ་ཅུང་ཟད་ཐོབ་པ་ལ་བརྟེན་ནས་འདོད་ཆགས་དང་གནོད་སེམས་མ་བྱུང་ནས། དགྲ་བཅོམ་ཐོབ་བོ་སྙམ་ནས་ཕན་ཚུན་བརྗོད་ཅིང་གྲོང་མཐར་སོང་བ་དང་བུད་མེད་མཐོང་ནས་འདོད་ཆགས་སྐྱེས་ཏེ་བརྫུན་སྨྲས་སོ་སྙམ་ནས་འགྱོད་དེ་གསོལ་པས། བསླབ་པ་ལ་གུས་པའི་བསྔགས་པ་བརྗོད་ནས།
སྔ་མ་ནི་བཅས་པ། འདི་རྗེས་སུ་གནང་བ་སྟེ། མངོན་པའི་ང་རྒྱལ་མ་གཏོགས་སོ། ། ཞེས་བསྣན་ཏོ། ། འདི་ལ་གཞིའི་ཡན་ལག་བརྫུན་སྨྲ་བའི་ཡུལ་སྨྲ་ཤེས་ཤིང་དོན་གོ་བའི་མི་ཡིན་པ། བསམ་པའི་ཡན་ལག་ལ། འདུ་ཤེས་བསྒྱུར་ནས་བླ་མ་བརྗོད་པའི་བློ་སྐྱེས་པ། སྦྱོར་བའི་ཡན་ལག་ནི། བླ་མ་ཞེས་བྱ་བ་བདག་ལ་ཡོད་དོ་ཞེས་སྨྲ་བ་དང༌། སྨྲ་འདོད་པ་མ་འཁྲུལ་བས་སྨྲས་པ་གཉིས།
མཐར་ཐུག་གི་ཡན་ལག་གཞན་གྱིས་དེ་ལྟར་གོ་བ་སྟེ། ཡན་ལག་འདི་དག་ཚང་ན་མི་ཆོས་བླ་མའི་བརྫུན་སྨྲ་བའི་ཕམ་པར་འགྱུར་རོ། ། བླ་མ་བརྗོད་བློས། མི་ཆོས་བླ་མ་དག་མ་ཐོབ་ཀྱང་ཐོབ་པར་སྨྲའོ་སྙམ་པའི་འདུ་ཤེས་བསྒྱུར་བའོ། ། བསམ་གཏན་ལ་སོགས་དང༌། ། མངོན་ཤེས་འབྲས་བཅས་ཡོན་ཏན་རྣམ་མང་འདིར། ། མི་ཆོས་བླ་མ་ཞེས་བྱ། མི་རྟག་པ་ལ་སོགས་པའི་འདུ་ཤེས་བཅུ་དང༌། མི་སྡུག་པ་ལ་སོགས་པའི་འདུ་ཤེས་བཅུ་དང༌། བསམ་གཏན་རྣམས་དང༌།
ཚད་མེད་པ་རྣམས་དང༌། གཟུགས་མེད་པ་རྣམས་དང༌། མངོན་པར་ཤེས་པ་དྲུག་དང༌། དགེ་སྦྱོང་ཚུལ་གྱི་འབྲས་བུ་བཞི་དང༌། བཅས་པས། ཟག་པ་དང་ཟག་པ་མེད་པའི་ཡོན་ཏན་ལྷག་མ་རྣམས་གཟུང་སྟེ། མིའི་ཆོས་ནི་ཆོས་འདུལ་བ་འདི་ལས་སྒྲིབ་པ་ལྔ་ལ་གསུངས་པ་ཡིན་ལ། བསམ་གཏན་ལ་སོགས་པ་དེ་དག་ལས་བླ་མར་གྱུར་པ་སྟེ། སྒྲིབ་པ་ལྔ་སྤངས་པས་ཐོབ་པའི་ཕྱིར་ན་ཆོས་བླ་མ་ཞེས་བྱའོ། ། དེ་ཞེས་པ།
མི་ཆོས་བླ་མ་དེ་ཉིད་ལས་གང་སྨྲ་བར་འདོད་པ་དེ་མ་འཁྲུལ་བར་སྟོན་པ་སྟེ། ལུང་བསྟན་པར་བྱའོ་སྙམ་པ་ལས་གཞན་པ་ཞིག་ལུང་སྟོན་པར་བྱེད་ན་ཉེས་པ་ཆུང་བར་བཞག་པས་སོ། ། ཞུ་བ་ལས། དགེ་སློང་གི་རྒྱུན་དུ་ཞུགས་པའི་འབྲས་བུ་བསྟན་པར་བྱའོ་སྙམ་པ་ལས་ལན་ཅིག་ཕྱིར་འོང་བའི་འབྲས་བུ་ལུང་སྟོན་པར་བྱེད། ཕྱིར་མི་འོང་བ་ལུང་བསྟན་པར་བྱའོ་སྙམ་པ་ལས་དགྲ་བཅོམ་པའི་འབྲས་བུ་ལུང་སྟོན་པར་བགྱིད་ན་ཅིར་འགྱུར་ལགས། བཀའ་སྩལ་པ། ཉེས་པ་སྦོམ་པོར་འགྱུར་རོ་ཞེས་གསུངས་པ་ཡིན་ནོ། ། བདག་ལ། ཡོད་ཅེས། བསམ་གཏན་དང་པོ་ལ་སོགས་པ་བདག་གིས་ཐོབ་བོ། །
ལྷ་རྣམས་མཐོང་ངོ༌། ། སྒྲ་ཐོས་སོ། ། བདག་དང་ལྷན་ཅིག་གཏམ་འདྲེ་བར་བྱེད། ཕེབས་པར་སྨྲ་བར་བྱེད། ཀུན་དགའ་བར་བྱེད། རྟག་ཏུ་ཡང་ལྷན་ཅིག་གནས་པར་བྱེད་དོ། ། ཞེས་བྱ་བ་ལ་སོགས་པ་བརྗོད་པར་བྱ་བ་རྣམ་པ་དུ་མས་བརྗོད་པར་བྱེད་པའོ། ། མི་ལ་བརྫུན་སྨྲས། མིའི་འགྲོ་བའི་སྔོན་དུ་སྨྲས་ན་མཐར་འགྱུར་ཏེ། འདུལ་བྱེད་ལས།
མི་ལ་མིའི་འདུ་ཤེས་དང་ལྡན་ན་ཕམ་པར་འགྱུར་རོ། ། མི་ལ་ཡིད་གཉིས་དང་ལྡན་ན་ཕམ་པར་འགྱུར་རོ། ། མི་མ་ཡིན་པ་ལ་མིར་འདུ་ཤེས་དང་ལྡན་པ་དང༌། མི་མ་ཡིན་པ་ལ་ཡིད་གཉིས་དང་ལྡན་ན་ཉེས་པ་སྦོམ་པོར་འགྱུར་རོ། ། ཞེས་གསུངས་པས་སོ། ། བརྫུན་སྨྲས། དོན་གྱིས་སྟོངས་ཞེས་བྱ་བའི་དོན་ཏེ། མེད་པ་ལ་ཡོད་པར་སྨྲ་བས་སོ། ། གཞན་གྱིས་ནི། གོ་ལའོ། །
མི་གཞན་གྱི་ཚིག་གི་དོན་ཁོང་དུ་ཆུད་པ་དགོས་ཏེ། དེས་མ་ངེས་ན་སྦོམ་པོར་བཞག་པའི་ཕྱིར་ཏེ། དགེ་སློང་གིས་མིའི་ཆོས་བླ་མ་སྨྲས་པ་ལས། ཁྱིམ་བདག་དེས་མ་བསམ་པས། ཅི་ཟེར་སྨྲས་པ་དང༌། དགེ་སློང་ན་རེ། དེ་ཙམ་དུ་ཟད་ཅེས་སྨྲས་ནས་འགྱོད་པ་ལ་ཕམ་པའི་ལྟུང་བ་མེད་དེ་དམན་པ་སྦོམ་པོར་འགྱུར་རོ་ཞེས་སོ། ། མངོན་པའི་ང་རྒྱལ་མ་གཏོགས་སོ། ། མ་ཐོབ་པ་ལ་ཐོབ་པར་འདུ་ཤེས་པ་ནི་མངོན་པའི་ང་རྒྱལ་ཏེ། དེ་ལྟ་བུས་བརྗོད་པ་ལ་ནི་སྦོམ་པོར་འགྱུར་གྱི།
མཐར་འགྱུར་བ་མེད་པས་མ་གཏོགས་པ་ཞེས་སྦྱར་རོ། ། ལུས་ཀྱིས་གོ་བྱེད་ངག་གིས་མ་སྨྲས་ན། ། ཉེས་བྱས་ཙམ་སྟེ། གནས་དེ་དག་ལུས་ཀྱིས་གོ་བར་བྱེད་ཀྱི། ངག་ཏུ་མི་སྨྲ་ན་ཉེས་བྱས་ཙམ་སྟེ། ངག་གི་འཇུག་པ་མེད་པས་སོ། ། དེའི་ཕྱིར་བརྫུན་གྱི་ལྟུང་བའི་རྟེན། ། ཚིག་ཡིན། བརྫུན་གྱི་ལྟུང་བ་འབྱུང་བའི་རྟེན་ནི་ཚིག་ཡིན་པར་རྣམ་པར་གཞག་པས་ཐམས་ཅད་དུ་ཚིག་གིས་མ་བརྗོད་ན་ལྟུང་བ་མེད་དོ། ། འབྲས་བུ་ལ་རྟོན་དངོས་སུ་དང༌། །
དེ་ཆོས་ཐོབ་ལས་ཡོངས་སུ་ཉམས་བརྗོད་མཐའ། ། གོང་དུ་བརྗོད་པར་བྱ་བ་རྣམ་པ་དུ་མ་ཞེས་པའི་རྣམ་པ་དུ་མ་ནི་འབྲས་བུ་ལ་རྟོན་པ་དང༌། དངོས་སུ་དང༌། དེའི་ཆོས་ཀྱིས་དང༌། ཡོངས་སུ་ཉམས་པ་བརྗོད་པ་དང༌། གཞན་ལ་སྙད་བཏགས་པ་དང༌། དོན་མཐུན་པ་རྟོན་པ། ཟུར་གྱིས་གླེང་བས་དང༌། ཕྱི་མ་ཡང་དག་པས་དང༌། ཅང་མི་སྨྲ་བས་དང་དུ་ལེན་པར་བྱེད་པ་རྣམས་སོ། །
དེ་དག་ལས་འབྲས་བུ་བརྗོད་པས་རྒྱུ་ཐོབ་པ་ཞར་གྱིས་སྟོན་པ་ནི། འབྲས་བུ་ལ་རྟོན་པ་སྟེ། དཔེར་བརྗོད། ལྷས་བདག་ལ་ལྟ་བར་བྱེད་དོ་ཞེས་པ་ལྟ་བུ་སྟེ། རྒྱུ་བསམ་གཏན་ལ་སོགས་པ་མ་ཐོབ་པར་འབྲས་བུ་ལྷ་བསྙེན་བཀུར་བྱེད་པ་མེད་པས་སོ། ། སྡུག་བསྔལ་བ་ཉིད་ཤེས་སོ། ། དེ་བཞིན་དུ་ཀུན་འབྱུང་དང༌། འགོག་པ་དང༌། ལམ་ཤེས་སོ་ཞེས་པ་ལྟ་བུ་དངོས་སུ་བརྗོད་པའོ། ། ཟག་པ་ཟད་པའི་ཁྱད་པར་ངེས་པས།
དེ་དག་དང་བདག་ཉིད་ལྡན་པར་རྗོད་པར་བྱེད་པ་ནི། དེའི་ཆོས་ཀྱིས་སྟོན་པ་ཡིན་ནོ། ། དགྲ་བཅོམ་གང་དབང་བའི་གདན་བདག་དབང་བ་ཡིན་ནོ། ། ཞེས་བརྗོད་པ་ལྟ་བུ། ཡོངས་སུ་ཉམས་པའི་དབང་དུ་བྱས་པ་ལ། ཐོབ་པ་ལས་ཡོངས་སུ་ཉམས་པ་དང༌། མ་ཐོབ་པ་ལས་ཡོངས་སུ་ཉམས་པ་གཉིས་ལས། དང་པོ་ནི། བདག་ནི་ཟག་པ་མེད་པའི་ལམ་ལས་ཡོངས་སུ་ཉམས་པ་ཡིན་ནོ་ཞེས་པ་ལྟ་བུའོ། །

དེ་རྣམས་ནི་མཐར་འགྱུར་བ་དག་གོ ། མ་ཐོབ་པ་ལས་ཡོངས་སུ་ཉམས་པ་བརྗོད་པ་ནི་ཉེས་པ་ཆུང་བ་ཉིད་ཡིན་ནོ། ། འདྲེ་མཐོང་ཞི་གནས་གཞན་ལ་སྙད་བཏགས་དང༌། ། དོན་མཐུན་ཟུར་གྱིས་གླེང་དང་ཕྱི་མ་དག ། མི་སྨྲ་དང་དུ་ལེན་ན་སྦོམ་པོ་ཡིན། ། དེ་དག་ནི་སྦོམ་པོའི་དབང་དུ་བྱས་ནས་བསྟན་ཏེ། ཕྱག་དར་ཁྲོད་ཀྱི་འདྲེ་མཐོང་ངོ་ཞེས་པ་ལྟ་བུ་དང༌། ཞི་གནས་ཀྱི་རྒྱུ་མཚན་ནི་རང་གི་མཚན་ཉིད་འཛིན་པ་སྟེ། ཉོན་མོངས་པ་རྣམ་པར་གནོན་པ་དང༌། རྣམ་པར་གནོན་མི་ནུས་པ་གཉིས་ལས། རྣམ་པར་གནོན་པ་མ་ཐོབ་པར་བདག་ཉིད་དེ་དང་ལྡན་པ་ཉིད་དུ་འདུ་ཤེས་བསྒྱུར་ཏེ་སྟོན་ན་དང༌།
གཞན་ལ་སྙད་བཏགས་པ་ནི། རང་ལ་བསམས་ནས་དགེ་སློང་གང་ཞིག་ལྷ་རྣམས་ཀྱི་སྒྲ་ཐོས་པ་དེ་ཡོད་དོ། ། ཞེས་པ་ལྟ་བུ་གཞན་ལ་སྙད་བཏགས་ནས་ཟེར་གྱི། དེ་ནི་ང་ཡིན་ནོ་མི་ཟེར་བས་སོ། ། དོན་གང་ལ་སྒྲ་མཐུན་པ་ཡོད་པ་དེ་དག་ལ་ནི་དོན་མཐུན་པའམ་སྒྲ་མཐུན་པས་སྟོན་པའོ། ། དེ་ཡང་རང་ལ་བསམས་ནས་སོ་སོ་ཐར་པ་སོགས་ལ་སློབ་པར་བྱེད་པའི་བསམ་པས་བདག་ནི་སློབ་པ་ཡིན་ནོ་ཞེས་ཟེར་བ་ལྟ་བུ་དང༌། ལམ་དུ་འདུག་ནས་ལམ་ལ་གནས་པ་ཡིན་ནོ་ཟེར་བ་དང་ཆུའི་རྒྱུན་ལ་ཞུགས་ནས་རྒྱུན་དུ་ཞུགས་པ་ཡིན་ནོ་ཞེས་པ་དང༌། ཤིང་འབྲུ་བཟུང་ནས་འབྲས་བུ་ཐོབ་བོ་ཞེས་ཟེར་བ་ལྟ་བུ་རྣམས་སོ། ། ཟུར་གྱིས་གླེང་བརྗོད་པ་ནི། བདག་ནི་དེ་རིང་འཇིག་རྟེན་པའི་བསམ་གཏན་ལ་སྙོམས་པར་མ་ཞུགས་ཤིང༌།
ཁ་རྩང་ཡང་མ་ཡིན་ནོ། ། ཞེས་པ་ལྟ་བུའོ། ། ཕྱི་མ་ཡང་དག་པས་སྟོན་པ་ནི། ཁྱིམ་ག་གེ་མོ་ཞིག་དགྲ་བཅོམ་པའི་ཡིན་ནོ། ། དེ་ནི་ངའི་ཡང་ཡིན་ནོ། ། ང་ནི་དགྲ་བཅོམ་པ་མ་ཡིན་ནོ་ཞེས་པ་ལྟ་བུའོ། ། ཚིག་སྔར་སྨོས་པ་ལས་ཚིག་ཕྱི་མ་ཡང་དག་པར་བདེན་པ་ཉིད་ཡིན་པས་སོ། ། མི་སྨྲ་བས་དང་དུ་ལེན་པ་ནི། བཙུན་པ་དགྲ་བཅོམ་པ་ཞིག་ན་བདག་གི་ཟས་འདི་བཞེས་ཤིག ཅེས་པ་ལ་ཅང་མི་སྨྲ་བས་དང་དུ་ལེན་པ་ལྟ་བུ་སྟེ།
འདིར་དང་དུ་ལེན་པ་ནི་ལུས་དང་ཡིད་ཀྱི་ཡིན་ནོ།། །། གཉིས་པ་ལྷག་མའི་སྡེ་ནི། ཁུ་བ་འཛིན་དང་འཁྲིག་ཚིག་བསྙེན་བཀུར་སྨྱན། ། ཁང་པ་ཁང་ཆེན་དང་ནི་གཞི་མེད་དང༌། ། བག་ཙམ་དགེ་འདུན་དབྱེན་དང་དེར་རྗེས་ཕྱོགས། ། ཁྱིམ་སུན་འབྱིན་དང་བཀའ་བློ་མི་བདེ་བ། ། ལྷག་མའི་སྡེ་ཡིན་ཀུན་ཏུ་དགེ་འདུན་གྱི། ། དག་བྱ་ལྷག་མའི་ལྟུང་བ་ཉིད་ཕྱིར་རོ། ། དེ་ལྟར་བཅུ་གསུམ་ནི། དགེ་འདུན་གྱིས་དག་པར་བྱ་བ་ལྷག་མ་ཅན་གྱི་ལྟུང་བ་ཡིན་པའི་ཕྱིར་དགེ་འདུན་ལྷག་མའི་སྡེ་ཞེས་བྱའོ།
༡ ། བསམ་བཞིན་སེམས་ཅན་བགྲང་རུང་ཡན་ལག་ལ། ། རེག་དང་བརྩལ་བས་ཁུ་བ་ཕྱུང་བ་ནའོ། ། ཕྱུང་ནའོ། ། དེར་འདུན་པས་སོ། ། རང་གི་ཁུ་བའོ། ། དང་པོ་ལའོ་ཞེས་པའི་དོན་ཏེ། གླེང་གཞི་ནི། མཉན་ཡོད་དུ་དྲུག་སྡེའི་འཆར་ཀ་ནག་པོ་འདོད་ཆགས་ཀྱིས་དཀྲིས་པ་ན་རང་གི་ཡན་ལག་ལས་ཁུ་བ་འབྱིན་ཏོ། ། དགེ་སློང་དག་གིས་འཆར་ཀ་ལ་ཁྱོད་བདེ་བ་ལ་རེག་པར་གནས་སམ།
གནས་ཏེ་འདི་ལྟར་བྱས་པས་སོ། ། གསོལ་པས། ཁྱོད་སྦྲུལ་དུག་མྱུར་དུ་ཁྱབ་པར་བྱེད་པས་བཟུང་བ་སླའི། དེ་ལྟ་མ་ཡིན་ནོ་ཞེས་གསུངས་ནས་ལྷག་མར་བཅས་སོ། ། འདི་ལ་གཞིའི་ཡན་ལག་ལ་གཉིས་ལས། བརྟེན་པར་བྱ་བའི་ཡན་ལག་སེམས་ཅན་དུ་བགྲང་དུ་རུང་བ། རྟེན་གྱི་ཡན་ལག་ཕོའི་དབང་པོ་དང༌། བསམས་པའི་ཡན་ལག་འབྱིན་པར་བསམས་པ། སྦྱོར་བའི་ཡན་ལག་རེག་པ་དང་བརྩལ་བ། མཐར་ཐུག་པའི་ཡན་ལག་རང་གི་ཁུ་བ་གནས་ནས་ཕྱུང་བ་སྟེ།
ཡན་ལག་འདི་ལྟ་བུ་ཚང་ན་ཁུ་བ་འབྱིན་པའི་ལྷག་མའི་ལྟུང་བར་འགྱུར་རོ། ། བསམ་བཞིན། ཁུ་བ་འབྱིན་པར་ཆེད་དུ་བསམས་པའི་འདུན་པ་སྔོན་དུ་བཏང་བ་སྟེ། གཞན་སེམས་དག་པ་ཉེས་མེད་དུ་གསུངས་པས་སོ། ། དེར་འདུན་པ་ཡང་རྣམ་པ་མང་དུ་སྣང་སྟེ། བདེ་བའི་ཕྱིར་དུ་དང༌། རིག་སྔགས་དང༌། ས་བོན་དང༌། སྨན་གྱི་དང༌། བརྟག་པའི་ཕྱིར་དུའོ། །
དེ་ལྟ་བུ་ཐམས་ཅད་དངོས་གཞི་སྐྱེད་པ་ལ་བྱེ་བྲག་མེད་པ་ཡིན་ནོ། ། གང་གིས་རེག་པས་ཞེ་ན། སེམས་ཅན་བགྲང་རུང་སྟེ། རང་དང༌། གཞན་དང༌། ཤི་བའི་ལུས་རང་གི་རྣམ་པ་གང་ཡིན་པ་དེར་གནས་པ་རྣམས་ནི་སེམས་ཅན་དུ་བགྲང་དུ་རུང་བ་ཞེས་བྱའོ། ། དེར་གནས་པ་ཞེས་པས། རྣམ་པར་བསྔོས་པ་དང༌། བཤིག་པ་དང༌། ཀེང་རུས་ལ་སོགས་པ་ཡང་གཟུང་ངོ༌། །
དེ་དག་གི་མགོ་དང༌། སྣ་དང༌། རྣ་བ་དང༌། མགུལ་པའི་བར་དང༌། ། རྩིབ་ལོགས་དང༌། རྒྱབ་དང༌། བྲང་དང༌། གཉེར་མ་དང༌། སྐྲའི་གསེབ་དང༌། ལག་པ་དང༌།
ཕྲག་པ་དང༌། དཔུང་པ་དང༌། དཔུང་པའི་བར་དང༌། རྐེད་པ་དང༌། བརླ་དང༌། རྐང་པ་དང༌། སྒྱིད་པ་དང༌། སྒྱིད་པའི་བར་དུ་འབྱིན་པ་ཐམས་ཅད་དངོས་གཞིར་འགྱུར་རོ། ། གང་ལ་རེག་པས་ཞེ་ན། ཡན་ལག་ལ་ཕོའི་དབང་པོ་ལའོ། །
རང་གི་བརླ་ལ་སོགས་པ་ལུས་ཀྱི་ཕྱོགས་གཞན་ལ་རེག་པས་ཕྱུང་བ་ནི་སྦོམ་པོར་བཤད་པས་སོ། ། ཇི་ལྟར་རེག་པས་ཞེ་ན། རེག་དང་བརྩལ་བས་བྱ་བ་དྲུད་པ་ལ་སོགས་ཡིན་གྱི། ཕྲད་པ་ཙམ་གྱིས་དང༌། ཚུལ་བཞིན་མ་ཡིན་པ་ཡིད་ལ་བྱེད་པ་ཙམ་གྱིས་མ་ཡིན་ནོ། ། དེའི་ཕྱིར་རྣམ་པ་གང་ཡང་རུང་བའི་བརྩལ་བས་རེག་པ་ཞེས་སྦྱོར་རོ། ། གང་ཡང་རུང་བ་ནི། རིལ་གྱིས་བཅངས་པ་དང༌། དམ་དུ་བཅངས་པ་དང༌། དེ་གཉིས་མེད་པ་ཡང་ངོ༌། །
ཇི་སྐད་དུ། བྱེ་བྲག་ངེས་པར་མྱོང་བ་དང༌། བྱུང་ལ་ཐུག་པ་དང༌། ངད་ལས་པའི་བདེ་བ་ཉམས་སུ་མྱོང་བས་ཀྱང་ངོ༌། ། ཞེས་པ་མི་ཚངས་པར་སྤྱོད་པ་ཀུན་ཏུ་རྟོག་པས་ཟིལ་གྱིས་ནོན་ནས་ལུས་རིལ་གྱི་མནབས་པས་འདོད་ཆགས་དང་ལྡན་པའི་ལུས་ཀྱི་རྣམ་པར་ཤེས་པ་རེག་པའི་བྱེ་བྲག་སྐྱེ་བར་འགྱུར་བ་དེའི་གནས་སྐབས་ན་བདེ་བ་མྱོང་བ་ནི་བྱེ་བྲག་ངེས་པར་མྱོང་བ་ཞེས་བྱའོ། ། གནས་ལས་ཁུ་བ་འབྱུང་ཁའི་གནས་སྐབས་ཀྱི་བདེ་བ་མྱོང་བ་ནི་བྱུང་བ་ལ་ཐུག་པའོ། ། ཁུ་བ་ཤོར་བས་འདོད་ཆགས་ཀྱི་གདུང་བ་དང་བྲལ་བའི་བདེ་བ་མྱོང་བ་ནི་ངད་ལས་པའིའོ། ། ཁུ་བ་ཕྱུང་ནའོ། ། ཁུ་བ་ནི། སླ་བ་དང༌།
སྐ་བ་དང༌། དམར། སེར། སྔོ་བའོ། ། དང་པོ་ནི། བུད་མེད་ཀྱིས་དུབ་པ་དང༌། དབང་པོ་མ་སྨིན་པ་དག་གིའོ། ། གཉིས་པ་དབང་པོ་སྨིན་པའིའོ། ། གསུམ་པ་འཁོར་ལོ་སྒྱུར་བའི་བློན་པོའིའོ། ། བཞི་པ་འཁོར་ལོ་སྒྱུར་བའི་བུ་ཐུ་བོ་མ་གཏོགས་པ་ཐམས་ཅད་ཀྱིའོ། །
ལྔ་པ་འཁོར་ལོ་སྒྱུར་བ་རང་དང་བུ་ཐུ་བོའིའོ། ། དེ་དག་ལས་འདིར་རང་གིའོ། ། ཕྱུང་བ་ནི་གནས་ནས་ཕྱུང་བ་སྟེ། འགྲེལ་པར། ཁུ་བ་ཕྱུང་བ་ནི་མང་དུ་ཡོད་དེ། གནས་ནས་ཕྱུང་བ་དང༌། སྦུབས་སུ་འོངས་པ་ལས་ཕྱུང་བ་དང༌། དབང་པོའི་མཐའ་ནས་ཕྱུང་བའོ། ། དེའི་ཕྱིར་ཕྱུང་བ་དེ་དག་ལས་བྱུང་བ་གང་ལ་དགེ་འདུན་ལྷག་མར་འགྱུར་རོ་ཞེ་ན། དེའི་ཕྱིར་དང་པོ་ལའོ་ཞེས་སྨྲས་ཏེ་ཞེས་གསུངས་པས་སོ། །
དེ་བས་དེའི་གནས་སྐབས་ན་འདོད་ཆགས་ཤས་ཆེ་རབ་ཏུ་གྱུར་པ་དང༌། བདེ་བ་ཉམས་སུ་མྱོང་བ་ཆེན་པོ་སྐྱེས་པ་དང༌། སྙིང་འདར་བ་ལ་སོགས་པའི་ལུས་འགྱུར་བ་འབྱུང་བ་ཡིན་ནོ། ། སྦུབས་སུ་འོངས་པ་ལས་ཕྱུང་པ་དང༌། དེ་མ་ཐག་ཏུ་འཕོས་པ་ནི་ཤུགས་ཀྱིས་གནས་སྐབས་སུ་བཏང་བ་ཞེས་བྱ་སྟེ། དེ་ལྟ་བུ་དང༌། དབྱུང་བའི་ཕྱིར་སྨན་ཟོས་ནས་འབྱིན་པ་རྣམས་ནི་སྦོམ་པོར་གསུངས་སོ། ། ལས་ལམ་མ་རྫོགས་སྦྱོར་བ་རྫོགས་ན་དངོས། ། དབྱུང་བའི་ཆེད་དུ་བརྩམས་པ་ཙམ་སྦྱོར་བ་སྟེ། བརྩམས་པ་ཙམ་ན་སྦྱོར་བ་ཉིད་མ་ཡིན་པ་མ་ཡིན་ནོ། །
ཞེས་སོ། ། སྦྱོར་བ་མེད་པ་ལ་རོ་མྱོང་བ་ནི་དེ་དང་ལྡན་པ་ཉིད་དོ་ཞེས་པས། བབ་ཅོལ་དུ་ཕྱུང་བ་དང༌། རྨི་ལམ་དུ་ཕྱུང་བ་གཉིས་རོ་མྱང་བ་སྐྱེད་པར་བྱེད་ན་སྦྱོར་བ་དེ་དང་ལྡན་པ་ཉིད་ཡིན་ནོ། ། གལ་ཏེ་སྐྱེད་པར་མི་བྱེད་ན་ཉེས་པ་མེད་དེ། རྨི་ལམ་ནི་མེད་པ་དང་འདྲའོ། ། དེའི་འབྲས་བུ་མ་བྱས་པ་ཉིད་དོ། ། ཞེས་སོ། ། དབྱུང་བའི་ཆེད་དུ་གནས་ནས་ཕྱུང་ན་ལས་ལམ་རྫོགས་པ་ཡིན་པས་དངོས་གཞིར་འགྱུར་རོ། ། སྦྱོར་བ་སྔ་མ་ལ་གནས་ནས་འབྱུང་བ་ལ་ཐུག་ལ།
སྦྱོར་བ་ཕྱི་མས་སྦུབས་ལས་འབྱིན་པར་བྱེད་ན་སྦོམ་པོར་འགྱུར་གྱི། དངོས་གཞིར་འགྱུར་བ་ནི་མེད་དོ། ། ཤེས་བཞིན་འབྱིན་པ་གཞན་ནི་སྦོམ་པོ་དང༌། ལུས་ཉམས་པ་ལས་བྱུང་བ་དང༌། འདི་སྐད་དུ། ལ་བ་དང༌། ཕྱིང་པ་དང༌། དྲེའུ་རྔོག་དང༌། སྔས་ནང་ཚངས་ཅན་དང༌། ཁྲི་དང༌།
ཁྲིའུ་དང༌། སྟན་ནང་ཚངས་ཅན་དང༌། ཁྲིའི་གསེབ་དང༌། བུམ་པ་དང༌། བུམ་བུ་དང༌། བུམ་པའི་བར་དང༌། བྱ་མ་བུམ་དང༌། ཆོལ་ཟངས་དང༌། རྡོ་བ་དང༌། སྐྱང་ནུལ་དང༌།
སྐྱང་ནུལ་གྱི་བར་དང༌། སྒོ་གཏན་དང༌། ཤའི་དུམ་བུ་དག་གོ ། ཞེས་གསུངས་པ་རྣམས་དང༌། གཞན་ཡང་དབྱུང་བའི་བསམ་པས་གར་བྱེད་པ་དང༌། རབ་ཏུ་གར་བྱེད་པ་དང༌། ནམ་མཁའ་ལ་རྐེད་པ་བསྐྱེད་པ་དང༌། ཡན་ལག་གི་རྣམ་པ་འབབ་ཆུ་དང༌། རྫིའི་ཕྱོགས་ལས་བཟློག་པར་གཏད་པས་དང༌། བྱེ་བྲག་ངེས་པར་མྱོང་བ་སོགས་གསུམ་ལས་རྣམ་པར་རྟོག་པས་དང༌།
ཆགས་པའི་སེམས་ཀྱི་རང་གི་ཡན་ལག་གི་རྣམ་པ་ལ་གཞལ་བའམ་བལྟ་བ་རྣམས་ནི་སྦོམ་པོའོ། ། ཆུ་བཏི་མཐོང་ནས་ཆགས་གཏོང་ཉེས་བྱས་ཏེ། ། བུད་མེད་ཆུ་བཏི་བ་སྟེ་ཆུ་གཏོང་བ་མཐོང་བ་དང༌། དབྱུང་འདོད་མེད་པར་ཡན་ལག་གི་རྣམ་པ་ཅུང་ཟད་མཉེད་པ་དང༌། མངོན་པར་འཚིར་བ་དང༌། གཉུལ་བ་བདག་གིར་བྱེད་པ་དང༌། དབྱུང་བའི་ཕྱིར་མ་ཡིན་པར་གནས་ནས་གནས་སུ་འཕོ་བས་འབྱིན་པ་ལ་སོགས་པ་ནི་ཉེས་བྱས་སོ། ། ནད་སོགས་རང་བཞིན་འཛག་པ་ཉེས་མེད་ཡིན། ། ནད་ཀྱིས་འཛག་པ་དང༌། ཆགས་པས་རང་བཞིན་གྱིས་འཛག་པ་དང༌།
བབ་ཅོལ་དུ་བུད་མེད་ཀྱིས་འཁྱུད་དམ་རེག་པ་ལས་ཤོར་བ་དང༌། བརླ་ལ་སོགས་པར་བསྐུ་མཉེ་བྱེད་པའི་རྐྱེན་གྱིས་ཤོར་བ་རྣམས་ནི་ཉེས་མེད་ཡིན་ནོ། ༢ ། ཆགས་པས་བུད་མེད་རུང་ལ་མ་ཆོད་རེག ། བདེ་མྱོང་ན་ཡིན་ཚུར་ལ་རེག་པས་ཀྱང༌། ། ལུས་ཀྱི་རེག་པ་བདག་གིར་བྱས་ནའོ། ། ཞེས་པའི་དོན་ཏེ། གླེང་གཞི་ནི། མཉན་ཡོད་དུ་འཆར་ཀ་ནག་པོས་དབེན་པར་བུད་མེད་ལ་ཆོས་བསྟན་པ་དང༌། དེ་ཆགས་པ་སྐྱེས་ཏེ་དེ་དག་གི་ཡན་ལག་དང་ཉིང་ལག་ལ་ཉུག་པ་དང༌།
བདག་གིར་བྱེད་པ་དང༌། ལྷན་ཅིག་གཞོགས་སྟེགས་བྱེད་ལ། མི་བྱེད་པ་དག་དང་པོ་ནས་ཕྱིར་ཕྱུང་སྟེ། གང་ལས་ཆུ་བྱུང་དེ་ལས་འབར། ། གང་ལས་སྐྱོབ་པ་དེ་ལས་འཇིགས། ། འཇིགས་པ་མེད་ལས་འཇིགས་པ་སྐྱེས། ། སྐྱབས་ལས་འཇིགས་པ་སྐྱེས་པར་གྱུར། ། དེ་དགེ་སློང་གིས་ཐོས་ནས་ཁྱེད་སུ་སྨོད། ཁྱེད་ལའོ། ། ཅི་བྱས།
འཆར་ཀས་ཁྱིམ་ཐབ་ཀྱིས་ཀྱང་མ་བྱུགས་པའི་ཡན་ལག་ལ་བྱུགས་སོ། ། ཕ་མའམ་ཕུ་ནུས་ཐོས་ན་རྒྱལ་བྱེད་ཀྱི་ཚལ་བལྟར་ཡང་མི་སྟེར་རོ། ། སྲིང་མོ་དག་ཁ་རོག་ཅིག དེ་ཚུལ་ཁྲིམས་དང་ལྡན་མོད་ཀྱི། འདོད་ཆགས་ཤས་ཆེ་བས་རྩོམ་པ་དེས་སེལ་བར་བྱེད་དོ། ། ཅི་གླང་བུ་གང་ལ་རྭ་རྣོ་བ་གཉིས་ཡོད་ཟེར་ནས་བདག་ཉིད་ཀྱི་དཀུ་འདྲལ་ལམ། ཁ་རོག་ཅིག་ལྡོག་པར་བྱའོ། ། དེ་ལྟར་ན་ལེགས། མིན་ན། སླན་ཆད་རྒྱལ་བྱེད་ཀྱི་ཚལ་དུ་མི་མཆི་ཟེར་ནས་དོང་བ་དང༌།
ལྷག་མ་རྣམས་ཀྱང་ཐོན་ནས་སོང༌། འཆར་ཀ་ཡང་རྒོད་ཅིང་བྱུང་བ་དང༌། ཁྱེད་དེ་ལྟ་བུ་བྱས་ནས་ད་ཅི་རྒོད། ཁོ་བོས་ཆང་འཐུངས་སམ། ཀུན་དོང་ཟོས། དེའང་བྱས་སམ། གཞན་ཅི་བྱས། དེ་དག་འཕྱ་ཞིང་དོང་ངོ༌། ། ལྷུང་བཟེད་ནག་པོ་ཅན་སེར་སྣས་ཆོས་ཚིག་གཅིག་ཀྱང་མི་སྟོན་པར་གཞན་སྟོན་པ་ལ་འཕྱའོ། ། ཅི་བདེན་པ་ལ་བཀོད་དམ།
མིན་ཏེ་དབང་པོ་སྨིན་པར་བྱས་པའི་ཕྱིར་རོ། ། དགེ་སློང་དོན་ཉུང་ངུ་དག་གང་གིས་ངོ་ཚ་བའི་གནས་དེ་ཁེངས་པར་བྱེད་དོ། ། ཞེས་སྨོད་པའི་སྐབས་དེ་གསོལ་བས་བཅས་སོ། ། འདི་ལ་གཞིའི་ཡན་ལག་བུད་མེད་ལེགས་པ་དང་ཉེས་པར་སྨྲས་པའི་དོན་གོ་ཞིང་གཞན་ལ་འཁྲིག་པ་བརྟེན་དུ་རུང་བ་དང༌། གོས་ཀྱི་བར་མ་ཆད་པ། བསམ་པའི་ཡན་ལག་ཀུན་ཏུ་འདོད་ཆགས་པས་འཁྲིག་པའི་བདེ་བ་ཉམས་སུ་མྱོང་བར་འདུན་པ། སྦྱོར་བའི་ཡན་ལག་ལུས་ཀྱི་ཕྱོགས་ལ་རྗེན་པར་རེག་པ། མཐར་ཐུག་པའི་ཡན་ལག་རེག་པའི་བདེ་བ་མྱོང་བའོ། ། ཡན་ལག་འདི་དག་ཚང་ན་འཛིན་པའམ་རེག་པའི་ལྷག་མར་འགྱུར་རོ། ། ཆགས་པས།
གལ་ཏེ་དེ་དག་གི་བདེ་བ་ཉམས་སུ་མྱོང་བར་བྱ་བའི་འདུན་པ་ཀུན་ཏུ་འདོད་ཆགས་དང་ལྡན་པས་ཀྱང་ངོ་ཞེས། ཀུན་ཏུ་འདོད་ཆགས་པའི་སེམས་ཀྱིས་རེག་པ་ལ་དངོས་གཞིར་འགྱུར་གྱི། སེམས་དག་པ་ལ་ཉེས་མེད་དུ་བཤད་པས་སོ། ། བུད་མེད་རུང་ལ། འདི་ལ་བྱེད་པ་པོ་ཉིད་ནི་བུད་མེད་དེ་ཉིད་དོ། ། ཞེས་པས་འདི་དང་འོག་མ་གསུམ་ལ་ལེགས་པར་སྨྲས་པ་དང༌། ཉེས་པར་སྨྲས་པ་དག་གི་དོན་ཀུན་ཤེས་པ་དང༌། གཞན་ལ་འཁྲིག་པ་བསྟེན་པར་བྱ་བའི་མཐུ་ཡོད་པའི་བུད་མེད་ཡིན་ན་དངོས་གཞིའོ། ། གཞན་དུ་ན་འོག་མའིའོ། ། མ་ནིང་མོ་དང༌།
མ་ནིང་ཕོ་དང༌། སྤྲུལ་པ་མོ་ཡང་དེ་བཞིན་ནོ། ། ཞེས་གསུངས་སོ། ། རེག་པ་དང༌། འཁྲིག་ཚིག་དང༌། བསྙེན་བཀུར་གསུམ་ཀར་མཚུངས་སོ། ། མ་ཆོད། གོས་ལ་སོགས་པ་བར་དུ་མ་ཆོད་པ་དགོས་ཏེ། དེས་ཆོད་ན་སྦོམ་པོར་འགྱུར་བས་སོ། ། དེ་ཡང་གོས་ཀྱི་བར་དུ་ཆོད་པ་ལ་ནི་འོག་མར་རོ། །
ཞེས་སོ། ། རེག བུད་མེད་ཀྱི་ལན་བུ་དང༌། དེ་དང་འབྲེལ་བའི་སྐུད་པ་ལ་རེག་པ་དང༌། ལན་ཅིག་ལུས་ལ་སྦྱོར་བ་ནོམ་པ་དང༌། ཡང་ཡང་དུ་སྦྱོར་བ་ཉུག་པ་དང༌། རང་གི་ལུས་བུད་མེད་ཀྱི་ལུས་དང་བར་དུ་མ་བཅད་པར་སྤྲོད་པ་དང༌། ལག་པ་ལ་སོགས་པ་ནས་འཆང་བ་འཛིན་པ་དང༌། གནས་གཞན་ནས་གཞན་དུ་འདྲེན་པ་དང༌། ཡུལ་ཐག་ཉེ་བ་ནས་ཁོར་ཡུག་ཏུ་བསྐོར་བའི་ནང་དུ་ཡོངས་སུ་འདྲེན་པ་རྣམས་ནི་དངོས་གཞིར་འགྱུར་བ་ལ་བྱེ་བྲག་མེད་པ་ཉིད་དོ། །
བདེ་མྱོང་ན་ཡིན། ཀུན་ཏུ་འདོད་ཆགས་པའི་འདུན་པས་རོ་བདག་གིར་བྱེད་པའོ། ། ཚུར་ལ་རེག་པས་ཀྱང༌། རྟེན་གྱིས་བརྟེན་པར་བྱ་བ་ལ་རེག་པའི་རྣམ་པ་མང་པོས་རེག་པར་བྱ་བར་བཤད་པ་བཞིན་དུ། བརྟེན་པར་བྱ་བ་བུད་མེད་ཀྱིས་དགེ་སློང་ལ་རེག་པ་དེ་དག་བདག་གིར་བྱེད་ན་ཡང་དངོས་གཞིར་འགྱུར་བ་ལ་བྱེ་བྲག་མེད་དོ། ། གཞན་ནི་ན་སྨད། དེའི་གོས་དང་རྒྱན་ལ་རེག་པ་བདག་གིར་བྱེད་པ་དང༌། དེ་བཞིན་དུ་ཟས་ལ་སོགས་པ་མོ་དབང་དུ་འཇུག་པ་དང༌། བུད་མེད་མ་ཡིན་པ་ལ་བུད་མེད་དུ་འདུ་ཤེས་པས་རེག་པ་ལ་སོགས་པའི་མུ་བཞིས་ན་སྨད་དུ་གྱུར་པ་རྣམས་སོ། ། སྐྱབ་དང་སེམས་དག་པ།
ཉེས་མེད་དུད་འགྲོ་མོ་སོགས་ཉེས་བྱས་སོ། ། རེག་པ་ལྔ་སྟེ། ཁྱད་པར་ཅན་གྱི་སྤྱོད་པས་རེག་པ་དང༌། དེ་དང་འདྲ་བས་རེག་པ་དང༌། རྒོད་བག་གི་རེག་པ་དང༌། རེག་པའི་བྱེ་བྲག་ཉམས་སུ་མྱོང་བར་འདོད་པས་རེག་པ་དང༌། མི་འདོད་བཞིན་དུ་སྐྱེ་བོ་མང་པོས་བསྡོས་པའི་དུས་སུ་དབང་མེད་པར་རེག་པ་གང་ཡིན་པ་དག་གོ ། མེ་དང་ཆུ་དང་གཡང་ལ་སོགས་པའི་ཉམ་ང་བ་ལས་སྐྱབ་པ་སྙིང་རྗེ་བས་དང༌། མ་ལ་སོགས་པར་འདུ་ཤེས་པ་ཉེ་དུ་དང་ཤེས་པ་མཐོང་བས་རེག་པ་དང༌། སྔོན་ཁྱད་པར་ཅན་གྱི་སྤྱོད་པས་ཡིད་གཅུགས་པ་ཉམས་སུ་མྱོང་བས་རེག་པ་རྣམས་ནི་རྣམ་པ་ཐམས་ཅད་དུ་ཉེས་པ་མེད་པ་ཡང་ཡིན་ནོ། །
སྔོན་གྱི་བུད་མེད་ཀྱིས་བབ་ཅོལ་དུ་འཁྱུད་པ་ཡང་དེ་དང་འདྲའོ། ། རྫབ་ལ་སོགས་པའི་ནང་དུ་འདྲེད་པས་འགྱེལ་བའི་བུད་མེད་རང་གིས་ལོངས་ནུས་བཞིན་པ་སློང་བ་ནི་ཁྱད་པར་ཅན་དང་འདྲ་བ་ཡིན་པས་དེ་དང་རྒོད་བག་གིས་བུད་མེད་འཕུལ་འཐེན་དང༌། དེའི་སྟན་འཕུལ་བ་ཙམ་ནི་རྒོད་བག་གིས་རེག་པ་སྟེ། གཉིས་པོ་ཉེས་བྱས་ཙམ་དུ་གསུངས་སོ། ། བུད་མེད་ཀྱིས་གཉིས་པོ་དེ་བྱས་པ་དང༌། མི་འདོད་བཞིན་དུ་བཟུང་བ་དང༌། བུད་མེད་འཁྲུལ་པ་སྟེང་དུ་ལྷུང་བ་རྣམས་ལ་ནི་དགེ་སློང་ལ་ལྟུང་བ་མེད་དོ། ། འཇམ་པ་དང༌། དྲོ་བ་དང༌། སྙི་བའི་བསམ་པས་བུད་མེད་ཀྱི་ལུས་ལ་རེག་པ་ནི་རེག་པའི་བྱེ་བྲག་ཉམས་སུ་མྱོང་འདོད་པ་ཞེས་བྱའོ། །
དེ་ནི་ཉེས་པ་སྦོམ་པོ་ཡིན་ལ། དུད་འགྲོ་མོ་ལ་ཆགས་སེམས་ཀྱིས་རེག་པ་ནི་ཉེས་བྱས་སོ། ༣ ། འཁྲིག་དོན་བུད་མེད་མདུན་དུ་འཁྲིག་ཚིག་སྨྲས། ། བརྡ་འཕྲོད་ནའོ། ། འཁྲིག་པ་དང་ལྡན་པ་སྨྲས་ནའོ། ། རྒྱ་ལ་སོགས་པའི་དོན་གྱིས་སོ། ། གང་ལ་གོ་བར་བྱ་བ་ཉིད་དེ་བརྡ་ཕྲད་པ་ན་མཐའོ། ། ཞེས་པའི་དོན་ཏེ། གླེང་གཞི་ནི།
འཆར་ཀ་ནག་པོས་བུད་མེད་ཀྱི་ཚོགས་པར་མི་རུང་བའི་འཁྲིག་ཚིག་སྨྲས་པ་དང༌། སྔར་ཁྱིམ་བདག་གི་གནས་སུ་དྭ་དང་རྒྱན་པོ་དང་ནལ་གྱི་བུས་ཀྱང་མ་སྨྲས་པ་སྨྲས་སོ། ། ཞེས་པ་ལ་བཅས་སོ། ། འདི་ལ་གཞིའི་ཡན་ལག་བུད་མེད་ལེགས་པ་དང་ཉེས་པར་སྨྲས་པ་ཤེས་པ་ལ། བསམ་པའི་ཡན་ལག་ཆགས་པའི་སེམས་ཀྱིས་འཁྲིག་བདེ་ལ་འདུན་པ། སྦྱོར་བའི་ཡན་ལག་འཁྲིག་པའི་ཚིག་གསལ་བར་སྨྲས་པ། མཐར་ཐུག་པའི་ཡན་ལག་དེ་ལ་བརྡ་འཕྲོད་པ་སྟེ། ཡན་ལག་འདི་དག་ཚང་ན་འཁྲིག་ཚིག་སྨྲ་བའི་ལྷག་མའི་ལྟུང་བར་འགྱུར་རོ། ། འཁྲིག་དོན། འཁྲིག་པའི་བདེ་བ་ཉམས་སུ་མྱོང་བའི་དོན་དུ་སྨྲས་པ་ལ་ཡིན་གྱི།
དོན་གཞན་ལ་བསམས་ནས་སྨྲས་པ་ལ་ཉེས་པ་མེད་དེ། དཔེར་ན་མ་ག་དྷར་ཆུ་སྣོད་ཀྱི་བྱེ་བྲག་གཅིག་ལ་ཀུན་དི་ཀ་ཞེས་ཟེར་ལ། ཀོ་ས་ལར་དེ་མོའི་དབང་པོ་ལ་ཟེར་བས། གལ་ཏེ་དབུས་འགྱུར་འཆང་དུ་སྐྱེས་པའི་དགེ་སློང་ཞིག་གིས་ཀོ་ས་ལར་ཆུ་སྣོད་ཀྱི་བསམ་པས་ཀུན་དི་ཀ་བརྙའོ་ཞེས་བརྗོད་པ། ཡུལ་དེ་ན་གནས་ངན་ལེན་ཡིན་ཀྱང་ལྟུང་བ་མེད་པ་ལྟ་བུ་སྟེ། དོན་གཞན་ལ་བསམས་པ་ལྗོངས་ཀྱི་ངེས་པའི་དབང་གིས་ན་ལྟུང་བ་མེད་དོ། ། མིང་གི་ཆ་ཉིད་འདྲ་བ་ཡང་ངོ༌། ། ཞེས་སོ། ། བུད་མེད་མདུན་དུ། ལེགས་པར་སྨྲས་པ་དང་ཉེས་པར་སྨྲས་པ་ཤེས་པ་དག་ལ་ཡིན་གྱི།
ལྐུག་མ་དང་འོན་པ་ལ་སོགས་པའི་མདུན་དུ་སྨྲས་པ་ནི་ཉེས་བྱས་སོ། ། སྐྱེས་པའི་མདུན་དུ་སྨྲ་ན་ཡང་ཉེས་བྱས་སོ། ། འཁྲིག་ཚིག་སྨྲས། འཁྲིག་པའི་ཚིག་གི་དོན་གོ་བར་བྱེད་པའི་སྒྲ་ནི་གཉིས་ཏེ། དངོས་དང་ཉེ་བར་འདོགས་པའོ། ། དངོས་ནི་ལྟ་ཅི་སྨོས། ཉེ་བར་འདོགས་པ་ལ་ཡང༌། འཁྲིག་པའི་དོན་ཡུལ་དང་དུས་དེར་ཆགས་པ་ཡིན་པ་དེ་སྨྲས་ན་དངོས་གཞིར་འགྱུར་རོ། ། གལ་ཏེ་མ་ཆགས་པ་ཕྲད་པ་དང་ཉལ་བ་ཞེས་བརྗོད་ན་སྦོམ་པོར་འགྱུར་བས་སོ། ། བརྡ་འཕྲོད་ནའོ། །
སྨྲ་བ་པོས་སྨྲས་པའི་དོན། ཉན་པ་པོའི་རྒྱུད་ལ་བརྡ་འཕྲོད་ན་དངོས་གཞིར་འགྱུར་རོ། ། དེ་ལ་ཡང༌། ཡི་གེ་དང་པོ་བརྗོད་པའི་དུས་ན་དེ་ཉིད་དངོས་གཞིར་འགྱུར་ལ། ཕྱིས་བརྗོད་པ་ཐམས་ཅད་ནི་དེའི་ཁོངས་སུ་གཏོགས་སོ། ། དངོས་སྒྲ་མི་བརྗོད་ན། སྦོམ་པོའོ་ཚུར་སྨྲ་དང་དུ་བླང་བའང་མཚུངས། ། དེ་ཡང་དངོས་གཞི་དོན་གྱི་ཚིག་དང་འབྲེལ་བ། སྲུ་ཁྱོད་ཀྱི་རྨའི་སྒོ་གསུམ་པོ་དག་དོད་པ། ལེགས་པར་དོད་པ།
ལེགས་པར་གནས་པ། ལེགས་པར་གྱུར་བ་ཡིན་མོད་ཅེས་བསྔགས་པ་བརྗོད་པ་དང༌། སྡིག་པའི་གནས་ཡིན་ནོ་ཞེས་བྱ་བ་ལ་སོགས་པ་སྨོད་པ་དང༌། ཚུར་ཤོག་དེ་བྱའོ་ཞེས་དངོས་སུ་མི་བརྗོད་པས་གསོལ་བ་དང༌། བུད་མེད་དང་སྐྱེས་པ་དེ་དང་དེ་བྱེད་པ་དག་དགའ་བ་ཡིན་ནོ། ། བདག་ཅག་གཉིས་ཀྱང་དེ་དང་དེ་བྱས་ན་དགའ་བར་འགྱུར་རོ། ། ཞེས་དགའ་བ་ཉེ་བར་སྒྲུབ་པ་ལ་འདུན་པ་སྐྱེད་པ་དེ་ནི་ཉེ་བར་གསོལ་བའོ། ། བུད་མེད་གང་སྐྱེས་པ་དེ་དང་དེ་བྱེད་པ་ལ་དགའ་བར་འགྱུར་བ་ཡིན་ལ། སྲུ་བདག་གིས་ཀྱང་ཁྱོད་ལ་དེ་དང་དེ་བྱས་ན་ཁོ་བོ་ལ་དགའ་བར་འགྱུར་རམ་ཞེས་དྲི་བ་དང༌། སྲུའི་རྨའི་སྒོ་གསུམ་པོ་དོད་པ་དང༌།
ལེགས་པར་དོད་པ་དང༌། ལེགས་པར་གནས་སོ་ཞེས་པ་བདེན་ནམ་ཞེས་ཡོངས་སུ་དྲི་བ་ལ། ཁོ་བོ་ནི་ཁྱོད་ལ་དགའ་བ་དང༌། ཡིད་དུ་འོང་བ་བདེན་ན་ཁྱོད་ཇི་ལྟ་ཞེས་བརྗོད་པ་དང༌། ཁོ་བོ་དང་ཁྱོད་ལྷན་ཅིག་དེ་དང་དེ་བྱེད་པ་ཞིག་ཡིན་ན་ཞེས་བརྗོད་པ་སྨོན་པ་དང༌། ཁྱོད་ལ་བོང་བུ་དག་དེ་ལྟར་བྱེད་པར་གྱུར་ཅིག་ཅེས་སམ། མགལ་དུམ་ཆུག་ཅིག་ལྟ་བུས་གཤེ་བ་དང༌། བུད་མེད་ཀྱིས་བསྔགས་པ་ལ་སོགས་པ་དེ་དག་བྱེད་པ་ན་རྣམ་པ་དེ་དག་ཉིད་ཀྱིས་ལན་འདེབས་པ་ཕྱིར་སྨྲ་བ་བསྒྲུབ་པ་སྟེ། དེ་ཐམས་ཅད་ལ་གཉིས་ཀྱིས་སྤྲོད་པའི་ཚིག་དངོས་སུ་སྦྱོར་བ་མེད་ན་སྦོམ་པོའོ། ། དངོས་སུ་སྦྱོར་བ་ཡོད་ན་དངོས་གཞིར་འགྱུར་ཏེ།
དེ་དང་འབྲེལ་བའི་དོན་སྨྲས་པ་ནི་སྦྱོར་བ་མ་ཡིན་པ་མ་ཡིན་ནོ། ། ཞེས་སོ། ། ཁོ་བོ་ལ་བགོ་བཤའ་གྱིས་ཤིག ལྷན་ཅིག་ཉོལ་ཅིག ཕྲད་པར་གྱིས་ཤིག་ཅེས་སྨྲ་བ་དང༌། རྫུ་འཕྲུལ་གྱིས་ཆོས་ཅན་གྱིས་བུད་མེད་ལ་སྨྲ་བ་དང༌། གཞན་ཡང་ཇི་སྐད་དུ། སྲུ་ཁོ་བོ་ལ་ནས་བྱིན་ཅིག སྲུ་ཁྱོད་ལ་ཅི་མཐོང་བ་དེ་བྱིན་ཅིག སྲུ་ཁྱོད་ཀྱི་མདུན་ན་མོ་གང་ཡིན་པ་དེ་བྱིན་ཅིག
སྲུ་ཁྱོད་ཀྱི་ཡིད་དུ་གང་འོང་བ་གང་ཡིན་པ་བྱིན་ཅིག ཅི་ལ་དགའ་བ་བྱིན་ཅིག དེས་ཚུར་ལ་སྨྲས་པ། ཁྱོད་ཅི་ལ་དགའ་ཞེས་ཟེར་བ་ལ། སྲུ་ཁྱོད་ལ་ཁོ་བོ་དགའ་འོ་ཞེས་བྱ་བ་དང༌། སྲུ་ཁོ་བོ་ལ་ཆུ་དང༌། བཅའ་བ་དང༌། ཐུགས་པ་དང༌། བཟའ་བ་བྱིན་ཅིག ཁྱོད་ཉིད་དེ་དག་ཡིན་ནོ་ཞེས་སྨྲས་པ་དག་གོ །
འདིར་ནས་ཞེས་པའི་སྒྲ་ཡ་བ་དང༌། སྤྲོད་པ་ལས་བྱུང་བའི་སྒྲ་ཡ་བྷ་ཞེས་བྱ་བ་ཆ་ཤས་མཐུན་པར་སྨྲ་བ་ལ་དགོངས་སོ། ། རང་བཞིན་གྱི་ཚིག་བརྩོག་པོར་སྨྲས་པས་ཀྱང་རུང་བ་སྟེ། མདོར་ན་རྣམ་པ་ཀུན་ཏུ་བུད་མེད་ཀྱི་ཡུལ་ལ་གནས་ངན་ལེན་གྱི་སེམས་ཀྱིས་ཚིག་སྨྲ་ན་དང༌། ཐ་ན་རྒོད་བག་ཙམ་གྱིས་སྨྲ་ན་ཡང་ཐམས་ཅད་དུ་སྦོམ་པོར་རིག་པར་བྱའོ། ༤ ། རྟེན་རུང་བུད་མེད་འདུན་པ་བདག་ཉིད་དང༌། ། འཁྲིག་བརྗོད་བསྔགས་གོ་བསྔགས་ལ་ཡི་རངས་ལའོ། ། བདག་ཉིད་དང་འཁྲིག་པ་བརྗོད་པ་བསྔགས་ནའོ། ། དེས་བསྔགས་པ་ལ་རྗེས་སུ་ཡི་རངས་བའི་དོན་གྱི་ཚིག་ནི་དེ་དང་འདྲའོ། །
དེ་ཉིད་ཕྱིར་འདས་ནའོ་ཞེས་པའི་དོན་ཏེ། གླེང་གཞི་ནི། ཚེ་དང་ལྡན་པ་འཆར་ཀ་ནག་པོས་བུད་མེད་ཀྱི་ཚོགས་སར། ང་ལྟ་བུ་ཚུལ་ཁྲིམས་དང་ལྡན་པ་དགེ་བའི་ཆོས་ཅན་ཚངས་པར་སྤྱོད་པ་ལ་འཁྲིག་པའི་ཆོས་འདིས་བསྙེན་བཀུར་བྱས་ན་བསྙེན་བཀུར་རྣམས་ཀྱི་མཆོག་ཡིན་ནོ། ། ཞེས་པ་དང༌། ཁྱིམ་ཐབ་ལས་ཀྱང་མ་ཐོས་ཞེས་འཕྱ་བ་ལ་བཅས་སོ། ། འདི་ལ་གཞིའི་ཡན་ལག་བརྟེན་དུ་རུང་བའི་བུད་མེད་དང་མ་ནིང་མོ། བསམ་པ་འདོད་པའི་འདོད་ཆགས་ཀྱིས་ཀུན་ནས་སླང་བའི་འདུན་པ། སྦྱོར་བ་བདག་ཉིད་དང་ལྷན་ཅིག་འཁྲིག་པ་ལ་བསྔགས་པ་བརྗོད་པའམ། ཚུར་བསྔགས་པ་གང་རུང༌།
མཐར་ཐུག་གཞན་གྱིས་གོ་བའམ། རང་ཉིད་ཀྱིས་བདག་གིར་བྱས་པ་གང་རུང་ངོ༌། ། འདི་ལྟ་བུའི་ཡན་ལག་ཚང་ན་དངོས་གཞིར་འགྱུར་རོ། ། བརྟེན་རུང་བུད་མེད་འདུན་པ། སྔར་བཞིན་ནོ། ། བདག་ཉིད་དང༌། འཁྲིག་བརྗོད་བསྔགས། བདག་ལྟ་བུའི་ཚུལ་ཁྲིམས་དང་ལྡན་པ་ལ་འཁྲིག་པའི་ཆོས་འདིས་བསྙེན་བཀུར་བྱས་ན་བསྙེན་བཀུར་རྣམས་ཀྱི་མཆོག་ཡིན་ནོ་ཞེས་པ་ལྟ་བུ་དངོས་གཞིར་འགྱུར་རོ། ། གོ་ཡུལ་དེ་ལ་བརྡ་འཕྲོད་པའོ། ། བསྔགས་ལ་ཡི་རངས་ལའོ། །
བུད་མེད་ཀྱིས་ཁྱོད་ལྟ་བུའི་དགེ་སློང་ཚུལ་ཁྲིམས་དང་ལྡན་པ་ལ་འཁྲིག་པའི་ཆོས་འདིས་བསྙེན་བཀུར་བྱས་ན་བསྙེན་བཀུར་རྣམས་ཀྱི་མཆོག་ཡིན་ནོ་ཞེས་ཟེར་བ་ལ། དགེ་སློང་གིས་སྲུ་དེ་དེ་བཞིན་ནོ། ། ཞེས་པའམ། དེ་ཉིད་ཕྱིར་བཟླས་ནས་སྨྲ་ན་དངོས་གཞིར་འགྱུར་རོ། ། དངོས་མིན་རིས་འདྲ་བརྗོད་ན་སྦོམ་པོ་དང༌། ། རང་གི་མིང་མ་བརྗོད་པར་དགེ་སློང་འདི་ལྟ་བུ་ལ་འཁྲིག་པའི་ཆོས་འདིས་ཞེས་བྱ་བ་ལ་སོགས་པས་སམ། ཁོ་བོ་ལྟ་བུ་ལ་ཀུན་ཏུ་སྤྱོད་པ་འདིས་བསྙེན་བཀུར་ན་ཞེས་སྤྲོད་པ་ལས་བྱུང་བའི་ཚིག་མ་སྦྱར་མ་སྨོས་པ་ལྟ་བུ་སྦོམ་པོ་སྟེ། དེ་དང་འཁྲིག་པ་དང་ཉེ་བར་མ་སྦྱར་ན་སྦྱོར་བ་ཉིད་དོ་ཞེས་སོ། ། བརྟེན་མི་བཟོད་ལ་ཉེས་བྱས་ཡིན་ཞེས་བྱོས། ། ཡུལ་བརྟེན་མི་བཟོད་པ་ཆུང་ངུ་དག་ལ་སྨྲས་པ་ནི་ཉེས་བྱས་སོ། །
དེ་ཡང་གཉིས་ཀ་དང་ནི་དེའོ། ། ཞེས་པས་སོ། ༥ ། སྤྲད་བྱ་མ་འཁྲུལ་སྤྲད་འདོད་རང་གཞན་དང༌། ། འཕྲིན་གྱིས་བུད་མེད་སྐྱེས་སྤྲད་ཕྲད་ནའོ། ། ཕྲད་ནའོ། ། གཞན་དང་ངོ༌། ། གཞན་དུ་ཞེས་པའི་དོན་ཏེ། གླེང་གཞི་ནི། མཉན་ཡོད་ན་རི་དྭགས་འཛིན་གྱི་བུ་ནག་པོ་ཞེས་བྱ་བ་ཞིག་ལ་བུ་མོ་སྦྱིན་བྱ་ཡོད་པ་རྣམས་ཁྱེད་ཀྱིས་ཁྱིམ་ཆེ་གེ་མོ་ཞིག་ཤེས་སམ།
ཤེས་སོ། ། དེའི་ཁྱེའུ་མཁས་པ་དང༌། ལེ་ལོ་མེད་པ་དང༌། བསྒྲུབ་ཕོད་པ་བུ་མོ་ལ་ཟས་གོས་སྦྱིན་ནུས་པ་དང༌། ལས་ཆུང་བ་ཡིན་ནམ་ཞེས་འདྲི། ཡིན་ཟེར་ན་བུ་མོ་སྟེར། མིན་ཟེར་ན་མི་སྟེར་རོ། ། དེ་ནས་བུ་མོ་སློང་བ་རྣམས་ཀྱང༌། དེ་ལ་ཁྱིམ་ཆེ་གེ་མོ་ཤེས་སམ། ཤེས་སོ། །
དེའི་བུ་མོ་དེ་མཁས་པ་ཡིན་ནམ་ཞེས་པ་ལ་སོགས་དྲི། ཡིན་ཟེར་ན་ལེན། མིན་ཟེར་ན་མི་ལེན་པ་ལས། དེ་དག་ལེགས་ན་ཁྱེའུ་དེ་བསྔགས་ལ། ཉེས་ན་དེ་སྨོད། ཕྱིས་དེ་རབ་ཏུ་བྱུང་ནས་ཀྱང་དེ་ལྟར་བྱེད་དེ། དེ་ནི་བྱུང་བ་ཡིན་ཀྱང་མ་བཅས་སོ། ། དེའི་ཚེ་དྲུག་སྡེས་སྨྱན་བྱས་པས། མུ་སྟེགས་དག་ཁྱིམ་པ་དང་ཁྱད་པར་ཅི་ཡོད། སུ་ཞིག་བསོད་སྙོམས་སྦྱིན་ཞེས་ཟེར་བའི་སྐབས་དེ་གསོལ་བས།
བྱུང་བ་འདི་ལས་བཅས་སོ། ། འདི་ལ་གཞིའི་ཡན་ལག་སྤྲད་བྱ་བརྟེན་པར་བཟོད་པའི་བུད་མེད་དང་སྐྱེས་པ་སྨྲ་བའི་ཡུལ་མ་འཁྲུལ་བ། བསམ་པའི་ཡན་ལག་དེ་གཉིས་ཕྲད་པའི་དོན་དུ་བསམས་པ། སྦྱོར་བའི་ཡན་ལག་རང་ངམ་གཞན་བྱེད་དུ་བཅུག་པའམ། འཕྲིན་སྐྱེལ་བ་ལ་ཞུགས་པ་གང་རུང་མཐར་ཐུག་གི་ཡན་ལག་དེ་གཉིས་ཕྲད་པ་སྟེ། ཡན་ལག་དེ་ལྟ་བུ་ཚང་ན་སྨྱན་བྱེད་པའི་དགེ་འདུན་ལྷག་མར་འགྱུར་རོ། ། སྤྲད་བྱ། སྔར་མི་མཐུན་པའི་སྐྱེས་པ་དང་བུད་མེད་སྤྱད་དུ་བཟོད་པ་དགོས་ཏེ། མངལ་ན་གནས་པ་དང༌། མངལ་ན་མེད་ལ།
གལ་ཏེ་བུ་བུ་མོ་བྱུང་ན་ཞེས་བྱས་ཟིན་པས་དང༌། བརྟུལ་ཞུགས་ལ་གནས་པས་སྦྱོར་བ་མི་བྱེད་པར་ངེས་པ་དང༌། དབང་པོ་མེད་པ་དང༌། མ་ནིང་མི་བརྟེན་པ་དང༌། རིན་གྱིས་ཉོས་ཟིན་པ་དང༌། དེ་གཉིས་ཡིད་གཅུགས་པར་གྱུར་པ་དང༌། བདག་ཉིད་ཀྱི་ཕྱིར་སྨྱན་བྱེད་པ་རྣམས་ནི་མཐར་ཐུག་གྲུབ་པ་མེད་པའི་ཕྱིར་སྦྱོར་སྦོམ་དུ་འགྱུར་བས་ཏེ། དེ་ཡང་མི་ཉིད་ལ་མཐར་བྱེད་པ་པོ་མ་ཡིན་ཡང་སྦྱོར་བ་ཉིད་མ་ཡིན་པ་མ་ཡིན་ནོ། ། ཞེས་སོ། ། མ་འཁྲུལ།
སྨྲ་བའི་ཡུལ་དངོས་སམ། དེའི་བདག་པོ་ལ་སྨྲས་པ་སྟེ། འབྲེལ་མེད་པ་གཞན་ལ་སྨྲས་ན་ཉེས་བྱས་སུ་འགྱུར་བས་སོ། ། དེ་ཡང་དེ་ཉིད་ཀྱི་བདག་པོ་དང་ནི་སྤྲད་པར་བྱ་བ་དང་འདྲ་བ་ཉིད་དོ། ། གཞན་ལས་བྱས་པ་དག་ནི་ཉེས་བྱས་སོ། ། ཞེས་སོ། ། སྤྲད་འདོད། མི་མཐུན་པ་མཐུན་པར་བསྒྲུབ་པའི་ཕྱིར་སྤྲད་པར་བསམ་པ་སྟེ། ཡང་དེའི་དོན་དུ་མི་མཐུན་པ་མཐུན་པར་བསྒྲུབ་པའི་ཕྱིར་ཞེས་པས་སོ། ། རང༌།
གལ་ཏེ་ཁྱིམ་པ་ཞིག བཙུན་པ་ཁྱོད་ཀྱི་ཁྱིམ་པ་ཆེ་གེ་མོ་ལ་འདི་སྐད་ཅེས། ཁྱིམ་བདག་འདིའི་ཆུང་མའམ། མཛའ་ན་མོའམ། སྨོས་འདྲིན་གྱིས་ཤིག་ཅེས་སྨྲ་ནུས་སམ། ཞེས་ཟེར་བ་ལྟ་བུ་ལ། དེ་ལ་སྤྲིངས་པ་དེ་ནོས་ཏེ་ཕ་རོལ་ལ་སྐྱེལ་བར་བྱེད་ཅིང༌། ཚུར་ལན་གློན་པའང་སྐྱེལ་བར་བྱེད་པ་ལྟ་བུ་དང༌། དེ་ལ་འཇུག་པ་བར་མ། འཕྲིན་སྔ་མ་སྤྲད་པའི་དུས་སུ་སྔ་མ་ཤོས་ཀྱིས་ཐོས་པ་ན་འཕྲིན་ཚུར་མ་བསྐྱལ་ཡང་སྔ་མ་ལ་བརྗོད་པར་སོང་བས་སྔ་མ་དང་འདྲའོ། །
དེ་ལྟར་འཕྲིན་ནོད་པ་དང༌། གོ་བར་བྱེད་པ་དང༌། བརྗོད་པ་ཞེས་བྱ་བ་གསུམ་གྱིས་བྱ་བ་རྗེས་སུ་བསྒྲུབ་པ་ནི་སྦྱོར་བ་ཐ་དད་ཡིན་ཏེ། གསུམ་པ་དེ་དག་གི་བྱ་བ་ཉིད་ནི་ཐ་དད་པ་ཉིད་དོ། ། ཞེས་པས་སོ། ། གཞན་དང༌། གཞན་ལ་མངགས་པ་སྟེ་རང་ཉིད་ཀྱིས་བྱས་པ་དང་འདྲའོ། ། འཕྲིན་གྱིས་བུད་མེད་སྐྱེས་སྤྲད། འཕྲིན་ཡིག་དང༌། ལག་ཡིག་དང༌།
ཡུལ་ཕྱོགས་དང༌། བརྡ་དང༌། མཚན་མ་རྣམས་ནི་ཚིག་འདི་དང་འདྲའོ། ། ཞེས་པ་རྣམས་ནི་དངོས་གཞི་སྐྱེད་ནུས་པར་མཚུངས་སོ་ཞེས་པའི་དོན་ཏོ། ། ཁོ་བོས་འཕྲིན་ཕར་སྐྱེལ་ཚུར་ནི་མ་ཡིན་ནོ་ཞེས་པ་སྦོམ་པོ་དང༌། གཉིས་ཀྱིས་སྤྲིངས་པ་མནོས་ནས་ཅིག་ཤོག་ཀྱིས་ཕར་ཡང་མི་སྐྱེལ་ཚུར་ཡང་མི་སྐྱེལ་ལོ་ཞེས་སྨྲ་བ་ལ་ནོད་པའི་སྦྱོར་བ་གཅིག་པུར་འགྱུར་རོ། ། མང་པོས་ཕར་སྐྱེལ་ཚུར་ཡང་སྐྱེལ་ན་བྱེད་པ་པོ་སོ་སོ་ལ་བྱ་བ་རྫོགས་པར་འགྱུར་རོ། ། ཕྲད་ནའོ། ། གཉིས་ཀྱིས་གཉིས་ཕྲད་པར་གྱུར་ནའོ་ཞེས་པའི་ཐ་ཚིག་སྟེ། དེ་ལྟ་བུའི་ཕྲད་པ་མེད་ན་ནི་སྦོམ་པོ་ཉིད་དུ་འགྱུར་བས་སོ། །
ཆུང་མ་བདུན་ལ་འཐབ་ཚིག་བདུན་རིམ་བཞིན། ། དང་པོ་གསུམ་ལ་དང་གསུམ་བསྡུམས་ཉེས་བྱས། ། བར་གསུམ་ན་སྨད་ལྷག་མ་དངོས་གཞི་ཡིན། ། ཆུང་མ་བདུན་ནི། ཆུ་ཚིགས་ཀྱིས་སྦྱིན་པ་དང༌། རིན་ཆས་ཉོས་པ་དང༌། བཙན་ཕྲོགས་སུ་ཐོབ་པ་དང༌། དངངས་སམ་འདུས་པ་དང༌། གོས་ཟས་ཀྱིས་འཚོ་བ་དང༌། ཁ་དུམ་པ་དང༌།
ཐབས་འགའ་ཕྲད་པ་རྣམས་སོ། ། སྨད་འཚོང་མ་ནི་ཕྱི་མ་ཉིད་ཡིན་ནོ། ། འཐབ་ཚིགས་བདུན་འཐབ་པའི་མོད་དང༌། དེའི་འོག་རེ་ཞིག་པ་དང༌། ཤིང་རྡུམ་བཅད་པ་ལྟ་བུར་མི་འཕྲད་དོ་ཞེས་ཟེར་བ་དང༌། རྡེའུ་གསུམ་གཏོར་ནས་འདི་ལྟ་བུར་མི་འཕྲད་དོ་ཟེར་བ་དང༌། བུད་མེད་ཀྱི་ཁྱིམ་གྱི་ཆོ་ག་རབ་ཏུ་བཏང་བ་དང༌། སྐྱེས་པས་ཆུང་མ་མ་ཡིན་པར་བསྒྲགས་པ་དང༌། བུད་མེད་ཀྱིས་ལྷ་རྟེན་གྱི་དྲུང་དུ་ལུས་ཕུལ་ལོ་ཞེས་སྨྲས་ནས་དྲིལ་བསྒྲགས་པ་རྣམས་སོ། ། དེ་ལས་ཆུང་མ་དང་པོ་གསུམ་ལ་འཐབ་ཚིགས་དང་པོ་གསུམ་གྱི་ཚེ་བསྡུམ་པར་བྱེད་པ་ནི་ཉེས་བྱས་སོ། །
བར་པ་གསུམ་གྱི་ཚེ་བསྡུམ་པར་བྱེད་ན་སྦོམ་པོ། ཐ་མ་དངོས་གཞིར་འགྱུར་བ་ས་ག་ལྷས་བཤད་དེ། བྱེ་བ་ཉེ་བར་བསྡུམས་བྱེད་གང༌། ། གཅིག་གཉིས་གསུམ་སྟེ་རིམ་པ་བཞིན། ། ཉེས་བྱས་བསོག་པར་འགྱུར་བ་ཡིན། ། བཞི་པ་དང་ནི་ལྔ་པ་གཉིས། ། དྲུག་སྟེ་གསུམ་ལ་སྦོམ་པོ་ཡིན། ། བདུན་པ་བསྡུམ་བྱས་བརྟུལ་ཞུགས་ཅན། ། དགེ་འདུན་གྱི་ནི་ལྷག་མ་ཐོབ། ། ཅེས་པའི་རྗེས་སུ་འབྲང་ཞིང༌།
རྒྱ་ཆེ་འགྲེལ་པ་ལས། ཚིགས་དྲུག་པ་དང་བདུན་པ་གཉིས་ཀྱིས་དགེ་འདུན་ལྷག་མ་བྱེད་པ་ཡིན་ནོ། ། ཞེས་གསུངས་སོ། ། མཛའ་ན་མོ་བཅུ་ཆུང་མའི་དང་པོ་གསུམ། ། མ་གཏོགས་ཀུན་ལ་འཐབ་ཚིག་བདུན་ཐམས་ཅད། ། དངོས་གཞིར་འགྱུར་ཞིང་ན་སྨད་འགྱུར་བ་མེད། ། མཛའ་ན་མོ་བཅུ་ནི། མས་བསྲུང་པ་དང༌། ཕས་དང༌། གྱོས་པོས་དང༌།
སྒྱུག་མོས་དང༌། ཉེ་དུས་དང༌། མིང་པོས་དང༌། ཕུ་ནུ་མོས་དང༌། རིགས་ཀྱིས་དང༌། རུས་ཀྱིས་དང༌། ཆོས་ཀྱིས་བསྲུངས་པ་རྣམས་སོ། ། དེ་ཐམས་ཅད་དང་ཆུང་མའི་ལྷག་མ་བཞི་པོ་ཀུན་ལ་འཐབ་ཚིགས་བདུན་པོ་གང་གི་གནས་སྐབས་སུ་བསྡུམས་བྱས་ཀྱང་དངོས་གཞིར་འགྱུར་གྱི། ན་སྨད་པ་ནི་མེད་དོ། ། ས་ག་ལྷས།
གང་འདིར་མཛའ་ན་མོར་གསུངས་དང༌། ། བཞི་པ་ལ་སོགས་ཆུང་མ་རྣམས། ། ཐམས་ཅད་དུ་ནི་བསྡུམས་བྱེད་ན། ། དགེ་འདུན་ལྷག་མར་ངེས་པར་བསྟན། ། ཞེས་སོ། ། བུད་མེད་སྐྱེས་པ་དང་བརྡ་བྱས་པ་འདི་ན་འདུག་གོ་ཞེས་སྟོན་པ་དང༌། འཐབ་ཀྲོལ་གྱིས་ཕྲོག་ཏུ་འཇུག་པ་དང༌། ཆུང་མ་ཆེ་གེ་མོ་ཉོས་ཤིག་ཅེས་བརྗོད་པ་དང༌། བྱིན་པོ་དོར་བྱས་པ་སླར་སྦྱིན་དུ་འཇུག་པ་དང༌། དགེ་འདུན་ལ་ཆོས་སྟོན་བྱེད་པའི་སར་འདུས་སུ་བཅུག་པ་དང༌།
དོན་གཞན་ལ་བསྙད་ནས་ཕྲད་པ་རྣམས་ནི་སྦོམ་པོའོ། ། ཁྱེའུ་དང་བུ་མོ་ལ་ཁྱིམ་རན་ཞེས་པ་དང༌། བུད་མེད་ཉོས་ཞེས་པ་དང༌། བུད་མེད་ཀྱི་ཚིག་གིས་སྐྱེས་པ་ལ་ཁུ་ཚུར་བསྣུན་པ་རྣམས་ནི་ཉེས་བྱས་སོ། ༦ ། བདག་ཡོད་མ་གསོལ་མ་བསྟན་གཞི་དང་ནི། ། བརྩམ་དུ་མི་རུང་རྩོད་པ་དང་བཅས་པར། ། ཚད་ལས་ལྷག་པའི་རང་གི་ཁང་བྱས་ལའོ། ། བཙལ་བ་ལའོ། ། དེས་རྗེས་སུ་མ་གནང་བ་ལའོ། །
ཞེས་པ་ལ་སོགས་པའི་དོན་ཏེ། གླེང་གཞི་ནི། མཉན་ཡོད་དུ་དགེ་སློང་མང་པོས་ཁང་པ་འདི་རིངས་སོ། ། ཐུང་ངོ༌། ། ཡངས་སོ། ། དོག་གོ ། བརྙིངས་སོ། ། ཉེས་སོ་ཟེར་ནས་གཞན་བྱེད་པས་བྱ་བྱེད་མང་སྟེ་ཀློག་པ་དང་བསམ་གཏན་ལ་གནོད་པས་མ་དད་པར་གྱུར་པ་འོད་སྲུང་གིས་ཐོས་ནས། སྟོན་པ་ལ་དོན་དེ་གསོལ་ནས། ཁང་པ་དང་ཁང་པའི་གཞི་བསྟན་དུ་གསོལ།
བྱུང་བ་འདི་ལས་བཅས་སོ། ། འདི་ལ་གཞིའི་ཡན་ལག་བདག་པོ་ཡོད་པ་དང༌། དགེ་འདུན་ལ་མ་གསོལ་བ་དང༌། གཞི་མི་རུང་བ་དང༌། བརྩམ་དུ་མི་རུང་བ་དང༌། རྩོད་པ་དང་བཅས་པ། བསམ་པའི་ཡན་ལག་རང་གིའམ་ལྷན་ཅིག་གནས་པའི་ཆེད་དུ་བྱ་བར་བསམས་པ། སྦྱོར་བ་ཚད་ལས་ལྷག་པ། མཐར་ཐུག་ཁང་པ་བྱས་ཟིན་པ་སྟེ། འདི་ལྟ་བུའི་ཡན་ལག་ཚང་ན་ཁང་པ་བྱས་པའི་དགེ་འདུན་ལྷག་མའི་ལྟུང་བར་འགྱུར་རོ། །
བདག་ཡོད། མིས་བདག་ཏུ་བཟུང་བའོ། ། མ་གསོལ། དགེ་འདུན་ལ་མ་གསོལ་བའོ། ། མ་བསྟན། དགེ་འདུན་གྱིས་མ་བསྟན་པའོ། ། གཞི་མི་རུང༌། སྦྲུལ་དང༌། སྡིག་པ་དང༌། སྲིན་དང༌།
གྲོག་མའི་གནས་ཡིན་པའོ། ། བརྩམ་དུ་མི་རུང༌། ཉེན་ཀོར་འདོམ་གང་གི་ཁོ་ར་ཁོར་ཡུག་གི་ནང་ངམ། ཉེ་བར་ཆུ་ཀླུང་ངམ། ཁྲོན་པའམ། ངམ་གྲོག་ལ་བརྟེན་པའོ། ། རྩོད་པ་དང་བཅས་པར། རྒྱལ་པོའི་གཞིའམ། མཆོད་རྟེན་ནམ། ཁྱིམ་བདག་གམ།
མུ་སྟེགས་ཀྱི་གཞིའམ། དགེ་སློང་མའི་དབྱར་ཁང་ངམ། ཤིང་ལྗོན་པ་གཅད་པར་བྱ་བ་ཡོད་ན་རྩོད་པ་དང་བཅས་པ་ཡིན་ནོ། ། ཚད་ལས་ལྷག་པའི། ཁང་པའི་ཚད་ལས་ལྷག་པ་བྱས་པའོ། ། རང་གི རང་ངམ་རང་གི་ལྷན་ཅིག་གནས་པ་གཅིག་གི་ཚད་དུ་བྱས་པ་སྟེ་གཅིག་གི་དོན་དུའོ་ཞེས་པས་སོ། ། མང་པོའི་ཆེད་དུ་བྱས་པ་ནི་སྦོམ་པོར་འགྱུར་རོ། ། ཁང་བྱས་ནའོ། ། མི་བསླས་པ་དང༌།
གླ་རྔན་བྱིན་པའམ་ཐབས་གང་གིས་ཁང་པ་ཟིན་པའི་སྐད་ཅིག་མ་དངོས་གཞིར་འགྱུར་རོ། ། ཡན་ལག་ལྔ་ཚང་སྦོམ་པོ་གཞན་ན་སྨད། ། ཡན་ལག་དེ་ལྟ་བུ་དག་ལས་ཡན་ལག་ལྔ་ཙམ་ཚང་བ་ནི་སྦོམ་པོར་འགྱུར་ལ། དེ་ལས་དམན་པ་ནི་སྦོམ་པོ་ལས་ན་སྨད་པ་ཡིན་ནོ། ། སྲིད་དུ་བཅུ་གཉིས་ཞེང་དུ་བདུན་གྱི་གྲངས། ། བདེ་གཤེགས་མཐོ་སྟེ་དེ་ཚད་ཁྲུ་གཅིག་དང༌། ། ཕྱེད་ཡིན་དེར་ནི་སྤྱོད་ལམ་བཞི་སྤྱད་རུང༌། ། ཁང་པའི་ཚད་ནི། ནང་གི་དཀྱུས་ལ་བདེ་བར་གཤེགས་པའི་མཐོ་བཅུ་གཉིས་དང༌། ཞེང་དུ་བདུན་ནོ། །
རྡུལ་ཕྲ་རབ་ལ་སོགས་པ་རིམ་པས་སྒྲེས་པའི་སོར་མོ་ཉི་ཤུ་རྩ་བཞི་ལ་ནི་ཚད་དང་ལྡན་པའི་ཁྲུ་གང་ངོ༌། ། ཁྲུ་ཕྱེད་དང་དོ་ནི་བདེ་བར་གཤེགས་པའི་མཐོ་གང་ཡིན་ནོ། ། སྤྱོད་ལམ་བཞི་ནི། འགྲེང་བ་དང༌། འདུག་པ་དང༌། ཉལ་བ་དང༌། འཆག་པའོ། ། དེ་ལྟ་བུའི་སྣོད་མ་ཡིན་པ་འགྲེང་མི་ཐུབ་པ་ལ་སོགས་པ་བརྩམས་ཀྱང་ཉེས་པ་མེད་དོ། ༧ ། བདག་མེད་མ་གསོལ་མ་བསྟན་གཞི་དང་ནི། །
བརྩམ་དུ་མི་རུང་རྩོད་བྱས་ས་ལ་ནི། ། ཚོགས་ཀྱི་དོན་དུ་གཙུག་ལག་ཁང་བྱས་ལའོ། ། ཚོགས་ཀྱི་དོན་དུའོ་ཞེས་པ་ལ་སོགས་པའི་དོན་ཏེ། གླེང་གཞི་ནི། སྟོན་པ་ཀོའུ་ཤམ་བིའི་གདངས་ཅན་གྱི་ཀུན་དགའ་ར་བ་ན་བཞུགས་པའི་ཚེ། དྲུག་སྡེ་དག་གཞན་གྱི་གཙུག་ལག་ཁང་ན་གནས་ཏེ། གཙུག་ལག་ཁང་འདི་ནི་གྱོང་གྲུགས་སུ་གྱུར་པ། གས་པ། མཚམས་ཉམས་པ། ངོས་ཉམས་པ་མ་མོའི་ཁྱིམ་འདྲའོ། །
ཞེས་འཕྱ་བ་དང༌། དགེ་སློང་དག་ཁྱེད་ཅག་གིས་རྡོ་ཡང་སྒྲེང་མི་ནུས་པར་གཞན་གྱི་གཙུག་ལག་ཁང་ལ་འཕྱའོ་ཞེས་ཟེར་བ་དང༌། དེ་དག་ང་རྒྱལ་གྱིས་ཁེངས་ནས་གྲོས་བྱེད་དེ། ལྷུང་བཟེད་ནག་པོ་ཅན་དག་གིས་ཟིལ་གྱི་མནན་གྱི། སྔར་གཞན་གྱིས་མ་བྱས་པ་ཞིག་བརྩིག་གོ ། ཐམས་ཅད་ལག་གི་བླ་ལ་ཞུགས་ན་འཕྱ་བར་འགྱུར་གྱི། བདག་ཅག་གི་ནང་ན་མཁས་པ་སྤྱོད་པ་གསལ་བ་ཁབ་འཇུག་སར་གཏུན་བུ་འཇུག་ནུས་པ་འདུན་པ་ཡིན་པས་བསྐོ་སྙམ་ནས་བསྐོས་སོ། ། དེ་ནས་འདུན་པས་ཀོའུ་ཤམ་བི་ན་བྲམ་ཟེ་ལོངས་སྤྱོད་ཅན་སེར་སྣ་ཆེ་བ་བྱ་རོག་ལའང་གཏོར་མ་མི་སྟེར་བ་ཞིག་འདུག་པས་འདི་སྦྱོར་དུ་གཞུག་གོ་སྙམ་ནས། དེ་ཐབས་ཀྱིས་དད་པར་བྱས་ཏེ། དེ་ལས་རིན་བླངས་རྒྱལ་པོ་ལ་ས་བླངས་ཏེ།
ཀོའུ་ཤམ་བི་དང་གདངས་ཅན་གྱི་ཀུན་དགའ་ར་བའི་བར་ན་ཤིང་ལྗོན་པའི་དྲུང་ན་བྲམ་ཟེའི་ཁྱེའུ་ལྔ་བརྒྱ་གསང་ཚིག་ཀློག་པ་ཡོད་དེ། དེ་དག་དྲུག་སྡེ་ལ་ཡང་ཡང་སྤྱོ་འདྲི་བ་དེའི་གནས་སུ་བརྩིག་གོ་ཞེས་བགྲོས་ནས་སོང་སྟེ། གླ་མི་བོས་ནས་ཤིང་བཅད་ཕྱོགས་མཉམ་པར་བྱས་ཏེ། འདིར་དྲི་གཙང་ཁང༌། འདིར་སྒོ་ཁང་བྱའོ་ཞེས་མཚན་མ་བྱས་ཏེ་སོང་བའི་ཤུལ་དུ་བྲམ་ཟེའི་ཁྱེའུ་དག་ལྷགས་པ་དང༌། ཤིང་མ་མཆིས་པས་ཡིད་ཁོང་དུ་ཆུད་ཅིང་འདུག་པ་ན། དྲུག་སྡེ་ལྷགས་ཏེ་བགད་པ་དང༌། ཁྱེད་ཀྱིས་མ་བཀུམ་མམ། བཀྲེན་པ་སྤྱོ་འདྲི་བ་མི་དགའ་བར་བྱས་སོ། ། དགེ་སྦྱོང་གི་ཚུལ་ཚིག་གོ་ཟེར་ནས་འཕྱ་བའི་སྐབས་དེ་གསོལ་པས་བཅས་སོ། །
འདི་ལ་གཞིའི་ཡན་ལག་བདག་པོ་མེད་པ་དང༌། མ་གསོལ་བ་དང༌། མ་བསྟན་པ་དང༌། གཞི་མི་རུང་བ་དང༌། བརྩམ་དུ་མི་རུང་བ་དང༌། རྩོད་པ་དང་བཅས་པའི་ས་ཡིན་པ། བསམ་པ་ཚོགས་ཀྱི་དོན་དུ། སྦྱོར་བ་གཙུག་ལག་ཁང་བརྩམས་པ། མཐར་ཐུག་གྲུབ་པ་སྟེ། ཡན་ལག་འདི་དག་ཚང་ན་ཁང་ཆེན་བྱས་པ་ལས་བྱུང་བའི་ལྷག་མའི་ལྟུང་བར་འགྱུར་རོ། །
ཡན་ལག་གཅིག་དམན་སྦོམ་པོ་གཞན་ན་སྨད། ། ཡན་ལག་གཅིག་ཙམ་གྱིས་དམན་ན་ཡང་སྦོམ་པོར་འགྱུར་ལ། གཉིས་ལ་སོགས་པས་དམན་ན་ནི་དེ་ལས་ཀྱང་ན་སྨད་པ་ཡིན་ནོ། ། མ་བསྐོས་པར་བྱེད་པ་དང༌། མི་མཐུན་པའི་ཞལ་ཏ་བྱེད་པ་ཡང་སྦོམ་པོའོ། ། གསོལ་བའི་འོག་ཏུ་ལེ་ལོས་མ་གྲུབ་ན་ཉེས་བྱས་སོ། ། དེ་ལྟ་བས་ན་ཁང་པ་ལ་ནི་བདག་པོ་མེད་པ་མ་བླངས་པར་ཚད་དང་ལྡན་པར་བྱ་བ་དང༌། གཙུག་ལག་ཁང་ལ་ནི་བདག་པོ་ཡོད་པ། དགེ་འདུན་གྱི་ཕྱིར་བརྩིག་ཏུ་བཅུག་པ་སྟེ། གཉིས་ཀ་ལ་ཐུན་མོང་དུ་འཇུག་པ་གཞི་རུང་བ་དང༌།
རྩོད་པ་མེད་པ་དང༌། བརྩམ་དུ་རུང་བ་བཙལ་ཏེ། རྙེད་ནས་གནས་མལ་བཤམས། གནྜི་བརྡུངས་ཏེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། མཆིལ་ལྷམ་ཕུད་དེ་བླ་གོས་ཕྲག་པ་གཅིག་ཏུ་གཟར་ཏེ། རྒན་རིམ་དུ་ཕྱག་བཙལ་ནས། རྒན་པའི་མཐའ་ལོགས་སུ་ཙོག་པུར་འདུག་ནས་ཐལ་མོ་སྦྱར་ཏེ། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་ལག་གི་བླ་ཞེས་པ་ནས།
གསོལ་ཞེས་པའི་བར་ལན་གསུམ་བཟླས་པས་གཞི་བསྟན་པར་གསོལ་ལོ། ། དེ་ནས་དགེ་འདུན་ཐམས་ཅད་དེར་འགྲོ་བར་བྱ་བའམ། ཡིད་ཆེས་པ་བཏང་སྟེ། དེས་ཀྱང་ཞིབ་མོར་བལྟས་པས་གཞི་རུང་བ་རྣམ་པ་ཐམས་ཅད་རྫོགས་པ་ཡིན་ན་རྒན་པའི་མཐའ་ལོགས་སུ་འདུག་སྟེ། གནས་བརྟན་དག གཞི་དེ་ནི་རུང་བ་དང༌། རྩོད་པ་མ་མཆིས་པ་དང༌། བརྩམ་དུ་རུང་བ་ལགས་ཀྱི། ད་དེའི་དུས་ལ་བབ་པར་མཁྱེན་པར་མཛོད་ཅིག་ཅེས་བརྗོད་ལ། དེའི་འོག་ཏུ་དགེ་སློང་གཞན་ཞིག་གིས་གསོལ་བ་བྱས་ཏེ་ལས་བྱའོ། །
དེ་ལྟར་བསྟན་པ་དེར་ལེ་ལོ་མེད་པས་བསྒྲུབ་པར་བྱ་བ་ཡིན་ནོ། ༨ ། རྒྱུ་མཚན་མེད་པར་གཞན་ནི་སྨད་འདོད་པས། ། ཕམ་པའི་སྐུར་ཚིག་སྨྲས་པའོ་ཉམས་ལ་ཡང༌། ། ཕམ་པར་གྱུར་པ་ལྷག་པར་སྤྱོད་པས་དགེ་སློང་ཉམས་པ་ལ་སོགས་པ་ཡང་ངོ༌། ། ཞེས་པ་ལ་སོགས་པའི་དོན་ཏེ། གླེང་གཞི་ནི། རྒྱལ་པོའི་ཁབ་ཏུ་གནས་མལ་འབོགས་པའི་མཆོག་ཏུ་ལུང་བསྟན་པ། ཚེ་དང་ལྡན་པ་གྱད་བུའི་ནོར་ཆེན་པོ། སྟོན་པས་གནས་མལ་འབོགས་པ་དང་ཟས་ལ་བསྐོས་སོ། །
དེས་གློ་བུར་དུ་འོངས་པ་རྣམས་ཉི་མ་དང་པོ་ལ་ཟས་བསོད་པ། གཉིས་པ་ལ་འབྲིང༌། གསུམ་པ་ལ་ངན་པར་གཏོང་ལ། བཞི་པ་ལ་རང་སྤྱོད་ཡུལ་ཤེས་ནས་འདོང་ངོ༌། ། དེའི་ཚེ་མཛའ་བོ་དང་ས་ལས་སྐྱེས་གཉིས་ལྷོའི་རི་བོར་ལྗོངས་རྒྱུས་ནས་རྒྱལ་པོའི་ཁབ་ཏུ་ཕྱིན་པ་དང༌། གནས་མལ་འབོགས་པ་སུའོ། ། གྱད་བུའི་ནོར་རོ། ། དེས་དེ་ལ་གནས་མལ་ཕོག་ཅིང༌། དེའི་ཚེ་བཟང་བ་རྣམས་གནས་བརྟན་རྣམས་ལ་ཕོག་ཟིན་ནས་ངན་པ་ལས་མ་ལུས་དེ་ཕོག་གོ ། ཟས་ལ་སུ།
ཁོ་བོའོ། ། སྐོས་ཤིག དེས་སྔར་བཞིན་བསྐོས་པ་དང༌། ཁྱིམ་པ་དག་སང་སུ་འབྱོན། མཛའ་བོ་དང་ས་ལས་སྐྱེས་གཉིས་སོ། ། ཁྱིམ་བདག་གིས་བསམ་པས། དེ་གཉིས་གནས་ངན་ལེན་བྱེད་པ་ཡིན་གྱི། ཅི་ཡང་རུང་བ་ཐོབ་ནས་འགྲོ་བར་གྱུར་ཅིག་སྙམ་ནས་ངན་པ་བྱིན་ནོ། ། དེ་ནས་དེ་གཉིས། ཀྱེ་མའོ།
སྡུག་བསྔལ་ལོ། ། ལན་གསུམ་དུ་ཟས་ངན་པ་སྦྱིན་པས་གནོད་པ་ཞིག་བྱའོ་སྙམ། དེར་མཛའ་བོའི་སྲིང་མོ་འོངས་ནས་ཕྱག་འཚལ་བ་ལ་ཡང་བལྟ་བར་མི་བྱེད་དོ། ། དེས་ཅིའི་ཕྱིར། གྱད་བུའི་ནོར་གྱིས་ལན་གསུམ་དུ་མཐོ་བརྩམས་ན་ཡལ་བར་འདོར་རམ། ཅི་བགྱི། སྟོན་པ་ཅན་སོང་ལ། གྱད་བུའི་ནོར་གྱིས་བདག་དང་མི་ཚངས་སྤྱོད་བྱས་པས་ཕམ་པར་གྱུར་ཅེས་སྨྲོས་ཤིག ཁོ་བོས་དཔང་བྱའོ། ། ཅི་ལྟར་སྐུར་པ་བཏབ།
མི་ཟེར་ན་བལྟ་བ་སོགས་མི་བྱེད་དོ། ། ཡུད་ཙམ་ཅི་ཡང་མི་སྨྲ་ནས་བགྱིའོ་ཞེས་ཁས་བླངས་ནས་སྟོན་པའི་སྤྱན་སྔར་དེ་བཞིན་དུ་བགྱིས་སོ། ། སྟོན་པས་གྱད་བུའི་ནོར་ཁྱོད་ཀྱིས་ཐོས་སམ། ཐོས་སོ། ། ཇི་སྙམ་དུ་སེམས། བཅོམ་ལྡན་འདས་ཀྱིས་བདག་ལ་ཇི་ལྟར་མཁྱེན་པ་ལགས་སོ། ། དེའི་དུས་མ་ཡིན་གྱི། དྲན་ན་དྲན་ཞེས་སྨྲོས། མི་དྲན་ན་མི་དྲན་ཞེས་སྨྲོས་ཤིག མི་དྲན་ནོ། །
དགེ་སློང་དག་གྱད་བུའི་ནོར་དྲན་པ་དང་ལྡན་པར་གཟུང་ཞིག མཛའ་མོ་རང་གིས་ཁས་བླངས་པ་སྙིལ་ཞིག དགེ་སློང་དག་གིས་ལེགས་པར་དྲིས་པས། ཁོ་བོ་ཅག་ལ་ལན་གསུམ་དུ་མཐོ་བཙམས་པས་འགྲོ་བ་མ་ཡིན་པ་བཞིས་སྨྲས་སོ་ཟེར་ནས་གསོལ་བས། དེ་སྨད་དེ་སྟོན་པས་བཅས་སོ། ། འདི་ལ་གཞིའི་ཡན་ལག་རང་ལས་གཞན་པའི་བཅས་ལྡན་དགེ་སློང་ངམ། བསླབ་པ་ལས་ཉམས་པ་གང་རུང༌། བསམ་པའི་ཡན་ལག་རྒྱུ་མཚན་མེད་པ་ལ་འདུ་ཤེས་བསྒྱུར་ཏེ་སྨད་འདོད། སྦྱོར་བའི་ཡན་ལག་ཕམ་པའི་སྐུར་ཚིག མཐར་ཐུག་གི་ཡན་ལག་གཞན་གྱིས་གོ་བར་སྨྲས་པའོ། །
ཡན་ལག་འདི་དག་ཚང་ན་གཞི་མེད་ཀྱི་སྐུར་འདེབས་ཀྱི་ལྟུང་བར་འགྱུར་རོ། ། རྒྱུ་མཚན་མེད་པར་གཞན་ནི། མཐོང་བ་དང༌། ཐོས་པ་དང༌། དོགས་པའི་གཞི་གང་ཡང་མེད་པའི་དགེ་སློང་ངམ། གལ་ཏེ་གཞི་གཞན་ཡོད་དུ་ཟིན་ཀྱང༌། གང་གི་གླེང་བའི་གཞི་དེ་མེད་པའི་ཉམས་པའོ། ། སྨད་འདོད་པས། ཕམ་པའི་སྐུར་ཚིག་སྨྲས་པའོ། ། མི་བདེན་བཞིན་དུ་སྨྲ་བར་འདོད་པའི་འདུ་ཤེས་བསྒྱུར་བའོ། །
དེ་ཡང་གཞི་དེ་ཉིད་ཡོད་དུ་ཟིན་ཀྱང་འདུ་ཤེས་སྒྱུར་བར་བྱེད་ན། བརྫུན་དུ་སྨྲ་བ་ཡིན་པས་ལྷག་མར་འགྱུར་ལ། འདུ་ཤེས་བསྒྱུར་བ་མེད་ན། གཞི་དེ་ཉིད་མེད་དུ་ཟིན་ཀྱང་བདེན་པར་སྨྲ་བ་ཡིན་པས་ལྷག་མར་མི་འགྱུར་རོ། ། དེ་ལྟར་ཡང་འགྲེལ་པར། བརྫུན་པ་དང་བདེན་པ་གཉིས་ནི་འདུ་ཤེས་དང་འབྲེལ་བ་ཡིན་གྱི། དོན་གྱི་དེ་ཉིད་དང་འབྲེལ་བ་ནི་མ་ཡིན་ནོ། ། ཞེས་སོ། ། མིའི་འགྲོ་བ་པ་གང་ཡང་རུང་བ་ལ་བརྡ་ཕྲད་པར་སྨྲས་ནའོ། ། ཉམས་ལ་ཡང༌།
གང་ཟག་མ་དག་པ་ལ་སྐུར་པ་འདེབས་ན་ལྟུང་བ་འབྱུང་བར་འགྱུར་བའི་གཞི་བཅུ་གཅིག་དང༌། ལྟུང་བ་མེད་པར་འགྱུར་བའི་གཞི་དྲུག་ཡོད་དེ། དང་པོ་ནི། མ་མཐོང་བ་མཐོང༌། མ་ཐོས་པ་ཐོས། མ་དོགས་པར་དོགས། ཐོས་པ་ལ་ཡིད་ཆེས་ནས་བདག་གིས་མཐོང༌། ཐོས་པ་ལས་ཡིད་མ་ཆེས་པར་བདག་གིས་མཐོང༌། ཐོས་པ་ལ་དོགས་ནས་བདག་གིས་མཐོང༌། ཐོས་པ་ལས་མི་དོགས་ནས་བདག་གིས་མཐོང༌།
དོགས་པ་ལ་དོགས་ནས་བདག་གིས་མཐོང༌། དེས་མཐོང་ལ་དེ་ཡང་བརྗེད་བཞིན་དུ་བདག་གིས་མཐོང༌། དེས་ཐོས་ལ་དེ་ཡང་བརྗེད་བཞིན་དུ་བདག་གིས་མཐོང༌། དེས་དོགས་ལ་དེ་ཡང་བརྗེད་བཞིན་དུ་བདག་དོགས་ཟེར་བ་འདུ་ཤེས་བསྒྱུར་ཏེ་སྨྲ་བ་རྣམས་ནི་བརྗོད་དོ་ཅོག་དངོས་གཞིར་འགྱུར་རོ། ། ལྟུང་བ་མེད་པའི་གཞི་དྲུག་ནི། ཐོས་དོགས་མ་ཡིན་པར་མཐོང་བ། མཐོང་དོགས་མ་ཡིན་པར་ཐོས་པ། མཐོང་ཐོས་མ་ཡིན་པར་དོགས་པ། མཐོང་ལ་ཐོས་དོགས་པ། ཐོས་ལ་མཐོང་དོགས་པ།
དོགས་ལ་མཐོང་ཐོས་པ་རྣམས་ཀྱི་བརྗོད་དོ་ཅོག་ཉེས་བྱས་སོ། ། མཚན་མི་མཐུན་པ་དང་ལྟ་བ་མི་མཐུན་པ་ཡང་ངོ༌། ། ལྟ་བ་མི་མཐུན་པ་ནི། རང་ཉིད་ཕམ་པ་དང་པོ་ཁས་ལེན་པ་ལ་ཁས་མི་ལེན་པ་ཕམ་པ་གཉིས་པ་དང༌། ཁས་ལེན་པ་ལ་ཁས་ལེན་པས་གཞི་མེད་པའི་ཕམ་པས་སྐུར་པ་འདེབས་ན་ཡང་དངོས་གཞིར་འགྱུར་རོ། ། གཞན་ཡང་མི་བརྟེན་པས་སྐུར་པ་འདེབས་ན་སྦོམ་པོ་ཞེས་པ། དགེ་སློང་ལ་མ་ནིང་མོ་དང་སྤྱད་དོ་ཞེས་སྐུར་པ་འདེབས་ན་སྦོམ་པོའོ། ། དེའི་ཁའམ་བཤང་བར་རོ་ཞེས་ན་དངོས་གཞི། གང་ཟག་གི་མིང་མ་སྨོས་པར་མི་ཚངས་སྤྱོད་བྱས་སོ་ཟེར་ན་ཡང་སྦོམ་པོའོ། ༩ །
དེ་བཞིན་སྙད་ཀ་ཅུང་ཟད་ཡོད་པ་ལ། ། བརྟེན་ནས་སྨྲ་བ་བག་ཙམ་ཡིན་པར་གྲགས། ། བརྗོད་པར་བྱ་བ་གཞན་ལ་སྨྲ་བའི་ཚིག་གི་བརྫུན་ནའོ་ཞེས་པའི་དོན་ཏེ། གླེང་གཞི་ནི། གྱད་བུའི་ནོར་རྫིང་བུ་རྡོ་རྩིགས་ཅན་གྱི་འགྲམ་ན་གནས་པ་ན། ཨུཏྤ་ལའི་མདོག་གྱད་བུའི་ནོར་བསམ་གཏན་གྱི་བདེ་བ་སྤངས་ནས་དགེ་འདུན་གྱི་ཞལ་ཏ་ཉམས་སུ་ལེན་པ་ནི་དཀའ་བ་བྱེད་པ་ཡིན་ནོ་སྙམ་སོང་ནས་ཕྱག་བྱས་ཆོས་ཉན་ནོ། ། དེའི་ཚེ་མཛའ་བོ་དང་ས་ལས་སྐྱེས་གཉིས་ཀྱིས་ཕྱག་དར་ཁྲོད་ཅིག་རྙེད་ནས་རྫིང་བུ་དེར་སྐེམ་པ་དང༌། རི་དྭགས་ཁྱུ་ཅིག་ཆུ་འཐུང་ཕོ་མོ་མི་ཚངས་པ་སྤྱོད་པ་མཐོང་ནས་སྐུར་པ་གདབ་ཀྱིན་གདོང་ངོ༌། ། མཛའ་བོ་ཡང་གནས་དབྱུང་གི་ལས་བྱེད་འཇུག་གམ། ད་རེས་བག་ཙམ་ལ་བསམ་པ་ཡོད་པས་བརྫུན་དུ་སྨྲ་བ་ག་ལ་ཡོད།
དེ་གཉིས་སོང་སྟེ་དགེ་སློང་རྣམས་ལ། གྱད་བུའི་ནོར་དང་ཨུཏྤ་ལའི་མདོག་མི་ཚངས་སྤྱོད་པ་བརྟེན་པ་མཐོང་ངོ༌། ། ཅི་ཡང་ཁྱེད་གཉིས་སྐུར་པ་འདེབས་སམ། ཅི མིག་གིས་མཐོང་བས་དབྱུང་བར་བྱ་གྲང༌། གསོལ་པས་སྔར་བཞིན་རྟོགས་ཤིག བརྟགས་པས་སྔར་བཞིན་ཟེར་ནས། གསོལ་བས་སྨད་དེ་བཅས་སོ། ། འདི་ལ་གཞིའི་ཡན་ལག་རང་ལས་གཞན་པའི་དགེ་སློང་ངམ་ཉམས་པ། བསམ་པའི་ཡན་ལག་སྙད་ཀ་ཅུང་ཟད་ཡོད་པ་ལ་བརྟེན་ནས་འདུ་ཤེས་བསྒྱུར་ཏེ་སྨྲ་བར་བསམ་པ། སྦྱོར་བའི་ཡན་ལག་ལ།
གཞན་ལ་གནས་པའི་ཚིག་གི་བརྫུན་སྨྲ་བ། མཐར་ཐུག་གི་ཡན་ལག་གཞན་ལ་བརྡ་འཕྲོད་པ། འདི་ལྟ་བུའི་ཡན་ལག་ཚང་ན་བག་ཙམ་གྱིས་སྐུར་བ་འདེབས་པའི་དགེ་འདུན་ལྷག་མར་འགྱུར་རོ། ། དཔེར་ན་ཁོ་བོ་ཅག་གིས་གྱད་བུའི་ནོར་མཐོང་ངོ༌། ། ཨུཏྤ་ལའི་མདོག་མཐོང་ངོ༌། ། འཁྲིག་པའི་ཆོས་བརྟེན་པ་མཐོང་ངོ༌། ། ཞེས་སྨྲ་ཡི། འདི་དང་འདིར་ལྷན་ཅིག་དེ་བྱེད་དོ་ཞེས་བྱེད་པ་པོ་དང་བྱ་བར་སྦྱར་ཏེ་མི་སྨྲ་བས་བག་ཙམ་སྨྲ་བ་ཞེས་བསྒྲགས་སོ། ༡༠ ། མཐུན་པ་དབྱེ་སླད་རྩོད་པ་བླངས་ནས་གཟུང༌། །
བཞམས་དང་གསོལ་བཞིས་ལན་གསུམ་བསྒོས་མི་ཉན། ། ཚོགས་སུ་ལོངས་པ་ཕྱེ་ཞིང་བྱེ་བ་ནའོ། ། དེའི་མཐར་ལ་མི་གཏོང་ནའོ། ། བརྟུལ་བར་བྱེད་པ་ཉིད་དོ། ། དབྱེན་ལའོ། ། ཞེས་པའི་དོན་ཏེ། གླེང་གཞི་ནི། སྟོན་པ་རྒྱལ་པོ་འི་ཁབ་ཏུ་བཞུགས་སོ། ། དེའི་ཚེ་མུ་གེ་ཉམ་ང་བ་ཞིག་བྱུང་ནས། དགེ་སློང་རྫུ་འཕྲུལ་ཡོད་པ་རྣམས་འཛམ་བུའི་འབྲས་བུ་དང༌།
སྒྲ་མི་སྙན་ནས་འབྲས་སཱ་ལུ་དང༌། ལྷའི་ཡུལ་ནས་བདུད་རྩི་བླངས་ནས་རང་ཡང་སྤྱོད། གཞན་ལ་ཡང་བགོ་བཤར་བྱེད་དོ། ། ལྷས་སྦྱིན་ཡང་དེ་ལྟར་བྱའོ་སྙམ་ནས་སྟོན་པ་ལ་བདག་ལ་རྫུ་འཕྲུལ་བསྟན་དུ་གསོལ། ཁྱོད་ཀྱིས་ལྷག་པའི་ཚུལ་ཁྲིམས་དང་སེམས་དང་ཤེས་རབ་ལ་བརྩོན་པར་གྱིས་ཤིག རྫུ་འཕྲུལ་དང་གཞན་ཡང་འབྱུང་ངོ༌། ། དེས་མི་སྟོན་པར་ཤེས་ནས། ཀོའུ་དི་ནྱ་ཅན་སོང་སྟེ་ཞུས་པ་ནས། གནས་བརྟན་ལྔ་བརྒྱའི་བར་གྱིས་མ་བསྟན་པས། འོད་སྲུང་སྟོབས་བཅུ་པ་ཅན་སོང་སྟེ།
དེས་མ་བརྟགས་པར་བསྟན་པ་བསྒྲུབ་པས་བསམ་གཏན་དང་པོ་ལ་བརྟེན་ནས་ཐོབ་བོ། ། དེས་མ་སྐྱེས་དགྲ་རྗེས་སུ་འཇུག་པར་བྱའོ་སྙམ་ནས་རྫུ་འཕྲུལ་བསྟན་པས། མ་སྐྱེས་དགྲས་ལྷས་སྦྱིན་སྟོན་པ་བས་རྫུ་འཕྲུལ་ཆེའོ་ཞེས་འཛིན་ཅིང་སྔ་རྒོངས་ཤིང་རྟ་ལྔ་བརྒྱ་ཙམ་དང་ལྷན་ཅིག་འབྱུང་ཞིང་བསྙེན་བཀུར་བྱེད་ལ། སྣོད་དུ་སྩོལ་བ་ལྔ་བརྒྱ་ཙམ་གྱི་ཟས་ཚོམ་བུར་འབུལ་ལོ། ། དེའི་ཚེ་ལྷས་སྦྱིན་གྱི་བསམ་པ་ལ། བཅོམ་ལྡན་འདས་འདི་རྒས་འཁོགས་སུ་གྱུར་པས་འཁོར་བཞི་བདག་ལ་གཏད་ན་དྲང་ངོ་སྙམ་པ་དང་རྫུ་འཕྲུལ་ཉམས་ཏེ་ཉམས་པར་མ་ཤེས་སོ། ། དགེ་སློང་ནོག་ཅན་ཚངས་པར་སྐྱེས་པ་དེས། མོའུ་འགལ་གྱི་བུ་ཆུ་སྲིན་བྱིས་པ་གསོད་ཀྱི་རི་ན་ཡོད་པ་དེར་སོང་སྟེ། སྟོན་པ་ལ་ཞུས་ཤིག་ཅེས་བསྐུལ་ནས། དེས་ཀྱང་སོང་སྟེ་ཇི་ལྟར་གྱུར་པ་ཞུས་པ་དང༌།
ལྷས་སྦྱིན་གྲོགས་བཞི་ཀོ་ཀ་ལི་ཀ་དང༌། ཁཎྜ་དྲ་བྱ་དང༌། ཀ་ཏ་མོ་ཏ་ཀ་ཏིཥྛ་དང༌། རྒྱ་མཚོས་བྱིན་དང་ལྷན་ཅིག་འོང་བ་གཟིགས་ནས་ཚིག་སྲུངས་ཤིག མོའུ་འགལ་གྱི་བུ་རང་གནས་སུ་སོང་ངོ༌། ། ལྷས་སྦྱིན་གྱིས་སྟོན་པ་ལ་ཕྱག་བཙལ་ནས། བཅོམ་ལྡན་འདས་སྐུ་བགྲེས་པ་འཁོར་བཞི་ལ་འདོམས་པ་མཉེལ་གྱི། བདག་གིས་དྲངས་ན་ཐུགས་ལས་ཆུང་ངུས་གནས་པར་འགྱུར་རོ། ། མི་གཏི་མུག་ཅན། ང་ཤཱ་རིའི་བུ་དང༌།
མོའུ་འགལ་གྱི་བུ་ལའང་མི་གཏོད་ན། རོ་འདྲ་བ་མཆིལ་མ་ཟ་བ་ཁྱོད་ལ་གཏོད་རི་སྐན། ལྷས་སྦྱིན་མི་བཟོད་པ་སྐྱེས་ཏེ་སྡོད་ཅིག་བྱས་ནས་མགོ་ལྕོགས་ལན་གསུམ་བྱས་ནས་སོང་ངོ༌། ། སྟོན་པས་ཀུན་དགའ་བོ་ལ་དགེ་འདུན་སྡུས་ཤིག་གསུངས་ནས་བསྡུས་པ་དང༌། སྟོན་པས་དགེ་སློང་དག་ལྔ་ནི་འཇིག་རྟེན་ན་ཡོད་ཅིང་སྲིད་པའི་སྟོན་པ་སྟེ། ཚུལ་ཁྲིམས་དང༌། འཚོ་བ་དང༌། ཤེས་མཐོང་གསུམ་མ་དག་པ་དང༌། བརྡ་འཕྲོད་པ་ཕུན་སུམ་མ་ཚོགས་པ་དང༌། ངེས་པར་བཤད་པའི་ཆོས་འདུལ་བ་ལ་གནས་བཞིན་དུ་དེ་དག་དག་པ་དང་ཕུན་སུམ་ཚོགས་པར་ཁས་འཆེ་བ་ལ་ལྷན་ཅིག་འགྲོགས་པ་དག་གིས་དེ་ལྟར་ཤེས་ཀྱང་ཡིད་མི་དགའ་བར་འགྱུར་གྱི།
འདི་རང་ཤེས་སོ་སྙམ་ནས་དེ་དག་གི་སེམས་བསྲུང་ངོ༌། ། ང་ནི་དེ་དག་དག་པ་ཁོ་ནས་ཁས་འཆེའི། ཉན་ཐོས་རྣམས་རྗེས་སུ་བསྲུང་བར་མི་བྱ། ངའང་བསྲུང་མི་རེའོ། ། ང་ནི་ཁྱེད་ལ་ཚར་བཅད་ཟིལ་གྱིས་མནན་ནས་སྨྲའི། ཚིག་གི་ལམ་བཟོད་པར་གྱིས་ཤིག དེའི་ཚེ་ལྷས་སྦྱིན་འཁོར་བཞི་ལ་དགེ་འདུན་མཐུན་པ་དབྱེ་བར་བྱ་སྟེ། ཕྱེ་ན་བདག་ཅག་ཤི་བའི་རྗེས་སུ་སྙན་པ་འབྱུང་ངོ༌། ། མི་ནུས་སོ། ། ནུས་ཏེ་རྒན་པ་རྣམས་ལ་ཡོ་བྱད་ཀྱིས་དང༌།
གཞོན་པ་རྣམས་ཟང་ཟིང་གིས་བསྡུ་བར་བྱའོ་སྙམ་ནས་དབྱེན་ལ་བརྟུལ་བ་དང༌། དེ་གསོལ་པས། བཞམས་ཏེ་བསྒོ་བར་བྱའོ་ཞེས་གསུངས་ནས་བཞམས་ཏེ་བསྒོ་ཡང་འདི་ནི་བདེན་གྱི། གཞན་ནི་བརྫུན་པའོ་ཞེས་ཟེར་ནས་གཏོང་དུ་མ་འདོད་དེ་གསོལ་པས། གསོལ་བ་དང་བཞིའི་ལས་ཀྱིས་བསྒོ་བར་བྱའོ་ཞེས་གསུངས་ནས་བྱས་ཀྱང་གཏོང་དུ་མ་འདོད་དོ། ། དེའི་གྲོགས་བྱེད་པའི་དགེ་སློང་བཞི་ཡང༌། ཁྱེད་ཅག་དགེ་ཡང་རུང་སྡིག་ཀྱང་རུང་གི་འདི་ལ་ཅི་ཡང་མ་སྨྲ་ཞིག འདི་ནི་ཆོས་དང་འདུལ་བ་སྨྲ་བ་སྟེ་འདི་འདོད་ཅིང་བཟོད་པ་སྟེ་བདག་ཅག་ཀྱང་འདོད་ཅིང་བཟོད་དོ་ཟེར་ནས་གསོལ་པས། བཞམས་ཏེ་བསྒོ་བ་དང༌། གསོལ་བ་དང་བཞིའི་ལས་ཀྱིས་ཟློག་ཅིག
བཟློག་ཀྱང་དེ་ཉིད་ལ་ཞེན་ནས་སྔར་བཞིན་ཟེར་ནས་སྐབས་དེ་གསོལ་པས། ལྷས་སྦྱིན་གྱིས་དགེ་འདུན་དབྱེ་བར་ནུས་ཏེ། དེ་ལ་གྲོགས་དགེ་སློང་བཞི་ཡོད་པའི་ཕྱིར་རོ། ། ལུང་བསྟན་པར་ལྷས་སྦྱིན་གྱིས་ཐོས་ནས། ད་ནི་དབྱེན་ནུས་པར་ལུང་བསྟན་གྱི་དབྱེ་བར་བྱའོ་ཞེས་པའི་སྐབས་དེ་གསོལ་པས། ལྷས་སྦྱིན་དེ་ལྟར་བྱེད་པ་བདེན་ནམ། མད་དོ། ། བརྗོད་པ་གསུམ་པའི་མཐའ་ལ་མི་གཏོང་ན་ལྷག་མའོ། ། འདི་ལ་གཞིའི་ཡན་ལག་ཕྱོགས་གཉིས་ཀར་དགེ་འདུན་བཞི་བཞིར་ཚང་བ། བསམ་པའི་ཡན་ལག་མཐུན་པ་དབྱེ་བར་བསམས་པ།
སྦྱོར་བ་རྩོད་པ་བླངས་ནས་གཟུང་བ། མཐར་ཐུག་བཞམས་པ་དང་གསོལ་བཞིས་ལན་གསུམ་དུ་བསྒོས་པ་མི་ཉན་པར་ཕན་ཚུན་དབྱེ་བ་གང་རུང༌། ཡན་ལག་འདི་ལྟ་བུ་ཚང་ན་དགེ་འདུན་དབྱེན་བྱས་པ་ལས་བྱུང་བའི་ལྷག་མའི་ལྟུང་བར་འགྱུར་རོ། ། བཞམས་ཏེ་བསྒོ་བས་མི་བཟློག་ཉེས་བྱས་དང༌། ། གསོལ་བཞི་གཅིག་གིས་སྦོམ་པོ་བསྐྱར་བ་ཡང༌། ། གསུམ་པས་མ་བཟློག་ལྷག་མའོ་རིམ་པ་འདི། ། འོག་མ་གསུམ་ལའང་སྦྱར་བར་བྱ་བ་ཡིན། ། དབྱེན་དང༌། དེར་རྗེས་ཕྱོགས་པ་དང༌། ཁྱིམ་སུན་འབྱིན་པ་དང༌།
བཀའ་བློ་མི་བདེ་བ་བཞི་ཀ་ལ། དང་པོར་དགེ་སློང་གཅུགས་པ་དག་གིས་བཞམས་ཏེ་བསྒོ་ལ། དེས་གཞི་དེ་གཏོང་ན་ལེགས། མི་གཏོང་བར་གཞི་དེ་ཉིད་ལ་ནན་ཏན་མཆོག་ཏུ་བཟུང་ཞིང་མངོན་པར་ཞེན་ནས། འདི་ཉིད་བདེན་གྱི་གཞན་ནི་བརྫུན་པའོ་ཞེས་ཐ་སྙད་འདོགས་པར་བྱེད་ན། གནས་མལ་བཤམ་པ་བྱས་ནས། གཎྜི་བརྡུངས་ཏེ་དྲིས་པའི་ཚིག་གིས་བསྒོ་བས་དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་དང༌། དགེ་སློང་གཅིག་གིས་གསོལ་བ་དང་བཞིའི་ལས་བརྗོད་པ་དང་པོ་བྱའོ། ། དེ་ལ་གཏོང་ན་ལེགས། མི་གཏོང་ན་ལན་གཉིས་པ་བྱའོ། །
དེས་མི་གཏོང་ན་གསུམ་པ་མཇུག་སྡུད་དང་བཅས་པ་གདོན་མི་ཟ་བར་བྱའོ། ། གསུམ་པའི་མཐར་གཞི་དེ་མི་གཏོང་ན་དངོས་གཞིར་འགྱུར་ཏེ། དེའི་མཐའ་ལ་མི་གཏོང་ནའོ། ། བརྟུལ་བར་བྱ་བ་ཉིད་དོ་ཞེས་སོ། ། ཅི ཚིག་ཇི་སྙེད་པའི་ལྟུང་བར་འགྱུར་རམ་ཞེ་ན་མ་ཡིན་ཏེ། ཚིག་གང་ལས་ལྟུང་བར་འགྱུར་བའི་སྐད་ཅིག་དེར་ཚིག་ཐམས་ཅད་འདུ་བས་སོ། ། དེ་ལྟར་ཡང་ཚིག་ནི་སྐད་ཅིག་མ་གཅིག་ཉིད་དོ། ། བཟླས་པ་ནི་ཐ་དད་པ་ཉིད་དོ། ། མཇུག་སྡུད་པ་ནི་མ་ཡིན་ནོ། ། ཞེས་སོ། །
ཚིག་གི་བཟློག་པས་གཞི་དེ་མི་གཏོང་ན་དེའི་ལྟུང་བ་ཡང་གསོལ་བ་ལ་སོགས་པའི་ཚིག་གི་རྗེས་སུ་མཐུན་པར་འགྱུར་ཏེ། བཟློག་པ་གཅིག་གིས་དེའི་རྗེས་སུ་འབྲང་བའི་ལྟུང་བ་སྦོམ་པོ་ཡང་གཅིག་ཁོ་ན། བཟློག་པའི་སྦྱོར་བར་གྱུར་པ་ལ་ལྟུང་བའི་ཡང་སྦྱོར་བ། བཟློག་པ་ལན་གསུམ་གྱིས་མཐར་ཐུག་གྲུབ་པ་ན་ལྟུང་བ་ཡང་མཐར་ཐུག་གྲུབ་པར་འགྱུར་རོ། ། གསོལ་བ་ནི་བཟློག་པ་དངོས་མ་ཡིན་ཀྱང༌། བཟློག་པའི་ཐབས་ཡིན་པས་དངོས་དང་འདྲ་བར་ཤེས་པར་བྱའོ། ། དེ་ལྟར་ཡང་བཟློག་པའི་ཚུལ་གྱིས་མི་གཏོང་བར་རྗེས་སུ་གྲུབ་པའི་རང་བཞིན་ནི་རྗེས་སུ་མཐུན་ནོ། ། གསོལ་བ་ནི་བཟློག་པ་ཉིད་དང་འདྲ་བ་ཉིད་དོ། ། ཞེས་སོ། ། བརྗོད་པའི་འཇུག་པ་ཡང་ཐ་མ་མ་གཏོགས་པ་ཐམས་ཅད་སྦྱོར་བ་སྟེ།
འཇུག་པ་ནི་སྦྱོར་བ་ཉིད་དོ། ། ཞེས་པས་སོ། ། མཇུག་སྡུད་ནི་བརྗོད་པ་ཐ་མར་གཏོགས་སོ། ། བསྐྲད་པ་དང༌། གླེང་བ་དང༌། དྲན་པར་མ་བྱས་པ་ནི་དེའོ། ། དེ་ལ་ནི་བསྒོ་བར་མི་བྱ་བ་ཉིད་དོ། ། ཞེས་པས་བསྐྲད་པ་དང༌། གླེང་དྲན་མ་བྱས་པའི་སྔོན་དུ་རང་ཉིད་ཀྱི་དགེ་འདུན་ལ་འདུན་པས་ཕྱིའོ། ། ཞེས་པ་ལ་སོགས་པ་བརྗོད་ན་སྦྱོར་བའི་ཉེས་བྱས་ཙམ་ལས་སྦོམ་པོ་དང་དངོས་གཞིར་འགྱུར་བ་ནི་མེད་དེ།
མངོན་པར་ཞེན་པ་ཆུང་བ་དང༌། སྡིག་པའི་བསམ་པ་ཤས་ཆུང་བའི་ཕྱིར་རོ། ། དེ་ལྟར་ཡང་ཞུ་བ་ལས། བསྐྲད་པའི་ལས་མ་བགྱིས་པར་དགེ་འདུན་ལ་འདུན་པས་ཕྱིའོ་ཞེས་ཕྱི་བ་དང༌། འཇིག་པས་ཕྱིའོ་ཞེས་བགྱི་བའི་བར་དུ་ཕྱིན་ན་ཅིར་འགྱུར། ཉེས་བྱས་སུ་འགྱུར་རོ། ། བསྒོ་བར་བགྱིའམ། འོན་ཏེ་བསྒོ་བར་མི་བགྱི། བཀའ་སྩལ་པ། བསྒོ་བར་མི་བྱའོ། །
བསྒོ་བ་ཆགས་སམ་མི་ཆགས། བཀའ་སྩལ་པ། མི་ཆགས་སོ། ། ཞེས་གླེང་དྲན་མ་བགྱིས་པ་ལ་ཡང་སྦྱར་ཏེ་གསུངས་པའི་ཕྱིར་རོ། ༡༡ ། གང་ཡང་དེ་རྗེས་འབྲང་བའི་སྡིག་ལྟ་ཅན། ། བཞམས་དང་གསོལ་བཞིས་བཟློག་བྱས་མ་བཟློག་ནའོ། ། དེའི་གྲོགས་ཉིད་རྗེས་སུ་སྒྲུབ་པར་བྱེད་པའོ། ། ཞེས་པའི་དོན། གླེང་གཞི་ནི།
དབྱེན་གྱི་བཅའ་བ་མཛད་ནས། སྟན་དེ་ཉིད་ལ་བཞུགས་བཞིན་དུ་དགེ་འདུན་གྱི་བྱ་བ་ཅུང་ཟད་ཡོད་ཀྱི་སྟན་ལས་མ་ལྡང་ཞིག་ཅེས་གསུངས་ནས། ལྷས་སྦྱིན་གྱི་འཁོར་བཞི་ལ་རྗེས་སུ་ཕྱོགས་པ་བདེན་ནམ། མད་དོ། ། བརྗོད་པ་གསུམ་པའི་མཐའ་ལ་གཏོང་ན་ལེགས། མི་གཏོང་ན་ལྷག་མའོ་ཞེས་བཅས་སོ། ། འདི་ལ་གཞིའི་ཡན་ལག་དགེ་སློང་དབྱེན་བྱེད་པ་དེའོ། ། བསམ་པའི་ཡན་ལག་དེའི་གྲོགས་བྱ་བར་བསམ་པ། སྦྱོར་བ་དེའི་གྲོགས་ཉིད་ཀྱིས་རྗེས་སུ་སྒྲུབ་པར་བྱེད་པ། མཐར་ཐུག་བཞམས་བསྒོ་གསོལ་བརྗོད་ལན་གསུམ་གྱིས་མི་བཟློག་པའོ།
༡༢ ། འགྲོགས་དང་ལོངས་སྤྱོད་ཀྱིས་སུན་འབྱིན་པ་དག ། མཐོང་ཐོས་ཤེས་པ་བསྐྲད་ན་དགེ་འདུན་ལ། ། སྐུར་འདེབས་བཞམས་བསྒོ་གསོལ་བརྗོད་ཀྱིས་མི་གཏོང༌། ། རང་སྐྲོད་པར་བྱེད་པའི་དགེ་འདུན་ལ་ལོག་པའི་བསམ་པས། དེ་དེ་ལ་དེ་ལྟར་ཞུགས་སོ། ། ཞེས་བརྫུན་དུ་སྨྲ་བ་ཉིད་དོ། ། ཞེས་པའི་དོན་ཏེ། གླེང་གཞི་ནི། ནབས་སོ་འགྲོ་མགྱོགས་དམར་སེར་ཅན་གསུམ་རེ་ལྡེའི་རི་ལ་བུད་མེད་དང་ལྷན་ཅིག་རྩེ།
ཅ་ཅོ་འདོན། སྟན་གཅིག་ལ་འདུག སྣོད་གཅིག་ནས་ཟ། ཕོར་བུ་གཅིག་ནས་ཆང་འཐུང་བ་ལ་སོགས་པ་དགེ་སྦྱོང་གི་ལས་མ་ཡིན་པ་དག་བྱེད་དེ། དེས་དེར་དགེ་སློང་གསར་དུ་མི་འོང་རྙིང་པ་རྣམས་འགྲོའོ། ། ཁྱིམ་པ་རྣམས་མ་དད་ནས་གཉུག་མར་གནས་པ་ལ་ཡང་བསོད་སྙོམས་མི་སྟེར་ན་གློ་བུར་དུ་འོངས་པ་ལ་ལྟ་ཅི་སྨོས་པར་གྱུར་ཏོ། ། དེའི་ཚེ་ཀུན་དགའ་བོ་དེར་བསོད་སྙོམས་ལ་ཞུགས་པས་གཅིག་ཀྱང་མ་ཐོབ་པར་ཁྱིམ་པ་ལྔ་བརྒྱ་ཙམ་འདུས་པའི་སྤོང་སར་སོང་ནས། ཤེས་ལྡན་དག་འདིར་སྔོན་བསོད་སྙོམས་རྙེད་ན་ད་མེད་པ་ཅིས་ཡིན། དེ་རྣམས་ཅི་ཡང་མི་སྨྲའོ། ། དགེ་བསྙེན་ཆུ་རྒྱུན་ཅན་གྱིས་ཀུན་དགའ་བོའི་ལག་པ་ནས་བཟུང་སྟེ་མཐའ་གཅིག་ཏུ་ཁྲིད་དེ།
འདི་གསུམ་གྱིས་འདི་འདྲའི་སྤྱོད་པ་བྱས་པས་ལན་གྱི། སྟོན་པ་ལ་ཞུས་ཤིག་ཟེར་ནས་བསོད་སྙོམས་ཕུལ་ནས་ཆོས་ཉན་ཏོ། ། ཀུན་དགའ་བོས་ཆོས་བསྟན་ནས་འོངས་ཏེ་སྟོན་པ་ལ་གསོལ་པས། དགེ་སློང་གནས་བརྟན་དང་ལྷན་ཅིག་སོང་ལ་དེ་དག་བསྐྲད་པའི་ལས་གྱིས་ཤིག དེ་དག་སོང་བ་དང་དམར་སེར་ཅན་གྱིས་ཐོས་ནས། དེ་དག་བསྐྲད་པའི་ལས་བྱས་ན་ཁོ་བོ་ལའང་བྱེད་ཀྱི་འབྲོས་སོ་སྙམ་པ་དང༌། དེ་དག་འོངས་ཏེ་དེ་གཉིས་ལ་གླེངས་པས། མད་དོ། ། བསྐྲད་པའི་ལས་བྱེད་དོ་ཟེར་ནས་སྒོ་གཅིག་ནས་ཞུགས། དམར་སེར་ཅན་གཏུར་བུ་ཐོགས།
སྒོ་གཞན་ནས་མཉན་ཡོད་དུ་སོང་ནས་བསྡམས་བཤགས་ཏེ་རང་བཞིན་དུ་གནས་པ་ཐོབ་བོ། ། དེ་གཉིས་ལ་བསྐྲད་པ་བྱས་པ་དང་ས་ལ་འགྱེལ་བ་ས་ལ་བརྟེན་ནས་ལང་བ་ཡིན་པས་བཟོད་པ་གསོལ་སྙམ་ནས་ཕྱིན་པ་དང༌། དགེ་སློང་རྣམས་དེ་གཉིས་ལ་གཏམ་མི་འདྲིའོ། ། དམར་སེར་ཅན་ཡང་གཏམ་མི་འདྲི་ནས། ཅི ངེད་གཉིས་དང་ཁྱེད་ལ་ཁྱད་པར་ཅི་ཡོད། དེའང་བདེན་ཏེ་ཁོ་བོས་བཤགས་བསྡམ་བྱས་ཟིན་ནོ་སྨྲས་པ་དང༌། དེ་གཉིས་དགེ་སློང་དག་འགྲོ་བ་མ་ཡིན་པ་བཞིས་འགྲོ་སྟེ་ལྟུང་བ་འདྲ་བ་ལ་ཁ་ཅིག་སྐྲོད་དེ། ཁ་ཅིག་མི་སྐྲོད་དོ། ། སུ་ལ་འཕྱ། བདག་སྐྲོད་པའི་དགེ་སློང་ལའོ། །
གསོལ་པས། དེ་དག་འགྲོ་བ་མ་ཡིན་པ་བཞིས་འགྲོ་བ་མ་ཡིན་གྱི། ཁྱེད་གཉིས་སུན་འབྱིན་པས་ལན་གྱི་དེ་ཐོང༌། འགྲོ་བ་མ་ཡིན་པ་བཞིས་སྐུར་བ་འདེབས་པའང་ཐོང་ཞེས་བཞམས་ཏེ་བསྒོ་ཡང༌། འདི་ཉིད་བདེན་གྱིས་སོགས་ཟེར་ནས་གསོལ་བས། བཞིའི་ལས་ཀྱིས་ཟློག་ཅིག བཟློག་ཀྱང་འདི་ཉིད་བདེན་སོགས་ཟེར་ནས་གསོལ་བས། བྱུང་བ་འདི་ལས་བརྗོད་པ་གསུམ་པའི་མཐར་མི་གཏོང་ན་ལྷག་མའོ་ཞེས་བཅས་སོ། ། འདི་ལ་གཞིའི་ཡན་ལག་ཁྱིམ་པ་འགྲོགས་པ་དང༌། ལོངས་སྤྱོད་ཀྱིས་སུན་འབྱིན་པ་བསྐྲད་པ།
བསམ་པ་མཐོང་ཐོས་ཤེས་པས་སྐྲོད་པའི་དགེ་སློང་ལ་འཕྱ་བར་འདོད་པས། སྦྱོར་བ་འགྲོ་བ་མ་ཡིན་པ་བཞིས་འགྲོ་སྟེ་ཁ་ཅིག་སྐྲོད། ཁ་ཅིག་མི་སྐྲོད་ཅེས་ཟེར་བ། མཐར་ཐུག་གི་ཡན་ལག་བཞམས་བསྒོ་གསོལ་བརྗོད་ལན་གསུམ་པས་མི་བཟློག་པའོ། ། འདི་ལྟ་བུའི་ཡན་ལག་ཚང་ན་ཁྱིམ་སུན་འབྱིན་པའི་ལྷག་མའི་ལྟུང་བར་འགྱུར་རོ། ། བུད་མེད་དང་ལྷན་ཅིག་རྩེ་བ་དང༌། འཕྱར་གཡེང་བྱེད་པས་ཁྱིམ་པ་མ་དད་པར་བྱེད་པ་ནི་འགྲོགས་པས་སུན་འབྱིན་པའོ། ། འཕྱར་གཡེང་ནི་ཕྲན་ཚེགས་ཀྱི་འགྲེལ་པ་ལས་འཁྱུད་པ་སོགས་རེས་འགའ་བྱེད་པ་ན་འཕྱར་བ་དང༌། ཡང་ཡང་བྱེད་པ་ནི་གཡེང་བའོ་ཞེས་སོ། ། བུད་མེད་དང༌།
མེ་ཏོག་དང༌། འབྲས་བུ་འཐོག་པ་དང༌། བཟའ་བཏུང་ལ་སོགས་པ་ལྷན་ཅིག་ཏུ་བྱེད་པས་ཁྱིམ་པ་མ་དད་པར་བྱེད་པ་ནི་ལོངས་སྤྱོད་ཀྱིས་སུན་འབྱིན་པའོ། ༡༣ ། གླེང་བ་ཉིད་ན་བདག་ཉིད་དགེ་སློང་དག ། བརྗོད་པར་མི་བྱ་བ་ཉིད་བྱེད་པ་ཡང༌། ། དགེ་སློང་གི་ལྷག་པའི་ཚུལ་ཁྲིམས་ཀྱིས་གླེང་བ་ཉིད་ན། བདག་ཉིད་ཀྱིས་དེ་ལ་དགེ་སློང་དག་གིས་བརྗོད་པར་མི་བྱ་བ་ཉིད་དུ་བྱ་བའོ། ། ཞེས་པའི་དོན་ཏེ། གླེང་གཞི་ནི།
སྟོན་པ་གདངས་ཅན་གྱི་ཀུན་དགའ་ར་བ་ན་བཞུགས་སོ། ། དེའི་ཚེ་འདུན་པ་ལྟུང་བ་བྱུང་བ་ཆོས་བཞིན་དུ་ཕྱིར་མི་བྱེད་ནས། དགེ་སློང་གི་ལྟུང་བ་ཆོས་བཞིན་དུ་ཕྱིར་གྱིས་ཤིག་ཅེས་གླེངས་པ་ན། སུ་ལ་ལྟུང་བ་བྱུང་བ་དེ་ཕྱིར་འཆོས་པར་འགྱུར་རོ། ། ཁྱོད་ལ་ལྟུང་བ་བྱུང་བ་སུས་འཆོས། སུ་འགྱོད་པར་འགྱུར་བས་སོ་ཞེས་ཐུར་སོང་ནས། ཁྱེད་ཅག་དགེ་ཡང་རུང་སྡིག་ཀྱང་རུང་གི བདག་ལ་ཅི་ཡང་མ་སྨྲ་ཞིག ང་ཡང་ཁྱེད་ཅག་ལ་མི་སྨྲའོ། ། ཁྱེད་རིགས་རུས་ཁྱིམ་སྣ་ཚོགས་པར་རབ་ཏུ་བྱུང་བ་སྟེ།
ཤིང་ལོ་རླུང་གིས་བསྡུས་པ་བཞིན། ཁོ་བོའི་འཕགས་པས་བྱང་ཆུབ་ཐུགས་སུ་ཆུད་དོ། ། ཞེས་ཟེར་བའི་སྐབས་དེ་གསོལ་པས། བདག་ཉིད་བརྗོད་པར་བྱ་བ་མ་ཡིན་པ་མ་བྱེད་པར་བརྗོད་པར་བྱ་བ་ཉིད་དུ་གྱིས་ཤིག གཅིག་གིས་གཅིག་ལྟུང་བ་ལས་སློང་བ་བཞིན་དུ་གྱིས་ཤིག་ཅེས་བསྒོ་ཞིག བསྒོས་ཀྱང་འདི་ཉིད་བདེན་གྱི་སོགས་ཟེར་ནས་གསོལ་པས། གསོལ་བ་དང་བཞིའི་ལས་ཀྱིས་ཟློག་ཅིག བཟློག་ཀྱང་མི་གཏོང་བ་དེ་གསོལ་པས། བརྗོད་པ་གསུམ་པའི་མཐའ་ལ་མི་གཏོང་ན་ལྷག་མའོ། ། ཞེས་བཅས་སོ། །
འདི་ལ་གཞིའི་ཡན་ལག་དགེ་སློང་གཞན་ཡིན་པ། བསམ་པ་དེས་རང་ལ་ལྟུང་བ་གླེང་བའི་གོ་སྐབས་མི་བྱེད་པ། སྦྱོར་བ་དགེ་སློང་རྣམས་ཀྱི་གདོན་པར་གཏོགས་པ་བསླབ་པའི་གཞི་རྣམས་དང༌། བདེ་བར་གཤེགས་པའི་མདོར་གཏོགས་པ་རྣམས་ཀྱི་ཆོས་དང་མཐུན་པ་དང༌། འདུལ་བ་དང་མཐུན་པར་སྨྲས་པ་ན། ཚེ་དང་ལྡན་པ་དག་ཁྱེད་ཅག་དགེ་ཡང་རུང་སྡིག་ཀྱང་རུང་བདག་ལ་ཅི་ཡང་མ་སྨྲ་ཞིག བདག་ཀྱང་དགེ་ཡང་རུང་སྡིག་ཀྱང་རུང་ཚེ་དང་ལྡན་པ་དག་ལ་ཅི་ཡང་མི་སྨྲའོ། ། ཚེ་དང་ལྡན་པ་དག་གིས་བདག་ལ་ཚིག་གི་ལམ་ཐོང་ཞིག ཁྱེད་ལ་ཡང་བདག་གི་སྨྲ་བ་ཅི་ཞིག་བྱ། ཞེས་བདག་ཉིད་ལ་བརྗོད་པར་བྱ་བ་མ་ཡིན་པ་བྱེད་པ།
མཐར་ཐུག་གི་ཡན་ལག་བཞམས་བསྒོ་དང་གསོལ་བརྗོད་ལན་གསུམ་ལ་མི་གཏོང་བའོ། ། ཡན་ལག་འདི་ལྟ་བུ་བྱུང་ན་བཀའ་བློ་མི་བདེ་བ་ལས་བྱུང་བའི་དགེ་འདུན་ལྷག་མར་འགྱུར་རོ།། །། གསུམ་པ་ལྟུང་བྱེད་ཀྱི་སྡེ་ལ་གཉིས་ཏེ། སྤྱིར་བསྟན་པ་དང༌། བྱེ་བྲག་སོ་སོར་ཕྱེ་བའོ། ། དང་པོ་ནི། སྤང་ལྟུང་འབའ་ཞིག་པ་གཉིས་ལྟུང་བའི་སྡེ། ། འདི་སྤྱད་ངན་འགྲོར་ལྟུང་བར་བྱེད་པའི་ཕྱིར། ། སྤང་ལྟུང་དང་འབའ་ཞིག་པ་གཉིས་ལ་ལྟུང་བྱེད་ཅེས་བྱ་སྟེ། འདི་གཉིས་སྤྱད་པས་ངན་འགྲོར་ལྟུང་བར་བྱེད་པའི་ཕྱིར་རོ། །
དེའི་དང་པོའི་དུས་འབྲེལ་གྱི་ལྟུང་བ་གཉིས། འཇོག་པ་གཉིས། འབྲལ་བ་གཉིས་ཏེ་དྲུག་པོ་ལ། ཉིན་མཚན་གྱི་དང་པོའི་མཐར་གྱུར་པའི་སྐད་ཅིག་མ་ཁོ་ན་ལྟུང་བ་སྐྱེད་པའི་ཡན་ལག་ཡིན་ཏེ། ཉིན་མཚན་གྱི་དང་པོ་མ་ཡིན་པ་ལ་མཐའ་མ་མ་ཡིན་པ་མེད་པ་ཉིད་དོ་ཞེས་པས་སོ། ། ཕྱི་མ་འབའ་ཞིག་པའི་ནང་ཚན་གྱི། ཉལ་བ་ལྔ། དམག་ནང་འདུག་དང་གནས་ངན་ལེན་འཆབ་པ་སྟེ། གནས་པ་དང་འབྲེལ་བའི་བསླབ་གཞི་བདུན་ལ་ཉིན་མཚན་གྱི་ཆ་གཞན་རྣམས་ཀྱང་སྦྱོར་བའི་ཉེས་བྱས་སྐྱེད་པའི་ཡན་ལག་ཏུ་འགྱུར་ཏེ། གནས་པ་ལ་ནི་སྦྱོར་བའི་སྣོད་ཉིད་དོ། །
ཞེས་པས་སོ། ། ཉིན་མཚན་གྱི་དང་པོའི་མཐར་གྱུར་པའི་སྐད་ཅིག་ཅེས་པ། སྐྱ་རེངས་དང་པོ་ནམ་མཁའ་སྔོན་པོར་སྣང་བ་དང༌། བར་པ་སེར་པོ་དང༌། ཐ་མ་དམར་པོར་སྣང་བ་ལས་དང་པོ་དེ་ཡིན་ཏེ། དེའི་དང་པོ་ནི་སྐྱ་རེངས་དང་པོའི་དེའོ། ། ཞེས་པས་སོ། ། གཉིས་པ་ལ། སྤང་ལྟུང་དང༌། ལྟུང་བྱེད་འབའ་ཞིག་པ་གཉིས་ལས།
དང་པོ་ནི། འཆང་འབྲལ་ཟླ་དང་འཁྲུར་འཇུག་ལེན་པ་དང༌། ། སློང་དང་སློང་བར་རིགས་པ་དཔགས་པ་སློང༌། ། སོ་སོར་བསྐུར་བ་སྲིན་བལ་ཆ་གཉིས་དང༌། ། དྲུག་དང་མཐོ་གང་ལམ་དང་རྨེལ་བ་དང༌། ། གསེར་དངུལ་མངོན་མཚན་ཅན་དང་ཉོ་ཚོང་དང༌། ། འཆང་ཚོལ་འཐག་འཇུག་སྐྱེད་དང་བྱིན་འཕྲོག་དང༌། ། བརྟད་པ་ལས་བྱུང་དགོན་པ་རས་ཆེན་དང༌། ། བསྔོས་དང་གསོག་འཇོག་སྤང་བའི་ལྟུང་བར་གསུངས། ། སུམ་ཅུ་འདི་དག་ལ་སྤང་བའི་ལྟུང་བར་གསུངས་ཏེ།
སྤང་འབྲལ་སྔོན་དུ་བཏང་བས་དག་པར་བྱ་བ་ཡིན་པའི་ཕྱིར་རོ། ། དེ་ལ་ཅི་རིགས་པར་འཇུག་པའི་ཤན་གྱི་རྣམ་པར་གཞག་པ་སྟོན་ཏེ། ཤན་དང༌། ཤུགས་དང༌། རང་ཞུགས་དང༌། རྗེས་ཞུགས་ཞེས་བྱ་བ་རྣམ་གྲངས་ཡིན་ལ། དེ་གང་ལས་འབྱུང་བའི་གཞི། རང་གི་ཡིན་ནོ་སྙམ་པའི་རྒྱུན་རྗེས་སུ་འབྲེལ་བ་དང་ལྡན་པའི་གོས་དང༌། ལྷུང་བཟེད་དང༌། སྨན་ལའོ། །
ཤན་རང་གི་དབྱེ་བ་ནི། གཞི་ལས་དབྱེ་བ། ཞག་བཅུ་དང་འབྲེལ་བ་དང༌། ཟླ་བ་དང་འབྲེལ་བ། ཞག་བདུན་པ་དང་འབྲེལ་བའི་ཤན་གསུམ། ངོ་བོའི་སྒོ་ནས་གོས་སྔ་མ་བྱིན་རླབས་མ་བྱས་པས་ཞག་ལྔ་ལོན་ན་ཕྱི་མས་དེ་ཉིད་ཀྱི་ཉིན་མོ་ཞག་ལྔ་ལོན་པར་སོང་བ་ལྟ་བུ་ཞག་ཤན། སྔ་མ་བཅུ་གཅིག་ལོན་པའི་སྤང་ལྟུང་བསྐྱེད་པས་ཕྱི་མ་རྙེད་པ་དེ་ཉིད་ཀྱི་ཉིན་པར་བཅུ་གཅིག་ལོན་པའི་སྤང་ལྟུང་དུ་འགྱུར་བ་ལྟ་བུ་ལྟུང་ཤན། སྤང་ལྟུང་སུམ་ཅུ་གང་རུང་རྒྱུད་ལ་ཡོད་པས་རྫས་རིགས་མི་མཐུན་པའི་ཡོ་བྱད་སྤང་དགོས་པ་ལྟ་བུ་སྤང་པའི་ཤན། དེ་ལྟར་དབྱེ་བ་གསུམ་མོ། ། ཇི་ལྟར་ཤན་བརྡེག་པའི་ཚུལ་ལས།
ཞག་བཅུ་པ་དང་འབྲེལ་བའི་ཤན་བརྡེག་ཚུལ་ནི། ཚེས་གཅིག་ལ་གོས་ལྷག་པོ་ཚད་དང་ལྡན་པ་རྙེད་པ། ཚེས་ལྔའི་བར་དུ་བྱིན་གྱིས་མ་བརླབས་ལ། ཚེས་ལྔའི་ཉིན་གོས་རུང་བ་གཞན་ཞིག་རྙེད་ན། སྔ་མའི་ཤན་གྱིས་ཕྱི་མ་ཡང་དེ་ཉིན་རང་ཞག་ལྔ་ལོན་པར་འགྱུར་ཞིང༌། སྔ་མས་ཞག་བཅུ་གཅིག་ལོན་ནས་སྤང་ལྟུང་བསྐྱེད་པའི་ཚེ། ཕྱི་མས་ཀྱང་ཞག་བཅུ་གཅིག་ལོན་པའི་སྤང་ལྟུང་བསྐྱེད་དོ། ། དེ་ལྟ་བུ་ནི་བྱིན་གྱིས་མ་བརླབས་པས་བྱིན་གྱིས་མ་བརླབས་པ་ལ་ཤན་བརྡེག་པ་ཞེས་བྱའོ། ། ཡང་གོས་སྔ་མ་བྱིན་གྱིས་མ་བརླབས་ལ། ཕྱི་མའི་གོས་བྱིན་གྱིས་བརླབས་ཀྱང་སྔ་མ་སྤང་ལྟུང་བསྐྱེད་པའི་ཚེ་ཕྱི་མའང་ཤན་གྱིས་སྤང་ལྟུང་བསྐྱེད་པར་འགྱུར་ཏེ།
ཕྱི་མའི་བྱིན་རླབས་ཀྱིས་སྔ་མའི་ལྟུང་བ་སྐྱོབ་མི་ནུས་པའི་ཕྱིར་རོ། ། དེ་ལྟ་བུ་ནི་བྱིན་གྱིས་མ་བརླབས་པས་བྱིན་གྱིས་བརླབས་པ་ལ་ཤན་བརྡེག་པ་ཞེས་བྱ་སྟེ། དེ་ཡང་དེ་ཡོད་ན་དངོས་པོ་དེ་ལྟ་བུ་གཞན་ལ་ཡང་འབྱུང་བ་ཉིད་དོ་ཞེས་སོ། ། གོས་སྔ་མ་བྱིན་གྱིས་བརླབས་ན་ཕྱི་མ་ལ་ཤན་མི་ཕོག་པས། ཕྱི་མ་བྱིན་གྱིས་མ་བརླབས་ན་རང་སྟོབས་ཀྱིས་ཞག་བཅུ་གཅིག་ལོན་པའི་ཚེ་སྤང་ལྟུང་དུ་འགྱུར་རོ། ། གལ་ཏེ་སྔ་ཕྱི་གཉིས་ཀ་ཞག་བཅུའི་སྔ་རོལ་ལམ། དེ་ཉིད་ཀྱི་ཉིན་པར་བྱིན་གྱིས་བརླབས་ན་ལྟུང་བར་མི་འགྱུར་རོ། ། གོས་ཚད་དུ་མ་ལོངས་པ་ཁྲུ་གང་ཙམ་མམ། དེ་ལས་ཆུང་བ་ཁ་སྣོན་གྱི་རེ་བ་མེད་པ་དང༌། གདོང་ཕྱིས་དང༌།
ཆུ་ཚགས་དང༌། སྟན་འཇམ་དང༌། དྲེའུ་རྔོག་ལ་སོགས་པའི་ཡོ་བྱད་བྱིན་གྱིས་མ་བརླབས་པ་དེ་དག་ཀྱང་ཁ་བསྐང་བ་ལ་རེ་བ་མེད་པ་ཉིད་ཡིན་པས་ཞག་བཅུའི་སྤང་བར་གཏོགས་པ་ཁོ་ན་ཉིད་དོ། ། ལྷུང་བཟེད་ཀྱི་ཤན་བརྡེག་པ་ཡང་དེ་ཁོ་ན་བཞིན་དུ་སྦྱར་རོ། ། ཟླ་བ་དང་འབྲེལ་བའི་ཤན་བརྡེག་པའི་ཚུལ་ལ་མུ་བཞི་སྟེ། རིགས་ལོག་ལ་ཤན་འབྱུང་བ་དང༌། ཤན་འབྱུང་ལ་རིགས་མ་ལོག་པ་དང༌། རིགས་ལོག་ལ་ཤན་མི་འབྱུང་བ་དང༌། རིགས་ཀྱང་མ་ལོག་ལ་ཤན་ཀྱང་མི་འབྱུང་བའོ། ། དང་པོ་རིགས་ལོག་ལ་ཤན་འབྱུང་བ་ནི།
གོས་ཅུང་ཟད་མ་ལྡང་བ་ཁ་སྣོན་ལ་རེ་བ་དང་བཅས་པས་ཞག་བཅུའི་ནང་དུ་ཁ་སྣོན་རྙེད་པས་ཁ་སྣོན་ལ་རེ་བ་མེད་པའི་ཕྱིར་རིགས་ལོག་ལ། ཕྱིས་རྙེད་པ་ལ་སྔར་གྱི་ཤན་འབྱུང་བ་ཡིན་ནོ། ། གཉིས་པ་ཤན་འབྱུང་ལ་རིགས་མ་ལོག་པ་ནི། ཁ་སྣོན་ལ་རེ་བ་དང་བཅས་པ་ཁ་དོག་རིགས་མི་མཐུན་པ་རྙེད་ཅིང་ཟླ་བ་འདས་པ་ན་རིགས་མ་ལོག་སྟེ། གཉིས་ཀ་བསྡོམས་པས་གོས་བྱར་མི་རུང་བའི་ཕྱིར་རོ། ། དཀར་པོ་ཡིན་ན་གང་དུ་ཡང་བསྒྱུར་དུ་རུང་བས་རྙེད་པ་དང་འདྲའོ། ། ཕྱིས་རྙེད་པ་ལ་སྔར་གྱི་ཤན་ནི་འབྱུང་བ་ཡིན་ནོ། ། གསུམ་པ་རིགས་ལོག་ལ་ཤན་མི་འབྱུང་བ་ནི། གོས་སྔ་མ་གཞན་ཡང་མེད་ཅིང་ཟླ་བ་གཅིག་གི་ནང་དུ་ཁ་སྣོན་ལ་རེ་བ་ཆད་པའོ། ། བཞི་པ་རིགས་ཀྱང་མ་ལོག་ལ་ཤན་ཀྱང་མི་འབྱུང་བ་ནི།
ཁ་སྣོན་ལ་རེ་བ་དང་བཅས་པས་ཟླ་བ་འདས་ཤིང་གོས་གཞན་འཁོར་གསུམ་ཁེབས་པའི་ཚད་ཙམ་ཡང་མ་རྙེད་པའོ། ། ཞག་བཅུ་པ་གསུམ་གང་གི་ནང་དུ་ཁ་སྣོན་རྙེད་ཀྱང་གང་རྙེད་པའི་ཞག་བཅུ་པ་དེའི་རིགས་སུ་སླན་ནོ། ། ཞག་བདུན་པ་དང་འབྲེལ་བའི་ཤན་བརྡེག་ཚུལ་ནི། མར་ལྟ་བུའི་ཤན་ཕྱིས་རྙེད་པའི་མར་ཁོ་ན་ལ་འབྱུང་གི འབྲུ་མར་ལྟ་བུ་ལ་ནི་མ་ཡིན་ཏེ། ཞག་བདུན་པ་ལ་ནི་རིགས་མཐུན་པ་ལའོ་ཞེས་པས་སོ། ། དེ་བས་ན་ཞག་བདུན་པའི་སྨན་གྱི་ཤན་ལ། མ་བརླབས་པས་མ་བརླབ་པ་ལ་བརྡེག་པ། བརླབས་པས་མ་བརླབས་པ་ལ་བརྡེག་པ། མ་བརླབས་པས་བརླབས་པ་ལ་བརྡེག་པ།
བརླབས་པས་བརླབས་པ་ལ་བརྡེག་པ་བཞི་ཡོད་དོ། ། ད་ནི་སོ་སོར་རྒྱས་པར་བཤད་དེ། ༡ རུང་གོས་ལྷག་པོ་ཚད་ལོངས་མ་འབྲེལ་ཞིང༌། ། འབྲེལ་ཀྱང་ཤན་ཞུགས་འཆང་འདོད་ཞག་བཅུ་ལས། ། ལྷག་བཅངས་འཆང་བའི་སྤང་ལྟུང་མ་བཏིང་ལའོ། ། ཡོད་ནའོ། ། རང་གི་ཉིད་དོ། ། ཞག་བཅུར་རྗེས་སུ་ཞུགས་པ་ཉིད་དོ། ། གཞན་གྱི་ཉི་མའི་དང་པོ་ལའོ། ། གོས་ལའོ། །
ཞེས་པའི་དོན་ཏེ། གླེང་གཞི་ནི། མཉན་ཡོད་དུ་དགེ་སློང་རྣམས་ཆོས་གོས་མང་པོ་བཅངས་ཏེ། ལ་ལ་གྱོན། ལ་ལ་ཆག་ཆག་འདེབས། ལ་ལས་སྤོས་དང་བྱུག་པ་བྱེད། ལ་ལས་འཁྲུད། ལ་ལས་བསོད་སྙོམས་ལ་འགྲོ། ལ་ལས་ཟས་ཀྱི་གྲལ་དུ། ལ་ལས་ཆོས་ཉན།
ལ་ལས་མཚན་མོ་ཉལ། གོན་འབུད་ཀྱི་བྱ་བ་མང་བས། སྤོང་བ་དང་ཀློག་པ་ཉམས་ནས་དོན་ཉུང་ངུ་དག་འཕྱ་བའི་སྐབས་དེ་གསོལ་བས། གསུམ་ལས་ལྷག་པར་འཆང་ན་སྤང་བའི་ལྟུང་བྱེད་དོ། ། ཞེས་བཅས་སོ། ། སྟོན་པ་འོད་མའི་ཚལ་ན་བཞུགས་པའི་ཚེ། འོད་སྲུང་ཆེན་པོ་དགོན་པ་ན་འདུག་གོ ། ཁྱིམ་བདག་ཅིག་གིས་རས་ཡུག་ཆེན་ཐོགས་ནས། ཀུན་དགའ་བོ་ལ་འོད་སྲུང་གང་ན་བཞུགས། དགོན་པ་ནའོ། །
ནམ་འབྱོན། གསོ་སྦྱོང་གི་ཚེའོ། ། བདག་ཅག་ཁྱིམ་པ་བྱ་བ་མང་བ་ལགས་ཀྱི། རས་ཡུག་ཆེན་འདི་དེ་ལ་བསྐོན་དུ་གསོལ། ཀུན་དགའ་བོས་ཁས་བླངས་ན་བསླབ་པ་འདྲལ། མ་བླངས་ན་ཁྱིམ་བདག་གི་བསོད་ནམས་དང་དགེ་སློང་གི་རྙེད་པའི་བར་ཆད་དུ་འགྱུར་བས། བདག་གིས་བླངས་ན་གནང་བའི་སྐབས་ཀྱང་ཡོད་གྲང་སྙམ་ནས་བླངས་ཏེ་ཞུས་པས། ལེགས་སོ། ། ངས་གནང་བ་གང་ཡིན་པ་དེ་ཁྱོད་ཀྱིས་ཤེས་ཏེ། ཞག་བཅུའི་བར་དུ་གོས་ལྷག་པ་རུང་བར་མ་བྱས་པ་བཅང་བ་གནང་སྟེ།
སྔ་མ་ནི་བཅས་པ་ཡིན་ལ། འདི་ནི་རྗེས་སུ་གནང་བའོ། ། འདི་ལ་གཞི་རང་གི་གོས་རུང་བ་ལྷག་པོ་ཚད་དུ་ལོངས་པ་བྱིན་རླབས་དང་མ་འབྲེལ་བའམ། འབྲེལ་ཀྱང་སྔ་མའི་ཤན་ཞུགས་པ་གང་རུང༌། བསམ་པ་རང་གི་ཆེད་དུ་འཆང་བར་འདོད་པ། སྦྱོར་བ་ཞག་བཅུའི་བར་དུ་བཅངས་པ། མཐར་ཐུག་སྲ་བརྐྱང་མ་བཏིང་བའི་ཞག་བཅུ་གཅིག་གི་སྐྱ་རེངས་ཤར་བ་སྟེ། ཡན་ལག་འདི་དག་ཚང་ན་གོས་ལྷག་པོ་འཆང་བའི་སྤང་ལྟུང་དུ་འགྱུར་རོ། ། རུང་གོས་ལྷག་པོ་ཚད་ལོངས། གོས་དྲུབ་པའམ།
རྒྱུ་གང་ཡིན་ཀྱང་འཁོར་གསུམ་ཁེབས་པའི་ཚད་དོ། ། འཁོར་གསུམ་ནི། ལྟེ་བའི་དཀྱིལ་འཁོར་ནས། པུས་མོའི་ལྷ་ང་དང་བར་ཏེ། དེ་ཆུབ་པར་ཁེབས་པ་ལ་བྱའོ། ། མེ་དང་སྲིན་གྱིས་ཉམས་པ་ལ་ནི་ཉེས་པ་མེད་དོ། ། མ་འབྲེལ་ཞིང༌། དེ་ཉིད་བྱིན་གྱིས་བརླབས་པས་རུང་བར་མ་བྱས་པའོ། ། འབྲེལ་ཀྱང་ཤན་ཞུགས། གོས་ལྷག་པོ་གཉིས་རྙེད་པའི་ཕྱི་མ་བྱིན་རླབས་དང་འབྲེལ་ཀྱང༌།
སྔ་མ་མ་བརླབས་པའི་ཤན་རྗེས་སུ་ཞུགས་པ་སྟེ། འདི་ལ་གཞན་ཡོད་ན་བྱིན་གྱིས་མ་བརླབས་པ་དེའི་ཤན་ཚུན་ཆད་ནས་སོ་ཞེས་པས་སོ། ། འཆང་འདོད། སྤང་བ་ལ་འདུ་ཤེས་ལས་གཙོ་ཆེར་རང་གི་ཉིད་དུའོ་ཞེས་པས། སྤང་ལྟུང་འདི་འདུ་ཤེས་ལ་གཙོ་བོར་བཞག་པས། རང་གིར་འདུ་ཤེས་ཡོད་པ་ལ་ནི་དངོས་གཞིར་འགྱུར་ལ། གལ་ཏེ་གཞན་རབ་ཏུ་བྱུང་བའི་དོན་དུ་འཆང་བར་འདོད་ན་ལྟུང་བ་མེད་ལ། དགེ་འདུན་ནམ་གང་ཟག་གཞན་ལ་བསྔོ་བར་བྱེད་ན། གང་ལ་བསྔོ་བར་བྱེད་པ་དེས། ཤེས་ཀྱང་རུང་མི་ཤེས་ཀྱང་རུང༌།
དེའི་གནས་སུ་བསྐུར་ཡང་རུང་མ་བསྐུར་ཡང་རུང༌། བྱིན་གྱིས་མ་བརླབས་སམ། རྣམ་པར་མ་བརྟགས་ཀྱང་རུང་སྟེ་ཉེས་པ་མེད་དོ། ། དེ་ལྟ་བུ་བསྐུར་བ་པོ་ཤི་ན། གང་ལ་བསྐུར་བ་དེ་ཉིད་ལ་བྱིན་གྱིས་བརླབས་ཀྱང་མི་ཆགས་པས་རྫས་དེ་ཤི་བའི་ཡོ་བྱད་དུ་གཟུང་ངོ༌། ། གལ་ཏེ་ཆོས་གོས་ལྷག་པོ་བྱིན་གྱིས་མ་བརླབ་པར་ཞག་ལྔ་ལོན་ལ། དེའི་ཉིན་མོ་དགེ་སློང་དེ་རང་བཞིན་ལས་ཉམས་ན། ཇི་སྲིད་སེམས་འཁྲུགས་པའི་རིང་གི་ཉིན་ཞག་དོར་ནས་སླར་དྲན་པ་རྙེད་པ་ནས་ཞག་བརྩི་བར་བྱའོ། ། དེ་ལྟར་ཡང་ཞུ་བ་ལས། བཙུན་པ་དགེ་སློང་གིས་ཆོས་གོས་རྙེད་ནས་གུང་ལྔ་ལགས་ནས་སེམས་རྣམ་པར་འཁྲུགས་པར་གྱུར་ན།
དེའི་གུང་བཅུ་པོ་སླད་མ་གང་ཚུན་ཆད་བགྲང་བར་བགྱི། ཉེ་བ་འཁོར། གང་ཚུན་ཆད་ནས། རང་གི་སེམས་ཕྱིར་རྙེད་པ་ནས་སོ་ཞེས་པས་སོ། ། ཞག་བཅུ་ལས།

ལྷག་བཅངས་འཆང་བའི་སྤང་ལྟུང་མ་བཏིང་ལའོ། ། སྲ་བརྐྱང་བཏིང་བའི་དུས་ན་འཆང་འབྲལ་འཇོག་གསུམ་གྱི་ཉེས་པ་མི་འབྱུང་སྟེ། འདི་གསུམ་གྱི་སྲ་བརྐྱང་བཏིང་བ་ལ་ཉེས་པ་མི་འབྱུང་ངོ༌། ། ཞེས་སོ། ། དེ་ལྟར་སྲ་བརྐྱང་མ་བཏིང་བའི་དུས་སུ་ཞག་བཅུ་ལས་ལྷག་པར་བཅངས་པས་ཞག་བཅུ་གཅིག་པའི་སྐྱ་རེངས་དང་པོ་ཤར་བའི་དུས་སུ་སྤང་ལྟུང་དུ་འགྱུར་རོ། ། ལྷུང་བཟེད་དྲ་བ་ཕོར་བུ་མཚུངས་པ་ཡིན། ། ཇི་ལྟར་གོས་ཀྱི་སྤང་ལྟུང་བྱུང་ན། དེའི་རིགས་མཐུན་པ་སྤང་བར་མ་ཟད། རིགས་མི་མཐུན་པ་ལྷུང་བཟེད་དང༌། དྲ་བ། ཕོར་བུ།
ཕྲན་ཚེགས་ཀྱི་ཡོ་བྱད་ཐམས་ཅད་སྤང་དགོས་པར་མཚུངས་སོ་ཞེས་སྦྱར་རོ། ། དེ་ཡང་ལྟུང་བ་དེ་ཡོད་ན་ཡོ་བྱད་ཙམ་བདག་གིར་བྱས་པ་ལ་ཡང་སྤང་བ་ཉིད་དོ། ། ཞེས་སོ། ། འོན་ཀྱང་སྤང་དགོས་པར་མཚུངས་ཀྱང༌། དེ་དག་གི་ལྟུང་བ་བཤགས་པར་བྱ་མི་དགོས་ཏེ། དེ་དག་ལས་ལྟུང་བ་མ་བྱུང་བའི་ཕྱིར་རོ། ། རང་རྫས་རང་གིར་ཤེས་ལའོ། ། གང་དུ་འདུ་ཤེས་གཙོ་བོར་བསྟན་པ་ཐམས་ཅད་ལ་དོན་དེ་ཇི་ལྟ་བ་ཉིད་ལ་ནི་དངོས་གཞི་འགྱུར་བ་དཔེར་ན། རང་གི་རྫས་ལ་རང་གིར་འདུ་ཤེས་པ་ལྟ་བུ་གཞན་རྫས་ལ། རང་གིའམ་སོམ་ཉི་ཉེས་བྱས།
འདུ་ཤེས་ལས་དོན་ཇི་ལྟ་བ་མ་ཡིན་པ་ལ་ནི་དངོས་གཞི་དང་ཉེ་བའི་ལྟུང་བར་འགྱུར་བ་གཞན་རྫས་ལ་རང་གིར་འདུ་ཤེས་པ་ལྟ་བུ། ཡིད་གཉིས་ནི་ལྟུང་བ་ལ་འདུ་ཤེས་དང་འདྲ་བར་གྱུར་པ། རང་རྫས་ལ་སོམ་ཉི་དངོས་གཞི་དང༌། གཞན་རྫས་ལ་སོམ་ཉི་ཉེས་བྱས་སུ་བཞག་པ་ལྟ་བུ། གཞན་ཉིད་ཀྱིར། རང་གིར་གཞན་ཤེས་ལ་གཉིས་ཉེས་པ་མེད། གཞན་གྱི་ལ་གཞན་གྱིར་འདུ་ཤེས་པ་དང༌། རང་ཉིད་ཀྱི་རྫས་ལ་གཞན་གྱིར་འདུ་ཤེས་པ་གཉིས་ཀྱིས་བཅངས་པ་ལ་ཉེས་པ་མེད་དོ། ༢ ། གཞན་བགྲོད་གནང་བ་མ་ཐོབ་བྱིན་རླབས་མིན། །
སྲ་བརྐྱང་བཏིང་མིན་ཆོས་གོས་ནུབ་གཅིག་བྲལ། ། འབྲལ་སྤང་གིས་གོས། སྣམ་སྦྱར་བཞག་པར་མི་འོས་པའི་གནས་སུ། དབྱར་གྱི་རས་ཆེན་ཡང་བཞག་པར་མི་བྱའོ་ཞེས་པ་ལ་སོགས་པའི་དོན་ཏེ། གླེང་གཞི་ནི། མཉན་ཡོད་དུ་དགེ་སློང་མང་པོས་དབྱར་ཆོས་གོས་མང་པོ་རྙེད་ནས་བམ་པོར་ཁྲེས་ཏེ་གཉུག་མར་གནས་པ་ལ་གཏད་ནས། སྟོད་གཡོགས་སྨད་གཡོགས་ཀྱིས་ལྗོངས་རྒྱུ་རུ་སོང་བ་དང༌། གཉུག་མར་གནས་པ་རྣམས་ཆོས་གོས་དེ་དག་སྐེམ་པ་དང༌། བསང་བ་དང༌། ཕྲུག་པ་དང༌།
སྦེད་པས་བྱ་བ་མང་སྟེ། སྤོང་བ་དང༌། ཀློག་པ་ལ། གནོད་ནས་འཕྱ་བའི་སྐབས་དེ་གསོལ་བས། ཆོས་གོས་གང་རུང་ལས་མཚམས་ཀྱི་ཕྱི་རུ་འབྲལ་ན་ལྟུང་བའོ། ། ཞེས་བཅས་སོ། ། སྟོན་པ་འོད་མའི་ཚལ་ན། འོད་སྲུང་ཆེན་པོ་བདེ་ཆེན་གྱི་ཕུག་ན་གསོ་སྦྱོང་གཅིག་པའི་གནས་ཀྱི་སྡོམ་པས་འདུག་གོ ། གསོ་སྦྱོང་གི་ཚེ་དགེ་འདུན་རྣམས་དེ་ལ་སྡོད་པ་དང༌། དེས་གསོ་སྦྱོང་གི་ཕྱིར་ཆུ་ཀླུང་དབྱར་བཟང་ལྡན་བརྒལ་བས།
དེ་རླབས་ཆེ་ནས་སྣམ་སྦྱར་གཤེར་ཏེ་འཚིར་བ་དང༌། སྐེམ་པས་རིང་དུ་ཐོགས་སོ། ། བསྐམས་ནས་ཕྱིན་པ་དང༌། དགེ་སློང་རྣམས་ཁྱེད་འཕྱིས་པར་གྱུར་ཏོ། ། དེས་དོན་འདི་ལ་ཐོགས་ཏེ་བདག་རྒས་སྣམ་སྦྱར་ལྗིས་པས་སྐྱོད་པར་རྔོ་མི་ཐོགས་ན་ཇི་ལྟར་བྱ། དེ་གསོལ་པས། འོད་སྲུང་སམ་གཞན་བགྲེས་པ་ལ་མི་འབྲལ་བའི་གནང་བ་བྱིན་ཅིག དེའི་ཚེ་ཤཱ་རིའི་བུས་བདག་རླུང་ནད་ཅན་དུ་གྱུར་པས་སྣམ་སྦྱར་ལྕིས་སྐྱོད་པར་རྔོ་མི་ཐོགས་ན་ཇི་ལྟར་བྱ། དེ་གསོལ་པས། ནད་པ་ལ་གནང་བ་བྱིན་ཅིག
སྔ་མ་ནི་བཅས་པ། འདི་གཉིས་ནི་གནང་བའོ། ། འདི་ལ་གཞི་དགེ་འདུན་གྱིས་གནང་བ་མ་ཐོབ་པ། བྱིན་རླབས་ཀྱིས་རུང་བར་མ་བྱས་པ། སྲ་བརྐྱང་བཏིང་བའི་དུས་མ་ཡིན་པ། བསམ་པ་འབྲལ་འདོད། སྦྱོར་བ་ཆོས་གོས་དང་བྲལ་བས་ནུབ་མོ་གཅིག་འདུག་པ། མཐར་ཐུག་ཞག་ཕྱི་མའི་སྐྱ་རེངས་ཤར་བ་སྟེ། ཡན་ལག་འདི་དག་ཚང་ན་འབྲལ་བའི་ལྟུང་བར་འགྱུར་རོ། ། གཞན་བགྲོད།
གཙུག་ལག་ཁང་མཚམས་བཅད་པར་བྱས་པ་ལ་ནི་མཚམས་ཀྱི་ཕྱི་རོལ་དང༌། མ་བཅད་པ་ལ་ནི་རྩིག་པའི་ཕྱི་རོལ་དང༌། ནོར་ལ་དད་པ་ཐ་དད་པས་ཁྱིམ་བགོས་པ། ཕོ་བོའི་ཁྱིམ་ལྟ་བུར་ཆོས་གོས་བཞག་ནས། རང་ཉིད་ཕའི་ཁྱིམ་དུ་སྐྱ་རེངས་ཤར་བར་བྱེད་ན་ལྟུང་བར་འགྱུར་རོ། ། ཡང་བདག་པོ་མང་པོ་སོ་སོའི་ཁྱིམ་ལ་ཉེ་འཁོར་ཐ་དད་པའི་ར་བ་དང་སྒོ་གཅིག་པ་དག་ནི་བར་གྱི་མཚམས་ཐ་དད་པ་ཡིན་ཀྱང་ཕྱི་སྒོ་ཐུན་མོང་བའོ། ། བདག་པོ་མང་པོ་ཁྱིམ་གཅིག་པའི་ཚུལ་གྱིས་གནས་ན་ཁང་ཁྱིམ་དང་བར་གྱི་ར་བ་མཚམས་ཐ་དད་པར་མི་འགྱུར་བས་ཐུན་མོང་བའོ། ། གཡུལ་ཁ་ལ་དཀྱིལ་དང༌། མུ་སྟེགས་ཀྱི་ཁྱིམ་ལ་ལྷ་གནས་དང༌། ཚོང་རྡལ་ལ་བཞག་སྟེགས་དང༌།
ཚོང་ཁང་ལ་འདུག་སྟེགས་དང༌། དགྲ་ཁང་ལ་ཡ་ལད་འཇོག་པའི་གནས་དང༌། ལྷ་རྟེན་གྱི་གནས་དང༌། སྟེང་འགྲོའི་ཁྱིམ་ལ་རྒྱལ་མཚན་བསྒྲེང་བ་དང༌། ཤིང་རྟ་ལ་ཁ་ལོ་པ་འདུག་པ་དང༌། གྲུ་ལ་གྲུ་པ་འདུག་པ་དང༌། ཀུན་དགའ་ར་བ་ལ་ཁྲོན་པ་རྣམས་ཐུན་མོང་བ་ཡིན་ལ། དེ་བཞིན་དུ་ཉེན་ཀོར་གཅིག་པ། ནགས་ལ་ཤིང་ལྗོན་པ་ཡལ་ག་དང༌། ཡལ་ག་ཁྲིའུ་དག་འབྲེལ་ན་རྒྱང་གྲགས་གཅིག་ཚུན་ཆད་ཀྱང་མཚམས་གཞན་མ་ཡིན་ཏེ།
ལུང་མ་མོ་ལས། དེ་ལ་ཇི་སྲིད་དུ། ལོ་མ་དང༌། ཡལ་ག་དང༌། མེ་ཏོག་དང༌། འདབ་མ་དང༌། འབྲས་བུ་དག་ཕན་ཚུན་འབྲེལ་བར་གྱུར་ན། དེར་དགེ་སློང་གིས་རྒྱང་གྲགས་ཀྱི་ཁོ་ར་ཁོར་ཡུག་གར་དགའ་བར་ཆོས་གོས་བཞག་སྟེ། དེ་དག་གར་དགའ་བར་སྐྱ་རེངས་འཆར་བར་བྱའོ། ། ཞེས་གསུངས་པས་སོ། །
ཐ་གུས་འབྲེལ་བ་དང༌། གྲོང་ཁྱེར་གྱི་སྟེང་འབྲེལ་བ་ཡང་མཚུངས་སོ། ། གལ་ཏེ་ཡལ་ག་མ་འབྲེལ་ན་ཐ་དད་པ་ཡིན་པས་རྩ་བའམ་རྩ་བ་ཕྲ་མོས་ཁྱབ་པ་ཚུན་ཆད་ཐུན་མོང་བ། གྲུ་དང་ཤིང་རྟ་ལ་ནི་གང་དང་འབྲེལ་བའི་ས་དེར་གཏོགས་པ་ཚུན་ཆད། དགོན་པ་ལ་འདོམ་བཞི་བཅུ་རྩ་དགུ་ཚུན་ཆད་ཉེན་ཀོར་རོ། ། དེ་ཡང་ཆོས་གོས་རྩ་བའི་ས་ལ་བཞག་སྟེ། རང་ཉིད་ཤིང་གི་ཡལ་ག་ལ་གནས་སམ་དེ་ཟློག་ན་ཡང་ཉེས་པ་མེད་དོ། ། བརྩམ་དུ་རུང་བ་ཉིད་ཀྱི་ཉེན་ཀོར་ནི། ཁོ་ར་ཁོར་ཡུག་ཏུ་འདོམ་རེ་རེའོ། ། རྩིག་པས་བསྐོར་བའི་གྲོང་ལ་ནི།
བྱ་གག་སྤུར་ནས་འདུག་པ་ཚུན་དང༌། རིབ་མས་བསྐོར་བ་ལ་ར་ལུག་གི་རྡུལ་གྱིས་ཁྱབ་པ་ཚུན། འོབས་ཀྱིས་བསྐོར་བ་ལ་ཕྱག་དར་བོར་བའི་བོང་བ་རགས་པས་ཁྱབ་པ་ཚུན་ཆད། ཉེ་བས་སྤྱོད་པ་ཉིད་ཀྱི་ཉེན་ཀོར་ནི། གནས་དེར་འཕྲལ་གྱི་བྱ་བའི་འགྲོ་འདུག་གིས་ཁྱབ་པའི་སའོ། ། དེ་བས་ཐུན་མོང་པའི་གནས་དང་ཉེན་ཀོར་གཅིག་པར་ཆོས་གོས་དང་བྲལ་བ་ནི་ཉེས་པ་མེད་དོ། ། དེ་ལྟ་བུ་མ་ཡིན་པ་དེ་ལས་བརྒལ་བར་ཆོས་གོས་དང་བྲལ་བས་སྐྱ་རེངས་འཆར་བར་བྱེད་ན་དངོས་གཞིར་འགྱུར་རོ། ། ཆོས་གོས་འཇོག་པའི་གནས་ལྔ་སྟེ། དགེ་སློང་དང་བཅས་པའི་གནས་སྒོ་བར་དང་བཅས་པ། ཆར་བབ་པ་དང་བབ་ཀྱི་དོགས་པ།
ཆུ་ཀླུང་གི་ཕ་རོལ་ཏུ་འགྲོ་བ། སྲ་བརྐྱང་བཏིང་བ་གནང་བ་ཐོབ་པའོ། ། ལྟ་བ་ཐ་དད་པ་མུ་སྟེགས་ཅན་དང་ཆོས་འདི་པ་ཐུན་མོང་བའི་གནས་སུ་ཡང་བཞག་ཏུ་རུང་ངོ༌། ། གནང་བ་མ་ཐོབ། རྒས་པ་དང༌། ནད་བུ་ཅན་དང༌། མཚམས་བཅད་པ་དེར་ཆོས་གོས་དང་མི་འབྲལ་བའི་གནང་བ་དགེ་འདུན་གྱིས་མ་སྦྱིན་པའོ། ། བྱིན་རླབས་མིན། གལ་ཏེ་ཆོས་གོས་ཡོད་པའི་གནས་སུ་རྐྱེན་དབང་གིས་འགྲོ་བར་མི་ནུས་ན་ཆོས་གོས་གནས་གཞན་ན་འདུག་པའི་བྱིན་རླབས་ཕྱུང་སྟེ། ཁྱིམ་པའི་གོས་རྒྱུར་རམ།
གཞན་ལས་བརྙས་པ་ལ་བྱིན་གྱིས་བརླབ་པ་ནི་བྱིན་གྱིས་བརླབ་པ་སྟེ། དེ་ལྟ་བུའི་ཆོ་ག་མ་བྱས་པའོ། ། མེད་པ་དག་ལ་མིན། གདིང་བ་དང་བྲལ་བ་ལ་ལྟུང་བ་མེད་པ་དང༌། ཆོས་གོས་ཆོམ་པོས་བཅོམ་པ་སོགས་རྐྱེན་དབང་གིས་མེད་པ་ལ་ཡང་འབྲལ་བའི་ཉེས་པ་མེད་དོ། ༣ ། མ་བཏིང་གང་རུང་མེད་ཅིང་རྒྱུ་ཡི་གོས། ། མི་ལྡང་ཁ་སྣོན་རེ་བཅས་འབྲེལ་མིན་འབྲེལ། ཤན་ཞུགས་འཆང་འདོད་སུམ་ཅུ་ལས་ལྷག་པའི། ། སྐྱ་རེངས་ཤར་བཅངས་འཇོག་པའང་ཟླ་སྤང་ངོ༌། །
ཁ་བསྐང་བ་ལ་རེ་བ་མེད་ན་ཆུང་བ་ཁྲུ་གང་ཡན་ཆད་ཀྱང་ཆོག་པ་དང་འདྲའོ། ། ཞེས་པ་ལ་སོགས་པའི་དོན་ཏེ། གླེང་གཞི་ནི། མཉན་ཡོད་དུ་དགེ་སློང་མང་པོས་གོས་སྔོན་པོ་ཞིག་རྙེད་ནས། འདི་འདྲ་ཞིག་རྙེད་ན་གོས་བྱའོ་སྙམ་སྟེ་འཇོག དེ་བཞིན་དུ་སེར་པོ་དམར་པོ་ལའང་བྱེད་ནས་བྱ་བ་མང་བས་འཕྱ་བར་གྱུར་པ་དེ་གསོལ་པས། རེ་བ་ཡོད་ན་ཟླ་བ་གཅིག་ཏུ་བཞག་གི དེ་ལས་འདས་ན་སྤང་བའི་ཞེས་བཅས་སོ། ། འདི་གཞི་སྲ་བརྐྱང་མ་བཏིང་པ། ཆོས་གོས་གསུམ་ལས་གང་ཡང་རུང་བ་མེད་པ།
གོས་ཀྱི་རྒྱུ་ཅུང་ཟད་མི་ལྡང་བས་ཁ་སྣོན་གྱི་རེ་བ་དང་བཅས་པ། བསམ་པ་འཆང་བར་འདོད་པ། སྦྱོར་བ་བྱིན་གྱིས་བརླབས་པ་དང་མ་འབྲེལ་བའམ། འབྲེལ་ཡང་ཤན་ཞུགས་པ་འཆང་པ། མཐར་ཐུག་ཞག་སོ་གཅིག་པའི་སྐྱ་རེངས་ཤར་བ་སྟེ། ཡན་ལག་འདི་དག་ཚང་ན་ཟླ་བའི་སྤང་བའམ་འཇོག་པའི་སྤང་བར་འགྱུར་རོ། ། གོས་ཆུང་ངུ་ཁྲུ་གང་གི་ཚད་དམ། དེ་ལས་ཆུང་བ་ལ་ཁ་སྣོན་གྱི་རེ་བ་ཡོད་ན་དེར་གཏོགས་པའི་ཉེས་བྱས་སུ་འགྱུར་རོ། ༤ ། ཉེ་མིན་རབ་བྱུང་མ་ལ་འབྲེལ་བའི་གོས། །
བརྙིངས་པ་འཁྲུར་བཅུག་ལས་སོ། ། དེ་ནི་ཤེས་གཙོའོ། ། དགེ་སློང་མ་ཉིད་དང༌། དེ་ཉེ་དུ་མ་ཡིན་པ་དག་ལའོ། ། འོག་མ་ལ་ཡང་ངོ་ཞེས་པ་ལ་སོགས་པའི་དོན་ཏེ། གླེང་གཞི་ནི། འཆར་ཀའི་ཤམ་ཐབས་དགེ་སློང་མ་སྦེད་མ་ལ་འཁྲུར་བཅུག་པས། དེས་ཁུ་བ་མཐོང་ནས་ཆགས་ཏེ་མངལ་གྱི་སྒོར་བླུགས་པས་སེམས་ཅན་ཆགས་སོ། ། དགེ་སློང་མས་མཐོང་ནས་ཁྱོད་ཆོས་ཀྱི་འཆར་ཀའི་དྲུང་དུ་འགྲོ་བར་སེམས་ཀྱི། འདི་འདྲ་བྱས་པ་མི་སེམས་སོ། །
དེས་བདག་རབ་ཏུ་བྱུང་སྟེ་ལག་གིས་ཀྱང་མ་བྱུགས་སོ། ། མ་བྱུགས་ན་འདི་འདྲ་ན་བྱུགས་ན་ཅི་འདྲར་འགྱུར་ཟེར་བའི་སྐབས་དེ་གསོལ་བས་བཅས་སོ། ། འདི་ལ་གཞི་ཉེ་དུ་མ་ཡིན་པའི་དགེ་སློང་མ་ལ་རང་གི་གོས་བྱིན་རླབས་དང་འབྲེལ་བའི་རྙིང་པ་འཁྲུར་བཅུག་པ། བསམ་པ་རང་གི་ཡིན་པར་བསམ་པ། སྦྱོར་བ་བཀྲུ་བའམ། འཚེད་པའམ། འཆག་ཏུ་བཅུག་པ་གང་རུང༌། མཐར་ཐུག་བཀྲུ་བའི་བྱ་བའི་ཕྱོགས་གཅིག་ལ་ཞུགས་པ་སྟེ། འདི་ལྟ་བུའི་ཡན་ལག་ཚང་ན་འཁྲུར་བཅུག་པའི་སྤང་ལྟུང་དུ་འགྱུར་རོ། ། ཉེ་མིན་རབ་བྱུང་མ་ལ།
ཕའི་རབས་མའི་ཡན་ལག་དང་བཅས་པ། མའི་རབས་ཕའི་ཡན་ལག་དང་བཅས་པ་བདུན་བརྒྱུད་ཚུན་ཆད་ཀྱི་གང་ཡང་རུང་བ་ཞིག་ཏུ་གྱུར་པ་ནི་ཉེ་དུ་ཡིན་ལ། དེ་ལས་གཞན་པའི་དགེ་སློང་མ་དང་དགེ་སློབ་མའོ། ། འབྲེལ་བའི་གོས། བརྙིངས་པ། རང་གི་གོས་བརྙིངས་པ་བྱིན་གྱིས་བརླབས་པ་དང་འབྲེལ་བ་བདུན་པོ་གང་རུང་ངམ། གསར་པ་མི་གཙང་བས་མ་རུངས་པར་གྱུར་པའོ། ། དེ་ལས་བཟློག་པ་གཞན་དབང་བ་དང༌། དྲེའུ་རྔོག་དང༌། ཁྱིམ་པའི་གོས་དང༌།
སྔས་ནང་ཚངས་ཅན་དང༌། རུང་བར་བྱས་པ་དང༌། སྤངས་པ་དང༌། དགེ་འདུན་གྱི་རྣམས་ལ་ནི་ཉེས་བྱས་སོ། ། འཁྲུར་བཅུག་ལས་སོ། ། འཁྲུར་བཅུག་པ་ལ་སོགས་པའི་ལས་བྱས་པ་ཉིད་ནི་དངོས་གཞིར་འགྱུར་ལ། བསྐོས་པ་ཙམ་ནི་མ་ཡིན་ནོ། ། ཇི་ལྟར་སྦྱོར་བ་བར་ཆད་པ་དང༌། འཚེད་པ་དང༌། འཆག་པ་ལྟ་བུ་ལས་ཐ་དད་པ་མ་ཡིན་ཏེ།
འབྲས་བུ་གཅིག་པས་སོ། ། དེ་ཡང་ཚིགས་སུ་གྱུར་པ་ཉིད་ལ་འབྲས་བུ་རྣམས་གཅིག་པ་ཉིད་དོ། ། ཞེས་པས་སོ། ། སོམ་ཉི་ཉེས། འདི་ཡང་འདུ་ཤེས་གཙོ་བས་ཉེ་དུ་ཡིན་མིན་སོམ་ཉི་ཉེས་བྱས་སུ་བཞག་པ་ལ་སོགས་པ་རྣམས་ནི་སྔ་མ་བཞིན་དུ་སྦྱར་རོ། ། ཉེ་མིན་དགེ་སློང་མར་བསམས་ཆོས་གོས་བླངས། ། ལོན་ནའོ། ། ལོན་ནའོ། ། རྣམ་པར་རིག་བྱེད་ཀྱིས་སོ། ། གོས་སོ། །
ཞེས་པའི་དོན་ཏེ། གླེང་གཞི་ནི། མཉན་ཡོད་དུ་ཁྱིམ་བདག་མོ་ཞིག་གིས་སྐྱེ་དགུའི་བདག་མོ་ལ་སོགས་པའི་དགེ་སློང་མའི་དགེ་འདུན་སྤྱན་དྲངས་ཏེ། བསོད་སྙོམས་བསོད་པ་དྲངས་ནས་ཆེན་པོ་ལ་འོས་པའི་གོས་དག་ཕུལ་བ་དང༌། སྲུས་མ་བླངས་ན་དེའི་བསོད་ནམས་དང་དགེ་སློང་མའི་རྙེད་པའི་བར་ཆད་དུ་འགྱུར། བླངས་ན་དགེ་སློང་མ་ལ་ཆེན་པོ་འོས་པའི་གོས་བཀག་པས་དེ་དང་འགལ་བར་འགྱུར་སྙམ། འོན་ཀྱང་བླངས་ཏེ་སྟོན་པ་ལ་ཞུས་པས། ལེགས་སོ་ངས་གནང་བ་ཁྱོད་ཀྱིས་ཤེས་ཏེ། དགེ་སློང་རྣམས་དང་བརྗེ་བར་བྱའོ། ། བཅུ་གཉིས་སྡེས་དེ་ཁྱེར་ནས་དྲུག་སྡེ་ལ་འདི་སྣོམས་ལ་བདག་ཅག་ལ་ངན་པ་གསོལ་ཅིག
དགེ་སློང་མའི་རས་མ་མི་དགོས་སོ། ། གཞན་གྱིས་གནས་བརྟན་རྣམས་ལ་ཞུས་པས། སྟོན་པ་ལ་ཞུའོ། ། ཞུས་པས་བསླབ་པ་ལ་གུས་པའི་བསྔགས་པ་བརྗོད་ནས། སྔ་མ་ནི་བཅས་པ་ཡིན་ལ། འདི་ནི་གནང་བ་སྟེ་བརྗེ་བ་ལ་ཉེས་པ་མེད་དོ། ། དགེ་སློང་མ་ཨུཏྤ་ལའི་མདོག་ལ་ཆོམ་རྐུན་གྱིས་ཆེན་པོ་ལ་འོས་པའི་རས་ཕུལ་བ་ཉེ་དགས་མཐོང་ནས་དྲིས་ཏེ་བཤད་པ་དང༌། སྲིང་མོ་ཁྱོད་ཆོམ་རྐུན་པས་ཀྱང་དད་པར་བྱ་ན། ཉེ་དགའ་མཐོང་ན་ལྕག་གིས་བྲབས་ནས་ཁུར་ཚ་བར་ཁྲིད་དོ། ། ཉེ་དགའ་ལ་རས་ཡུག་འདི་འདྲ་ཡོད་ན་སྙིང་ལས་ཆུང་ངུས་དགེ་བ་ལ་གྲོན་བྱེད་པར་འགྱུར་རོ། །
བཞེད་དམ། ལྷ་གནས་ཀྱིས་ལྷག་མ་བཞིན་དུའོ། ། བསོད་སྙོམས་ཀྱི་ཕུད་ཕུལ་ནས་དབུལ་ལོ། ། ཁོ་བོས་ཁྲིད་འོང་གི་ནོད་ཅིག དེས་བོས་ནས་ཕུད་ཕུལ་ཏེ་རས་ཡུག་ཆེན་སྤྲུགས་ནས་ཉེ་དགའ་ལ་ཕུལ་བས། སྦྱིན་པ་འདི་ཡིས་སེམས་ཀྱི་རྒྱན་དང་སོགས་སྨྲས་སོ། ། དེས་སྟོན་པ་ལ་ཕྱག་འཚལ་དུ་སོང་བ་དང༌། ཆོས་གོས་ལྔ་ངན་ཅིང་བརྙིངས་པ་ལ་གཟིགས་ནས། ཀུན་དགའ་བོ་དགེ་སློང་མས་དབྱར་གྱི་རྙེད་པ་མ་གྲུབ་བམ། གྲུབ་བོ། །
ཅིའི་ཕྱིར་ཆོས་གོས་ལྔ་བརྙིངས། རས་ཡུག་ཆེན་རྙེད་ནས་ཉེ་དགའ་ལ་ཕུལ་ལོ། ། དེ་ལེན་ནམ། ལེན་ནོ། ། དགེ་སློང་ནི་འདིའི་ཆོས་གོས་ལྔ་ཚང་ངམ་མ་ཚང་སྙམ་དུ་མི་སེམས་པར་ཐོབ་བོ་ཅོག་ལེན་གྱི་ཉེ་དུ་ནི་མ་ཡིན་ནོ། ། ཀུན་དགའ་བོ་ཨུཏྤ་ལའི་མདོག་ལ་གཙུག་ལག་ཁང་ཆེན་པོ་ནས་ཆོས་གོས་ལྔ་བྱིན་ཅིག བྱིན་ནོ། ། བྱུང་བ་འདི་ལས་བཅས་སོ། ། འདི་ལ་གཞི་དགེ་སློང་མ་ཉེ་དུ་མ་ཡིན་པ། བསམ་པ་དེ་ལ་སློང་བར་འདོད་པ།
སྦྱོར་བ་ཆོས་གོས་སམ་རྒྱུ་རུང་བ་དག་གི་རྣམ་པར་རིག་བྱེད་ཀྱིས་བླངས་པ། མཐར་ཐུག་ལག་ཏུ་ལོན་པའམ་བལྟ་བའི་ཉེན་ཀོར་དུ་སོན་པ་གང་རུང་སྟེ། ཡན་ལག་འདི་དག་ཚང་ན་ལེན་པའི་སྤང་ལྟུང་དུ་འགྱུར་རོ། ། བརྗེ། དགེ་སློང་མས་གོས་རིན་པོ་ཆེ་བརྗེ་བའི་ཕྱིར་བླང་དུ་རུང་གི ལོངས་སྤྱད་པའི་ཕྱིར་དུ་མི་རུང་ལ། དེ་ལྟ་བུ་དགེ་སློང་ཉེ་དུ་མ་ཡིན་པ་ལ་རིན་མཉམ་པའམ། ཅུང་ཟད་རྒྱལ་བ་ཙམ་གྱིས་བརྗེ་བ་དང་ཆོས། དགེ་འདུན་ལ་གོས་འབུལ་བ་དང༌། ཆོས་ལེགས་པར་སྨྲས་པའི་ཡོན་དུ་ཕུལ་བ་དང༌།
བདག་ལ་འདི་ལྟ་བུ་དག་མཆིས་ཀྱི། འཕགས་པ་ཐུགས་བརྩེ་བས་བཞེས་ཤིག ཅེས་དང་རྫས་བརྗོད་དེ་མདུན་དུ་བཞག་ནས་མི་བལྟོས་པར་སོང་བ་དང༌། དགེ་སློང་མ་རྒྱ་ཆེ་བ་དང༌། ཐ་སྙད་ཀྱི་དབང་མ་ཡིན་པ་སྟེ། ཉོ་ཚོང་དང་བྲལ་བ་རྣམས་ལ་ལེན་པ་དང༌། དབུལ་པོར། བོར་བརླག་བྱུང་བས་འཕོངས་པ་འམ། བསྙེན་པར་རྫོགས་པར་བྱེད་པ་དག་སྟེ། ཉེས་པ་མེད། །
གནས་སྐབས་དེ་དག་ལ་ཉེས་པ་མེད་དོ། ། རེ་ཞིག་པའི་སེམས་ཀྱི་ལེན་པ་དང༌། རིན་གྱིས་བླངས་ནས་རིན་བརྗོད་པ་དང༌། གྲོང་ག་གེ་མོ་ནས་ཚེ་དང་ལྡན་པ་ལ་གོས་འབུལ་ལོ་ཞེས་ཟེར་བ་ནོད་ན་ནི་ཉེས་བྱས་སོ། ༦ ། ཁྱིམ་པ་ཉེ་དུ་མིན་ལ་ཆོས་གོས་ཚད། ། ཕྲོགས་བརླག་ཚིག་ཁྱེར་མིན་པས་བླང་ལོན་ལའོ། ། མིའི་འགྲོ་བར་གཏོགས་པ་ཁྱིམ་པར་གྱུར་བ་སྲོག་དང་ལྡན་པ་ཉེ་དུ་མ་ཡིན་པ་ནི་ལྟུང་བའི་བྱེད་པ་ཡིན་ནོ། ། ཞེས་པ་ལ་སོགས་པའི་དོན་ཏེ། གླེང་གཞི་ནི།
མཉན་ཡོད་དུ་ཁྱིམ་བདག་ཅིག་གིས་རས་བཟང་པོ་ཟུང་གྱོན་ཏེ་སྟོན་པ་ལ་ཕྱག་འཚལ་དུ་འགྲོ་བ་ན་སྒོ་བས་མཐོང་ངོ༌། ། དེ་ཉེ་དགས་མཐོང་སྟེ་འདི་མ་ཕྲོགས་ན་ཉེ་དགའི་མིང་མི་གཟུང་ངོ་སྙམ་ནས། ཁྱིམ་བདག་འོངས་པ་ལེགས་སོ་སོགས་སྨྲས་ནས་ཆོས་བསྟན་པར་བྱས་སོ། ། དྲུག་སྡེས་ཚུལ་ཁྲིམས་ཀྱི་གཏམ་བཤད་ན་ཉན་པ་པོ་རྣམས་ལྷ་རྣམས་སུ་སྐྱེས་སམ། མི་དགེ་བའི་ལས་འབྲས་བཤད་ན་དམྱལ་བར་སྐྱེས་སམ་སྙམ་པ་དང༌། སྦྱིན་པའི་གཏམ་བཤད་ན་ཤ་བཅད་ནས་སྦྱིན་ནམ་སྙམ་པ་འབྱུང་ངོ༌། ། དེ་ལ་ཆོས་བསྟན་པས་དད་ནས་ན་བཟའ་ཕྲུག་གཅིག་འབུལ་ལོ། ། ཨ་རོ་ཀྱ་ཞེས་སྨྲས། སྦྱིན་པ་དམ་པ་སེམས་ཀྱི་རྒྱན་སོགས་སྨྲས་ནས། ཁྱིམ་བདག
སང་དག་འཆི་འམ་སུས་ཤེས་ཀྱི། ། དེ་རིང་ཉིད་དུ་བརྟུལ་ཏེ་བྱ། ། འཆི་བདག་སྡེ་ཚན་དེ་དང་ནི། ། ཁྱེད་ཅག་བཤེས་པ་མ་ཡིན་ནོ། ། ཞེས་གསུངས་ཀྱི་གྱོན་པ་འདི་ཉིད་བྱིན། དེས་མཆིས་འབྲང་གིས་སྩལ་ལོ། ། ཁྱེད་བུད་མེད་ཁོ་ནའི་དབང་ཡིན་ནམ། བླ་གོས་ཕུལ་བ་དང་ལག་པ་གཉིས་འདྲིལ་ཞིང་བསྒྱུར་རོ། ། ཅི་ལགས། ཁྱེད་ལ་བཏང་བ་ལས་བྱུང་བའི་བསོད་ནམས་ཡོད་ཀྱི།
ལོངས་སྤྱོད་ལས་བྱུང་བའི་བསོད་ནམས་མེད་དེ། འདི་འདྲ་བ་ཉིད་ལ་སྟོབ་པས་གོས་ཀྱི་གདང་ལ་ཟད་པར་འགྱུར་རོ། ། ཅི་སྒྲེན་མོར་མཆིའམ། ངོ་ཚ་ཁྲེལ་ཡོད་ཀྱི་གོས་ཡོད་པས་སྒྲེན་མོ་ལ་མི་སྡུག་པ་ཅི་ཡོད། དོར་ཐུང་གྱོན། ཤིང་ཚལ་ཐོགས་ལ་བ་ལང་གི་གསེབ་ནས་རྒྱུག་ཅིག སྐྱེས་བུ་དག་གིས་བ་ལང་བསུ་བར་ཤེས་པར་འགྱུར་རོ། ། དེས་དེ་ལྟར་སོང་བ་དང༌། སྒོ་བས་མཐོང་བ་དང་ཆོམ་རྐུན་གྱིས་བཅོམ་མམ། མིན་དེ་ཉེ་དགའི་ཁའི་ཆོས་ཀྱིས་བཅོམ་མོ། །
སང་ནང་པར་མགོན་མེད་ཟས་སྦྱིན་དོན་མཐུན་ཁྲིད་ནས་འོངས་པ་སྒོ་བས་མཐོང་ནས། ཆོམ་རྐུན་ལ་བག་གྱིས་ཤིག ཅི་ལམ་བར་དུ་ཆོམ་རྐུན་ཡོད་དམ། མིན་ཏེ་རྒྱལ་བྱེད་ཀྱི་ཚལ་ནའོ། ། ཅི་བལ་གྱི་རིགས་ནག་པོ་དང་འདྲ་བ་སྒོ་འདི་ནས་སྟོན་པ་དང་གནས་བརྟན་དག་གིས་ཁྱོད་དཀར་པོ་མཛོད་མ་སྤྱོད་དམ། དེ་དག་གི་ཞབས་རྡུལ་བདག་གིས་ཀྱང་བླངས་ཏེ། ཁ་རྩང་ཁྱིམ་བདག་རས་ཟུང་གྱོན་སོང་བ་ཉེ་དགའི་ཁ་ཆོས་ཀྱིས་བཅོམ་ནས་དོར་ཐུང་གིས་ཞུགས་སོ། ། ཁྱིམ་བདག་སོང་བ་དང་ཉེ་དགས་མཐོང་སྟེ། ཨ་རོ་ཀྱ། མ་གྱ་ཡང་རུང་ངོ༌། །
ཁྱིམ་བདག་སྔར་དུད་པར་འཐུལ་བ་ད་ནི་མེར་འབར་རོ། ། རབ་བྱུང་གཞན་ནི་འདོད་པ་སྤང་བའི་ཕྱིར་ཡིན་ལ། ཁྱེད་ནི་སྤེལ་བའི་ཕྱིར་ཡིན་ནོ། ། ཅི་བྱས། འདི་བྱས་སོ། ། ལྷ་ནི་སྦྱིན་ལ་ཡི་དྭགས་ལྡོག་གོ་ཞེས་ཟེར་རོ། ། དེས་ཁྱེད་ལ་རིལ་བ་བྷྲྀཾ་ག་ར་ཕུལ་ལམ། མི་བཟོད་ན་བསླབ་པ་འཆའ་རུ་ཆུག་ཅིག ཁོ་བོས་དེ་ཡལ་བར་བོར་དུ་རེའམ། ཁྱིམ་བདག་གིས་སྟོན་པ་ལ་ཞུས་ནས་བཅས་སོ། །
འདི་ལ་གཞི་མིའི་རྒྱུད་དུ་སྐྱེས་པའི་ཁྱིམ་པ་ཉེ་དུ་མ་ཡིན་པ། བསམ་པ་ཆོས་གོས་ཕྲོགས་པའམ། རླག་པའམ། ཚིག་གམ། ཆུས་ཁྱེར་བ་ལྟ་བུ་གང་ཡང་མིན་པས་སློང་བར་བསམས་པ། སྦྱོར་བ་ཆོས་གོས་ཀྱི་ཚད་ལོངས་པ་དག་གིས་བསླངས་པ། མཐར་ཐུག་གང་བསླངས་པ་ལག་ཏུ་ལོན་པ་སྟེ། ཡན་ལག་འདི་ལྟ་བུ་ཚང་ན་སློང་བའི་སྤང་ལྟུང་དུ་འགྱུར་རོ། ། བསླངས་པ་ཙམ་གྱིས་ཉེས་བྱས། ལག་ཏུ་ཐོབ་པ་དངོས་གཞི།
གོས་སྔོན་པོ་བསླངས་པ་ལ་སེར་པོ་ཐོབ་པ་ལྟ་བུ་ཉེས་མེད། དེ་བཞིན་དུ་རིན་ཀར་ཤ་པ་ཎ་ལྔ་རི་བ་བསླངས་པ་ལ་དེ་ལས་གཞན་ཐོབ་པ་དང༌། ཁྲུ་ལྔ་སློང་བ་ལ་དེ་ལས་གཞན་པ་ཐོབ་པ་ལྟུང་བ་མེད་དོ། ། ཁ་དོག་དང་རིན་གྱི་ཚད་མ་བྱས་པར་བསླངས་ན་གང་ཡང་རུང་བ་ཞིག་ཐོབ་པས་ལྟུང་བར་འགྱུར་རོ། ། ཁ་ཚར་དང་རས་མ་ལྟ་བུ་སློང་བ་ལ་ཉེས་པ་མེད་དོ། ། ཆོས་གོས་ཀྱི་རྒྱུར་སྐུད་པའམ། དེའི་རང་བཞིན་རས་བལ་ལྟ་བུ་ལ་སོགས་པ་སློང་བ་ཡང་ཉེས་བྱས་སོ། ༧ ། མེད་པས་སྟོད་གཡོགས་སྨད་གཡོགས་ཚད་ལྡན་པ། ། ཟུང་ལྷག་བསླངས་པ་ཐོབ་ལའོ།
བྱིན་གྱིས་བརླབ་པར་བྱ་བ་ཐམས་ཅད་མེད་ན་སློང་བར་རིགས་པ་ཉིད་དོ། ། དེ་ནི་ལྟུང་བའི་བྱེད་པ་པོ་ཉིད་དོ། ། ཞེས་པ་ལ་སོགས་པའི་དོན་ཏེ། གླེང་གཞི་ནི། སྟོན་པ་མཉན་ཡོད་དུ་བཞུགས་པའི་ཚེ། བཅོམ་ལྡན་འདས་ཀྱིས་མདོ་སྡེར་བསྔགས་པའི་འཕྲེང་བ་ཅན་པའི་དགེ་སློང་བཞི་བཅུ་དོན་མཐུན་དང་ལྷན་ཅིག་ལྗོངས་རྒྱུ་རུ་སོང་བ་ཆོམ་རྐུན་པས་བཅོམ་ནས། དེ་དག་ཉེ་དུ་མ་ཡིན་པ་ལ་ནི་གོས་སློང་བ་བཀག་ལ། འདི་ན་ནི་ཉེ་དུ་གང་ཡང་མེད་ཀྱི། མཉན་ཡོད་དུ་ཕྱིན་ན་དགེ་སློང་དག་གིས་སྟེར་བར་འགྱུར་རོ་སྙམ་ནས། ཉིན་མོ་ཚང་ཚིང་དུ་འཁོད་མཚན་མོ་འགེབས་པས་རྒྱལ་བྱེད་ཚལ་དུ་སོང་བ་དང༌།
མིང་ཅི་ཡིན། འཕྲེང་བ་ཅན་པའི་བཞི་བཅུའོ། ། འོངས་པ་ལེགས་སོ་ཟེར། ལ་ལས་ཆོས་གོས། ལ་ལས་སྣམ་སྦྱར་སོགས་བྱིན་ཏེ་གསོལ་པས། བསླབ་པ་ལ་གུས་པའི་བསྔགས་པ་བརྗོད་ནས། སྔ་མ་བཅས་པ་ཡིན་ལ། འདི་ནི་གནང་བ་ཡིན་ནོ། ། ཞེས་དང༌། དེའི་ཚེ་ཉེ་དགའ་ལ་འདི་དག་ཐམས་ཅད་ཁྱིམ་བདག་གིས་ཞུས་ནས་བསླབ་པ་བསྡམས་པས་བཅའ་བའི་རིན་ཙམ་ཡང་བླང་མི་ནུས་ཀྱི།
འཕྲེང་བ་ཅན་པ་ལ་གནང་བས། དེ་སྔོན་དུ་བཏང་བས་རྙེད་པ་བསྒྲུབ་བོ་སྙམ་པ་ལྟར་དུ་བགྱིས་པ་དང༌། དེ་དག་རེ་རེ་བཅུ་གསུམ་བདུན་བདུན་རྙེད་དོ། ། དེ་དག་གྲལ་དུ་སོང་བའི་བར་ལ་དྲུག་སྡེས་རྙང་རྙིང་ཕྱོགས་གཅིག་ཏུ་སྤུངས་ནས་བཞག་གོ ། སླེབ་པ་དང་གོས་ལོངས་ཤིག རྙང་རྙིང་ཤ་སྟག་གོ ། མི་དགའ་ན་ཡང་བླངས་ཏེ་འཚེམ་མོ། ། སྐབས་དེ་གསོལ་པས། ཁྱེད་ལེན་པའི་དྲོད་མི་ཤེས་པ་བདེན་ནམ་ཞེས་བཅས་སོ། ། འདི་ལ་གཞི་བྱིན་གྱིས་བརླབ་ཏུ་རུང་བའི་ཡོ་བྱད་བཅུ་གསུམ་ལས་གང་ཡང་རུང་བ།
ཐམས་ཅད་མེད་པས་སློང་བར་རིགས་པའི་དགེ་སློང༌། བསམ་པ་སློང་བར་འདོད་པ། སྦྱོར་བ་སྟོད་གཡོགས་སྨད་གཡོགས་ཟུང་ཚད་ལས་ལྷག་པ་དག་གིས་བསླངས་པ། མཐར་ཐུག་ལག་ཏུ་ལོན་པ་དང་རྗེས་སུ་གནང་བ་མ་ཡིན་པ་སྟེ། ཡན་ལག་འདི་ལྟ་བུ་ཚང་ན་སློང་པར་རིགས་པའི་སྤང་ལྟུང་དུ་འགྱུར་རོ། ། ཚད་ནི་ཁྱིམ་པའི་སྟོད་གཡོགས་ཆེ་ཚད། རས་ཡུག་ཆེན་སྲིད་དུ་ཁྲུ་བཅུ་གཉིས་པ་དང་ཞེང་དུ་ཁྲུ་གསུམ་པ། སྨད་གཡོགས་ནི་རས་ཡུག་ཕྲན་སྲིད་དུ་ཁྲུ་བདུན་པ་དང་ཞེང་དུ་ཁྲུ་དོ་པའོ། ། དགེ་སློང་གི་ཆེ་ཚད་ནི་སྣམ་སྦྱར་དང་ཤམ་ཐབས་ཀྱི་ཆེ་ཚད་དོ། ། ཁྱིམ་པ་དང་དགེ་སློང་གི་རྣམ་པར་གཞག་པ་དེ་གཉིས་ལས་ལྷག་པ་བླང་ན་ལྟུང་བར་འགྱུར་རོ། །
ཆུང་བ་ཁྲུ་ཕྱེད་དང་གསུམ་པའི་ཞེང་དང༌། སྲིད་དུ་ཁྲུ་ཕྱེད་དང་ལྔ་པའི་སྟོད་གཡོགས། འཁོར་གསུམ་ཁེབས་པའི་ཚད་ལས་ཆུང་བའི་སྨད་གཡོགས་བྱིན་གྱིས་བརླབ་ཏུ་མི་རུང་བའི་ཕྱིར། ཐོབ་ཀྱང་དེའི་ཁ་སྐོང་སླར་དེ་ལ་བསླང་བར་མི་བྱའོ། ། སྔ་མ་ཁྱིམ་པའི་སྟོད་གཡོགས་སྨད་གཡོགས་ཀྱི་ཆོས་གོས་ཟུང་ལྷག་ན། ལྷག་པོ་སླར་སྦྱིན་བདག་ལ་མི་སྦྱིན་ལ། ཕྱི་མ་དགེ་སློང་གི་ལས་ལྷག་ན་ལྷག་པ་སླར་སྦྱིན་ནོ། ། མ་སྦྱིན་ན་དངོས་གཞིར་འགྱུར་རོ། ། བླང་བར་བྱ་བ་མ་ཡིན་པའི་གོས་དང་རས་བལ་ལ་སོགས་པ་བསླངས་ན་སྦྱོར་བའི་ཉེས་བྱས། ཐོབ་ན་དངོས་གཞིའོ། །
དངོས་པོ་ལྷག་པོ་སྦྱིན་བདག་ལ་ཕར་སྤྲད་ཀྱང༌། བཙུན་པ་བཞེས་ཤིག་ཅེས་རྗེས་སུ་གནང་བར་བྱས་ན་བླངས་ཀྱང་ཉེས་པ་མེད་དོ། ༨ ། ཉེ་མིན་ཁྱིམ་གཅིག་བརྟག་རུང་དྲན་བརྗོད་གོས། ། རིན་དང་ཁྲུ་ཚད་ཀྱིས་སློང་ཐོབ་ན་ཡིན། ། དཔགས་པ་མ་ཕུལ་བར་ཤེས་པ་ནི་མ་དཔགས་པ་དང་འདྲའོ། ། དེ་ཉིད་གཞན་ཡིན་ནོ་ཞེས་པའི་དོན་ཏེ། གླེང་གཞི་ནི། མཉན་ཡོད་དུ། ཁྱིམ་བདག་གིས་བུད་མེད་གཞན་དང་ཁྱིམ་བདག་མོས་སྐྱེས་པ་ལ་བྱིན་ནས་ཁྱིམ་གུད་པ་ལ།
མངག་གཞུག་མ་ལ་ཁྱིམ་བདག་གིས་འདིས་ཁྱིམ་གུད་དུ་བཅུག་གོ་ཟེར་བརྡེག་པ་ལ། དེས་ཁྱིམ་གུད་པ་ཅི་ལས་གྱུར་ཤེས་ཏེ་བརྗོད་དུ་མི་རུང་ཟེར་བ་ཉེ་དགས་ཐོས་ཏེ། དེ་གཉིས་ལ་ཆོས་བཤད་ནས་དགེ་བསྙེན་ཕ་མར་བྱས་སོ། ། དེ་ནས་ཁྱིམ་བདག་དེས་མངག་གཞུག་མི་བརྡེག་པས། དེས་ཀྱང་ཉེ་དགའི་དྲིན་དུ་བསམས་སོ། ། ཁྱིམ་བདག་དེས་ཉེ་དགའ་ལ་རས་ཡུག་གཅིག་འབུལ་ལོ། ། ཞེས་སྨྲས་པ་མོས་ཐོས་ནས། ཉེ་དགའ་མཐོང་ནས་ཕྱག་འཚལ་ཏེ་དགའ་བ་སྦྲན་ནོ། ། དེས་ཁྱིམ་དེར་སོང་ནས་ཁོ་བོ་ལ་འབུལ་བའི་རས་ཡུག་བལྟའོ། ། བདག་གིས་གསངས་ནས་སྨྲས་པ་སུས་བཤད།
ལྷུང་བཟེད་དུ་ཟོས་ཤིང་སོ་ལྷགས་སྐྲ་དཀར་པོར་གྱུར་ནས་དེ་ཙམ་མི་སྲིད་དམ། བླངས་ཏེ་ཕུལ་བས་གཞན་སྦྱིན་ཅིག མེད་དོ། ། ཉོས་ལའོ། ། དེས་ཉོན་ནས་རིན་མ་འཁོར་བས་ཉི་མ་ལ་བརྟགས་པས། ཅི་ཞུན་མར་འཐུངས་སམ་ན། བུན་ལོན་པས་བཟུང་ངོ༌། ། ཅི་དགེ་སློང་དག ལྷག་པ་སློང་བ་ལས་སོ། ། ཞེས་པའི་སྐབས་དེ་གསོལ་བས་བཅས་སོ། །
འདི་ལ་གཞི་ཁྱིམ་པ་ཉེ་དུ་མ་ཡིན་པས་རང་ལ་འབུལ་བར་དཔགས་པའི་གོས། བསམ་པ་དེ་ཐོས་ནས་འབུལ་མི་འབུལ་བརྟག་པར་བསམ་པ། སྦྱོར་བ་རིན་དང་ཁྲུ་ཚད་ཀྱི་དྲན་པ་བརྗོད་ནས་སློང་བ། མཐར་ཐུག་བསླངས་པ་ལག་ཏུ་ཐོབ་པ་སྟེ། ཡན་ལག་འདི་དག་ཚང་ན་དཔགས་པ་སློང་བའི་སྤང་ལྟུང་དུ་འགྱུར་རོ། ༩ ། ཉེ་མིན་ཁྱིམ་པ་མང་པོར་བརྟག་དྲན་བརྗོད། ། བསླངས་པ་སྦྱོར་བ་གཅིག་པས་ཐོབ་པ་ལའོ། ། སྦྱིན་པ་བྱེད་པ་སྤུངས་ཆེ་བ་ཡང་ངོ༌། ། སྦྱོར་བ་གཅིག་པའི་ཕྱིར་ཐོབ་ན་གཅིག་ཉིད་དོ། །
ཞེས་པ་ལ་སོགས་པའི་དོན་ཏེ། གླེང་གཞི་ནི། ཉེ་དགའ་ལ་ཁྱིམ་བདག་མང་པོས་སོ་སོ་ནས་རས་ཡུག་ཆེན་འབུལ་ལོ་ཞེས་དཔགས་པ་ཐོས་ནས་བསླངས་པ་ལ་བཅས་སོ། ། འདི་ལ་གཞི་ཉེ་བ་མ་ཡིན་པའི་ཁྱིམ་པ་མང་པོས་རང་ཉིད་ལ་འབུལ་བར་དཔགས་པའི་གོས། བསམ་པ་ཐོས་ནས་བརྟག་པར་བསམ་པ། སྦྱོར་བ་དྲན་པ་བརྗོད་དེ་བསླངས་པ། མཐར་ཐུག་བསླངས་པ་ལོན་པ་སྟེ། འདི་ལྟ་བུ་ཚང་ན་སོ་སོ་ནས་དཔགས་པ་སློང་བའི་སྤང་ལྟུང་དུ་འགྱུར་རོ། ། ལྟུང་བ་འདི་གཉིས་ལ། རང་ལ་འབུལ་བར་བསྔོས་པ་ཐོས་པ་དེ་ཉིད་མ་ཕུལ་བས་མ་དཔགས་པ་དང་འདྲ་བའི་ཕྱིར་སློང་ན་སྤང་བའི་ལྟུང་བར་འགྱུར་རོ། །
ཕྲོགས་པ་སོགས་ལ་གཉིས་ཀ་ཉེས་མེད་ཡིན། སྔར་བཞིན་དུ་སྦྱར་རོ། ༡༠ ། གསུམ་ཆར་ཁྱིམ་པ་མི་ཡིན་མི་རུང་སྤངས། ། དྲི་བསྟན་བསྒོས་ཤིང་སྨྲས་པ་བྱུང་བའི་མཐའ། ། རྗེས་བརྗོད་བསྐུལ་བ་དྲུག་རྫོགས་གོས་ཐོབ་ལའོ། ། བསྐུལ་བ། རུང་བ་མ་ཡིན་པ་ལ་སོགས་པའི་དོན་ཏེ། གླེང་གཞི་ནི། སྟོན་པ་འོད་མའི་ཚལ་ན་བཞུགས་པའི་ཚེ།
ཉེ་དགའ་གྲོགས་པོ་དབྱར་ཚུལ་ཅན་སོང་ནས་སྦྱིན་པའི་བསྔགས་པ་བརྗོད་པས་པ་ཎ་དྲུག་ཅུ་འབུལ་ལོ་ཞེས་སྨྲས་ནས། སྟོན་པ་ཀོ་ས་ལར་གཤེགས་པའི་ཚེ། ཚོང་པ་ལ་བསྐུར་ཏེ་ཉེ་དགའ་ལ་གཏད་པ། ཉེ་དགས་ཞལ་ཏ་བྱེད་པའི་སྤོས་འཚོང་གི་ཁྱེའུ་ཞིག་ལ་གཏད། མཚན་མོ་འགྱོད་དེ་དེས་བསྙོན་སྲིད་སྙམ་སྔ་བར་སོང་བ་དང༌། པ་ཎ་འོན་ཅིག་ཅེས་སྨྲས་པས། ཚོང་བའི་ཚོགས་ཀྱི་ཉི་མ་ཤར་ན་འོང་ན་པ་ཎ་དྲུག་ཅུ་འཇལ་བའི་ཁྲིམས་བདོག་གིས་རེ་ཞིག་སྡོད་ཅིག སུ་སྐྲངས་སྐྲངས་སུ་སྡོད་མ་བྱིན་ན་པ་ཎ་དྲུག་ཅུ་འཇལ་དགོས་པའི་གྱོད་ལ་བཀྲིའོ། ། དེས་ཁྲོས་ནས་འཕངས། རྒྱ་གོགས་སོ། །
རྒྱ་མ་བྱིད་དམ། བལྟའོ། ། ཁྱོད་ཀྱིས་བརྟགས་ཏེ་གཏང་ངམ། མ་བརྟགས་ན་ཅིའི་ཕྱིར་རྒྱ་གཅོག དེ་སྒོར་གྱི་བར་ལ་པ་ཎ་དྲུག་ཅུའི་ཆད་པ་ཤོར་ནས། དད་པའི་མྱུ་གུ་སྐྱེས་མ་ཐག་སྐམས་པར་བྱས་སོ། ། ཞེས་པའི་སྐབས་དེ་གསོལ་བས་བཅས་སོ། ། འདི་ལ་གཞི་སྦྱིན་བདག་དང༌། བསྐུལ་བའི་ཕོ་ཉ་དང༌། ཞལ་ཏ་བྱེད་པ་གསུམ་ཆར་མིའི་རྒྱུད་དུ་སྐྱེས་པའི་ཁྱིམ་པ་ཡིན་པ།
གོས་ཀྱི་རིན་གསེར་དངུལ་ལྟ་བུ་ཡིན་པ་བདག་ཅག་གིས་ལེན་དུ་མི་རུང་ངོ་ཞེས་སྤངས་པ། ཕོ་ཉ་བས་འཕགས་པ་དག་མི་བཞེས་ན་རུང་བར་བྱེད་པའི་ཞལ་ཏ་དག་མཆིས་སམ་ཞེས་དྲིས་པ། དེ་ལ་དགེ་སློང་གིས་ཁྱིམ་པ་འདི་ལྟ་བུ་ཡོད་ཅེས་བསྟན་པ། ཕོ་ཉ་བས་དེ་ལ་རིན་གཏད་དེ་གཏད་པ་ལྟར་དགེ་སློང་ལ་བསྒོ་བ། བསམ་པ་ཆོས་གོས་དོན་དུ་གཉེར་བ། སྦྱོར་བ་ཞལ་ཏ་བྱེད་པ་དེ་ལ་སྔར་ཕོ་ཉས་སྨྲས་པ་བྱུང་བའི་མཐའ་བརྗོད་པས་ལན་དྲུག་གི་བར་དུ་གོ་བར་བསྐུལ་བ། མཐར་ཐུག་བསྐུལ་བ་དྲུག་པ་རྫོགས་པའི་ཕྱི་ལོགས་སུ་ཞལ་ཏ་བས་སྦྱིན་བདག་གི་སེམས་བསྡུ་བར་ཁས་མ་བླངས་པར་གོས་ཐོབ་པ་སྟེ། ཡན་ལག་འདི་ལྟ་བུ་ཚང་ན་བསྐུལ་བའི་སྤང་ལྟུང་དུ་འགྱུར་རོ། ། བསྐུལ་བའི་སྒོ་དྲུག་སྟེ། མངོན་པར་སྨྲ་བ་དང༌།
ལེགས་པར་སྦྱོར་བ་དང༌། ཟས་སྐོམ་དག་གི་དབང་དུ་བྱས་པ་གཉིས་གཉིས་སུ་ཕྱེ་བས་དྲུག་གོ དེ་ཐམས་ཅད་སྦྱོར་བ་གཅིག་གིས་བྱས་ན་བསྐུལ་བའི་སྒོ་གཅིག་ཏུ་འགྱུར་ལ། སོ་སོར་བྱས་ན་ཐ་དད་པའོ། ། དེ་དག་ལས་གསུམ་ནི་ཚིག་གི་བདག་ཉིད། གསུམ་ནི་ཕྱོགས་ན་སྡོད་པའི་བདག་ཉིད་དེ་དེ་དག་ལ་གོ་རིམས་ནི་མེད་དོ། ། དྲུག་པའི་གནས་སྐབས་ཕན་དུ་གོས་གྲུབ་པ་ལེན་ན་ལྟུང་མེད། བསྐུལ་བ་དྲུག་ལས་ལྷག་པ་དང༌། ལན་གསུམ་ལས་ལྷག་པར་བསྡད་པ་དང༌། སྤངས་ན་སྦྱིན་བདག་གི་སེམས་བསྡུ་བར་ཞལ་ཏ་བས་ཁས་མ་བླངས་པར་གོས་བླངས་ན་དངོས་གཞིར་འགྱུར་རོ། །
མི་མ་ཡིན་པས་སྦྱིན་པར་བྱེད་ཅིང་མི་མ་ཡིན་པའི་ཕོ་ཉ་དང་མིས་རུང་བར་བྱེད་པ་ལ་སོགས་པའི་མུ་བདུན་དང༌། ཕོ་ཉས་དགེ་སློང་མ་ལ་བསྒོ་བར་བསྐུལ་བ་དང༌། གོས་ཀྱི་རིན་ལེན་དུ་མི་རུང་ངོ་ཞེས་མ་སྤངས་པར་ལེན་པ་དང༌། དགེ་སློང་ལ་མ་དྲིས་པར་ཞལ་ཏ་བྱེད་པ་སྟོན་པ་རྣམས་ཉེས་བྱས་སོ། ། མཐར་སྟེར་སྤངས་བརྗོད། ལན་དྲུག་རྫོགས་པའི་ཕྱིས་ཞལ་ཏ་བས་གོས་སྤྲོད་པར་འོངས་ན། ཁྱོད་ཀྱི་གོས་འདི་བདག་གི་བློས་སྤངས་པས་དགོས་པ་མེད་དོ་ཞེས་མ་ལེན་ནོ། ། སྦྱིན་པོར་རིན་ལོང་སྨྲ། ཞལ་ཏ་བྱེད་པ་ལས་རེ་ཐག་ཆད་ན། སྦྱིན་བདག་ལ་ཞལ་ཏ་བྱེད་པས་བདག་ལ་ཅི་ཡང་མ་བྱིན་གྱི།
ཁྱོད་ཉིད་ཤེས་པར་བྱོས་ཤིག་ཅེས་སྨྲའོ། ། གལ་ཏེ་མ་སྨྲས་ན་ཉེས་བྱས་སོ། ། མ་གོ་བསྐུལ་མིན། གང་གིས་ལན་དྲུག་ཏུ་ཞལ་ཏ་བྱེད་པ་ལ་བསྐུལ་ཀྱང༌། དེས་བསྐུལ་བར་མ་གོ་ན། མ་གོ་བ་ཚུན་ཆད་བསྐུལ་བར་མི་འགྱུར་བས་དེ་ཉིད་ཀྱི་གྲངས་ཀྱིས་སླར་གོ་བར་བྱའོ། ། གུས་ན་ལེན་ཉེས་མེད། གལ་ཏེ་ཞལ་ཏ་བྱེད་པ་གུས་པས་བཏུད་དེ་འབུལ་ན་ཕྱིས་ལེན་པ་དང༌། ཡང་སྤངས་པ་གོ་བར་བྱས་ནས་ཞལ་ཏ་བས་སྦྱིན་བདག་གི་སེམས་བསྡུ་བར་ཁས་ལེན་ན་བླངས་པ་ལ་ཉེས་པ་མེད་དོ། ༡༡ །
དཀོན་པའི་སྲིན་བལ་གསར་སྟན་བྱེད་དང་འདོད། ། བྱེད་འཇུག་བཀྲམ་པ་ཉིད་ལའོ། ། སྲིན་བལ་གྱིས་བྱས་སམ། བྱེད་དུ་བཅུག་ནའོ། ། ཞེས་པ་ལ་སོགས་པའི་དོན་ཏེ། གླེང་གཞི་ནི། མཉན་ཡོད་དུ་དགེ་སློང་མང་པོས་སྲིན་བལ་དཀོན་ཞིང་རིན་ཆེ་བ་ལ་སྟན་བྱས་པས། བྱ་བྱེད་མང་ཞིང་མུ་སྟེགས་དག་དགེ་སློང་འདི་དག་སྲོག་གཅོད་པ་མ་སྤངས་པ་སྟེ། སུ་ཞིག་བསོད་སྙོམས་སྟེར་བར་བྱེད་ཅེས་འཕྱ་བའི་སྐབས་དེ་གསོལ་བས་བཅས་སོ། ། འདི་ལ་གཞི་དཀོན་པའི་སྲིན་བལ་གསར་པའི་སྟན་བྱེད་པར་འདོད་པ།
སྦྱོར་བ་རང་གིས་བྱས་སམ། གཞན་བྱེད་དུ་བཅུག་པ། མཐར་ཐུག་བཀྲམ་པ་ཙམ་སྟེ། ཡན་ལག་འདི་དག་ཚང་ན་སྲིན་བལ་གྱི་སྤངས་ལྟུང་དུ་འགྱུར་རོ། ། སྟན་ནི་ནང་ཚངས་ཅན་ནམ། བརླིངས་པ་གཉིས་ཏེ། རས་བལ་ཅན་དང་གཡབ་པོ་ཞེས་ཀྱང་བྱའོ། ། གདིང་བ་ནི་སྟན་མ་ཡིན་ཏེ་ཆོས་གོས་ཀྱི་དབྱེ་བར་བགྲངས་པས་སོ། ། སྟན་གྱི་ཚད་ནི་གདིང་བ་དང་འདྲའོ། ། དེ་ལས་ཆུང་ན་ནི་ཉེས་བྱས་སུ་འགྱུར་རོ། །
བཀྲམ་པ་ཉིད་བྱེད་པ་མཐར་ཐུག་ཡིན་ལ། དེ་ཕྱིན་ཆད་ཀྱི་བྱེད་པ་ཐམས་ཅད་དེའི་ཁོངས་སུ་འདུས་ཏེ་རྩོམ་པ་གཅིག་ཏུ་གྱུར་པའི་ཕྱིར་རོ། ། ཞུ་བ་ཁ་ཅིག་ལས། ཇི་ཙམ་གྱིས་ན་ལྟུང་བ་རྫོགས་པར་འགྱུར། གང་ཚུན་ཆད་བཀྲམ་པར་གྱུར་ནའོ། ། ཞེས་པས་སོ། ། འདྲེས་པ་ལ། ན་སྨད། སྲིན་བལ་དང༌། བལ་དཀར་པོའམ།
ཤ་ནའི་རས་བལ་ལམ། གསོ་བལ་ལ་སོགས་པའི་རྫས་ཉུང་ངུ་བསྲེས་ཏེ་སྟན་བྱེད་ན་ཉེས་བྱས་སུ་འགྱུར་རོ། ། སྲིན་བལ་ཉམས་པ་ལས་བྱེད་དམ། དེ་དང་འདྲེས་པ་ཡང་ངོ༌། ། རྙིང་སྤྱོད་བྱས་ཟིན་ལྟུང་མེད་དོ། ། རྙིང་བའི་བྱི་དོར་དང༌། གཞན་གྱིས་བྱས་ཟིན་པ་ལ་ལོངས་སྤྱོད་པ་དང༌། མངོན་པར་འདུ་བྱེད་པ་དག་ལ་ནི་ལྟུང་བ་མེད་དེ། རྩོམ་པ་རྗེས་སུ་སྒྲུབ་པ་ཉིད་ལས་ཉེས་པར་འགྱུར་བར་བཞེད་པས་སོ། ༡༢ །
དེ་བཞིན་ལུག་བལ་གསར་པ་ནག་པོ་ཡང༌། ། ལུག་གི་བལ་ནག་པོ་འབའ་ཞིག་དག་གོ ། ཞེས་པའི་དོན་ཏེ། གླེང་གཞི་ནི། མཉན་ཡོད་དུ་དགེ་སློང་མང་པོས་བལ་ནག་པོ་དཀོན་ཞིང་རིན་ཆེ་བས་སྟན་བྱས་པས། བྱ་བྱེད་མང་བས་དོན་ཉུང་ངུ་དག་འཕྱ་བའི་སྐབས་དེ་གསོལ་བས་བཅས་སོ། ། འདི་ལ་གཞི་ལུག་བལ་ནག་པོ། ཡང་ཞེས་པ། བསམ་སྦྱོར་ལ་སོགས་པ་སྔར་བཤད་པ་བཞིན་གཟུང་བར་སྟོན་པའོ། ། སྔོན་པོ་དང༌།
འདམ་ཁ་དང༌། ཁམ་པ་དག་རང་བཞིན་གྱི་ཡིན་ན་དེ་དང་འདྲའོ། ། ཁ་བསྒྱུར་ན་ནི་མ་ཡིན་ནོ། ། ཤ་ནའི་རས་བལ་དང༌། གསོ་རས་དག་ནག་པོ་དང་བསྲེས་ནས་སྟན་བྱེད་ན་ཡང་དངོས་གཞིར་འགྱུར་རོ། ༡༣ ། བལ་གསར་དཀར་འཁོབ་ཕྱེད་ལས་ནག་པོ་ཉིད། ། ལྷག་ལའོ། དེ་དག་བྱེད་ལས་ལྷག་པ་ཉིད་ལའོ། ། ཞེས་པའི་དོན་ཏེ།
གླེང་གཞི་ནི། དཀར་པོ་དང་འཁོབ་བལ་ཅུང་ཞིག་བཅུག་ནས་བལ་ནག་པོ་དཀོན་པས་སྟན་བྱེད་ནས་སྔར་བཞིན་འཕྱ་ནས། ཆ་གཉིས་ནག་པོ། གསུམ་པ་དཀར་པོ། བཞི་པ་འཁོབ་བལ་མ་བཅུག་པས་སྟན་གསར་པ་བྱེད་ན་སྤང་པའོ། ། ཞེས་བཅས་སོ། ། འདི་ལ་གཞི་བལ་དཀར་པོ་བཞི་ཆ་གཅིག འཁོབ་བལ་བཞི་ཆ་གཅིག བལ་ནག་པོ་ཆ་གཉིས་རུང་བ་ཡིན་ལ། དེ་ལས་ཅུང་ཟད་ནག་པོ་ལྷག་པ་སྟེ།
ཡན་ལག་གཞན་སྔ་མ་དང་མཚུངས་སོ། ། གློ་དང༌། རྒྱབ་དང༌། གཉའ་བ་ནས་སྐྱེས་པ་ནི་དཀར་པོ། མགོ་དང༌། རྐང་པ་དང༌། ལྟོ་བ་ནས་སྐྱེས་པ་ནི་འཁོབ་བལ་ལོ། དཀར་པོ་དང་འཁོབ་བལ་གང་རུང་ལྷག་པ་ནི་ཉེས་པ་མེད་དེ། མོད་པ་དང་རིན་ཆུང་བའི་ཕྱིར་རོ། ༡༤ །
བསམས་དང་གནང་བ་མ་ཐོབ་དང༌། ། ཡོད་བཞིན་ལོ་དྲུག་ནང་དུ་སྟན་བྱས་ལའོ། ། གནང་བ་མ་ཐོབ་པའམ། གཞན་ཡོད་པའམ། རང་དགར་བཏང་བ། ལོ་དྲུག་མ་ལོན་པར་སྟན་བྱས་པ་ཉིད་ནའོ། ། ཞེས་པའི་དོན་ཏེ། གླེང་གཞི་ནི། དགེ་སློང་རྣམས་སྟན་འདི་རིངས་འདི་ཐུང་ངོ་ཟེར་བོར་ནས་གཞན་བྱེད་པས་བྱ་བ་མང་སྟེ། དོན་ཉུང་ངུ་དག་འཕྱ་ནས་གསོལ་བས།
སྟན་གསར་པ་བྱེད་ན་ལོ་དྲུག་ཏུ་བཅང་གི ལོ་དྲུག་ཚུན་ཆད་དུ་སྟན་རྙིང་པ་སྤངས་ཀྱང་རུང་མ་སྤངས་ཀྱང་རུང་གསར་པ་བྱེད་ན་སྤང་བའོ། ། ཞེས་བཅས་སོ། ། སྟོན་པ་འབྲོག་གནས་ན་བཞུགས་པའི་ཚེ། འབྲོག་གནས་གྲང་ཞིང་རླུང་ཆེ་བས་ལག་གི་བླ་དག་ལོ་དྲུག་ཏུ་སྟན་གྱིས་མ་ཐུབ་ནས་ལས་གསར་པ་རྒྱུན་བཅད་པ་དང༌། ཀུན་དགའ་བོ་ལ་རྨེད་དེ་གསོལ་བས། ལག་གི་བླས་ལོ་དྲུག་ཏུ་སྟན་གྱིས་མ་ཐུབ་ན། དགེ་འདུན་ལ་སྟན་གྱི་ཕྱིར་གནང་བ་ཞུས་པ་བྱིན་པར་བྱའོ། ། སྔ་མ་ནི་བཅས་པ། འདི་ནི་གནང་བའོ། །
འདི་ལ་གཞི་སྟན་བྱ་བའི་ཕྱིར་དགེ་འདུན་ལ་གནང་བ་མ་ཐོབ་པ། ལོ་དྲུག་མ་ལོན་པའི་སྟན་ཡོད་པ། བསམ་པ་སྟན་གཉིས་པ་བྱེད་པར་བསམ་པ། སྦྱོར་བ་སྟན་དེ་ཉིད་དང་ལྷན་ཅིག་ཏུའམ། ཕྱིས་སྟན་གཞན་རྩོམ་པར་བྱེད་པ་གང་རུང༌། མཐར་ཐུག་བྱས་ཟིན་པ་སྟེ། འདི་ཚང་ན་ལོ་དྲུག་ཏུ་འཆང་བའི་སྤང་ལྟུང་དུ་འགྱུར་རོ། ། སྔར་བརྩམས་པ་མ་ཟིན་ལ། ཕྱིས་བརྩམས་པ་ཟིན་ན་དེའི་ཚེ་དངོས་གཞིར་མི་འགྱུར་ཏེ། སྔ་མ་ཟིན་པ་མེད་པའི་ཕྱིར་རོ། །
ཕྱི་མ་རྩོམ་པའི་དུས་ཉིད་སྦྱོར་ལྟུང་དུ་འགྱུར་ཞིང༌། སྔ་མ་བརྩམས་ནས་བབས་པ་ཕྱིས་རབ་ཏུ་བྱུང་བའི་ཚེ་བརྩམས་པ་ལྟ་བུ་ལ་ཉེས་པ་མེད་དེ། སྔོན་དང་ཕྱིས་རབ་ཏུ་བྱུང་བ་གཉིས་ནི་རྒྱུན་ཐ་དད་པ་ཡིན་པའི་ཕྱིར་རོ། ། དགེ་སློང་གི་སྟན་རུང་བ་ཚད་ལས་ལྷག་ན་བཅད། མ་ལོངས་ན་བཀྱེད། རལ་ན་བཙེམ། བུག་པ་དང་ཤ་ཟད་པ་དག་ནི་སྦྱར་བར་བྱ། བཅོས་དཀའ་བ་ཉིད་ཡིན་ན་དགེ་འདུན་ལ་གནང་བ་ཞུ་བའི་ཕྱིར་གསོལ་བ་བཏབ་ནས་དེ་ལ་དད་པས་མི་འགྲོ་བར། དགེ་འདུན་ཐམས་ཅད་དམ། བསྐོས་པའི་དགེ་སློང་ཞིག་གིས་བལྟར་ཕྱིན་ནས་བཅོས་དཀའ་ན་གསོལ་གཉིས་ཀྱི་ལས་ཀྱིས་གནང་བ་སྦྱིན་ནོ།
༡༥ ། གདིང་བ་གསར་པར་བདེ་གཤེགས་མཐོ་གང་ཙམ། ། རྙིང་པ་སྣོན་ལས་དབྲི་ན་ཡོད་ནུས་ལའོ། ། གདིང་བ་རྙིང་པ་ལས་བདེ་བར་གཤེགས་པའི་མཐོ་གང་གིས་མ་གླན་པའི་གདིང་བ་གསར་པ་སྤྱོད་ནའོ། ། ཞེས་པའི་དོན་ཏེ། གླེང་གཞི་ནི། སྟོན་པ་སངས་རྒྱས་པའི་ཚེ། ཐམས་ཅད་ལ་ཡུལ་དབུས་སུ་སངས་རྒྱས་བྱུང་ངོ་ཞེས་གྲགས་སོ། ། བྱང་ལམ་ནས་ཚོང་པ་དག་གིས་ཐོས་ནས་སངས་རྒྱས་མཆོད། ཁེ་སོགས་ཀྱང་བསྒྲུབ་སྙམ་པས་འོངས་ཏེ།
མགོན་མེད་ཟས་སྦྱིན་ཅན་སོང་སྟེ། སྟོན་པ་ལ་བལྟ་བར་འདོད་དོ། ། ལེགས་སོ་ཟེར་ནས་དེ་དག་ཁྲིད་དེ་ཆོས་ཉན་དུ་བཅུག་ནས་གཙུག་ལག་ཁང་བལྟར་ཕྱིན་པས། དགེ་སློང་རྣམས་ཀྱི་གདིང་བ་བརྡོལ་བ་མཐོང་ནས། འདི་ཅི། འདི་རྣམས་ཕལ་ཆེ་མཚན་མོ་སྐྱིལ་ཀྲུང་གིས་འདའོ། ། དད་ནས་རས་ཡུག་ཆེན་ལྔ་བརྒྱ་ཕུལ་ལོ། ། དེ་དག་གི་གདིང་བ་རྙིང་པ་རྣམས་གཙུག་ལག་ཁང་བླ་གབ་མེད་པ་ཞིག་ཏུ་སྤུངས་ཏེ་བཞག་གོ ། ཁྱིམ་བདག་གཅིག་གིས་དགེ་འདུན་གདུགས་ཚོད་ལ་སྤྱན་དྲངས་པ་དང༌། སྟོན་པ་ནི་རྫས་ལས་བྱུང་བ་ན་བཞུགས་ཤིང་བསོད་སྙོམས་བསྒྲུབ།
དེའི་རྒྱུ་ལྔ་སྟེ། ནང་དུ་ཡང་དག་འཇོག་པ་དང༌། ལྷ་ལ་ཆོས་སྟོན་པ་དང༌། ནད་པ་བལྟ་བ་དང༌། གནས་མལ་རྟོག་པ་དང༌། བསླབ་པ་བཅའ་བ་སྟེ། འདིར་ཐ་མ་གཉིས་བརྟེན་ནོ། ། དགེ་སློང་རྣམས་སོང་བ་དང་སྟོན་པས་ལྡེ་མིག་བསྣམས་ཏེ་གཙུག་ལག་ཁང་རྣམས་གཟིགས་པས། གདིང་བ་བོར་བ་གཟིགས་ནས་ཁྱིམ་བདག་དད་པ་ཅན་གྱིས་ཤ་ཁྲག་པགས་པ་བཙིར་ཏེ་བྱིན་པ་དག་དྲོད་མི་ཤེས་པར་སྤྱོད་དོ་སྙམ་ནས། དེ་དག་བརྟུལ་ཅིང་སྤྲུགས་ནས་བསྐམས་རྩིག་པ་ལ་མི་རེག་པར་བཞག་གོ །
དེ་ནས་དགེ་འདུན་རྣམས་ལ་དྲོད་རན་པར་སྤྱོད་པ་སོགས་ཀྱི་བསྔགས་པ་བརྗོད་ནས་བཅས་སོ། ། འདི་ལ་གཞི་གདིང་བ་རྙིང་པ་ཚང་བར་ཡོད་པའམ། ཚང་བ་མེད་ཀྱང་རྙིང་པའི་དུམ་བུ་སྦྱར་བས་བདེ་བར་གཤེགས་པའི་མཐོ་གང་དུ་ལོངས་པ་གང་རུང༌། བསམ་པ་སྣོན་པར་མི་སྤྲོ་བ། སྦྱོར་བ་གསར་པ་ལ་མ་བསྣན་པའམ་ཆུང་ངུ་བསྣན་པ་གང་རུང༌། མཐར་ཐུག་སོ་སོར་གདིང་བས་སྤྱོད་པ་སྟེ། ཡན་ལག་འདི་ཚང་ན་སྤྱོད་པའི་སྤང་ལྟུང་དུ་འགྱུར་རོ། ། རྙིང་པ་མེད་པ་ལ་ནི་ཉེས་པ་མེད་དོ། ༡༦ ། གྲོང་འགྲོ་རྒྱང་གྲགས་དགོན་ནས་དགོན་དཔག་ཚད། །
གཞན་མེད་གསུམ་ཚུན་འདས་བལ་ཁུར་ལས་སོ། ། ཁྱེར་བ་མེད་ན་དཔག་ཚད་གསུམ་ལས་འདས་པའི་ལུག་གི་བལ་ཁྱེར་ནའོ། ། ཡོད་ན་ཡང་ངོ༌། ། ཞེས་པའི་དོན་ཏེ། གླེང་གཞི་ནི། གཉན་ཡོད་དུ་དྲུག་སྡེ་དག་ཐམས་ཅད་སོང་ན་སྤྱོད་ཡུལ་གྱི་ཁྱིམ་གཞན་ལ་འཆོར་གྱི་འཆར་ཀ་གཅིག་པུ་འདུག་ཅིག བལ་ཡུལ་དུ་འགྲོ་བའི་ཚོང་པ་ལ་ཁོ་བོ་ཁྱེད་དང་ལྷན་ཅིག་འདོང་ངོ༌། ། འཕགས་པ་དག་ཡུལ་རྔ་མོའི་རྒྱབ་དང་འདྲ་བས་དགྱེས་པར་མི་འགྱུར་རོ། ། དེ་ལྟ་ནའང་ཡུལ་བལྟ་ཡིས་འདོང་ངོ༌། ། དེ་དག་ལྷན་ཅིག་སོང་སྟེ།
བལ་ཡུལ་དུ་སླེབ་པ་དང་མི་དགའ་བར་གྱུར་ནས་སྔ་བར་ལངས་ཏེ་སྲང་དུ་སོང་བ་དང༌། མི་དགྱེས་པར་མ་གྱུར་ཏམ། གྱུར་གྱི་འདོང་ངོ༌། ། བདག་ཅག་གི་ཟོང་མ་བསྒྱུར་གྱི། འདི་དང་ལྷན་ཅིག་བཞུད་ཅིག བལ་ཡུལ་བལ་དང་ལྡོང་རོས་མོད་པས་བལ་གྱིས་ཤིང་རྟ་བཀང་སྟེ་འགྲོ་བའི་ཚོང་པ་དང་ལྷན་ཅིག་ཆས་སོ། ། དེའི་ཚེ་ཤིང་རྟའི་སྲོག་ཤིང་ཆག་ནས་བཅོས་ན་དགྲ་ཆོམ་རྐུན་པས་ཚོར་ན་གསོད་དུ་འོང་གི་གཅེས་པ་ཁྱེར་ཏེ་འགྲོ་སྙམ་དུ་འདུག་པ་དང༌། དྲུག་སྡེས་དྲིས་པས། ཁྱེད་ལ་མི་གནོད་ན་ཞྭ་ལ་སོགས་པའི་དོན་དུ་བལ་ཅུང་ཞིག་ཁུར་རོ། ། ཐམས་ཅད་སྣོམས་ཤིག
ཆོས་གོས་དང་ལྷུང་བཟེད་ཐམས་ཅད་གཅིག་གིས་ཁུར། བལ་དེ་ཐག་པར་བཀལ་ཏེ་ཁུར་པོ་ཆེ་བ་བཞི་དྲགས་ནས་རྒྱལ་བྱེད་ཚལ་དུ་སླེབ་པ་དང༌། དགེ་སློང་རྣམས་ངོ་ཚ་བའི་རྒྱུས་ཁེངས་པར་བྱེད་དོ། ། ཞེས་སྨོད་པའི་སྐབས་དེ་གསོལ་པས་བཅས་སོ། ། འདི་ལ་གཞི་བལ་ཁུར་པོ་ལོངས་པ། བསམ་པ་རང་དོན་དུ། སྦྱོར་བ་བལ་རང་གིས་ཁུར་བ། མཐར་ཐུག་གཞན་ཁུར་བ་ཡོད་བཞིན་དུ་རང་གིས་ཁུར་ན། གྲོང་ཁྱེར་ནས་གྲོང་ཁྱེར་དུ་རྒྱང་གྲགས་གཅིག་དང༌། དགོན་པ་ནས་དགོན་པར་དཔག་ཚད་གཅིག་དང༌།
ཁུར་བ་མེད་ན་དཔག་ཚད་གསུམ་ལས་ལྷག་པའི་རྒྱང་གྲགས་ཀྱི་མཐར་ཕྱིན་པ་སྟེ་གསུམ་པོ་གང་རུང་ངོ༌། ། ཡན་ལག་འདི་ཚང་ན་ལམ་དུ་བལ་ཐོགས་པའི་རྒྱུ་ལས་བྱུང་བའི་སྤང་ལྟུང་དུ་འགྱུར་རོ། ། ཁྱེར་བ་ཡོད་བཞིན་དུ་བདག་ཉིད་ཀྱིས་ཁྱེར་ན་རྩོམ་པའི་དུས་སུ་སྦྱོར་བ། རྒྱང་གྲགས་ཀྱི་ཕྱེད་ཙམ་དུ་སྦྱོར་བའི་ཉེས་བྱས་སོ། ། ཁུར་བ་མེད་ན་དཔག་ཚད་གསུམ་ཚུན་ཉེས་མེད་དོ། ། རྫུ་འཕྲུལ་གྱིས་འགྲོ་བ་ཡང་ངོ༌། ། གཞན་སྔགས་ཀྱིས་ནམ་མཁའ་ལ་འགྲོ་བ་དང༌། སྤྲུལ་པས་འགྲོ་ན་ཉེས་བྱས་སོ། ། ཞྭ་སོགས་ཆེད་དུ་ཉུང་ཁྱེར་ཉེས་པ་མེད། ། ཞྭ་དང༌།
ལྷམ་སྒྲོ་གུ་ཅན་དང༌། སྟོད་ཀོར་ནང་ཚངས་ཅན་དང༌། རྒྱ་ཅང་དང༌། ལྕག་པོད་དང༌། ཤུར་བུ་ཕྲེའུ་ལ་སོགས་པའི་དོན་དུ་དེ་ཙམ་ལྡང་བ་ཁྱེར་བ་ལ་ཉེས་པ་མེད་དོ། ། གློ་དང༌། རྒྱབ་དང༌། རྐེད་པ་དང༌། མགོ་བོ་དག་གིས་མི་ཁུར་རོ། ། འདི་དགེ་སློང་གིས་ཐུན་མོང་མ་ཡིན་པ་ཉིད་དུ་མི་བྱ་སྟེ།
དགེ་སློང་མས་ཀྱང་ངོ༌། ། ཁུར་ཕྱེད་ལས་ལྷག་པ་བསྐུར་བར་མི་བྱའོ། ། ཁུར་གྱི་ཚད་ནི། དུལ་བ་ལྷས། སྲང་ཉིས་སྟོང་ཞེས་བཤད་དོ། ༡༧ ། ཉེ་མིན་དགེ་སློང་མ་བལ་རྨེལ་བཅུག་ལའོ། ། ཆོས་གོས་བརྙིངས་པའི་གནས་སུ་ལུག་གི་བལ་དག་གོ ། ཆག་པར་རྨེལ་བའོ། ། ཞེས་པའི་དོན་ཏེ།
གླེང་གཞི་ནི། དྲུག་སྡེས་བལ་བགོས་ནས་རང་རང་གི་གནས་སུ་བཅུག་གོ ། དེའི་ཚེ་འཆར་ཀས་འདི་སུ་ལ་རྨེལ་དུ་གཞུག སྐྱེ་དགུའི་བདག་མོ་ལའོ་སྙམ་པ་དང༌། སྐྱེ་དགུའི་བདག་མོ་དང་ཕྲད་ནས། ཚུལ་ཁྲིམས་ལྡན་པས་སྨོན་པ་འགྲུབ་ཅེས་པ་བདེན་ཏེ། ཁྱེད་དང་ཕྲད་པས་སོ། ། བལ་ཉུང་ངུ་ཞིག་ཡོད་པ་རྨེལ་ཞིག དགེ་སློང་མ་གཉིས་བཏང་ངོ༌། ། དེ་གཉིས་ཀྱིས་དབྱར་ཁང་དུ་ཁུར་ནས་དགེ་སློང་མ་དག་གིས་རྨེལ་ནས་རིམ་པ་བཞིན་འཆར་ཀ་ལ་གཏད་དོ། །
དེ་ནས་དེ་རྣམས་སྟོན་པ་ལ་ཕྱག་འཚལ་དུ་སོང་བས། ལག་པ་བཙོ་བླག་མཁན་ལྟར་དམར་བ་གཟིགས་ནས། ཀུན་དགའ་བོ་འདི་ཅི་ཡིན། དེས་བསྙད་པས་བཅས་སོ། ། འདི་ལ་གཞི་སོགས་འཁྲུར་འཇུག་གི་སྤང་བའི་སྐབས་ཇི་ལྟ་བ་བཞིན་ལ་གོས་ཀྱི་ཚབ་ཏུ་ལུག་གི་བལ་དང༌། ཆག་པའི་ཚབ་ཏུ་རྨེལ་བ་བཅུག་པ་ཙམ་ལས་ཁྱད་པར་གཞན་མེད་དོ། ༡༨ ། རུང་བ་མ་བྱས་གསེར་སོགས་རིན་ཆེན་ལ། ། རེག་གམ་རེག་འཇུག་ལེན་འདོད་ལོན་པ་ལའོ། ། རིན་པོ་ཆེ་བདག་གིར་བྱས་ནའོ། །
ལྕོགས་པ་ཉིད་ན་དེ་རྫོགས་སོ། ། ཞེས་པའི་དོན་ཏེ། གླེང་གཞི་ནི། སྟོན་པ་འོད་མའི་ཚལ་ན་བཞུགས་སོ། ། གྲོང་དཔོན་གཙུག་ན་ནོར་བུས་རྒྱལ་བློན་རྣམས་ཀྱི་གཏམ་ལ། དགེ་སློང་རྣམས་མངོན་མཚན་རུང་ཞིང་གསེར་བདག་གིར་བྱེད་ཅེས་ཁ་ཅིག་ཟེར། མི་བྱེད་ཅེས་ཁ་ཅིག་ཟེར་ནས་འདི་གང་ལགས། རུང་ཞིང་བདག་གིར་བྱེད་དོ་ཞེས་སྐུར་པ་འདེབས་པའོ། ། ངོ་མཚར་རོ། ། བདག་ཀྱང་དེ་སྙམ་མོ་ཟེར་ནས་སོང་ངོ༌། །
དེ་ནས་དགེ་འདུན་བསྡུས་ནས། གྲོང་དཔོན་འདི་སྐད་ཟེར་གྱི། ཁྱེད་ཀྱིས་རྩྭ་ཤིང་སོགས་བདག་གིར་བྱའི། གསེར་བདག་གིར་མི་བྱའོ། ། འདི་ནི་བྱུང་བའོ། ། དྲུག་སྡེ་དག་རང་གི་ལག་གིས་གསེར་དངུལ་སོགས་ལེན་ཅིང་འཇོག་པར་བྱེད་ནས། མུ་སྟེགས་ཅན་དག འདི་དག་མ་ལོག་མ་སྤངས་པ་སྟེ། ཁྱིམ་པ་དང་ཁྱད་ཅི་ཡོད་ཟེར་ནས་འཕྱ་བའི་སྐབས་དེ་གསོལ་བས་བཅས་སོ། ། འདི་ལ་གཞི་རུང་བ་མ་ཡིན་པ་ལ་རུང་བ་མ་བྱས་པའི་རིན་པོ་ཆེ།
བསམ་པ་དང་དུ་ལེན་པའམ་བདག་གིར་བྱ་འདོད་པ། སྦྱོར་བ་རང་གི་ལུས་ཀྱིས་རེག་གམ། གཞན་རེག་ཏུ་བཅུག་པ་གང་རུང༌། མཐར་ཐུག་ལྕོགས་པ་སྟེ་ཐོབ་ཏུ་རུང་བ་ཉིད་དམ། ལག་ཏུ་ལོན་པ་གང་རུང་སྟེ། ཡན་ལག་འདི་དག་ཚང་ན་གསེར་དངུལ་ལ་རེག་པའི་སྤང་ལྟུང་དུ་འགྱུར་རོ། ། རུང་བར་གོས་ཀྱི་རིན་རྙེད་པ་བསླངས་ནས་སྦྱིན་བདག་དེ་ཉིད་བདག་པོ་ཉིད་དུ་མོས་སུ་གཞུག་པའི་ཡིད་བརྟན་བཅས་ཏེ་བཅང་བར་བྱ་བ་ནི་རུང་བ་དང་པོའོ། ། རུང་བ་མ་ཡིན་པའི་དངོས་པོ་རྙེད་པ་དེ་ཁྱིམ་པ་ཞལ་ཏ་བྱེད་པ་བདག་པོ་ཉིད་དུ་ཁས་ལེན་དུ་གཞུག་པས་སྤྲོ་བར་བྱ་ཞིང༌། དེའི་མིང་གིས་བཅང་བར་བྱ་བ་ནི་རུང་བ་གཉིས་པ། དགེ་སློང་གི་མདུན་དུ་འདུག་སྟེ།
ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་རྙེད་དེ། བདག་མིང་འདི་ཞེས་བགྱི་བའི་དངོས་པོ་རུང་བ་མ་ལགས་པ་འདི་བྱིན་གྱིས་བརླབ་བོ། ། དངོས་པོ་རུང་བ་མ་ལགས་པ་འདིས་དངོས་པོ་རུང་བ་བསྒྲུབ་པར་བགྱིའོ། ལན་གསུམ་དུ་བརྗོད་པ་ནི་བྱིན་གྱིས་བརླབ་པ་སྟེ་རུང་བ་གསུམ་པའོ། ། ནོར་བུ་དང༌། མུ་ཏིག་དང༌། བཻ་ཌཱུརྻ་དང༌། མན་ཤེལ་དམར་པོ་དང༌། བྱུ་རུ་དང༌།
དངུལ་དང༌། གསེར་དང༌། རྡོའི་སྙིང་པོ་དང༌། སྤུག་དང༌། དམར་པོ་དང༌། གཡས་སུ་འཁྱིལ་བ་ལ་སོགས་པ་ནི་རིན་པོ་ཆེའོ། ། སྣོད་སོགས་སྙད་བཏགས་ལ་མིན་ཆོས་གོས་དང༌། ། ལན་རྒྱགས་སྨན་གྱི་རྒྱུ་ནི་རུང་བར་གསུངས། ། ལྷུང་བཟེད་དང་ཆོས་གོས་སྨན་ལ་སོགས་པའི་ཡོ་བྱད། ཆོས་དང་ལྡན་པའི་དོན་དེ་འགྲུབ་པར་འགྱུར་བ་དག་མེད་པའི་རྐྱེན་གྱིས་དེ་དག་གི་རིན་མི་རུང་བའི་དངོས་པོ་ལེན་པ་ལ་རུང་བ་གསུམ་པོ་དེ་ཆགས་ལ་ཡོད་ན་མི་ཆགས་སོ། །
སྦྱིན་བདག་གམ་ཞལ་ཏ་བྱེད་པ་རིང་དུ་སོང་ན་ཡང་རུང་བ་བྱས་པ་དེ་མི་ཉམས་སོ། ། པ་ཎ་དང་དོང་རྩེ་ལ་སོགས་པར་སྙད་བཏགས་པའི་ཟངས་ལེན་པ་ཉེས་བྱས། གཞན་ཟངས་ལ་ཉེས་མེད། སྙད་བཏགས་སུ་མི་རུང་བ་གས་པ་དང༌། ཆག་པ་དང༌། དུམ་བུ་དང༌། ཚིག་པ་དང༌། སྔོན་མ་སྤྱད་པ་དང༌། མ་བྱས་པ་དང༌། མཚན་དང་མི་ལྡན་པ་དང༌།
བཅོས་པ་ལེན་པ་ནི་ཉེས་བྱས་སོ། ། འོག་མ་མངོན་མཚན་ཅན་གྱི་གནས་སྐབས་ལ་ཡང་འདི་དག་ཉེས་བྱས་སུ་འགྱུར་རོ། ། ཞ་ཉེ་དང༌། ཁྲོ་ཆུ་དང༌། རོ་ཉེ་དང༌། ལྕགས་དག་ལ་རིན་པོ་ཆེར་སྨོས་ཀྱང་རིན་པོ་ཆེ་མ་ཡིན་པའི་ཕྱིར་ཉེས་མེད་དང༌། བདག་ཉིད་ཀྱིས་ལུས་འཚོ་བའི་དོན་དུ་ཟོང་གིས་བཟའ་རུང་བྱེད་དུ་གཞུག་པ་རུང་ཞིང༌། དེའི་ཆེད་དུ་ཕུལ་བའི་རིན་ཡང་ལེན་པར་རུང་ངོ༌། ། ལམ་རྒྱགས་བཟའ་བ་ལྔ། བཟའ་བར་སྨོས་པ་ལྔ།
རིན་པོ་ཆེ་ལྔ། རིན་པོ་ཆེར་སྨོས་པ་ལྔ་རྣམས་ལེན་དུ་རུང་ངོ༌། ། དེ་དག་ཀྱང་འབྲས་ཆན། ཟན་དྲོན་དང༌། ཤ ཉ། སྣུམ་འཁུར་ལྔ། ཅི་རྩེ་དང༌། ཁྲེ་རྒོད་དང༌། རྒྱ་སྲན་དང༌།
བྲ་རྒོད་དང༌། ཁྲེ་ལྔ་དང༌། གསེར། དངུལ། བཻ་ཌཱུརྻ་དང༌། ཤེལ། མུ་ཏིག་ལྔ་དང༌། ཞ་ཉེ། ཟངས། རོ་ཉེ།
ཁྲོ་ཆུ། ལྕགས་ལྔ་རྣམས་སོ། ། མེ་དང་ཆུ་དོན་ཤེལ་འཆང་ལྷུང་བཟེད་ནི། ། ལྕགས་དང་ས་ལས་བྱས་མིན་བདག་གིར་མིན། ། དེ་མེད་སྤྱད་དགོས་བྱུང་ན་སྨན་ཕོར་གསུངས། ། མེ་དང་ཆུའི་དོན་དུ་མེ་ཤེལ་དང་ཆུ་ཤེལ་འཆང་བར་རུང་ངོ༌། ། དེ་ལྟ་བུའི་རིན་པོ་ཆེ་འཆང་བར་གནང་བའི་ཤན་རྒྱ་ལ་སོགས་པའི་ཡོ་བྱད་བཅང་བར་གནང་བ་ལ་བསྲེ་བར་མི་བྱ་བ་སྟེ། དེ་དག་རིན་པོ་ཆེ་ལས་བྱས་པ་མི་བཅང་ངོ༌། ། ལྷུང་བཟེད་བྱིན་གྱིས་བརླབ་ཏུ་རུང་བ་ནི་གཉིས་ཏེ། ལྕགས་དང་ས་ལས་བྱས་པའོ། །
དེ་ལས་གཞན། ར་རྒན། ཟངས། འཁར་བ་དང༌། ཤིང་གི་ལྷུང་བཟེད་བདག་གིར་མི་བྱའོ། ། གལ་ཏེ་ལྷུང་བཟེད་རུང་བ་མེད་ན་མི་རུང་བའི་ལྷུང་བཟེད་དེ་དག་བསྙེན་རྫོགས་ཀྱི་སྔོན་རོལ་དུ་བདག་གིར་བྱས་སམ་མ་བྱས་ཀྱང་རུང༌། སྨན་ཕོར་དུ་བསྔོས་ཏེ་སྤྱད་པར་བྱའོ། ། བསོད་སྙོམས་ལ་ཁུར་དུ་མི་རུང་ངོ༌། ༡༩ ། རྙེད་འདོད་སྦྱོར་བ་ལས་གཅིག་སྐྱེད་བྱུང་ནའོ། །
རྙེད་པ་འདོད་པ་ལ་འབྱུང་ངོ༌། ། ཞེས་པའི་དོན། གླེང་གཞི་ནི། དྲུག་སྡེས་མངོན་མཚན་ཅན་གྱི་སྤྱོད་པ་བུན་དང་བསྐྱེད་བྱས་པ་དང༌། མུ་སྟེགས་རྣམས་ཁྱིམ་པ་རྣམས་དང་ཁྱད་ཅི་ཡོད་ཟེར་བའི་སྐབས་དེ་གསོལ་པས་བཅས་སོ། ། འདི་ལ་གཞི་ཉེ་དུ་མ་ཡིན་པའི་ཁྱིམ་པ་དང་རང་དོན་དུ་ལྷན་ཅིག་སྤྱོད་པ། བསམ་པ་རྙེད་པ་འདོད་པ། སྦྱོར་བ་རིན་པོ་ཆེའམ། འབྲུ་ལ་སོགས་པ་བུན་དུ་གཏོང་བའི་ལས་བྱེད་པ། མཐར་ཐུག་བུན་བསྐྱེད་བྱུང་བ་སྟེ།
ཡན་ལག་འདི་ཚང་ན་མངོན་མཚན་ཅན་གྱི་སྤྱོད་པའི་སྤང་ལྟུང་དུ་འགྱུར་རོ། ༢༠ ། རང་དོན་ཁེ་སྤོགས་འདོད་ཚོང་གྲུབ་པ་ལའོ། ། གཞན་གྱིས་སོ། ། ཞེས་པའི་དོན་ཏེ། གླེང་གཞི་ནི། དྲུག་སྡེ་དག་ལྗོངས་ལོ་ལེགས་གྲོང་ཁྱེར་ཉེས་པའི་ཚེ་ན་ལྗོངས་ནས་གྲོང་ཁྱེར་དུ་ལེན། ལྡོག་པའི་ཚེ་གྲོང་ཁྱེར་ནས་ལྗོངས་སུ་གཏོང༌། རིན་ཆེ་བའི་ཚེ་ན་འཚོང༌། ཆུང་བའི་ཚེ་ན་ཉོ་བར་བྱེད་པས།
མུ་སྟེགས་རྣམས་ཁྱིམ་པ་དང་བྱེ་བྲག་ཅི་ཡོད་ཅེས་འཕྱ་བའི་སྐབས་དེ་གསོལ་པས་བཅས་སོ། ། འདི་ལ་གཞི་ཟོང་ཡིན་པ། བསམ་པ་ཁེ་སྤོགས་འདོད་པ། སྦྱོར་བ་ཉོ་ཚོང་བྱས་པ། མཐར་ཐུག་སྐྱེད་གྲུབ་པའོ། ། ཡན་ལག་འདི་དག་ཚང་ན་ཉོ་ཚོང་བྱེད་པའི་སྤང་ལྟུང་དུ་འགྱུར་རོ། ། གཉིས་པོ་དཀོན་མཆོག་དོན་ལ་ཉེས་པ་མེད། ། མངོན་མཚན་ཅན་དང་ཉོ་ཚོང་གཉིས་དཀོན་མཆོག་གསུམ་གྱི་དོན་དུ་བྱས་པ་ཉེས་པ་མེད་དེ། འོན་ཀྱང་ཀུན་དགའ་ར་བ་པའམ། དགེ་བསྙེན་ཞལ་ཏ་བྱེད་པ་བསྐོས་ནས་དཀོན་མཆོག་གི་དོན་དུ་བསྐྱེད་གཏང་བར་བྱའོ། །
དེ་ལ་བསྙོན་དུ་མེད་པ་བྱ་བའི་ཕྱིར། གཏམ་ཉེ་རིང་དང༌། དཔང་པོ་དང༌། ལོ་ཟླ་ལ་སོགས་པ་ཡི་གེར་བཏབ་པ་དང༌། རྒྱུས་ཤེས་པ་གཞན་གྱིས་ཀྱང་ཁོང་དུ་ཆུད་པར་བྱའོ། ། དགེ་འདུན་གྱི་བཤོས་ཀྱི་ཕྱིར། དགེ་འདུན་ལས་ཉོ་བར་བྱེད་ན། དེ་ལ་འབྲས་ལ་སོགས་པའི་འབྲུ་ལྷག་དང་བཅས་ཏེ་སྦྱིན་པར་བྱའོ། ། དགེ་འདུན་ལ་གོས་འབུལ་བའི་ཕྱིར་ཉོ་བ་ལ་ཡང་འདྲའོ། ། དགེ་འདུན་གྱི་འབྲས་ལ་སོགས་པ་ཟད་ན་ཉོ་བར་བྱའོ། །
རྙིང་པ་སྲོག་ཆགས་མེད་ན་དེ་བཙོངས་ནས་གསར་པ་ཉོ། སྲོག་ཆགས་དང་བཅས་ན་བསིལ་གྲིབ་ཀྱི་ཕྱོགས་སུ་བཀྲམ་ནས་བྲལ་བའི་ཚེ་འཚོང་ངོ༌། ། རྫས་ལ་རིན་གདབ་པ་དང༌། ཁྱིམ་པའི་ཚོང་བར་མི་བྱའོ། ། རང་ཉིད་ཀྱི་ཆོས་གོས་ཀྱང་ཁྱིམ་པ་ཉེར་གཞུག་གོ ། མེད་ན་རང་གིས་དེའི་རིན་ཐང་ཚད་མ་དཔྱད་པའི་རིན་འདི་ཙམ་སྦྱིན་ཅིག་ཅེས་ལན་གསུམ་གྱི་བར་དུ་བསྒོའོ། ། དཀོན་མཆོག་གི་དོན་མ་གཏོགས་གཞན་དོན་དུའང་ཚོང་ལ་རྩེག་པར་མི་བྱའོ། ། ཚོང་ལ་འཁྲས་ནས་རྒྱལ་ཁའི་ཆེད་དུ་གཏའ་མ་མི་བཞག་གོ ། བཞག་ན་འགལ་ཚབས་ཅན་དུ་འགྱུར་རོ། ། དགེ་འདུན་གྱི་དབྱིག་ལྟ་བུ་ལ་སོགས་པའི་རྫས་དགེ་འདུན་གྱི་རྙེད་པ་བསྒྲུབ་པའི་དགེ་སློང་ཞལ་ཏ་བ་ལ་གཏད་དོ། །
སྤོབས་པ་དེས་ཀྱང༌། རྒན་རབས་ལ་མ་ཞུས་པར་དགེ་འདུན་གྱི་དོན་དུ་བརྩོན་པར་མི་བྱ་ཞིང༌། གཞན་གྱིས་འཕྱར་དགའ་བསལ་བའི་ཆེད་དགེ་འདུན་གྱིས་དུས་འདིའི་ཚེ་གཏད། ཚུལ་འདི་ལྟར་བསྒྱུར། དགོས་པ་འདི་ལྟ་བུ་ལ་འདི་ལྟར་སྤྱད་དོ། ། ཞེས་པ་ལ་སོགས་པའི་ཡི་གེར་བྲི་བའི་དམ་བཞག་ལ་ནན་ཏན་བྱའོ། ༢༡ ། རུང་བའི་ལྷུང་བཟེད་འབྲེལ་མིན་ཞག་བཅུ་ལས། ། ལྷག་པ་རང་དོན་བཅངས་ལའོ་ཤན་ཞུགས་ཀྱང༌། ། ལྷུང་བཟེད་ཀྱིས་སོ། །
ཞེས་པའི་དོན་ཏེ། གླེང་གཞི་ནི། ཉེ་དགས། དགེ་འདུན་པ་དྲུག་ཅུ་རེ་རེ་ལས་ལྷུང་བཟེད་ཀྱི་རིན་པ་ཎ་དྲུག་ཅུ་དྲུག་ཅུ་རྙེད་པ་དང༌། དེ་དག་གིས་དགེ་སློང་གཅིག་ལ། དགེ་སློང་ལ་ལྷུང་བཟེད་དུ་འཚལ། གཅིག་གོ ། དགེ་སློང་ནི་རྙེད་པས་ཟིལ་གྱིས་མནན་ཏོ་ཞེས་སྨོད་དེ་འདི་ནི་བྱུང་བའོ། ། དྲུག་སྡེ་དག་ལྷུང་བཟེད་རྙེད་དོ་ཅོག་བྱིན་གྱིས་མི་རློབ་པར་འཆང་ནས། དོན་ཉུང་ངུ་དག་འཕྱ་བའི་སྐབས་དེ་གསོལ་པས་བཅས་སོ། །
འདི་ལ་གཞི་རུང་བའི་ལྷུང་བཟེད་ལྷག་པོ་བྱིན་རླབས་དང་མ་འབྲེལ་བ། བསམ་པ་རང་དོན་དུ་འཆང་བར་འདོད་པ། སྦྱོར་བ་ཞག་བཅུ་བཅངས་པ། མཐར་ཐུག་བཅུ་གཅིག་པའི་སྐྱ་རེངས་དང་པོ་ཤར་བ་སྟེ། ཡན་ལག་འདི་ཚང་ན་ལྷུང་བཟེད་འཆང་བའི་སྤང་ལྟུང་དུ་འགྱུར་རོ། ། དེ་ཡང༌། སྐྱ་བ་དང༌། དཀར་བ་དང༌། ཆུང་བ་དང༌། མ་ཚོས་པ་ནི་བྱིན་གྱིས་བརླབ་ཏུ་རུང་བ་མ་ཡིན་ནོ། །
དེ་ལྟ་བུ་དག་བཅངས་ན་ཉེས་བྱས་སོ། ། དམིགས་བསལ་ལྷུང་བཟེད་རུང་བ་གཅིག་ཡོད་ནས་ལྷུང་བཟེད་ཆུང་ངུ་གཅིག་འཆང་བ་ཉེས་པ་མེད་དེ། འཇིགས་པ་དང་བཅས་སར་ལྷུང་བཟེད་ཆུང་ངུ་ཁྱེར་བ་གནང་བའི་ཕྱིར་རོ། ། གཞན་རབ་ཏུ་བྱུང་བའི་ཕྱིར་བཅང་བ་ནི་རང་གི་ཡིན་པ། སྤངས་པ་ཉིད་ཡིན་པས་བཅངས་ཀྱང་ཉེས་པ་མེད་དོ། ། ལྷུང་བཟེད་ཀྱི་ཚད་ནི། ཁའི་ཆའི་མཐའ་ཁོ་ན་ནས་མཐེ་བོའི་ལྟོ་གང་མན་ཆད་ཀྱི་ལྷག་མར། འབྲས་ཐུག་པོ་ཆེ་མ་ག་དྷའི་བྲེའུ་ཆུང་གང་བཙོས་པ་སྲན་ཚོད་དང་བཅས་ཚོད་མ་དང་བཅས་ཤོང་བ་ནི་ཆུང་ངུ༌། དེ་ལོག་པོ་ཤོང་བ་ཆེན་པོ། དེ་གཉིས་ཀྱི་བར་ཕྱེད་དང་དོ་ཚོད་མ་དང་བཅས་ཤོང་བ་འབྲིང་པོའོ། །
འགྲེལ་པར། འདིར་ཚོད་མ་ནི་མང་བ་ཡིན་མོད་ཀྱི། འོན་ཀྱང་ཚོད་མ་དེ་ཇི་ཙམ་གྱི་འབྲས་ཆེན་སྤགས་པར་ནུས་པ་དེའི་ཚད་ཁོ་ནའི་ཚོད་མ་འདིར་གཟུང་གི ཞེས་གསུངས་པ་དང༌། མའི་རྣམ་འབྱེད་ལས། སྤགས་བཞི་ཆ་དང༌། འགྲེལ་ཆུང་ལས། འབྲས་ཆན་གྱི་སུམ་ཆར་བཤད་པས། ཟན་སྤགས་ཐམས་ཅད་བསྡོམས་པའི་བཞི་ཆ་ཚོད་མའོ། ། འགྲེལ་པར།
འདིར་མ་ག་དྷའི་བྲེའུ་ཆུང་ཞེས་བྱ་བའི་སྒྲས་ནི། འབྲས་མཐུག་པོ་ཆེ་སྐམ་པོ་ཡུལ་དབུས་ཀྱི་སྲང་བཅུ་དྲུག་བརྗོད་པར་བྱའོ་ཞེས་པས། བོད་ཀྱི་སྲང་སུམ་ཅུ་རྩ་གཉིས་སོ། ། སྲང་གཅིག་ལ་གསེར་འགུར་ཞོ་སུམ་ཅུ་རྩ་གཉིས་གང་ལ་ཡོད་པ་ནི་སྲང་ཚད་དང་ཁམ་ལྔ་ལས། མ་ག་དྷའི་བྲེའུ་ཆུང་དོ་ལ་ནི་བོད་ཀྱི་བདུན་ཕུལ་བཞི་དང་ཁྱོར་དོ་ཡོད་དོ་ཞེས་པའི་བདུན་ཕུལ་ནི་ཕུལ་བདུན་ཡིན་ནོ། ། དགེ་སློང་མས་དགེ་སློང་གི་ལྷུང་བཟེད་ཆུང་ངུ་ལས་ལྷག་པ་མི་བཅང་ངོ༌། ། དེས་ལྷུང་བཟེད་ཀྱི་སྟེགས་ཞ་ཉེའི་དབྱར་འདབ། བྱང་ཆུབ་དང༌། པ་ཏ་ལའི་ལོ་མའམ། ལག་མཐིལ་གྱི་དབྱིབས་འདྲ་བ།
དེ་དག་གི་ཚད་ཙམ་བཅང་ངོ༌། ། དབྱར་དང་ལྗོངས་རྒྱུ་བ་ལ་ལྷུང་བཟེད་མེད་དུ་མི་རུང་ཞིང༌། འཇིགས་པ་དང་བཅས་པ་ཉིད་དུ་ལྷུང་བཟེད་ཆུང་ངུ་ཁྱེར་ནས་འགྲོ་བར་བྱའོ། ། ལྷུང་བཟེད་མེད་པ་དག་བསྙེན་པར་མི་རྫོགས་པར་རབ་ཏུ་དབྱུང་བར་བྱའོ། ༢༢ ། ལྷན་པ་ལྔ་མེད་སྤྱད་བཟོད་ཡོད་བཞིན་དུ། ། ལྷུང་བཟེད་གསར་པ་གཞན་ཚོལ་གྲུབ་པ་ནའོ། ། ལྷུང་བཟེད་ཀྱང་མེད་ན་སློང་བར་བྱའོ། ། དེ་ཡོད་པ་ནའོ། ། ཞེས་པའི་དོན་ཏེ།
གླེང་གཞི་ནི། ཉེ་དགས་ལྷུང་བཟེད་ཡོད་བཞིན་དུ་གཞན་བཙལ་བས། དགེ་སློང་རྣམས་ལ་བསྟན་པ་དང༌། ཅི ཁྱེད་ལ་ལྷུང་བཟེད་མེད་དམ། ཡོད་དོ། ། གཞན་བཙལ་དུ་རུང་ངམ། དགྲ་བོའི་གྲེ་བར་རྐང་པས་མནན་ནས་རུང་ངོ༌། ། དགྲ་ཡོད་དམ། ཁོ་བོའི་ལྷུང་བཟེད་གཉིས་པ་མི་བཟོད་པ་དེ་དགྲའི་ཐུ་བོ་ཡིན་ནོ། ། དོན་ཉུང་ངུ་དག་འཕྱ་བའི་སྐབས་དེ་གསོལ་བས།
ལྷུང་བཟེད་ཡོད་བཞིན་གཞན་བཙལ་བར་མི་བྱའོ་ཞེས་བཅས་སོ། ། བསོད་སྙོམས་པ་ཞིག་གིས་རྫའི་ལྷུང་བཟེད་ལག་ནས་ཤོར་ནས་དུམ་བུ་ལྔར་གྱུར་ཏོ། ། དེ་བུ་གུ་ཕུག་སྟེ་སྐུད་པས་བརྒྱུས་ནས་བསོད་སྙོམས་ལ་འགྲོའོ། ། དེ་ལ་བྲུད་པ་ན་བཤིག་ནས་འཁྲུད་ཅིང་བརྒྱུད་པས་སྔ་དྲོ་ཟད་ནས། ཁྱེད་ཀྱི་དགེ་ལས་བཅིངས་པ་འགྲོལ་བ་འདི་ཁོ་ན་ཡིན་ནམ་ཞེས་ཟེར་བ་དང༌། ལྷུང་བཟེད་ཆག་པ་ལྷན་པས་གླན་ནོ་ཞེས་ཟེར་བའི་སྐབས་དེ་གསོལ་བས་བསླབ་པ་ལ་གུས་པའི་བསྔགས་པ་བརྗོད་ནས་ལྷུང་བཟེད་ལྷན་པ་བཞི་མེད་པ་སྤྱད་བཟོད་པ་ཡོད་བཞིན་དུ་གཞན་ཚོལ་ན་ཞེས་མནན་ཏོ། ། འདི་གཞི་ལྷུང་བཟེད་ལྷན་པ་ལྔ་མེད་པ་སྤྱད་བཟོད་པ་ཡོད་བཞིན་དུ། བསམ་པ་བཟང་པོ་འདོད་པའི་ཕྱིར། སྦྱོར་བ་ལྷུང་བཟེད་གསར་པ་གཞན་ཚོལ་བ། མཐར་ཐུག་ལྷུང་བཟེད་གྲུབ་པ་སྟེ།
ཡན་ལག་འདི་ཚང་ན་ལྷུང་བཟེད་ཚོལ་བའི་སྤང་ལྟུང་དུ་འགྱུར་རོ། ། ལྷུང་བཟེད་སྐྱོན་མེད་པ་ཚུན་ཆད་ནས། ལྷན་པ་བཞི་གླན་པའམ། གླན་དུ་རུང་བའི་བར་ཚུན་ཆད་སྤྱད་དུ་བཟོད་པའོ། ། ཚོལ་བའི་གཞི་ནི། ཁྱིམ་པ་ཉེ་དུ་མ་ཡིན་པ་དང༌། ཐ་ག་པ་དང༌། སྦྱིན་བདག་དང༌། གཞན་དག་གོ ། མངོན་མཚན་ཅན་དང༌།
ཉོ་ཚོང་ན། ལྷུང་བཟེད་ཚོལ་བ་གསུམ་ནི་ཉེ་དུ་ཡང་དངོས་གཞི་སྐྱེད་པའི་ཡན་ལག་ཏུ་འགྱུར་བ་ཡིན་ནོ། ། དེས་མཚོན་ནས་ཧ་ཅང་ཡོ་བྱད་ལ་ཆགས་པར་མི་བྱའོ། ། གང་ལ་ཞེན་པའི་ཡོ་བྱད་དེ་བཅང་བར་མི་བྱའོ། ། ལྷུང་བཟེད་ཆག་པ་དང༌། བོར་བ་དང༌། མེད་ན་བསླངས་པ་ལ་ཉེས་པ་མེད་དོ། ། ཚོལ་བ་ཙམ་ཉེས་བྱས། ལག་ཏུ་གྲུབ་ན་དངོས་གཞི། བྱིན་གྱིས་བརླབ་རུང་མེད་པ་ལ་ཡོད་པའི་བློས་ཚོལ་བ་དང༌།
ཡོད་པ་ཉིད་ལ་རང་གི་རིན་གྱིས་ལྷུང་བཟེད་གཞན་ཚོལ་བ་དང༌། བཟང་པོ་འདོད་པའི་ཕྱིར་བརྗེ་བ་ཉེས་བྱས། འདོད་པ་མེད་པས་བརྗེ་བ་ཉེས་མེད། ལྷུང་བཟེད་མེད་ཀྱང་རང་ལ་ལྷུང་བཟེད་ཀྱི་རིན་ཡོད་བཞིན་དུ་སློང་བར་བྱེད་ན་སྦྱོར་བ་དང༌། ཐོབ་ན་དངོས་གཞིར་འགྱུར་རོ། ། འབྲེལ་མེད་བྲིམས་པ་བཅངས་ལ་ཉེས་པ་མེད། ། ཆོས་གོས་ལ་སོགས་པའི་རྫས་གཞན་ནི་གང་ཟག་ལ་སྤང་བར་བྱ་བ་ཡིན་ལ། ལྷུང་བཟེད་འབྲེལ་བ་མེད་པ་ནི་དགེ་འདུན་ལ་སྤང་བར་བྱའོ། ། ཅི་ཐམས་ཅད་དམ་ཞེ་ན། མ་ཡིན་ཏེ།
ལྷུང་བཟེད་ལྷག་པོ་དུ་མ་ཉིད་ཡིན་ན་མཆོག་ཏུ་བསྡམས་པ་གཅིག་དགེ་འདུན་ལ་སྤང་ངོ༌། ། གཞན་ལྷག་མ་རྣམས་ཀྱང་ཐམས་ཅད་ཀྱི་ཐམས་ཅད་དུ་སྤང་བར་བྱ་བ་ཡིན་པས། རབ་ཏུ་བྱུང་བ་འདི་པ་དག་ལ་བསྒོ་བར་བྱའོ། ། ཇི་ལྟར་སྤང་བའི་ཚུལ་ཡང༌། ལྷུང་བཟེད་འབྲེལ་བ་མེད་པ་བྲིམ་པའི་དགེ་སློང་འདུན་པས་འགྲོ་བ་དང༌། ཞེ་སྡང་གིས་དང༌། གཏི་མུག་གིས་དང༌། འཇིགས་པས་འགྲོ་བ་དང༌། ལྷུང་བཟེད་འབྲེལ་མེད་བྲིམ་པ་དང༌། མ་བྲིམ་པ་མི་ཤེས་པ་ལྔ་དང་ལྡན་པ།
མ་བསྐོས་པར་བསྐོ་བར་མི་བྱ། བསྐོས་པ་དབྱུང་བར་བྱ། འདུན་པས་འགྲོ་བ་མ་ཡིན་པ་སོགས་ལྔ་དང་ལྡན་པ། མ་བསྐོས་པ་བསྐོ་བར་བྱ། བསྐོས་པ་དབྱུང་བར་མི་བྱའོ། ། དེ་ཡང་དང་པོར་སྤྲོ་བར་བྱའོ། ། སྤྲོ་བ་ཁས་བླངས་པའི་འོག་ཏུ་གནས་མལ་བཤམས། གཎྜི་བརྡུངས་ཏེ། དགེ་སློང་རྣམས་ལ་ཡང་དག་པར་བསྒོས་ནས། དགེ་འདུན་ཐམས་ཅད་འདུག་ཅིང་མཐུན་པར་གྱུར་བ་ལ།
དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། ། དེ་ནས་བསྐོས་པ་དེས་ཚོགས་པའི་དུས་སུ། དགེ་འདུན་ལ་ཚེ་དང་ལྡན་པ་དག སང་ལྷུང་བཟེད་འབྲེལ་བ་མེད་པ་བྲིམ་པར་འགྱུར་གྱི། ཁྱེད་ཅག་ནང་པར་གཎྜི་བརྡུངས་པ་དང་རང་རང་གི་ལྷུང་བཟེད་དག་ཐོགས་ལ་དགེ་འདུན་གྱི་ནང་དུ་གཤེགས་པར་མཛོད་ཅིག ཅེས་བསྒོ་བའི་ཕྱི་དེ་ཉིད་བསྐོས་པས་གནས་མལ་བཤམས་ནས་གཎྜི་བརྡུངས། དགེ་སློང་རྣམས་ཀྱིས་ཀྱང་རང་རང་གི་ལྷུང་བཟེད་བྱིན་གྱིས་བརླབས་པ་ཕྱུང་ནས་ཐོགས་ཏེ་དགེ་འདུན་གྱི་ནང་དུ་འཇུག་པར་བྱའོ། ། འཁོད་པའི་དོན་དུ་སྟན་འདིང་བ་ལ་སོགས་པའི་ནན་ཏན་བྱས་ནས། ཐམས་ཅད་འདུག་ཅིང་མཐུན་པར་གྱུར་པ་ལ་བསྐོས་པས་རྒན་པའི་མཐའ་ལོགས་སུ་ཕྱག་བཙལ་ནས་དགེ་འདུན་གྱི་གནས་བརྟན་གྱི་མདུན་དུ་འདུག་སྟེ། གནས་བརྟན་ལྷུང་བཟེད་འདི་ནི་ཤིན་ཏུ་གསལ་བ།
དབྱིབས་ལེགས་པ། ལོངས་སྤྱད་པར་བཟོད་པ་ལགས་ཀྱི། གལ་ཏེ་བཞེད་ན་སྣོམས་ཤིག་ཅེས་ལྷུང་བཟེད་གང་ལ་ཡོན་ཏན་ཇི་ལྟ་བུ་ཡོད་པ་དེའི་བསྔགས་པ་བརྗོད་དེ་འབུལ་བར་བྱའོ། ། དེས་ཀྱང་འདོད་ན་བླང་ངོ༌། ། བླངས་ན་དགེ་འདུན་གྱིས་གནས་བརྟན་དེའི་ལྷུང་བཟེད་གནས་བརྟན་གཉིས་པ་ལ་འབུལ། གལ་ཏེ་མ་བླངས་ན་དེ་ཉིད་གནས་བརྟན་གཉིས་པ་ལའོ། ། རིམ་པ་དེ་གཉིས་གང་རུང་མཐར་གྱིས་གསར་བུའི་བར་དུ་ཤེས་པར་བྱའོ། ། དགེ་འདུན་གྱི་གནས་བརྟན་ནམ་དགེ་སློང་གང་རང་ཉིད་ལ་བསྟབས་པའི་དུས་སུ་མི་ལེན་པ། དགེ་སློང་གཞན་གྱིས་བར་ཆོད་པར་གསུམ་པས་བླངས་པ་ན་ཁོ་བོ་འདོད་དོ་ཞེས་མི་བླང་ངོ༌། ། གལ་ཏེ་སློང་ན་བརྗོད་པ་དང་པོ་དང་གཉིས་པའི་ཚིགས་ལ་མི་སྦྱིན་པར་གསུམ་པར་སྦྱིན་ནོ། །
ལེན་པ་པོས་འདུལ་བ་ལས་འགལ་བའི་ཉེས་པ་བཤགས་པར་བྱའོ། ། དེ་ནས་དགེ་སློང་གི་འཁོར་དེའི་ལྷུང་བཟེད་ཐམས་ཅད་ཀྱི་ནང་ནས་ཐ་ཆད་གང་ཡིན་པ་དེ་ལྷུང་བཟེད་སྦྱིན་པ་པོའི་དགེ་སློང་གང་ཡིན་པ་དེ་ལ། དགེ་སློང་ཁྱོད་ཀྱིས་ལྷུང་བཟེད་འདི་བྱིན་གྱིས་བརླབ་པར་མི་བྱ། བཏང་བར་མི་བྱ། གཞན་ལ་སྦྱིན་པར་མི་བྱ་བར་ཆག་པའི་མཐར་ཐུག་པའི་བར་དུ་ཁད་ཀྱི་དལ་བུས་སྤྱད་པར་བྱའོ། ། ཞེས་སྦྱིན་པར་བྱའོ། ། ལྷུང་བཟེད་འབྲེལ་བ་མེད་པ་འཆང་བའི་དགེ་སློང་གིས་ཀུན་ཏུ་སྤྱད་པའི་ཆོས་ནི་འདི་ལྟར་བྱ་སྟེ། འཇོག་གམ་འགྲོ་བ་ན་ལྷུང་བཟེད་ཀྱི་སྣོད་གཉིས་ཉེ་བར་བཞག་ནས། དེ་ལ་བཟང་པོ་གང་ཡིན་པ་དེར་ལྷུང་བཟེད་འབྲེལ་བ་མེད་པ་དང༌། ཅིག་ཤོས་སུ་ལྷུང་བཟེད་བྱིན་གྱིས་བརླབས་པ་གཞུག་པར་བྱའོ། །
དེས་ལྷུང་བཟེད་གཉིས་ཀ་ཐོགས་ཏེ་བསོད་སྙོམས་ལ་འཇུག་པར་བྱ་ཞིང༌། གལ་ཏེ་འབྲས་ཆེན་སྐམ་པོ་རྙེད་ན་ལྷུང་བཟེད་འབྲེལ་བ་མེད་པས་བླང་བར་བྱའོ། ། གལ་ཏེ་འབྲས་ཆན་གཤེར་བ་རྙེད་ན་ལྷུང་བཟེད་བྱིན་གྱིས་བརླབས་པས་བླང་བར་བྱའོ། ། གཙུག་ལག་ཁང་དུ་འོངས་ནས་དཀྱིལ་འཁོར་བྱས་ཏེ་ལྷུང་བཟེད་འབྲེལ་བ་མེད་པ་མདུན་དུ་བཞག་ནས་ལྷུང་བཟེད་བྱིན་གྱིས་བརླབས་བཟའ་བར་བྱའོ། ། ཟོས་ཟིན་ནས་བྱི་དོར་དང་ཁ་ཟས་འབགས་པའི་དྲིལ་ཕྱིས་བྱ་བ་ཡང་དང་པོར་ལྷུང་བཟེད་འབྲེལ་བ་མེད་པ་ལ་བྱ་ཞིང༌། དེ་འོག་ཏུ་ལྷུང་བཟེད་བྱིན་བྱིས་བརླབས་པ་ལ་བྱའོ། ། བཀྲུ་བ་དང༌། བསྐམ་པ་དང༌། ལྕི་བས་དྲུད་པ་ལ་ཡང་དེ་བཞིན་བྱའོ། ། གལ་ཏེ་ལྷུང་བཟེད་ཀྱི་ངོས་ཁུང་གཉིས་ཡོད་ན།
བཟང་པོ་གང་ཡིན་པ་དེར་ལྷུང་བཟེད་འབྲེལ་བ་མེད་པ་དང༌། ཅིག་ཤོས་སུ་ལྷུང་བཟེད་བྱིན་གྱིས་བརླབ་པ་བཞག་པར་བྱའོ། ། གལ་ཏེ་ངོས་ཁུང་གཅིག་ན་ཤོད་བཟང་ན་དེར་འབྲེལ་བ་མེད་པ་དང༌། ངོས་ཁུང་དུ་བྱིན་གྱིས་བརླབས་པ། གལ་ཏེ་ངོས་ཁུང་བཟང་ན་དེར་འབྲེལ་བ་མེད་པ་དང༌། ཤོད་དུ་བྱིན་གྱིས་བརླབས་པ། ལྷུང་བཟེད་ཀྱི་ལས་བྱེད་པའི་རྫ་བོ་གཉིས་ཡོད་ན། རྫ་བོ་བཟང་པོ་གང་ཡིན་པ་དེར་འབྲེལ་བ་མེད་པ། ཅིག་ཤོས་སུ་བྱིན་གྱིས་བརླབས་པ་བསྲེག་པར་བྱའོ། ། གལ་ཏེ་རྫ་བོ་གཅིག་ཏུ་ན་འོག་མ་ལེགས་པར་ཚོས་པར་འགྱུར་ན་དེར་འབྲེལ་བ་མེད་པ་དེ།
སྟེང་དུ་བྱིན་གྱིས་བརླབས་པ། གལ་ཏེ་སྟེང་དུ་བཞག་པ་ལེགས་པར་ཚོས་པར་འགྱུར་ན་དེར་འབྲེལ་བ་མེད་པ་དང༌། འོག་ཏུ་བྱིན་གྱིས་བརླབས་པ་གཞུག་པར་བྱའོ། ། གལ་ཏེ་ཁུར་ཚ་བ་འགའ་ཞིག་ཡོད་ན། དེ་ལ་བྱིན་གྱིས་བརླབས་པ། བདག་ཉིད་ཀྱིས་འབྲེལ་བ་མེད་པ། གལ་ཏེ་ཁུར་ཚ་བ་འགའ་ཡང་མེད་ན། ཕྲག་པ་གཡོན་པས་ལྷུང་བཟེད་ལ་འབྲེལ་བ་མེད་པ་ཁུར་བར་བྱ་ཞིང༌། ཕྲག་པ་གཡས་པས་ལྷུང་བཟེད་བྱིན་གྱིས་བརླབས་པ་ཁུར་བར་བྱའོ། ། འདི་ནི་དེའི་ཆད་པ་ཡིན་པས་ཚུལ་ཁྲིམས་ཡང་དག་པར་རྗེས་སུ་སྲུང་བས་ཇི་སྲིད་འཚོའི་བར་དུ་བཅང་བར་བྱའོ། །
དེ་ལ་བྱིན་གྱིས་བརླབས་པ་དང༌། ཡོངས་སུ་སྤང་བའི་འབྲེལ་བ་མེད་པས་ལྷུང་བཟེད་འབྲེལ་མེད་ཅེས་བྱའོ། ༢༣ ། ཉེ་མིན་གླ་རྔན་མེད་པའི་འཐག་བཅུག་ལའོ། ། རིན་མེད་པར་བསྒོ་བས་སམ། གཞན་གྱིས་ཀྱང་འཐག་ཏུ་བཅུག་ནའོ། ། ཞེས་པའི་དོན་ཏེ། གླེང་གཞི་ནི། ཉེ་དགས་ཡུག་ས་མོ་ལྔ་བརྒྱ་ལས་དོག་པ་རྙེད་པས་འཐག་མཁན་སྤྱི་ཅེར་ཅན་ལ་འཐག་ཏུ་བཅུག་ཅིང༌། སླར་ཡུག་ས་མོ་ལྔ་བརྒྱ་ལས་སྔར་བཞིན་དོག་པ་རྙེད་ནས་སླར་འཐག་ཏུ་བཅུག་པ་དང༌།
དེས་སྔ་མ་འཐག་པ་ན་བུ་ལོན་བླངས་པ་ད་དུང་མ་འཁོར་རོ་ཞེས་འཐག་ཏུ་མ་ཉན་པས། བློན་པོ་མཆེ་བ་ཅན་བསྐུལ་ཏེ་བཏགས་སོ། ། བཏགས་ཟིན་པ་དང༌། ཉེ་དགའ་ལ་ཕུལ་ཏེ་སྐམ་ཟོང་སྩོལ་ཅིག ཁྱེད་སྐམ་ཟོང་འབུལ་བ་ཡིན་སྙམ་མམ། དུག་ཅིའི་ཕྱིར་མི་བླུད་ཟེར་ནས་འཕྱ་བའི་སྐབས་དེ་གསོལ་བས་བཅས་སོ། ། འདི་ལ་གཞི་ཐ་ག་པ་ཉེ་དུ་མ་ཡིན་པ། བསམ་པ་འཐག་ཏུ་འཇུག་པར་འདོད་པ། སྦྱོར་བ་གླ་རྔན་མེད་པ་རང་གིས་བསྒོ་བས་སམ། གཞན་བསྒོར་བཅུག་པ།
མཐར་ཐུག་འཐག་གྲུབ་པ་སྟེ། ཡན་ལག་འདི་ཚང་ན་འཐག་ཏུ་འཇུག་པའི་སྤང་ལྟུང་དུ་འགྱུར་རོ། ། རང་ལ་ཉེ་དུས་རེས་འགའ་བཏགས་ལ། རིན་མེད་པའི་ཐ་ག་པ་ཉེ་དུ་མ་ཡིན་པས་རེས་འགའ་བཏགས་ཀྱང༌། ཉེ་དུ་མ་ཡིན་པ་དེས་མ་བྱས་པ་ཉིད་མ་ཡིན་པས་ལྟུང་བར་འགྱུར་རོ། ༢༤ ། སྦྱིན་པོས་བསྒོས་ལས་རང་གི་བཀྱེད་གྲུབ་ལའོ། ། དེའི་ཕྱིར་བཏགས་པར་བྱ་བ་བསམ་པ་ལས་བྱུང་བ་ཉིད་དོ། ། ཁོ་ལག་ཆེ་བ་ཉིད་དམ། འབྲས་བཟང་བ་ཉིད་ལ་ཐ་ག་ངེས་པར་སྦྱར་བའོ། །
ཞེས་པའི་དོན་ཏེ། གླེང་གཞི་ནི། མཉན་ཡོད་དུ་ཁྱིམ་བདག་ཅིག་གི་ཆུང་མས་ཉེ་དགའ་ཟང་ཟིང་ཅུང་ཟད་ཀྱིས་བསྡུའོ་ཟེར་ནས་འཐག་མཁན་ལ་འཐག་ཏུ་བཅུག་པ་ཉེ་དགས་ཐོས་ཏེ། འདི་ཁོ་བོའི་ཡིན་གྱི་སྲིད་དུ་འདི་ཙམ་ཞིག ཞེང་དུ་འདི་ཙམ་ཞིག་བཀྱེད་ཅིག དེས་དགོས་པ་ཟད་ནས་སླར་བླངས་པས། ཅི་དེ་བཀྱེད་དམ། དེ་ཉིན་ཁོ་ན་ཉེ་དགའ་ཟེར་དེ་བཀྱེད་དོ། ། མོས་འདི་མ་ཡིན་པ་གཞན་ཞིག་འབུལ་ཟེར་ནས། ཉེ་དགས་བསླབས་པ་ལྟར་སྲང་བར་དུ་འོངས་ཏེ་རས་མོའི་ཕང་པར་བཞག་པ་ཉེ་དགས་ཚམ་ཚོམ་མེད་པར་བླངས།
དེའི་རྐྱེན་གྱིས་ཐ་ག་པ་གླ་མེད་ནས་ཉེ་དགའ་ལ། དགེ་སྦྱོང་གི་ཚུལ་ཚིག་གོ་ཟེར་བའི་སྐབས་དེ་གསོལ་པས་བཅས་སོ། ། འདི་ལ་གཞི་འཐག་བཞིན་པའི་གོས། དགེ་སློང་རང་ལ་སྦྱིན་པར་སྦྱིན་བདག་གིས་བསམས་པ། བསམ་པ་དེ་ལས་ལྷག་པར་འདོད་པ། སྦྱོར་བ་སྦྱིན་བདག་གིས་མངགས་པ་ལས་ཁོ་ལག་ཆེ་བ་དང༌། འབྲས་བཟང་བ་ཉིད་ལ་ཐ་ག་པ་སྦྱར་བ། མཐར་ཐུག་དེ་ལྟ་བུར་གྲུབ་པ་སྟེ། ཡན་ལག་འདི་ལྟ་བུ་ཚང་ན་འཐག་པ་བཀྱེད་པའི་སྤང་ལྟུང་དུ་འགྱུར་རོ། ། དེའི་རྐྱེན་གྱིས་སྦྱིན་བདག་གི་དོག་པ་ཟད་པ་དང༌།
རྔན་པ་མ་བྱིན་པ་དང༌། སྦྱིན་བདག་གིས་དགེ་སློང་ཁྱོད་ཀྱི་ཕྱིར་གོས་འཐག་ཏུ་བཅུག་གི དུས་དུས་སུ་བཞུད་ལ་གཟིགས་ཤིག་ཅེས་གནང་བ་མ་ཐོབ་པ་ནི་དངོས་གཞིའི་བྱེད་པ་པོའོ། ། གོས་གྲུབ་པའི་མདུན་རོལ་དུ་གང་བཀྱེད་པར་བསམས་པ་ལས་བྱུང་བའི་རྗེས་སུ་བསྒྲུབ་པ་ཅི་བྱས་པ་ཐམས་ཅད་ཉེས་བྱས་སོ། ། ཅང་མི་སྨྲ་བར་འཐག་སར་ཉེ་བར་འགྲོ་བ་ཡང་ཉེས་བྱས་སོ། ༢༥ ། དགེ་སློང་ལ་སྦྱིན་དུས་གཞན་ཁྲོ་བ་ཡིས། ། ལུས་ངག་གིས་ཕྲོགས་དེ་ལུས་དེ་བྲལ་ལའོ། ། དབྲལ་བར་བྱ་བ་ཉིད་དོ། ། ཞེས་པའི་དོན་ཏེ།
གླེང་གཞི་ནི། མཉན་ཡོད་དུ་ཉེ་དགའི་ལྷན་ཅིག་གནས་པ་ཆོས་ཀྱིས་རས་ཡུག་ཆེན་རྙེད་ནས་སྣམ་སྦྱར་རྙིང་པ་བསོད་སྙོམས་པ་ལ་སྟེར་བར་ཁས་བླངས། མཁན་པོ་ལ་སྣམ་སྦྱར་དྲུབ་པ་ཞུའོ་སྙམ་ནས་ཞུས་པས། ཁོ་བོས་སྣམ་སྦྱར་བྱིན་ནོ། ། མི་འཚལ་ཏེ་འདི་ཉིད་དྲུབ་བོ། ། ཉེ་དགས་ཁོ་བོས་གཞན་ཐོས་ལ་གཞན་མ་ཐོས་ཏེ། བསླབ་པ་འདོད་པར་ཤེས་ཀྱིས། མཁན་པོའི་ཚིག་གཅོག་པར་མ་ཤེས་སོ། ། དབང་ཆེན་པོས་སྨད་པས་ཅི་ཡང་མ་སྨྲས། སྣམ་སྦྱར་བླངས་ཏེ་རས་ཡུག་ཕུལ་བ་མ་བཞེས་པར་དགེ་འདུན་ལ་ཕུལ།
རྙིང་པ་བསོད་སྙོམས་པ་གཅིག་ལ་སྦྱིན་ནོ། ། དེ་ནས་དེས་སྟོན་པ་དང་ལྷན་ཅིག་མཆིའོ། ། ཁོ་བོ་དང་ལྷན་ཅིག་འགྲོ་བའི་ཕྱིར་སྣམ་སྦྱར་བྱིན་གྱི། མི་འགྲོ་ན་འོན་ཅིག སྣམ་སྦྱར་ཕྲོགས་པ་བླའི། གནས་ངན་ལེན་སྤྱོད་པ་དང་ལྷན་ཅིག་འགྲོ་བ་དེ་ལྟ་མ་ཡིན་ནོ་སྙམ་ནས་གཏད་དོ། ། ཆོས་ལ་སྣམ་སྦྱར་མེད་པ་སྟོན་པས་གཟིགས་ནས། ཀུན་དགའ་བོ་ལ་ཆོས་ཀྱིས་རྙེད་པ་མ་གྲུབ་བམ། གྲུབ་བོ། ། རྒྱུ་ཅིས།
འདིས་སོ། ། དགེ་སློང་ལ་གོས་བྱིན་ནས་ཕྲོགས་པ་བདེན་ནམ། མད་དོ། ། བྱུང་བ་འདི་ལ་བཅས་སོ། ། འདི་ལ་གཞི་འབྲལ་བར་བྱ་བ་དགེ་སློང༌། བསམ་པ་ཁྲོ་བ་ལ་སོགས་པའི་བློ་གྲོས་ངན་པས་འཕྲོག་པར་སེམས་པ། སྦྱོར་བ་ལུས་ངག་གཞན་ལ་བཅོལ་བའི་འཕྲོག་པ་གསུམ་པོ་གང་རུང་གིས་སྔར་རང་གིས་སྦྱིན་པའམ། གཞན་གྱིས་སྦྱིན་པ་གང་རུང་འཕྲོག་པ། མཐར་ཐུག་དེའི་ལུས་དང་བྲལ་བ་སྟེ། ཡན་ལག་འདི་ཚང་ན་ཕྲོགས་པའི་སྤང་ལྟུང་དུ་འགྱུར་རོ། །
འདིར་འགྲེལ་པར། འོ་ན་གཙུག་ལག་ལས་རང་གིས་བྱིན་པ་ཁོ་ན་ཡན་ལག་ཏུ་གསུངས་ཏེ། ཡང་དགེ་སློང་གང་དགེ་སློང་ལ་གོས་བྱིན་ནས་ཞེས་གསུངས་སོ་ཞེ་ན། བདེན་མོད་ཀྱི། འོན་ཀྱང་གླེང་གཞིའི་དབང་གིས་དེ་སྐད་གསུངས་པ་ཡིན་ཏེ། འདི་ལྟར་རང་གིས་བྱིན་པ་ཕྲོགས་ན་ཉེས་པར་འགྱུར་བ་ལས་གཞན་གྱིས་བྱིན་པ་ཕྲོགས་ན་ཆེས་ཉེས་པར་འགྱུར་བར་ཤེས་པར་བྱའོ། ། ཞེས་སོ། ། དེ་གོས་ཉིད་ཡིན་ནའོ། ། ཞེས་གསུངས་པ་ལ། འགྲེལ་པར།
འདིར་གོས་ཞེས་སྨོས་པ་ནི་མཚོན་པ་སྟེ། དགེ་སློང་གི་ཡོ་བྱད་གཞན་ཡང་ཕྲོགས་ན་དངོས་གཞིའི་ཁ་ན་མ་ཐོ་བར་འགྱུར་རོ། ། ཞེས་སོ། ། རང་དོན་དུ་ཕྲོགས་པ་ཁོ་ན་ལྟུང་བའི་བྱེད་རྒྱུ་མ་ཡིན་པས། གཞན་དོན་གྱི་ཕྱིར་ཚིག་གིས་ཕྲོགས་ཀྱང་དངོས་གཞིར་འགྱུར་རོ། ། བསྙེན་པར་རྫོགས་པ་དག་ལ་ཕྲོགས་པ་ཉེས་བྱས་སོ། ། སྔར་སྦྱིན་ནས་ཕྱིས་ཁྱེད་ལ་མི་སྦྱིན་གྱི། ཕྱིར་སྦྱིན་ཅིག་ཅེས་པ་ལྟ་བུ་རང་ཉིད་ཀྱི་སྦྱིན་པའི་བསེལ་བར་གྱུར་པ་ཡང་ཕྲོགས་པ་འདིར་བསྡུས་སོ། ། ཕྲོགས་པ་ཇི་སྲིད་ཕྱིར་མ་སྦྱིན་ན་དེ་སྲིད་བཤགས་སུ་མི་རུང་བའི་ཕྱིར་སྦྱིན་ནོ། རྒོད་བག་གིས་ཕྲོགས་པ་ནི་ཉེས་བྱས་སོ། །
གནོད་པ་དང་མི་ཕན་པ་བྱེད་པ་ལས་བཟློག་པའི་ཕྱིར་ཕྲོགས་པ་ནི་ཉེས་མེད་དོ། ༢༦ ། བརྟད་པ་ལྔ་ལ་བདག་གིར་བྱ་སྔས་དང༌། ། བགོ་སྔས་ཕྱིས་ལའོ་སྦྱིན་པོའི་ཚིག་ཉེས་མེད། ། དབྱར་གྱི་རྙེད་པ་ནི་བྱེད་པ་པོ་ཉིད་དོ། ། དབྱར་གྱི་ནང་ལོགས་སུ་བདག་གིར་བྱེད་ནའོ། ། ཞེས་པའི་དོན་ཏེ། གླེང་གཞི་ནི། རི་བྲག་ན་ཁྱིམ་བདག་དད་པ་ཅན་གཅིག་གིས་གཙུག་ལག་ཁང་ཕུན་སུམ་ཚོགས་པ་ཞིག་བྱས་ཏེ། དགེ་སློང་དྲུག་ཅུ་ལ་བསོད་སྙོམས་དང་ཆོས་གོས་བསྟབས་སོ། །
དེ་ཤི་ནས་དེའི་བུས་རྔོ་མ་ཐོགས་ཏེ། དགེ་སློང་རྣམས་གཞན་དུ་སོང་ངོ༌། ། དེར་རྒན་ཞུགས་གཉིས་འཁོད་ནས་བསོད་སྙོམས་ཀྱིས་འཚོའོ། ། དེའི་ཚེ་བྱང་ལམ་གྱི་ཚོང་པས་རྙེད་པ་སྦྱར་ཏེ་དགེ་སློང་བཟང་པོ་སྤྱན་དྲོངས་ཤིག དབྱར་འདས་པ་དང་འོངས་ཏེ་མཁོ་བ་བསྟབ་བོ་ཟེར་ནས་སོང་ངོ༌། ། རྙེད་པ་སུས་སྦ། གཞོན་པས་སོ། ། དེ་སྦས་ནས་རྒན་པས་སྤྱན་དྲོངས་ཤིག དེ་སོང་བ་དང༌། ཉེ་དགའ་སྒོ་ན་འདུག་པས་དྲིས་ཏེ།
ཁྱོད་དགེ་སློང་བརྐུ་བ་དགེ་སློང་གིས་ཚོར་ན་གནས་དབྱུང་གི་ལས་བྱེད་པར་འགྱུར་གྱི་གཞན་ལ་མ་ཟེར་ཅིག ཁོ་བོ་མི་དྲུག་པོ་ལ་འཁོར་བཅུ་བཅུ་ཡོད་ཀྱི་ཁྱོད་ལ་སྙིང་བརྩེ་བའི་ཕྱིར་འོང་ངོ་ཞེས་བྱ་བ་ནས། དྲུག་སྡེས་དེ་དག་ཟོས་ལ་འདི་ཉིད་དུ་དབྱར་ཕྱི་མ་ཁས་བླང་ངོ་སྙམ་སོང་ནས། རྒན་ཞུགས་རྙེད་པ་ཅི་ཡོད་བལྟའི་འོན་ཅིག དེས་ཐམས་ཅད་བསྟན་ནས་འདི་ནི་འདིའོ་ཞེས་བརྗོད་པ་དང༌། རྒན་ཞུགས་སེར་སྣ་ཅན་ཡིན་པས། ལྟོ་འདུན་ཅན་གཅིག་ལ་བསྐོས་ལ་བཅའ་བ་བཅོ་བརྒྱད་ཚོད་མ་སྣུམ་བག་ཅན་སྦྱོར་དུ་གཞུག་གོ ། དེ་ལྟར་བྱས་པ་དང་ཟད། བདག་ཅག་བསླབ་པ་བླངས་པས་བརྒྱད་སྟོན་སོགས་མི་བྱེད་ཀྱི་དེའང་བཟའ་འོ་ཟེར་ཟོས། ཕུང་པོ་ལྔ་འཚོ་བ་དེ་སྲིད་དུ་ནད་པ་ཡིན་གྱི་ཟེར་ནས་ཟོས།
ཁུར་ཡང་ཅི་འདུག་བལྟ་ཟེར་ནས་རྙེད་པ་ཡང་བགོས་སོ། ། དགེ་བསྐོས་ཀྱིས་ད་ནི་གདུགས་གཅིག་གི་སྤྱི་སྤུངས་ལས་མ་མཆིས་སོ། ། རྒན་ཞུགས་ཟླ་བ་གསུམ་གྱི་ཡོད་དོ་ཟེར་ནས་ཟད་དོ། ། ཅི་བཅའ་བ་བཅོ་བརྒྱད་སོགས་སྨྲས་སམ། འདི་སྨོད་ཀྱི་གནས་དབྱུང་གྱིས་ཤིག མྱུར་དུ་བཟོད་པར་མ་གསོལ་ན་ལྟག་པའི་སྤུ་འབྱི་ཡི་གསོལ་ཅིག གསོལ་བས་རྒན་ཞུགས་དྲང་བས་བཟོད་པ་བྱའོ་ཟེར་ནས་སོང་ངོ༌། ། མཉན་ཡོད་དུ་དབྱར་ཕྱི་མ་ཁས་བླངས་ཏེ་འདུག་གོ ། ཚོང་པ་འོངས་པ་དང་དགེ་སློང་མ་མཐོང་སྟེ་དྲིས་པས། འདི་ལྟར་རོ། །
སུ་ཁྲིད། དྲུག་སྡེའོ། ། རྒྱ་མཚོར་དོང་ནས་མཆིང་བུ་ཁྱེར་ནས་འོངས་སོ། ། དད་པའི་མྱུ་གུ་སྐྱེས་མ་ཐག་སྐམས་ཟེར་ནས་འཕྱ་བའི་སྐབས་དེ་གསོལ་པས། དབྱར་གྱི་རྙེད་པ་དབྱར་ནང་དུ་བགོས་པ་བདེན་ནམ་ཞེས་བཅས་སོ། ། ཡང་ཆོས་སྦྱིན་མས། གསལ་རྒྱལ་གྱི་ཁྲོམ་རལ་གྲིའི་མཐུ་ཅན་རྒྱུན་ཞུགས་ལ་བཀོད་ནས། དེ་རྣམས་རི་བྲགས་འབེབས་པ་ལ་བརྫངས་པ་ལྔ་རྩེན་གྱིས་གྲོགས་བྱས་ཕྱིན། རི་བྲགས་པ་ལོག་ནས་འབེབས་སུ་སླར་བརྫངས་ན། དེ་དག་སྔར་ནི་ལྔ་རྩེན་གྱི་མཐུ་ཡིན་གྱི།
ད་ནི་འཆི་དགོས་པས་ཆོས་གོས་འབུལ་ལོ་སྙམ་སྟེ་ཕུལ་བས། བཀག་པས་མི་ལེན་ནོ། ། ཞོག་ལ་དགག་དབྱེ་མཛད་ནས་བགོས་ཤིག་ཟེར་ནས་གནས་ཁང་དུ་བཅུག་ནས་སོང་ངོ༌། ། དགག་དབྱེའི་ཚེ་ཆོས་གོས་སྦྱིན་ཅིག སྔར་ཕུལ་བ་བཞེས་ཤིག སྒོ་ཕྱེ་ནས་བལྟས་པས་ས་གཞི་དེ་སྣུམ་ཞིང་དངར་བས་སྲིན་དག་གིས་རྨུགས་ནས་རྡུལ་རླགས་ཏེ་འདུག་པ་གསོལ་པས། གོས་སྦེད་པའི་དགེ་སློང་བསྐོ་བར་བྱའོ་ཞེས་གསུངས་ལ། སྔ་མ་ནི་བཅས་པ་ཡིན་ལ། འདི་ནི་གནང་བ་སྟེ། སྟོན་ཟླ་ཐ་ཆུང་ཉིན་ཞག་བཅུས་མ་ཚང་བ་ཚུན་ཆད་དུ་བརྟད་པ་ལས་བྱུང་བའི་གོས་རྙེད་པ་འདོད་ན་བླང་བར་བྱ་སྟེ།
བླངས་ནས་གོས་སྦྱིན་པའི་དུས་ཀྱི་བར་དུ་བཅང་བར་བྱའོ། ། དེ་ལས་འདས་པར་འཆང་ན་སྤང་བའོ་ཞེས་བཅས་སོ། ། འདི་ལ་གཞི་དབྱར་གྱི་རྒྱུ་ལས་བྱུང་བའི་རྙེད་པ། གོས་སྦྱིན་པའི་དུས་ལས་སྔ་བར་བདག་གིར་བྱས་སམ། བགོས་པའམ། དེ་ལས་ཕྱིས་བགོས་པ་གང་རུང༌། མཐར་ཐུག་གྲུབ་པ་སྦྱིན་བདག་གི་ཚིག་གི་དབང་མ་ཡིན་པ་སྟེ། ཡན་ལག་འདི་དག་ཚང་ན་བརྟད་པ་ལས་བྱུང་བའི་སྤང་ལྟུང་དུ་འགྱུར་རོ། ། བརྟད་པ་ལྔ་ནི། ནད་པ་ལ་སྦྱིན་པ་དང༌།
ནད་པའི་ཕྱིར་དང༌། འཆི་བ་ལ། འཆི་བའི་ཕྱིར་དང༌། འགྲོ་བར་ཆས་པ་ལ་སྦྱིན་པའོ། ། དེ་དག་མཚོན་པ་ཙམ་སྟེ། དབྱར་གནས་པའི་རྒྱུ་ལས་བྱུང་བའི་གོས་ཀྱི་རྙེད་པ་ཐམས་ཅད་དོ། །

གོས་སྦེད་པ་མ་བསྐོས་པ་དག་གིས་གོས་སྦྱིན་པའི་དུས་ནི། དགག་དབྱེའི་ཕྱི་དེ་ཉིན་ནོ། ། སྲ་བརྐྱང་བཏིང་བ་ལ་ནི་དེ་དབྱུང་བའི་ཕྱི་དེ་ཉིན་ནོ། ། སྦྱིན་བདག་གི་གློ་བུར་བའི་རྐྱེན་གྱིས་བརྟད་པ་དབྱར་གྱི་མཐའི་ཞག་བཅུའི་ནང་དུ་རྙེད་ན། འདི་ཉིད་ཀྱི་ཉིན་པར་བགོ་བར་རུང་ངོ༌། ། གལ་ཏེ་སྦྱིན་བདག་རང་ཉིད་ཀྱི་ལག་གིས་འབུལ་ལོ་ཞེས་པའི་ཚིག་གིས་བགོ་བའི་དབང་མེད་ན། དགག་དབྱེའི་ཕྱི་དེ་ཉིན་བགོ་མ་ཐུབ་ཀྱང་ཉེས་པ་མེད་དོ། ། སོ་སོ་ཐར་པའི་མདོར། འཕྲོག་པའི་སྤང་བའི་འོག་ཏུ་བརྟད་པ་ལས་བྱུང་བ་གསུངས་པ་བཞིན་འདིར་བཤད་ལ། མདོར་ནི་ཞུ་བ་ལས་ཕྲོགས་པའི་འོག་ཏུ་ཞག་བདུན་ན་འབྲལ་བ་འབྱུང་བ་དེའི་དབང་དུ་མཛད་དོ། ༢༧ །
བཏིངས་མིན་དགོན་པ་པ་ནི་འཇིགས་བཅས་ཀྱི། ། རང་དང་མཚམས་གཅིག་ཆོས་གོས་གནས་ལས་གྲོང༌། ། གཞན་དུ་ཞག་བདུན་སྐྱ་རེངས་ཤར་བ་ལའོ། ། དགོན་པ་བའི་ཆོས་གོས་གཅིག་པ་ལ་ནི་འཇིགས་པ་དང་བཅས་པ་ཉིད་ཡིན་ན་གྲོང་ཡང་རང་གི་གནས་དང་འདྲའོ། ། ཞེས་པའི་དོན་ཏེ། གླེང་གཞི་ནི། དགོན་པ་པས་ཞག་དྲུག་གི་མཐའ་ཚུན་ཆད་དུ་མཚམས་ལས་ཕྱི་རོལ་དུ་འབྲལ་དུ་གནང་ངོ༌། ། དྲུག་སྡེས་བསམས་བཞིན་དུ་ཞག་བདུན་དུ་འབྲལ་བར་བྱེད་ནས་གསོལ་བས་བཅས་སོ། ། འདི་ལ་གཞི་དགོན་པ་རྐུན་པོའི་འཇིགས་པ་དང་བཅས་པ། བསམ་པ་བག་ཡངས།
སྦྱོར་བ་ཆོས་གོས་གང་རུང་གཅིག་རང་གི་མཚམས་ལས་འདས་པ་སྤྱོད་ཡུལ་གྱི་གྲོང་ངམ། དེ་ཡང་འཇིགས་པ་དང་བཅས་པས་གྲོང་གཞན་གང་རུང་དུ་བཞག་སྟེ་རང་ཉིད་དགོན་པར་འདུག་པ། མཐར་ཐུག་ཞག་བདུན་པའི་སྐྱ་རེངས་ཤར་བ་ཚུན་ཏེ། ཡན་ལག་འདི་དག་ཚང་ན་འབྲལ་བའི་སྤང་ལྟུང་དུ་འགྱུར་རོ། ། ཞག་དྲུག་པ་ཚུན་ནི་གནང་བས་ཉེས་པ་མེད་དོ། ། བསམ་པ་བག་ཡངས་མ་ཡིན་པར་དེ་ཉིད་དུ་ཕྱིར་ལྡོག་གོ་སྙམ་པ་ལ། བར་ཆད་འགའ་ཞིག་གིས་ཞག་བདུན་ལ་སོགས་པར་ཐལ་ན་ཉེས་པ་མེད་དོ། ། ཞག་དྲུག་ལས་ཧ་ཅང་འདའ་བར་བྱའོ་སྙམ་པའི་བརྣག་པས་ཞག་དྲུག་ཚུན་འདུག་པ་ལ་ཡང་ཉེས་པ་མེད་དེ། བརྣག་པ་འདིར་ལྟུང་བ་བྱེད་པའི་ཡན་ལག་མ་ཡིན་པས་སོ། ༢༨ །
ཁྱིམ་པ་ཉེ་དུ་མིན་ལ་སོ་ཀའི་ཟླ། ། ཕྱི་མ་ལས་སྔར་འདོད་བླངས་ཐོབ་པ་དང༌། ། དགག་དབྱེ་ཟིན་ནས་ཟླ་ཕྱེད་ལྷག་བཅངས་ལའོ། ། སྔོན་དང་ཕྱི་མ་གཉིས་ལས་དེ་མ་ཡིན་པའི་དུས་གཉིས་ནི་བྱེད་པ་པོ་ཉིད་དོ། ། གཞན་དུ་འཆང་བ་ལའོ། ། ཞེས་པའི་དོན་ཏེ། གླེང་གཞི་ནི། སྟོན་པས་དབྱར་གྱི་གོས་རས་ཆེན་བཅང་བར་བྱའོ་ཞེས་གསུངས་པ་དང༌། དབྱར་སྔ་མར་ཁས་ལེན་པས་ཀྱང་རང་གི་དུས་ཡིན་ནོ་ཞེས་འཚོལ་བར་བྱེད་ཅིང་འཆང་བར་བྱེད། ཕྱི་མར་ལེན་པས་ཀྱང་བྱེད་པས་མྱུར་དུ་འཚོལ་བ་དང༌།
རིང་དུ་འཆང་བས་དོན་དང་བྱ་བ་མང་ནས་འཕྱ་བ་དེ་གསོལ་བས། བྱུང་བ་འདི་ལས་བཅས་སོ། ། འདི་ལ་གཞི་དབྱར་ཁས་ལེན་པའི་སྔོན་རོལ་གྱི་ཟླ་བའི་དུས་མ་ཡིན་པ་དེའི་ཡང་སྔོན་རོལ་ཏུ་བཙལ་བའམ། དབྱར་གནས་གྲོལ་བའི་འོག་གི་ཟླ་བ་ཕྱེད་ཀྱི་དུས་མ་ཡིན་པ་དེ་ལས་ཀྱང་ཕྱི་བར་བཅངས་པ་གང་རུང༌། བསམ་པ་ཚོལ་བའམ། འཆང་བར་འདོད་པ་གང་རུང༌། སྦྱོར་བ་ཁྱིམ་པ་ཉེ་དུ་མ་ཡིན་པ་ལ་དབྱར་གྱི་རས་ཆེན་དག་གིས་བསླངས་པ་དང༌། འཆང་བ་གང་རུང༌། མཐར་ཐུག་གྲུབ་པ་དང་རྙང་རྙིང་མ་ཡིན་པ་གང་རུང་སྟེ། ཡན་ལག་འདི་ལྟ་བུ་ཚང་ན་དབྱར་གྱི་རས་ཆེན་གྱི་སྤང་བའི་ལྟུང་བར་འགྱུར་རོ། །
དབྱར་སྔ་ཕྱི་གང་རུང་ཁས་ལེན་པར་འདོད་པ་དེ་ཁའི་སྔོན་རོལ་གྱི་ཟླ་བའི་དང་པོའི་དུས་བཙལ་ནས། དགག་དབྱེ་ཟིན་ནས་ཟླ་ཕྱེད་ཀྱི་བར་གྱི་ཟླ་བ་ཕྱེད་དང་ལྔར་བཅང་པར་བྱའོ། ། དེ་བས་ན་དབྱར་གནས་པ་དང་པོ་ཁས་བླངས་ན། དེའི་རྗེས་སུ་འགྲོ་བ་རས་ཆེན་ཚོལ་འཆང་བརྟད་པ་ལས་བྱུང་བའི་དབྱར་ཟླའི་ཞག་དང་དགག་དབྱེ་དག་ནི་དབྱར་སྔ་མ་ཁས་བླངས་ན་དེའི་རྗེས་མཐུན། ཕྱི་མ་ཁས་བླངས་ན་དེའི་རྗེས་མཐུན་དུ་རིག་པར་བྱའོ། ། སྲ་བརྐྱང་ནི་དབྱར་སྔ་མ་ཁོ་ན་དང་འབྲེལ་བ་ཡིན་ནོ། ༢༩ ། དགེ་འདུན་བསྔོས་ནོར་ཤེས་བཞིན་བདག་གིར་འདོད། ། རང་ལ་བསྒྱུར་བརྩོན་དབང་བར་གྱུར་ནའོ། ། གཞན་གྱི་གང་ཟག་གཞན་ནམ།
དགེ་འདུན་ལ་བསྔོས་པའི་གོས་ཤེས་བཞིན་དུ་བདག་ཉིད་ལ་བསྒྱུར་ཏེ་ཐོབ་ནའོ། ། ཞེས་པའི་དོན་ཏེ། གླེང་གཞི་ནི། སྟོན་པ་ཤཱཀྱའི་གྲོང་རྡལ་ཝ་ཚོགས་ཅན་ན་བཞུགས་སོ། ། ཁྱིམ་བདག་གཅིག་གིས་གཙུག་ལག་ཁང་གཅིག་སྒྲ་གཅན་འཛིན་ལ་གང་ཟག་གིར་ཕུལ་ལོ། ། སྒྲ་གཅན་འཛིན་ལྗོངས་རྒྱུ་རུ་སོང་བ་དེས་ཐོས་ནས་དགེ་འདུན་ལ་ཕུལ་ལོ། ། སྒྲ་གཅན་འཛིན་འཁོར་ནས་དགེ་འདུན་ལ་ཕུལ་བ་ཐོས་པ་དང༌། སྟོན་པ་ལ། བདག་གི་གཙུག་ལག་ཁང་དགེ་འདུན་ལ་ཕུལ་ན་ཇི་ལྟར་བགྱི། ཁྱོད་སོང་ལ་ཁྱིམ་བདག་ལ་ཁོ་བོའི་ལུས་ངག་ལ་སྨད་པར་མི་བྱེད་དམ་ཞེས་སྨྲོས་ཤིག
སྨྲས་པས། ཅུང་ཟད་ཀྱང་མི་བགྱིད་དེ་ཞེས་གསོལ་བས། དགེ་འདུན་བསྡུས་ནས་གང་ཟག་གཅིག་ལ་བྱིན་ནས་གཞན་ལ་སྦྱིན་པ་ནི་ཆོས་དང་ལྡན་པའི་སྦྱིན་པ་མ་ཡིན་ནོ། ། ཆོས་དང་ལྡན་པས་ལེན་པ་མ་ཡིན་ནོ། ། དེ་བཞིན་དུ་གཉིས་ལ་བྱིན་ལ་མང་པོ་ལ་བྱིན་ནམ། གཞན་གཅིག་གམ་གཉིས་སམ་མང་པོ་ལ་བྱིན་པ་སོགས་ཀྱང་ཆོས་དང་ལྡན་པ་མ་ཡིན་ནོ་ཞེས་སོགས་གསུངས་ནས། རྒྱལ་པོ་ནི་ས་གཞི་ལ་དབང༌། དགེ་སློང་ནི་ལྷུང་བཟེད་དང་ཆོས་གོས་ལ་དབང༌། སྦྱིན་པ་པོ་དང་སྦྱིན་བདག་ནི་རང་གིས་སྦྱིན་པར་བྱ་བའི་ཆོས་འདུ་བྱ་བར་རུང་གི གཞན་ལ་སྦྱིན་པར་མི་རུང་ངོ༌། །
དགེ་སློང་དག་སྒྲ་གཅན་འཛིན་ལ་གཙུག་ལག་ཁང་ཕྱིར་བྱིན་ཅིག བྱིན་ཏེ་རེ་ཞིག་བྱུང་བའོ། ། དེ་ཡང༌། དགེ་སློང་ཞིག་གིས་ཁྱིམ་བདག་དད་པར་བྱས་ནས། དགེ་འདུན་ལ་རས་ཟུང་གཅིག་འབུལ་བར་ཁས་བླངས་པ། ཉེ་དགས་ཐོས་ནས་རས་དེ་ཆེན་པོ་ལ་འོས་པ་ཞིག་འོང་གི ཁོ་བོས་མ་ཕྲོགས་ན་མིང་མི་གཟུང་ངོ་སྙམ་ནས་དེ་ལྟར་བྱས་པ་དང༌། དགེ་བསྐོས་ཀྱིས་རས་ཟུང་འོན་ཅིག འདི་ཁོ་བོ་ལ་སྦྱིན་ནོ། ། དགེ་སློང་དེས་ཁྱིམ་བདག་ལ་གཞན་དུ་འབྲུག་བསྒྲགས་ལ་གཞན་དུ་ཆར་ཕབ་བོ།
ཉེ་དགའ་ཟེར་ནས་བགྱིས་སོ་ཞེས་འཕྱ་བའི་སྐབས་དེ་གསོལ་བས། དགེ་འདུན་ལ་བསྔོས་པ་གང་ཟག་ལ་བསྒྱུར་ན་བདེན་ནམ། མེད་དོ། ། ཞེས་པ་ལ་བཅས་སོ། ། འདི་ལ་གཞི་དགེ་འདུན་ནམ་གང་ཟག་གཞན་ལ་སྦྱིན་བདག་གིས་བསྔོས་ཤིང་ཡིད་ཀྱིས་ཕུལ་བའི་རྙེད་པ། བསམ་པ་དེ་ལྟ་བུར་ཤེས་བཞིན་དུ་བདག་གིར་འདོད་པ། སྦྱོར་བ་རང་ལ་བསྒྱུར་བར་བརྩོན་པ། མཐར་ཐུག་རང་དབང་བར་ཐོབ་པ་སྟེ། ཡན་ལག་འདི་ཚང་ན་བསྔོས་བསྒྱུར་གྱི་སྤང་ལྟུང་དུ་འགྱུར་རོ། ། བསྒྱུར་བ་ཙམ་ན་ཉེས་བྱས།
ཐོབ་ན་དངོས་གཞི། གང་ཟག་གཞན་ལ་བསྔོས་པ་གཞན་ལ་བསྒྱུར་བར་བྱེད་ན། བསྒྱུར་བ་དང་དེའི་འབྲས་བུ་ཐོབ་པ་གཉིས་ཀ་ཉེས་བྱས་སོ། ། ཟས་ཀྱི་རྙེད་པ་ཙམ་བསྒྱུར་བ་ཡང་ཉེས་བྱས་སོ། ། འབྲལ་བ་དང་སྦྱར་བ་གཉིས་ཀ་སེམས་ཅན་དུ་བགྲང་དུ་མི་རུང་བ་གདུགས་སུ་བསྔོས་པ་ཐེམ་སྐས་སུ་བསྒྱུར་བ་ལྟ་བུ་འབྲལ་བ་དང་སྦྱར་བའི་ཕྱོགས་གཅིག་ཉིད་ལ་སྦྱོར་དངོས་གཉིས་ཀ་ཉེས་བྱས་སོ། ། ལྷག་མ་ཟ་བའི་དུད་འགྲོ་གང་ལ་བསྔོས་པ་དེ་མ་རྙེད་ན་གཞན་ལ་བསྒྱུར་བ་ལ་ཉེས་པ་མེད་དེ། འདི་ལ་སྦྱིན་ནོ་ཞེས་བསྔོས་པ་དེ་ལ་མ་སྦྱིན་ན་ཉེས་བྱས་སོ། ། བདེ་བར་གཤེགས་པའི་སྐུ་གཟུགས་ཀྱི་རྒྱན་སྐུ་གཟུགས་གཞན་མཆོད་པ་ལ་གཡར་པོ་བཏང་དུ་རུང་ངོ༌། ། མཆོད་རྟེན་གཞན་ལ་བསྔོས་པ་འབུལ་བར་མི་ནུས་ན་གཞན་ལ་བསྒྱུར་བ་ཉེས་མེད་དོ། ། བྱང་ཆུབ།
ཆོས་འཁོར། ཆོ་འཕྲུལ། ལྷ་བབས་བཞི་ལ་བསྔོས་པ་གཞན་དུ་བསྒྱུར་བ་ཉེས་བྱས་སོ། ། བཞི་ཀ་ལ་དབུལ་མི་ནུས་ན་གང་ཉེ་བ་ལ་དབུལ་ལོ། ། དགེ་འདུན་གྱི་རྙེད་པར་བསྔོས་པ་མཚམས་ཀྱི་ཕྱི་རོལ་དུ་བྱིན་གྱིས་རློབ་པ་དང༌། དགེ་སློང་མ་ཚོགས་པར་བགོད་པ་དང༌། བྱིན་གྱིས་མ་བརླབས་པར་བགོད་པ་དང༌། གཞན་དག་དབང་བའི་ཤས་དེ་ཉིད་དང་མ་བྲལ་བའི་ཕྱིར་དང༌། ཀུན་དབང་བའི་རྙེད་པ་གང་ཟག་གསུམ་ལ་སོགས་པས་ལེན་པར་བྱེད་ན་ཉེས་བྱས། ཐ་མ་ནི་རྐུ་སེམས་ཡོད་ན་བརྐུས་པར་འགྱུར་རོ། །
གཞན་ཡང་དགེ་སློང་བྲམ་ཟེའི་བུ་མོས་ཞུས་པ་ལས། གནས་གང་ན་དགེ་སློང་གཅིག་པུ་ཞིག་གནས་པ་དེར་སྦྱིན་བདག་དག་གིས་དགེ་འདུན་གྱི་ཕྱིར་རྙེད་པ་འབུལ་བར་བྱེད་ན། དགེ་སློང་དེ་གཅིག་པུས་རྙེད་པ་བྱིན་གྱིས་བརླབ་པར་བྱའོ། ། བྱིན་གྱིས་མ་བརླབ་པར་བདག་གིར་བྱེད་ན་ཉེས་བྱས་སུ་འགྱུར་རོ། ། ཞེས་གསུངས་པས། གཅིག་པུས་རྙེད་པ་ལ་བྱིན་གྱིས་བརླབ་པའི་ཆོ་ག་དང་སྔགས་ནི། བདག་གནས་འདི་ན་གཅིག་པུ་གནས་ཏེ། དགེ་འདུན་ལས་གོས་ཀྱི་རྙེད་པ་འདི་བྱུང་བས། བདག་གིས་འདི་ཉམས་སུ་བླང་ངོ༌། ། དུས་སུ་བྱིན་གྱིས་བརླབ་བོ། །
ཞེས་ལན་གསུམ་སེམས་བསྐྱེད་པར་བྱ། ཚིག་ཏུ་བརྗོད་པར་བྱ་བ་ཡིན་ནོ། ། དེ་ནི་གཅིག་པུས་རྙེད་པ་བྱིན་གྱིས་བརླབ་པའི་ཆོ་ག་དང་སྔགས་སོ། ། ཁང་གཉིས་གསོ་སྦྱོང་ཐ་དད་རྙེད་ཐུན་གསུངས། གཙུག་ལག་ཁང་གི་བདག་པོ་བཅོམ་མམ། བཅིངས་སམ། ཤིའམ། སྤྱུགས་ན། དགེ་སློང་དག་གིས་གཙུག་ལག་ཁང་དེ་ཡལ་བར་མི་དོར་བར་དགེ་སློང་གང་གཙུག་ལག་ཁང་དེ་ལ་རྗེས་སུ་ཆགས་པ་ཤས་ཆེན་པོ་ཡོད་པ་དེ་དེར་བསྲུང་མར་གཞུག་ཅིང༌། དགེ་འདུན་དང་སྦྱིན་བདག་དག་དུས་སུ་མ་ལྷགས་ན།
དགེ་སློང་དེས་ལོ་ལྔ་ནི་བསོད་སྙོམས་ཀྱིས་འདའ་བར་བྱའོ། ། ལོ་གཞན་ལྔ་ནི་ཉེན་ཀོར་གྱི་གཙུག་ལག་ཁང་དང་ལྷན་ཅིག་འཚོ་བ་ཐུན་མོང་དུ་བྱ་བས་འདའ་བར་བྱ་ཞིང༌། གཙུག་ལག་ཁང་དེ་དང་ཉེན་ཀོར་གྱི་གཙུག་ལག་ཁང་དེར་རྙེད་པ་ནི་ཐུན་མོང་བ་ལ་གསོ་སྦྱོང་ནི་ཐ་དད་པ་བྱ་བའི་ཕྱིར། གསོལ་བ་དང་གཉིས་ཀྱི་ལས་བྱའོ། ། གང་ལ་གཙུག་ལག་ཁང་གཏད་པའི་དགེ་སློང་དེ་གཞན་དུ་འགྲོ་ན། དེའི་མལ་སྟན་དང་སྣོད་སྤྱད་དག་ཉེན་ཀོར་གྱི་གཙུག་ལག་ཁང་དུ་བསྡམ་པར་བྱའོ། ། བོར་བ་དེར་དགེ་སློང་དག་ལྷགས་ཏེ་གཉུག་མར་གནས་ན་དངོས་པོ་དེ་སླར་སྦྱིན་ནོ། ། མི་སྟེར་ན་ནན་གྱིས་བསྐུལ་ལ་དེ་དག་གི་ཕྱིར་སྦྱིན་པར་བྱ་བ་ཉིད་དོ། ། སྔར་གྱི་སྦྱིན་བདག་དེ་ཉིད་ཀྱིས་གཙུག་ལག་ཁང་ཕྱི་མ་དེར་ཕུལ་ན་ཡང་སྔ་མ་ལ་ཕུལ་བའི་ངེས་པ་ཞིག་པ་མེད་པས་སྟན་ལ་སོགས་པ་གཙུག་ལག་ཁང་སྔ་མ་དེ་ཉིད་དབང་བ་ཡིན་པས་མཐུས་གཟུང་བར་བྱའོ། ། གཙུག་ལག་ཁང་གི་ཡོ་བྱད་དག་ཕན་ཚུན་གཡར་གཏོང་བ་ལ་ཉེས་པ་མེད་དོ།
༣༠ ། སྨན་བཞི་བཟའ་ཆེད་བྱིན་རླབས་བྱིན་ལེན་བྱས། ། རང་ཆེད་འདོད་པས་བརྩམས་ཤིང་དུས་ཡོལ་ལའོ། ། ཞག་བདུན་པར་བྱིན་གྱིས་བརླབས་པའི་ཉི་མ་འདས་སོ་ཅོག་དགེ་སློང་ལ་བརྗོད་པར་བྱའོ། ། ཞེས་པའི་དོན་ཏེ། གླེང་གཞི་ནི། སྟོན་པ་འོད་མའི་ཚལ་ན་བཞུགས་པའི་ཚེ། པི་ལིན་དའི་བུའི་ལྷན་ཅིག་གནས་པ་དག་སྨན་ལག་ཉར་བླངས་པ་བྱིན་ལེན་བྱས་པ་ཟས་ཀྱི་ཕྱེ་མ་དང་འདྲེས་པ་རང་གི་རྒྱུད་ཀྱི་མྱགས་པ་རྣམ་པར་དབྱེར་མི་མངོན་པ་ཡང་དུས་དང་དུས་མ་ཡིན་པར་ཟ་ཞིང༌། བཟའ་བར་དབྱེ་བར་མངོན་ནས། དགེ་སློང་དོན་ཉུང་ངུ་དག་འཕྱ་བའི་སྐབས་དེ་གསོལ་བས།
བྱུང་བ་འདི་ལས་བཅས་སོ། ། འདི་ལ་གཞི་དུས་སུ་རུང་བ་དང༌། ཐུན་ཚོད་དུ་རུང་བ། ཞག་བདུན་པ། འཚོ་བའི་བར་དུ་འཆང་བ། བཟའ་བ་ལ་སོགས་པའི་ཆེད་དུ་བརྟགས་པ་སྟེ་བྱིན་གྱིས་བརླབས་པ་དང༌། བྱིན་ལེན་བྱས་པ་དང༌། རུང་བ་མ་ཡིན་པ་དང༌། འདྲེས་པ་དང༌། མ་བརྟགས་པ་དང༌།
བྱིན་ལེན་མ་བྱས་པ་རྣམས་ལས་གང་རུང༌། བསམ་པ་རང་གི་ཆེད་དུ་འདོད་པས། སྦྱོར་བ་གསོག་འཇོག་གམ་འཆང་བར་བྱེད་ན། མཐར་ཐུག་རང་རང་གིས་སྤྱད་པའི་དུས་ལས་ཡོལ་བ་སྟེ། ཡན་ལག་འདི་ཚང་ན་གསོག་འཇོག་གི་སྤང་ལྟུང་དུ་འགྱུར་རོ། ། ཇི་ལྟར་ཞག་བདུན་པར་བྱིན་གྱིས་བརླབས་པའི་ཉི་མ་འདས་སོ་ཅོག་དགེ་སློང་ལ་བརྗོད་པར་བྱའོ། ། ཞག་བདུན་པའི་དོན་དུ་བརྟགས་པ། ཞག་བདུན་ཚུན་འཆང་བ་ལ་ནི་ལྟུང་བ་མེད་ཅིང༌། སྐྱ་རེངས་བརྒྱད་པ་ཤར་བ་ཚུན་འཆང་ན་སྤང་བའི་ལྟུང་བར་འགྱུར་རོ། ། དེས་མཚོན་ནས་སྨན་ལྷག་མ་རྣམས་ལ་ཡང་འདྲའོ། །
བཟའ་བཏུང་མ་ཡིན་པ་དག་ཟོས་ན་ཁ་ན་མ་ཐོ་བར་འགྱུར་བ་བཞིན་དུ། ཉིན་མཚན་ལས་འདས་པ་འཆང་བ་ཡང་དེ་དང་འདྲ་སྟེ། ཟོས་ན་ལྟུང་བྱེད་དུ་འགྱུར་བ་ནི་འཆང་ན་སྤང་ལྟུང༌། ཟོས་ན་ཉེས་བྱས་སུ་འགྱུར་བ་ནི་འཆང་ན་ཡང་ཉེས་བྱས་སུ་འགྱུར་རོ། ། སྣར་བླུགས་པ་དང༌། བསྐུ་མཉེ་བྱ་བ་དག་ནི་གསོག་འཇོག་བྱས་ཀྱང་རུང་ངོ༌། ། དགེ་སློང་གིས་སྤངས་པར་གྱུར་པ་དེ་མ་སྤངས་པའམ། སྤངས་ཀྱང་བྲལ་བར་མ་བྱས་པའམ། བྱས་ཀྱང་མ་བཤགས་པར་གཞན་ཞིག་རྙེད་ན་དེ་ཡང་སྔ་མའི་རྒྱུད་ཀྱི་སྤང་བར་འགྱུར་རོ། ། ཡང་དེ་མ་སྤངས་ཤིང་མ་བཤགས་པར་ཆོས་གོས་ལྷུང་བཟེད་དམ།
དྲྭ་བའམ། ཕོར་བུའམ། སྐ་རགས་སམ། དགེ་སྦྱོང་གི་འཚོ་བའི་ཡོ་བྱད་རུང་བ་འཇོག་ན་སྔ་མའི་རྒྱུད་ཀྱི་སྤང་བར་འགྱུར་བའོ། ། སྤངས་ཤིང་བཤགས་ནས་འཇོག་པ་ལ་ཉེས་པ་མེད་དོ། ། ཞེས་སྤང་ལྟུང་སུམ་ཅུ་རེ་རེའི་མཐར་གསུངས་སོ།། །། གཉིས་པ་ལྟུང་བྱེད་འབའ་ཞིག་པ་ལ། སྤྱི་སྡོམ་དང༌། བྱེ་བྲག་སོ་སོར་བཤད་པ་གཉིས་ལས། སྤྱི་སྡོམ་ནི།
བརྫུན་སྐྱོན་ཕྲ་མ་སྐྱོ་སྔོགས་སྟོན་དང་འདོན། ། གནས་ངན་མི་ཆོས་སྐུར་འདེབས་ཁྱད་དུ་གསོད། ། ས་བོན་འཕྱ་བསྒོ་གནས་འདིང་སྐྲོད་ཕྱིས་གནོན། ། རྩ་དབྱུང་འདེབས་པ་རིམ་པ་གཉིས་སུ་བརྩིག ། མ་བསྐོས་ཉི་ནུབ་ཟས་དང་གོས་བྱེད་དང༌། ། གོས་བྱིན་དོན་མཐུན་གྲུར་འཇུག་གཅིག་འདུག་འགྲེང༌། ། སྦྱོར་བཅུག་ཡང་ཡང་འདུག་གནས་ལྷག་པར་ལེན། ། གཅིག་སྟོབས་འདུས་དང་དུས་མིན་གསོག་འཇོག་དང༌། ། བྱིན་ལེན་མ་བྱས་གསོད་པ་སྲོག་ཆགས་བཅས། ། འདུག་འགྲེང་གཅེར་བུ་དམག་བལྟ་ནང་དུ་གནས། །
མྱོང་དང་བརྡེག་གཟས་འཆབ་དང་གཅོད་དུ་འཇུག ། མེ་རེག་འདུན་པ་མ་རྫོགས་ལྟ་མི་གཏོང༌། ། རྗེས་ཕྱོགས་བསྙིལ་སྡུད་ཁ་མ་བསྒྱུར་བ་དང༌། ། ལོངས་པའི་གཞིར་གཏོགས་ཁྲུས་དང་དུད་འགྲོ་འགྱོད། ། ག་ག་རྩེ་དང་ལྷག་ཅིག་སྔངས་བྱེད་སྦེད། ། བྱིན་པ་སྐུར་འདེབས་བུད་མེད་རྐུན་མ་དང༌། ། ཉི་ཤུ་མ་ལོན་བསྐོ་དང་མགྲོན་དུ་གཉེར། ། བསླབ་དང་ཉན་རྣ་མི་སྨྲ་མ་གུས་ཚུལ། ། ཆང་འཐུང་དུས་མིན་གྲོང་རྒྱུ་ནུབ་མོ་དང༌། ། བསླབ་གཞི་ཁྱད་གསོད་ཁབ་རལ་ཁྲི་རྐང་དང༌། །
ཤིང་བལ་གདིང་གཡན་རས་ཆེན་བདེ་གཤེགས་གོས། ། ལྟུང་བྱེད་འབའ་ཞིག་པ་སྟེ་དགུ་བཅུར་གསུངས། ། འདི་དག་གི་ལྟུང་བ་ཕྱིར་འཆོས་པ་ལ། སྤང་འབྲལ་སྔོན་དུ་བཏང་མི་དགོས་པར་བཤགས་པ་འབའ་ཞིག་གིས་ཆོག་པའི་ཕྱིར་འབའ་ཞིག་པ་དང༌། དེ་དག་ཀྱང་གྲངས་དགུ་བཅུར་ཚང་བས་འབའ་ཞིག་པ་དགུ་བཅུ་ཞེས་བྱའོ།། །། གཉིས་པ་ནི། ༡ ཤེས་བཞིན་བཞི་མིན་བརྫུན་སྨྲས་གོ་ལས་སོ། ། དེ་གཉིས་དང༌། ཕམ་པར་འགྱུར་བ་དང༌། དགེ་འདུན་ལྷག་མར་འགྱུར་བ་གཉིས་ལས་གཞན་པའི་བརྫུན་དུ་སྨྲ་བའོ། །
ཞེས་པའི་དོན། གླེང་གཞི་ནི། སྟོན་པ་འོད་མའི་ཚལ་ན་བཞུགས་སོ། ། སྒྲ་གཅན་འཛིན་ཆུ་དྲོན་ཅན་གྱི་ཀུན་དགའ་ར་བ་ན་འདུག་པ་ལ། ཁྱིམ་བདག་གིས་སྟོན་པ་ག་ན་བཞུགས། དེས་འོད་མའི་ཚལ་ན་བཞུགས་ན་བྱ་རྒོད་ཕུང་པོ་དང༌། དེ་ན་བཞུགས་ན་འོད་མའི་ཚལ་དང༌། པི་པ་ལའི་ཕུག་ན་བཞུགས་ན་བདེ་ཆེན་མའི་ཕུག་དང༌། དེ་ན་བཞུགས་ན་པི་པ་ལའི་ཕུག་ནའོ། ། ཞེས་པས་དེ་དག་གིས་མ་རྙེད་ནས།
མཐོང་ངམ། མ་མཐོང་ངོ༌། ། བགད་པ་དང་ཤེས་བཞིན་དུ་མཐོ་བརྩམས་སོ། ། ཞེས་འཕྱ་བའི་སྐབས་དེ་གསོལ་པས། སྟོན་པས་དེའི་གཙུག་ལག་ཁང་དུ་བྱོན་ནས་ཞབས་བསིལ་ཏེ། ཆུ་ལྷག་མ་ཉུང་ངུ་ཞིག་བཞག་ནས། སྒྲ་གཅན་འཛིན་འདི་མཐོང་ངམ། མཐོང་ངོ༌། ། མི་གཏི་མུག་ཅན་ཤེས་བཞིན་དུ་བརྫུན་དུ་སྨྲ་བ་ནི། དགེ་སྦྱོང་གི་ཚུལ་ཉུང་བར་སྨྲ་བའོ། །
དེ་བཞིན་དུ་སྦྱར་ནས། དེ་ཕོ་ནས་དགེ་སློང་གི་ཚུལ་བོར་བར་སྨྲ་བའོ། ། སྣོད་བཟུང་ནས་དགེ་སྦྱོང་གི་ཚུལ་གཟུང་བར་སྨྲ་བའོ། ། ཁ་སྤུ་ནས་དགེ་སྦྱོང་གི་ཚུལ་ཁས་ཕུབ་པར་སྨྲ་བའོ། ། གླང་པོ་ཆེ་སྣས་ལས་མི་བྱེད་པ་ཅི་ཡང་མེད་པ་བཞིན། བརྫུན་དུ་སྨྲ་བ་ལ་མི་དགེ་བའི་ལས་མི་བྱ་བ་ཅི་ཡང་མེད་དོ། ། ཞེས་སོགས་རྒྱས་པར་གསུངས་ནས། སངས་རྒྱས་བསྟན་པ་དྲན་བྱེད་ན། ། ལུས་ཀྱི་ལས་དང་ངག་ལས་དང༌། ། ཡིད་ཀྱི་ལས་ལ་མང་དུ་ནི། །
སོ་སོར་རྟོགས་ཤིག་སྒྲ་གཅན་འཛིན། ། ཞེས་པ་སྟེ། འདི་ནི་བྱུང་བའོ། ། དེ་ནས་བྲམ་ཟེའི་ཁྱེའུ་གསང་ཚིག་ཚོལ་བ་ཞིག་ལྷོ་ལམ་ནས་སོང་སྟེ་མཉན་ཡོད་དུ་ཕྱིན་པ་ན། དེས་མཉན་ཡོད་ཀྱི་བྲམ་ཟེ་འཁོར་མང་པོ་ཞིག་ཡོད་པའི་འཁོར་རྣམས་ཚར་བཅད་པ་དང༌། དེ་དག་གིས་རང་ཕྱོགས་ཁོ་ན་འཇོམས་སམ། གཞན་སུ། དགེ་སློང་ངོ༌། ། གང་ན་ཡོད། རྒྱལ་བྱེད་ཚལ་ནའོ། །
སྨྲ་བའི་ཁྱུ་མཆོག་གང་ཡིན། ཐམས་ཅད་ཀྱང་མཁས་པ་ལགས་མོད་ཀྱི། འོན་ཀྱང་ཤཱཀྱ་ལག་བརྒྱུད་དོ། ། དེའི་ཚེ་ལག་བརྒྱུད་དེ་ཉིད་དུ་ཕྱིན་ནས་འུ་ནི་ནའོ། ། དེ་དེའི་གམ་དུ་སོང་ནས། བླ་མ་ལ་ཡི་གེ་བླངས་པ་ཅུང་ཟད་ཡོད་པས་ཁྱེད་དང་ལྷན་ཅིག་གཏམ་བྱའོ། ། ཉི་མ་གང༌། སང་བྱའོ། ། ལག་བརྒྱུད་བྲམ་ཟེ་ཚར་བཅད་ཀྱང་བསོད་སྙོམས་ལ་འགྲོ་དགོས་ལ། ཚུར་ཚར་བཅད་ན་གྲགས་པ་ཉམས་པར་འགྱུར་རོ་སྙམ་ནས་མ་སོང་ངོ༌། །
བྲམ་ཟེས་མཚན་རིངས་བསམ་མནོ་བཏང་ནས་སྐྱེད་མོས་ཚལ་དུ་བསྒུགས་ཀྱང་མ་བྱུང་བ། མཉན་ཡོད་དུ་སོང་བ་དང༌། ལག་བརྒྱུད་བསོད་སྙོམས་ལ་སོང་བ་དང་འཕྲད་དོ། ཁྱེད་དེར་མ་འོངས་སོ། ། ཡེ་བརྗེད་དོ། ། ཀྱེ་སང་བྱའོ། ། ཡང་མ་ཕྱིན་ནོ། ། ཀྱེ་དགེ་སློང་ཁྱོད་མ་འོངས་སོ། ། དེས་ཁོ་བོའི་བྱ་བ་དེ་ཁོ་ནར་ཟད་དམ། སྟོན་པ་ལ་བསྙེན་བཀུར་བྱ་དགོས།
ཐོས་པ་གཟུང་དགོས། ཚོགས་ཀློག་ཏུ་འཇུག་དགོས། ཁྱིམ་པ་ལ་ཆོས་བསྟན་དགོས། ཁྱེད་ཆེད་དུ་ཐོ་མི་འཚམ་མམ། དེ་ཡིན་ནོ། ། མུ་སྟེགས་ཅན་དག་དགེ་སློང་རྣམས་ནི་བརྫུན་སྨྲའོ། ། ཞེས་འཕྱ་བའི་སྐབས་དེ་གསོལ་བས། བྱུང་བ་འདི་ལས་བཅས་སོ། ། འདི་ལ་གཞི་སྨྲ་ཤེས་ཤིང་དོན་གོ་བའི་མི། བསམ་པ་ཤེས་བཞིན་དུ་བརྫུན་དུ་སྨྲའོ་སྙམ་པ།
རྒྱུ་དང་དེ་དུས་གང་སྐྱེས་ཀྱང་རུང༌། སྦྱོར་བ་བརྫུན་དུ་སྨྲ་བ་བཞི་ལས་གཞན་པའི་བརྫུན། མཐར་ཐུག་ཕ་རོལ་པོས་ཚིག་གི་དོན་གོ་བ་སྟེ། ཡན་ལག་འདི་ཚང་ན་བརྫུན་དུ་སྨྲ་བའི་ལྟུང་བྱེད་དུ་འགྱུར་རོ། ། བརྫུན་དུ་སྨྲ་བ་བཞི་ནི། ཕམ་པར་གྱུར་པའི་བརྫུན་དང༌། ལྷག་མར་གྱུར་པའི་དང༌། དབྱེན་གྱི་ཕྱིར་དགེ་འདུན་གྱི་དབུས་སུ་བཅོམ་ལྡན་འདས་ཀྱིས་གསུངས་པའི་བྱ་བ་མ་ཡིན་པ་བྱ་བ་ཉིད་དུ་སྟོན་པར་བྱེད། བྱ་བ་ནི་བྱ་བ་མ་ཡིན་པ་ཉིད་དུ་སྟོན་པར་བྱེད་པ་ཉེས་པ་སྦོམ་པོར་གྱུར་བའི་དང༌། གསོ་སྦྱོང་གི་ཚེ།
ཅི་འདི་ལ་ཁྱེད་ཡོངས་སུ་དག་གམ་ཞེས་དྲིས་པ་ན། མ་དག་པར་ཤེས་བཞིན་དུ་ཅང་མི་སྨྲ་བས་བདག་ཉིད་ཡོངས་སུ་དག་པར་སྟོན་ཅིང༌། དྲི་བ་གསུམ་པའི་དུས་འདའ་བར་བྱེད་པ་ཉེས་བྱས་སུ་གྱུར་པའི་བརྫུན་ནོ། ། འདི་ལས་འཕྲོས་ནས། དྲུག་སྡེ་རྣམས་གང་དང་གང་དུ་དགོས་པར། ། དཀོན་མཆོག་གསུམ་དང་མཁན་སློབ་ལ་མནའ་དོར་ནས། ཁྱིམ་པ་རྣམས་བདག་ཁྱིམ་པ་ལགས་ཀྱང་ཁྱིམ་པ་ལ་མནའ་མི་འདོར་ན། རབ་བྱུང་མནའ་འདོར་བ་འཚམ་པ་མ་ཡིན་ནོ། ། ཞེས་འཕྱ་བ་གསོལ་བས། རབ་བྱུང་བདེན་པའི་བསམ་པ་ཅན་ཡིན་པས་མནའ་འདོར་བར་མི་བྱའོ། །
ཞེས་བཅས་སོ། ༢ ། མཐུན་ལ་སྐྱོན་བདུན་རུང་མི་སྨྲས་སོ། ། དགེ་སློང་གིའོ། ། འོག་མ་ལ་ཡང་ངོ༌། ། སྐྱོན་ཉིད་བརྗོད་པར་འདོད་པས་སོ། ། ཞེས་པའི་དོན། གླེང་གཞི་ནི། དྲུག་སྡེས་དགེ་སློང་རྣམས་ལ་ཞར་བ་འཐེང་པོ་སྨད་འཆལ་སོགས་སྐྱོན་ནས་སྨྲས་པས། དེ་དག་སྤ་གོང་སེམས་ཞུམ་ནས་སྤོང་བ་དང་ཀློག་པ་བཏང་ནས་ཡིད་མི་བདེ་བར་གནས་པས།
དགེ་སློང་དོན་ཉུང་ངུ་དག་འཕྱ་ནས་བྱུང་བ་འདི་ལ་བརྟེན་ནས། ཁྱིམ་བདག་གི་བུས་གླང་ལ་ཆག་དུམ་ཞེས་བོས་པས་དེས་མ་དགའ་ནས་གསོད་པར་འདོད་པ་སྐྱེས་པ་དང༌། ཤིང་རྟས་སྤྱོད་པ་ཞིག་གིས་གླང་བཟང་ངན་ལ་པ་ཎ་ལྔ་བརྒྱ་སྐྱུགས་སུ་བཅུག་ནས་རུ་རྡོལ་དང་ཁུ་ཡུ་སོང་ཞིག་ཅེས་མི་སྙན་པ་བརྗོད་པས་དེ་དག་མ་དགའ་ནས་མ་ཕྱིན་པས་སྐྱུགས་མ་ཤོར་བ་ཡང་གསུངས་པས། དུད་འགྲོ་ལ་སྐྱོན་ནས་བརྗོད་ན་བྱམས་པ་རྒྱུན་གཅོད་ན་མི་ལྟ་ཅི་སྨོས། སྐྱོན་ནས་བརྗོད་ན་ལྟུང་བྱེད་དོ། ། ཞེས་བཅས་སོ། ། འདི་ལ་གཞི་མཚན་དང་ལྟ་བ་མཐུན་པའི་དགེ་སློང་བདག་ཉིད་ལས་ཐ་དད་པ་གཟུགས་གཞན་དུ་མ་བསྒྱུར་བ་ལ། བསམ་པ་ཡུལ་དེ་ན་སྐྱོན་དུ་གྲགས་པས་རུང་བ་མ་ཡིན་པ་བརྗོད་པར་བསམ་པ། སྦྱོར་བ་རིགས་དང༌། བཟོ་དང༌།
ལས་དང༌། རྟགས་དང༌། ནད་དང༌། ལྟུང་བ་དང༌། ཁྲོ་སོགས་བདུན་ལས་གང་ཡང་རུང་བ་ཚིག་འཇམ་པོས་ཀྱང་རུང་རྩུབ་པོས་ཀྱང་རུང་སྨྲས་པ། མཐར་ཐུག་དེ་གོ་བ་སྟེ། མི་དགའ་བ་ཉིད་དུ་མ་གྱུར་ན་ཡང་ངོ༌། ། ཁྲོས་འཁྲུགས་ཡི་ཆད་སྐྱེད་ཡུལ་ཡུལ་པོར་གྱུར་པ་ལྔ་ནི་མི་དགའ་བའི་རྣམ་གྲངས་ཏེ། ཡན་ལག་འདི་དག་ཚང་ན་སྐྱོན་དུ་སྨྲ་བའི་ལྟུང་བྱེད་དུ་འགྱུར་རོ། ། རིགས་ནི་ས་ག་ལྷས།
དེ་བཞིན་རྗེ་རིགས་དམངས་དག་ལ། ། སྨྲ་བྱེད་སྡོམ་བརྩོན་ལྟུང་བྱེད་ཡིན། ། ཐག་མཁན་ལྷ་རྟེན་ལྷམ་མཁན་དང༌། ། ཤིང་མཁན་ཚེམ་བུ་སྨྱིག་མ་མཁན། ། དེ་ལ་སོགས་པའི་རིགས་རྣམས་ཀྱིས། ། ཡོངས་སུ་སྨྲ་ན་ལྟུང་བྱེད་བརྗོད། ། ཅེས་གསུངས་ལ། རྒྱལ་རིགས་དང་བྲམ་ཟེ་ལྟ་བུ་བརྗོད་ན་ཉེས་བྱས་སོ། ། བཟོ་ནི། རྫ་མཁན་དང་ནི་མགར་བ་དང༌། །
བྲན་དང་ཀོ་ལྤགས་མཁན་དང་ནི། ། བྱ་གཤོར་ཉ་པ་རྔོན་པ་དང༌། ། ཞེས་སོ། ། ལས་ནི། ཁྱོད་ནི་བྲམ་ཟེ་ཁྱོད་ཀྱི་ནི། ། རིགས་ཀྱི་བྱ་བ་གཙང་སྦྲ་སོགས། ། ཞེས་པ་ནས། ཁྱོད་ཀྱིས་རང་གི་ལས་བྱོས་ཤིག ཅེས་པའི་བར་དུའོ། ། རྟགས་ནི།
འཐེང་བོ་ཞར་བ་ལག་རྡུམ་དང༌། ། སྒུར་པོ་མི་ཐུང་འོན་དང་ལོང༌། ། ཞེས་སོ། ། ནད་ནི། ཁྱོད་ནི་མཛེ་ཅན་ཁྲག་ནད་སྐྱུག ། ཉམ་ཆུང་གཡན་པ་འོག་ཀྲོལ་དང༌། ། ཞེས་དང༌། ལྟུང་བ་ནི། ཁྱོད་ནི་མ་དག་ལྟུང་བས་བཅོམ། ། གདུག་པ་དང་བཅས་འགྱོད་པ་ཅན། །
ཞེས་དང༌། ཁྲོ་བ་ནི། གཏུམ་པོ་སོགས་བརྗོད་ཉམས་པར་འགྱུར། ། ཞེས་དང༌། བོང་བུ་སོགས་ཀྱིས་གཤེ་བྱེད་ཅིང༌། ། རྒྱ་གང་ལ་སོགས་ཀུན་ལྡང་བས། ། སྤྱོ་ན་ལྟུང་བྱེད་ཀྱིས་རེག་འགྱུར། ། ཞེས་པས་སོ། ༣ ། འདོད།
དགེ་སློང་འབྱེད་ཚིག་གོ་ནའོ། ། ཕྲ་མ་བྱེད་འདོད་པས་ཆེ་གེ་མོ་ཞིག་ཟེར་རོ་ཞེས་སྨྲས་ནའོ། ། གལ་ཏེ་མིང་ནས་སོ། ། དེ་ཡང་དགེ་སློང་ཉིད་ཡིན་ནའོ། ། ཞེས་པའི་དོན། གླེང་གཞི་ནི། དྲུག་སྡེས་དགེ་སློང་རྣམས་ལ་ཕྲ་མ་བྱས་པས་སྤ་གོང་ཞིང་ཞུམ་པས་སྤོང་བ་དང་ཀློག་པར་བཏང་ནས། ཡུན་རིང་པོ་ནས་བསགས་པའི་གཅུགས་པ་ཡང་རྒྱུན་གཅོད་པར་བྱེད་ནས་འཕྱ་བ་དེ་གསོལ་བས། བྱུང་བ་འདི་ལ་བརྟེན་ནས་སེང་གེ་དང༌། ཁྱུ་མཆོག་ནུ་མ་གཅིག་ལ་ནུ་བའི་སྤུན།
ཝས་ཕྱེ་སྟེ་གཅིག་གིས་གཅིག་བསད་པ་དང༌། སེང་གེ་དང༌། སྟག་སྔར་བཞིན་ཝས་ཕྱེ་བ་དེ་ཉིད་ཀྱིས་རིག་ནས་ཝ་བསད་པས། ལྷས་ཆེད་དུ་བརྗོད་པ་གསུངས་ནས། དུད་འགྲོ་ལའང་དེ་ལྟར་སེམས་ན་མི་ལྟ་ཅི་སྨོས། ཕྲ་མ་བྱས་ན་ལྟུང་བྱེད་དོ། ། ཞེས་བཅས་སོ། ། འདིའི་གཞི་སྔར་བཞིན་ཏེ། འོག་མ་ལ་ཡང་ངོ་ཞེས་པས་སོ། ། བསམ་པ་ཕྲ་མ་བྱེད་པར་འདོད་པ།
སྦྱོར་བ་དགེ་སློང་ཆེ་གེ་མོ་ཁྱོད་ལ་འདི་སྐད་ཟེར་རོ། ། ཞེས་ཉོན་མོངས་པ་ཅན་གྱི་ཚིག་དགེ་སློང་གཞན་པ་ལ་སྨྲས་པ། མཐར་ཐུག་དེས་གོ་བ་སྟེ། ཡན་ལག་འདི་ཚང་ན་ཕྲ་མ་བྱེད་པའི་ལྟུང་བྱེད་དུ་འགྱུར་རོ། ༤ ། རྩོད་པ་བཞི། ཞི་བྱེད་ཆོག་རྫོགས་སྐྱོ་སྔོགས་བཞི་མིན་ལའོ། ། ཤེས་གཙོ་བོ། དགེ་སློང་གཉིས་ཀྱིས་རྩོད་པ་ཉིད་དགེ་འདུན་གྱིས་ལེགས་པར་ཞི་བར་བྱས་པ་ཉིད་ལའོ། ། སྐྱོ་སྔོགས་སོ། །
ཞེས་པའི་དོན། གླེང་གཞི་ནི། དྲུག་སྡེས། དགེ་འདུན་མཐུན་པས་ཆོས་བཞིན་དུ་རྩོད་པ་བྱས་པ་ཞི་བར་ཤེས་བཞིན་དུ། འདི་ནི་ཤད་ཀྱིས་མ་བྱང་ལེགས་པ་ཤད་ཀྱིས་མ་བྱང་གི ། སླར་ཤད་ཀྱིས་སྦྱང་བར་བྱའོ། ། ཞེས་སོགས་ལས་ཀྱི་སྐྱོ་སྔོགས་བྱས་ནས་ཡང་ཡང་རྩོད་པར་གྱུར་པས་བྱ་བྱེད་མང་བར་གྱུར་ནས། དོན་ཉུང་ངུ་དག་འཕྱ་བ་དེ་གསོལ་བས། བྱུང་བ་འདི་ལ་བརྟེན་ནས། ལས་ཀྱི་སྐྱོ་སྔོགས་བྱེད་ན་ལྟུང་བྱེད་དོ། །
ཞེས་བཅས་སོ། ། འདི་ལ་གཞི་དགེ་སློང་གཉིས་འགྱེད་ཕྱིར་ལ་སོགས་པའི་རྩོད་པ་བཞི་ལས་གང་ཡང་རུང་བས་རྩོད་པ་ཉིད་དགེ་འདུན་གྱི་ལེགས་པར་ཞི་བར་བྱས་པ། རང་ཉིད་རྩོད་པ་དེའི་ཐོག་མ་དབུས་མཐའ་ཤེས་པའི་གཉུག་མར་གནས་པའམ། རྩོད་པ་དེ་ཉེ་བར་ཞི་བར་བྱ་བའི་ཕྱིར་ལས་བྱ་བའི་ལས་བྱེད་པའམ། ལས་དེ་བྱ་བའི་ཕྱིར་འདུན་པ་ཕུལ་བ་གང་རུང་ཡིན་པ། བསམ་པ་ཤེས་བཞིན་དུ་ལས་ཀྱི་སྐྱོ་སྔོགས་བྱེད་པར་འདོད་པ། སྦྱོར་བ་སྔར་རྗེས་སུ་གནང་བ་སྦྱིན་ནས་ཕྱིས་སྐྱོ་སྔོགས་བྱེད་པ་སྟེ། སྐྱོ་སྔོགས་ནི་འགྲེལ་པར། སྐྱོ་སྔོགས་བྱེད་པ་ལ་ཞེས་བྱ་བ་ནི། འཁྲུག་ལོང་བྱེད་པ་སྟེ་ལེགས་པར་བྱེད་པ་ཉིད་མ་ཡིན་ཞིང༌།
ཆོས་ཀྱི་ཉེ་བར་ཞི་བར་བྱ་བ་ཉིད་མ་ཡིན་ནོ། ། ཞེས་གསུངས་སོ། ། མཐར་ཐུག་དོན་གོ་བ་སྟེ། ཡན་ལག་འདི་དག་ཚང་ན་སྐྱོ་སྔོགས་བྱེད་པའི་ལྟུང་བྱེད་དུ་འགྱུར་རོ། ། བཞི་མིན་གང་ཟག་གི་དབང་དུ་བྱས་པ། དགེ་འདུན་གྱི་དབུས་སུ་ཞུ་བའི་ཚེ། འདི་ལྟར་ཡིན་མིན་ཞེས་ལྟ་བར་སྨྲ་བ་ནི་རྣལ་དུ་མ་ཕེབས་པ་དང༌། རྒྱུས་མི་ཤེས་པ་གློ་བུར་བས་སྐྱོ་སྔོགས་བྱེད་པ་ཉེས་བྱས་དང༌། འདུ་ཤེས་ཀྱི་དབང་དུ་བྱས་པ། འགྱེད་ཕྱིར་རྩོད་པ་ལ།
ལྟུང་ཕྱིར་རྩོད་པ་ཉིད་དུ་འདུ་ཤེས་པ་འདི། ན་སྨད་པ་མེད་པར་ལྟུང་བྱེད་དུ་འགྱུར་བ་ཞིག་ཡོད་དེ་རྩོད་པ་ཙམ་ལ་སྐྱོ་སྔོགས་བྱ་བསམ་པའོ། ། འདི་ནི་འགྲེལ་པར། འདིར་རྩོད་པ་ཙམ་ནི་ཚད་མ་ཡིན་གྱི། རྩོད་པའི་བྱེ་བྲག་ནི་ཚད་མ་མ་ཡིན་ནོ། ། ཞེས་གསུངས་པ་ཡིན་ལ། འགྱེད་ཕྱིར་རྩོད་པ་ཁོ་ན་ལ་སྐྱོ་སྔོགས་བྱའོ་སྙམ་ནས། ལྟུང་ཕྱིར་རྩོད་པ་ལྟ་བུ་ལ་བྱས་པ་ནི་ཉེས་བྱས་སུ་འགྱུར་ཏེ། ཤེས་གཙོ་བོ་ཞེས་གསུངས་པའི་ཕྱིར་རོ། ། འདུན་པ་ཕུལ་ནས་ཤད་ཀྱིས་མ་བྱང་བ་ལ་བྱང་བར་བྱས་སམ།
འོན་ཏེ་མ་བྱས་སྙམ་དུ་སྐྱོ་སྔོགས་བྱེད་པ་དང་ཡང་རྫོགས་ཏེ་ཤད་ཀྱིས་བྱང་བ་ལ་མ་བྱང་བར་འདུ་ཤེས་པས་བྱས་པ་དང༌། འབྲས་བུའི་དབང་དུ་བྱས་པ། ཆོས་མ་ཡིན་པའི་ཕྱོགས་སུ་ཞི་བར་བྱས་པ་ལ་སྐྱོ་སྔོགས་བྱས་པ་དང༌། ཡུལ་གྱི་དབང་དུ་བྱས་པ་གསོལ་བ་ལ་སོགས་པའི་རང་བཞིན་གྱི་ལས་ཀྱི་འབྲས་བུར་བརྗོད་པ་བསླབས་པ་དང༌། དེ་ལ་གནས་པ་བསླབ་སྦྱིན་ཏེ། དེ་ལ་ཁྱོད་བསླབ་པ་སྦྱིན་པ་མ་ཡིན་ནོ། ། ཞེས་སྐྱོ་སྔོགས་ཀྱི་ཀུན་ཏུ་སྤྱོད་པ་རྣམས་ནི་ཉེས་བྱས་སུ་འགྱུར་རོ། ༥ ། གྲོགས་མེད་བུད་མེད་ལ་ལྔ་དྲུག་བརྩམས་ལྷག ། སྟོན་ན་དྲུག་མི་ལའོ། །
སྟོན་པ་ལའོ། ། ཆོས་སོ། ། ཚིག་དྲུག་ལས་ལྷག་པར་རོ། ། ལྷག་པ་ཉིད་དུ་ཤེས་པ་ལའོ། ། ཞེས་པའི་དོན། གླེང་གཞི་ནི། འཆར་ཀས་མཉན་ཡོད་དུ། བུད་མེད་ལ་ཤ་མཚན་བརྟག་པའི་རིག་པས་ལུང་བསྟན་པ་ན། དེ་དག་ཕན་ཚུན་སྐུ་མཉེ་བྱེད་པ་ན་བསྟན་པ་བཞིན་མཐོང་ནས་འཐབ་ཅིང༌། དེ་དག་གིས་དགེ་སློང་རྣམས་ལ་འཆར་ཀ་ཅི་འདྲ།
དགེ་སློང་ཚུལ་ཁྲིམས་དང་ལྡན་པའོ། ། འོ་ན་བུད་མེད་ཀྱི་གསང་བའི་མཚན་མ་ཇི་ལྟར་ཤེས། སྲིང་མོ་དག་དེས་ཤ་མཚན་བརྟག་པའི་རིག་པ་ཤེས་པས་སོ། ། ཇི་ཙམ་ཤེས་པ་ཐམས་ཅད་བསྟན་པར་བགྱིའམ། ཞེས་པ་དེ་གསོལ་བས། བུད་མེད་ལ་ཆོས་མི་བསྟན་ནོ། ། དགེ་སློང་དག་བསོད་སྙོམས་ལ་ཕྱིན་པ་ན་ཆོས་བསྟན་དུ་གསོལ། མ་གནང་ངོ༌། ། འོ་ན་བསོད་སྙོམས་མི་འབུལ་ལོ། ། གསོལ་བས།
ཚིག་ལྔ་བསྟན་ནོ། ། གཟུགས་མི་རྟག་པའོ་ཞེས་སོགས་སོ། ད་རུང་སྟོན་ཅིག མ་གནང་ངོ༌། ། ལེགས་ཀྱི་བསོད་སྙོམས་ཅུང་ཞིག་འབུལ་ལོ། ། གསོལ་བས། ཚིག་དྲུག་བསྟན་ནོ། ། མིག་མི་རྟག་ཅེས་སོགས། དེས་ཉུང་ངུ་འབུལ་ལོ། ། གསོལ་པས།
སྐྱེས་པ་བཞག་སྟེ་ཇི་ལྟར་འདོད་པ་བསྟན་པར་བྱའོ། ། ཆོས་བསྟན་དུ་གསོལ། སྐྱེས་པ་ཁྲིད་དེ་ཤོག ཅི་བགྱི། སྟོན་པས་སྐྱེས་པ་བཞག་སྟེ་ཅི་འདོད་པ་བསྟན་པ་གནང་ངོ༌། ། དེ་ནི་ལེགས་ཏེ་བདག་ཅག་ཀྱང་སྦས་པར་འགྱུར་ལ། འཕགས་པ་དག་ཀྱང་མི་བསྙེངས་པར་འགྱུར་རོ། ། སྐྱེས་པ་བཞག་ནས་ཅི་འདོད་པར་ཆོས་བསྟན་ནོ། ། དྲུག་སྡེ་དག་སྲིང་མོ་ཆོས་བསྟན་པར་བྱའོ། ། སྐྱེས་པ་འགའ་ཞིག་ཁྲིད་ཀྱིས་གཞེས་ཤིག
ཁྱི་དང་སྤྲེའུ་དང་ནེའུ་ལེ་ཆུང་ངུ་ལས་གཞན་པའི་སྐྱེས་པ་ཅི་དགོས་ཟེར་ནས་ཆོས་བསྟན་ནོ། ། ཕྱིས་གནས་བརྟན་དག་གིས་སྐྱེས་པ་ཁྲིད་ཤོག་བྱས་པ་དང༌། ཁྱི་ལ་སོགས་པ་བདོག་གི དེ་འདྲ་ལ་སུ་སྟོན། དྲུག་སྡེའོ། ། དེ་གསོལ་བས། བུད་མེད་ལ་ཚིག་ལྔའམ་དྲུག་གིས་བསྟན་ནོ། ། དྲུག་སྡེ་དག ཚིག་ལྔར་རུང་ན་དྲུག་ཀྱང་རུང༌། དྲུག་ཏུ་རུང་ན་བདུན་ཡང་རུང་ཟེར།
ཚིག་དྲུག་པ་དང་བདུན་པས་ཀུན་དོང་ཟོས་སམ། ཆང་འཐུངས་སམ་ཟེར་བའི་སྐབས་དེ་གསོལ་བས། བྱུང་བ་འདི་ལས་བཅས་སོ། ། འདི་ལ་གཞི་རིག་པ་དང་ལྡན་པའི་ཁྱིམ་པ་མོ་བསྟེན་དུ་རུང་བ་ལ། བསམ་པ་ཆོས་ཚིག་ལྔའམ་དྲུག་གང་རུང་ལས་ལྷག་པ་སྟོན་པར་འདོད་པ། སྦྱོར་བ་བསྟན་པ་གང་ལ་ཚིག་ལྔ་ཡོད་པ་ནི། ས་ག་ལྷས། མཐར་དག་གཟུགས་ནི་མི་རྟག་ཅིང༌། ། དེ་བཞིན་ཚོར་དང་འདུ་ཤེས་དང༌། ། འདུ་བྱེད་དང་ནི་རྣམ་པར་ཤེས། །
མཁས་པས་ཚིག་ལྔར་ངེས་རྟོགས་བྱ། ། ཞེས་པས། དེ་ལྟ་བུ་བརྩམས་ནས་ཚིག་ལྔ་ལས་ལྷག་པར་བསྟན་པའམ། ཚིག་གཅིག་ལ་སོགས་པའི་རྩོམ་པ་གཞན་ལྔ་ནི་ཚིག་དྲུག་ལས་ལྷག་པར་སྟོན་པ་སྟེ། ཚིག་དྲུག་ནི། མིག་དང་རྣ་བ་སྣ་དང་ལྕེ། ། ལུས་དང་ཡིད་ཀྱང་མི་རྟག་ཅེས། ། ཚིག་དྲུག་བརྗོད་པ་འདི་ཡིན་པར། ། མཁས་པ་རྣམས་ཀྱིས་གསུངས་པ་ཡིན། ། ཞེས་སོ། །
འགྲེལ་པར། འདིར་ཚིག་ཅེས་བྱ་བ་ནི། སྨྲ་བར་འདོད་པ་གཅིག་གོ་བར་བྱེད་པའི་ཚིག་ལ་བྱ་སྟེ། དཔེར་ན་སྨྲ་བར་འདོད་པའི་དབང་གིས་མི་རྟག་པ་བྱེ་བྲག་དང་བཅས་པ་ནི། ཚིག་གཅིག་ཅེས་བྱ་བ་ལྟ་བུའོ། ། གཟུགས་ཙམ་རྗེས་སུ་བཤད་པ་སྨྲ་བར་འདོད་པ་ལ་ཕུང་པོ་ནི་ལྔ་སྟེ། གཟུགས་དང༌། ཚོར་བ་དང༌། འདུ་ཤེས་དང༌། འདུ་བྱེད་དང༌།
རྣམ་པར་ཤེས་པའོ། ། ཞེས་བྱ་བ་ནི་ཐ་དད་པ་ཉིད་དོ། ། མདོར་བསྟན་པ་ལ་རྒྱས་པར་བཤད་པ་གཙོ་བ་ཡིན་པའི་ཕྱིར། མདོར་བསྟན་པ་དེ་རྒྱས་པར་བཤད་པ་ལས་ཐ་མི་དད་དེ། དཔེར་ན་ཕུང་པོ་ནི་ལྔ་སྟེ། ཞེས་བྱ་བ་དེ་རྒྱས་པར་བཤད་པ་ལས་ཐ་མི་དད་པ་ལྟ་བུའོ། ། ཞེས་གསུངས་སོ། ། དམིགས་ཀྱིས་བསལ་བ། བུད་མེད་མཁས་པས་གོང་ནས་གོང་དུ་དྲིས་པ་གཏན་ལ་དབབ་པར་བྱ་བ་དང༌། སྟོན་པ་འདོན་དུ་འཇུག་པའི་བུན་དུ་ཕྱིན་ནས་ཕྱིར་ཟློས་ཤིང་འཆད་པའི་སློབ་གཉེར་སློབ་པ་དང༌།
སྔར་བསྟན་པ་མི་བརྗོད་པར་བྱ་བའི་ཕྱིར་སྦྱོང་བའི་ཁ་ཏོན་ཞུ་བ་དང༌། སྐབས་སྐབས་སུ་བརྗོད་པའི་ཐེ་ཚོམ་ཟ་བ་བཅད་པའི་ཕྱིར་དམིགས་ཀྱིས་དྲི་བ་དང༌། དུས་ཁྲིམས་དཔོག་པ་དང༌། ཡོན་བཤད་ཅིང་བསྔོ་བ་ལ་ནི་ལྷག་ཀྱང་ལྟུང་བ་མེད་པས་དྲུག་པོ་དེ་དག་མ་ཡིན་པ་མཐར་ཐུག་བརྩམས་པའི་གནས་དེ་ཉིད་དུ་ལྷག་པར་ཤེས་ཀྱི་བར་བསྟན་པ་སྟེ། ཡན་ལག་འདི་ཚང་ན་སྟོན་པའི་ལྟུང་བྱེད་དུ་འགྱུར་རོ། ༦ ། ཉན་སློབ་མིན། མ་རྫོགས་ཅིག་ཅར་འདོད་སྟོན། བསྙེན་པར་མ་རྫོགས་པ་དང་ཅིག་ཅར་རམ་འཇུག་ཐོགས་སུ་སྟོན་བྱེད་དུ་གྱུར་པའི་ཆོས་དང་ཡི་གེ་ཡང་འདོན་ནའོ། ། ཞེས་པའི་དོན།
གླེང་གཞི་ནི། དྲུག་སྡེ་དག་བསྙེན་པར་མ་རྫོགས་པ་དང༌། ཚིག་གིས་ཆོས་འདོན་པའི་སྒྲ་ཆེན་པོ་བྲམ་ཟེ་གསང་ཚིག་འདོན་པ་ལྟ་བུའམ། རྩིས་མཁན་རྩིས་ཀྱི་གནས་རྣམས་སྨྲ་བ་ལྟ་བུ་གྲག་པ་སྟོན་པས་གསན་ཏེ། ཀུན་དགའ་བོ་ལ་རྨེད་པས། གསོལ་ཏེ་བྱུང་བ་འདི་ལས་བཅས་སོ། ། འདི་ལ་གཞི་རང་ལ་བལྟོས་ཏེ་བསྙེན་པར་མ་རྫོགས་པ་སྟེ། དགེ་ཚུལ་ལ་སོགས་པ་གཞན་ལྟ་ཞོག ཞུ་བ་ཁ་ཅིག་ལས། བསླབ་པ་སྦྱིན་པ་དང་ལྷན་ཅིག་འདོན་པ་ཉེས་བྱས་སུ་གསུངས་པའི་ཕྱིར་རོ། །
ཉན་པ་རང་ལ་སློབ་པར་འདོད་པའི་བསམ་པ་དང༌། ཁྱོད་ཀྱིས་ཁོའི་སྔར་རམ་ཕྱིས་བརྗོད་པར་བྱའོ། ། ཞེས་བསྒོ་ནས་སམ། གཞན་ཡང་མི་འདོད་བཞིན་དུ་ཅིག་ཅར་འདོན་པ་ལ་ནི་ལྟུང་བ་མེད་དོ། ། རང་བསྙེན་པར་མ་རྫོགས་པའི་སློབ་དཔོན་ལ་སློབ་ན་ཉེས་བྱས་ཙམ་དུ་འགྱུར་བའི་ཕྱིར་དེ་ལྟ་བུ་གཉིས་མ་ཡིན་པ། བསམ་པ་ལྷན་ཅིག་བརྗོད་པར་འདོད་པ། སྦྱོར་བ་ཅིག་ཅར་རམ་མ་རྫོགས་པར་སྟོན་པའི་མཇུག་ཐོགས་སུ་ལུང་གི་དོན་ཉན་པ་པོའི་རྒྱུད་ལ་སྟོན་པར་བྱེད་པས་སྟོན་བྱེད་དུ་གྱུར་པའི་འདི་པ་དག་གི་ཆོས་དང༌། ཡི་གེ་གང་རུང་འདོན་པ། མཐར་ཐུག་སྟོན་གྲུབ་པ་སྟེ། ཡན་ལག་འདི་ཚང་ན་འདོན་པའི་ལྟུང་བྱེད་དུ་འགྱུར་རོ།
༧ ། མ་གནང་བར། གནས་ངན་ལེན་ལྟུང་མ་རྫོགས་པར་བརྗོད་དོ། ། ཤེས་གཙོ་བོ། ཉན་པ་པོ་མི་ཤེས་པ་ཉིད་དང་བསྙེན་པར་མ་རྫོགས་པ་ཉིད་དག་དང་ལྡན་པ་ལའོ། ། སྨྲ་ནའོ། ། ཕམ་པར་གྱུར་པ་དང༌། དགེ་འདུན་ལྷག་མ་དག་སོ་སོར་ཡང་རུང་བསྡུས་པར་ཡང་རུང་ངོ༌། ། ཞེས་པའི་དོན། གླེང་གཞི་ནི།
མཉན་ཡོད་དུ་དགེ་སློང་སྤོ་མགུ་སྤྱོད་པས་དགེ་འདུན་ལ་ཆུ་འདྲེན་པ་ཁྱིམ་པས་མཐོང་ནས་བརྟགས་ནས་བསྡུས་ཏེ། གནས་བརྟན་རྣམས་དགེ་འདུན་ལ་ཆུ་འདྲེན་ཅིང་བསོད་ནམས་གསོག་ལ། དྲུག་སྡེ་ཆེན་པོ་ཟ་ཞིང་འཁོད་དོ། ། དེ་དྲུག་སྡེས་ཐོས་ནས་དེ་ཆོས་བཟང་བ་ཡིན་ནམ་སྙམ་མམ། ལག་པས་བྱ་བ་མ་ཡིན་པ་བྱས་པའི་ཆད་ལས་སོ། ། གནས་བརྟན་ཡང་དེ་འདྲ་ན་གཞན་ཅི་འདྲ་ཞེས་སྨོད་དོ། ། སྤོ་བ་བྱེད་པ་དག་མཆོད་པ་ལ་ལྕི་བ་འཇམ་པོས་བྱུག་པ་བྱེད་པའི་ཚེ། དྲུག་སྡེས། ཁྱེད་ཀྱི་མཁན་སློབ་གར་སོང༌། བསོད་ནམས་བྱེད་དུ་སོང་གི
ཁྱེད་ཀྱང་གྱིས་ཤིག སྔར་བཞིན་བྱས་སོ། ། ཕྱིས་དེ་དག་ལ་འདི་དང་འདི་གྱིས་ཤིག ཅིའི་ཕྱིར་ཁྱེད་རང་མི་བྱེད། བྱར་མི་རུང་ངོ༌། ། ཅི་བྱར་རུང་ན་ཅིའི་ཕྱིར་བྱར་མི་རུང༌། དེའང་ཡོད་མོད་ཀྱི་ཕྱིར་བཅོས་བྱས་ཟིན་ཏོ། ། ཁྱེད་ལ་སུས་སྨྲས། དྲུག་སྡེས་སོ། ། དོན་ཉུང་ངུ་དག་འཕྱ་བའི་སྐབས་དེ་གསོལ་བས།
དེ་ལ་ལན་འདི་ལྟར་ཐོབ་ཅིག གང་ལ་ཉེས་པ་མེད་པ་ཡིན། ། སྐྱོན་མི་བྱེད་པའི་མི་གང་ཡིན། ། སུ་ཞིག་ཀུན་ཏུ་རྨོངས་མི་འགྱུར། ། སུ་ཞིག་རྟག་ཏུ་བརྟན་པར་གསུངས། ། ཡང་དག་མཁྱེན་པས་རྣམ་གྲོལ་བ། རྫོགས་པའི་སངས་རྒྱས་རབ་མཁྱེན་པ། ། དེ་ལ་ཉེས་པ་མེད་པ་ཡིན། ། སྐྱོན་མི་བྱེད་པའི་མི་དེ་ཡིན། ། དེ་ནི་རྟག་ཏུ་རྨོངས་མི་འགྱུར། །
དེ་ནི་རྟག་ཏུ་བརྟན་པར་གསུངས། ། ཞེས་གསུངས་ནས་བྱུང་བ་འདི་ལས་བཅས་སོ། ། གཞི་བསྙེན་པར་མ་རྫོགས་པ་ཕམ་ལྷག་གི་ལྟུང་བར་གྱུར་པ་མི་ཤེས་པ་ལ། བསམ་པ་ལྟུང་བ་འབྱིན་པར་བྱེད་པར་ཤེས་ནས། དེའི་ལྟུང་བ་གླེང་བར་འདུན་པ། སྦྱོར་བ་དགེ་འདུན་གྱིས་མ་གནང་བ། དགེ་སློང་དེ་ལ་བྱུང་བའི་ཕམ་པའམ། ལྷག་མ་གང་ཡང་རུང་བ་དག་སྨྲ་བའམ། གཉིས་ཀ་བསྡུས་ནས་སྨྲ་བས་ཀྱང་རུང་ངོ༌། ། ཕྱི་མ་དེ་ལ་ལྟུང་བ་ནི་གཅིག་ཏུ་འགྱུར་ཏེ།
དོན་དུ་མ་ཉིད་ལ་ཚིག་ཐ་དད་པ་མེད་དོ། ། ཞེས་པས་སོ། ། མཐར་ཐུག་ཕ་རོལ་གྱིས་དོན་གོ་བ་སྟེ། ཡན་ལག་འདི་ཚང་ན་གནས་ངན་ལེན་བརྗོད་པའི་ལྟུང་བྱེད་དུ་འགྱུར་རོ། ། དགེ་འདུན་གྱིས་གནང་བ་འདི་ལྟ་སྟེ། སྔོན་མཉན་ཡོད་ན་དགེ་སློང་འཕྲལ་བ་དང༌། དགེ་སློང་མ་གསལ་བ་ཞེས་པ་གཉིས་སྐྱེ་བོ་ཕལ་མོ་ཆེས་མ་དད་པར་རིག་པར་འགྱུར་བ་ཁྱིམ་དུ་སྤྱོད་པའི་སྐབས་དེ་གསོལ་བས། ཆོས་ལྔ་ལྡན་གྱི་དགེ་སློང༌། གསོལ་གཉིས་ཀྱི་ལས་ཀྱིས་དགེ་སློང་དང༌། དགེ་སློང་མ་སྡིག་ཅན་དག་ཁྱིམ་དུ་སོ་སོར་གོ་བར་བྱེད་པ་བསྐོ་བར་བྱའོ། །
བསྐོས་པ་དེའི་ཀུན་ཏུ་སྤྱོད་པ་ནི། ཁྱིམ་རྣམས་སུ་ཕྱིན་ནས་འདི་སྐད་བརྗོད་པར་བྱའོ། ། ཚེ་དང་ལྡན་པ་དག་ཁྱེད་ཉོན་ཅིག ཁྱིམ་རྣམས་སུ་ཁྱིམ་སུན་འབྱིན་པ་ཞེས་པ་ནས། ལྟོས་ཤིག་ཅེས་པའི་བར་གྱིས་སྨྲ་བར་བྱའོ། ། བསྐོས་པ་དེས་གོ་བར་བྱེད་དུ་སོང་བ་དགེ་སློང་འཕྲལ་བས་ཐོས་ནས་སྡིག་པས་སྐྲག་སྟེ་གསོལ་པས། གཏི་མུག་ཅན་དེས་གང་ཟག་ཁྱད་དུ་གསོད་ནུས་ཀྱི། དགེ་འདུན་མི་ནུས་པས། དགེ་འདུན་གྱིས་རིག་པའི་ཕྱིར་གསོལ་བ་འབའ་ཞིག་པའི་ལས་བྱའོ། ། ལས་བྱས་ནས་རིག་མ་རིག་ཐམས་ཅད་ཀྱི་ཁྱིམ་དུ་གོ་བར་བྱས་པས།
དེ་གཉིས་བསོད་སྙོམས་ཀྱིས་འཕོངས་ནས་མ་རིག་པའི་ཁྱིམ་དུ་མི་བྱའོ། ། དེ་ལྟར་དྲིལ་བསྒྲགས་པ་ལ་ལྟུང་བ་མེད། ངོས་ལས་རི་མོར་བྲིས་པ་ཕན་ཆད་ལས་ལྟུང་བྱེད་དུ་མི་འགྱུར་རོ། ༨ ། འཕགས་མིན་མ་རྫོགས་པ་ལ་བདེན་ཉིད་ཀྱི། ། མི་ཆོས་བླ་མ་བརྗོད་པའོ་རྫུ་འཕྲུལ་ཡང༌། ། བདེན་པ་ཉིད་ནའོ། ། བདེན་པ་མ་མཐོང་བ་བསྙེན་པར་མ་རྫོགས་པ་ལའོ། ། ཞེས་པའི་དོན། གླེང་གཞི་ནི།
ཕམ་པ་བཞི་པའི་གླེང་གཞིར་གྱུར་པའི་ཉ་པ་ལས་རབ་ཏུ་བྱུང་བ་ལྔ་བརྒྱ་པོས། མིའི་ཆོས་བླ་མ་ཐོབ་ནས་སྔར་བརྫུན་སྨྲས་པས་བསོད་སྙོམས་ཐོབ་ཀྱི། བདེན་པར་སྨྲའོ་སྙམ་ནས་བདེན་པ་སྨྲས། བསོད་སྙོམས་བསོད་པ་ཐོབ་ནས་ལུས་རྒྱས་པར་འགྱུར་རོ། ། གཞན་ཐམས་ཅད་སྔར་དང་འདྲའོ། ། དེ་གསོལ་པས། བྱུང་བ་འདི་ལས་བཅས་སོ། ། གཞི་བདེན་པ་མ་མཐོང་བའི་གང་ཟག་བསྙེན་པར་མ་རྫོགས་པ་དེ་ལ། བསམ་པ་འདུ་ཤེས་མ་བསྒྱུར་བར། སྦྱོར་བ་བདག་ཉིད་ཀྱི་ཡུལ་ལ་མི་ཆོས་བླ་མ་དང་ལྡན་པ་བདེན་པ་ཉིད་སྨྲས་པ།
མཐར་ཐུག་དེས་གོ་བ་སྟེ། ཡན་ལག་འདི་ཚང་ན་མི་ཆོས་བླ་མ་བརྗོད་པའི་ལྟུང་བྱེད་དུ་འགྱུར་རོ། ། རྫུ་འཕྲུལ་ཡང༌། མེ་སྐྱེས་ཀྱིས་ཙན་དན་ས་མཆོག་གི་ལྷུང་བཟེད་རིན་པོ་ཆེས་གང་བ་ཞིག་ཤིང་རིང་པོའི་རྩེ་མོ་ལ་བཏགས་ནས། འདི་སྐས་དང༌། ཡ་གད་དང༌། སྐྱོ་ཐང་གི་དགེ་སྦྱོང་ངམ་བྲམ་ཟེ་རྫུ་འཕྲུལ་ཆེ་བས་ཅི་བདེར་ཁྱེར་ཅིག་ཅེས་དྲིལ་བསྒྲགས་པས། མུ་སྟེགས་ཀྱིས་མཐོང་ནས། ཁྱོད་དགེ་སྦྱོང་ལ་དད་པས་དེས་ལེན་ནོ་ཟེར། གནས་བརྟན་གྱིས་དྲིས་པས་དེ་བཤད་པ་དང༌།
སྟོན་པས་ཡོན་ཏན་བཅབ་སྟེ་སྦེད་པར་བྱེད་དོ། ། ཞེས་ལྷུང་བཟེད་ཙམ་གྱི་ཆེད་ལ་བདག་ཉིད་བསྟན་ནོ། ། ཞེས་ཟེར་རོ། ། འོད་སྲུང་སྟོབས་བཅུ་པས་མཐོང་ནས་དྲིས་པས། བཤད་པ་དང་བདག་ཐོག་མ་མེད་པ་ནས་བསགས་པའི་ཉོན་མོངས་པ་སྤངས་ཤིང་བོར་བ་དང༌། མུ་སྟེགས་བྱེད་རྫུ་འཕྲུལ་བསྒྲིན་པར་བྱེད་ཀྱི། དེའི་ཡིད་མགུ་བར་བྱའོ་སྙམ་སྟེ། ལག་པ་གླང་པོ་ཆེའི་སྣ་ལྟ་བུས་བླངས་ནས་ཁྱེར་ནས་སོང་ངོ༌། ། དགེ་སློང་གིས་འདི་ག་ལས་རྙེད། འདི་ལས་སོ། །
ལྷུང་བཟེད་ཙམ་གྱི་ཆེད་དུ་ཁྱིམ་པའི་འདུན་དུ་རྫུ་འཕྲུལ་བསྟན་དུ་རུང་ངམ། རུང་ཡང་བླ་མི་རུང་ཡང་བླ་སྟེ་བྱས་ཟིན་ནོ། ། ཞེས་པའི་སྐབས་དེ་གསོལ་བས། འདུལ་བའི་བསམ་པས་མ་ཡིན་པར་ཁྱིམ་པའི་མདུན་དུ་རྫུ་འཕྲུལ་རྣམ་པར་བསྟན་པར་མི་བྱའོ། ། ཞེས་བཅས། སྟོན་པ་ལྷ་ལས་བབས་པའི་ཚེ། དགེ་སློང་མ་ཨུཏྤ་ལའི་མདོག་འཁོར་ལོས་སྒྱུར་བའི་རྣམ་པའི་རྫུ་འཕྲུལ་གྱིས་སྟོན་པའི་སྤྱན་སྔར་འོངས་པ་ན། དགེ་སློང་མས་སྟོན་པའི་སྤྱན་སྔར་མི་བྱའོ། ། ཞེས་བཅས་སོ། ༩ །
རུང་བར་བྱས་ལ་བཤེས་ངོར་དགེ་འདུན་རྫས། ། གང་ཟག་ལ་སྦྱིན་ཟེར་ནའོ། ། གལ་ཏེ་བརྟན་པ་ཉིད་དུ་དགོས་ན་གསོལ་བ་སྔར་བཏང་བའི་དོན་བྱའོ། ། དད་པས་ཕུལ་བ་ལའོ། ། ཞེས་པ་ལ་སོགས་པའི་དོན། གླེང་གཞི་ནི། སྟོན་པ་འོད་མའི་ཚལ་ན་བཞུགས་པའི་ཚེ། གྱད་བུའི་ནོར་གནས་མལ་དང་ཟས་ལ་བསྐོས་པས་ཆོས་དང་ལྡན་པའི་ཞལ་ཏ་བྱེད་དོ། ། ཡོ་བྱད་ཐམས་ཅད་དཀོན་མཆོག་གསུམ་ལ་ཕུལ་བས། ཆོས་གོས་གསུམ་ངན་ཅིང་སྣམ་སྦྱར་བརྙིངས་ནས་དགེ་སློབ་རྣམས་ཀྱི་དགེ་འདུན་གྱི་རས་ཡུག་ཆེན་གཅིག་རྙེད་ནས་འདི་ལ་སྦྱིན་པར་བྱའོ། །
ཞེས་བགྲོས་ནས་སྟོན་པ་ལ་གསོལ་པས། གསོལ་བའི་ལས་གྱིས་ལ་བྱིན་ཅིག མིག་གཡོ་བར་འགྱུར་རོ། ། ལས་བྱས་ཏེ་བྱིན་པ་དང༌། དགེ་སློང་མཛའ་བོ་དང་ས་ལས་སྐྱེས་གཉིས་དགེ་སློང་གི་མདུན་ན་དགེ་འདུན་གྱི་རྙེད་པ་རྙེད་དོ་ཅོག་གཅིག་གིས་གང་ཟག་ལ་བསྔོ་ན་དགེ་འདུན་གྱིས་རྙེད་པ་གྲུབ་པར་ག་ལ་འགྱུར་ཟེར་བ། ཁྱེད་གཉིས་ལས་ལ་མ་འདུས་སམ། འདུས་སོ། ། འོ་ན་ཅིའི་ཕྱིར་སྨོད། ངེད་གཉིས་འདུར་ཡང་མི་གནང་ངམ་ཟེར་བ་དེ་གསོལ་བས་བྱུང་བ་འདི་ལས་བཅས་སོ། ། གཞི་སྤྱིར་འདུལ་བར་གཏོགས་པའི་བྱ་བ་ཐམས་ཅད་ལ་བརྟན་པ་དེ་ཉིད་དུ་དགོས་པ་ཡོད་ན།
དེའི་ཚེ་གསོལ་བ་སྔོན་ཏུ་བཏང་བའི་དོན་གྱི་ལས་བྱ་བར་གསུངས་པ་ལྟར། འདིར་དགེ་སློང་ཆོས་གོས་གསུམ་ངན་ཅིང༌། སྣམ་སྦྱར་ཡང་ཡོངས་སུ་བརྙིངས་པ་ལ། དགེ་འདུན་གྱི་གསོལ་བ་འབའ་ཞིག་པའི་ལས་ཀྱིས་ཆོས་གོས་ཀྱི་རྒྱུ་བྱིན་ལ། དེ་ལ་རང་གིས་བློ་མཐུན་པར་བྱས་པ་དེ་ནི་དད་པ་ཕུལ་བ་སྟེ། སྔར་ལེགས་པར་རུང་བ་བྱས་པ་ཞེས་བྱའོ། ། བསམ་པ་དེ་ལ་སྐུར་པ་འདེབས་པར་འདོད་པའོ། ། སྦྱོར་བ་དེའི་འོག་ཏུ་ཚེ་དང་ལྡན་པ་དག་གིས། འདི་ལྟར་བཤེས་ངོར་བྱས་ཏེ་དགེ་འདུན་གྱི་གོས་ཀྱི་རྙེད་པ་བསྔོས་པ་དག་གི་གང་ཟག་ལ་བསྔོས་སོ་ཞེས་ཟེར་རམ། དགེ་འདུན་གྱིས་ཞེས་གང་རུང་སྨྲས་པ།
མཐར་ཐུག་དོན་གོ་བ་སྟེ། ཡན་ལག་འདི་ཚང་ན་སྐུར་འདེབས་ཀྱི་ལྟུང་བྱེད་དུ་འགྱུར་རོ། ། གཅིག་ལ། བརྗོད་ན། དེ་འབའ་ཞིག་ཏུ་མ་ཟད་ཀྱི། ཉན་པ་པོ་གཞན་ལ་ཡང་བཏབ་པར་འགྱུར་ལ། དགེ་འདུན་ཞེས་དགེ་སློང་མང་པོ་དག་ལ་མཉམ་དུ་བརྗོད་ན། དགེ་སློང་ཇི་སྙེད་ལ་སྐུར་པ་འདེབས་པར་བྱེད་པ་དེ་སྙེད་ཀྱི་ལྟུང་བྱེད་དུ་འགྱུར་རོ། ༡༠ ། འདོད་པས་བསླབ།
ཕྲ་བ་ཁྱད་གསོད་འདུལ་ལའོ། ། འདུལ་བ་དང་ལྡན་པ་ཉིད་དོ། ། ཞེས་པའི་དོན་ཏེ། གླེང་གཞི་ནི། མཉན་ཡོད་དུ་དགེ་སློང་རྣམས་ཟླ་བ་ཕྱེད་ཕྱེད་ཅིང་སོ་སོ་ཐར་པའི་མདོ་འདོན་པ་ན། དྲུག་སྡེ་དག་ཕམ་པ་འདོན་པའི་ཚེ་ན་ཅིའང་མི་སྨྲའོ། ། ལྷག་མ་འདོན་པ་ན། ཚེ་དང་ལྡན་པ་དག་གཞི་ངེས་པ་དང༌། གང་ཟག་ངེས་པ་ཤེས་པ་ཡོད་བཞིན་དུ། ཅིའི་ཕྱིར་རྨ་གསོས་པ་དག་འདྲལ་བར་བྱེད།
དགེ་སློང་རྣམས་འགྱོད་ཅིང་ཡིད་ལ་གཅགས་པར་འགྱུར་པའི་བསླབ་གཞི་ཕྲན་ཚེགས་བཏོན་ནས་ཅི་བྱ་ཟེར་རོ། ། དེ་བཞིན་དུ་མ་ངེས་པ་ནས་རྩོད་པ་ཞི་བྱེད་ཀྱི་ཆོས་འདོན་པའི་ཚེའང་ཟེར་ནས། དགེ་སློང་དག་གིས་སྨྲས་པ། ཁྱེད་ཀྱི་ཕྱིར་བདག་ཅག་ཟླ་བ་ཕྱེད་ཕྱེད་ན་སོ་སོ་ཐར་པའི་མདོ་འདོན་པ་མིན་གྱི། སྟོན་པའི་བཀས་འདོན་ནོ། ཁྱེད་ཅག་སྡུག་བསྔལ་དང་ཡིད་མི་བདེ་བ་སྐྱེས་ན་ཅིའི་ཕྱིར་ལྷག་པར་སྤྱོད་ཟེར་ནས་འཕྱ་བའི་སྐབས་དེ་གསོལ་བས་བཅས་སོ། ། གཞི་དགེ་སློང་ཟླ་བ་ཕྱེད་ན་སོ་སོ་ཐར་པའི་མདོ་འདོན་པ་འདོན་ན། བསླབ་པ་ཁྱད་དུ་བསད་ནས་ཞེས་གསུངས་པ་ནི་འདུལ་བ་ལྷག་མ་རྣམས་མཚོན་པའི་དཔེ་ཙམ་སྟེ། དེའི་ཕྱིར་སོ་སོ་ཐར་པ་དང༌། དེ་རྣམ་པར་འབྱེད་པ་ལ་སོགས་པར་གཏོགས་པའི་འདུལ་བའི་ཚིག་ལ།
བསམ་པ་ཁྱད་དུ་གསོད་པར་འདོད་པ། སྦྱོར་བ་བརྙས་ཐབས་སུ་གྱུར་བའི་ཚིག་བརྗོད་པ་སྟེ། བརྙས་ཐབས་ཀྱི་ཚིག་ཇི་སྙེད་པའི་གྲངས་ཀྱི་ལྟུང་བར་འགྱུར་རོ། ། མཐར་ཐུག་བརྗོད་ཟིན་པ་སྟེ། ཡན་ལག་འདི་ཚང་ན་ཁྱད་དུ་གསོད་པའི་ལྟུང་བྱེད་དུ་འགྱུར་རོ། ། འགྲེལ་པར། མདོ་སྡེར་གཏོགས་པའི་བརྗོད་པ་གཞན་ལ་ཁྱད་དུ་གསོད་ན་ཉེས་བྱས་སོ། ། ཆོས་མངོན་པ་ནི་འདུལ་བ་དང་མདོ་སྡེ་དག་ལས་ཐ་དད་པ་མ་ཡིན་ཏེ། འདི་ལྟར་དགེ་སློང་གི་སྡོམ་པ་ལ་སོགས་པར་འདུལ་བ་ལས་གསུངས་པ་དེ་ཡང་རྣམ་པར་དཔྱོད་པར་བྱེད་ལ། མདོ་སྡེའི་དོན་དང༌།
མདོ་སྡེའི་བརྡར་ལྟ་བུ་དང༌། མདོ་སྡེ་རྣམ་པར་འཆད་པ་ཡང་ཆོས་མངོན་པ་ཡིན་པའི་ཕྱིར་རོ། ། ཞེས་སོ། ༡༡ ། ཉམས་བྱེད་བློས། ། ས་བོན་ལྔ་སྐྱེས་མི་གཏོང་འཇོམས་པ་ལའོ། ། ཤེས་གཙོ་བོ། མ་ཉམས་ཉིད་ལའོ། ། ས་བོན་དང་ཁྱེའུ་ཁ་འཐོན་པ་རུང་བར་མ་བྱས་པ་དག་ལའོ། ། ཞེས་གསུངས་པའི་དོན།
གླེང་གཞི་ནི། སྔོན་ཤིང་མཁན་རྒན་ཞུགས་གཅིག་གིས་ཤིང་ལྗོན་པ་བཅད་ནས་གཙུག་ལག་ཁང་བྱེད་དོ། ། ཤིང་ལྗོན་པའི་ལྷ་དེས་སྟོན་པ་ལ་གསོལ་བས། སང་དགེ་སློང་ལ་གསུངས་ནས་ཤིང་ལྗོན་པ་མི་བཅད་དོ། ། སྟོན་པ་འབྲོག་གནས་ན་བཞུགས་པའི་ཚེ། དགེ་སློང་རྣམས་ཤིང་མེད་ནས་མཁར་ལན་བཏང་བ་དེ་གསོལ་བས། ལག་གི་བླས་ཞེས་པ་ནས། བཅད་པར་མི་བྱའོའི་བར་ཏེ་རེ་ཞིག་བྱུང་བའོ། ། ཕྱིས་དྲུག་སྡེ་དག་རང་གི་ལག་གིས་ཤིང་གཅོད། རྩ་སྔོན་པོ་གཅོད།
མེ་ཏོག་འཐོག་ནས། མུ་སྟེགས་དག་ཁྱིམ་པ་དང་བྱེ་བྲག་ཅི་ཡོད་ཟེར་ནས་སྐབས་དེ་གསོལ་བས། བྱུང་བ་འདི་ལས་བཅས་སོ། ། གཞི་ས་བོན་དང༌། སྐྱེ་བ་དང༌། ཡོངས་སུ་གཟུང་ཞིང་ཉམས་པས་རུང་བར་མ་བྱས་པ་དེར་ཤེས་པའི་སྡོང་བུ་ལ། བསམ་པ་ཉམས་པར་འདུན་པ། སྦྱོར་བ་རང་ངམ་གཞན་བསྐོས་ནས་ཉམས་པར་བྱེད་པའི་གྲངས་གང་ཡང་རུང་བ་བརྩམས་པ། མཐར་ཐུག་དེའི་རྐྱེན་གྱིས་ཉམས་པར་འགྱུར་བ་སྟེ། ཡན་ལག་འདི་ཚང་ན་ས་བོན་སྐྱེ་འཇིག་གི་ལྟུང་བྱེད་དུ་འགྱུར་རོ། །
ས་བོན་ནི་ལྔ་སྟེ། རྩ་བ་སྐྱེ་བ་དེ་ནི་རྩ་བའི་དང༌། ། སྡོང་བུ་བཙུགས་པས་སྐྱེ་བ་སྡོང་བུའི་དང༌། ། བཅད་པའི་རྩེ་མོ་བཙུགས་པས་སྐྱེ་བ་ཐོག་གུའི་དང༌། བཀས་པས་སྐྱེ་བ་བཀས་པའི་དང༌། འབྲས་བུས་སྐྱེ་བར་འགྱུར་བ་ས་བོན་གྱི་ས་བོན་ནོ། ། སྐྱེ་གནས་ནི། འབྱུང་པོའི་སྒྲས་བརྗོད་པ། ཉ་ལྕིབས་དང༌། ཉ་ཚང་ཆུ་ནས་འདོན་པ།
སྦུར་པ་ལ་སོགས་པའི་གནས་འདོན་པའོ། ། འབྲས་བུ་སྨིན་པ་དང༌། ཤུན་པ་དང༌། ཁྲི་དང༌། འདབ་མ་སྐྱ་བོ་དང༌། མེ་ཏོག་ཁ་བྱེ་བ་རྣམས་ནི། ཕྱེད་ཤི་བ་དང༌། ཤ་མོ་དང༌། ཤ་བལ་སྣོད་དང༌། གོས་ལ་སོགས་པའི་རླམ་རྣམས་ནི་ཕྱེད་སྐྱེས་པ་ཉིད་དུ་ཐ་སྙད་བཏགས་པ་དེ་དག་བཤིག་ཅིང་ཉམས་པར་བྱས་ན་ཉེས་བྱས།
དེ་གཉིས་ལས་བཟློག་པ་དེ་དག་གི་རྩ་བར་གྱུར་པ་དངོས་ཀྱི་རང་བཞིན་ལས། གལ་ཏེ་མ་བྱེ་མ་བྲལ་བ་ཕྱི་ཞིང་ཕྲལ་ན་མཐའོ། ། མི་གཏོང༌། ལག་གི་བླས་མཆོད་རྟེན་ལ་སོགས་པའི་ཕྱིར་ཤིང་གཅོད་པ་ན། དེའི་མདུན་རོལ་གྱི་ཉི་མ་བདུན་ནམ་བརྒྱད་ནས་དེའི་དྲུང་དུ་དཀྱིལ་འཁོར་དང་མཆོད་པ་བྱས། རྒྱུད་ཆགས་གསུམ་པ་འདོན། སྦྱིན་པ་བཤད་པ་བྱས་ནས་ལྷ་གང་དག་ཤིང་ལྗོན་པ་འདི་ལ་གནས་པ་དེ་དག་གནས་གཞན་ཚོལ་ཅིག ཤིང་ལྗོན་པ་འདིས་མཆོད་རྟེན་ནམ་དགེ་འདུན་གྱི་བྱ་བ་བྱེད་པར་འགྱུར་རོ། ། ཞེས་བརྗོད། ཤིང་མཁན་གཅོད་དུ་བཅུག་པ་ན་མེའམ་ཁྲག་ལ་སོགས་པའི་རྣམ་པར་འགྱུར་པ་སྟོན་པ་ལ་སྦྱིན་པ་དང༌།
སེར་སྣའི་བསྔགས་པ་དང༌། བསྔགས་པ་མ་ཡིན་པ་བརྗོད་ཀྱང་མི་གཏོང་བའོ། ། བསམ་པ་ལ་རྩ་བའི་ས་བོན་ལ་སྡོང་བུའི་ས་བོན་དུ་འདུ་ཤེས་ནས་ཉམས་པར་བྱེད་པ་ནི་དངོས་གཞིའོ། ། འདུན་པ་མེད་ན་ཉེས་པ་མེད་དེ། འུ་ཤའི་ཁུ་ཚན་ལ་སོགས་པ་དབོ་བ་དང༌། འཆག་པ་དང༌། ཡལ་ག་ལ་སོགས་པ་འདྲེན་པ་དང༌། དཀྱིལ་འཁོར་དང༌། སྐྱང་ནུལ་དག་ལ་དེ་དག་གི་བསམ་པ་ཉིད་ནི་ལྟུང་བ་མེད་དོ། ། ཞེས་སོ། །
གཞན་ཡང་རྩ་བ་གནས་ལས་མ་བྲལ་བས་ཡན་ལག་བཅིངས་པ་ལྟ་བུ་ཐར་པའི་ཐབས་གཞན་གྱིས་འཕོངས་པ་བཅད་པ་ལ་ཡང་ངོ༌། ། འདི་ལ་མང་པོ་བཅིངས་ནས་གཅིག་གིས་བཅད་ལ་གཞན་རྣམས་དེས་འགྲོལ་ལོ། ། རུང་བ་ལྔ་ནི། ཕྱུང་བ། གྲུབ་པ། རྩོལ་བས་བཀས་པ་དང༌། བཅད་པ་དང༌། ས་བོན་གྱི་ཆོས་ཉིད་མེད་པའོ། ། ཐ་མ་དེ་ཡང་ག་གོན་ལྟ་བུ་ས་བོན་དུ་མ་གྱུར་བ་དང༌། མེའམ་རླངས་པས་ཕྱོགས་གཅིག་མ་ཡིན་པར་སྤྱིའི་རུང་བ་བྱས་པ་དང༌།
ནེ་ཙོ་དང༌། གཞན་གྱི་སེན་མོ་དང༌། མཚོན་དག་གིས་རྨ་ཕྱུང་བ་དང༌། སྙིགས་པ་རྣམས་སོ། ། སྦྱོར་བ་ལ་སྤྲུགས་པ་དང༌། ཅི་ཡང་རུང་བས་གནོན་པ། དེར་འདུན་པས་འུ་ཤའི་ཁུ་ཚན་འཐོར་བ་ལ་སོགས་པ་དང༌། རླུང་དང༌། ཉི་མ་དང༌། ས་སྐམ་པོ་ལ་འཇོག་པ།
ཐ་ན་རྩ་ཕྲན་ཡན་ཆད་ཉམས་པར་བྱེད་པའི་རྩོམ་པ་ཐམས་ཅད། མཐར་ཐུག་ལ་ཉམས་པར་གྱུར་ན་དངོས་གཞི། གཞན་ནི་སྦྱོར་བར་གཏོགས་ལ། ཉམས་པ་གྲངས་ཇི་སྙེད་པའི་ལྟུང་བ་ཡང་དེ་སྙེད་དང༌། ས་བོན་མང་པོ་གཏུན་བུ་ལན་ཅིག་བསྣུན་པས་ཉམས་པ་ལྟ་བུ་སྦྱོར་བ་གཅིག་དང་དངོས་གཞིའི་ཁ་ན་མ་ཐོ་བ་ས་བོན་གྱི་གྲངས་ཇི་ལྟ་བ་བསྐྱེད་ལ། ཤིང་ལྟ་བུ་ཞིག་ལ་སྦྱོར་བ་བསྣུན་པ་དུ་མས་བཅད་པ་སྦྱོར་བའི་ཉེས་པ་མང་པོ་དང༌། དངོས་གཞི་གཅིག་ཏུ་འགྱུར་རོ། ། ཤིང་ལྟ་བུ་སྐྱེ་བའི་གནས་དེ་ནས་རྩ་བ་བཀོག་ནས་གཞན་དུ་བསྐྲུན་པ་ལྟ་བུ་སྔ་མའི་གནས་དེར་ཉམས་པས་ལྟུང་བྱེད་དང༌། ཚིག་གུ་མ་བཅེར་པ་རིལ་པོར་མེད་པ་ཉེས་བྱས་སོ། ༡༢ །
བཅུ་གཉིས་གང་ཟག་ལ་འཕྱ་གཞོགས་འཕྱ་བྱེད། ། བགྲངས་ལའོ། གང་ཟག་བཅུ་གཉིས་པོ་དག་བྱེད་པ་པོ་ཡིན་ནོ། ། མ་བསྐོས་པ་དག་ཀྱང་ངོ༌། ། ཞེས་གསུངས་པའི་དོན། གླེང་གཞི་ནི། སྟོན་པ་འོད་མའི་ཚལ་ན་བཞུགས་པའི་ཚེ། གྱད་བུ་ནོར་གནས་མལ་དང་ཟས་ལ་བསྐོས་པའི་ཚེ། མཛའ་བོ་དང་ས་ལས་སྐྱེས་གཉིས། ཉེ་དགའ་དང་ལྷན་ཅིག་ཏུ་འདུ་འཛིའི་གཏམ་བྱེད་པ་ན།
གྱད་བུ་ནོར་དེར་འོངས་པ་དང༌། ཉེ་དགའ་ཁྱོད་ཀྱང་དགེ་འདུན་གྱི་གནས་མལ་དང་ཟས་ལ་བསྐོས་ན། ཁོ་བོ་ཅག་ལ་གྱད་བུ་ནོར་བཞིན་ཐོ་འཚམ་པར་འགྱུར་རོ། ། ཅི་ཁྱེད་གཉིས་དགེ་འདུན་མཐུན་པས་བསྐོས་པ་ཤེས་བཞིན་དུ་ངོར་འཕྱའམ། ཅི་ཁོ་བོ་ཅག་ངོར་ཡང་མི་དབང་ངམ་ཟེར་བ་ལ། དོན་ཉུང་ངུ་དག་འཕྱ་བའི་སྐབས་དེ་གསོལ་བས། དེ་གཉིས་སམ་གཞན་ཡང་ངོར་འཕྱ་བ་དེ་ངོར་འཕྱ་བའི་གྲངས་སུ་ཆུག་ཅིག བཅུག་པས། དེ་གཉིས་ཉེ་དགའ་དང་གཏམ་ཟེར་གྱི་འདུག་པ་དང༌། གྱད་བུ་ནོར་བྱུང་ནས།
དེ་གཉིས་ཉེ་དགའ་ཁྱོད་ཀྱང་གནས་མལ་དང་ཟས་ལ་བསྐོས་ན་ཁོ་བོ་ཅག་ལ་ཁ་ཅིག་བཞིན་དུ་ཐོ་འཚམ་པར་འགྱུར་རོ། ། ཅི་ཡང་ཁྱེད་གཉིས་དགེ་འདུན་མཐུན་པས་བསྐོས་པ་ལ་གཞོགས་འཕྱས་བྱེད་དམ། མིང་རུས་སྨོས་སམ་ཅི། མིང་རུས་མ་སྨོས་པར་བྱར་རུང་ན། ཉེ་དགའ་ཐམས་ཅད་ལ་བྱར་རུང་ངམ། དེ་གསོལ་བས། གཞོགས་འཕྱས་བྱེད་པའི་གྲངས་སུ་ཆུག་ཅིག བཅུག་ཀྱང་ངོར་འཕྱ་ཞིང་གཞོགས་འཕྱས་བྱད་ན་གསོལ་བས། བྱུང་བ་འདི་ལས་བཅས་སོ། ། གཞི་གང་ཟག་བཅུ་གཉིས་བསྐོས་པ་དང༌།
སྦྱོར་བ་བཏང་བ། མ་བསྐོས་པ། སྦྱོར་བ་མ་བཏང་བ་གང་རུང་ལ། བསམ་པ་འདུ་ཤེས་བསྒྱུར་བ། སྦྱོར་བ་བདག་དང་འབྲེལ་བའི་དོན་གྱི་ངོར་འཕྱ་བའམ། ཟུར་གྱིས་གཞོགས་འཕྱས་བྱེད་པ་གང་རུང༌། མཐར་ཐུག་དགེ་འདུན་གྱི་གསོལ་བའི་ལས་ཀྱིས་འཕྱ་བའམ། གཞོགས་འཕྱས་པའི་གྲངས་སུ་བགྲངས་ནས་འཕྱ་བའམ། ཡང་གཞོགས་འཕྱས་བྱེད་པ་གང་རུང་སྟེ། ཡན་ལག་འདི་ཚང་ན་འཕྱ་བའི་ལྟུང་བྱེད་དུ་འགྱུར་རོ། །
སྔར་སྦྲུལ་ལས་ཚེ་འཕོས་པའི་དགེ་སློང་ལྟ་བུར་ཅུང་ཟད་ཙམ་སྨས་པ་ཡང་དང་དུ་ལེན་མི་ནུས་པ་ལ་བརྗོད་པར་མི་བྱ་བ་དང༌། དགེ་བསྐོས་ཀྱིས་རང་དང་ཞེ་འགྲས་པ་རང་གི་ལས་སུ་བསྐོ་བར་མི་བྱ་ལ། གཞན་ཞིག་གིས་དེ་ལ་བསྐོར་གཞུག་གོ ༡༣ ། བསྒོ་བ་རྣ་ལ་གཟོན་པ་ཡི། ། གྲངས་སུ་བཅུག་ལའོ་མི་སྨྲ་གཟོན་ཉེས་བྱས། དགེ་སློང་གིས་བསྒོ་བ་རྣ་ལ་གཟོན་ནའོ། ། དེར་འདུན་པས་སོ། ། གཞན་བརྗོད་པས་སོ། ། ཅང་མི་སྨྲ་བ་ན་ཉེས་བྱས་སོ། །
ཞེས་གསུངས་པའི་དོན། གླེང་གཞི་ནི། ཀོའུ་ཤམ་བི་ན་འདུན་པ་ལྟུང་བ་བྱུང་བ་ཕྱིར་མི་འཆོས་ནས། དགེ་སློང་དོན་འདོད་པ་ལ་ཕན་པར་འདོད་པ་རྣམས་ཀྱིས་ཚེ་དང་ལྡན་པ་ཆོས་བཞིན་དུ་ཕྱིར་གྱིས་ཤིག དེས་སྨྲས་པ། སུ་ལྟུང་བ་བྱུང་བ་དེ་ཕྱིར་བྱེད་པར་འགྱུར་རོ། ། ཁྱེད་ལ་ལྟུང་བ་བྱུང་བ་གཞན་སུ་ཞིག་བྱེད་པར་འགྱུར་སུ་འགྱོད་པར་འགྱུར་བའོ། ། ཁྱོད་ལྟུང་བ་བྱུང་བ་ལ་སུ་འགྱོད། ཁྱེད་ལྟུང་བ་བྱུང་བ་ནའང་ཁོ་བོའི་མདུན་དུ་མ་འཆགས་པར་གཞན་གྱི་མདུན་དུ་ཤོགས་ཤིག ཁྱེད་ཅག་རིགས་རུས་ཁྱིམ་སྣ་ཚོགས་ལས་རབ་ཏུ་བྱུང་བ་སྟེ།
ཤིང་ལོ་དུ་མ་རླུང་གིས་གཅིག་ཏུ་བསྡུས་པ་བཞིན་ནོ། ། ཁོ་བོའི་འཕགས་པས་བྱང་ཆུབ་ཐུགས་སུ་ཆུད་པ་ཡིན་ནོ། ། ཞེས་བསྒོ་བ་རྣ་ལ་གཟོན་པ་དེ་གསོལ་བས། རྣ་ལ་གཟོན་པའི་གྲངས་སུ་ཆུག་ཅིག བཅུག་པ་དང༌། དེ་བདག་གིས་སྨྲས་པས་ལན་གྱིས། སྐྱེས་བུ་མཁས་པ་དང་ལྡན་པས། ། ངག་རྣམ་བཞི་པོ་བསྲུང་བྱ་སྟེ། ། ནགས་ཀྱི་ནང་དུ་གོང་མ་སྲེག ། སྒྲ་འབྱིན་པས་ནི་ཟིན་ལ་ལྟོས། །
ཟེར་བ་དེ་བདེན་སྙམ། དགེ་སློང་རྣམས་ལ་ཅང་སྨྲ་བའི་རྣ་ལ་གཟོན་པ་སྟེ། དེ་གསོལ་བས། ཅི་ཡང་མི་སྨྲ་བའི་རྣ་ལ་གཟོན་པའི་གྲངས་སུ་ཆུག་ཅིག བཅུག་ཀྱང་རྣ་ལ་གཟོན་ནས། གསོལ་བས། བྱུང་བ་འདི་ལས་བཅས་སོ། ། གཞི་རང་ལ་ལྟུང་བ་བྱུང་བ་ཕྱིན་ཅི་མ་ལོག་པར་གཞན་གྱིས་གླེངས་པ། བསམ་པ་རྣ་ལ་གཟོན་པར་འདུན་པ། སྦྱོར་བ་དགེ་སློང་གིས་བསྒོ་བ་ལས་གཞན་པ་མི་མཐུན་པ་ལོག་པར་བརྗོད་པ།
མཐར་ཐུག་གསོལ་བ་སྔོན་དུ་བཏང་བའི་ལས་ཀྱིས་བསྒོ་བ་རྣ་ལ་གཟོན་པའི་གྲངས་སུ་བཅུག་ནས། ཡང་བསྒོ་བ་རྣ་ལ་གཟོན་པར་བྱེད་པ་སྟེ། ཡན་ལག་འདི་དག་ཚང་ན་བསྒོ་བ་རྣ་ལ་གཟོན་པའི་ལྟུང་བྱེད་དུ་འགྱུར་རོ། ། མི་སྨྲ་བ་རྣ་ལ་གཟོན་ན་གསོལ་བ་སྔོན་དུ་བཏང་བའི་ལས་ཀྱིས་མི་སྨྲ་བ་རྣ་ལ་གཟོན་པའི་གྲངས་སུ་གཞུག དེ་ནས་ཡང་ཅང་མི་སྨྲ་བ་རྣ་ལ་གཟོན་ན་ཉེས་བྱས། བསྒོ་བ་ལ་མི་དྲན་ནོ་ཞེས་པ་ཡང་ངོ༌། ། གལ་ཏེ་བྲི་བར་བྱ་བ་སྡུག་བསྔལ་བ་སྟེ། དཔེར་ན་གསད་པར་བྱ་བ་མཐོང་ངམ། ཞེས་པ་ལ་རེ་ཞིག་མེ་འདེ་ཞིག རེ་ཞིག་སྐོམ་འཐུངས་ཤིག
རེ་ཞིག་ངལ་སོས་ཤིག ནམ་མཁའ་མཐོང་ངོ༌། ། སེན་མོ་མཐོང་ངོ༌། ། དོན་དམ་པར་ན་སེམས་ཅན་ནམ་གསོད་པར་བྱ་བ་མ་མཐོང་ངོ༌། ། ཞེས་སྨྲ་ན་ལྟུང་བ་མེད་དོ། ། རྒྱལ་བྱེད་ཚལ་གྱི་སྒོར་ཁྱིམ་པ་འཐབ་མོ་བྱུང་བ་ལ་འདུན་པ་དཔང་དུ་བཙུགས་ནས། རྒྱལ་པོའི་ཕོ་བྲང་དུ་དེས་ཆེ་བཞི་ཕྱེ་བས་གཅིག་ཆད་པས་བཅད་པ་གསོལ་བས། གང་དུ་ཆེ་བཞི་ཉིད་བྱ་དགོས་པར་འགྱུར་བའི་གནས་དེར་བསྟན་པར་མི་བྱའོ། ། གནོད་པའི་སྒོ་མ་བཅད་པས་ཆེ་བཞི་དབྱེ་བར་མི་བྱའོ། ། ཞེས་གསུངས་སོ།
༡༤ ། དགེ་འདུན་གནས་མལ་མ་བཅོལ་གྱི་ནར་བོར། ། ཕན་ཕུན་གྱུར་འདས་ལའོ་གཡར་བསྲུང་དང༌། ། བརྟུལ་དང་གུས་པ་རིམ་བཞིན། ཁྲི་དང༌། ཁྲིའུ་དང༌། སྟན་ནང་ཚངས་ཅན་དང༌། ལ་བ་དང༌། གནས་དང༌། གོར་བུ་ཞེས་བྱ་བ་ནི་གནས་མལ་ལོ། །
ཞེས་སོགས་གསུངས་པའི་དོན། གླེང་གཞི་ནི། སྟོན་པ་མཉན་ཡོད་ན་བཞུགས་པའི་དུས། དགེ་སློང་རྣམས་བསོད་སྙོམས་ལ་བྱོན། སྟོན་པས་མ་བྱོན་པར་ལྡེ་མིག་བསྣམས་ཏེ་གཙུག་ལག་ཁང་གཟིགས་པས། བླ་གབ་མེད་པ་ན་གནས་མལ་མང་པོ་ཞིག་བཞག་ནས། དུས་མ་ཡིན་པའི་སྤྲིན་ཆེན་པོ་འདུས་པར་གཟིགས་ནས། དད་པ་ཅན་གྱིས་ཤ་ཁྲག་བཙིར་ནས་བྱིན་པ་ལ་དྲོད་མི་ཤེས་པར་སྤྱོད་དོ་སྙམ་ནས་སྤྲིན་དགག་པར་མཛད། ཆར་པ་བར་སྣང་ལ་ཆུ་ལོན་ལྟ་བུར་འདུག གནས་མལ་སྐྱབས་ཡོད་པར་བྲུབས་ནས་རས་ཆེན་བསྣམས་ནས་བང་རིམ་ན་བཞུགས་སོ། །
བསོད་སྙོམས་ཀྱི་སྐུ་སྐལ་འདྲེན་པ་ལ། ཟས་བསོད་དམ། དགེ་འདུན་ཚིམ་མམ་ཞེས་འདྲི་ཞིང༌། དེས་ཀྱང་ལན་གསོལ་བ་དང༌། གདན་བཤམས་པ་ལ་བཞུགས་ནས། དྲོད་མི་ཤེས་པར་སྤྱད་པའི་ཉེས་དམིགས་གསུངས་ནས། བྱུང་བ་འདི་ལས་བཅས་སོ། ། གཞི་དགེ་འདུན་གྱི་གནས་མལ་རེག་ཏུ་རུང་བར་རང་ངམ། བསྐོས་པས་སམ། གཞན་གྱིས་བཅོལ་བ།
བླ་གབ་མེད་པར་བཞག་པ། བསམ་པ་ལྐོག་ཏུ་གྱུར་པ་དང་མངོན་དུ་གྱུར་པ་གང་རུང༌། སྦྱོར་བ་རང་ངམ་ལྔ་མ་ཡིན་པའི་གང་ཟག་ལ་བཅོལ་བ་ལྔ་གང་ཡང་རུང་བ་མ་བྱས་པ། ཉམ་ང་མེད་པར་གྱི་ནར་བོར་བ། མཐར་ཐུག་ཕན་ཕུན་གསུམ་པོ་གང་རུང་དུ་གྱུར་པས་ཏེ། ཡན་ལག་འདི་ཚང་ན་གནས་མལ་གྱི་ལྟུང་བྱེད་དུ་འགྱུར་རོ། ། དགེ་འདུན། དགེ་འདུན་གྱི་གནས་མལ་ལ་ཡིན་གྱི། གང་ཟག་གི་ལ་ནི་ཉེས་བྱས་སུ་གསུངས་སོ། ། དེ་ཉིད་འདིང་སྐྲོད་གནོན་རྩ་དབྱུང་བཞི་ལ་མཚུངས་ཏེ་འོག་མ་བཞི་ལ་ཡང་ངོ༌། །
ཞེས་པས་སོ། ། གནས་མལ། མལ་ཁྲི་དང༌། རྐང་རྟེན་གྱི་ཁྲིའུ་དང༌། སྟན་ནང་ཚངས་ཅན་དང༌། བལ་ལས་བྱས་པའི་གོས་སྤུ་ཅན་གྱི་ལ་བ་དང༌། ནང་ཚངས་ཅན་གྱི་སྔས་དང༌། སྟན་ཟླུམ་པོ་ནི་སྐུར་པོ་སྟེ། དེས་མཚོན་ནས། དྲེའུ་རྔོག་འཇམ་པོ་དང༌།
དྲེའུ་རས་ལ་སོགས་པ་གནས་མལ་གྱི་ཡན་ལག་ཏུ་གཏོགས་པ་གང་ཅི་ཡང་རུང་བའོ། ། རེག་ཏུ་རུང༌། རིན་པོ་ཆེ་དང༌། བསྐྱོད་པར་མི་ནུས་པ་སྟེ། རེག་པར་བྱ་བ་མ་ཡིན་པ་ཉིད་ལ་ནི་མི་འགྱུར་རོ། ། ཞེས་སོ། ། ལྐོག་ཏུ་གྱུར་པ་ནི། བརྗེད་པས་གནས་གཞན་དུ་འགྲོ་བ་དང༌། གཉིད་དང་སྙོམས་པར་ཞུགས་པ་ལ་སོགས་པའོ། ། མངོན་དུ་གྱུར་པ་ནི།
མ་བརྗེད་པར་བློ་མངོན་དུ་བཏང་ནས་གནས་མལ་འདུག་པའི་ཕྱོགས་ནས་སམ། སྐོར་བའི་སྒོ་ཁང་ནས་ཉེན་ཀོར་འདས་པར་ཕྱིན་པའོ། ། ལྔ་མ་ཡིན་པ་ནི། ངོ་ཚ་མེད་པ་དང༌། ནང་ཞེ་འགྲས་པ་དང༌། རྒས་པ་དང༌། ན་བ་དང༌། བསྙེན་པར་མ་རྫོགས་པའོ། ། གལ་ཏེ་དགེ་སློང་མེད་ན་དེ་དག་ཀྱང་རུང་སྟེ། ཐམས་ཅད་མེད་ན་ཕྱོགས་བཞིར་རྣམ་པར་བལྟས་ཏེ་ལྡེ་མིག་སྦས་ནས་འགྲོ་ལ།
གལ་ཏེ་ལམ་དུ་དགེ་སློང་དང་ཕྲད་ན་ཕྱོགས་དེ་བསྒོ་བར་བྱ་ཞིང༌། རང་སླར་འོངས་ན་བཅོལ་བ་དེ་ཁྱིམ་གཞན་དུ་ཟས་ལ་བོས་ནས་སྒོ་བཅད་པར་གྱུར་ན་རྩིག་དྲུང་ངམ་ཤིང་ལྗོན་པའི་དྲུང་དུ་སྟན་བཞག་ནས་བོས་པ་དེར་འཇུག་པར་བྱའོ། ། བཅོལ་བ་ལྔ་ནི། གཙུག་ལག་ཁང་འདི་རེ། གཙུག་ལག་ཁང་ལྟོས་ཤིག གནས་མལ་འདི་རེ། ལྟོས་ཤིག སྒོ་ལྕགས་ཆུག་ཅིག་ཅེས་བྱ་བའོ། ། ཚུལ་ཁྲིམས་དང་སྲོག་ལ་སོགས་པའི་བར་ཆད་ཡོད་པ་དེ་ནི་ཉམ་ང་བའོ། ། ཕན་ཕུན་གསུམ་ནི།
རླུང་གིས་གནས་མལ་ལྡོག་པ་དང༌། ཆར་པས་གླེབས་པ་དང༌། སྤྲིན་དང་གྲོག་མཁར་ལ་སོགས་པས་གླེབས་པའོ། ། གཞན་ལས་ནི་མིའི་ཕན་ཕུན་དང་བཞིར་ཡང་བཤད་དོ། ། གཡར་བསྲུང་དང༌། དགེ་འདུན་གྱིས་དགེ་སློང་མགྲོན་དུ་བོས་པའི་ཁྱིམ་གཞན་དུ་གཙུག་ལག་ཁང་དང་འབྲེལ་བའི་སྟན་གཡར་པོ་བཏང་བ་རང་ཉིད་ཀྱིས་མི་འཁུར་བ་གཞན་ལ་བསྐུར་བའོ། ། ཡོན་བདག་གིས་གཙུག་ལག་ཁང་དུ་རང་ཉིད་ཀྱི་དོན་དུ་གཡར་བ་ལ། དེ་བསྲུང་བའི་ཕྱིར་དགེ་སློང་བཞག་ལ། དེས་ཀྱང་མཐོང་བའི་ཕ་ཚད་ཅིག་ཏུ་བསྡད་ལ་རང་གི་བྱ་བ་ཁ་ཏོན་ལ་སོགས་པ་བྱའོ། ། ཁྱིམ་པ་དག་དོང་ན་ཕྱིར་བརྟུལ་ཞིང་མི་རུང་བ་བྱི་དོར་བྱ།
གལ་ཏེ་བསྲུང་བ་ན་བ་དང་རྒས་པ་ཡིན་ན་དེས་སྦྲན་ཅིང་དགེ་སློང་གཞན་གྱིས་བྱའོ། ། གཙུག་ལག་ཁང་ཕན་ཚུན་དུ་གདན་ཆ་དང་མཆོད་པའི་རྫས་ཆར་འབབ་པའམ། འབབ་ཏུ་དོགས་པ་མེད་ན་གཡར་བཏང༌། གལ་ཏེ་ལམ་ཁར་བབ་ན་ལྗོན་ཤིང་གི་དྲུང་ངམ་རྫས་ངན་པ་དག་གིས་གཡོགས་ལ་གནས་སུ་ཕྱིན་ནས་བསྐམ་མོ། ། བརྟུལ་དང༌། དགེ་སློང་གཉིས་གནས་མལ་ཅིག་ཅར་སྤྱོད་ན། གང་ཕྱིས་ལངས་པར་བསྡུ་ཞིང༌། མཉམ་དུ་ལངས་ན་གཞོན་རབས། མཉམ་པ་ཡིན་ན་གཉིས་ཀས་དང༌། རླུང་དང་ཆར་པ་འོང་ན་གཙུག་ལག་ཁང་ན་གནས་པ་ཐམས་ཅད་ཀྱིས་སོ། །
འདི་ལ་བསོད་སྙོམས་ལ་འགྲོ་བ་ལ་ཡང་ན་སྨད་པ་མེད་པས། རྐྱེན་དེ་ལྟ་བུ་མཐོང་ན་ལམ་ནས་བཟློག་གོ ། གུས་པ་རིམ་བཞིན། དགེ་སློང་བརྗེད་ནས་ཕྱིས་དྲན་པ་རྙེད་ན་ཡང་ཕྱིན་ཆད་འདི་ལྟ་བུ་མི་བྱའོ། ། ཞེས་བྱ་ཞིང༌། ལམ་དུ་ཚུར་འོང་བའི་དགེ་སློང་དང་ཕྲད་ན་མངག་པར་བྱའོ། ། དེས་ཀྱང་ཁས་བླངས་ནས་མ་བྱས་ན་ལྟུང་བྱེད་དོ། ། གང་ཟག་གཞན་འདུག་པའི་བར་ཕན་ཕུན་དུ་གྱུར་ན་ཡང༌། དང་པོར་འཇོག་པའི་དགེ་སློང་ལ་ཉེས་བྱས་ཙམ་དུ་འགྱུར་རོ། ། མེ་ཤོར་རམ་ཆུའི་གནོད་པ་བྱུང་ན་གང་ཟག་གི་རྫས་བཏོན་ནས་དེ་བསྲུང་བ་བཞག་ནས་དགེ་འདུན་གྱིས་གནས་མལ་འདོན་པར་བྱ་ལ།
མི་བཟོད་པ་ཉིད་ན་མི་འཇུག་གོ ། ནད་པ་བལྟ་བའི་ཚེ་སྟོན་མི་ཐོགས་པ་ནད་གཡོག་གིས་དེར་འདིང་ཞིང༌། བླ་གབ་མེད་པར་ཆོས་ཉན་པའི་ཚེ་རླུང་དང་ཆར་པ་བྱུང་ན། རྒན་པོ་དང་གཞོན་ནུ་དག་ལྕི་ཡང་བརྗེ་ཞིང་གཞན་རྣམས་རང་གིས་ཁུར་བས་བརྟུལ་ཏེ་རྫས་རིགས་མཐུན་པ་བསྡེབས་ཏེ་བཞག་གོ ༡༥ ། ཉེས་དམིགས་སར། བཏིང་རྩྭ་མ་བསྡུས་མ་བཅོལ་ཕན་ཕུན་འདས། ། ཁྱིམ་གཞན་དུ་གདིང་བ་བྱས་པས་ཁྱིམ་བདག་ལ་དྲིས་ཏེ་དོར་བར་བྱའོ། ། དགོན་པར་ནི་ཡང་ན་སློང་བར་བྱའོ། ། ཞེས་གསུངས་པའི་དོན།
གླེང་གཞི་ནི། ལྷོ་ལམ་ནས་དགེ་སློང་རྒན་ཞུགས་གཉིས་སྟོན་པ་ལ་ཕྱག་འཚལ་དུ་ལྷགས་སོ། ། རྒན་ཤོས་གཙུག་ལག་ཁང་གནས་མལ་དང་བཅས་པ་ཞིག་ཏུ་བསྐོས། གཞོན་ཤོས་ལ་གནས་མལ་མེད་པ་ཞིག་བསྐོས་པ་དང༌། དེ་སྒྲུབ་ཕོད་ཡིན་པས་རྩ་མང་པོ་བླངས་ནས་པུས་མོ་ནུབ་ཙམ་གྱིས་གདིང་བ་བཤམས་སོ། ། རྒན་པས་གཞོན་ནུའི་གཙུག་ལག་ཁང་བལྟའོ་སྙམ་སྟེ་སོང་བས། དེ་མཐོང་ནས་སང་གནས་མལ་གཏོད་ན་ཕྱིས་འགྲོའི་སྙམ་སྟེ། དེའི་ཉིན་གཏད་ནས་གཙུག་ལག་ཁང་དེར་གནས་ནས་ནང་པར་སྔ་བར་ལངས་ཏེ་སོང་ངོ༌། ། ཕྱོགས་དེ་སྣུམ་ཞིང་དངར་བ་ཡིན་པས། རྩ་བཏིང་བ་དག་སྲིན་ཆགས་ནས།
དེའི་ཕྱི་ནང་ཐམས་ཅད་སྲིན་གྱིས་ཁྱབ་བོ། ། དེའི་ཚེ་ཁྱིམ་བདག་ཅིག་གིས་དགེ་འདུན་བསོད་སྙོམས་ལ་སྤྱན་དྲངས། སྟོན་པ་བསླབ་པ་བཅའ་བར་བཞེད་ནས་མ་བྱོན་པར་ལྡེ་མིག་བསྣམས་ནས་གཙུག་ལག་ཁང་རྣམས་གཟིགས་པས། གཙུག་ལག་ཁང་དེ་སྲིན་གྱིས་ཁྱབ་པར་གཟིགས་ནས། ཡོན་བདག་གིས་ཤ་ཁྲག་པགས་པ་བཙིར་ནས་བྱིན་པ་ལ་དྲོད་མི་ཤེས། མི་རྟོག་པར་སྤྱོད་དེ་སྙམ་དུ་དགོངས་ནས། རྫུ་འཕྲུལ་གྱིས་སྲིན་ལོགས་ཤིག རྩ་ལོགས་ཤིག་ཏུ་འགྱུར་བར་མཛད་ནས། ཕྱག་འཁོར་ལོ་དང༌། བཀྲ་ཤིས་དང༌།
གཡུང་དྲུང་ལྕགས་ཀྱུ་དང་ལྡན་པའི་ཕྱག་དྲ་བས་འབྲེལ་བ་བསོད་ནམས་བརྒྱ་ཕྲག་དུ་མ་ལས་འཁྲུངས་པ་གཉིས་ཀྱིས་སྲིན་རྣམས་བསིལ་བའི་ཕྱོགས་སུ་བཞག གཙུག་ལག་ཁང་ཕྱག་བདར་མཛད། ཉག་ཉིག་རྣམས་བོར་ཏེ་བཞུགས་སོ། ། བསོད་སྙོམས་ཀྱི་སྐུ་སྐལ་ཕུལ་བས། དྲི་བ་མཛད་ནས་བྱུང་བ་འདི་ལས་བཅས་སོ། ། གཞི་དགེ་འདུན་གྱི་གཙུག་ལག་ཁང་རྡོ་བའམ། བྱེ་མའི་སྟེང་མ་ཡིན་པ་སྲོག་ཆགས་སྐྱེ་བའི་ཉེས་དམིགས་ཡོད་པར་རང་ངམ་བསྐོས་པས་རྩྭ་བཏིང་བ། བསམ་པ་ལྐོག་འགྱུར་དང་མངོན་གྱུར་གང་རུང༌། སྦྱོར་བ་སྲོག་གམ་ཚངས་པར་སྤྱོད་པ་ལ་གནོད་པའི་རྐྱེན་མེད་པ་རང་ངམ་གཞན་ལ་མ་བཅོལ་བ། ཉམ་ང་མེད་པ་གྱི་ནར་བོར་བའམ།
མཚམས་ལས་འདས་པར་ཕྱིན་པ། མཐར་ཐུག་ཕན་ཕུན་གསུམ་པོ་གང་རུང་དུ་གྱུར་པ་སྟེ། ཡན་ལག་འདི་ཚང་ན་འདིང་བའི་ལྟུང་བྱེད་དུ་འགྱུར་རོ། ། དགེ་འདུན་གྱིས་མལ་ཁྱིམ་གཞན་དུ་བཏིང་བ་མ་བསྡུས་པ་དང༌། བསྡུས་པ་དང༌། མི་ཉན་པར་མཐུས་དོར་བ་རྣམས་ཉེས་པར་བཅས་པས། དེའི་བདག་པོ་རྣམས་ལ་དྲིས་ཏེ་དགོན་པར་མ་དོར་བ་དང༌། དོར་བས་ཉེས་དམིགས་སུ་གྱུར་པ་ལ་མགོ་མཇུག་བཟློག་པ་ཙམ་གྱིས་སློང་བར་གནང་བ་དང༌། གོས་སྐམ་པའི་ཕྱིར་བཏིངས་བ་དོར་བ་དང༌། གཞན་གྱིས་སློང་བ་ལ་སྦྱིན་པ་དེས་མ་དོར་བས་དོར་བར་ཁས་ལེན་པ་ལ་སྦྱིན་པར་གནང་བ་དང༌།
འཆག་ས་རྩུབ་སར་རྩྭ་འདིང་ཞིང༌། ། གལ་ཏེ་འཆག་པ་གཏོང་ན་རྡུལ་དུ་གྱུར་པ་དོར་བར་མི་བྱ་བ་དང༌། རྩྭའི་དངོས་པོ་མ་ཉམས་པར་དོར་བར་བྱ་བ་དང༌། གཏོང་བའི་དུས་ལས་གཞན་འཆག་པའི་ཚེ་རྩྭ་དེ་དག་ལ་སྲོག་ཆགས་འདུག་མེད་དུས་དུས་སུ་བརྟགས་ནས་སྲོག་ཆགས་མི་སྐྱེ་བར་བྱ་བའི་ཕྱིར། ཕྱོགས་སྣུམ་ཞིང་དངར་བ་དེར་ཉིན་རེ་བཞིན་ལན་རེ་དང༌། གཞན་དུ་ཟླ་བ་ཕྱེད་ན་བསྒྱུར་བ་དང༌། འཆག་སར་དགྲམ་པའི་རྩྭ་འཐེབ་ཤིང་གི་ལྗོན་པར་བཏགས་ཤིང༌། འདག་རྫས་ཀྱི་རྒྱུ་ལྕི་བ་གྱོ་མོའི་སྟེང་དུ་བཞག་པ་ལྟ་བུས་མདོར་ན་སྲིན་མི་སྐྱེ་བར་བྱའོ། ། གདིང་བ་ནི་སོ་སོར་ལོངས་སྤྱད་པར་བྱ་བ་ཡིན་པས་གཉིས་ཀྱིས་སྤྱད་པར་བྱ་བ་མ་ཡིན་པའི་ཁྱད་པར་ཙམ་ལས། གཞན་འཕགས་པའམ་ལྡང་བ་སོགས་ཀྱི་ཚེ་བྱ་བ་གནས་མལ་བཞིན་ཤེས་པར་བྱའོ།
༡༦ ། སྡང་བས་ཁང་སྐྲོད་ཐོན་ནའོ་བཅོལ་འཇུག་ཀྱང༌། ། དགེ་སློང་ཉིད་དང་དགེ་འདུན་གྱི་གཙུག་ལག་ཁང་ཉིད་དང་ནི་བྱེད་པ་པོ་ཉིད་དོ། ། ཞེས་པ་ལ་སོགས་པའི་དོན། གླེང་གཞི་ནི། འཆར་ཀས་གསར་བུ་དག་ལ་ཚུར་ཤོག་རྒོལ་བ་ཚར་བཅད་གྲགས་པ་བསྒྲག ཁྱེད་ཀྱང་ལྷུང་བཟེད་དང་ཆོས་གོས་ཀྱིས་མི་བྲེལ་བར་བྱའོ། ། དེ་དག་གིས་མཁན་སློབ་ལ་ཞུས་པས། དེ་གནས་ངན་ལེན་ཀུན་ཏུ་སྤྱོད་པ་ཡིན་གྱི་མ་འགྲོ་ཞིག དེས་ཁྱེད་ལ་མཐོ་འཚམ་པར་འགྱུར་རོ། །
འཆར་ཀ་བདག་ཅག་གི་ཕ་དང་འདྲའོ། ། ཞེས་དེའི་ཚིག་ཚིག་མ་ཡིན་པར་བྱས་ནས་སོང་ངོ༌། ། མཚམས་ལས་འདས་པ་དང་ཅི་གནས་པ་མ་བཅས་པར་ལྗོངས་རྒྱུ་རུ་འགྲོའམ། གནས་ཆོས་ཤིག་ཟེར་ནས་འཆར་བཅུག་སྟེ། ལ་ལ་ལ་གཏུར་བུ། ལ་ལ་ལ་ལྷུང་བཟེད་གཏད། ཁོ་རང་རྔུལ་གཟན་རྐྱང་པ་ལ་ལག་པ་འདྲིལ་ཞིང་འཇིག་རྟེན་ལ་ཐོ་འཚམ་ཞིང་སོང་བ། རི་བྲག་གི་ཁྲོན་པ་ཞིག་གི་དྲུང་དུ་ངལ་བསོ་བ་ན་གཎྜི་བྱུང་ནས། གཎྜི་བྱུང་གི་བཞུད་དོ། ། ལྷུང་བཟེད་ནག་པོ་ཅན་ལས་བྱེད་པ་དག་གིས་ལས་ཀྱི་གཎྜི་བརྡུངས་ནས་ཁོ་བོ་ཅག་ལ་ལས་འཆོལ་ན་ངལ་བར་འགྱུར་རོ། །
རྙེད་པའི་གཎྜི་མ་ལགས་སམ། ཡིན་ན་མཚམས་སུ་ཕྱིན་པས་ཐོབ་བོ། ། སློབ་དཔོན་གྲགས་བསོད་ཆེ་བས་ཐོབ་ཀྱི། བདག་ཅག་ལ་སུས་སྩོལ། དེངས་ལ་ཁོ་བོའི་ཡང་ནོས་ཤིག ཕྱིན་པས་གནས་མལ་འགོད་དོ། ། གནས་མལ་ནོས་ཤིག ཆེས་རྒན་པའང་ཡོད་དོ། ། སུ འཆར་ཀའོ། ། དེ་དག་གིས་ཀྱང་མནོས་སོ། །
དེ་དག་དང་ལྷན་ཅིག་རི་བྲགས་འདི་སུའི་སོགས་འདུ་འཛིའི་གཏམ་གྱིས་འདུག་གོ ། དེ་དག་གིས་འཆར་ཀའི་མལ་བཤམས། རྐང་པའི་ཆུ་དང་རྐང་པ་བསྐུ་བ་དག་ལྷན་ཅིག་ཏུ་བཞག་ནས། གཅིག་ལ་གཅིག་ཞུས་ཏེ་མེ་ཁང་དུ་ཉལ་ལོ། ། འཆར་ཀ་གཏམ་གྱི་ཟླ་མེད་པ་དང་འོངས་ཏེ། གཞོན་ནུ་དག་བོས་པས། དགེ་སློང་དག་འདམ་བུ་འཐིབས་པའི་དཀྱིལ་ན་བཞུགས་པ་བཞིན་ཅི་འབོད། གཞོན་ནུ་དག་གོ ། སློབ་དཔོན་མ་འབོད་ཅིག འུ་ནིར་གཟིམས་ཤིག
ཁྱེད་ཀྱིས་སུ་ལ་ཞུས། སློབ་དཔོན་རིང་དུ་ཐོགས་ནས་གཅིག་གིས་གཅིག་ལ་ཞུས་སོ། ། ཁྱེད་གཙུག་ལག་ཁང་ནས་ཕྱིར་བྱུང་ལ་གུས་པ་མེད་པ་ལ་གནས་སྦྱིན་པ་ལ་འཆོས་ཤིག་ཟེར་ནས་ཕྱིར་བསྐྲད་དོ། ། དེ་མཚན་ཐོག་ཐག་བླ་གབ་མེད་པར་ལྷགས་པས་ཉེན་ནས་ནང་པར་སྔ་བར་ལངས་ནས་སློབ་དཔོན་ལ་ཕྱག་འཚལ་ལོ། ། མཆིའོ། ། གང་དུ། མཉན་ཡོད་དུའོ། ། སྡོད་ཅིག ན་ན་ནད་གཡོག་བྱའོ། ། མི་ན་བ་ནར་བཅུག་ནས་ན་ན་ནད་གཡོག་བྱས་རེ་སྐན་ཟེར་མཉན་ཡོད་དུ་སོང་བ་དང༌།
ལེགས་པར་འོངས་སོ། ། སྔར་དང་འདྲ། འཆར་ཀས་མཚན་ཐོག་ཐག་ལྷགས་པ་ལ་མཐོ་བརྩམས་སོ། ། ཞེས་བྱུང་བ་འདི་ལས་བཅས་སོ། ། གཞི་བསྐྲད་བྱ་དང་སྐྲོད་བྱེད་གཉིས་ཀ་དགེ་སློང་ཡིན་པ། བསམ་པ་བསྐྲད་བྱ་དེ་ལ་སྲོག་གི་གནོད་པ་དང༌། དགེ་འདུན་གྱི་འཁྲུག་པ་ཉེ་བར་ཞི་བའི་གཉེན་པོ་མ་ཡིན་པ་སྡང་བས། སྦྱོར་བ་རང་ངམ། དགེ་སློང་གཞན་ནམ། དགེ་སློང་མའམ།
དགེ་ཚུལ་ལམ། ཁྱིམ་པ་ལ་སྐྲོད་དུ་བཅུག་པ། མཐར་ཐུག་དགེ་འདུན་གྱི་གཙུག་ལག་ཁང་ནས་དེ་ཕྱིར་ཐོན་པ་སྟེ། ཡན་ལག་འདི་ཚང་ན་སྐྲོད་པའི་ལྟུང་བྱེད་དུ་འགྱུར་རོ། ༡༧ ། སྔར་ཤུགས་ཤེས་བཞིན་མཐོ་འཚམ་ཕྱིས་མནན་ནའོ། ། ཤེས་གཙོ་བོ། ། དགེ་འདུན་གྱི་གཙུག་ལག་ཁང་གི་གནས་སུ་དགེ་སློང་ཞུགས་པ་ཉིད་ལའོ། ། ཞེས་པ་ལ་སོགས་པའི་དོན། གླེང་གཞི་ནི།
འཆར་ཀ་གསར་བུ་དག་ཞེས་པ་ནས། གཅིག་ལ་གཅིག་ཞུས་ཏེ་ཉལ་ལོའི་བར་སྔར་དང་འདྲའོ། ། ཁོ་བོ་ཁྱོད་དང་ལྷན་ཅིག་བྱ་བ་ཅུང་ཞིག་ཡོད་ཀྱི་སྒོ་ཕྱེ་ཞིག མ་ཕྱེ་བ་དང་སྒོ་གླེགས་ལ་རྡོག་པས་བརྡབས་པས་འགུལ་ལོ། ། རྡིབ་ན་མི་རུང་སྙམ་ནས་ཕྱེ་བ་དང༌། དེ་དག་གི་དབུས་སུ་འགྱེལ་ནས་ཁ་ཅིག་ལ་གྲུ་མོས་བསྣུན། ཁ་ཅིག་ལ་པུས་མོས་བསྣུན་པ་དང་གནད་དོ། ། སུ་ལ་གནོད་པ་དེ་འགྲོ་བར་འགྱུར་རོ། ། དེ་དག་སོང་ནས་ཕྱིར་བྱུང་ནང་པར་སྔ་བར་ལངས་ནས་སོགས་འདྲའོ། ། དགེ་སློང་དག་འཕྱ་བའི་སྐབས་དེ་གསོལ་བས།
བྱུང་བ་འདི་ལས་བཅས་སོ། གཞི་དགེ་སློང་གཙུག་ལག་ཁང་ལ་སོགས་པར་སྔར་གནས་པར་འགྱུར་ཟིན་པ། བསམ་པ་ཞུགས་པ་ཤེས་བཞིན་དུ་མཐོ་འཚམ་པར་འདུན་པ། སྦྱོར་བ་ན་བ་དང་འཇིགས་དབང་མ་ཡིན་པར་མཐོ་འཚམ་པར་ཞུགས་པ། མཐར་ཐུག་ཕྱིས་གནོན་བྱས་པ་སྟེ། ཡན་ལག་འདི་ཚང་ན་ཕྱིས་གནོན་གྱི་ལྟུང་བྱེད་དུ་འགྱུར་རོ། ། དེ་ལས་གཞན་པའི་མཐོ་འཚམ་པ། འགྲེལ་པར། ངན་དང་གསོད་དང་གྲང་དྲོ་དང༌། ། ཆོལ་ཟངས་དང་ནི་བཀྲུ་སྨན་དང༌། །
རྣལ་འབྱོར་ཐུན་དང་ཁ་ཏོན་དང༌། ། འཇིགས་དང་བཅས་དང་འཇིགས་མེད་དོ། ། ཞེས་བྱ་བས་ཐོ་འཚམ་པ་ཐམས་ཅད་ལྟུང་བྱེད་འདིར་གཏོགས་པའི་ཉེས་བྱས་ཡིན་ལ། འགྲེལ་པར། བསྒོ་བ་རྣ་ལ་གཟོན་པ་ལ་སོགས་པ་དག་ལ་ཡང་སྤྱིར་མཐོ་འཚམ་པ་ཡོད་མོད་ཀྱི། འོན་ཀྱང་གནས་སོགས་པའི་རྣམ་པའི་བྱེ་བྲག་ཡོད་པའི་ཕྱིར་ལྟུང་བྱེད་ཐ་དད་པ་ཉིད་ཡིན་ནོ། ། ཞེས་སོ། ༡༨ ། གཙུག་ལག་ཁང་ཐོག་སྙི་བར་ཁྲི་རྐང་རྣོ། ། འདོད་པས་བཙུགས་པ་ཐལ་བྱུང་སོང་བ་ནའོ། །
དགེ་འདུན་གྱི་གཙུག་ལག་ཁང་གི་སྟེང་གི་ཐོག་ནི་བྱེད་པ་པོ་ཉིད་དོ། ། ཞེས་པ་ལ་སོགས་པའི་དོན། གླེང་གཞི་ནི། ཉེ་དགས་གསར་བུ་དག་ལ་སོགས་འཆར་ཀའི་དང་འདྲ་བ་ལ། གཞན་འགྲོ་བ་མེད་ནས་དགེ་སློང་བསོད་སྙོམས་པ་ཞིག་ལ་བྱས་པ་དང༌། དེས་འགྲོ་བར་ཁས་བླངས་སོ། ། གྲོགས་པོས་ཁྱོད་ལའང་དེས་མཐོ་འཚམ་པར་འགྱུར་རོ། ། ཁོ་བོ་ལོ་འདས་པས་དེ་ལ་གནས་བཅའ་བ་དང༌། ལུང་ནོད་པ་ལ་མི་ལྟོས་པས་ཅི་བྱར་ཡོད་ཟེར་ནས། དེའི་ཚིག་ཚིག་མ་ཡིན་པར་བྱས་ནས་སོང་ངོ༌། །
མཚམས་འདས་པ་དང༌། ཉེ་དགས་གཏུར་བུ་འདི་ཁྱེར་ཅིག ཅི ཁྱེད་ཀྱིས་དཀོན་མཆོག་གསུམ་མ་མཐོང་ངམ། ཡོ་བྱད་དོན་མེད་པས་ཅི་བྱ། ཁྱེད་མི་འཁྱེར་བ་ནི་ཡུས་ན་ཁོ་བོ་བས་མཁས་སམ། མི་མཁས་ཏེ་རིགས་པ་ཙམ་སྨྲའོ། ། ཉེ་དགས་འདི་མི་དགའ་བར་བྱའོ་སྙམ་ནས། རི་བྲག་གི་ཁྲོན་པའི་དྲུང་དུ་བསྡད་པ་སོགས་འདྲ། བསོད་སྙོམས་པ་ཞེས་བོད་པ་དང༌། ཁྱོད་ཀྱི་མལ་ཁང་ཐོག་ན་བཤམས་ཀྱི།
དེ་ན་རྐང་པ་བཀྲུ་བའི་ཆུ་དང་བསྐུ་བ་ཡང་དེར་བཞག་གིས་ཉོལ་ཞིག བསོད་སྙོམས་པ་འཐམ་པ་ཅུང་ཟད་ཡོད་ཀྱི་སྒོ་ཕྱེ་ཞིག ཁོ་བོ་ཆད་ཀྱི་སང་འཐམ་མོ། ། ཁོ་བོ་ཁྱོད་དང་མཚན་ཐོག་ཐག་འཐམ་མོ། ། ཆད་ཀྱིས་སང་འཐམ་མོ་བྱས་སྒོ་མ་ཕྱེ་བ་དང༌། སྟེང་དུ་སོང་ནས་བསོད་སྙོམས་པ་ཞེས་བོས་པས། ཉེ་དགའ་ཅི་ཟེར། དེ་སྒྲ་ལ་མཁས་པས་དེའི་དཔྲལ་བའི་ཐད་ཀར་ཁྲི་རྐང་བཅས་ཏེ་ཤུགས་དྲགས་པོས་མནན་པ་དང༌། དེའི་དཔྲལ་བར་ཕོག་སྟེ་ཞོམ་མོ། ། གནད་དོ་གནད་དོ་ཀྱེ་བསོད་སྙོམས་པ།
དེ་སྐྲག་ནས་ཅི་ཡང་མི་སྨྲའོ་སང་སྔ་བར་ལངས་ནས་འགྲོ་སོགས་སྔར་དང་འདྲ། སང་མཉན་ཡོད་དུ་ཉེ་དགས་བདག་གི་དཔྲལ་བ་བཅོམ་མོ། ། བྱུང་བ་འདི་ལས་བཅས་སོ། ། གཞི་དགེ་འདུན་གྱི་གཙུག་ལག་ཁང་གི་སྟེང་ཐོག་བྱིན་གྱིས་གཞོལ་བའམ། དེ་འདྲ་བས་གཡོགས་པ་ལྟ་བུ། རྩ་བ་འགྲོ་བའི་སྐབས་མེད་པ་མ་ཡིན་པའི་སྙི་བར་ཁྲིའི་རྩ་བ་ཕུད་བུ་ལྟ་བུ་བཀན་པ་མིན་ཅིང༌། རྐང་རྟེན་མེད་པར་བཙུགས་པ་དང༌། བསམ་པ་རང་གི་ཐོག་ལ་གནོད་པར་ཤེས་སམ། གཞན་གྱིས་སྦྲན་པ། སྦྱོར་བ་ལྗིད་ཀྱིས་ཕབ་སྟེ་འདུག་གམ་ཉལ་བ།
མཐར་ཐུག་ཐལ་བྱུང་དུ་ཕུག་པ་སྟེ། ཡན་ལག་འདི་ཚང་ན་རྩ་བ་དབྱུང་བའི་ལྟུང་བྱེད་དུ་འགྱུར་རོ། ༡༩ ། སྲོག་ཆགས་བཅས་ཆུས་སྤྱད་དོན་ཕྱིར་འདེབས་ལའོ། ། རང་སྤྱོད་པའི་དོན་ཉིད་དེ་ལས་གཞན་ལའོ། ། ཞེས་པའི་དོན་ཏེ། གླེང་གཞི་ནི། ཀོའུ་ཤམ་བི་ན་འདུན་པ་ཤེས་བཞིན་དུ་སྲོག་ཆགས་དང་བཅས་པའི་ཆུས་རྩྭ་དང༌། ལྕི་བ་དང༌། ས་ལ་འདེབས་པར་བྱེད་ནས་འདུན་པ་ཁྱོད་དེ་ལྟར་མ་བྱེད་ཅིག
ཅི ཁོ་བོ་ལ་འགའ་ཞིག་བསྒྲེངས་ཏེ་གཏད་དམ། ཤར་གྱི་རྒྱ་མཚོ་ཆེན་པོར་དོང་ན་ཅི་ཉེས། འབབ་ཆུ་དང་ལྟེང་ཀ་སོགས་སུ་སོང་ན་ཅི་ཉེས་ཞེས་འཕྱ་བའི་སྐབས་དེ་གསོལ་པས། བྱུང་བ་འདི་ལས་བཅས་སོ། ། གཞིར་རང་སྤྱོད་པ་ལ་གཞན་པ་ལྕི་བའམ་ས་ལྟ་བུ་ལ། བསམ་པ་སྲོག་ཆགས་དང་བཅས་པར་འདུ་ཤེས་པ། སྦྱོར་བ་རང་ངམ་གཞན་ལ་བསྒོ་ནས་སྲོག་ཆགས་དང་བཅས་པའི་ཆུ་འདེབས་སུ་བཅུག་པ། མཐར་ཐུག་བཏབ་གྲུབ་པ་སྟེ། ཡན་ལག་འདི་ཚང་ན་སྲོག་ཆགས་དང་བཅས་པའི་ཆུས་འདེབས་པའི་ལྟུང་བྱེད་དུ་འགྱུར་རོ། ༢༠ །
མི་བརྟན་མ་གཏོང་ཁང་བརྩིག་རིམ་ཉིན་ལྷག ། གསུམ་མིན་ནའོ། ། གཙུག་ལག་ཁང་ནི་བྱེད་པ་པོ་ཉིད་དོ། ། ཞེས་པ་ལ་སོགས་པའི་དོན། གླེང་གཞི་ནི། དྲུག་སྡེ་གཞན་གྱི་གཙུག་ལག་ཁང་ན་གནས་ཤིང་ཞེས་པ་ནས། པ་ཎ་མཆིས་ཏེ་གྲོགས་མ་མཆིས་སོའི་བར་སྔར་ཁང་ཆེན་གྱི་སྐབས་འདྲ་བ་ལ། འདུན་པ་བྲམ་ཟེ་ཅན་སོང་ནས། པ་ཎ་བླངས་ནས་སོ་ཕག་མཁན་ཅན་སོང་ནས། བཞིན་བཟང་ཉི་མ་གཅིག་ཁོ་ན་ལ་ཁང་པ་སུམ་བརྩེགས་བརྩིག་པའི་སོ་ཕག་སྦྱིན་ནུས་སམ།
པ་ཎ་གསོལ་ཅིག ལོག་སྟེ་དབུལ་བར་བྱའོ། ། འཕྱ་མཁན་གྱི་གན་དུ་སོང་ནས། ཉི་མ་གཅིག་ཁོ་ན་ལ་གཙུག་ལག་ཁང་སུམ་བརྩེགས་བརྩིག་ནུས་སམ། པ་ཎ་གསོལ་ཅིག ལོག་སྟེ་བགྱིའོ། ། ཤིང་མཁན་གྱི་གན་དུ་སོང་ནས། ཉིན་གཅིག་ཁོ་ན་ལ་གཙུག་ལག་ཁང་གི་ཤིང་འཇོག་པར་ནུས་སམ། པ་ཎ་གསོལ་ཅིག ལོག་སྟེ་འཇོག་གོ །
ཞལ་མཁན་ཅན་སོང་ནས། ཉིན་གཅིག་ཁོ་ན་ལ་གཙུག་ལག་ཁང་སུམ་བརྩེགས་ཀྱི་ཞལ་བ་བསྐུ་བར་ནུས་སམ། པ་ཎ་གསོལ་ཅིག ལོག་སྟེ་བསྐུའོ། ། རི་མོ་མཁན་ཅན་སོང་ནས། ཉིན་གཅིག་ཁོ་ན་ལ་གཙུག་ལག་ཁང་སུམ་བརྩེགས་ཀྱི་རི་མོ་བྲི་བར་ནུས་སམ། པ་ཎ་གསོལ་ཅིག ལོག་སྟེ་བྲིའོ། ། དེས་གླ་མི་མང་པོ་བཀུག་སྟེ།

ཉིན་གཅིག་ལ་གཙུག་ལག་ཁང་སུམ་བརྩེགས་སྒོ་ཆ་གོང་མ་སོགས་མེད་ཅིང་སྦྱང་དང་འདྲ་བ་ཞིག་ཟིན་ནས། བྲམ་ཟེ་ཕུལ་ཅིག དེ་རིང་ཟས་ལྟ་གོན་མ་བགྱིས་པས་སང་དབུལ་ལོ། ། སྟོན་པས་དེང་ཉིད་དུ་རྡིབ་པར་མཁྱེན་ནས་དེ་ལོངས་མ་སྤྱད་ན་བྲམ་ཟེ་ཁྲག་ཚ་བ་སྐྱུགས་ནས་འཆི་བའི་དུས་བྱེད་པར་མཁྱེན་ནས། ཀུན་དགའ་བོ་དགེ་སློང་སྙོམས་འཇུག་ཐོབ་པ་རྣམས་དེར་མཚན་མོའི་ཐུན་དང་པོ་འདའ་བར་གྱིས་ཤིག དེས་ཀྱང་དེ་བཞིན་བྱས་སོ། ། སྟོན་པས་འཇིག་རྟེན་པའི་ཐུགས་བསྐྱེད་ནས། བརྒྱ་བྱིན་དང་ཚངས་པ་ལ་སོགས་པའི་ལྷ་རྣམས་ལ་ཆོས་བསྟན་ནོ། ། དེས་མཚན་མོའི་གུང་ཐུན་འདའ་བར་མཛད་ནས་གཤེགས་སོ། ། ཐུན་ཐ་མ་ལ་དེ་ཆར་ཆེན་པོས་སྦྱང་བཞིན་དུ་གང་ནས་རྡིབ་བོ། ། བྲམ་ཟེ་བཟའ་བཅའ་བསོད་པས་ཤིང་རྟ་བཀང་ནས།
བདག་གི་གཙུག་ལག་ཁང་གང་ཡིན་ཟེར་ནས་འདྲི་ཞིང་འོངས་པས། དྲུག་སྡེ་དང་འཁོན་པ་ཞིག་ནས། ཁྱེད་ཀྱི་གཙུག་ལག་ཁང་རྔ་མོ་འགྱེལ་བ་འདྲ་བ་འདི་ཡིན་གྱི། སྒོ་སྐྱེས་ཀྱིས་དཔྲལ་བ་མི་བཅོམ་པ་བག་གྱིས་ལ་ཞུགས་ཤིག དེས་ནོར་དེ་སྙེད་ཅིག་སྤྱད་ནས་གཙུག་ལག་ཁང་ལོངས་མ་སྤྱད་པར་རྡིབ་བོ་ཞེས་བརྒྱལ་ཏེ་འགྱེལ་ལོ། ། སྟོན་པས་ཀུན་དགའ་བོ་ཁྱོད་སོང་ལ། གཙུག་ལག་ཁང་ལྷ་མི་མང་པོས་བྱས་པ་སྟོན་པས་མ་སྤྱད་པར་ཞིག་གོ ། ཁྱེད་ཀྱི་འདི་ལ་འདི་ལྟར་བྱས་པས་ལེགས་པར་རྙེད་དོ། ། བྲམ་ཟེས་སྨྲས་པ། ཀུན་དགའ་བོ་སྤྱད་དམ།
སྤྱད་དོ། ། འོ་ན་གདུགས་རེ་བཞིན་གཙུག་ལག་ཁང་བགྱིའོ། ། དྲུག་སྡེ་གར་སོང་དྲུག་སྡེས་མྱུར་བར་འོངས་པ་དང༌། རས་ཡུག་ཆེན་ཕུལ་ནས་མཁོ་བ་བསྟབས་སོ། ། དྲུག་སྡེས་ནོར་ཆུད་ཟོས་ཀྱང་རས་ཡུག་བསྐོན་ནོ་ཟེར་བ་ལ་དོན་ཉུང་ངུ་དག་ངོ་ཚ་བའི་གནས་ཀྱིས་རློབ་པར་བྱེད་དོ། ། ཞེས་འཕྱ་བའི་སྐབས་དེ་གསོལ་བས། བྱུང་བ་འདི་ལས་བཅས་སོ། ། གཞི་དགེ་འདུན་ནམ། གང་ཟག་གམ། ཁྱིམ་པས་དབང་དུ་བྱས་པའི་གཙུག་ལག་ཁང་སྤྱོད་ལམ་རྣམ་པ་བཞི་ཤོང་བ།
བསམ་པ་བརྩིག་པར་འདུན་པ། སྦྱོར་བ་རང་ངམ་གཞན་བསྐོས་ནས་རྨང་མི་བརྟན་པའམ། སྒོ་ཆ་གོང་མ་མ་བཅུག་པའམ། འཇིམ་པ་མེད་པར་བརྩིགས་པའམ། ཆར་ཆུ་སྐྱོབ་པའི་གཡོག་མ་མེད་པ་དང༌། ཆུ་ཁུང་མ་གཏོད་པ་དང༌། རྡོ་དང༌། ཤིང་དང༌། སོ་ཕག་འབའ་ཞིག་པ་སྟེ་གསུམ་མ་ཡིན་པར་བརྩམས་པ། མཐར་ཐུག་ཕ་གུ་རིམ་པ་གསུམ་ལས་ལྷག་པར་བསྐོར་བ་སྟེ།
ཡན་ལག་འདི་ཚང་ན་གཙུག་ལག་ཁང་རིམ་པ་ལྷག་པར་བརྩིག་པའི་ལྟུང་བྱེད་དུ་འགྱུར་རོ། ། རྨང་མི་བརྟན་པ་དང༌། རྒྱ་ཕུགས་ལ་སོགས་པ་སྒོ་ཆ་མ་གཏོད་པ། འཇིམ་པ་མེད་པ་གསུམ་ནི་ཉི་མ་གཞན་ལ་ཡང་གསུམ་ལས་ལྷག་པར་བརྩིགས་ན་དངོས་གཞིར་འགྱུར་ལ། ཆུ་ཁུང་གཏོད་པ་དང་སྒོ་ཆ་བཅུག་པ་ལ་ནི། དེ་ཡན་ཆད་ནས་རིམ་པ་གསུམ་བགྲང་ཞིང༌། རིམ་པ་བཞི་པ་བརྩིག་པར་རྩོམ་པ་ནི་སྦྱོར་བ། དེ་ཡན་ཆད་ཀྱི་མདུན་རོལ་ནི་ཉེས་མེད་དུ་བཤད་དོ། ། གཙུག་ལག་ཁང་དེ་ལ་སྒོ་ཆ། ངོས་ཁུང༌།
སྐར་ཁུང༌། འབབ་སྟེགས་དང་བཅས་པ་བཟོ་བར་བྱའོ། ༢༡ ། མ་བསྐོས་དགེ་སློང་མར། ཆོས་སྟོན་པ་ལའོ། ། བསྐོས་པ་དེ་དག་ལ་གཅིག་དང་ཡང་མི་ལྡན་པ་དང༌། མ་བསྐོས་པ་དགེ་སློང་མ་ལ་སྟོན་ནའོ། ། ཞེས་སོགས་ཀྱི་དོན། གླེང་གཞི་ནི། མཉན་ཡོད་ན་དགེ་སློང་མ་གནས་བརྟན་མ་མང་པོ་རྒྱལ་པོའི་ཀུན་རར་དབྱར་གནས་ནས།
སྐྱེ་དགུའི་བདག་མོ་བཅོམ་ལྡན་འདས་ལ་ཆོས་ཉན་དུ་སོང་བ་དང༌། དགེ་སློང་དག་ང་རྒས་འཁོར་རྣམ་བཞི་ལ་ཆོས་སྟན་ན་ངལ་བར་འགྱུར་གྱི། ཁྱེད་དགེ་སློང་རྣམས་ཀྱིས་རེས་ཀྱི་དགེ་སློང་མ་ལ་སྟོན་ཅིག་དགེ་སློང་དགའ་བྱེད་རེས་བབ་ཀྱང་མི་སྟོན་ནོ། ། སྐྱེ་དགུའི་བདག་མོ་སྟོན་པ་ལ་ཆོས་མཉན་ནས་སོང་བ་དང༌། ཀུན་དགའ་བོ་དགེ་སློང་མ་ལ་དགེ་སློང་རྣམས་ཀྱིས་ཆོས་མི་སྟོན་ནམ། ཕལ་ཆེར་སྟོན་ཏེ་དགའ་བྱེད་མི་སྟོན་ནོ། ། དགའ་བྱེད་ཁྱོད་ཀྱིས་དགེ་སློང་མ་ལ་ཆོས་སྟོན། ངའམ་ཁྱོད་ཀྱིས་དགེ་སློང་མ་ལ་ཆོས་བསྟན་དུ་རུང་བའི་ཕྱིར་རོ། ། དེ་དང་དུ་བླངས་ནས་ཆོས་བསྟན་པ་དང་པོས་ཕྱིར་མི་འོང་དང༌། ཕྱི་མས་དགྲ་བཅོམ་པར་འགྱུར་བ་བསྟན་ཏེ།
འདི་ནི་རེ་ཞིག་བྱུང་བའོ། ། དྲུག་སྡེས་རེས་ལ་བབ་པ་དང་ཆོས་བསྟན་པའི་རྗེས་ལ་ལྷན་ཅིག་རྩེ་བ་འཕྱར་གཡེང་བྱེད་ནས། བདག་གིར་བྱེད་པ་དག་ལྷན་ཅིག་དེ་ལྟར་བྱེད་ལ། མི་བྱེད་པ་དག་འཆག་པ་དང་སྒོ་ཁང་ན་འདུག་ནས། གནས་ངན་ལེན་ཀུན་ཏུ་སྤྱོད་པ་འདི་འདྲ་བ་བདག་ཅག་ལ་སྟོན་པར་བྱེད་དོ་ཟེར་བ་དེ་གསོལ་བས། དྲུག་སྡེ་དགེ་སློང་མའི་སྟོན་པར་མ་བསྐོ་ཞིག་ཅེས་གསུངས་པ་དང༌། དེ་དག་གཅིག་གིས་གཅིག་བསྐོས་ནས་བསྟན་པ་ལ་ཉེས་དམིགས་དེ་ལྟ་བུར་གྱུར་ནས། མ་བསྐོས་པར་མ་སྟོན་ཅིག དྲུག་སྡེ་མཚམས་ཀྱི་ཕྱི་རོལ་དུ་སོང་ནས། གཅིག་གིས་གཅིག་བསྐོས་ནས་བསྟན་པས།
ཉེས་དམིགས་དེ་ཉིད་དུ་གྱུར་ནས། མཚམས་ཀྱི་ཕྱི་རོལ་དུ་སྟོན་པར་མི་བསྐོའོ། ། དྲུག་སྡེས་མཚམས་ནང་དུ་ནད་པའི་འདུན་པ་བླངས། གཞན་རྣམས་བྲེལ་བར་བྱས་ཏེ་བསྐོས་པ་དང༌། དེ་ལྟར་མི་བྱ་བར་ཚེས་བཅོ་ལྔ་ན་དགེ་འདུན་ཐམས་ཅད་མཐུན་པར་བསྐོ་བར་བྱའོ། ། མཁས་རྨོངས་སུ་ཡང་རུང་བ་བསྐོས་པ་དང༌། ཕམ་པར་འགྱུར་བ་སོགས་སོ། ། དེ་ལྟར་བཅས་ཀྱང་དྲུག་སྡེ་མ་བསྐོས་པར་སྟོན་པ་དང༌། དགེ་སློང་རྣམས་འཕྱ་བའི་སྐབས་དེ་གསོལ་བས། བྱུང་བ་འདི་ལས་བཅས་སོ། །
གཞི་དགེ་སློང་མ་ལ། བསམ་པ་ཆོས་སྟོན་པར་འདུན་པ། སྦྱོར་བ་བསྐོས་ཀྱང་བསྐོར་རུང་བའི་ཆོས་ལྔ་ལས་གཅིག་དང་ཡང་མི་ལྡན་པའམ། ལྡན་ཡང་དགེ་འདུན་ལོངས་བཞིན་དུ་མ་བསྐོས་པ། མི་ཆོས་བླ་མ་ཐོབ་པའི་མཐུ་དང་ལྡན་པ་མ་གཏོགས་པའི་དགེ་སློང་གིས་ཆོས་བསྟན་པར་ཞུགས་པ། མཐར་ཐུག་ཆོས་བསྟན་པ་སྟེ། ཡན་ལག་འདི་ཚང་ན་མ་བསྐོས་པར་བསྟན་པའི་ལྟུང་བྱེད་དུ་འགྱུར་རོ། ། ཆོས་ལྔ་ནི། ཚུལ་ཁྲིམས་དང་ལྡན་པའི་ཞེས་ཕམ་པར་གྱུར་པ་མ་བྱུང་བ་དང༌། མང་དུ་ཐོས་པ་ཞེས་པས་སྡེ་སྣོད་གསུམ་འཛིན་པ་དང༌།
གནས་བརྟན་རྒྱལ་ཚབ་ལྟ་བུ་ཞེས་པ་བསྙེན་པར་རྫོགས་པ་ལོ་ཉི་ཤུ་ལོན་པ་དང༌། དགེ་སློང་མ་ལ་ལུས་ཀྱི་རེག་པས་སུན་མ་ཕྱུང་ཞིང༌། གལ་ཏེ་སུན་ཕྱུང་བ་ཡིན་ཡང་ཕྱིར་བཅོས་བྱས་པ་དང་ལྔའོ། ། དེ་དག་ལས་བཞི་ནི་ངེས་པར་དགོས་ལ། མང་དུ་ཐོས་པ་ནི་མེད་ན་སོ་སོ་ཐར་པའི་མདོ་ཐོན་པ་ཡང་བསྐོའོ། ། དེ་ཡང་མེད་ན་དགེ་སློང་མའི་ཕམ་པར་འགྱུར་བ་བརྒྱད་དང༌། ལྕི་བའི་ཆོས་བརྒྱད་པོ་དག་སྟོན་ནུས་པ་ཡང་བསྐོའོ། ། དེ་ཡང་མེད་ན་སྲིང་མོ་དག་ཁྱེད་དགེ་སློང་མའི་དགེ་འདུན་ཚོགས་སམ། ཡོངས་སུ་དག་གམ། མཐུན་ནམ།
ཁ་ན་མ་ཐོ་བ་མེད་དམ། ཁྱེད་ཅག་ལ་དགེ་འདུན་གྱིས་མ་བསྐོས་པའི་གང་ཟག་འགའ་ཞིག་སྟོན་པར་མི་བྱེད་དམ། ཁྱེད་ཅག་ལ་སྟོན་པའི་གང་ཟག་འགའ་ཞིག་ནི་དགེ་འདུན་ལས་འོངས་སོ། ། ཁྱེད་ཅག་ལ་དགེ་འདུན་འགའ་ཡང་སྟོན་པར་མི་སྤྲོའོ། ། ཁྱེད་ཅག་གི་གདམ་ངག་དང་རྗེས་སུ་བསྟན་པ་ནི་དགེ་འདུན་ལས་སོ། ། སྲིང་མོ་དག་གིས་བག་ཡོད་པར་སྒྲུབས་ཤིག ཅེས་བྱ་བ་དེ་སྟོན་ནུས་པ་བསྐོ། ཞེས་པས། གསོ་སྦྱོང་གི་རྗེས་སུ་མཚམས་ཀྱི་ནང་དུ་གསོལ་བ་དང་ལས་ཀྱིས་བསྐོ་བར་བྱའོ། ། གལ་ཏེ་དགེ་འདུན་དུ་མ་ལོངས་པ་གསུམ་ལ་སོགས་པའི་ནང་དུ་སྟོན་པའི་འོས་ཤིག་ཡོད་ན་ཉེ་བར་སོང་ལ།
གསོལ་ནས་སྟོན་པ་ལ་ཉེས་པ་མེད་ཅིང༌། དགེ་སློང་མ་དེ་དག་ལ་ཡང་ཉེས་པ་མེད་དོ། ། སྔོན་མ་ལན་ཅིག་བསྐོས་པས་ཇི་སྲིད་འཚོའི་བར་དུ་བསྐོས་པ་ཉིད་ཡིན་པས། དེས་བསྟན་པར་བྱ་བ་ཡང་ཡིན་ནོ། ། མི་ཆོས་བླ་མ་ཐོབ་པ་ནི། འཕགས་པ་ལམ་འཕྲན་བསྟན་གྱི་གླེང་གཞི་ལ་བརྟེན་ནས། འདི་ནི་གནང་བ་ཡིན་ལ། སྔ་མ་ནི་བཅས་པ་ཡིན་ནོ། ༢༢ ། ཤེས་བཞིན་ཉི་ནུབ་ཡང༌།
ཤེས་གཙོ་བོ། ཉི་མ་ནུབ་པ་ཉིད་ལའོ། ། ཞེས་སོགས་ཀྱི་དོན། གླེང་གཞི་ནི། དགའ་བྱེད་ཀྱིས་དགེ་སློང་མ་ལ་ཆོས་སྟོན་དུ་ཕྱིན་པས། ཨུཏྤ་ལའི་མདོག་འཁོར་ལྔ་བརྒྱ་དང་བཅས་པ་ཕྱག་འཚལ་ཏེ་འདུག་གོ ། དེས་བུད་མེད་ཀྱི་ཡུལ་ནི་ཤེས་རབ་ཆུང་སྙམ་ནས་མདོར་བསྡུས་ཏེ་གསུངས་པ་དང༌། ཨུཏྤ་ལའི་མདོག་ཤེས་རབ་ཆེ་བས་གོང་ནས་གོང་དུ་འདྲི་བ་བྱེད་ཅིང་དེའི་ལན་བཏབ་པས། ཉི་མ་ནུབ་ནས་དེ་དག་ལངས་ཏེ་སོང་བ་དང༌། མཉན་ཡོད་ཀྱི་སྒོ་བཅད་ནས་སྒོ་བ་ལ་སྒོ་ཕྱེ་ཞིག
ལྡེ་མིག་རྒྱལ་པོའི་ཕོ་བྲང་དུ་ཁྱེར་རོ། ། དེས་མཉན་ཡོད་དང་ཧ་ཅང་མི་རིང་བའི་ཀུན་དགའ་ར་བ་ཞིག་ཏུ་ཤིང་ལྗོན་པ་རྒན་རིམ་ནས་བསྐོས་ནས་འཁོད་པ་དང༌། ཨ་ཡྻེ་ཨ་ཡྻེ་སྒྲ་མཐོན་པོ་བྱུང་བ་གཡོན་ཅན་ལྔ་བརྒྱ་ཙམ་གྱིས་ཐོས་ནས་བཙུན་མོའི་འཁོར་དུ་ཤེས་ནས་གཞོམ་པར་འདོད་པ་དེ་ཨུཏྤ་ལའི་མདོག་གིས་ཤེས་ནས། འཕགས་སྐྱེས་པོའི་དཔུང་སྤྲུལ་ཏེ་རྔ་པ་ཊ་ཧ་བརྡུངས་པ་དང་བྲོས་སོ། ། ཨུཏྤ་ལའི་མདོག་གིས་འདི་ལྟར་གྱི་ལག་བརྡས་བསྒོ་ཞིག ནང་པར་སྔར་ལངས་ཏེ་སོང་བས་ཁྱིམ་པ་རྣམས་ཤཱཀྱའི་བུ་རྣམས་འདྲེ་བ་དང་ལྷག་པར་འདྲེ་བའི་ཚངས་པར་སྤྱོད་པ་བཟང་ངོ་ཞེས་ཟེར་རོ། ། དགེ་སློང་དོན་ཉུང་ངུ་དག་འཕྱ་ནས་གསོལ་བས། བྱུང་བ་འདི་ལས་བཅས་སོ། ། གཞི་གཙུག་ལག་ཁང་གི་མདུན་དུ་དབྱར་ཁང་འདུག་པས་མཚོན་ཏེ། མྱུར་དུ་ཐག་ཐོགས་མེད་པར་རང་གི་གནས་སུ་ཕྱིན་པར་རུང་བའི་གཞི་མ་ཡིན་པར་དགེ་སློང་མ་ལ་ཉི་མ་ནུབ་ནས།
བསམ་པ་ནུབ་པར་ཤེས་བཞིན་དུ། སྦྱོར་བ་མཚན་ཐོག་ཐག་སྟོན་པ་མ་གཏོགས་པར་བསྐོས་པས་བསྟན་པ། མཐར་ཐུག་བསྟན་ཟིན་པ་སྟེ། ཡན་ལག་འདི་ཚང་ན་ཉི་མ་ནུབ་ཀྱི་བར་སྟོན་པའི་ལྟུང་བྱེད་དུ་འགྱུར་རོ། ༢༣ ། འདོད་སྲེད་མིན་ལ་ཟས་ངོར་སྟོན་སྨྲས་སོ། ། དགེ་སློང་མས་ཆོས་དྲིས་པ་ལ་མི་འཇིགས་པར་བྱ་བའི་ཕྱིར་དགེ་སློང་ལ་ཟས་དབུལ་བར་བྱའོ། ། ཞེས་སོགས་ཀྱི་དོན། གླེང་གཞི་ནི། དགའ་བྱེད་སྐྱེ་དགུའི་བདག་མོ་ཅན་སོང་སྟེ། །
ཚིག་དང་ཡི་གེ་ཟབ་པས་ཆོས་བསྟན་པས། ། བུད་མེད་ཤེས་རབ་འཆལ་བའི་ཕྱིར་མ་གོ་སྟེ་འདྲི་མ་ནུས་སོ། ། སྲུ་སྐྱེ་དགུའི་བདག་མོས་སྟོན་པ་ལ་དེ་ཞུས་ནས། སྦྱིན་པ་ནི་མི་འཇིགས་པའི་རྒྱུར་བཀའ་སྩལ་ན། གནང་ན་ཀུན་དགའ་བར་འགྱུར་བ་དག་བྱའོ། ། ཇི་ལྟར་བྱ་བ་མི་ཤེས་ནས། བཅའ་བ་ལྔ་དང༌། བཟའ་བ་ལྔ་དང༌། ལྷུང་བཟེད་དང༌། ཆོས་གོས་དང༌།
དྲ་བ་ཕོར་བུ་སོགས་ཀྱིས་བྱའོ། ། དགེ་སློང་མ་ཞིག་གིས་འོ་ཐུག་ཁྱེར་ཏེ་སོང་བ་དང༌། ཉེ་དགའ་སྒོ་ན་འདུག་པས། ཅི འོ་ཐུག་གོ ། སུ་ལ་བླུད། དགའ་བྱེད་ལའོ། ། ཉེ་དགའ་འོ་ཐུག་རྙེད་ནས་རྟག་པར་དགེ་སློང་མ་ལ་སྟོན་ནོ། ། དེ་བཞིན་དུ་ཁ་ཅིག་གིས་ཞོ། ཁ་ཅིག་གིས་ཧྭགས་ཀྱི་ལ་དུ་སོགས་སོ། ། དགའ་བྱེད་ཆོས་བཟང་པོས་སྟོན་གྱི།
བཟའ་བ་ཙམ་གྱི་ཕྱིར་སྟོན་པར་མི་སེམས་སོ། ། ཞེས་འཕྱ་བའི་སྐབས་དེ་གསོལ་བས། བྱུང་བ་འདི་ལས་བཅས་སོ། ། གཞི་འདོད་པ་དང་སྲེད་པས་ཟས་ངོར་ཆོས་སྟོན་པ་མ་ཡིན་པའི་དགེ་སློང་ལ། བསམ་པ་འདུ་ཤེས་བསྒྱུར་ནས། སྦྱོར་བ་ཟས་ཅུང་ཟད་ཙམ་གྱི་ཕྱིར་དགེ་སློང་མ་ལ་སྟོན་ཏོ་ཞེས་སྨྲ་བ། མཐར་ཐུག་གོ་བ་སྟེ། ཡན་ལག་འདི་ཚང་ན་ཟས་ཕྱིར་སྟོན་པའི་ལྟུང་བྱེད་དུ་འགྱུར་རོ། ༢༤ ། ཉེ་མིན་དགེ་སློང་མ་ཡི་གོས་བཟོས་དང༌། །
ཤེས་གཙོ། དགེ་སློང་མ་ཉེ་དུ་མ་ཡིན་པ་ཉིད་ལའོ། ། གོས་བྱེད་ནའོ། ། ཞེས་པའི་དོན། གླེང་གཞི་ནི། སྦེད་མའི་ཆོས་གོས་ལྔ་ངན་ཅིང་བརྙིངས་ནས་རས་ཡུག་ཆེན་གཅིག་རྙེད་དེ། འདི་སུས་འཚེམ་སྙམ་པ་དང༌། དགེ་སློང་མ་ན་རེ། ཁྱེད་གསེར་སྣོད་ཀྱི་སློང་མོ་རྒྱུའམ། འཆར་ཀ་མཁས་སོ། །
མི་འཚེམ་མོ། ། སྔར་བཅོལ་ལམ། མེད་དོ། ། ཅིའི་ཕྱིར། ཆུའི་སྒྲ་ཁོ་ན་ལ་ལྷམ་འབུད་དམ། ཆོལ་ཞིག དེར་སོང་བ་དང༌། རས་ཡུག་མཐོང་ནས་གང་ལ་རས་ཡུག་འདི་འདྲའི་སྣམ་སྦྱར་ཡོད་ན་སྙིང་ལས་ཆུང་ངུའི་དགེ་བ་ལ་བྲོན་བྱེད་པར་འགྱུར་རོ། ། བདག་རས་མི་འབུལ་བ་མ་ལགས་ཏེ། བདག་གི་ཆོས་གོས་ལྔ་བརྙིངས་ནས་འཚེམ་སྟེ་གསོལ་ཅིག
འདི་བཙེམས་ན་བཅུ་གཉིས་སྡེའང་འཆོལ། མི་འཚེམ་ན་ཚིག་པའི་ཕྱིར། དབྱར་ཚིག་ཀྱང་མི་སྟེར་བར་འགྱུར་བས་ཤིང་སྣོད་དུ་བཀོལ་བ་ལྟ་བུ་ཞིག་བྱའོ་སྙམ་ནས་ཞོག་ཅིག་དེ་དྲུག་སྡེས་མཐོང་ནས། འདི་ཅི། སྦེད་མའིའོ། ། བཙེམ་མོ་ཟེར་ནས་བཙེམས་ཏེ། འཆར་ཀས་ཚོན་སྣ་ལྔའི་སྐུད་པས་བདག་ཉིད་སྦེད་མའི་མགུལ་ནས་འཁྱུད་པ་ཞིག་སྐུད་རིས་སུ་བཏབ་ནས་བཞག་གོ ། སྦེད་མ་འོངས་པ་དང༌། འདི་ཚོན་གྱིས་མ་སྦགས་བར་དུ་མ་འབྱེད་ཅིག ལྟུང་བར་འགྱུར་ཏ་རེ།
དེས་དེ་ཁྱེར་ཏེ་དབྱར་ཁང་དུ་ཕྱིན་པ་དང༌། བལྟས་འོན་ཅིག འཆར་ཀ་ན་རེ། མ་བཅལ་བར་མ་དབྱེ་ལྟུང་བར་འགྱུར་ཏ་རེ་ཟེར་རོ། དེ་ལ་ལྟུང་བ་ཅི་ཡོད་བྱས་ཧུར་ཕྲོགས་ཏེ་བལྟས་པས། རི་མོ་མཐོང་ནས་རྟ་བགད་བྱས་པ་དང༌། ཅི་ལ་བགད། འཆར་ཀས་མི་མཛེས་པ་བྱས་པ་ལ་གཟིགས། དྲུག་སྡེས་བསྟན་པ་འཇིག་པར་བྱེད་དོ་ཞེས་འཕྱ་བའི་སྐབས་དེ་གསོལ་བས། བྱུང་བ་འདི་ལས་བཅས་སོ། །
གཞི་ཉེ་དུ་མ་ཡིན་པའི་དགེ་སློང་མའི། བསམ་པ་ཉེ་དུ་མ་ཡིན་པར་ཤེས་བཞིན། སྦྱོར་བ་གོས་བཟོ་བ། མཐར་ཐུག་གྲུབ་པ་སྟེ། ཡན་ལག་འདི་ཚང་ན་གོས་བཟོས་པའི་ལྟུང་བྱེད་དུ་འགྱུར་རོ། ༢༥ ། གོས་སྦྱིན་ཡང་ངོ་འདི་ལ་བཞི་ཉེས་མེད། ། གོས་བྱིན་ནའོ། ། ཞེས་པ་ལ་སོགས་པའི་དོན། གླེང་གཞི་ནི།
མཉན་ཡོད་ན་ཚོང་དཔོན་ཞིག་རྒས་ནོར་ཟད་དེ། ཆུང་མ་ལ་ཁོ་བོས་ནོར་བསྒྲུབ་མི་ནུས་ཀྱི་རབ་ཏུ་བྱུང་ངོ༌། ། བདག་ཀྱང་འབྱུང་ངོ༌། ། དེས་དེ་སྲུ་སྐྱེ་དགུའི་བདག་མོའི་དྲུང་དུ་ཁྲིད་ནས། འདི་རབ་ཏུ་དབྱུང་དུ་གསོལ། དེས་དེ་རབ་ཏུ་བྱུང་ནས། བུད་མེད་སྲེད་པ་བཅད་པ་ལགས། དུས་དུས་སུ་བྱོན་ཅིག དེས་རྒྱལ་བྱེད་ཀྱི་ཚལ་དུ་རབ་ཏུ་བྱུང་བས། ཚོང་དཔོན་རབ་ཏུ་བྱུང་ངོ་ཟེར་ནས་ཆོས་གོས་དང་བསོད་སྙོམས་རྙེད་པ་མང་པོ་བྱུང་བས།
དུས་གཅིག་ན་སྣམ་སྦྱར་དམར་སེར་བྱོན་ནས་དབྱར་ཁང་ནང་དུ་སོང་བས། དགེ་སློང་མ་དེས་ཕྱག་འཚལ་ནས་སྣམ་སྦྱར་ལ་རྟོག་གོ ། སྲིང་མོ་འདོད་དམ། ལྷ་གནས་ཀྱི་ལྷག་མ་བཞིན་དུའོ། ། དེས་དེ་ལ་བྱིན་ནོ། སྟོན་པས་ཀོ་ས་ལར་ལྗོངས་རྒྱུ་རུ་གཤེགས་ཀྱི། ཆོས་གོས་ཀྱི་ལས་གྱིས་ཤིག་གསུངས་ནས་དགེ་སློང་དང་བཅས་པ་ཀོ་ས་ལར་གཤེགས་ཏེ་འཁོར་ལ་གཟིགས་པས། དགེ་སློང་དེ་སྣམ་སྦྱར་མེད་པར་གཟིགས་ནས། ཀུན་དགའ་བོ་ལ་རྨེད་པས། རྒྱས་པར་གསོལ་ཏེ།
བྱུང་བ་འདི་ལ་བཅས་སོ། ། གཞི་བསམ་སྔ་མ་བཞིན་ལ། སྦྱོར་བ་དགེ་སློང་མའི་དགེ་འདུན་ལ་གོས་འབུལ་བ་དང༌། གཞི་མ་ཡིན་པ་ལ་གོས་བྱིན་པ། མཐར་ཐུག་དེས་ལག་ཏུ་ཐོབ་པ་སྟེ། ཡན་ལག་འདི་ཚང་ན་གོས་བྱིན་པའི་ལྟུང་བྱེད་དུ་འགྱུར་རོ། ། བཞི་ནི། བོར་རླག་བྱུང་བ་དང༌། ལེགས་པར་སྨྲ་བ་དང༌། བསྙེན་པར་རྫོགས་པར་བྱེད་པ་དང༌།
བརྗེ་བའི་ཕྱིར་སྦྱིན་པ་ཉེས་མེད་དོ། ༢༦ ། དགེ་སློང་མ་གཅིག་ལམ། འཇིགས་པ་དང་བཅས་པའི་ལམ་ཉིད་དུ། ཞེས་པ་ལ་སོགས་པའི་དོན། གླེང་གཞི་ནི། དྲུག་སྡེས་དགེ་སློང་མ་བཅུ་གཉིས་སྡེ་དང༌། ལམ་རྒྱགས་མང་པོ་སྟ་གོན་བྱས་ནས་ལྗོངས་རྒྱུ་རུ་ལྷགས་སོ། ། དགེ་སློང་བསོད་སྙོམས་པ་ཞིག་འགྲོ་བར་འདོད་པ་གྲོགས་ཀྱིས་བཀག་ཀྱང་ངེད་ལོ་ཐལ་བས་མི་གནོད་ཟེར་ནས་སོང་ངོ༌། དེ་དག་མཚམས་ཀྱི་ཕྱི་རོལ་ཏུ་སོན་པ་དེའི་ཚེ།
ཡུན་ཇི་སྲིད་གཞན་གྱི་སྤྱོད་ལམ་གྱིས་འཁོད་པར་བྱས་ཚུར་ཤོག རང་གི་སྤྱོད་ལམ་གྱིས་འཁོད་དོ་ཟེར་ནས་དང་པོར་དགའ་བོ། དེའི་འཁྲིས་སུ་དགའ་མོ། དེ་ནས་དགའ་བོའི་ལྷན་ཅིག་གནས་པ། དེ་ནས་དགའ་མོའི་ལྷན་ཅིག་གནས་མ། དེའི་འོག་ཏུ་དགའ་བོའི་དགེ་ཚུལ། དེའི་འོག་ཏུ་དགའ་མོའི་དགེ་ཚུལ་མ། དེའི་འོག་ཏུ་ཉེ་དགའ་དང་གཙུག་དགའ་མ་ལ་སོགས་པས་སྤེལ་ཏེ་དོང་བ་ལ་བྲམ་ཟེ་གཅིག་ན་རེ། འདི་དགེ་སློང༌། འདི་དེའི་ཆུང་མ།
འདི་དེའི་བུ། འདི་དེའི་མནའ། འདི་ཚ་བོ། འདི་ཚ་བོའི་ཆུང་མ་ཟེར་བ་དང༌། ཉེ་དགའ་ཁྱེད་ཀྱི་གཉའ་བ་རྡོག་པས་མནན་ནས་ཆུང་མ་སོགས་ཡིན་ནོ། ། བསོད་སྙོམས་པ་དེས་བདག་ཤི་བ་ནི་བླའི། འདི་དག་དང་འགྲོགས་པ་ནི་དེ་ལྟ་མ་ཡིན་ནོ་ཟེར་ནས་ལོག་ཕྱིན་པ་དང༌། བདེ་བར་རྒྱུས་སམ། ཅིའི་བདེ་བ། དྲུག་སྡེས་བསྟན་པ་འཇིག་པར་བྱེད་དོ་ཟེར་བའི་སྐབས་དེ་གསོལ་བས།
བྱུང་བ་འདི་ལས་བཅས་སོ། ། གཞི་འཇིགས་པ་མེད་པའི་ལམ་དུ་དགེ་སློང་མ་དང་ལྷན་ཅིག་ཏུ། བསམ་པ་འགྲོ་བར་འདོད་པ། སྦྱོར་བ་སྔར་འཐམས་སམ་མ་འཐམས་ཀྱང་རུང་འགྲོ་བར་ཞུགས་པ། མཐར་ཐུག་རྒྱང་གྲགས་གཅིག་ཕྱིན་པ་སྟེ། ཡན་ལག་འདི་ཚང་ན་དགེ་སློང་མ་དང་ལྷན་ཅིག་ལམ་དུ་འཇུག་པའི་ལྟུང་བྱེད་དུ་འགྱུར་རོ། ། རྒྱང་གྲགས་ཀྱི་ཕྱེད་ནི་ཉེས་བྱས། རྒྱང་གྲགས་ཀྱི་གྲངས་ཇི་ཙམ་པར་ལྟུང་བྱེད་ཀྱི་གྲངས་ཀྱང་འགྱུར་རོ། ༢༧ ། གྲུར་འཇུག་ཀྱང༌། །
འཇིགས་བཅས་ཉེས་མེད་ཞར་ལ་སྦྱིན་ལེན་གནང༌། ། འགྲམ་གཉིས་འཇིགས་པ་དང་བཅས་པ། ཞེས་སོགས་ཀྱི་དོན། གླེང་གཞི་ནི། དྲུག་སྡེས་སྔར་བཞིན་བཅུ་གཉིས་སྡེ་ལ་ལྷན་ཅིག་འདོང་ངོ༌། ། མ་བཀག་གམ། སྐམ་གྱི་ལམ་དུ་བཀག་པས་གྲུ་ལ་འདོང་ངོ༌། ། རུང་ངམ། རུང་གི ལམ་རྒྱགས་མང་པོ་སྟ་གོན་གྱིས་ཤིག
སྟ་གོན་བྱས་པ་དང༌། དྲུག་སྡེས་དབྱར་ཚུལ་བྱས་པས་ཟད་ནས་མང་པོ་སྟ་གོན་གྱིས་ཤིག་བྱས་ནས་བསོད་སྙོམས་པ་ཞིག་བཀག་ཀྱང་མ་ཉན་པར་སོང་ངོ༌། ། དེ་དག་མཚམས་ཀྱི་ཕྱི་རོལ་དུ་སོང་བ་དང་སོགས་ནས། དྲུག་སྡེས་བསྟན་པ་འཇིག་པར་བྱེད་དོའི་བར་སྔར་དང་འདྲ། དེ་གསོལ་བས། བྱུང་བ་འདི་ལས་བཅས་སོ། ། གཞི་དགེ་སློང་མ་དང་འཐམས་སམ་མ་འཐམས་པར་འཇིགས་པ་མེད་པའི་གྲུར་བར་ཆད་མེད་པར་རྒྱུན་ལས་བཟློག་ཕྱོགས་སུ། ། བསམ་སྦྱོར་མཐར་ཐུག་སྔ་མ་དང་འདྲ་བ་ཚར་ན་གྲུར་འཇུག་པའི་ལྟུང་བྱེད་དུ་འགྱུར་རོ། ། ཐད་ཀར་ཆུའི་ཕ་རོལ་ཏུ་འགྲོ་བ་ནི་གནང་བའོ། ། ཡོ་བ་དང༌།
རྡིབ་ཆད་དང༌། དབའ་ཀློང་གདོས་པ་ཆག་པ་དང༌། རུ་སྐྱ་འཛིན་པའི་དབང་གིས་གཞན་དུ་སོང་བ་ཉེས་མེད་དོ། ། འདི་གཉིས་ལ་འཇིག་པ་དང་བཅས་ན་ཉེས་མེད། དགེ་སློང་གི་ལམ་རྒྱགས་རྩེ་རྒོད་མ་དང༌། དགེ་ཚུལ་མ་ལ་བསྐུར་བར་རུང་ཞིང༌། འཁུར་བ་མེད་ན་དགེ་སློང་མ་ལ་ཡང་བསྐུར་བར་རུང་ལ། དགེ་སློང་མའི་ཡང་བཟློག་སྟེ་ཤེས་པར་བྱའོ། ། དེ་དག་ཏུ་དགེ་སློང་དང་དགེ་སློང་མ་སྦྱིན་ལེན་བྱ་བར་ཡང་གནང་ཞིང༌། ཚངས་པ་མཚུངས་པར་སྤྱོད་པ་ན་བ་ལམ་དུ་མི་འདོར་ཞིང༌།
མཚན་མི་མཐུན་ན་མགོ་ལོགས་དང༌། མཐུན་ན་རྐང་ཕྱོགས་ནས་གཟུང༌། གྲོང་དུ་ཕྱིན་པ་ཉིད་ན་སྨན་དང་ཟས་ལེགས་པར་སྦྱར་ཏེ་རང་བཞིན་མཐུན་པའི་ནད་གཡོག་གཅིག་བཞག་ནས་སོང་བ་ཉེས་པ་མེད་དོ། ༢༨ ། དབེན་པར་བུད་མེད་དང་བཅས་གཅིག་པུར་འདུག ། བུད་མེད་གཅིག་པུ་ཉིད་དང༌། ཞེས་བྱ་བ་ལ་སོགས་པའི་དོན། གླེང་གཞི་ནི། འཆར་ཀ་མཉན་ཡོད་དུ་སོང་བ་དང༌། སྦེད་མའི་ཁྱིམ་དུ་སོང་ངོ༌། །
སྦེད་མས་སྟན་ལ་བཞུགས་ཤིག འཆར་ཀ་ཁ་ནང་དུ་བལྟས་ཏེ་འདུག སྦེད་མ་ཁ་ཕྱིར་བལྟས་ཏེ་འདུག་ནས། ཆོས་བསྟན་སྔོན་གྱི་གཏམ་དག་བྱ་བར་བརྩམས་པ་དང༌། དགེ་སློང་ཞིག་དེར་འོངས་པ་སྦེད་མས་མཐོང་ནས་མ་འོང་གི་བརྡ་བྱས་སོ། ། ཁྱོད་ཁོ་བོ་འདུག་བཞིན་དུ་སྐྱེས་པ་གཞན་ལ་བརྡ་བྱེད་དམ། འཕགས་པའི་བཀའ་མཆིད་སྤངས་སམ་སྙམ་ནས་བགྱིས་སོ། ། ཁོ་བོའི་བདེན་བཞིའི་གཏམ་བྱས་སྙམ་མམ། བསོད་སྙོམས་བྱིན་ཅིག དེས་བཟའ་བཅའ་བསོད་པས་ལྷུང་བཟེད་བཀང་ནས་བྱིན་ནོ། །
འཆར་ཀས་ཟས་ཀྱི་བྱ་བ་བྱས་ནས་སོང་བ་དང༌། བསོད་སྙོམས་པ་དག་གིས་ཁྱོད་ཀྱིས་བསོད་སྙོམས་ཟོས་སོ། ། དེ་བཞིན་ནོ། ། ཁྱེད་བུད་མེད་དང་ལྷན་ཅིག་སྟན་ལ་འདུག་ཏུ་རུང་ངམ། རུང་ཡང་སྲིད་མི་རུང་ཡང་སྲིད་བསྡད་དོ། ། ཁོ་བོའི་བསོད་སྙོམས་ཟ་ཞིང་བསླབ་པ་འཆར་ཆུག་ཅིག དེ་ཡལ་བར་བོར་དུ་རེའམ་ཟེར་བ་དེ་གསོལ་བས། བྱུང་བ་འདི་ལས་བཅས་སོ། གཞི་སྐྱེ་བོའི་རྒྱུན་ལུགས་ཀྱིས་དབེན་པའི། སྐྱབས་དང་བཅས་པའི།
འདོམ་གང་ཙམ་དུ། དགེ་སློང་རང་ཉིད་བུད་མེད་གཅིག་པུ་དང༌། བསམ་པ་ལྷན་ཅིག་འདུན་པར་བསམ་པ། སྦྱོར་བ་ལྷན་ཅིག་ཏུ་སྡོད་པར་བརྩམས་པ། མཐར་ཐུག་འཕོངས་ས་ལ་བཞག་པ་ཙམ་སྟེ། ཡན་ལག་འདི་ཚང་ན་གཅིག་པུར་འདུག་པའི་ལྟུང་བྱེད་དུ་འགྱུར་རོ། ༢༩ ། འགྲེང་ཡང༌། དགེ་སློང་མ་དང་ངོ༌། ། འགྲེང་བ་ལའོ། །
ཞེས་པའི་དོན། གླེང་གཞི་ནི། སྦེད་མ་རབ་ཏུ་བྱུང་ནས་དགེ་སྐོས་བྱེད་པ་ན། དགེ་སློང་མ་རྣམས་བསོད་སྙོམས་ལ་སོང་བའི་རྗེས་སུ་ཕྱག་བདར་བྱེད་ཀྱི་འདུག འཆར་ཀ་དེར་བྱུང་བ་དང་ཕྱག་འཚལ། ཕྱགས་མ་ཕྱོགས་གཅིག་ཏུ་བཞག་ནས་འགྲེང་ངོ༌། ། འཆར་ཀ་ཡང་འགྲེང་སྟེ་ཆོས་བསྟན་ནས་སྔར་བཞིན་དུ་གཏམ་བརྗོད་པ་དང༌། ད་བཞུད་ཅིག་ཕྱག་བདར་མ་ཚར་ན་སྨོད་པར་འགྱུར་རོ། ། དེ་སོང་སྟེ་ཕྱག་བདར་བྱ་བར་བརྩམས་པ་དང༌། དགེ་སློང་མ་རྣམས་ལྷགས་ནས་ཁྱོད་ཀྱིས་ཅི་བྱས་ན།
དབྱར་ཁང་ཕྱག་བདར་ལས་ཁྱེད་དོང་ནས་ས་ལ་མ་འདུག་གོ ། དགེ་སློང་མ་ནད་མ་ཞིག་ནས་དེ་ནི་བདེན་ཏེ། འཆར་ཀ་དང་ལྷན་ཅིག་འགྲེང་ནས་མ་བག་མར་བླངས་པ་ཚུན་ཆད་བརྗོད་དོ། ། དེ་བརྒྱུད་དེ་གསོལ་བས། བྱུང་བ་འདི་ལས་བཅས་སོ། ། གཞི་དབེན་པའམ་སྐྱབས་ཡོད་དུ་དགེ་སློང་མ་དང་གཅིག་པུར། བསམ་པ་ལྷན་ཅིག་འགྲེང་བར་འདུན་པ། སྦྱོར་བ་འགྲེང་བ། མཐར་ཐུག་འགྲེང་བས་གནས་པ་སྟེ། ཡན་ལག་འདི་ཚང་ན་གཅིག་པུར་འགྲེང་བའི་ལྟུང་བྱེད་དུ་འགྱུར་རོ།
༣༠ ། ཉེ་མིན་མ་གཉེར་དགེ་སློང་མས། ། སྦྱོར་བཅུག་ཟོས་ལའོ་དུས་ཡོན་ཉེས་པ་མེད། ། ཤེས་གཙོ། དགེ་སློང་མས་སྦྱོར་དུ་བཅུག་པ་ཉིད་ལའོ། ། ཞེས་སོགས་ཀྱི་དོན། གླེང་གཞི་ནི། མུ་གེ་བྱུང་ནས་ཁྱིམ་བདག་དད་པ་ཅན་གྱིས་གནས་བརྟན་གྱི་བསོད་སྙོམས་སྦྱོར་གྱི། དྲུག་སྡེ་བཅུ་གཉིས་སྡེའི་གན་དུ་སོང་ནས་ཞལ་ཚུས་གསོལ་ཅིག སུས་སྦྱིན།
བདག་ཅག་གིས་སོ། ། དེ་ཙམ་གྱིས་འཚོ་མི་ནུས་ཀྱི། ཁྱིམ་པ་གནས་བརྟན་ལ་བསོད་སྙོམས་འབུལ་བ་དེ་དག་ཁོ་བོ་ལ་སྦྱོར་དུ་བཅུག་ན་འཚོ་ནུས་སོ། ། རུང་ངམ། རུང་ངོ༌། ། དེར་སྦོམ་དགའ་མོས་སོང་ནས་ཁྱིམ་བདག་སུའི་བསོད་སྙོམས་སྦྱོར། ཀོའུ་དི་ནྱའིའོ། ། ཁྱེད་ཀྱིས་ཤཱཀྱའི་རིགས་ལས་རབ་ཏུ་བྱུང་ཞིང་སྡེ་སྣོད་གསུམ་དང་ལྡན་པ་ཆོས་སྒྲ་སྒྲོག་པ། རིག་པ་དང་གྲོལ་བར་སྨྲ་བའི་སྤོབས་པ་ཅན་ལ་བསོད་སྙོམས་དྲངས་ན་བསོད་ནམས་ཆེའོ། ། དེ་སུ།
དགའ་བོའོ། ། བགྱིའོ་ཟེར་ནས་དེ་ལ་སྦྱར་རོ། ། དེ་བཞིན་དུ་དྲུག་སྡེ་ཐམས་ཅད་ལ་བྱས་པས། ལྷུང་བཟེད་སྣོད་ཁས་བཏགས་པའི་བསོད་སྙོམས་རྙེད་ནས། འདི་ག་ལས་རྙེད། འདི་སྦྱོར་དུ་བཅུག་པའི་སྲིང་མོ་ལ་ནད་མེད་པར་གྱུར་ཅིག ཅི རུང་ངམ། རུང་ཡང་སྲིད་མི་རུང་ཡང་སྲིད་དེ་ཁོ་བོ་ཅག་ལྟོགས་ཏེ་འཆི་བར་བྱའམ་ཟེར་བའི་སྐབས་དེ་གསོལ་བས། བྱུང་བ་འདི་ལས་བཅས་སོ། ། གཞི་ཉེ་དུ་མ་ཡིན་པའི་དགེ་སློང་མས་མགྲོན་དུ་མ་གཉེར་བའམ།
གཉེར་ཡང་ལྷག་པོར་ཡང་དག་པ་མ་ཡིན་པའི་ཡོན་ཏན་དག་གིས་རང་ལ་སྦྱོར་དུ་བཅུག་པའི་ཟས། བསམ་པ་དེ་ལྟར་ཤེས་བཞིན་དུ། སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པ་སྟེ། ཡན་ལག་འདི་ཚང་ན་དགེ་སློང་མས་སྦྱོར་དུ་བཅུག་པའི་ལྟུང་བྱེད་དུ་འགྱུར་རོ། ། དུས་ཀྱིས་སྔར་ཡང་ཡང་དུ་མགྲོན་དུ་གཉེར་བ་དང༌། ཡོན་ཏན་གྲུབ་པ་དང༌། ཐོས་པ་ཕུན་སུམ་ཚོགས་པས་སྦྱོར་དུ་བཅུག་པ་ནི་ཉེས་པ་མེད་ལ། གཞན་གྱི་དོན་དུ་སྦྱོར་དུ་བཅུག་པ་དང༌། བསོད་སྙོམས་ཀྱི་ཚེ་བྱིན་ཅིག་ཅེས་པ་ལྟ་བུ་ལ་ནི་ཉེས་བྱས་སོ།
༣༡ ། གནང་མིན་ཉེ་མིན་ཁྱིམ་ལས་ཟས་གཉིས་ཟོས། ། ཅིག་ཅར་ཡང་རུང་ཕྱིས་ཀྱང་རུང་སྟེ་གོས་ཀྱི་རྙེད་པ་མེད་པའི་མགྲོན་དུ་བོས་པ་གཉིས་པ་རྙེད་ནའོ། ། ཞེས་སོགས་ཀྱི་དོན། གླེང་གཞི་ནི། སྟོན་པ་ཡངས་པ་ཅན་སྤྲེའུའི་རྫིང་གི་འགྲམ་ན་བཞུགས་པའི་ཚེ། ཁྱིམ་བདག་དྲག་ཤུལ་ཅན་གྱིས་སངས་རྒྱས་འཁོར་དང་བཅས་པ་དང་བསོད་སྙོམས་ལ་སྤྱན་དྲངས་སོ། ། དྲུག་སྡེས་ཁྱིམ་དུ་འགྲོ་བའི་ཁྱིམ་བདག་ཏུ་སོང་ནས་ཞལ་ཚུས་གསོལ་ཅིག མགྲོན་དུ་བོས་སོ། ། ཨ་མྲའི་འཁུར་བ་གསོལ་ཅིག
ཟོས་སོ། ། གྲོགས་བསོད་སྙོམས་པ་དེ་སྟན་གཅིག་པའོ་ཟེར་ནས་མི་ཟ་ནས་སྣོམས་ལ་བཞུད་ཅིག ལྷུང་བཟེད་ཆུང་ངུ་བཀང་སྟེ་སོང་བ་དང༌། བཅོམ་ལྡན་འདས་མ་བྱོན། ཁྱིམ་བདག་གིས་བཟའ་བཅའ་བསོད་པ་བྲིམ་པ་དང༌། བསོད་སྙོམས་པ་འདིས་བདག་ཅག་ལ་ཀླན་ཀ་མ་རྙེད་པའི་སྔར་བརྗོད་དོ་སྙམ་ནས། བདག་གཅིག་པུ་མ་ཡིན་གྱི། དྲུག་སྡེས་ཀྱང་ཨ་མྲའི་འཁུར་བ་ཟོས་སོ། ། ཅི ཁོ་བོ་ལ་ཨ་མྲའི་འཁུར་བ་མེད་སྙམ་མམ། ཨ་མྲའི་འཁུར་བའི་པྲོག་མ་ཁ་ཕྱེའོ། །
བཅོམ་ལྡན་འདས་ཀྱི་སྐུ་སྐལ་དྲངས་པ་དང་དྲི་བ་གཉིས་པ་མཛད་པས། ཟས་བསོད་པས་ཚིམ་མོད་ཀྱིས་ཁྱིམ་བདག་གིས་སྤྱོས་སོ། ། གང་ལ། འདི་ལའོ། ། བྱུང་བ་འདི་ལས་བཅས་སོ། ། དགེ་སློང་གཅིག་ན་ནས་སྨན་པ་ལ་སྨན་སྟོན་ཅིག ཞལ་ཚུས་གསོལ་ཅིག མ་གནང་ངོ༌། ། དེ་ཉིད་དུ་རྐྱེན་དུ་མཛད་ནས་གནང་བར་འགྱུར་རོ། ། གསོལ་པས།
ན་བའི་དུས་མ་གཏོགས་སོ། ། དགེ་སློང་མཆོད་རྟེན་གྱིས་ལས་དང་དགེ་འདུན་གྱི་ལས་བྱས་པ་དག་བཀྲེས་ནས་ཉལ་ལོ། ། ཁྱིམ་བདག་བསྟན་པ་ལ་གཅིག་ཏུ་བརྩོན་པ་ལགས་ན་ཅིའི་ཕྱིར་གཟིམས། བཀྲེས་སོ། ། ཞལ་ཚུས་གསོལ་ཅིག བསླབ་པ་བཅས་སོ། ། གསོལ་པས། ལས་ཀྱི་དུས་མ་གཏོགས་སོ། ། དགེ་སློང་ལམ་དུ་ཞུགས་ནས་སོང་བ་བཀྲེན་ནས་ཉལ་བ་དང༌། ཁྱིམ་པས་སྔར་བཞིན་ཟེར་བ་གསོལ་པས།
ལམ་དུ་འགྲོ་བ་མ་གཏོགས་སོ། ། སྟོན་པ་ཡངས་པ་ཅན་ནས་མཉན་ཡོད་དུ་བྱོན་པ་དང༌། ཁྱིམ་བདག་གཅིག་ཚེས་བརྒྱད་བཅུ་བཞི་ལ་བསྙེན་གནས་བྱེད་པ། དགེ་འདུན་བཀྲབས་པའི་ཟས་མི་ཟ་བར་དུ་བདག་ཉིད་མི་ཟ་བ་ཞིག་ཡོད་པ་དེས། དགེ་འདུན་སྤྱན་འདྲེན་དུ་བཏང་བ་དང༌། གཙུག་ལག་ཁང་ན་དགེ་འདུན་མེད་ནས་ལོག་པས། གང་དུ་སྤྱན་དྲངས་པ་ནས་དྲོངས་ཤིག དེས་སོང་བ་དང་སྤྱན་དྲངས་པས་ཟས་ཟོས་ཟིན་ནོ། ། གདུགས་ཚོད་གསོལ་དང་རས་ཡུག་ཆེན་འབུལ་ལོ་ཞེས་བྱོས་ཤིག དེ་སྐད་སྨྲས་པས།
དགེ་སློང་རྣམས་ཁོ་བོ་ཅག་གིས་སྤངས་སོ། ། དེས་ཁྱིམ་བདག་དེ་ཟན་བཅད་དོ། ། ཁྱིམ་ཚེས་དག་དགེ་སློང་གོས་སྦྱིན་ཡང་ལོངས་སྤྱོད་དུ་མི་བཏུབ་པར་ཁྱིམ་བདག་གི་ཟན་བཅད་དོ། ། ཟེར་བའི་སྐབས་དེ་གསོལ་བས། གོས་སྦྱིན་པའི་སྐབས་མ་གཏོགས་སོ། ། དེ་རྣམས་བསླབ་པ་ལ་གུས་པའི་བསྔགས་པ་བརྗོད་ནས་སྔ་མ་ནི་བཅས་པ་ཡིན། འདི་ནི་རྗེས་སུ་གནང་བའོ། ། གཞི་གནང་བའི་དུས་མ་ཡིན་པར་ཉི་མ་གཅིག་ལ་བཟའ་བ་ལྔར་གཏོགས་པའི་མགྲོན་ལ་ཉེ་དུ་མ་ཡིན་པའི་ཁྱིམ་པས་ལན་གཉིས་བོས་པ། བསམ་པ་དང་དུ་བླངས་པ། སྦྱོར་བ་ཟས་གཉིས་པ་ཟ་བར་བརྩམས་པ།
མཐར་ཐུག་མིད་པ་སྟེ། ཡན་ལག་འདི་ཚང་ན་ཡང་ཡང་ཟ་བའི་ལྟུང་བྱེད་དུ་འགྱུར་རོ། ། གནང་བའི་དུས་ནི། བསོད་སྙོམས་ལན་ཅིག་གིས་གསོ་མི་ནུས་པར་ན་བ་དང༌། དགེ་འདུན་དང༌། མཆོད་རྟེན་གྱི་ལས་དང༌། དཔག་ཚད་ཕྱེད་ཀྱི་ལམ་དུ་སོང་བ་དང༌། ཕྱི་མ་ལ་གོས་ཀྱི་རྙེད་པ་དང་བཅས་པ་དང༌། མུ་གེའི་དུས་དང༌། སྲ་བརྐྱང་བཏིང་བ་དང༌།
སྦྱིན་པ་པོ་མི་དགའ་བར་རང་གིས་འགྱུར་བར་ལྟ་ན་རང་གིས་ཁམ་གཉིས་སམ་གསུམ་ཟོས་ནས། ཁྱིམ་བདག་དགེ་སློང་འདི་བསོད་སྙོམས་ཀྱི་འཕོངས་པ་ཡིན་གྱིས། རྗེས་སུ་ཡི་རངས་བར་གྱིས་ཤིག་དང༌། འདི་ལ་འདི་སྦྱིན་པར་བྱའོ་ཞེས་མངོན་པར་དགའ་བར་བྱས་ནས་སྟེར་བའི་དུས་རྣམས་སོ། ། དུས་སྟོན་དང༌། དེ་ལ་ཀུན་ཏུ་བལྟ་བའི་ཚེ། འཇིག་རྟེན་གྱི་ཐ་སྙད་ཀྱིས་སམ། འཇིག་རྟེན་གྱི་ཤེས་པའི་དབང་གིས་འབོད་པ་དང༌། ཐོ་འཚམ་པའི་བསམ་པ་དང༌། མི་རུང་བའི་ཟས་ལ་བོད་པ་དང༌།
དགེ་སློང་གང་ལ་མགྲོན་དུ་བོས་པ་གཞན་ཡོད་པ་དེའི་ཕྱིར་མ་ཡིན་པར་དགེ་འདུན་སྤྱི་སྤྱན་དྲངས་པ་རྣམས་ནི་མགྲོན་དུ་བོས་པ་མ་ཡིན་པས་ཉེས་པ་མེད་དོ། ། ཅིག་ཅར་ཁག་གཉིས་སུ་མགྲོན་དུ་འབོད་པ་བྱུང་ན་གཅིག་ཏུ་རང་དང་གཞན་དུ་རབ་ཏུ་བྱུང་བ་སྡེ་ལྔ་པས་གང་ཡང་རུང་བ་འཇོག་པ་ཆོས་དང་ལྡན་པ་ཡིན་ལ། རྙེད་པ་ཡོད་པ་གཉིས་སུ་འགྲོ་བའི་ཚེ། ཟས་སྔ་མ་ལ་འགྲངས་པར་ཟོས་ནས། དེང་བདག་གིས་འདི་ལས་ཟ་བར་མི་བྱའོ། ། དེས་བལྟོས་པ་མེད་པའི་བསམ་པས་ཟན་གྱི་སྟན་ལས་ལྡང་བ་སྟེ། སྤོང་བ་དེ་བསྲུང་ཞིང་ཟན་སྔ་མ་ལ་འཇུག་ཅིང་ཕྱི་མར་ཡང་འགྲོ་བར་བྱའོ། ། གཙུག་ལག་ཁང་ལས་གཞན་པའི་ཁྱིམ་དུ་ཟན་ལ་བོས་པ་དང་དུ་བླངས་ཤིང༌། དུས་ཤེས་པས་གཎྜི་བརྡུངས་ཏེ་རང་གི་འཁོར་ལ་བལྟ་བ་དང༌། གློ་བུར་དུ་འོངས་པ་གནས་བརྟན་གྱིས་བལྟས་ཏེ་འཇུག་པར་བྱའོ། །
དེར་ནད་ལ་སོགས་པའི་རྐྱེན་མེད་པར་གྱ་ཚོམ་དུ་རང་གིས་ཟན་བཅད་པར་མི་བྱ་བ་དང༌། སྦྱིན་བདག་གིས་སྐོམ་བཏུང་བར་གསོལ་བ་འདེབས་ན། ཁྱིམ་དེར་ཅི་རན་ཙམ་བསྡད་པར་བྱའོ། ༣༢ ། ཁྱིམ་གཞན་མུ་སྟེགས་ཀྱིར་གཏོགས་ཞག་གཅིག་ལས། ། ལྷག་ནས་ཟོས་ནའོ། ། ཆོས་འདི་པ་མ་ཡིན་པ་བདག་པོ་ཁྱིམ་པ་དང་བཅས་པ་ཡ་མཚན་ཅན་ཐམས་ཅད་མ་ཡིན་པར་འདུག་གནས་སོ། ། ཞེས་སོགས་ཀྱི་དོན། གླེང་གཞི་ནི། སྟོན་པས་ཆོ་འཕྲུལ་ཆེན་པོ་བསྟན་པས་མུ་སྟེགས་ཚར་བཅད་པའི་ཚེ།
མུ་སྟེགས་ཅན་རྣམས་མཐའ་འཁོབ་ལ་བརྟེན་ཅིང་གནས་སོ། ། དེའི་ཚེ་གཅེར་བུ་པ་དྲུག་ཅུ་དེར་ལྷགས་ནས་ཡོན་བདག་དེས་བསོད་སྙོམས་བསྟབས་སོ། ། མཉན་ཡོད་ནས་ཁྱིམ་བདག་ཅིག་དེར་སོང་བ་དང༌། ཡོན་བདག་དེས་དེ་རྣམས་ལ་ཟན་བྱིན་ནས་ཞིང་དང་ས་བོན་བཟང་ངམ། ས་བོན་བཟང་སྟེ་ཞིང་ངན་ནོ། ། བཟང་པོ་གང་ན། མཉན་ཡོད་ན་ཉན་ཐོས་སོ། ། དེ་འདིར་སྦྲོན་ཅིག དེ་རྒྱལ་བྱེད་ཚལ་དུ་འོངས་པ་དང༌། ཉེ་དགའ་སྒོ་ན་འདུག་པས་ཐོས་ནས།
དྲུག་སྡེས་གྲོས་བྱས་ནས་དེར་སོང་ངོ༌། ། ཁྱིམ་བདག་དེས་བྱིན་པ་ལེགས་སོ་ཞེས་བརྗོད་ནས། གནས་མལ་བཙལ་ཏེ་བཀུར་རོ། ། གཅེར་བུ་པ་དེས་འདི་ཁྱེད་ཀྱི་གཙུག་ལག་ཁང་མ་ཡིན་ན་གར་འཇུག དེ་སྐད་མ་ཟེར་ཅིག འདུག་ན་འདུག་ཏུ་ཟད། མི་འདུག་ན་མཚམས་ཆེན་པོ་གཅད་དོ། ། དེས་བདག་གཅིག་པུ་ལས་མེད་དོ་སྙམ་ནས་བྲོས་སོ། ། དེའི་ཕྱི་དེ་ཉིན་གཅེར་བུ་པ་དེ་རྣམས་འཁོར་ནས་བདག་གི་སྤྱོད་ཡུལ་ཕྲོགས་གྱིས་ཕྱིར་ཁུག་ཅིག ཁྱོད་གར་སོང༌།
བསྐྲད་དོ། ། སུས། ཤཱཀྱའི་བུས་སོ། ། ཇི་སྙེད། མི་དྲུག་གོ ། བདག་ཅག་དྲུག་ཅུ་ཡོད་པས་བརྡེག་སྟེ་བསྐྲད་དོ། ། རེམ་ཞེས་བརྗོད་པ་ན་རེ་རེ་ལ་བཅུ་བཅུ་རུབ་ཅིག་ཟེར་ནས། ཁྱིམ་བདག་ལ་ཁྱེད་རང་དབུས་སུ་གནས་གནས་པ་ཡིན་ནོ་ཟེར་ནས། ཀྱེ་དགེ་སྦྱོང་ཕྱིར་བྱུང་ཞིག མི་འབྱུང་ན་མཚམས་བཅད་དོ། །
དྲུག་སྡེས་ཀྱང་སྔར་བཞིན་བརྗོད། རེམ་ཞེས་བརྗོད་པ་དང་རེ་རེ་ལ་བཅུ་བཅུ་རུབ་བརྡེག་པ་དང༌། དྲུག་སྡེས་མིག་དང་རྣ་བ་སྲུངས་ཤིག ཅེས་སྨྲས་ནས་སྒྲི་བྱི་དག་ཕོད་ཡང་དག་ན་འདིར་བསྣུན་ཅིག་ཟེར་རྐུབ་ཚོས་བསྟན་ནོ། ། གཅེར་བུ་དག་ངལ་ནས་བརྡེག་མ་ནུས་པ་དང༌། ཤིན་ཏུ་རེམ་ཞིག་ཟེར་ནས་ལག་ངར་བརྐྱང་བས་ཀྱང་ལྔ་ལྔ་ས་ལ་བརྡབས། བསྐུམ་པས་ཀྱང་ལྔ་ལྔ་ས་ལ་བརྡབས། དགའ་བོ་ཉེ་དགའ་ཕམ་པས་སྲུངས་ཤིག་ཟེར་ནས་ཐལ་ལྕག་དང་ཁུ་ཚུར་གྱིས་ཐམས་ཅད་གཏེལ་ནས་ཕྱིར་བྱུང་བ་དང༌། ཁྱིམ་པ་རྣམས་དགེ་སྦྱོང་གཡུལ་འགྱེད་པའི་ཆར་འབབ་པ་ལ་ལྟོས། དྲུག་སྡེ་སྤྱོད་ཡུལ་འཚིག་མེ་སྟག་མ་ཞིའི་འདོང་ཟེར་ནས་མཉན་ཡོད་དུ་སོང་ངོ༌། །
དེའི་ཚེ་ཀུན་ཏུ་རྒྱུ་འཆར་བ། ཤཱ་རིའི་བུས་སྔ་དྲོ་ཚར་བཅད་པའི་ཕྱི་དྲོ་དྲུག་སྡེ་སླེབ་ནས། དེ་དག་གིས་ཤཱ་རིའི་བུའི་བསྔགས་པ་བརྗོད་པས། དེས་མུ་སྟེགས་གཅིག་བཏུལ་བ་ངོ་མཚར་ཅི་ཆེ། ངེད་མི་དྲུག་གིས་དྲུག་ཅུ་ཚར་བཅད་པ་ངོ་མཚར་ཆེའོ། ། རིགས་པ་གང་ལ། དབྱུག་རིང་ལུས་ལ་ཤད་པའོ། ། མ་ཤིའམ། དེ་དུས་མ་ཤི་སྟེ་གཏོལ་མེད་ཟེར་རོ། ། དགེ་སློང་དོན་ཉུང་ངུ་དག་ངོ་ཚ་བའི་གནས་དེས་རློམ་པར་བྱེད་དོ་ཟེར་བ་དེ་གསོལ་བས།
བྱུང་བ་འདི་ལས་བཅས་སོ། ། སྦྱིན་བདག་དེས་སྔར་བཞིན་གཅེར་བུ་པ་མཆོད་པ་ལ། མཉན་ཡོད་པའི་ཁྱིམ་བདག་ཅིག་གིས་སྔར་བཞིན་བརྗོད་པས། དེ་དག་གི་མིང་ཡང་མ་སྨོས་ཤིག ཅི་ལྷགས་སམ། དྲུག་སྡེ་དག་ལྷགས་སོ། ། ཅི་བྱས། འདི་བྱས་སོ། ། ཁྱོད་ཀྱི་རྒྱ་མཚོ་ནས་མཆིང་བུ་བླངས་སོ། ། བཟང་པོའང་ཡོད་དམ།
ཡོད་དེ། ཤཱ་རིའི་བུ་ལ་སོགས་པ་ཁྱེད་ཀྱི་མཐོང་ན་དད་པར་འགྱུར་རོ། ། དེ་དག་བྱོན་ན་མཁོ་བ་བསྟབ་བོ། ། དེས་ཟོང་བསྒྱུར་ཏེ་འོངས་ནས་སྟོན་པ་ལ་ཞུས་པས། གནང་ངོ་ཤཱ་རིའི་བུ་རི་བྲགས་ཆེ་གེ་མོ་ལ་སོམས་ཤིག ཤཱ་རིའི་བུ་འཁོར་ལྔ་བརྒྱ་དང་བཅས་པ་དེར་སོང་ནས་འདུག་གནས་དེར་བཞུགས་པ་དང༌། ཡོན་བདག་གིས་ཐོས་ནས་སོང་སྟེ། བསོད་སྙོམས་ལ་སྤྱན་དྲངས་ནས་ཆོས་བསྟན་པར་གསོལ་པས། ཁྱིམ་བདག་ས་ཕྱོགས་ཡངས་པར་སྟན་ཤོམས་ལ་རི་བྲགས་པ་རྣམས་བོས་ཤིག དེས་དེ་ལྟར་བྱས་པ་དང༌།
ཤཱ་རིའི་བུས་ཆོས་བསྟན་པས་སྲོག་ཆགས་ཁྲི་ཉིས་སྟོང་གིས་བདེན་པ་མཐོང་ནས་འབྲས་བུ་བཞི་ཐོབ་བོ། ། ཤཱ་རིའི་བུས་ཡུན་རིང་དུ་ཆོས་བསྟན་པས་གདུགས་ཚོད་ཡོལ་ཅིང་རླུང་གིས་རྒྱབ་ན་ནས། ཁྱིམ་བདག་དེས་བདག་གི་འདུག་གནས་སུ་བཞུགས་ཤིག ཁྱོད་ལ་བསྟེན་ནས་བཅས་ཀྱི་འགྲོའོ། ། གསོལ་པས། ན་བ་མ་གཏོགས་ཏེ་སྔ་མ་ནི་བཅས་པ་ཡིན་ལ། འདི་ནི་གནང་བའོ། ། གཞི་བཅོམ་ལྡན་འདས་ཀྱི་ཉན་ཐོས་མ་གཏོགས་པ་རབ་ཏུ་བྱུང་བ་གཞན་དག་གི་ཕྱིར་བཤམས་པ། བདག་པོ་ཁྱིམ་པ་དང་བཅས་པའི་འདུག་གནས་སུ། བསམ་པ་ཞག་གཉིས་གནས་ནས་ཟས་ཟ་བར་བསམས་པ།
སྦྱོར་བ་ན་བ་དང་སྦྱིན་བདག་གིས་མ་བརྟགས་པར་ཉི་མ་གཉིས་ལ་བསོད་སྙོམས་དེར་ཟ་བར་བརྩམས་པ། མཐར་ཐུག་ཟོས་པ་སྟེ། ཡན་ལག་འདི་ཚང་ན་འདུག་གནས་སུ་ཟ་བའི་ལྟུང་བྱེད་དོ། ། ཉི་མ་གཉིས་གནས་ཀྱང༌། ཕྱི་དེ་ཉིན་ཟས་མ་ཟོས་པ་དང༌། ཡན་ལག་མ་ཚང་བ་དང༌། འདུག་གནས་ལ་བདག་པོ་མེད་པ་དང༌། ཆོས་འདི་པ་འདུག་གནས་ཀྱི་བདག་པོ་ཡིན་པ་དང༌། ཉེ་དུས་བྱེད་དུ་བཅུག་པས་ཀྱང་མུ་སྟེགས་ཅན་འདུག་གནས་ཀྱི་བདག་པོ་ཡིན་པ་དང་འདྲ་བར་གསུངས། དེ་དང༌།
བཟའ་བ་ལྔ་ལས་གཞན་པ་བཟའ་བ་རྣམས་ནི་ཉེས་བྱས་སོ། ༣༣ ། ཅི་བདེར་མིན་ཉེ་དུ། ། མིན་ལ་རབ་དོ་བླངས་པའོ། ། སྟོབས་པའིའོ། ། ཡོངས་སུ་མ་དཔགས་པར་རོ། ། ཞེས་བྱ་བ་ལ་སོགས་པའི་དོན། གླེང་གཞི་ནི། མཉན་ཡོད་དུ་བྱང་ལམ་ནས་ཚོང་པ་དག་ལྷགས་པ་དྲུག་སྡེས་ཐོས་ནས་ཅུང་ཟད་ཐོབ་སྲིད་ཀྱི། བསོད་སྙོམས་ཟོ་ཟེར་ན་ལྟོ་གང་ངས་ཆོག་གོ་ཞེས་སྨྲོས།
གོས་སྟེར་ན་བླང་ངོ་ཞེས་གྲོས་བྱས་ནས་སོང་ངོ༌། ། དེ་དག་ལ་ཆོས་བསྟན་པས། བསོད་སྙོམས་སྩོལ་ལོ། ། ཆོག་གོ ། ཡང་ཡང་དེ་བཞིན་ཟེར་རོ། ། དེ་ནས་ཚོང་པ་རྣམས་རི་བྲགས་སུ་གླང་གསོ་རུ་སོང་བའི་ཕྱི་བཞིན་འབྲངས་ནས། ཆོས་བསྟན་པས་བསོད་སྙོམས་སྩོལ་ལོ། ། ཆོག་གོ འདི་ཡང་ཡང་གསུངས་པ་ལྟར་ན། ན་བཟའ་མེད་གོར་མ་ཆག་གིས་དབུལ་ལོ། །
ལ་བ་སྲིན་བུའི་མདོག་ཅན་བསྐོན་ནོ། ། ཁྱེད་ཅག་ཡང་ཡང་བསོད་སྙོམས་ཟོ་ཟེར་བ་ལྟའི་འོན་ཅིག གཅིག་གིས་ཐབ་སྣོད་ལྟ་བུ་ཞིག་བཟེད་ནས་འདིར་བླུགས་ཤིག འདི་རེ་ཆེ། འདི་བཀང་བས་ཐམས་ཅད་ཀྱི་ལྟོ་ཁེངས་སོ་སྙམ་བཀང་ནས་ཕུལ་བས། རེ་རེས་དེ་འདྲ་བ་རེ་རེ་བཟེད་ནས་བཀང་བས་ལམ་རྒྱགས་ཟད་དེ། འཕགས་པ་བདག་གི་ལམ་རྒྱགས་ཅུང་ཟད་དེར་བས་ཀྱི། མི་འདི་ལ་པ་ཎ་བསྐུར་ཏེ་བཏང་གིས་རྒྱགས་འཇོལ་ལ་བསེལ་བ་དང་བཅས་པ་ཐོང་ཞིག ། བྱའོ། ། དེས་མི་དེ་ཁྲིད།
ཉིན་རངས་ལས་བྱེད་དུ་བཅུག ཉི་མ་ཡོལ་བ་དང་ཉོས་ལ་རྒྱུག་ཅིག ཕྱིན་པས་ཆོམ་རྐུན་གྱིས་བཅོམ། བསེལ་བ་མ་བཏང་ངམ། དེ་ཉིད་ཀྱིས་ཀྱང་བཅོམ་མོ། ། དེ་ལ་འཕྱ་བ་འདི་ནི་བྱུང་བའོ། ། མཉན་ཡོད་ན་ཁྱིམ་བདག་གཅིག་གི་ཆུང་མ་བདུན་ཤི་ནས་ཆུང་མ་གསོད་པ་ཞེས་བསྒྲགས་པ་དེ་ལ། ཆུང་འགྲོགས་ཀྱི་གཡས་ཞར་མ་ལོངས་ཤིག མི་སྟེར་རོ། ། དེ་བུ་མོས་སྐྱོ་ཡིས་སྟེར་རོ། །
དེས་ཁྱིམ་དུ་སོང་སྟེ་བདེ་ལེགས་ཞེས་སྨྲས་པས། ཅི་སློང༌། བུ་མོ་གཡས་ཞར་མའོ། ། སྦྱིན་གྱིས་ཉི་མ་མང་གེ་མོ་ལ་ཤོག་ཅིག ཆུང་གྲོགས་དེ་འགྱོད་དེ་ངས་མ་ལེགས་པ་ཞིག་བྱས་སྙམ་སྟེ། དེའི་རྩར་སོང་སྟེ་གཡས་ཞར་མ་ཐོབ་བམ། ཐོབ་བོ། ། གྲོགས་པོ་བུ་མོ་དེ་མཚན་ངན་ཡིན་གྱིས་ཁྱོད་ཤི་ན་མི་རུང་གི དེ་བོར་ལ་ངའི་སྲིང་མོ་ཡུགས་ས་མོ་ལོངས་ཤིག ད་དོར་མི་ནུས་སོ། །
འོན་ཀྱང་ཐབས་ཤིག་བྱའོ། ། གཡས་ཞར་མའི་མས་ཀྱང་བག་རྫོངས་སྟ་གོན་བྱས་སོ། ། དྲུག་སྡེ་ཁྱིམ་དེར་སོང་བ་དང༌། འཁུར་བ་བསྲེགས་པ་མཐོང་ནས། དུས་སྟོན་བྱེད་དམ་ཅི། ཁྱེད་ཀྱི་ལྕམ་མོ་བག་མར་མཆི་བ་ལ་ཐུག་པས་བག་རྫོངས་སྟ་གོན་བགྱིད་དོ། ། ཁོ་བོས་ཅུང་ཟད་མི་ཐོབ་བམ། སུས་སྦྱིན་འཚལ། ཁྱེད་ཉིད་ཀྱི་ལགས་མོད། དྲུག་སྡེ་ཕུགས་ཀྱི་ལྟ་ཞོག་འཕྲལ་དུ་ཅི་སྦྱིན་ལྟའི་འོན་ཅིག་ཟེར་ནས།
ལྷུང་བཟེད་འཁུར་བས་བཀང་ཐམས་ཅད་བསྡུས་ཏེ་སོང་ངོ༌། ། ཁྱིམ་བདག་དེས་འོངས་པ་དང༌། ཆུང་མས་སྦྱིན་གནས་ཀྱིས་ཟས་སྣོམས་ཀྱིས་བཞུད་ལ་ཁྱོ་ག་དེ་ལ་ཉུང་ཤས་སྡོད་མཛོད་ཅིག མི་སྡོད་ཀྱི་བག་མར་བཏང་ལ་ཉེ་དུའི་ཟན་ཕྱིས་སྦྱིན་པར་བྱའོ། ། དེ་ལ་གཞན་སུས་ཀྱང་བུ་མོ་མི་སྟེར་གྱི་སྡོད་ཀྱིས་བཞུད་ཅིག ཕྱིས་ནས་བྱས་པས། མི་སྡོད་དེ་དེང་བྱིན་ན་བླང༌། མི་སྟེར་ན་དོར་རོ། ། དེར་གྲོགས་པོའི་སྲིང་མོ་ཡུགས་ས་མ་བླངས་སོ། ། གཡས་ཞར་གྱིས་ཕས་བག་མ་ལོངས་ཤིག
མི་ལེན་ནོ། ། དེས་དེ་བཟུང་ནས་རྒྱལ་པོའི་ཕོ་བྲང་དུ་གཤགས་ལ་བཀུག་པས་ཕམ་པར་བྱས་ཤིང་མ་ལའང་བུ་མོ་མ་ལོ་མོ་ཟེར་ནས་ངུ་བ་ཁྱིམ་མཚེས་ཀྱིས་ཐོས་ནས། ཀྱེ་མ་དགེ་སློང་གི་ཚུལ་ཚིག་གོ་ཟེར་བའི་སྐབས་དེ་གསོལ་བས། བྱུང་བ་སོགས་འདི་ལས་བཅས་སོ། ། གཞི་ཅི་བདེར་མ་བྱས་པ་དང་ཉེ་དུ་མ་ཡིན་པའི་ཁྱིམ་པས་ཡོངས་སུ་དཔགས་པའི་ཟས་ལས། བསམ་པ་ལྷག་པར་འདོད་པ། སྦྱོར་བ་འབྲས་འཐུག་པོ་ཆེ་ཡུལ་མ་ག་དྷའི་བྲེ་ཆུང་ཕྱེད་དང་ལྔ། ཚོད་མ་མ་གཏོགས་པ་ལས་ལྷག་པའི་བསོད་སྙོམས་སམ། གྲོགས་པོས་སྐལ་བ་དེ་ལས་ལྷག་པར་ལེན་པ། མཐར་ཐུག་ནོས་པ་གཞན་དུ་ཟོས་པ་སྟེ།
ཡན་ལག་འདི་ཚང་ན་ལྷུང་བཟེད་རབ་དོ་ཆུང་ངུ་གསུམ་ལས་ལྷག་པར་ལེན་པའི་ལྟུང་བྱེད་དོ། ། ཅི་བདེ་བར་བཞེས་ཤིག་ལྟ་བུ་ཅི་བདེར་བྱས་པའོ། ། ལྷུང་བཟེད་འདི་ཙམ་ཞིག་བཞེས་ཤིག་ཅེས་བརྗོད་པ་ཡོངས་སུ་དཔགས་པའོ། ། གཞན་ནོད་དུ་བཅུག་པ་ཟོས་པ་ཉེས་བྱས། ཟན་མནོས་པ་ལས་གཞན་པ་ཟ་བ་དང༌། བསྒྲུབ་པའི་ལས་ལ་སོགས་པ་མ་བྱས་པའི་འབྲས་ལ་སོགས་པ་ཟ་བ་སྐབས་འདིའི་ཉེས་མེད། བླང་བར་བྱ་བ་སྟེ་རང་ཟ་བ་ལས་མང་ན་དགེ་སློང་ལ་བགོ་བཤར་བྱའོ། ༣༤ ། ཟོས་ཟིན་སྤངས། ། ལྷག་པོར་མ་བྱས་བཅའ་བཟའ་འཆའམ་ཟོས། །
ཤེས་གཙོ་བོ། སྤངས་པ་ཉིད་དང་ལྷག་པོར་མ་བྱས་པ་ཉིད་དག་ལའོ། ། ཟོས་ནའོ། ། ཞེས་པ་ལ་སོགས་པའི་དོན། གླེང་གཞི་ནི། སྟོན་པས། དགེ་སློང་དག་ང་ནི་སྟན་གཅིག་པའི་ཟས་ཟ་བས་སྙིང་ལས་ཆུང་ངུར་ཚོར་ཞིང་གནོད་པ་དང་ཉམ་ང་བ་ཆུང༌། བདེ་བ་ལ་རེག་པར་གནས་སོ། ། ཁྱེད་ཀྱང་སྟན་གཅིག་པའི་ཟས་ཟ་ན་དེ་ལྟར་འགྱུར་རོ། ། ཞེས་གསུངས་པས།
དགེ་སློང་རྣམས་སྟན་གཅིག་པ་བྱེད་དོ། ། སྟོན་པས་སྤངས་པ་བཟའ་བར་མི་བྱའོ། ། ཞེས་གསུངས་ན། དྲུག་སྡེ་སྤངས་ཀྱང་ཟ་མ་སྤངས་ཀྱང་ཟ་ནས། དོན་ཉུང་ངུ་དག་འཕྱ་བའི་སྐབས་དེ་གསོལ་བས། བྱུང་བ་འདི་ལས་བཅས་སོ། ། ཁྱིམ་བདག་ཅིག་གིས་སངས་རྒྱས་དགེ་འདུན་དང་བཅས་པ་ཁྱིམ་གཞན་དུ་སྤྱན་དྲངས་སོ། ། དགེ་སློང་ནད་པ་མང་པོའི་ནད་གཡོག་མང་པོ་ཡོད་པས། ནད་གཡོག་རྣམས་ཀྱི་རང་གིས་ཟོས་ཏེ་ནད་པའི་སྐལ་བ་མནོས་ཏེ་འོངས་པ་དང་ནད་པས་ཟ་མ་ནུས། ནད་གཡོག་རྣམས་ཟས་སྤངས་པས་མ་ཟོས་ཏེ་ཀུན་ར་བ་དང་དགེ་ཚུལ་མེད་དེ་ཟས་ཀུན་རའི་ཕྱོགས་གཅིག་ཏུ་སྤུངས་ནས་བཞག་པས།
བྱ་རོག་དག་ཟ་བའི་སྒྲ་ཆེན་པོ་བྱུང་བ་དང༌། སྟོན་པས་རྨེད་དེ་ཀུན་དགའ་བོས་གསོལ་བས། དགེ་སློང་རྣམས་བདེ་བ་ལ་རེག་པའི་ཕྱིར་དང༌། སྦྱིན་བདག་གིས་སྦྱིན་པར་བྱ་བའི་ཆོས་ལ་ལོངས་སྤྱོད་པར་བྱ་བའི་ཕྱིར། ། ལྷག་པོར་བྱས་ཏེ་བཟའ་བར་གནང་ངོ༌། ། སྔ་མ་བཅས་པ། འདི་ནི་གནང་བའོ། ། གཞི་ཟས་ཟོས་ཟིན་ཅིང་སྤངས་པ་ལྔ་གང་ཡང་རུང་བས་སྤངས་པོའི་ཟས། བསམ་པ་སྤངས་པ་དང་ལྷག་པོར་མ་བྱས་པ་ཤེས་བཞིན་དུ། སྦྱོར་བ་ཟ་བར་རྩོམ་པ།
མཐར་ཐུག་མགུལ་དུ་མིད་པ་སྟེ། ཡན་ལག་འདི་ཚང་ན་སྟན་གཅིག་པའི་ཟས་ཀྱི་ལྟུང་བྱེད་དོ། ། སྤངས་པ་ལྔ་ནི། ཟས་ཡོད་པ་དང༌། སྟོབས་པ་ཡོད་པ་དང༌། བརྩམས་པ་ཡོད་པ་དང༌། སྤངས་པ་ཡོད་པ་དང༌། སྤྱོད་ལམ་ལས་ཉམས་པས་སོ་ཞེས་པ་ལས། སྤངས་པ་ཡོད་པ་ཞེས་པ་ནི། སྦྱིན་ལེན་སྟོབས་པ་དག་ལ་ཆོག་གོ །
གསོལ་ཅིག་གམ། སོང་ཞིག་གམ། འཚལ་ལགས་སོ། ། ཞེས་སྨྲས་པ་ཡིན་ལ། རེ་ཞིག་ཅེས་བྱ་བའི་སྒྲ་ཉེ་བར་སྦྱར་ན་སྤངས་པར་མི་འགྱུར་རོ། ། ཐོ་འཚམ་པས་སྦྱིན་ལེན་སྟོབ་པར་བྱེད་ལ། དགེ་སློང་གིས་དེ་ཤེས་ནས་འདི་ཁོ་བོ་ལ་མི་དགོས་ཀྱི་སོང་ཞིག་ཅེས་སྨྲ་ན། དེ་ནི་སྤངས་པ་མ་ཡིན་ཏེ། དེ་ལ་སྦྱིན་ལེན་མེད་པའི་ཕྱིར་རོ། ། ལྷག་མར་བྱས་ཤིང་བོར་བ་ནི་ལྷག་བོར་ཏེ།
དེ་བྱེད་པའི་ཚུལ་ཡང་དགེ་སློང་ཟས་ཟོས་ཟིན་ཅིང་སྤངས་ཏེ་ཡོངས་སུ་རྫོགས་ཤིང་མཐར་ཐུག་པར་བྱས་པ་གང་ཡང་རུང་བ་ཞིག་གིས། བཅའ་བའམ་བཟའ་བ་རྙེད་ཅིང་བཟའ་བར་འདོད་ན། ངེས་པར་མཚམས་ཀྱི་ནང་ཐོབ་པའི་ཕྱོགས་སུ་དགེ་སློང་དེས་ལག་པ་གཉིས་བསྙལ་ཏེ་བྱིན་ལེན་བྱས་ལ། དགེ་སློང་ཟས་ཟོས་ཟིན་ཅིང་མ་སྤངས་ལ་སྤྱོད་ལམ་ལས་མ་ཉམས་པ་གང་ཡིན་པའམ། དགེ་སློང་ཟས་ཟོས་ཟིན་ཅིང་སྤངས་ལ་སྤྱོད་ལམ་ལས་མ་ཉམས་པ་གང་ཡིན་པ་དེའི་མདུན་དུ་ཙོག་པུར་འདུག་སྟེ་འདི་སྐད་ཅེས་བརྗོད་པར་བྱའོ། ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་འཚལ་མ་འཚལ་ལགས་ཤིང་སྤངས་ཏེ་ཡོངས་སུ་རྫོགས་ཤིང་མཐར་ཐུག་པར་བགྱིས་པ་ལས། བཅའ་བ་དང་བཟའ་བ་རྙེད་ཅིང་འཚལ་བར་འཚལ་ན། ལྷག་པོར་བགྱིས་དེ་བདག་ལ་སྩལ་དུ་གསོལ་ལྷག་པོར་བྱེད་པའི་དགེ་སློང་སྔ་མས་བདག་ཉིད་ཀྱིས་ཁམ་གཉིས་སམ་གསུམ་ཟོས་ན། ཁྱེད་ཀྱིར་གྱུར་གྱི་བཞུད་ཅིག་ཅེས་པས་སམ།
ཅི་བདེར་གསོལ་ཅིག་བརྗོད་པ་གང་ཡང་རུང་བས་ལྷག་པོར་བྱའོ། ། ཕྱི་མས་བཟའ་བར་མི་བྱ་བར་བྱིན་ནས་སྔར་བཞིན་དུ་བརྗོད་པས་སོ། ། དེ་བས་དགེ་སློང་གིས་ཇི་ཙམ་གྱིས་བཀྲེས་པའི་སྡུག་བསྔལ་དང་བྲལ་བར་འགྱུར་བ་དེ་ཙམ་དུ་ཟས་ཟ་བར་བརྩམས་པ། ཆོག་པར་མ་ཟོས་པ་དེ་སྲིད་དུ་ལྡང་བར་མི་བྱ། སྟན་སྤང་བར་མི་བྱའོ། ། ཐ་ན་ལན་ཚྭ་ཙམ་ཡན་ཆད་གང་རུང་བ་ཞིག་བླངས་ན་ཟས་བརྩམས་པ་ཞེས་བྱའོ། ། སྟན་གཅིག་པའི་སྦྱངས་པའི་ཡོན་ཏན་ཡང་དག་པར་བླངས་པས་ནི་སྤངས་པ་ཡིན་ཡང་རུང་མིན་ཡང་རུང༌། ཟོས་ཟིན་ཕན་ཆད་ལྷག་པོར་བྱས་ཀྱང་རུང་མ་བྱས་ཀྱང་རུང༌། བཅའ་བ་དང་བཟའ་བ་དག་ཟ་བར་མི་བྱ་སྟེ། ཟས་ཟོས་ན་ཡི་དམ་རལ་བར་འགྱུར་རོ།
༣༥ ། ངན་སེམས་ཀྱིས་བརྫུན་བསྟབས་ན་དེས་ཟོས་ཚེའོ། ། སྟོབས་ནའོ། ། དགེ་སློང་ལའོ། ། ཞེས་པའི་དོན། གླེང་གཞི་ནི། མཉན་ཡོད་ན་ཁྱིམ་བདག་བཟའ་མི་གཉིས་ཡོད་པ་དེ་རྒས། ཉེ་དུ་དང་ནོར་ཟད་ནས་ཆུང་མ་ལ་ང་རྒས་ནོར་ཟད་པས་རབ་ཏུ་འབྱུང་ངོ༌། ། མཛོད་ཅིག དེས་རྒྱལ་བྱེད་ཀྱི་ཚལ་དུ་སོང་སྟེ་དགེ་སློང་ཞིག་ལ་བདག་རབ་ཏུ་དབྱུང་དུ་གསོལ།
ཁོ་བོ་གསར་བུ་ཡིན་པས་མི་རུང་ངོ༌། ། བདག་དང་པོ་ཁོ་ནར་ཁྱེད་ཀྱི་གན་དུ་མཆིས་པས་ཁྱེད་ཀྱིས་གཞན་ལ་གཏོད་ཅིག དེས་རང་གི་མཁན་པོ་སྤོང་བ་པ་ལ་འདི་རབ་ཏུ་བྱུང་དུ་གསོལ། བུ་སྟོན་པས་ཤན་པའི་གནས་སུ་བཏང་བ་བླའི། ཞེས་སོགས་གསུངས་ཀྱི་མི་རུང་ངོ༌། ། རབ་ཏུ་ཕྱུང་དང་བདག་གིས་བཀླག་གོ ། དེས་དེ་རབ་ཏུ་ཕྱུང་བསྙེན་པར་རྫོགས་པར་བྱས་ནས། འདི་ཁྱོད་ཀྱི་སློབ་དཔོན་ཡིན་གྱི་ཀུན་སྤྱོད་འདི་ལ་དྲིས་ཤིག དེས་ཀློག་ཏུ་འཇུག་པ་ན་རྒན་ཞུགས་དེ་བརྗེད་ངས་པས་ཡང་ཡང་ལྟུང་བ་འབྱིན་ནས་བཤགས་པ་བྱེད་དུ་བཅུག་པས། འདིས་ཡང་ཡང་འཆགས་སུ་བཅུག་གི
འདིའང་འཆགས་སུ་འཇུག་པའི་ཐབས་ཅི་ཡོད་བསམས་པས། སངས་རྒྱས་དགེ་འདུན་དང་བཅས་པ་ཁྱིམ་བདག་ཅིག་གིས་གདུགས་ཚོད་ལ་སྤྱན་དྲངས་སོ། ། སངས་རྒྱས་གདུགས་ཚོད་གསོལ་ནས་ཆོས་སྟོན་པ་དང༌། དགེ་སློང་དེས་རྒན་ཞུགས་ཚུར་ཤོག་ཁྱིམ་བལྟར་འདོང་ངོ་ཟེར་ནས་སོང་བ་དང༌། གདུགས་ཚོད་གསོལ་ཅིག ཟོས་ཟིན་ནོ། ། སྣོམས་ལ་ལྷག་པོར་མཛད་དེའོ། ། དེ་བླངས་ཏེ་འོངས་ནས་རྒན་ཞུགས་ཆུ་ཆག་གམ་ལྷག་པོར་བྱེད། ལྷག་པོར་བགྱིའོ། ། དེས་རང་གི་ལ་བྱས།
སློབ་དཔོན་གྱི་ལ་མ་བྱས་སོ། ། དེ་བྱུང་བ་དང་ལྷག་པོར་བྱེད་དུ་བཅུག་གམ། འཚལ་ལོ། ། ཟོས་པ་དང༌། སློབ་དཔོན་སྐབས་ཕྱེ་ཤིག་ཕྱེའོ། ། ལྷག་པོར་མ་བྱས་པར་ཟོས་སོ། ། ཁོ་བོས་ལྷག་པོར་མ་བྱས་སམ། དྲིས་སམ། ང་རང་གི་ལ་བྱས་སོ། ། ཁོ་བོ་མི་འཆགས་ཀྱི་ཁྱོད་ལ་ལྟུང་བའི་སྐབས་ཡོད་ཀྱི་ཟེར་ནས།
དགེ་སློང་ལ་བརྗོད་པ་དེ་དག་གསོལ་བས། བྱུང་བ་འདི་ལས་བཅས་སོ། ། གཞི་དགེ་སློང་ཕ་རོལ་པོས་སྤངས་པའི་བཟའ་བཅའ། བསམ་པ་དེ་ལ་ལྟུང་བ་འབྱུང་བར་བྱའོ་སྙམ་པ། སྦྱོར་བ་ལྷག་པོར་མ་བྱས་ལ་བྱས་པར་བརྫུན་སྨྲས་ན་སྟོབ་པ། མཐར་ཐུག་དེས་ཟོས་པ་སྟེ། འདི་ཚང་ན་སྟོབ་པར་བྱེད་པ་ལ་སྤངས་པ་སྟོབ་པའི་ལྟུང་བྱེད་དུ་འགྱུར་རོ། ༣༦ ། གནང་མིན་མཚམས་ནང་ལས་ལོགས་འདུས་ཟོས་སོ། ། ཤེས་གཙོ།
སོ་སོར་ངེས་པའི་ཟས་ཀྱི་གནས་ཅན་དག་ལས། ཞེས་པ་ལ་སོགས་པའི་དོན་ཏེ། གླེང་གཞི་ནི། སྟོན་པ་འོད་མའི་ཚལ་ན་བཞུགས་པའི་ཚེ། ལྷས་སྦྱིན་དགེ་སློང་མང་པོ་དང་ལྷན་ཅིག་ཀུན་རའི་ནང་དུ་འདུས་ཤིང་ཟ་བ་ལ་དོན་ཉུང་ངུ་དག་འཕྱ་བ་དེ་གསོལ་བས། བྱུང་བ་འདི་ལས་བཅས་ཤིང༌། ནད་པ་དང༌། མཆོད་རྟེན་གྱི་ལས་དང༌། ལམ་དང་གྲུར་ཞུགས་པ་དང༌། གཟུགས་ཅན་སྙིང་པོའི་ཞང་པོ་ཀུན་ཏུ་འཚོ་ལས་རབ་ཏུ་བྱུང་བ་ཞིག་དད་པས་གདུགས་ཚོད་བགྱིའོ། །
ཐམས་ཅད་ལའམ། དེ་ཙམ་ག་ལ་འབྱོར། ཉི་ཤུའམ། ཉི་ཤུ་རྩ་ལྔ་ལའོ། ། དེ་བཀག་གོ་ཞེས་པའི་སྐབས་དེ་གསོལ་པས། འདུས་ཤིང་ཟ་ན་དུས་མ་གཏོགས་ལྟུང་བྱེད་དོ། ། ཞེས་གནང་ངོ༌། ། མཉན་ཡོད་དུ་སྟོན་པ་དགེ་འདུན་དང་བཅས་པ་གདུགས་ཚོད་ལ་སྤྱན་དྲངས་པ་དང༌། དགེ་སློང་རྣམས་གཞན་ལ་མ་བལྟས་པར་སྡེ་སྡེར་ཆད་ནས་འོངས། བྲིམས་ཤིག་བཟའོ་ཟེར་ཟོས་ནས་སོང་བ་དང༌།
ཡང་དགེ་སློང་གཞན་བྱུང་ནས་དེ་བཞིན་དུ་བྱས་ཏེ་བྲལ་བར་གྱུར་ཏེ་ཁྱེད་ལྷན་ཅིག་འཚོགས་ཏེ་བྲིམ་མོ་ཟེར་བ་དེ་གསོལ་པས། ཁྱིམ་པ་བྲེལ་བར་མི་བྱའི་སྒོ་དྲུང་དུ་བསྡད་ལ། ཚོགས་པ་དང་འཇུག་པར་བྱའོ་ཞེས་གསུངས་པ་དང༌། ནད་པའི་ནད་གཡོག་ཟན་ལེན་དུ་སོང་བས་རིང་ཞིག་ཐོགས་པ་དེ་གསོལ་བས། ལྔས་འདུག་ཅིང་ཟ་བར་གནང་སྟེ་ཞེས་སོ། ། གཞི་ཟ་བའི་གནས་སོ་སོར་ངེས་པ་མ་ཡིན་པ། མཚམས་ནང་གཅིག་གི་དགེ་སློང་གསུམ་ལ་སོགས་པ་ཟས་ལྷན་ཅིག་སྟེ་ཅིག་ཅར་དུ་ཟ་བ་ཡིན་པ། བསམ་པ་ཡུལ་དེ་ལ་དེ་ལྟར་ཤེས་པའི་འདུ་ཤེས། སྦྱོར་བ་དེ་ལས་ལོགས་ཤིག་ཏུ་ཟ་བ། མཐར་ཐུག་ཟོས་པ་སྟེ།
འདི་ཚང་ན་འདུས་ཤིང་ཟ་བའི་ལྟུང་བྱེད་དུ་འགྱུར་རོ། ། གནང་བའི་དུས་ནི། ན་བ་དང༌། མཆོད་རྟེན་གྱི་ལས་བྱེད་པ་དང༌། ལམ་དང་གྲུར་ཞུགས་ནས་དཔག་ཚད་ཕྱེད་དུ་སོང་བ་དང༌། དུས་སྟོན་ཆེན་པོའི་སྐབས་དང༌། རྟགས་འདི་མེད་པར་ཕྱི་རོལ་བའི་རབ་བྱུང་གིས་དད་པས་སྦྱར་བའི་དུས་ཏེ་དེ་དག་གི་ཚེ་ཉེས་པ་མེད་དོ། ། དེར་ཟས་ལ་འོང་བར་བྱ་བ་ཡིན་ལ། སླེབ་པ་མ་མཐོང་ན་འོང་བ་ཉིད་མ་དྲིས་པར་ཟ་ན་ཉེས་བྱས་སོ། ། བཟའ་བར་བྱ་བ་ལས་ཅུང་ཟད་ཅིག་ལོགས་ཤིག་ཟ་བ་ལ་བྲིམས་སམ།
དེས་ཚུར་བྲིམས་ཀྱང་རུང༌། དེ་ཙམ་གྱིས་ཟན་གཅིག་པ་ཉིད་དུ་འགྱུར་བས་ལྟུང་བ་མེད་དོ། ། འཚོགས་ཏེ་བྲིམས་པར་བྱ་བ་ལ་འགྲོ་བར་ཆས་པ་དང༌། བློ་བུར་དུ་འོངས་པ་དང༌། ནད་པ་དང༌། ནད་གཡོག་དང༌། ལས་སུ་བསྐོས་པ་ལྔས་སྔར་ནོད་པར་གནང་ལ། གཞན་པས་ཚོགས་པས་བཟའ་བར་མ་བརྩམས་བར་དུ་རང་གི་སྐལ་བ་གཡོས་མལ་ལམ། སྤྱིར་སྤུངས་པ་ལས་ནོད་པར་མི་བྱའོ། ༣༧ །
རང་གནས་ཕྱེད་ཡོལ་སྐྱ་རེངས་མ་ཤར་བར། ། དུས་རུང་ཟས་ཟོས་པ་ལའོ་གནང་ལ་མིན། ། རང་གི་ཕྱེད་ཡོལ་ནས། ཞེས་པ་ལ་སོགས་པའི་དོན་ཏེ། གླེང་གཞི་ནི། མོའུ་འགལ་གྱི་བུས་སྐྱེས་ཕྲན་གཞོན་ནུ་བཅུ་བདུན་སྡེ་རབ་ཏུ་བྱུང་བར་བྱས་ཏེ། བསོད་སྙོམས་ལ་སོང་བ་དང༌། བུད་མེད་ནི་སྲེད་པ་སྤྱད་པ་ཡིན་པས་དེ་དག་མཐོང་བར་དང་བྲང་བརྡུངས་སོ། ། འདི་དག་སྐྱེས་པ་དག་གིས་སྐྱེས་མ་ཐག་གི་ཁ་ལན་ཚྭས་འགེངས་མ་ནུས་པ་དང༌། བརླ་བྲག་ཏུ་ཁྲོན་པ་བཅུག་ནས་འབྲང་བར་མ་ནུས་པ་དེ་དག་གི་ཅི་ཐོབ་ཟེར་བ་དང༌།
བཅུ་བདུན་སྡེ་ཉམ་ང་ནས་ཟན་ཆད་པ་བླའི། ཚིག་ངན་ཐོས་པ་ནི་དེ་ལྟ་མ་ཡིན་ནོ་སྙམ་ནས་སླར་ལོག་སྟེ། མདངས་ཡོད་ཀྱི་བར་ཀློག་ནས་འདུག་གོ ། གྲོང་ཁྱེར་གྱི་ཀབ་མོ་དག་ནི་སྐྱེད་མོས་ཚལ་ལ་དགའ་བས། དེར་བཟའ་བཏུང་ཁྱེར་ནས་བཟའ་བཏུང་བྱེད་པ་བཅུ་བདུན་སྡེས་མཐོང་ནས་ལྟོ་བ་ལ་ཉུག་ཅིང༌། མགོན་པོ་ཁྱོད་ཀྱིས་ལེགས་གསུངས་མང་པོ་དང༌། ། རྒྱུ་དང་མི་རྒྱུ་འཇིག་རྟེན་འདི་ན་སྤྱོད། ། བཀྲེས་ཉམས་ལུས་ཀྱི་ཚོར་བ་མ་མཆིས་པ། ། ཐུབ་པ་དེ་ནི་ཁྱོད་ཀྱི་ལེགས་གསུངས་མཆོག ། ཅེས་སྨྲས་པས།
གསོལ་ན་བཞེད་དམ། དེ་དག་གིས་བཟའ་བཏུང་བྱིན་ནས་ལོངས་སྤྱད་དེ་ཟུང་དུ་བསྡེབས་ནས་འཆག་ཅིང་ཁ་ཏོན་བྱེད་པ་ཉེ་དགས་མཐོང་ནས། ཁྱེད་ཀྱིས་ཤིན་ཏུ་བརྩོན་འགྲུས་བརྩམས་སོ། ། བཙུན་པ། སྟོན་པས་ཟས་སྦྱིན་པ་ལ་གནས་ལྔ་སྦྱིན་པར་བྱེད་དེ། ཚེ་དང་ཁ་དོག་དང༌། སྟོབས་དང༌། བདེ་བ་དང༌། སྤོབས་པ་སྦྱིན་པར་འགྱུར་རོ། ། ཞེས་པས་ལེགས་པར་གསུངས་ཏེ་ཟོས་ནས་སྤོབས་པ་དང་ལྡན་པར་གྱུར་ཏོ། །
ཟོས་སམ། ཟོས་སོ། ། རུང་ངམ། དུས་སུ་མ་རྙེད་ལྟོགས་ཏེ་འཆི་བར་བྱའམ་ཅི། དེ་དོན་ཉུང་ངུ་དག་འཕྱ་ནས་གསོལ་པས། བྱུང་བ་འདི་ལས་བཅས་སོ། ། གཞི་རང་གནས་པའི་གླིང་གི་ཉི་ཕྱེད་ཡོལ་ནས་སྐྱ་རེངས་མ་ཤར་བའི་བར་དུ་སྟེ་དུས་མ་ཡིན་པའོ། ། བསམ་པ་དེ་ལ་དེར་འདུ་ཤེས་པ་གཙོ་བོ། ། སྦྱོར་བ་གནང་བ་མེད་བཞིན་དུ་དུས་རུང་གི་ཟས་ཟ་བར་བརྩམས་པ། མཐར་ཐུག་ཟོས་པ་སྟེ་འདི་ཚང་ན་དུས་མ་ཡིན་པར་ཟ་བའི་ལྟུང་བྱེད་དོ། །
གནང་བའི་དུས་ནི་སྔར་བཤད་པ་དང༌། འཛམ་བུ་གླིང་པའི་དུས་ཀྱི་གླིང་གསུམ་པོ་དག་ཏུ་ཟོས་པ་རྣམས་སོ། ༣༨ ། ཆོག་གཅིག་སྨན་བཞི་གསོག་འཇོག་བྱས་ཟོས་ལའོ། ། སྔ་དྲོ་པའི་ཟས་བྱིན་ལེན་བྱས་པ་ཕྱི་དྲོའི་ཟས་སུ་དང༌། ཞེས་བྱ་བ་ལ་སོགས་པའི་དོན་ཏེ། གླེང་གཞི་ནི། དགེ་སློང་ནག་པོ་ནི་བསོད་སྙོམས་ལ་འཇུག་པས་ན། འབྲས་ཆན་གཤེར་བ་རྙེད་ན་ལྷུང་བཟེད་ཀྱིས་ལེན། སྐམ་པོ་རྙེད་ན་ལྷུང་བཟེད་ཀྱི་སྣོད་ཀྱིས་ལེན་ནས་གཤེར་བ་ནི་ཟས།
སྐམ་པོ་ནི་རྫ་མར་བཞག་སྟེ་ཡུལ་ངན་བྱུང་བའི་ཚེ་ན་བཟའོ། ། སྟོན་པ་དུས་དུས་སུ་དམྱལ་བ་ལ་སོགས་པར་གཤེགས་པས། དེའི་དུས་སུ་གཙུག་ལག་ཁང་རྒྱུར་སོང་བས། ནག་པོའི་གཙུག་ལག་ཁང་གི་འབྲས་སྐམ་པོ་འདུག་པ་གཟིགས་ནས། ཀུན་དགའ་བོ་ལ་འདི་སུའི་ཡིན། ནག་པོའི་ལགས་ཏེ། དེའི་ཀུན་ཏུ་སྤྱོད་པ་ནི་འདི་ལྟ་བུའོ། ། ཞེས་གསོལ་བས། བྱུང་བ་འདི་ལས་བཅས་སོ། ། གཞི་རང་ངམ་རང་དང་རྟེན་མཚུངས་པ་སྡོམ་པ་མཉམ་ཞིང་ལྟ་བ་ཐ་མི་དད་པས་གསོག་འཇོག་བྱས་པའི་སྨན་བཞི་པོ་གང་རུང༌།
བསམ་པ་དེར་འདུ་ཤེས་པ། སྦྱོར་བ་མུ་གེའི་དུས་མ་ཡིན་པར་སྤྱོད་པར་རྩོམ་པ། མཐར་ཐུག་འཆའམ་ཟོས་པ་སྟེ། འདི་ཚང་ན་གསོག་འཇོག་གི་ལྟུང་བྱེད་དུ་འགྱུར་རོ། ། ཐུན་ཚོད་དུ་རུང་བའི་སྨན་སྦྱིན་ལེན་བྱས་ལ། མ་ཞིག་པ་ཐུན་ཚོད་ལས་འདས་པའི་དུས་སུ་ཚགས་བགྱིས་པ་ལྟ་བུ་གསོག་འཇོག་བྱས་པ་ཡིན་ལ། སྦྱིན་ལེན་ཞིག་ན་གསོག་འཇོག་ཏུ་མི་འགྱུར་རོ། ། དེས་སྨན་གཞན་གསུམ་ཡང་མཚོན་ནོ། ། དགེ་སློང་ཕ་གཅིག་གིས་གསོག་འཇོག་བྱས་པ་དེ་ཉིད་དགེ་སློང་ཕ་ཐམས་ཅད་ལ་གསོག་འཇོག་བྱས་པ་ཡིན་པ་དེ་བཞིན་དུ། དགེ་སློང་མ་གཅིག་གིས་མ་ཐམས་ཅད་དང༌།
དགེ་སློབ་མ་ཡང་ངོ༌། ། དགེ་སློང་ཕ་མ་གསོག་འཇོག་རྟེན་མི་མཚུངས་པ་ཞིག་ཏུ་མི་འགྱུར་ཏེ། སྐྱེས་པ་དང་བུད་མེད་དག་ནི་ཕན་ཚུན་ཁྱིམ་པ་དང་འདྲའོ་ཞེས་གསུངས་པས་སོ། ། ལྟ་བ་ཐ་དད་པ་ཞེས་པ་ནི། ཞུ་བ་ལས། རྗེས་སུ་ཁས་མ་བླངས་པའི་བྱིན་ལེན་བགྱིས་པ་འཚལ་བར་བགྱིའམ། ཉེ་བ་འཁོར་མི་བྱའོ། ། བཙུན་པ་རྗེས་སུ་ཁས་བླངས་པས་རྗེས་སུ་ཁས་མ་བླངས་པའི་བྱིན་ལེན་བགྱིས་པ་འཚལ་བར་བགྱིའམ། ཉེ་བ་འཁོར་མི་བྱའོ། ། ཞེས་གསུངས་པ་ཡིན་ནོ། །
མཆོག་དགེ་སློང་དང༌། དམན་པ་དགེ་ཚུལ། དགེ་སློང་མ་དང༌། བསླབ་སྦྱིན་མོའམ། དགེ་སློབ་མ་གསོག་འཇོག་གཅིག་པ་མ་ཡིན་ནོ། ། དེ་དག་ནི་ལག་ཉ་ལ་ཡང་མཚུངས་སོ། ། ལག་ཉ། སྦྱིན་ལེན་མ་བྱས་པར་དགེ་སློང་རང་གིས་བླངས་པའི་ཟས་ཏེ། དེ་ཡང༌། ཨ་མྲ་ཞིམ་པོ་ལོགས་སུ་བྲིམས་ཤིག་གསུངས་པ་དང༌།
དྲུག་སྡེས་ཨ་མྲ་ཞིམ་པོ་རང་རེས་བླངས། བྱིན་ལེན་བྱས་ནས་ཟོས་སོ། ། དགེ་སློང་གིས་ཨ་མྲ་ཟད་དམ་ཞེས་དྲིས་པས། བྲིམ་དུ་ག་ལ་ཡོད། དྲུག་སྡེས་འདི་ལྟར་བྱས་སོ། ། སྔར་བླངས་ནས་ཕྱིས་བྱིན་ལེན་བྱེད་ན་ཉེས་དམིགས་འདི་ཡོད་དོ་སྙམ་ནས་དགེ་སློང་དག་ལག་ཉར་བླངས་པ་མིད་པར་མི་བྱའོ། ། ནོར་བ་དང༌། བརྗོད་པ་དང༌། སྟོན་པའི་བསླབ་པ་ལ་མ་གུས་པས་གཡེལ་བ་སྟེ། གསུམ་པོ་གང་ཡང་རུང་བས་དགེ་སློང་གིས་དགེ་སློང་གི་ཟས་ལ་རེག་གམ།
ཐག་ཉེ་བར་སྤོས་སམ། བྱིན་ལེན་སྟོབས་པ་དང་འབྲེལ་བ་མ་བྲལ་བར་བླངས་པ་ཡང་ལག་ཉར་མི་འགྱུར་རོ། ། བལྟོས་པ་སྟེ་རེ་བ་ཡོད་བཞིན་དུ་བྱིན་ལ། རེ་བ་ཡོད་བཞིན་ཟོས་ན་བྱིན་པ་ལ་ཉེས་བྱས། ཟོས་པ་ལ་ལྟུང་བ། རེ་བ་ཡོད་བཞིན་དུ་བྱིན་ལ། མེད་བཞིན་དུ་ཟོས་ན་བྱིན་པ་ལ་ཉེས་བྱས། ཟོས་པ་ལ་ཉེས་མེད། རེ་བ་མེད་བཞིན་དུ་བྱིན་ལ། ཡོད་བཞིན་ཟོས་ན་བྱིན་པ་ལ་ཉེས་པ་མེད།
ཟོས་པ་ལ་ལྟུང་བ། གཉིས་ཀ་ལ་རེ་བ་མེད་ན་ཉེས་པ་མེད་དོ། ། ཆུད་ཟ་བའི་དང༌། བསྙེན་པར་མ་རྫོགས་པ་མེད་པའི་དང༌། འགྲུབ་པར་བྱེད་པ་གཞན་མེད་པའི་རྐྱེན་དེ་ལྟ་བུ་དག་ན་ཡོད་ན་ཞིང་ཤས་ནོད་པའི་ཕྱིར་འབྲུ་ལ་རེག་པ་དང༌། འབྲས་ལ་སོགས་པ་བགྲུས་པ་དང༌། དགེ་སློང་གི་བཟའ་བཅའམ། དེའི་འབྲས་བུས་གང་བའི་ཤིང་རྟའི་གྲུ་ལ། ཁ་ལོ་པ་དང་གྲུ་སྐྱ་པའི་སྟན་གྱི་ཕྱོགས་མ་གཏོགས་པར་རེག་པ་དང༌། དགེ་འདུན་གྱི་སྨན་དག་ལུད་པ་ན།
དང་པོར་ཤིང་འབྲི་བ་དང༌། མེ་བསད་པ་དང༌། རླུང་གཡབ་པས་ཞི་བར་བྱ་ལ། མ་ནུས་ན་གཟར་བུའི་ལས་དང་འབོག་པ་རྣམས་ལ་ནི་མ་ཡིན་ལ། དེ་ལས་བཟློག་པ་དག་ལ་ནི་ལག་ཉར་འགྱུར་རོ། ། ལག་ཉ་ཡིན་ཀྱང་མུ་གེའི་དུས་སུ་ཟ་བ་ལ་ནི་ཉེས་པ་མེད་དོ། ། དུས་དེའི་ཚེ་སྔ་དྲོར་བླངས་པ་སྔ་དྲོ་དེ་ཉིད་ལ་ཟ་བར་བྱ་བས། གཞན་རྣམས་ལ་ཡང་སྦྱར་རོ། ། མཚམས་བཙོས། བཅོས་མ་མ་ཡིན་པའི་མཚམས་དང༌།
ལས་ཀྱིས་བཅད་པའི་དགེ་སློང་གི་གནས་ཉེ་འཁོར་དང་བཅས་པའོ། ། དགེ་འདུན་གྱི་གནས་སུ་ཁྱིམ་པ་གནས་པར་གྱུར་ན། དེ་ཉིད་ན་དགེ་སློང་གནས་སུ་ཟིན་ཀྱང་དགེ་སློང་གི་གནས་ཀྱི་གཞི་མ་ཡིན་ལ། ཁྱིམ་པའི་གནས་སྟོང་པར་དགེ་སློང་རེ་ཞིག་གནས་ན་དགེ་སློང་གི་གནས་སུ་འགྱུར་ལ། ཁྱིམ་པའི་རྫས་ཡོད་ན་ནི་དགེ་སློང་གིར་མི་འགྱུར་རོ། ། དགེ་ཚུལ་རྣམས་ཀྱི་ཚོགས་སྤྱིར་དབང་བ་དང༌། གང་ཟག་དབང་བ་ནི་དགེ་སློང་གི་མ་ཡིན། དགེ་སློང་གི་གནས་སུ་དེ་དག་འདུག་ཀྱང་དགེ་སློང་གི་ཡིན་ནོ། ། གནས་དེ་ཡང་གཡོགས་པ་དང་མ་གཡོགས་པ་རྣམ་པ་གཉིས་ཏེ། དང་པོའི་དབང་དུ་བྱས་ནས།
སྟེང་གི་ཡང་ཐོག་གཞན་ཡང་དེ་ཉིད་ཡིན་ལ། མ་གཡོགས་པའི་དབང་དུ་འགའ་ཞིག་བྱས་ནས་སྟེང་ནམ་མཁའ་ལ་མགོ་བོ་སླེབ་པ་མན་ཆད་གནས་ཉིད་ཡིན་ནོ། ། བཙོ་བོར་བྱ་བ་སྣོད་རུང་བ་མ་ཡིན་པའི་ཕྱོགས་ན་འདུག་ཀྱང་རུང༌། དེ་བཞིན་དུ་མེ་ཡང་ངོ༌། མེ་ལྕེའི་སྟེང་དུ་བསྲེག་པ་དང༌། དེ་ལས་འགའ་ཞིག་རུང་བའི་སར་ཕྱུང་སྟེ་བསྲེག་པ་ནི་ཉེས་པར་མི་འགྱུར་རོ། ། བཙོ་བ་ནི་སྲ་བ་སུམ་ཆ་བངས་པ་དང༌། སྙི་བ་ཁ་དོག་གྱུར་པ་དང༌། ཁུ་བ་ལན་གཉིས་ཁོལ་བར་གྱུར་བ་ཉིད་དོ། ། དེ་ཡང་སྟོན་པ་ཡུལ་ཀ་ཤི་ན་ལྗོངས་རྒྱུ་ཞིང་གཤེགས་ཏེ།
གྲོང་མཚམས་མ་བཅད་པ་ཞིག་ཏུ་བཞུགས་སོ། ། དེར་སྟོན་པ་རླུང་ནད་ཀྱིས་བསྙུང་ནས། ཀུན་དགའ་བོས་སྔར་རང་གི་བློས་རིམ་གྲོ་མང་དུ་བྱས་ཀྱིས་སྨན་པ་ལ་མ་དྲིས་སོ། ། ད་རེས་འདྲིའོ་སྙམ་ནས་དྲིས་པས། འབྲུ་གསུམ་ཆབ་མར་མང་པོ་བཙལ་བ་དྲོལ་ལ་གསོལ་ཅིག དེས་རང་ཉིད་ཀྱིས་བཙོས་ནས་ཕུལ་བ་དང༌། མཁྱེན་བཞིན་དུ་འདི་ཅི་ཡིན། བདག་གི་གློ་བ་ལ་ནད་འདི་ལྟར་གྱུར་ནས་བདག་གིས་དྲལ་བ་ལགས་སོ། ། གང་དུ་བཙོས། མཚམས་ཀྱི་ནང་དུའོ། །
གང་དུ་བཞག མཚམས་ཀྱི་ནང་དུའོ། ། སུས་བཙོས། བདག་གིས་མཚམས་ཀྱི་ནང་དུའོ། ། མཚམས་ཀྱི་ནང་དུ་བཙོས་ལ་ནང་དུ་ཞག་ལོན་པ་དང༌། ནང་དུ་བཙོས་ལ་ཕྱིར་ཞག་ལོན་པ་དང༌། ཕྱིར་བཙོས་ལ་ནང་དུ་ཞག་ལོན་པ་དང༌། ཕྱིར་བཙོས་ལ་ཕྱིར་ཞག་ལོན་པ་དང༌། ཕྱི་ནང་གང་ཡང་རུང་སྟེ། དགེ་སློང་གིས་བཙོས་པ་ནི་ལོངས་མི་སྤྱད་ཅེས་དང༌།
ཡང་མཉན་ཡོད་དུ་ཁྱིམ་བདག་ཅིག་གིས་དགེ་འདུན་གདུགས་ཚོད་ལ་སྤྱན་དྲངས་ཏེ། སྟོན་པ་མ་བྱོན་ཁྱིམ་བདག་དེས་འབྲས་ཆེན་མ་ཚོས་པ་ཞིག་ཕོག་པ་དང༌། ཀུན་དགའ་བོས་སྟོན་པ་གདངས་ནས་ཡུན་རིང་པོ་མ་སོང་བས་འདིས་སྙུན་ལྡང་སྲིད་ཀྱིས། མ་གནང་ཡང་འདི་ལ་བརྟེན་ནས་གནང་བའི་སྐབས་ཡོད་སྙམ་སྟེ། ཆུས་བཏབ་ཚོས་པར་བཙོས་ཏེ་དྲངས་སོ། ། དགེ་འདུན་ཐམས་ཅད་ཀྱིས་འདི་འདྲའམ། མ་ཡིན་ཏེ་མ་དྲལ་ལགས་སོ། ། ཞེས་རྒྱས་པར་གསོལ་པས། ངས་གནང་བ་ཁྱེད་ཀྱིས་ཤེས་པ་ལེགས་ཏེ། མ་ཚོས་པ་བྱིན་ལེན་བྱས་ཏེ་བཙོས་པ་ལ་ལོངས་སྤྱད་དོ། །
ཞེས་གསུངས་པ་དང༌། དྲུག་སྡེས་འབྲས་སྐམ་པོ་ལ་བྱིན་ལེན་བྱས་ནས་བཙོས་ཏེ་ཟོས་པས། དེ་གསོལ་པས། དེ་ལྟར་མི་བྱའི་ཞེས་གསུངས་པས་སོ། ། ཞག་ལོན། ཉིན་ཞག་ཕྱི་མའི་སྐད་ཅིག་མར་བཞག་པ་རྣམས་ཏེ། རུང་བའི་ས་ན་འདུག་པའི་ཤིང་ཐོག་རུང་བའི་སར་བྲུལ་བ་ཉིད་ནི་རང་གི་སྐྱེ་བའི་རྒྱུན་རྩ་བ་ལ་སོགས་པ་རུང་བ་མ་ཡིན་པའི་སར་འདུག་པ་དང་འབྲལ་བའམ། རང་གི་སྐྱེས་པའི་རྒྱུན་རུང་བ་མ་ཡིན་པའི་སར་འདུག་ལ། འབྲས་བུ་རང་བྲུལ་བ་སྐྱེ་བའི་རྒྱུན་དང་མ་འབྲེལ་བ་རུང་བའི་ས་ན་འདུག་ཀྱང་རུང་སྟེ། རྣམ་པ་དེ་གཉིས་ཀ་སྐྱེ་བ་ལ་རག་ལས་པ་དེའི་ཕྱིར་ཞག་ལོན་པ་ཡིན་ནོ། །
མཚམས་ནང་དུ་ཞག་ལོན་ན་དེའི་འོ་མ་ཡང་ཞག་ལོན་པ་ཡིན་ནོ། ། ས་བོན་མཚམས་ནང་དུ་ཞག་ལོན་པ་ཕྱི་རོལ་དུ་བཏབ་པ་དང༌། མཚམས་ནང་དུ་སྐྱེས་པ་ཕྱིར་འདལ་བ་དང༌། ཞག་ལོན་གྱི་འོ་མ་ཞོར་གྱུར་པ་ལྟ་བུ་ནི་ཞག་ལོན་མ་ཡིན་ནོ། ། ཁྱིམ་པས་རུང་བ་མ་ཡིན་པའི་གཞིར་བཙོས་པ་དང༌། ཞག་ཏུ་བཞག་པ་འབུལ་བར་བྱེད་པ་ལ་འདིས་སང་གདུགས་ཚོད་བགྱིའོ་ཞེས་མ་སྨྲས་ན་ཉེས་པར་མི་འགྱུར་ལ། འདིས་སང་གདུགས་ཚོད་བགྱིའོ་ཞེས་སྨྲས་ན་དེ་ཉིད་དུ་བདག་ཏུ་གཟུང་བ་ཡིན་པས་ཞག་ལོན་གྱི་ཉེས་པར་འགྱུར་རོ། ། དེ་ལྟར་ལག་ཉ་ལ་སོགས་པ་གསུམ་གསོག་འཇོག་དང༌། ཆ་དང༌། ཆ་ཅན་གྱི་ལྟུང་བ་ཡིན་པའི་ཕྱིར་འདིར་གསུངས་སོ། །
ཞར་ལས་ཡིན། ལྷུང་བཟེད་ཆུང་ངུ་དང༌། ཁ་གཟར་དང༌། ཚྭ་ཁུག་དང༌། ལྷུང་བཟེད་ཀྱི་སྣོད་དང༌། གོས་དང༌། མན་ཤེལ་དང༌། ཁྲི་དང༌། ཁྲིའུ་དང༌། ཕྲུ་བ་དང༌།
བུམ་པ་དང༌། རིལ་བ་དང༌། ལྡེ་མིག་དང༌། ལྡེ་མིག་སྐྱོག་པོ་གསོག་འཇོག་བྱས་པས་འབགས་པ་དང༌། ཁ་དྲི་མ་ཅན་གྱི་བཟའ་བ་དང་བཏུང་བ་དག་ནི་ཉེས་བྱས་སོ། ། དེའི་ཕྱིར་ཁ་དང་ལྷུང་བཟེད་ཟས་ཀྱི་སྔ་རོལ་དུ་ལེགས་པར་བཀྲུའོ། ༣༩ ། རུང་མིན་བྱིན་ལེན་སྔས་མིན་ཞིག་ཤེས་ཟོས། ། ཤེས་གཙོ། བྱིན་ལེན་མ་བསྟབ་པ་ཉིད་ལའོ། །
ཞེས་པ་ལ་སོགས་པའི་དོན། གླེང་གཞི་ནི། དགེ་སློང་ནག་པོ་ནི་ཤི་བའི་རྗེས་སུ་དུར་ཁྲོད་དུ་གཏོར་བ་ཁ་བརྙོགས་ནས་ལྷུང་བཟེད་བྱེད། རོ་གོས་ལ་ཆོས་གོས་བྱེད། ཤི་བའི་ཟས་ལྔ་ལ་བསོད་སྙོམས་སུ་སྤྱོད། མི་ངས་བྱུང་བ་ན་དེ་ཚོ་ཞིང་ལུས་རྒྱས། གྲོང་དུ་བསོད་སྙོམས་ལ་མི་འགྲོ། མ་བྱུང་བའི་ཚེ་རིད་ཅིང་ཉམ་ཆུང་ལ་བསོད་སྙོམས་ལ་འཇུག་གོ ། སྒོ་བས་དེ་མཚན་མར་གཟུང་ནས་མི་ཤ་ཟའམ་སྙམ་ནས་དེ་ལྟར་འཇིག་རྟེན་ལ་བསྒྲགས་སོ། ། སྒོ་བས་དེ་གསོལ་པས།
ཉེས་དམིགས་དེ་བྱིན་ལེན་མ་བྱས་པ་ལས་བྱུང་བས་བྱིན་ལེན་བྱའོ་ཞེས་གསུངས་ལ། བྱིན་ལེན་སྟོབས་པ་མེད་ན་སྦྱིན་བདག་གིས་བསམ་པ་ཐག་པས་ནོད་པ་བླང་བར་གསུངས་པ་དང༌། དྲུག་སྡེ་དག་བྱིན་ལེན་བྱས་མ་བྱས་གཉིས་ག་ཟ་བ་ལ་འཕྱ་ནས་གསོལ་བས། བྱུང་བ་འདི་ལས་བཅས་སོ། ། དགེ་སློང་དགོན་པ་པ་རྣམས་ཆུ་དང་ཤིང་གི་བྱིན་ལེན་སྟོབས་པ་མེད་ནས། དགོན་པ་བོར་ཏེ་གྲོང་མཐའི་གནས་མལ་ན་འདུག་གོ ། དེ་རྨེད་དེ་གསོལ་པས། བསླབ་པ་ལ་གུས་པའི་བསྔགས་པ་བརྗོད་ནས་སྔ་མ་ནི་བཅས་པ་ཡིན་ལ། འདི་ནི་གནང་བས་ཏེ། ཆུ་དང་སོ་ཤིང་མ་གཏོགས་སོ། །
གཞི་རུང་བའི་དུས་མ་ཡིན་པར་ཆུ་དང་སོ་ཤིང་མ་ཡིན་པ་མིད་པར་བྱ་བའི་སྨན་བྱིན་ལེན་ལྔ་ལས་གང་ཡང་རུང་བས་མ་བསྟབ་པའམ་བསྟབས་ཀྱང་ཞིག་པ། བསམ་པ་དེ་ལ་དེར་འདུ་ཤེས་པ་གཙོ་བོ། སྦྱོར་བ་མིད་པར་བརྩམས་པ། མཐར་ཐུག་མིད་པ་སྟེ། འདི་ཚང་ན་བྱིན་ལེན་མ་བྱས་པར་ཟ་བའི་ལྟུང་བྱེད་དོ། ། རུང་བ་ནི་སྒྲ་མི་སྙན་དུ་དང༌། སྲ་བརྐྱང་བཏིང་བའི་དུས་དང༌། བྱིན་ལེན་སྟོབས་པ་མེད་ཅིང་བསྟབས་པའི་ཟས་མེད་ལ། ཟས་གཞན་སྦྱིན་བདག་གིས་བསམ་པ་ཐག་པས་བཏང་བ་རང་གིས་བླང་བ་དང༌། སྲོག་ལ་བབ་པའི་བཀྲེས་པ་ལ་ཤིང་ཐོག་དང་རྩ་བ།
སྒྲ་མི་སྙན་པའི་ཡིད་ལ་བྱེད་པས་བླངས་ནས་ཟ་བ་ལ། བྱིན་ལེན་དུས་མིན་ལག་ཉའི་ཉེས་པ་མེད་པར་གསུངས་པ་རྣམས་སོ། ། བྱིན་ལེན་ནི་ལྔ་སྟེ། དྲང་ཐད་ནས་བླངས་པ་དང༌། མཚམས་ཀྱིས་མ་ཆོད་པར་བླངས་པ་དང༌། ཐོབ་པའི་ཕྱོགས་ནས་གནས་པས་བླངས་པ་དང༌། ལག་པ་གཉིས་བཀན་པས་བླངས་པ་དང༌། དེ་དང་འབྲེལ་བའི་སྣོད་དམ་ཐུ་བའི་དཀྱིལ་འཁོར་དུ་བཞག་སྟེ་བླངས་པའོ། ། ནོད་པའི་ཡུལ་བསྙེན་པར་མ་རྫོགས་པ་ལས་ཡིན་གྱི། རྫོགས་པ་ལ་དམིགས་བསལ་གྱི་དུས་མ་ཡིན་པར་མི་རུང་ངོ༌། །
མི་མ་ཡིན་པ་གླང་པོ་དང་སྤྲེའུ་ལ་སོགས་པ་དུད་འགྲོ་ཟས་གྱེན་དུ་འདེགས་ནུས་པས་བསྟབས་པ་ཡང་བྱིན་ལེན་ཡིན་ནོ། ། སྦྱིན་པར་འདོད་པ་དགོས་ཀྱི་དབང་མེད་པ་ལ་སོགས་པས་མ་ཡིན་ནོ། ། ཇི་ལྟར་སྦྱིན་པ་ཡང་དེའི་ལག་པས་སམ། དེ་དང་འབྲེལ་བའི་སྣོད་ཀྱིས་སོ། ། ཤིང་ཐོག ཞུན་མར། སྦྲང་རྩི། བུ་རམ་གྱི་དབུ་བ་བྱིན་ལེན་བྱས་པ་དག་དགེ་སློང་གིས་བྲིམ་དུ་རུང་ལ། བྲིམ་པར་བྱ་བ་མང་ན་སྟན་ལས་མ་འཕགས་པར་ཇི་ཙམ་ལེན་ནུས་པ་དེ་ཙམ་རང་གིས་ནོད་པ་དང༌། དེ་འདྲ་བས་གནས་ནས་འདྲིལ་བ་ལེན་ནུས་ན་ཡང་བྱིན་ལེན་མི་འཇིག་ལ།
གཞན་དུ་འཇིག་གོ ། བྱི་བས་རེག་ན་འཇིག་ལ། སྦྲང་བུ་སོགས་སྲོག་ཆགས་ཕྲ་མོས་རེག་ན་རེག་པའི་ཕྱོགས་དེ་ཉིད་བསལ་ལོ། ། བྱིན་ལེན་བསྟབས་ཟིན་ལ། རྐྱེན་གྱི་ཞིག་གམ་སྙམ་པ་བསལ་བའི་ཕྱིར་སླར་སྟོབས་པ་རིགས་པ་ཡིན་པས་བྱིན་ལེན་བྱའོ། ། བྱིན་ལེན་ཞིག་པའི་རྒྱུ་མདོར་བསྡུ་ན། ལྔ་ཚན་གྱི་ལུང་ལས། ཕྲོགས་དང་འདྲིལ་དང་རེག་པ་དང༌། ། བསྔོས་དང་དགེ་སློང་མིན་གྱུར་དང༌། ། དངོས་པོར་གྱུར་དང་སྐྱེ་བར་གྱུར། །
དོར་བས་ཀྱང་ནི་བྱིན་ལེན་འཇིག ། ཅེས་སོ། ༤༠ ། ཉེ་མིན་ཁྱིམ་པར་བསོད་པའི་ཟས་བླངས་ཟོས། ། འོ་མ་དང༌། ཞོ་དང༌། མར་དང༌། ཉ་ཤ་དང༌། ཤ་སྐམ་ལྟ་བུ་ནི་ཟས་བསོད་པ་ཡིན་ནོ། ། དེ་ནི་བྱེད་པ་པོའོ། །
ཞེས་པ་ལ་སོགས་པའི་དོན། གླེང་གཞི་ནི། སྟོན་པ་སེར་སྐྱའི་གནས་ནྱ་གྲོ་དྷའི་ཀུན་ར་ན་བཞུགས་སོ། ། དེ་མི་ཆེན་གྱིས་ཐོས་ནས་སོང་སྟེ། སང་བཅོམ་ལྡན་འདས་གདུགས་ཚོད་ལ་སྤྱན་དྲངས་སོ། ། དེས་གདུགས་ཚོད་ཀྱིས་ཚིམ་པར་བྱས། ཆོས་བསྟན་ནས་གཤེགས་སོ། ། དྲུག་སྡེ་དེའི་ཁྱིམ་དུ་ཕྱིན་པ་དང༌། ཟས་དང་གནས་མལ་མཐོང་སྟེ། ཤེས་ལྡན་དག་སངས་རྒྱས་སོགས་སྤྱན་དྲངས་ན་སྟ་གོན་མི་བྱེད་དམ།
ཅི་ཁྱེད་མནལ་ལམ། དེ་དག་གསོལ་ཏེ་གཤེགས་སོ། ། ཅི་ཁོ་བོའི་ཟན་གཅོད་དམ། དྲིའོ། ། མིང་ཆེན་ལ་དྲིས་པས། ལྷག་རོལ་ཅི་ཡོད་བྱིན་ཅིག ། དེས་བྲིམས་པ་དང༌། མིང་ཆེན་གྱི་ཁ་ཤིན་ཏུ་ཆེན་པོས་སྤྱན་དྲངས་ན་ཟན་འདི་འདྲས་འདྲེན་ན་ཉེ་དགའ་གཏན་དུ་འདྲེན་པར་འགྱུར་རོ། ། བཀྲེན་པ་འདི་ལ་ཅི་ཡོད་ཀྱི། ཁྱིམ་བདག་ཆེ་གེ་མོའི་ནས་ཞོ།
ཆེ་གེ་མོ་ནས་འོ་མ། མར། ཤ ཉ་ཤ ཤ་སྐམ་ལོང་ལ་ཤོག་ཅིག་ཟེར་ནས་བླངས་ཏེ་དེར་ཟོས་ནས་སོང་ངོ༌། ། དགེ་སློང་རྣམས་ཁྱེད་ཀྱིས་གང་དུ་ཟོས། དེ་ཉིད་དུའོ། ། ཇི་ལྟ་བུ་ཟོས། འོ་མ་ལ་སོགས་པ་བསོད་པའོ། ། ངེད་ཀྱི་དེ་ལྟ་བུ་མ་ཐོབ་བོ། །
བཀྲེན་པ་དེ་ལ་ག་ན་ཡོད། ཁོ་བོ་ཅག་གིས་གཞན་ནས་བླངས་ནས་ཟོས། རུང་ངམ། རུང་ཡང་སྲིད་མི་རུང་ཡང་སྲིད་དེ་ཅི་ལྟོགས་ནས་འཆིའམ་ཟེར་བ་ལ་འཕྱ་བའི་སྐབས་དེ་གསོལ་བས། བྱུང་བ་འདི་ལས་བཅས་སོ། ། གཞི་ཟས་བསོད་པ། བསམ་པ་སློང་བར་འདོད་པ། སྦྱོར་བ་ཉེ་དུ་མིན་པའི་ཁྱིམ་ནས་མིན་པས་རང་གིས་བསླངས་སམ་གཞན་སློང་དུ་བཅུག་པ། མཐར་ཐུག་ཅི་བདེར་བསྟབས་པ་མ་ཡིན་པར་ཐོབ་པ་སྟེ། འདི་ཚང་ན་བསོད་པ་སློང་བའི་ལྟུང་བྱེད་དུ་འགྱུར་རོ། །
ངན་པ་བསླངས་ནས་ཟོས་པ་ཉེས་བྱས། ངན་པ་བསླངས་ལ་བཟང་པོ་ཐོབ་པ་དང༌། བཟང་པོ་ལས་ངན་པ་ཐོབ་པ་ལ་ནི་ལྟུང་བ་མེད་དོ། ། ཟས་ངན་པ་ཕྱིར་སྤོང་བ་ལ། འོ་ན་ཅི་སློང་ཞེས་འདྲི་བ་ནི་ཅི་བདེར་སྟོབ་པར་གཏོགས་སོ། ༤༡ ། རུང་བ་ལྔ་མིན་ཆུ་ལ་སྤྱད་པ་གཉིས། ། གང་རུང་སྤྱད་ལའོ། ། རང་སྤྱད་པའི་དོན་ཉིད་ལ་འཇུག་པ་དང་འཇུག་ཏུ་འཛུད་པ་དག་ལའོ། ། ཞེས་པ་ལ་སོགས་པའི་དོན་ཏེ།
གླེང་གཞི་ནི། ཀོའུ་ཤམ་བིར་འདུན་པ་ཤེས་བཞིན་དུ་སྲོག་ཆགས་དང་བཅས་པའི་ཆུ་ལ་སྤྱོད་ནས། དགེ་སློང་གིས་དེ་ལྟར་མ་བྱེད་ཅིག་ཅེས་སྨྲས་པས། ཁོ་བོ་ལ་འགའ་ཞིག་གིས་བསྒྲངས་ཏེ་གཏད་དམ། ཕྱོགས་བཞིའི་རྒྱ་མཚོ་དང༌། མཚོ་དང༌། ལྟེང་ཀ་རྣམས་སུ་ཅིའི་ཕྱིར་མི་འགྲོ་ཟེར་བའི་སྐབས་དེ་གསོལ་པས། བྱུང་བ་འདི་ལས་བཅས་སོ། ། གཞི་རུང་བ་ལྔ་དང་བྲལ་བ་སྲོག་ཆགས་དང་བཅས་པའི་ཆུ་ལ། བསམ་པ་དེར་འདུ་ཤེས་པ།
སྦྱོར་བ་རང་གིས་སྤྱད་དམ་གཞན་བསྐུལ་ནས་སྤྱད་པ་གང་རུང༌། མཐར་ཐུག་སྤྱོད་པ་སྟེ། འདི་ཚང་ན་སྲོག་ཆགས་དང་བཅས་པའི་ཆུ་ལ་སྤྱོད་པའི་ལྟུང་བྱེད་དུ་འགྱུར་རོ། ། བལྟར་ཡོད་ཤི་དེ་སྙེད། སྲོག་ཆགས་མིག་གིས་བལྟར་ཡོད་པ་ཤི་བ་དེ་སྙེད་པ་སྲོག་དང་ཕྲལ་བའི་ལྟུང་བྱེད་དུ་འགྱུར་རོ། ། ཁྲོན་པ་ཆུ་ཚགས་ལྔ་དང་དགེ་སློང་དང༌། ། དགེ་འདུན་ཡིད་ཆེས་དེ་ཡི་རུང་བ་ལྔའོ། ། ཁྲོན་པ་ནི་བརྟགས་པས་གཙང་བའོ། ། ཆུ་ཚགས་ནི་རྣམ་པ་ལྔ་སྟེ། རིལ་ཚགས་ནི་ཟླུམ་པོ་ཁ་གཉིས་པའོ།
གྲུ་གསུམ་ནི་གྲུ་ཡོད་པའོ། ། སྤྱང་ཚགས་ཞེས་བྱ་བ་ནི་ཆུ་ཚགས་ཡུ་བ་ཡོད་པའོ། ། རིལ་བ་ཞབས་ཚགས་ཅན་ནི་རིལ་བའི་ཞབས་སུ་ཚགས་བྱས་པའོ། ། བསལ་ཚགས་ནི་གོས་ཀྱི་དུམ་བུའོ། ། མིང་གསུམ་པ་ནི་གོས་ཀྱི་ཐ་མ་ཞེས་བྱ་སྟེ། གོས་ཀྱི་ཐ་མ་ཉིད་ཀྱིས་ནི་བུམ་ཚགས་གཅེའུ་ཅན་ཡང་བསྟན་པར་རིག་པར་བྱའོ། ། དེ་ལྟར་ལྔ་ནི་སྲོག་ཆགས་འཛིན་པའི་ཕྱིར་རོ། ། དགེ་སློང་གིས་དང༌། དགེ་འདུན་གྱི་རུང་བ་ནི་ཆུ་མ་བཙགས་པར་མི་སྤྱོད་པའི་ཕྱིར་རོ། ། ཡིད་ཆེས་པའི་རུང་བ་ནི་ཆུ་མིག་གམ།
རྒྱུན་གང་ལ་སྲོག་ཆགས་མེད་པར་ཡིད་ཆེས་པའོ། ༤༢ ། བརྣག་པས་ཉལ་པོར་ཤོམ་ཁྱིམ་འདུག་པ་དང༌། ། ཤེས་གཙོ། ཞུགས་པའམ་ཕྱོགས་ལའོ། ། ཞེས་པ་ལ་སོགས་པའི་དོན་ཏེ། གླེང་གཞི་ནི། འཆར་ཀ་མཉན་ཡོད་དུ་བསོད་སྙོམས་ལ་སོང་བ་དང༌། སྤོས་འཚོང་གི་ཁྱེའུས་ཆུང་མ་བླངས་ནས་ཡུན་རིང་པོ་མ་ལོན་པ་ཞིག་ཟོང་བཀྲམ་ནས་འདུག་པ་ན། ཆགས་པ་སྐྱེས་ནས་ཟོང་སྡུད་པ་མཐོང་ནས་འདོད་པ་སྤྱོད་འདོད་པར་ཤེས་ཏེ།
རེ་བ་མེད་པར་བྱའོ་སྙམ་ནས་སྔར་སོང་སྟེ། བུ་མོ་ཚུར་ཤོག་ཆོས་བསྟན་པར་བྱའོ། ། དེས་ཆོས་ཉན་པའི་ཕྱིར་བསྡད་པ་དང་ཁྱེའུ་འོངས་ནས། འཆར་ཀ་ལ་བསོད་སྙོམས་ཕུལ་ལ་གཤེགས་སུ་ཆུག་ཅིག འཆར་ཀས་བཞིན་བཟང་ཁོ་བོས་དགེ་བའི་ཕྱོགས་མ་ཉམས་པར་བྱས། ཆོས་བསྟན་ན་ཆོས་མཉན་མི་འདོད་དམ། ཉོན་ཅིག་ཅེས་ནན་གྱིས་ཉན་དུ་བཅུག་སྟེ། དེ་ཀུན་ནས་དཀྲིས་པ་དང་བྲལ་གྱི་བར་དུ་ཆོས་བསྟན་ནོ། ། ཤཱཀྱའི་བུ་ནི་དགེ་སྦྱོང་གི་ཚུལ་ཚིག་པ་སྟེ། རང་གི་ཆུང་མ་ལ་ཡང་དབང་མེད་དོ་ཟེར་ནས་འཕྱ་བ་དེ་གསོལ་བས།
བྱུང་བ་འདི་ལས་བཅས་སོ། ། གཞི་ཁྱིམ་པ་ཕོ་མོ་གཉིས་གཉིས་སྤྲོད་པའམ་དེའི་ཆེད་དུ་ཞུགས་པ། བསམ་པ་དེར་འདུ་ཤེས་པ། སྦྱོར་བ་དགེ་སློང་རང་གི་གནས་དང་གནས་ལས་གཞན་ཡིན་པ་དང་མི་གཞན་མེད་པ། མཐར་ཐུག་མ་དྲིས་པས་བརྣག་པར་མཐོང་ཐོས་ཀྱི་སྤྱོད་ཡུལ་གྱི་མཐའ་ཚུན་ཆད་དུ་འདུག་པ་སྟེ། འདི་ཚང་ན་ཉལ་པོ་ཤོམ་པའི་ཁྱིམ་ན་འདུག་པའི་ལྟུང་བྱེད་དོ། ༤༣ ། འགྲེང་བའོ་འཇིགས་དང་མ་ཚོར་ཐ་དད་མིན། ། དབེན་པར་བརྣག་པས་འགྲེང་ནའོ། ། ཞེས་པ་ལ་སོགས་པའི་དོན།
གླེང་གཞི་ནི། ཡང་འཆར་ཀས་མཉན་ཡོད་དུ་སྤོས་འཚོང་གི་ཁྱེའུ་སྔར་བཞིན་བྱེད་པ་ཤེས་ནས། བལྟའོ་སྙམ་ནས་སོང་སྟེ་སྒོ་གླེགས་ཀྱི་རྒྱབ་ནས་མགོ་བསྒྲིལ་ཞིང་འགྲེང་ངོ༌། ། ཁྱེའུས་ཆུང་མ་ཁྲིད་དེ་གནས་ཁང་དུ་ཞུགས་པ་དང༌། འཆར་ཀ་སྒོ་རྒྱབ་ན་འགྲེང་ངོ༌། ། འཆར་ཀ་གཙུག་ལག་ཁང་ན་བསམ་གཏན་གྱི་བདེ་བ་ཉམས་སུ་མྱོང་མོད་ཟེར། དགའ་མགུར་སྤྱད་ཀུན་ནས་དཀྲིས་པ་དང་བྲལ་བའི་ཚེ། འཆར་ཀ་མཐོང་ནས་སྔར་བཞིན་འཕྱ་བའི་སྐབས་དེ་གསོལ་བས། བྱུང་བ་འདི་ལས་བཅས་སོ། ། གཞི།
བསམ། སྦྱོར་བ་སྔ་མ་འདྲ་ལ། མཐར་ཐུག་སྐྱབས་ཡོད་པར་བརྣག་པས་བསྒྲེང་བ་སྟེ། དེ་ཚང་ན་ཉལ་པོ་ཤོམ་པའི་ཁྱིམ་དུ་བསྒྲེང་བའི་ལྟུང་བྱེད་དོ། ། བརྣག་པ་ཞེས་པ་ནི་ནན་ཏན་དུ་བྱེད་པའོ། ། ཕ་གི་བས་རང་དང༌། རང་གིས་ཕ་གི་བ་མ་ཚོར་ན་ཉེས་བྱས་སོ། ། དེ་ལྟ་བུས་སེམས་གཞན་ལ་གཏད་ཀྱང་ཉེས་བྱས་སོ། ། འཇིགས་པའི་དབང་གིས་བསྡད་པ་ཉེས་མེད་མཛོད་ལ་སོགས་པ་ཁྱིམ་གཅིག་པ་མཐོང་ཡང་བཟའ་ཐ་དད་ན་ཁྱིམ་ཐ་དད་པ་ཞེས་བྱའོ། ༤༤ །
འདི་མེད་བལྟོས་མིན་བཏང་མི་དེ་ལ་ནི། ། རུང་ཟས་རང་གིས་བྱིན་ན་མ་འཇུག་པ་ལའོ། ། ཕོ་ཡང་རུང་མོ་ཡང་རུང་བ་ལའོ། ། ཞེས་པའི་དོན། གླེང་གཞི་ནི། སྟོན་པ་ཀོ་ས་ལར་གཤེགས་པའི་ལམ་དུ་ཚོང་པ་དག་གིས་རྒྱང་གྲགས་བཅུ་བཅུར་ཞལ་ཟས་སྟ་གོན་བྱས་སོ། ། དེའི་ཚེ་ཤེས་པ་ཅན་འཕོངས་ཤིང་བཀྲེན་ནས་ཐབས་བཙལ་སྙམ་ནས། ཁྱེད་ཀྱི་སྟོན་པ་བཟང་པོ་ལ་མོས། ཚེ་འདི་ལ་བདེ་ཕྱི་མར་བདེ་འགྲོར་འགྲོ། ངེད་ཀྱི་སྟོན་པ་དེ་ལས་བཟློག་པས་སོ་ཞེས་སྨྲས་པས།
འདི་དད་དོ་སྙམ་ནས། ཇི་ལྟར་འཚོ། དགའ་བས་འཚོའོ། ། ལྷུང་བཟེད་ཀྱི་ལྷག་རོལ་འདོད་དམ། འཚལ་ལོ། ། མིག་ལམ་ན་འདུག་ཅིག་ཟེར་ནས་འཁུར་བ་བྱིན་ནས་སློང་ཕོར་བཀང་བས་ཕྱིར་བྱུང་བ་དང༌། དེད་དཔོན་གྱིས་མཐོང་ནས་སུས་བྱིན། ཁྱོད་ཀྱི་ཡོན་གནས་དེ་དག་ཡིན་ལ། དེ་དག་གི་ཡོན་གནས་ཁོ་བོ་ཡིན་པས་ཕུལ་ལོ། ། ཁྱོད་ལ་སྙིང་རྗེས་བྱིན་ན་དེ་སྐད་ཟེར་རམ།
སྟོབ་པས་བསླབ་པ་འཕྱ་བར་འགྱུར་རོ། ། མད་ཀྱང་བཞད་གད་དོ། ། ཤེས་པ་ཅན་ཚུར་འོང་བ་དང་ཕྲད་ནས་ཁྱོད་ཉོད་པ་ཉོད་དམ། ཉོད་དོ། ། གང་ནས། ཁྱིམ་བདག་སྒྲི་བྱི་འདི་དག་གིས་མཁོ་བ་སྟོབས་སོ། ། ཁྱོད་བྱས་པ་མི་ཤེས་པ་འདུག འདི་ཁྱོད་ཀྱི་ཁྱིམ་བདག་ཡིན་ནམ། འདི་དག་ལས་ལྔ་བརྒྱའི་ཚོགས་ཀྱང་མྱ་ངན་ལས་འདའ་བར་སྣང་གིས། ཁྱེད་ཀྱིས་ཤེས་པ་ཅན་གཅིག་ཀྱང་མྱ་ངན་ལས་འདས་པ་མཐོང་ངམ།
མི་རྣམས་གང་དག་བྱས་པ་མི་ཤེས་པ། ། དེ་དག་ཁྱི་བས་ཤིན་ཏུ་ངན་པར་བསམ། ། ཁྱི་ཡང་མི་ལ་བྱས་པ་ཤེས་སྣང་ན། ། སྦྲུལ་འདྲ་མི་དག་དུག་ནི་གཏོང་བར་བྱེད། ། ཟེར་ཏེ་འདི་ནི་རེ་ཞིག་བྱུང་བའོ། ། མཉན་ཡོད་དུ་ཡུགས་ས་མོ་ལྔ་བརྒྱས་ཆོས་ཉན་པས་རྒྱུན་ཞུགས་ཐོབ་ནས། སང་བདག་ཅག་གི་གདུགས་ཚོད་གསོལ་བར་ཅི་གནང༌། གནང་ངོ༌། ། དེ་དག་གི་པ་ཎ་ལྔ་བརྒྱ་ཀུན་དགའ་བོ་ལ་གཏད། དེས་མགོན་མེད་ཟས་སྦྱིན་ལ།
དེས་ཁྱེར་ཏེ་ཟས་བསོད་པ་བསྐུར་རོ། ། དེས་ཁྱིམ་བདག་མོ་ལ་བྲིམས་ཤིག་བྱས་པ་དང༌། ཁྱེད་ཀྱིས་བྲིམ་དུ་གསོལ། འབྲིམ་པ་ན་གཅེར་བུ་མ་གཉིས་འོངས་ནས་ཟས་བསླངས་པས་རྒྱལ་བུ་འདིའི་ཡིན་ནོ། ། ཀུན་དགའ་བོས་མ་བསམས་པར་བྲིམས་པས་རྒན་མོ་ལ་གཅིག གཞོན་པ་ལ་གཉིས་བྱུང་བས། རྒན་མོ་ན་རེ་ཁྱོད་དོན་དུ་གཉེར་བས་སྟ་གོན་གྱིས་ཤིག ། བཙུན་མོའི་འཁོར་སྤངས་ནས་རབ་ཏུ་བྱུང་ན་བདག་ལྟ་བུ་ག་ལ་གཉེར། སྐྱེས་པ་དག་བུད་མེད་སྣ་ཚོགས་ལ་འདུན་པ་ཡོད་དོ་ཟེར་བའི་སྐབས་དེ་གསོལ་པས། བྱུང་བ་འདི་ལས་བཅས་སོ། །
གཞི་ཉེ་དུ་མ་ཡིན་ཞིང་ཆོས་འདི་པའི་རབ་ཏུ་བྱུང་བ་མེད་པ་བལྟོས་པ་དང་བཅས་པ་དང་ནད་པ་མ་ཡིན་པའི་མུ་སྟེགས་ཅན་གྱི་རབ་བྱུང་ཕོ་མོ་གང་རུང་ལ།

བསམ་པ་སྡིག་པ་ཅན་གྱི་ལྟ་བ་གཏང་བར་བྱ་བའི་ཆེད་མ་ཡིན་པ། སྦྱོར་བ་རུང་བའི་བཟའ་བཅའ་རང་གིས་སྦྱིན་ནམ་ཚངས་པ་མཚུངས་པར་སྤྱོད་པ་སྦྱིན་དུ་འཇུག་པ། མཐར་ཐུག་དེའི་ལུས་སམ་ལུས་དང་འབྲེལ་བར་ཐོབ་པ་སྟེ། དེ་ཚང་ན་གཅེར་བུ་པ་ལ་བྱིན་པའི་ལྟུང་བྱེད་དུ་འགྱུར་རོ། ། མི་རུང་བའི་ཟས་དང༌། གཞན་ཁྱིམ་པ་སྦྱིན་དུ་བཅུག་པ་དང༌། བགོ་བཤའ་བྱེད་པ་ཉེས་བྱས་སོ། ༤༥ ། གཡུལ་ལ་བལྟ་དང༌། གཡུལ་མངོན་པར་དགའ་བའི་དམག་ལ་བལྟ་བའི་དོན་གྱིས་སོ། ། ཞེས་པ་ལ་སོགས་པའི་དོན།
གླེང་གཞི་ནི། དྲུག་སྡེས་གསུས་པོ་ཆེའི་དཔུང་བལྟའི་འདེང་ངོ་ཟེར་ནས་ལམ་ཁར་དོང་སྟེ་འཁོད་པ་དང༌། གླང་པོ་ཆེའི་ཚོགས་འོངས་པ་ལ་གར་འདོང༌། རི་བྲགས་འབེབས་སུ་མཆིའོ། ། ཁྱེད་ཀྱི་གླང་པོ་ཆེ་ཕག་འདྲ། རི་བྲགས་པའི་གླང་པོ་ཆེ་རི་བརྩིགས་པ་འདྲ། མཐར་གྱིས་རྐང་ཐང་གི་བར་སྨད་པས་ཡིད་ཁོང་དུ་ཆུད་ནས་འདུག་གོ ། རྒྱལ་པོས་ཅིའི་ཕྱིར། ལྷ་བདག་ཅག་རྒྱལ་བར་ག་ལ་འགྱུར། དགེ་སྦྱོང་མགོ་རེག་རས་ཡུག་ཆེན་གླེགས་པ་འཚལ་བ་དག་མི་མཆི་དགུ་མཆིའོ། །
དེ་དག་དགེ་སྦྱོང་ཧྲལ་པོ་ཡིན་པས་ཅི་གནོད་དེངས་ཤིག རྒྱལ་པོས་མི་ཞིག་སྟོན་པའི་སྤྱན་སྔར་མངགས་ཏེ། དམག་ཆས་པ་ལ་བལྟར་མཆི་བར་མི་འགྱུར་བའི་བཅའ་བ་མཛད་ན་ལེགས་སོ་ཞེས་གསོལ་ཅིག གསོལ་བས་གནང་སྟེ། བྱུང་བ་འདི་ལས་བཅས་སོ། ། གཞི་གཡུལ་སྤྲོད་པར་ཆས་པའི་དམག་ལ། བསམ་པ་བལྟ་བར་འདོད་པ། སྦྱོར་བ་རྒྱལ་པོ་ལ་སོགས་པའི་ཚིག་གིས་དེར་བཀུག་པ་དང་བར་ཆད་ཀྱི་དབང་ཉིད་མ་གཏོགས་པར་འཕགས་པའི་ཉེན་ཀོར་གྱི་མཐར་ལས་འདས་པར་ཕྱིན་པ། མཐར་ཐུག་མཐོང་པ་སྟེ། འདི་ཚང་ན་དམག་ལ་བལྟ་བའི་ལྟུང་བྱེད་དུ་འགྱུར་རོ།
༤༦ ། ནང་གནས། དེ་དག་མེད་པར་དེར་ཉིན་མཚན་གཉིས་ལས་ལྷག་པར་འདུག་ནའོ། ། དགོས་པ་མེད་ན་སྔ་མ་ལ་ཡང་ངོ༌། ། ཞེས་པའི་དོན། གླེང་གཞི་ནི། རི་བྲགས་པ་མ་ཕེབས་ནས་རྒྱལ་པོས་དེ་ཉིད་དུ་ཕྲུ་མ་བཏབ་སྟེ་འདུག་པ་དང༌། བློན་པོས་ལྷ་མགོན་མེད་ཟས་སྦྱིན་བསོད་ནམས་ཅན་ཡིན་པས། དེ་ཡོད་ན་ཕེབས་སོ་ཟེར་ནས། དེ་བོས་སོ། །
དེར་ཡང་མ་ཕེབས་ནས་ཁྱིམ་བདག་འཕགས་པ་མཐོང་བར་འདོད་ནས་རྒྱལ་པོས་དགེ་འདུན་ལ་སྤྲིངས་པ་དང༌། དྲུག་སྡེ་ན་རེ། སྟོན་པ་བཞུགས་ཤིང་བདག་ཅག་གསོན་པ་དེ་སྲིད་དུ་བསྟན་པ་གནས་ལ། ཟློག་ན་མིན་ནོ། ། བསྟན་པ་ལ་གཅེས་པ་བསྐྱེད་པར་བྱས་ལ་ཚུལ་ཤིང་བླང་ངོ་ཟེར་ནས། བླངས་ཏེ་སོང་ནས་ཆོས་བསྟན་པས་རྒྱལ་པོ་དད་པར་བྱས། སྐྱེ་བོའི་ཚོགས་རྣམས་ཀྱང་དད་པར་བྱས་སོ། ། རྒྱལ་པོས་རི་བྲགས་པ་བསྐོར་དུ་འདོང་ངོ༌། ། སོང་བ་དང༌། དྲུག་སྡེ་རྣམས་ཇི་སྲིད་གཞན་སྤྱོད་ཀྱིས་གནས་ཀྱི།
ད་རང་སྤྱོད་བསྟན་པར་བྱའོ་ཟེར་ནས་ལམ་ཁར་འཁོད་པ་དང༌། འཕགས་པ་བཤུལ་ཕྱེ་ཞིག ཅི་གླང་པོ་ཆེའི་ཚོགས་མཆིའོ། ། བཀྲེན་པ་འདི་འདྲ་གླང་པོ་ཆེ་ཡིན་ནམ་ཕག་འདྲའོ་ཟེར་ནས་མཆེ་བ་ནས་བཟུང་ནས་མཐའ་ཞིག་ཏུ་བོར་རོ། ། དེ་བཞིན་དུ་རྟའི་མཇུག་མ་དང༌། ཤིང་རྟའི་སྲོག་ཤིང་དང༌། མིའི་གཉའ་བ་ནས་བཟུང་ནས་བོར་རོ། ། དེ་དག་ཡིད་ཁོང་དུ་ཆུད་པ་ལ་རྒྱལ་པོས་སྨྲས་པས་སྔར་བཞིན་ཟེར་ནས། མི་ཞིག་མངགས་ཏེ་ཡུན་རིང་པོར་དམག་ནང་དུ་གནས་པར་མི་འགྱུར་བའི་བཅའ་བ་བགྱི་རུ་གསོལ། དེ་གསོལ་བས་གནང་སྟེ།
བྱུང་བ་འདི་ལས་བཅས་སོ། ། གཞི་དམག་ནང༌། བསམ་པ་དགོས་པ་དང་བཅས་པ། སྦྱོར་བ་འདུག་པ། མཐར་ཐུག་ཉིན་མཚན་གསུམ་པའི་སྐྱ་རེངས་ཤར་བ་སྟེ། འདི་ཚང་ན་དམག་ནང་ན་འདུག་པའི་ལྟུང་བྱེད་དུ་འགྱུར་རོ། ། དེའི་མདུན་རོལ་ནི་སྦྱོར་བ་ཕྱིན་ཆད་ཀྱིས་ཉིན་རེ་ལ་དངོས་གཞིའི་ཁ་ན་མ་ཐོ་བ་རེ་རེར་འགྱུར་རོ། ། དགོས་པ་མེད་ན་ཉིན་ཞག་སྔ་མ་འདས་པ་ལ་ཡང་ངོ༌། ༤༧ ། རེག་བཤམས་པ། །
དཀྲུག་དང་བལྟ་ཆེན་མཚམས་ལས་འདས་པ་ལའོ། ། གསུམ་ཀར་རྐྱེན་དབང་ཉེས་མེད། དཔུང་གི་ཡན་ལག་རྣམས་ནི་བྱེད་པ་པོ་ཉིད་དོ། ། ཞེས་སོགས་ཀྱི་དོན། གླེང་གཞི་ནི། ཡང་གསལ་རྒྱལ་གྱིས་རི་བྲགས་པ་མ་ཕེབས་པར་ཡུན་རིང་དུ་འགོར་བ་དང༌། ཁྱིམ་བདག་དགེ་འདུན་དྲན་ནས་བོས་པ་དང༌། དྲུག་སྡེ་འོངས་ནས་དད་པར་བྱས་སོ། ། དེ་དག་རང་སྤྱོད་ཀྱིས་གནས་པར་བྱ་འདོད་ཟེར་ནས་ཕྱིན་ཏེ། ཅི་བྱེད།
བཀོད་པ་ཤོམ་མོ། ། གླང་པོ་ཆེ་བཅོས་མ་འདི་འདྲ་འཇོག་གམ། མཐའ་ཞིག་ཏུ་སོལ་ཅིག མཆེ་བ་ནས་བཟུང་ནས་མཐའ་ཞིག་ཏུ་བོར་རོ། ། རྟ་པ་འཐེང་པོ་དང༌། ཤིང་རྟ་ཞིག་པོ་དང༌། མི་ཞར་བ་ཟེར་ནས་ཀྱང་ངོ༌། ། དེ་ནས་དྲུག་སྡེས་རི་བྲགས་དང་ཧ་ཅང་མི་རིང་བ་ལ་འཁོད་ནས། ཀླག་ཅོར་གྱི་སྒྲ་ཕྱུང་བ་དང༌། དེ་དག་སྐྲག་སྟེ་བྲོས་སོ། །
དྲུག་སྡེ་མྱུར་དུ་ཁྲོམ་གྱི་རུ་སྣའི་མདུན་དུ་སོང་ནས་ཅིའི་ཕྱིར་འབྲོས། རི་བྲགས་པ་རྫོང་ནས་བླུགས་ཏེ་བྱུང་ངོ༌། ། ཁོ་བོས་ཀུ་རེ་ཅུང་ཞིག་བྱས་པ་ཡིན། དེ་ལྟར་བྲེད་པར་ཤེས་ན་ཁྱེད་ཅག་རྣ་བ་ནས་བཏགས་ཏེ་ཁྲིད་པར་འགྱུར་རོ། ། དེ་དག་ཡིད་ཁོང་དུ་ཆུད་པས་རྒྱལ་པོས་བཀོད་པ་མ་བཤམས་སམ། བདག་ཅག་རྒྱལ་བར་ག་ལ་འགྱུར་ནས། མི་ཞིག་ལ་འདི་དག་དམག་ནང་ན་གནས་པའི་ཚེ་བཤམ་པ་འཁྲུག་ཏུ་མི་མཆི་ཞིང་རྒྱལ་མཚན་གྱི་མཆོག་དང༌། དཔུང་གི་མཆོག་དང༌། གཡུལ་བཤམ་པའི་དམག་ལ་བལྟ་བ་ཉམས་སུ་མྱོང་བར་མི་བགྱིད་པའི་བཅའ་བ་ཅུང་ཞིག་མཛད་ན་ལེགས་སོ། ། ཞེས་ཞུས་པས་གནང་ནས།
བྱུང་བ་འདི་ལས་བཅས་སོ། ། གཞི་དཔུང་བསྡུས་པ་ཡན་ལག་བཞི་པའམ་སོ་སོ་བ་སྟ་གོན་བྱས་པ། བསམ་པ་ཀྱལ་ཀ་ལ་སོགས་པའི་ཆེད་དུ། སྦྱོར་བ་རྟ་ལ་སོགས་པ་ལ་རེག་པའམ་བཀོད་པ་བཤམས་པ་དཀྲུག་པ་བལྟ་བའི་ཆེད་ཉེན་ཀོར་གྱི་མཐའ་ལས་འདས་པར་འཕགས་པ། མཐར་ཐུག་དེ་ལྟར་བྱ་བར་གྲུབ་པ་སྟེ། འདི་ཚང་ན་དམག་གི་ཡན་ལག་ཉམས་སུ་མྱོང་བའི་ལྟུང་བྱེད་དོ། ། འཁྲུག་ཏུ་ཆས་པ་མ་ཡིན་པ་ལ་ནི་ཉེས་བྱས་སོ། ། གླང་པོ་ཆེ་འཐབ་པ་དང་རྟ་འཐབ་པ་ལ་སོགས་པ་གང་ཞིག་འཐབ་མོ་བྱེད་དུ་གཞུག་པ་དང་བལྟ་བ་ཐམས་ཅད་ཉེས་བྱས་སོ། ། དེ་ལྟར་དམག་ལ་བརྟེན་པའི་ལྟུང་བྱེད་གསུམ་གང་ཡང་ཇི་སྐད་བཤད་པའི་རྐྱེན་ནམ་བར་ཆད་ཀྱི་དབང་ཡིན་ན་ཉེས་མེད་དོ། ༤༨ །
སྡང་བས་བརྡེག ། འཕོག་ནའོ་དེ་སྙེད་ལྟུང་འབྱུང༌། རྙོག་པ་ཅན་གྱི་སེམས་ཀྱིས་དགེ་སློང་ཕ་རོལ་ལ་ལུས་སམ། དེས་འཕངས་པའམ། ཞེས་བྱ་བ་ལ་སོགས་པའི་དོན། གླེང་གཞི་ནི། མོའུ་འགལ་གྱི་བུ་ཆེན་པོས་བཅུ་བདུན་སྡེ་རབ་ཏུ་བྱུང་བའི་ཚེ། དྲུག་སྡེ་ལ་བརྟེན་པར་བྱེད་དོ། ། འཆར་ཀས་བཅུ་བདུན་སྡེ་ཚུར་གཤེགས་འདི་དང་འདི་གྱིས་ཤིག ཅི་ཁོ་བོ་ཅག་གི་སློབ་དཔོན་ཡིན་ནམ་མཁན་པོ་ཡིན་མི་བྱེད།
གླེན་པ་གཞན་ཅི་བྱེད་ཟེར་གཅིག་ལ་བརྡེགས་པས། བརྡེགས་སོ་ཟེར་ཏེ་ཕྱི་བཀན་དུ་འགྱེལ་ཏེ་ཐམས་ཅད་ངུས་སོ། ། དགེ་སློང་རྣམས་ཀྱིས་ཅིའི་ཕྱིར་ཐམས་ཅད་ངུ༌། མ་ངུས་ན་ཐམས་ཅད་ལ་བརྡེག་གོ ། འཕྱ་བའི་སྐབས་དེ་གསོལ་པས། བྱུང་བ་འདི་ལས་བཅས་སོ། ། གཞི་དགེ་སློང་རང་ལས་གཞན་པ་ལ། བསམ་པ་སྡང་བའི་རྙོག་པ་ཅན་གྱི་སེམས་ཀྱིས། སྦྱོར་བ་ཐ་ན་ཡུངས་ཀར་ཙམ་ཡིན་ཡང་རུང་བརྡེག་པ། མཐར་ཐུག་དེའི་ལུས་ལ་ཕོག་པ་སྟེ།
འདི་ཚང་ན་བརྡེག་པའི་ལྟུང་བྱེད་དོ། ། བརྡེག་སྤྱད་མང་པོ་ཉིད་ཡིན་ན་རེ་རེ་ལྟུང་བྱེད་རེ་རེར་འགྱུར་རོ། ། དེ་བཞིན་དུ་རྙོག་པ་ཅན་གྱིས་རང་གི་ལུས་དང༌། ཁང་བཟང་གི་བརྩིག་པ་དང༌། ཀ་བ་སོགས་ལ་བརྡེག་པ་ནི་ཉེས་བྱས་སོ། ༤༩ ། བརྡེག་པར་གཟས། ། ཚོར་ནའོ། ། བརྡེག་པར་གཟས་ནའོ། ། རྫས་རེ་རེ་ལའོ། །
ཞེས་པའི་དོན། གླེང་གཞི་ནི། འཆར་ཀས་བཅུ་བདུན་སྡེའི་གཅིག་ལ་བརྡེག་པར་བརྩམས་པ་དང་ཐམས་ཅད་ངུས་སོ། ། ཅིའི་ཕྱིར་ངུ་ཞེས་དྲིས་པས་སོགས་སྔར་དང་འདྲ་ལ། བྱུང་བ་འདི་ལས་བཅས་སོ། ། གཞི་བསམ་སྔར་དང་འདྲ་ལ། སྦྱོར་བ་བརྡེག་པར་བརྩམས་པ། མཐར་ཐུག་ཕ་རོལ་པོས་ཚོར་བ་སྟེ། འདི་ལས་བརྡེག་པར་གཟས་པའི་ལྟུང་བྱེད་དུ་འགྱུར་རོ། ། བརྡེག་པར་གཟས་པ་མང་ན་ལྟུང་བྱེད་ཀྱང་དེ་སྙེད་དོ།
༥༠ ། དབང་མིན་གྲོགས་ལྟུང་ཉིན་མཚན་མཐར། ། འཆབ་ནའོ། ། ཕམ་པར་གྱུར་པ་དང་དགེ་འདུན་ལྷག་མ་དག་བཅབས་ནའོ། ། ཞེས་པ་ལ་སོགས་པའི་དོན། གླེང་གཞི་ནི། ཉེ་དགས་བུ་མོ་གཅིག་རྒྱལ་བྱེད་ཚལ་གྱི་རིབ་མ་འདྲལ་བར་མཐོང་ནས། ཆོས་རིབ་མ་འདྲལ་ལོ། ། རྒྱལ་བྱེད་ཚལ་གྱི་མདོ་དགོངས་ཤིག གླེན་པ་ཁྱོད་མདོ་སྡེའི་མཐའ་ལ་བརྟེན་ནམ།
སྟོན་པས་དགེ་འདུན་གྱི་རྩྭ་ཡང་ཡལ་བར་མི་འདོར་རོ། ། ཞེས་མ་གསུངས་སམ། ལྡོག་གོ ། ཉིད་རང་མཁྱེན་ནོ། ། དེ་སོང་ནས་ཅིའི་ཕྱིར་རྒྱལ་བྱེད་ཚལ་གྱི་རིབ་མ་འདྲལ། དེ་འཛུམ་བྱུང་བས། ཉེ་དགས་དེའི་ཡན་ལག་དང་ཉིང་ལག་ནས་མནམས་ཏེ་འོ་བྱས་སོ། ། དེས་ཆོས་ལ་ཁྱེད་ཀྱིས་ཅུང་ཟད་མཐོང་ངམ། གཞུག་ལ་འཇུད་པ་མ་གཏོགས་ཐམས་ཅད་མཐོང་ངོ༌། ། སུ་ལའང་མ་ཟེར་ཅིག
རང་བཞིན་དུ་གནས་པའི་དགེ་སློང་མ་མཐོང་བ་དེ་སྲིད་དུའོ། ། ཁོ་བོས་ཁྱོད་ཀྱི་མཁན་པོའི་གནས་ངན་ལེན་གྱི་ལྟུང་བ་འཆབ་ན། ཁོ་བོའི་འཆབ་པར་མི་བྱེད་དམ། མི་བགྱིད་དོ་ཟེར་བ་ལ་འཕྱ་བའི་སྐབས་དེ་གསོལ་པས། བྱུང་བ་འདི་ལས་བཅས་སོ། ། གཞི་དགེ་སློང་གཞན་གྱི་ཕམ་པའམ་ལྷག་མའི་ལྟུང་བ་གང་རུང་མཐོང་བ། བསམ་པ་བདེ་བ་ལ་མི་རེག་པ་དང་དགེ་སྦྱོང་གི་ཚུལ་དང་ཚངས་པར་སྤྱོད་པའི་བར་ཆད་དང་དགེ་འདུན་འཁྲུག་ཏུ་དོགས་པའི་དབང་ཉིད་མ་གཏོགས་པར། སྦྱོར་བ་འཆབ་ན། མཐར་ཐུག་ཉིན་མཚན་གཅིག་འདས་པའི་སྐྱ་རེངས་ཤར་བ་སྟེ། འདི་ཚང་ན་གནས་ངན་ལེན་འཆབ་པའི་ལྟུང་བྱེད་དོ། །
ལྟུང་བ་སྡེ་གསུམ་འཆབ་པ་ཉེས་བྱས་སོ། ༥༡ ། ཆེད་དུ་སྦྱིན་པོ་ཟན་གཅོད་བཅུག ། ནད་ཀྱི་གཉེན་པོའི་དོན་ཉིད་མ་གཏོགས་པར་ཆེད་དུ་བསམས་ཏེ། སྦྱིན་པ་པོ་ཁྱིམ་པའི་ཟན་གཅོད་དུ་བཅུག་ནའོ། ། ཞེས་པའི་དོན། གླེང་གཞི་ནི། ཉེ་དགས། དགའ་བོ་ལ་ཆོས་འདི་སངས་རྒྱས་དགེ་འདུན་དང་བཅས་པའི་མདུན་དུ་ཐོ་བཙམས་པས་གནོད་པ་ཞིག་བྱའོ། ། འདི་བསླབ་པ་ནོད་པ་ཡིན་པས་མི་ནུས་སོ། །
དེའི་ཁྱིམ་བདག་ཅག་གིས་དགའ་བོ་ཉེ་དགའང་མགྲོན་དུ་བོས་པ་དང༌། ཉེ་དགས་ཆོས་ཀྱི་ཟན་གཅད་པར་བྱའོ་སྙམ་མོ། ། ཆོས་ཀྱིས་དགའ་བོ་ལ་བསོད་སྙོམས་ལ་མཆི་བར་ཞུའོ། ། ཆོས་ཁྱིམ་བདག་ཅིག་གིས་ཟན་ལ་མགྲོན་དུ་བོས་ཀྱིས་དེར་ཟོ་ཞིག སྔར་མཁན་པོ་དང་ལྷན་ཅིག་བོས་པས་མགྲོན་དུ་མཆིས་སམ། ཉེ་དགས་ཆོས་ཁོ་བོས་གཞན་ཐོས་ལ་གཞན་མ་མཐོང་ངོ༌། ། ཁྱོད་བསླབ་པར་འདོད་པར་ཤེས་ན་མཁན་པོའི་ཆོས་ལྡན་གྱི་ཚིག་གཅོག་གམ། ལྷུང་བཟེད་དང་ཆོས་གོས་བླངས་ཏེ་མཆིའོ། ། ཅི་བྱ། དེར་སྣོད་བཀྲུས་པ་དང་ཆུ་བཙགས་པ་ཐོབ་ཀྱི་འདེང་ངོ༌། །
སོང་བ་དང་བསོད་སྙོམས་པ་ཞིག་གིས་ཆོས་མཐོང་ནས། ཆོས་གར་འགྲོ། མགྲོན་དུ་བོས་པར་རོ། ། ཟས་ཀྱི་ཚོད་ཤེས་པར་གྱིས་ཤིག ཟ་བར་འགྱུར་རམ་གཅོད་པར་འགྱུར་གཏོལ་མེད་དོ། ། དེ་སྲང་དུ་སོང་སྟེ་ཉེ་དགས་ཁྱིམ་དུ་ཟོས་ནས་ཕྱིར་འོངས། དེའི་འོག་ཏུ་དགའ་བོས་ཟོས་ནས་འོངས་སོ། ། ཆོས་ཀྱི་གདུགས་ཚོད་ལ་བབ་ཀྱི་བཞུད་དོ། ། སྟ་གོན་བྱས་ཟིན་པས་གདུགས་ཚོད་ཀྱི་ཁ་ཁོ་ན་ལ་འདོང་ངོ༌། ། ཆོས་ཀྱིས་རྐང་པས་གྲིབ་ཚོད་གཞལ་བར་བརྩམ་པ་དང༌།
གླེན་པ་ཁོ་བོ་དུས་མ་ཡིན་པར་ཟས་ཟ་སྙམ་མམ། ཁྱོད་དང་ལྷན་ཅིག་སྨྲ་བ་འདུག་པ་བདེ་བ་མ་ཡིན་གྱིས་སོང་ཞིག ཆོས་ཀྱིས་ལྷུང་བཟེད་དང་ཆུ་ཚགས་ཡོད་ན་བསོད་སྙོམས་རྒྱུ་ཡིས། དེང་ཅི་བྱར་མེད་དོ་སྙམ་ནས་ཟས་བཅད་པས། བྱུང་བ་འདི་ལས་བཅས་སོ། ། གཞི་ཁྱིམ་པས་ཕ་རོལ་དགེ་སློང་ལ་སྦྱར་བའི་ཟས། བསམ་པ་ནད་ཀྱི་གཉེན་པོ་མ་ཡིན་པར་ངན་སེམས་ཀྱི་ཆེད་དུ་བསམས་པ། སྦྱོར་བ་ཚིག་གི་སྒོ་ནས་ཟན་གཅོད་དུ་བཅུག་པ། མཐར་ཐུག་དེའི་རྐྱེན་གྱིས་དེའི་ཟན་ཆད་པ་སྟེ། འདི་ཚང་ན་ཟན་གཅོད་དུ་འཇུག་པའི་ལྟུང་བྱེད་དོ། །
སྤྲིང་ཡིག་གམ་ཟུར་གྱིས་གཅོད་དུ་བཅུག་ན་ཉེས་བྱས་སོ། ༥༢ ། དུས་མིན་མེ་ལ་རེག་དང༌། རྩེ་བ་ཉིད་ནའོ། ། ཞེས་པའི་དོན། གླེང་གཞི་ནི། སྟོན་པ་འོད་མའི་ཚལ་དུ་བཞུགས་པ་ན། དྲུག་སྡེས་མེས་གཞན་ལ་གཏོང་རྩེ་བར་བྱེད། ཟླ་བ་ཉི་མ་ལྟར་མགལ་མེའི་འཁོར་ལོ་སྐོར་བར་བྱེད་ནས། མུ་སྟེགས་པ་དག་བྱིས་པ་ཁྱེའུ་དང་བྱེ་བྲག་ཅི་ཡོད་ཟེར་བ་དེ་གསོལ་པས།
བྱུང་བ་འདི་ལས་བཅས་སོ། ། དཀོན་མཆོག་གསུམ་དང་ཆོས་ལྡན་གྱི་བྱ་བའི་དོན་དུ་ལས་མི་བྱེད་ནས་གསོལ་པས། དུས་བྱིན་གྱིས་བརླབས་ཏེ་རེག་པ་གནང་ངོ༌། ། གཞི་མེ་ལ། བསམ་པ་དུས་བྱིན་གྱིས་མ་བརླབས་པ། སྦྱོར་བ་དགེ་སློང་ན་བའི་དབང་ཉིད་དུ་གནས་པའི་རྐྱེན་མ་ཡིན་པར་རང་ངམ་གཞན་ལ་བསྒོ་བས་རེག་པར་བརྩམས་པ། མཐར་ཐུག་རེག་པ་སྟེ། འདི་ཚང་ན་མེ་ལ་རེག་པའི་ལྟུང་བྱེད་དུ་འགྱུར་རོ། ། སྟོན་པ་དང༌། ཆོས་དང༌།
དགེ་འདུན་དང༌། ཚངས་པ་མཚུངས་པར་སྤྱོད་པའི་ཆོས་ལྡན་གྱི་དོན་འདི་ལྟ་བུ་བྱའོ་ཞེས་དུས་ཡུན་རིང་པོར་སེམས་ཀྱིས་མངོན་པར་འདུ་བྱ་བ་ནི་དུས་བྱིན་གྱིས་བརླབ་པའོ། ། སྦར་བ་དང༌། གསོད་པ་དང༌། མེ་རེག་པ་དང༌། མ་རེག་པའི་བུད་ཤིང་བསྐུལ་བ་དང༌། འདྲིན་པ་དང༌། འདབ་མ་སྤུང་བ་དང༌། བསྡུ་བ་དག་ནི་རེག་པའི་རྣམ་གྲངས་སོ། ། མེ་མ་མུར་དང་མེ་ལྕེ་ལ་བུད་ཤིང་འབྱིན་འཇུག་ཀྱང་ངོ༌། །
དེ་གཉིས་ལ་རེག་པ་ཉེས་བྱས། སྐྲ་དང༌། སྤུ་དང༌། རུས་པ་དང༌། སེན་མོ་དང༌། མཆིལ་མ་དང༌། སྣབས་དང༌། སྐྱུགས་པ་དང༌། རླུགས་པ་དང༌། མོན་སྲན་སྡེའུ་དང༌།
མོན་སྲན་གྲེའུ་དང༌། ཏིལ་དང༌། འབྲུ་མར་དང༌། སྦྲང་རྩི་དང༌། མར་དག་ནི་བུད་ཤིང་གི་ཕྱེད་ཉིད་ཡིན་པས་བསྲེག་པ་ཉེས་བྱས། གཞན་མཁན་པོའི་བྱ་བ་སློབ་དཔོན་ལ་བྱིན་གྱིས་རློབ་པ་ལྟ་བུ་ཕྱེད་བྱིན་གྱིས་རློབ་པ་ཡིན་པས་ཉེས་བྱས་སོ། ༥༣ ། དགེ་འདུན་གྱི། ། ལས་ལ་འདུན་པ་ཕུལ་པ་ཕྱིར་སློག་སྨྲས། ། དགེ་སློང་གི་དོན་གྱི་ཆེད་ཀྱི་ལས་བྱས་པ་ལ་འདུན་པ་ཕུལ་བ་ཕྱིར་བསྒྱུར་བའི་ཕྱིར་སྨྲས་ནའོ། །
ཞེས་པའི་དོན། གླེང་གཞི་ནི། འཆར་ཀས་དགྲ་བཅོམ་ཐོབ། འདུན་པ་ཀོའུ་ཤམ་བི་ན་ཡིད་ངལ་དུ་འདུག ནབས་སོ་འགྲོ་མགྱོགས་ཤི་ནས་ཚོགས་ན་དགའ་བོ་ཉེ་དགའ་གཉིས་འདུག་གོ ། དེའི་ཚེ་བཅུ་བདུན་སྡེ་ཕ་རོལ་གནོན་པར་གྱུར་ཅིང༌། སྡེ་སྣོད་གསུམ་འཛིན་པར་གྱུར་པ་ན། ཚེ་དང་ལྡན་པ་དག་དྲུག་སྡེས་བདག་ཅག་ཡུན་རིང་པོ་ནས་ཐོ་བཙམས་ཀྱིས། དེའི་ནང་ནས་ཀྱང་ཉེ་དགས་ཐོ་བཙམས་པས་འདི་གནས་ནས་དབྱུང་བར་བྱའོ། ། གཅིག་ན་རེ།
དགའ་བོ་རྩོད་པ་ལ་མཁས་པས་མི་ནུས་སོ། ། གཅིག་ན་རེ། བྲེལ་བ་བསྐྱེད་པར་བྱའོ། ། ཞེས་དགའ་བོའི་གན་དུ་སོང་ནས་གནས་བརྟན་ཕྱག་འཚལ་ལོ། ། ཨ་རོ་ཀྱ། གནས་བརྟན་གྱིས་ཆོས་གོས་བརྙིངས་སོ། ། བུ་ང་རྒས་སློབ་མ་རྣམས་ཀྱིས་བརྙས་ནས་ཆོས་གོས་ཀྱི་ལས་བྱེད་དུ་མ་བཏུབ་བོ། ། བདག་ཅག་གིས་བཀྲུ་ཡིས་གསོལ་ཅིག ཐམས་ཅད་གཏད་ནས་རྙང་རྙིང་གོན་ནས་འདུག་གོ ། གོས་འགྱུར་བྱེད་ཀྱིས་གཅལ་མ་ཐོག་གཎྜི་བརྡུངས་ནས།
གནས་བརྟན་དགེ་འདུན་གྱི་བྱ་བ་མཆིས་ཀྱིས་ཚུར་སྤྱོན་ཅིག ཁོ་བོ་གནས་སྐབས་འདི་འདྲར་གྱུར་གྱི་འདུན་པ་འབུལ་ལོ། ། གླེང་བ་པོས་རྒན་པའི་མཐར་ལོགས་ནས། ཉེ་དགའ་ཁྱེད་ཀྱིས་བཅུ་བདུན་སྡེའི་ལྟོ་དྲལ་ནས་རྒྱུ་མས་རྒྱལ་བྱེད་ཀྱི་ཚལ་དཀྲིའོ་ཞེས་ཚིག་སྨྲས་པ་དྲན་ནམ། རྨ་སོས་པ་དག་དྲལ་ཏེ་ཅི་བྱ་དེ་ནི་འདས་པའི་དོན་ཡིན་ནོ། ། སྟོན་པས་འདས་པའི་དུས་ཁོ་ན་ལས་བརྩམས་ནས་གཞི་བཅའ་བ་མཛད་དོ། ། ཞེས་ནན་གྱིས་གནས་དབྱུང་གི་ལས་བྱས་པ་དང༌། དགའ་བོའི་དྲུང་དུ་སོང་སྟེ་ངུས་སོ། ། ཅིའི་ཕྱིར། ལྷུང་བཟེད་ནག་པོ་ཅན་དག་གིས་བདག་གནས་ནས་ཕྱུང་ངོ༌། །
ངའི་ནུ་བོ་གནས་ནས་འབྱིན་པ་དེ་གྲོང་དང༌། གྲོང་ཁྱེར་དང༌། ཁམས་གསུམ་ནས་ཀྱང་ཕྱུང་བར་གྱུར་ཅིག དེ་དག་གིས་མི་མཐུན་པའི་ལས་བྱས་སོ། ། སུ་མ་འདུས། ཁོ་བོ། འདུན་པ་ཕུལ་ལོ། ། ཁོ་བོས་ནུ་བོ་གནས་དབྱུང་གི་ལས་བྱེད་པར་ཤེས་སམ། དེ་འདྲ་ལ་འདུན་པ་མི་འབུལ་ལོ། ། དེར་དགེ་སློང་དོན་ཉུང་ངུ་དག་འཕྱ་བའི་སྐབས་དེ་གསོལ་པས།
བྱུང་བ་འདི་ལས་བཅས་སོ། ། གཞི་དགེ་སློང་གི་དོན་དེ་ཕྱིར་དགེ་འདུན་གྱི་ལས་བྱས་ཟིན་པ་ལ། བསམ་པ་ཕྱིར་བསྒྱུར་བའི་ཕྱིར། སྦྱོར་བ་འདུན་པ་སླར་སྦྱིན་ཞིག་གམ། དེ་འདྲ་ལ་འདུན་པ་མི་འབུལ་ལོ་ཞེས་སྨྲ་བ། མཐར་ཐུག་སྨྲ་བ་རྫོགས་པ་སྟེ། འདི་ཚང་ན་འདུན་པ་ཕྱིར་བསྒྱུར་བའི་ལྟུང་བྱེད་དུ་འགྱུར་རོ། ༥༤ ། མ་གནང་མ་རྫོགས་ལྷན་ཅིག་གནས་བཞིར་ཞག ། གསུམ་པ་སྐྱ་རེངས་ཤར་ཚུན་ཉལ་བ་ལའོ། །
བསྙེན་པར་མ་རྫོགས་པ་དང་ལྷན་ཅིག་གནས་གཅིག་ཏུ་མཚན་མོ་གསུམ་པ་ལ་ཉལ་ནའོ། ། ཞེས་པ་ལ་སོགས་པའི་དོན། གླེང་གཞི་ནི། ཚེས་བརྒྱད་དང་བཅུ་བཞི་ལ་གཙུག་ལག་ཁང་དུ་ནམ་ཕྱེད་ཀྱི་བར་དུ་ཆོས་བསྟན་པས་ཁྱིམ་པ་རྣམས་ཀྱང་དེར་ཉལ་ལོ། ། རྒན་ཞུགས་ཤིག་ཉལ་བའི་རྨི་ལམ་ན། སྔོན་གྱི་ཆུང་མ་དང་ཉལ་བར་རྨིས་ནས་ཚིག་ཅི་དང་ཅི་གཏོལ་ལོ། ། དེ་ཁྱིམ་པས་སུ་ཡིན་བྱས་པ་དང༌། དགེ་སློང་ཞིག་ཡིན་པར་ཤེས་ནས། རྒན་པོ་རྣམས་ཀྱང་འདི་འདྲ་ན། གཞོན་ནུ་ཅི་འདྲ་ཞེས་མ་དད།
བསོད་སྙོམས་ལ་སྔ་བར་ལངས་ཏེ་སོང་བ་དང༌། དྲིས་པ་ལ་དེ་བརྗོད་དེ་གསོལ་པས། བསྙེན་པར་མ་རྫོགས་པ་དང་ལྷན་ཅིག་སྣང་བ་དང་བཅས་པར་ཉལ་བར་མི་བྱའོ། ། ཞེས་བཅས་ནས། སྒྲ་གཅན་ཟིན་ལ་བསྟེན་ནས་དགེ་ཚུལ་ནི་ཕ་ཡང་མེད། མ་ཡང་མེད། བྱམས་པའི་བཤེས་ཀྱང་མེད། ཚངས་པ་མཚུངས་པར་སྤྱོད་པ་ཁྱེད་ཅག་འབའ་ཞིག་ཏུ་ཟད་དོ། ། འདི་དག་དགྲ་བཅོམ་པའི་སྒོ་ང་ཡིན་ན་ཁྱེད་ཀྱིས་མི་སྐྱོང་ན་གཞན་སུས་སྐྱོང༌། དེ་བས་ན་བསྙེན་པར་མ་རྫོགས་པ་དང་ནུབ་གཉིས་སུ་ཉལ་བ་གནང་ངོ༌། །
དེའི་ཚེ་ཉེ་དགའ་ལ་དགེ་ཚུལ་ཚེར་མ་དང་ཆེན་པོ་པ་ཞེས་པ་གཉིས་ཡོད་དོ། ། དེ་གཉིས་དང་ལྷན་ཅིག་ནུབ་ལྷག་པར་ཉལ་ནས། དགེ་སློང་རྣམས་ཀྱིས་མ་ཉལ་བྱས་པས། ནུབ་གཉིས་རུང་ན་གསུམ་ཡང་རུང་ནུབ་གསུམ་པས་ཆང་འཐུངས་སམ། ཀུན་དོང་ཟོས་ཟེར་བ་དེ་གསོལ་པས། བྱུང་བ་འདི་ལས་སོ། ། གཞི་གནས་བཞི་པོ་གང་ཡང་རུང་བའི་མཚམས་ནང་དུ་བསྙེན་པར་མ་རྫོགས་པ་དང་ལྷན་ཅིག ། བསམ་པ་ཉལ་བར་འདོད་པ། སྦྱོར་བ་གནང་བའི་དུས་མ་ཡིན་པར་གཉིས་ཀ་ཉལ་བའི་སྤྱོད་ལམ་ལ་བརྟེན་ཏེ་གཉིད་ལོག་པ། མཐར་ཐུག་མཚན་མོ་གསུམ་པའི་སྐྱ་རེངས་ཤར་བ་ནའོ། །
འདི་ཚང་ན་མ་རྫོགས་པ་དང་ལྷན་ཅིག་ཉལ་བའི་ལྟུང་བྱེད་དུ་འགྱུར་རོ། ། གནས་བཞི་ནི། ཐམས་ཅད་གཡོགས་ཤིང་ཐམས་ཅད་བསྐོར་བ་དང༌། ། ཐམས་ཅད་གཡོགས་ཤིང་ཕལ་ཆེར་བསྐོར་བ་དང༌། ། ཕལ་ཆེར་གཡོགས་ཤིང་ཐམས་ཅད་བསྐོར་བ་དང༌། ། ཕལ་ཆེར་གཡོགས་ཤིང་ཕལ་ཆེར་བསྐོར་བའོ། ། ཉིན་མོ་ཉལ་བ་དང་གཅིག་ཉལ་བའི་སྤྱོད་ལམ་ལ་བསྟེན། ཅིག་ཤོས་དེ་ལས་གཞན་པའི་སྤྱོད་ལམ་གྱིས་གཉིད་པ་དང༌། ཤིང་དྲུང་དང་འཐིབས་པོ་ལ་སོགས་པར་གཉིད་པ་ནི་ཉེས་བྱས་སོ། ། གནང་བ་ནི་ནད་པ་དང་ནད་གཡོག་ལམ་གྱིས་དུབ་པ།
དགེ་སློང་སྡིག་ཅན་ཉེ་བར་གྱུར་པའི་སྐབས་དང༌། དབྱར་སྔ་མ་ཁས་བླངས་ན་དབྱར་ཟླ་ཐ་ཆུང་ཉ་ནས། སྟོན་རའི་ཉའི་བར་དང་ཕྱི་མ་ཁས་བླངས་ན་སྟོན་ར་ཉ་ནས། སྟོན་འབྲིང་ཉའི་བར་ལ་དགེ་ཚུལ་དང་ལྷན་ཅིག་ཉལ་བ་ལ་ཉེས་པ་མེད་དོ། ༥༥ ། ཆོས་འགར་སྡིག་ལྟ་སྐྱེས་བསྒོ་སྨད་པ་ནའོ། ། ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ། ཞེས་བྱ་བ་ལ་སོགས་པའི་དོན་ཏེ། གླེང་གཞི་ནི། མཉན་ཡོད་དུ་སྔོན་བོང་རྫི་དགེ་སློང་འཆི་ལྟས་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་དེ་དག་བརྟེན་ཡང་བར་དུ་གཅོད་པར་མི་འགྱུར་ཏེ།
བཅོམ་ལྡན་འདས་ཀྱིས་ཆོས་བསྟན་པ་བདག་གིས་ཤེས་སོ། ། ཞེས་ཟེར་བ་དེ་ཐོས་ཏེ་གསོལ་པས། བཞམས་ཏེ་བསྒོ་བར་བྱའོ། ། བསྒོ་ཡང་མི་གཏོང་ནས། གསོལ་པས། གསོལ་བ་དང་བཞིའི་ལས་ཀྱིས་བསྒོ་བར་གྱིས་ཤིག བསྒོ་ཡང་མི་གཏོང་ནས། གསོལ་པས། སྨད་པའི་ལས་གྱིས་ཤིག བྱས་ཀྱང་མི་གཏོང་ནས།
དེ་གསོལ་པས། བྱུང་བ་འདི་ལས་བཅས་སོ། ། གཞི་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་ཡིན་པ་དེ་དག་བརྟེན་ཀྱང་བར་དུ་གཅོད་པར་མི་འགྱུར་ཏེ། དེ་ལྟར་བཅོམ་ལྡན་འདས་ཀྱིས་ཆོས་བསྟན་པ་བདག་གིས་ཤེས་སོ་ཞེས་བྱ་བ་ལ་སོགས་པར་འཇུག་པའི་ཚིག་མི་གཏོང་བ། བསམ་པ་དེ་ཉིད་ལ་མཆོག་ཏུ་ཞེན་ཅིང་གཟུང་བ། སྦྱོར་བ་བཞམས་བསྒོ་དང་གསོལ་བཞིའི་ལས་ཀྱིས་བསྒོ་བ་བྱས་པ་ལ་མི་གཏོང་བར་འདི་ནི་བདེན་གྱི་གཞན་ནི་བརྫུན་ནོ་ཞེས་རྗེས་སུ་ཐ་སྙད་འདོགས་པར་བྱེད་པ། མཐར་ཐུག་གསོལ་བཞིའི་ལས་ཀྱིས་སྨད་པ་དང་གནས་དབྱུང་ཅིག་ཅར་དུ་བྱས་པ་སྟེ། དེ་ཚང་ན་སྡིག་པ་ཅན་གྱི་ལྟ་བའི་རྣམ་པ་མི་གཏོང་བའི་ལྟུང་བྱེད་དོ། ༥༦ ། དགེ་སློང་གནས་དབྱུང་བར་སྨྲ་ཡང་དག་དང༌། །
གནས་ལོངས་གཅིག་བྱེད། ཤེས་གཙོ། དེ་སྐད་སྨྲས་པས་སྤངས་པ་ཕྱིར་བཅོས་པ་ཉིད་མ་བྱས་པའི་དགེ་སློང་ལའོ། ། ཞེས་པ་ལ་སོགས་པའི་དོན་ཏེ། གླེང་གཞི་ནི། དེ་ནས་འཆི་ལྟས་གནས་ནས་དབྱུང་བའི་ལས་བྱས་པས། ཉེ་དགའ་ཅན་སོང་ནས་ངུས་པས། ཅིའི་ཕྱིར་དུ། གནས་ནས་ཕྱུང་ངོ༌། ། གང་ཁྱེད་གནས་ནས་འབྱུང་བ་དེ་སོགས་སྔར་དང་འདྲ།
གནས་དབྱུང་གི་ལས་བྱས་པ་ལ་གྲོང་ངམ་གྲོང་རྡལ་མེད་དམ་ཅི། སྡོད་ལ་བཟོད་པར་གསོལ་ཅིག་ཟེར་ནས་དེ་དང་ལྷན་ཅིག་གཏམ་འདྲེ་ཞིང་ཉལ་བ་དང༌། དོན་ཉུང་ངུ་དག་འཕྱ་སྟེ་གསོལ་བས། བྱུང་བ་འདི་ལས་བཅས་སོ། ། གཞི་གནས་དབྱུང་བ་སྡིག་ལྟ་མ་བཏང་བ་ཕྱིར་བཅོས་མ་བྱས་པའི་དགེ་སློང༌། བསམ་པ་དེར་འདུ་ཤེས་པ་གཙོ་བོ། སྦྱོར་བ་གཏམ་སྨྲ་བ་དང༌། ལུང་འབོགས་པ་དང༌། དམིགས་ཀྱིས་དྲི་བ་དང༌། གནས་བཅའ་བ་དང༌།
རྗེས་སུ་བསྟན་པ་དང༌། གདམ་ངག་སྦྱིན་པ་དང༌། ལྟ་བ་སྨྲ་བ། གནས་གཅིག་ཏུ་ཉལ་བ། ལོངས་སྤྱོད་དང་བསྙེན་བཀུར་བདག་གིར་བྱེད་པ། ནད་པ་དང་ལྟ་བ་འབྲལ་བའི་དོན་མ་ཡིན་པར་བསྲུལ་ན་ཞེས་པའི་དོན་ལྷན་ཅིག་འདུ་འཛི་བྱེད་ན། མཐར་ཐུག་སྐྱ་རེངས་ཤར་ཏེ། འདི་ཚང་ན་སྤངས་བའི་རྗེས་སུ་ཕྱོགས་པའི་ལྟུང་བྱེད་དོ། ༥༧ ། དགེ་ཚུལ་བསྙིལ་ལ་ཡང༌།
ཚིག་དེ་ཉིད་ལ་ཞུགས་པ་མི་གཏོང་ན་དགེ་ཚུལ་བསྙིལ་བར་བྱའོ། ། ཞེས་སོགས་ཀྱི་དོན། གླེང་གཞི་ནི། ཉེ་དགའི་དགེ་ཚུལ་ཚེར་མ་དང་ཆེན་པོ་པ་གཉིས་འདོད་ཆགས་དང་མ་བྲལ་ནས། དགེ་སློང་རྣམས་དང་ལྷན་ཅིག་གཞོགས་སྟེགས་འཕྱར་གཡེངས་སོགས་བྱེད་དོ། ། ཕྱིས་དེ་དག་གིས་བསྡམས་པ་དང༌། བཤགས་པ་བྱས་འབད་དེ་དགྲ་བཅོམ་པ་ཐོབ། རྫུ་འཕྲུལ་གྱིས་ནམ་མཁའ་ལ་འགྲོ་བ་མཐོང་ནས། ཁྱེད་སུ། མིང་འདིའོ། །
ཁྱེད་ཅག་གིས། ཁོ་བོ་གཉིས་དང་འདི་བཞིན་བྱས་སོ། ། བྱས་མོད་ཀྱི། ཕྱིར་བཅོས་ནས་དགྲ་བཅོམ་པ་ཐོབ་བོ། ། དེ་དག་སྟོན་པས་འདོད་པ་ནི་བར་དུ་གཅོད་པར་འགྱུར་རོ། ། ཞེས་གསུངས་ཀྱང་མི་འགྱུར་བར་བདག་གིས་ཤེས་སོ་ཟེར་བ་དེ་གསོལ་པས། བཞམས་ཏེ་བསྒོ་བ་དང༌། མི་གཏོང་ན་ཟློག་པའི་ལས་གྱིས་ཤིག་ཅེས་པ་ཚིག་དེ་ཉིད་ལ་ཞེན་པ་ནས། སྙིལ་ཞིག དེ་གཉིས་བསྙིལ་བས་ངུ་ཞིང་ཉེ་དགའ་ཅན་སོང་ངོ༌། །
ཅིས་ངུ༌། བསྙིལ་ལོ། ། ཁྱོད་གཉིས་བསྙིལ་བ་དེ་གྲོང་སོགས་ནས་སྙིལ་བར་གྱུར་ཅིག ཟེར་ནས་དེ་གཉིས་ཉེ་བར་འཇོག་ཅིང་ལྷན་ཅིག་ཉལ་བ་སོགས་བྱེད་ནས་གསོལ་པས། བྱུང་བ་འདི་ལས་བཅས་སོ། ། གཞི་དགེ་ཚུལ་བསྙིལ་བ་སྡིག་ལྟ་མ་བཏང་ཞིང་ཕྱིར་བཅོས་མ་བྱས་པ། བསམ་པ་དེར་འདུ་ཤེས་པ་གཙོ་བོ། སྦྱོར་བ་ལུང་འབོགས་པ་སོགས་དང༌། མཐར་ཐུག་སྐྱ་རེངས་ཤར་བ་སྟེ། འདི་ཚང་ན་བསྙིལ་བ་སྡུད་པའི་ལྟུང་བྱེད་དོ། །
བསྙིལ་བ་ཞེས་པ་དགེ་ཚུལ་གང་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་ཞེས་བྱ་བ་ལ་སོགས་པ་ཟེར་བ་ལ་བཞམས་བསྒོ་བྱས། དེས་མི་གཏོང་ན་དགེ་ཚུལ་དགེ་འདུན་གྱིས་ལས་ལ་མི་དབང་བས། ཐོས་པའི་ཉེན་ཀོར་ནས་བཀར། མཐོང་བའི་སར་བཞག་ནས་དགེ་འདུན་གྱི་གསོལ་བ་བྱ། དེ་དགེ་སློང་གཅིག་གིས་དེ་ལ་གསོལ་བ་བྱས་སོ། ། སྡིག་པ་ཅན་གྱི་ལྟ་བའི་རྣམ་པ་འདི་ལྟ་བུ་ཐོང་ཞིག་ཅེས་གོ་བར་བྱ། དེས་མི་གཏོང་ན་བརྗོད་པ་དང་པོ། དེས་མི་གཏོང་ན་གཉིས་པ་དང༌། དེས་མི་གཏོང་ཞིང་གཞི་དེ་ཉིད་ལ་མངོན་པར་ཞེན་པས་རྗེས་སུ་ཕྱོགས་པར་བྱེད་ན། བསྙིལ་བའི་བཞིའི་ལས་ཀྱིས་བརྗོད་པ་གསུམ་པ་ཚུན་སྔར་ལྟར་གོ་བར་བྱས་ལ།
དེས་ཀྱང་མི་གཏོང་ན་མཇུག་སྡུད་བྱ་སྟེ། དེ་རྫོགས་པ་ན་བསྙིལ་བ་ཡིན་ནོ། ༥༨ ། མ་བསྒྱུར་གོས་གྱོན་པ་ལའོ། ། སྔོན་པོའམ། དམར་པོའམ། ངུར་སྨྲིག་གིས་ཁ་མ་བསྒྱུར་བ་རང་གི་གོས་ཐ་ན་ལྷུང་བཟེད་ཀྱི་ཁ་གཡོགས་པ་དང༌། ཞེས་བྱ་བ་སོགས་པའི་དོན། གླེང་གཞི་ནི། ལྷོ་ལམ་ནས།
གར་མཁན་ཞིག་རྒྱལ་པོའི་ཁབ་ཏུ་འོངས་པ་ན་སྐྱེ་བོ་རྣམས་སྟོན་པ་ལ་དད་པར་ཤེས་ནས། སྟོན་པའི་རྣམ་ཐར་གར་སྟབས་སུ་སྦྱར་བས་དད་པ་ཅན་དགའ་བར་བྱས། འདུན་པ་ལྷག་པོར་བྱེད་པ་མཐོང་ནས་ལད་མོ་སྦྱར་བས་མ་དད་པ་དགའ་བར་བྱས་པས་རྙེད་པ་མང་པོ་གྲུབ་བོ། ། དྲུག་སྡེས་ཐོས་ནས། བཅུ་གཉིས་སྡེ་ཅན་སོང་སྟེ། སྟོན་པ་བྱང་སེམས་ཀྱི་སྤྱོད་པ་མཛད་པ་ན་སྒྲ་མི་སྙན་ཞེས་བྱ་བའི་གར་སྟབས་ཤིག་ཡོད་པ་དེ་དྲན་ནམ། སྐྱེད་མོས་ཚལ་དུ་འགྲོས་པས་ཅུང་ཟད་ཀྱང་མ་བརྗེད་དེ། རྒྱལ་པོའི་ཕོ་བྲང་ནས་ཆ་ལུགས་བླངས་ནས། གར་མཁན་དེ་དང་ཧ་ཅང་ཐག་མི་རིང་བ་ཞིག་ཏུ་གར་བྱས་པས། སྐྱེ་བོ་ཕལ་མོ་ཆེ་དེར་འདུས་ཤིང་གར་མཁན་དེ་དག་ཀྱང་འོངས་པ་དང༌།
ལྷའི་གར་ལྟ་བུ་མཐོང་ནས་འདི་དག་ལྷའམ་ཀླུ་ཞིག་ཡིན་སྙམ་ནས་ཡ་མཚན་སྐྱེས་སོ། ། དེ་དག་གར་བྱས་གར་གྱི་ཆ་བྱད་བརྟུལ་ནས་སོང་བ་དང༌། དེས་ཀྱང་ཕྱི་བཞིན་དུ་འབྲངས་པས་འོད་མའི་ཚལ་དུ་སོང་ངོ༌། ། དེ་ནས་འཆར་ཀ་སྒོར་བྱུང་བ་དང༌། འཕགས་པ་གར་དེ་ཁྱེད་ཀྱིས་བགྱིས་སམ། བཀྲེན་པ་ཁྱོད་མི་དགའ་བར་བྱའོ། ། ཁོ་བོ་ཅག་ནི་སྒྱུ་རྩལ་གྱིས་འཚོ་ལ། ཁོ་བོ་ཅག་ལ་སྨོད་པ་ཁྱེད་གང་དུ་སོང་སར་མཐོ་བཙམས་སོ། ། བདག་དེས་འཚོ་བ་ལགས་པས་བཟོད་པར་མཛོད་ཅིག ཐམས་ཅད་སྟེར་ན་བཟོད་དོ། །
དེས་ད་དུང་གནོད་དོ་སྙམ་ནས་བྱིན་ཏེ་ཡིད་ཁོང་དུ་ཆུད་ཅིང་འདུག་གོ ། དེའི་ཆུང་གྲོགས་ཤིག་གིས་ཅིའི་ཕྱིར། འདི་ལྟར་ཆད་པས་བཅད་དོ། ། དགེ་སྦྱོང་གི་ཚུལ་ཚིག་གོ ། ཞེས་འཕྱ་བའི་སྐབས་དེར་གསོལ་པས། བྱུང་བ་འདི་ལས་བཅས་སོ། ། གཞི་གོས་རྐང་པའི་དཀྲིས་སམ་སྐ་རགས་ཡན་ཆད། བསམ་པ་བཅང་བར་འདོད་པས། སྦྱོར་བ་རུང་བའི་ཚོན་གྱིས་ཁ་མ་བསྒྱུར་བ། མཐར་ཐུག་བཅངས་པ་སྟེ།
འདི་ཚང་ན་ཁ་མ་བསྒྱུར་བ་གྱོན་པའི་ལྟུང་བྱེད་དུ་འགྱུར་རོ། ། སོ་སོ་ཐར་པ་ལས་གོས་གསར་པ་ཞེས་གསུངས་པ་ནི་རང་གི་ལག་ཏུ་གསར་དུ་སླེབ་པ་སྟེ། དགོས་པའི་ཕྱིར། དགེ་སློང་ཕ་མ་ལ་སོགས་པ་སྡེ་ལྔའི་གོས་དང༌། ཁྱིམ་པས་ཚོན་གྱིས་བསྐུས་པ་ནི་རུང་བ་བྱས་ཟིན་པ་ཡིན་པས་ཉེས་པ་མེད་དོ། ༥༩ ། རུང་གྱུར་རིན་ཆེན་གཡུལ་དང་རོལ་མོའི་ཆས། ། སྐུད་རྒྱན་རེག་གམ་འཇུག ། རིན་པོ་ཆེ་རང་གི་མ་ཡིན་པ་དང་དེར་སྨོས་པ་ལ་རེག་གམ་རེག་ཏུ་འཇུག་ན་བྱེད་པ་པོ་ཡིན་ནོ། ། ཞེས་པ་ལ་སོགས་པའི་དོན།
གླེང་གཞི་ནི། འཆར་ཀས་འཕོང་དང་རོལ་མོའི་སྤོང་སར་ཕྱིན་ནས་འཕོང་ལ་སོགས་པ་བྱས་པ་དང༌། ཉེ་དགས་ཡངས་པ་ཅན་དུ་ཁྱེའུའི་རྒྱན་ཕྱོགས་གཅིག་ཏུ་བཞག་པ་གནོད་སྦྱིན་གྱི་ནོར་རོ་ཞེས་བླངས་ནས་སོང་བ་དང༌། ཁྱེའུ་རྣམས་ཀྱིས་ལ་ལས་ཉེ་དགའི་ལག་དང༌། ལ་ལས་རྐང་པ་ལ་འཇུས་ནས་ཅིའི་ཕྱིར་རྒྱན་འཕྲོག ལི་ཚ་བྱི་ཆེན་པོས་མཐོང་ནས་ཅིའི་ཕྱིར་མཐོ་འཚམ་རྒྱན་ཕྲོགས་སོ། ། ཅིའི་ཕྱིར་འདི་ལྟར་མཛད། གནོད་སྦྱིན་གྱི་ནོར་རོ། ། དེ་མིན་གྱི་བོར་ཅིག དེ་ལྟར་གསུམ་ནི་བྱུང་བ་ཙམ་མོ། །
དྲུག་སྡེས་ཡངས་པ་ཅན་དུ་སྐྱེད་མོས་ཚལ་ན། ཁྲུས་ཀྱི་ཆས་དང༌། གླུ་བྲོའི་ཆས་འདུག་པ་ཁྲུས་བྱའམ་གླུ་བླང༌། ཁོ་བོ་ཅག་གིས་གླུ་མ་བླངས་ནས་རིང་ཞིག་ལོན་གྱིས་གླུ་བླང་ངོ་ཟེར་ནས། གླུ་བླངས་བྲོ་བརྡུངས་པ་དང༌། རོལ་མོའི་སྒྲ་དེ་མ་སྐྱེས་དགྲའི་རོལ་མོའི་སྒྲར་བྱས་པས། ལི་ཙ་བྱིས་ཐོས་ནས། དེའི་དམག་ཏུ་ཤེས་ནས་གོ་བགོས་ནས་ཕྱིར་བྱུང་ངོ༌། ། གར་འདོང༌། མ་སྐྱེས་དགྲའི་སྒྲ་བྱུང་ངོ༌། །
ཁོ་བོས་བཞད་གད་བྱས་སོ། ། བདག་ཅག་སྔངས་པས། གནོད་པ་བྱས་ན་མི་རུང་གི་སོང་ཞིག ཕྱིར་ལོག་པ་དང༌། ཅི་སྟེ་ལོག དེའུ་བསད་དོ། ། དེ་གསོལ་པས། བྱུང་བ་འདི་ལས་བཅས་སོ། ། རི་དྭགས་འཛིན་གྱི་མས་གོས་རྒྱན་བཀྲོལ་བུ་མོའི་ལག་ཏུ་བྱིན་ནས། སྟོན་པ་ལ་ཆོས་ཉན་ནོ། །
བུ་མོ་དེས་རྒྱན་བཞག་ནས། སྣ་མའི་མེ་ཏོག་བཏོགས་ཏེ་སྟོན་པ་ལ་གཏོར་རོ། ། དེ་དག་ཆོས་ཉན་ནས་སོང་བ་དང་རྒྱན་བརྗེད། དེ་ཀུན་དགའ་བོས་མཐོང་ནས་མ་གནང་མོད་ཀྱི། རྐྱེན་འདི་ལ་བརྟེན་ནས་གནང་དུ་སྲིད་སྙམ། སྦེད་དུ་བཅུག་ནས་གསོལ་པས། ལེགས་ཏེ་ཞེས་གནང་སྟེ་དེ་རྣམས་མ་གཏོགས་སོ། ། གཞི་རང་གི་མ་ཡིན་པའི་རིན་པོ་ཆེར་སྨོས་པའམ་རིན་པོ་ཆེ། དགོས་པ་གཡུལ་དང༌། རོལ་མོ་དང༌།
རྒྱན་དུ་སྤྱད་པའི་ཕྱིར། མཚོན་ཆ་དང༌། ལག་ཆ་དང༌། རྒྱན་རུང་བར་གྱུར་པ་སྟེ། བསམ་པ་བདག་གིར་བྱ་བ་དང་འབྲེལ་ཞིང་ཆུད་ཟོས་ཀྱིས་དོགས་པ་མ་ཡིན་པ། སྦྱོར་བ་ཆོས་ལྡན་གྱི་དབང་མ་ཡིན་པར་རེག་གམ་རེག་ཏུ་འཇུག་པ། མཐར་ཐུག་རེག་པ་སྟེ། འདི་ཚང་ན་ལོངས་པའི་གཞིར་གཏོགས་པའི་ལྟུང་བྱེད་དོ། ། བདག་གིར་བྱ་བ་དང་མ་འབྲེལ་པར་རྫས་ཆུད་མི་ཟ་བར་བྱ་བའི་སེམས་ཀྱིས་རེག་པ་ནི་ཉེས་མེད་དོ། ། ནོར་བུ་རྣམས་ནི་བརྡར་བ་དང་ཕུག་པས་རུང་བ་འགྱུར་ལ།
རྒྱན་ནི་དེའི་དབྱིབས་སུ་དོད་པས་དང༌། པི་ཝང་ལ་སོགས་རོལ་མོར་བྱེད་པའི་ལག་ཆ་ནི་སྒྲ་འབྱིན་པར་བཟོད་ན་དང༌། མདའ་ནི་མདེའུ། གཞུ་ནི་རྒྱུད་དང་བཅས་པ། གྲི་ལ་སོགས་པ་ཡིན་པ་ཙམ་གྱི་དང༌། སྟོན་པའི་སྐུ་གཟུགས་ནི་སྐུ་གདུང་དང་བཅས་པ་ཉིད་ཡིན་ན་རུང་བར་གྱུར་པ་ཞེས་བྱའོ། ། ཕྱེ་མ་ལ་ནོར་བུ་མཆིང་བུ་ལ་སོགས་པ་ནི་ཉེས་བྱས་སོ། ། གླུ་གར་བྱེད་ལའོ། ། གླུ་དང༌། གར་དང༌།
རོལ་མོ་ཀུན་ཏུ་སྤྱད་པ། ཐ་ན་ཆུར་རྫ་རྔ་ཁ་ཅིག་པ་ལྟར་བརྡུངས་པ་ཡན་ཆད་ཉེས་བྱས། དེས་མཚོན་ནས་རྒྱན་གདགས་པ་བཅད་པ་དང༌། དེས་ལུས་བསྐུ་བ་ལ་ཡང་ངོ༌། ། ཆོས་ལྡན་གཞན་གྱི་བསྔོར་རུང་ཉེས་པ་མེད། ། ཁྱིམ་པའི་བསོད་ནམས་འཕེལ་བའི་ཕྱིར་འཕྲེང་བ་བླངས་ཏེ་མཆོད་རྟེན་ལ་དབུལ་བ་དང༌། སྟོན་པའི་སྐུ་གཟུགས་ལ་སྟོན་པའི་འདུ་ཤེས་བཞག་ནས་རེག་པ་དང༌། གསེར་དངུལ་གྱི་ཁྲི་ལ་ཁྱིམ་པའི་ཡིན་ནོ་སྙམ་གཞན་གྱིར་བསྔོས་ན་མི་རྟག་པའི་འདུ་ཤེས་ཀྱིས་ཆོས་འཆད་པའི་ཕྱིར་འདུག་པ་དང༌། མི་མ་ཡིན་པའི་ཁྱིམ་དུ་ཟས་ཀྱི་སྣོད་དང༌། མལ་ཁྲི་རིན་པོ་ཆེ་ཡིན་པ་དང༌།
རྒ་བ་དང་ན་བ་སྦྱོར་བ་མི་བཟོད་པ་ཞོན་པས་འགྲོ་བ་དང༌། གཞན་བསོད་ནམས་འདོད་པས་རྐང་གཉིས་དྲིས་བསྐུ་བ་དང༌། ནད་དང་བྲལ་བའི་དོན་དུ་ལུས་བསྐུ་བ་དང་དུ་བླངས་ཤིང་བསྐུས་པ་དང༌། དགེ་འདུན་གྱི་ནང་དང༌། ཁྱིམ་པ་ལ་ཆོས་བསྟན་པ་དང༌། ཁྱིམ་དག་ཏུ་ཁྲུས་མ་བྱས་པར་འགྲོ་བར་མི་བྱ་བ་དང༌། ནད་གསོ་བའི་ཕྱིར་སྲུང་སྐུད་གདགས་པ་དང༌། སྟོན་པའི་ཡོན་ཏན་བསྒྲག་པ་དང༌། རྒྱུན་ཆགས་གསུམ་པ་འདོན་པ་ལ་དབྱངས་དང་བཅས་པ་རྣམས་ནི་ཉེས་པ་མེད་དོ། ། རྙེད་ན་བདག་པོར་དེ་མེད་དགེ་འདུན་རྫས། །
གལ་ཏེ་གཞན་གྱིས་དོར་བ་རྙེད་ན་རྟགས་དང་བཅས་ཏེ་སྨྲ་ན་བདག་པོ་ཡིན་པས་དེ་ལ་གཏད་དོ། ། བདག་པོ་མ་བྱུང་ན་ཟླ་བ་དྲུག་དགེ་འདུན་གྱི་མཛོད་དུ་འཇུག་ལ། དེ་ནས་ཀྱང་མ་བྱུང་ན་དགེ་འདུན་གྱི་རྫས་སུ་བྱའོ། ༦༠ ། གནང་མིན་འཇུག་ངོགས་རུང་མིན་རིལ་པོར་བཀྲུས། ། སོས་ཀ་རྣམས་ཀྱི་ཟླ་བ་ལྷག་མ་ཕྱེད་དང་གཉིས་དང༌། དབྱར་རྣམས་ཀྱི་དང་པོ་ལས་སོ། ། ཞེས་པ་ལ་སོགས་པའི་དོན། གླེང་གཞི་ནི། རྒྱལ་པོའི་ཁབ་ན་ཆུ་དྲོན་གསུམ་ཡོད་པའི་གཅིག་ཏུ་རྒྱལ་པོ།
གཉིས་པར་བཙུན་མོ། གསུམ་པར་གྲོང་གི་ཁྲུས་བྱེད་དོ། ། རྒྱལ་པོས་བདག་གིས་སྟོན་པ་ཉན་ཐོས་དང་བཅས་པ་ལ་ཡོ་བྱད་ཐམས་ཅད་ཀྱིས་བསྟབས་ན། ཁྲུས་ཀྱིས་མ་བསྟབས་ཀྱིས་བསྟབ་བོ་སྙམ་ནས། སྟོན་པ་ལགས། བདག་ཁྲུས་བགྱིད་པ་དེར་འཕགས་པ་རྣམས་ཁྲུས་མཛད་ཅིང༌། དེའི་ཚེ་བདག་བསྡད་ལ། བདག་ཁྲུས་བྱེད་པའི་ཚེ་འཕགས་པ་རྣམས་གཤེགས་ཤིག བཙུན་མོ་ཁྲུས་བགྱིད་པ་དེར་འཕགས་མ་རྣམས་སྔར་བཞིན་ནོ། ། ཞུས་པས།
སྟོན་པས་གནང་ངོ༌། ། དྲུག་སྡེ་དག་རྒྱལ་པོ་དག་དད་ན་དད་པ་ཇི་ལྟ་བུ་བརྟག་སྙམ་ནས། དེར་སོང་ནས་གཉིས་ཁྲུས་བྱེད། བཞིས་གྲོགས་བྱེད། དེ་བཞིན་དུ་རེ་མོས་བྱས་ཤིང་ཁྲུས་བྱེད་དོ། ། རྒྱལ་པོས་བལྟ་བ་བཏང་བས་མཐོང་ནས། ཁྲིའུ་ཚུགས་ཤིག བསྡད་དོ། ། བསྡད་ནས་ཡང་ཡང་བལྟ་བ་བཏང་ཡང་དེ་ལྟར་བྱེད་ནས། འུ་ནི་ང་ལ་མཐོ་འཚམ་གྱིས་ཆུ་འོན་ཅིག་ཁྲུས་བྱའོ། །
ཞེས་དབང་བསྐུར་བའི་ཁྲུས་བྱས་ཏེ། སྟོན་པའི་སྤྱན་སྔར་ཕྱག་འཚལ་ནས་ཆོས་མ་མཉན་པར་སོང་ངོ༌། ། སྟོན་པས་ཀུན་དགའ་བོ་ལ་རྨེད་པས། རྒྱས་པར་གསོལ་བས། བྱུང་བ་འདི་ལས་བཅས་སོ། ། གཞི་ཨསྨ་པཱ་ར་ན་ཏའི་ཡུལ་མ་ཡིན་པར་ཆུ་ལ། བསམ་པ་ཁྲུས་ཀྱི་ཆེད་དུ། སྦྱོར་བ་གནང་བའི་དུས་མ་ཡིན་པར་དབང་བསྐུར་བས་སམ་འཇུག་པའི་ཁྲུས་བྱེད་པ། མཐར་ཐུག་ཆུས་ལྟེ་བར་སླེབ་པ་སྟེ། འདི་ཚང་ན་ཁྲུས་བྱེད་པའི་ལྟུང་བྱེད་དུ་འགྱུར་རོ། །
གནང་བའི་དུས་ནི་སོས་ཀའི་ཟླ་བ་ཕྱེད་དང་གཉིས། དབྱར་ཟླ་དང་པོ། ན་བ་དང༌། ལས་དང༌། ལམ་དང༌། རླུང་དང༌། ཆར་གྱིས་ཕོག་པ་དང༌། ཟླ་བ་ཕྱེད་ཀྱི་དུས་རྣམས་སོ། ། ཁྲུས་ཀྱི་ཆེད་མ་ཡིན་པར་ཆུ་ལ་བརྒལ་བ་ལ་ལྟུང་བ་འདི་མེད་དོ། ། དུས་བྱིན་གྱིས་མ་བརླབས་པ་དང༌།
ལྟེ་བར་མ་སླེབ་ཙམ་བཀྲུ་བ་དང༌། ཆུ་ལས་གཞན་པའི་འདག་རྫས་ཀྱིས་བཀྲུ་བ་རྣམས་ནི་ཉེས་བྱས་སོ། ༦༡ ། དུད་འགྲོ་གསོད་དམ་གསོད་བཅུག་ཤི་བ་ནའོ། ། གསོད་པའི་སེམས་ཀྱིས་དུད་འགྲོ་ལ་བསྣུན་ནའོ། ། ཞེས་པའི་དོན། གླེང་གཞི་ནི། འཆར་ཀས་མཉན་ཡོད་དུ་བྱིས་པ་འཕོང་སློབ་པ་དག་མཐོང་ནས། ཅི་བྱེད། འཕོང་སློབ་བོ། །
གཡས་འཕོང་གཡོན་འཕོང་མདའ་ལྔ་འཕང་བ་དག་བྱོས་ཤིག་བྱས་པས། ལག་པ་བསྒྲིལ་བཞིན་བསྒྱུར་རོ། ། ཅིའི་ཕྱིར་ཁྱེད་ཀྱི་སློབ་དཔོན་གྱིས་ཀྱང་མི་ཤེས་ན། ཁྱེད་ཀྱིས་ཤེས་རེ་སྐན། འཕགས་པས་མཁྱེན་ནམ་སོགས་སྔར་དང་འདྲ། མཛོད་དང༌། གཞུ་འོན་ཅིག དེ་དག་གིས་གཞུ་གཏད་པས། རས་བལ་གྱི་གཞུ་འདྲ་ན། སློབ་དཔོན་གྱི་འོན་ཅིག
དེའི་ཚེ་ནམ་མཁའ་ལ་བྱ་རོག་རྒྱུ་བ་མཐོང་བས་འདིའི་ཁར་བསྣུན་ལ་རྐུབ་ཏུ་དབྱུང་ངམ། རྐུབ་ཏུ་བསྣུན་ལ་ཁར་དབྱུང༌། རྐུབ་ཏུ་བསྣུན་ལ་ཁར་དབྱུང་མཛོད་ཅིག དེས་ཕྱོགས་བཞིར་མདའ་རེ་འཕངས་པ་དང༌། བྱ་རོག་ཁ་སྟེང་དུ་བལྟས་པའི་རྐུབ་ཏུ་བསྣུན་ནས་ཁར་བྱུང་སྟེ་ས་ལ་ལྷུང་ངོ༌། ། འདི་ལྟར་བསླབ་བམ། ཡང་ན་སློབ་དཔོན་གཞན་བཙལ་གྱི། འབྲས་བུ་མེད་པའི་སྦུན་པ་འཕྱར་ཞིང་འཁོད་དེ་ཅི་རུང་ཞེས་སྨྲས་ནས་སོང་ངོ༌། ། སློབ་དཔོན་འོངས་ན་འཕོང་བྱོས་ཤིག དེ་དག་ལག་འདྲིལ་བཞིན་བསྒྱུར་རོ། །
དེ་དག་སྔར་མ་བྱུང་བའི་རྣམ་འགྱུར་བྱུང་གི་སུ་འོངས་སྙམ་ནས། སུས་འོངས། འཆར་ཀའོ། ། དེས་ཅི་བྱས། འདིའོ། ། དེ་བྱང་ཆུབ་སེམས་དཔའི་སོགས་སྔར་དང་འདྲ། དེས་ཡང་ཡང་མཐོ་འཚམ་པར་འགྱུར་གྱིས་ཐབས་ཤིག་བྱའོ་སྙམ་མོ། ། ཁྱེའུ་དག་ཁྱེད་ཅག་ཁོང་གི་ཡོན་ཏན་སྒྲོག་པར་འདོད་དམ། འཚལ་ལོ། ། ཁོང་བསོད་སྙོམས་ལ་ཞུགས་པའི་ཚེ།
བྱ་རོག་གི་རོ་འདི་སྨྱུག་མའི་རྩེ་མོ་ལ་ཕྱོར་ལ། འཕགས་པ་འཆར་ཀས་མདའ་ལྔའི་སྦྱོར་བས་བྱ་རོག་བསད་པ་འདི་ཡིན་ཞེས་སྒྲོགས་ཤིག ཕྱིར་སློག་ན་མ་ལོག་ཅིག ཕྱི་ཉིན་འཆར་ཀ་བསོད་སྙོམས་ལ་བྱུང་བའི་ཕྱིར་བཞིན་མི་འོ་ཅོག་ལ་ཕྱིར་ལོག་ཟེར་ཡང་མ་ལོག་པར་བསྒྲགས་པ། ཁྱིམ་པ་དག་འདི་སྲོག་གཅོད་པ་ལས་མ་ལོག་པ་སྟེ། ཤ་པགས་རུས་པ་རྒྱུས་པ་གང་ཡང་མི་རུང་བ་གསོད་པ་ལ་ལྟོས་སུ་ཞིག་འདི་ལ་བསོད་སྙོམས་སྦྱིན་པར་སེམས་ཟེར་ནས་འཕྱ་བའི་སྐབས་དེ་གསོལ་པས། བྱུང་བ་འདི་ལས་བཅས་སོ། ། གཞི་དུད་འགྲོ། བསམ་པ་གསོད་སེམས། སྦྱོར་བ་ལུས་སམ་དེ་དང་འབྲེལ་བས་བསྣུན་པ།
མཐུར་ཐུག་དུས་དེ་ཉིད་དུའམ་གཞན་གྱི་ཚེ་ཤི་བ་སྟེ། དུད་འགྲོ་གསོད་པའི་ལྟུང་བྱེད་དུ་འགྱུར་རོ། ། སྦྱོར་བ་གཅིག་ཡིན་ཀྱང་གསད་པར་བྱ་བ་མང་ན་རེ་རེ་ལ་ལྟུང་བྱེད་རེ་རེར་འགྱུར་རོ། ། སེམས་ཅན་གྱི་གཟུགས་བརྙན་ལ་བསྣུན་ན་ཉེས་བྱས་སོ། ༦༢ ། རྫོགས་ལ་དགེ་སློང་མིན་དོན་འགྱོད་སྐྱེས་ལའོ། ། ཁྱོད་བསྙེན་པར་རྫོགས་པ་མ་ཡིན་ཞིང༌། ཞེས་པ་ལ་སོགས་པའི་དོན། གླེང་གཞི་ནི། འཆར་ཀས་བཅུ་བདུན་སྡེ་ལ་ཚུར་ཤོག་ནས་ཕྱི་རོལ་དུ་བསྐྲད་དོའི་བར་སྔར་དང་འདྲ།
བདག་ཅག་དྲུག་སྡེས་བརྙས་པ་ནི་ཐོས་པ་ཉུང་བ་ལས་བྱུང་གི ཐོས་པ་གཟུང་བས་སླར་དེ་ལ་དྲི་མི་དགོས་སོ་ཟེར་ནས། དགེ་སློང་ཞིག་ལ་ཀློག་ཏུ་གསོལ། དེས་ཀླག་ཏུ་བཅུག་གོ ། ཉེ་དགས་འཆར་ཀ་ལ་བཅུ་བདུན་སྡེས་བསྙེན་བཀུར་མི་བྱེད་པ་ཅི། བསྐྲད་དོ། ། ཁྱེད་སྦྲུལ་ཉལ་བ་ལ་ལྕག་གིས་གཞུས་སོ། ། དེ་དག་ཐོས་པ་ཉུང་ན་བདག་ལ་བརྟེན་གྱི། སྡེ་སྣོད་ཤེས་ཤིང་ཕ་རོལ་གནོན་པར་གྱུར་ན་བདག་ཅག་ལ་གནོད་དོ། ། འཆར་ཀ་དེ་དག་ཐོས་པ་ཉུང་ཞིང་འཛིན་མི་ནུས་པའི་ཐབས་བྱའོ་ཟེར་ནས།
དེ་དག་གི་གན་དུ་སོང་ནས། བརྩོན་འགྲུས་བརྩམས་སམ། བརྩམས་སོ། ། ཅི་བྱས། ཐོས་པ་གཟུང་ངོ༌། ། དེས་ཅི་བྱ། ངེས་པ་ལ་འཇུག་ཅིང་ཟག་པ་ཟད་པར་འགྱུར་རོ། ། འགྱུར་རེ་སྐན། ཅི་མཚམས་མེད་བྱས་སམ། དེ་གཉིས་མིན་ཏེ་ཉི་ཤུ་མ་ལོན་པར་བསྙེན་པར་རྫོགས་པ་མ་ཡིན་ཞེས་གསུངས་པ་མ་ཐོས་སམ།
དེ་དག་ཡིད་ཁོང་དུ་ཆུད་ཅིང་འདུག སློབ་དཔོན་དེ་འོངས་ནས་ཅིའི་ཕྱིར་ཡིད་ཁོང་དུ་ཆུད། ཀློགས་ཤིག ཅི་འདྲ་སོགས་སྔར་དང་འདྲ། ཁྱེད་ལ་སུ་ཟེར། འཆར་ཀའོ། ། དོན་ཉུང་ངུ་དག་འཕྱ་བ་དེ་གསོལ་པས། བྱུང་བ་འདི་ལས་བཅས་སོ། ། གཞི་བཅས་ལྡན་དགེ་སློང་གཞན་ལ། བསམ་པ་བདེ་བ་ལ་མི་རེག་པའི་སེམས་བཞད་གད་ཀྱི་སྒོ་ནས།
སྦྱོར་བ་ཁྱོད་བསྙེན་པར་རྫོགས་པ་མ་ཡིན་ནོ་ཞེས་སམ་ཕམ་པར་གྱུར་པ་བྱུང་ངོ་ཞེས་པ་ལྟ་བུ་དགེ་སློང་མ་ཡིན་པ་ཉིད་གོ་བར་བྱེད་པའི་ཚིག་སྨྲས་པ། མཐར་ཐུག་འགྱོད་པ་སྐྱེས་སམ་མ་སྐྱེས་ཀྱང་རུང་གོ་བ་ཙམ་སྟེ། འགྱོད་པ་སྐྱེད་པའི་ལྟུང་བྱེད་དུ་འགྱུར་རོ། ། དགེ་སློང་མ་ཡིན་པའི་དོན་ལས་གཞན་པ། དགེ་འདུན་ལྷག་མ་ལ་སོགས་པས་འགྱོད་པ་སྐྱེད་པ་ནི་ཉེས་བྱས་སོ། ༦༣ ། གཡའ་བར་བྱ་སེམས་ག་ག་ཚིལ་བྱེད་ལའོ། ། དགེ་སློང་ལ་སོར་མོའམ། ཞེས་པ་ལ་སོགས་པའི་དོན། གླེང་གཞི་ནི།
མོའུ་འགལ་གྱི་བུས་བཅུ་བདུན་སྡེ་རབ་ཏུ་བྱུང་བའི་ཚེ། གཅིག་ལས་སུ་བསྐོ་བ་ན་ཐམས་ཅད་ཀྱིས་བསྡོངས་ཏེ་བྱེད་དོ། ། དུས་གཞན་ཞིག་ན་ཐམས་ཅད་མཚན་ཐོག་ཐག་ཆོས་ཉན་པར་བྱུང་ནས་དེར་ཐམས་ཅད་བསྡོངས་ཏེ་དྲོན་བྱས་སོ། ། ཕྱི་ཉིན་དགེ་འདུན་གྱིས་སྲོ་གང་བྱུང་ནས་དེར་ཡང་ཐམས་ཅད་བསྡོངས་ནས་དྲོན་བྱས་སོ། ། ཕྱི་དེ་ཉིན་བཅུ་བདུན་སྡེའི་གཅིག་ལ་དགེ་བསྐོས་བབ་པ་དང༌། དེ་ཉིན་ཐམས་ཅད་བསྡོངས་ཏེ་གཙུག་ལག་བརྒྱན་ཏེ་འཁོད་དོ། ། དེ་ནུབ་གཅིག་བདག་ཆད་པས་ཉལ་གྱི། བཅུ་དྲུག་གིས་དྲོན་ནུས་སྙམ་མོ། ། དེ་བཞིན་དུ་ཐམས་ཅད་ཀྱིས་ཉལ་ལོ། ། དགེ་བསྐོས་གཅིག་པུས་མཚན་ཐོག་ཐག་ལས་མཛད་དེ་ནམ་ལངས་པ་དང་མར་མེའི་ཀོང་བུ་བསྡུས།
སྒོ་ཕྱེ་ཆག་ཆག་བཏབ་གདན་བཤམས་སྤོས་བྲིམས་ནས་གཎྜི་བརྡུངས་སོ། ། དེས་བཅུ་དྲུག་པོ་གཉིད་སད་ནས་བལྟས་པ་དང༌། གཅིག་པུ་ཕར་ཁྱུག་ཚུར་ཁྱུག་བྱེད་པ་མཐོང་ནས། ཕན་ཚུན་སྨྲས་པ། འོ་ཅག་སུས་ཀྱང་འདིའི་གྲོགས་མ་བྱས་སམ། ཁོ་བོ་ཅག་གི་འཕྲལ་གྱི་བྱ་བ་ཐམས་ཅད་ལ་འདི་ཐོག་མར་འགྲོ་བ་ཡིན་ན། གྲོགས་མ་བྱས་པས་མ་ལེགས་ཀྱི་ཟས་ཟོས་མ་ཐག་བཟོད་པ་གསོལ་ལོ་ཟེར་ནས་གཞོན་པས་རྐང་པ་ལ་གཏུགས། རྒན་པས་མགུལ་ནས་འཁྱུད་བཟོད་པར་གསོལ་ལོ། ། བྱས་པས་ཅི་ཡང་མི་སྨྲ་བར་འདུག ཆོས་ཤེས་པ་གཅིག་གིས་ག་ག་ཚིལ་བྱས་པས་བག་དེ་བཟོད་དོ། །
ཐམས་ཅད་ཀྱིས་བྱས་རླུང་གྱེན་དུ་འཆུགས་ཏེ་ཤིའོ། ། དེ་གཏད་ཅིང་མྱ་ངན་བྱེད་པ་དང༌། ཅིའི་ཕྱིར་བྱེད། སྔོན་བཅུ་བདུན་སྡེ་ལས་བཅུ་དྲུག་སྡེར་གྱུར་ཏེ་ཕམ་པའང་བྱུང་ངོ༌། ། མ་ལེགས་སོ་ཟེར་ཞིང༌། གཞན་དག་སོག་མའི་མེ་བཞིན་སྐད་ཅིག་གིས་འབར་ཞིང་སྐད་ཅིག་གིས་ཞི་བ་ཞེས་ཟེར་ཞིང་སྤྱོའང་ཅི་ཡང་མི་ཟེར། འཆར་ཀས་དྲིས་པས་དེ་སྐད་ཟེར་ནས། དོན་ཉུང་ངུ་དག་འཕྱ་བའི་སྐབས་དེ་གསོལ་པས། བྱུང་བ་འདི་ལས་བཅས་སོ། ། གཞི་དགེ་སློང་གཞན་གྱི་ལུས་ཀྱི་གང་ཡང་རུང་བར།
བསམ་པ་གཡའ་བར་བྱེད་པའི་སེམས་ཀྱིས། སྦྱོར་བ་རང་གི་ལུས་གང་ཡང་རུང་བས་ག་ག་ཚིལ་བྱེད་པ། མཐར་ཐུག་ཉམས་སུ་མྱོང་བ་སྟེ། ག་ག་ཚིལ་བྱེད་ཀྱི་ལྟུང་བྱེད་དུ་འགྱུར་རོ། ། འདི་ལ་རེག་པར་བྱེད་པ་རེ་རེ་ལ་ལྟུང་བ་ཐ་དད་པར་དབྱེ་བ་མེད་དོ། ༦༤ ། དགའ་བས་ཆུ་ལ་རྩེ་འཇོ་མིན་པ་ལའང༌། ། ཆུའི་ཡུལ་ལ་རྩེ་བ་རྗེས་སུ་བསྒྲུབ་ནའོ། ། ཞེས་སོགས་ཀྱི་དོན། གླེང་གཞི་ནི།
བཅུ་བདུན་སྡེའི་ཉེ་བ་འཁོར་དགྲ་བཅོམ་ཐོབ་ནས་གྲོགས་དག་ལ་དགེ་རྩ་བརྟགས་པས་ཡོད་ཅིང་བདག་ལ་རག་ལས་པར་མཐོང་ནས། དེ་ཕྱི་བཞིན་འབྲང་བ་ན་དེ་དག་ཆུ་ཀླུང་གནས་ཅན་དུ་སོང་ནས། ཆུ་བཙགས་ནས་གོས་ཕུད་དེ་ཆུར་ཞུགས་ནས་སྟེང་ནས་སྟེང་དུ་འབྱུང་བ་དང༌། འོག་ཏུ་ནུབ་པ་ནས་ཆུ་སྲུབས་འདྲེན་པ་དང༌། རྒོད་བག་དང༌། འཕྱར་གཡེང་དག་བྱེད་དོ། ། ཉེ་བ་འཁོར་གྱིས་ཆུ་ཀླུང་བརྒལ་ནས་ཆོས་གོས་བགོས་ཏེ་བསྡད་དོ། ། གསལ་རྒྱལ་སྟེང་གི་ཁང་བཟང་ན་ཡོད་པ། བཅུ་འདུན་སྡེ་ཆུ་ལ་རྩེ་བ་མཐོང་ནས། ཡོན་གནས་ཀྱི་མཛེས་པ་ལ་ལྟོས།
ལྷ་དེ་དག་ལང་ཚོ་གསར་པས་ཚངས་པར་སྤྱོད་པ་ལགས་མོད་ལྷ་བགྲེས་ནས་ཀྱང་ཐུགས་མ་བྱུང་བ་ངོ་མཚར་ཆེའོ། ། དེ་ཉེ་བ་འཁོར་གྱིས་ཤེས་ནས། རྒྱལ་པོ་མ་དགའི་ཤོག་ཅིག་ཟེར་ནས། ཐམས་ཅད་ནམ་མཁའ་ལ་འགྲོ་བའི་གྲིབ་མ་རྒྱལ་པོ་ལ་འབབ་པར་བྱས་ནས་སོང་བ་འཕྲེང་ལྡན་མས་མཐོང་ནས། ལྷ་མཛེས་པ་ལ་གཟིགས་ཤིག རྒྱལ་པོས། དགྲ་བཅོམ་པ་འཕྱར་གཡེང་གི་རྩེ་བའི་སྐབས་མེད་དོ། ། ལྷས་གསན་ན། སྟོན་པ་དགེ་སློང་འདུག་བཞིན་དུ་ཉོན་མོངས་པ་དང་བཅས་ལ། ལངས་ན་བྲལ་བར་མཐོང་སྟེ།
དེ་ལྟ་བས་ན་སེམས་ནི་གློག་དང་འདྲ། ཏིང་ངེ་འཛིན་རྡོ་རྗེ་དང་འདྲ་བས་ཉོན་མོངས་པ་ཡེ་ཤེས་ཀྱིས་འཇོམས་སོ། ། ཞེས་གསུངས་པ་མ་གསན་ཏམ། ཐོས་པ་ཉུང་བས་ཅི་ཡང་མི་སྨྲའོ། ། འཕྲེང་ལྡན་མས་ཆབ་ལ་འཕྱར་གཡེང་གིས་མི་རྩེ་བའི་བཅའ་བ་མཛད་ན་ལེགས་སོ་ཞེས་གསོལ་བས། བྱུང་བ་འདི་ལས་བཅས་སོ། ། གཞི་ཆུའི་ཡུལ། བསམ་པ་རྒོད་པས་དགའ་བ་ཉམས་སུ་མྱོང་བར་བྱ་བའི་ཕྱིར། སྦྱོར་བ་རང་ངམ་གཞན་བྱེད་དུ་བཅུག་པ་མཐར་ཐུག་ཞུགས་ཤིང་ནུབ་པ་དང༌། འབྱུང་བ་དང༌།
ངོགས་གཞན་དུ་བརྒལ་བ་དང༌། རྒྱུན་ཕྱོགས་དང་ལྡོག་ཕྱོགས་སུ་རྩོལ་བ། ཆུ་ལ་རྔ་བོ་ཆེ་དང་རྫ་རྔ་ཁ་གཅིག་པའི་སྒྲ་འབྱིན་པ་དང༌། གསེག་མ་དང༌། འཁྲབ་པ་དང༌། འཕེན་པ་དང༌། ཁོར་ཡུག་དང༌། རྡོ་རྗེ་དང༌། ཁྲོན་པ་དང༌། རྦ་ཀློང་དང༌།
ཆུ་སྲུབས་འདྲེན་པ་དག་བྱེད་ན་ཆུ་ལ་རྩེ་བའི་ལྟུང་བྱེད་དུ་འགྱུར་རོ། ། སིམ་པ་དང༌། རྐྱལ་སློབ་པའི་ཆེད་དང༌། གྲང་བར་འདོད་པས་བྱེད་ན་ཉེས་མེད་དོ། ། ཆུ་མ་ཡིན་པ་ལ་རྩེ་ན་ཉེས་བྱས་སོ། ༦༥ ། མ་བསྲུང་བུད་མེད་ལྷན་ཅིག་ཉལ་མཚན་མཐར། ། བུད་མེད་དང་ལྷན་ཅིག་གནས་གཅིག་ཏུ་གཉིད་ལོག་ནའོ། ། ཞེས་པ་ལ་སོགས་པའི་དོན། གླེང་གཞི་ནི།
མ་འགགས་པ་དགྲ་བཅོམ་ཐོབ་ནས་རི་བྲགས་ཤིག་ཏུ་སོང་ནས་བསྟི་གནས་གཡས་པས། ཁྱེའུ་དག་སྤྱི་བརྟོལ་ཅན་གྱི་མ་ལ་གཡོས་ཤིག གཡས་པས་དེས་ཕུལ་ཏེ་བཤམས་ཏེ་བཞུགས་ཤིག་ཅེས་སྨྲས་སོ། ། དེ་དེར་འདུག་པ་དང་ཆུ་ཁྱེར་ཏེ་ཞབས་བཀྲུ་བར་བགྱིའོ། མི་འཁྲུད་དོ། ། བསྐུ་བ་ཁྱེར་ནས་ཞབས་བསྐུའོ། ། བུད་མེད་ཀྱིས་མི་བསྐུད་དོ། ། ཟན་ཁྱེར་ནས་དྲངས་པས་མི་ཟའོ། ། དེར་བུད་མེད་ཀྱི་གཡོ་སྒྱུ་བསྟན་པས་མ་ཚུགས་ནས། འདི་ཆད་པས་ཉལ་དུ་བཅུག་ནས་ནམ་ཕྱེད་པ་དང་འགྲོའོ་སྙམ་སྟེ་སོང་ནས་འཁྱུད་པ་དང༌།
དེ་ནམ་མཁའ་ལ་འཕགས་ཏེ་རྫུ་འཕྲུལ་བསྟན་པས་དད། དེ་ལ་ཆོས་བསྟན་པས་རྒྱུན་ཞུགས་ཐོབ་བོ། ། སང་འདི་ཉིད་དུ་གདུགས་ཚོད་གསོལ་བར་ཅི་གནང༌། སྒོ་བཅད་ནས་ཟའོ། ། དེ་བཞིན་བྱས་ན་བསོད་སྙོམས་དྲངས་པ་དང༌། མིང་པོ་གཉིས་གཞན་དང་ལྷན་ཅིག་འཐབ་པ་ན། སྲིང་མོ་ཡ་མཚན་ཅན་སྣ་ཚོགས་དང་ལྡན་པས་མཆོད་སྦྱིན་བྱེད་པས་དགེ་སྦྱོང་ཡང་ཁ་རྩང་ནས་ད་དུང་མ་བཏང་ངོ༌། ། དེ་གཉིས་བདག་ཅག་མིས་བརྙས་པ་ཐམས་ཅད་འདིས་ལན་ནོ། ། གསོད་དོ་སྙམ་རལ་གྲི་ཤུགས་ནས་ཕྱུང་སྟེ་བརྒྱུགས་པ་དང་སྲོག་ཆགས་བརྒྱ་སྟོང་དུ་མའང་ལྟད་མོ་ལ་སྔོན་གྱི་དགེ་རྩས་བསྐུལ་ནས་དོང་ངོ༌། ། མ་འགགས་པས་སྲིང་མོ་ཁོ་བོ་ཕྱིར་འབྱུང་གིས་ཁྱོད་ཀྱིས་སྒོ་ཆོད་ཅིག
དེ་ཕྱིར་བྱུང་མོས་སྒོ་བཅད་པ་དང༌། མ་འགགས་པས་སྟེང་གི་ནམ་མཁའ་ལ་འཕགས་རྫུ་འཕྲུལ་བསྟན་པས་སོ་སྐྱེ་རྫུ་འཕྲུལ་ལ་སེམས་གཏོད་པས་དད་དོ། ། དེ་རྣམས་ལ་ཆོས་བསྟན་པས། ཁ་ཅིག་རྒྱུན་ཞུགས་སོགས་འབྲས་བུ་བཞི་དང༌། སེམས་བསྐྱེད་གསུམ་དང༌། དཀོན་མཆོག་གསུམ་ལ་དད་པར་བཀོད་དོ། ། དེ་སླར་ལོག་པ་དང༌། དེ་ནས་དགེ་སློང་གིས། འཕགས་པ་བདེ་བར་རྒྱུས་སམ། ཅུང་ཟད་བདེ།
ཅུང་ཟད་སྡུག་བསྔལ་ལོ། ། དེའི་རྒྱུ་སྨྲས་པས། བུད་མེད་དང་ལྷན་ཅིག་ཉལ་རུང་ངམ། མི་རུང་བས་ཉེས་དམིགས་བྱུང་ངོ༌། ། བྱུང་བ་འདི་ལས་བཅས་སོ། ། གཞི་མ་བསྲུང་བའི་བུད་མེད་མཐུ་ཡོད་པ་དང་གནས་གཅིག་ཏུ། བསམ་པ་ཉལ་བར་འདུན་པས། སྦྱོར་བ་མཚན་མོ་ཉལ་བ། མཐར་ཐུག་ཕྱི་མའི་སྐྱ་རེངས་ཤར་ན་བུད་མེད་དང་ལྷན་ཅིག་ཉལ་བའི་ལྟུང་བྱེད་དུ་འགྱུར་རོ། ། མིའི་བུད་མེད་མཐུ་མེད་པ་དང༌།
མ་ནིང་དང༌། སྤྲུལ་པ་དང༌། དུད་འགྲོ་མོ་མཐུ་མེད་པ་སོགས་བྱ་གག་གི་ཚད་ཙམ་པའི་བོང་ཚོད་ཡོད་པ་དང༌། མཚན་མོའི་མཐའ་ཚུན་གནས་གཅིག་ཏུ་ཉལ་ན་ཉེས་བྱས་སོ། ༦༦ ། སྔངས་འདོད་འཇིག་རྒྱུས་གོ་ནའོ། ། བཞད་གད་བྱ་བར་བསམ་པས་རུང་སྟེ་སྔངས་པར་འདོད་པས། ཞེས་སོགས་ཀྱི་དོན། གླེང་གཞི་ནི། བཅུ་བདུན་སྡེས་མེ་ཁང་དུ་མར་མེ་བཙུགས་ཏེ་ཁ་ཏོན་བྱ་བར་བརྩམས་པ་དང༌།
འཆར་ཀས་ལྭ་བ་སྤུ་ཕྱིར་བསྟན་ནས་མར་མེ་བསད་དེ་འབྱུང་པོ་ཞེས་སྨྲས་པ་དང༌། སྔངས་ཤིང་སྐྲག་ནས་ཕྱིར་བྱུང་སྟེ་མཐའ་ཞིག་ཏུ་འཁོད་དོ། ། སློབ་དཔོན་དེས་མཐོང་བས་ཅི་སྟེ་ཁ་རོག་འཁོད། མི་མ་ཡིན་པས་གཙེས་སོ། ། འདི་ན་གནོད་སྦྱིན་གོས་སྔོན་ཅན་ལྔ་བརྒྱས་བསྲུང་བས་མི་མ་ཡིན་པ་མེད་ཀྱི། གནས་ངན་ལེན་ཀུན་ཏུ་སྤྱོད་པ་དག་གིས་སྡིགས་སོ་སྙམ་ནས་དེ་འཛིན་འདོད་དམ། འཚལ་ལོ། ། མེ་ཁང་གྲྭ་བཞིར་མར་མེ་བཞི་ཞོག་ལ་རྫ་མ་ཁོབ་ཅིག དེས་དབུས་ཀྱི་མར་མེ་བསད་པ་དང༌། དེའི་མར་མེ་ཕྱེ་ལ་ཟུང་ཞིག་ཅེས་བསྒོའོ། །
དེས་དེ་ལྟར་བྱས་ཏེ་བཟུང་ནས་བརྡེག་པར་བརྩམས་པ་དང༌། འཆར་ཀའོ་ཞེས་ཟེར་བ་དང༌། ཁྱེད་ཀྱི་སྙིང་ལམ་ན་འཆར་ཀ་ངེད་གྲོགས་ཡིན་པས་གཏོང་སྙམ་མམ། མི་མ་ཡིན་ཆེས་ཆེ་བ་བསད་ཀྱང་སྦོམ་པོ་ཡིན་པས་བཤགས་པར་བྱའོ། ། ཏེ་པོར་བརྡེག་གོ་ཟེར་ནས་ཏལ་ཏལ་ཏེ་བཏང་ནས། དེས་ཕྱེད་འདྲུད་དེ་གནས་སུ་ཕྱིན་ནས། ཕྱི་ཉིན་འབྲུ་མར་གྱིས་ལུས་བསྐུས་ཏེ་ཁྲི་ལ་ཉལ་བ་དགེ་སློང་གིས་མཐོང་ནས། ཅི་ཉེས། ཀུ་རེ་ཅུང་ཟད་བྱས་སོ། ། རུང་ངམ།
མི་རུང་བའི་ཉེས་དམིགས་འདིའོ། ། གསོལ་པས། བྱུང་བ་འདི་ལས་བཅས་སོ། ། གཞི་དགེ་སློང་གཞན་ལ། བསམ་པ་ཁྲོ་བ་སྔོན་དུ་བཏང་བས་སམ། བཞད་གད་ཀྱིས་སྔངས་པར་བྱེད་འདོད་པ། སྦྱོར་བ་འཇིག་པ་སྐྱེ་བའི་རྒྱུ་ཡིད་དུ་མི་འོང་བ་གང་ཡང་རུང་བ། མཐར་ཐུག་བདག་ཉིད་དམ་གཞན་ལ་བཅོལ་ནས་བྱས་པ་སྟེ། དངངས་པར་བྱེད་པའི་ལྟུང་བྱེད་དུ་འགྱུར་རོ། ། ཡིད་དུ་འོང་བ་གོ་བར་བྱས་པ་ནི་ཉེས་བྱས་སོ། །
སྐྱོ་བར་བྱ་བའི་ཆེད་དུ་ནི་ཉེས་པ་མེད་དོ། ༦༧ ། འདི་པ་དབང༌། ། འཚོ་བའི་ཡོ་བྱད་སྦེད་དམ་འཇུག་ན་མིན། ། རབ་ཏུ་བྱུང་བ་འདི་པ་དབང་བའི་ལྷུང་བཟེད་ལ་སོགས་པ། ཞེས་པའི་དོན། གླེང་གཞི་ནི། སྟོན་པ་དགེ་འདུན་དང་བཅས་ཁྱིམ་གཞན་དུ་གདུགས་ཚོད་ལ་གཤེགས་པ་དེའི་ཕྱི་བཞིན་དྲུག་སྡེ་དང་བཅུ་བདུན་སྡེའང་འབྲང་ངོ༌། ། ལམ་ཁ་ན་རྫིང་ཞིག་མཐོང་ནས་བཅུ་བདུན་སྡེས་ཁྱེད་ངེད་ལ་འགྲན་ན་ཚུར་ཤོག ཆུའི་ནང་དུ་འདུག་སུ་ནུས་བལྟ་བར་བྱའོ། །
ཞེས་ཆུ་ནང་དུ་ནུབ་པ་དང༌། ཉེ་དགའ་འཐོན་ནས་བཅུ་བདུན་སྡེའི་གོས་ཁྱེར། ས་འབོག་གི་ནང་དུ་སྦས་ནས་མྱུར་བར་མྱུར་བར་བརྒྱུགས་སོ། ། བཅུ་བདུན་སྡེས་ཆུའི་ནང་དུ་བྱུང་བ་དང་དྲུག་སྡེ་མི་སྣང་ནས་ཡང་འོང་དུ་ཞུགས་སོ། ། ཡང་བལྟས་ཡང་འོག་ཏུ་ཞུགས་ནས། དྲུག་སྡེའི་གོས་སྦས་ལ་འདོང་ངོ་ཞེས་བགྲོས་ནས་ལངས་པ་དང༌། དེ་དག་གི་གོས་མི་སྣང་ནས་མཐའ་ཞིག་ཏུ་འཁོད་དོ། ། དེའི་ཚེ་ཤཱ་རིའི་བུ་དང་མོའུ་འགལ་གྱི་བུ་གཉིས་འཁོར་ལྔ་བརྒྱ་དང་བཅས་པ་དེར་ལྷགས་པ་དང༌། ཤཱ་རིའི་བུས་སློབ་མའི་འབྱོར་པ་ལ་གཟིགས། བདག་གི་མཆིད་མི་ཉན་པས་ཇི་ལྟར་བྱ།
གཞོན་ནུ་དག་གདུགས་ཚོད་ཡོལ་ན་མི་རུང་གིས་ཆུ་རྒོལ། དྲུག་སྡེས་རད་པ་སྦས་སོ། ། དེས་བླངས་ཏེ་བྱིན་ནོ། ། གྱོན་ཏེ་སོང་བས་དགེ་སློང་རྣམས། དེ་གཉིས་གདུལ་བྱའི་དབང་གི་ཡིན་ན། ཁྱེད་ཅག་ཅིའི་ཕྱིར་མ་འོངས། མཁན་པོས་མ་དགོངས་ན་ཟན་གཅད་པར་འགྱུར་རོ། ། གསོལ་པས། བྱུང་བ་འདི་ལས་བཅས་སོ། ། གཞི་རབ་ཏུ་བྱུང་བ་འདི་ལ་སྡེ་ལྔ་གང་ལ་ཡོད་པའི་ལྷུང་བཟེད་ལ་སོགས་པ་དགེ་སྦྱོང་གི་འཚོ་བའི་ཡོ་བྱད་ཚད་དང་ལྡན་པ་རུང་བ།
བསམ་པ་ཕན་པར་འདོད་པ་མ་ཡིན་པས། སྦྱོར་བ་རང་ངམ་གཞན་ལ་བཅོལ་ནས། མཐར་ཐུག་སྦེད་པ་སྟེ། སྦེད་པའི་ལྟུང་བྱེད་དུ་འགྱུར་རོ། ། རུང་བ་མ་ཡིན་པ་སྦེད་པ་ཉེས་བྱས། ཕན་པར་འདོད་པས་ཡིན་ན་ལྟུང་མེད་དོ། ༦༨ ། བྱིན་པ་སླར་སྤྱད་གཞི་དེས་དགའ་མིན་ལའོ། ། དགེ་སློང་ལ་གོས་བླང་བ་མེད་པར་སྦྱིན་པ། ཞེས་སོགས་ཀྱི་དོན།
གླེང་གཞི་ནི། དྲུག་སྡེའི་འཆར་ཀས་དགྲ་བཅོམ་ཐོབ། འདུན་པ་ཀོའུ་ཤམ་བིར་སྙོམས་ལས་སུ་འདུག ནབས་སོ་འགྲོ་མགྱོགས་ཤི དགའ་བོ་ཉེ་དགའ་གཉིས་ཚོགས་ན་འདུག་པ་དང༌། ཉེ་དགའ་རྒས་ནས་སློབ་མ་རྣམས་མི་ཉན། དེས་ཆོས་གོས་བཀྲུ་བ་དང་ཁ་བསྒྱུར་བ་མི་ནུས་པས་ཐབས་ཤིག་བྱའོ་སྙམ་ནས། སློབ་མ་ལ་ལ་ལ་སྣམ་སྦྱར། ལ་ལ་ལ་ཆོས་གོས་སོགས་བྱིན་ནོ། ། བཀྲུས་ཁ་བསྒྱུར་ཏེ་དབུལ་ལོ། །
ཁོ་བོ་རྒས་པས་ཁྱེད་ཉིད་ཀྱི་ཡིན་ནོ། ། རང་གི་སྲིད་པས་བཀྲུས་ཁ་བསྒྱུར་རོ། ། དེར་སྟོན་པས་ཀོ་ས་ལར་འགྲོ་འདོད་པ་དག་ཆོས་གོས་ཀྱི་ལས་གྱིས་ཤིག་ཅེས་གསུངས་ནས། དེ་རྣམས་ཀྱིས་ཉེ་དགའ་ལ་ཆོས་གོས་མཁན་པོ་ལ་གཏམས་སོ། ། བདག་ཅག་སྟོན་པ་དང་ལྷན་ཅིག་མཆིའོ། ། ང་དུས་བྱེད་པར་འགྱུར་གྱི། མཛའ་བ་ལ་ཐོམས་ཤིག མཛའ་བོ་སུ་མཆིས། ཉིད་ཀྱི་ཕྱག་ཏུ་བཞག་གོ ། འོ་ན་མཚན་མ་ཐོབ་ལ་ཞོག་ཅིག
ཕྱིས་བླང་སླའོ། ། དེ་དག་སྟོན་པ་དང་ལྷན་ཅིག་སོང་བ་དང༌། ཉེ་དགའ་གཏུར་བུ་གཅིག་ནས་སྣམ་སྦྱར་ཕྱུང་ནས་དྲི་མ་ཅན་དུ་གྱུར་བ་ཙམ་དུ་གྱོན་ཞིང་གཏུར་བུ་དེ་ཉིད་དུ་བཅུག་ནས་བཞག་གོ ། དེ་བཞིན་དུ་ཐམས་ཅད་ལ་བྱས་སོ། ། ཕྱིས་སྟོན་པ་མཉན་ཡོད་དུ་བྱོན་པ་དང༌། དེ་དག་གིས་ཆོས་གོས་གཞན་གྱོན་ལ་འདོང་ངོ་སྙམ་སྟེ། དེར་ཕྱིན་ནས་ཕྱུང་བ་དྲི་མ་ཅན་དུ་འགྱུར་ཏེ་ངོ་མ་ཤེས་ནས། མཁན་པོ་འདི་དག་ལགས་སམ། མཚན་མ་ཐོབ་ཅིག་བླང་སླའོ་ཞེས་མ་སྨྲས་སམ། གཅིག་གིས་སྲུབས་ལ་ཤེས་ནས་མཁན་པོས་སྤྱད་དམ།
སྤྱད་དོ། ། བཀྲེན་པ་མི་དགའ་བར་བྱའོ། ། འདི་བས་ལམ་གྱི་ཆོས་གོས་བཟང་སྙམ་གྱོན་ཏེ་སོང་བས། གཏམས་པ་ཅིའི་ཕྱིར་མི་གོན། དེ་བཤད་པས་འཕྱ་བ་དེ་གསོལ་བས། བྱུང་བ་འདི་ལས་བཅས་སོ། ། གཞི་དགེ་སློང་རང་གིས་དགེ་སློང་གཞན་ལ་གོས་ཕྱིར་བླང་བ་མེད་པ་གཏན་དུ་བྱིན་པ། བསམ་པ་གཞི་དེས་གཞན་དགའ་བར་མི་འགྱུར་བར་ཤེས་བཞིན་དུ། སྦྱོར་བ་དེས་གནང་བའི་གདེང་མེད་པར། མཐར་ཐུག་སྤྱོད་པ་སྟེ།
བྱིན་པས་ཉེ་བར་འཚོ་བའི་ལྟུང་བྱེད་དུ་འགྱུར་རོ། ། གོས་ལས་གཞན་པའི་ཡོ་བྱད་སྤྱོད་པ་ལ་ནི་ཉེས་བྱས་སོ། ༦༩ ། འདོད་པས་ལྷག་མའི་སྐུར་བརྗོད་བག་ཙམ་ཀྱང༌། ། སྐུར་པ་འདེབས་པར་འདོད་པས། ཞེས་པའི་དོན། གླེང་གཞི་ནི། གྱད་བུའི་ནོར་རྫིང་བུ་རྡོ་བརྩིགས་ཅན་གྱི་འགྲམ་ན་ཉིན་མོ་གནས་སོ། ། ཨུཏྤ་ལའི་མདོག་དེ་ལ་ཆོས་ཉན་པའི་ཕྱིར་འོངས་པ་དང༌། མཛའ་བོ་དང་ས་ལས་སྐྱེས་གཉིས་ཕྱག་དར་ཁྲོད་ཀྱི་གོས་བཀྲུས་ཏེ་ཉི་མ་ལ་བཏིངས་ཏེ་འདུག་པ་དང༌།
གྱད་བུའི་ནོར་གྱི་ཆོས་གོས་ཀྱི་གྲྭ་རླུང་གིས་བསྐྱོད་ནས་ཨུཏྤ་ལའི་མདོག་གི་མགོ་ལ་གཡོགས་སོ། ། དེ་མཛའ་བོས་མཐོང་ནས་རེག་པའི་ལྷག་མ་བྱུང་གི་དགེ་སློང་ལ་བརྗོད་དོ། ། ཡང་གནས་དབྱུང་གི་ལས་ཉོའམ། དེའི་ཚེ་ཡང་དག་མ་ཡིན་མོད། ད་ནི་ཡང་དག་ཡིན་ཏེ་ལན་བུ་ཞེས་བྱ་བ་ནི་སྐྲ་དང་དེ་དག་འབྲེལ་བའི་གོས་སོ། ། ཞེས་མ་གསུངས་སམ་ཟེར་ནས་དགེ་སློང་རྣམས་ལ་བརྗོད་དོ། ། ཁྱེད་གཉིས་ལྷ་མིར་བཏང་ན་ངན་འགྲོར་གནས་སམ། ཅི ཡང་སྐུར་པ་འདེབས་སམ། མིག་གིས་མཐོང་བས་མིག་དབྱུང་བར་བྱ་གྲང༌། དེ་གསོལ་བས་ལེགས་པར་རྟོགས་ཤིག
བརྟགས་པས་འདུན་པ་ལ་སོགས་པས་སྨྲས་སོ་ཟེར་ནས་འཕྱ་བའི་སྐབས་དེ་གསོལ་པས། བྱུང་བ་འདི་ལས་བཅས་སོ། ། གཞི་དགེ་སློང་གཞན་ལ། བསམ་པ་སྐུར་པ་འདེབས་པར་འདོད་དེ་འདུ་ཤེས་བསྒྱུར་ནས། སྦྱོར་བ་དགེ་འདུན་ལྷག་མའི་སྐུར་པ་གསོལ་བར་བརྗོད་པའམ་བག་ཙམ་གྱིས་ཀྱང་རུང༌། མཐར་ཐུག་གཞན་གྱིས་གོ་བར་བྱས་པ་སྟེ། སྐུར་པ་འདེབས་པའི་ལྟུང་བྱེད་དུ་འགྱུར་རོ། ༧༠ ། འདོད་པས་བུད་མེད་ལྷན་ཅིག་ལམ་འགྲོ་བ། ། ཕན་ཕྱིར་མིན་ལའོ། །
འདོད་པས་ལམ་དུ་འགྲོ་ནའོ། ། ཞེས་པའི་དོན། གླེང་གཞི་ནི། རྒྱལ་པོའི་ཁབ་ན་ཐ་ག་པ་སྤྱི་ཅེར་ཞེས་པ་ཆུང་མ་ལ་ཡང་ཡང་བརྡེག་གོ ། དེས་ཁྱིམ་ཚེས་རྒན་མོ་ཞིག་ལ། འདིས་ཡང་ཡང་བརྡེག་གོ ། བཟོས་སོ། ། བུ་མ་བྱུང་གི་བར་བརྡེག་གི དེ་ནས་བྱམས་པར་འགྱུར་གྱི་མ་འབྲོས་ཤིག ངས་བཟློག་གོ་ཟེར་ནས།
འདི་འབྲོས་ན་མི་རུང་ངོ་མ་བརྡེག་ཅིག་ཟེར་ཡང་མ་ཉན་པར་བརྡེག་པ་དང༌། དེ་ཚོང་ཁང་དུ་ཆང་འཐུངས་ནས་ཁྱིམ་དུ་འོངས་ནས་བརྡེག་གོ ། བདག་བུ་མ་བཙས་གོང་དུ་བསད་ཀྱིས། དེ་བས་འབྲོས་སྙམ་ནས་དེ་གཉིད་དུ་སོང་བ་དང་བྲོས་སོ། ། དགེ་སློང་ཞིག མཉན་ཡོད་དུ་འགྲོ་འདོད་ནས་ཕྱིན་པ་དང༌། བདག་ཅག་ཀྱང་ལྷན་ཅིག་ཏུ་འགྲོའོ། ། གྱིས་ཤིག སོང་བ་དང༌། སྤྱི་ཅེར་ར་རོ་བ་སད་ནས་རྒན་མོ་ལ་དྲིས་པས།
ངས་མ་སྨྲས་སམ། སྒོ་བ་ལ་དྲིས་ཤིག དྲིས་པས་སྒོ་དང་པོ་བྱེ་བ་དང་སོང་ངོ༌། ། དེས་ར་བ་ལ་འཛེགས་ཏེ་བལྟས་པས་མཐོང་ནས་གཅིག་གིས་གཉིས་མི་ཐུབ་སྙམ་ནས། རི་བྲགས་ན་ཐ་ག་པ་ལྔ་བརྒྱ་ཡོད་པ་ལ། ཁོ་བོའི་ཆུང་མ་ཕྲོགས་ཀྱིས་རན་པར་ལྷོགས་ཤིག ཐ་ག་པ་དེ་རྣམས་མི་རྟོག་པ་ཡིན་པས་ཐག་ཟངས་ལྔ་བརྒྱ་ཐོགས་ཏེ་དགེ་སློང་དེ་བརྡེགས། ལྷུང་བཟེད་བཅག ཆོས་གོས་ཧྲལ་ཏེ་ཤིའོ་སྙམ་དེར་བོར་རོ། ། བུ་མོ་དེས་དགེ་སློང་ཁྱེད་རྒྱལ་པོ་ལ་གཞོན་ནུའི་སྤང་བ་ཐོབ་པ་ལགས་ཀྱི།
འདི་དག་གི་རྐང་ལག་གཅོག་ཏུ་སྩོལ་ཅིག་དེ་སྐྲག་ནས་བཟོད་པ་གསོལ་ལོ། ། དགེ་སློང་གི་སྙིང་མར་དང་འདྲ་བས་བཟོད་པ་བྱའོ། ། བུ་མོ་ནས། ཁྱེད་ཀྱིས་བཟོད་ཀྱང་བདག་གིས་མི་བཟོད། ཁྱེད་ཀྱང་ཉེ་དུ་མ་ཡིན་པས་བཟོད་པར་གྱིས། ཁྱེད་ཚོ་ལ་བཟོད་ཀྱང་སྤྱི་ཅེར་ལ་མི་བཟོད། འདི་ལའང་བཟོད་པ་གྱིས་ཤིག ཕྱིན་ཆད་མི་བརྡེག་ན་བཟོད་དོ། ། མི་བརྡེག་གོ ། དགེ་སློང་དེ་མཉན་ཡོད་དུ་ཕྱིན་པ་དང༌།
བདེ་བར་རྒྱུས་སམ། ཅི་བདེ་བ་ཧད་བུར་བསད་དོ། ། ཅི འདི་ལས་སོ། ། བུད་མེད་དང་ལྷན་ཅིག་འགྲོར་རུང་ངམ། མི་རུང་བས་ཉེས་དམིགས་བྱུང་ངོ༌། ། དེ་གསོལ་བས། བྱུང་བ་འདི་ལས་བཅས་སོ། ། གཞི་རིག་པའི་སྐྱེས་པ་མེད་པའི་བུད་མེད་དང༌། བསམ་པ་གཞན་གྱི་དབང་གི་མ་ཡིན་པ་རང་གར། སྦྱོར་བ་ལྷན་ཅིག་ལམ་དུ་འགྲོ་བ།
མཐར་ཐུག་རྒྱང་གྲགས་གཅིག་ཏུ་སླེབ་པ་སྟེ། བུད་མེད་དང་ལྷན་ཅིག་ལམ་དུ་འགྲོ་བའི་ལྟུང་བྱེད་དུ་འགྱུར་རོ། ། གཞན་གྱིས་དབང་ཞེས་པ་བསེལ་བྱེད་པ། ལམ་མ་ནོར་བར་བསྟན་པ། དགེ་སློང་ལམ་དུ་འགྲོ་མི་ནུས་པ་འཁྲིད་པའི་གྲོགས་བུད་མེད་ཀྱིས་བྱེད་པ་རྣམས་ཏེ་ལྟུང་མེད་དོ། ༧༡ ། རྐུན་མ་ཡང་དེ་བཞིན། གྲོང་འཇོམས་པར་བྱེད་པའི་ཆོམ་རྐུན་པ་དག་གམ། ཞེས་པའི་དོན་གླེང་གཞི་ནི། དགེ་སློང་ཞིག་རྒྱལ་པོའི་ཁབ་ཏུ་དབྱར་གནས་ནས་མཉན་ཡོད་དུ་འགྲོ་བ་ན།
ཚོང་པ་དག་མཐོང་ནས་གར་འདོང༌། མཉན་ཡོད་དུའོ། ། བདག་ཀྱང་ཁྲིད་ཅིག བགྱིའོ་ཟེར་ནས་སོང་བ་དང༌། དེ་དག་འགྱོད་དེ། བདག་ཅག་ཤོ་གམ་འདྲལ་བས་དུས་དང་དུས་མ་ཡིན་པར་སྤྱོད་ན་འཕགས་པས་བཞུད་མི་སྤྱོད་དོ། ། ཅི ཁྱེད་སྟོང་པའམ་ཁུར་གྱིས། ཁུར་གྱིས་སོ། ། འོ་ན་ང་སྟོང་པས་ཅིའི་ཕྱིར་མི་ནུས། འོ་ན་བཞུད་ལ་ཕྱོགས་འདིར་བཞུགས་ཤིག
དེར་བསྡད་པ་དང་ཚོང་པ་དང་ལྷན་ཅིག་ལམ་གོལ་བ་ནས་འགྲོ་བའི་མདུན་དུ་སོང་ངོ༌། ། ཤོ་གམ་པས་མཐོང་ནས་འདིས་ཉེས་སོ་སྙམ་ནས་དགེ་སློང་དེ་བརྡེགས། ལྷུང་བཟེད་བཅག ཆོས་གོས་ཧྲལ་ནས་ཤིའོ་སྙམ་ནས་བོར་བ་དང༌། ཚོང་པས་ཁྱེད་ཀྱི་རྒྱལ་པོ་ལ་གཞོན་ནུའི་སྤང་བ་ཐོབ་ཀྱིས། འདི་དག་གི་རྐང་ལག་གཅོག་ཏུ་ཆུག་ཅིག སྐྲག་ནས་བཟོད་པར་གསོལ་ལོ། ། བཟོད་དོ། ། ཁྱེད་བཟོད་ཀྱང་བདག་ཅག་མི་བཟོད་དོ། ། ཁྱེད་ལའང་བཟོད་པར་གསོལ་ལོ། །
ཤོ་གམ་མི་སྤྱོད་ན་བཟོད་དོ། ། མི་སྤྱོད་དོ། ། དགེ་སློང་དེ་མཉན་ཡོད་དུ་སོང་བ་དང༌། བདེ་བར་རྒྱུས་སམ། ཅི་བདེ་བ། ཧད་དེ་དེའུ་གསད་དོ། ། ཅི འདིས་སོ། ། རྐུན་མོ་དང་ལྷན་ཅིག་འགྲོར་རུང་ངམ། མི་རུང་བའི་ཉེས་དམིགས་འདིའོ། ། དེ་གསོལ་པས།
བྱུང་བ་འདི་ལས་བཅས་སོ། ། གཞི་གྲོང་འཇོམས་པའི་ཆོམ་རྐུན་དག་གམ་ཤོ་གམ་འདྲལ་བའི་ཚོང་པ་དང༌། བསམ། སྦྱོར། མཐར་ཐུག་སྔར་བཞིན་ཚང་ན་རྐུན་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་དུ་འགྱུར་རོ། ། གཡོ་སྒྱུས་ཐ་སྙད་བྱེད་པའི་ཟོལ་པ་དང༌། རང་གི་རྟགས་བླངས་པ་ལས་ཉམས་སུ་མྱོང་བ་མ་ཐོབ་པ་སྟེ། དགེ་སློང་དང་དགེ་ཚུལ་ལ་སོགས་པ་རབ་ཏུ་བྱུང་བའི་རྟགས་ཅན་གྱི་རྐུ་ཐབས་སུ་གནས་པ་དང་ལྷན་ཅིག་ལམ་དུ་འགྲོ་བ་ནི་ཉེས་བྱས་སོ། ༧༢ ། མ་ལོན་རྫོགས་ནའོ། །
ཤེས་གཙོ་བོ། བསྙེན་པར་རྫོགས་པར་བྱ་བ་ན། ཞེས་སོགས་ཀྱི་དོན། གླེང་གཞི་ནི། མཉན་ཡོད་དུ་མོའུ་འགལ་གྱི་བུས་ཉེ་བ་འཁོར་ལ་སོགས་པའི་བཅུ་བདུན་སྡེ་བསྙེན་པར་རྫོགས་པར་བྱས་པས། ཐོ་རངས་བཀྲེས་ནས་ངུའོ། ། དེ་གསན་ནས་ཀུན་དགའ་བོ་ལ་རྨེད་པས། རྒྱས་པར་གསོལ་ལོ། ། ཀུན་དགའ་བོ་ཉི་ཤུ་མ་ལོན་པ་ནི་ཚ་གྲང་གི་རེག་པ་དང༌། གཞན་གྱི་ལམ་ངན་པར་སྨྲས་པ་དང༌།
སྡུག་བསྔལ་མི་བཟོད་ཅིང་ཟག་པ་དག་ལ་ཇི་ལྟར་སྙམ་པ་མི་ནུས་པ་ཡིན་ལ། ཉི་ཤུ་ལོན་ནས་ནུས་པས། བྱུང་བ་འདི་ལས་བཅས་སོ། ། གཞི་བསྙེན་པར་རྗོགས་པའི་བསྒྲུབ་བྱ་ཉི་ཤུ་མ་ལོན་པ། བསམ་པ་ལོ་ཉི་ཤུ་མ་ལོན་པར་ཤེས་བཞིན། སྦྱོར་བ་དེའི་མཁན་པོ་བྱེད་པ། མཐར་ཐུག་བསྙེན་རྫོགས་བྱས་པ་སྟེ། མ་ལོན་པར་བསྙེན་པར་རྫོགས་པའི་ལྟུང་བྱེད་དུ་འགྱུར་རོ། ། ལས་བྱེད་པ་ལ་སོགས་པ་ལ་ཉེས་བྱས། ལོ་ཉི་ཤུ་ལོན་མ་ལོན་ལེགས་པར་དྲི་བར་བྱ་ཞིང༌།
ལོ་ཚིགས་ངེས་པར་མི་ཤེས་ན་བསྙེན་རྫོགས་མི་བྱ་ལ། ཡིད་གཉིས་ཟ་བའམ། མ་དྲིས་སམ། མ་བརྗོད་པ་ལ་རྣམ་པ་ཐམས་ཅད་དུ་ལོ་ཉི་ཤུ་མ་ལོན་པ་ཉིད་དུ་འདུ་ཤེས་སུ་ཟིན་ཀྱང༌། གང་ཟག་ལོ་ཉི་ཤུ་ལོན་པ་ཡིན་ན་དང༌། ལོ་ཉི་ཤུ་མ་ལོན་ཀྱང་ལོན་པར་འདུ་ཤེས་པ་ལ་ཡང་ཆགས་སོ། ། ལོ་གྲངས་ཀྱང་མངལ་ན་གནས་པ་དང་བཤོལ་ཚུན་ཆད་བརྩི་བར་བྱའོ། ༧༣ ། མ་གནང་ས་བརྐོས་པའོ། ། བརྐོས་སམ་བརྐོར་བཅུག་པ་ལའོ། །
ཞེས་སོགས་ཀྱི་དོན། གླེང་གཞི་ནི། མཉན་ཡོད་དུ་དྲུག་སྡེ་དག་ས་རྐོ་རྣང་རྒལ་བཅུག་ནས་ཡུར་བ་འདྲེན་དེ་དག་བྱེད་དུ་བཅུག་པ་དང༌། མ་དད་པ་དག་ཁྱིམ་པ་དང་བྱེ་བྲག་ཅི་ཡོད་ཟེར་འཕྱ་བའི་སྐབས་དེ་གསོལ་པས། བྱུང་བ་འདི་ལས་བཅས་སོ། ། གཞི་ས་རང་བཞིན་ཅན་ཡིན་པ། བསམ་པ་གནང་བ་མེད་པར་གཞིག་པར་འདོད་པས། སྦྱོར་བ་ས་ཕྱི་མོ་ལས་ཕྲལ་བ། མཐར་ཐུག་ཐ་དད་པར་གྱུར་པ་སྟེ། ས་བརྐོ་བའི་ལྟུང་བྱེད་དོ། །
རང་བཞིན་དུ་ཆགས་པའི་ས་དང༌། རྩིག་པ་དང༌། ཆར་ཆུ་ཞོད་ན་ཟླ་བ་གསུམ་དང༌། གཞན་གྱི་ཚེ་ཟླ་བ་དྲུག་ལོན་པའི་འཐས་པ་ནི་རང་བཞིན་ཅན་ཞེས་བྱའོ། ། སའི་ཚོགས་བྱེ་མ་གསེག་མ་རྡོ་ལ་སོགས་པ་གཞན་དང་འདུས་པ་ཡིན་ན། ས་ཕལ་ཆེ་བ་རང་བཞིན་ཅན་དུ་འགྱུར་རོ། ། བྱེ་མ་སོགས་ཤས་ཆེ་ན་མ་ཡིན་ནོ། ཚིག་པ་དང་ཉམས་པ། རྩིག་པ་ཞལ་བ་སོགས་གྲུགས་པ་ལ་སོགས་པ་ནི་ཉེས་བྱས་སོ། ། གནང་བ་ནི་ལག་གི་བླས་རྒྱུ་སྐར་གྱི་དུས་ལས་ཡོལ་གྱི་དོགས་པ་རུང་བར་བྱེད་པར་མེད་ན།
ཐུར་མ་སོར་བཞི་ཙམ་འཛུགས་པའོ། ༧༤ ། བོས་པ་བཞི་མིན་གཉེར་མིན་བླངས་ཟོས་ནའོ། ། ཧ་ཅང་བླངས་པར་མི་བྱའོ། ། ཞེས་སོགས་ཀྱི་དོན། གླེང་གཞི་ནི། སྟོན་པ་སེར་སྐྱར་བྱོན་ནས་ནྱ་གྲོ་དྷའི་ཀུན་དགའ་ར་བ་ན་བཞུགས་པའི་ཚེ། ཤཱཀྱ་མིང་ཆེན་གྱིས་ཐོས་ནས་ཟླ་བ་བཞིར་ཡོ་བྱད་ཐམས་ཅད་ཀྱིས་སྤྱན་དྲངས་སོ། ། དྲུག་སྡེས་བཟའ་བཅའ་བཟང་པོ་རྙེད་པའི་ཐབས་བྱ་སྙམ། སྨན་པ་ལ་ནད་ལྟོས་ཤིག
དེས་འདི་དག་དགེ་སྦྱོང་ཧྲལ་པོ་ཡིན་པས་ཟ་འདོད་ཀྱིས་མཐུན་པར་སྨྲ་སྙམ་ནས་བཤུལ་གྱིས་དུབ་པས་སྣུམ་བག་གསོལ་ལ་དེའི་འོག་ཏུ་བསྐ་བ་གསོལ་ཅིག ཁྱོད་ནི་སྨན་པ་ཆེན་པོ་ནད་དང་ནད་ཀྱི་གཞི་དང་ཁམས་ལ་མཁས་པ་རྒྱལ་པོ་ལ་མཁོ་བའོ་ཟེར་ནས་ཐམས་ཅད་དུས་གཅིག་ཏུ་བྱས་ནས་མྱུར་དུ་ཟིན་པར་འགྱུར་གྱིས། གཉིས་ཀྱིས་སྣུམ་བག་བསྟེན་ལ་བཞིས་ནད་གཡོག་བྱའོ། ། ཞེས་ཟེར་ནས་རེས་ཀྱིས་ཟླ་བ་གསུམ་འདས། བཞི་པ་ལ་ཐམས་ཅད་འདུས་ཏེ་ཟོས་ནས་ཟླ་བ་བཞི་འདས་ནས། སྟོན་པ་གཤེགས་སྟོན་ལ་སྤྱན་དྲངས་པ་དང༌། ཉེ་དགས་ཆག་ཚང་བ་ལ་ཁོ་བོ་ལ་ཁུ་ཤ་དང་ཤ་ཚོད་གྱིས་ཤིག་ཅེས་སྤྲིང་ངོ༌། ། ཆག་ཚང་བས་སྨྲས་པ། ཟླ་བ་བཞི་འདས་ནས་གཤེགས་སྟོན་ལ་སྤྱན་དྲངས་ན། ཁྱེད་ད་དུང་བྱ་བ་མ་རྫོགས་སམ།
བཀྲེན་པ་མིང་ཆེན་ཁ་ཆེན་པོས་སངས་རྒྱས་འདི་ལྟ་བུས་སྤྱན་དྲང་དུ་རུང་ན། ཉེ་དགའ་གཏན་དུ་གདན་འདྲེན་པར་འགྱུར་རོ། ། ཁྱེད་ཟླ་བ་བཞིར་ཤ་དང་འཁུར་བ་ཤ་སྟག་ཟོས་ནས་དེ་སྐད་ཟེར་ན། གནས་བརྟན་རྣམས་ཨ་རུ་ར་གཅིག་ཀྱང་མ་གསོལ་བ་ནི་དཀའ་བ་བྱེད་པའོ། ། དགེ་སློང་རྣམས་ཧ་ཅང་སློང་བར་བྱེད་དོ་ཟེར་ནས་འཕྱ་བ་དེ་གསོལ་པས། བྱུང་བ་འདི་ལས་བཅས་སོ། ། གཞི་བོས་པ་བཞི་མ་ཡིན་ཞིང་སྔར་མགྲོན་དུ་གཉེར་བ་དང་ལྡན་ལ། ཕྱིས་མ་གཉེར་བ་ཟླ་བ་བཞི་ལོན་པའི་འོག་ཏུ། བསམ་པ་ཟས་ཀྱི་ཕྱིར། སྦྱོར་བ་ཉེ་དུ་མ་ཡིན་ཞིང་ནད་མེད་པར་བླངས་པ།
མཐར་ཐུག་ཟོས་པ་སྟེ། མགྲོན་དུ་གཉེར་བ་ལས་རིང་དུ་འཇུག་པའི་ལྟུང་བྱེད་དོ། ། བོས་པ་བཞི་ནི། གནས་གང་དུ་རྟག་ཏུ་མགྲོན་དུ་གཉེར་བ་དང༌། དགེ་སློང་ཐ་དད་སྦྱིན་བདག་སོ་སོས་བོས་པ་སོ་སོར་བོས་པ་དང༌། ཇི་སྲིད་བསོད་སྙོམས་འདོད་པའི་དུས་སུ་འབོད་པ་དུས་སུ་འབོད་པ་དང༌། ཡང་དང་ཡང་དུ་གཉེར་བ་ནི་ཡང་དང་ཡང་དུ་འབོད་པ་རྣམས་ཏེ། སྔ་མ་ནི་བཅས་པ། འདི་བཞི་གནང་བའོ། ༧༥ །
བསླབ་བསྐུལ་མི་ཤེས་ཉིད་བརྗོད་གོ་བ་ནའོ། ། ཤེས་གཙོ། ། མངོན་པར་ཤེས་པ་འདི་ཉིད་ལའོ། ། ཞེས་སོགས་ཀྱི་དོན་གླེང་གཞི་ནི། སྟོན་པས་བསླབ་གཞི་ཐུན་མོང་བ་བཅའ་བའི་ཚེ་ན། གཉིས་ཀའི་དགེ་འདུན་བསྡུས་པས་ཀུན་དགའ་བོ་ལ་འདི་ལྟར་བཅས་སོ་ཞེས་གཉིས་ཀའི་དགེ་འདུན་ལ་བསྒོ་ཞིག ཀུན་དགའ་བོས་ལམ་པ་བསྒོར་བཏང་ངོ༌། ། ལམ་པ་དབྱར་ཁང་དུ་སོང་བ་དང་དྲུག་སྡེས་མཐོང་ནས། ཁྱེད་གར་འགྲོ། དེས་འདིས་ཀྱང་མ་ཐོས་པ་འདྲ་བས་བརྗོད་སྙམ་ནས་བརྗོད་དོ། །
འདི་ལ་བསླབ་པར་བྱའོ་ཞེས་བརྗོད་པས། བདག་ཅག་དགེ་སློང་མདོ་སྡེ་དང༌། འདུལ་བ་དང༌། མ་མོ་འཛིན་པ་རྣམས་ལ་འདྲིའི། བར་དུ་བྱིས་པ་རྨོངས་པ་མི་གསལ་བ་མི་མཁས་པ་ཁྱེད་ཀྱི་ཚིག་ལས་མི་སློབ་བོ་ཟེར་ནས་ཁུར་བླང་ངོ༌། ། བཅུ་གཉིས་སྡེ་དང་ཕྲད་ནས་ལམ་པ་གར་བཞུད་སོགས་འདྲ། ཁྱེད་ཀྱི་འདི་ལ་བསླབ་པར་བྱའོ་ཞེས་བསྒོ་བས། སྔར་བཞིན་དུ་ཟེར་ནས། ལམ་པས་འདི་དག་ལ་བརྗོད་ནས་ཅི་བྱ། སྐྱེ་དགུའི་བདག་མོ་ལ་བརྗོད་པར་བྱའི།
གཞན་ལ་མ་ཡིན་ནོ་སྙམ་ནས་དེ་ལ་བརྗོད་པས། དེས་བདག་མགོ་དང༌། ངག་དང༌། ཡིད་ཀྱིས་ནོད་དོ། ། རིགས་ཀྱི་བྱིས་པ་མེ་ཏོག་གི་འཕྲེང་བ་མགོ་ལ་འདོགས་པ་བཞིན་ནོ། ། ལམ་པ་འོངས་པ་དང་ཀུན་དགའ་བོས་དྲིས་པས། བསྒོ་སྟེ་ཁུར་བླང་ངོ༌། ། སུས། དྲུག་སྡེས་སོ། ། དོན་ཉུང་ངུ་དག་འཕྱ་བའི་སྐབས་དེ་གསོལ་པས།
བྱུང་བ་འདི་ལས་བཅས་སོ། ། གཞི་དགེ་སློང་གིས་ཁྱོད་ཀྱིས་འདི་ལ་བསླབ་པར་བྱའོ་ཞེས་འདུལ་བ་དང་ལྡན་པར་སྨྲ་བ་ལ། བསམ་པ་སྨྲ་བ་པོ་མངོན་པར་ཤེས་པ་ཉིད་དུ་འདུ་ཤེས་ཤིང༌། སྦྱོར་བ་ཁོ་བོ་ནི་བྱིས་པ་གླེན་པ་མི་གསལ་བ་མི་མཁས་པ་ཁྱེད་ཅག་གི་ཚིག་གིས་བསླབ་པ་འདི་ལ་མི་སློབ་བོ་ཞེས་ཟེར་བ། མཐར་ཐུག་སྨྲས་ཟིན་པ་སྟེ། བསླབ་པ་ལ་ཉེ་བར་འཇོག་པ་སྤོང་བའི་ལྟུང་བྱེད་དོ། ། མདོ་སྡེ་དང་ལྡན་པ་ལ་ནི་ཉེས་བྱས་སོ། ། སྨྲ་བ་པོ་བྱིས་པ་གླེན་པ་མི་གསལ་བས་བརྗོད་པ་ཡིན་ན་ཉེས་པ་མེད་དོ། ༧༦ ། རྩོད་ཕྱིར་གྲོས་ལ་ཉན་རྣ་བྱས་གོ་ན། །
ཞི་འདོད་མ་གཏོགས། དགེ་སློང་དག་རྩོད་པར་གྱུར་པ། ཞེས་སོགས་ཀྱི་དོན། གླེང་གཞི་ནི། འཆར་ཀས་དགྲ་བཅོམ་ཐོབ་ཅེས་པ་ནས། བཅུ་བདུན་སྡེ་ཉེ་དགས་མཐོ་བཙམས་པ་ལྟར་གཞན་སུས་ཀྱང་མ་བྱས་ཀྱིས། གནས་དབྱུང་གི་ལས་བྱའོ། ། འདིའི་ཕོ་བོ་རྩོད་པ་མཁས་ཀྱིས་ཚུར་ཤོག་གྲོས་བྱའོ་ཟེར་ནས་སྤོང་བའི་ཁང་པར་གྲོས་བྱེད་པ་དང༌། ཉེ་དགས་སྐར་ཁུང་ནས་མཉན་ཏེ་ཅི་གྲོས་བྱེད། ཁོ་བོའི་གྲོགས་ཁ་ཅིག་ཤི
ཁ་ཅིག་སྙིང་ལས་ཆུང་ངུ་ལ་འཁོད་པས་གནས་དབྱུང་བྱ་སྙམ་མམ། གླང་པོའི་ཐག་པ་ཉི་མ་དང༌། ། རླུང་གིས་ཡོངས་སུ་བསྡམས་གྱུར་ཅིང༌། ། གླང་པོའི་གཉའ་བ་ལྟུང་གྱུར་ཀྱང༌། ། ལུག་ནི་ལྔ་བརྒྱས་དྲང་བར་བྱ། ། ཞེས་པ་དེ་མ་ཐོས་སམ་ཞེས་སྡིགས་པས། བདག་ཅག་གྲོས་བྱེད་པ་འདིས་འཕྲིགས་ཀྱིས་གཞན་དུ་དོང་ལ་གྲོས་བྱའོ་སྙམ་མེ་ཁང་དུ་དོང་བ་དང༌། དེས་ཀྱང་དེར་ཉན་ནོ། ། དེ་བཞིན་དུ་སྟེང་ཁང་ལ་བར་ཁང་དང༌། བར་ཁང་ལ་འོག་ཁང་དང་སོགས་གང་དང་གང་དུ་གྲོས་པ་དེར་སོང་ནས་ཉན་ཏེ་སྡིགས་པས།
བཅུ་བདུན་སྡེས་ཁོ་བོ་ཅག་གིས་འདི་གནས་ནས་དབྱུང་བར་མི་ནུས་ཀྱིས། བཟོད་པར་གསོལ་ལོ་ཟེར་ནས་གསོལ་ཏེ། འཕགས་པས་ཇི་ལྟར་ཤེས། ཁྱེད་སྤོང་སར་གྲོས་བྱེད་པ་ན་སྐར་ཁུང་དང༌། སྟེང་ཁང་དུ་བྱེད་པ་དང༌། འོག་ཁང་དུ་སོགས་དང༌། ལམ་ནས་འགྲོ་བ་ན་ཕྱི་བཞིན་ཕྱིན་ནས་ཉན་ནོ། ། ཉན་རྣ་རུང་ངམ། མི་རུང་ན་ཁྱེད་ཀྱིས་ཁོ་བོ་གནས་ནས་འབྱིན་པར་འགྱུར་རོ། ། དོན་ཉུང་ངུ་དག་འཕྱ་ནས་གསོལ་པས།
བྱུང་བ་འདི་ལས་བཅས་སོ། ། གཞི་རྒོལ་བ་དང་ཕྱིར་རྒོལ་བའི་དགེ་སློང་དག་གལ་ཏེ་རྩོད་པར་གྱུར་པ་ན་རྩོད་པ་དེ་ལ་དགེ་སློང་དག་དང་གྲོས་བྱེད་པ། བསམ་པ་རྩོད་པ་ཞི་བའི་ཆེད་དུ་མ་ཡིན་པར་དགེ་སློང་འདི་དག་ཇི་སྐད་ཟེར་བ་དེ་བདག་གིས་མ་ཉན། དེ་ལྟ་དེ་ལྟ་བུར་སྟ་གོན་བྱའོ་སྙམ་པ། སྦྱོར་བ་རྐྱེན་དེ་ཉིད་ཀྱིས་མཉན་པའི་ཕྱིར་ཅང་མི་སྨྲ་བར་བཞབས་ཏེ་རྣ་བ་གཏད་པ། མཐར་ཐུག་དོན་གོ་བ་སྟེ། ཉན་རྣ་ལས་བྱུང་བའི་ལྟུང་བྱེད་དུ་འགྱུར་རོ། ༧༧ ། ཆོས་ལྡན་ལས་ལ་འདུས། མ་སྨྲས་འགྲོ་ན་ཉེན་ཀོར་འདས་པ་ནའོ། །
གསོལ་བ་ལ་སོགས་པའི་ལས་ལ་འདུས་པ་དགེ་སློང་ལ་མ་སྨྲས་པར་འགྲོ་ནའོ། ། ཞེས་སོགས་ཀྱི་དོན། གླེང་གཞི་ནི། འཆར་ཀས་དགྲ་བཅོམ་པ་ཐོབ་ནས་བཅུ་བདུན་སྡེས་ཉེ་དགའ་གནས་དབྱུང་གི་ལས་བགྱིའོའི་བར་སྔར་དང་འདྲ། འདིའི་ཕུ་བོ་རྩོད་པ་ལ་མཁས་པས་མི་ནུས་སོ། ། གཅིག་ན་རེ། གཉིས་སྨྲ་ན་གཉིས་ཀྱིས་ཉན་པར་མི་བྱ་བར། ཚོགས་སྨྲ་ན་ཚོགས་ནི་རྒྱལ་པོ་དང་འདྲ་བས་གལ་ཏེ་ཅུང་ཟད་སྨྲ་ན་དེའི་ཚེ་གནས་དབྱུང་གི་ལས་བྱ་ཞེས་བགྲོས་ནས་གཎྜི་བརྡུངས་དགེ་འདུན་བསྡུས་ནས། གླེང་བ་པོས་རྒན་པའི་མཐར་འདུག་ནས། ཉེ་དགའ་ཁྱེད་ཀྱིས་བཅུ་འདུན་སྡེའི་ལྟོ་དྲལ་ཏེ་ནས།
མཛད་དོའི་བར་སྔར་དང་འདྲ། དགའ་བོས་ཕྱིར་བཟློག་པར་བརྩམས་པས། གང་གཅིག་ཕྱིར་བཟློག་པ་དེ་ཡང་གནས་ནས་དབྱུང་ངོ༌། ། ཞེས་བྱས་པས། དགའ་བོས་འདི་དག་གི་བྱེད་སྟངས་ལ་བདག་ཀྱང་གནས་ནས་འབྱིན་ཉེན་ཡོད་སྙམ་སྟེ། ལྭ་བ་རྩིག་དྲུང་དུ་བསླངས་ཏེ་བཞག་པས་མི་སྨྲ་བར་སོང་ངོ༌། ། དེ་དག་གིས་གྱ་ཚོམས་སུ་ཉེ་དགའ་གནས་ནས་དབྱུང་བར་བྱས་སོ། ། དེ་ངུ་ཡི་སོང་བ་དང་སྔར་སོགས་འདྲ། དེ་དག་གིས་མི་མཐུན་པའི་ལས་བྱས་སོ། ། སུ་མ་འོངས།
ཁོ་བོའོ། ། རྒན་པའི་མཐར་སྒྲ་ཐོས་སོ། ། ཁོ་བོས་འདི་བཞིན་བྱས་སོ། ། དགེ་སློང་དག་འཕྱ་ནས་གསོལ་པས། བྱུང་བ་འདི་ལས་བཅས་སོ། ། གཞི་གསོལ་བ་ལ་སོགས་པའི་དགེ་འདུན་གྱི་ཆོས་ལྡན་གྱི་ལས་ལ་འདུས་པའི་ནང་དུ་ཞུགས་པ། བསམ་པ་ཐོས་པའི་ཡུལ་ཡོངས་སུ་མི་གཏོང་བསམ་མེད་པ། སྦྱོར་བ་འཕྲལ་གྱི་རྐྱེན་གྱིས་དགེ་སློང་གཅིག་ལ་མ་སྨྲས་པར་སྟན་ལས་ལངས་ཏེ་འགྲོ་བ། མཐར་ཐུག་ཐོས་པའི་ཉེན་ཀོར་ལས་བརྒལ་བ་སྟེ། མི་སྨྲ་བར་འགྲོ་བའི་ལྟུང་བྱེད་དུ་འགྱུར་རོ། །
དགོས་པ་མེད་པ་དང་མི་རིགས་པར་འགྲོ་བ་གཉིས་ལ་དགེ་སློང་ལ་སྨྲས་པ་དང༌། ཆོས་ལྡན་གྱིས་ལས་མ་ཡིན་པའི་སྐབས་གསུམ་ནི་ཉེས་བྱས་སོ། ། གསོལ་བ་བརྩམས་པ་ན་བཤང་གཅིའི་སར་འགྲོ་ཞིང་དགེ་སློང་འཁོད་པ་ལ་མི་སྨྲ་ན་ཡང་ཐོས་པའི་ཉེན་ཀོར་མི་གཏོང་ན་ལྟུང་བ་མེད་དོ། ། གཏོང་ན་ནི་དངོས་གཞིར་འགྱུར་རོ། ༧༨ ། དགེ་འདུན་གྱིས་བསྒོ་ཤད་སྦྱང་མེད་སློག་ལའོ། ། འདུག་པ་དང༌། འགྲོ་བ་དང༌། གནས་མལ་དང༌། ཞེས་སོགས་ཀྱི་དོན།
གླེང་གཞི་ནི། རྒྱལ་པོའི་ཁབ་ཏུ་གླང་ཆེན་ལྷས་ཀྱི་བདག་པོའི་བུ་ནག་པ་དགེ་སློང་མང་པོས་འདི་ནི་ཆོས་སོ། ། འདི་ནི་འདུལ་བའོ། ། འདི་ནི་སྟོན་པའི་བསྟན་པའོ། ། ཞེས་རྩོད་པ་ཉེ་བར་ཞི་བའི་ཕྱིར་སྤོང་བའི་ཁང་པར་འདུག་ཅིང་འདུན་པ་ན། དེ་གཅིག་པུས་དགེ་འདུན་ཟློག་པར་བྱེད། མི་མཐུན་པ་དང་རྩོད་ཅིང་གཏམ་གྱི་མཇུག་སྡོད་པར་མི་བྱེད། ཕྱིར་སྨྲ་བར་བྱའོ་སྙམ་དུ་སེམས་པ་ན། དོན་ཉུང་ངུ་དག་འཕྱ་ནས་བྱུང་བ་འདི་ལས་བཅས་སོ། ། གཞི་དགེ་འདུན་གྱི་འགྲོ་བ་དང༌།
འདུག་པ་དང༌། གནས་མལ་ལེན་པ་དང༌། གཙུག་ལག་ཁང་ལེན་པ་དང་སྨྲ་བ་ལ་སོགས་པ་བསྒོ་བའི་དོན་ལ། བསམ་པ་མ་གུས་པས། སྦྱོར་བ་ཤད་ཀྱིས་སྦྱང་བ་མེད་པར་དེ་ལས་ལྡོག་སྟེ་མི་འདུག་པ་དང༌། མི་འགྲོ་བ་དང༌། གནས་མལ་མི་ལེན་པ་དང༌། གཙུག་ལག་ཁང་མི་ལེན་པ་དང༌། མི་སྨྲ་བ་སོགས། མཐར་ཐུག་འགལ་ཞིང་འདའ་བར་བྱེད་པ་སྟེ།
མ་གུས་པའི་ཚུལ་གྱི་ལྟུང་བྱེད་དུ་འགྱུར་རོ། ། མ་གུས་པའམ། ཤད་ཀྱིས་སྦྱང་བ་གང་ཡང་རུང་བ་ཞིག་མེད་པ་དང༌། མཁན་སློབ་ཀྱིས་བསྒོ་བ་དང༌། དགེ་འདུན་གྱི་ཆོས་ལྡན་གྱི་དོན་མ་ཡིན་པའི་བསྒོ་བ་ལས་འདའ་བར་བྱེད་པ་རྣམས་ནི་ཉེས་བྱས། གསར་བུ་ཆོས་མ་ཡིན་པར་སྨྲ་བ་དག་གནས་བརྟན་ཆོས་སྨྲ་བ་ལ་གློ་བུར་དུ་གཏམ་ཟེར་བ་དང༌། བསླབ་པ་ལས་འགལ་བར་བྱེད་པའི་དུས་ན་སངས་རྒྱས་ཀྱི་ཚིག་མི་དགོས་པ་འདིས་ཅི་བྱ་ཞེས་བྱ་བ་ལ་སོགས་པ་སངས་རྒྱས་ལ་མ་གུས་པ་ལྟུང་བ་འདིར་འགྱུར་བ་དགེ་འདུན་དང་འདྲའོ། ། སངས་རྒྱས་ཀྱི་བཀའ་དང་དགེ་སྐོས་ཀྱི་ཚིག་ནི་དགེ་འདུན་གྱི་ཐ་སྙད་པ་སྟེ། དགེ་འདུན་གྱི་བསྒོ་བ་ཉིད་ཡིན་པས་ན་ལྟུང་བྱེད། དགེ་སློང་དགྲ་བཅོམ་པ་དང༌།
གནས་བརྟན་དང༌། རྒྱལ་པོ་རྒྱལ་རིགས་སྤྱི་བོར་དབང་བསྐུར་བའི་ཚིག་ལས་འགལ་བར་བྱེད་ན་ཉེས་བྱས་སུ་ལུང་ལས་གསུངས་སོ། ༧༩ ། འབྲུའམ་བཅོས་མའི་ཆང་ནི་མྱོས་འགྱུར་འཐུང༌། ། མྱོས་པར་འགྱུར་བ་འཐུང་ནའོ། ། ཞེས་སོགས་ཀྱི་དོན། གླེང་གཞི་ནི། སྟོན་པ་ཆུ་སྲིན་བྱིས་པ་གསོད་ཀྱི་རིར་ཅི་འདོད་པ་བཞུགས་ན་མཉན་ཡོད་དུ་བྱོན་པ་དང༌། མགོན་མེད་ཟས་སྦྱིན་གྱིས་གདུགས་ཚོད་ལ་སྤྱན་དྲངས་སོ། ། ལེགས་འོངས་ཀྱི་ཕའི་མཛའ་བཤེས་བྲམ་ཟེས་དེ་ཐོས་ནས་ལེགས་འོངས་བསོད་སྙོམས་ལ་སྤྱན་དྲངས།
ཟས་བསོད་པས་ཚིམ་པར་བྱས་ཏེ། བསོད་པ་འཇུར་མི་ནུས་སྙམ་ནས་རྩང་མནན་གསོལ་ལམ། འཐུང་ངོ༌། ། དེས་གླང་པོ་ཆེའི་ཆང་གི་ནང་དུ་མཛུབ་མོ་བཅུག་ནས་དཀྲུགས་ཏེ་ཀྲོག་ཀྲོག་བྱས་ནས་ཕུལ་ལོ། ། དགྲ་བཅོམ་པ་རྣམས་ནི་མ་བསམ་པར་ཤེས་པ་མི་འཇུག་པས་དེ་འཐུངས་ནས་ཡོན་བཤད་དེ་སོང་ངོ༌། །

དེ་མཉན་ཡོད་ཀྱི་སྲང་རེ་ལྡེས་གཡོགས་པའི་ལམ་ལས་ཐལ་བ་དང༌། ཉི་མས་ཕོག་སྟེ་མྱོས་ནས་འགྱེལ་ལོ། ། སྟོན་པ་བསྙེལ་བ་མི་མངའ་བའི་ཆོས་ཉིད་ཅན་ཡིན་པས། ལོ་མ་མ་ཡིན་པའི་སྤྱིལ་བུ་ཞིག་སྤྲུལ་ནས་དེ་ཉིད་བཀབ་བོ། ། སྟོན་པ་དགེ་འདུན་དང་བཅས་པ་བསོད་སྙོམས་གསོལ། ཡོན་བཤད་ནས་དེར་སོང་བ་དང༌། དགེ་འདུན་དག་འདི་ཨ་མྲའི་ཀླུ་བཏུལ་བ་དེ་ཡིན་ན། ད་ལྟ་སྦྲུལ་ཕྲུག་གུ་གཅིག་ཀྱང་འདུལ་བར་མི་ནུས་སོ། ། ཉེས་དམིགས་འདི་མྱོས་པར་འགྱུར་བ་འཐུངས་པ་ལས་བྱུང་གིས། ང་ལ་སྟོན་པའོ་ཟེར་བ་རྣམས་ཀྱིས་རྩྭའི་རྩེ་མོས་ཀྱང་མི་བཏུང་ཞིང་བླུད་པར་མི་བྱའོ། ། ལེགས་འོངས་སད་པར་མཛད་ནས།
ཅིའི་ཕྱིར་འདི་ལྟར་གྱུར། མ་བསམས་སོ། ། བྱུང་བ་འདི་ལས་བཅས་སོ། ། གཞི་འབྲུའི་ཆང་ངམ། དེའི་སྦང་མ། བཅོས་མའི་ཆང་ངམ། དེའི་ཚིག་མ་ཉམས་པ་གང་རུང༌། བསམ་པ་བཏུང་བར་འདོད་པས། སྦྱོར་བ་ཁར་བརྩལ་བ། མཐར་ཐུག་འཐུངས་སམ་ཟོས་པ་སྟེ།
མྱོས་པར་འགྱུར་པ་འཐུངས་པའི་ལྟུང་བྱེད་དུ་འགྱུར་རོ། ། བསྐོལ་བ་ཉམས་པ་ཡིན་པས་དང༌། མདོག་ཙམ་འདྲ་བ་འཐུང་ལ་ལྟུང་བ་མེད་དོ། ། ཕབས་ཀྱི་ཆང་བུ་དང༌། རྩ་བ་སྡོང་བུ་འདབ་མ་མེ་ཏོག་འབྲས་བུས་མྱོས་པར་འགྱུར་བ་དང༌། མྱོས་པར་འགྱུར་བའི་དྲི་རོ་བྲོ་བའི་ཐུག་པ་མྱོས་པར་མི་བྱེད་པ་དང༌། མྱོས་པར་འགྱུར་བ་མཁུར་བར་བསྲེལ་བ་དང༌། དེས་ལུས་སྡུད་པ་རྣམས་ནི་ཉེས་བྱས་སོ། ། ནད་པས་མཁུར་བ་བསྲེལ་བ་དང༌། ལུས་སྡུད་པ་ལ་ཉེས་པ་མེད་དོ།
༨༠ ། རྐྱེན་མིན་ཕྱི་དྲོ་གྲོང་འགྲོ་འདས་པ་ལའོ། ། ཤེས་གཙོ། དུས་མ་ཡིན་པ་ཉིད་ལའོ། ། ཞེས་སོགས་ཀྱི་དོན། གླེང་གཞི་ནི། འཆར་ཀ་གཏུམ་མོའི་བུའི་ཁྱིམ་དུ་དུས་དུས་སུ་འགྲོ་བས། བུད་མེད་ཀྱི་ཡུལ་ནི་འདོད་ཆགས་སྤྱད་པ་ཡིན་སྙམ་ནས། འདོད་ཆགས་ཀྱི་བསྔགས་པ་མ་ཡིན་བསྒྲགས་པས། དེས་འཆར་ཀས་བདག་འཕྲིགས་སྙམ་ནས་རྐུན་པོའི་དཔོན་ལ་འདིས་འཕྲིགས་ཀྱིས་སོད་ཅིག
འདི་གསལ་རྒྱལ་གྱི་ཆུང་འགྲོགས་ཡིན་པས་ཉེས་དམིགས་ཆེན་པོ་འོང་ངོ༌། ། གསོད་ན་ལེགས། མི་གསོད་ན་སླན་ཆད་མ་འོང་ཞིག འོ་ན་ཇི་ལྟར་གསད། ཐབས་བྱའོ་ཟེར་ནས། འཆར་ཀ་བདག་བྲོ་འཚལ་གཟིགས་སུ་ཅི་གནང༌། དགྲ་བཅོམ་པ་མ་བསམས་པར་ཤེས་པ་མི་འཇུག་པས། དེར་སོང་ཆོས་བསྟན་ནས། ཁྱེད་འབྱོན་ན་གློ་བ་དགའ་བས་ཡུག་ཅིག་བཞུགས་ཟེར་ནས་ནམ་སྲོས་ཀྱི་བར་དུ་བཟུང་ནས། ནམ་སྲོས་པ་དང་ཕྱིར་བྱུང་བས་རྐུན་པོའི་དཔོན་གྱིས་འཆར་ཀའི་མགོ་བོ་བཅད་ནས་ས་ལ་བསྒྱེལ་ལོ། །
རྒན་མོ་ཞིག་གིས་མཐོང་ནས་གཟུ་ལུམ་བྱེད་པ་འདི་སུ་ཡིན། དེས་སྨྲས་པ། སུ་ལའང་མ་ཟེར་ཅིག ཁྱེད་ཀྱང་འདི་ལྟར་བྱས་ས་རེ། དེ་སྐྲག་ནས་མི་སྨྲའོ། ། དེ་གཉིས་ཀྱིས་འཆར་ཀའི་ལུས་ཕྱག་དར་གྱི་ཕུང་པོ་སྦས་བཞག་གོ ། དེའི་ཉིན་མོ་གསོ་སྦྱོང་གི་ཞལ་ཏ་པས་འཆར་ཀ་མ་རྙེད་ནས་འཆར་ཀའི་འདུན་པ་སུས་བླངས། སྟོན་པས་ཁྱིམ་པ་དད་པའི་མཆོག་དེ་བསད་ཀྱིས། ཆོས་གོས་ལོངས་ཤིག་གསུངས་ནས་འོད་ཟེར་གསེར་གྱི་ཁ་དོག་ལྟ་བུས་མཉན་ཡོད་སྣང་བར་བྱས་པས། གསལ་རྒྱལ་གྱིས་སྟོན་པ་གཤེགས་པར་ཤེས་ནས་དེ་དང་བཅས་པ་ཕྱག་དར་གྱི་ཕུང་པོའི་ཕྱོགས་དེར་བྱོན་ནོ། །
ཁྱིམ་པ་དད་པའི་མཆོག་དེ་འདིར་སྦས་ཀྱིས་ཕྱུང་ཞིག དེ་ཕྱུང་བ་དང༌། རྒྱལ་པོས་མཆོད་པར་ཞུས་ཀྱང་མ་གནང་བར། འཕྲེང་ལྡན་མས་ཞུས་པས་གནང་སྟེ། དེའི་ལུས་ས་དཀར་གྱིས་ཕྱིས། སྤོས་ཆུས་བཀྲུས། གོས་སྣ་ཚོགས་ཀྱིས་ཁྱོགས་སྤྱིལ་བརྒྱན་ནས། ས་ཕྱོགས་ཡངས་པར་ཁྱེར། སྤོས་ཤིང་བཅེར་ནས་བསྲེགས། རུས་པ་གསེར་གྱི་བུམ་པར་བཅུག་ནས་མཆོད་རྟེན་བྱས།
སྟོན་པ་ཡོན་བཤད་གཙུག་ལག་ཁང་དུ་བྱོན་ནས། དུས་མ་ཡིན་པར་འཇུག་ན་ལྟུང་བྱེད་དོ། ། ཞེས་བཅས་སོ། གཞི་གང་ལ་ཆོམ་རྐུན་ལ་སོགས་པའི་གནོད་པ་བསྲུང་བའི་ཕྱིར་གཏད་པ་མ་ཡིན་པའི་གྲོང་དུ། བསམ་པ་རྒྱུ་བར་འདོད་པས། སྦྱོར་བ་མཚམས་གཅིག་པའི་དགེ་སློང་འཁོད་པ་ལ་མ་སྨྲས་པར་གྲོང་དུ་ཞུགས་པ། མཐར་ཐུག་རང་གིས་ཉི་མའི་ཕྱེད་ཡོལ་ནས་སྐྱ་རེངས་ཤར་ལ་ཐུག་གི་བར་ཏེ། དུས་མ་ཡིན་པར་མ་སྨྲས་པར་འགྲོ་བའི་ལྟུང་བྱེད་དོ། ། དགེ་སློང་མེད་ན་དགེ་སློང་མའམ། དགེ་ཚུལ་མའམ།
དགེ་སློབ་མ་གང་ཡོད་པ་བརྡ་འཕྲོད་པ་ཞིག་ལ་སྨྲས་ན་ཉེས་པ་མེད་དོ། ། དེ་ལ་སྨྲས་པ་ལས་གཞན་པའི་གྲོང་དུ་ཕྱིན་ན་ཉེས་བྱས་སོ། ། མཚམས་གཞན་ན་གནས་པ་དང༌། གནས་ནས་ཕྱུང་བ་དང༌། གཞན་གྱི་ཕྱོགས་དང་མཐུན་པ་ལ་མ་དྲིས་པ་དང༌། རྫུ་འཕྲུལ་གྱི་འཇུག་པ་རྣམས་ལྟུང་མེད་དོ། ༨༡ ། བོས་དེར་མ་སླེབ་མ་བསྒོ་འདོད་པས་གྲོང༌། ། སྔ་དྲོ་གསུམ་དང་ཕྱི་དྲོ་བཞིར་རྒྱུས་ལའོ། ། དུས་མ་ཡིན་པར་ཁྱིམ་བཞི་པ་ལ་སོགས་པར་འགྲོ་བ་ལའོ། །
ཞེས་སོགས་ཀྱི་དོན། གླེང་གཞི་ནི། མཉན་ཡོད་ན་ཁྱིམ་བདག་གཅིག་ཉེ་དགས་སྐྱབས་སུ་འགྲོ་བ་དང་བསླབ་གཞི་ལ་བཞག་ནས། རྫས་ལས་བྱུང་བའི་གཞི་བདུན་གྱི་བསྔགས་པ་བརྗོད་པས། བདག་གིས་ཀྱང་ཅུང་ཟད་བགྱིའི། གདུགས་ཚོད་གསོལ་གྱིས། ཁྱེད་ཀྱིས་ཀྱང་སྤྱན་དྲོངས་ཤིག དེས་སྟོན་པ་དགེ་འདུན་དང་བཅས་པ་སྤྱན་དྲངས་ཏེ། སང་སྔ་མོར་སོང་ནས། ཁྱིམ་བདག་ཁོ་བོ་ཁྱིམ་ལྟ་བའི་བར་དུ་ཞལ་ཟས་སྟ་གོན་གྱིས་ཤིག
ཁོ་བོ་མ་སླེབ་ཀྱི་བར་ལ་མ་བྲིམ་ཞིག་ཅེས་སྨྲས་ཏེ་སོང་ངོ༌། ། སྟོན་པས་ཁྱིམ་བདག་དེས་རྒྱུས་མི་ཤེས་པས་སྤྱན་འདྲེན་གཏོང་བར་མི་བྱེད་ཀྱིས། སྔར་འདོང་ངོ་ཞེས་བསྒོ་ཞིག བསྒོས་ཏེ་སོང་ནས་སྒོ་དྲུང་དུ་བཞུགས་ཏེ། ཀུན་དགའ་བོས་ཁྱིམ་བདག་ལ་ཅི་བདེར་གྱིས་ཤིག་བྱས་པས། ཅི་བདེ་མ་འཚལ། སྟན་ནི་ཁྱེད་ཁོ་ནའི་དོན་དུ་བཤམས་པ་ལགས་ཀྱིས་བཞུགས་ཤིག དེ་ཉིད་ཅི་བདེར་བྱས་པ་ཡིན་གྱིས་འདུག་ཅིག་ཟེར་ནས་བཞུགས་སོ། ། གདུགས་ཚོད་ལ་བབ་ཏུ་ཉེ་བ་དང༌། ཀུན་དགའ་བོ་ཁྱིམ་བདག་ལ་གདུགས་ཚོད་ལ་བབ་ཏུ་ཉེ་བས་ཞལ་ཟས་བྲིམས་ཤིག་ཅེས་བསྒོ་ཞིག
བསྒོ་བས། ཉེ་དགའ་འོངས་སམ། མེད་དོ། ། ཡུད་ཙམ་ཞིག་གཞེས་ཤིག ཡུད་ཙམ་བསྡད་ནས་གསོལ་པས། ཡང་སྔར་བཞིན་བསྒོ་ལ། ཁྱེད་ཟས་རུལ་པ་འདིས་ཅི་བྱ་ཞེས་བསྒོ་ཞིག བསྒོས་པས་སྔར་བཞིན་ཟེར་ནས་གསོལ་པས། ཉེ་དགའ་མ་འོངས་ན་མི་འདྲེན་ནམ་གྱིས་ཤིག བསྒོ་བས་མི་གསོལ་ལོ། །
སྟོན་པས། གཞན་དབང་ཐམས་ཅད་སྡུག་བསྔལ་ཏེ། ། བདག་དབང་ཐམས་ཅད་བདེ་བ་ཡིན། ། ཐུན་མོང་དག་གི་གནོད་བྱེད་དེ། ། འབྲེལ་བ་ཤིན་ཏུ་འདའ་བར་དཀའ། ། གདུགས་ཚོད་ལ་བབ་པ་དང་ཉེ་དགའ་འོངས་ནས། ཁྱིམ་བདག་མ་བྲིམས་སམ། ཁྱེད་ན་རེ། ང་མ་འོངས་ཀྱི་བར་དུ་མ་བྲིམས་ཤིག་ཟེར་ནས། ད་དེ་སྐད་གསུང་ངམ།
དེ་བྲིམས་པ་དང་ཡོལ་ནས་ཁ་ཅིག་གིས་ཐོབ། ཁ་ཅིག་གིས་མ་ཐོབ་པ་ལ་ཟན་བཅད་ནས་སྟོན་པ་ཡོན་བཤད་ནས་གཤེགས། ཉེ་དགའ་ངོ་ཚ་ནས་དེ་ཉིད་དུ་འདུག་གོ ། དེ་ཉིན་གསོ་སྦྱོང་ལ་བབ་སྟེ། གསོ་སྦྱོང་གི་ཞལ་ཏ་བས་ཉེ་དགའ་མེད་ན་འདུན་པ་སུས་བླངས། སུས་ཀྱང་མ་བླངས་ནས། ཉེ་དགས་སྔ་དྲོ་ཟང་ཟིང་དང༌། ཕྱི་དྲོ་ཆོས་ཀྱི་ཆེད་དུ་མཐོ་བཙམས་སོ། ། ཞེས་འཕྱ་བའི་སྐབས་དེ་གསོལ་པས། བྱུང་བ་འདི་ལས་བཅས་སོ། །
གཞི་ཁྱིམ་པ་དང་དགེ་སློང་གང་གིས་མགྲོན་དུ་བོས་པ་ན་ཁོ་བོ་མ་སླེབ་ཀྱི་བར་དུ་མ་བྲིམ་ཞིག་ཅེས་སྨྲས་ཏེ་མ་སླེབ་པའམ་ཁོ་བོ་མ་སླེབ་ཀྱང་བྲིམས་ཤིག་ཅེས་མ་བསྒོ་བར། བསམ་པ་ཁྱིམ་བལྟ་བར་འདོད་པས། སྦྱོར་བ་དགེ་སྦྱོང་གི་ཚུལ་དང་སྲོག་གི་བར་ཆད་མེད་པར། མཐར་ཐུག་སྔ་དྲོ་ཁྱིམ་གསུམ་དང་ཕྱི་དྲོ་བཞིའི་བར་རྒྱུས་ན་གྲོང་རྒྱུ་བའི་ལྟུང་བྱེད་དོ། ༨༢ ། ནམ་ལ་རྒྱལ་པོའི་ཁབ་ཏུ་ཕྱིན་པ་ནའོ། ། ཤེས་གཙོ། ནམ་ལངས་པ་ཉིད་ལའོ། ། ཞེས་སོགས་ཀྱི་དོན། གླེང་གཞི་ནི།
རྒྱལ་པོས་ཤཱ་རིའི་བུ་དང་འཆར་ཀ་བཙུན་མོ་ལ་ཀློག་པར་ཞུས་པས་གནང་ནས། ཤཱ་རིའི་བུ་དུས་སུ་ཀློག་ལ། འཆར་ཀ་དུས་དང་དུས་མ་ཡིན་པར་ཡང་སྟོན་པས། རྒྱལ་པོ་རི་བྲགས་སུ་འགྲོ་བའི་དུང་གི་སྒྲས་འཆར་ཀ་གཉིད་སད་དེ་སོང་ནས། འཕྲེང་ལྡན་མ་སེ་གོལ་གྱི་སྒྲས་སད་པར་བྱས་ནས་བཟླས་པ་བྱིན། བསོད་སྙོམས་བསོད་པས་ལྷུང་བཟེད་བཀང་སྟེ་ཕུལ་ནས་ཕྱིར་བྱུང་བ་དང༌། ཤཱ་རིའི་བུ་དང་འཕྲད་ནས། ཁྱེད་ཀྱི་བརྩོན་འགྲུས་འདིས་དགྲ་བཅོམ་མམ། ཁོ་བོས་བཟླས་པ་བྱིན་ཚར་ནས་བསོད་སྙོམས་ཐོབ་པ་འདིའོ། ། དེའི་ཕྱིར་ཁྱེད་དྲུག་སྡེ་ཡིན་མོད།
དགེ་སློང་ནམ་མ་ལངས་པ་རིན་པོ་ཆེ་མ་བསྡུས་པར་འགྲོའོ། ། ཞེས་འཕྱ་བ་དེ་གསོལ་པས། བྱུང་བ་འདི་ལས་བཅས་སོ། ། རྒྱལ་པོའི་ཕོ་བྲང་དུ་འགྲོ་བ་ལ་ཉེས་དམིགས་བཅུ་ཡོད་དེ། བཙུན་མོ་ལ་སྡིག་པའི་ལས་བྱས་སམ་སྙམ་པ་དང༌། རྒྱལ་པོ་སོང་བ་བརྗོད་ནས་སྦྲུམ་མ་ཡིན་ནམ། རིན་པོ་ཆེ་གཏོར་ན་ཁྱེར་རམ། གསང་ཚིག་ཕྱིར་འཕེལ་ན་བཤད་དམ། འགའ་ཞིག་རྒྱལ་པོ་གསད་ན་ལན་ནམ། བློན་པོ་གོ་ས་མཐོན་པོ་སྨད་ན་ལན་ནམ།
དམའ་མོ་མཐོན་པོར་བསྐོས་ན་ལན་ནམ། རྒྱལ་པོ་དཔུང་བཅས་ཡུལ་གཞན་དུ་སོང་ན་ལན་ནམ། རྒྱལ་པོས་གཞན་ཕབ་ནས་ཆད་པས་བཅད་ན་དགེ་སློང་གིས་ལན་ནོ་སྙམ་པའོ། ། གཞི་བཙུན་མོའི་འཁོར་འདུག་པའི་གནས་སམ་རྒྱལ་པོའི་ཕོ་བྲང་གི་གནས་སུ། བསམ་པ་དེར་འདུ་ཤེས་པ་སྟེ། སྦྱོར་བ་རྒྱལ་པོ་སོགས་འདུལ་བའི་དབང་མ་ཡིན་པར་གནས་དེ་གཉིས་གང་རུང་དང་ལུས་ཀྱིས་འབྲེལ་བར་གྱུར་པ། མཐར་ཐུག་ཉི་མ་ནུབ་པའི་འོག་ཏུ་འོད་དམར་པོ་ཆགས་པ་གང་ཡིན་པ་ནས་བརྩམས་ཏེ། མཚན་མོའི་ཐ་མའི་བར་ཏེ། རྒྱལ་པོའི་ཕོ་བྲང་དུ་ནུབ་མོ་འགྲོ་བའི་ལྟུང་བྱེད་དོ། ། མཚན་གཅིག་ཐོག་ཐག་ཏུ་གནས་པར་བྱེད་ན་ལྟུང་བྱེད་གཅིག་ཏུ་འགྱུར་ལ།
མཚམས་ལས་འདས་ན་ཕྱིར་འབྱུང་ཞིང་ཡང་ནང་དུ་འཇུག་པར་བྱེད་ན་ལྟུང་བ་ཐ་དད་པར་འགྱུར་ཏེ། སྦྱོར་བ་ཐ་དད་པའི་ཕྱིར་རོ། ། སྒོ་གཏན་གྱི་མཐའ་ནི་རྩེ་མོའི་ཕུག་ལོགས་སུ་བསྟན་པའི་རྩེ་མོ་མཐའོ། ། ཉེ་འཁོར་གྱི་མཐའ་ནི་ཕྱི་ལོགས་སུ་བསྟན་པའི་རྩེ་མོ་མཐའོ། ། གལ་ཏེ་སྒོ་མ་བཅད་ན་ནི་ཉེ་འཁོར་གྱི་མཐའ་བཙུན་མོའི་འཁོར་རམ། ཕོ་བྲང་ངམ། གྲོང་ཁྱེར་གྱི་དང་པོ་ཡིན་ལ། སྒོ་བཅད་ན་སྒོ་གཏན་གྱི་མཐའ་དང་པོར་རྒྱལ་པོ་དང་བཙུན་མོའི་འཁོར་དུ་འཇུག་པའི་ཕྱིར་ཡིན་ན་གྲོང་ཁྱེར་གྱི་སྒོར་འཇུག་པ་ནས་ཉེས་བྱས། གཞན་གྱི་ཕྱིར་ཡིན་ན་ཉེས་མེད་དོ། ། མ་དྲིས་པར་རྒྱལ་པོའི་ཕོ་བྲང་དུ་གྱ་ཚོམས་སུ་འགྲོ་བར་མི་བྱའོ།
༨༣ ། འདོན་པ་འདི་ཡོད་ད་གཟོད་ཤེས་སྨྲ་ན། ། རྨོངས་མིན་ནའོ། སོ་སོ་ཐར་པའི་མདོ་འདོན་པ་འདོན་པའི་ཚེ། ཞེས་བྱ་བ་ལ་སོགས་པའི་དོན། གླེང་གཞི་ནི། མཉན་ཡོད་དུ་གསོ་སྦྱོང་གི་ཚེ་སོ་སོ་ཐར་པའི་མདོ་འདོན་པ་ན། དྲུག་སྡེས་གུས་པར་མི་མཉན་ནས། ཆོས་འདིའང་མདོའི་ནང་དུ་འདུས་པར་བདག་ཅག་གིས་ད་གདོད་ཤེས་སོ། ། ཞེས་ཟེར་ནས།
ཅི་སོ་སོ་ཐར་པའི་མདོ་འདོན་པ་དེ་གདོད་ཐོས་སམ་བྱས་པས། ཅི་བདག་ཅག་ལ་ལས་དེ་ཙམ་དུ་ཟད་དམ། འདོད་པ་དང༌། གནོད་སེམས་དང༌། འཚེ་བའི་གནས་སྐབས་དག་ལའང་བརྟག་དགོས་སོ་ཟེར་ནས། དགེ་སློང་དོན་ཉུང་ངུ་བ་རྣམས་འཕྱ་ནས་གསོལ་པས། བྱུང་བ་འདི་ལས་བཅས་སོ། ། གཞི་གསོ་སྦྱོང་གི་དུས་སོ་སོ་ཐར་པའི་མདོ་འདོན་པའི་ཚེ། བསམ་པ་རྨོངས་པས་མ་ཡིན་པ། སྦྱོར་བ་སོ་སོ་ཐར་པའི་མདོ་འདོན་པ་ལན་གཉིས་སུ་ཉམས་སུ་མྱོང་བཞིན།
འདི་ལ་ཆོས་འདི་ཡོད་པ་བདག་གིས་གཟོད་ཤེས་སོ་ཞེས་མ་གུས་པའམ་བཞད་གད་ཀྱིས་ཟེར་བ། མཐར་ཐུག་བསླབ་པའི་གཞིའི་དངོས་པོ་ལ་ལོག་པར་བསྒྲུབ་པ་སྟེ། བསླབ་པའི་གཞིའི་དངོས་པོ་ལ་ཁྱད་དུ་གསོད་པའི་ལྟུང་བྱེད་དུ་འགྱུར་རོ། ། མཚན་གཞན་དགེ་སློང་མའི་སོ་ཐར་གྱི་མདོ་དང༌། མདོ་སྡེ་དང་ལྡན་པར་སྨྲ་བ་དང༌། གསོ་སྦྱོང་ལས་དུས་གཞན་དུ་སྨྲ་བ་རྣམས་ཉེས་བྱས། མཚན་གཞན་གྱི་བསླབ་གཞི་ཐུན་མོང་མ་ཡིན་པ་ལ་ནི་ལྟུང་མེད། སོ་སོ་ཐར་པའི་མདོ་འདོན་པ་ལ་མ་གུས་པ་ལ་ནི། ཚེ་དང་ལྡན་པ་ཁྱོད་མ་རྙེད་པའོ། ། རྙེད་པ་ནི་མ་རྙེད་པའོ། །
ཉེས་པ་རྙེད་པའོ། ། ལེགས་པ་མ་རྙེད་པའོ། ། ཞེས་འགྱོད་དུ་གཞུག་པར་བྱའོ། ༨༤ ། རིན་ཆེའི་ཁབ་རལ་བཟོས། བ་སོ་དང༌། རུས་པ་དང༌། རྭའི་ཁབ་རལ་བྱེད་དམ་བྱེད་དུ་བཅུག་པ་ལའོ། ། ཞེས་སོགས་ཀྱི་དོན། གླེང་གཞི་ནི།
མཉན་ཡོད་དུ་གཅེར་བུ་པའི་ཉན་ཐོས་ཆོས་ཞེས་བྱ་བ། བ་སོ་མཁན་ཞིག་འདུག་པ་དང༌། དགེ་སློང་བསོད་སྙོམས་པས་བཏུལ་ནས་སྐྱབས་འགྲོ་དང་བསླབ་གཞི་ལ་བཀོད། རྫས་ལས་བྱུང་བའི་གཞི་བདུན་གྱི་བསྔགས་པ་བརྗོད་པས་དད་དེ། བདག་གི་ཀྱང་ཅུང་ཟད་བགྱིའོ། ། ལེགས་ཀྱིས། རང་གི་ལག་བཟོས་བསྙེན་བཀུར་གྱིས་ཤིག བགྱིའོ། ། དེ་དགེ་སློང་ལ་བརྗོད་པ་དང༌། དགེ་སློང་དག་གིས་ཁབ་རལ་གྱིས་ཤིག
ཅི་ལ་བགྱི། གང་བཟང་ལའོ། ། བ་སོ་བཟང་ངོ་ཟེར་ནས། བ་སོ་དང༌། རུས་པ་དང༌། རྭ་རྣམས་ཟད་ཟད་དུ་བྱས་ནས་གླ་སྟེར་མཁན་མེད་ནས་དབུལ་པོར་གྱུར་ཏེ་ཟན་སློང་བ་ན། གཅེར་བུ་པ་རྣམས་བདག་ཅག་ལ་དད་པ་ན་འབྱོར་ལ། ད་ནི་ཟན་ཡང་སློང་ངོ་ཞེས་འཕྱ་བའི་སྐབས་དེ་གསོལ་པས། བྱུང་བ་འདི་ལས་བཅས་སོ། ། གཞི་བ་སོ་དང་ལྕགས་ལ་སོགས་པའི་རིན་པོ་ཆེ་ལ།
བསམ་པ་བཟོ་བར་འདོད་པ། སྦྱོར་བ་རང་གིའམ་གཞན་ལ་བསྐོས་པ། མཐར་ཐུག་བཟོས་གྲུབ་པ་སྟེ། ཁབ་རལ་འཆོས་པའི་ལྟུང་བྱེད་དུ་འགྱུར་རོ། ། བྱས་ཟིན་པ་སྤྱོད་པ་ལྟུང་མེད། འདི་དང་འོག་མ་ལྔ་ཆར་ལ་བཤགས་པའི་ཚེ་རྫས་དེ་བཅད་ནས་བཤགས་དགོས་ལ། མ་བཅད་ན་བཤགས་པར་མི་འགྱུར་རོ། ། ཤིང་བལ་བདལ་བཏིང་གཉིས་ལ་ནི་བསྡུས་ན་བཤགས་པར་བྱའོ། ༨༥ ། དགེ་འདུན་མལ་ཁྲི་རྐང་ཚད་ལྷག་བྱས་དང༌། །
རྐང་པ་དམའ་བ་དང་ལྡན་པའི་ཁྲི་ལའོ། ། ཞེས་སོགས་ཀྱི་དོན། གླེང་གཞི་ནི། དགེ་སློང་གཅིག་མཉན་ཡོད་དུ་ཁྲི་དམའ་བར་འདུག་པ་དང༌། སོས་ཀ་དུག་སྦྲུལ་ཚ་བས་གདུངས་པ་ཞིག་དེར་བསྐྱིལ་ཏེ་ཉལ་བ་དང༌། དགེ་སློང་དེ་དུབ་པས་གཉིད་ཡུར་བས་ལུས་འགུལ་བས་ཁྲི་དེ་ཙེག་ཙེག་ཟེར་བ་དང༌། དུག་སྦྲུལ་དེ་བདག་ལ་གཙེ་བོ་སྙམ་ནས་ཞེ་སྡང་གིས་དེའི་དཔྲལ་བ་ཕུག་ནས་ཤི་བ་མཐོང་བས་གསོལ་པས། ཁྲི་རྐང་དམའ་བ་ལ་མི་འདུག་པར་བཅས། ཉེ་དགས་གསལ་རྒྱལ་གྱི་མལ་སྟན་རིམ་པ་བརྒྱད་བླང་བ་ལ། ཉེ་དགའ་འདོད་པའི་ཡོན་ཏན་གྱིས་དབྱེན་བཅོས་ཟེར་ནས་འཕྱའོ། །
དེས་གཙུག་ལག་ཁང་དུ་ཆག་ཆག་བཏབ་ཕྱོགས་ལྕི་བས་བྱུགས་ཏེ་ཉལ་བས་སྟོན་པ་བྱོན་ནས། གནས་མལ་ལ་གཟིགས་ནས། ཐོག་མར་རུལ་བ་སྦེད་པ་ནི་ཉེ་དགའ་སྟེ། ཁྲི་སྟན་ཆེན་པོ་བཀག ཁྱིམ་བདག་གཅིག་གིས་སྟོན་པ་དགེ་འདུན་དང་བཅས་པ་སྤྱན་དྲངས་ཏེ། ཁྲི་སྟན་མཐོན་པོ་དག་བཤམས་པ་ཀུན་དགའ་བོས་སྡུད་དུ་བཅུག་པས། སྟོན་པ་བྱོན་ནས་ཐམས་ཅད་འབྱོར་པ་ཡོད་པ་མིན་གྱིས། སྟན་བཤམས་པ་མ་ཟློག་ཅིག དེ་བས་ན་ཁྱིམ་དུ་ཁྲི་སྟན་མཐོན་པོ་ལ་འདུག་གི་མི་ཉལ། གཙུག་ལག་ཁང་དུ་གཉིས་ཀ་མི་བྱའོ་ཞེས་བཅས།
ཁྲིའུའི་སྟེང་དུ་ཁྲིའུ་བཞག་པས་བདེན་པ་མ་མཐོང་བས་མ་གུས་པའི་ཉེས་དམིགས་གཟིགས་ནས་ཁྲི་བརྩེགས་མ་བཀག ཁྲི་རྐང་དམའ་བ་ལ་མི་ཉལ་ལོ་ཞེས་གསུངས་པ་དང༌། དྲུག་སྡེས་ཁྲི་རྐང་པ་ཁྲུ་བཅུ་གཉིས་པ་བྱས་ཏེ། ཡ་གད་མཐོན་པོ་བཙུགས་དེ་བསྡད་པ་དང༌། དགེ་སློང་ཅི། ཁྱེད་ཅག་བྱ་ར་བྱེད་དམ། སུ་ཞིག་བྱ་ར་བྱེད། དགེ་སློང་སྦྲུལ་གྱིས་བསད་པ་མ་མཐོང་ངམ། དྲུག་སྡེ་རྣམས་སྦྲུལ་གྱིས་བསད་ནས་ཤི་བའི་ཡོ་བྱད་བགོད་པར་འདོད་དམ་ཟེར་བ་དགེ་སློང་དོན་ཉུང་ངུ་དག་འཕྱ་བ་དེ་གསོལ་བས་བཅས་སོ། ། འཆར་ཀ་ཚད་ལས་འདས་པ་ཡིན་པས།
དེའི་པུས་མོ་གཉིས་ཀོས་སྐོ་ལ་རེག་པའི་སྐབས་དེ་གསོལ་པས། རྩ་བ་བུ་གར་གཞུག་པའི་ཕྱོགས་མ་གཏོགས་སོ། ། ཞེས་སོ། ། སྔ་མ་ནི་བཅས་པ་ཡིན་ལ། འདི་ནི་གནང་བའོ། ། གཞི་ཁྲིའུ་འམ་ཁྲིའུའི་རྐང་པ་འཆོས་པ། བསམ་པ་བཟོ་བར་འདོད་པ། སྦྱོར་བ་བུ་གར་གཞུག་པ་མ་གཏོགས་པའི་ཁྲུ་གང་བདེ་བར་གཤེགས་པའི་ཁྲུའི་གསུམ་ཆ་ཚད་ཡིན་པ་དེ་ལས་ལྷག་པ། མཐར་ཐུག་བཟོས་གྲུབ་པ་སྟེ། ཁྲི་རྐང་འཆོས་པའི་ལྟུང་བྱེད་དུ་འགྱུར་རོ། །
ཁྲི་གང་འདུག་པའི་མགོ་ས་ལ་ཐུག་པ་དེ་ལྟ་བུ་དང༌། ཁྲུ་གང་ལས་ལྷག་པ་མལ་མཐོན་པོ་དང༌། གསེར་དངུལ་དང་རིན་པོ་ཆེ་ལ་སོགས་པ་ལ་བྱས་པ་མལ་ཆེན་པོ་སྟེ་ཉལ་བར་མི་བྱ། ཁྲིའི་སྟེང་དུ་ཁྲི་བཞག་པ་ལ་འདུག་པར་མི་བྱ། བྱས་ན་ཉེས་བྱས་སོ། ། ལྷམ་ཡོད་ན་མལ་དང་འབྲེལ་བའི་ཉེན་ཀོར་གྱི་ཕྱོགས་སུ་རྐང་པ་མི་བཀྲུ་ལ། མེད་ན་མགོ་དང་རྐང་ལོགས་སུ་བཀྲུའོ། ༨༦ ། དེ་མལ་བལ་བདལ། ཤིང་བལ་གྱིས་གོས་པར་བྱས་པ་ལའོ། །
ཞེས་སོགས་ཀྱི་དོན། གླེང་གཞི་ནི། མཉན་ཡོད་དུ་ཉེ་དགའ་གསར་བུ་ཡིན་པས་ཁྲི་མཐོན་པོ་ཅོག་རྒན་པས་ཁྱེར་ནས་མ་ཐོབ་པ་དང༌། གནས་མལ་བསྐོ་བའི་དུས་ལ་ཡང་བབ་པ་ན་ཐབས་ཤིག་བྱའོ་སྙམ་ནས་ཁྲིའི་སྟེང་དུ་ཤིང་བལ་བདལ་ནས་བཞག་པ་དང༌། དགེ་སློང་ཆེས་རྒན་པ་ཞིག་འོངས་ནས། འདི་སུའི། ཉེ་དགས་ཁོ་བོའི་ཤིང་བལ་ལོ། ། གཞན་ཞིག་ན་རེ། བལ་འདི་ཉེ་དགའི་འོ། ། ཁྲི་འདི་དགེ་འདུན་གྱིའོ། །
ཉེ་དགའ་ཁྲོས་ནས་སྟེང་དུ་ཤིང་བལ་ཅུང་ཟད་ཅུང་ཟད་བདལ་ཏེ་བཞག་གོ རྒན་པ་དེས་མ་བརྟགས་པར་དེར་ཉལ་བ་དང༌། ནང་པར་གོས་ཐམས་ཅད་ཤིང་བལ་གྱིས་སྐྱ་བོར་གྱུར་ནས། ཅི ཁྱོད་གཡུལ་གྱི་གཞིར་ཉལ་ལམ། དེས་ཇི་ལྟར་གྱུར་པ་སྨྲས་པ་དང༌། དོན་ཉུང་ངུ་དག་འཕྱ་ནས་གསོལ་པས། བྱུང་བ་འདི་ལས་བཅས་སོ། ། གཞི་དགེ་འདུན་གྱི་ཁྲིའམ་ཁྲིའུ་ལ། བསམ་པ་ཤིང་བལ་བདལ་བར་འདོད་པས། སྦྱོར་བ་ཤལ་མ་ལའི་དང༌།
ཨར་ཀའི་དང༌། ཀ་ཤི་དང༌། སྤྲ་བའི་དང༌། ཨེ་ར་ཀའི་བལ་ལྔ་ལས་གང་ཡང་རུང་བ་རང་ངམ་གཞན་བདལ་དུ་བཅུག་པ། མཐར་ཐུག་མལ་ཁྲིར་གོས་པ་སྟེ། ཤིང་བལ་གྱིས་གོས་པར་བྱ་བའི་ལྟུང་བྱེད་དོ། ༨༧ ། གདིང་བ། ཚད་ལས་ལྷག་བྱེད་ཅེས་སྦྱར་ཏེ་འོག་མ་གཉིས་ལའང་ཤེས་པར་བྱའོ། ། གདིང་བའི་འོ། །
ཞེས་སོགས་ཀྱི་དོན། གླེང་གཞི་ནི། གཉན་ཡོད་དུ་དགེ་སློང་དག་གིས་གདིང་བ་ཚད་ལས་ཧ་ཅང་ལྷག་པ་བྱེད་དུ་བཅུག་ནས། དོན་ཉུང་ངུ་དག་འཕྱ་ནས་གསོལ་པས་བཅས་སོ། ། འཆར་ཀ་ལུས་ཆེ་བས་དེས་མ་ཆོག་ནས། གནས་མལ་བསྲུང་བའི་ཕྱིར་རྐང་པའི་མཐའ་ལོགས་སུ་ལོ་ཆུན་བཞག་གོ དེ་སྟོན་པས་གཙུག་ལག་ཁང་རྒྱུ་བ་དང་གཟིགས་ནས། འདི་སུའི་མལ། འཆར་ཀའིའོ། ། ཅིའི་ཕྱིར་ལོ་ཆུན་བཞག །
ཇི་ལྟར་གྱུར་པ་ཞུས་པས། བསླབ་པ་ལ་གུས་པའི་བསྔགས་པ་བརྗོད་ནས་མི་ཆོག་ན་སྲིད་དུ་མཐོ་གང་སྲིངས་ཤིག་ཅེས། སྔ་མ་ནི་བཅས་པ་ཡིན་ལ། འདི་ནི་གནང་བའོ། ། གཞི་འདིང་བ། བསམ་པ་བཟོ་འདོད་པ། སྦྱོར་བ་ཚད་ལས་ལྷག་པར་བྱེད་པ། མཐར་ཐུག་གྲུབ་པ་སྟེ། གདིང་བ་ལས་གྱུར་པའི་ལྷུང་བྱེད། ཆུང་ངུ་བྱིན་གྱིས་རློབ་ན་ཉེས་བྱས་སོ།
༨༨ ། གཡན་པ་དགབ། གཡན་པ་དགབ་པའིའོ། ། ཞེས་སོགས་ཀྱི་དོན། གླེང་གཞི་ནི། གཡན་པ་དགབ་པ་བྱའོ་ཞེས་གསུངས་པ་དང༌། ཧ་ཅང་ཚད་ལས་ལྷག་པར་བྱེད་ནས་འཕྱ་བ་དེ་གསོལ་པས་བཅས་སོ། ། གཞི་གཡན་པ་དགབ་པ། བསམ་པ་བཟོ་འདོད་པ། སྦྱོར་བ་ཚད་ལས་ལྷག་པར་བརྩམས་པ།
མཐར་ཐུག་གྲུབ་པ་སྟེ། གཡན་པ་དགབ་པ་ལས་གྱུར་པའི་ལྟུང་བྱེད་དོ། ༨༩ ། རས་ཆེན། དབྱར་གྱི་རས་ཆེན་གྱིའོ། ། ཞེས་པའི་དོན། གླེང་གཞི་ནི། དབྱར་གྱི་རས་ཆེན་བྱེད་དུ་གཞུག་གོ་ཞེས་གསུངས་པ་དང༌། ཚད་ལས་ལྷག་པ་བྱེད་ནས་འཕྱ་བ་དེ་གསོལ་པས་བཅས་སོ། ། གཞི་དབྱར་གྱི་རས་ཆེན།
བསམ་སྦྱོར་མཐར་ཐུག་སྔ་མ་བཞིན་ནོ། ༩༠ ། ཆོས་གོས་ཚད་ལས་ལྷག་བྱེད་རྣམས། ། སྟོན་པ་རང་གི ། ཞེས་སོགས་ཀྱི་དོན། གླེང་གཞི་ནི། ཉེ་དགའ་བཟོ་མཁན་ཅན་སོང་ནས། བཞིན་བཟང་སྟོན་པའི་ཆོས་གོས་ཀྱི་ཚད་འཚེམ་པར་ནུས་སམ། དེས་ཅི་བགྱིད། བཀྲེན་པ་ཁྱོད་ལ་གོས་ཀྱི་གླ་འདོད་ན་འཚེམས་ཤིག
བཙེམ་མོ། ། བཙེམས་ནས་ཉེ་དགས་ཅུང་ཞིག་གྱོན། ལྷག་མ་ཁུར་ནས་ཕྱིན་པ་དང༌། དགེ་སློང་གཅིག་དང་འཕྲད་ནས། གཏུར་བུ་གཟིགས་ཤིག ངལ་བསོའོ། ། གཏུར་བུ་མིན་ནོ། ། འོ་ན་ཅི། བདེ་གཤེགས་ཆོས་གོས་སོ། ། དེ་གྱོན་དུ་རུང་ངམ་དགྲ་བོ་དག་གི་གཉའ་རྡོག་པས་མནན་ན་རུང་ངོ༌། །
འཕགས་པ་ལའང་དགྲ་བོ་ཡོད་དམ། ཇེ་ཁྱོད་དགྲ་བོའི་ཐུ་བོ་ཡིན་ཏེ། ཁོ་བོ་བདེ་གཤེགས་ཆོས་གོས་གྱོན་པ་ལ་མི་བཟོད་པས་སོ། ། དེ་ལ་འཕྱ་བ་དེ་གསོལ་པས་བཅས་སོ། ། གཞི་ཆོས་གོས། བསམ་པ་ཆེན་པོར་འདོད་པས། སྦྱོར་བ་བདེ་བར་གཤེགས་པའི་སྐུ་བོངས་ཙམ་མེད་པར་དེའི་ཆོས་གོས་ཀྱི་ཚད་དམ་དེ་ལས་ལྷག་པར་བྱེད་པ། མཐར་ཐུག་བཅངས་པ་སྟེ། བདེ་བར་གཤེགས་པའི་ཆོས་གོས་ཀྱི་ཚད་ལས་གྱུར་བའི་ལྟུང་བྱེད་དོ།། །། བཞི་པ་སོར་བཤགས་ཀྱི་སྡེ་ནི།
དགེ་སློང་མ་གྲལ་བསླབ་པ་ནགས་བརྟག་པ། ། སོར་བཤགས་སྡེ་ཡིན། ཅིའི་ཕྱིར་ན། སོ་སོར་བཤགས་བྱའི་ཕྱིར། ལྟུང་བ་ལས་སློང་བ་ན་སྨྲེ་སྔགས་འདོན་པའི་རྣམ་པ་བརྗོད་པས་སོ་སོར་བཤགས་དགོས་པའི་ཕྱིར་རོ། ༡ ། ཉེ་མིན་དགེ་སློང་མ་ལས་གྲོང་དུ་ཟས། ། བླངས་པ་གཉིས་ཆར་གནས་ཟོས། ཤེས་གཙོ། དགེ་སློང་མ་ཉེ་དུ་མ་ཡིན་པ་ཉིད་ལའོ། །
ཞེས་སོགས་ཀྱི་དོན། གླེང་གཞི་ནི། ཨུཏྤ་ལའི་མདོག་གི་ཀུན་ཏུ་སྤྱོད་པ་ནི་བསོད་སྙོམས་བླངས་ནས་ཕུད་དགེ་འདུན་ལ་འབུལ། ཕྱིས་བླངས་ནས་ཟའོ། ། དུས་གཅིག་ན། དགེ་སློང་གློ་བུར་བ་གཅིག་གིས་བསོད་སྙོམས་མ་རྙེད་པར་དེའི་བསོད་སྙོམས་ཕུལ་བས་ཟན་ཆད་དོ། ། ཉེ་དགས་སྲིང་མོ་འདི་ནི་དགེ་འདུན་ལ་དད་པ་བཞིན་དུ་གང་ཟག་ལའང་དད་པས། འདི་བགམ་མོ་སྙམ་ནས། ཕྱི་དེ་ཉིན་ཕུད་དགེ་འདུན་ལ་ཕུལ། ། གཉིས་པ་བསྒྲུབས་ནས་ཡོང་པ་དང༌།
ཉེ་དགའ་བྱུང་ནས། འཕགས་མ་རྙེད་པ་ཅུང་ཟད་ཡོད་དམ། གསོལ་ན་བཞེད་དམ། ལྷ་གནས་ཀྱི་ལྷག་མ་བཞིན་ནོ། ། དེ་ལ་ཕུལ་བས་ཉི་མ་གཉིས་སུ་ཟན་ཆད་པས་ཉམ་ཆུང་ནས་ས་ལ་འགྱེལ་ལོ། ། མ་དད་པ་དག་འདོད་ཆགས་དང་བྲལ་ལོ་ཟེར་ནས། ཤཱཀྱ་གཞོན་ནུ་མཐོང་བ་དང་འདོད་ཆགས་ཀྱིས་བརྒྱལ་ལོ་ཟེར་བ་དེ་གསོལ་པས། བྱུང་བ་འདི་ལས་བཅས་སོ། གཞི་ཉེ་དུ་མ་ཡིན་པའི་དགེ་སློང་མ་གྲོང་ངམ་གང་ཡང་རུང་བར་གནས་པས་རང་གི་ལག་གིས་མི་འབྲིམ་པའི་རྣམ་པས་བསྒྲུབས་ཤིང་ཕུལ་བའི་བཅའ་བ་དང་བཟའ་བ། བསམ་པ་དེར་འདུ་ཤེས་པ།
སྦྱོར་བ་དགེ་སློང་རང་ཉིད་གྲོང་ངམ་ལམ་པོ་ཆེ་ན་གནས་པས་རང་གི་ལག་གིས་བླངས་པ། མཐར་ཐུག་གནས་གང་ཡང་རུང་བར་འདུག་སྟེ་ཟོས་ན་དགེ་སློང་མ་ལས་ཟས་ལེན་པའི་སོ་སོར་བཤགས་པར་བྱ་བར་འགྱུར་རོ། ། དགེ་སློང་དབྱར་ཁང་ན་འདུག་ལ། དགེ་སློང་མ་གྲོང་ན་འདུག་པ་དང༌། དགེ་སློང་རང་གི་གནས་ན་འདུག་ལ། དགེ་སློང་མ་ཁྱིམ་གཞན་ན་འདུག་པ་ལ་དང༌། དགེ་སློང་མས་ཟས་གང་གྲོང་དུ་བཞག་ནས་གུད་དུ་སོང༌། ཉེ་བར་མི་གནས་ལ་ཟས་དེ་དགེ་སློང་ཡིད་བཅུགས་པས་བླངས་ཏེ་ཟ་བར་བྱེད་པར་རྣམས་ལྟུང་མེད་དོ། ། གྲོང་གི་སྟེང་གི་ནམ་མཁའ་ལ་འདུག་པས་བླངས་ཏེ་ཟ་ན་ཉེས་བྱས་སོ། ༢ །
གང་ཉེ་དུས། གཉེར་མིན་ཁྱིམ་དུ་དགེ་སློང་མས་བསྒོ་བཤམས། ། མ་བཟློག་ཟོས་སོ། ། དེའམ་དགེ་སློང་གཞན་ལ་འདི་ལ་བཅའ་བའམ་ཞེས་སོགས་ཀྱི་དོན། གླེང་གཞི་ནི། མུ་གེ་ཉམ་ང་བ་བྱུང་བ་དང༌། དྲུག་སྡེ་བསོད་སྙོམས་ལ་ཕྱིན་པས། བསོད་སྙོམས་ལ་ལས་ཐོབ། ལ་ལས་མ་ཐོབ་པས་བཀྲེས་ནས་བཅུ་གཉིས་སྡེ་ཅན་སོང་བ་དང༌། འཕགས་པ་དག་འཚོའམ།
ཇི་ལྟར་འཚོ་བཀྲེས་སོ། ། སང་བྱོན་ཅིག་ཞལ་ཚུས་གསོལ་ལོ། ། གནས་སུས་སྦྱིན། བདག་གིས་སོ། ། དེས་འཚོ་མི་ནུས་ཀྱིས། དགེ་འདུན་སྤྱན་དྲངས་པ་དེར་བདག་ཅག་ལ་མང་དུ་བྱིན་ཅིག་དང༌། དེ་རུང་ངམ། ཤིན་ཏུའང་རུང་ངོ༌། ། སང་དགེ་འདུན་སྤྱན་དྲངས་པ་དང་སྟོན་པ་མ་བྱོན། དགེ་འདུན་གྱི་རྒན་པའི་མཐར་ནི་འཕགས་པ་དགའ་བོ་སྟེ།
ཤཱཀྱ་ལས་རབ་ཏུ་བྱུང་བ། སྡེ་སྣོད་གསུམ་ལ་མཁས་པ། རིག་པ་དང་གྲོལ་བར་སྨྲ་བའི་སྤོབས་པ་ཅན་ཡིན་གྱིས། འདི་ལ་ཡང་དྲོངས་ཤིག དེ་བཞིན་དུ་དྲུག་སྡེ་ཐམས་ཅད་ལ་བྱས་པས། དགེ་སློང་ལ་ལའི་འབྲས་ཆན་ཆད། ལ་ལའི་ཚོད་མ་ཆད་དོ། ། ལ་ལའི་བཅའ་བ་ཆད་ལ། ལ་ལའི་ཟན་ཆད་པར་གྱུར་ནས། ཁྱིམ་བདག་དེ་ལ་ཁྱེད་ལ་འབྱོར་པ་མེད་ན་དགེ་འདུན་ཅིའི་ཕྱིར་སྤྱན་འདྲེན།
བདག་གིས་ཞལ་ཟས་མང་པོ་སྟ་གོན་བགྱིས་ནའང༌། སྦོམ་དགའ་མོ་རྒན་པའི་མཐར་འདུག་ནས། བགྲེས་པ་འབའ་ཞིག་ལ་ཡང་ཡང་འདྲེན་ན་ཇི་ལྟར་བྱ་ཟེར་བ་དེ་གསོལ་པས། བྱུང་བ་འདི་ལས་བཅས་སོ། ། གཞི་དགེ་སློང་གཞན་ལ་འདི་ལ་བཅའ་བའམ། བཏུང་བའམ། བཟའ་བ་བྱིན་ཅིག་ཅེས་བྱ་བ་ལ་སོགས་པ་བསྒོ་བཤམ་བྱེད་པ་ལ་ཞུགས་པའི་དགེ་སློང་མ་འདུག་པ། བསམ་པ་འདུ་ཤེས་ཀྱི་དབང་གིས་གནས་པ། སྦྱོར་བ་དགེ་སློང་མ་གང་ངམ། དེའི་ཉེ་དུས་མགྲོན་དུ་གཉེར་བ་མ་ཡིན་པའི་ཁྱིམ་དུ་ཟན་གཅིག་པ་རྣམས་གྲལ་རིམ་དུ་མ་ཕེབས་པར་བྲིམ་དུ་འཇོག་པ་ཚིག་གིས་མ་བཟློག་པ།
མཐར་ཐུག་གྲལ་རིམ་བཞིན་བྱུག་རིས་སྟོན་པ་དང༌། མ་བྱིན་པ་སྦྱིན་དུ་གཞུག་པའི་སྐབས་མ་ཡིན་པ་གསུམ་ལ་སོགས་པ་མགྲོན་དུ་བོས་པའི་དུས་སུ་ཟོས་པ་སྟེ། གྲལ་རིམ་དུ་མ་ཕེབས་པར་འབྲིམ་དུ་འཇུག་པ་མ་བཟློག་པར་ཟ་བའི་སོ་སོར་བཤགས་པར་བྱ་བར་འགྱུར་རོ། ། དགེ་སློང་མ་བསྒོར་རུང་བའི་ཐག་དེ་ཙམ་ན་འདུག་པ་ལ་ཉེ་བར་གདམས་ཤིང༌། མ་བསྒོ་ན་དངོས་གཞི། གལ་ཏེ་བསྒོར་མི་རུང་བའི་ཐག་དེ་ཙམ་ན་འདུག་ན་ཉེས་བྱས་སོ། ༣ ། ཤེས་གཙོ། བསླབ་པའི་སྡོམ། སྦྱིན་ལས་རུང་མིན་བླངས་ཟོས།
དད་པ་ཅན་ལ་གལ་ཏེ་བྱིན་ན་དེ་ཕོངས་པར་འགྱུར་བར་ལྟ་ན། ཞེས་སོགས་ཀྱི་དོན། གླེང་གཞི་ནི། སྟོན་པ་ཡངས་པ་ཅན་སྤྲེའུའི་རྫིང་གི་འགྲམ་ན་བཞུགས་པའི་ཚེ། མུ་སྟེགས་དག་དམག་དཔོན་སེང་གེ་བདག་ཅག་ལ་དད་པའི་ཚེ་ན་ཕུན་སུམ་ཚོགས་ལ། ད་ནི་བཟར་མེད་བཅང་མེད་དུ་གྱུར་ཞེས་པའི་སྐབས་དེ་གསོལ་པས། དམག་དཔོན་སེང་གེའམ་དེ་ལྟ་བུ་ལ་བསླབ་པའི་སྡོམ་པ་བྱིན་ཅིག བྱིན་ནས་ཁྱིམ་དུ་འགྲོ་བར་མི་བྱ། ཆོས་བསྟན་པར་མི་བྱ། བསོད་སྙོམས་བཟའ་བར་མི་བྱ་ཞེས་བཀའ་སྩལ་ཏོ། །
ཤཱ་རིའི་བུ་དང་མོའུ་འགལ་གྱི་བུ་གཉིས་སྔར་མགྲོན་དུ་བོས་ཀྱང་མ་སོང་བ་དང༌། སེང་གེས་ཟན་སྟ་གོན་བྱས་ནས་སྤྱན་དྲངས་པས། བསླབ་པའི་སྡོམ་པ་བྱིན་པས་མི་འགྲོའོ། ། སྔར་སྤྱན་དྲངས་ཀྱིས། གཤེགས་སུ་གསོལ། འོ་ན་ཞུའོ། ། ཞུས་པས། སྔར་མགྲོན་དུ་བོས་པ་ལ་ཉེས་པ་མེད་དོ། ། དེ་གཉིས་སོང་བ་དང༌། དྲུག་སྡེས་མཐོང་ནས་གར་བཞུད།
དེར་རོ། ། སྡོམ་པ་མ་བྱིན་ནམ། ཁོ་བོ་གཉིས་སྔར་མགྲོན་དུ་བོས་སོ། ། འོ་ན་ཁོ་བོ་དག་ཆེས་སྔར་བོས་སོ་ཟེར་ནས། དེ་གཉིས་ཀྱི་ཕྱི་བཞིན་དུ་སོང་བ་དང༌། སེང་གེ་དགའ་ནས་ཁྱིམ་མི་ལ་བགོས་པ་རྣམས་ཀྱང་དེ་དག་ལ་བྲིམས་སོ། ། ཟོས་ཏེ་དོང་བ་དང་བུ་དག་ཟས་མེད་པས་ངུ་བ་མཐོང་ནས་འཕྱ་བ་དེ་གསོལ་པས། བྱུང་བ་འདི་ལས་བཅས་སོ། ། གཞི་བསླབ་པའི་སྡོམ་པ་སྦྱིན་པའི་མདུན་རོལ་དུ་མགྲོན་དུ་མ་བོས་པར་བསླབ་པའི་སྡོམ་པ་སྦྱིན་པའི་ཁྱིམ་ནས། བསམ་པ་ཤེས་བཞིན་དུ།
སྦྱོར་བ་རུང་བ་མ་ཡིན་པ་བཅའ་བ་དང་བཟའ་བ་དག་བླངས་པ། མཐར་ཐུག་ཟོས་པ་སྟེ། བསླབ་པ་དྲལ་ཏེ་ཁྱིམ་དུ་འཇུག་པའི་སོ་སོར་བཤགས་པར་བྱ་བའོ། ། དད་པ་ཅན་སྦྱིན་པའི་རྐྱེན་གྱིས་འཕོངས་པ་ལྟ་ན་དགེ་འདུན་གྱི་གསོལ་བ་འབའ་ཞིག་པའི་ལས་ཀྱིས་བསླབ་པའི་སྡོམ་པ་སྦྱིན་ནོ། ། གང་ལ་དགེ་འདུན་གྱི་བསླབ་པའི་སྡོམ་པ་སྦྱིན་པ་དེར་དགེ་སློང་གི་ཁྱིམ་དུ་འགྲོ་བ་དང༌། སྟན་ལ་ལོངས་སྤྱད་པ་དང༌། ཆོས་བསྟན་པར་བྱ། བསོད་སྙོམས་བླང་བ་དང་ལྷུང་བཟེད་སྟོང་པས་འཇུག་པར་མི་བྱའོ། ། དེའི་བྱིས་པ་སློང་བ་དག་ལ་བཅའ་བ་དུམ་བུར་བྱས་ཏེ་སྦྱིན་ནོ། ། རུང་བ་ག་གོན་དང༌།
ལ་ཕུག་ལ་སོགས་པ་འབྲས་བུ་དང༌། རྩ་བ་དང་རྡམ་རྡུམ་ལ་སོགས་པའི་ཚོད་མ་ཁྱིམ་ནས་བྱུང་བ་བླང་བར་བྱའོ། ། དེ་ཉིད་ཀྱི་སྐབས་ན་སྦྱིན་བདག་ལོངས་སྤྱོད་འཕེལ་བར་གྱུར་པ་ལ་ཁྱིམ་གྱི་བསླབ་པའི་སྡོམ་པ་བག་ཡངས་སུ་གཞིག་པའི་ཕྱིར་དགེ་འདུན་གྱིས་གསོལ་པ་བྱས། དེའི་འོག་ཏུ་སྦྱིན་བདག་ཐོས་པའི་ཉེན་ཀོར་ནས་བཀར་ཏེ་མཐོང་བའི་ཉེན་ཀོར་དུ་བཞག དགེ་སློང་གཅིག་གིས་གསོལ་བ་དང་འབའ་ཞིག་པའི་ལས་བྱའོ། ། བཤིག་པ་དེར་དགེ་སློང་རྣམས་འགྲོ་བ་དང༌། སྟན་ལ་ལོངས་སྤྱོད་པ་དང༌། བསོད་སྙོམས་བླང་བ་དང༌། ཆོས་བསྟན་པར་བྱའོ། ༤ །
འཇིགས་བཅས་སུ། མ་བསྙིལ་ཕྱི་རོལ་དགོན་པར་བླངས་ཟོས་ལའོ། ། ཤེས་གཙོ། ནགས་མ་ཉུལ་བ་ཉིད་ལའོ། ། ཞེས་སོགས་ཀྱི་དོན། གླེང་གཞི་ནི། དགེ་སློང་དོན་ཉུང་ངུ་དག་ནགས་མ་ཉུལ་བར་ཀུན་རའི་ཕྱི་རོལ་དུ་བཟའ་བཅའ་བླངས་ཏེ་ཟ་ཞེས་འཕྱ་བ་དེ་གསོལ་པས། བྱུང་བ་འདི་ལས་བཅས་སོ། གཞི་དགེ་འདུན་གྱི་དགོན་པའི་གནས་དོགས་པ་དང་བཅས་པ་དང་འཇིགས་པ་དང་བཅས་པར་གྲགས་པར་འཇིགས་པ་ཐ་དད་པས་འཇིགས་སུ་རུང་བ་དང་བཅས་པ་མ་ཉུལ་བ་ཞིག་ཏུ། བསམ་པ་རེ་ཞིག་བདག་གི་དོན་བསྒྲུབས་ཟིན་གྱིས།
དགེ་འདུན་དང་སྦྱིན་པ་པོའི་གནོད་པ་བསྲུང་བ་འདིས་ཁོ་བོ་ལ་ཅི་བྱ་ཞེས་བདག་ཉིད་བསྐང་བ་ཙམ་གྱིས་ཆོག་པར་འཛིན་པས། སྦྱོར་བ་ཟས་བླངས་ཏེ། མཐར་ཐུག་དེར་ཟ་བ་ནི་ནགས་བརྟགས་པ་ལས་གྱུར་པའི་སོ་སོར་བཤགས་པར་བྱ་བའོ། ། གལ་ཏེ་ཕྱི་རོལ་གྱི་དགོན་པ་འཇིགས་པ་མེད་པ་ཉིད་དུ་ཉུལ་བའི་སྦྱིན་པ་པོ་དག་ཡོད་པ་དང༌། འཇིགས་པ་མེད་པའི་གནས་སུ་བསྲུང་བ་མེད་པར་ཟ་བ་ཉེས་བྱས། སོར་བཤགས་དང་པོ་ལ་རང་གི་ཞེས་སྨོས་ལ། ལྷག་མ་གསུམ་ལ་མ་སྨོས་པ་སྤྲིང་ཡིག་ལ་སོགས་པ་དང༌། མངགས་པས་བླངས་པ་ཡང་ཁ་ན་མ་ཐོ་བར་འདྲའོ། ། ཞེས་སྟོན་པའི་ཕྱིར་རོ། དེ་བས་འདིར་ནགས་ཉུལ་བའི་དགེ་སློང་ཆོས་ལྔ་དང་ལྡན་པ་བསྐོ་བར་བྱ་སྟེ།
འདུན་པའི་མི་འགྲོ་བ་དང༌། ཞེ་སྡང་གིས་དང༌། གཏི་མུག་གིས་དང༌། འཇིགས་པས་དང༌། ནགས་ཉུལ་བ་དང་མ་ཉུལ་བ་ཤེས་པའོ། ། དེ་ལ་དགེ་འདུན་གྱི་གསོལ་བ་དང་ལས་ཀྱིས་བསྐོས། དེའི་ཡང་ཀུན་ཏུ་སྤྱོད་པའི་ཆོས་ནི་དཔག་ཚད་ཕྱེད་ནས་གཟུང་སྟེ་ཁོ་ར་ཁོར་ཡུག་ཏུ་ཉུལ་བར་བྱ། དེ་གལ་ཏེ་འདོད་ན་ཁྱེའུ་སུས་སྦྱིན་པར་བྱ། གྲོགས་ཀྱང་བསྐོ་བར་བྱ། འཇིགས་པ་དང་བཅས་པ་ཡིན་ན།
དུད་པའི་བརྡ་བཏུལ་བ་དང༌། བ་དན་སྔོན་པོ་བསྒྲེང་བ་དང༌། འདབ་མའི་ཆང་བུ་དག་ལམ་ཁར་བཞག་པར་བྱ། འཇིགས་པ་མེད་ན་བ་དན་དཀར་པོ་བསྒྲེང་བར་བྱའོ།། །། ལྔ་པ་ཉེས་བྱས་ཀྱི་སྡེ་ནི། གོས་བགོ་བཅུ་དང་སྤྱོད་ཡུལ་འགྲོ་ཉི་ཤུ ། འདུག་དགུ་ཟས་བླང་བརྒྱད་དང་ཟ་ཉེར་གཅིག ། ལྷུང་བཟེད་བཅུ་བཞི་ཆོས་བསྟན་ཉེར་དྲུག་དང༌། བསྒྲུབ་པའི་ཚུལ་གསུམ་རྒྱུ་གཅིག་ཉེས་བྱས་སྡེ། ། འདི་སྤྱད་ཉེས་བྱས་ཉིད་ཕྱིར།
དེ་དག་ལས་གང་ཡང་རུང་བ་ཞིག་སྤྱད་ན་ཉེས་བྱས་སུ་འགྱུར་བའི་ཕྱིར་འདི་ལ་ཉེས་བྱས་ཀྱི་སྡེ་ཞེས་བྱའོ། ། བཟློག་སྟེ་བསླབ། དགེ་སློང་གང་གནས་དེ་ལྟ་བུ་རྣམས་ལས་བཟློག་སྟེ་བསླབ་པར་བྱ་དགོས་པས་ན་བསླབ་པར་བྱ་བའི་ཆོས་མང་པོ་ཞེས་ཀྱང་བྱའོ། ། དེ་ལས་གོས་བགོ་བའི་སྡེ་ནི། ཤམ་ཐབས་ཅི་ནས་ཟླུམ་མིན་བརྩེངས་དང་འཇོལ། ། གླང་སྣ་ལྟེབ་དང་ཕུར་མ་གདེངས་ཀ་འདྲ། ། གླེང་གཞི་ནི། སྟོན་པ་དྲང་སྲོང་སྨྲ་བ་རི་དྭགས་ཀྱི་ནགས་ན་བཞུགས་སོ། ། ལྔ་སྡེ་སྐྱོན་མེད་ལ་བཀོད་པས་དགེ་སློང་དུ་གྱུར་པའི་ཚེ། སྔོན་གོམས་པའི་དབང་གིས་ཤམ་ཐབས་ཁྱིམ་པ་བཞིན་དུ་གྱོན་པར་བྱེད་ནས།
ཁྱིམ་པ་ནོར་ཅན་ལ་སོགས་པ་འདི་ལྟར་བགྱིད་དོ་ཟེར་བ་དེ་གསོལ་པས། སྟོན་པས་སྔོན་གྱི་ཉན་ཐོས་རྣམས་ཀྱིས་ཤམ་ཐབས་ཇི་ལྟར་གྱོན་བསམས་པ་དང༌། ལྷ་རྣམས་ཀྱིས་གསོལ་པ། གནས་གཙང་མའི་ལྷ་རྣམས་ཀྱི་བཞིན་ནོ། ། སྟོན་པས་ཀྱང་དེ་ལྟར་མཁྱེན་ནས། དགེ་སློང་རྣམས་ཤམ་ཐབས་ཟླུམ་པོར་བགོ་བ་ལ་བསླབ་པར་བྱའོ། ། ཞེས་བཅས་སོ། ༡ ། ཤམ་ཐབས་ཅི་ནས་ཟླུམ་པོ་མིན་པ་ཞེས་བྱ་བ་མཐའི་ཁ་མཉམ་པར་འདུག་པ་མ་ཡིན་པའོ། ༢ །
དྲུག་སྡེ་རབ་ཏུ་བྱུང་བ་ན་ཤམ་ཐབས་ཧ་ཅང་བརྫེངས་པར་གྱོན་པས་རྒྱན་པོ་དང་ནལ་གྱི་བུ་དག་འདི་ལྟར་གྱོན་པས་མཛེས་པ་མ་ལགས་ན་ཧ་ཅང་བརྫེངས་པར་མ་གསོལ་ཅིག ཤེས་ལྡན་དག་འདི་ལ་དགོས་པ་ཡོད་དོ། ། གང་ལགས། དང་པོར་ཁྱེད་ཅག་ཉིད་མི་ཤེས་པ་དང་བྲལ་བར་བསླབ་པར་འགྱུར་བའོ། ། དེ་དག་རྒྱ་ཆེན་སྨོད་པ་གསོལ་པས་བཅས། ཧ་ཅང་བརྩེངས་པ་པུས་མོ་གཉིས་ལས་གོང་དུ་ཐལ་བ་ཉིད་དོ། ༣ ། དྲུག་སྡེས་ཧ་ཅང་འཇོལ་བར་གྱོན་པས་ཁྱིམ་པ་རྣམས་ཏག་ཀའི་ཡུལ་གྱི་མནའ་མ་དག་འདི་བཞིན་བྱེད་དོ་ཟེར་འཕྱ་བ་ལ་བཅས། ཧ་ཅང་འཇོལ་བ་ལོང་བུའི་ཚིགས་ལ་རེག་པ་ཉིད་དོ། ༤ །
དྲུག་སྡེས་ཤམ་ཐབས་མདུན་འཕྱང་བ་དག་བྱས་པས་ར་རོ་བ་དང་ཤ་ཟས་བརླམས་པ་དག་བྱེད་དོ་ཟེར་བས་བཅས་སོ། ། གྲྭ་གླང་པོ་ཆེའི་སྣ་ལྟར་ནར་བའོ། ༥ ། དྲུག་སྡེས་ཤམ་ཐབས་གློར་ལྟེབ་པར་བྱེད་པས་གར་མཁན་དག་བྱེད་དོ། ། ལྟེ་བའི་གོང་རོལ་དུ་ཏ་ལའི་ལོ་མ་ལྟར་ལྟེབ་ཅིང་འདུག་པའོ། ༦ ། དྲུག་སྡེས་ཤམ་ཐབས་ཕུར་མ་ལྟར་བྱས་པས་ཚོང་པ་སོགས་བྱེད་དོ། ། གློ་ནས་ཕྱི་རོལ་གྱི་གྲྭ་ཕུར་མ་ལྟར་འདུག་པའོ། ༧ ། དྲུག་སྡེས་ཤམ་ཐབས་ལྟེ་བའི་འོག་ཏུ་སྦྲུལ་མགོའི་གདེངས་ཀ་ལྟར་བྱེད་པས་རྒྱན་པོ་དག་བགྱིད་དོ། །
མདུན་གྱི་ལྟེ་བའི་འོག་ཏུ་ཤམ་ཐབས་ཀྱི་ནང་དང་འབྲེལ་བའི་རིམ་པ་སྦྲུལ་མགོ་གདེངས་ཀ་ལྟར་ཕྱིར་བྱུང་བ་དེ་ལྟ་བུར་བདུན་པོ་མ་ཡིན་པར་ཤམ་ཐབས་ཟླུམ་པོར་བགོ་བར་བྱའོ། ༨ ། སྟོད་གཡོགས་ཟླུམ་མིན་བརྩེངས་འཇོལ། ལྔ་སྡེས་ཆོས་གོས་ཇི་ལྟར་བགོ་མི་ཤེས་ནས་ཆོས་གོས་ཟླུམ་པོར་བགོ་བར་བྱའོ། ༩ ། དྲུག་སྡེས་ཧ་ཅང་བརྩེངས་པ་དང༌། ༡༠ འཇོལ་བ་ལས་སོ། ། ཆོས་གོས་ཀྱི་གསུམ་ཡང་ཤམ་ཐབས་ཀྱི་དང་པོ་གསུམ་ལྟར་འགྱུར་བ་དེ་ལྟར་བགོ་བར་བྱའོ། ། ཆོས་གོས་ནི་བླ་གོས་དང་སྣམ་སྦྱར་རོ། ། སྤྱོད་ཡུལ་དུ་འགྲོ་བའི་སྡེ་ནི།
ཁྱིམ་འགྲོ་ན། མ་བསྡམས་བགོས་བསྐྱུངས་མིག་གཡེངས་གང་ཙམ་མིན། ༡ ། དྲུག་སྡེས་རྐང་ལག་རྐྱོང་ཞིང་ཁྱིམ་དུ་ཕྱིན་པས་ར་རོ་བ་དང་འབྱུང་པོས་བརླམས་པ་དག་བྱེད་དོ། ། ལག་པ་རྐང་པ་རྐྱོང་བ་ལ་སོགས་པ་མི་བྱ་བར་མཉམ་པར་བཞག་པའི་རྣམ་པས་ཁྱིམ་གཞན་དུ་འགྲོ་བར་མི་བྱེད་པ་མ་བསྡམས་པའོ། ༢ ། དྲུག་སྡེས་ཆོས་གོས་བསྡུས་ཕྲག་པར་གཟར་ཏེ་འགྲོ་བས་གྱད་འགྱེད་པ་དག་བགྱིད་དོ། ། ལེགས་པར་མ་བགོས་པ་སྟེ། ཤམ་ཐབས་དང་སྟོད་གཡོགས་དག་གིས་གཡོགས་པར་བྱ་བའི་ལུས་ལ་མཉམ་པར་མ་གཡོགས་པའོ། ༣ །
དྲུག་སྡེས་བྱུང་རྒྱལ་དུ་སྒྲ་འབྱིན་ཞིང་འགྲོ་བས་བྱིས་པ་དང་ར་རོ་བ་དག་བྱེད་དོ། ། སྒྲ་མ་སྐྱུངས་པ་ནི་ཅ་ཅོ་མི་སྐྱུང་བར་འགྲོ་བའོ། ༤ ། དྲུག་སྡེ་མིག་གཡེངས་ནས་འགྲོ་བས་གླང་པོ་དང༌། རྟ་དང་ཤིང་རྟ་དང༌། རྐང་ཐང་འཁྲུལ་པ་འདོམས་ནས་མི་གཙང་བའི་ཕྱག་དར་ཁྲོད་དུ་འགྱེལ་བས་སྐར་མ་ལ་གཟིགས་པས་མིག་བཙུམ་པ་བཞིན་ཅི་སྟེ་གཟིགས། ས་ལ་གཟིགས་ན་ཅི་སྟེ་ནོངས་ཟེར་བའོ། ། གཡེང་བ་མིག་འཁྲུལ་བའོ། ༥ ། དྲུག་སྡེས་རྒྱང་རིང་པོར་ལྟ་ཞིང་སོང་བས་ལམ་ནོར་བས་བྱ་ར་དག་ལྟ་བ་བཞིན་ཟེར་བས་སོ། །
མིག་གཉའ་ཤིང་གང་གི་ཚད་ཙམ་དུ་མི་ལྟ་བའོ། ༦ ། མགོ་གཡོགས་བརྫེས་གཟར་གཉའ་གོང་ལྟག་པར་བསྣོལ། ། དྲུག་སྡེས་མགོ་གཡོགས་ནས་སོང་བས་མིག་ན་བ་དང་འཇིག་པ་དག་བགྱིད་ཟེར་བས་སོ། ། རས་ལ་སོགས་པ་རྣམ་པ་དེ་ལྟ་བུས་མགོ་གཡོགས་པའོ། ༧ ། དྲུག་སྡེས་ཤམ་ཐབས་བརྫེས་ཏེ་སོང་བས་བཤང་གཅི་བྱེད་པ་དག་བགྱིད་དོ། ། བརྫེས་པ་ཇི་ཙམ་མདོམས་ཀྱི་ཕྱོགས་སྣང་བར་འགྱུར་བ་དེ་ཙམ་མོ། ། ཐ་མལ་པ་ལ་ནི་བརྫེ་བར་མི་བྱ་ལ། ཚུལ་ཁྲིམས་ལ་སོགས་པའི་བར་ཆད་ཀྱི་དབང་གིས་ནི་ཉེས་མེད་དོ།
༨ ། དྲུག་སྡེས་ཆོས་གོས་ཕྲག་པ་ལ་གཟར་ཏེ་སོང་བས་དྭ་དང༌། རྒྱན་པོ་དང༌། ནལ་གྱི་བུ་དག་བགྱིད་དོ། ། ཆོས་གོས་ཕྲག་གི་གཡོན་གྱི་ཕྱོགས་སུ་གཟར་བའམ་ཡུལ་རྫ་རྟ་དག་ནི་ངོས་གཉིས་ཀར་རོ། ༩ ། དྲུག་སྡེས་ལག་པ་གཉིས་གཉའ་གོང་དུ་བསྣོལ་ཏེ་སོང་བས་དྭ་སོགས་སོ། ། དཔུང་པའམ། ཕྲག་པའམ། གཉའ་གོང་དུ་ལག་པ་བསྣོལ་བའོ།
༡༠ ། དྲུག་སྡེས་ལག་པ་ལྟག་པར་བསྣོལ་ཏེ་སོང་བས་གཡོག་དག་བགྱིད་དོ། ། ལག་པ་ལྟག་པར་བསྣོལ་བའོ། ༡༡ ། མཆོངས་བརྐྱང་ཙོག་པུ་བྲང་བ་དཀུར་བརྟེན་དང༌། ། དྲུག་སྡེ་རིབ་མ་ལ་མཆོང་ཞིང་ཕྱིན་པས་སྐྲག་ནས་བྲོས་པ་དང༌། བགྱི་སོགས་སོ། ། མཆོངས་ནས་འགྲོ་བའོ། ༡༢ ། དྲུག་སྡེས་གོམ་པ་ཧ་ཅང་ཆེན་པོས་སོང་བས་ར་རོ་བ་དང་འབྱུང་པོས་བརླམས་པ་དག་བགྱིད་དོ། །
བརྐྱང་བ་ནི་སྒྱིད་པ་བརྐྱང་བསྐུམ་བྱེད་ཅིང་འགྲོ་བའོ། ༡༣ ། དྲུག་སྡེ་ཙོག་པུས་སོང་བས་འགྲོས་ཉམས་པ་དང༌། རྐང་བམ་ཅན་དང༌། བྱིས་པ་དག་བགྱིད་དོ། ། ཙོག་ཙོག་པུས་འགྲོ་བའོ། ༡༤ ། དྲུག་སྡེ་རྐང་པའི་བྲང་བ་བཙུགས་ཏེ་སོང་བས་རྐང་མཐིལ་རྨས་པ་དག་བྱེད་དོ། ། རྟིང་པ་བཏེག་སྟེ་སོར་མོའི་བྲང་བ་ས་ལ་ཕབ་སྟེ་འགྲོ་བའོ། ༡༥ །
དྲུག་སྡེས་ལག་པ་དཀུར་བརྟེན་ནས་འགྲོ་བས་དེད་དཔོན་སོགས་བགྱིད་སོགས་སོ། ། ལག་པ་གཉིས་རྐེད་པའི་ཕྱོགས་སུ་བརྟེན་ཏེ་གྲུ་མོའི་ཕྱོགས་སྨྱུང་སྨྱུང་པོར་བྱས་ཏེ་འགྲོ་བ་དཀུར་བརྟེན་པའོ། ༡༦ ། ལུས་བསྒྱུར་ལག་སྐྱོག་མགོ་བསྒྱུར་ཕྲག་སྤྲད་སྦྲེལ། ། དྲུག་སྡེ་ལུས་བསྒྱུར་ཞིང་འགྲོ་བས་བ་ལང་མོ་དང་སྨད་འཚོང་མ་དག་བགྱིད་སོགས་སོ། ། ལུས་བསྒྱུར་ཏེ་འགྲོ་བའོ། ༡༧ ། དྲུག་སྡེས་ལག་པ་སྐྱོག་ཅིང་སོང་བས་དྭ་སོགས་སོ། ། ལག་པ་སྐྱོག་པོར་བྱས་ཏེ་འགྲོ་བའོ། ༡༨ །
དྲུག་སྡེས་མགོ་བསྒྱུར་ཞིང་སོང་བས་གླང་པོ་དང་རྩངས་པ་དག་བགྱིད་དོ་སོགས་སོ། ། མགོ་བསྒྱུར་ཞིང་འགྲོ་བའོ། ༡༩ ། དྲུག་སྡེས་ཕྲག་པ་སྤྲད་ཅིང་སོང་བས། མི་ཞིག་སྤོས་དང་མེ་ཏོག་གིས་བརྒྱན་ནས་འཇིག་རྟེན་ལ་བུ་ཙམ་དུ་སེམས་ཤིང་འགྲོ་ནས་བཀྲེན་པ་འདིས་འདི་ལྟར་འགྲོ་ན་འདིའི་སྙིང་ལམ་ན་དྲུག་སྡེས་སྔོན་དྲི་དང་མེ་ཏོག་ཐོགས་མ་མྱོང་སྙམ་པས་འདི་མི་དགའ་བར་བྱའོ་ཟེར་ནས། དེ་རྣམས་ཕྲག་པ་སྤྲད་དེ་ཕུལ་བས་ས་ལ་འགྱེལ་ནས་ནོངས་པ་ཅི་བགྱིས། ཁྱེད་ཀྱིས་སྙིང་ལམ་ན་ཞེས་སོགས་སྨྲས་པ་སྨོད་པས་སོ། ། གཞན་དག་དང་ཕྲག་པ་གཉིས་སྤྲད་ཅིང་ཁྱིམ་གཞན་དུ་འགྲོ་བའོ། ༢༠ ། དྲུག་སྡེས་ལག་པ་སྦྲེལ་ཏེ་འགྲོ་བས་མི་སོགས་སྔར་བཞིན་ལ།
གཞན་དག་དང་ལག་པ་སྦྲེལ་ཏེ་ཁྱིམ་གཞན་དུ་འགྲོ་བའོ། ། འདུག་པའི་སྡེ་ནི། སྟན་ལ་མ་བསྒོ་མ་བརྟགས་ལྕིད་ཕབ་དང༌། ། རྐང་པ་བརླ་བསྣོལ་ལོང་བུ་ལོང་བུར་བཞག ། རྐང་དགུག་གདངས་དང་མདོམས་སྣང་འགྲམ་སྟན་ཐབས། ༡ ། གླེང་གཞི་ནི། མཉན་ཡོད་ན་བྲམ་ཟེ་གཙང་སྦྲ་འདོད་པ་ཞིག་འདུག་པ་དེ་སྒོ་ཁང་དུ་མལ་བཅས་ནས། དེར་བུ་མོ་ཞིག་བསིལ་ཡབ་ཐོགས་ཏེ་སྦྲང་མ་སྐྱོབ་ཅིང་འདུག་པ་དང༌། ཉེ་དགའ་དེར་བསོད་སྙོམས་ལ་ཞུགས་ནས་བུ་མོ་བྲམ་ཟེའི་གན་དུ་སོང་ལ།
ཉེ་དགའ་སྒོ་ན་སྡོད་དོ་གྱིས་ཤིག བདག་སྦྲང་མ་སྐྱོབ་པས་མི་མཆིའོ། ། ཁོ་བོས་བསྲུང་གིས་སོང་ཞིག དེ་སོང་བ་དང་ཉེ་དགས་འཛེགས་ཏེ་སྟན་ལ་འདུག་གོ ། བྲམ་ཟེ་དེ་བྱུང་ནས་གཙང་སྦྲ་ཐ་དད་ཡིན་ན་ཅིའི་ཕྱིར་འདུག དགེ་སློང་གིས་མལ་ལ་ལོངས་སྤྱད་པས་ཁྱེད་ཀྱི་ཁྱིམ་བདུན་པ་ཚུན་ཆད་ལ་ཕན་བཏགས་སོ། ། བྲམ་ཟེར་འཕྱ་བར་གྱུར་ནས་གསོལ་བས་བཅས་སོ། ། ཁྱིམ་གཞན་དེར་ཁྱིམ་བདག་གིས་ཇི་སྲིད་དུ་མ་བསྒོ་བར་དེ་སྲིད་དུ་སྟན་ལ་འདུག་པར་མི་བྱའོ། ༢ ། འཆར་ཀས་གཏུམ་མོ་བཏུལ་བའི་ཚེ།
དེས་དྲང་སྲོང་གི་སྟན་བཤམས་ནས། འཆར་ཀས་དེ་ལ་ལོངས་སྤྱད་ཅིང་འགྲོའོ། ། དུས་གཅིག་ན་སྲིང་མོ་ཁྱོད་བལྟས་ཀྱིས། ལྗོངས་རྒྱུ་རུ་འགྲོའོ། ། མྱུར་དུ་བྱོན་ཅིག བྱའོ། ། འཆར་ཀ་རྒྱལ་བྱེད་ཚལ་དུ་སོང་བ་དང༌། སྟོན་པ་ཉི་མ་བདུན་པ་ལ་ལྗོངས་རྒྱུ་རུ་འགྲོའོ། ། སྤྲོ་བ་དག་ཆོས་གོས་ཀྱི་ལས་གྱིས་ཤིག་གསུངས་པ་དང༌། འཆར་ཀས་སྟོན་པ་གཤེགས་པ་ལ་ཕན་ཡོན་བཅོ་བརྒྱད་ཡོད་པས་དེ་དང་ལྷན་ཅིག་འགྲོའོ་སྙམ་ནས་མ་འཕགས་སོ། །
དེའི་ཚེ་གཏུམ་མོའི་ཁྱིམ་ན་ཁྱེའུ་བཙས་ནས་རིང་པོར་མ་ལོན་པ་ཞིག་ཡོད་པས། བུ་མོ་ལ་དྲང་སྲོང་གི་གདན་ལ་སྙོལ་ཅིག ཡུན་རིང་པོར་འཚོ་བར་འགྱུར་རོ། ། དེས་གོས་དཀར་པོ་གྱོན་ནས་བསྙལ་བ་དང༌། འཆར་ཀ་མཉན་ཡོད་དུ་བསོད་སྙོམས་ལ་སོང་བ་ན་དེར་སྟན་ལ་ལོངས་སྤྱད་སྙམ་ནས་སོང་ངོ༌། ། དགྲ་བཅོམ་པ་རྣམས་ནི་མ་བསམས་པར་ཤེས་པ་མི་འཇུག་པས་སྟན་དེ་ལ་གྱ་ཚོམས་སུ་འདུག་པ་དང༌། ནང་མི་གཏད་པ་དང་བཅས་པས་ཁྱེའུ་ཁྱེའུ་ཟེར་ནས་མྱུར་བར་ལངས་པ་དང་ཤི་བར་མཐོང་ནས་ངུའོ། ། སྲིང་མོ་དག་འདི་ལ་ཅི་ངུ༌། འདུས་བྱས་ཐམས་ཅད་ཀྱི་ཆོས་ཉིད་ཡིན་ནོ། ། འོན་ཀྱང་ཁོ་བོ་ལ་བརྟེན་ནས་བསླབ་པ་འཆའ་བར་འགྱུར་བས།
ཁོ་བོ་ངུ་བར་རིགས་སོ། ། དེ་དག་ཡང་དང་ཡང་དུ་ངུ་བ་དེ་གསོལ་བས་བཅས་སོ། ། ཁྱིམ་དེར་སྟན་ལ་མ་བརྟགས་པར་འདུག་པར་མི་བྱའོ། ༣ ། སྟོན་པ་རབ་ཏུ་བྱུང་ནས་ལོ་བཅུ་གཉིས། སངས་རྒྱས་ནས་ལོ་དྲུག་ལོན་པའི་ཚེ་སེར་སྐྱར་བྱོན་པ་ན། ཉི་མ་དང་པོ་ལ་ཡབ་ཀྱི་གནས་སུ། གཉིས་པ་ལ་བཙུན་མོའི་འཁོར་དུ་བཤོས་གསོལ་པས། གྲགས་འཛིན་བཤོས་འབྲིམ་པ་ལ། འཆར་ཀའི་རྐང་པས་རྐང་པ་ལ་ཕུལ་བ་དང༌།
དེ་སྟོབས་དང་ལྡན་པས་མ་འགྱེལ་ལོ། ། དེས་ས་འཚོ་མ་ལ། འཆར་ཀས་སངས་རྒྱས་དགེ་འདུན་དང་བཅས་པའི་དྲུང་དུ་བདག་ལ་མཐོ་བཙམས་སོ། ། ཅི་བྱས། འདི་བྱས་སོ། ། ཕྱིས་དེ་དེ་ལྟར་མི་བྱེད་པ་ཞིག་བྱའོ་ཟེར་ནས། གྲགས་འཛིན་མས་ཁྲིའུ་མ་བཏུས་པ་ལ་རས་གཡོགས་ནས། མངག་གཞུག་མ་ལ་ཁྱོད་ཕོ་བྲང་གི་སྒོར་སྡོད་ལ་འཆར་ཀ་བྱུང་བ་དང་བྲམ་ཟེ་ཞེས་རྗོད་ཅིག ཅི་བྱ་ཟེར་ན། བཙུན་མོའི་འཁོར་གྱིས་འབོད་དོ་གྱིས་ཤིག
དེས་དེ་ལྟར་བྱས་པ་དང༌། འཆར་ཀ་གོར་མ་ཆག་པར་ཡིན་སྙམ་ནས་སོང་བ་དང༌། དེས་བུ་མོ་བྲམ་ཟེ་བོས་བྱས་ན་དགེ་སྦྱོང་མགོ་རེག་ཅི་ཏེ་བོས། ཁོ་བོ་ཁྱོད་ཀྱི་ཁྱིམ་ཐབ་ཀྱི་གན་དུ་རབ་ཏུ་བྱུང་བས་བྲམ་ཟེ་ཉེས་སྙམ་མམ། བྲམ་ཟེ་ན་ནི་ཨོཾ་བྷུར་བྷུ་བ་སྭ་ཟེར་ལ། རབ་ཏུ་བྱུང་ན། སྡིག་པ་ཐམས་ཅད་མི་བྱ་སྟེ། ། ཟེར་རོ། ། ཁྱོད་བྲམ་ཟེ་དང་དགེ་སྦྱོང་གང་ཡིན་ཡང་རུང་སྟེ། ཁོ་མོའི་སྟོན་པ་དཀའ་བ་སྤྱོད་པ་ན།
ཚུར་སྤྱོན་ན་བྲམ་ཟེ་ལ་འདི་དང་འདི་སྦྱིན་གསོལ་བ་བྱས་སོ། ། ཁྱོད་ལྟ་བ་དང་མ་བྲལ་ལམ། བུད་མེད་ནི་དབྲལ་དཀའ་བ་ལགས་ན་ཇི་ལྟར་བགྱི། སློང་མོ་བ་ལ་ཅི་སྦྱིན་བལྟའོ། ། འཕགས་པ་ཞོ་དང༌། ཕྱེའི་ཁམ་ཕོར་འདི་འགྲེངས་ཏེ་ལོང་ལ་ཁྲི་ལ་བཞུགས་ཤིག ཁྲིའང་སྦྱིན་ནམ། མི་སྦྱིན་ནོ། ། འདི་བཅག་གོ་སྙམ་ནས་ལུས་ཐམས་ཅད་ལྗིད་ཀྱིས་ཕབ་པ་དང༌། འགྱེལ་ནས་ཕྱེ་དང་ཞོ་མགོ་བོ་ལ་ཕོ་བ་དང༌།
རྟ་གད་ཀྱིས་བརྒད་ནས་རྐང་ལག་ནས་བཟུང་ནས་བྱང་ཆུབ་སེམས་དཔའ་རོལ་བའི་རྫིང་དུ་འཕངས་སོ། ། འཆར་ཀ་ལངས་ཏེ་གོས་འཚིར་བ་དག་དགེ་སློང་གིས་མཐོང་སྟེ་ཅི་ཉེས། ཀུ་རེ་ཅུང་ཟད་ཅིག་བྱས་པའི་ཉེས་དམིགས་བྱུང་ངོ༌། ། གསོལ་པས་བཅས་སོ། ། ཁྲི་གཞན་དེར་སྟན་ལ་ཟོན་ཡོད་པར་དལ་བུ་དལ་བུས་ལུས་མི་ཕབ་པར་གྱ་ཚོམས་སུ་ལྗིད་ཕབ་ནས་འདུག་པའོ། ༤ ། དྲུག་སྡེས་ཁྱིམ་གཞན་དུ་རྐང་པ་བསྣོལ་ཏེ་འདུག་པས་ཁྱིམ་པ་དག་དྭ་དང༌། རྒྱན་པོ་སོགས་སྔར་དང་འདྲའོ། ། རྐང་པའི་སྟེང་དུ་རྐང་པ་བཞག་སྟེ་འདུག་པ་རྐང་པ་བསྣོལ་བའོ། ༥ །
དྲུག་སྡེས་བརླ་བསྣོལ་ཏེ་འདུག་པས་དྭ་དང་རྒྱན་པོ་སོགས་སོ། ། བརླའི་སྟེང་བརླ་བཞག་སྟེ་འདུག་པ་བརླ་བསྣོལ་བའོ། ༦ ། དྲུག་སྡེས་ལོང་བུའི་སྟེང་དུ་ལོང་བུ་བཞག་སྟེ་འདུག་པས་དྭ་སོགས་སོ། ། ལོང་བུའི་སྟེང་དུ་ལོང་བུ་བཞག་སྟེ་འདུག་པ་ལོང་བུ་བསྣོལ་བའོ། ༧ ། དྲུག་སྡེས་རྐང་པ་བཀུག་སྟེ་འདུག་པ་ལ་དགེ་བསྙེན་མས་ཕྱག་འཚལ་བ་ལ་ཨ་རོ་ཀྱ་མི་ཟེར་ནས། ཅིའི་སླད་དུ་ཨ་རོ་ཀྱ་མི་གསུང༌། ཁྱེད་ཅག་གིས་ཁོ་བོའི་རྐང་པ་ལ་ཕྱག་མ་བྱས་སོ། ། དེ་དག་གིས་རྐང་པ་ལ་ཕྱག་འཚལ་བ་ན་རྐུབ་ཚོས་འཇལ་བར་བྱེད་ཅིང༌།
དགའ་བོ་ཉེ་དགའ་དེ་དག་གི་རྐུབ་ཚོས་ཆེ་ཆུང་ལ་ལྟོས་ཟེར་བ་ལས་སོ། རྐང་པ་བཀུག་སྟེ་འདུག་པའོ། ༨ ། དྲུག་སྡེས་རྐང་པ་གདང་སྟེ་འདུག་པས་དགེ་བསྙེན་མ་དག་ཕྱག་འཚལ་བ་ན་ཨ་རོ་ཀྱ་ལྷག་མ་དང་བཅས་པ་ཟེར་ནས། ཅིའི་སླད་དུ་དེ་སྐད་གསུངས། རྐང་པ་ལ་རེག་ལ་ཕྱག་མ་བྱས་སོ། ། དེར་རྐང་པ་ལ་ཕྱག་བྱས་ནས་རྐུབ་ཚོས་འཇལ་བ་སོགས་སོ། ། རྐང་པ་གདངས་ཏེ་འདུག་པའོ། ༩ ། དྲུག་སྡེས་མདོམས་སྣང་བར་རན་ལ་འཁོད་ཅིང་སྒྲེན་མོར་སྣང་ནས་བྱིས་པ་དང་ར་རོ་བ་སོགས་སོ། །
མདོམས་སྣང་བར་བྱས་ཏེ་འདུག་པའོ། ། དེ་ལྟར་དགུའོ། ། ལག་པ་འགྲམ་པ་ལ་བརྟེན་པ་ཨོམ་ཚུགས་ཀྱིས་འདུག་པ་དང༌། སྟན་གང་ལ་འདུག་འདུག་པ་སྟེ་རྒྱབ་ཀྱིས་ཁྱེར་ཞིང་འགྲོ་བ་སྟན་ཐབས་བཀུར་བ་སྟེ། གཉིས་ནི་ཞར་ལ་འོངས་པའོ། ། ཟས་བླང་བའི་སྡེ་ནི། ལེགས་པར་མ་བླངས་མུ་ད་ཁ་ཆ་མཉམ། ། མཐར་ཆགས་མིན་དང་ལྟ་མིན་མ་འོངས་བཟེད། ། ལྷག་པོར་འདོད་བདག་སྟེང་དུ་སྣོད་གཟུང་དང༌། ༡ །
གླེང་གཞི་ནི། སྟོན་པ་ཆུ་སྲིན་བྱིས་པ་གསོད་ཀྱི་རི་ལ་བཞུགས་སོ། ། རྒྱལ་བུ་རྟོགས་ལྡན་གྱི་ཁང་བཟང་པདྨ་ཅན་ཚོན་སྣ་བརྒྱ་རྩ་གཅིག་གིས་སྤྲས་པ་དེར་དགེ་འདུན་སྤྱན་དྲངས་ནས། བཤོས་གསོལ་བ་ན། འཁོར་རྣམས་མ་དད་ནས་ལ་དུས་དགེ་སློང་གི་ལྷུང་བཟེད་གཅོག་པ་མཐོང་ནས། དྲུག་སྡེས་གྲོས་བྱས་ནས་འབྲས་ཆན་དང་ཚོད་མ་འབྲིམ་པ་ན་ལྷུང་བཟེད་བཀྱེད་པས་ས་ལ་བོ་ནས་ཁང་བཟང་མ་རུངས་པར་བྱས་སོ། ། བཀྲེས་པ་ཁྱོད་ས་གཞི་མ་རུངས་པ་ལ་མི་དགའ་ན་དགེ་སློང་གི་ལྷུང་བཟེད་ཆག་པ་ཇི་ལྟར་བྱ་ཟེར་བ་གསོལ་པས་སོ། ། ཐམས་ཅད་དུ་ལེགས་པར་ཟས་མི་བླང་ནའོ། ༢ ། དྲུག་སྡེ་དེར་བསོད་སྙོམས་ལ་ཞུགས་པ་ན།
དང་པོར་འབྲས་ཆན་གྱིས་ལྷུང་བཟེད་གང་བར་ལེན་ནས། འཕགས་པ་སྐྱུ་རུམ་གང་དུ་སྩལ། འདི་ཉིད་དུ་ལྡུགས་ཤིག བླུག་པ་དང་ལུད་ནས་ས་ལ་ཕོ། ཁྱེད་ཀྱིས་རྒྱལ་པོའི་ཁང་པ་མ་རུངས་པར་བྱས་སོ། ། རྒྱལ་བུ་འདི་ལ་ཆགས་པས་གར་སྐྱེ་མི་ཤེས་ཀྱིས། ཁྱེད་ཅག་འདི་ལ་ཆགས་པས་ཡི་དྭགས་ལྦ་བ་ཅན་དུ་སྐྱེ་བར་འགྱུར་རོ་ཟེར་བ་གསོལ་པས་སོ། ། མུ་ནི་དེའི་ཁ་ལོགས་ཀྱི་མུ་སྟེ། ཅི་ནས་ཀྱང་མུ་དང་ཁ་བཅད་དུ་གང་བར་འགྱུར་བ་དེ་ལྟ་བུར་བླངས་པའོ། ། ཅུང་ཞིག་མ་གང་བ་ཙམ་ཚུན་བླང་བར་བྱ་བ་ཡིན་ནོ།
༣ ། ཡང་དེར་དྲུག་སྡེ་ཞུགས་ནས་ལྷུང་བཟེད་ཚོད་མས་གང་བར་བླངས་ནས་འབྲས་ཆན་གར་འབྲིམ། འདི་ཉིད་དུའོ། ། ལུད་ནས་ས་ལ་བོ་བས་རྒྱལ་བུ་སོགས་སྔར་དང་འདྲའོ། ། ཚོད་མ་ནི་བྱ་ན་ཐམས་ཅད་ཀྱི་དཔེ་ཙམ་སྟེ། རང་ཇི་ཙམ་གྱིས་འཚོ་བར་འགྱུར་བའི་ཚོད་མ་དང་བཟའ་བ་མཉམ་པ་མ་ཡིན་པ་དེ་ལས་ལྷག་པར་ལེན་ཏམ། ཟན་ཐ་ན་ཁམ་གཅིག་ཙམ་ཡིན་དུ་ཟིན་ཀྱང་དད་པས་སྦྱིན་པར་བྱ་བ་ཆུད་གཟོན་པར་བརྗོད་པར་བྱའོ། ། གང་གི་ཚེ་ཚད་འཛིན་པར་མི་ནུས་སམ། ཕྱིར་ལ་ཟློག་པར་མི་ནུས་པས་སམ། གཞན་སུ་ཡང་རུང་བ་ལ་སྦྱིན་ནོ་སྙམ་ནས་ལེན་པ་ནི་ཉེས་མེད་དོ།
༤ ། དྲུག་སྡེ་དག་དྲུང་དུ་ཚོད་མ་མི་ལེན་པར་ཐག་རིང་དུ་སོང་བ་དང་བོས་པས། འགྲིམ་མཁན་བྲེལ་བར་གྱུར་ནས་གསོལ་པས་སོ། ། སྟན་ལ་འདུག་པའི་གྲལ་གྱི་རིམ་པ་མཐར་ཆགས་སུ་ཟས་བླང་བར་མི་བྱེད་པ་སྟེ། འདིར་རྒན་རིམ་དུ་བྱ་བ་མ་ཡིན་ཏེ། རྒན་རིམ་དག་འོག་ཏུ་མ་འདུག་ན་ཡང་ཐོད་རྒལ་དུ་བྲིམ་པར་མ་གསུངས་པའི་ཕྱིར་རོ། ༥ ། དྲུག་སྡེའི་འོག་ན་རྒན་ཞུགས་ཤིག་འདུག་པ་དེས་རྒན་པའི་གདོང་ལ་བལྟ་ཞིང་འདུག་པས། དེའི་ལྷུང་བཟེད་ཟན་ཆངས་ཀྱིས་བཀང་ངོ༌། ། དེ་ལ་བཅའ་བ་བྱིན་པ་ན་ལྷུང་བཟེད་ཀྱི་གཞིར་ལྷུང་བ་དང་གདོང་དུ་བལྟས་པས།
ཅིའི་ཕྱིར་ཟན་མང་པོ་བླངས། མ་བླངས་སོ། ། ག་ནས་བྱུང༌། མ་ཤེས་སོ། ། དྲུག་སྡེ་ན་རེ། ང་ལས་ནུ་ལ་དབྱིག་གི་ཆར་འབབ་པ་བཞིན། འདི་ལ་ཟན་ཆངས་ཀྱི་ཆར་འབབ་པ་ཟེར་བ་དེ་གསོལ་པས་སོ། ། ལྷུང་བཟེད་ལ་མི་བལྟ་བ་ཞེས་པ་ནི་ཡིད་ཀྱིས་སྣོད་ཤེས་པར་མི་བྱ་བར་ལེན་པའོ། ༦ ། དྲུག་སྡེ་བསོད་སྙོམས་ལ་ཞུགས་པ་ན།
མི་སྦྱིན་པའི་སྔོན་རོལ་དུ་ལྷུང་བཟེད་བཟེད་ནས་སྡོད་པ་ལ། ཁྱིམ་པ་རྣམས་ཅིའི་སླད་དུ་འདི་ལྟར་མཛད། མ་མཛད་ཅིག འདི་ལ་དགོས་པ་ཡོད་དོ་སོགས་འདྲ། ཇི་སྲིད་དུ་བཅའ་བ་དང་བཟའ་བ་མངོན་སུམ་དུ་མ་འོངས་པ་ནས་ལྷུང་བཟེད་བཟེད་པར་བྱེད་པའོ། ༧ ། ཁྱིམ་གཅིག་ཏུ་དགེ་འདུན་སྤྱན་དྲངས་པ་ན། དྲུག་སྡེས་ཚོད་མ་ཉུང་འབྲས་ཆན་མང་བར་མཐོང་ནས་འབྲས་ཆན་གྱིས་ཚོད་མ་བཀབ་པ་དང༌། སྐྱུ་རུམ་མ་མཆིས་སམ། འདིར་ལྟོས།
ཚོད་མ་ཡང་སྦྱིན་ནོ། ། གཙུག་ལག་ཁང་དུ་སོང་བ་དང༌། དགེ་སློང་རྣམས་འབྲས་ཆན་བཟང་སྟེ་ཚོད་མ་ཉུང་ངོ༌། ། དྲུག་སྡེ་ན་རེ། ཚོད་མ་མང་དུ་ཐོབ་བོ། ། ཅི་ལྟར། འདི་ལྟར། རུང་ངམ། རུང་ཡང་སྲིད་མི་རུང་ཡང་སྲིད་བྱས་སོ། ། ཡང་དྲུག་སྡེས་ཁྱིམ་གཞན་དུ་དགེ་འདུན་སྤྱན་དྲངས་པ་དང༌།
ཚོད་མ་མང་འབྲས་ཆན་ཉུང་བར་མཐོང་ནས་འབྲས་ཆན་བཀབ་པ་དང་སོགས་དང༌། དེ་གསོལ་པས་སོ། ། ལྷག་པོ་ཐོབ་པར་བྱའོ་སྙམ་པའི་བསམ་པས་འབྲས་ཆན་གྱིས་ཚོད་མ་དགབ་པའམ་ཚོད་མས་འབྲས་ཆན་དགབ་པར་བྱེད་པའོ་བསམ་པ་མེད་ན་ཉེས་པ་མེད་དོ། ༨ ། དྲུག་སྡེས་བཟའ་བཅའི་སྟེང་དུ་ལྷུང་བཟེད་འཛིན་པ་དང༌། གཙང་སྦྲ་ཐ་དད་ལགས་ཀྱིས་མ་མཛད་སོགས་སོ། ། བཅའ་བ་དང་བཟའ་བ་དེའི་སྟེང་དུ་ལྷུང་བཟེད་བཟུང་བར་བྱེད་པའོ། ། ཟས་ཟ་བའི་སྡེ་ནི། འགལ་ཟོས་ཁམ་ཆུང་ཆེ་དང་རན་པར་མིན། ། ཁ་གདངས་བཀང་སྟེ་སྨྲ་བ།
༡ དྲུག་སྡེས་རྣམ་པར་འགྱུར་བས་ཟས་ཟ་ནས་སྨད་འཚོང་མ་དག་བགྱིད་སོགས་གསོལ་བས་སོ། ། འགལ་བ་དང་རྣམ་པར་འགྱུར་བས་ལེགས་པར་ཟས་མི་བཟའ་བའོ། ༢ ། དྲུག་སྡེས་ཁམ་ཧ་ཅང་ཆུང་བ་ཟ་ནས་ཁྱེའུ་དང་སྔ་མ་སོགས་སོ། ། ཁམ་ཞེས་བྱ་བ། ཁར་ཁམ་ཚད་དུ་གཞུག་ཅིང་མིད་པར་བྱ་བ་སྟེ། དེ་ཧ་ཅང་ཆུང་ངུར་བྱས་པའོ། ༣ ། དྲུག་སྡེས་ཁམ་ཧ་ཅང་ཆེན་པོ་ཟ་ནས་མུ་ལྟོ་བ་དག་སོགས་སོ། ། ཁམ་ཧ་ཅང་ཆེན་པོར་བྱེད་པའོ།
༤ ། དྲུག་སྡེ་ཁམ་མི་རན་པར་ཟ་ནས་ཁྱེའུ་དང་མུ་ལྟོ་བ་སོགས་སོ། ། རང་ངམ་འཇིག་རྟེན་དང་མཐུན་པའི་ཁམ་རན་པར་མི་བྱེད་པའོ། ༥ ། དགེ་འདུན་གདུགས་ཚོད་ལ་སྤྱན་དྲངས་པ་ན་རྒན་ཞུགས་ཤིག་ཁ་གདངས་ཏེ་རྒན་པའི་མཐར་བལྟ་བའི་ཁར་དྲུག་སྡེས་བོང་བ་བཅུག་པ་དང༌། འདི་ཟོ་ཞེས་པ་དེ་གསོལ་པས་སོ། ། ཁམ་ཁའི་སྒོར་ཉེ་བར་མ་འོངས་པ་ནས་ཁ་གདངས་པའོ། ༦ ། དྲུག་སྡེས་ཁ་ཁམ་གྱིས་བཀང་སྟེ་སྨྲས་པས་སྐད་མི་གསལ་ནས་གསོལ་པས་སོ། ། ཁ་ཁམ་གྱིས་བཀང་སྟེ་ཚིག་སྨྲ་བར་བྱེད་པའོ།
༧ ། ཙུག་ཙུག་དང༌། ། ཅག་ཅག་ཧུ་ཧུ་ཕུ་ཕུ་ལྕེ་ཕྱུང་ཟ། ། མཉན་ཡོད་དུ་ཁྱིམ་བདག་གཅིག་གིས་ཚོད་མ་ཏེ་པོར་མངར་བར་བྱས་པས། དྲུག་སྡེས་ཁས་སྒྲ་ཕྱུང་ནས་ཚོད་མ་ཏེ་པོར་སྐྱུར་རོ། ། དེ་སྐྱེངས་ནས་ཅི་ཡང་མི་སྨྲ་བ་དེ་གསོལ་པས་སོ། ། ཁའི་རྣམ་པར་འགྱུར་བའི་སྒྲའི་བྱེ་བྲག་ཙུག་ཙུག་ཟེར་ཞིང་ཟ་བར་བྱེད་པའོ། ༨ ། དེ་བཞིན་དུ་ཚོད་མ་ཏེ་པོར་སྐྱུར་བ་བྲིམ་པས། དྲུག་སྡེས་ཚོད་མ་ཏེ་པོར་མངར་རོ། །
གསོལ་པས་སོ། ། ཅག་ཅག་ཟེར་ཞིང་ཟ་བའོ། ༩ ། ཁྱིམ་བདག་གཅིག་ལ་སྣོད་སྤྱད་མེད་པས་འབྲས་ཆན་བཙོས་ནས་སྒྲོམ་དུ་བླུགས་པས་དེ་ཚ་ནས། དྲུག་སྡེ་དག་གིས་འདི་གྲང་གིས། ཁའི་དབུགས་ཀྱིས་བསྲོས་ལ་བཟའ་འོ་ཞེས་སྨྲས་པས། སྐྱེངས་པ་དེ་གསོལ་པས་སོ། ། ཧུ་ཧུ་ཟེར་ཞིང་ཟ་བའོ། ༡༠ ། ཁྱིམ་བདག་གཅིག་གིས་འབྲས་ཆན་བཙོས་ནས་རེ་ལྡེར་བདལ་བས་གྲང་པར་གྱུར་ནས།
དྲུག་སྡེས་སྒྲ་ཕྱུང་ནས་འདི་ཏེ་པོར་ཚའི། གྲང་སྟེ་བཟའ་འོ་ཞེས་སྨྲས་པས། སྐྱེངས་པ་དེ་གསོལ་པས་སོ། ། ཕུ་ཕུ་འདེབས་པའོ། ༡༡ ། དྲུག་སྡེས་ལྕེ་ཕྱུང་ཞིང་དེ་ལ་བལྟ་ཞིང་མཆུ་གཉིས་ལ་ལྡག་པར་བྱེད་ནས། དགེ་སློང་ཅིའི་ཕྱིར་ལྕེ་ཕྱུང་སྟེ་བལྟ། བཟས་པས་མིད་པ་ལ་མི་རུང་བས་བལྟའོ། ། དེ་སྨོད་པ་དེས་གསོལ་པས་སོ། ། ཟན་ཟ་བ་ན་ལྕེ་ཕྱིར་ཕྱུང་སྟེ་ཟ་བར་བྱེད་པ་ནའོ།
༡༢ ། འབྲུ་ནས་ཐ་དད་འཕྱས་གདགས་མཁུར་བ་སྤོ། ། རྐན་ཏོག་ཁམ་འཕྲོ་བཅད་དང༌། དྲུག་སྡེས་འབྲས་ཆན་འབྲུ་རེ་རེ་ནས་འཐུ་ཞིང་ཟ་ནས། ཁྱིམ་པ་དང༌། དྭ་དང༌། རྒྱན་པོ་སོགས་སོ། ། ཟན་གང་ལ་འབྲས་ཆན་ལ་སོགས་པའི་འབྲུ་ཡོད་པ་དེ་དག་རེ་རེ་ནས་བཏུ་ཞིང་ཟ་བར་མི་བྱའོ། ༡༣ ། དྲུག་སྡེ་དག་ཧ་ཅང་ཁའོ་ཧ་ཅང་སྐྱུར་རོ་ཞེས་འཕྱས་གདགས་ནས་གསོལ་པས་སོ། །
ཟས་ལ་འཕྱ་སྨོད་བྱེད་པའོ། ༡༤ ། དྲུག་སྡེ་དག་མཁུར་བ་ནས་མཁུར་བར་ཁ་སྤོས་ཤིང་ཟ་ནས། ཁྱིམ་པ་དག་མུ་ལྟོ་བ་དག་འདི་ལྟར་ཟ་སོགས་སོ། ། མཁུར་བ་གཡས་གཡོན་སྤོས་ཀྱིན་ཟ་བའོ། ༡༥ ། དྲུག་སྡེས་རྐན་སྒྲ་ཏོག་པར་བྱེད་ནས་བྱིས་པ་དང་མུ་ལྟོ་བ་སོགས་སོ། ། རྐན་ཏོག་གིན་ཟ་བའོ། ༡༦ ། དྲུག་སྡེས་ཁམ་བླངས་ནས་ཕྱེད་ཁར་འཇུག་ཕྱེད་ལྷུང་བཟེད་དུ་འཇོག་པ་ལ།
ཁྱེའུ་དང་སྨད་འཚོང་མ་དག་བགྱིད་དོ་སོགས་སོ། ། ཁམ་ཕྱེད་མར་བཅད་ནས་ཟ་བར་བྱེད་པའོ། ༡༧ ། ལག་པ་བལྡག འབྱོག་དང་ལག་སྤྲུག་སྣོད་བསྐྱོམས་འདྲ་བྱས་གཞོམ། ། དྲུག་སྡེས་ཟས་ཟ་བ་ན་ལག་པ་བལྡགས་ནས་སྙིང་པོ་གང་ཡིན་པ་དེ་འདི་ལ་ཆགས་སོ་ཟེར་བ་ལ་དེ་དག་སྨོད་པའི་སྐབས་དེ་གསོལ་པ་སོགས་སོ། ། ལག་པ་བལྡག་པའོ། ༡༨ ། དྲུག་སྡེས་ལྷུང་བཟེད་འབྱོག་པར་བྱེད་ནས་ཅིའི་ཕྱིར་འདི་ལྟར་མི་མཛེས་པར་བྱེད། སྙིང་པོ་གང་ཡིན་པ་དེ་འདི་ལ་ཆགས་སོ། །
ལྷུང་བཟེད་ལྕེའམ་སོར་མོས་འབྱོག་པའོ། ༡༩ ། དྲུག་སྡེས་ལག་པ་སྤྲུགས་པས་དགེ་སློང་ལ་ལག་ཆུ་ཕོག་ནས་སྨོད་པར་བྱེད་སོགས་སོ། ། ལག་པ་ལ་ཟས་ཆགས་པ་སྤྲུག་པར་བྱེད་པའོ། ༢༠ ། དྲུག་སྡེས་ཁྱིམ་གཞན་དུ་ཟ་བ་ན་དགེ་སློང་སྣམ་སྦྱར་དམར་སེར་ཅན་ཞིག་འདུག་པས། སྙིང་ལམ་ན་དྲུག་སྡེས་འདི་ལྟ་བུའི་སྣམ་སྦྱར་གྱོན་མ་མྱོང་སྙམ་དུ་སེམས་པས། འདི་མི་དགའ་བར་བྱའོ་ཟེར་ནས་ལྷུང་བཟེད་བསྐྱམས་པས་དེའི་སྣམ་སྦྱར་ཆུས་མ་རུངས་པར་གྱུར་ནས་སྨོད་པ་སོགས་སོ། ། ལྷུང་བཟེད་ཀྱི་ནང་དུ་ཟས་ལ་སོགས་པ་བླུགས་ཏེ་བསྐྱམས་པ་འམ། ལྕི་ཡང་ཅི་ཡོད་ཚད་པར་བྱེད་པའོ།
༢༡ ། ཁྱིམ་པ་སྔར་གཅེར་བུ་ལ་དད་ཕྱིས་བཅོམ་ལྡན་འདས་ལ་དད་པ་ཞིག་གིས་དགེ་འདུན་གདུགས་ཚོད་ལ་སྤྱན་དྲངས་པ་དང༌། དེར་དྲུག་སྡེས་ཕྱེ་བྲིམས་པ་ལ་སྦྲུས་ཏེ་མཆོད་རྟེན་འདྲ་བར་བྱས། ལ་ཕུག་གི་ཕྱེད་ཚལ་བྲིམས་པས་སྲོག་ཤིང་བྱས། འཁུར་བ་བྲིམས་པ་དེའི་སྟེང་དུ་གདུགས་བྱས་ནས་དགའ་བོ་ཉེ་དགའ་དག་མཆོད་རྟེན་འདི་ངན་འགྲོ་རྫོགས་པར་བྱེད་པ་རྫོགས་བྱེད་ཀྱི་ཡིན་ནོ། ། ཡང་བཅོམ་ནས་ཟོས་ཏེ་དེའི་མཆོད་རྟེན་རྡིབ་བོ་ཟེར་བ་དང༌། ཁྱིམ་བདག་དེས་བདག་སྡིག་ལྟ་དང་བྲལ་ན། ཁྱེད་ཅག་ད་དུང་ཞེ་སྡང་བྱེད་དམ་ཟེར་བ་དེ་གསོལ་པས་སོ། ། བཟའ་བ་ལ་མཆོད་རྟེན་གྱི་དབྱིབས་འདྲ་བར་བྱས་ཏེ་གཞོམ་ཞིང་ཟ་བར་བྱེད་དོ། ། ལྷུང་བཟེད་ཀྱི་སྤྱོད་པའི་སྡེ་ནི།
འཕྱས་གདགས་ཕྱིར་བལྟ་འབགས་པས་ཆུ་སྣོད་འཛིན། ། འབགས་ཆུ་གཞན་གཏོར་མ་དྲིས་ཁྱིམ་དུ་དབོ། ༡ ། དྲུག་སྡེ་ཟན་ཟ་བ་ན་དྲུང་ན་འདུག་པ་དེ་ཡང་ཟ་བ་ལ། རྒན་ཞུགས་འདི་འདི་སྙེད་ཅིག་ཟ་བ་ལ་ལྟོས་ཟེར་བ་ལས་སོ། ། དྲུང་ན་འདུག་པའི་དགེ་སློང་གི་ལྷུང་བཟེད་ལ་འཕྱས་གདགས་པའི་ཕྱིར་མི་བལྟའོ། ༢ ། དྲུག་སྡེས་ལག་པ་ཟས་དང་འབགས་པས་ཆུ་སྣོད་འཛིན་པར་བྱེད་ནས་འདི་དག་ནི་གཙང་སྦྲ་མི་བྱེད་པའོ་ཟེར་བ་ལས་སོ། ། ལག་པ་ཟས་དང་འབགས་པས་བྱ་མ་བུམ་ལ་སོགས་པའི་ཆུ་སྣོད་འཛིན་པར་བྱེད་པའོ། ༣ །
དྲུག་སྡེས་ཁྱིམ་གཞན་དུ་ཟ་བ་ན་འོག་ན་སྣམ་སྦྱར་དམར་སེར་ཅན་ཞིག་འདུག་ནས་སྔར་བཞིན་ཟེར་ནས་ཟས་དང་སྦགས་པའི་ཆུས་གཏོར་ནས་སྣམ་སྦྱར་མ་རུངས་པར་གྱུར་ནས་སྨོད་པར་བྱེད་པ་སོགས་སོ། ། མདུན་ན་འདུག་པའི་དགེ་སློང་ལ་ཟས་དང་འབགས་པའི་ཆུ་གཏོར་བའོ། ༤ ། དགེ་འདུན་རྒྱལ་བུ་རྟོགས་ལྡན་གྱི་ཁང་བཟང་དུ་སྤྱན་དྲངས་པ་ན། དྲུག་སྡེས་ལྷུང་བཟེད་བཀྲུས་པའི་ཆུ་དེ་ཉིད་དུ་ཕོ་ནས། ནང་མི་རྣམས་ཁང་བཟང་མ་རུངས་པར་བྱས་སོ། ། རྒྱལ་བུ་འདི་ལ་ཆགས་པས་ཅི་སྐྱེ་མི་ཤེས། ཁྱེད་ཅག་འདི་ལ་ཆགས་པས་ཡི་དྭགས་ལྦ་བ་ཅན་དུ་སྐྱེའོ་ཞེས་སྨོད་པ་དེ་གསོལ་པས། ཁྱིམ་བདག་ལ་མ་དྲིས་པར་ཟས་དང་འབགས་པའི་ཆུ་དེ་ཁྱིམ་དུ་དབོ་བར་བྱེད་པའོ། ༥ །
ལྷག་བླུགས་གཞི་མེད་གད་གཡང་གཟར་པོར་བཞག ། འགྲེང་གད་གཡང་གཟར་རྒྱུན་འབབ་དྲག་པོར་བཀྲུས། ། དགེ་སློང་དག་ཤིང་ཐོག་ལ་སོགས་པ་ཆ་ཕྱེད་ཟོས་པའི་ངན་སྨར་གྱུར་པ་ལྷུང་བཟེད་ཀྱི་ནང་དུ་བླུགས་ནས་དོར་བ་ལས་སོ། ། ཟས་ཀྱི་ལྷག་མ་ལྷུང་བཟེད་ཀྱི་ནང་དུ་བླུགས་ཏེ་དོར་བར་བྱེད་པའོ། ། དེའི་ཞར་ལ་མཉན་ཡོད་དུ་བྲམ་ཟེ་གཅིག་གི་བུ་ན་ནས་སྨན་པ་ལ་སྨན་སྟོན་ཅིག དགེ་སློང་གི་ལྷུང་བཟེད་ཀྱི་ཆུས་ཁྲུས་ཤིག དེས་རྒྱལ་བྱེད་ཚལ་དུ་སོང་བ་དང༌། ཉེ་དགའ་སྒོ་ནང་འདུག་པ་ལ་ཕྱག་འཚལ་ནས་བདག་གིས་བུ་བྲོ་འཚལ་གྱིས། ལྷུང་བཟེད་ཀྱི་ཆུ་སྩལ་དུ་གསོལ། འདིར་སྡོད་ཅིག
ཉེ་དགས་ལྷུང་བཟེད་དུ་ཕྱེ་དང༌། འབྲས་ཆན་དང༌། འཁུར་བ་དང༌། ཤ་དང༌། རུས་པའི་དུམ་བུ་བཅུག་ནས་ཆུ་བླུག་སྟེ་ཆུ་ལོངས་ཤིག ཆུ་འདི་ལྟ་བུའམ། འདི་ལྟ་བུའོ། ། བདག་གི་བུ་གུམ་པ་ལེགས་ཀྱིས། འདི་ལྟ་བུའི་མི་གཙང་བས་བཀྲུ་བར་མི་རུང་ངོ༌། ། དེ་གསོལ་པས་སོ། །
ལྷུང་བཟེད་ལན་གསུམ་དག་པར་བཀྲུས་ཏེ། དྲང་སྲོང་གིས་གསུངས་པའི་གཙུག་ལག་གི་ཚིགས་སུ་བཅད་པ་དག་གིས་བཟླས་བརྗོད་བྱས་པ་བྲམ་ཟེ་ལ་སོགས་པ་སློང་བ་དག་ལ་སྦྱིན་པར་བྱའོ། ༦ ། དགེ་སློང་རྣམས་ཀྱིས་འོག་གཞི་མེད་པར་ལྷུང་བཟེད་བཞག་པས། བཙས་ཟོས་ནས་གསོལ་པས་སོ། ། ལོ་མ་ལ་སོགས་པ་དག་གིས་མ་གཡོགས་པའི་འོག་གཞི་མེད་པའི་སར་ལྷུང་བཟེད་བཞག་པའོ། ༧ ། དགེ་སློང་རྣམས་ཀྱིས་ལྷུང་བཟེད་གད་ཁར་བཞག་པ་འདྲིལ་ནས་ཆག་པ་ལས་སོ། ། གད་ཁར་ལྷུང་བཟེད་འཇོག་པའོ། ༨ །
གཡང་སར་བཞག་པ་འདྲིལ་ནས་ཆག་པ་ལས་སོ། ། བྱིན་གྱིས་གཞོལ་བའི་གཡང་ས་ཡིན་པར་ལྷུང་བཟེད་བཞག་པའོ། ༩ ། དཀན་གཟར་པོར་བཞག་པ་འདྲིལ་ཏེ་ཆགས་པ་ལས་སོ། ། བང་རིམ་བཞི་པོ་ལྟ་བུའི་དཀན་གཟར་པོར་ལྷུང་བཟེད་བཞག་པའོ། ༡༠ ། དགེ་སློང་ཞིག་བསྒྲེངས་ཏེ་ལྷུང་བཟེད་འཁྲུ་ནས། དེ་ལྟར་མ་འཁྲུད་ཅིག ཅི་ཉེས། ལྷུང་ན་ཆག་གོ །
དེས་དེ་ལྷུང་ནས་ཆག་པའི་སྐབས་དེ་གསོལ་པས་སོ། ། བསྒྲེང་སྟེ་ལྷུང་བཟེད་བཀྲུ་བའོ། ༡༡ ། གད་ཁ་དང༌། ༡༢ གཡང་ས་དང༌། ༡༣ དཀན་གཟར་པོ་གསུམ་ལ་བཀྲུས་པ་ཡང་དེ་དང་འདྲའོ། ༡༤ ། དགེ་སློང་ཞིག་གིས་འབབ་ཆུ་དྲག་པོའི་རྒྱུན་ལས་བཟློག་སྟེ་ཆུ་བཅུས་པས་ལྷུང་བཟེད་ཆུས་ཁྱེར་བ་ལས་སོ། ། ལྷུང་བཟེད་ཀྱིས་འབབ་ཆུ་དྲག་པོའི་རྒྱུན་ལས་བཟློག་སྟེ་ཆུ་བཅུ་བར་བྱེད་པའོ། ། དེ་ལ་འཕྲོས་པ་ཧ་ཅང་རྒྱུན་ལུགས་མང་བའི་ཕྱིར་བཞི་མདོར་བཀྲུ་བར་མི་བྱའོ། །
ཆོས་བསྟན་པའི་སྡེ་ནི། འགྲེང་ཉལ་དམའ་བར་འདུག་དང་ཕྱིས་ནས་འོང༌། ། ལམ་གྱི་འགྲམ་སོགས་དོ་ཀེར་ཞྭ་ཅོད་པན། ། འཕྲེང་དང་དཀྲིས་དང་གླང་པོ་རྟ་དང་བཞོན། ། མཆིལ་ལྷམ་འཁར་གདུགས་མཚོན་ཆ་རལ་གྲི་དང༌། ། དགྲ་ཆ་གོ་ཆ་གྱོན་པ་རྣམས་ལ་བཤད། ། གླེང་གཞི་ནི། མཉན་ཡོད་དུ་དྲུག་སྡེ་དག་མི་ན་བར་འགྲེངས་ཏེ་ལྷུང་བཟེད་འཁྲུ་ནས་འདུག་པ་ལ་ཆོས་བཤད་པས་དད་པ་ཅན་དག སྟོན་པས་བསྐལ་བ་གྲངས་མེད་དུ་དཀའ་བ་སྤྱད་དེ་ཕར་ཕྱིན་དྲུག་རྫོགས་པར་མཛད་ནས་བླ་ན་མེད་པའི་ཡེ་ཤེས་བརྙེས་ན། ཁྱེད་ཅག་གུས་པ་དང་རྗེ་ས་མེད་པར་འདུག་པ་རྣམས་ལ་འགྲེངས་ཏེ་ཆོས་འཆད་དམ་ཟེར་བས།
དེ་དག་ཅང་མི་སྨྲ་བས་དེ་གསོལ་པས་བཅས་ཤིང༌། དེ་བཞིན་དུ་གོ་ཆ་གྱོན་པའི་བར་དུ་གླེང་གཞི་རྣམས་འགྲེའོ། ༡ ། ན་བ་མིན་པར་ཉན་པ་པོ་འདུག་པ་ལ་བསྒྲེངས་བས་དང༌། ༢ ཉལ་པ་ལ་འདུག་པས་དང༌། ༣ ཉན་པ་པོ་མཐོན་པོ་ལ་འདུག་པ་ལ་དམའ་བར་འདུག་པས་དང༌། ༤ ཉན་པ་པོ་བཟང་པོ་ལ་འདུག་པ་ལ་ངན་པར་འདུག་པས་དང༌། ༥ ཉན་པ་པོ་མདུན་དུ་འགྲོ་བ་ལ་ཕྱི་ནས་འོང་བཞིན་ནམ། ལམ་གྱི་དབུས་ནས་འགྲོ་བ་ལ་ལམ་གྱི་འགྲམ་ནས་འགྲོ་བས་ཆོས་བཤད་པ། ༦ མགོ་གཡོགས་པ་དང༌།
༧ བརྫེས་པ་དང༌། ༨ གཟར་བ་དང༌། ༩ གཉའ་གོང་དང༌། ༡༠ ལྟག་པར་བསྣོལ་བ་ལ་བཤད་པ། ༡༡ ཞྭ། ༡༢ ཅོད་པན། ༡༣ འཕྲེང་བ། ༡༤ གོས་ཀྱིས་དཀྲིས་པ་དང༌། ༡༥ དོ་ཀེར་ཅན་རྣམས་ལ་བཤད་པ། ༡༦ གླང་པོ་ཆེ།
༡༧ རྟ། ༡༨ ཁྱོགས། ༡༩ བཞོན་པ། ༢༠ མཆིལ་ལྷམ་གྱོན་པ་རྣམས་ལ་བཤད་པ། ༢༡ ལག་ན་གདུགས་དང༌། ༢༢ དབྱུག་པ་དང༌། ༢༣ མདའ་གཞུ་དང༌། ༢༤ རལ་གྲི་དང༌། ༢༥ དགྲ་སྟ་ཐོགས་པ་དང༌། ༢༦ གོ་ཆ་གྱོན་པ་རྣམས་ལ་ཆོས་འཆད་པར་བྱེད་པའོ། །
སྒྲུབ་པའི་ཚུལ་ནི། འགྲེང་ཆུ་སྔོ་བཅས་ས་ལ་བཤང་གཅི་དོར། ༡ ། མཉན་ཡོད་དུ་ཉེ་དགས་འགྲེང་བཞིན་དུ་བཤང་གཅི་བྱེད་ནས། ཁྱིམ་པ་དག་སྟོན་པའི་ཉན་ཐོས་ངོ་ཚ་དང་ལྡན་པ་ཡིན་ནོ་ཟེར་ནས། ཁྲེལ་མེད་འགྲེང་སྟེ་བཤང་གཅི་བྱེད་པ་དེ་ག་ལ་གདའ་ཟེར་བ་དེ་གསོལ་པས་སོ། ། སྒྲེང་སྟེ་བཤང་གཅི་བྱེད་པའོ། ༢ ། ཉེ་དགས་བཙོ་བླག་མཁན་ཞིག་ལ་བཞིན་བཟང་གོས་འདི་ཁྲུས་ལ་བྱིན་ཅིག ། སྔོན་ནི་བདག་ཅག་བསྲུངས་ན་དིང་སང་ཁྱེད་ཀྱི་ཅིའི་ཕྱིར་བཀྲུས་ཏེ་སྦྱིན།
བཀྲེན་པ་འདི་མི་དགའ་བར་བྱའོ་ཟེར་ནས་འཁྲུ་སྨན་ཟོས། མི་གཙང་བས་གྱོ་མོ་བཀང་ནས་བཙོ་བླག་མཁན་དེའི་བཀྲུ་བཤལ་སར་བླུག་གོ ། དེ་སྔ་བར་ལངས་ཏེ་གོས་བཀྲུ་བར་བརྩམས་པ་དང༌། མི་གཙང་བའི་དྲི་བྲོ་ནས་ཡིད་ཁོང་དུ་ཆུད་ནས་འདུག་པ་དང༌། ཉེ་དགའ་འོངས་ནས་ཅིའི་ཕྱིར། བཀྲུ་བཤལ་ས་འདིར་གཅིག་གིས་མི་གཙང་བ་བླུགས་ནས་ལས་བགྱིར་མ་མཆིས་སོ། ། བཀྲེན་པ་དེ་ལྟར་མི་དགའ་བར་བྱའོ་ཟེར་བ་དེ་གསོལ་པས་སོ། ། བཤང་གཅི་ཆུའི་ནང་དུ་བྱེད་དམ་དོར་བའོ། ། མཆིལ་མ་དང༌། སྣབས་དང༌།
སྐྱུགས་པ་བླུགས་པ་ཡང་ངོ༌། ༣ ། སྟོན་པ་སེར་སྐྱའི་ནྱ་གྲོ་དྷའི་ཀུན་ར་ན་བཞུགས་པའི་ཚེ། ཉེ་དགའ་ལྡུམ་པའི་གན་དུ་སོང་ནས་བཞིན་བཟང་ལྡུམ་ཆུང་ཞིག་བྱེད་ཅིག འཕགས་པ་ཁྱེད་ཀྱིས་སྔོན་བདག་ཅག་བསྲུངས་ན་དིང་སང་ཅིའི་ཕྱིར་སྦྱིན། འདི་མི་དགའ་བར་བྱའོ་སྙམ་ནས་བཀྲུ་སྨན་ཟོས། གྱོ་མོ་མི་གཙང་བས་བཀང་ནས་ཕྱགས་མ་ཐོགས་ནས་ལྡུམ་ཤིང་སྟེང་ཐམས་ཅད་དུ་མི་གཙང་བས་གཏོར་ནས་ལྡུམ་ཐམས་ཅད་མ་རུངས་པར་བྱས་སོ། ། མི་གཙང་བའི་དྲིས་ཝ་འདུས་ནས་ལྡུམ་ཐམས་ཅད་མ་རུངས་པར་བྱས་སོ། ། དེས་ལྡུམ་བཙོང་བའི་ཕྱིར་སྔར་སོང་བ་དང་ལྡུམ་མ་རུངས་པ་མཐོང་ནས་ཡིད་ཁོང་དུ་ཆུད་པ་དང༌། ཉེ་དགའ་འོངས་ནས།
ཅི འདིའོ། ། བཀྲེན་པ་ཁྱོད་འདི་ལྟར་མི་དགའ་བར་བྱེད་དོ། ། དེ་སྨོད་པ་དེ་གསོལ་པས་སོ། ། གོ་སྐབས་ཐམས་ཅད་དེས་བཀག་པ་མ་ཡིན་པའི་རྩྭ་སྔོན་པོ་ཡོད་པའི་ས་ཕྱོགས་སུ་བཤང་གཅི་བྱེད་པ་དང་འདོར་བའོ། ། རྒྱུ་བའི་ནི། ཤིང་ལ་མི་གང་མཐོར་འཛེག་གནང་ལ་མིན། ༡ ། ཁྱིམ་བདག་གཅིག་གིས་དགེ་འདུན་གདུགས་ཚོད་ལ་སྤྱན་དྲངས་པའི་ཚེ། ཉེ་དགའ་ལ་དགེ་སྐོས་ཀྱི་བསོད་སྙོམས་ནོད་པའི་རེས་བབ་པ་དང༌། ཐབས་གང་གིས་དགེ་སྐོས་འདིའི་ཟན་གཅད་པར་བྱ་སྙམ་དུ་བསམས་ནས།
བདག་ལ་མཉན་ཡོད་ནས་རྒྱལ་བྱེད་ཀྱི་བར་ལ་ཐག་ཉེ་རིང་ཅི་ཡོད་སྙམ་པར་འདྲི་ན་བརྗོད་དགོས་པས་གོམ་པས་གཞལ་ལོ་སྙམ་ནས། གོམ་པས་འཇལ་ཞིང་འོངས་པ་ན། དགེ་སྐོས་ཀྱིས་དེ་ཡུན་རིང་དུ་ཐོགས་པས་བདག་ཟན་ཆད་ན་མི་རུང་སྙམ་ནས་ཤིང་ལ་འཛེགས་ནས་བལྟས་པས་དལ་བུས་འོང་བ་མཐོང་ནས། འདིས་བདག་གི་ཟན་བཅད་དོ་སྙམ་ནས་བབས་ཏེ་འདུག་གོ ། ཉེ་དགའ་འོངས་པ་དང་གདུགས་ཚོད་ཡོལ་ནས། ཁྱེད་འགྲོས་དེ་ལྟ་བུས་འོངས་པས་ཁོ་བོའི་ཟན་ཆེད་དུ་བསམས་ཏེ་བཅད་དོ། ། ཁྱེད་ཀྱིས་ཇི་ལྟར་མཐོང༌། ཤིང་ལ་འཛེགས་ཏེ་བལྟས་སོ། ། རུང་ངམ། རུང་ཡང་སྲིད་མི་རུང་ཡང་སྲིད་འཛེགས་ཏེ་བལྟས་སོ་ཟེར་བ་དེ་གསོལ་པས།
ཤིང་ལ་མི་འཛེག་གོ ། དགེ་སློང་གི་ཆོས་གོས་བྱས་ནས་གཟར་ཐག་གང་དུ་གདགས་མི་ཤེས་ན་གསོལ་པས། ཤིང་ལ་མི་གང་ཙམ་དུ་འཛེག་སྟེ་དེས་ན་ཤིང་ལ་མི་གང་གིས་མཐོར་མི་འཛེག་གོ ། དགེ་སློང་དོན་མཐུན་དང་ལྷན་ཅིག་སོང་བ་དང༌། དོན་མཐུན་དགོན་པར་མཚན་མོ་བཏབ་པ་ན་དེར་སྟག་གི་འཇིགས་པ་བྱུང་ནས། ཚོང་པ་རྣམས་ཤིང་ལ་མཐོར་འཛེག་སྟེ་འདུག་གོ ། དགེ་སློང་དེས་མི་གང་ཙམ་དུ་འཛེགས་པ་དང༌། འཕགས་པ་སྟག་མཆིས་ཀྱིས་མྱུར་དུ་མཐོར་འཛེགས་ཤིག དེས་མི་གང་ལས་མཐོར་འཛེག་པར་མ་གནང་བས་དེར་བསྡད་པས་སྟག་མཆོངས་ནས་བསད་དོ། ། དེ་གསོལ་པས།
སྔ་མ་ནི་བཅས་པ། གནོད་པ་བྱུང་བ་མ་གཏོགས་པར་ཤིང་ལ་མི་གང་ཙམ་ལས་མཐོར་མི་འཛེག་གོ་ཞེས་ཕྱི་མ་གནང་བ་སྟེ། གནང་བ་རྣམས་ཉེས་མེད་དོ།། །། གཉིས་པ་དགེ་སློང་མའི་བསླབ་བྱ་ནི། མི་ཚངས་སྤྱོད་ལེན་གསོད་སྨྲ་རེག་པ་དང༌། ། ལུས་བཀན་འཆབ་དང་བཟློག་པ་ཕམ་པ་བརྒྱད། ༡ ། མི་ཚངས་སྤྱོད་ལ་སེར་སྐྱ་བཟང་མོ་ལ་བརྟེན་ནས་རྗེས་སུ་བཅའ་བར་མཛད་ལ། ༢ མ་བྱིན་ལེན་དང༌། ༣ སྲོག་གཅོད་པ་དང༌།
༤ མི་ཆོས་བླ་མའི་བརྫུན་གསུམ་པའི་སྐབས་ཇི་ལྟ་བའོ། ༥ ། སྦོམ་དགའ་མོ་ལ་བརྟེན་ནས་བཅས་ཏེ། གཞི་འདོད་པ་དང་ལྡན་པ་ལ་བརྟེན་པ་དང་ཚིམ་པ་དེ་དང་ལྡན་པའི་དོན་ཡོངས་སུ་ཤེས་པའི་མཐུ་ཡོད་པའི་སྐྱེས་པ་ལ། བསམ་པ་འཁྲིག་པའི་འདོད་ཆགས་ཀྱི་བསམ་པས། སྦྱོར་བ་པུས་མོ་ཡན་ཆད་ནས་མིག་མན་ཆད་ཀུན་ཏུ་སྤྲད་པའམ་ནོམ་པའམ་ཉུག་པར་བྱེད་པ། མཐར་ཐུག་རེག་པ་བདག་གིར་བྱེད་པ་སྟེ། ཡན་ལག་འདི་ཚང་ན་དགེ་སློང་མ་ལ་རེག་པའི་ཕམ་པར་འགྱུར་རོ། ། སོ་སོ་ཐར་པའི་མདོར། སྐྱེས་པ་ཆགས་པ་དང་ལྷན་ཅིག་ཅེས་གསུངས་ཀྱང༌།
རྣམ་འབྱེད་ལས། ཆགས་པར་གྱུར་པས་སྐྱེས་པ་མ་ཆགས་པའི་པུས་མོ་ཡན་ཆད་མིག་མན་ཆད་ནོམ་པར་བྱེད། ཉུག་པར་བྱེད་པ་བདག་གིར་བྱེད་ན་ཕམ་པར་འགྱུར་རོ་ཞེས་གསུངས་པའི་ཕྱིར་རོ། ། མིག་ནས་པུས་མོའི་བར་ལས་གཞན་ལ་རེག་གམ་ལན་བུ་དང་འབྲེལ་བ་ལྟ་བུས་གཡོགས་པ་ལ་རེག་པ་སྦོམ་པོ། རང་ལ་འཁྲིག་པའི་འདོད་ཆགས་ཀྱི་སེམས་མེད་ལ་སྐྱེས་པ་ཆགས་པར་ཤེས་པར་རེག་ན་ཕམ་པར་འགྱུར་བ་དེ་ལས་ན་སྨད་པ་སྦོམ་པོ། དེ་ལས་ན་སྨད་པ་ཉེས་བྱས་སུ་འགྱུར་རོ། ། སྐྱེས་པ་ཆགས་པ་ཡང་མ་ཤེས། རང་ལ་མེད་ན་ཐམས་ཅད་ཉེས་བྱས་སུ་འགྱུར་རོ། ། སྦེད་མ་ལ་བརྟེན་ནས་རྣམ་པར་འགྱུར་བ་མེད་པའི་སེམས་ཀྱིས་རང་གི་བུ་ཁོ་ན་ལ་རེག་པ་ནི་གནང་བའོ། ༦ །
འདི་ཡང་སྦོམ་དགའ་མོ་ལས་བཅས། གཞི་སྤྲད་དུ་རུང་བའི་སྐྱེས་པ་ཆགས་པ་དང་ལྷན་ཅིག བསམ་པ་ཆགས་པའི་སེམས་ཀྱིས། སྦྱོར་བ་གང་དུ་སྐྱེས་པས་བུད་མེད་ལ་བགྲོད་དུ་རུང་བ་དེ་ལྟ་བུའི་ཕྱོགས་ཕྱིར་བཟློག་ཏུ་མེད་པའི་གནས་སུ། མཐར་ཐུག་ལུས་བཀན་པ་སྟེ། འདི་ཚང་ན་ལུས་བཀན་པའི་ཕམ་པར་འགྱུར་རོ། ། ལུས་བཀན་པ་ཞེས་པ་ནི་ཉལ་བའོ། ། ཆགས་པར་གྱུར་པས་ཆགས་པར་གྱུར་པ་དང་ལྷན་ཅིག་གཞོགས་སྟེགས་དང༌། འཕྱར་གཡེང་དང༌། རྩབ་ཧྲལ་དང༌།
མལ་ཤོམ་པ་དང༌། དུས་འདེབས་པ་དང༌། བརྡ་དང་མཚན་མ་བྱེད་པ་ལ་སོགས་ཚིག་ཏུ་སྨྲས་ན་སྦོམ་པོ། མ་སྨྲས་ན་ཉེས་བྱས་སུ་འགྱུར་རོ། ༧ ། དགེ་སློང་མ་མཛའ་ཅན་མོ་ལ་བཅས་ཏེ། གཞི་དགེ་སློང་མ་གཞན་ལ་དགེ་སློང་མའི་ཕམ་པར་འགྱུར་བ་བརྒྱད་པོ་གང་ཡང་རུང་བ། བསམ་པ་བྱུང་བ་ཤེས་བཞིན། སྦྱོར་བ་འཆབ་པ། མཐར་ཐུག་ཉིན་མཚན་གྱི་མཐའ་སྟེ།
སྐྱ་རེངས་ཤར་བ་ན་འཆབ་པའི་ཕམ་པར་འགྱུར་རོ། ། མདུན་རོལ་དུ་ནི་ན་སྨད་དེ། སྦྱོར་བ་ལས་བྱུང་བ་སྦོམ་པོར་བཞག་གོ ༨ ། དགེ་སློང་མ་བཅུ་གཉིས་སྡེ་ལ་བརྟེན་ནས་བཅས་ཏེ། གཞི་དགེ་སློང་གནས་ནས་ཕྱུང་བ་བཟོད་པར་གསོལ་བར་ངེས་པ་དགེ་སློང་མས་ཕྱག་བྱ་བའི་འོས་མ་ཡིན་པའི་སྡོམ་པ་བྱིན་པར་གྱུར་པ་ལ། བསམ་པ་དེ་དག་ཐམས་ཅད་དེར་ཤེས་པར་གྱུར་པ། སྦྱོར་བ་དགེ་སློང་དེ་བཟོད་པ་གསོལ་བར་བྱེད་པ་ལས་བཟློག་པ། མཐར་ཐུག་བཞམས་བསྒོ་གསོལ་བ་དང་བཞིའི་ལས་གསུམ་པ་ལ་བསྒོ་བས་མི་གཏོང་ན་བཟློག་པའི་ཕམ་པར་འགྱུར་རོ། ། ད་ནི་དགེ་སློང་མའི་དགེ་འདུན་གྱི་ལྷག་མ་ཉི་ཤུ་པོ་བརྗོད་པར་བྱ་སྟེ།
སྨྱན་བྱེད་གཞི་མེད་བག་ཙམ་ཆ་བཅས་ལེན། ། ལེན་འཇུག་མཚན་འབྲལ་ཉིན་འབྲལ་ལམ་ལ་འཇུག ། ཆུ་བརྒལ་རབ་འབྱིན་ཤི་ནོར་བཟོད་བྱེད་དང༌། ། སྤོང་དང་འཐབ་ཀྲོལ་བརྟེན་པ་བརྟེན་དུ་འཇུག ། དགེ་འདུན་དབྱེན་དང་དེར་ཕྱོགས་ཁྱིམ་སུན་འབྱིན། ། བཀའ་བློ་མི་བདེ་ཉི་ཤུ་ལྷག་མ་ཡིན། ༡ ། སྨྱན་བྱེད་པ་དང༌། ༢ གཞི་མེད་དང༌། ༣ བག་ཙམ་དང༌།
༤ དགེ་འདུན་གྱི་དབྱེན་བྱེད་པ་དང༌། ༥ དེའི་རྗེས་སུ་ཕྱོགས་པ་དང༌། ༦ ཁྱིམ་སུན་འབྱིན་པ་དང༌། ༧ བཀའ་བློ་མི་བདེ་བ་ཞེས་པའི་དགེ་འདུན་ལྷག་མ་རྣམས་ནི་ཕའི་དང་འདྲ་བས་འདིར་མིང་ཙམ་ཞིག་རྣམ་པར་བཞག་གོ ། ཐུན་མོང་མིན་པ་ནི་ཅི་ཡང་རུང་བ་ལེན་པའི་ལྷག་མ་ལ་སོགས་བཅུ་གསུམ་སྟེ། ༨ དགེ་སློང་མ་འཁྲིག་པའི་འདོད་ཆགས་པས་སྐྱེས་པ་ཆགས་པ་ལ་ཅི་ཡང་རུང་བ་ལེན་པ་བདག་གིར་བྱེད་པ་ནི་ཅི་ཡང་རུང་བ་ལེན་པའི་ལྷག་མའོ། ༩ ། དགེ་སློང་མ་གང་དགེ་སློང་མ་གཞན་ལ་ཁྱོད་མ་ཆགས་པར་གྱིས་ལ། སྐྱེས་པ་ཆགས་པ་ལས་ཅི་ཡང་རུང་བ་ལན་པ་བདག་གིར་བྱེད་པ་ལ་ཉེས་པ་མེད་དོ་ཞེས་གོ་བར་བྱེད་ན་ཅི་ཡང་རུང་བ་ལེན་དུ་འཇུག་པའི་ལྷག་མར་འགྱུར་རོ། ༡༠ །
མཚན་མོ་ལ་དབྱར་ཁང་ལས་ཕྱི་རོལ་དུ་བྲལ་བར་གྱུར་པ་མཚན་མོ་འབྲལ་བའི་ལྷག་མ་དང༌། ༡༡ ཉིན་དབྱར་ཁང་ལས་བྲལ་བ་ཉིན་མོ་འབྲལ་བའི་ལྷག་མ་དང༌། ༡༢ རྒྱང་གྲགས་རེའི་ལམ་དུ་འཇུག་པའི་ལྷག་མ་དང༌། ༡༣ ཡུལ་ཕྲན་མིན་པའི་ཆུ་བརྒལ་བ་ཞེས་བྱ་བའི་ལྷག་མ་བཞི་པོ་ལ་ནི་གྲོགས་དགེ་སློབ་མ་གཞན་མེད་པར་འགྲོ་ན་ལྟུང་བ་དེ་དག་ཏུ་འགྱུར་རོ། ། འོན་ཀྱང་དགེ་སློབ་མ་ཡོད་ན་ཉེས་བྱས། དགེ་ཚུལ་མ་ཡོད་ན་དངོས་གཞིའི་གནས་སུ་སྦོམ་པོ། སྦྱོར་བའི་གནས་སུ་ཉེས་བྱས་སོ། ། ཕྱི་བཞིན་འབྲང་བའི་དགེ་སློང་མ་བརྡེགས་སམ། ཤིའམ། ཉམས་སམ།
ལྷུང་བར་གྱུར་རམ། གཞན་གྱི་ཡུལ་དུ་བྲོས་པ་ལྟ་བུ་མི་འདོད་བཞིན་དུ་འབྲལ་བ་ལ་ཉེས་པ་མེད་དོ། ། ཉིན་མཚན་གྱི་ཐའི་སྐད་ཅིག་ལ་དངོས་གཞིར་འགྱུར་གྱིས། མདུན་རོལ་ནི་སྦྱོར་བའོ། ། ཉིན་འབྲལ་ལ་མུ་གེའི་དུས་ཉེ་དུ་དང་ལྷན་ཅིག་འབྲེལ་བའི། ཉེ་བར་སྤྱོད་པའི་གནང་བ་ཐོབ་ན་ཉེས་མེད་དོ། ༡༤ ། བསད་པའི་ཕྱིར་ཚོགས་པ་ཡིད་མཐུན་པ། བདག་པོས་ཡོངས་སུ་བཏང་བ། རྒྱལ་པོས་རྗེས་སུ་གནང་བའི་བུད་མེད་དེ་དེ་ལྟ་བུར་ཤེས་བཞིན་དེ་རབ་ཏུ་འབྱིན་པའི་མཁན་མོ་བྱེད་ན་རབ་ཏུ་འབྱིན་པའི་ལྷག་མར་འགྱུར་རོ།
༡༥ ། གང་གི་ཚེ་ནོར་གྱི་བདག་པོ་ཤི་བ་དེའི་རིགས་བརྒྱུད་མེད་པ་ཚེགས་ཆུང་ངུས་ཐོབ་པའི་དགེ་འདུན་གྱིས་དབང་བའི་ནོར་མ་ཡིན་པ། རང་གི་དོན་དུ་ལེན་ནམ་དེང་ཡང་རུང་ཤི་བའི་ནོར་ལེན་པའི་དགེ་འདུན་ལྷག་མར་འགྱུར་རོ། ༡༦ ། དགེ་སློང་མའི་དགེ་འདུན་མས་དགེ་སློང་མ་གནས་ནས་དབྱུང་བ་ཤེས་བཞིན་དུ་དེ་ལས་མཚམས་ཀྱི་ཕྱི་རོལ་དུ་གང་ཡང་རུང་བས་བཟོད་པར་གསོལ་དུ་འཇུག་ན་བཟོད་པ་གསོལ་དུ་འཇུག་པའི་ལྷག་མར་འགྱུར་རོ། ༡༧ ། དཀོན་མཆོག་གཏོང་ངོ་ཞེས་སམ། འདི་དང་མཚུངས་པ་ཉིད་ཀྱི་དགེ་སྦྱོང་གཞན་དག་ཀྱང་ཡོད་ཀྱི། དེ་དག་ལས་ཚངས་པར་སྤྱོད་པ་ཉིད་སྤྱད་དོ་ཞེས་པའི་ཚིག་དེ་ལ་ཞུགས་པ་བཞམས་བསྒོ་གསོལ་བརྗོད་ཀྱི་ལན་གསུམ་པ་ལ་མི་གཏོང་ན་སྤོང་བའི་ལྷག་མའོ། ༡༨ །
དགེ་སློང་མ་འཐབ་ཀྲོལ་དང༌། མཚང་འབྲུ་བ་དང༌། རྩོད་པ་འགྱེད་པར་བྱེད་པ་ལ་དགེ་སློང་མ་རྣམས་ཀྱིས་ཆོ་ག་བཞིན་དུ་ཕྱིར་བཟློག་པ་ན། དགེ་སློང་མ་རྣམས་ལ་འདུན་པ་ལ་སོགས་པས་འགྲོ་བ་རྗེས་སུ་སྦྱོར་བ་ལ་བཞམས་ཏེ་བསྒོ་བ་དང་གསོལ་བརྗོད་ལན་གསུམ་ལ་དངོས་པོ་དེ་མི་གཏོང་ན་འཐབ་ཀྲོལ་བྱེད་པའི་ལྷག་མར་འགྱུར་རོ། ༡༩ ། དགེ་སློང་མ་དང༌། ཁྱིམ་པ་མོ་དང༌། མུ་སྟེགས་ཅན་མོ་དང༌། དགེ་ཚུལ་མ་དང༌། དགེ་སློབ་མ་ལྷན་ཅིག་སྡེབས་ཤིང་འདྲེ་བར་གནས་པ།
རྒོད་པ་དང༌། རྩེ་བ་དང༌། ལུས་ཀྱིས་རྩབ་ཧྲལ་གྱི་རྒྱུར་གྱུར་པས་གནས་པ་ལ། དགེ་སློང་མ་རྣམས་ཀྱིས་ཧ་ཅང་འདྲེ་ཞིང་གནས་པར་མ་བྱེད་ཅིག ཅེས་བསྒོ་བས་མི་ཉན་པ་ལ་བཞམས་བསྒོ་གསོལ་བཞིའི་ལན་གསུམ་པར་མི་གཏོང་བ་དེ་བུད་མེད་དང་བརྟེན་པའི་ལྷག་མར་འགྱུར་རོ། ༢༠ ། དགེ་སློང་མ་བུད་མེད་དང་སྡེབས་ཤིང་གནས་པ་བཏང་ནས་ཐ་དད་དུ་གནས་པ་ལ། དེར་ཤེས་བཞིན་དུ་དགེ་སློང་མ་གང་གིས་འདི་སྐད་ཅེས། ཕུ་ནུ་མོ་ཁྱེད་གཉིས་ཐ་དད་དུ་གནས་པར་མ་བྱེད་ཅིག ཁྱེད་གཉིས་ཐ་དད་དུ་གནས་ན་དགེ་བའི་ཆོས་རྣམས་འབྲི་བ་ཉིད་དུ་བྱའི།
འཕེལ་བ་ནི་མ་ཡིན་ནོ། ། ཁྱེད་གཉིས་སྡེབ་ཅིང་གནས་པར་གྱིས་ཤིག དེ་ལྟར་གནས་ན་དགེ་བའི་ཆོས་རྣམས་འཕེལ་བ་ཉིད་དུ་ཤེས་པར་བྱའི། འབྲི་བར་ནི་མ་ཡིན་ནོ། ། སྡེབས་པ་ཡང་དག་པར་འཛིན་དུ་འཇུག་པ་ལ་དགེ་འདུན་མས་བཞམས་ཏེ་བསྒོ་བ་དང༌། གསོལ་བ་དང༌། བཞིའི་ལས་ཀྱིས་ལན་གསུམ་བསྒོ་ཡང་མི་གཏོང་ན་བུད་མེད་དང་བརྟེན་དུ་འཇུག་པའི་དགེ་འདུན་ལྷག་མར་འགྱུར་རོ། ། སྤང་ལྟུང་སོ་གསུམ། ༡ འཆང་བ་དང༌། ༢ འབྲལ་བ་དང༌།
༣ འཇོག་པ་དང༌། ༤ འཁྲུར་འཇུག་པ་དང༌། ༥ ལེན་པ་དང༌། ༦ སློང་བ་དང༌། ༧ སློང་པར་རིགས་པ་དང༌།

༨ དཔགས་པ་སློང་བ་དང༌། ༩ སོ་སོ་ནས་དཔགས་པ་སློང་བ་དང༌། ༡༠ བསྐུར་བའི་སྤང་བ་དང༌། ༡༡ གསེར་དངུལ་ལ་རེག་པ་དང༌། ༡༢ མངོན་མཚན་ཅན་གྱིས་སྤྱོད་པ་དང༌། ༡༣ ཉོ་ཚོང་དང༌། ༡༤ ལྷུང་བཟེད་ཚོལ་བ་དང༌། ༡༥ འཐག་ཏུ་འཇུག་པ་དང༌། ༡༦ འཐག་པ་བསྐྱེད་པ་དང༌། ༡༧ འཕྲོག་པ་དང༌། ༡༨ བསྔོས་པ་ལས་བསྒྱུར་བ་དང༌།
༡༩ གསོག་འཇོག་ལས་གྱུར་པ་སྟེ། བཅུ་དགུ་ནི་དགེ་སློང་དང་ཐུན་མོང་པའོ། ། ཐུན་མོང་མ་ཡིན་པ་ནི། ༢༠ ལྷུང་བཟེད་ལྷག་མ་ཞག་གཅིག་ལས་འདས་པར་འཆང་བ་ནི་ལྷུང་བཟེད་འཆང་བའི་སྤང་ལྟུང་དང༌། ༢༡ ཆོས་གོས་བྱིན་གྱིས་བརླབ་ཏུ་རུང་བ་ལྔ་པོ་དག་ལས་གང་ཡང་རུང་བ་མི་བདོག་པ་ཉིད་ཀྱི་གང་གི་ཚེ་རྙེད་པར་གྱུར་པའི་ཉི་མ་དང་པོ་དེ་ཉིད་ལ་ཆོས་གོས་དེ་བྱིན་གྱིས་མ་བརླབས་ན་ཞག་གཅིག་གི་སྐྱ་རེངས་ཤར་ན་བྱིན་གྱིས་མི་རློབ་པའི་སྤང་ལྟུང་དུ་འགྱུར་ལ། ཉི་མ་དང་པོ་དེ་ཉིད་ལ་བྱིན་གྱིས་བརླབས་པའི་ཆོས་གོས་དེ་དེ་ཕྱིན་ཆད་ཀྱི་ཟླ་བ་ཕྱེད་ལ་བྱིན་གྱིས་བརླབ་དགོས་ལ། མ་བརླབས་ན་ཞག་བཅུ་དྲུག་པའི་དང་པོ་ཤར་ན་ཡང་སྤང་བ་འདིར་འགྱུར་རོ། ། མདུན་རོལ་དུ་བྱིན་གྱིས་བརླབས་པ་ལ་ཉེས་པ་མེད་པས་གསོ་སྦྱོང་གི་དུས་བྱིན་གྱིས་བརླབས་ན་ཕྱིན་ཆད་འཁྲུལ་པ་མེད་དོ། ༢༢ ། དཔྱིད་རའི་མདུན་རོལ་གྱི་དུས་གང་ཡང་རུང་བར་སྲ་བརྐྱང་འབྱིན་ན་འབྱིན་པར་ཚོགས་པའི་དགེ་འདུན་མ་ཐམས་ཅད་ལ་སྤང་བའི་ལྟུང་བྱེད་ཕོག་གིས།
དེ་དག་དབང་བའི་སྲ་བརྐྱང་གི་རྙེད་པ་མ་བགོས་པ་དེ་སྤང་བར་འགྱུར་ལ། བགོས་པ་ལ་ནི་མི་འགྱུར་རོ། ། ཆོམ་རྐུན་པ་དག་གིས་བཅོམ་པར་གྱུར་ན་དེའི་དོན་ཉིད་དུ་མདུན་རོལ་དུ་སྲ་བརྐྱང་འབྱིན་པ་ལ་ལྟུང་བ་མེད་དོ། ༢༣ ། ཆོས་གོས་གཏན་པ་དབྱུང་བའི་དུས་ངེས་པ་ནི་དཔྱིད་རའི་ཉ་ཡིན་ལ། དུས་དེར་དགེ་འདུན་མ་ཆོས་གོས་གཏན་པ་འབྱིན་པ་ལ་ཚོགས་པ་སྦྱིན་པར་མི་བྱེད་པ་ནི་སྲ་བརྐྱང་མི་འབྱིན་པའི་སྤང་ལྟུང་དུ་འགྱུར་རོ། ༢༤ ། མངོན་མཚན་ཅན་ཏེ་རིན་པོ་ཆེ་དབྱར་ཁང་གི་དགོས་པའི་དབང་གིས་མིན་པར་སློང་བ་སྔོན་དུ་བཏང་སྟེ་བསླངས་ན་རིན་པོ་ཆེ་སློང་བའི་སྤང་ལྟུང་དུ་འགྱུར་རོ། ༢༥ ། གླེགས་བམ་བྲི་བ་ལ་སོགས་པའི་དོན་དུ་རྙེད་པ་ལྟ་བུ་ཟས་ལས་གཞན་པའི་གོས་ཟས་སུ་བསྒྱུར་ཞིང་བཟའ་བར་བྱའོ་ཞེས།
དེའི་ཕྱིར་ངེས་པར་འཇོག་པར་བྱེད་ན་གོས་ཟས་ལ་བསྒྱུར་བའི་སྤང་ལྟུང༌། ༢༦ གོས་ཀྱི་རྒྱུ་དང༌། མལ་ཆའི་རྒྱུ་དང༌། དབྱར་ཁང་གི་རྒྱུའི་ཆེད་དུ་ཡོ་བྱད་གང་ཡང་རུང་བ་རྙེད་པ་ཟས་སུ་བྱས་ཏེ་བཟའ་བའི་ཕྱིར་འཇོག་ན་གོས་རྒྱུ་ཟ་བའི་སྤང་ལྟུང་དང༌། ༢༧ མལ་ཆའི་རྒྱུ་ཟ་བའི་སྤང་ལྟུང་དང༌། ༢༨ དབྱར་ཁང་གི་རྒྱུ་ཟ་བ་ལས་གྱུར་པའི་སྤང་ལྟུང་དུ་བཞག་གོ ༢༩ ། དགེ་སློང་མ་གྲངས་སུ་ཆད་པའི་ཚོགས་ཀྱི་ཕྱིར་སྦྱོར་དུ་བཅུག་པ་དེ་བདག་ཉིད་ལ་སྒྱུར་བར་བྱེད་ན་སྐྱེ་བོ་མང་པོ་ལ་བསྔོས་པ་བྱིན་གྱིས་རློབ་པའི་སྤང་ལྟུང་ངོ༌། ༣༠ ། དགེ་སློང་མ་གྲངས་ཆད་པ་མེད་པའི་ཚོགས་ཀྱི་ཕྱིར་སྦྱོར་དུ་བཅུག་པ་བདག་གཅིག་པུར་བསྒྱུར་བ་དགེ་འདུན་ལ་བསྔོས་པ་བྱིན་གྱིས་རློབ་པའི་སྤང་ལྟུང་ངོ༌།
༣༡ ། འཁྲིག་པའི་རོས་ཉེ་བར་འཚོ་བའི་ཆེད་དུ་ཚིག་ཉན་དུ་གཞུག་པའི་ཕྱིར་བརྟེན་པའི་མཐུ་ཡོད་པའི་སྐྱེས་པ་རྫས་ཀྱི་ཐུམ་བུ་ལ་སོགས་པ་བཅིངས་པ་འགྲོལ་དུ་འཇུག་ན་བཅིངས་པ་འགྲོལ་དུ་འཇུག་པའི་སྤང་ལྟུང་ངོ༌། ། རྫས་ལེགས་པར་གནས་པའི་ཆེད་ཡིན་ན་ཉེས་པ་མེད་དོ། ༣༢ ། སྲང་བརྒྱད་ལ་ལྕིད་ཀྱིས་ལྕི་བ་དང༌། ཀར་ཤ་པ་ཎ་ཉི་ཤུ་རི་བ་མན་རིན་ཐང་གིས་ལྕི་བ་ཡིན་ནོ། དེ་བརྗེ་བའི་ཕྱིར་མ་ཡིན་པ་བདག་གིར་བྱེད་ན་ལྕི་བ་བརྟེན་པའི་སྤང་ལྟུང་ངོ༌། ༣༣ ། གོས་ལྕིད་ཀྱིས་ཡང་བ་སྲང་ལྔ་ཡན་བརྗེ་བའི་ཕྱིར་མ་ཡིན་པར་བདག་གིར་བྱེད་ན་གོས་ཡང་བ་བརྟེན་པའི་སྤང་ལྟུང་ངོ༌། ། ལྟུང་བྱེད་བརྒྱ་བརྒྱད་ཅུ།
མ་བསྐོས་པ་དང༌། ཉི་མ་ནུབ་ཀྱི་བར་དང༌། ཟས་ཅུང་ཟད་ཀྱི་ཕྱིར་སྟོན་པ་དང༌། གོས་བྱེད་དང༌། གོས་སྦྱིན་དང༌། དོན་མཐུན་དང་ལྷན་ཅིག་གྲུར་འགྲོ་བ་དང༌། དབེན་པར་འདུག་འགྲེང་དང༌། སྦྱོར་དུ་བཅུག་པ་དང༌། སྐྲོད་པ་དང༌། ཡང་ཡང་ཟ་བ་དང༌།
ཟས་བསོད་པ་སློང་བ་དང༌། ཉལ་པོ་ཤོམ་པའི་ཁྱིམ་དུ་འདུག་འགྲེང་དང༌། ཕྱིར་མ་བསླངས་པར་སྤྱོད་པ་དང༌། མ་ལོན་པ་དང༌། དབྱར་གྱི་རས་ཆེན་ལས་གྱུར་བ་སྟེ། བཅོ་བརྒྱད་པོ་མ་གཏོགས་པའི་ལྷག་མ་བདུན་ཅུ་རྩ་གཉིས་པ་དང་མཐུན་ལ། ཐུན་མོང་མིན་པའི་ལྟུང་བྱེད་བརྒྱ་རྩ་བརྒྱད་ནི། ༡ དགེ་སློང་མ་བདག་ཉིད་རྫོགས་པར་བསྙེན་ནས་ལོ་བཅུ་གཉིས་མ་ལོན་པར་མཁན་མོ་ཉིད་ཀྱིས་གཞན་རབ་ཏུ་འབྱིན་པ་དང་རྫོགས་པར་བྱེད་པ་མ་ལོན་པས་ཉེ་བར་འཇོག་པར་བྱེད་པའི་ལྟུང་བྱེད། ༢ གནང་བ་མ་ཐོབ་པར་རབ་ཏུ་འབྱིན་པ་དང༌། རྫོགས་པར་བསྙེན་པ་དང༌།
དགེ་སློང་མར་བྱེད་པ་དང༌། གནས་སྦྱིན་པ་ཞེས་རྣམ་པ་བཞིའི་འཁོར་ཉེ་བར་འཇོག་པར་བྱེད་ན་འཁོར་ཉེ་བར་འཇོག་པའི་ལྟུང་བྱེད། འཁོར་ཉེ་བར་འཇོག་ནུས་པ་ལོ་བཅུ་གཉིས་ལོན་པ་ལ་དགེ་སློང་མའི་དགེ་འདུན་གྱིས་འཁོར་ཉེ་བར་འཇོག་པའི་གནང་བ་སྦྱིན་ནོ། ། དེ་བཞིན་འཁོར་མང་པོ་ཉེ་བར་འཇོག་ནུས་པས་ཡང་ཤེས་པར་བྱའོ། ༣ ། གནང་བ་མ་ཐོབ་པར་འཁོར་མང་པོ་ཉེ་བར་འཇོག་ན་འཁོར་མང་པོ་ཉེ་བར་འཇོག་པའི་ལྟུང་བྱེད། ༤ ཁྱིམ་སོ་གཟུང་བ་ལོ་བཅུ་གཉིས་ཀྱི་མདུན་རོལ་དུ་བསྙེན་པར་རྫོགས་པར་བྱེད་ན་མཁན་མོ་ལ་ལོ་བཅུ་གཉིས་མ་ལོན་པ་རྫོགས་པར་བྱེད་པའི་ལྟུང་བྱེད། ༥ ཁྱིམ་སོ་མ་གཟུང་བ་ལོ་ཉི་ཤུའི་མདུན་རོལ་དུ་རྫོགས་ན་ཉི་ཤུ་མ་ལོན་པ་རྫོགས་པའི་ལྟུང་བྱེད། ༦ དེ་གཉིས་ལ་དགེ་སློང་མའི་བསླབ་པའི་སྡོམ་པ་མ་བྱིན་པར་ཚིགས་ལས་འདས་ཏེ་ཐལ་བྱུང་རྫོགས་པར་བྱེད་ན་ཡུལ་ཐ་དད་པའི་དབང་གིས་ཚིགས་ལས་འདས་པའི་ལྟུང་བྱེད་གཉིས་སུ་བཞག་གོ ༨ །
དགེ་སློང་མའི་བསླབ་པ་བྱིན་དུ་ཟིན་ཀྱང་དེ་ལོ་གཉིས་སུ་མ་སྤྱད་པ་ཉིད་རྫོགས་པར་བྱེད་ན་བསླབ་པ་ལ་མ་བསླབས་པར་རྫོགས་པར་བྱེད་པའི་ལྟུང་བྱེད། ༩ ལོ་གཉིས་སུ་བསླབ་པ་དེ་ལ་བསླབས་ཟིན་པ་དེ་རྐྱེན་ཚང་བཞིན་དུ་རྫོགས་པར་མི་བྱེད་ན་བསླབ་པ་ལ་བསླབས་པ་རྫོགས་པར་མི་བྱེད་པའི་ལྟུང་བྱེད། ༡༠ གལ་ཏེ་ཁོ་མོ་ལ་གོས་སྦྱིན་པ་ལྟ་ན། དེའི་ཕྱིར་ཁྱོད་ལ་བསྙེན་པར་རྫོགས་པར་བྱའོ་ཞེས་རྫོགས་པར་འདོད་པ་ལ་ཟེར་ན་རྣམ་པ་དེ་ཆོས་འཚོང་བ་ཡིན་པས་ཆོས་འཚོང་བའི་ལྟུང་བྱེད། ༡༡ རབ་ཏུ་བྱུང་བ་དང་མཐུན་པའི་རྒྱུན་བསྟན་པ་དེས་ཁྱིམ་རྒྱས་པ་དཔང་དུ་བཙུགས་ནས་དེ་རབ་ཏུ་མི་འབྱིན་ན་འབྲིད་པའི་ལྟུང་བྱེད། ༡༢ ལོ་གང་ལ་གཅིག་རབ་ཏུ་བྱུང་ནས་དེ་ལོ་ལ་གཞན་རབ་ཏུ་མི་འབྱིན་པར་ཕྱི་ལོགས་ཀྱི་ལོར་འབྱིན་ན་འཁོར་མང་པོ་གསོག་པའི་ལྟུང་བྱེད། ༡༣ ཆུང་མ་ཁྱིམ་བདག་གིས་མ་གནང་བར་རབ་ཏུ་འབྱིན་ན་མ་གནང་བ་སྡུད་པའི་ལྟུང་བྱེད། ༡༤ འཁྲུལ་པ་མོ་རབ་ཏུ་འབྱིན་པའི་ལྟུང་བྱེད། ༡༥ སྦྲུམ་མ་རབ་ཏུ་འབྱིན་པའི་ལྟུང་བྱེད། ༡༦ མྱ་ངན་གྱིས་གཟིར་བ་འབྱིན་བའི་ལྟུང་བྱེད།
༡༧ རྩབ་ཀྲོལ་ཅན་རབ་ཏུ་འབྱིན་པའི་ལྟུང་བྱེད་དེ། ། སྐྱོན་ཅན་སྡུད་པ་བཞི། ༡༨ ཕན་མི་འདོགས་པའི་ལྟུང་བྱེད་དང༌། ༡༩ བར་ཆད་ཀྱི་གནས་མཐོང་ན་བར་ཆད་མེད་པའི་གནས་སུ་མི་འདྲེན་པའི་ལྟུང་བྱེད་དང༌། ༢༠ དགེ་སློང་མའི་བསླབ་པ་མི་སློབ་པའི་ལྟུང་བྱེད་དང༌། ༢༡ ན་བ་དག་ལ་ནད་གཡོག་མི་བྱེད་པའི་ལྟུང་བྱེད་དེ། ཡལ་བར་འདོར་བ་ལས་གྱུར་པའི་ལྟུང་བྱེད་བཞི་ལ་མཁན་མོ་ཉིད་ཀྱིས་རབ་ཏུ་ཕྱུང་བ་དང་བསྙེན་པར་རྫོགས་པ་ཡིན་ལ། མཁན་མོ་ཉིད་ཀྱིས་ཡལ་བར་དོར་བ་དགོས་སོ། ༢༢ ། བཀྲུ་བའི་ཆེད་མ་ཡིན་པ་རང་གི་མོ་དབང་དུ་རྒྱ་སྐྱེགས་ཀྱི་ཆང་བུ་སོགས་འཇུག་པར་འདོད་པ་བརྟེན་པའི་ལྟུང་བྱེད།
རྒྱུན་གྱི་ཟློག་ཕྱོགས་སུ་སྩལ་བ་དང༌། ཁུ་ཆུ་བླུག་པ་སོགས་ཉེས་བྱས་སོ། ༢༣ ། རང་གི་སོར་མོའི་ཚིགས་གཉིས་ལས་ལྷག་པས་མོ་མཚན་གྱི་ནང་དུ་འཁྲུ་བ་འདོད་པ་བརྟེན་པ་ལྟར་བཅོས་པའི་ལྟུང་བྱེད། ༢༤ མོ་མཚན་ལ་ཐལ་ལྕག་བསྣུན་ན་འདོད་པ་བརྟེན་པ་ལྟར་གནོད་པའི་ལྟུང་བྱེད། ༢༥ རྨོངས་ཀྱི་སྤུ་རང་གིས་ཕལ་ཆེར་བྲེག་གམ། འཐོག་པའམ། གཞན་བྱེད་དུ་འཇུག་ན་བརྟེན་པ་ལྟར་འཆོས་པའི་ལྟུང་བྱེད། ༢༦ ཁྱིམ་པ་བརྟེན་པའི་མཐུ་ཡོད་པ་དང་དབེན་པ་སྐྱབས་ཡོད་ཀྱི་འདོམ་གང་ཚུན་ཆད་ན་དགེ་སློང་མ་གཅིག་པུར་འདུག་པ་དང་བསྒྲེང་བ་ལྟུང་བྱེད་གཅིག ༢༧ དགེ་སློང་གྲོགས་མེད་དང་ལྷན་ཅིག་ཏུ་འདུག་པ་དང་བསྒྲེང་བའི་ལྟུང་བྱེད་དང༌།
༢༨ བླ་གབ་མེད་པ་ན་ཁྱིམ་པ་བརྟེན་རུང་དང་ལྷན་ཅིག་འདུག་པ་དང་བསྒྲེང་བའི་ལྟུང་བྱེད་དང༌། ༢༩ བླ་གབ་མེད་པར་གྲོགས་མེད་པའི་དགེ་སློང་དང་ལྷན་ཅིག་འདུག་པ་དང་བསྒྲེང་བའི་ལྟུང་བྱེད་དང༌། ༣༠ ཁྱིམ་པའི་རྣར་ཤུབ་ཅིང་སྨྲ་བའི་ལྟུང་བྱེད་དང༌། ༣༡ ཁྱིམ་པ་ལས་རྣར་ཤུབ་ཅིང་སྨྲ་བ་ཉན་པའི་ལྟུང་བྱེད་དང༌། ༣༢ དགེ་སློང་གི་རྣར་ཤུབ་ཅིང་སྨྲ་བའི་ལྟུང་བྱེད་དང༌། ༣༣ དགེ་སློང་ལས་རྣར་ཤུབ་ཅིང་སྨྲ་བ་ཉན་པའི་ལྟུང་བྱེད་དང༌། ཕྱི་མ་བཞི་ལ་དཔུང་མགོའི་ཕྱི་རོལ་གྱི་མཐའ་ལས་ཀོས་སྐོའི་མཐར་འདས་པ་དང༌། མདུན་རོལ་ནས་སྙིང་གའི་རུས་པ་དང༌། རྒྱབ་ལོགས་ལས་མཆན་ཁུང་གི་ཐད་ལས་འདས་ན་དངོས་གཞིར་འགྱུར་རོ། ༣༤ །
ཁྱིམ་པ་ལས་རིག་པ་གང་ཡང་རུང་བ་ལེན་པའི་ལྟུང་བྱེད་དང༌། ༣༥ ཁྱིམ་པ་དེ་ལས་རིག་པ་ཀློག་པའི་ལྟུང་བྱེད་དང༌། ༣༦ སྒྱུ་ཐབས་ཀྱིས་ལུས་རྨ་དཀྲིས་སྐྱེས་པ་ལ་དགྲོལ་དུ་འཇུག་པའི་ལྟུང་བྱེད་དེ། རེག་པར་བྱ་བ་མ་ཡིན་པ་དང་བརྟེན་པ་ལ་གྱུར་པའི་བཅུ་གཅིག ༣༧ རང་གི་བུ་མིན་པ་ཁྱེའུ་ཕོ་མོ་མ་ནིང་པང་དུ་འཚོ་ན་བུ་འཚོ་བའི་ལྟུང་བྱེད། ༣༨ ཁྱིམ་བདག་བུད་མེད་ལ་རག་ལས་པ་མ་ཡིན་པའི་ཁྱིམ་མམ། ཕྱུགས་ལྷས་སམ། འགྲོན་ཁང་ལ་སོགས་པའི་ཁྱིམ་གཞན་དུ་མཚན་མོའི་མཐའི་སྐད་ཅིག་ཚུན་མ་དྲིས་པར་ཉལ་ཞིང་འདས་པའི་ལྟུང་བྱེད་དང༌། བུད་མེད་ལ་རག་ལས་ན་དེ་ལ་དྲིས་པ་ཉེས་མེད་དོ། ༣༩ །
མཚན་མོའི་མཐའ་ཚུན་མ་བརྟགས་པར་སྐྱབས་ཡོད་པའི་སར་འདའ་བའི་ལྟུང་བྱེད་དང༌། ༤༠ གནས་ཁང་དུ་དགེ་སློང་མ་གཞན་མེད་པར་རྐྱེན་དབང་གིས་མ་ཡིན་པར་གཅིག་པུར་མཚན་མོའི་མཐའ་ཚུན་འདའ་བར་བྱེད་པའི་ལྟུང་བྱེད་དེ། གནོད་པར་གྱུར་པའི་སྒོ་སྤངས་པའི་ལྟུང་བྱེད་གསུམ་མོ། ༤༡ ། དགེ་སློང་མ་དང་ལྷན་ཅིག་གཏུར་བུ་ལ་སོགས་པས་བར་ཆད་མ་ཡིན་ཞིང་དྲན་པ་ཉེ་བར་མ་བཞག་པས་ཁྲི་གཅིག་ལ་ཤ་རེག་པ་དང་བཅས་པས་མཚན་མོ་ཉལ་ན་ལོངས་སྤྱད་ཅིང་གནས་པ་བཏང་བའི་ལྟུང་བྱེད་དོ། ༤༢ དགེ་སློང་མ་གཞན་གྱིས་རང་གི་ལུས་དྲིལ་ཕྱིས་བྱེད་པའི་ལྟུང་བྱེད་དང༌། ༤༣ དགེ་སློང་མས་བྱེད་པའི་ལྟུང་བྱེད་དང༌། ༤༤ དགེ་ཚུལ་མས་བྱེད་པའི་ལྟུང་བྱེད་དང༌། ༤༥ ཁྱིམ་པ་མོས་བྱེད་པའི་ལྟུང་བྱེད་དང༌། ༤༦ མུ་སྟེགས་ཅན་མོས་རང་གི་ལུས་ལ་དྲིལ་ཕྱིས་བྱེད་དུ་འཇུག་པའི་ལྟུང་བྱེད་དང༌།
༤༧ བུད་མེད་ཀྱིས་རང་གི་ལུས་ཆུ་འབའ་ཞིག་གིས་བཀྲུ་བཤལ་བྱེད་དུ་འཇུག་པའི་ལྟུང་བྱེད་དང༌། ༤༨ རྫས་དྲི་ཞིམ་པོས་རང་ལུས་སྐུད་པའི་ལྟུང་བྱེད་དང༌། ༤༩ འབྲུ་མར་གྱི་ཚིགས་མས་རང་ལུས་སྐུད་པའི་ལྟུང་བྱེད་དེ། བྱི་དོར་ལས་གྱུར་པའི་ལྟུང་བྱེད་བརྒྱད། ༥༠ བུད་མེད་དང་ལྷན་ཅིག་ལག་པ་སྦྲེལ་ཏེ་ཁྲུས་བྱེད་ན་ལྟོ་བར་སླེབ་པའི་ཚེ་ཆུ་ལ་སྤྱོད་པའི་ལྟུང་བྱེད། ༥༡ པུ་ཤེལ་ཙིས་སྐྲ་ཤད་པའི་ལྟུང་བྱེད། ༥༢ སོ་མངས་ཀྱིས་སྐྲ་ཤད་པའི་ལྟུང་བྱེད། ༥༣ སྨིག་ཤད་ཀྱིས་སྐྲ་ཤད་པའི་ལྟུང་བྱེད། ༥༤ དེ་གསུམ་ཆར་གྱིས་སྐྲ་ཤད་པའི་ལྟུང་བྱེད། ༥༥ སྐྲ་བརྙན་ཐོགས་པའི་ལྟུང་བྱེད།
༥༦ ཁྱིམ་པའི་རྒྱན་ཐོགས་པའི་ལྟུང་བྱེད་དེ། འཆོས་པ་ལས་གྱུར་པའི་ལྟུང་བྱེད་དྲུག ༥༧ རང་གི་ཡན་ལག་གི་རྣམ་པ་གང་ཡང་རུང་བས་བྲོ་བརྡུང་བའི་ལྟུང་བྱེད། ༥༨ རང་གི་མགྲིན་པའི་འགྱུར་གང་ཡང་རུང་བས་གླུ་ལེན་པའི་ལྟུང་བྱེད། ༥༩ རང་གི་པི་ཝང་ལ་སོགས་པའི་རོལ་མོ་བྱེད་པའི་ལྟུང་བྱེད་དེ། རྒྱགས་པ་ལས་གྱུར་པ་གསུམ། ༦༠ ལོངས་སྤྱོད་དུ་གདུགས་ཐོགས་པའི་ལྟུང་བྱེད། ༦༡ དབྱར་ཁང་དང་མལ་སྟན་ལ་བག་བྱ་བའི་ཕྱིར་མ་ཡིན་པར་ལོངས་སྤྱོད་དུ་མཆིལ་ལྷམ་གྱོན་པའི་ལྟུང་བྱེད། ༦༢ རང་ལ་ཁྲིའུའི་བསྙེན་བཀུར་བྱེད་དུ་འཛུད་ན་དེ་ཉམས་སུ་མྱོང་བའི་ཚེ་ཁྲིའུས་བསྙེན་བཀུར་བྱེད་དུ་འཛུད་པའི་ལྟུང་བྱེད་དེ། ལོངས་སྤྱོད་འཆོས་པ་ཉིད་ལས་གྱུར་བའི་གསུམ།
༦༣ གང་གི་ཁྱིམ་གཞན་དུ་བདག་པོས་མ་བསྒོ་བར་དེར་སྟན་ལ་འདུག་པ་ལ་ཐུགས་ཐུབ་སྟེ་བཙན་ཐབས་སུ་ཕྱིས་གནོན་བྱེད་ན་ཐུགས་ཐུབ་ཏུ་ཕྱིས་གནོན་བྱེད་པའི་ལྟུང་བྱེད། ༦༤ ཆོས་ཉན་དུ་གཞུགས་པའི་ཚེ་ཁྱིམ་པའི་སྟན་ཡོངས་སུ་སྤྱོད་ལ་ཁྱིམ་པ་ལ་མ་སྦྲན་པར་བོར་ཏེ་སྙིང་ནས་ལོག་ཐབས་ཀྱིས་ཉེན་ཀོར་ལས་འདས་པར་ཕྱིན་ན་ཁྱིམ་པ་ལ་ལོག་ཐབས་བྱེད་པའི་ལྟུང་བྱེད། ༦༥ རྒྱ་ཅང་དང་ལྕགས་པོད་ལ་སོགས་པ་ནི་སྐ་རགས་ཀྱི་རྣམ་པ་སྟེ། དེའི་ཆེད་དུ་ཆོས་དང་ལྡན་པའི་དགོས་པའི་དབང་གིས་དབེན་པའི་ཕྱོགས་སུ་སྐུད་པ་འཁལ་བ་མ་ཡིན་པར་རྒྱུད་ཀྱི་རང་བཞིན་གང་ཡང་རུང་བ་བསྒྲུབ་པར་བྱས་ན་སྐུད་པ་འཁལ་བའི་ལྟུང་བྱེད། ༦༦ དགེ་སློང་མའི་ཚོགས་ཀྱི་གོས་བདག་ཁོ་ནས་བདག་གིར་བྱེད་ན་དགེ་སློང་མའི་ཚོགས་ཀྱི་གོས་བདག་གིར་བྱེད་པའི་ལྟུང་བྱེད། ༦༧ ཟས་ཅི་ཡང་རུང་བ་བཙོང་ན་ཚོང་བྱས་ཟིན་པའི་ཚེ་ཟས་འཚོང་བའི་ལྟུང་བྱེད། ༦༨ ཁྱིམ་པའི་འཕྲལ་གྱི་བྱ་བ་དང་ཆང་གི་ལས་བྱེད་ན། ཁྱིམ་གྱི་བྱ་བ་བྱེད་པའི་ལྟུང་བྱེད། ༦༩ སུམ་ཆ་མ་བོངས་པའི་རྗེན་པ་འཚོད་པའི་ལྟུང་བྱེད། ༧༠ ཟས་ཀྱི་བྱ་བ་བྱས་ནས་སྟན་ལས་ལངས་ཏེ་སྟན་བཏིང་བའི་འོག་ཏུ་ཡང་ཟས་ཟ་བར་བྱེད་ན་ལྟོ་འདུན་ལས་གྱུར་པའི་ལྟུང་བྱེད།
ལྟོ་འདུན་ཞེས་བྱ་བ་ནི། གདུང་བ་དང་བརྐམ་ཆགས་ཆེ་བ་ཞེས་བྱ་བའི་ཐ་ཚིག་གོ ༧༡ ། སྒོག་སྐྱ་ཟ་བ་ཚོགས་པར་དབྱུང་བ་མ་ཡིན་པའི་དྲི་བརྟེན་པའི་ལྟུང་བྱེད། ཀུན་དོང་དང་ཀེའུ་ཟ་བ་ཉེས་བྱས། ༧༢ ཟླ་མཚན་འཛག་པའི་དུས་སུ་མངལ་གྱི་སྒོར་སྨེ་གབ་ཅེས་བྱ་བ་གོས་ངན་མི་འདོགས་ན་སྨྱེ་གབ་མི་འཆང་བའི་ལྟུང་བྱེད། ༧༣ ཁྲུས་དང་ཆར་པའི་ཆུས་ལུས་གཤེར་བར་གྱུར་པ་དེའི་ཚེ་ཆུ་གོས་མི་འཆང་བའི་ལྟུང་བྱེད། ༧༤ གོས་བརྙིངས་པར་བཀྲུ་བར་འོས་པ་ཆོས་གོས་དང་གདིང་བ་དག་བཀྲུ་བཤལ་བ་ལ་འཁྲུར་འཇུག་ན་འཁྲུར་འཇུག་པའི་ལྟུང་བྱེད་དེ། སུ་བེ་ལ་བ་ལས་གྱུར་པའི་གསུམ་མོ། ། སུ་བེ་ལ་ཞེས་བྱ་བ་ནི།
གོས་མ་རུངས་པར་གྱུར་པའོ། ༧༥ ། རྗེས་སུ་གནང་བ་མེད་པར་ཁྱིམ་པ་ལ་དགེ་སྦྱོང་གི་གོས་ལྔ་ལས་གང་ཡང་རུང་བ་སྦྱིན་ནམ་བསྐོན་ན་ཆོས་ཀྱི་རྒྱལ་མཚན་ལ་མི་གུས་པའི་ལྟུང་བྱེད། ༧༦ རང་གི་བཟང་བ་དང་ངན་པ་བརྗེ་བ་མ་གཏོགས་པའི་དགེ་སློང་ལ་སྣམ་སྦྱར་ལེན་ནམ་སྙོམས་པ་བརྗེ་ན་རྒྱལ་མཚན་བརྗེ་བའི་ལྟུང་བྱེད། ༧༧ དགེ་སློང་མ་གཞན་དག་གི་བསྔགས་པ་བརྗོད་པ་ན་ལུས་དང་ངག་དག་གིས་རྣམ་པར་འགྱུར་བ་མི་མཐུན་པས་སེར་སྣ་བྱེད་ན་བསྔགས་པ་ལ་སེར་སྣ་བྱེད་པའི་ལྟུང་བྱེད། ༧༨ དེ་བཞིན་དུ་ཁྱིམ་ལ་སེར་སྣ་བྱེད་པའི་ལྟུང་བྱེད། ༧༩ གནས་ལ་སེར་སྣ་བྱེད་པའི་ལྟུང་བྱེད། ༨༠ རྙེད་པ་ལ་སེར་སྣ་བྱེད་པའི་ལྟུང་བྱེད། ༨༡ ཆོས་ལ་སེར་སྣ་བྱེད་པའི་ལྟུང་བྱེད་དེ། སེར་སྣ་བྱེད་པའི་ལྔའོ།
༨༢ ། རང་གི་ལུས་དང་ངག་གིའམ་གཞན་ལ་བཅོལ་བའི་རྣམ་པ་གང་ཡང་རུང་བས་དབྱར་ཁང་ནས་དགེ་སློང་མ་སྐྲོད་པར་བྱེད་ན་དབྱར་ཁང་ནས་སྐྲོད་པའི་ལྟུང་བྱེད། ༨༣ ཁྱིམ་པའི་ཁྱིམ་གཞན་ན་དགེ་སློང་མ་སྔ་ནས་གནས་པ་ཐབས་གང་ཡང་རུང་བས་སྐྲོད་ན་ཁྱིམ་གཞན་ནས་སྐྲོད་པའི་ལྟུང་བྱེད་དེ། སྐྲོད་པའི་གཉིས། ༨༤ ལེགས་པར་མ་མཐོང༌། མ་ཐོས། ལེགས་པར་མི་དོགས་པས་དགེ་སློང་མ་གཞན་ལ་ལྟུང་བྱེད་མན་ཆད་ཀྱི་ལྟུང་བ་གང་ཡང་རུང་བ་གླེང་ན་མཐོ་འཚམ་པ་ལས་གྱུར་པའི་ལྟུང་བྱེད། ༨༥ གཞན་ཡིད་ཆེས་པར་བྱ་བའི་ཕྱིར་མནའ་དོར་ན་ལོག་པར་སྟོན་པའི་ལྟུང་བྱེད། ༨༦ ཁྲོ་བས་བདག་ཉིད་ལ་བརྡེག་པ་སོགས་གནོད་པ་བྱེད་ན་མི་བརྟན་པས་རྣམ་པར་འགྱུར་བའི་ལྟུང་བྱེད། ༨༧ དགེ་སློང་མའི་དགེ་འདུན་ལ་བརྙས་ཐབས་བྱེད་ན་དགེ་སློང་མའི་ཚོགས་ལ་བརྙས་ཐབས་བྱེད་པའི་ལྟུང་བྱེད།
༨༨ དགེ་སློང་མའི་དགེ་འདུན་ལ་སྤྱོ་ན་དགེ་སློང་མའི་ཚོགས་ལ་སྤྱོ་བའི་ལྟུང་བྱེད། ༨༩ འཁོར་གྱི་གཙོ་བོ་དགེ་སློང་ལ་ཕན་པའི་ཆེད་མ་ཡིན་པར་ཆུ་འཐོར་ན་འཁོར་གྱི་གཙོ་བོ་ལ་ཆུ་འཐོར་བའི་ལྟུང་བྱེད་དེ། བླ་མར་གྱུར་པ་ལ་བརྙས་ཐབས་བྱེད་པའི་གསུམ། དགེ་སློང་ལ་བརྙས་པ་ལྕི་ཆོས་སུ་འགྱུར་བས་འདིར་གཟུང༌། རབ་བྱུང་གཞན་ལ་བརྙས་པ་སོགས་ཉེས་བྱས་སོ། ༩༠ དགེ་སློང་མ་རྣམས་ཀྱི་རྩོད་པ་མཐུ་ཡོད་བཞིན་དུ་ཉེ་བར་ཞི་བར་མི་བགྱིད་ན་འཁྲུག་ལོང་ཡལ་བར་འདོར་བའི་ལྟུང་བྱེད། ༩༡ ཉི་མ་སྔ་མ་གཞན་ལ་འདུན་པ་ཕུལ་བ་དེ་ཉིད་ད་དུང་ཡང་ཡོད་པས་འདུན་པ་དེ་ཁོ་མོས་ཕྱིར་མ་བླངས་པ་དེ་རིང་ཡང་གཟོད་འདུན་པ་འབུལ་ཅི་དགོས་ཟེར་ཞིང་འདུན་པ་ཕྱི་མ་མ་སྟེར་ན་བློ་མཐུན་པར་མི་བྱེད་པའི་ལྟུང་བྱེད། ༩༢ ཟླ་བ་ཕྱེད་ཕྱེད་དགེ་སློང་རྣམས་ལས་གདམ་ངག་དང་རྗེས་སུ་བསྟན་པ་དག་ཉམས་སུ་མྱོང་བར་མི་བྱེད་པའི་ལྟུང་བྱེད། ༩༣ དགེ་སློང་མེད་པའི་གནས་སུ་དབྱར་གནས་པར་ཁས་ལེན་པའི་ལྟུང་བྱེད། ༩༤ གཉིས་ཀའི་དགེ་འདུན་ལ་དགག་དབྱེ་མི་བྱེད་པའི་ལྟུང་བྱེད་དེ།
ལྕི་བའི་ཆོས་ལས་འདས་པའི་གསུམ། ༩༥ དགེ་སློང་མེད་པར་གསོ་སྦྱོང་བྱེད་པ་ནི་ལྕི་བའི་ཆོས་དང་འབྲེལ་བའི་ཆོས་ལས་འདས་པའི་ལྟུང་བྱེད། གནས་གང་ན་དགེ་སློང་བཞི་ཡན་ཆད་གནས་ཤིང་ལས་བྱེད་པ་མེད་པ་ནི་དགེ་སློང་མེད་པ་ཞེས་བྱའོ། ། རྐྱེན་མ་བྱུང་བར་གསོ་སྦྱོང་དང་དགག་དབྱེའི་ཉིན་མོ་འདས་ན་སྐྱ་རེངས་ཤར་བའི་དུས་དངོས་གཞིར་འགྱུར་ལ། རྐྱེན་བྱུང་ན་ཚེས་ཕྱི་མའི་ཉི་མ་འཆར་ཀ་ལའོ། ། དགེ་སློང་མངོན་སུམ་དུ་མི་འཁོད་ན་ཉེས་པ་མེད་དོ། ། དེ་ཡང་དགེ་སློང་མའི་དགེ་འདུན་གྱི་སྔར་དགེ་སློང་གིས་དགེ་འདུན་ལས་འདུན་པའི་གསོ་སྦྱོང་བླངས་ནས་གཟོད་གསོ་སྦྱོང་བྱ་དགོས་པར་གསུངས་སོ། ༩༦ ། དབུལ་པོ་ལ་རྙེད་པའི་དོན་ཏམ། བསོད་སྙོམས་ཀྱི་དོན་ཏམ།
གཉིས་ཀའི་དོན་དུ་སྲ་བརྐྱང་སྦྱོར་དུ་བཅུག་ན་དབུལ་པོ་སྲ་བརྐྱང་སྦྱོར་དུ་བཅུག་པའི་ལྟུང་བྱེད། དབུལ་པོ་དུ་མ་སྦྱོར་དུ་བཅུག་ན་དེ་སྙེད་པའི་ཁ་ན་མ་ཐོ་བར་འགྱུར་རོ། ། ཡོ་བྱད་གཞན་ལ་ཡང་མཚུངས་སོ། ༩༧ ། གློ་བུར་དུ་ཆོས་གོས་གཏན་པ་དབྱུང་བའི་ཕྱིར་བག་ཡངས་སུ་བྱ་བའི་ཚོགས་པ་མི་སྦྱིན་ན་ཆོས་གོས་གཏན་པ་དབྱུང་བའི་ཕྱིར་ཚོགས་པ་མི་སྦྱིན་པའི་ལྟུང་བྱེད། ༩༨ ཆོས་དང་ལྡན་པའི་རྙེད་པ་གཞན་ལ་བགོ་བའི་ཕྱིར་ཚོགས་པ་མི་སྦྱིན་པ་གོས་འགྱེད་པའི་ཕྱིར་ཚོགས་པ་མི་སྦྱིན་པའི་ལྟུང་བྱེད། འདིར་རྙེད་པའི་སྐལ་བ་ལེན་མི་འདོད་པས་ཡིན་ན་ལྟུང་བ་མེད་དོ། ། གཞན་ལ་གནོད་པར་སྤྱོད་པ་ལས་གྱུར་པའི་གསུམ། ༩༩ དབྱར་ཁང་དེའི་ལྡེ་མིག་ལ་སོགས་པ་ཁྱིམ་པ་ཡན་ཆད་ལ་མ་གཏད་མ་བཅོལ་བར་གཞན་དུ་འགྲོ་ན་དབྱར་ཁང་ཡལ་བར་དོར་བ་ལས་གྱུར་པའི་ལྟུང་བྱེད། ༡༠༠ བར་ཆད་བརྒྱད་མེད་ཅིང་དབྱར་གྱི་ནང་ལོགས་སུ་བྱིན་གྱིས་བརླབས་ཏེ་འགྲོ་བ་མ་ཡིན་པར་ལྗོངས་རྒྱུ་ཕྱིར་རྒྱང་གྲགས་གཅིག་འགྲོ་ན་དབྱར་གྱི་ནང་དུ་ལྗོངས་རྒྱུ་ཞིང་འགྲོ་བའི་ལྟུང་བྱེད།
༡༠༡ དབྱར་གནས་པར་ཁས་བླངས་ནས་དགག་དབྱེ་བྱས་པའི་འོག་ཏུ་ཚེས་བཅུ་དྲུག་ལ་ལྗོངས་རྒྱུར་འཇིགས་པ་མེད་བཞིན་སྒུག་སྡོད་བྱ་མི་དགོས་པར་མི་འགྲོ་ན་དབྱར་གནས་པའི་འོག་ཏུ་མི་འགྲོ་བའི་ལྟུང་བྱེད། ༡༠༢ ཡུལ་འཁོར་ཆོམ་རྐུན་དང་བཅས་པའི་དོགས་པ་ཡོད་པར་ལྗོངས་རྒྱུར་འགྲོ་ན་དོགས་པ་དང་བཅས་པར་འགྲོ་བའི་ལྟུང་བྱེད། ༡༠༣ ཕྱོགས་འདིར་སུ་ཡང་འགྲོ་བར་མི་བྱ། སུ་འགྲོ་བ་དེ་གསོད་ཅེས་བྱ་བ་ལ་སོགས་འགྲོ་བ་དགག་པའི་ཁྲིམས་སུ་བཅའ་བ་ཡོད་པ་མི་མཐུན་པའི་ཕྱོགས་དེར་འགྲོ་ན་མི་མཐུན་པ་དང་བཅས་པར་འགྲོ་བའི་ལྟུང་བྱེད་དེ། འགྲོ་བ་དང་མི་འགྲོ་བ་ལས་གྱུར་པའི་བཞིའོ། ༡༠༤ ། ལྷའི་གནས་ལ་སོགས་པ་དང་མུ་སྟེགས་ཅན་གྱི་གནས་སུ་སོང་སྟེ་རྩོད་པར་བྱེད་པའི་ཚིག་གི་དོན་གཅིག་བརྡའ་འཕྲོད་པའི་དུས་ན་གཞན་གྱི་གནས་སུ་འཐབ་ཀྲོལ་བྱེད་པའི་ལྟུང་བྱེད། ༡༠༥ གང་ལ་དགེ་སློང་ལ་སོགས་པའི་ཚིག་གིས་སྐབས་མ་ཕྱེ་བར་དྲི་བ་དྲི་ན་སྐབས་མ་ཕྱེ་བར་འདྲི་བའི་ལྟུང་བྱེད་དེ། སྨྲ་བ་ལས་གྱུར་པ་གཉིས་སོ། ༡༠༦ །
དབྱར་ཁང་ཉེན་ཀོར་འདོམ་གང་ལས་ལོགས་ཤིག་ཏུ་ཆབ་ཁུང་ས་གྱེན་ཕག་ཏུ་འདུག་པ་དེར་གཅིག་པུར་འགྲོ་ན་ཕྱི་སར་གཅིག་པུར་འགྲོ་བའི་ལྟུང་བྱེད། ༡༠༧ ཐམས་ཅད་ཁྱབ་པ་མ་ཡིན་པའི་རྩྭ་སྔོན་པོའི་སྟེང་དུ་བཤང་གཅི་དོར་ན་སྔོན་པོ་ལ་མི་གཙང་བས་ཕོག་པའི་ཚེ་རྩ་སྔོན་པོའི་སྟེང་དུ་བཤང་བ་དོར་བའི་ལྟུང་བྱེད། ༡༠༨ ར་བའི་ཕྱི་ལོགས་རྩིག་པ་པུ་ཤུ་མ་བཏང་བ་ལ་རྩིག་པའི་ཕག་ཏུ་མ་བལྟས་པར་བཤང་བ་འདོར་ན་རྩིག་པའི་ཕག་ཏུ་མ་བལྟས་པར་བཤང་བ་དོར་བའི་ལྟུང་བྱེད་དེ། བཤང་བ་ལས་གྱུར་པའི་ལྟུང་བྱེད་གསུམ་མོ། ། སོར་བཤགས་བཅུ་གཅིག ཉེ་དུ་མ་ཡིན་པའི་ཁྱིམ་ནས་ནད་མེད་པར་བདག་གི་དོན་དུ་འོ་མ་བསླངས་ཏེ་འཐུངས་ན་འོ་མ་བསླངས་པའི་སོ་སོར་བཤགས་པ། དེ་བཞིན་དུ། ཞོ་དང༌། མར་དང༌། ཞུན་མར་དང༌།
འབྲུ་མར་དང༌། སྦྲང་རྩི་དང༌། བུ་རམ་གྱི་དབུ་བ་དང༌། ཉ་ཤ་དང༌། ཤ་དང༌། ཤ་སྐམ་བསླངས་པ་ཟོས་པའི་སོར་བཤགས་བཅུ་ཐུན་མོང་མ་ཡིན་པ་དང༌། བསླབ་པའི་སྡོམ་པ་བྱིན་པ་དྲལ་བའི་སོར་བཤགས་པ་དང་ཐུན་མོང་བ་སྟེ་བཅུ་གཅིག་གོ ། ཉེས་བྱས་བརྒྱ་བཅུ་གཉིས། མ་བསྒོ་བར་ཁྱིམ་དུ་འདུག་པ་དང་རྩྭ་སྔོ་ཡོད་སར་བཤང་བ་དོར་བ་འདིར་འབའ་ཞིག་པར་བསྡུས་པས། དེ་ཚབ་ཏུ་ཤམ་ཐབས་ལ་དགེ་སློང་མ་ལ་བརྒྱད་ཡོད་དེ།
ཤབ་ཐབས་རྐེད་པའི་ཕྱོགས་སྣང་བར་བགོ་བའི་ཉེས་བྱས་དང༌། འཁྲིག་པའི་འདོད་ཆགས་ཀྱི་ཆགས་པར་གྱུར་བཞིན་དུ་ཁྱིམ་གཞན་དུ་འགྲོ་བའི་ཉེས་བྱས་གཉིས་མནན་པ་ཙམ་སྟེ། གཞན་རྣམས་དགེ་སློང་དང་མཚུངས་སོ།། །། གསུམ་པ་ཞར་ལ་རབ་ཏུ་བྱུང་བ་གཞན་གཉིས་ཀྱི་བསླབ་བྱ་ནི། དགེ་སློབ་མ་དང༌། དགེ་ཚུལ་གཉིས་ལས། དགེ་སློབ་མའི་ནི། རྩ་བ་དྲུག་དང་རྗེས་མཐུན་ཆོས་དྲུག་པོ། དགེ་སློབ་མ་ལ་ལྷག་པོའོ། ། དགེ་ཚུལ་གྱི་བསླབ་པའི་གཞི་ཡང་དག་པར་བླངས་པ་བཅུའི་སྟེང་དུ།
ལས་བརྒྱ་རྩ་གཅིག་ལས། རྩ་བའི་ཆོས་དྲུག་གང་ཞེ་ན། ༡ གཅིག་པུ་ལམ་དུ་འགྲོ་མི་བྱ། ༢ ། ཆུ་བོའི་ཕ་རོལ་བརྒལ་མི་བྱ། ༣ ། སྐྱེས་པ་ལ་ནི་རེག་མི་བྱ། ༤ ། སྐྱེས་པ་ལ་ནི་འདུག་མི་བྱ། ༥ །
སྨྱན་དུ་འགྱུར་བ་མི་བྱ་ཞིང༌། ༦ ། ཁ་ན་མ་ཐོ་བཅབ་མི་བྱ། ། བདེ་གཤེགས་གསུང་པའི་ཆོས་དྲུག་གོ ། དེ་དག་གསུང་རབ་ལས་གསུངས་ཡིན། ། རྗེས་སུ་མཐུན་པའི་ཆོས་དྲུག་གང་ཞེ་ན། ༡ གསེར་ལ་བཟུང་བར་མི་བྱ་ཞིང༌། ༢ ། མདོམས་ཀྱི་སྤུ་ནི་བྲེག་མི་བྱ། ༣ །
ས་ནི་བརྐོ་བར་མི་བྱ་སྟེ། ༤ ། རྩྭ་སྔོན་དག་ཀྱང་གཅད་མི་བྱ། ༥ ། བྱིན་ལེན་མ་བྱས་བཟའ་མི་བྱ། ༦ ། གསོག་འཇོག་བྱས་པ་བཟའ་མི་བྱ། ། རྗེས་མཐུན་ཆོས་དྲུག་འདི་དག་ནི། ། བདེ་བར་གཤེགས་པས་རྟག་ཏུ་བཀག ། ཅེས་གསུངས་པ་ཉིད་དོ། །
དེ་ཡང་འཆང་བ་ལ་སོགས་པ་བདུན་དང༌། དགེ་སློང་མའི་བསླབ་པའི་གཞི་ཡང་དག་པར་བླངས་པ་མ་གཏོགས་དེ་དག་གི་ལྷག་མ་དགེ་སློང་མའི་བསླབ་པའི་གཞིར་གཏོགས་པ་གཞན་གང་ཡིན་པ་དེ་དག་ཐམས་ཅད་ནི་དགེ་སློབ་མའི་བསླབ་པའི་གཞི་ཡང་དག་པར་བླངས་པ་དེའི་ཕྱོགས་དང་མཐུན་པ་ཡིན་ཏེ། དགེ་སློབ་མས་དེ་དག་ལས་འདས་ཤིང་འགལ་བར་བྱས་ན་ཡིད་ཀྱི་ཉེས་བྱས་ཡིན་ཏེ། བསྡམ་པར་བྱ་བའི་ཉེས་བྱས་སུ་འགྱུར་རོ། ། འཆང་བ་ལ་སོགས་པ་བདུན་ལ་ནི་ལྟུང་བ་མེད་དོ། ། བསླབ་པའི་གཞི་ཡང་དག་པར་བླངས་པ་མ་གཏོགས་པ་ལ་ནི་བཤགས་པ་བྱ་བའི་ཉེས་བྱས་སུ་འགྱུར་རོ། ། འཆང་བ་ལ་སོགས་པ་བདུན་ནི། དགེ་སློབ་མ་ཡི་འཆང་བ་དང༌། ། འབྲལ་དང་མེ་ལ་རེག་པ་དང༌། ། སྤངས་པ་ཟ་དང་ས་བོན་འཇིག །
རྩྭ་སྔོན་ཡོད་པའི་ས་ཕྱོགས་སུ། ། མི་གཙང་འདོར་དང་ཤིང་འཛེག་དང༌། ། ཞེས་སོ། ། དགེ་ཚུལ་གྱི་བསླབ་བྱ་ནི། དགེ་ཚུལ་ནི། གང་ཞིག་སྲོག་གཅོད་གཞན་གྱི་ནོར་འཕྲོག་དང༌། ། མི་ཚངས་སྤྱོད་བརྫུན་བཅོས་མའི་ཆང་ལ་སོགས། ། གར་སོགས་འཕྲེང་སོགས་མལ་ཆེན་མཐོ་བ་དང༌། ། ཕྱི་དྲོའི་ཁ་ཟས་དངུལ་ཉིད་སྤོང་བ་སྟེ། ། སྲོག་གཅོད་པ་ལ་སོགས་པ་བཞི། །
དགེ་སློང་གི་ཚེ་བཤད་པ་ཇི་ལྟ་བའི་ཡན་ལག་ཚང་ན་ཕམ་པ་དང་འདྲ་བའི་ཉེས་བྱས་སུ་འགྱུར་རོ། ། ལྷག་མ་དྲུག་ནི་བཤགས་བྱའི་ཉེས་བྱས་ཏེ། བཅོས་མའི་ཆང་དང་སོགས་པའི་སྒྲས་སྦྱར་བའི་ཆང་བསྡུའོ། ། གར་སོགས་སྒྲས་གླུ་དང་རོལ་མོའི་སྒྲ་གཉིས་གཟུང་ངོ༌། ། འཕྲེང་བ་དང་སོགས་སྒྲས་སྤོས་ཉུག་པ་དང་ཁ་དོག་འཆང་བ་གཉིས་བསྡུའོ། ། མལ་གྱི་སྒྲ་སྤྱིར་བསྟན་པས་མལ་ཆེན་པོ་དང་མལ་མཐོ་བ་ཞེས་བྱ་བའི་དོན་དུ་འགྱུར་རོ། ། མལ་ནི་མཚོན་པའི་དོན་ཡང་ཡིན་པའི་ཕྱིར་སྟན་ཡང་བསྡུའོ། ། ཕྱི་དྲོའི་ཁ་ཟས་ནི་ཉིན་གུང་ཡོལ་བ་མན་ཆད་ཀྱི་ཁ་ཟས་སོ། ། དངུལ་ཉིད་སྤོང་བ་ཞེས་བྱ་ནི། དངུལ་ཉིད་ཅེས་པ་ཡ་མཐའ་ངེས་བཟུང་སྟེ་དེ་ཙམ་ཡན་ཆད་ནས་གསེར་ལ་སོགས་པ་རིན་པོ་ཆེ་ལེན་པ་རྣམས་སྤོང་ཞེས་བྱ་བའི་ཐ་ཚིག་སྟེ།
སྲོག་དང་ལོངས་སྤྱོད་ལ་གནོད་པ་དང༌། འདོད་པའི་འདོད་ཆགས་དང༌། འདུ་ཤེས་བསྒྱུར་ནས་བསླུ་བ་དང༌། བག་མེད་ཀྱི་གནས་དང༌། རྒོད་བག་དང༌། རྒྱགས་པ་དང༌། འདོད་ཞེན་ཆེ་བ་དང༌། ཁ་ཟས་དོན་མེད་པ་དང༌། ཡོ་བྱད་དོན་མེད་པ་ལས་བཟློག་པས་བཅུར་བཞག་ཅིང༌། དེ་རེ་རེ་ལའང་རྣམ་པ་དུ་མ་ཡོད་ཀྱང་མང་ཆེས་བས་བསྲུང་མི་ནུས་སྙམ་པའི་སྤ་བཀོང་བ་སྤང་བའི་ཕྱིར་བཅུར་བསྟན་ཏེ།
རྒྱ་གར་གྱི་བུ་ལ་བསླབ་པ་གསུམ་བསྟན་པ་བཞིན་ནོ། ། གོ་རིམ་ཕམ་འདྲ་བཞི་ལྕི་བས་དང་པོར་བཞག་ལ། དེ་ཡང་མི་དགེ་བཅུའི་གོ་རིམ་དང་བསྟུན་ནས་སྲོག་གཅོད་དང་པོར་བཞག་གོ ། དེ་ནས་ཆང་ཉེས་པའི་རྩ་བ་ཡིན་པས་བཞག་ལ། ལྷག་མ་རྣམས་འཇིག་རྟེན་པའི་བྱ་བ་བྱེད་པའི་གོ་རིམ་དང་བསྟུན་ནས་བཞག་ཅིང༌། ཕམ་འདྲ་ལས་འདས་ན་འཆབ་སེམས་སྐྱེས་ན་གསོར་མི་རུང༌། མ་སྐྱེས་ན་བསླབ་པ་བྱིན་པས་གསོར་རུང་བ་དགེ་སློང་དང་འདྲའོ། ། འོན་ཀྱང་ཉེས་བྱས་སུ་བཏགས་པ་ནི། འཕགས་པ་ཉེར་སྦས་ཀྱིས་བསྙེན་པར་རྫོགས་པ་དང༌། མ་རྫོགས་པའི་བྱེ་བྲག་བསྟན་པའི་ཕྱིར་རོ། །
ཞེས་གསུངས་ལ། འཕགས་པ་ཟླ་ནོར་ཚུལ་ཁྲིམས་ཀྱི་ཐ་མར་གྱུར་པའི་ཕྱིར་རོ། ། ཞེས་བཞེད། བར་མ་རབ་ཏུ་བྱུང་བར་ཁས་བླངས་པས་ཐོབ་པའི་ཆོས་འདི་པ་དག་གི་ཆ་བྱད་ནི་དགེ་ཚུལ་གྱི་བརྟུལ་ཞུགས་ཡིན་ལ། སྲོག་གཅོད་པ་ལ་སོགས་པ་བཅུ་པོ་སྤོང་བ་གང་ཡིན་པའི་སྤོང་བ་དེ་ནི་ཚུལ་ཁྲིམས་དང༌། དགེ་ཚུལ་གྱི་སྡོམ་པ་ཡིན་ནོ། ། གནང་བ་ཉེས་མེད་བཅུ་གསུམ་མ་གཏོགས་པ། ། འདིར་བསྟན་བླངས་པའི་ཕྱོགས་མཐུན་ཤེས་པར་བྱོས། ། བྱེ་བྲག་ཏུ་བཤད་པ་ལ་ནི་ཕྱོགས་དང་མཐུན་པའི་མཚན་ཉིད་འདི་སྐད་དུ། འཆང་བ་དང་ནི་འབྲལ་བ་དང༌། །
དེ་བཞིན་ས་ནི་བརྐོ་བ་དང༌། ། རིན་ཆེན་རེག་དང་མེ་ལ་རེག ། བཏང་ནས་ཟ་བར་བྱེད་པ་དང༌། ། ལྗོན་ཤིང་སྐྱེད་དང་ཤིང་གཅོད་དང༌། ། བྱིན་ལེན་མ་བྱས་ཟ་བ་དང༌། ། རྩ་སྔོན་མི་གཙང་དོར་བ་དང༌། ། དེ་བཞིན་གསོག་འཇོག་ཟ་བ་དང༌། ། ས་བོན་འཇོམས་དང་བསླབ་པའི་གཞི། ། བཅུ་པོ་རྣམས་ནི་མ་གཏོགས་པར། ། སོ་སོ་ཐར་པར་བསྟན་པ་དག །
བླངས་པའི་ཕྱོགས་མཐུན་ཤེས་པར་བྱ། ། ལྷན་ཅིག་དབྱར་ནི་གནས་པ་དང༌། ། གསོ་སྦྱོང་དགག་དབྱེ་བཅས་ལ་སོགས། ། བླངས་པ་ལ་བརྟེན་རྟགས་དང་ནི། ། སློང་སྤྱད་ཉེར་སྤྱོད་རྒོད་པ་དང༌། ། འདོད་དང་གནོད་དང་འགྲོགས་པ་དང༌། ། མ་གུས་མི་སྦྱོང་གཞི་ལས་བྱུང༌། ། ཞེས་བསྟན་ཏོ། ། འདིའི་དོན་ནི་འདི་ཡིན་ཏེ། ལྷུང་བཟེད་དང༌།
ཆོས་གོས་ལྷག་པ་འཆང་བ་དང༌། ཆོས་གོས་གསུམ་དང་འབྲལ་བ་དང༌། ས་བརྐོ་བ་དང༌། རིན་པོ་ཆེ་ལ་རེག་པ་དང༌། མེ་ལ་རེག་པ་དང༌། བཏང་ནས་ཟ་བ་དང༌། ལྗོན་ཤིང་སྐྱེད་པ་དང༌། ཤིང་ལ་སོགས་པ་གཅོད་པ་དང༌། བྱིན་ལེན་མ་བྱས་པར་ཟ་བ་དང༌། རྩྭ་སྔོན་པོ་དང་བཅས་པའི་ཕྱོགས་སུ་མི་གཙང་བ་འདོར་བ་དང༌།
གསོག་འཇོག་ཟ་བ་དང༌། ས་བོན་འཇོམས་པ་ཞེས་བྱ་བ་བཅུ་གསུམ་དང༌། འཆང་བའི་ཟླར་བསྡུས་པ་ཟླ་འཇོག འབྲལ་བའི་ཟླར་བསྡུས་པ་དགོན་པ་པའི་འབྲལ་སྤང༌། གསོག་འཇོག་བྱས་པ་ཟ་བའི་ཟླར་གསོག་འཇོག་བྱེད་པའི་སྤང་ལྟུང་རྣམས་ཞུ་བ་ཁ་ཆེ་བ་ལ་དངོས་སུ་ཉེས་མེད་དུ་གསུངས་པས་བཅུ་དྲུག་སྟེ། ཞུ་བ་མང་ཤོས་ནས་ཉི་ཤུ་མ་ལོན་པས་རྫོགས་པར་བྱེད་པ་ལ་ལྟུང་བ་མེད་པར་བཤད་ཀྱང༌། རྐུ་ཐབས་སུ་གནས་པས་མཁན་པོ་བྱས་ན་ཉེས་པར་འགྱུར་བ་ཁོ་ན་ཡིན་པས་མི་རུང་ངོ༌། ། དེ་དག་དང་དགེ་ཚུལ་གྱི་བསླབ་པའི་གཞི་བཅུ་པོ་དག་མ་གཏོགས་པ་སོ་སོ་ཐར་པའི་མདོ་ལས་བསྟན་པ་གཞན་རྣམས་ཇི་ལྟར་རྣམ་པར་འབྱེད་པར་དགེ་ཚུལ་གྱིས་ཡང་དག་པར་བླངས་པའི་ཕྱོགས་དང་མཐུན་པ་ཡིན་ནོ། ། དེ་དག་ལས་རྟགས་ཀྱི་གཞི་ལས་བྱུང་བ་ནི། རབ་ཏུ་བྱུང་བའི་སྔགས་ལས་རབ་ཏུ་བྱུང་བའི་རྟགས་ཡང་དག་པར་ལེན་ནོ། །
ཞེས་བྱུང་བ་གང་ཡིན་པ་དེ་ལས་མུ་སྟེགས་ཅན་གྱི་རྟགས་འཆང་བ་དང༌། ཁྱིམ་པའི་རྟགས་འཆང་བ་དང༌། དེ་བཞིན་དུ་རྫས་རུང་བ་མ་ཡིན་པ་དང༌། ཚད་ལས་ཆུང་བ་དང༌། ལྷག་པ་དག་བསྟེན་པ་དང༌། བྱེད་དུ་འཇུག་པ་དང༌། སེན་མོའི་བྱི་དོར་མ་གནང་བ་རྣམས་བྱེད་པ་དང༌། རྟགས་ཉམས་པར་བྱེད་པའི་སྐྲའི་བྱི་བྱད་དང༌། མ་གནང་བའི་ཕྱོགས་རྣམས་འབྲེག་པར་བྱེད་པ་ལ་སོགས་པ་ནི་རབ་ཏུ་བྱུང་བའི་རྟགས་ཉམས་པའི་ཕྱོགས་དང་མཐུན་པ་ཡིན་པར་བསྟན་ཏོ། ། ལྷུང་བཟེད་འཆང་བ་ཡང་བསོད་སྙོམས་ལ་རྒྱུ་བ་ན་རྟགས་སུ་གྱུར་པ་ཉིད་ཡིན་ཏེ།
དེ་ཡང་རྣམ་པ་གཞན་དང༌། རྫས་གཞན་ལས་བྱས་པ་དང༌། ཚད་ལས་ཆུང་བ་དང༌། ལྷག་པ་དང༌། སྐྱ་བོ་འཆང་བ་ཡང་རྟགས་ཉམས་པའི་ཕྱོགས་དང་མཐུན་པ་ཡིན་པར་རིགས་པར་བྱའོ། ། སློང་བ་དང་སྤྱད་ཀྱི་གཞི་ལས་བྱུང་བ་རྣམས་ནི། དངུལ་དང་གསེར་ལེན་པ་སྤང་བ་ཉམས་པའི་ཕྱོགས་དང་མཐུན་པ་ཉིད་ཡིན་ཏེ། སློང་བའི་གཞི་ལས་བྱུང་བ་ནི། གོས་སློང་བ་ལ་སོགས་པའོ། ། སྤྱད་ཀྱི་གཞི་ལས་བྱུང་བ་ནི།
ཁབ་རལ་ལ་སོགས་པ་བྱེད་དུ་འཇུག་པའོ། ། ཉེ་བར་སྤྱོད་པའི་གཞི་ལས་བྱུང་བ་ནི། སྒོག་སྐྱ་ཟ་བ་ལ་སོགས་པ་དག་སྟེ། དུས་མ་ཡིན་པར་ཟ་བའི་ཕྱོགས་དང་མཐུན་པ་ཉིད་དོ། ། རྒོད་པའི་གཞི་ལས་བྱུང་བ་ནི། རྒྱུག་པ་དང༌། མཆོང་བ་དང༌། ཆུ་ལ་ལྕེབ་པ་ལ་སོགས་པ་དག་སྟེ། གར་དང༌། གླུ་དང༌།
རོལ་མོའི་སྒྲ་དང༌། འཕྲེང་བ་དང༌། སྤོས་ཉུག་པ་དང༌། ཁ་དོག་འཆང་བ་དང༌། མལ་མཐོན་པོ་དང༌། མལ་ཆེན་པོའི་ཕྱོགས་དང་མཐུན་པ་ཉིད་ཡིན་ནོ། ། འདོད་པའི་གཞི་ལས་བྱུང་བ་ནི། ཁུ་བ་འབྱིན་པ་ལ་སོགས་པ་དང༌། ཁང་པ་དང༌། ལྷ་ཁང་དུ་གཏོགས་པ་སྟེ།
དེ་ནི་རབ་ཏུ་བྱུང་བའི་ཕྱོགས་དང་མཐུན་པ་ཉིད་ཀྱང་ཡིན་ནོ། ། གནོད་པའི་གཞི་ལས་བྱུང་བ་ནི། དགེ་འདུན་གྱི་དབྱེན་བྱེད་པ་ལ་སོགས་པ་ཡིན་ནོ། ། འགྲོགས་པའི་གཞི་ལས་བྱུང་བ་ནི། དགེ་འདུན་གྱིས་བསྐྲད་པ་གང་ཡིན་པ་དང་འགྲོགས་པ་སྟེ། དེ་ནི་འདོད་ཆགས་དང་བྲལ་བར་འགྱུར་བ་ལས་གཡེལ་བར་གྱུར་པ་ཉིད་ཡིན་པས། ཡོངས་སུ་སྤངས་པར་བྱ་བ་ཉིད་ཡིན་པའི་ཕྱིར་ན་སྡོམ་པ་མཐའ་དག་ཉམས་པའི་ཕྱོགས་དང་མཐུན་པ་ཉིད་ཡིན་ནོ། ། བུད་མེད་དང་ལྷན་ཅིག་ཉལ་བས་འགྲོགས་པ་གང་ཡིན་པ་དེ་ནི་མི་ཚངས་པར་སྤྱོད་པའི་ཕྱོགས་དང་མཐུན་པ་ཉིད་ཡིན་ནོ། ། མ་གུས་པའི་གཞི་ལས་བྱུང་བ་ནི། སངས་རྒྱས་དང༌།
ཆོས་དང༌། དགེ་འདུན་རྣམས་ལ་མ་གུས་པ་ཉིད་ཡིན་ཏེ། དེ་ཡང་རབ་ཏུ་བྱུང་བ་དང་རབ་ཏུ་བྱུང་བའི་སྡོམ་པ་ཉམས་པའི་ཕྱོགས་དང་མཐུན་པ་ཉིད་ཡིན་ནོ། ། གང་ཟག་གཞན་ལ་མ་གུས་པ་ཉིད་ནི། མཁན་པོ་ལ་མ་གུས་པའི་ཕྱོགས་དང་མཐུན་པ་ཉིད་ཡིན་ནོ། ། མི་སྦྱོང་བའི་གཞི་ལས་བྱུང་བ་ནི། བདག་ཉིད་དག་པར་བྱ་བའི་ཕྱིར་གསོ་སྦྱོང་དང་དགག་དབྱེ་གཉིས་བྱ་བར་གསུངས་པ་སྟེ། དེ་མི་བྱེད་པ་ནི་མི་སྦྱོང་བའོ། ། གནས་མེད་པར་འདུག་པ་ཡང་མི་སྦྱོང་བ་ཡིན་ཏེ། དེ་ལྟར་བྱས་ན་ཚུལ་ཁྲིམས་ཕུན་སུམ་ཚོགས་པར་མི་འགྱུར་བས།
དེ་རྣམས་ནི་མི་བྱ་བ་ཁོ་ན་ཡིན་ནོ། ། ཅི་སྟེ་དེའི་ཕྱོགས་དང་མཐུན་པ་རྣམས་ལ་ཡིད་ཀྱི་བྱ་བ་ཡིན་ནོ་ཞེ་ན། དགེ་ཚུལ་གྱི་སྔགས་ལས་ཡན་ལག་བཅུ་པོ་འདིས། བདག་ཅེས་བསླབ་པའི་ཚད་གསུངས་པ་ལས་བསླབ་པ་བཅུ་པོ་དག་ཁོ་ན་ལས་འདས་ན་ལྟུང་བ་ཡིན་པར་གསུངས་པའི་ཕྱིར་དང༌། གཞན་ལ་ནི་མ་གསུངས་པའི་ཕྱིར་ལ། གཞན་ཡང་སྐྱོན་མེད་པ་ཉིད་མ་ཡིན་ཞིང༌། བླངས་པ་ལས་འདས་པ་དང་ཤན་འདྲ་བའི་ཕྱིར་དང༌། ཡིད་ཀྱི་བསྡམ་པར་བྱ་བ་ཡང་སྤྱིར་བསྟན་པའི་ངོ་བོ་ཡིན་པས། ཕྱོགས་དང་མཐུན་པ་རྣམས་ནི་ཡིད་ཀྱི་བསྡམ་པར་བྱ་བ་ཡིན་ནོ་ཞེས་རྣམ་པར་གཞག་གོ། །། བཞི་པ་ཁྱིམ་པའི་སྡོམ་པ་གཉིས་ཀྱི་བསླབ་པ་བཤད་པ་ནི།
རྩ་བཞི་ཆང་དང་ལྔ་སྤོང་དགེ་བསྙེན་ལ། དགེ་བསྙེན་ཉིད་དུ་ཁས་བླངས་པ་དེ་ཁོ་ན་ལས་འདིའི་སྡོམ་པ་སྐྱེ་བར་འགྱུར་རོ། ། དེ་ལ་སྣ་གཅིག་སྤྱོད་པ་སོགས་ལ། བྱེ་བྲག་ཏུ་སྨྲ་བས། སྡོམ་པ་ཐམས་ཅད་ཀྱིས་ཐོབ་ཀྱང་གང་བསྲུང་བ་དེ་དང་ལྡན་པ་ཡིན་གྱི། མི་བསྲུང་བ་དེ་འཆལ་པ་ཡིན་ནོ། ། ཞེས་ཟེར་ལ། དབྱིག་གཉེན་གྱིས། དེ་ནི་མདོའི་དོན་ལས་འདས་པ་ཡིན་ཏེ། ཚུལ་ཁྲིམས་ཉམས་ན་སྣ་གཅིག་སྤྱོད་པ་སོགས་ཞུ་བ་ཉིད་ཀྱང་མི་འཐད་ན།
གཞན་ལྟ་ཅི་སྨོས། དེས་ན་བསླབ་པའི་གཞི་དེ་ཙམ་ཞིག་བཟོད་པ་ལ། ཇི་ཙམ་ཞིག་བླངས་པ་དེ་བསྲུང་བས་སྣ་གཅིག་སྤྱོད་པ་སོགས་སུ་བཞག་གོ ། ཞེས་གསུངས། ཅིའི་ཕྱིར་སྡོམ་པ་གཞན་ལ་མི་ཚངས་སྤྱོད་སྤོང་བ་བསླབ་པའི་གཞིར་བཞག་ལ། དགེ་བསྙེན་ལ་འདོད་པས་ལོག་པར་གཡེམ་པ་སྤོང་བ་བསླབ་པའི་གཞིར་བཞག་ཅེ་ན། མཛོད་ལས། ལོག་གཡེམ་ཤིན་ཏུ་སྨད་ཕྱིར་དང༌། ། སླ་ཕྱིར་མི་བྱེད་ཐོབ་ཕྱིར་རོ། ། ཞེས་གསུངས་པས་སོ། །
སྲོག་གཅོད་དང༌། མ་བྱིན་ལེན་དང་བརྫུན་སྨྲ་བ་བཞི་ལ་ནི་རྩ་བ་ཞེས་བྱ་སྟེ། དེ་དག་ལས་ཉམས་ན་དགེ་བསྙེན་གྱི་སྡོམ་པ་འཇིག་པར་འགྱུར་བའི་ཕྱིར་རོ། ། འབྲུའི་ཆང་ནི་ཟས་ལ་སྦྱར་བའི་བཏུང་བའོ། ། སྦྱར་བའི་ཆང་ནི་རྫས་ལས་སྦྱར་བའི་བཏུང་བའོ། ། དེ་དག་ཀྱང་རེས་འགའ་མྱོས་པར་འགྱུར་བའི་དངོས་པོར་མ་རེད་པའམ་ཡལ་བར་འགྱུར་བས། དེའི་ཕྱིར་མྱོས་པར་འགྱུར་བ་ཞེས་བྱ་བ་སྨོས་སོ། ། བག་མེད་པ་ཐམས་ཅད་ཀྱི་གནས་སུ་གྱུར་པས་བསྒྲིམས་ཏེ་སྤང་བར་བྱ་བ་ཉིད་ཡིན་པའི་རྒྱུ་ཤེས་པར་བྱ་བའི་ཕྱིར་བག་མེད་པའི་གནས་ཞེས་ཀྱང་སྦྱར་ཞིང༌། ཧ་ཅང་ཀུན་ཏུ་བསྟེན་པས་ངན་འགྲོར་འགྲོ་བར་གསུངས་པ་ནི། དེའི་ཞར་ལ་མི་དགེ་བའི་རྒྱུན་ཡང་དང་ཡང་དུ་འཇུག་པས་ན་ངན་སོང་བའི་ལས་འཕེན་པའམ་འཇུག་པ་ཐོབ་པའི་ཕྱིར་ཡིན་པས།
ངོ་བོ་ནི་བཅས་པའི་ཁ་ན་མ་ཐོ་བའོ། ། ཚུལ་ཁྲིམས་བག་ཡོད་བརྟུལ་ཞུགས་ཡན་ལག་བརྒྱད། ། མཛོད་འགྲེལ་ལས། འདིས་དགྲ་བཅོམ་པ་དག་དང་ཉེ་བར་གནས་པར་བྱེད་པས་བསྙེན་གནས་ཏེ། དེ་དག་གི་རྗེས་སུ་སློབ་པའི་ཕྱིར་རོ། ། གཞན་དག་ན་རེ། འདིས་ཇི་སྲིད་འཚོའི་བར་གྱི་སྡོམ་པ་དང་ཉེ་བར་གནས་པར་བྱེད་པའི་ཕྱིར་རོ་ཞེས་ཟེར་རོ། ། ཡང་ན་དགེ་བའི་རྩ་བ་ཆུང་ངུ་རྣམས་ཀྱིས་དགེ་བའི་རྩ་བ་གསོས་འདེབས་པའི་ཕྱིར་ཏེ། གང་ཕྱིར་ཡིད་ཀྱི་དགེ་བ་གསོས་འདེབས་དེ་ཡི་ཕྱིར། ། འདི་ནི་བཅོམ་ལྡན་འདས་ཀྱིས་གསོ་སྦྱོང་བཤད་ཅེས་གྲག །
ཅེས་འབྱུང་བས་ན་གསོ་སྦྱོང་ཡིན་ནོ། ། ཅིའི་ཕྱིར་ཡན་ལག་བརྒྱད་ནོད་ཅེ་ན། ཚུལ་ཁྲིམས་ཡན་ལག བག་ཡོད་པའི་ཡན་ལག བརྟུལ་ཞུགས་ཡན་ལག་སྟེ། བཞི་གཅིག་དེ་བཞིན་གསུམ་རིམ་བཞིན། རེ་ཞིག་བརྫུན་དུ་སྨྲ་བ་སྤོང་བའི་བར་བཞི་ནི། རང་བཞིན་གྱི་ཁ་ན་མ་ཐོ་བ་སྤོང་བའི་ཕྱིར་ཚུལ་ཁྲིམས་ཀྱི་ཡན་ལག་ཡིན་ནོ། ། མྱོས་པར་འགྱུར་བའི་བཏུང་བ་སྤོང་པ་གཅིག་པུ་ནི། བག་ཡོད་པའི་ཡན་ལག་སྟེ།
མྱོས་པར་འགྱུར་བ་འཐུང་བ་ནི་ཚུལ་ཁྲིམས་རྫོགས་ཀྱང་བག་མེད་པར་འགྱུར་རོ། ། དུས་མ་ཡིན་པའི་ཟས་སྤོང་བའི་བར་གསུམ་ནི་སྐྱོ་བའི་རྗེས་སུ་མཐུན་པའི་ཕྱིར་བརྟུལ་ཞུགས་ཀྱི་ཡན་ལག་ཡིན་ནོ། ། ཅི་བག་ཡོད་པའི་ཡན་ལག་དང༌། བརྟུལ་ཞུགས་ཀྱི་ཡན་ལག་འདི་དག་མ་མནོས་པས་ཅིར་འགྱུར་ཞེ་ན། མྱོས་པར་འགྱུར་བ་འཐུངས་པས་ནི་བྱ་བ་དང་བྱ་བ་མ་ཡིན་པའི་དྲན་པ་ཉམས་པ་ཉིད་དུ་འགྱུར་རོ། ། ཁྲི་སྟན་མཐོན་པོ་དང༌། ཁྲི་སྟན་ཆེན་པོ་དང༌། གར་དང་གླུ་ལ་སོགས་པ་བསྟེན་པས་ནི་དྲེགས་པར་འགྱུར་ལ། དྲེགས་པར་གྱུར་པ་ལ་ནི་འཆལ་བའི་ཚུལ་ཁྲིམས་ཐག་མི་རིང་པར་འགྱུར་རོ། ། དུས་སུ་ཟ་ཞིང་ཟས་ནར་མའི་དུས་ཡོངས་སུ་སྤངས་པ་ལས་ནི་བསྙེན་གནས་ཀྱི་དྲན་པ་དང༌།
སྐྱོ་བའི་དྲན་པ་ཉེ་བར་གནས་པར་འགྱུར་ཏེ། དེ་མེད་ན་གཉིས་ཀ་ཡང་མེད་དོ། ། ཞེས་གསུངས་པ་ཉིད་དོ། ། མི་དགེ་ལྷག་དྲུག་གཉིས་ཀའི་ཕྱོགས་མཐུན་ཡིན། ། ངག་དང་ཡིད་ཀྱི་རང་བཞིན་གྱི་ཁ་ན་མ་ཐོ་བ་དྲུག་ནི། དགེ་བསྙེན་དང་བསྙེན་གནས་གཉིས་ཀའི་བླངས་པའི་ཕྱོགས་མཐུན་ཡིན་པས་ཡིད་ཀྱིས་བསྡམ་པར་བྱའོ།། །། ལྔ་པ་ཐུན་མོང་དུ་འཇུག་པ་སྤྱིར་བསྟན་བཤད་པ་ནི། རྣམ་དག་ལ་གསུངས་བསླབ་པ་བྱིན་པར་འདྲ། ། ཉེ་བར་འཁོར་གྱིས་ཞུས་པ་ལས། ལྟུང་བའི་མཚན་ཉིད་སོ་སོར་ངེས་པ་དང༌།
སྤྱིར་བསྟན་པ་གཉིས་སུ་གསུངས་ཏེ། དེ་བས་དང་པོ་ནི་བཤད་ཟིན་ཏོ། ། སྤྱིར་བསྟན་པ་ནི་རྣམ་པར་འབྱེད་པའི་ཤན་ཡིན་པའི་ཕྱིར། རྣམ་པར་འབྱེད་པ་བཤད་པའི་འོག་ཏུ་རྣམ་པར་བཀོད་དེ། ཕམ་པ་འཆབ་པ་མེད་པས་བསླབ་པ་བྱིན་པ་ཡིན་ན། ཐམས་ཅད་དུ་ལྟུང་བ་ལ་སྦྱོར་བ་དགེ་སློང་རྣམ་པར་དག་པ་ལ་གསུངས་པ་དང་འདྲ་སྟེ། བསླབ་པ་བྱིན་པ་ནི་འདྲ་བ་ཉིད་དོ་ཞེས་པས་སོ། ། དེ་བཞིན་དུ་དགེ་སློང་མ་དང་བསླབ་སྦྱིན་མོ་ཞར་གྱི་དགེ་ཚུལ་ཡང་ཤེས་སོ། ། དེར་ལྟོས་མ་རྫོགས། ། བསླབ་བྱིན་དེ་རང་བཞིན་དུ་གནས་པའི་དགེ་སློང་གཞན་གྱི་ཡུལ་ལ་བལྟོས་ནས་བསྙེན་པར་མ་རྫོགས་པ་དང་འདྲ་བ་ཉིད་ཡིན་ཏེ།
ཇི་ལྟར་བསྙེན་པར་མ་རྫོགས་པའི་གང་ཟག་གི་དབང་གིས་དགེ་སློང་གི་ཡུལ་ལ་ཁ་ན་མ་ཐོ་བ་གང་དག་འབྱུང་བར་འགྱུར་བ་དེ་དག་བསླབ་པ་བྱིན་པའི་དབང་གིས་ཀྱང་དགེ་སློང་གི་ཡུལ་ལ་འབྱུང་བར་འགྱུར་བའོ། ། དེས་བྱིན་ལེན་བསྟབས་ན་ཡང་བྱིན་ལེན་དུ་རུང་བ་དང༌། དེས་རེག་ན་ཡང་བྱིན་ལེན་འཇིག་པ་དང༌། དེ་ལ་ཕྲ་མ་བྱས་ན་ཡང་དགེ་སློང་ལ་ཕྲ་མ་བྱས་པར་མི་འགྱུར་བ་དང༌། དེ་དང་ལྷན་ཅིག་ཉལ་བ་ཞག་གསུམ་འདས་ན་ཡང་ལྟུང་བྱེད་དུ་འགྱུར་བ་དང༌། དེ་ལ་དགེ་སློང་གི་གནས་ངན་ལེན་བརྗོད་པ་དང༌། མིའི་ཆོས་ལས་བླ་མ་བརྗོད་ན་ཡང་ལྟུང་བྱེད་དུ་འགྱུར་བ་དང༌། དེ་དང་ཚིག་མཐུན་པ་དང༌། ཚིག་ལྷག་པར་ཟློས་ན་ཡང་ལྟུང་བྱེད་དུ་འགྱུར་བ་ལ་སོགས་པས་སོ། ། བསླབ་བྱིན་རང་གི་ཡུལ་ལ་གསོག་འཇོག་བྱས་པ་དང༌།
ལག་ཉར་བླངས་པ་ལ་སོགས་པའི་ཉེས་པར་འགྱུར་བ་དེ་རང་བཞིན་དུ་གནས་པའི་དགེ་སློང་དག་ལ་ཉེས་པར་མི་འགྱུར་ཏེ། བསླབ་པ་བྱིན་པའི་ཆོ་ག་ཉམས་པ་ཡིན་པའི་ཕྱིར་རོ། ། དེར་ལྟོས་ཞེས་པའི་ཚིག་གི་ནུས་པས་རང་གི་ཡུལ་ལ་ནི་བསྙེན་པར་རྫོགས་པའི་བསླབ་པའི་གཞི་ཐམས་ཅད་ཀྱང་དགེ་སློང་དང་འདྲ་བར་བསྲུང་དགོས་ཏེ། བསྙེན་པར་རྫོགས་པའི་སྡོམ་པ་ཡོད་པའི་ཕྱིར་རོ། ། གཞན་ཡང་འདིའི་ནུས་པས་བསླབ་པ་བྱིན་པའི་དགེ་སློང་གཞན་ལ་བལྟོས་ན་བསྙེན་རྫོགས་དང་མི་ལྡན་པ་མ་ཡིན་ཏེ། དེ་དང་ཕམ་པའི་ཆད་པས་གཅོད་བཞིན་པས་རང་བཞིན་འདྲ་བའི་ཕྱིར་ཏེ། དེ་ལ་ནི་མ་ཡིན་ནོ་ཞེས་པས་སོ། ། བསླབ་པ་བྱིན་པ་ལ་བརྡེག་ན་དགེ་སློང་ལ་བརྡེག་པའི་ལྟུང་བ་འབྱུང་བས་བསྙེན་པར་རྫོགས་པ་ལ་བརྟེན་ནས་བསྐྱེད་པ་རྣམས་དེས་བསྐྱེད། དེ་དང་ལྷན་ཅིག་ཉལ་ཡང་མ་རྫོགས་པ་དང་ལྷན་ཅིག་ཉལ་བའི་ལྟུང་བ་མི་འབྱུང༌། ཕན་ཚུན་བྱིན་ལེན་བྱར་མི་རུང་བ་སོགས་མ་རྫོགས་པས་འགྲུབ་པ་རྣམས་དེས་མི་འགྲུབ་པའི་ཕྱིར་རོ། །
དགེ་སློང་མ་བསླབ་བྱིན་དགེ་སློང་མའི་ཡུལ་ལ་ཡང་བསྙེན་པར་མ་རྫོགས་པ་དང་ལྡན་པ་མ་ཡིན་ཏེ། དེའི་ཡུལ་ལ་རྫོགས་པ་མོས་པ་སྒྲུབ་པ་རྣམས་དེས་འགྲུབ་པའི་ཕྱིར་རོ། ། ཉམས་དང་མ་ཆགས་སྦྱོར། ཉེས་བྱས། ཉམས་པ་ནི་ཕམ་པ་འཆབ་བཅས་བྱུང་བས་དགོས་པ་བསྒྲུབ་ནུས་ཀྱི་སྡོམ་པ་ཉམས་པ་དང་མ་ཆགས་པ་ནི་རྐྱེན་འགའ་ཞིག་མ་ཚང་བས་དང་པོ་ཉིད་ནས་དགེ་ཚུལ་དང་དགེ་སློང་གི་སྡོམ་པ་གཉིས་མ་སྐྱེས་པ་ཡིན་ནོ། ། དེ་གཉིས་ཕམ་པར་གསུངས་པ་ལྟ་བུའི་ལྟུང་བ་ལ་སྦྱོར་ན་ཡང་ཉེས་བྱས་ཙམ་དུ་ཟད་དེ། འགྲེལ་པར། ཉམས་པ་དང་མ་སྐྱེས་པའི་གང་ཟག་དེ་གཉིས་ནི་ལྟུང་བ་ལ་སྦྱོར་ཞིང་ལྟུང་བ་ཀུན་ནས་སློང་བར་བྱེད་ལ། ཀུན་ཏུ་ལྷག་པར་སྤྱོད་ཅིང་སྦྱོར་བ་བྱེད་ན་ཐམས་ཅད་དུ་ཉེས་བྱས་སུ་འགྱུར་རོ། ། ཞེས་གསུངས་སོ། །
འདིས་ནི་ཉམས་པ་ལ་ཕམ་པར་འགྱུར་བ་སོགས་དགག་པ་ཡིན་ལ། མ་སྐྱེས་པ་ལ་ནི་ཉེས་བྱས་སུ་འགྱུར་བ་བསྒྲུབ་པ་ཡིན་ནོ། ། སྡོམ་པ་མེད་པ་ལ་ལྟུང་བ་རྣམ་པར་གཞག་པ་མེད་པ་མིན་ནམ་ཞེ་ན། བདེན་མོད་ཀྱང༌། བར་མ་རབ་བྱུང་ཡོད་ཅིང་རང་དགེ་སློང་དུ་སྟོན་པས་དེ་ཉེས་བྱས་སུ་བཞག་གོ ། ལུང་སྔར་ལྟུང་བ་བྱུང་བ་དང༌། རྐུ་ཐབས་སུ་གནས་པ་དང༌། དང་པོ་འཁྲུགས་པ་དང༌། མ་ནིང་དང༌། དགེ་སློང་མ་སུན་ཕྱུང་བ་ཉམས་པར་བྱས་པ་ནི་ཉེས་བྱས་སུ་འགྱུར་རོ། །
ཞེས་གསུངས་པའི་ཕྱིར་རོ། ། ཚིག་གཞན་བླངས་འདས་ཕྱོགས་མཐུན་ཡང༌། ། ལྟུང་བ་ལ་སྦྱོར་བ་ལ་ནི་ཉེས་བྱས་སོ། ། ཞེས་སྨོས་པས། དགེ་ཚུལ་ཕ་མ་དགེ་སློབ་མ་དག་གི་ལྟུང་བ་ལ་སྦྱོར་བ་ཐམས་ཅད་ཉེས་བྱས་སུ་ཐལ་ལམ་སྙམ་པ་བསལ་བའི་ཕྱིར། བླངས་པ་ལས་འདས་པ་ཉེས་བྱས་སུ་འགྱུར་ཡང༌། དེའི་ཕྱོགས་དང་མཐུན་པ་ལ་ནི་ཡིད་ཀྱི་སྟེ། བསྡམ་པར་བྱ་བའི་ཉེས་བྱས་ཡིན་གྱི། བཤགས་པར་བྱ་བའི་ཉེས་བྱས་ནི་མ་ཡིན་ནོ་ཞེས་སྟོན་པའི་ཕྱིར་རོ། ། གཞན་གྱི་རྣམ་རྟེན་ལ་སྐྱེད་འདུ་ཤེས་དགོས། །
དགེ་སློང་གིས་གསང་སྔགས་དང་སྨན་ལ་སོགས་པའི་དབང་གི་འགྲོ་བ་གཞན་དུད་འགྲོ་ལ་སོགས་པའི་གཟུགས་སུ་བསྒྱུར་ཏེ་གཟུགས་དེས་སྡེ་ལྔའི་ལྟུང་བ་གང་ལ་སྦྱོར་ན་ཡང་བདག་ཉིད་དགེ་སློང་ཡིན་པའི་འདུ་ཤེས་ཡོད་པར་གྱུར་ན་གཞི་ཇི་ལྟ་བ་ལས་ཁ་ན་མ་ཐོ་བར་འགྱུར་རོ། ། མེད་ན་ནི་ན་སྨད་དེ་སྦྱོར་བ་ཙམ་ལ་ཁ་ན་མ་ཐོ་བ་དེ་འགྱུར་གྱི། དངོས་གཞི་ནི་མ་ཡིན། དེ་ནི་དགེ་སློང་ཙམ་དུ་མ་ཟད་པར་རབ་ཏུ་བྱུང་བ་སྡེ་གཞན་རྣམས་ལ་ཡང་ངོ༌། ། ཚིག་སྔར་སྦྱོར་བྱས་ཕྱི་མར་ན་སྨད་ཉིད། ། དགེ་ཚུལ་ཉིད་དམ་དགེ་སློབ་མ་ཉིད་ཅེས་བྱ་བའི་ཚིགས་སུ་རྐུ་བ་ལ་སོགས་པའི་ཕྱིར་སྦྱོར་བ་བྱས་པ་གང་ཡིན་པའི་སྦྱོར་བ་དེ་ཁོ་ནས་བསྙེན་པར་རྫོགས་པ་ཉིད་ཀྱི་ཚིགས་ཕྱི་མར་དངོས་གཞིའི་ཁ་ན་མ་ཐོ་བ་འགྲུབ་པར་འགྱུར་བའི་སྦྱོར་བ་ཚིགས་སྔ་མར་བྱས་པ་དེ་ཡང་ན་སྨད་པ་ཉིད་ཡིན་ཏེ། ཚིགས་འོག་མར་འགྱུར་བ་ཉིད་ཡིན་ནོ། ། མེད་པར་མི་འགྱུར་ཏེ་ཕྱི་མ་བསྙེན་པར་རྫོགས་པ་དེ་ཡང་ཚིགས་སྔ་མ་དགེ་ཚུལ་དེ་དང་ལྷན་ཅིག་པ་ཡིན་པས་ཉེས་བྱས་རྫོགས་པར་འགྱུར་རོ། ། དེ་བཞིན་བསྙེན་པར་རྫོགས་པའི་གནས་སྐབས་སུ་མི་གསོད་པའི་སྦྱོར་བ་བྱས་ནས། དེའི་འོག་ཏུ་དགེ་སློང་གི་བསླབ་པ་ཕུལ་ནས་དགེ་ཚུལ་དུ་བབས་ནས་དངོས་གཞིར་གྱུར་ན།
སྦྱོར་བ་ལ་སྦོམ་པོ། དངོས་གཞི་ལ་ཉེས་བྱས། ཁྱིམ་པར་གྱུར་ན་ནི་དངོས་གཞི་ཉེས་པ་མེད་དོ། ། དཀོན་པའི་རྫས་བཀག་བཟང་དང་རིན་འདྲ་མཚུངས། ། རྫས་རིན་ཆུང་ངུས་སྟན་བྱེད་པ་བཀག་པས། རྫས་རིན་པོ་ཆེས་སྟན་བྱེད་པ་ཡང་བཀག་པ་ཉིད་ཡིན་ནོ། ། དཔེར་ན་ལུག་བལ་ནག་པོ་འགའ་ཞིག་གིས་སྟན་བྱེད་པར་སྤང་བར་འགྱུར་བ་བཞིན་དུ་སྲིན་བལ་འབའ་ཞིག་ལ་བཟོས་ན་ཡང་སྤང་བར་འགྱུར་བ་ཡིན་ནོ། ། རིན་ཆུང་བ་བལ་བཀག་པ་དེ་བཞིན་དུ་འདྲ་བ། རིན་ཆེན་པོ་མོན་དར་ལ་སོགས་པ་བཀག་པར་ཡང་ཤེས་པར་བྱའོ། ། མཚན་གྱུར་དེ་ཡི་ཞིང་ཡིན།
དགེ་སློང་ཕོ་མོ་མཚན་གྱུར་ན་བཅས་པ་རྣམས་འཇོག་གི་རྒྱུ་ཁྱད་པར་མེད་པ་རྣམས་ཀྱི་སྦྱོར་བ་བྱེད་བཞིན་མཚན་གྱུར་ན་སྦྱོར་བའི་ཞིང༌། དངོས་གཞི་བྱེད་བཞིན་མཚན་གྱུར་ན་དངོས་གཞིའི་ཞིང་ཡིན་པར་ཁྱད་པར་མེད་དོ། ། ཆེ་ལས་ཆུང༌། མཚན་སྔ་མ་ལ་ཐུན་མོང་མ་ཡིན་པའི་ལྟུང་བ་བྱེད་བཞིན་པའམ་བྱས་ཟིན་ལྡན་པའི་ལྟུང་བ་ཆེན་པོ་དག་མཚན་གྱུར་ན་མཚན་སྔ་མའི་ལྟུང་བ་ཆེན་པོར་མི་སྡོད་པར། མཚན་ཕྱི་མའི་ལྟུང་བའི་རིགས་གང་ཡིན་དེ་ཉིད་དུ་འགྱུར་བ་ཡིན་ཏེ། ན་སྨད་པ་ནི་རང་གི་ཉིད་དོ་ཞེས་པས་སོ། ། དཔེར་ན་དགེ་སློང་མ་རེག་ཕམ་ཅན་མཚན་གྱུར་ན་དགེ་སློང་གི་ལྷག་མའི་སྦོམ་པོར་འགྱུར་བ་དང༌། ལུས་བཀན་མི་ཚངས་སྤྱོད་ཀྱི་སྦོམ་པོ་དང༌། འཆབ་ཕམ་ལ། དགེ་སློང་གི་འཆབ་ན་ལྟུང་བྱེད།
དགེ་སློང་མའི་འཆབ་ན་ཉེས་བྱས། བཟློག་ཕམ་སྤངས་པ་རྗེས་ཕྱོགས་ཀྱི་ལྟུང་བྱེད། ཅི་ཡང་རུང་བ་ལན་པའི་ལྷག་མ་ཉེས་བྱས་སུ་འགྱུར་བ་ལྟ་བུའོ། ། དེས་ན་ལུས་ཀྱི་བྱེ་བྲག་ལས་བསམ་པའི་བྱེ་བྲག་ཏུ་འགྱུར་ལ། བསམ་པའི་བྱེ་བྲག་ལས་ལྟུང་བའི་བྱེ་བྲག་ཏུ་འགྱུར་བའི་ཕྱིར། ལུས་དང་བསམ་པ་དག་ནི་ཆེ་བ་ཆུང་བར་འགྱུར་བའི་རྒྱུར་རུང་གི ཆུང་བ་ཆེ་བར་བསྒྱུར་བའི་རྒྱུར་མི་རུང་བའི་ཕྱིར་ཆུང་བ་ཆེ་བར་འགྱུར་བ་ནི་མེད་དོ། ། དགེ་སློང་བུད་མེད་ལ་རེག་པའི་ལྷག་མ་དང༌། དགེ་སློང་མ་བུད་མེད་ལ་རེག་པའི་སྦོམ་པོ་ཅན་མཚན་གྱུར་ན་སྦོམ་པོ་དང་ལྷག་མར་མི་འགྱུར་ཏེ། ། མཚན་སྔ་མ་ལ་མ་བཅས།
ཕྱི་མ་ལ་མ་བྱས་པའི་ཕྱིར་རོ། ། དགེ་སློང་མ་འབྱིན་པའི་ལྟུང་བྱེད་ཅན་མཚན་གྱུར་ན་དགེ་སློང་འབྱིན་པའི་ཉེས་བྱས་སུ་འགྱུར་གྱི། ལྷག་མ་ཅན་དུ་མི་འགྲོ་བའོ། ། མེད་ལས་ཡོད་མིན་ཡོད་ལས་མེད་འགྱུར་བརྩི། ། དགེ་སློང་གི་ཐུན་མོང་མ་ཡིན་པ་མ་བསྐོས་པ་དང༌། ཉི་མ་ནུབ་ཀྱི་བར་སྟོན་པ་སོགས་དང༌། དགེ་སློང་མའི་ཐུན་མོང་མ་ཡིན་པར་ཤམ་ཐབས་རྐེད་པ་སྣང་བར་མི་བགོ་བ་སོགས་ལྟུང་བ་ནི་མཚན་གྱུར་པ་ན་སྔར་བྱས་པའི་ལྟུང་བ་དེ་མེད་པར་འགྱུར་བ་ཡིན་ཏེ། སྔར་གྱི་ལྟུང་བ་དེའི་ཞིང་མ་ཡིན་པར་འགྱུར་པའི་ཕྱིར་རོ། ། དེའི་ཕྱིར་ཡོད་པར་མེད་པར་འགྱུར་བ་ནི་ཡོད་ལ། མེད་པ་ཡོད་པར་འགྱུར་བ་ནི་མེད་དོ། །
དགེ་སློང་ལྷུང་བཟེད་ལྷག་མ་ཞག་དགུར་བཅངས་པ་མཚན་གྱུར་ན་དགེ་སློང་མའི་ལྷུང་བཟེད་ལྷག་མ་ཞག་གཅིག་ལས་འདས་པའི་སྤང་ལྟུང་དུ་མི་འགྱུར་ཏེ། སྔར་ཞག་དགུ་འདས་པ་ནི་ལྷུང་བཟེད་རྙེད་མ་ཐག་དེའི་ཞག་གི་ཆར་གཏོགས་ལ། དགེ་སློང་མར་གྱུར་ནས་ལྷུང་བཟེད་ལྷག་མ་ཞག་གཅིག་ལས་འདས་པ་མེད་པའི་ཕྱིར་རོ། ། མདོར་ན་ན་སྨད་པའི་དོན་གྱི་སྦྱོར་བ་བྱེད་བཞིན་པས་མཚན་གྱུར་ན་སྦྱོར་བ་བྱས་པ་དེ་ཉིད་ཀྱིས་དངོས་གཞི་འབྱུང་གི ལྷག་པའི་དངོས་གཞི་མི་འབྱུང་སྟེ། ན་སྨད་པའི་དོན་གྱི་སྦྱོར་བ་གང་ཡིན་པ་ཉིད་ལས་སོ་ཞེས་པས་དང༌། བྱས་པ་ནི་དེ་ཉིད་ཡིན་ནོ་ཞེས་པས། ལྟུང་བ་ཐུན་མོང་མ་ཡིན་པ་དང་རྗེས་མཐུན་རྣམས་མཚན་དེ་ཉིད་ལ་སྦྱོར་བ་བྱས་ཤིང༌། མཐར་ཐུག་གྲུབ་པ་དགོས་ཏེ། དེ་ལྟ་མིན་ན་ན་སྨད་པ་དང་མེད་པ་ལ་སོགས་པ་འགྱུར་བའི་ཕྱིར་རོ། །
འགའ་ཞིག་ཆུང་ངུ་ཆེན་པོར་འགྱུར་བ་ཡོད་དེ། ལུང་ལས། བཙུན་པ་རེ་ཞིག་དགེ་སློང་སྐྱེས་པ་དང་ལྷན་ཅིག་ལུས་ཀྱིས་རེག་པར་བགྱིད་པ་ལས་དེ་ཡང་མཚན་གྱུར་ནས་དགེ་སློང་མར་རེག་ན་ཅིར་འགྱུར་ལགས། མཐར་འགྱུར་རོ། ། ཞེས་དགེ་སློང་མ་ཁུ་བ་འབྱིན་པ་ལས་མཚན་གྱུར་ཏེ་དགེ་སློང་དུ་རེད་ན་ཅིར་འགྱུར་ལགས། དགེ་འདུན་ལྷག་མར་འགྱུར་རོ་ཞེས་བཤད་པའི་ཕྱིར་རོ། ། ཞེས་ཟེར་ལ། སྐྱེས་པ་ལ་རེག་པས་མཐར་གསུངས་པ་ནི་མཚན་གྱུར་ནས་རེག་པ་ལ་དགོངས་ཤིང༌། ལྷག་མར་གྱུར་པ་ཡང་དེ་ལ་དགོངས་སོ། ། དགེ་སློང་མ་ལྷག་མ་ཐུན་མོང་བ་བྱུང་ནས་གཉིས་ཀའི་དགེ་འདུན་ལ་མགུ་བ་ཟླ་བ་ཕྱེད་སྤྱད་བཞིན་པ་མཚན་གྱུར་ན་སྔར་མགུ་བ་སྤྱད་པ་དོན་མེད་དེ།
སྔར་གྱི་མགུ་བའི་ཆོ་ག་རྣམས་ཞིག་པའི་ཕྱིར་རོ། ། ད་གདོད་དགེ་འདུན་ལ་མགུ་བ་ཞག་དྲུག་སྤྱོད་དགོས་སོ། ། དགེ་སློང་ལྷག་མ་བཅབས་པ་མཚན་གྱུར་ན་བཅབས་པས་ཉམས་པས། སྤོ་བ་སྤྱོད་མི་དགོས་སོ། ། འོ་ན་ཐུན་མོང་བའི་ཕམ་པ་འཆབ་པའང་ཉམས་སམ་ཞེ་ན། ཉམས་མོད་ཀྱང༌། ཁྲེལ་མེད་ཤས་ཆེན་པོས་རྒྱུད་ཉམས་པར་བྱས་པ་དེ་སོར་མི་ཆུད་དོ། ། གཞན་ཡང་ཡུལ་གང་ལས་ལྟུང་བ་འབྱུང་བའི་ལུས་དང༌། རྒྱུད་གང་ལས་ལྟུང་བ་འབྱུང་བའི་ལུས་དེ་གཉིས་མཚན་གྱུར་པ་ན། གང་གི་གནས་སྐབས་སུ་གནས་པའི་ལུས་དེ་ཉིད་ཡུལ་དང་རྒྱུད་ཀྱི་ལྟུང་བ་གང་ཡིན་པ་དེའི་བྱེད་པ་པོ་ཉིད་ཡིན་པར་རྣམ་པར་གཞག་སྟེ།
དཔེར་ན་བསད་བྱ་དགྲ་བཅོམ་པ་མིན་པའི་གནས་སྐབས་སུ་གསོད་པའི་སྦྱོར་བ་བརྩམས། དགྲ་བཅོམ་པ་ཐོབ་ནས་གསོད་པར་བྱེད་ན་སྲོག་གཅོད་ཀྱི་ཕམ་པ་དང༌། མཚམས་མེད་པ་གཉིས་ཀ་འབྱུང་ལ་དགྲ་བཅོམ་མིན་པའི་དུས་སུ་སྦྱོར་བ་བརྩམས། ཕྱིས་འགྱོད་པ་སྐྱེས་ནས་སྦྱོར་བ་དེ་ལས་ཕྱིར་ལོག་ནས་གསད་པར་བྱ་བ་དེས་དགྲ་བཅོམ། སྦྱོར་བ་སྔ་མ་དེའི་རྐྱེན་གྱིས་ཤི་བར་གྱུར་ན་དགྲ་བཅོམ་པ་སྲོག་གཅོད་པ་དེའི་རྒྱུད་ལ་སྲོག་གཅོད་འབའ་ཞིག་གིས་བྱེད་པ་པོ་ཉིད་ཡིན་གྱི། མཚམས་མེད་པའི་ལས་བྱེད་པ་པོ་མ་ཡིན་ཏེ། དགྲ་བཅོམ་པའི་གནས་སྐབས་ཐོབ་པ་དེ་རྒྱུད་གཞན་དུ་གྱུར་པ་མ་ཡིན་པས་སོ། ། དགེ་སློང་གིས་སྐྱེས་པ་ལ་རེག་པའི་སྦྱོར་བ་བརྩམས་པ་ན་སྐྱེས་པ་དེ་མཚན་གྱུར་ནས་བུད་མེད་ཀྱི་ལུས་ལ་རེག་པ་དེ་ནི་དགེ་འདུན་ལྷག་མའི་བྱེད་པ་པོ་ཡིན་ལ། སྦོམ་པོའི་མིན་པ་ལྟ་བུ་དང༌། དགེ་སློང་གིས་བུད་མེད་ལ་རེག་པའི་སྦྱོར་བ་བརྩམས་ལ།
བུད་མེད་དེ་མཚན་གྱུར་ན་ལུས་ལ་རེག་པ་ལས་སྦོམ་པོ་འབྱུང་ལ། ལྷག་མར་མི་འགྱུར་བ་ལྟ་བུ་སྟེ། བཟློག་སྟེ་དགེ་སློང་མ་ལ་ཡང་སྦྱར་རོ། ། མི་དུད་འགྲོ་ལ་སྐྱེས་པ་ལྟ་བུའམ། མི་མ་ཡིན་པ་མིའི་འགྲོ་བ་ལས་སྐྱེས་པ་ལྟ་བུ་མི་དང་མི་མ་ཡིན་ཉིད་ཡིན་པས། དེའི་རྫས་རྐུ་བ་དང༌། གསད་ནའང༌། དང་པོ་ལ་གཉིས་ཀ་ཕམ་པར་འགྱུར་བ་དང༌། གཉིས་པ་ལ་གཉིས་ཀ་སྦོམ་པོར་འགྱུར་བ་ལྟ་བུའམ། མིའི་འགྲོ་བས་གཞན་དུད་འགྲོ་ལ་སོགས་པའི་རྣམ་པ་བརྟེན་པ་གསད་ན་མི་གསད་པའི་ཕམ་པར་གཏོགས་པ་འབྱུང་ལ།
མི་མ་ཡིན་གྱིས་མིའི་རྣམ་པ་བརྟེན་པ་གསད་ན་སྦོམ་པོ། དུད་འགྲོས་མིའི་རྣམ་པ་བརྟེན་པ་ལྟ་བུ་གསད་ན་ལྟུང་བྱེད་དུ་གྱུར་པས། མདོ་འདི་ཉིད་ནི་སྲོག་གཅོད་ཀྱི་ཕམ་པར་བཤད་ཟིན་པའི་ཕྱིར་གཞུང་དུ་མ་སྨོས་སོ། ། གཞི་གཅིག་དུར་བཅས། གང་དུ་གཞི་གཅིག་བསླབ་པའི་གཞི་དུ་མར་བཅས་པ་དེ་ལ། ཇི་སྙེད་པ་བཅས་པར་འགྱུར་བ་དེ་སྙེད་ཁོ་ནའི་ལྟུང་བ་འབྱུང་བར་འགྱུར་ཏེ། དཔེར་ན་གཞི་ཞར་བ་མ་ཡིན་པ་ཞིག་ལ་ཞར་བ་ལོངས་ཤིག་ཅེས་སྨྲས་ན། ཤེས་བཞིན་དུ་བརྫུན་སྨྲ་བའི་ལྟུང་བྱེད་དང༌། སྐྱོན་ནས་སྨྲ་བའི་ལྟུང་བྱེད་གཉིས་འབྱུང་བ་ལྟ་བུ་དང༌། དགེ་ཚུལ་བསྙིལ་བ་དང་ལྷན་ཅིག་ཞག་གསུམ་འདས་པར་ཉལ་བས་མ་རྫོགས་པ་དང་ལྷན་ཅིག་ཉལ་བའི་དང༌།
བསྙིལ་བ་སྡུད་པའི་ལྟུང་བྱེད་གཉིས་དང༌། བུད་མེད་མ་རྫོགས་པ་དང་ལྷན་ཅིག་ཞག་གསུམ་ཉལ་བ་ལ། མ་རྫོགས་པ་དང་ལྷན་ཅིག་ཉལ་བ་དང༌། བུད་མེད་དང་ལྷན་ཅིག་ཉལ་བའི་གཉིས་དང༌། དགེ་སློང་མ་རྒྱལ་རིགས་ལ་ཁྱོད་ཀྱིས་བྲེག་མཁན་གྱི་ལས་བྱས་སོ་ཞེས་སྨྲས་ན། ཤེས་བཞིན་བརྫུན་སྨྲ་བའི་ལྟུང་བྱེད་དང༌། སྐྱོན་ནས་སྨྲ་བའི་ཉེས་བྱས་གཉིས་འབྱུང་བ་ལྟ་བུ་དང༌། དེ་བཞིན་དགེ་སློང་མ་བྲམ་ཟེའི་རིགས་ལ་ཡང་ངོ༌། ། དེ་ཉིད་ཀུན་སློང་གིས། དེ་ཆ་དེར་གཏོགས།
མི་ཚངས་པར་སྤྱོད་པ་ལ་སོགས་པའི་ཤན་ནམ། ཆའམ། ལྷག་མ་ནི་དེ་དང་རིགས་མཐུན་པའི་ཁ་ན་མ་ཐོ་བ་དེར་གཏོགས་ཏེ། དེ་དང་འབྲེལ་བར་རིགས་པར་བྱའི། རིས་མི་མཐུན་པ་དང་འབྲེལ་བ་ནི་མ་ཡིན་ནོ། ། འོ་ན་མི་ཚངས་པར་སྤྱོད་པའི་ཆ་གང་ཞེ་ན། ཁུ་བ་འབྱིན་རེག་འཁྲིག་ཚིག་བསྙེན་བཀུར་སྨྱན་བྱེད་དང༌། འཁྲུར་འཇུག་ལེན་རྨེལ་འཇུག་ཚིག་ལྔའམ་དྲུག་ལས་ལྷག་པར་སྟོན་པ་དང༌། མ་བསྐོས་པར་ཆོས་སྟོན་སོགས་བཅུ་དང༌། ཉལ་པོ་ཤོམ་ཁྱིམ་འདུག་འགྲེང༌།
གཅེར་བུ་མ་ལ་སྦྱིན་པ། བུད་མེད་དང་ལྷན་ཅིག་ཉལ་བ་དང༌། སྐྱེས་པ་མེད་པར་བུད་མེད་དང་འགྲོགས་ནས་ལམ་འགྲོ་བ། དུས་མིན་པར་གྲོང་དུ་རྒྱུ་བ། དགེ་སློང་མ་ལས་ཟས་ལེན་པའི་སོར་བཤགས། གྲལ་རིམ་དུ་མ་ཕེབས་པར་འབྲིམ་དུ་འཇུག་པ་མ་བཟློག་པར་ཟ་བའི་སོར་བཤགས། ཤིན་ཏུ་བསྡམས་ཤིང་ཁྱིམ་གཞན་དུ་འགྲོ་བ་ནས། ཕྲག་པ་སྒྲེལ་བའི་བར་གྱི་ཉེས་བྱས་ཐམས་ཅད་དོ། ། མ་བྱིན་ལེན་གྱི་ཆ་གང་ཞེ་ན། བྱིན་ཕྲོགས་སྤྱོད་པ་དང༌།
བསྔོས་བསྒྱུར་དང༌། སྦེད་པ་དང༌། ཕྱིར་མ་བླངས་པར་སྤྱོད་པ་དང༌། ལྷན་ཅིག་ལམ་དུ་འགྲོ་བ་དང༌། མ་བསྒོ་བར་ཁྱིམ་པའི་ཁྱིམ་དུ་སྟན་ལ་འདུག་པའོ། ། མི་གསོད་པའི་ཆ་གང་ཞེ་ན། རྩོད་པ་དང་བཅས་པའི་གཞི་མི་གཏོང་བ་དང༌། ས་བོན་དང་སྐྱེ་བ་འཇིག་པ་དང༌། བསྒོ་བ་བཅག་པ་དང༌། ཕྱིས་གནོན་དང༌།
རྩ་དབྱུང་དང༌། སྲོག་ཆགས་དང་བཅས་པ་ལ་སྤྱོད་པ་དང༌། དམག་བལྟ་ནང་འདུག མྱོང་དང་བརྡེག་གཟས་གཅོད་འཇུག དུད་འགྲོ་གསོད་དང་འགྱོད་སྐྱེད། ག་ག་ཚིལ། སྔངས་བྱེད། ས་རྐོ་བའོ། ། མི་ཆོས་བླ་མ་སྨྲ་བའི་ཆ་གང་ཞེ་ན། ཕམ་པས་སྐུར་འདེབས།
འདུན་པ་ལ་སོགས་པས་འགྲོ་བ་ཞེས་བྱ་བའི་ཚིག་དང༌། ཤེས་ངོར་བྱེད་དང་འཕྱ་བ་གཞོགས་འཕྱ། དགེ་འདུན་གྱི་དབྱེན། བག་ཙམ་དང༌། མི་ཆོས་བླ་མ་བདེན་པར་སྨྲ་བའོ། ། ཕམ་པས་སྐུར་འདེབས་ཀྱི་ལྷག་མའི་ཆ་ནི། དགེ་འདུན་ལྷག་མས་སྐུར་པ་འདེབས་པ། དབྱེན་བྱེད་པའི་ཆ་ནི། དགེ་སློང་ལ་ཕྲ་མ་བྱེད་པ། སྐྱོ་སྔོགས་འདུན་པ་ཕྱིར་བསྒྱུར།
ལྟ་བ་མི་གཏོང་བ། སྤངས་པའི་རྗེས་ཕྱོགས། བསྙིལ་བ། སྡུད་པ། གནས་ངན་ལེན་བརྗོད་པ། ཁྱད་གསོད། འདུས་ཟ། མི་སྨྲ་བར་འགྲོ་བའོ། བཀའ་བློ་མི་བདེ་བའི་ཆ་ནི་བསླབ་པ་ཉེ་བར་འཇོག་པ་སྤང་བ་དང༌། མ་གུས་པའི་ཚུལ་ལོ། །
ལྟུང་བྱེད་ཀྱི་ཆ་ནི། གསོག་འཇོག་བྱས་ཟ་བ། ནང་དུ་བཙོས་པ། ནང་དུ་ཞག་ཏུ་ལོན་པ་དང༌། དགེ་སློང་གིས་བཙོས་པ་ཟ་བའོ། ། ཕྱུང་མིན། སྦྱོར་བ་གང་ལས་ཕམ་པའི་ཆེད་དུ་ཕྱུང་བ་མིན་པའི་ཁུ་བ་འབྱིན་པའི་འདུན་པས་ཕྱུང་བ་ཐམས་ཅད་དགེ་སློང་ལ་ལྷག་མར་འགྱུར་རོ། ། ཐ་དད་ཅེས་པ་དོན་གཉིས་བསྟན་ཏེ། དང་པོ་ནི། སྔར་ཉེས་པ་ཡོད་པ་ཉིད་ཀྱིས་གནས་སྐབས་ལས་གང་བྱས་པ་དེའི་འོག་ཏུ་ཉེས་པ་དེ་མེད་པར་གྱུར་ལ།
ཡང་དེའི་འོག་ཏུ་ཉེས་པ་ཡོད་པར་གྱུར་ནས་ལས་བྱེད་ན་ལས་དེ་དག་ནི་ཕན་ཚུན་ཐ་དད་པར་ཤེས་པར་བྱའོ། ། ཡང་དགེ་སློང་ཉིད་དུ་གྱུར་པའི་དུས་ལས་བྱས་པ་དགེ་སློང་མར་མཚན་གྱུར་ན་ཡང༌། རིགས་མི་མཐུན་པའི་གནས་སྐབས་གཞན་ཡིན་པས། སྔར་བརྩམས་པ་དང་ཕྱིས་ཟིན་པ་འདི་དག་ཕན་ཚུན་ཐ་དད་པ་ཡིན་ནོ། ། དཔེར་ན་དགེ་སློང་གི་སྟན་གཅིག་ལོ་དྲུག་མ་ལོན་པར་ལོ་དྲུག་པ་དེ་ཉིད་ཀྱི་ནང་དུ་སྟན་གཉིས་པ་བརྩམས་ནས་ཁྱིམ་པར་བབས། ཕྱིས་བསྙེན་པར་རྫོགས་ནས་དེས་སྟན་གཞན་ཞིག་ཟིན་པ་བྱེད་པའི་དུས་ཡིན་པ་ཁོ་ནར་སྔར་བརྩམས་པར་བྱེད་པ་དེ་ཡང་ཟིན་པར་བྱེད་ན་རྩོམ་པ་སྔ་ཕྱི་གཉིས་ལྟུང་བ་ཐ་དད་པའི་བྱེད་པ་པོ། སྔར་རྫོགས་པའི་དུས་བརྩམས་པ་སྦྱོར་བའི་ཉེས་བྱས། ཕྱིས་སྟན་གཞན་བྱས་པས་ནི་ཉེས་མེད། དེའི་འོག་མ་ཡིན་པ་ཁོ་ནར་བརྩམས་པ་གྲུབ་པར་བྱས་པ་དེས་ནི་སྤང་ལྟུང་གི་བྱེད་པ་པོ་མིན་པ་ལྟ་བུའོ། ། གང་བརྩམས་པའི་ལས་དེ་བསམ་མ་ཐག་པ་ནས་བཏང་ནས་ཡང་བྱེད་ན་སྔར་བརྩམས་པ་དང་ཕྱིས་ཟིན་པར་བྱེད་པ་དེ་གཉིས་སྦྱོར་བ་དང་དངོས་གཞིའི་ལྟུང་བ་ཐ་དད་པའི་བྱེད་པ་པོ་ཉིད་ཡིན་ཏེ།
བྱེད་འདོད་པ་ལོག་པའི་ཕྱིར་རོ། ། ཐ་དད་འབྲས། ལྟུང་མིན། ཞེས་བྱ་བར་ཡང་བཞག་སྟེ། འབྲས་བུ་ཐ་དད་པས་བར་དུ་ཆོད་པ་དག་ནི། འབྲས་བུ་ཐ་དད་པ་དུ་མ་བསྡོམས་ནས་འབྲས་བུ་གཅིག་ཏུ་མི་བཞག་སྟེ། དཔེར་ན་ཉུང་ངུ་ཉུང་ངུ་བརྐུས་པ་གཅིག་ཏུ་བསྡོམས་པས་མཱ་ཤ་ཀ་ལྔ་ལ་སོགས་པ་ཚང་བ་དེས་ཕམ་པར་མི་འགྱུར་བ་ལྟ་བུ་དང༌། ཁང་པ་ཆུང་ངུ་དུ་མའི་གཞི་བསྡོམས་པས་ཚད་ལས་ལྷག་ཀྱང་ལྷག་མར་མི་འགྱུར་བ་དང༌། གོས་ཀྱི་དུམ་བུ་ཚད་དུ་མ་ལོངས་པ་དུས་མ་ཚང་བར་བཅངས་ཏེ་གཏོང་བར་བྱེད་ཅིང༌། ཡང་གོས་ཀྱི་དུམ་བུ་གཞན་ཞིག་དུས་བཅངས་ཏེ་གཏོང་བར་བྱེད་པ་དང༌།
ཡང་དུས་གཞན་དུ་སྤྱིར་བསྡོམས་ན་འཆང་བའི་དུས་ལས་ལྷག་ཏུ་ཟིན་ཀྱང་བཅངས་པའི་ཞག་དེ་དག་གི་འབྲས་བུ་ཐ་དད་པའི་ཕྱིར་སྤང་ལྟུང་དུ་མི་འགྱུར་རོ། ། ལམ་ན་བལ་ཐོགས་པ་ཡང་ཉིན་རེ་བཞིན་ཅུང་ཟད་ཅུང་ཟད་ཁྱེར་བའི་ལམ་ཞག་བསྡོམས་པས་རྒྱང་གྲགས་ཀྱི་མཐའ་འདས་སུ་ཟིན་ཀྱང་སྤང་ལྟུང་དུ་མི་འགྱུར་བ་དང༌། ཞག་བརྒྱུད་མ་མ་ཡིན་པར་སྐབས་སུ་གཞན་དུ་སོང་བའི་ཞག་ཕྱིར་བསྡོམས་པས་ཞག་དྲུག་ལས་ལྷག་ཏུ་ཟིན་ཀྱང་ཞག་དྲུག་གི་འབྲལ་སྤང་དུ་མི་འགྱུར་བ་དང༌། དུས་གཞན་དང་གཞན་དུ་ཚིག་རེ་རེ་བ་སྨྲས་ཏེ་ཚིག་རྣམས་བསྡོམས་པས་ཚིག་ལྔའམ་དྲུག་ལས་ལྷག་ཀྱང་ལྷག་པོར་ཆོས་སྟོན་པའི་ལྟུང་བྱེད་དུ་མི་འགྱུར་བ་ལྟ་བུའོ། ། ཕྱེད་བྱས་ཟིན་པའི་ལྷག་མ་ཕྱེད་བསྒྲུབ་པ་ལ་ནི་ཉེས་བྱས་སུ་འགྱུར་ཏེ། གོས་རྙིང་པ་ཅུང་ཟད་བཀྲུས་བཙོས་བཅངས་པ་ཞིག་དགེ་སློང་མ་ཉེ་དུ་མ་ཡིན་པ་ལ་འཁྲུད་དམ། འཚེད་དམ། འཆག་ཏུ་བཅུག་ན་ཉེས་བྱས། སྲིན་བལ་དང་ལུག་བལ་ནག་པོ་རྙིང་པ་ལ་སྟན་བྱས་པ་ཉེས་བྱས། ལུག་བལ་བཀྲུས་བཙོས་རྨེལ་བ་དགེ་སློང་མ་ཉེ་དུ་མ་ཡིན་པ་འཁྲུར་བཅོལ་ལམ་རྨེལ་དུ་བཅུག་ན་ཉེས་བྱས་སུ་འགྱུར་རོ། །
ཁ་ན་མ་ཐོ་སྨད་པ་དེའི། ལྟུང་བའང་ན་སྨད། ཕམ་པར་འགྱུར་བ་ལ་སོགས་པ་དངོས་གཞིའི་ཁ་ན་མ་ཐོ་བ་ལས་ན་སྨད་པའི་སྦོམ་པོའི་ཁ་ན་མ་ཐོ་བ་དག་གི་ཆ་ཉིད་ནི་ན་སྨད་པ་ཡིན་ཏེ། དཔེར་ན་ཉེས་པ་སྦོམ་པོ་དང༌། ལྟུང་བྱེད་དང༌། སོར་བཤགས་དང༌། ཉེས་བྱས་དག་གི་སྐུར་པ་བཏབ་པ་ལ་ཉེས་བྱས་སུ་འགྱུར་བ་ལྟ་བུའོ། ། གསད་བྱ་དེ་ལ་ཐེ་ཚོམ་ཟ་བས་གསོད་པ་ལ་ཞུགས་ན། བསམ་པ་དེ་ཉིད་ཡིན་ན་ཕམ་པར་འགྱུར་ལ། མིན་ན་སྦོམ་པོར་བཞག་པ་དང༌།
སྦྱོར་བ་ལ་འདུ་ཤེས་ཡན་ལག་ཡིན་པས། དུད་འགྲོ་ལ་མིར་འདུ་ཤེས་པས་གསད་ན་སྦྱོར་བ་སྦོམ་པོར་འགྱུར་ལ། དངོས་གཞི་ལྟུང་བྱེད་དང༌། མི་ཚངས་སྤྱོད་དང༌། བརྫུན་ཕམ་ལ་བསམ་པ་ཁོ་ན་ཡན་ལག་ཏུ་མི་དགོས་ཏེ། བུད་མེད་འདི་ལ་སྤྱད་དོ་སྙམ་ནས་གཞན་ལ་འཁྲུལ་ནས་སྤྱད་ཀྱང་ཕམ་པར་འགྱུར་བ་དང༌། བརྫུན་ཡང་བསམ་པ་དེ་ཉིད་ལ་སྨྲས་ན་མ་བསམས་པ་གཞན་གྱིས་གོ་ན་ཡང་ཕམ་པར་འགྱུར་བའོ། ། ཡན་ལག་ཐམས་ཅད་བླང་དུ་རུང་ན་མི་ཚངས་སྤྱོད་ལ་རེག་པའི་མཐུ་ཡོད་པ་བཤད་པའི་འོག་ནས་སྤྱིར་བསྟན་པ་རྫོགས་པའི་བར་མ་དོ་མཛད་པས་གསུངས་པ་རྣམས་ནི་ཡན་ལག་ཏུ་མ་ཚང་བ་ནི་ན་སྨད་པ། དེ་བས་ཀྱང་ཡན་ལག་ཏུ་མ་ཚང་ན་ཆེར་ན་སྨད་དོ། ། ཞེས་པའི་དོན་ཉིད་དེ་ལྟུང་བ་སོ་སོའི་སྐབས་སུ་ཞིབ་མོར་ཕྱེ་ཟིན་པས་འདིར་མ་ཟློས་སོ། །
རྨི་ལམ་ཉེས་མེད་ཡིན། ། ཁྱིམ་བབས་ཕུལ་བ་སླར་རྫོགས་བཏང་ལ་མིན། ། རྨི་ལམ་གྱིས་དང༌། ཁྱིམ་ལ་བབས་པ་དང༌། ཕུལ་བ་སླར་རྫོགས་ན་སྔར་གྱི་ཉེས་པ་མེད་པ་དང༌། སྡོམ་པ་བཏང་བ་རྣམས་ལ་ནི་ལྟུང་བ་དང་ཉེས་པར་འགྱུར་བ་མེད་དོ། ། གོ་རིམ་བཞིན་མ་བསྟན་པར་ཐུན་མོང་དུ་ཅི་རིགས་པར་བསྟན་པས་སྤྱིར་བསྟན་ཡིན་ཏེ། ཅི་རིགས་ཐུན་མོང་བསྟན་པས་སྤྱིར་བསྟན་གསུངས། ། ཞེས་སྦྱར་རོ།། །། གསུམ་པ་བསླབ་པ་ཡོངས་སུ་སྦྱོང་བའི་ཕྱིར།
སྒྲུབ་པའི་བསླབ་བྱ་བསྟན་པ་ལ། བསླབ་པ་ཡོངས་སུ་སྦྱོང་བའི་ཚུལ། བདེ་བར་གནས་པའི་རྐྱེན་བཤད་པ་གཉིས་ལས། དང་པོ་ལ། ཚུལ་ཁྲིམས་རྣམ་པར་དག་པར་བྱ་བའི་ཕྱིར་གསོ་སྦྱོང་གི་གཞི། ཚུལ་རྣམ་པར་དག་པར་བྱ་བའི་ཕྱིར་དབྱར་གནས་ཀྱི་གཞི། ཆོས་རྣམ་པར་དག་པར་བྱ་བའི་ཕྱིར་དགག་དབྱེའི་གཞི་གསུམ་ལས། དང་པོ་ལ། གང་དུ་བྱ་བའི་ཚུལ། ཇི་ལྟར་བྱ་བའི་ཆོ་ག་གཉིས།
དང་པོ་ནི། ཞི་གནས་ཀྱི་གསོ་སྦྱོང་གི་དབང་དུ་བྱས་ནས། སྤོང་བའི་ཞལ་ཏ་བསྐོ་ཞིང༌། སྤང་བའི་ཕྱིར་ཞལ་ཏ་བ་བསྐོ་བར་བྱའོ། ། ཞེས་པའི་དོན། གླེང་གཞི་ནི། སྟོན་པ་འོད་མའི་ཚལ་ན་བཞུགས་པའི་ཚེ། དགེ་བསྙེན་མང་པོ་ནང་རེ་བཞིན་སྟོན་པ་ལ་ཕྱག་འཚལ་དུ་འགྲོ་བས་སོང་བ་ན། དེང་བདག་ཅག་སྔས་ཀྱི། མུ་སྟེགས་ཅན་བལྟའོ་ཟེར་ནས་དེར་སོང་བ་དང༌།
མུ་སྟེགས་ཅན་དག་བདག་ཅག་འབའ་ཞིག་ལ་འདུག་པ་དང༌། བྱ་བ་དང༌། གསོ་སྦྱོང་ཡོད་དམ། དགེ་སློང་ལའང་ཡོད། བདག་ཅག་ལ་ཡོད་ཀྱི། དེ་དག་ལ་མེད་དོ་ཟེར་བ་དེ་ཐོས་ནས། བཅོམ་ལྡན་འདས་ལ་དེ་གསོལ་ནས། དགེ་སློང་ལའང་དེ་བཅའ་བར་གསོལ། ཞེས་ཞུས་པས་གནང་ནས། དགེ་སློང་དག་དེང་ཕྱིན་ཆད་འདུག་པ་དང༌།
བྱ་བ་དང༌། གསོ་སྦྱོང་ལ་དྲོན་བྱ་བར་རྗེས་སུ་གནང་ངོ༌། ། དགེ་སློང་གིས་འདུག་པ་དང༌། བྱ་བ་དང༌། གསོ་སྦྱོང་ཇི་ལྟ་བུ་ཡིན་མ་ཤེས་ནས། གསོལ་བས། འདུག་པ་ནི་རྣལ་འབྱོར་ཏེ། ལུས་ལ་རྐང་མཐིལ་ཡན་ཆད་སྐྲ་མན་ཆད་ལ་མི་གཙང་བའི་རྫས་སུམ་ཅུ་སོ་དྲུག་གིས་གང་བར་སོ་སོར་རྟོགས་ཤིག་ཅེས་རྣལ་འབྱོར་བསྒོམ་པར་གསུངས་པ་དང༌། དགེ་སློང་དག་སྤྱོད་ཡུལ་དུ་ཞུགས་ན་ཡང་རྣལ་འབྱོར་བསྒོམ་པས་རྟ་དང་འཕྲད་པ་དང་འགྱེལ་ཞིང་བུབ་པ་ལ་སོགས་པ་ལ་བརྟེན་ནས་ལྷག་མ་རྣམས་ཀྱང་བཅས་སོ། ། དགེ་སློང་སྤོང་བའི་ཞལ་ཏ་བྱེད་པ་འདུན་པས་འགྲོ་བ་ལ་སོགས་པའི་ཆོས་ལྔ་དང་ལྡན་པ་མ་བསྐོས་པ་བསྐོ་བར་མི་བྱ།
བསྐོས་པ་དབྱུང་བར་བྱ་ཞིང༌། འདུན་པས་མི་འགྲོ་བ་ལ་སོགས་པ་ཆོས་ལྔ་དང་ལྡན་པ་མ་བསྐོས་པ་བསྐོ་བར་བྱ། བསྐོས་པ་དབྱུང་བར་མི་བྱ་ཞིང༌། འདི་ལྟར་བསྐོ་བར་བྱ་སྟེ། མིང་འདི་ཞེས་བྱ་བ་ཁྱོད་དགེ་འདུན་གྱི་སྤོང་བའི་ཞལ་ཏ་བྱེད་པར་སྤྲོའམ། སྤྲོ་ན་སྤྲོ་ཞེས་དེས་གཎྜི་བརྡུངས། དགེ་འདུན་ལ་བསྒོ། འདུག་ཅིང་མཐུན་པར་གྱུར་པ་ལ། གཅིག་གིས་གསོལ་བ་དང་ལས་བྱའོ། ། ཞལ་ཏ་བྱེད་པ་དེའི་ཀུན་ཏུ་སྤྱོད་པའི་ཆོས་ནི་འདི་ལྟར་བྱ་སྟེ།
དགེ་སློང་སྤོང་བའི་ཞལ་ཏ་བྱེད་པས་སྤོང་བའི་ཁང་པ་ཆག་ཆག་གདབ་པར་བྱ། ཕྱག་བདར་བྱ། ལྕི་བ་གསར་པའི་བྱུག་པ་བསྐུ་བར་བྱ། སྟན་བཤམ་པར་བྱ། བཤང་བའི་ས་དང་གཅི་བའི་ས་བྱི་དོར་བྱ། ཆག་ཆག་གདབ་པར་བྱ། ཕྱག་བདར་བྱ། ལྕི་བ་གསར་པའི་བྱུག་པས་བསྐུ་བར་བྱ། ལོ་མའི་ཆང་བུ་བཞག་པར་བྱ། བོང་རྡོག་དང་ས་ཆུ་བཞག་པར་བྱའོ། །
བསྡུ་བའི་ཕྱིར་ཁང་སྟེང་ནས་འཁར་གསིལ་གསིལ་བ་དང་གཎྜི་བརྡུང་ངོ༌། ། དུས་ཤེས་པར་བྱས་ནས། རྒྱུན་ཆགས་གསུམ་པ་རན་པར་གདོན་ཅིང་ཅི་བདེར་བྱའོ། ། དགེ་འདུན་གྱི་གནས་བརྟན་གྱིས་ཡོན་བཤད་པར་རན་པར་བྱའོ། ། དགེ་སློང་སྤོང་བའི་ཞལ་ཏ་ཡོད་པ་ཐམས་ཅད་ཀྱི་མཇུག་ཏུ་འགྱེས་པར་བྱ་ཞིང༌། ཐམས་ཅད་ཀྱི་མདུན་དུ་འདུ་བར་བྱའོ། ། གལ་ཏེ་རྐྱེན་དེ་ལྟ་བུ་བྱུང་ན་དེ་ཕྱོགས་དབེན་པར་ལྡེ་མིག་སྦས་ཏེ། ཚེ་དང་ལྡན་པ་ཁོ་བོས་ཕྱོགས་ག་གེ་མོ་ཞིག་ཏུ་ལྡེ་མིག་སྦས་ཀྱི། ཕྱེ་ལ་ཞུགས་ཤིག ཅེས་བརྗོད་པར་བྱའོ། །
སྤོང་ཁང་བརྩིག སྤྱོད་ཡུལ་དུ་ཞུགས་པས་རྣལ་འབྱོར་བསྒོམ་པར་མི་བྱའོ། ། མངོན་པར་འདུ་བར་ཡང་མི་བྱའོ། ། རྣམ་པར་གཡེང་བར་བྱེད་པ་དང༌། གཏུམ་པོ་དང༌། གྱ་ཚོམ་པ་དག་ལ་ཡོངས་སུ་སྤང་བར་རིགས་སོ། ། སྤོང་ཁང་བརྩིག་པར་བྱའོ། ། ཞེས་པའི་དོན་ཏེ། སྤྱོད་ཡུལ་གྱི་གྲོང་དུ་ཞུགས་པས་དང༌། མི་རྣམས་མངོན་པར་འདུ་བ་དང༌།
འགྲོ་བ་ཡོད་པ་དེ་དང༌། མི་ལ་སོགས་པའི་སྨྲ་བ་བྱུང་བས་རྣམ་པར་གཡེང་བར་བྱེད་པ་དང༌། སྲོག་ཆགས་གཏུམ་པོ་འོང་བ་དག་དང༌། ཀྱལ་ཀ་ཅན་དང༌། ནལ་ཕྲུག་ལ་སོགས་པ་སྟེ། གྱ་ཚོམས་དང་སྨྱོན་ཐབས་ཆེ་བ་ཅན་གྱི་གྲོང་གི་ཉེན་ཀོར་དུ་རྣལ་འབྱོར་བསྒོམ་པ་བཀག་ནས། བསྒོམ་པའི་གནས་སྤོང་བའི་ཁང་པ་བརྩིག་པར་གནང་ངོ༌། ། ངོས་ཡ་རེར་གནས་ཁང་བརྩིགས་ལ་བར་དུ་སྲང་གདོད་པ་འདི་ནི་སྤོང་ཁང་ཆུང་ངུ་ཡིན་ནོ། ། དེ་བཞིན་ལྔ་ལྔའམ་དྲུག་དྲུག་གི་བར་དུ་སྲང་གདོད་པ་ཆེན་པོའོ། ། སྒོ་གླེགས་སྒྲ་མི་འབྱུང་བ་དང་སྲང་བའི་ཐབས་ཀྱང་ངོ་ཞེས་པ་ནས།
སྒོ་ཁང་བྱའོ་ཞེས་པའི་བར་གྱི་མདོ་ཀུན་བརྩིག་ཅེས་པ། འདིའི་རྗེས་སུ་སྦྱར་ཏེ་དེ་ལྟ་བུ་རྣམས་དང་ལྡན་པར་བརྩིག་ཅེས་པས་སོ། ། ཞར་ལས་ཕུག་ཀྱང་ངོ་ཞེས་པ་ནས། གློས་ཕབ་སྟེའོ་ཞེས་པའི་བར་ཡང་འཕངས་མོད་ཀྱང་རྒྱས་པར་མ་སྤྲོས་སོ། ། མཐུན་པའི་གསོ་སྦྱོང་གི་དབང་དུ་བྱས་ནས། བསྡུ་ཕྱིར་གཎྜི་བརྡུང་ཞིང་བརྡུང་བ་ལྔ། ། གཎྜིའི་རྒྱུ་ནི། གཎྜིའི་མདོ་ལས། འབྱོར་པ་འདོད་པའི་ཤིང་རྣམས་ནི། ། རབ་ཏུ་འབད་དེ་བརྟག་པར་བྱ། །
ཙན་དན་བིལ་བ་པ་ལ་ཤ ། ཨ་ཤྭཏ་ཐ་དང་ཙན་དན་དམར། ། རྒྱ་སྟར་ཏ་ལ་ཀེང་ཤུ་ཀ ། ཤིང་ཤ་པ་དང་ཏ་མ་ལ། ། ཨསྨ་སྟར་བ་སྐྱུ་རུ་ར། ། ཏིན་ཏི་པར་ཨ་ཤྭ་ཀ་མ། ། འདི་དག་ཐམས་ཅད་མེད་ན་ཡང༌། ། འོ་སེ་ལ་ནི་འབད་དེ་བྱ། ། ཚད་ཀྱང༌། ཚད་ནི་ཆུ་རུ་སོར་ཚད་ཀྱི། །
བརྒྱད་ཅུ་རྩ་བཞི་ཉིད་བྱ་ཞིང༌། ། ཞེང་དུ་སོར་དྲུག་བྱ་བ་སྟེ། ། དཔངས་སུ་ཡང་ནི་གཉིས་བྱའོ། ། སོར་མོའི་ཚིགས་ཀྱི་ཚད་དག་གི ། ཟུར་བཞི་ཚད་ནི་གཉིས་པ་ཡིན། ། ལེགས་མཉམ་ཉིད་དང་ཤིན་ཏུ་གསལ། ། རྩེ་གཉིས་སྦལ་པའི་མགོ་བཞིན་ནོ། ། དེ་ནས་རྡུང་བར་བྱེད་པ་ཡང༌། ། ཤིང་དེ་ཉིད་ལ་གཅད་དེ་བྱ། ། སོར་བཅུ་གཉིས་ཀྱི་ཚད་དག་ལ། །
ཟླུམ་ཞིང་རྩེ་གཉིས་ནེའུ་ལེའི་མགོ ། ཆང་བཟུང་དག་ཀྱང་དེ་བཞིན་ནོ། ། སྲིད་དུ་སོར་བརྒྱད་ཅུ་རྩ་བཞི། ཞེང་དུ་སོར་དྲུག དཔངས་སུ་སོར་གཉིས། ཟུར་བཞི་བརྒྱད་གཞོགས་སོར་གཉིས་གཉིས་ལྡན་པ། རྩེ་མོར་གཉིས་སྦལ་པའི་མགོ་བོ་འདྲ་བའོ། ། གཎ་གཡོག་ཀྱང་ཤིང་དེ་ཉིད་ལས་བཅད་པ། གཎྜི་ལ་འཕོག་པའི་ཚད་ལ་སོར་བཅུ་གཉིས། ལག་པས་གཟུང་བར་བྱ་བའི་ཆང་བཟུང་ལ་ཡང་ཚད་དེ་ཉིད་དང་ལྡན་པ།
རྩེ་མོ་གཉིས་ནེའུ་ལེའི་མགོ་བཞིན་དུ་ཡོད་པའོ། ། གཎྜི་ཆུང་ངུ་སོར་ཉི་ཤུ་རྩ་བཞི་ཡོད་པ་ཡང་བཤད་དོ། ། བརྡུང་བ་ལྔའི་དགེ་འདུན་བསྡུ་བའི་ཕྱིར་བརྡུང་བ་ནི། ཤངས་ཚལ་ལན་གསུམ་གྱི་མཐར་རྒྱུད་གསུམ་དང་ཏོག་སྒྲ་ཆེན་པོ་གསུམ་མོ། ། རྒྱུད་རེ་རེ་ཡང༌། གཅིག་ནས་བཅོ་བརྒྱད་ཀྱི་བར་ཇེ་ཆེ་དང༌། བཅུ་དགུ་ནས་སོ་དྲུག་གི་བར་ཇེ་ཆུང་ཇེ་ཆུང་དུ་འགྲོ་བའི་རྒྱུད་གསུམ་སྟེ། བརྡེག་ཐེབས་བརྒྱ་དང་བརྒྱད་དོ། ། དེར་འགྲོ་དཀོན་མཆོག་གསུམ་ལ་ནི། ། ཕྱག་འཚལ་ནས་ནི་བརྡུང་བྱ་སྟེ། །
ཤངས་ཚལ་ལན་གསུམ་བརྗོད་ནས་ནི། ། ཆོས་ཀྱི་རྔ་རྣམས་བརྡུང་བར་བྱ། ། གླུ་བདུན་གྱིས་ནི་བརྒྱན་པ་ལྟར། ། བསྐྱེད་པའི་རིམ་གྱིས་བརྡུང་བར་བྱ། ། ཞེས་གསུངས་སོ། ། ལས་བྱ་བའི་དོན་དུ་ནི། རྒྱུད་གཅིག་དང་ཏོག་གསུམ་མོ། ། ཁ་ཅིག་རྒྱུད་གསུམ་དང་ཏོག་གཉིས་ཤེའོ། ། སྤོང་བའི་དོན་དུ་ནི། འཁར་གསིལ་གསིལ་བའམ་གཎྜི་ཆུང་ངུའོ། །
ཤི་བའི་དོན་དུ་འདུས་ཤིང་ཁྱོགས་ཕྲག་པ་ལ་འདེགས་པ་ལ་སོགས་པའི་ཆེད་དུ་མཇུག་ཏུ་ཏོག་མེད་པའི་རྒྱུད་ཉི་ཚེ་བརྡུང་བ་ཡིན་ནོ། ། གནོད་པ་བྱུང་བ་ལ་ནི། ནམ་ཞི་བར་གྱུར་གྱི་བར་དེ་ཙམ་དུ་བརྡུང་བའོ། ། ཟན་གྱི་ཕྱིར་འདུ་བའི་དོན་དུ་ནི། དང་པོར་གཎྜི་ཆུང་ངུ་བརྡུངས་ལ། དུས་ཇི་ཙམ་གྱིས། སངས་རྒྱས་མཆོད་པ་དང༌། ལྷུང་བཟེད་བཀྲུ་བ་ལ་སོགས་པའི་ལས་གྲུབ་པར་འགྱུར་བའི་དུས་དེ་ཙམ་ནས། གཎྜི་ཆེན་པོ་བརྡུང་ཞིང་ཟས་ཀྱི་ཕྱིར་ཐམས་ཅད་འདུ་བར་བྱའོ། ། འདུས་པ་ཆེན་པོའི་ཚེ་གཎྜི་བརྡུང་བར་གོ་བར་མི་འགྱུར་བ་ལྟ་ན་དུང་བསྒྲིལ་ཏེ་འབུད་པའམ་རྔ་བོ་ཆེ་བརྡུང་ངོ༌། །
བརྡུང་བའི་གནས་ནི་ཁང་སྟེང་ངོ་ཞེས་པ། ཕྱོགས་མཐོན་པོ་གང་ཡང་རུང་བ་དག་གི་དཔེ་ཡིན་ནོ། ། གསོ་སྦྱོང་གི་ནི་གནས་ལ་བློ་མཐུན་བྱ། ། གནས་གང་དུ་གསོ་སྦྱོང་མངོན་དུ་བྱེད་པའི་གནས་དེ་ནི་གསོ་སྦྱོང་གི་གནས་ཞེས་བྱ་སྟེ། གནས་དེར་གསོ་སྦྱོང་བྱ་བར་དགེ་འདུན་འདོད་པས། དགེ་འདུན་གྱིས་གསོལ་བ་དང་གཉིས་ཀའི་ལས་ཀྱིས་བློ་མཐུན་པར་བྱའོ། ། གནས་ཇི་ལྟ་བུ་ལ་ཞེ་ན། གནས་ཐམས་ཅད་གྲུབ་པའམ། བྱས་པའམ། ཟིན་པ་ཡིན་པའོ། །
ཆགས་པའི་སྐལ་བའི་ཚེ་རང་གྲུབ་པའམ་གཏིང་ཆད་པ་ཉིད་ཀྱི་རྐྱེན་གྱིས་གྲུབ་པ་སྟེ། གཞན་གྱི་རྩོལ་བ་ལ་མ་ལྟོས་པ་ནི་གྲུབ་པའོ། ། སྐྱེས་བུའི་བྱེད་པས་མངོན་པར་བསྒྲུབས་པ་ནི་བྱས་པ་ཞེས་སོ། ། འདུག་ས་ལ་སོགས་པ་བྱ་བར་རུང་བ་ནི་ཟིན་པ་སྟེ། ཐམས་ཅད་ཀྱང་ནང་མཚམས་ཕྱི་རོལ་ཉེན་ཀོར་འདོམ་གང་དང་བཅས་པའོ། ། དགག་དབྱེ་སོགས་ལས་གཞན་གྱི་གནས་ཀྱང་དེ་ཡིན་ནོ། ། དཔག་ཚད་ཕྱེད་གསུམ་མཚམས་ཆེན་ཕྱོགས་བཞི་རུ། ། མཚན་མ་བརྟན་གཟུགས། མཚམས་གཅད་པར་བྱའོ། ། ཞེས་སོགས་ཀྱི་དོན།
སྟོན་པ་འོད་མའི་ཚལ་ནའོ། ། ཚེ་དང་ལྡན་པ་ཀ་པི་ན་རྒྱལ་པོའི་ཁབ་བདེ་ཅན་མའི་ཕུག་ན་གསོ་སྦྱོང་གཅིག་པའི་གནས་ཀྱི་སྡོམ་པས་གནས་སོ། ། གསོ་སྦྱོང་གི་ཚེ་དགེ་སློང་རྣམས་དེ་ལ་སྡོད་པ་དང༌། དེ་དེ་རིང་གསོ་སྦྱོང་ཡིན་ན་འགྲོའམ་མི་འགྲོ་སྙམ་པ་དང༌། དེའི་རྟོག་པ་སྟོན་པས་མཁྱེན་ནས་སྐད་ཅིག་གིས་དེར་བྱོན་ནས། ཁྱོད་ལ་རྟོག་པ་འདི་ལྟ་བུ་མ་བྱུང་ངམ། བྱུང་ངོ༌། ། ཁྱོད་གསོ་སྦྱོང་ལ་མི་འགྲོ་ན་གཞན་སུ་འགྲོ་གསུངས་ནས་དེ་ཁྲིད་ནས་ཕྱིན་ཏེ་གསོ་སྦྱོང་གི་གནས་སུ་བྱོན། གདན་བཤམས་པ་ལ་བཞུགས་ནས། དགེ་སློང་དག་གསོ་སྦྱོང་གཅིག་པའི་གནས་ཀྱི་སྡོམ་པའི་མཚམས་ཆེན་པོ་བཅད་པར་གནང་ངོ༌། །
དང་པོར་དགེ་སློང་གནས་པ་དང་གཉུག་མར་གནས་པ་རྣམས་ཀྱིས་འདི་ལས་ལྷག་པ་ལ་མི་ཆགས་པས་དཔག་ཚད་ཕྱེད་དང་གསུམ་གྱི་མཐའ་ཚུན་ཆད་དུ་མཚམས་པོ་ཆེ་ཕྱོགས་བཞིའི་མཚན་མ་ཕ་བོང་ངམ། རྩིག་པའམ། ཀ་བའམ། ཤིང་ལྗོན་པའམ། ར་བའམ། བྱ་སྐྱིབས་སམ། ལམ་པོ་ཆེའམ། ཁྲོན་པ་ལ་སོགས་པ་བརྟན་པོ་བཙུགས་ལ། དྲིས་ཚིག་དགེ་འདུན་ལ། བསྒོ་ནས་ཐམས་ཅད་འདུག་ཅིང་མཐུན་གྱུར་ཚེ། །
བཙུགས་པ་གོ་བྱས་གཅིག་གིས་གསོལ་བ་དང༌། ལས་ཀྱི་མཚམས་ཆེད་བཅད་ལ། ཚུལ་དེ་ལྟ་བུས་གསོ་སྦྱོང་གཅིག་པའི་གནས་ཀྱི་སྡོམ་པའི་མཚམས་ཆེན་པོ་བཅད་དོ། ། དགེ་འདུན་གྱི་གང་དུ་མཚམས་ཆེན་པོ་བཅད་ས་དེར་དགེ་སློང་རྣམས་འདུག་ལ་གསོ་སྦྱོང་དང༌། དགག་དབྱེ་དང༌། གསོལ་བ་དང༌། གསོལ་གཉིས་དང༌། གསོལ་བ་དང་བཞིའི་ལས་བྱའོ། ། མཚམས་བཅད་པ་ནི་འདུན་པ་འབུལ་བས་དེ་དང་མཐུན་པ་མི་འགྲུབ་སྟེ། མཚམས་དེར་གཏོགས་པའི་དགེ་སློང་ཐམས་ཅད་ལས་ཀྱི་གནས་དེར་འདུ་བར་བྱའོ། །
ཆོས་གོས་དང༌། མི་འབྲལ་གནང་བ་སྦྱིན་ནོ། ། གང་དུ་མཚམས་མ་བཅད་པར་མི་འབྲལ་བའི་གནང་བ་མི་ཆགས་པས། མཚམས་ཆེན་པོ་བཅད་པའི་ནང་དུ་དགེ་སློང་ཐམས་ཅད་ཀྱིས་ཆོས་གོས་དང་མི་འབྲལ་བའི་གནང་བ་དགེ་འདུན་ལ་བསྒོ་ཞིང་ཐམས་ཅད་འདུག་ཅིང་མཐུན་པའི་འོག་གཅིག་གིས་གསོལ་བ་དང་ལས་བྱའོ། ། དགེ་འདུན་གྱི་མཚམས་ཆེན་གྱི་ནང་དུ་ཆོས་གོས་དང་མི་འབྲལ་བའི་གནང་བ་བྱིན་པ་དེར། དགེ་སློང་རྣམས་སྟོད་གཡོགས་སྨད་གཡོགས་དང་བཅས་པས་འདོང་བར་བྱ་སྟེ། འདི་ལ་འགྱོད་པར་མི་བྱའོ། ། མི་མཁོ་ན། མཚམས་ཆེན་བཀྲོལ་ལ་མཚམས་བུ་ཆུང་བཅད་ཅིང༌། ། འདོད་ན་ཆོས་གོས་མི་འབྲལ་གནང་བའང་སྦྱིན། །
དགེ་སློང་བཞི་དང༌། ལྔ་དང༌། བཅུ་ཚོགས་ཀྱི་ལས་བྱ་བ་བྱུང་ནས་དགེ་འདུན་ཐམས་ཅད་སྡུད་པས་དགེ་ཕྱོགས་ཉམས་པ་གསོལ་བས་མཚམས་བུ་ཆུང་བཅད་པར་གནང་ངོ༌། ། སྔར་མཚམས་ཆེན་པོ་བཅད་ཟིན་ནས་དེའི་འོག་ཏུ་གསོ་སྦྱོང་འབའ་ཞིག་གི་ཆེད་དུ་མ་ཟད་ཀྱི། འདུལ་བ་དང་ལྡན་པའི་ལས་ཐམས་ཅད་ཀྱི་ཆེད་དུ་མཚམས་བུ་ཆུང་བཅད་ཅིང་དཀྱིལ་འཁོར་པ་བློ་མཐུན་པར་བྱའོ། ། དེ་ལ་སྔ་མ་བག་ཡངས་སུ་མ་བྱས་པར་བཅད་པ་གཞན་མི་ཆགས་པས། དང་པོ་མཚམས་ཆེན་དགྲོལ་ཏེ། དྲི་བསྒོ་འདུག་མཐུན་པ་ལ། གཅིག་གིས་གསོལ་བ་དང་ལས་ཀྱི་མཚམས་ཆེན་དགྲོལ་བར་བྱའོ། ། དེའི་འོག་ཏུ་དགེ་སློང་གནས་པ་དང་གཉུག་མར་གནས་པ་རྣམས་ཀྱིས་མཚམས་བུ་ཆུང་གི་ཕྱོགས་བཞིའི་མཚན་མ་བརྟན་པོར་སེང་ལྡེང་གི་ཕུར་པ་བཏབ་པའམ།
སྲད་བུ་བྲེས་པའམ། རྡོ་བཞག་པའམ། སྲོལ་བཏོད་པ་ལ་སོགས་པའི་མཚན་མ་བརྟན་པོ་གཟུགས་པར་བྱའོ། ། དེ་ནས་དྲི་བསྒོ་འདུག་ཅིང་མཐུན་པ་ལ་བརྗོད་དེ། གཅིག་གིས་གསོལ། གཉིས་ཀྱིས་མཚམས་བུ་ཆུང་བཅད་དོ། །

འདོད་ན་ཆོས་གོས་མི་འབྲལ་གནང་བའང་སྦྱིན། ། མཚམས་བུ་ཆུང་བཅད་པ་འདིར་དགེ་སློང་ཐམས་ཅད་ཀྱི་ཆོས་གོས་དང་མི་འབྲལ་བའི་གནང་བ་སྦྱིན་པར་གཅིག་ཏུ་མ་ངེས་པས། གལ་ཏེ་འདོད་ན་སྦྱིན་པར་བྱའོ། ། ཆུང་ངུ་བཅིངས་དེར་མཚམས་ཆེན་སླར་བཅད་གནང༌། ། དགེ་འདུན་གྱི་མཚམས་ཆེན་པོ་བཀྲོལ་ཏེ་མཚམས་བུ་ཆུང་བཅད་ཅིང་དཀྱིལ་འཁོར་པར་བློ་མཐུན་པར་བྱས་པའི་འོག་ཏུ་ཡང་གསོ་སྦྱོང་གཅིག་པའི་གནས་ཀྱི་སྡོམ་པས་མཚམས་ཆེན་པོ་གཅད་པར་བྱའོ། ། ཞེས་གསུངས་པ་འདི་ལྟར། མཚམས་ཆེན་པོའི་མཚན་མ་བཙུགས་པ་ནས་ཆོས་གོས་དང་མི་འབྲལ་བའི་གནང་བ་སྦྱིན་པའི་བར་སྔར་བཤད་པ་བཞིན་གྱིས་སོ། ། གཉིས་ཀར་དགེ་འདུན་བཀོད་དེ་ལས་བྱེད་པའི། ། ཚིག་གིས་མཚམས་གཉིས་ཅིག་ཅར་དཀྲོལ་བ་དང༌། ། བཅད་ནས་གནང་བ་སྦྱིན་བཞི་ཡང་ན་བ། ། ལས་བྱེད་པའི་ཚིག་གིས་མཚམས་གཉིས་ཅིག་ཅར་དུ་དགྲོལ་བ་དང༌།
ཅིག་ཅར་བཅད་དུ་རུང་བ་སྟེ། དང་པོར་དྲི་བསྒོ་འདུག་ཅིང་མཐུན་པར་གྱུར་པ་ལ། མཚམས་གཉིས་ཀར་དགེ་འདུན་བཀོད་དེ། དགེ་སློང་ལས་བྱེད་པས་མཚམས་གཉིས་ཀར་ཤིང་ངམ། དབྱུག་པའམ། གསེག་གམ། རེ་ལྡེས་གནན་ནས་གསོལ་བ་བྱས་ཏེ། ལས་ཀྱི་མཚམས་ཆེན་པོ་དང་མཚམས་བུ་ཆུང་བཀྲོལ་ཞིང་དཀྱིལ་འཁོར་པ་གཞིག་པར་བྱའོ། ། ལས་བྱེད་པའི་ཚིག་གཅིག་གིས་ཅིག་ཅར་བཅད་པར་འདོད་ན། གནས་པ་དང་གཉུག་མར་གནས་པ་རྣམས་ཀྱིས་མཚམས་ཆེ་ཆུང་གི་མཚན་མ་བཙུགས་ནས་བཙུགས་པ་བརྗོད་པའི་བར་སྔར་བཞིན་ལ།
དེའི་འོག་ཏུ་མཚམས་གཉིས་ཀར་དགེ་འདུན་བཀོད་དེ། དགེ་སློང་ལས་བྱེད་པས་མཚམས་གཉིས་ཀར་ཤིང་ངམ། དབྱུག་པའམ། གསེག་གམ། རེ་ལྡེས་གནན་ནས་གསོལ་བ་བྱས་ཏེ་ལས་བྱའོ། ། དེ་ནས་ཆོས་གོས་དང་མི་འབྲལ་བའི་གནང་བ་ཡང་སྦྱིན་ནོ། ། མེད་ཕུལ་གྱུར་དང་སྐྱ་རེངས་ལས་ཀྱིས་འཇིག ། ས་ག་ལྷས། དགེ་འདུན་ཐམས་ཅད་ཤི་སྲིད་དང༌། ། ཡང་ན་མཚན་ནི་གཞན་གྱུར་རམ། །
བསླབ་པ་ཕུལ་ལམ་མཚམས་ཉིད་ཀྱི། ། ཕྱི་རོལ་སྐྱ་རེངས་ཤར་བ་དང༌། ། གསོལ་བ་སྔོན་འགྲོའི་ལས་ཀྱིས་ཏེ། ། མཚམས་འཇིག་རྒྱུ་ནི་རྣམ་ལྔའོ། ། ཞེས་གསུངས་སོ། ། མ་བཅད་ལས་ལ་རྩིག་པ་མཚམས་ཡིན་ལ། ། མ་བསྐོར་ཝ་ཀ་ཆུ་འཛག་གང་འབབ་ཚུན། ། གྲོང་ལ་ཉེན་ཀོར་དགོན་པར་རྒྱང་གྲགས་མཐའ། ། མཚམས་དེར་གཏོགས་པའི་དཀྱིལ་འཁོར་པ་ཐམས་ཅད། ། ལས་ལ་འདུ་བྱ་མི་མཐུན་བྱེད་འགལ་ཚབས། །
དེ་ནང་ཆོས་གོས་མེད་པས་འགྱོད་མི་བྱ། ། མཚམས་མ་བཅད་པའི་གནས་སུ་ནི་ལས་ལ་རྩིག་པས་བསྐོར་བ་ཡིན་ན་རྩིག་པ་མཚམས་ཡིན་ལ། རྩིག་པས་མ་བསྐོར་ན་ཝ་ཀ་ཆུ་འཛག་གང་དུ་འབབ་པ་ཚུན་ཆད་མཚམས་ཡིན་ནོ། ། གྲོང་ལ་ནི་ཉེན་ཀོར་གྱི་མཐའ་ཚུན་ཆད་མཚམས་ཡིན་ནོ། ། དགོན་པ་ལ་ནི་ཕྱོགས་སུ་རྒྱང་གྲགས་ཀྱི་མཐའ་ཚུན་ཆད་མཚམས་ཡིན་ནོ། ། མཚམས་བུ་ཆུང་ནང་དུ་འཁོད་པ་རྣམས་ཀྱིས་ནི། གསོ་སྦྱོང་དང་དགག་དབྱེ་ཙམ་དུ་མ་ཟད་འདུ་བར་བྱ་བའི་ལས་ཐམས་ཅད་ལ་འདུ་དགོས་ལ། མི་མཐུན་པར་བྱེད་ན་འགལ་ཚབས་ཅན་དུ་འགྱུར་རོ། ། ཆོས་གོས་དང་མི་འབྲལ་བའི་གནང་བ་ཐོབ་པས་མཚམས་དེར་ཆོས་གོས་མེད་པར་སྟོད་གཡོགས་སྨད་གཡོགས་ཙམ་གྱིས་སྤྱོད་པ་འདི་ལ་འགྱོད་པར་མི་བྱའོ། ། གཉིས་པ་ཇི་ལྟར་བྱ་བའི་ཆོ་ག་ནི།
འདུ་བར་མི་ནུས་པ་ལ་ཡོངས་དག་འདུན། ། རིམ་པའམ་ཅིག་ཅར་བླང་ངོ༌། ། དགེ་སློང་མའི་དགེ་འདུན་གྱི་འདུན་པ་དང་དག་པ། དགེ་སློང་མ་གཉིས་ཀྱིས་དགེ་སློང་གི་དགེ་འདུན་ལ་དབུལ་བར་བྱ་བའོ། ། དེས་མཐུན་པ་འགྲུབ་པར་འགྱུར་རོ། ། གསོ་སྦྱོང་གི་ཚེ་མཚམས་མ་བཅད་པ་མ་ཡིན་ལ། མཚམས་ཀྱི་ནང་ན་དགེ་སློང་ན་བ་དང༌། དབང་མེད་པ་དང༌། སྲོག་དང་ཚངས་པར་སྤྱོད་པའི་བར་ཆད་ཀྱི་རྐྱེན་གྱིས་གསོ་སྦྱོང་གི་གནས་སུ་འདུ་བར་མི་ནུས་པ་ཡོད་ན། དགེ་བསྐོས་ཀྱིས་གསོ་སྦྱོང་གི་ཚེ་ཚུལ་ཤིང་བྲིམས་པས་དགེ་སློང་རྣམས་བགྲངས་ཤིང་མ་ལྷགས་པ་དངོས་སུ་ཡོད་དམ།
གློ་བུར་དུ་འོངས་པ་ལ་སོགས་པ་ལ་ཡོད་པར་འཕྲིགས་ན་དགེ་འདུན་ཐམས་ཅད་ལས་ཀྱི་གནས་སུ་ཚོགས་པས། དགེ་སློང་ཡོངས་སུ་དག་པ་ལེན་པ་ཆོས་ལྔ་དང་ལྡན་པ་གཅིག་གམ། གཉིས་སམ། གསུམ་ཚིག་གིས་བསྐོ་བར་བྱ་ཞིང༌། དེས་བཙལ་བ་དང༌། བོད་པ་དང༌། མཐོན་པོར་འདུག་སྟེ་ཡོངས་སུ་བལྟ་བ་ལ་སོགས་པ་དག་གིས་བསམ་པ་ཐག་པ་ནས་མཚམས་ཀྱི་ཕྱིར་འདུག་པ་ལ་བླངས་ཀྱང་མི་ཆགས་པས་མཚམས་ཀྱི་ནང་དུ་བཙལ་ཏེ་མ་ལྷགས་པ་རྣམས་ལ། དེང་དགེ་འདུན་གསོ་སྦྱོང་མཛད་ན། ཚེ་དང་ལྡན་པ་བར་ཆད་ཀྱི་ཆོས་རྣམས་ཡོངས་སུ་དག་གམ་ཞེས་དྲི་བར་བྱ་ཞིང༌། མ་ལྷགས་པ་རྣམས་ཀྱིས་མཆིལ་ལྷམ་གཉིས་ཕུད་ནས་བླ་གོས་ཕྲག་པ་གཅིག་ཏུ་བྱས་ནས།
རྒན་པ་ལ་ཕྱག་འཚལ་ནས་ཙོག་ཙོག་པུར་འདུག་སྟེ། ཐལ་མོ་སྦྱར་ནས་འདི་སྐད་ཅེས་བརྗོད་པར་བྱའོ། ། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ་ནས། བརྗོད་པར་ཡང་རིག་པར་བགྱིའོ་ཞེས་པའི་བར་ལན་གསུམ་དུ་བཟླས་པས་ཡོངས་སུ་དག་པ་འབུལ་བར་བྱའོ། ། གལ་ཏེ་དེ་སྐད་བརྗོད་པར་མི་ནུས་ན། ལུས་སམ་ངག་གམ། ལུས་དང་ངག་གི་རྣམ་པར་རིག་བྱེད་ཀྱིས་ཡོངས་སུ་དག་པ་འབུལ་བར་བྱེད་ན། ཡོངས་སུ་དག་པ་ཕུལ་བར་བརྗོད་པར་བྱའོ། ། ལུས་སམ་ངག་གི
ལུས་དང་ངག་གི་རྣམ་པར་རིག་བྱེད་ཀྱིས་ཡོངས་སུ་དག་པ་འབུལ་བར་བྱེད་མི་ནུས་ན། དགེ་འདུན་ཐམས་ཅད་དེར་འདོང་ཞིང་གསོ་སྦྱོང་བྱ་བའམ། ཡང་ན་དགེ་སློང་དེ་དགེ་འདུན་གྱི་ནང་དུ་བླངས་ཏེ་གསོ་སྦྱོང་བྱའོ། ། དགེ་སློང་ཡོངས་སུ་དག་པ་ལེན་པའི་ཀུན་ཏུ་སྤྱད་པའི་ཆོས་ནི་འདི་ལྟར་བྱ་སྟེ། ཡོངས་སུ་དག་པ་བླངས་ནས་རྒྱུག་པར་མི་བྱ། མགྱོགས་པར་མི་བྱ། མཆོང་པར་མི་བྱ། ཕྱི་རོལ་ལ་མཆོང་བར་མི་བྱ། འོག་ལ་མཆོང་བར་མི་བྱ། བང་རིམ་ལ་མཆོང་བར་མི་བྱ།
སྟེང་གི་ནམ་མཁའ་ལ་འདུག་པར་མི་བྱ། མཚམས་ཀྱི་ཕྱི་རོལ་དུ་འགྲོ་བར་མི་བྱ། གོམ་པ་གཅིག་གིས་སྐས་ཀྱི་རིམ་པ་གཉིས་ལ་ཐོག་རྒལ་དུ་འཛེག་པར་མི་བྱ། ཆུ་ལྐོག་མ་ནུབ་ཙམ་ལ་འབོག་པར་མི་བྱ། གཉིད་ལོག་པར་མི་བྱ། སྙོམས་པར་འཇུག་པར་མི་བྱ། གཞན་ལ་རྐྱེན་གྱིས་དབང་མེད་པར་བརྒྱུད་པར་མི་བྱ་བར་དགེ་འདུན་གྱི་ནང་དུ་འཇུག་པར་བྱ་ཞིང༌། གང་གི་ཚེ་དགེ་འདུན་གྱི་གནས་བརྟན་གྱིས་ཚེ་དང་ལྡན་པ་དག་མ་ལྷགས་པ་རྣམས་ཀྱི་ཡོངས་སུ་དག་པ་བརྗོད་ཅིག་ཅེས་སྨྲས་པའི་ཚེ། དགེ་སློང་ངམ་ཡང་ན་དགེ་འདུན་ལ་ཡོངས་སུ་དག་པ་འབུལ་བར་བྱ་སྟེ། དང་པོ་ལ་ནི་དེའི་མདུན་དུ་འདུག་སྟེ།
ཚེ་དང་ལྡན་པ་དགོངས་སུ་གསོལ། དེང་ཞེས་བྱ་བ་ལ་སོགས་པ་ལན་གསུམ་དུ་བཟླས་པས་སོ། ། གཉིས་པ་ལ་ནི་རྒན་པའི་མཐར་བསྒྲེང་སྟེ་འདུད་པ་དང་བཅས་པས། བཙུན་པ་རྣམས་གསན་དུ་གསོལ། དེང་དགེ་འདུན་གྱི་ནས། རིག་པར་བགྱིད་དོའི་བར་གྱི་སྔགས་ལན་གསུམ་བཟླས་པས་སོ། ། དགེ་སློང་ཡོངས་སུ་དག་པ་ལེན་པས་ཡོངས་སུ་དག་པ་བླངས་ཏེ་དགེ་འདུན་གྱི་ནང་དུ་མ་ཕྱིན་པར་དེ་ཉིད་དམ། ལམ་ཁར་རྒྱུན་ཆད་ཅིང་དུས་བྱེད་དམ། ཁྱིམ་པ་ཉིད་ལ་སོགས་པར་ཁས་འཆེ་བར་བྱེད་ན་ཡོངས་སུ་དག་པ་མ་བླངས་པ་ཡིན་ཏེ། ཡང་བླང་བར་བྱའོ། །
དགེ་འདུན་གྱི་ནང་དུ་ཕྱིན་ནས་རྒྱུན་ཆད་ཅིང་དུས་བྱེད་དམ། ཁྱིམ་པ་ཉིད་ལ་སོགས་པར་ཁས་འཆེ་བར་བྱེད་ན། མ་བརྗོད་ཀྱང་ཡོངས་སུ་དག་པ་བླངས་པ་ཡིན་ཏེ། ཡང་བླང་བར་མི་བྱའོ། ། གཅིག་གིས་དུ་མའི་ལེན་པའི་ཚེ་མིང་བརྗོད་ནུས་པའི་ཚིགས་ཚུན་ཆད་དོ། ། བརྗོད་པར་འདྲ་བས་ཅིག་ཅར་བརྗོད་པས་ལེན་དུ་རུང་ངོ༌། ། གཞན་འདྲ་ཞིང་སྔགས་ཀྱི་ཚིག་ཏུ་ཅུང་ཟད་བསྒྱུར་བས་འདུན་པ་ལེན་པར་བྱའོ། ། དེ་ནི་ཡོངས་དག་དང་འདུན་པ་རིམ་པར་བླང་བའོ། ། ཡང་ན་ཡོངས་སུ་དག་པ་འབུལ་བ་དང་འདུན་པ་འབུལ་བ་དེའི་ཡོངས་སུ་དག་པ་དང་འདུན་པ་ཅིག་ཅར་འབུལ་བའི་ཆོ་ག་དང་སྔགས་ཀྱིས་ཅིག་ཅར་དུ་བླང་ངོ༌། ། བསླབ་པ་བྱིན་པ་དགེ་སློང་གི་འདུ་ཤེས་ཡོད་པ་ལ་བླང་དུ་རུང་ཞིང༌།
དེ་ལེན་པར་བསྐོར་མི་རུང་ངོ༌། ། རྒྱལ་པོས་གཟུང༌། མཚམས་ནང་འདུག་ན་ཕོ་ཉ། དགེ་སློང་གཉུག་མར་གནས་པ་འགའ་ཞིག་རྒྱལ་པོ་ལ་སོགས་པས་གཟུང་སྟེ། མཚམས་ཀྱི་ནང་ན་འདུག་ན་ཕོ་ཉ་བཏང་ལ། དགེ་སློང་འདི་བདག་ཅག་གི་ཚངས་པ་མཚུངས་པར་སྤྱོད་པ་ཡིན་གྱི། ཐོང་ཞིག མ་བཏང་ན་བདག་ཅག་འདི་དང་ལྷན་ཅིག་བྱ་བ་ཆུང་ཞིག་ཡོད་དོ། ། ཐོང་ཞིག་ཅེས་བརྗོད་པར་བྱའོ། ། དེ་ལྟ་ན་ཡང་མི་གཏོང་ན།
དགེ་འདུན་གྱིས་དཀྱིལ་འཁོར་པའི་མཚམས་སུ་གསོ་སྦྱོང་བྱའོ། ། ལས་ཐ་དད། བརྩམས་ལ་ཕན་ཚུན་ཕུལ་བས་མཐུན་པ་འགྲུབ། མཚམས་གཅིག་གི་ནང་དུ་ཚོགས་ཐ་དད་པས་ལས་ཐ་དད་པ་མང་པོ་སོ་སོ་ན་བྱེད་ན། འདུན་པ་དང་ཡོངས་སུ་དག་པ་ཕན་ཚུན་འབུལ་བ་དག་གི་དེ་དང་མཐུན་པ་འགྲུབ་བོ། ། གློ་བུར་འོང་འབོད། མཚམས་ཀྱི་ནང་ན་དགེ་སློང་དངོས་སུ་འཁོད་པ་ལ་མ་བླངས་པས་ཉེས་པར་འགྱུར་བར་མ་ཟད། མཚམས་ཀྱི་ཕྱི་རོལ་དུ་འོངས་པ་མཐོང་ངམ། འཁར་གསིལ་གྱི་སྒྲ་ཐོས་པའི་སྒོ་ནས་དགེ་སློང་ཞིག་ཡོད་པར་འཕྲིགས་ན། དེའི་འདུན་པ་སོགས་མ་བླངས་ན་ཡང་དགེ་འདུན་གྱིས་ལས་མི་མཐུན་པ་ཉིད་ཀྱིས་ཉེས་པར་འགྱུར་ལ།
ངེས་པའམ་འཕྲིགས་པ་དང་ཐ་དད་དུ་འདོད་པས་མ་ལྷགས་ཀྱང་བླའོ་སྙམ་བརྟགས་ཏེ་ལོགས་ཤིག་ཏུ་ལས་བྱེད་ན་དབྱེན་གྱི་ལྷག་མའི་སྦོམ་པོ། དེ་ལྟར་རྟོག་པ་ཉིད་ན་འདི་རུང་ངམ་མི་རུང་སྙམ་པ་ཏེ་ཐེ་ཚོམ་ཟ་བ་དང༌། དེ་དག་མེད་པར་བྱར་རུང་ངོ་ཞེས་ངེས་པར་བྱེད་ན་སྦོམ་པོ་འགྱུར་རོ། ། དེ་ནི་ལས་ཐམས་ཅད་ཀྱི་དབང་དུ་བྱས་སོ། ། བཙལ་བ་དང༌། བོད་པ་དང༌། མཐོན་པོའི་ཕྱོགས་ནས་བལྟ་བས་མ་རྙེད་ན། མ་ལྷགས་པ་མཚམས་ནང་ན་འཁོད་ཅིང་དེ་དག་གི་འདུན་པ་སོགས་མ་བླངས་སུ་ཟིན་ཀྱང་མཐུན་པ་ཡིན་ནོ། ། མྱོས་ལ་གནང་བ་སྦྱིན། དགེ་སློང་མྱོས་པ་མི་མཐུན་པར་བྱེད་པ་ལ་མྱོས་པའི་གནང་བ་སྦྱིན་པར་བྱ་སྟེ།
དྲིས་བསྒོ་འདུག་ཅིང་མཐུན་ལ། གཅིག་གིས་གསོལ་བ་བྱས་ཏེ་ལས་བྱའོ། ། དེ་ལྟར་གནང་བ་སྦྱིན་ནས་མྱོས་པ་དེ་ལས་བྱེད་བཞིན་དུའང་འདུ་ཡང་བཟློག་པར་མི་བྱ། སོང་ཡང་བཟློག་པར་མི་བྱ། མཐུན་པར་མི་གྱུར་ཅེས་འགྱོད་པར་མི་བྱའོ། ། ལྟུང་བ་ཅན་རྣམས་ལས་ལ་འཇུག་པའི་སྔོན། བཤགས་བསྡམས་བྱིན་བརླབ། འདི་ལ་ཟླ་བ་ཕྱེད་འདས་པའི་སོ་སོར་བརྟག་པར་བྱའོ། ། འདུ་བར་འགྱུར་བ་དེར་ཤེས་པ་ཕྱིར་བཅོས་ཏེ་ཐམས་ཅད་དུ་འདུག་པར་བྱའོ། ། ཞེས་པའི་དོན།
སོ་སོ་ཐར་པའི་མདོ་འདོན་པའི་ཕྱིར་འདུ་བའི་མདུན་རོལ་འདི་ལ་ཟླ་བ་ཕྱེད་འདས་པའི་ཉེས་པ་བདག་ལ་ཅི་བྱུང་བ་དེ་དག་སོ་སོར་བརྟགས་ལ། ལྟུང་བྱེད་འབའ་ཞིག་པའམ་བཤགས་པར་བྱ་བའི་ཉེས་བྱས་ལས་གང་ཡང་རུང་ཞིག་ཤེས་ན། དེས་མཆིལ་ལྷམ་གཉིས་ཕུད། བླ་གོས་ཕྲག་པ་གཅིག་ཏུ་བྱས་ཏེ། དགེ་སློང་ལྟུང་བ་མི་མཐུན་པ་གཅིག་གི་མདུན་དུ་རྒན་པ་ཡིན་ན་ཕྱག་བྱས་ནས་ཙོག་ཙོག་པུར་འདུག་སྟེ། ཐལ་མོ་སྦྱར་བ་བཏུད་དེ་ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ། ལྟུང་བ་འདི་ལྟ་བུ་བྱུང་སྟེ་ནས། མ་མཐོལ་མ་བཤགས་ན་མི་འགྱུར་རོའི་བར་ལན་གསུམ་བཟླས། ལེན་པས་ལྟུང་བ་མཐོང་ངམ་ཞེས་དྲི།
འཆགས་པས་མཐོང་ངོ་ཞེས་བརྗོད། ལེན་པས་ཕྱིན་ཆད་སྡོམ་མམ། འཆགས་པས་སྡོམ་མོ་ཞེས་ལན་གསུམ། ལེན་པས་ཐབས་ཡིན་ནོ། ། འཆགས་པས་ལེགས་སོ། ། དེའི་ཚེ་ལྟུང་བ་ལ་དོགས་པ་དང་ཡིད་གཉིས་ཟ་ན། དེས་དགེ་སློང་མདོ་སྡེ་དང༌། འདུལ་བ་དང༌། མ་མོ་འཛིན་པ་རྣམས་ལ་དྲིས་ཏེ། དོགས་པ་དང་ཡིད་གཉིས་བསལ་ནས་དགེ་སློང་གི་མདུན་དུ་ཆོས་བཞིན་དུ་ཕྱིར་བཅོས་བྱའོ། །
བསྡམ་པར་བྱ་བའི་ཉེས་བྱས་གང་ཡང་རུང་བ་ཞིག་ཤེས་ན་རང་གི་སེམས་ཀྱིས་བསྡམ་པར་བྱའོ། ། དགེ་འདུན་ལྷག་མ་དང༌། སྦོམ་པོ་དང༌། སྤང་ལྟུང་གང་ཡང་རུང་བ་ཞིག་ཤེས་ན། སྔར་བཞིན་ལ། ཚེ་དང་ལྡན་པ་དགོངས་སུ་གསོལ་ནས། སང་ནང་པར་ལྟུང་བ་དེ་ཆོས་བཞིན་དུ་སླར་བགྱིའོ་བར་ལན་གསུམ་དུ་བཟླས་པས་སོ། ། དགེ་འདུན་ལྟུང་བ་མཐུན། ཡིད་གཉིས་རྩོད་དང་ངེས་ཉིད་མ་ཡིན་ན། ། གྲུབ་ནའོ་མིན་ལ་གསོལ་བ་འབའ་ཞིག་པས། །
བྱིན་བརླབ། གལ་ཏེ་གསོ་སྦྱོང་གི་དུས་སུ་དགེ་འདུན་ཐམས་ཅད་ཀྱིས་ལྟུང་བ་མཐུན་པ་དང་བཅས་པར་ཤེས་པར་གྱུར་ན། དགེ་སློང་གཅིག་མཚམས་གཞན་གྱི་དགེ་སློང་གི་དྲུང་དུ་བཏང་ལ། དེས་དེར་ལྟུང་བ་དྲན་པ་ཕྱིར་བཅོས་ཏེ་ཕྱིར་འོངས་ནས། དེའི་མདུན་དུ་ཐམས་ཅད་ཀྱིས་ལྟུང་བ་ཤེས་པ་ཕྱིར་བཅོས་ཏེ་གསོ་སྦྱོང་བྱའོ། ། གལ་ཏེ་ཆོ་ག་མ་གྲུབ་ན་དགེ་སློང་གཅིག་གིས་གསོལ་བ་འབའ་ཞིག་པའི་ལས་ཀྱིས་བྱིན་གྱིས་བརླབ་པར་བྱའོ། ། དེ་བཞིན་དགེ་འདུན་ཐམས་ཅད་ལྟུང་བ་ལ་ཡིད་གཉིས་དང་བཅས་པར་གྱུར་ན། དགེ་སློང་གཅིག་མཚམས་གཞན་གྱི་དགེ་སློང་མདོ་སྡེ་དང༌། འདུལ་བ་དང༌། མ་མོ་འཛིན་པ་རྣམས་ཀྱི་དྲུང་དུ་བཏང་སྟེ།
དེས་དེར་ལྟུང་བ་ལ་དོགས་པ་དང་ཡིད་གཉིས་བསལ་ཏེ་ཕྱིར་འོངས་ནས། དེའི་མདུན་དུ་ཐམས་ཅད་ཀྱིས་ལྟུང་བ་ལ་ཡིད་གཉིས་དང་བཅས་པར་གྱུར་པ་བསལ་ཏེ་གསོ་སྦྱོང་བྱའོ། ། ཆོ་ག་དེ་མ་གྲུབ་ན་དགེ་སློང་གཅིག་གིས་གསོལ་བ་འབའ་ཞིག་གི་ལས་ཀྱིས་བྱིན་གྱིས་བརླབ་པར་བྱའོ། ། དགེ་སློང་གཉུག་མར་གནས་པ་གཅིག་པུ་མ་གཏོགས་པ། དགེ་འདུན་ཐམས་ཅད་ལྟུང་བ་དང་བཅས་པར་གྱུར་ན། དགེ་སློང་དེས་དགེ་སློང་གཏམ་འདྲེས་པ་དང༌། ཕེབས་པར་སྨྲ་བ་དང༌། སྨོན་འདྲིན་པ་དང༌། འགྲོགས་ཤེས་པ་གང་ཡིན་པ་དེའི་དྲུང་དུ་སོང་སྟེ། ཚེ་དང་ལྡན་པ་འདི་དང་འདི་ལྟ་བུ་བྱེད་པ་གང་ཡིན་པ་དེས་ཅིར་འགྱུར།
ལྟུང་བ་དང་བཅས་པར་རོ། ། འོ་ན་ཚེ་དང་ལྡན་པས་ཀྱང་འདི་དང་འདི་ལྟ་བུ་བྱས་སམ། བྱས་སོ། ། འོ་ན་ཚེ་དང་ལྡན་པ་ཡང་ལྟུང་བ་དང་བཅས་པ་ཡང་ཡིན་ནོ། ། ཚེ་དང་ལྡན་པ་ཁོ་བོ་གཅིག་པུར་མ་ཟད་ཀྱི། དགེ་འདུན་ཐམས་ཅད་དོན་དེ་དང་ལྡན་པ་ཡིན་ནོ། ། ཀྱེ་ཚེ་དང་ལྡན་པ་ཇེ་ཁྱོད་རང་གི་ལྟུང་བ་ཆོས་བཞིན་དུ་ཕྱིར་གྱིས་ཤིག དགེ་འདུན་ཐམས་ཅད་ཀྱིས་ཁྱོད་ལ་ཅིར་འགྱུར་ཞེས་བྱ་ལ། དེས་ལྟུང་བ་འཆགས་པའི་འོག་ཏུ། དེས་དེའི་མཛའ་བཤེས་དང་མཐར་གྱིས་ཐམས་ཅད་ལྟུང་བ་འཆགས་པར་འགྱུར་བ་དེ་ལྟར་གླེང་བ་དང་དྲན་པར་བྱའོ། །
འདི་ལ་མི་འདོད་པ་དེ་ལ་གླེང་བར་མི་བྱའོ། ། གལ་ཏེ་ད་ལྟར་གྲུབ་ན་ལེགས། མ་གྲུབ་ཅིང་དགེ་འདུན་ཐམས་ཅད་ལྟུང་བའི་ཕྱིར་རྩོད་པ་གྱུར་ན། གཅིག་གིས་གསོལ་བ་འབའ་ཞིག་པའི་ལས་ཀྱིས་བྱིན་གྱིས་བརླབ་བོ། ། ཡང་དགེ་སློང་གློ་བུར་དུ་འོངས་པ་མ་གཏོགས་པ། དགེ་འདུན་ཐམས་ཅད་ནི་ལྟུང་བ་དང་བཅས་པར་གྱུར་ན། དགེ་སློང་གློ་བུར་དུ་འོངས་པ་དེས། སྔར་བཞིན་དགེ་སློང་གཞན་དག་ཀྱང་ལྟུང་བ་འཆགས་པར་འགྱུར་བ་དེ་ལྟར་གླེང་བ་དང་དྲན་པར་བྱའོ། ། གལ་ཏེ་གྲུབ་པ་དེ་ལྟ་ན་ལེགས། ཅི་སྟེ་མི་གྲུབ་ཅིང་དགེ་འདུན་ཐམས་ཅད་ལྟུང་བ་ལ་ངེས་པ་ཉིད་མ་ཡིན་པར་གྱུར་ན།
དགེ་སློང་གཅིག་གིས་གསོལ་བ་འབའ་ཞིག་གི་ལས་ཀྱིས་བྱིན་གྱིས་བརླབ་པར་བྱའོ། ། ལས་ཞུགས་དྲན་དང་ཡིད་གཉིས་ཟ། ། གཞན་གྱི་དྲུང་ན་མོ་དང་ལས་བྱེད་ཡིད། ། དགེ་སློང་གི་དགེ་འདུན་གྱི་ནང་དུ་ལྟུང་བ་དྲན་ན་དེས་ལྟུང་བ་དེ་དགེ་སློང་དྲུང་ན་མོ་ལ་བྱིན་གྱིས་བརླབ་པའི་ཆོ་ག་བྱའོ། ། ཡང་དགེ་འདུན་གྱི་ནང་དུ་ལྟུང་བ་ལ་ཡིད་གཉིས་དང་བཅས་པར་གྱུར་ན་ཡང་དྲུང་ན་མོ་ལ་བྱིན་གྱིས་བརླབ་པར་བྱའོ། ། དགེ་སློང་ལས་བྱེད་པས་དགེ་འདུན་གྱི་ནང་དུ་ལྟུང་བ་དྲན་ན། དེས་ལྟུང་བ་དེ་རང་གི་སེམས་ཀྱིས་བྱིན་གྱིས་བརླབ་པའི་ཆོ་ག་བྱའོ། ། དེ་བཞིན་དུ་ལས་བྱེད་པས་དགེ་འདུན་གྱི་ནང་དུ་ལྟུང་བ་ལ་ཡིད་གཉིས་དང་བཅས་པར་གྱུར་ན། ཡང་རང་གི་སེམས་ཀྱིས་བྱིན་གྱིས་བརླབ་པའི་ཆོ་ག་བྱའོ། ། ཞི་གནས་མཐུན་པའི་གསོ་སྦྱོང༌།
གསོ་སྦྱོང་ཞེས་བྱ་བ་ནི། བསླབ་པ་གསུམ་པོ་དག་གསོ་ཞིང་སྦྱོང་བར་བྱེད་པ་སྟེ། དེ་ལ་ཡང་རྣམ་པ་གཉིས་ཏེ། ཞི་གནས་ཀྱི་གསོ་སྦྱོང་དང༌། མཐུན་པའི་གསོ་སྦྱོང་ངོ༌། ། དེ་ལ་མཐུན་པའི་གསོ་སྦྱོང་ནི། ལྷག་པ་ཚུལ་ཁྲིམས་ཀྱི་དབང་དུ་བྱས་ཏེ། གནས་དང༌། ཚོགས་པ་དང༌། ཚོགས་མཐུན་པའོ།
ཞི་གནས་ཀྱི་གསོ་སྦྱོང་ནི། ལྷག་པའི་སེམས་དང༌། ལྷག་པའི་ཤེས་རབ་ཀྱི་དབང་དུ་བྱས་ཏེ་སྤོང་བའི་ཡན་ལག་བསྒོམ་པའོ། ། དེ་ཡང་ལས་ཕྱི་མ་རྣམས་ནི་མི་བྱ་བའི་ཆུ་ལོན་གྱིས་བསྡམས་པ་ཡིན་པས། དེ་ནི་མཐུན་པའི་གསོ་སྦྱོང་གིས་སྡོམ་པར་བྱེད་དོ། ། ལམ་སྔ་མ་རྣམས་ནི་བསྒོམ་པས་རྣམ་པར་སྦྱང་བ་ཡིན་པས། དེ་ནི་ཞི་གནས་ཀྱི་གསོ་སྦྱོང་གིས་སྡོམ་པར་བྱེད་དོ། ། དེས་ན་ལྷག་པའི་ཚུལ་ཁྲིམས་ལ་བརྟེན་ཏེ་ལྷག་པའི་སེམས་སྐྱེ། ལྷག་པའི་སེམས་ལ་བརྟེན་ཏེ་ལྷག་པའི་ཤེས་རབ་སྐྱེ་བས་བསླབ་པ་གསུམ་པོ་དག་གསོ་ཞིང་སྦྱོང་བ་ནི་མཐུན་པའི་གསོ་སྦྱོང་དང༌། ཞི་གནས་ཀྱི་གསོ་སྦྱོང་ཡིན་པར་ཤེས་པར་བྱའོ། །
ཞི་གནས་ཀྱི་དབང་དུ་མཛད་ནས་ཏིང་ངེ་འཛིན་ལས་བསླང་བར་མི་བྱའོ། ། གདམས་ངག་མེད་པར་བསྒོམ་པར་མི་བྱའོ། ། ཞེས་པ་ལ་སོགས་པ་གསུངས་པའི་དོན། དགེ་སློང་ཉིན་མོ་འདུག་པ་དང༌། འཆག་པ་དང༌། མཚན་མོ་ཉལ་བ་དག་གིས་སྒྲིབ་པར་གྱུར་པའི་ཆོས་རྣམས་ལས་སེམས་ཡོངས་སུ་སྦྱོང་བར་བྱེད་ཅིང༌། དབང་པོ་རྣམས་ནང་དུ་བསྡུས་པ་ཡིད་ཕྱི་རོལ་དུ་མ་སོང་བར་ཞི་གནས་དང་ལྷག་མཐོང་ལ་གཞོལ་ཞིང་བསླབ་པའོ། ། ཕྱི་མར་ལྔ། མཐུན་པའི་གསོ་སྦྱོང་ནི་རྣམ་པ་ལྔ་སྟེ། བཅུ་བཞི་པ་དང༌།
བཅོ་ལྔ་པ་དང༌། བཀྲ་ཤིས་ཀྱི་གསོ་སྦྱོང་དང༌། གནོད་པ་བྱུང་བའི་གསོ་སྦྱོང་དང༌། བསྡུམ་པའི་གསོ་སྦྱོང་ངོ༌། ། དེ་ལས་གསོ་སྦྱོང་བཅུ་བཞི་པ་དང་བཅོ་ལྔ་པའི་དབང་དུ་མཛད་ནས་གསོ་སྦྱོང་བྱའོ། ། ཟླ་བ་ཕྱེད་ཕྱེད་ཀྱི་ཚེས་བཅོ་ལྔ་ལའོ། ། སོ་སོ་ཐར་པའི་མདོ་འདོན་པས་སོ། ། དགག་དབྱེ་བྱས་ན་འདི་མ་གྲུབ་པ་ཉིད་མ་ཡིན་ནོ། ། ཞེས་གསུངས་པའི་དུས་ཚིགས་དྲུག་པོ་དག་གི་ཟླ་བ་བཅུ་གཉིས་ལ་གསོ་སྦྱོང་ཉི་ཤུ་རྩ་བཞི་དགོས་པ་ལས། དྲུག་ནི་གསོ་སྦྱོང་བཅུ་བཞི་པ་ཡིན་ལ།
བཅུ་བདུན་ནི་གསོ་སྦྱོང་བཅོ་ལྔ་པ་ཡིན་ཏེ། ལྷག་མ་གཅིག་ནི་དགག་དབྱེ་བྱས་ན་འདི་མ་གྲུབ་པ་ཉིད་མ་ཡིན་པས་དགག་དབྱེར་ཟད་དོ། ། ར་བ་ཐ་ཆུང་འབྲིང་གཉིས་གནམ་སྟོང་ནི། ། ཞག་མི་ཐུབ་པས་གསོ་སྦྱོང་བཅུ་བཞི་པ། ། ལྷག་མ་བཅོ་ལྔ་པར་བཞག དབྱར་གསུམ་དང་དགུན་ཟླ་གསུམ་གྱི་ནི་ར་བ་དང༌། ཐ་ཆུང་མར་གྱི་ངོས་བཅོ་ལྔ་མི་ཐུབ་པས། ར་བ་དང་ཐ་ཆུང་གི་གནམ་སྟོང་བཞི་གསོ་སྦྱོང་བཅུ་བཞི་པ་ཡིན་ལ། སྟོན་ཟླ་གསུམ་དང་དཔྱིད་ཟླ་གསུམ་གྱི་ནི་འབྲིང་པོ་མར་གྱི་ངོས་བཅོ་ལྔ་མི་ཐུབ་པས། འབྲིང་པོའི་གནམ་སྟོང་གཉིས་གསོ་སྦྱོང་བཅུ་བཞི་པ་ཡིན་ནོ། །
ལྷག་མ་བཅུ་བདུན་ནི་གསོ་སྦྱོང་བཅོ་ལྔ་པ་ཡིན་ནོ། ། ཟླ་བའི་ཤོལ། རྒྱལ་པོ་རྒྱུ་སྐར་མཁན་རྗེས་ཚེས་གྲངས་ནི། ། སྤོ་བས་བགྲང་ཞིང་མ་འཆམ་གང་མང་བཙན། ། ཟླ་བའི་ཤོལ་ནི་རྒྱལ་པོའི་རྗེས་སུ་འབྲང་བས་དོར་རོ། ། རྒྱུ་སྐར་ནི་སྐར་མཁན་གྱི་རྗེས་སུ་འབྲང་བས་ཤེས་པར་བྱའོ། ། དགེ་འདུན་གྱི་གནས་བརྟན་གྱིས་ཟླ་བ་ངོ་རེ་བཞིན་སྨྱིག་མའི་ཐུར་མ་བཅོ་ལྔ་སྐུད་པ་ལ་བརྒྱུས་པ་ཉིན་རེ་རེ་བགྲང་ཞིང༌། དགེ་སྐོས་ཀྱིས་གནས་བརྟན་ལ་བརྟགས་ཏེ་དགེ་འདུན་ལ་ཉི་མ་རེ་རེ་བཞིན་བརྗོད་པར་བྱའོ། ། གལ་ཏེ་གཉུག་མར་གནས་པའི་ཚེས་བཅོ་ལྔ་ཡིན་ལ། བློ་བུར་ལྷགས་པའི་ཚེས་བཅུ་བཞི་ཡིན་ན་དགེ་སློང་གང་མང་ཤོས་ཀྱི་རྗེས་སུ་འབྲང་ལ།
གྲངས་མཉམ་ཡིན་ན་གཉུག་མར་གནས་པ་བཙན་པར་བྱའོ། ། དུས་བཟང་ཀུན་ལ་རྒྱུད་ཆགས་གསུམ་པ་དང༌། ཚེས་བརྒྱད་དང༌། བཅུ་བཞི་དང༌། བཅོ་ལྔ་ལ་དགེ་སློང་རྣམས་གཅིག་ཏུ་འདུས་ཏེ། ཆོས་སྨྲ་བ་དང་རྒྱུད་ཆགས་གསུམ་པ་བྱའོ། ། ཟླ་ཕྱེད་སེང་གེའི་ཁྲིར་འཁོད་གནས་བརྟན་གྱིས། ། སོ་ཐར་མདོ་ཡི་དང་པོར་བྱ་སྟོན་ནས། ། གསོལ་བ་འཛིན་འཇུག་འདོན་པ་ལྔ་ལས་གང༌། ། བརྩམས་པ་སྡེ་ཚན་རྫོགས་པ་མ་འཁྲུལ་འདོན། །
འཇིགས་ལམ་སྡོད་དུ་མི་བཏུབ་འགྲོ་བཞིན་ཀློག ། སོ་སོ་ཐར་པའི་མདོ་འདོན་པ་ནི་དགེ་འདུན་གྱི་གནས་བརྟན་གྱི་ལས་ཡིན་ནོ། ། དེས་མི་ནུས་པ་ཉིད་ཡིན་ན་གཉིས་པའི་ལས་ཡིན་ནོ། ། དེས་ཀྱང་མི་ནུས་པ་ཉིད་ཡིན་ན་གསུམ་པའི་ལས་ཡིན་ནོ། ། དེས་ཀྱང་མི་ནུས་པ་ཉིད་ཡིན་ན་ཐམས་ཅད་ཀྱིས་རེ་མོས་ཀྱི་གདོན་པར་བྱའོ། ། རེས་བབ་པའི་ཚེ་དེས་འདོན་མི་ནུས་ན་གཞན་ལ་བཅོལ་བར་བྱའོ། དེ་ལ་བཏུབ་ན་དགེ་འདུན་གྱིས་དེ་ལ་བཅོལ་བར་བྱའོ། ། འདོན་པ་དེ་དག་གིས་ཚིག་ཕྱེད་ཀྱང་མ་འཁྲུལ་བར་ལེགས་པར་ཐོན་པ་ཉིད་ཡིན་ན་གདོན་གྱི། གཞན་དུ་མི་ཆགས་སོ། ། འདོན་པའི་ཚེ་རྡུགས་ན་ལྷག་མ་གཞན་གྱིས་གདོན་པར་བྱའོ། །
དུམ་བུ་འཛིན་པ་ཉིད་ཡིན་ན། ཇི་སྙེད་ཀྱིས་གཞུང་སྲོང་བ་དེ་སྙེད་ཀྱི་ཆེད་དུ་བཅད་དེ་གདོན་པར་བྱའོ། ། འདོན་པར་བྱེད་པས་སེང་གེའི་ཁྲི་ལ་འཁོད་ནས་སོ་སོ་ཐར་པའི་མདོའི་བསྟོད་ར་དང་དུས་དང་པོར་བྱ་བ་དག་སྟོན་ནས། དེའི་འོག་ཏུ་གསལ་བ་དང་རྣམ་པར་གཞག་པ་འཛིན་དུ་འཇུག་པར་བྱ་ཞིང༌། དེ་ནས་སོ་སོ་ཐར་པའི་མདོ་འདོན་པ་རྣམ་པ་ལྔ་པོ། གླེང་གཞི་འདོན་པ་དང༌། ཕམ་པར་གྱུར་པ་གདོན་པ་དང༌། དགེ་འདུན་ལྷག་མ་གདོན་པ་དང༌། མ་ངེས་པ་གདོན་པ་དང༌། རིལ་གྱིས་གདོན་པ་དག་གདོན་པར་བྱའོ། །
དེ་ལ་གླེང་གཞི་གདོན་པ་ནི། རྫོགས་པ་ཁོ་ནར་མི་གདོན་དུ་མི་རུང་ངོ༌། གླེང་གཞི་བཏོན་ནས་ལྷག་མ་རྣམས་ནི་ཐོས་པ་བསྒྲགས་པ་བསྒྲུབ་ཏུ་རུང་ངོ༌། ། དེ་ཡང་གླེང་གཞི་བཏོན་ནས་ཕམ་པར་འགྱུར་བ་གདོན་པར་བརྩམ་ན་ཕམ་པར་འགྱུར་བའི་སྡེ་ཚན་རྫོགས་པར་གདོན་དགོས་སོ། ། ཕམ་པར་འགྱུར་བ་བཏོན་ནས་གདོན་དགོས་ཏེ། ཕམ་པར་འགྱུར་བ་དང༌། དགེ་འདུན་ལྷག་མ་དང༌། མ་ངེས་པ་ཡན་ཆད་ཀྱི་སྡེ་ཚན་ནི་གདོན་པར་མགོ་བརྩམ་ན་གང་བརྩམས་པའི་སྡེ་ཚན་དེ་ཉིད་རྫོགས་པར་བྱ་དགོས་སོ། ། སྤང་བའི་ལྟུང་བྱེད་མན་ཆད་ཀྱི་སྡེ་ཚན་ནི་གདོན་པར་མགོ་བརྩམ་ན་ལྷག་མ་སོ་སོ་ཐར་པའི་གཞུང་ཐམས་ཅད་རྫོགས་པར་གདོན་དགོས་ཏེ། རིལ་གྱིས་གདོན་པ་ཞེས་བྱ་བ་ཡང་དེ་ཡིན་ནོ། །
མགོ་བརྩམ་པའི་སྡེ་ཚན་རྫོགས་པར་བྱ་དགོས་པ་དེ་དང་མ་རྫོགས་ན་མི་ཆགས་སོ། ། འཇིགས་པ་དང་བཅས་པ་ཉིད་དུ་འགྲོན་ལ་འགྲོ་ལ་འགྲོན་ལ་དོན་མཐུན་པ་དག་སྡོད་དུ་མི་བཏུབ་ན་འགྲོ་བཞིན་དུ་གདོན་པར་བྱའི། འདིའི་ལས་ནི་འདུག་པ་ཉིད་ཀྱིས་བྱའོ་ཞེས་གསུངས་པ་ལས་དམིགས་ཀྱིས་བསལ་བ་ཡིན་ནོ། ། དེར་སྒྲ་མི་འདོད་ན་མདོར་བསྡུས་ཏེ་འདོན་ནོ། ། དེ་ཙམ་ཡང་མི་འདོད་ན་བྱིན་གྱིས་བརླབ་པར་བྱའོ། ། ཆོས་མ་ཡིན་པས་གདོན་ན་མི་ཆགས་ཏེ། གདོན་པར་བྱ་བ་དང༌། དེའི་ཚད་དང༌། དུས་དང༌། འདོན་པར་བྱེད་པ་རྣམས་དེ་ཁོ་ན་བཞིན་ཉེ་བར་མ་གཟུང་བ་ནི་འདིར་ཆོས་མ་ཡིན་པའོ། །
གདོན་པར་བྱ་བ་དེ་ཁོ་ན་བཞིན་ཉེ་བར་མ་གཟུང་བ་ནི་སོ་སོ་ཐར་པའི་མདོ་ལས་གཞན་པ་ཕྲན་ཚེགས་ལ་སོགས་པ་འདོན་པའོ། ། དེའི་ཚེ་དེ་ཁོ་ན་བཞིན་ཉེ་བར་མ་གཟུང་བ་ནི་གླེང་གཞི་མི་འདོན་ཅིང་ལྷག་མ་རྣམས་ཀྱང་ཐོས་པར་བསྒྲགས་པས་སྒྲུབ་པར་མི་བྱེད་པའོ། ། དེའི་དུས་དེ་ཁོ་ན་བཞིན་ཉེ་བར་མ་གཟུང་བ་ནི་གསོ་སྦྱོང་གི་དུས་ལས་གཞན་པའི་དུས་སུ་འདོན་པའོ། ། འདོན་པར་བྱེད་པ་དེ་ཁོ་ན་བཞིན་ཉེ་བར་མ་གཟུང་བ་ནི་གང་ཟག་བསྙེན་པར་རྫོགས་པ་དང༌། མཚན་དང་ལྡན་པ་དང༌། ཚུལ་ཁྲིམས་དང་མཐུན་པ་དག་ལས་གཞན་པས་འདོན་པའོ། ། གལ་ཏེ་དགེ་སློང་དག་ཕྱིས་ལྷགས་པར་གྱུར་ན། དེ་དག་གི་དོན་དུ་དགེ་སློང་སྔ་མ་གསོ་སྦྱོང་དང་དགག་དབྱེ་བྱས་ཟིན་པ་རྣམས་ཀྱིས་ཡང་གསོ་སྦྱོང་དང་དགག་དབྱེ་དེ་གཉིས་བྱར་རུང་བའོ། ། དགེ་སློང་སྔ་མ་རྣམས་ཀྱིས་དེ་གཉིས་ལེགས་པར་བྱས་པ་ཡིན་ན་ཅི་དགར་འཇུག་ལ། མི་མཐུན་པ་ཉིད་ལ་སོགས་པའི་ཉེས་པ་ཡོད་ན་དགེ་འདུན་ལ་ཚོགས་པ་གསོལ་ནས་འཇུག་པར་བྱའོ། །
ཚོགས་པ་བྱིན་པའི་ཚེ་གསོ་སྦྱོང་བྱས་ཟིན་པའི་གནས་དེ་ནས་བྱས་པ་དེ་དག་ལས་འགའ་ཡང་མི་འགྲོ་བར་སྦྱིན་པའི་ཕྱིར་དེ་དག་གནས་དེ་ཉིད་དུ་ངེས་པར་སྡོད་དགོས། མ་ཐོབ་ན་མཚམས་གཞན་དུ་འདུག་ནས་དེ་གཉིས་བྱའོ། ། དགེ་འདུན་སྔ་མས་གསོ་སྦྱོང་བྱེད་པའི་སོ་སོ་ཐར་པའི་མདོ་བཏོན་པ་ལ་མ་སླེབ་པས་ཉམས་སུ་མ་མྱོང་ཀྱང༌། དེའི་ལྷག་མ་འདོན་པའི་འཕྲོ་ཙམ་ཉམས་སུ་མྱོང་ན་གསོ་སྦྱོང་འགྲུབ་ཅིང༌། དེ་བཞིན་དུ་རྒན་རབས་ཀྱིས་དགག་དབྱེ་ལ་མ་སླེབ་ཀྱང་ལྷག་མ་ཉམས་སུ་མྱོང་ན་དགག་དབྱེ་འགྲུབ་བོ། ། སོ་ཐར་གྱི་མདོ་ཐོན་པ་མེད་ན་གསོ་སྦྱོང་གི་ཚེ་དེར་མི་བསྡད། གསོ་སྦྱོང་བྱེད་པའི་ཚེ་ཆོས་དང་ལྡན་པའི་རྐྱེན་མིན་པར་གཞན་དུ་མི་འགྲོའོ། ། དད་པ་ཅན་དང་གཙོ་བོ་དག་དགའ་བར་འགྱུར་བར་ལྟ་ན། དེ་དག་གི་དྲུང་དུ་དགེ་སློང་གི་ཆོ་ག་རྗེས་སུ་བསྒྲགས་པ་ལ་ཁ་ན་མ་ཐོ་བ་མེད་ཅིང༌། གསོ་སྦྱོང་བྱེད་པར་ཡང་གནང་ངོ༌། །
ཕོངས་པའི་ཚེ་ཁྱིམ་པའི་དྲུང་དུ་བཤགས་པ་ཡང་རུང་ངོ༌། ། མ་ཚང་གསོ་སྦྱོང་བྱིན་བརླབ་བྱ་བར་གསུངས། ། གནས་གང་ན་དགེ་སློང་གཅིག་གནས་པ་དེས་གཙུག་ལག་ཁང་ཆག་ཆག་གདབ་པར་བྱ། ཕྱག་བདར་བྱ། བ་ལང་གི་ལྕི་བ་གསར་པའི་བྱུག་པས་བྱུག་པར་བྱ། སེང་གེའི་ཁྲི་བཤམ་པར་བྱ། སྟན་བཤམ་པར་བྱ། མར་མེ་གཟུག་པར་བྱ། ཆོས་གཉན་པ་སྦྱིན་པར་བྱའོ། ། དེའི་འོག་ཏུ་ཕྱོགས་ཆེས་མཐོན་པོར་འདུག་སྟེ་ཕྱོགས་བཞིར་བལྟ་བར་བྱའོ།
དེར་དགེ་སློང་ཡོངས་སུ་དག་པ་ལ་ལ་དག་འོང་ན་འདི་སྐད་ཅེས། ཀྱེ་ཚེ་དང་ལྡན་པ་དག་མྱུར་དུ་མྱུར་བ་ཤོག་ཅིག དེང་དགེ་འདུན་གྱི་གསོ་སྦྱོང་བཅོ་ལྔ་པ་ཡིན་ནོ། ཞེས་བརྗོད་པར་བྱ་ཞིང༌། དེ་དག་དང་ལྷན་ཅིག་འདུག་སྟེ། གསོ་སྦྱོང་བྱའོ། ། གལ་ཏེ་གྲུབ་ན་དེ་ལྟ་ན་ལེགས། ཅི་སྟེ་མ་གྲུབ་ན་དེས་རང་གི་སྟན་ལ་འདུག་སྟེ། འབའ་ཞིག་པ་བྱིན་གྱིས་བརླབ་པའི་སྔགས་ལན་གསུམ་དུ་བཟླའོ། ། གང་ན་དགེ་སློང་གཉིས་འཁོད་པ་དེར་ནི་རིམ་པ་དེ་བཞིན་དུ་བྱ་ཞིང༌།
དུས་ཀྱི་བར་དུ་བསྡད་དེ་མ་གྲུབ་ན་གཅིག་གིས་གཅིག་གི་མདུན་དུ་འདུག་སྟེ་བྱིན་གྱིས་བརླབ་པའོ། ། གང་ལ་དགེ་སློང་གསུམ་འཁོད་པ་དེར་ནི་རིམ་པ་དེ་བཞིན་དུ་བྱ་ཞིང༌། དུས་ཀྱི་བར་དུ་བསྡད་དེ་མ་གྲུབ་ན་རྒན་རིམ་བཞིན་གྲལ་དུ་འཁོད་དེ་རིམ་གྱིས་བྱིན་གྱིས་བརླབ་པའི་སྔགས་བརྗོད་པར་བྱའོ། ། གང་དུ་བཀྲ་མི་ཤིས་པ་དག་འབྱུང་བ་མཐོང་ན་བཀྲ་ཤིས་པར་བསྒྲུབ་པའི་ཕྱིར་གསོ་སྦྱོང་བྱ་བ་དང༌། རིམས་ལ་སོགས་པའི་གནོད་པ་ཞི་བར་བྱ་བའི་ཕྱིར་གསོ་སྦྱོང་བྱ་བ་དང༌། དགེ་འདུན་བྱེ་བ་རྣམས་ཀྱི་མཐུན་པར་བསྒྲུབ་པའི་ཕྱིར་གསོ་སྦྱོང་བྱ་བ་རིམ་པ་བཞིན་བཀྲ་ཤིས་པ་དང༌། གནོད་པ་བཟློག་པ་དང༌། བསྡུམས་པའི་གསོ་སྦྱོང་ངོ༌།། །། གཉིས་པ་ཚུལ་རྣམ་པར་དག་པར་བྱ་བའི་ཕྱིར་དབྱར་གནས་ནི། གླེང་གཞི།
སྟོན་པ་མཉན་ཡོད་ནའོ། ། དེའི་དགེ་སློང་རྣམས་དབྱར་གྱི་ནང་དུ་ལྗོངས་རྒྱུ་རུ་སོང༌། མུ་སྟེགས་རྣམས་ན་རེ། ཤཱཀྱའི་བུ་འདི་དག་ནི་སྲོག་གཅོད་པ་ལས་མ་ལོག་པ་སྟེ། དབྱར་གྱི་ནང་དུ་ལོགས་སུ་སོང་བས་སྲོག་ཆགས་ཕྲ་མོ་མང་པོ་བརྫིས་ནས་སྲོག་དང་བྲལ་བར་བྱས་སོ། ། བྱིའུ་ཁུག་རྟ་ཡང་དབྱར་ཟླ་བ་བཞི་རང་གི་ཚང་ན་ཞུམ་ཞུམ་པར་བགུམས་ཏེ་འདུག་ན། མགོ་རེག་འདི་དག་ས་ལེན་པ་ཙམ་ཡང་མི་ཤེས་ནས་སུ་ཞིག་འདི་དག་ལ་བསོད་སྙོམས་སྦྱིན་པར་བྱེད་ཅེས་སྨོད་འཕྱ་ཁ་ཟེར་བ་དེ་གསོལ་པས། རྗེས་སུ་གནང་སྟེ། དགེ་སློང་གིས་དབྱར་གནས་པར་ཁས་བླང་བར་བྱའོ། ། ཇི་ལྟར་ཁས་བླང་བ་མ་ཤེས་ནས་གསོལ་པས།
ཟླ་བ་གསུམ་དུའོ། ། རི་བོ་ཞིག་གི་གཙུག་ལག་ཁང་ཞིག་ན། དགེ་སློང་རྣམས་དབྱར་གནས་པར་ཁས་བླངས་པ་ལས། དབྱར་ནང་དུ་འཇིགས་པ་བྱུང་ནས་དགག་དབྱེ་མ་བྱས་པར་མཉན་ཡོད་དུ་སོང་བ་དང༌། གནས་མལ་སྐོས་ཤིག དེ་རྣམས་ཀྱིས་དབྱར་ནང་ཡིན་སྙམ་མ་བསྐོས་པ་དང༌། དེ་རྣམས་འཕྱ་སྟེ་སྟོན་པ་བཞུགས་བཞིན་དུ་བསྟན་པ་ནུབ་པར་བྱེད་དོ། ། འགྱེད་པ་ཡོད་ན་གནས་མལ་བྱིན་ཅིག་ཟེར་ཡང་མ་བསྐོས་པ་དེ་གསོལ་པས། རྗེས་སུ་གནང་སྟེ། འཇིགས་པས་རལ་པའི་དགེ་སློང་རྣམས་དབྱར་གཉིས་པ་དམ་བཅའ་འོ། །
ཞེས་སོ། ། ཟླ་ཕྱེད་སྦྱིན་བདག་ཞལ་ཏ་སྤྱོད་ཡུལ་གྲོང༌། ། བསོད་སྙོམས་ནད་གཡོག་གནས་ཀྱི་བླ་མ་ཡོད། ། འཐབ་ཀྲོལ་ཅན་མེད་མི་འབྱུང༌། གང་གི་བསོད་སྙོམས་དང༌། ན་བའི་རྐྱེན་དང༌། སྨན་གྱི་ཡོ་བྱད་སྦྱོར་བའི་སྦྱིན་བདག་དང༌། གཞན་སྡུག་བསྔལ་དང་ཡིད་མི་བདེ་བ་མི་སྐྱེད་པ་ཉིད་དང༌། སྐྱེས་པ་སེལ་བ་དང༌། བདེ་བ་དང་ཡིད་བདེ་བ་སྐྱེད་པ་དག
རྗེས་སུ་བསྲུང་བའི་ཚངས་པ་མཚུངས་པར་སྤྱོད་པ་ཡུལ་ལས་བྱུང་བའི་ཞལ་ཏ་བ་དང༌། གང་ལས་བསོད་སྙོམས་ལ་སོགས་ཐོབ་པར་འགྱུར་བའི་སྤྱོད་ཡུལ་གྱི་གྲོང་དང༌། ན་བར་གྱུར་ན་ནད་གཡོག་ཚངས་པ་མཚུངས་པར་སྤྱོད་པའི་ནང་ནས་འབྱུང་བའམ། གནས་པ་ལ་གནས་ཀྱི་བླ་མ་ཡོད་པ། འཐབ་ཀྲོལ་ཅན་སྔར་མེད་ཅིང་ཕྱིས་མི་འབྱུང་བ་དེར་གནས་པར་ཁས་བླང་གི དེ་དག་ཐམས་ཅད་མེད་ན་ཁས་མི་བླང་ངོ༌། ། དེར་གནས་ཁང༌། བྱི་དོར་གནས་མལ་ཁྲིའུ་ཆོལ་ཟངས་བྱས། ཉི་མ་སྔ་མ་ལ་གནས་མལ་བསྒོ་བའི་ཕྱིར་སྟ་གོན་བྱ་སྟེ། གནས་མལ་ཞེས་བྱ་བ་ནི།
ཤིང་དྲུང་དང༌། ཁང་པ་དང༌། སྔ་ཁང་དང༌། ཁང་པ་བརྩེགས་པ་དང༌། བསིལ་ཁང་དང༌། སབ་མོས་བསྐོར་བའོ། ། བ་གམ་དང༌། ཁང་བཟང་དང༌། སྒོ་ཁང་གི་སྟེང་གི་བསིལ་ཁང་དང༌། སྟེང་གི་ཡོལ་ཁང་དང༌།
ཡོལ་ཁང་དང༌། སྤང་ལེབ་ཁང་དང༌། ས་ཕུག་དང༌། བྲག་ཕུག་དང༌། རི་ཕུག་དང༌། རྩྭའི་སྤྱིལ་བུ་དང༌། ལོ་མའི་སྤྱིལ་བུ་དང༌། འཆག་སར་བྱས་པ་དང༌། འཆག་སར་མ་བྱས་པ་དང༌། བྱ་སྐྱིབས་སུ་བྱས་པ་དང༌།
བྱ་སྐྱིབས་སུ་མ་བྱས་པ་དང༌། དེ་ལྟ་བུ་ལ་སོགས་པ་དགེ་འདུན་ལས་བྱུང་བ་དང༌། གང་ཟག་གང་ལས་བྱུང་བའི་གནས་ཀྱི་རྣམ་པ་ཐམས་ཅད་སྤྱིར་བསྡུའོ། ། མལ་སྟན་ཞེས་བྱ་ནི། ཁྲི་དང༌། སྟན་དང༌། སྟན་ནང་ཚངས་ཅན་དང༌། ཕྱག་དར་ཁྲོད་དང༌། དར་དང༌། སྣམ་བུ་དང༌།
བེའུ་རས་དང༌། དར་དང༌། མོན་དར་དང༌། བེའུ་རས་ཡུག་ཆེན་དང༌། བེའུ་རས་དམར་པོ་དང༌། བེའུ་ཕྲུག་དང༌། ལ་དམར་དང༌། ཡུལ་ཀ་ཤི་ཀའི་རས་ཕྲན་དང༌། ཁ་དོག་རན་པ་དང༌། ཁ་དོག་ངན་པ་དང༌།
བལ་གོས་དང༌། ཤ་ནའི་རས་དང༌། ཟར་མའི་རས་དང༌། རས་གོས་དང༌། དུ་གུ་ལའི་རས་དང༌། ཀོ་ཏམ་པའི་རས་དང༌། ཉི་འོག་གི་གོས་དང༌། དེ་ལྟ་བུ་ལ་སོགས་པ་དགེ་འདུན་ལས་བྱུང་བ་དང༌། གང་ཟག་ལས་བྱུང་བའི་གོས་དང༌། མལ་ཆ་ཡན་ཆད་རྣམས་སོ། །
ཁྲིའུ་དང་ཆོལ་ཟངས་ཚུན་ཆད་དེའི་ཉིན་མོ་བདོག་པར་བྱའོ། ། སྟོབས་སྤྲོ་གཅིག་གམ་དུ་མ་བསྐོས་ནས་དབྱར། ། འབྲིང་པོའི་ཉ་ཉིན་ཁྲིམས་སུ་བྱ་བ་བརྗོད། ། གནས་མལ་དེ་སྟོབ་པའི་དགེ་སློང་སྤྲོ་བ་བྱས་ནས། གསོལ་བ་དང་གཉིས་ཀྱི་ལས་ཀྱིས་བསྐོ་བར་བྱའོ། ། གང་ཟག་གཅིག་གིས་དགེ་འདུན་ལ་གནས་མལ་སྟོབ་པར་མི་ནུས་ན། དགེ་སློང་དུ་མ་བསྐོ་བར་བྱའོ། ། བསྐོས་པ་དེའི་འོག་ཏུ་དེས་དྲི་དག་གིས་བསྐུས་པའི་ཚུལ་ཤིང་གཟེབ་ཀྱི་པྲོག་མར་རས་དཀར་པོ་བཏིང་བས་དཀྲིས་པ་དག་རྒན་རིམ་དུ་བཞག་ནས། ཚེ་དང་ལྡན་པ་དག་གནས་འདི་ན་ཁྲིམས་སུ་བྱ་བ་འདི་དག་ཡོད་དེ། ཁྱེད་ཅག་ལས་གང་ཁྲིམས་སུ་བྱ་བ་འདི་དང་འདིས་གནས་འདིར་གནས་པར་སྤྲོ་བ་དེས་ནི་ཚུལ་ཤིང་ལོངས་ཤིག
ཁྱེད་ཅག་ལས་སུས་ཀྱང་དབྱར་དགེ་འདུན་གྱི་ནང་དུ་འཁྲུག་ལོང་བསྐྱེད་པར་མི་བྱའོ། ། ཁྱེད་ཅག་ལས་གང་གི་འགའ་ཞིག་ལ་ཅུང་ཟད་ཤེས་པ་དེས་ད་སྨྲོས་ཤིག ཁྱེད་ཅག་ལས་གང་དབྱར་གྱི་ནང་དུ་དགེ་འདུན་ལ་འཁྲུག་ལོང་བསྐྱེད་པར་འགྱུར་བ་དེ་ལ། དགེ་འདུན་གྱི་ཕྱིར་ཉེ་བར་བསྟན་པར་དགོངས་སོ། ། ཞེས་དགེ་སློང་རྣམས་ལ་བསྒོ་བར་བྱའོ། ། ལས་བྱེད་པས་གསོལ་བྲིམས་པ་གོ་བར་བྱ། དེའི་འོག་ཏུ་གནས་མལ་སྟོབ་པ་དེ་ལས་གཞན་པའི་དགེ་སློང་ལས་བྱེད་པ་གཅིག་གིས་དགེ་འདུན་གྱི་ཚུལ་ཤིང་བླང་བ་དང༌། དབྱར་གནས་པར་ཁས་བླང་བའི་ཕྱིར་དོན་དེ་གཉིས་གསོལ་བ་འབའ་ཞིག་པའི་ལས་གཅིག་གིས་ཅིག་ཅར་གོ་བར་བྱའོ། ། དེ་བྱས་མ་ཐག་ཁོ་ན་ཚུལ་ཤིང་བྲིམས་ཤིང༌། སྟོན་པ་བཅོམ་ལྡན་འདས་ཀྱི་ཚུལ་ཤིང་དང་པོར་བླང༌།
སྟོན་པའི་ཚུལ་ཤིང་ལེན་པ་ལས་གཞན་པ་དགེ་སློང་གི་རང་རང་གི་སྟན་ལས་ཕྱེད་འཕགས་པའི་སྤྱོད་ལམ་གྱིས་རང་རང་གི་ཚུལ་ཤིང་བླང་བར་བྱའོ། ། སྟོན་པ་མན་ཆད་ནས་རྒན་རིམས་མཐར་ཆགས་སུ་བྲིམས་ནས། ཡང་མགོ་ནས་དགེ་སློང་གང་ལ་སློབ་མ་དང་ཉེ་གནས་དགེ་ཚུལ་ཡོད་པ་དེ་ལ་དགེ་ཚུལ་རྣམས་ཀྱི་ཚུལ་ཤིང་ལེན་དུ་གཞུག་གོ ། དགེ་ཚུལ་རྣམས་ཀྱི་ཚུལ་ཤིང་བྲིམས་ཟིན་པའི་མཇུག་ཏུ་གཙུག་ལག་ཁང་གི་བསྲུང་མ་གཉུག་མར་གནས་པ་ལྷ་མོ་ཆེན་མོ་འཕྲོག་མ་ལ་སོགས་པའི་ཚུལ་ཤིང་བྲིམས་པ་དེ་བླང་བར་བྱའོ། ། ཚུལ་ཤིང་སྡུད་པ་ན་ཐམས་ཅད་ཀྱི་དལ་བུས་བཞག་པར་བྱ་ཞིང༌། བགྲངས་ནས་གནས་འདིར་དགེ་སློང་དེ་སྙེད་ཀྱིས་ཚུལ་ཤིང་བླངས་སོ། ། ཞེས་དགེ་འདུན་ལ་བསྒོ་བར་བྱའོ། ། གནས་མལ་རིམ་པ་བཞིན་བསྟབས་བསྒོ་བ་དང་བརྗོད་ནས། གནས་མལ་སྟོབ་པ་དེ་སྒོ་ལྕགས་དང་ལྡེ་མིག་བླངས་ནས། དང་པོ་དགེ་འདུན་གྱི་གནས་བརྟན་གྱི་མདུན་དུ་འདུག་སྟེ།
གནས་བརྟན་གཙུག་ལག་ཁང་ཆེ་གེ་མོ་ནི་རྙེད་པ་དང་བཅས་པ། གོས་ཀྱི་རིན་དང་བཅས་པ་ལགས་ཀྱི། གལ་ཏེ་དེ་བཞེད་ན་བཞེས་ཤིག་ཅེས་ལེན་དུ་གཞུག་གོ ། དེ་བཞིན་དུ་རྒན་རིམ་གྱིས་ཐམས་ཅད་ལ་གནས་ཀྱི་གཞི་ལྷག་མ་རྣམས་ཀྱང་ཡོན་ཏན་ཇི་ལྟ་བ་བཞིན་དུ་བརྗོད། མོས་པ་བསྐྱེད་ཅིང་ལེན་དུ་གཞུག་གོ ། དགེ་སློང་གང་གིས་གནས་ཀྱི་གཞི་གང་བླངས་པ་དེ་ལ་དེའི་སྒོ་ལྕགས་དང་ལྡེ་མིག་ཀྱང་གཏད་པར་བྱའོ། ། བླངས་པ་ལ་སོགས་པ་ནི་ལྷུང་བཟེད་དང་འདྲའོ་ཞེས་བྱ་བ་ནི། ཇི་སྐད་དུ་ལྷུང་བཟེད་འབྲེལ་བ་མེད་པ་བྲིམས་པའི་སྐབས་སུ་འདོད་ན་ལོངས་ཤིག་ཅེས་བྱ་བ་དང༌། བར་དུ་ཆོད་པས་བླངས་ན་མི་བླང་ངོ་ཞེས་བྱ་བ་དང༌། ཚིགས་གཉིས་པ་ལ་མི་སྦྱིན་ཞིང་གསུམ་པ་ལ་སྦྱིན་ནོ་ཞེས་བསྟན་པ་དེ་བཞིན་དུ།
འདིར་གནས་ཀྱི་གཞི་བསྟན་པ་ལ་ཡང་དེ་དག་ཐམས་ཅད་སྔ་མ་བཞིན་དུ་སྦྱར་བར་བྱའོ། ། དགོས་དོན་ལ་རང་གར་གཞན་དུ་སོང་བ་ལ་གཉུག་མར་གནས་པ་རྣམས་ལ་བསྐོས་ཟིན་པའི་ལྷག་ཡོད་ན་དེ་བསྐོ་ལ། མཆོད་རྟེན་དང་དགེ་འདུན་གྱི་དོན་ལ་སོང་བ་ལ་ནི་རྒན་རིམ་བཞིན་དུ་སྐལ་བ་བསྐོ་བར་བྱའོ། ། གལ་ཏེ་དགེ་སློང་རེ་རེ་ལ་གནས་ཁང་རེ་རེ་མི་ཐོབ་ན། གཉིས་སམ། གསུམ་མམ། ལྷུང་བཟེད་དང༌། བྱ་མ་བུམ། འདག་རྫས། སོ་ཤིང༌།
སྨན་གྱི་གནས་ལ་བལྟོས་པ་ཐ་ན་འདིང་བའི་ཚད་ཙམ་དུ་ཤོང་བ་དེ་སྙེད་ཀྱི་དགེ་སློང་ལ་གནས་ཁང་གཅིག་བསྐོ་བར་བྱའོ། ། སྒོ་ཁང་དང༌། ཐེམ་སྐས་ཀྱི་ལྐོག་དང༌། ཁྱིམ་དང༌། སྤོང་ས་དང༌། བཀད་ས་དང༌། བསྲོ་ཁང་གི་ར་བ་དག་ནི་བསྐོར་མི་རུང་ངོ༌། ། ནད་པ་སྔར་གནས་ཁང་དུ་འདུག་བཞིན་དུ་གཞན་ལ་མི་བསྐོ། ནད་པས་སྔར་གནས་ཁང་མ་ཐོབ་ན་སྦྱིན། འོན་ཀྱང་མཛེ་ཅན་ནི་དགེ་འདུན་གྱིས་བསྟེན་པར་བྱ་བ་ཐ་ན་བཤང་བ་དང་གཅི་བའི་སྐྱབས་སུ་འཇུག་པ་ལ་ཡང་མི་དབང་བས།
སྙིང་རྗེས་ནད་གཡོག་དང་བཅས་ཏེ་དབེན་པའི་གནས་སུ་བཞག་གོ ། གནས་ཁང་ཉི་ཚེར་མ་ཟད་གནས་མལ་ཐམས་ཅད་ལ་ཡང་དེ་བཞིན་ནོ། ། གནས་མལ་སྟོབ་པ་པོས་ཁྱེད་ཅག་ལས་གང་གིས་ཀྱང་དགེ་འདུན་གྱི་གནས་མལ་ལ་གདིང་བ་མེད་པར་ལོངས་སྤྱད་པར་མི་བྱ། གདིང་བ་རུང་བ་མ་ཡིན་པས་ལོངས་སྤྱད་པར་མི་བྱ། གདིང་བ་དྲི་མ་ཅན་གྱིས་ལོངས་སྤྱད་པར་མི་བྱའོ། ཞེས་བསྒོ་བར་བྱའོ། ། ཟླ་བ་ཕྱེད་ཕྱེད་ཅིང་སོ་སོར་བརྟག་པར་བྱའོ། ། དམ་ཚིག་དེ་ལས་འདས་ཤིང་སྤྱད་ན་གནས་པ་ནི་གནས་ལའོ། ། གཞན་གྱི་ནི་དགེ་འདུན་ལ་བརྗོད་དེ་མལ་སྟན་འཕྲོག་པར་བྱའོ། ། དབྱར་དག་ཉི་ཚེར་མ་ཟད་དུས་ཐམས་ཅད་དུ་དགེ་སློང་དགོན་པ་པ་ལ་ལྷུང་བཟེད་ལ་སོགས་པ་བཞག་པའི་ཕྱིར་གཙུག་ལག་ཁང་བསྐོ་བར་བྱའོ། །
དབྱར་གནས་པ་ཁས་བླང་བ་ན་དབྱར་ཕྱི་མ་ཁས་བླང་བའི་དོན་ནམ། དང་པོ་དེ་ཉིད་དུ་ཁ་ཅིག་བློ་བུར་དུ་འོངས་པ་སྲིད་པས་གནས་དང་གནས་མལ་དག་བཞག་ཅིང་མང་པོ་དག་ལྷགས་ན་སྔར་བསྐོས་པ་སླར་བགོ ། དབྱར་གསུམ་པ་ཁས་ལེན་པ་མེད་པའི་ཕྱིར། གནས་པ་ཁས་བླངས་པ་ཕྱི་མ་ཕྱིན་ཆད་གཟོད་བསྐོ་བར་མི་བྱའོ། ཞག་གཅིག་གི་ཕྱིར་གནས་མལ་དང་གཙུག་ལག་ཁང་ལེན་པ་བཀག་གོ ། གལ་ཏེ་གནས་ཁང་མང་པོ་ཞིག་ལ་གང་ཟག་གཅིག་གིས་ཐམས་ཅད་ཡོངས་སུ་སྤྱད་པ་ཡང་རུང་སྟེ། ལ་ལར་ཀློག་པ་དང༌། ཁ་ཏོན་དང༌། འདུག་པ་དང༌། བཅག་པ་དག་ལས་གང་ཡང་རུང་བ་བྱ།
ལ་ལར་ལྷུང་བཟེད་དང་ཆོས་གོས་བཞག་པར་བྱ། ལ་ལར་མཚན་མོ་ཉལ་བར་བྱ། ལ་ལར་སྔ་དྲོ་དང༌། གུང་ཚིགས་དང་ཕྱི་དྲོ་འདུག་པས་དེ་ལ་སྦྱར་བར་བྱའོ། ། འཐབ་ཀྲོལ་ཅན་དག་གཞན་ནས་འོངས་པ་གནས་ཁང་མི་ཐོབ་པར་བྱ་བའི་ཕྱིར། དགུན་དང་དཔྱིད་ནོད་པའི་གནས་ཁང་གཉིས་གཉིས་བགོད་པར་བྱའོ། གཙུག་ལག་ཁང་དང༌། ཁང་ཁྱིམ་དང༌། ཁྱིམ་དང༌། ཉེན་ཀོར་དག་རིམ་གྱིས་བསྐོ་བར་བྱ་ལ།
འཐབ་ཀྲོལ་ཅན་སོང་བའི་འོག་ཏུ་སྔ་མ་ཁོ་ན་བཞིན་དུ་བཏང་ངོ༌། ། རང་བཞིན་དུ་གནས་པ་འཐབ་ཀྲོལ་ཅན་མ་ཡིན་པ་ལ་སྒྱུ་ཐབས་ཀྱི་འགེགས་པ་དེ་ལྟ་བུ་མི་བྱའོ། ། དུས་སམ་དགེ་སློང་དངོས་སུ་མ་སླེབ་པ་ཕྱིས་འབྱུང་བའི་གནས་ཁང་བསྐོ་བའམ་བསྐོར་མི་འཇུག དགེ་སློང་མ་རང་གི་ཚོགས་ཀྱི་དབྱར་ཁང་མེད་ཅིང་ཆོམ་རྐུན་སོགས་ཀྱི་རྐྱེན་གྱི་དབང་གིས་ལོགས་སུ་གནས་པར་གྲྭ་མི་ཐུབ་ན། དེ་ལ་དགེ་སློང་གི་གཙུག་ལག་ཁང་གི་འདབ་ཀྱི་ཕྱོགས་སུ་དགེ་འདུན་ལ་བསྟབས་པའི་ལྷག་མ་བཟང་པོ་མ་ཡིན་པའི་གནས་དང་མལ་ཆ་སྦྱིན་པར་བྱའོ། ། ཆོས་ཉན་པའི་ཚེ་དགེ་སློང་མ་དྲན་པ་ཉེ་བར་མ་བཞག་པ་རྣམས་ལ་དགེ་འདུན་གྱི་མལ་ཁྲི་གཡོགས་མ་ཅན་བཏིང་བར་མ་གནང་ངོ༌། ། ཁྲིའུ་དང་ཆོལ་ཟངས་སོགས་ཡོད་པ་ཉིད་ན་དུ་མ་བསྟབ། གནས་མལ་སྟོབ་པ་དེས་དབྱར་ཟླ་འབྲིང་པོའམ་ཐ་ཆུང་གི་ཉ་ལ་གནས་མལ་བསྟབས་ཟིན་ནས། དགེ་འདུན་སང་སྦྱིན་བདག་ཆེ་གེ་མོ་དང༌། ཞལ་ཏ་བ་ཆེ་གེ་མོ་དང༌།
སྤྱོད་ཡུལ་གྱི་གྲོང་ཆེ་གེ་མོ་དང༌། ནད་གཡོག་ཆེ་གེ་མོས་གནས་པར་ཞལ་གྱིས་བཞེས་པར་འགྱུར་རོ་ཞེས་བརྗོད་པར་བྱའོ། ། ཕྱི་དག་ཉིན་ལ་རང་གི་གནས། ། གཡོགས་པར་གནས་པར་ཁས་བླངས་དགེ་སློང་མདུན། ། ཕྱི་མ་སྔགས་ཀྱི་བྱེ་བྲག དབྱར་གནས་པ་ཁས་བླངས་པར་བྱའོ། ། ཟླ་བ་གསུམ་དུའོ། ། ཚེས་བཅུ་དྲུག་ལའོ། ། དབྱར་ཟླ་འབྲིང་པོ་ཉའི་ཕྱི་དེ་ཉིན་པར་གྱིའོ། ། ཞེས་པའི་དོན།
དབྱར་སྔ་མ་གནས་ན་དབྱར་ཟླ་འབྲིང་པོའི་ཚེས་བཅུ་དྲུག་གམ། ཕྱི་མ་གནས་ན་དབྱར་ཟླ་ཐ་ཆུང་གི་ཚེས་བཅུ་དྲུག་ལ་རང་གི་གནས་སྟེང་གཡོགས་པའི་ནང་གི་ཕྱོགས་དེར་དགེ་སློང་གི་མདུན་དུ་ཚེས་བཅུ་དྲུག་གི་ནང་པར་དབྱར་གནས་པར་ཁས་བླངས་པར་བྱའོ། ། དེའི་སྔགས་ནི། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བ་མཚམས་ཀྱི་ནང་བཅས་པའི་གནས་འདིར། འདི་ལྟ་སྟེ། གནས་རལ་བ་དང་གྲུམ་པ་བཅོས་པའི་སླད་དུ། སྦྱིན་བདག་མིང་འདི་ཞེས་བགྱི་བ་དང༌། ཞལ་ཏ་པ་མིང་འདི་ཞེས་བགྱི་བ་དང༌། སྤྱོད་ཡུལ་གྱི་གྲོང་ཁྱེར་ཆེ་གེ་མོ་ཞེས་བགྱི་བ་དང༌།
བྲོ་གཡོག་ཆེ་གེ་མོ་ཞེས་བགྱི་བས་དབྱར་སྔ་མ་ཟླ་བ་གསུམ་གནས་པར་ཁས་བླང་ངོ༌། ། བདག་དབྱར་འདི་ན་མཆིས་ཤིང་བདག་གི་དབྱར་གྱི་གནས་ནི་འདི་ལགས་སོ། ཞེས་ལན་གསུམ་བརྗོད་པར་བྱའོ། ཞེས་གསུངས་པ་ཡིན་ནོ། ། དབྱར་ཕྱི་མ་ནི་དབྱར་ཕྱི་མ་ཟླ་བ་གསུམ་གནས་པར་ཁས་བླང་ངོ༌། ། ཞེས་སྔགས་ཀྱི་བྱེ་བྲག་བྱའོ། ། ནམ་མཁའ་ལ་གནས་པ་དང༌། གྲུ་དབྱར་གྱི་ནང་དུ་འཇམ་པར་ཁས་ལེན་པ་དང༌། གཙུག་ལག་ཁང་གཉིས་སུ་གསོ་སྦྱོང་གཅིག་པས་གནས་པ་ནི་རུང་ལ། རྙེད་པ་གཅིག་པས་ཁས་བླངས་ན་མི་ཆགས་སོ། །
དབྱར་གནས་པར་དམ་མ་བཅས་ཀྱང་ཟླ་བ་གསུམ་དུ་གནས་དེ་མི་གཏོང་ན་དབྱར་གནས་པ་ཡིན་ནོ། ། གནས་པར་ཁས་བླངས་པས་གནས་ཀྱི་གཞི་རལ་བ་དང་གྲུམ་པ་བཅོས་པར་བྱའོ། ། དགེ་སློང་མ་དབྱར་གནས་པ་རྣམས་ཀྱིས་དབྱར་ཁང་བཅོས་པར་བྱའོ། ། སྔར་གནས་ནས་གནས་པའི་འོག་ཏུ་གནས་མེད་པར་གྱུར་ཅིང་གནས་སུ་འོས་པ་མེད་པ་དང༌། ཟས་དང༌། སྨན་དང༌། ནད་གཡོག་དག་མེད་ལ་དེ་དག་མེད་པར་འཚོ་མི་ནུས་ན་དང༌། དགེ་སྦྱོང་ཚུལ་དང༌། སྲོག་དང༌། ཚངས་པ་སྤྱོད་པའི་བར་ཆད་ཡོད་ན་དང༌།
དགེ་འདུན་དབྱེ་བའི་ཕྱིར་བརྟུལ་བ་རྗེས་སུ་མི་མཐུན་པའི་སེམས་བསྐྱེད་པ་དང༌། སྡིག་པ་ཅན་གྱི་ཚིག་བརྗོད་པ་དག་བྱུང་ཞིང༌། དེ་ཞི་བར་བྱ་བའི་མཐུ་མེད་ན་དེ་ཉིད་ཀྱི་ཚེ་གཞན་དུ་ཕྱིན་པས་དབྱར་རལ་བ་ལ་ཉེས་པ་མེད་དོ། ། དགོས་པའི་ཆེད། ཞག་བདུན་བཞི་བཅུའི་གནང་བ་སྦྱིན་པར་བྱ། དགོས་པའི་ཆེད་ནི་ཀུན་དགའ་ར་བ་འབུལ་བ་དང༌། གཙུག་ལག་ཁང་ཞལ་གསོ་བ་དང༌། གནས་མལ་འབུལ་བ་དང༌། བསླབ་པ་བརྟན་པོ་བཅའ་བ་དང༌། མཆོད་རྟེན་ཞལ་གསོ་བ་དང་མཆོད་སྡོང་གཟུགས་པ་དང༌།
རྒྱལ་མཚན་བསྒྲེང་བ་དང༌། མཆོད་པ་བྱ་བ་དང༌། ཚོན་དང༌། ཙན་དན་དང༌། གུར་ཀུམ་གྱི་བྱུག་པ་བསྐུད་པ་དང༌། བཀླག་པ་དང༌། འགྱོད་པ་བསལ་བ་དང༌། ལྟ་བའི་རྣམ་པ་སྤང་བ་དང༌། ཕྱོགས་དང་མཐུན་པ་བསྒྲུབ་པ་དང༌། བཟོད་པ་གསོལ་བ་དང༌།
སྤོ་བ་ལ་སོགས་པ་བཞི་བྱ་བ་དང༌། དབྱུང་བ་དང༌། ནད་པ་དབུགས་དབྱུང་བ་དང༌། དགེ་སློང་མ་ལྕི་ཆོས་ཀྱི་མགུ་བར་བྱ་བ་འབུལ་བ་དང༌། དགེ་སློབ་མ་ཚངས་སྤྱོད་ལ་ཉེར་གནས་དང༌། རྫོགས་པར་བྱེད་པ་དང༌། དགེ་ཚུལ་རྫོགས་པར་བྱེད་པ་དང༌། དགེ་ཚུལ་མའི་བསླབ་པའི་སྡོམ་པ་བྱིན་པ་དང༌། ཁྱིམ་པ་དང་ཁྱིམ་པ་མོ་མགོ་བཀྲི་བ་དང་བང་བསང་བ་དང༌། སྐྲ་བསྐྱེད་པ་དང༌།
བྱིས་པ་སྐྲ་བྲེག་པ་དང༌། གདུབ་ཀོར་བསྐྱེད་པ་དག་དང༌། བསྙེན་པར་རྫོགས་པའི་སྤོ་བ་སོགས་དང༌། ཁྱིམ་པ་དང་ཁྱིམ་པ་མོ་ལ་སྔར་ལྷུང་བཟེད་ཁ་སྦུབ་པ་ཕྱིས་ཁ་སྲོང་བར་གསོལ་བ་དང༌། མུ་སྟེགས་ཅན་མུ་སྟེགས་ཀྱི་ལྟ་བ་དང་འཕྲལ་བ་དང༌། ཉེ་དུའི་བྱ་བ་དང༌། བདག་ཉིད་ཀྱི་ལུང་རྟོགས་ལ་ནེམ་ནུར་ཟ་བ་བསལ་བའི་ཕྱིར་འགྲོ་བ་སོགས་ཆོས་དང་ལྡན་པའི་ཕྱིར་ཞག་བདུན་བྱིན་གྱིས་བརླབ་པ་གནང་བས། དེ་ཚུན་ཆད་ཀྱི་ཞག་གྲངས་དེ་ཙམ་གྱིས་དོན་གྲུབ་པ་དེ་ཙམ་ཐམས་ཅད་ལ་བྱིན་གྱིས་བརླབ་ཏུ་རུང་སྟེ། མཚམས་ཀྱི་ཕྱིར་མི་འཆགས་པས་ནང་དུ་དགེ་སློང་གཅིག་གི་མདུན་དུ་བྱིན་གྱིས་བརླབ་པའི་སྔགས་བརྗོད་པར་བྱའོ། ། གལ་ཏེ་དགེ་འདུན་གྱི་ཆེད་དུ་ཞག་བཞི་བཅུ་ཙམ་མཚམས་ཀྱི་ཕྱི་རོལ་དུ་འགྲོ་དགོས་པ་ཡོད་ན།
དགེ་འདུན་གྱི་སྤྲོ་བ་ཁས་ལེན་དུ་བཅུག་ནས། དེའི་འོག་ཏུ་དགེ་འདུན་ལ་ལན་གསུམ་གསོལ་ནས། དགེ་འདུན་གྱིས་གསོལ་བ་དང་གཉིས་ཀྱི་ལས་ཀྱིས་གནང་བ་སྦྱིན་ནོ། ། ཟླ་བ་གསུམ་པའི་མཐའི་ཞག་དྲུག་ལུས་པའི་ཚེ་ནི་མི་འཆགས་ཏེ། དུས་ཧ་ཅང་ཐུང་ངུ་ལས་པའི་ཕྱིར་རོ། ། དེ་ལྟར་བྱིན་གྱིས་བརླབས་ཏེ་མཚམས་ཀྱི་ཕྱི་རོལ་དུ་སོང་ནས། དོན་དེ་གཞན་གྱིས་བསྒྲུབས་ཟིན་ནམ། བསྒྲུབ་མི་དགོས་པའི་སྐབས་རྙེད་ཅིང་བྱ་བ་མེད་པར་ཤེས་ནས་མཚམས་ཀྱི་ཕྱི་རོལ་དུ་སྐྱ་རེངས་འཆར་བར་བྱེད་ན་སྔར་བྱིན་གྱིས་བརླབ་ཏུ་ཟིན་ཀྱང་དབྱར་ཁས་བླངས་པ་འཇིག་གོ ། ཞག་བདུན་ལ་འགྲུབ་རྒྱུ་ལྔ་དང༌། བཞི་བཅུ་ལ་ཉི་ཤུར་འགྲུབ་ནས།
དྲུག་པ་དང༌། ཉེར་གཅིག་པའི་སྐྱ་རེངས་འཆར་བར་བྱེད་པ་ལྟ་བུ་སོགས་ཀྱིས་ཀྱང་འཇིག་གོ ། བར་ཆད་མེད་ཅིང་གནང་བ་མེད་པར་དབྱར་གནས་པ་རང་གི་གནས་སྐབས་དང༌། གནས་ལ་སོགས་པ་གནས་སུ་འབྲེལ་བར་བྱ་དགོས་པ་གང་ཡིན་པ་དེ་ལས་མཚམས་ཀྱི་ཕྱིར་གནས་པ་དང༌། དེའི་ལྟ་བ་ལ་མངོན་པར་ཞེན་ནས་ཆོས་མ་ཡིན་པའི་ཕྱོགས་སུ་སོང་བ་གཉིས་ལ་སྐྱ་རེངས་ཤར་བ་ན་འཇིག་གོ ། དགེ་སློང་ཕ་མར་མ་ཟད་རབ་ཏུ་བྱུང་བ་གསུམ་ཆར་གྱིས་དབྱར་གནས་པར་ཁས་བླང་བར་བྱ་དགོས་སོ།། །། གསུམ་པ་ཆོས་རྣམ་པར་དག་པར་བྱ་བའི་ཕྱིར་དགག་དབྱེའི་གཞི་ནི། དབྱར་གནས་པའི་དགེ་འདུན་ལ་མཐོང་བ་དང༌། ཐོས་པ་དང༌། དོགས་པ་དག་གིས་དགག་དབྱེ་བྱའོ། །
དབྱར་རྣམས་ཀྱི་ཐ་མའི་ཉི་མ་ལའོ། ། ཞེས་པའི་དོན། གླེང་གཞི། སྟོན་པ་མཉན་ཡོད་ནའོ། ། དགེ་སློང་རབ་ཏུ་མང་པོ་ཞིག་གིས་ལྗོངས་ཤིག་ཏུ་ཁྲིམས་སུ་བཅའ་བ་བྱས་ཏེ། བདག་ཅག་གིས་དབྱར་ནང་དུ་དགེ་སློང་ཉམས་པ་བཞིས་གླེང་བར་མི་བྱ། ཆུ་རའི་བུམ་པའམ་ཁྲུས་བུམ་སྐམ་པོར་མཐོང་ན་གཅིག་པུས་ནུས་ན་དེ་བཀང་ལ་གནས་གཞན་དུ་བཞག མི་ནུས་ན་བརྡ་བྱས་ལ་ལག་རུབ་ཀྱིས་བཀང་ལ་གནས་གཞན་དུ་བཞག་གོ ། གཅིག་ལ་གཅིག་མི་སྨྲ་བར་ཁ་རོག་ཏུ་འགྲོ་བར་བྱའོ། ། དབྱར་གནས་པར་བྱའོ།
ཞེས་ཁྲིམས་སུ་བཅས་ནས་དབྱར་གནས་སོ། ། དབྱར་གནས་ཐོན། ཆོས་གོས་ཟིན་ནས་མཉན་ཡོད་དུ་མི་སྨྲ་བས་སོང་ངོ༌། ། སྟོན་པ་ལ་ཕྱག་འཚལ་ཏེ་འཁོད་པ་དང༌། སྟོན་པས་ཆོས་ཉིད་ཀྱིས་གང་ནས་འོང༌། དབྱར་གང་དུ་གནས། བསོད་སྙོམས་ཀྱིས་མ་བྲེལ་ལམ་ཞེས་འདྲི་བས་དེ་རྣམས་ལ་དྲིས་པས་མེད་དེ། བདག་ཅག་འདི་ལྟ་བུའི་དམ་བཅས་གནས་སོ། ། ཞེས་གསོལ་བས། སྐྱེས་བུ་གཏི་མུག་ཅན་ཁྱེད་གནས་མལ་ན་དགྲ་དང་ལྷན་ཅིག་གནས་པས་བདེ་བ་ལ་རེག་སྙམ་མམ།
མི་སྨྲ་བ་ནི་མུ་སྟེགས་ཀྱི་རྒྱལ་མཚན་ཡིན་ནོ། ། མི་སྨྲ་བར་ཡི་དམ་བཅའ་བར་མི་བྱའོ། ། འདིས་དག་པ་དག་གྲོལ་བ་ཐོབ་བོ་སྙམ་ན་ཉེས་པ་སྦོམ་པོའོ། ། ཞེས་གསུངས་ནས། དབྱར་གནས་པས་དགེ་འདུན་ལ་མཐོང་བ་དང༌། ཐོས་པ་དང༌། དོགས་པ་དག་གིས་དགག་དབྱེ་བྱའོ། ། ཞེས་བཅས་སོ། ། དགག་དབྱེའི་མདུན་རོལ་ཞག་བདུན་ནམ་ཟླ་བ་ཕྱེད་ནས། སྤྱོད་ཡུལ་ན་གནས་པའི་སེམས་ཅན་རྣམས་ཀྱི་བསོད་ནམས་སྤེལ་བའི་ཕྱིར་གྲོང་དང༌།
གྲོང་ཁྱེར་དང༌། ཚོང་དུས་སུ་ཞག་འདི་ཙམ་ན་དགེ་འདུན་དགག་དབྱེ་མཛད་པར་འགྱུར་རོ། ། ཞེས་བརྗོད་པར་བྱའོ། ། དེ་ནས་གཙུག་ལག་ཁང་དང༌། མཆོད་རྟེན་དང༌། སེང་གེའི་ཁྲི་ལ་སོགས་པ་བྱི་དོར་བྱ། ཕྱིར་གསོ་བ་དང་ལེགས་པར་བརྒྱན་པས་ཡིད་དུ་མཆིས་པ་བྱས་ལ། ཚེས་བཅུ་བཞིའི་ཉིན་དོ་ནུབ་མཚན་ཐོག་ཐག་ཆོས་ཉན་པ་འབྱུང་བར་འགྱུར་གྱི། དེར་ཚེ་དང་ལྡན་པ་དག་གི་ཚོགས་པ་སྦྱིན་པར་བྱའོ། ། སྤྱོད་ཡུལ་གྱི་གྲོང་སོགས་ལ་སྦྲན་ནས་ཚེས་བཅུ་བཞིའི་ནུབ་མོ་ཐམས་ཅད་ཚོགས་པ་ན།
དགེ་སློང་མདོ་སྡེ་དང༌། འདུལ་བ་དང༌། མ་མོ་འཛིན་པ་གསོལ་བ་བཏབ་པ་དག་གིས་མཚན་ཐོག་ཐག་ཏུ་ཁ་ཏོན་འདོན་པས་ཆོས་སྦྱིན་པར་བྱའོ། ། དབྱར་རྣམས་ཀྱི་ཐ་མ་ཚེས་བཅོ་ལྔའི་ནུབ་མོ་དེ་དག་གི་དགག་དབྱེའི་ལས་རྩོམ་པ་ལ་ཐུག་པའི་མདུན་རོལ་ཚུན་ཆད་དུ་ཆོས་དང་ལྡན་པའི་གཏམ་རྣམ་པར་གཏན་ལ་དབབ་པས་མཚན་མོ་འདའ་བར་བྱ་སྟེ། དགག་དབྱེའི་ལས་ནི་སྐྱ་རེངས་འཆར་བའི་མདུན་དུ་བྱའོ། ། དང་པོར་བྱ་བའོ། ། དེ་ནས། མི་ནུས་དགག་དབྱེ་འདུན་བླངས་མཐུན་སོགས་བཞི། ། བྱིན་བརླབ། ན་བའི་དབང་གིས་དགག་དབྱེའི་གནས་དེར་འདུ་བར་མི་ནུས་པ་ལ།
དགག་དབྱེ་ལེན་པ་དང༌། འདུན་པ་རིམ་པར་ལེན་པའམ། འདུན་པ་དང་དགག་དབྱེ་ཅིག་ཅར་ལེན་པ་དང༌། བཤགས་བསྡམ་ནས་གཟུང་ལས་བྱེད་པས་དགེ་འདུན་གྱི་ནང་དུ་ལྟུང་བ་ཡིད་གཉིས་ཟ་བ་ཡིད་ཀྱིས་བྱིན་གྱིས་བརླབ་པའི་བར་གསོ་སྦྱོང་བཞིན་ནོ། ། དགག་དབྱེ་བྱེད་བསྐོ་གསོལ་ནས་སུ། ། རྩྭ་བྲིམས་གཉིས་ཀས་བཟུང་མནན་དགག་དབྱེ་ནི། ། གསུམ་གྱིའོ་རྐྱེན་གྱིས་གཉིས་གཅིག་རང་ཉིད་གཞན། ། གོ་བྱ། དགག་དབྱེ་བྱེད་པ་སྤྲོ་བ་བྱས་ནས་གསོལ་བ་དང་གཉིས་ཀྱི་ལས་ཀྱིས་བསྐོ་བར་བྱའོ། ། དགེ་འདུན་མང་བའི་ཕྱིར་དགག་དབྱེ་བྱེད་པ་གཅིག་གིས་མི་ནུས་ན།
དགག་དབྱེ་བྱེད་པ་དུ་མ་ཡང་ཅིག་ཅར་དུ་བསྐོར་རུང་ངོ༌། ། དེའི་འོག་ཏུ་དགེ་སློང་དགག་དབྱེ་བྱེད་པ་མ་ཡིན་པ་གཞན་གཅིག་གིས་དགག་དབྱེ་བྱ་བའི་ཕྱིར་དགེ་འདུན་ལ་གསོལ་བ་བྱའོ། ། གྲལ་རིམ་པ་གཅིག་ལ་དུ་མ་དག་གི་སྟོད་སྨད་ཀྱི་ཆར་བཅད་དེ་དགག་དབྱེ་བྱར་རུང་ལ། དགག་དབྱེ་བྱེད་པས་རྩྭ་དར་བྷ་ཐམས་ཅད་ལ་ཁྱབ་པར་བྲིམས། དེ་ལ་གཉིས་ཀའི་པུས་མོས་མནན་ཅིང་གཉིས་ཀའི་ལག་པས་བཟུང་སྟེ་དགག་དབྱེ་བྱེད་པ་མདུན་དུ་བྱས་ནས་གཉིས་ཀ་ཙོག་ཙོག་པུར་འདུག་ཅིང་ལྷམ་ཕུད་དེ་བླ་གོས་ཕྲག་པ་གཅིག་ཏུ་བྱས་ནས་དགག་དབྱེ་བྱ་བས། དགག་དབྱེ་གོ་བར་བྱ་བའི་སྔགས། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བའི་དགག་དབྱེ་ཡང་བཅོ་ལྔ་པ་ལགས་ན། དགེ་སློང་མིང་འདི་ཞེས་བགྱི་བ་བདག་ལ་མཐོང་བ་དང༌།
ཐོས་པ་དང༌། དོགས་པའི་གནས་གསུམ་གྱི་དབྱར་གནས་པའི་དགེ་འདུན་ལ་དགག་དབྱེ་བྱེད་ཀྱི། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བསྟན་དུ་གསོལ། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་གཟུང་དུ་གསོལ། ཐུགས་བརྩེ་བ་ཅན་ཚེ་དང་ལྡན་པ་རྣམས་ཀྱིས། ཐུགས་བརྩེ་བའི་སླད་དུ་བདག་ལ་ཐུགས་བརྩེ་བར་མཛད་དུ་གསོལ། ལྟུང་བ་ཤེས་བཞིན་མཐོང་ན་ཆོས་བཞིན་འདུལ་བ་བཞིན་དུ་སླར་བགྱིའོ། ། ལན་གསུམ་བཟླས་སོ། ། ཐབས་ཡིན་ནོ། ། ལེགས་སོ། །
ཞེས་གསུངས་པ་ཡིན་ནོ། ། ལན་གསུམ་བཟླས་པ་དེ་ཙམ་གྱིས་ནད་པ་ངལ་བ་དང༌། གནས་མལ་ཕན་ཕུན་དུ་གྱུར་པ་དང༌། དུས་ལས་ཡོལ་བ་དང༌། གནོད་པ་བྱུང་ན་དགག་དབྱེ་གོ་བར་བྱ་བའི་སྔགས་ལན་གཉིས་བཟླས་པར་བྱའོ། ། ལན་གཉིས་བཟླས་པས་ཀྱང་རྐྱེན་དེ་ལྟ་བུ་དག་འབྱུང་ན་གོ་བར་བྱ་བའི་སྔགས་ལན་གཅིག་བརྗོད་པས་ཆོག་གོ ། དུས་ལས་ཡོལ་བ་ནི། དགག་དབྱེའི་དུས་ལས་ཡོལ་བ་འབྱུང་བ་སྟེ། སྨོན་ལམ་ཀློག་པ་དང༌། ཆོས་སྙན་པར་སྨྲ་བ་དང༌།
ཆོས་དང་ལྡན་པའི་གཏམ་རྣམ་པར་གཏན་ལ་འབེབས་པ་དང༌། རྩོད་པ་ཉེ་བར་ཞི་བར་བྱེད་པས་ཀྱང་མཚན་འདའ་བར་འགྱུར་སྲིད་པས་སོ། ། གནོད་པ་འབྱུང་བ་ནི། ཉམ་ང་བ་འབྱུང་བ་སྟེ། རྒྱལ་པོ་དང༌། ཆོམ་རྐུན་དང༌། གྲོང་པའི་མི་དང༌། གདུག་པ་དང༌། ཀླུ་དང་མེ་ཆུ་ལ་སོགས་པའི་གནོད་པས། སྲོག་དང༌།
དགེ་སྦྱོང་གི་ཚུལ་དང༌། ཚངས་པར་སྤྱོད་པའི་བར་ཆད་དུ་འགྱུར་བ་ཡང་སྲིད་པས་སོ། ། གྲལ་རྫོགས་ནས་དགག་དབྱེ་བྱེད་པ་དེས་གཞན་གཅིག་ལ་རང་གི་དགག་དབྱེ་བྱའོ། ། དགེ་སློང་གི་དགེ་འདུན་ཐམས་ཅད་ཀྱི་དགག་དབྱེ་བྱས་ཟིན་པའི་རྗེས་ལ་དགག་དབྱེ་བྱེད་པས་དགེ་འདུན་ཐམས་ཅད་ཀྱིས་དགག་དབྱེ་བྱས་པ་དེ་ཉིད་དགེ་སློང་གི་དགེ་འདུན་ལ་གོ་བར་བྱ་བའི་ཕྱིར། དགེ་འདུན་བཙུན་པ་རྣམས་གསན་དུ་གསོལ། འདི་ལྟར་གནས་འདི་ན་དབྱར་གནས་པའི་དགེ་འདུན་གྱི་དགག་དབྱེ་མཛད་པ་ལགས་སོ། ། ཞེས་སོ། ། གོ་བར་བྱས་མ་ཐག་དེར་དགེ་འདུན་ཐམས་ཅད་ཀྱིས་ལེགས་པར་དགག་དབྱེ་མཛད་དོ། ། ཤིན་ཏུ་དགག་དབྱེ་མཛད་དོ། ། ཞེས་བརྗོད་དོ། །
ལེགས་པར་ཞེས་པ་མཛེས་ཤིང་ཁ་ན་མ་ཐོབ་མེད་པར་རོ། ། ཤིན་ཏུ་ཞེས་པ་འདི་ལ་བདག་ཅག་ཐེ་ཚོམ་མེད་དོ། ། དེ་ལྟ་བུ་ནི་དགག་དབྱེ་བྱས་པའི་ཚིག་དེ་བསྒྲུབ་པར་བྱ་བའོ། ། རྫས་བླངས་ཚིག་གི་རྫས་ཀྱིས་བྱ། ། རྫས་ཀྱི་དགག་དབྱེ་ཞེས་བྱ་བ་ནི། སྦྱིན་པར་བྱ་བའི་རྫས་གང་ལ་དགེ་འདུན་སྤྱན་དྲངས་པ་སྟེ། ཆུང་ངུ་ན་ཁབ་ཡན་ཆད་ཀྱང་གཟུང་ངོ༌། ། ཇི་ལྟར་བྱ་ཞེ་ན། དགག་དབྱེ་བྱེད་པ་དེས་ཁབ་ལ་སོགས་པ་ལག་ཏུ་བླངས་ནས་རྒན་རིམ་གྱི་མདུན་དུ་འདུག་སྟེ། བཙུན་པ་རྫས་འདི་ལྟ་བུས་ཀྱང་དབྱར་གནས་པའི་དགེ་སློང་ལ་དགག་དབྱེ་བགྱིར་རུང་བས་སོ་འདིས་ནི་སྦྱིན་པར་བྱེད་པ་རྣམས་ཀྱིས་བསོད་ནམས་ཀྱི་འདུ་བའི་སྒོའི་བྱེ་བྲག་བསྟན་པའི་ཕྱིར་བཅས་ཏེ།
འདི་ལྟར་དགག་དབྱེ་བྱས་པའི་དགེ་སློང་གི་དགེ་འདུན་ནི་དགེ་ལེགས་ཀྱི་བསམ་པ་ཅན། ཤིན་ཏུ་ཡོངས་སུ་དག་པ་དང་བྱམས་པའི་སེམས་དང་ལྡན་པ་ཡིན་པའི་ཕྱིར། ཤིན་ཏུ་དང་བར་འགྱུར་པ་བསོད་ནམས་ཀྱི་ཞིང་ཆེས་ཁྱད་པར་དུ་འཕགས་པ་ཡིན་པས། དེ་ལ་སྦྱིན་པ་བྱིན་ན་འབྲས་བུ་ཆེས་མང་པོར་འགྱུར་རོ། ། དེའི་འོག་ཏུ་དགེ་ཚུལ་རྣམས་ལ་དགག་དབྱེ་བྱ་སྟེ། རང་གི་ཕྱོགས་མ་རྫོགས་པར་ཕྱོགས་གཞན་ལ་འཇུག་པ་མི་རིགས་པས་སོ། ། དེ་ནས་དགེ་སློང་མ་དང༌། དགེ་སློབ་མ་དང༌། དགེ་ཚུལ་མ་རྣམས་རིམ་པ་བཞིན་བྱའོ། ། དམིགས་བསལ་ཚོགས་དང་གཉིས་ཐལ་གཞན་བྱས་སོ། །
མ་ལོངས་བྱིན་གྱིས་བརླབ་བོ་སྡེ་ལྔས་སོ། ། ཡུལ་འཁྲུག་ལ་སོགས་པའི་དབང་གིས་དབྱར་གནས་པར་མི་ནུས་ན། ཚོགས་ཀྱི་དགག་དབྱེ་བྱ་བའི་སྔགས་ཀྱིས་དགག་དབྱེ་བྱས་ལ་འདོང་ངོ༌། ། དབྱར་གྱི་ནང་དུ་ཉེ་དུའི་ཁྱིམ་དུ་འགྲོ་བའི་དགག་དབྱེ་སྦྱིན་པ་ལྟ་ན་བདག་དབྱར་ཁས་ལེན་པར་བགྱིའོ་ཞེས་ཁྲིམས་སུ་བཅའ་བ་དེ་ལྟ་བུ་ཡོད་པའམ་མེད་ཀྱང་རུང༌། གནས་པར་ཁས་བླངས་པའི་དགེ་སློང་ལ་མི་འགྲོར་མི་རུང་བའི་བྱ་བ་དེ་ལྟ་བུ་བྱུང་ན། ཚེས་བཅོ་ལྔའམ་བཅུ་བཞི་ལ་དགག་དབྱེ་ཚུལ་བཞིན་དུ་བྱ་ཞིང་འགྲོའོ། ། ཁྲིམས་སུ་བཅས་པ་ནི་གཞན་ཡང་ཡོད་དོ། ། གཞི་ལྟུང་བ་ཕམ་པའི་སྡེ་མ་གཏོགས་སྡེ་ཚན་གཞན་གང་ཡང་རུང་བ་ལ་དགག་དབྱེ་མི་བྱེད་ཀྱི། ཁྱེད་ཀྱིས་ཀྱང་གནས་གསུམ་གྱིས་བདག་ལ་མ་གླེང་ཞིག ཕམ་པར་གྱུར་པའི་སྡེ་ཚན་ལ་སོགས་པ་ལྟུང་བ་གཞན་ལ་ནི་དགག་དབྱེ་བྱེད་ཀྱི།
ཁྱེད་ཀྱིས་ཀྱང་གནས་གསུམ་གྱི་གླེངས་ཤིག་ཅེས་ཟེར་བ་ལྟ་བུ་དང༌། གང་ཟག་ཅེས་པ། གང་ཟག་གི་ཡུལ་ལས་ལུས་ཀྱིས་རེག་པ་ལ་སོགས་པ་བྱུང་བའི་གང་ཟག་གང་ཡང་རུང་བ་ཞིག་གིས་དགག་དབྱེ་མི་བྱེད་ཀྱི། ཁྱེད་ཀྱིས་ཀྱང་གནས་གསུམ་གྱིས་བདག་ལ་མ་གླེང་ཞིག དེ་ལས་གཞན་པའི་གང་ཟག་ཐམས་ཅད་ཀྱི་ཡུལ་ལས་བྱུང་བའི་ཐ་ནི་དགག་དབྱེ་བྱེད་ཀྱི། ཁྱེད་ཀྱིས་ཀྱང་གནས་གསུམ་གྱིས་གླེངས་ཤིག་ཟེར་བ་ལྟ་བུ་གཞི་དང་གང་ཟག་གཉིས་ཀས་ཀྱང་ངོ༌། ། དེ་དགེ་འདུན་གྱིས་ནོད་པར་བྱའོ། ། ཇི་ལྟར་ནོད་ཅེ་ན། དེའི་ཕྱིར་ཚེ་དང་ལྡན་པ་ཁོ་བོ་ཅག་ནི་ཚེ་དང་ལྡན་པས་ཅི་ནས་ཀྱང་གཞི་འཇོག་པར་བྱེད་ཅིང་གང་ཟག་འཇོག་པར་མི་བྱེད་པ་དེའི་དོན་དུ་འདུས་ཤིང་འདུག་པ་མ་ཡིན་གྱི། ཇི་ལྟར་བཅོམ་ལྡན་འདས་ཀྱིས་ཚུལ་ཁྲིམས་རྣམ་པར་དག་པར་བྱ་བའི་ཕྱིར་ནི་གསོ་སྦྱོང་གསུངས་ལ།
ཆོས་རྣམ་པར་དག་པའི་ཕྱིར་ནི་དགག་དབྱེ་གསུངས་པས། གལ་ཏེ་འདོད་ན་དགག་དབྱེ་གྱིས་ཤིག་ཅེས་སོ། ། གལ་ཏེ་དབྱར་གནས་པར་ཁས་བླངས་པ་དེ་དག་གིས་དགེ་སློང་འཐབ་ཀྲོལ་ཅན་དེར་འོང་བ་ཐོས་པར་གྱུར་ན། དགག་དབྱེའི་དུས་ལ་མ་བབ་ཀྱང་གསོ་སྦྱོང་ལན་གཉིས་སམ་གསུམ་ཐལ་ནས་འཐབ་ཀྲོལ་ཅན་མ་འོངས་པའི་མདུན་རོལ་དུ་དགག་དབྱེ་བྱའོ། ། གཉིས་ཐལ་ན་ཕྱེད་བྱས་པར་འཇིག་རྟེན་པའི་གྲགས་པ། གསུམ་ཐལ་ན་ཕལ་ཆེར་བྱས་པར་འཕགས་པའི་གྲགས་པ་ཡིན་པས། དེ་ཙམ་གྱིས་ཚོགས་ཀྱི་དགག་དབྱེ་བྱས་ན་ཡང་དབྱར་གནས་པའི་ཡོན་ཏན་དང༌། དགག་དབྱེའི་ཡོན་ཏན་ཐོབ་པར་འགྱུར་རོ། ། གལ་ཏེ་དགག་དབྱེ་མ་གྲུབ་པར་འཐབ་ཀྲོལ་བྱེད་པ་དག་དེར་ལྷགས་པར་གྱུར་ན། གནས་པ་དེ་དག་དཀྱིལ་འཁོར་པའི་མཚམས་ལྔའམ་དྲུག་ཏུ་བློ་མཐུན་པར་བྱ་ཞིང་དགག་དབྱེ་སོ་སོར་བྱའོ། །
འཐབ་ཀྲོལ་ཅན་ཚིག་འཇམ་པོས་བསུ་བ་ནས་མགུ་བར་འགྱུར་བའི་སྦྱོར་བ་དག་གིས་ཀྱང་བདག་ཉིད་དང་མཐུན་པའི་དངོས་པོ་མ་འགྲུབ་ན་དཀྱིལ་འཁོར་བ་དག་ཏུ་གསོ་སྦྱོང་བྱ་ལ། དེ་དག་དོང་བའི་འོག་གི་གསོ་སྦྱོང་གིས་དུས་སུ་དགག་དབྱེ་བྱ་བའོ། ། ནང་ཞེ་འགྲས་དང་བཅས་པས་དགག་དབྱེ་བྱར་མ་གནང་བས་བཟོད་པ་གསོལ་ཏེ། དགག་དབྱེ་མི་འབྱུང་བའི་ཟླ་བ་ཕྱེད་དང་བཅུའམ། བདུན་ནམ། བརྒྱད་ཀྱི་གོང་དུའོ། ། གང་དུ་དབྱར་གནས་པར་ཁས་བླངས་པ་དེ་ཉིད་དུ་དགག་དབྱེ་ངེས་པར་འཆགས་ཀྱི། གཞན་དུ་མིན་ནོ་སྙམ་དུ་དོགས་པར་མི་བྱ་སྟེ། དགེ་སློང་དབྱར་ནང་དུ་ཞག་བདུན་ནམ་བཞི་བཅུར་བྱིན་གྱིས་བརླབ་པ་གཙུག་ལག་ཁང་གཞན་དུ་སོང་སྟེ། གཉུག་མར་གནས་པ་དེ་དག་སྔ་མར་གནས་པའམ།
རྐྱེན་དབང་གིས་སམ། བཤོལ་གྱི་དབང་གིས་དགག་དབྱེ་བྱེད་ན་གློ་བུར་དུ་འོངས་པ་དེས་ཀྱང་ལྷན་ཅིག་དགག་དབྱེ་བྱས་ན་དགག་དབྱེ་བྱས་པ་ཉིད་ཡིན་ནོ། ། དགེ་སློང་དགག་དབྱེ་བྱེད་པ་མཚན་གྱུར་ན། དེ་ལ་དགེ་སློང་དང་དགེ་སློང་མ་ལ་སོགས་པས་དགག་དབྱེ་བྱས་པ་ཉིད་མ་ཡིན་ན། དང་པོ་ནས་བུད་མེད་ཀྱི་ཡུལ་ལ་བྱེད་པར་བཀོད་དུ་ཅི་རུང་ཞེས་ཀྱང་ཤེས་པར་བྱའོ། ། དབྱར་རལ་བས་ཀྱང་དགག་དབྱེ་བྱ་དགོས་སོ། ། དགེ་སློང་བཞིར་མ་ལོངས་ན་བྱིན་གྱིས་བརླབ་པའི་སྔགས་ཀྱིས་དགག་དབྱེ་བྱིན་གྱིས་བརླབ་པར་བྱའོ།། །། གཉིས་པ་བདེ་བར་གནས་པའི་རྐྱེན་ལ། གོས་གཞན་འབྱུང་བའི་རྒྱུ་གཏེར་ལྟ་བུ་སྲ་བརྐྱང་གི་གཞི། གྲང་བ་དང་རྟགས་ཉམས་པ་སྤོང་བ་གོས་ཀྱི་གཞི།
མི་རུང་བ་ཕལ་ཆེ་བ་ཀོ་ལྤགས་ཀྱི་གཞི། བཀྲེས་པ་དང་འདུ་བའི་ནད་སེལ་བ་སྨན་གྱི་གཞི་དང་བཞི་ལས། དང་པོ་ནི། སྲ་བརྐྱང་བགྱི་དང༌། སྲ་བརྐྱང་གདིང་བར་བྱའོ། ། ཞེས་པའི་དོན། གླེང་གཞི། སྟོན་པ་མཉན་ཡོན་ནའོ། ། དགེ་སློང་རབ་ཏུ་མང་པོས་གནས་བཅས་སུ་དབྱར་གནས་ཐོན། སྟོན་པ་ལ་ཕྱག་འཚལ་དུ་དོང་བ་དང༌།
སྟོན་པས་དྲི་བ་གསུམ་མཛད་པས། དེ་དག་གིས་དབྱར་གནས་བཅས་སུ་གནས། བསོད་སྙོམས་ཀྱིས་མ་བྲེལ་མོད་ཀྱིས། ལྷུང་བཟེད་ཆོས་གོས་ཐོགས་ཏེ་རྩྭ་འཐུག་པོ་དང་རྫབ་ཆེན་པོར་ཚ་བས་ངལ་བར་གྱུར་ཅིང་རྡུལ་གྱིས་ལུས་གཡོགས་པས་ལྗོངས་རྒྱུ་ཞིང་མཆིས་ཏེ་ཚེགས་ཆེན་པོས་མཆིས་ལགས་སོ། ། སྟོན་པས། ཀྱེ་མ་ངའི་ཉན་ཐོས་རྣམས་ལྷུང་བཟེད་སོགས་ནས། རྡུལ་གྱིས་གཡོགས་ནས་ལྗོངས་རྒྱུ་བ་ནི་ཉོན་མོངས་ཀྱིས། མ་ལ་ངས་དགེ་སློང་རྣམས་བདེ་བ་ལ་རེག་པའི་ཕྱིར་དང༌། སྦྱིན་པ་པོ་རྣམས་ཀྱིས་སྦྱིན་པའི་ཆོས་ལ་ལོངས་སྤྱད་པར་བྱ་བའི་ཕྱིར། དགེ་སློང་རྣམས་ལ་སྲ་བརྐྱང་གནང་བར་བྱ་སྟེ།
སྲ་བརྐྱང་བཏིང་བའི་ཕན་ཡོན་ལྔ་ཡོད་དོ་སྙམ་དུ་དགོངས་ནས་གནང་ངོ༌། ། ཀ་ཐི་ན། གཏན་པ་དང་སྲ་བརྐྱང་གཉིས་ལ་འཇུག་སྟེ། འདི་ན་གོས་སྲ་བའི་ཕྱིར་གོས་འདིང་བ་དང༌། རྐྱོང་བ་མི་འཁུམས་པར་བྱེད་པའི་ཆོས་ཅན་ཤིང་ལས་བྱས་པའི་སྤང་ལེབ་ལ་གཏན་པ་ཞེས་སོ། ། སྲ་བརྐྱང་ནི་ཆོས་གོས་ཏེ། གཏན་པ་དེ་དང་འདྲ་བའི་ཕྱིར་རོ། ། ཇི་ལྟར་འདྲ་ཞེ་ན། སྤང་ལེབ་དེས་ཆོས་གོས་མི་འཁུམ་པ་གཏན་པ་གཅིག་ལ་རྐྱོང་བར་བྱེད་པ་བཞིན། ཆོས་གོས་འདིས་ཀྱང་དགེ་འདུན་སྲ་བརྐྱང་ལ་བློ་མཐུན་པས་དབྱེར་མེད་པ་དང༌།
ཆོས་གོས་བྱེད་པའི་བསམ་པ་གཅིག་པས་རོ་གཅིག་པ་དང༌། བརྐྱང་བའི་མཚན་ཉིད་ཀྱིས་བྱ་བ་གཅིག་པ་དང༌། རྙེད་པ་དང་ཕན་ཡོན་འདྲ་བའི་སྒོ་ནས་གཏན་པ་གཅིག་ལ་འཇོག་པར་བྱེད་པ་དང༌། ལྟུང་བ་བཅུ་བག་ཡངས་སུ་འགྱུར་བས་དགེ་སློང་རྣམས་བག་མ་འཁུམས་པར་བརྐྱང་བའི་མཚན་ཉིད་ཀྱི་བྱ་བ་ལ་སྦྱོར་བ་དང༌། བྱ་བ་གཅིག་པ་ཉིད་ཀྱི་ཆོས་གོས་ཀྱིས་དགེ་འདུན་མཐའ་དག་ལ་ཁྱབ་པས་སོ། ། བགྱི་ཞེས་པ། དངོས་གཞི་དབྱར་སྔ་མའི་དུས་ཁས་བླངས་པ་ནས་གཟུང༌། དེའི་དགག་དབྱེའི་མཐའ་དེ་ཚུན་ཆད་དུ་དབྱར་སྔ་མ་གནས་པ་དེ་ཉིད་ཀྱི་རྒྱུ་ལས་བྱུང་བ། སྲ་བརྐྱང་འདིང་བའི་ཉིན་མོའི་མཐར་གྲུབ་པའི་དགེ་སློང་གི་ཆོས་གོས་གསུམ། དགེ་སློང་མའི་ལྔ།
རྙེད་པར་བགྲང་བ་སྟེ། དེ་བསྒྱུར་པ་ལས་བྱུང་བའི་དེ་དག་གམ། གང་ཟག་མིན་པར་དགེ་འདུན་ལ་ཕུལ་བ། ཤད་བརྡབ་མ་བྱས་པ། ཡ་ཡོར་མ་གྱུར་པ། མ་མུགས་པ། མ་ཟེགས་པ། སྔར་ཡོངས་སུ་མ་སྤྱད་པ། ཁ་བསྒྱུར་བ་དང༌། སྲ་བ་དང༌།
དྲས་ཤིང་དྲུབས་པ་དང༌། རྫོགས་པར་ཟིན་པ་དང༌། སྲིད་དུ་ཁྲུ་ལྔའམ་དེ་ལས་ལྷག་པ་དང༌། ཆོས་གོས་གསུམ་ཕྲུགས་ཇི་སྙེད་འབྱོར་བ་དང༌། སྔར་བྱིན་གྱིས་བརླབ་པ་ཕྱུང་བ་རྣམས་ནི་རུང་བ་ཞེས་བྱའོ། ། འཐུད་མ་དང༌། ལྷན་རིང་དང༌། ལྷན་པ་དང༌། སྐུད་རིས་ཀྱིས་བཏབ་པའི་ཆ་ག་ཅན་དང༌། མཐའ་གཟེགས་ནས་གཟུངས་བཏབ་པ་དང༌།
སྤང་ལྟུང་སྐྱེད་ནས་སྤངས་པ་དང༌། རྒྱུ་མི་རུང་བས་མ་བརྟགས་པ་དང༌། བྲལ་ཕྲད་དེ་ཕྱག་དར་ཁྲོད་ལམ་ནས་རྙེད་པ་དང༌། ལོ་སྔ་མ་དག་ཏུ་སྲ་བརྐྱང་བཏིང་བ་རྣམས་མི་རུང་བའོ། ། འདིང་བའི་ཉི་མ་ལ་བབ་པའི་མདུན་རོལ་ཅི་རིགས་པ་ནས་དབྱར་ནང་གི་ཉི་མ་གང་ལ་ཆོས་གོས་དེ་འབྱོར་པའི་ཉི་མ་དེ་ཉིད་ལ་དབྱར་གནས་པར་ཁས་བླངས་པའི་དགེ་འདུན་དུ་གྱུར་པའི་དགེ་སློང་ཐམས་ཅད་མཚམས་ཀྱི་ནང་དུ་ཚོགས་པས་ཆོས་གོས་དེ་དབྱར་གནས་པའི་དགེ་འདུན་གྱི་གནས་བསྡུ་བ་དང༌། དགེ་སློང་རྣམས་བདེ་བར་གནས་པར་བྱ་བ་དང༌། སྦྱིན་པ་པོ་རྣམས་ཀྱི་སྦྱིན་པར་བྱ་བའི་ཆོས་ཡོངས་སུ་སྦྱང་བར་བྱ་བའི་ཕྱིར་སྲ་བརྐྱང་དུ་གདིང་བར་དགེ་སློང་ཐམས་ཅད་ཀྱིས་མོས་པར་བྱ་བའོ། ། དེ་ནས་ཆོས་གོས་དེ་སྲ་བརྐྱང་ཉིད་དུ་བགྱི་བར་དགེ་འདུན་གྱི་མཚམས་ཀྱི་ནང་དུ་གསོལ་བ་དང་གཉིས་ཀྱི་ལས་ཀྱིས་བློ་མཐུན་པར་བྱའོ། ། བསྐོ་བྱ་སྟོན་འབྲིང་གི ། བཅུ་དྲུག་ཉིན་པར་རུང་བ་ལས་ཀྱིས་གཏད། །
གོ་རིམ་ཇི་བཞིན་འདིང་བཟླས་རེ་རེའི་མདུན། ། བཏིང་ངོ་ཞེས་པས་གོ་བྱ་གཞན་གྱིས་ལེན། ། མཚམས་ཀྱི་ནང་དེར་དབྱར་སྔ་མ་གནས་པར་ཁས་མ་བླངས་པ་དང༌། དབྱར་རལ་བ་དང༌། ས་གཞན་ན་གནས་པ་དང༌། དེ་དག་ཉིད་ཐོབ་པ་དང༌། ཆོས་མིན་པའི་ཕྱོགས་སུ་སོང་བ་མིན་པའི་དགེ་སློང་གཅིག་ལ་སྤྲོ་བ་བྱས། གསོལ་བ་དང་གཉིས་ཀྱི་ལས་ཀྱིས་བསྐོ་བར་བྱའོ། ། ཆོས་གོས་བློ་མཐུན་པར་བྱས་པའི་ཉིན་དེ་ཀར་བསྐོས་པ་ལ། གསོལ་བ་འབའ་ཞིག་པའི་ལས་བྱས་ཏེ་གཏད་པར་བྱའོ། །
བསྐོས་པ་དེས་ཀྱང་བཀྲུ་བ། དྲུབ་པ། ཁ་བསྒྱུར་བ་གང་ཡང་རུང་བ་མ་གྲུབ་ན་མ་གྲུབ་པ་ཉིད་དང༌། གསུམ་ཀར་མ་གྲུབ་ན་གསུམ་ཀ་རྗེས་སུ་བསྒྲུབ། ཟིན་པ་ཞིག་ན་རང་གི་ཁ་བསྲུབས་གཉིས་སམ་གསུམ་བསྒྲུབ་པར་བྱའོ། ། ནོད་པའི་དུས་འདིང་བར་འགྱུར་རོ་སྙམ་དུ་སེམས་བསྐྱེད་དེ་མ་བརྩམས་པའི་ཕྱིར་རོ། ། རང་བྱེད་པའི་ཚེ་འདིང་ངོ་སྙམ་དུའོ། ། དེའི་མཇུག་ཏུ་བཏིང་ངོ་སྙམ་དུ་སེམས་སོ། ། སྔ་མ་མ་བྱས་པས་ཉམས་ན་ཡང་འོག་མ་གཉིས་བྱས་ན་སྲ་བརྐྱང་འདིང་བར་མི་འབྱུང་བ་མ་ཡིན་ནོ། ། སྟོན་ཟླ་འབྲིང་པོའི་ཚེས་བཅོ་ལྔའི་རྒོངས་འདིང་བར་བྱེད་པ་དེས་དགེ་འདུན་ཐམས་ཅད་མཚམས་ཀྱི་ནང་དུ་འཚོགས་པ་ལ།
ཚེ་དང་ལྡན་པ་དག་བདག་སང་སྲ་བརྐྱང་འདིང་བར་འགྱུར་གྱི། ཁྱེད་ཅག་གིས་རང་རང་གི་ཆོས་གོས་རྣམས་དབྱུང་བར་བྱའོ། ། ཞེས་བརྗོད་ལ། བཅུ་དྲུག་གི་ནང་པར་སྲ་བརྐྱང་འདིང་བའི་དོན་དུ་དགེ་འདུན་འདུ་བ་དེའི་སྐབས་གནས་མལ་བཤམ་པ་དང༌། གཎྜི་བརྡུང་བ་དང༌། དྲིས་པའི་ཚིག་གིས་ཡང་དག་པར་བསྒོ་སྟེ། སྲ་བརྐྱང་དུ་འདིང་བའི་ཆོས་གོས་སུམ་ཕྲུགས་དྲི་དང་མེ་ཏོག་གིས་མཆོད་ཅིང་བདུག་སྤོས་དྲི་ཞིམ་པོས་བདུགས་པ་ཕྲུགས་གཅིག་གམ། གཉིས་སམ། དུ་མ་ཇི་སྙེད་འབྱོར་བ་དག་གཟེབ་ཀྱི་པྲོག་མ་གཅིག་ཏུ་ལྷན་ཅིག་བཞག་པ་སྲ་བརྐྱང་འདིང་བར་བྱེད་པའི་དགེ་སློང་གི་པང་པར་ཐོགས་ཏེ། ཐོག་མར་དགེ་འདུན་ལ་སྲ་བརྐྱང་འདིང་བ་བསྒྲུབ་པར་བྱ་བའི་སྔགས་བཟླས་པ་དེའི་འོག་ཏུ།
གནས་བརྟན་མན་ཆད་ནས་དགེ་སློང་ཐམས་ཅད་ཀྱི་མདུན་དུ་རྒན་རིམ་གྱིས་འདུག་སྟེ་དགེ་སློང་ལ་གོ་བར་བྱ་བའི་སྔགས་ལན་གསུམ་བཟླས་སོ། ། གནས་བརྟན་སོགས་དགེ་སློང་རེ་རེས་ཀྱང་འཕྲལ་དེར་ལེགས་པར་བཏིང་ངོ༌། ། ཤིན་ཏུ་བཏིང་ངོ༌། ། འདི་ལ་རྙེད་པ་དང་ཕན་ཡོན་གང་ཡོད་པ་དེ་བདག་གི་ཡིན་ནོ། ། ཞེས་བརྗོད་དོ། ། སྲ་བརྐྱང་འདིང་བ་ན་གཉིད་ལ་སོགས་པའི་དབང་གིས་བཏིངས་པ་འདི་ཉམས་སུ་མ་མྱོང་ཀྱང༌། གཉིད་སད་པ་ལ་སོགས་པའི་དུས་ན་བཏིང་བ་ཐོས་ནས་ཚོགས་པ་བྱིན་པས་མངོན་སུམ་དུ་གྱུར་པ་འདི་ལ་རྗེས་སུ་ཡི་རངས་བར་བྱེད་ན་བཏིང་བའི་ཕན་ཡོན་དང་རྙེད་པ་འབྱུང་ངོ༌། ། དུས་སུ་གསེང་བྲད་སྤྲུག་གོ་ཁྱིམ་སོགས་མིན། ། འདིང་བའི་དགེ་སློང་དེས་དེ་ལྟར་བཏིངས་ནས། དུས་སུ་སིར་བུའི་ངད་ལ་གསེང་བར་བྱ།
ཉི་མ་ལ་བསྲོ་བར་བྱ། རྡུལ་སྤྲུག་པ་དང༌། ཁྱིམ་དུ་བ་ཅན་དང་རྡུལ་ཅན་དུ་མི་བཞག་པ་དང༌། རྒྱལ་པོའི་ཕོ་བྲང་དུ་མི་བཞག འདིང་བར་བྱེད་པས་བཏིང་བ་དེ་དག་དང་མཚམས་ཀྱི་ཕྱིར་སྐྱ་རེངས་ཀྱི་ཆོད་པར་བྲལ་བར་མི་བྱའོ། ། བཏིང་བ་དེ་ཁྱེར་ནས་མཚམས་ཀྱི་ཕྱིར་མི་འགྲོ། མི་གཙང་བའི་སྐྱབས་དང༌། བླ་གབ་མེད་པར་མི་འཇུག་གོ ། མ་ཞིག་དཔྱིད་རའི་ཉར་དབྱུང་ལྷགས་དུས་ཉིད། ། དབྱུང་བ་ནི་རྣམ་པ་གཉིས་ཏེ།
རང་འཇུག་པ་བྲལ་བ་དང་བཅོས་མའོ། ། མཚམས་གང་དུ་དེ་བཏིང་བར་བྱེད་པའི་མཚམས་དེར་བྱིན་གྱིས་རློབ་པར་བྱེད་པའི་དགེ་སློང་ཐམས་ཅད་མེད་པའམ། ཐམས་ཅད་མཚམས་གཞན་དུ་ཕྱིན་པ་དེར་སྐྱ་རེངས་ཤར་བ་ན་འཇིག་ཅིང༌། གང་ཟག་ཉི་ཚེས་ཕྱིན་ནམ་མེད་ན་དེ་ཉིད་ཀྱིས་འཇིག་གོ ། དབྱར་གནས་པར་ཁས་བླངས་པའི་དགེ་འདུན་གྱི་གནས་དེའི་མཚམས་སུ་གཏོགས་པའི་དཀྱིལ་འཁོར་དེ་གཏན་གཏོང་ན་འཇིག་གོ ། ཐ་མ་འདི་ནི་གང་ཟག་ཁོ་ན་ལའོ། ། ཆོས་གོས་བྱ་བའི་བསམ་པ་མེད་ཅིང་ཕྱིར་འོང་བའི་སེམས་མེད་པས་མཚམས་ལས་འདའ་ན་འཇིག་སྟེ། སྦྱོར་བས་འགྲོ་བའི་མཐའ་ལས་བྱུང་བའོ། ། ཆོས་གོས་བྱ་སེམས་མེད་ཅིང་མཚམས་ཕྱིར་སོན་པ་ན། ཕྱིར་མི་འོང་བའི་སེམས་སྐྱེས་སམ་ཕྱིར་འོང་བ་ལ་ཐེ་ཚོམ་ཟ་ན་འཇིག་སྟེ།
ངེས་པར་བྱེད་པའི་མཐའ་ལས་བྱུང་བའོ། ། ཆོས་གོས་བྱ་བསམ་ཡོད་པ་ཟིན་ལ་ཕྱིར་མི་འོང་བའི་སེམས་ཐེ་ཚོམ་ཟ་ན་འཇིག་སྟེ། མཐར་ཐུག་པའི་མཐའ་ལས་བྱུང་བའོ། ། མཚམས་ཀྱི་ཕྱི་རོལ་དུ་ཆོས་གོས་བརྩམས་པ་རྐྱེན་གྱི་དབང་གིས་རྒྱུན་ཆད་ན་འཇིག་སྟེ། ཞིག་པའི་མཐའ་ལས་བྱུང་བའོ། ། བསམ་པའི་རྒྱུན་ཆད་པས་མཚམས་ཀྱི་ཕྱིར་ཆོས་གོས་བྱེད་པར་གྱུར་པ་ཆད་ན་འཇིག་སྟེ། བསམ་པའི་རྒྱུན་ཆད་པའི་མཐའ་ལས་བྱུང་བ་ཡིན་ནོ། ། ཆོས་གོས་བྱ་བའི་ཕྱིར་འོང་བ་ལ་ཐེ་ཚོམ་ཞིང་མཚམས་ལས་འདའ་བ་དང༌། ཆོས་གོས་བྱ་བ་ཕྱིར་འོང་བའི་སེམས་མེད་པས་མཚམས་འདའ་ན་འཇིག་སྟེ། མཚམས་ལས་འདས་པའི་མཐའ་ལས་བྱུང་བའོ། །
ལས་ལས་གཞན་བདག་ལ་སྲ་བརྐྱང་མི་དགོས་སོ་སྙམ་དུ་བལྟོས་པ་མེད་པའི་སེམས་སྐྱེས་ཀྱང་འཇིག་པས། དེའི་རྗེས་སུ་མི་འབྲང་བར་ལས་ཉིད་ཀྱིས་སྲ་བརྐྱང་དབྱུང་ངོ༌། ། བཅོས་མས་འཇིག་པ་ནི་ལས་ཏེ། དཔྱིད་རའི་ཉ་ལ་གསོ་སྦྱོང་བྱས་པའི་རྗེས་ལ་གསོལ་བ་དང་གཉིས་ཀྱི་ལས་ཀྱིས་སྲ་བརྐྱང་དབྱུང་བར་བྱའོ། ། དམིགས་བསལ་དགེ་སློང་ཆོམ་རྐུན་གྱིས་བཅོམ་པ་དག་ལྷགས་ན། དེ་དག་གི་དོན་དུ་གསོ་སྦྱོང་གི་དུས་དང་སྦྱར་ཏེ་གསོ་སྦྱོང་བྱས་ལ། དེའི་མོད་ལ་གསོལ་བ་དང་གཉིས་ཀྱི་ལས་ཀྱིས་དབྱུང་ངོ༌། ། རྗེས་སུ་འབྲེལ་བའི་ཤན་མེད་ན་དབྱུང་བ་མ་ཐོས་ཀྱི་བར་དུ་སྲ་བརྐྱང་བཏིང་བའི་ཕན་ཡོན་རྗེས་སུ་འཇུག་གི ཐོས་ན་ནི་མེད་པར་འགྱུར་རོ། ། རྗེས་སུ་འབྲེལ་བ་ཡོད་པ་ཞེས་བྱ་བ་གོས་ལ་རེ་བ་ཡོད་པ་དང༌།
གོས་བརྩམས་པ་མ་ཞིག་པ་དང༌། གོས་བརྩམས་པ་མཐར་ཐུག་པར་མ་གྱུར་པའི་ཤན་ཡོད་པའོ། ། དེ་མེད་ན་རྗེས་སུ་འབྲེལ་བ་མེད་པའོ། ། རྗེས་འབྲེལ་ཡོད་ན་མཐར་ཐུག་པ་དང་རེ་བ་ཆད་པའི་བར་དུ་ཡོད་ལ། དེ་ནས་མེད་དོ། ། སྲ་བརྐྱང་མ་བྱུང་བའི་སྔོན་རོལ་དུ་དེའི་རྙེད་པ་བགོ་བར་མི་བྱའོ། ། དགེ་སློང་ཆོས་གོས་ངན་པ་ལ་དགེ་འདུན་གྱི་གསོལ་བའི་ལས་ཀྱིས་དེ་ལ་ཆོས་གོས་ཀྱི་རྒྱུ་བྱིན་ནོ། ། སྲ་བརྐྱང་བཏིང་ནས་དེའི་འོག་ཏུ་དགེ་འདུན་བྱེ་བར་གྱུར་ན། དགེ་སློང་དེ་དག་སྲ་བརྐྱང་དབྱུང་བ་ཐ་དད་པར་འགྲུབ་པས་གཅིག་གིས་ཕྱུང་ན་ཅིག་ཤོས་ཀྱིས་དབྱུང་ངོ༌། ། དགག་དབྱེ་བྱས་ནས་བྱེ་ན་སྲ་བརྐྱང་ཆོས་སྨྲ་བ་དག་ཡོད་པས་འདིང༌།
ཆོས་མ་ཡིན་པ་སྨྲ་བ་དག་གིས་བཏིངས་ཀྱང་དབྱར་གནས་པའི་རྒྱུ་ལས་བྱུང་བའི་རྙེད་པ་ནི་སྔ་མ་ལ་འོས་པ་ཉིད་དེ། གཉིས་པ་ཕྱོགས་གཞན་དུ་གནས་པའི་ཕྱིར་རོ། ། རང་བཞིན་དུ་གནས་པའི་གནས་སུ་སྲ་བརྐྱང་འདིང་བར་བྱེད་པ་སྤངས་ན་རྙེད་པ་མི་འཐོབ་ལ། འདི་ལས་བདག་གི་རྙེད་པ་དང་ཕན་ཡོན་འབྱུང་ངོ་སྙམ་དུ་བསམ་ན་སྲ་བརྐྱང་བཏིང་བ་ཡིན་ཞིང་འདུན་པ་ཕུལ་བར་བྱེད་པ་ཡང་ངོ༌། ། བསམ་པ་དེ་དང་བྲལ་ན་སྲ་བརྐྱང་ཕྱུང་བར་བརྗོད་དོ། ། འདུན་པ་མ་ཕུལ་བ་ལ་ཕྱུང་བ་ཐོས་པའི་ཚེ་ན་བྱའོ། ། མཚམས་གཅིག་པའི་ནང་ན་གནས་དུ་མ་ཡོད་ལ། ཁ་ཅིག་གནས་གཅིག་ཏུ་གནས་ཤིང་ལྷག་མ་གཞན་དུ་གནས་ན་དེ་དག་ཐམས་ཅད་སྲ་བརྐྱང་བཏིང་བའི་ཕྱིར་གནས་པ་ཡིན་ལ། རྙེད་པའི་ཕྱིར་ནི་མ་ཡིན་ཏེ། རྙེད་པ་ནི་བདག་པོས་རྣམ་པར་གཞག་པ་བཞིན་དུ་གནས་སོ། །
བཏིངས་ནས་མཚམས་ཐ་དད་པར་བྱས་ནས་གནས་གང་ཡང་རུང་བ་བཞག་ན་ཡང་སྲ་བརྐྱང་བཏིང་བ་རང་གི་གནས་ཡིན་ནོ། ། མཚམས་ཐ་དད་ན་བྱུང་བ་ནི་སོ་སོར་བྱ་དགོས་སོ། ། སྲ་བརྐྱང་མ་བཏིང་བའི་གང་ཟག་སྲ་བརྐྱང་འབྱིན་པའི་ཁ་སྐོང་དུ་མི་རུང་བ་ཡིན་ནོ། ། ཕན་ཡོན་རྙེད་པ་བཅུ་དང་ལྔས་ཐོབ་མིན། ། ཕན་ཡོན་ནི་བཅུ་སྟེ། འཆང་བ་དང༌། འབྲལ་བ་དང༌། འཇོག་པ་དང༌། ཡང་ཡང་ཟ་བ་དང༌། འདུས་ཤིང་ཟ་བ་དང༌།
མ་སྨྲས་པར་གྲོང་དུ་འགྲོ་བ་དང༌། གོས་སློང་བ་དག་ལ་ཉེས་པ་མེད་པ་དང༌། དགེ་སློང་ལྷག་མ་དག་དང་རྙེད་པ་ཐུན་མོང་དུ་འགྱུར་བ་ཞེས་བྱ་བ་བརྒྱད། སྟོད་གཡོགས་སྨད་གཡོགས་དང་བཅས་པའི་ཆོས་གོས་ཀྱིས་ལྗོངས་རྒྱུ་ཞིང་འགྲོ་བ་དང༌། རུང་བར་མ་བྱས་པའི་གོས་ཇི་ཙམ་འདོད་པ་འཆང་བ་ཞེས་བྱ་བ་གཉིས་ཏེ་བཅུའོ། ། སློང་བར་མི་རིགས་པ། རིགས་པ། དཔགས་པ་སློང་བ། སོ་སོ་ནས་དཔགས་པ་སློང་བ་བཞི་གོས་སློང་བ་ཞེས་གཅིག་ཏུ་བསྡུས་པ་དང་འབྲལ་བ་སྤྱི་གནང་བས་དགོན་པ་པའི་འབྲལ་བའང་གནང༌། བརྟད་པ་ལས་བྱུང་བའང་མེད་དེ།
གནང་བའི་ཕྱིར་རོ། ། རྙེད་པ་ཐོབ་ལ་ཕན་ཡོན་མེད་པ་ནི་བཅུ་སྟེ། མགུ་བ་སྤྱད་བཞིན་པ་དང༌། མགུ་བ་བྱས་ཀྱང་དབྱུང་བ་མ་བྱས་པ་དང༌། སྤོ་བ་སྤྱོད་བཞིན་པ་དང༌། སྤོ་བ་དེ་ལས་ལངས་ཀྱང་མགུ་བ་མ་བྱིན་པ་དང༌། དབྱར་ཟླ་བ་གསུམ་གནས་དགོས་པ་ལས་དབྱར་གནས་མ་རྫོགས་པ་དང༌། དབྱར་བྲལ་བ་དང༌། དབྱར་གནས་སྔ་ཕྱི་གཉིས་ལས་དབྱར་ཕྱི་མར་གནས་པ་དང༌། དེ་བཞིན་དུ་སྲ་བརྐྱང་བཏིང་བ་ལ་མངོན་དུ་མ་གྱུར་པ་ལྐོག་ཏུ་གྱུར་པར་གནས་པའི་དགེ་སློང་དང༌།
དགེ་ཚུལ་དག་དང༌། བསླབ་པ་སྤྱོད་པར་བྱེད་བཞིན་པ་སྟེ་བཅུའོ། ། རྙེད་པ་ལ་མི་དབང་བ་ནི། ལྟ་བ་དྲི་མ་ཅན་སྡིག་པའི་ལྟ་བ་འཆང་བ་དང༌། ཚུལ་ཁྲིམས་དྲི་མ་ཅན་ཕམ་པས་གོས་པ་དང༌། དགེ་སློང་གང་ཞིག་འཐབ་ཀྲོལ་སོགས་ཀྱི་རྒྱུས་དགེ་འདུན་གྱིས་གནས་དབྱུང་བྱས་ནས་རབ་ཏུ་སྤངས་པ་དང༌། ཆོས་ཕྱོགས་པ་དང་ཆོས་མ་ཡིན་པ་གཉིས་སུ་གྱེས་པའི་དུས་སུ་ཆོས་མ་ཡིན་པའི་ཕྱོགས་སུ་ལྷུང་བ་དང༌། དེ་བཞིན་དུ་གནས་གཞན་དུ་དབྱར་གནས་བཅས་པ་སྟེ་ལྔའོ།། །། གཉིས་པ་གྲང་བ་དང་རྟགས་ཉམས་པ་སྤོང་བ་གོས་ཀྱི་གཞི་ནི། རྒྱུ་བདུན་གོས་དྲུག་ལ་ནི་ཆོས་གོས་གཉིས། །
སྣམ་སྦྱར་དགུ་དང་བླ་གོས་གསུམ་མཐང་གོས། ། གཉིས་ཏེ་ཚད་ལྡན་རུང་བའི་ཚོན་གྱིས་བསྒྱུར། ། མ་རྙེད་ཕོངས་ལ་འཁོར་གསུམ་ཁེབས་ཙམ་གནང༌། ། མཚོན་གྱིས་མ་དྲས་པའི་གོས་སྤྱད་པར་མི་བྱའོ། ། དྲས་ཤིང་དྲུབ་པ་ཆོས་གོས་ཉིད་དུ་བྱིན་གྱིས་བརླབ་པར་བྱའོ། ། ཞེས་པའི་དོན། གླེང་གཞི་འཚོ་བྱེད་གཞོན་ནུ་ལུས་འཕགས་རྒྱལ་པོའི་དཔྱད་བྱས་པས། བརྒྱ་སྟོང་རི་བའི་བེའུ་རས་ཡུག་ཆེན་པོ་གཅིག་བྱིན་པ་དེ་སྟོན་པ་ལ་ཕུལ་ལོ། ། ཀུན་དགའ་བོ་འདི་ལོང་ལ་ངའི་ཆེད་དུ་དྲོས་ཤིག ཀུན་དགའ་བོས་ས་ཕྱོགས་ཡངས་པ་བལྟས་པས་མང་པོ་ལྡང་བར་མཐོང་ནས།
བཅོམ་ལྡན་འདས་ཀྱི་ཆོས་གོས་གསུམ། བདག་ཉིད་ཀྱི་བླ་གོས་མཐང་གོས། སྒྲ་གཅན་འཛིན་གྱི་རལ་ཆུང་དཔུང་ཆད་གཅིག་བྱས་སོ། ། སྟོན་པས་དབྱར་གྱི་གནས་དེར་རས་ལྔ་བརྒྱ་བརྙེས་ཤིང༌། དགེ་འདུན་གྱིས་ཀྱང་མང་དུ་རྙེད་ནས། ཇི་ལྟར་བྱ་མ་ཤེས་ནས་གསོལ་པས། ཁྱིམ་པས་གོས་གྲིས་དྲས་ནས་ཁ་དོག་ངན་པར་བྱས་ཏེ་བཅང་པར་བྱའོ། ། གཟུགས་ཅན་སྙིང་པོས་འཚོ་བ་པ་ཞིག་མཐོང་ནས་གླང་པོ་ཆེ་ལས་བབས་ནས་རྐང་པ་ལ་གཏུགས་པའི་ཕྱག་བྱས་སོ། ། གཅིག་གིས། ལྷས་སུ་ལ་ཕྱག་བགྱིས།
ཉན་ཐོས་ལའོ། ། མིན་ཏེ། འཚོ་བ་པའོ། ། རྒྱལ་པོས་སྟོན་པ་ལ་དགེ་སློང་གི་ཆོས་གོས་ལ་མཚན་མ་ཅུང་ཟད་མཛད་དུ་གསོལ། ། གནང་ངོ༌། ། ཀུན་དགའ་བོ་ལུས་འཕགས་ཀྱི་རི་བོ་མཐོང་ངམ། མ་མཐོང་ལགས་སོ། ། ངའི་ཆོས་གོས་ཀྱི་གྲྭ་ལ་འཇུས་ཤིག འཇུས་པས། ལུས་འཕགས་ཀྱི་རི་ལ་ཕྱིན་པ་དང༌།
མ་ག་དྷའི་མི་རྣམས་ཀྱི་ཞིང་མཉམ་ཞིང་ཉེ་འཁོར་མཉམ་པ་རྣང་གི་ཁྱད་པར་སྣ་ཚོགས་པ་རྣང་སྒལ་གྱིས་འབྲེལ་ཅིང་མཛེས་པ་གཟིགས་ནས་མཐོང་ངམ། ཆོས་གོས་འདི་བཞིན་དྲས་ཏེ་དྲུབ་པར་བྱའོ། ། དགེ་སློང་གི་སྣམ་ཕྲན་ཁ་ཕྱོགས་གཅིག་ཏུ་བསྟན་པས་མི་མཛེས་ནས། ཀུན་དགའ་བོས་བཀའ་མ་སྩལ་མོད་ཀྱི་འདིས་རྐྱེན་བྱས་ནས་གནང་བའི་སྐབས་ཡོད་མོད་སྙམ་ནས་ཁ་ཕྱོགས་གཉིས་ཀར་བསྟན། འོན་ཀྱང་མ་མཛེས་ནས་མཐའ་སྐོར་ནས་ཕུལ་བས། ལེགས་སོ། ། ངས་གནང་བ་ཁྱོད་ཀྱིས་ཤེས་ཏེ། འདི་ལྟ་བུ་དྲས་ལ་དྲུབ་བོ། ། རུང་བའི་རྒྱུ་བདུན་ནི། ཚིག་ལེའུར་བྱས་པ་ལས།
བལ་གོས་ཤ་ན་ཉི་འོག་དང༌། །

རས་གོས་དང་ནི་ཟར་མ་དང༌། ། གོ་ཏམ་པ་དང་དུ་གུ་ལ། ། ཆོས་གོས་རྒྱུ་ནི་རྣམ་པ་བདུན། ། ཞེས་པ་ཉིད་དོ། ། གོས་དྲུག་ནི། དུར་ཁྲོད་པའི་གོས་ནི། དུར་ཁྲོད་དུ་སྤྱོད་པའི་གོས་སོ། ། མི་ཤེས་པའི་གོས་ནི། སྦྱིན་པ་པོ་ངོ་མི་ཤེས་པ་ཉིད་དོ། ། ཤེས་པའི་གོས་ནི། སྦྱིན་པ་པོ་ངོ་ཤེས་པ་ཉིད་དོ། །
སོང་བའི་གོས་ནི། ཆེད་དུ་སོང་ནས་རོའི་གོས་གནས་གཞན་དུ་བླངས་པའོ། ། མ་སོང་བའི་གོས་ནི། རོའི་གོས་བླངས་ནས་གོས་གནས་དེ་ཉིད་དུ་སྤྱོད་པའོ། ། ཕྱག་དར་ཁྲོད་ནི། བོར་བ་སྟེ། ཕྲན་ཚེགས་ཀྱི་འགྲེལ་པར། ཆུའི་མཐའ་ནི་ངོགས་ཡིན་ལ། གོས་ཀྱི་མཐའ་ནི་ཕྱག་དར་ཁྲོད་པ་ཡིན་ཏེ། ཕྱག་དར་དང་འདྲ་བ་ཕྱག་དར་དུ་བོར་བའོ། །
ཞེས་པ་དྲུག་གོ ། ཕྱག་དར་ཁྲོད་ནི་རྣམ་པ་ལྔ་སྟེ། ལྔ་གང་ཞེ་ན། ཕྱག་དར་ཁྲོད་དེ་ཡང་རྡུལ་གྱི་སྦགས་པ་སྟེ། ལམ་པོ་ཆེའི་གོས་དང༌། དགོན་པར་བོར་བ་དང༌། སྲང་དུ་བོར་བ་དང༌། མེས་ཚིག་པ་དང༌། མི་གཙང་བ་དག་གིས་གོས་པའོ། ། ཡང་ན་མེས་ཚིག་པ་དང༌།
ཆུ་ལ་བོར་བ་དང༌། དེ་བཞིན་དུ་མ་མས་བྱིན་པ་ཉིད་ནི་བུ་ཆུང་གི་མི་གཙང་བས་གོས་པ་དང༌། བྱི་བའི་སོས་འཆོས་པ་དང༌། དེ་བཞིན་དུ་བེའུས་ཟོས་པའོ། ། ཆོས་གོས་གཉིས་ནི། ཆོས་གོས་གསར་པ་དང༌། བརྙིངས་པ་ལོངས་སྤྱད་བཟོད་ཙམ་དུ་ཡོད་པའོ། ། དུས་ཚིགས་གཅིག་རངས་པར་མ་སྤྱད་པ་ནི་གསར་པ་སྟེ། དེ་ལ་སྣམ་སྦྱར་དང་གདིང་བ་གཉིས་རིམ་དུ་བྱ་ཞིང་གཞན་བླ་གོས་ལ་སོགས་པ་རྣམས་ཐམས་ཅད་དུ་ཆིག་རྐྱང་འབའ་ཞིག་ཏུ་བྱའོ། ། ཕྱག་དར་ཁྲོད་མ་ཡིན་པའི་བརྙིངས་པ་ལ་སྣམ་སྦྱར་དང་གདིང་བ་ལ་བཞི་རིམ་དུ་བྱའོ། །
ཕྱག་དར་ཁྲོད་ལ་ཅི་ཙམ་དགོས་པ་ཡང་བྱའོ། ། སྣམ་སྦྱར་ནི། ཆེ་ཚད་གསུམ། འབྲིང་ཚད་གསུམ། ཐ་མའི་ཚད་གསུམ་སྟེ་དགུའོ། ། དང་པོ་ནི། སྣམ་ཕྲན་ཉེར་ལྔ་པ་དང༌། ཉེར་གསུམ་པ་དང༌། ཉེར་གཅིག་པ་གསུམ། གླེགས་བུ་ཕྱེད་དང་ལྔ་པར་བྱས་པ།
གཉིས་པ་ནི། སྣམ་ཕྲན་བཅུ་དགུ་པ་དང༌། བཅུ་བདུན་པ་དང༌། བཅོ་ལྔ་པ་གསུམ། གླེགས་བུ་ཕྱེད་དང་བཞི་པ། གསུམ་པ་ནི། བཅུ་གསུམ་པ་དང༌། བཅུ་གཅིག་པ་དང༌། དགུ་པ་གསུམ། གླེགས་བུ་ཕྱེད་དང་གསུམ་པ་བྱས་པའོ། །
ཆེ་ཚད་ལ། ཞེང་ལ་ཁྲུ་གསུམ། སྲིད་དུ་ཁྲུ་ལྔའོ། ། ཞེང་ལ་ཕྱེད་དང་གསུམ། སྲིད་དུ་ཕྱེད་དང་ལྔ་ནི་ཆུང་ངུའོ། ། དེ་གཉིས་ཀྱི་བར་ཅི་ཡང་རུང་བ་ནི་འབྲིང་པོའོ། ། ཇི་ལྟར་སྲིད་དུ་བསྟན་པའི་ཚལ་བུ་རྣམས་ཀྱི་སྣ་མཐོ་དམན་དུ་འདུག་པས་སྣམ་ཕྲན་སྣེལ་ཞི་ཉིད་དུ་གྱུར་པ་དེ་ལྟར་ཆོས་གོས་དེ་དྲུབ་པར་བྱའོ། ། སྣམ་བུ་གཅིག་ལ་ཚལ་བུས་ནོན་པའི་ལྷག་མ་སྣོན་པ་ཇི་ཙམ་ཡོད་པ་དེ་ཙམ་དུ་དེ་ལས་གཞན་པའི་སྣམ་བུ་ལྷག་མ་དག་ཀྱང་དེ་དང་མཉམ་པར་བྱའོ། ། དབུས་ཀྱི་སྣམ་ཕྲན་ལས་བལྟོས་ནས་གཡས་གཡོན་གྱི་ཕྱོགས་གཉིས་སུ་ཚལ་བུའི་འཕྲོ་ཕྱོགས་ཕྱོགས་སུ་བལྟ་བར་བྱའོ། ། ངོས་བཞི་ཀུན་ནས་འཁོར་བར་མཐའ་སྐོར་གྱིས་འཕྲོ་ཐམས་ཅད་བསྐོར་བར་བྱའོ། །
གླེགས་བུ་དང་གླེགས་བུ་ཕྱེད་པ་རྣམས་ཚད་མཉམ་པར་བྱ་སྟེ། གཞལ་བའི་ཕྱག་ཤིང་གིས་སོ། ། ཚད་ནི་སོར་བཞིའམ་མཐེབ་མཛུབ་ལྟོ་སྤྲད་ནས་བརྐྱང་བའི་མཐེབ་མཛུབ་ཀྱི་རྩེ་མོའི་ཚད་བྱ་རོག་གི་མཐོ་གང་ཞེས་བྱའོ། ། དེ་ནི་ཆོས་གོས་ཆེ་ཚད་ཀྱིའོ། ། སོར་གསུམ་དང༌། ཕྱེད་དང་གསུམ་དང༌། གཉིས་དང༌། མཐེབ་སོར་གཅིག་གང་ཡང་རུང་བ་ཆུང་ཚད་ཀྱིའོ། ། འབྲིང་གི་བར་མའོ། ། གང་ཟག་ལུས་ཀྱི་རྐྱེན་དང་ལག་པའི་ཚད་དུ་འཚམ་པ་ལ་རང་རང་གི་ཁྲུ་ཉིད་འདིར་ཚད་ཡིན་ལ།
གང་ལུས་ལ་བལྟོས་ན་ལག་པའི་ཚད་རིང་བའམ་ཐུང་བ་ཡིན་ལ། ལུས་ལས་ཆ་མཉམ་པ་བདུན་དུ་རྣམ་པར་ཕྱེ་བའི་ཆ་གཉིས་ཁྲུར་བཞག་ནས་འཇལ་ཏེ། ཁྲུའི་དོན་ནི་ལུས་ཀྱི་ཆ་བདུན་ལས་གཉིས་སོ་ཞེས་གསུངས་པའི་ཕྱིར་རོ། ། ཆོས་གོས་བརླག་པ་དང་ཚིག་པ་ལྟ་བུའི་རྐྱེན་ཡོད་ན་སྣམ་སྦྱར་མ་དྲས་པ་དང༌། ལྷན་ཐབས་སུ་གླན་ཡང་བྱིན་རླབས་ཆགས་ལ། རྐྱེན་མེད་ན་དྲས་ཤིང་དྲུབས་པ་ཁོ་ན་ལ་ཆོས་གོས་ཉིད་དུ་བྱིན་གྱིས་བརླབ་བོ། ། བླ་གོས་དང་མཐང་གོས་ལ་ནི་དྲས་ཤིང་དྲུབ་པ་ལའམ། མ་དྲས་པ་ལ་ཡང་བྱིན་གྱིས་བརླབ་ཏུ་རུང་སྟེ། ཅི་དགར་འཇུག་པའི་ཆོ་ག་ཡིན་པས་སོ། ། རྡུལ་ཡོད་པ་དང་ས་ལ་ཆོས་གོས་མི་འདིང་བར་དྲ་བའི་ཕྱིར་དུ་ཤིང་ངམ་སྨྱུག་མ་ལ་གཏན་པ་ཆོས་གོས་དང་ཚད་མཉམ་པ་བྱའོ། །
དེ་ལ་གཏན་པ་སྤང་ལེབ་ཅེས་བྱའོ། ། གྲིས་མ་དྲས་པ་བཅད་དུ་མི་རུང་བས། དེའི་ཆེད་དུ་གྲི་སོར་དྲུག་གམ་བརྒྱད་མན་སོར་བཞི་ཡན་འཆང་ཞིང་ཚེམ་བུའི་ཆེད་དུ་ཁབ་དང༌། དེའི་སྣོད་དུ་ཁབ་རལ་བཅང་ངོ༌། ། གྱོན་པའི་ཚེ་མི་འབྱིལ་བར་བྱ་བའི་ཕྱིར་ཆོས་གོས་སྒྲོག་རྟེན་དུ་སྒྲོ་གུ་བྱའོ། ། སྣམ་ཕྲན་དུ་དྲས་ཏེ་སྦྱར་བས་ན་སྣམ་སྦྱར་རོ། ། དེའི་སྣོད་གཏུར་བུ་བྱ་སྟེ། སྲིད་དུ་ནི་ཁྲུ་གསུམ་མོ། ། ཞེང་དུ་ནི་ཁྲུ་ཕྱེད་དང་གསུམ་ལས་ཉིས་བལྟབ་ཏུ་བྱས་ཏེ་བཙེམ་མོ། ། དབུས་སུ་ཁ་གདོད་དོ། །
སྣམ་སྦྱར་མཆན་ཁུང་གཡས་པའི་རྔུལ་གྱིས་མ་རུངས་པར་མི་འགྱུར་བར་བྱ་བའི་ཕྱིར་དེའི་ཐད་སྲིད་དུ་ཁྲུ་ཕྱེད་དང་དོ། ། ཞེང་དུ་མཐོ་གང་བའི་ལྷན་པ། ངོས་གཉིས་ཀར་སྐུད་པའི་གཟུང་གདབ་ཅིང་སྦྱར་བར་བྱ། བཙེམ་པ་ནི་མ་ཡིན་ནོ། ། བླ་གོས་ཀྱི་ཆེ་འབྲིང་ཆུང་ངུའི་ཚད་ནི་དེ་དང་མཚུངས་ལ། སྣམ་ཕྲན་ནི་བདུན་པ་དང༌། གླེགས་བུ་ནི་ཕྱེད་དང་གསུམ་པར་བྱའོ། ། བླ་ནི་སྟོད་དེ། དེ་སྐྱོབ་པར་བྱེད་པའི་ཕྱིར་བླ་གོས་སོ། ། མཐང་གོས་ཀྱི་ཚད་སྤྱིར་བཏང་དེ་ཉིད་དང༌།
སྣམ་ཕྲན་ལྔ་པ་དང༌། གླེགས་བུ་ཕྱེད་དང་གཉིས་མའོ། ། དམིགས་བསལ་མཐང་གོས་ཀྱི་ཚད་ནི། ཞེང་དུ་ཁྲུ་དོ་པ་ཉིད་དུ་ངེས་ལ། སྲིད་དུ་ཁྲུ་ལྔ་པ་དང་བཞི་པའོ། ། འཁོར་གསུམ་ཁེབས་ཙམ་གྱི་བར་ཡང་རུང་བར་བཤད་དོ། ། མཐང་ནི་མཐའ་སྟེ་སྨད་ཡིན་ལ། དེ་སྐྱོབ་པའི་གོས་ཡིན་པས་མཐང་གོས་སོ། ། དགེ་སློང་མ་ལ་དེ་ལྟར་གསུམ་དང༌། ཤིང་ང་དཔུང་ཆད་དང༌།
རྔུལ་གཟན་ཞེས་བྱ་བ་དག་གོ ། རུང་བའི་ཚོན་ནི། ཚིག་ལེའུར་བྱས་པ་ལས། སྔོན་པོ་བཙག་དང་ངུར་སྨྲིག་རྩི། ། འདི་དག་རུང་བའི་ཚོན་གསུམ་སྟེ། ། ཚོན་ཆེན་དག་གིས་ཆོས་གོས་ནི། ། ཁ་སྒྱུར་བྱེད་པ་བཀག་པ་ཡིན། ། རྒྱ་སྐྱེགས་ལེ་བརྒན་རྩི་དང་བཙོད། ། རྨ་ཤིང་རྩི་དང་མཐིང་ཤིན་མཚལ། ། སིནྡྷཱུ་ར་དང་གུར་ཀུམ་སྟེ། །
འདི་དག་ཚོན་ཆེན་བརྒྱད་དུ་འདོད། ། ཅེས་སོ། ། རྔུལ་གཟན་ཤམ་ཐབས་གཉིས་གཉིས། རྔུལ་གཟན་དང་རྔུལ་གཟན་གྱི་གཟན་གཉིས། ཤམ་ཐབས་དང་ཤམ་ཐབས་ཀྱི་གཟན་གཉིས་ཏེ། ཚད་བླ་གོས་དང་མཐང་གོས་དང་མཉམ་པའོ། ། གཡན་པ་དགབ། གདིང་བ་རས་ཆེན་སྐྲ་བཟད་གདོང་རྣག་གཟན། ། དྲས་པ་གསུམ་སྟེ་བཅུ་གསུམ་འཚོ་བ་དང༌། ། ལྷག་དང་མཁོ་དང་ཕྲན་ཚེགས་ཡོ་བྱད་བཞི། །
དགེ་སློང་ཞིག་གཡན་པའི་ནད་ཀྱིས་ཐེབས་ནས། ཆོས་གོས་ལ་རྣག་ཁྲག་གིས་རེག་ནས་དྲི་མི་ཞིམ་པས་སྦྲང་མ་འདུ་བས། བསོད་སྙོམས་ལ་ཞུགས་པས་ཁྱིམ་པ་འཕྱ་བར་བྱེད་པ་དེ་གསོལ་པས་གནང་ངོ༌། ། གཡན་པའི་ནད་ཅན་ལ་ལུས་ཀྱི་ཤ་ལ་སྦྱར་ནས་ནད་དེ་དགབ་པའི་ཕྱིར་གྱོན་པར་བྱ་བའི་གོས་ཡིན་པས་གཡན་པ་དགབ་པའོ། ། ཚད་སྲིད་དུ་ཁྲུ་དྲུག་དང༌། ཞེང་དུ་ཁྲུ་གསུམ་མོ། ། དེ་ཞག་ལྔའམ་དྲུག་ན་བཀྲུ་བར་བྱའོ། ། དགེ་སློང་མང་པོ་ཞིག་ཀུན་རའི་སྒོ་ན་གནས་མལ་མི་གཙང་བས་གོས་པ་འཁྲུ་བ་དང༌། སྐེམ་པ་དང༌། འདིང་བ་གཟིགས་ནས།
དད་པས་བྱིན་པ་ལ་བག་ཡོད་པ་དང༌། དུས་སུ་སྤྱད་པ་དང༌། སྐབས་སྐབས་སུ་སྤྱད་པ་དང༌། བརྟགས་ཏེ་སྤྱད་པ་ནི་ལེགས་ཀྱི། དེ་བས་ན་གནས་མལ་མི་གཙང་བས་གོས་ན་མོད་ཁོ་ན་ལ་བཀྲུས་ཏེ་དགེ་འདུན་གྱི་གནས་མལ་ལ་གདིང་བ་མེད་པར་ལོངས་སྤྱད་པར་མི་བྱའོ། ། མཉན་ཡོད་དུ་ཁྱིམ་བདག་གི་བུ་ཞིག་རབ་ཏུ་བྱུང་བ་དེས་ཁྲི་འབའ་ཞིག་ཐོབ་ཀྱི། མལ་སྟན་མེད་དོ། ། ཕ་དེས་དེར་སོང་བ་དང༌། ཁྲི་སྟོང་པ་ལ་མལ་སྟན་མེད་པར་མཐོང་ནས། ཁྱོད་ལ་སྟན་མེད་དམ།
རབ་ཏུ་བྱུང་ནས་རིང་པོ་ལོན་པས་ཐོབ་ཀྱི། ངེད་གཞོན་པས་མ་ཐོབ་བོ། ། ངས་པར་ཐང་ཞིག་བསྐུར་གྱི། ཐིངས་ཤིག མ་གནང་ངོ༌། ། ཁྱེད་ཀྱིས་སོ། ། གནང་གི པར་ཐང་ཐིངས་ཤིག དེས་གདིང་བ་མེད་པར་སྤྱད་པས་དྲི་མ་ཅན་དུ་གྱུར་ཏོ། ། ཁྱིམ་བདག་དེས་བཙུག་ལག་ཁང་དུ་འོངས་པ་དང༌།
དེ་དྲི་མ་ཅན་དུ་གྱུར་པས་ངོ་མ་ཤེས་ཏེ། བུ་བསོད་ནམས་ཆེན་པོར་གྱུར་ཏམ། ཅི་པར་ཐང་འདི་རྙེད་པས་སོ། ། རྙེད་རེ་སྐན། དྲི་མ་ཅན་དུ་གྱུར་ཏམ། གདིང་བ་མེད་པར་སྤྱད་པས་ལན་ནོ། ། ཁྱིམ་བདག་ཆེན་པོ་ལ་འོས་པའི་གོས་འདི་ལྟ་བུ་མ་རུངས་པར་བྱས་སམ་ཟེར་ནས་འཕྱ་བ་དེ་གསོལ་པས་སོ། ། སྟོན་པ་ཡངས་པ་ཅན་དུ་བསོད་སྙོམས་ལ་ཞུགས་པ་དང༌། མི་རྒྱབ་ནག་གཅིག་གཟིགས་ནས། ཀུན་དགའ་བོ་ལ་ཕ་གི་མཐོང་ངམ།
མཐོང་ལགས་སོ། ། འདི་འོད་སྲུང་གི་བསྟན་པ་ལ་རབ་ཏུ་བྱུང་ནས་དགེ་འདུན་གྱི་གནས་མལ་ལ་མི་གཙང་བ་དང༌། དྲི་མ་ཅན་དང༌། ཤུར་བུ་ལ་སོགས་པས་ལོངས་སྤྱད་པས། སྐྱེ་བ་ལྔ་བརྒྱར་རྒྱབ་ནག་ཏུ་སྐྱེས་ལ། ད་དུང་ཡང་རྒྱབ་ནག་ཏུ་སྐྱེའོ་ཞེས་གསུངས་སོ། ། གང་ཟག་གིས་དགེ་འདུན་གྱི་རྩྭ་མ་ཡིན་པའི་མལ་སྟན་དང༌། འདིང་ཡོགས་དང༌། གང་ཟག་གི་མལ་སྟན་ཁྲ་བོ་དང༌། ཁྱིམ་པའི་མལ་སྟན་ཆེས་བརྙིངས་པ་མ་གཏོགས་འདི་མ་བཏིང་བར་ལོངས་སྤྱོད་དུ་མི་དབང་བའི་ཕྱིར་འདིང་བའོ། །
འདི་ལ་སྟན་གྱི་འདུ་ཤེས་ནི་མི་བྱའོ། ། ཚད་ནི་སྲིད་དུ་ཁྲུ་གསུམ་མོ། ། མི་ཆོག་ན་ཁྲུ་ཕྱེད་དང་དོ་མན་ཆད་བསྣན་ནོ། ། ཞེང་དུ་ཁྲུ་དོ་དང་སོར་དྲུག་གོ ། སུམ་ཆའི་མཚམས་སུ་བཅད་དེ་ཆོས་གོས་ཀྱི་ཚལ་བུ་འདྲ་བར་གླེགས་བུ་ཕྱེད་དང་གཉིས་པ་བྱའོ། ། ཁྲ་བོ་ནི་མི་རུང་ངོ༌། ། དབྱར་གྱི་ཆར་པ་སྐྱོབ་པའི་ཕྱིར་འཆང་བས་དབྱར་གྱི་རས་ཆེན། ཚད་སྲིད་དུ་ཁྲུ་དགུ ཞེང་དུ་ཁྲུ་གསུམ་དང་སོར་བཅོ་བརྒྱད་དོ། ། སྐྲ་བཟེད་ནི། སྐྲ་གསིལ་བ་བཟེད་པའི་ཕྱིར་སྐྲ་བཟེད།
ཞེང་དུ་ཁྲུ་ཕྱེད་དང་གཉིས། སྲིད་དུ་ཁྲུ་གསུམ་མོ། ། གདོང་ཕྱིས་ནི། ལུས་ཕྱི་བ་དག་གི་དཔེ་མཚོན་པ་ཙམ་སྟེ། དེའི་ཆེད་དུ་ཁྲུ་གང་ཙམ་ནས་རན་པའི་བར་རོ། ། རྣག་གཟན་ནི། རྣག་འཛག་པའི་ཕྱོགས་གླན་པར་བྱ་བ་སྟེ། ཚད་ཇི་ཙམ་དགོས་པའོ། ། དེ་དག་འཚོ་བའི་ཡོ་བྱད་དོ། ། དེ་དག་ཚར་གཉིས་ལ་སོགས་པ་རང་དོན་ནམ།
མང་པོ་དག་གཞན་ཕྱིར་རུང་བར་བྱ་བའམ་མ་བྱས་པར་ཡང་རུང༌། ལྷག་པའི་ཡོ་བྱད་དོ། ། སྐ་རགས་དང༌། མཁོ་བའི་ཡོ་བྱད་ཀྱི་རྒྱུར་བསྔོས་པ་ཁྲུ་གང་གི་ཚད་ལོངས་པའི་གོས་སོགས་དང༌། ལྷུང་བཟེད་ཆུང་ངུ་དང༌། ཚྭ་སྣོད་དང༌། ཟོ་ཕོར་དང༌། ལྡེ་མིག་འཁྱོག་པོ་དང༌། གྲི་གུ་དང༌། ཁབ་དང༌།
སེན་མོ་བཅད་པ་དང༌། ནལ་ཟེ་དང༌། ཐལ་ཕྱགས་དང༌། སྟ་རེ་དང༌། སླ་ང་དང༌། ཕུར་བུ་དང༌། བྱ་མ་བུམ་དང༌། གཞོང་པ་དང༌། རིལ་བ་སྤྱི་བླུགས་དང༌། ཆུ་སྣོད་ལ་སོགས་པ་དང༌།
འཁར་གསིལ་རྣམས་མཁོ་བའི་ཡོ་བྱད་དོ། ། གོས་ཀྱི་ཚལ་བུ་ཁྲུ་གང་གི་ཚད་དུ་མ་ལོངས་པ་ལ་སོགས་པ་ཕྲན་ཚེགས་ཀྱི་ཡོ་བྱད་དོ། བསྒྱུར་དྲུབ་འཚོ་དང་མཁོ་བ་ལྷག་པ་ཡིས། ། ཡོ་བྱད་རུང་བ་བྱིན་བརླབ་མི་རུང་བ། ། གཞན་གྱིར་བསྔོས་ལ་བརྟག་འོས་ཡིད་བརྟན་བྱ། ། བརྙན་པོ་རེ་ཞིག་པར་བྱ། དཀར་པོ་ལ་སོགས་པ་ཁ་བསྒྱུར་བ་འོས་པ་རྣམས་ནི་རུང་བའི་ཚོན་གྱིས་ཁ་བསྒྱུར། དྲུབ་པར་འོས་པ་རྣམས་ནི་དྲུབ་བོ། ། དྲུབ་པར་མི་འོས་པ་ལྷན་ཐབས་སུ་ངེས་པར་གླན་པ་ནི་ཕྱིང་པ་དང༌། ལ་བ་དང༌།
བེའུ་ཕྲུག་དང༌། ཀླམ་དང༌། སེང་བ་ལྔ་ལས་ཆོས་གོས་གསུམ་བྱས་པའོ། ། འོ་ན་པར་སིག་གི་ལྭ་བ་དང༌། བེའུ་ཕྲུག་དང༌། པར་ཐང་ཁྲ་བོ་གང་ཟག་གིས་བདག་གིར་མི་བྱའོ་ཞེས་གསུངས་པ་ཇི་ལྟར་སྦྱར་ཞེ་ན། པར་སིག་གི་ཡུལ་ནས་བྱུང་བའི་ལ་བ་དང༌། བེའུའི་རས་ཀྱི་རིགས་སྤུ་ཏེ་པོར་རིང་པ་མེ་ཏོག་གི་རྣམ་པ་ལྟ་བུའི་རི་མོ་སྣང་བ་དང༌། པར་ཐང་ཁྲ་བོ་ནི་ཧ་ཅང་བཀྲ་བའི་ཕྱིར་དགག་པར་མཛད་དོ། ། དགེ་སློང་ཞིག་གིས་བཙོ་མའི་ཆོས་གོས་འཆང་བར་གསོལ་བ་དང༌།
གཏི་མུག་བཙོ་མའི་ཆོས་གོས་ནི་མུ་སྟེགས་ཅན་གྱི་རྒྱལ་མཚན་ཡིན་གྱི། མ་འཆང་ཞིག དེ་བཞིན་སྐྲའི་གོས་དང༌། གཅེར་བུ་འགྱེད་པ་དང༌། སྐྲ་འབལ་བ་དང༌། ལོ་མའི་གོས་དང་གཡང་གཞི་དང༌། གསོ་མའི་སེང་རས་དང༌། ཁ་ཚར་རིང་པོ་དང༌། ཁ་ཚར་གདེངས་ཀ་ལྟ་བུའི་གོས་ཐམས་ཅད་མུ་སྟེགས་ཀྱི་གོས་ཡིན་པས་འཆང་ན་འགལ་ཚབས་ཅན་དུ་འགྱུར་རོ། ། ར་ཕྱར་དང༌།
མཐང་གོས་ཙམ་གྱི་དང༌། རལ་ཁ་དང༌། གཙུག་ཏོར་དང༌། ཐོད་དང༌། ར་བལ་དང༌། རྔ་བལ་གྱི་གོས་དང༌། གོས་ཐམས་ཅད་སེར་བ། སྔོ་བ། དམར་བ། དཀར་བ་ནི་ཁྱིམ་པའི་རྟགས་ཡིན་པས་འཆང་ན་འགལ་ཚབས་ཅན་དུ་འགྱུར་རོ། །
སྣམ་སྦྱར་བྱིན་གྱིས་རློབ་པའི་ཕྱིར་དགེ་སློང་གཅིག་གི་མདུན་དུ་བསྒྲེངས་ཏེ། དེ་ཕྲག་པ་གཡས་ལ་བཀལ། སྣ་གཉིས་ཀ་ལག་པ་གཡོན་གྱི་ཐལ་མོ་དགྱེད་པའི་སྟེང་དུ་བཞག གཡས་ཁ་སྦུབ་པས་གཟུང་སྟེ། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ། རུང་བ་སྤྱད་པར་འོས་པ་འདི་སྣམ་སྦྱར་དུ་བྱིན་གྱིས་བརླབ་པར་བྱའོ། ། ལན་གསུམ་བཟླས། ཐབས་ཡིན་ནོ། ། ལེགས་སོ། །
བླ་གོས་སོགས་ལ་ཡང་དེ་བཞིན་དུ་རང་རང་གི་མིང་གིས་བྱིན་གྱིས་བརླབ་པར་བྱའོ། ། ལྷག་པའི་ཡོ་བྱད་ནི། ཆོས་གོས་སྔ་མའི་བྱིན་རླབས་མ་དབྱུང་བར་གཞན་ལ་བྱིན་རླབས་མི་ཆགས་པའི་ཕྱིར། དེ་ནི་རང་ལ་མི་མཐུན་པ་བྱེད་པ་ཞེ་འགྲས་པ་དང༌། གཞན་ལ་ཀླན་ཀ་བརྐོ་བའི་འཁྲུག་ལོང་ཅན་དང༌། འབྲེལ་མེད་མུ་ཅོར་སྨྲ་བ་དང༌། ཤིན་ཏུ་ཁོང་ཁྲོ་བས་གཏུམ་པོ་དང༌། ཡུལ་གཞན་དུ་འགྲོ་བར་འདོད་པ་དང༌། འགྲོ་བཞིན་པ་མ་ཡིན་ཞིང་རང་གི་མངོན་སུམ་དུ་གྱུར་པ་མིན་པའི་བསྙེན་པར་རྫོགས་པ་གཞན་ནམ། མཁན་པོ་གང་ཡང་རུང་བ་ལ་ཡིད་བརྟན་བཅས་ཏེ།
ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་གོས་ལྷག་པར་རུང་བར་མ་བགྱིས་པ་རུང་བར་བགྱི་བར་འོས་པ་འདི་མཁན་པོ་ལ་རུང་བར་བགྱིའོ། ། མཁན་པོ་ལ་ཡིད་བརྟན་ཏེ་བཅང་བར་བགྱིའོ། ། རྐྱེན་ཇི་ལྟ་བ་བཞིན་དུ་བགྱིའོ། ། མཁན་པོ་མ་ཡིན་པ་ལ་སྔགས་ཚིག་བསྒྱུར་རོ། ། ལན་གསུམ་བཟླས། ཐབས་ཡིན་ནོ། ལེགས་སོ། ། རུང་བར་བགྱིར་མི་འོས་པ་ཞིག་ཡིན་ན་ཁྱིམ་པ་ལ་ཡིད་བརྟན་བྱས་ཏེ། ཁྱིམ་བདག་མིང་འདི་ཞེས་བྱ་བའི་ཡིན་ནོ་ཞེས་བྱ་བའི་ཚུལ་གྱིས་བཅང་དགོས་སོ། །
མཁོ་བའི་ཡོ་བྱད་ཀྱི་གོས་ནི། ཚེ་དང་ལྡན་པ་དགོངས་སུ་གསོལ། གོས་འདི་བདག་ལ་ཚངས་པ་མཚུངས་པར་སྤྱོད་པ་ནད་པའི་མཁོ་བའི་ཡོ་བྱད་ཀྱི་གོས་སུ་བྱིན་གྱིས་བརླབ་བོ། ། ལན་གསུམ་བཟླས། ཐབས་ཡིན་ནོ། ལེགས་སོ། ། ཞེས་སོ། ། ཆོས་གོས་གསུམ་གཡར་པོ་ཡིན་ན་རེ་ཞིག་པའི་གོས་སུ་བྱིན་གྱིས་བརླབ་པར་བྱའོ། ། བརྙན་པོ་གཏོང་མཁན་དེ་ཤི་ན་ཆོས་གོས་དེ་བདག་གིར་མི་བྱ་བར་དགེ་འདུན་ལ་འབུལ་ལོ། ། བསྒོ་བ་ལྔ།
མཐའ་མིན་ཕྱོགས་སོང་མི་དབང༌། དཀོན་མཆོག་གསུམ་གྱི་རྙེད་པ་ལ། སངས་རྒྱས་ཀྱི་སྐུ་སྐལ་ནི། སྐུ་གཟུགས་དང༌། དྲི་གཙང་ཁང་དང༌། མཆོད་རྟེན་གྱི་ཡོ་བྱད་དུ་བྱའོ། ། ཆོས་ཀྱི་སྐུ་སྐལ་ནི། བཀའ་བྲི་བ་དང༌། སེང་གེའི་ཁྲི་དང༌། ཆོས་སྨྲ་བའི་ཡོ་བྱད་དུ་བྱའོ། །
དགེ་འདུན་གྱི་རྙེད་པ་ལས། ཟས་ནི་ཐ་ན་ཤིང་སུ་ལ་པའི་ལོ་མ་གང་ཙམ་དང༌། གོས་ནི་མར་མེའི་སྙིང་པོ་ཙམ་ལྡང་བ་ཚུན་ཡང་བགོ་བཤར་བྱས་ལ། ལ་བ་རིན་པོ་ཆེ་དང་ཁྱིམ་པའི་རྫས་གཞན་དང༌། རིན་པོ་ཆེ་ལ་སོགས་པ་བཙོངས་ཏེ་ཟས་སམ་གོས་སམ། རབ་ཏུ་བྱུང་བའི་ཡོ་བྱད་གང་ཡང་རུང་བར་བསྒྱུར་ཏེ་བགོའོ། ། ཁྱིམ་པ་ཁྱིམ་ན་གནས་བཞིན་པས་དེའི་ནོར་དག་ཕུལ་ཏེ་ཤི་ན་གླང་པོ་ཆེ་སོགས་བཞོན་པ་དང༌། ཕྱུགས་དང༌། ཁལ་དང༌། གོ་ཆ་དང༌།
ཁྱིམ་པའི་ལག་ཆ་ལ་སོགས་པ་རྒྱལ་པོ་ལ་དང༌། དབྱིག་དང་གསེར་གཞན་དུ་བྱས་པ་དང་མ་བྱས་པ་གོས་དང་ཟས་སོགས་དཀོན་མཆོག་གསུམ་ལ། མཚོན་ཆ་ནི་འཁར་གསིལ་དང་གྲི་གུ་ལ་སོགས་པར་བཟོས་ཏེ་དགེ་འདུན་ལ་འབུལ་ལོ། ། ཁྱིམ་པ་ཁྱིམ་ལ་མི་གནས་པ་དང་ཤི་ན་ཕུལ་ལོ་ཞེས་སྨྲ་ན་མི་དབང་ངོ༌། ། བསྒོ་བ་ནི་རྣམ་པ་ལྔ་སྟེ། དེང་རྙེད་པ་བགོད་པར་འགྱུར་གྱིས། དེར་ཁྱེད་ཅག་གིས་ཚོགས་པར་བྱའོ། ། ཞེས་དགེ་འདུན་ལ་བརྗོད་པར་བྱ་བ་དང༌། གཎྜི་བརྡུང་བ་དང༌། ཚུལ་ཤིང་བྲིམ་པ་དང༌།
བགྲང་བ་དང༌། སོ་སོའི་སྐལ་བ་བྲིམ་པའོ། ། བསྒོ་བར་བྱེད་པ་ཡང༌། དགེ་འདུན་གྱིས་གང་ཟག་སྣོད་སྤྱད་འགྱེད་པ་སྤྲོ་བར་བྱས་ནས་གསོལ་བ་དང་གཉིས་ཀྱི་ལས་ཀྱིས་བསྐོས་པ་དེས་སོ། ། དུས་སྟོན་ཆེན་པོའམ་དགེ་འདུན་ཙམ་ལ་དཔགས་ཏེ་ཕུལ་བའི་རྙེད་པ་ཡིན་ན། བསྒོ་བ་ཐ་མ་དེ་ཡན་ཆད་བྱེད་པ་ན་སླེབ་ན་དགེ་སློང་གཞན་གློ་བུར་འོངས་པ་ཡང་རྙེད་པའི་སྐལ་བ་དབང་ལ། ལྔ་པོ་རྫོགས་ནས་སླེབ་ན་མི་དབང་ཞིང༌། བྱེ་བ་ན་ཆོས་མ་ཡིན་པའི་ཕྱོགས་སུ་སོང་བ་དང༌། བབས་པ་དང༌། ཤི་བར་གྱུར་པ་ཡང་རྙེད་པ་མི་དབང་ངོ༌། །
དགེ་སློང་མ་ཕ་དང་གྲངས་མཉམ་ན་རྙེད་པའི་ཕྱེད་སྦྱིན་ནོ། ། ཤི་བའི་རྫས། ཡོ་བྱད་དྲུག་ནི་ནད་གཡོག་དབང་དེ་ཡང༌། ། ལྷག་ཚེ་འབྲིང་ཐོབ་བུད་མེད་ཁྱིམ་པར་མིན། ། མང་ཚེ་ཕྱི་མའོ་ལྷག་ཚེ་བྱིན་བརླབས་ནས། ། དགེ་འདུན་ལའོ། ། དགེ་སློང་ཤི་བའི་ཡོ་བྱད་ཆོས་གོས་གསུམ་དང་གདིང་བ་ཆུ་ཚགས་དྲུག་ནི་གཅིག་ཉིད་ཡིན་ན་ནད་གཡོག་ལ་སྦྱིན་ནོ། ། ལྷག་པོ་ཡོད་ན་དེ་ལ་དེ་དག་ལས་འབྲིང་པོ་སྦྱིན། ནད་གཡོག་སྔ་རྟིང་མི་གཅིག་པ་དུ་མ་ཡོད་ན་ཕྱི་མ་ལ་སྟེར་ལ། ནད་གཡོག་དགེ་སློང་མ་ལ་སོགས་པའི་བུད་མེད་དང་ཁྱིམ་པ་ཡིན་ན་མི་དབང་བས་མི་སྟེར་རོ། །
གཞན་དེའི་རྫས་ཐམས་ཅད་ནི་མཚམས་ནང་གི་དགེ་འདུན་གྱིས་ཡོན་བཤད་པའི་འོག་ཏུ་གསོལ་བས་བྱིན་གྱིས་བརླབས་ཏེ། དེའི་འོག་ཏུ་རྒན་རབས་ནས་རྗེས་སུ་མཐུན་པར་བགྲངས་པའི་གསར་བུ་ཐ་མ་དང༌། གཞོན་རབས་ནས་རྗེས་སུ་མཐུན་པར་བགྲངས་ན་རྒན་པ་དང་པོ་ཡིན་པས། དེ་གཉིས་ལ་ཤི་བའི་ཡོ་བྱད་སྣ་ཅུང་ཟད་རེ་སྦྱིན་པ་ནི་དང་པོ་དང་ཐ་མས་བྱིན་གྱིས་བརླབས་པ་སྟེ། བྱིན་གྱིས་བརླབས་པ་དེ་གཉིས་གང་གིས་བྱིན་གྱིས་བརླབས་ཟིན་ཀྱང༌། དེའི་སྐབས་སུ་སླེབ་པའི་གློ་བུར་བ་རྙེད་པ་མི་དབང་ངོ༌། ། དེ་ལྟར་བྱིན་གྱིས་བརླབས་ནས་བགོ་བར་བྱའོ། ། ཤི་བའི་ནོར་གང་ཟག་ལ་ཡོད་ན་གསོལ་བས་བྱིན་གྱིས་བརླབས་ཏེ་བགོའོ། ། ཤམ་ཐབས་གྱོན་པས་ནི། མཐའ་དག་བྱེད་རུང་བླ་གོས་གཙང་མའི་སར། །
སྣམ་སྦྱར་དགེ་འདུན་འདུས་དང་ཟས་དང་ཕྱག ། གྲོང་སོགས་འཇུག་ཚེ་བགོ་བྱ་གཞན་དུ་མིན། ། མ་གཡོག་གནས་མལ་མི་རུང་གཞན་མེད་ན། བླ་གོས་བཞི་བལྟབ་འདིང་ངོ་མ་ཁྱེར་བས། ། གནས་ན་གཞན་གྱི་དཀར་པོ་མ་དྲས་རྒྱུར། ། བྱིན་བརླབ་ཟས་མིན་གོས་གཅིག་བཀག་དེ་བཞིན། ། གོས་མེད་ཁྲུས་སོ་མང་པོ་བསླངས་གོས་གཅིག ། མ་གནང་གཅིག་པུས་བདག་གིར་བྱར་རུང་མིན། ། ཤམ་ཐབས་དང་ཤམ་ཐབས་ཀྱི་གཟན་གཉིས་ནི་ལུས་ལ་གྱོན་ནས་བཤང་གཅི་སོགས་བྱ་བ་མཐའ་དག་བྱེད་པར་རུང་ལ། བླ་གོས་གྱོན་ནས་ས་ཕྱོགས་གཙང་མར་ནི་ལས་ཡོངས་སུ་བྱེད་པ་བཀག་པ་མེད་དོ། །
འོ་ན་སྣམ་སྦྱར་བགོ་བ་དང་མི་བགོ་བའི་གནས་སྐབས་གང་ཞེ་ན། སྣམ་སྦྱར་ནི་དགེ་སློང་རྣམས་ལས་ཀྱི་ཆོ་ག་ལ་འདུས་པ་དང༌། ཟས་ཀྱི་གྲལ་ལ་འདུག་པ་དང༌། མཆོད་རྟེན་དང་མཁན་སློབ་སོགས་ལ་ཕྱག་བྱེད་པ་དང༌། སྤྱོད་ཡུལ་གྱི་གྲོང་དང་མུ་སྟེགས་ཀྱི་འདུག་གནས་སོགས་སུ་འཇུག་པ་ལ་བགོ་བར་བྱའི། དེ་ལས་གནས་སྐབས་གཞན་དག་ནི་སྣམ་སྦྱར་གྱོན་པ་བཀག་པ་ཡིན་ནོ། ། གཞན་གདིང་བ་མེད་ན་བླ་གོས་བཞི་བལྟབ་ཏུ་བྱས་ཏེ་བཏིང་བས་དྲན་པ་དང་ལྡན་པས་མྱུར་དུ་ལྡང་བའི་སེམས་ཀྱིས་ཉལ་ལོ། ། གནས་གཞན་དུ་ཆོས་གོས་མ་ཁྱེར་བར་ཞག་གཅིག་གནས་ན་གཞན་གྱི་གོས་དཀར་པོའམ། དྲས་པ་མིན་ན་ཡང་རུང་སྟེ། ཆོས་གོས་ཀྱི་རྒྱུར་བྱིན་གྱིས་བརླབས་ཏེ་བགོ་བར་བྱའོ། །
མིན་པར་བླ་གོས་མེད་པར་མཐང་གོས་ཙམ་གྱིས་གོས་གཅིག་པས་ཟས་ཟ་བ་དང་ཁྲུས་བྱེད་པ་བཀག་གོ ། མང་པོས་བརྙན་པོར་བསླངས་ནས་ལ་བ་ལ་སོགས་པ་ཐུན་མོང་དུ་གཅིག་རྙེད་པ་ནི་ཐུན་མོང་དུ་ཀུན་གྱི་སྤྱད་པར་བྱའི། དགེ་འདུན་གྱིས་རྗེས་སུ་གནང་བ་མ་གཏོགས་པར་གཅིག་པུས་བདག་གིར་གཟུང་བར་མི་བྱའོ། ། སྐ་རགས་བེའུ་རས་སོགས་རྗེས་གནང་སྤྱད། ། སྐ་རགས་ལས་ཤུར་བུ་ཞེས་བྱ་བ་ནི། སྐུད་པ་མང་པོ་ལས་བཏགས་པ་སྲབ་མོ་ཞེང་ཆེ་བའོ། ། ལྕགས་པོད་ཅེས་བྱ་བ་ནི། ལྷས་མ་གྲུ་བཞིར་འདུག་པའོ། ། རྒྱ་ཅང་ཞེས་བྱ་བ་ནི། སྐུད་པ་མང་པོ་ལས་བཏགས་པ་ཉིད་ཡིན་ལ།
དབུས་ཁོང་སྟོང་དུ་འདུག་པའོ། ། ཤུར་བུ་ཕྲིའུ་ཞེས་བྱ་བ་ནི། སྐུད་པ་མང་པོ་ལས་བཏགས་ལ། མདོ་མདོར་བུ་གུ་ལྔའམ་དྲུག་རིམ་དུ་བྱས་པ་བཏོད་པའོ། ། ཤམ་ཐབས་བགོས་པའི་སྟེང་དུ་སྐ་རགས་མ་བཅིངས་པར་གྲོང་དུ་འཇུག་པར་མི་བྱ་བ་སྟེ། འདི་ནི་ཤམ་ཐབས་བརླག་པར་འགྱུར་བ་སྤང་བའི་ཕྱིར་རོ། ། བེའུ་རས་ཕྲུག་ཆེན་སོགས་སྤུ་ཅན་དང༌། སྦྲང་གཡབ་སོགས་དང༌། གཞན་མྱ་ངན་ལས་འདས་པ་ཐོབ་པར་སེམས་པའི་སྦྱིན་བདག་ལྷ་དང་བཅས་པའི་འཇིག་རྟེན་གང་ཡང་རུང་བས། ཡོན་གནས་གང་ཟག་ཚུལ་ཁྲིམས་དང་ལྡན་པ་སོ་སྐྱེ་ལ་ཡང་རུང་ལ།
གོས་སྟོང་ཕྲག་བརྒྱ་པ་སྟེ་ཀར་ཤ་པ་ཎ་འབུམ་རི་བ་དང༌། ཟས་རོ་བརྒྱ་ཡོད་པ་དང༌། ཁང་པ་བརྩེགས་མ་ལྔ་བརྒྱ་པ་ཡང་སྦྱིན་པར་འོས་ལ། དེས་ཀྱང་བླང་བར་གནང་ངོ༌། ། ཚུལ་ཁྲིམས་དང་ལྡན་ཀྱང་ལེ་ལོ་ཅན་ཡིན་ན་དེ་དག་བདག་གིར་བྱས་པ་དང་ཉེ་བར་སྤྱད་ན་གཞི་དེ་ལས་ཚེ་རབས་གཞན་དུ་སྦྱིན་བདག་དེ་ལ་དཔྱ་འཇལ་བའམ། དེའི་བྲན་གཡོག་དང་ཕྱུགས་ལ་སོགས་པར་སྐྱེ་བར་འགྱུར་རོ། ། དག་ཕྱིར་བཙོ་བླག་མཁན་མིན་རང་གིས་བཀྲུ། ། བཙོ་བླག་མཁན་གོས་བཀྲུ་བའི་དུས་ན་སྤྲུགས་བརྡབས་བྱེད་པས། གོས་ཀྱི་ཚགས་སྲན་ཟད་པར་བྱེད་པའི་ཕྱིར་གོས་རང་ཉིད་ཀྱིས་ལེགས་པར་བཀྲུ་བ་དང༌། ཚོན་གྱི་ལས་ཀྱང་ཇི་སྐད་གསུངས་པ་རྣམས་ལྟར་བསྒྲུབ་བོ། །
དགེ་སློང་དུར་ཁྲོད་པས་སྤྱོད་ཡུལ་དུ་འཇུག་པའི་ཚེ་ཁོ་བོ་ནི་དུར་ཁྲོད་པའོ་ཞེས་མ་སྨྲས་པར་ནང་དུ་འཇུག་པར་མི་བྱའ། ོ། །། གསུམ་པ་མི་རུང་བ་ཕལ་ཆེ་བ་ཀོ་ལྤགས་ཀྱི་གཞི་ནི། ཡུལ་དབུས་མལ་སྟན་མ་གནང་སྟན་ཙམ་གྱི། ། མཐའ་འཁོབ་མལ་སྟན་གཉིས་ཀ་ཀོ་ལྤགས་ལྷམ། ། གནང་ངོ་མིག་ཕན་དོམ་ལྤགས་བཅང་བ་གསུངས། ། མཐའ་འཁོབ་ཏུ་མཆིལ་ལྷམ་བཅང་བར་བྱའོ། ། ཞེས་སོགས་ཀྱི་དོན། གླེང་གཞི་ནི། ཀ་ཏྱ་ཡ་ནའི་སློབ་མ་གྲོ་བཞིན་སྐྱེས་བྱེ་བ་ཉི་ཤུ་པས་དགྲ་བཅོམ་ཐོབ་སྟེ།
དེ་ནས་མཁན་པོ་ལ་ཆོས་སྐུ་མཐོང་གིས། གཟུགས་སྐུ་བལྟར་མཆིའོ། ། སོང་ལ་ཞུ་བ་ལྔ་པོ་འདི་རྣམས་ཞུས་ཤིག མཐའ་འཁོབ་རྡོ་ཅན་ན་དགེ་སློང་བཅུར་ལོངས་པ་དཀའ་བ་དང༌། བ་ལང་གི་རྗེས་ཀྱིས་ས་རྩུབ་པར་འགྱུར་བ་དང༌། གདིང་བ་ར་ལུག་དང༌། བ་ལང་དང༌། རི་དྭགས་ཀྱི་པགས་པ་ལ་བགྱིད་པ་དང༌། ཆུས་འདག་པར་འཚལ་བ་ནི་རྟག་ཏུ་ཁྲུས་ལ་སྤྱོད་པ་དང༌། དགེ་སློང་གིས་དགེ་སློང་ལ་ཆོས་གོས་བསྐུར་བ་ཚུ་རོལ་ནས་སྤགས་ལ་དེར་ནི་མ་མཆིས་ན་གང་ལ་སྤང་ལྟུང་དུ་འགྱུར་ཞེས་ཞུས་ཤིག
དེས་དེར་སོང་སྟེ་ཞུས་པས། འདིར་དུས་མ་ཡིན་གྱིས། ཚོགས་སུ་ཞུས་ཤིག ཞུས་པས། ངས་གནང་གིས། མཐའ་འཁོབ་ཏུ་འདུལ་བ་འཛིན་པ་དང་ལྔའི་བསྙེན་རྫོགས་དང༌། རྟག་ཏུ་ཁྲུས་བྱ་བ་དང༌། མཆིལ་ལྷམ་རིམ་པ་གཅིག་པ་དང༌། ཟན་ན་ལྷན་པ་བཏབ་པ་དང༌། ཀོ་ལྤགས་བཅང་བར་བགྱིའོ། །
ཆོས་གོས་བསྐུར་བ་དེར་མ་ཕྱིན་ཡང་གང་ལའང་ལྟུང་བྱེད་དུ་མི་འགྱུར་རོ། ། མཆིལ་ལྷམ་བཅང་བར་གནང་ལ། ཇི་ལྟ་བུ་ཞེ་ན་ཚིག་རིམ། བརྡོལ་ན་རྡོག་པ་གླན་པ་སྣ་དང་རྟིང་པ་སྦུ་བུ་ཅན་ཕྱེད་ཡུ་དང༌། བོལ་ཀོ་བ་ཅན་དང་ཡུ་བ་རིང་པོ་དང༌། ཁྱིམ་པས་གོམ་པ་འདུན་ཙམ་དུ་བགོས་ན་རིམ་པ་དུ་མ་ཡང་བཅད་དུ་རུང་ངོ༌། ། ཀླུའི་ཁ་ཆུའི་ཆུ་ལས་རྩྭ་དུག་ཅན་དུ་གྱུར་ནས། རྩྭ་དེའི་གནོད་པ་བསལ་བའི་ཕྱིར་འཇིག་རྟེན་དུ་ལྷམ་དེ་བྱུང་བས་དེའི་མིང་ཁ་ཆུ་ཆུས་བྱུང་ཞེས་བྱ་སྟེ། དེ་དང་ལྷམ་ཡུ་བཅད་དང༌། ཡུལ་གང་དུ་འཁྱག་རོམ་ཆགས་པ་དེར་ཞྭ་དང་ལྷམ་སྒྲོ་གུ་ཅན་ཡང་ལྷགས་པ་སྐྱབ་པའི་ཕྱིར་བཅང་ལ།
ལྷགས་པ་དང་བྲལ་ན་བཞག་གོ ། ཁྲ་བོ་གསུམ་པ་དག་དང༌། ཨ་ཤྭ་ཏ་ཐ་དང༌། ཀ་ར་ཝཱི་རའི་འདབ་མ་འདྲ་བ་དང༌། གསེར་དངུལ་གྱིས་བརྒྱན་པ་དང༌། ཁྲིག་ཁྲིག ཀྲོག་ཀྲོག ཏུག་ཏུག ཐྲིག་ཐྲིག་ཟེར་བ་དག་སྟེ། སྒེག་པའི་རྫས་སུ་འགྱུར་བ་ཐམས་ཅད་མི་བཅང་ངོ༌། །
སེན་མོ་དང་མཆེ་བའི་སྟོབས་ཅན་གྱི་པགས་པ་ལས་བྱས་པ་མི་འཆང་གིས། དེ་དག་གི་རྒྱུས་པས་ཀྱང་མི་འཚེམ་མོ། ། སྨྱུག་ལོ་དང༌། ཤིང་དང༌། རྩྭ་མཉྫུ་དང༌། དྲེག་ནད་ཅན་མིན་པས་ཐ་གུའི་མཆིལ་ལྷམ་རྣམས་བཅང་བར་མི་བྱའོ། ། རས་སམ་ལྷན་པས་ལེགས་པར་གད་བྱས་ཏེ་ནང་དུ་འཇུག་པ་དང༌། བླ་མའི་དྲུང་དུ་མཆིལ་ལྷམ་བགོ་བར་མི་བྱའོ། ། སྟན་གྱི་གླེང་གཞི། ལྷོ་ནས་དགེ་སློང་ཆོས་གོས་གསུམ་པ་པ་ཞིག་སྟོན་པ་ལ་ཕྱག་འཚལ་དུ་འོངས་པ་དེའི་པགས་པའི་གདིང་བ་བཟང་པོ་ཉེ་དགས་མཐོང་ནས་ཁོ་བོ་ལ་བྱིན་ཅིག
ཁོ་བོ་སྟོན་པ་ལ་ཕྱག་འཚལ་དུ་འགྲོའོ། ། བཙུན་པ་ཉེ་དགའ་འཚལ་དུ་འགྲོ་ཡང་རུང་མི་འགྲོ་ཡང་རུང༌། ཁོ་བོ་ཕྱག་འཚལ་དུ་མཆིས་སོ། ། ངས་འདི་འདྲ་མི་རྙེད་སྙམ་མམ། རྙེད་པའི་ནད་ཀས་ཁོ་བོ་མི་འབུལ་ལོ། ། གསལ་རྒྱལ་གྱི་བ་གླང་གི་སྤྱན་པ་ཆེན་པོ་ཞེས་པའི་གན་དུ་ཉེ་དགའ་སོང་ནས་བེའུའི་རྒྱབ་ལ་ཡུལ་བ་དང༌། བེའུ་འདིའི་མའི་འོ་མ་གསོལ་ལམ། དེའང་འདོད་མོད་ཀྱིས། འདི་འདྲ་བའི་པགས་པ་ཡོན་ན་སེམས་ལས་ཆུང་ངུའི་དགེ་བ་འཕེལ་ལོ། ། འཇལ་གྱིས།
བཞུད་ཅིག དེས་བེའུ་བསད་ནས་ཉེ་དགའ་ལ་ཕུལ་བས། བ་བེའུ་ལ་གདུང་བའི་སྐད་འབྱིན་ཅིང་རྒྱལ་བྱེད་ཀྱི་སྒོ་ན་འདུག་གོ ། སྟོན་པས་བ་འདི་ཅིའི་ཕྱིར་སྐད་འབྱིན། དེ་གསོལ་པས། ཀོ་ལྤགས་བཅང་བར་མི་བྱའོ། ། ཁྱིམ་བདག་ཞིག་གིས་སྟོན་པ་དགེ་འདུན་དང་བཅས་པ་གདུགས་ཚོད་ལ་སྤྱན་དྲངས་པ་ན། གདན་མེད་ནས་ཀོ་ལྤགས་ཀྱི་བཤམས་པ་དང༌། ཀུན་དགའ་བོས་སྡུད་དུ་བཅུག་པ་དང༌། སྟོན་པ་བྱོན་ནས་ཅི་བྱེད།
འདི་ལྟར་རོ། ། ཀུན་དགའ་བོ་ཐམས་ཅད་དུ་འབྱོར་པ་མེད་ཀྱིས། ཁྱིམ་གཞན་དུ་ཀོ་ལྤགས་ཀྱི་སྟན་ལ་འདུག་གིས། ཉལ་བར་མི་བྱའོ། གཙུག་ལག་ཁང་དུ་གཉིས་ཀ་མི་བྱའོ། ། ཞེས་དང༌། རྔོན་པ་ཞིག་དགེ་སློང་ཞིག་ལ་དད་ནས་དོམ་ལྤགས་ཕུལ་བ་དང༌། དགེ་སློང་དེས་མ་བླངས་པ་དང༌། དེ་ཕྱི་བཞིན་འབྲངས་ནས་དོམ་ལྤགས་འདི་བཞེས་ཤིག སྟོན་པ་དེར་བྱོན་ནས།
རྔོན་པ་ཕ་གི་ཅི་འབྲང༌། འདི་ལྟར་རོ། ། རྔོན་པ་དད་པ་ནི་དཀོན་ཏེ། བརྒྱའམ་སྟོང་ཞིག་དང་འཕྲད་ན་ཐམས་ཅད་ཀྱང་གསོད་པ་ཡིན་ན། རྔོན་པས་བྱིན་པ་བླང་བར་བྱའོ། ། ཡུལ་དབུས་སུ་ཀོ་ལྤགས་ཀྱི་ལྷམ་ཙམ་ཞིག་གནང་ལ། ཡུལ་མཐའ་འཁོབ་ཏུ་ཉལ་བའི་མལ་སྟན་དང་གཉིས་ཀ་གནང་ངོ༌། ། མིག་ལ་ཕན་པའི་ཕྱིར་དང༌། རླུང་ཅན་དང༌། གཞང་འབྲུམ་ཅན་དོམ་ལྤགས་ཀྱི་སྤུ་ལ་རེག་པས་ཕན་པར་བྱེད་པ་ཉིད་དུ་ཤེས་པས།
སྤུ་གྱེན་དུ་བསྟན་ཏེ་འདུག་པ་དང༌། ཉལ་བ་དང༌། རྐང་པའི་འོག་ཏུ་གདིང་བར་གནང་ངོ༌། ། ཨཤྨ་པ་རཱནྟའི་ཡུལ་དུ་ཀོ་ལྤགས་ཅི་དགར་བཅང་དུ་གནང་ངོ༌། ། ལྷམ་ལ་པགས་པ་མི་རུང་བར་སྨོས་པ་དག་འདིར་ཡང་ཤེས་པར་བྱའོ།། །། བཞི་པ་བཀྲེས་པ་དང་འདུ་བའི་ནད་སེལ་བ་སྨན་གྱི་གཞི་ནི། ནས་ཆན་སྣུམ་འཁུར་འབྲས་ཆན་ཉ་ཤ་བཟའ། ། སྨན་བསྟན་པར་བྱའོ། ། དེ་ནི་རྣམ་པ་བཞིའོ། ། དུས་སུ་རུང་བ་དང༌།
ཐུན་ཚོད་དུ་རུང་བ་དང༌། ཞག་བདུན་པ་དང༌། འཚོ་བའི་བར་དུ་བཅང་བ་ཉིད་དོ། ། ཞེས་སོགས་ཀྱི་དོན། སྟོན་པ་མཉན་ཡོད་ན་བཞུགས་པའི་ཚེ། དགེ་སློང་རྣམས་སྟོན་ཀའི་ནད་ཀྱིས་ཐེབས་ནས་རིད་པ་དེ་རྨེད་པས། ཀུན་དགའ་བོས་གསོལ་པས། སྨན་བསྟེན་པར་བྱའོ་ཞེས་དང༌། དགེ་སློང་རྣམས་དུས་སུ་བཟའ་ལ། དུས་མ་ཡིན་པར་མ་ཟོས་པས་རིད་པ་གསོལ་བས།
དེ་ནི་རྣམ་པ་བཞིའོ། ། དུས་སུ་རུང་བ་དང༌། ཐུན་ཚོད་དུ་རུང་བ་དང༌། ཞག་བདུན་པ་དང༌། འཚོ་བའི་བར་དུ་བཅང་པར་བྱའོ། ། ཞེས་རྣམ་པར་ཕྱེ་སྟེ་གསུངས་སོ། ། བཟའ་བ་ནི། ནས་ཆན་དང༌། འབྲས་ཆན་དང༌། ཉ་དང༌།
ཤ་དང༌། སྣུམ་འཁུར་ལ་སོགས་པའི་བཟའ་བར་སྨོས་པ་ཐམས་ཅད་དོ། ། སྡོང་བུ་འབྲས་བུ་ཨུཏྤལ་ལ་སོགས་བཅའ། ། སྡོང་བུ་བུ་རམ་གྱི་ཤིང་ལ་སོགས་པ་དང༌། ཆུ་ཤིང་གི་འབྲས་བུ་ལ་སོགས་པ་འབྲས་བུ་དང༌། ། ཨུཏྤལ་དང་ངོ་པ་ལ་སོགས་པ་རྩ་བའི་བཅའ་བ་རྣམས་སོ། ། མིའི་ཤ་དང༌། བསྔོས་ཤ་དང༌། སྟག་གི་གོད་དང༌། གླང་པོ་ཆེ་དང༌།
རྟ་དང༌། ཀླུ་དང༌། དྲེའུ་དང༌། རྨིག་གཅིག་པ་དང༌། ཝ་དང༌། སྤྲེའུ་དང༌། བྱ་ཤིང་རྟ་མོ་དང༌། བྱ་རོག་དང༌། བྱ་རྒོད་དང༌། ཆུ་སྐྱར་དང༌།
ཁྲ་དང༌། བྱི་ཁྲ་དང༌། འུག་པ་དང༌། དེ་དག་ལས་གཞན་པའི་བྱ་མི་རོ་ཟ་བ་དག་དང༌། བྱ་དཀར་དང༌། ཕ་ཝང་དང༌། སྐྱིན་གོར་དང༌། སྲིན་དང༌། སྲིན་པོ་རྣམས་ཀྱི་ཤ་མི་ཟའོ། ། བཟར་རུང་བའི་ཤ་ཡང་དགེ་བསྙེན་དད་པ་ཅན་ནམ།
ཤན་པ་དང༌། རི་བྱ་གསོད་པ་དང༌། ཕག་གསོད་པ་དང༌། ཁྱིམ་བྱ་གསོད་པ་དང༌། རི་དྭགས་བསོད་པ་ལྔ་ལས་བསླང་བར་གནང་ངོ༌། ། དེ་དག་དུས་རུང༌། དེ་དག་རང་གླིང་གི་གུང་ཚིགས་ཚུན་ཆད་དུ་བྱེ་བྲག་མེད་པར་བསྟེན་པར་བྱ་བ་ཉིད་ཡིན་པས་དུས་སུ་རུང་བ་ཞེས་བྱའོ། ། ཆུ་ཤིང་སོགས་བརྒྱད་འབྲས། སྨན་གྱི་གཞི་ལས། ཆུ་ཤིང་འབྲས་དང་ཀུ་ཤུ་གོ་ལ་དང༌། །
ཨ་ཤྭཏ་ཐ་དང་ཨུ་དུམ་ཝ་ར་དང༌། ། པ་རུ་ཤ་ཀ་དང་ནི་རྒུན་འབྲུམ་དང༌། བརྒྱད་པ་འབྲ་གོ་དག་ནི་ཡིན་པར་བཤད། ། ཅེས་གསུངས་པ་སྟེ། ཞར་ལས་ཨ་མྲ་ལ་སོགས་པའི་འབྲས་བུའི་རིགས་ལས་བྱས་པའི་བཏུང་བ་ཐམས་ཅད་བསྡུའོ། ། བཏུང་བ་ཚགས་བཙགས་རུང་ཆུས་བསླད་པ་དང༌། ། བཏུང་བ་ཚགས་ཀྱིས་བཙགས་པ་རུང་བའི་ཆུས་བསླད་པས་ཤིན་ཏུ་སླ་བ་བཞིན་རས་སྣང་བ་ཅུང་ཟད་སེར་བས་འདམ་བུའི་ཉག་མའི་ཁ་དོག་ལྟ་བུར་སྣང་བ་དག་སྟེ། དར་བ་ཆུར་ཁུ་རྩབ་མོ་ལྔ། ། དར་བ་དང༌། ཆུར་ཁུ་སྟེ་ཞོའི་ཆུ་དང༌།
འབྲས་དང༌། ཁྲེ་དང༌། གྲོ་ལ་སོགས་པ་བཙོས་པའི་ཁུ་བ་རྩི་མེད་པར་མནན་པའི་རྩང་ཤུ་ནི་རྩབ་མོ་ཡིན་ལ། བཅོས་པའི་ཆང་ལ་རྫས་སྦྱར་བ་ལས་སྐྱུར་པོར་གྱུར་ཅིང་ཉམས་པ་སྦྱར་བའི་ཚྭ་དང༌། འབྲུའི་ཆང་ལ་རྫས་སྦྱར་བས་སྐྱུར་པོར་གྱུར་པས་ཉམས་པ་འབྲུའི་ཚྭ་དང༌། དར་བའི་དྭངས་མ་ཕྲུམ་ཁུ་སྟེ་ལྔའོ། ། དུས་མིན། དུས་སུ་སྤྱད་པས་ཆོག་པ་ལྟ་ཅི་སྨོས། དེ་དག་དུས་མ་ཡིན་པར་བཏུངས་ཀྱང་ཉེས་པ་མེད་དོ། བུར་ཆུ་དང༌།
སྦྲང་རྩིའི་ཆུ་དང༌། བལ་པོ་སེའུ་དང༌། མ་དུ་ལུང་ག་སོགས་ལས་བྱས་པའི་བཏུང་བ་ཐམས་ཅད་ཀྱང་ཤེས་པར་བྱའོ། ། དེ་དག་ལ་ཡང་ཇི་སྲིད་ཆུས་མ་བཏབ་ཅིང་ཚགས་ཀྱིས་མ་བཙགས་པ་བཏུང་དུ་རུང་བར་མ་གྱུར་ཅིང་ཤམ་ཐང་བྱེ་བ་མིན་པ་དེ་སྲིད་དུ་བསྙེན་པར་རྫོགས་པ་མཚན་མཐུན་པས་བྱིན་ལེན་མི་བྱའོ། ། ཨ་རུ་ར། སྐྱུ་རུ་ར། བ་རུ་ར། ན་ལེ་ཤམ། པི་པི་ལིང་ལྔ་དང༌། བུ་རམ་བྱིན་གྱིས་མ་བརླབས་པ་དུས་ཐམས་ཅད་དུ་རུང་བར་གསུངས་ཏེ།
སྟོན་པས་གྲོང་ཁྱེར་བཟང་བྱེད་ཀྱི་ཁྱིམ་བདག་ལུག་ལ་སོགས་པ་སྐྱེ་བོའི་ཚོགས་རྣམས་ལ་ཡུན་རིང་དུ་ཆོས་བསྟན་པས་གདུགས་ཚོད་ཡོལ་ནས། ལུག་གིས། ཞལ་ཟས་མཛད་དུ་གསོལ། ཡོལ་གྱིས། དུས་མ་ཡིན་པའི་ཟས་སྟ་གོན་གྱིས་ཤིག ། དེ་ཅི་ལགས། མར་དང༌། བུ་རམ་དང༌། ཧྭགས་དང༌། ཤ་ཀ་ར་དང༌།
བཏུང་བ་དག་གོ ། དེ་ནས་དེས་དུས་མ་ཡིན་པའི་བཅའ་བ་དང་བཏུང་བ་དྲངས་སོ། ། ཞེས་འབྱུང་བས་སོ། ། ཐུན་ཚོད་རུང་དང༌། དེ་དག་ཐུན་ཚོད་ཀྱི་མཐའ་ཚུན་ཆད་དུ་བྱིན་གྱིས་བརླབས་ཏེ་བསྟེན་པར་བྱ་བས་ཐུན་ཚད་དུ་རུང་བའོ། ། ཞག་བདུན་པ། བུ་རམ་འབྲུ་མར་སྦྲང་རྩི་མར་ཁ་ར། ། ཧྭགས་དང་ཞག་ལྔ་ཡིན་ནོ། ། བུ་རམ་དང༌། འབྲུ་མར་དང༌།
སྦྲང་རྩི་དང༌། མར་དང༌། ཁ་ར་ནི་སྦྲང་རྩིའི་ཁ་ར་དང༌། ཧྭགས་ཀྱི་ཁ་རའོ། ། ཧྭགས་ཏེ་བུ་རམ་གྱི་དབུ་བའོ། ། ཉ་དང༌། ཤུ་ཤུ་ཀའི་དང༌། ཆུ་སྲིན་བྱིས་པ་གསོད་ཀྱི་དང༌། དྲེད་མོ་དང༌། ཕག་གི་ཞག་སྟེ་ལྔའོ། །
དེ་དག་ཞག་བདུན་གྱི་མཐའ་ཚུན་ཆད་དུ་རང་གིས་བྱིན་གྱིས་བརླབས་ཏེ་བསྟེན་པར་བྱ་བས་ཞག་བདུན་པ་ཞེས་བྱའོ། ། འཚོ་བའི་སྨན། རྩ་བ་སྡོང་བུ་ལོ་མ་མེ་ཏོག་འབྲས། ། སྨན་གྱི་དོན་དུ་གསོལ་ལོ་ཁ་ཟས་མིན། ། ཡུང་བ་ལ་སོགས་པ་རྩ་བའི་སྨན་དང༌། ། སླེ་ཏྲེས་ལ་སོགས་པ་སྡོང་བུའི་དང༌། ནིམ་པའི་ལོ་མ་ལ་སོགས་པ་ལོ་མའི་དང༌། བ་ཤ་ཀའི་མེ་ཏོག་ལ་སོགས་པ་མེ་ཏོག་གི་དང༌། ཨ་རུ་ར་ལ་སོགས་པ་འབྲས་བུའི་སྨན་ཏེ། སྨན་དུ་གསལ་གྱིས།
ཁ་ཟས་ཀྱི་དོན་དུ་ནི་མ་ཡིན་ནོ། ། ཇི་སྲིད་ནད་དེ་འཚོ་བའི་མཐའ་ཚུན་ཆད་དུ་རང་གིས་བྱིན་གྱིས་བརླབས་ཏེ་བསྟེན་པར་བྱ་བ་ཡིན་པས་འཚོ་བའི་སྨན་ཞེས་བྱའོ། ། ཐུན་ཚོད་དུ་རུང་བ་དང༌། ཞག་བདུན་པ་དང༌། འཚོ་བའི་བར་དུ་བཅང་བའི་སྨན་དག་མིན་པས་ཐུན་ཚོད་དུ་རུང་བ་ལ་སོགས་པ་གསུམ་དུ་བྱིན་གྱིས་བརླབ་ཏུ་མི་རུང་ལ། གཞན་གྱིས་བྱིན་གྱིས་བརླབས་པ་དག་ཀྱང་བཟར་མི་རུང་ངོ༌། ། བྱིན་གྱིས་མ་བརླབས་པ་དག་ནི་ཟར་རུང་ངོ༌། ། བསྲེས་ན་དུས་རུང་གཞན་གསུམ་བྱིན་བརླབ་བྱ། ། གལ་ཏེ་དུས་མ་ཡིན་པར་རུང་བ་དུས་སུ་རུང་བ་དང༌། བསྲེས་ན་དུས་སུ་རུང་བའི་དབང་ཉིད་ཀྱིས་སྤྱད་པར་བྱ་ལ།
འདྲེས་ཀྱང་རང་བཞིན་ཐ་དད་པར་འདུག་ན་རང་རང་གིས་བྱིན་གྱིས་བརླབས་པ་ཆགས་སོ། ། འབྲུ་མར་ལྟ་བུ་འབྲུ་ལ་སྦྱིན་ལེན་བྱས། ། དེའི་འོག་ཏུ་སྣུམ་བཙིར་ན་སྔར་གྱི་བྱིན་ལེན་གྱིས་གོ་མི་ཆོད་པར་སྣུམ་ཉིད་ལ་སྦྱིན་ལེན་གསར་དུ་དགོས་སོ། ། བུ་རམ་ལ་སོགས་པར་ཕྱེས་གོས་ན་དེ་ལེགས་པར་བསལ་ཏེ་དུས་མིན་དུ་ཟ་ན་ཉེས་པ་མེད་དོ། ། ཐུན་ཚོད་དུ་རུང་བ་ལག་པ་གཡོན་པར་བཞག གཡས་པ་བཀབ་སྟེ་དགེ་སློང་གཅིག་གི་མདུན་དུ་བྱིན་གྱིས་བརླབ་པའི་སྔགས་ནི། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་སྨན་ཐུན་ཚོད་དུ་རུང་བ་འདི་བདག་དང་ཚངས་པ་མཚུངས་པར་སྤྱོད་པ་རྣམས་ཀྱི་བགྱི་བར་ཐུན་ཚོད་དུ་རུང་བར་བྱིན་གྱིས་བརླབ་བོ། ། ལན་གསུམ་བཟླས། ཐབས་ཡིན་ནོ། །
ལེགས་སོ། ། ཞག་བདུན་པ་དང་འཚོ་བའི་བར་དུ་བཅང་བ་དག་ལ་ཡང་དེ་བཞིན་ནོ། ། ལག་ཉར་བླངས་པ་དང༌། བྱིན་ལེན་མ་བྱས་པ་དང༌། གསོག་འཇོག་བྱས་པ་དང༌། ནང་དུ་ཞག་ལོན་པ་དང༌། ནང་དུ་བཙོས་པ་དང༌། དགེ་སློང་གིས་བཅོས་པ་དག་ལ་བྱིན་བརླབ་མི་འཆགས་སོ། ། མུ་གེའི་ཚེ་ཟར་རུང་ངོ༌། ། རུང་བའི་ཁང་བགྱིས།
མཚམས་ཀྱི་ཕྱི་རོལ་དུ་གྱུར་པའི་ཀུན་དགའ་ར་བའམ། འབྲོག་དགོན་པ་ལ་སོགས་པའི་གནས་ཁང་དུ་ཟས་འཚོད་པ་དང༌། འཆང་བ་དག་ལ་ནང་དུ་བཙོས་པ་དང༌། ནང་དུ་ཞག་ལོན་པའི་ཉེས་པར་མི་འགྱུར་པ་བཞིན་དུ། གཙུག་ལག་ཁང་དུ་ཡང་རུང་བའི་ཁང་བྱས་ན་དེར་ཡང་ཉེས་པ་དེ་དག་མི་འབྱུང་བས་རུང་ཁང་བགྱིའོ། ། དེ་ཡང་ཤིང་དྲུང་ནས་ཁྱིམ་བདག་གིས་གཞིར་ཡང་ཞེས་མདོར་གསུངས་པའི་བར་དུ་མི་རུང་ངོ༌། ། རུང་བའི་ཁང་པ་འདི་ལ་བྱིན་གྱིས་བརླབ་པའི་དུས་བཞི་ཡོད་དོ། ། རུང་བའི་ཁང་པ་དེ་ཉིད་ཐོག་མར་རྩིག་པའི་སོ་ཕག་གི་ཆ་ལ་འགྲེམ་པའི་ཚེ་དུས་གཅིག་ཡིན་ལ། དེ་དུས་བྱིན་གྱིས་བརླབ་པ་ནི། དགེ་སློང་གཞན་དང་ལྷན་ཅིག་པའམ།
ལག་གི་བླ་ཁོ་ནས་ཀྱང་རུང༌། རྡོ་བཏེག་པ་ན། དེའི་དང་པོར་གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་བའོ་སྙམ་དུ་སེམས་བསྐྱེད་པར་བྱ་ཞིང༌། ཚིག་ཏུ་ཡང་བརྗོད་པར་བྱའོ། ། ཞེས་གསུངས་པ་ཡིན་ནོ། ། འདིར་གང་ཟག་གིས་བྱིན་གྱིས་བརླབས་པའི་ཆོ་ག་དང་སྔགས་ཀྱང་དེ་ཉིད་ཡིན་ནོ། ། དུས་དང་པོར་བྱིན་གྱིས་བརླབ་པའི་རུང་བའི་ཁང་པ་འདིའི་མིང་ནི་བཏེག་པའི་མཐའ་ལས་བྱུང་བ་ཞེས་བྱའོ། ། དང་པོ་སོ་ཕག་བཀྲམ་པའི་འོག་ཏུ་མཁར་ལན་མ་རྫོགས་པ་ལས་གསར་པའི་མཇུག་ཡོད་པའི་དུས་གང་ཡང་རུང་བ་དེ་ཡང་དུས་གཅིག་ཡིན་ཏེ། དུས་དེར་བྱིན་གྱིས་རློབ་པ་ནི། དགེ་སློང་རབ་ཏུ་མང་པོ་དག་གིས་རུང་བའི་ཁང་པར་སེམས་བསྡུ་བས་བྱིན་གྱིས་བརླབ་པར་བྱ་སྟེ།
འདིའི་སྔགས་ནི། ཚེ་དང་ལྡན་པ་དག་གཞི་འདི་དགེ་འདུན་གྱི་རུང་བའི་ཁང་པར་འགྱུར་བར་སེམས་སྡུས་ཤིག ཅེས་གསུངས་པ་ཡིན་ནོ། དུས་གཉིས་པར་བྱིན་གྱིས་བརླབས་པའི་རུང་བའི་ཁང་པ་འདིའི་མིང་འདི་ནི་སེམས་བསྡུས་པའི་མཐའ་ལས་བྱུང་བ་ཞེས་བྱའོ། ། ལས་མཐར་ཕྱིན་པའི་འོག་ཏུ་གནས་དེར་དགེ་སློང་དང་པོ་ཞུགས་ནས་ཕྱིས་དེ་ན་དགེ་སློང་གཅིག་ཀྱང་མེད་པར་མ་གྱུར་བའི་དུས་གང་ཡང་རུང་བ་ནི་དུས་གཅིག་སྟེ། དེ་བྱིན་གྱིས་བརླབ་པ་ནི། དགེ་འདུན་གྱིས་གསོལ་བ་དང་གཉིས་ཀྱི་ལས་བྱིན་གྱིས་བརླབ་པ་ཁོ་ནར་བྱའོ། ། དུས་གསུམ་པར་བྱིན་གྱིས་བརླབ་པའི་རུང་བའི་ཁང་པ་འདིའི་མིང་ནི་ལས་ཀྱི་མཐའ་ལས་བྱུང་བ་ཞེས་བྱའོ། ། དེ་ན་དགེ་སློང་སྔར་གནས་པ་གཅིག་ཀྱང་མེད་ལ། དགེ་སློང་ཕྱི་མ་གཞན་དག་དེར་གནས་ན་དེར་ཕྱིན་པའི་ཚེ་ཁོ་ན་དུས་གཅིག་སྟེ།
དུས་དེ་བྱིན་གྱིས་བརླབ་པ་ནི། དགེ་སློང་ཕྱིན་པ་ཐམས་ཅད་ཀྱིས་གཞི་འདི་དགེ་འདུན་གྱི་རུང་བའི་ཁང་པར་འགྱུར་བའོ་ཞེས་ཚིག་མཐུན་པར་ཅིག་ཅར་བརྗོད་པར་བྱའོ། ། ཞེས་གསུངས་པ་ཡིན་ནོ། ། དུས་བཞི་པར་བྱིན་གྱིས་བརླབས་པའི་རུང་བའི་ཁང་པ་འདིའི་མིང་ནི་འཕྲལ་ལས་བྱུང་བའི་གནས་ཞེས་བྱའོ། ། འཕྲལ་ལས་བྱུང་བའི་གནས་ཞེས་བྱ་བ་ནི། ཆེད་དུ་མ་བསམས་པ་སྟེ། གནས་འདིའི་ཆེད་དུ་མ་བསམས་པར་བྱུང་བ་ཡིན་པས་སོ། ། གཙུག་ལག་ཁང་ཐ་དད་དུ་མ་དག་ལ་རུང་བའི་ཁང་པ་གཅིག་བྱིན་གྱིས་བརླབས་ཀྱང་ཆོག་སྟེ། དེས་གཙུག་ལག་ཁང་ཐམས་ཅད་ན་གནས་པ་དག་གི་ནང་དུ་ཞག་ལོན་པ་དང༌། ནང་དུ་བཙོས་པ་ལ་སོགས་པའི་བྱ་བ་བྱེད་ན་དེ་མི་མཛེས་པ་མ་ཡིན་པར་ཤེས་པར་བྱའོ། །
གཅིག་གིས་གཙུག་ལག་ཁང་དུ་མའི་བྱ་བ་བྱེད་པའི་རུང་བའི་ཁང་པ་འདིའི་མིང་ནི་བ་ལང་གི་གནས་ལྟ་བུ་ཞེས་ཏེ། རུང་བའི་ཁང་པ་གཅིག་ལ་གཙུག་ལག་ཁང་མང་པོ་བ་ལང་ལྟར་ཐ་དད་པ་དག་གནས་འཁོད་པ་དེ་ནི་བ་ལང་གི་གནས་ལྟ་བུའོ། ། དྲན་པ་ཉེར་བཞག་ནས། ལག་བསྙལ་བསོད་སྙོམས་བླངས་ནད་སྨན་ཤེས་ཟ། ། མི་འཕྲོ་བར་བསྒྲུབ་པར་བྱ་བ་ནི། རྣམ་པར་མི་གཡེངས་ཤིང་མི་འཕྲོ་བར་བསོད་སྙོམས་བཟའ་བར་བྱའོ། ། འཚོ་བ་ཙམ་དུ་བསྒྲུབ་པར་བྱ་བ་ནི། ལུས་འཚོ་བ་ཙམ་དུ་བསོད་སྙོམས་བཟའ་བར་བྱའི། འཕྱར་གཡེང་ལ་སོགས་པའི་ཕྱིར་ནི་མ་ཡིན་པའོ། ། མ་འདྲེས་པར་བསྒྲུབ་པར་བྱ་བ་ནི།
བསོད་སྙོམས་དེ་མ་འདྲེས་མ་བསླད་པར་བཟའ་བའོ། ། མི་དཀྲུགས་པར་བསྒྲུབ་པར་བྱ་བ་ནི། ཐམས་ཅད་སྣོད་གཅིག་ཏུ་བླུགས་ཏེ་དཀྲུགས་ཤིང་བཟའ་བར་མི་བྱའོ། ། ཤིན་ཏུ་དབེན་པར་བསྒྲུབ་པར་བྱ་བ་ནི། གནས་དབེན་པར་བཟའ་བར་བྱའི། ལམ་པོ་ཆེ་ལ་སོགས་པ་དག་ཏུ་བཟའ་བར་མི་བྱའོ། ། དུས་མ་ཡོལ་བར་བཟའ་བར་བྱ་བ་སྟེ་ཕྱེད་ཡོལ་ཕན་ཆད་བཟའ་བར་མི་བྱའོ། ། ཞེས་པའི་ཐ་ཚིག་གོ ། བཀྲེས་པ་དང་སྐོམ་པ་ནི་ནད་ཡིན་ལ། བདག་ལ་དེ་ཡོད་པས་བདག་ཉིད་ལ་ནད་པའི་འདུ་ཤེས་ཉེ་བར་བཞག་པ་དང༌།
དེ་ཟས་ཀྱིས་འཚོ་བས། ཟས་ལ་སྨན་གྱི་འདུ་ཤེས་ཉེ་བར་བཞག་སྟེ་ཟས་བཟའ་བར་བྱའོ། ། འབྱུང་བ་ལ་སོགས་པ་རྣམ་པ་བཅུ་ཡང་དྲན་པར་བྱ་སྟེ། དེ་ལ་འབྱུང་བ་ཞེས་བྱ་བ་ནི། ཟས་འདི་མི་གཙང་བ་དང༌། ལུད་ལ་སོགས་པ་དག་ལས་འབྱུང་བའོ། ། འདྲ་བ་ཞེས་བྱ་བ་ནི། འདི་ལྟ་སྟེ། འབྲས་ཆན་ནི་སྲིན་བུ་དང་འདྲ་ལ། ཕྱེ་དག་ནི་རུས་ཕྱེ་འདྲ་བ་ལ་སོགས་པའོ། །
འགྱུར་བ་ཞེས་བྱ་བ་ནི། ཟས་ཟོས་ནས་བད་ཀན་དང༌། སྣབས་དང༌། རྣག་དང༌། ཁྲག་ལ་སོགས་པར་འགྱུར་པའོ། ། ཕྱིར་རྒོལ་བ་ཉིད་ཅེས་བྱ་བ་ནི་ཟས་ཀྱི་ཕྱིར་ཕྱིར་རྒོལ་བ་རྣམས་དང་རྗེས་སུ་འབྲལ་བ་སྟེ། ཟས་ཀྱི་རྒྱུ་ལས་མ་ནི་བུ་དང་ལྷན་ཅིག་འཐབ་པར་བྱེད། བུ་ནི་མ་དང་ལྷན་ཅིག་འཐབ་པ་ལ་སོགས་པ་བྱེད་པའོ། ། རྒྱུ་མཐུན་པ་ཞེས་བྱ་བ་ནི། ཟས་ནི་བཤང་བ་དང་གཅི་བ་ལ་སོགས་པ་ཤིན་ཏུ་སྨད་པ་དག་དང་རྒྱུ་མཐུན་པ་ཡིན་པའོ། །
བརྟེན་པའི་རྣམ་པ་ཞེས་བྱ་བ་ནི། རྟེན་ཅིང་འབྲེལ་བར་འབྱུང་བ་སྟེ། ཟས་འདི་ཞིང་ལ་སོགས་པ་ལ་བརྟེན་ཏེ་བྱུང་བ་དེ་དག་ལས་བརྟེན་ནས་སྲེད་པ་ལ་སོགས་པ་ཀུན་ནས་ཉོན་མོངས་པ་དག་འབྱུང་བའི་ཕྱིར་རོ། ། བཙལ་བ་ཞེས་བྱ་བ་ནི། དེའི་ཚེགས་ཆེན་པོས་བསྒྲུབ་དགོས་པའོ། ། གཞན་ལ་རགས་ལས་པ་ཉིད་ཅེས་བྱ་བ་ནི། ཚོགས་ཆེན་པོ་འབྲུ་ལ་སོགས་པ་གྲུབ་ཀྱང་དེ་གཡོ་བ་ལ་སོགས་པ་མེད་ན་མི་ལྡན་པའི་ཕྱིར། གཞན་ལ་རག་ལས་པ་ཉིད་དུ་འགྱུར་བའོ། ། ནད་དང་བཅས་པ་ཉིད་ཅེས་བྱ་བ་ནི། ཟས་ལོག་པ་ཞུ་བས་རིམས་ལ་སོགས་པ་ནད་མང་པོ་དུ་མ་དག་འབྱུང་བའི་ཕྱིར་རོ། །
སོ་སོར་འགྲོ་བ་ཉིད་ཅེས་བྱ་བ་ནི། ཟས་འདི་རྣམ་པ་བཞིར་འགྲོ་བ་སྟེ། འདིའི་ཆ་གཅིག་ནི་ལུས་ཀྱི་མེས་སྲེག་པར་བྱེད་པ་དང༌། གཉིས་པ་ནི་བཤང་བ་དང་གཅི་བར་འགྱུར་བ་དང༌། གསུམ་པ་ནི་སྲིན་བུ་དག་གིས་བཟའ་བར་འགྱུར་བ་དང༌། བཞི་པ་ནི་ལུས་རྟས་པར་བྱེད་པའོ། ། ཟས་ཀྱི་བྱ་བ་བྱེད་པའི་དང་པོར་ཟས་ཀྱི་ཁམ་ཆང་གཅིག་སེམས་ཅན་ཐམས་ཅད་ལ་དམིགས་ཏེ་བཞག་ཅིང༌། གཉིས་པ་ལྷ་མོ་འཕྲོག་མ་ལ་དང༌། གསུམ་པ་གཉུག་མར་གནས་པའི་གཏོར་མའི་ཆེད་དུ་བཞག་གོ ། ལམ་དུ་དགེ་ཚུལ་སྣོད་སྤྱད་མེད་པའམ།
དབེན་པར་ཉེ་དུ་གཅུགས་པས་ཟན་ལྷན་ཅིག་ཟ་བར་གསོལ་ན། བྱིན་ལེན་བྱས་པ་འཇིག་པ་དང༌། བྱིན་ལེན་མ་བྱས་པ་དང་འགྲེ་བ་བསྲུང་བའི་ཕྱིར། རང་གི་ལྷུང་བཟེད་བྱིན་ལེན་བྱས་ཏེ། དེ་གཉིས་ལག་བསྙལ་དུ་བཅུག་ནས་ལྷན་ཅིག་ཟ་བར་བྱའོ། ། དགེ་སློང་ནང་ལྷན་ཅིག་ཟ་ན་དགེ་སློང་གཞན་དེའི་ལག་པ་བཏེག་པ་དང༌། རང་གི་ལག་གཞུག་པར་བྱའོ། ། དགེ་འདུན་དོན་དུ་གྲོང་ཞིང་སོགས་ལེན་གནང༌། ། ལུང་ལས། བཙུན་པ།
དགེ་སློང་གིས་ལོངས་སྤྱོད་པ་དང༌། ལོངས་སྤྱོད་མཆོག་བླང་དུ་རུང་ངམ། ཀཏྱ་ཡ་ན། དགེ་འདུན་གྱི་ཆེད་དུ་བླང་དུ་རུང་ངོ༌། ། དེ་ལ་ལོངས་སྤྱོད་ནི། གྲོང་དང་ཞིང་དག་གོ ། ལོངས་སྤྱོད་མཆོག་ནི། བ་ལང་དང༌། མ་ཧེ་དང༌། ར་དང༌།
ལུག་དག་གོ ། ཡོ་བྱད་མི་མ་ཡིན་པ་དག་གང་ཞེ་ན། གླང་པོ་ཆེ་དང༌། རྟ་དང༌། རྔ་མོ་དང༌། བོང་བུ་དང༌། ར་དང༌། ལུག་དང༌། མ་ཧེ་དང༌། བཅོམ་ལྡན་འདས་ཀྱི་རྗེས་སུ་གནང་བ་མཆོད་རྟེན་གྱི་ཡང་རུང༌།
དགེ་འདུན་གྱི་ཡང་རུང་བ་དག་གོ ། ཞེས་གསུངས་པ་ཉིད་དོ།། །། བཞི་པ་ཉམས་ན་དག་པར་བྱ་བ་ཕྱིར་བཅོས་ལ། ལས་སྤྱི་ལ་དགོས་པ་སྤྱིར་བསྟན། ཕྱིར་བཅོས་པའི་རྣམ་གཞག་རྒྱས་པར་བཤད་པ་གཉིས་ལས། དང་པོ་ནི། ཆོ་ག་ལས་འདས་ན་ལས་མི་འཆགས་སོ། ། འདིར་ཆོ་ག་ནི། དགེ་འདུན་ཚང་བ་དང༌། ལས་བརྗོད་པ་དང༌།
ལས་བྱེད་པ་ཉིད་དོ། ། ཞེས་པའི་ཆོ་ག་ལ། གསོལ་བ་གསོལ་གཉིས་གསོལ་བཞི་ཉེར་བཞི་དང༌། ། ཞེ་བདུན་སུམ་ཅུ་མངོན་སུམ་རྗེས་བསྒྲག་འདུ། ། གསོལ་བ་ཁོ་ན་ཡིན་ལ། བརྗོད་པ་མེད་པའི་ཕྱིར་གསོལ་བ་འབའ་ཞིག་པའི་ལས་ཞེས་བྱའོ། ། གསོལ་བ་དང་ལས་བརྗོད་པ་གཅིག་སྟེ། གསོལ་བ་དང་གཉིས་ཀྱི་ལས་ཞེས་བྱའོ། ། གསོལ་བ་དང་ལས་བརྗོད་པ་གསུམ་མཇུག་སྡུད་དང་བཅས་པ་སྟེ། གསོལ་བ་དང་བཞིའི་ལས་ཞེས་བྱའོ། །
དེའི་དང་པོ་ལ་ནི་ཆོ་ག་ཉི་ཤུ་རྩ་བཞི་ཡོད་དེ། གསང་དང་ནང་དུ་དྲི་ཕྱིར་དང༌། གསོ་སྦྱོང་དེ་ལ་ལྟུང་བཅས་དང༌། ། དེ་ལ་དགེ་འདུན་ཡིད་གཉིས་དང༌། ། རྩོད་དང་ངེས་ཉིད་མ་ཡིན་དང༌། ། དེ་ཡི་དོན་དུ་ལྔ་པོ་དག ། ཐམས་ཅད་དགག་དབྱེར་གཏོགས་པ་ཡིན། ། དབྱར་གནས་ཁས་བླང་ཉིད་དང་ནི། ། ཤི་བའི་རྫས་དང་ནོར་འདྲ་དང༌། ། ཆོས་གོས་སྲ་བརྐྱང་གཏད་པ་དང༌། །
ཆོས་གོས་སྦྱིན་པར་བྱ་བ་དང༌། ། གནས་ངན་ལེན་ནི་བརྗོད་པ་དང༌། ། གྲངས་སུ་གཞུག་པ་བཞི་དག་དང༌། ། ལྷུང་བཟེད་ཁ་སྦུབ་བྱ་བ་དང༌། ། དེ་ཉིད་བཟློག་པར་བྱ་བ་དག ། གསོལ་བ་འབའ་ཞིག་ལས་ཡིན་ནོ། ། གཉིས་པ་ལ་ནི་ཞེ་བདུན་ཡོད་དེ། གནས་དང་མཚན་ནི་གཉིས་པོ་དང༌། ། མི་འབྲལ་སྨྱོས་དང་དགག་དབྱེ་དང༌། ། གནས་མལ་སྟོབ་པར་བྱེད་པ་དང༌། །
རུང་བའི་ས་གཞི་བརྐོ་བ་དང༌། ། སྲ་བརྐྱང་དང་ནི་དེ་འདིང་དང༌། ། སྤོང་དང་ལག་གི་བླ་དང་ནི། ། གནས་ཁང་བསྐོ་ལ་སོགས་པ་དང༌། ། གཟུ་དང་གསལ་དང་སྦེད་པ་དང༌། ། ཚུལ་ཤིང་འབྲིམ་པར་བྱེད་པ་དང༌། ། ཁང་པ་ཁང་ཆེན་བསྟན་པ་དང༌། ། གླེང་དང་འབྲལ་བར་མི་འགྱུར་དང༌། ། སྟན་དང་ལྷུང་བཟེད་འབྲིམ་པ་དང༌། ། མ་དད་གོ་བར་བྱ་བ་དང༌། །
སྟོན་པ་དང་ནི་ནགས་ཉུལ་དང༌། ། འཁར་བ་དྲ་བའི་ཕྱིར་དང་ནི། ། རྙེད་པ་གཅིག་ཏུ་བྱ་ཕྱིར་དང༌། ། བསླབ་པ་སྦྱིན་དང་ཉེར་གནས་དང༌། ། བུ་དང་ཉེ་དུའི་ཕྱིར་འགྲོ་བ། ། གསོལ་དང་གཉིས་ཀྱི་ལས་ཡིན་ནོ། ། གསུམ་པ་ལ་ནི་སུམ་ཅུ་ཡོད་དེ། ། བསྙེན་པར་རྫོགས་པར་བྱ་བ་དང༌། ། མུ་སྟེགས་གནས་དང་མཚམས་དགྲོལ་དང༌། ། མཐུན་སྦྱིན་གསོ་སྦྱོང་བདུན་པོ་དང༌། །
བརྒྱད་དང་དྲན་དང་མ་མྱོས་དང༌། ། དེ་ཉིད་ཚོལ་དུ་གཞུག་པ་དང༌། ། བསྒོ་བར་བྱ་བ་རྣམས་དང་ནི། ། ཉམས་པ་སྦྱིན་པར་བྱ་བ་དག ། གསོལ་བ་བཞི་ཡི་ལས་ཡིན་ནོ། ། དེ་ཕྱིར་ལས་བརྒྱ་རྩ་གཅིག་ཏུ་གསུངས་སོ། ། དེ་དག་ལས་དགེ་འདུན་དང་འབྲེལ་བའི་གང་ཟག་གི་ལས་ནི། དྲིས་ལན་ཞུས་ལན་གསོལ་བ་བཏབ། ། བྱིན་བརླབ་བརྗོད་དང་བཞམས་ཏེ་བསྒོ། ། འབུལ་དང་ལེན་དང་མཐོལ་དང་བཤགས། །
དབྱར་གནས་ཁས་བླངས་དགག་དབྱེ་དང༌། ། གསོ་སྦྱོང་གོ་བྱ་སྲ་བརྐྱང་གདིང༌། ། སྡིགས་དང་གཟེངས་བསྟོད་གཏོང་དང་ལེན། ། བྲིམས་དང་བསྟབས་དང་བཅུ་དྲུག་གོ ། གང་ཟག་རྐྱང་པའི་ལས་ནི། དྲི་ལན་བྱིན་བླངས་ཞུ་ལན་དང༌། ། གསོལ་གདབ་བྱིན་རླབས་བརྗོད་དང་བསྒོ། ། འབུལ་དང་ལེན་དང་མཐོལ་དང་བཤགས། ། དབྱར་གནས་ཁས་བླངས་བཟོད་གསོལ་དང༌། ། གོ་བྱ་འདོན་དང་བཅུ་གསུམ་མོ། །
གཞན་ནི་དགེ་འདུན་གྱི་ལས་སོ། ། སློབ་དཔོན་དུལ་བའི་ལྷས་ལས་དེ་དག་བཅུ་གསུམ་དུ་བསྡུས་ཏེ། ཆད་པ་དང༌། བསྒོ་བ་དང༌། རྩོད་པ་ཞི་བར་བྱ་བ་དང༌། ས་གོང་མར་སྤོ་བ་དང༌། དགེ་འདུན་ལ་མཁོ་བ་རྣམ་པར་གཞག་པ་དབྱུང་བ་དང་བཅས་པ་དང༌། བསྐོ་བ་དང༌། རབ་བྱུང་ལ་མཁོ་བ་རྣམ་པར་གཞག་པ་དང༌། རྗེས་སུ་གནང་བ་དང༌།
དགེ་འདུན་གྱི་བསླབ་པ་དང༌། སྐྱིན་པ་དང༌། རང་གི་དོན་ལ་སྦྱར་བ་དང༌། བགྲང་བ་དང༌། ཁྱིམ་པའི་དོན་རྣམ་པར་གཞག་པར་དབྱུང་བ་དང་བཅས་པའོ། ། འཕགས་པ་ཐོགས་མེད་ཀྱིས་གཞི་བསྡུ་བར། གཞི་སེམས་ཅན་ལ་བྱ་བ་དང༌། གཞི་སེམས་ཅན་མིན་པ་ལ་བྱ་བ་གཉིས་སུ་གསུངས་སོ། ། དེ་དག་ལས་བཅུ་མིན་པ་ཐམས་ཅད་ནི་མངོན་སུམ་དུ་གྱུར་པ་ལ་བྱ་བ་ཡིན་ལ། ཐོས་པར་བྱ་བ་མིན་པ་ལྟ་བུའི་ཉེན་ཀོར་དུ་བཞག་པ་ནི་མངོན་སུམ་དུ་བྱ་བའི་ཚུལ་གཅིག་ཡིན་ནོ། །
རྗེས་སུ་བསྒྲག་པར་བྱ་བ་ནི། ཐོས་པར་བྱ་བ་ནི་མ་ཡིན་པའི་གང་ཟག་བལྟ་བའི་ཉེན་ཀོར་དུ་ཡང་མི་བཞག་པར་ལས་གང་བྱས་པ་དེ། དེ་ཟིན་པའི་འོག་ཏུ་ཁྱོད་ལ་གསོལ་བ་དང་བཞིའི་ལས་བྱ་བ་ལས་གསོལ་བ་ནི་ཟིན་ཏོ། ། ཞེས་དང༌། དེ་བཞིན་ལས་ནི་བྱས་ཟིན་ཏོ། ། ཞེས་རྗེས་སུ་བསྒྲགས་ཏེ་གོ་བར་བྱ་བས་སོ། ། དེ་ཡང་རྣམ་པ་བཅུ་ལ་སྟེ། མ་མོ་ལས་མངོན་སུམ་དུ་མ་གྱུར་པར་བྱ་བའི་ལས་བཅུ་གང་ཞེ་ན། ལྷུང་བཟེད་ཁ་སྦུབ་པ་དང༌། ལྷུང་བཟེད་ཁ་སྤུབ་པ་བག་ཡངས་སུ་བྱ་བ་དང༌།
བསླབ་པའི་སྡོམ་པ་དང༌། བསླབ་པའི་སྡོམ་པ་བག་ཡངས་སུ་བྱ་བ་དང༌། དགེ་ཚུལ་གྱི་སྡོམ་པ་དང༌། སྨྱོས་པས་གནང་བ་དང༌། ཕྱག་མི་བྱ་བའི་སྡོམ་པ་དང༌། མི་སྨྲ་བའི་སྡོམ་པ་དང༌། ལོངས་མི་སྤྱོད་པའི་སྡོམ་པ་དང༌། གཙུག་ལག་ཁང་གི་སྡོམ་པའོ་ཞེས་གསུངས་པ་ཡིན་ནོ། ། དགེ་འདུན་ཚང་དང་ལས་བརྗོད་ལས་བྱེད་པ། ། ཆོ་ག་བཞིན་བགྱིད་ལས་ཀྱི་གཞི་རུ་གསུངས། །
དགེ་སློང་ཕའི་དགག་དབྱེ་ལ་ནི། དགེ་སློང་གསུམ་གྱི་སྟེང་དུ་དགེ་སློང་གཅིག་གིས་ཁ་བསྐང་སྟེ་དགེ་འདུན་དུ་གྱུར་པའི་དུས་ན་དེ་དགག་དབྱེ་བྱེད་པ་ཉིད་དུ་བསྐོར་མི་རུང་སྟེ། འདི་ལྟར་དགེ་སློང་གསུམ་ལ་དགེ་སློང་གཅིག་གིས་དགག་དབྱེ་བྱར་མི་རུང་བའི་ཕྱིར་བཞིའི་སྟེང་དུ་གཅིག་གིས་ཁ་བསྐང་ན་དེ་བྱེད་པར་བསྐོར་རུང་སྟེ། དགག་དབྱེ་བྱེད་པ་མ་གཏོགས་པའི་དགེ་འདུན་དུ་གྱུར་པ་ཡོད་པའི་ཕྱིར་རོ། ། དེ་ཕྱིར་དགག་དབྱེ་ལ་ལྔ་ངེས་པར་དགོས་སོ། ། མདོར། བསྙེན་པར་རྫོགས་པ་ལ་ཡང་གསུངས་མོད་ཀྱང༌། ས་ག་ལྷས། བཞིའི་དམིགས་བསལ་གསུངས་པས་འདིར་མ་བསྡུས་སོ། ། ཕམ་སྦོམ་ལྕི་བ་མཚམས་ཀྱི་ནང་གི་དྲུག་ཡན་ཆད་ཀྱི་དགེ་འདུན་ཐམས་ཅད་ལ་དང༌།
ལྷག་མ་ལས་དབྱུང་བ་ལ་གྲངས་ཉི་ཤུ་དགོས་པ་ལྷག་མའི་སྦོམ་པོ་ལྔ་ལ་དང༌། མ་ལ་དགེ་སློབ་མའི་སྡོམ་པ་བྱིན་པ་དང༌། ཚངས་སྤྱོད་ལ་ཉེར་གནས་ཀྱི་སྡོམ་པ་སྦྱིན་པ་དང༌། འཁོར་ཉེ་བར་འཇོག་པ་དང༌། འཁོར་མང་པོ་ཉེ་བར་འཇོག་པའི་གནང་བ་སྦྱིན་པ་དང༌། གཉིས་ཀའི་དགེ་འདུན་ལས་བསྙེན་པར་རྫོགས་པ་ལྔ་ལ། ཡུལ་དབུས་སུ་དགེ་སློང་མ་བཅུ་གཉིས། མཐའ་འཁོབ་ཏུ་དྲུག་ངེས་པར་དགོས་ལ། དགེ་སློང་མ་དགེ་འདུན་ལྷག་མའི་ལྟུང་བ་བྱུང་བའི་མགུ་བ་དང་དབྱུང་བའི་ལས་ལ་ནི་མཚམས་གཉིས་ཀའི་དགེ་སློང་དང་དགེ་སློང་མའི་དགེ་འདུན་ཐམས་ཅད་ཚོགས་པ་དགོས་སོ། ། དེ་ལྟར་དམིགས་ཀྱིས་བསལ་བ་མ་གཏོགས་དགེ་འདུན་གྱི་ལས་སམ་དགེ་འདུན་དང་འབྲེལ་བའི་ལས་ཐམས་ཅད་ལ་གྲངས་བཞི་ཚང་ན་བྱར་རུང་ངོ༌། །
མ་ཚང་ན་ལས་མི་ཆགས་ལ། ལས་བརྩམས་ནས་དགེ་སློང་གཅིག་སོང་བའི་ཤུལ་དུ་གྲངས་མ་ཚང་ན་ལས་དེ་འཁྲུགས་པ་སྟེ། མ་བྱས་པར་འགྱུར་རོ། ། དགེ་འདུན་ཀྱང་མི་མཐུན་པ་གཉིས་དང་བྲལ་བ་དང༌། ཁ་སྐོང་གི་ཆོས་བཅུ་གསུམ་དང་ལྡན་པ་དགོས་ཏེ། སྔར་བསྙེན་པར་རྫོགས་པའི་སྐབས་སུ་བཤད་ཟིན་ཏོ། ། གང་ལ་ལས་བརྗོད་པ་ལྷག་པར་བྱེད་པ་དེ་ལ་ནི་ལས་མི་ཆགས་པ་ཡིན་ལ། ཉམས་པ་སྟེ་ཆད་ན་མི་ཆགས་སོ། ། ཚིག་གི་ཕྲེང་སྔ་ཕྱི་འཁྲུགས་པས་གོ་བར་བྱེད་པ་མིན་ན། ལས་བྱེད་པ་ཆོས་མིན་པས་མི་བྱ་སྟེ།
ཆོས་མིན་པ་ཞེས་བྱ་བ་ནི། དཔེར་ན་གླེང་དྲན་མ་བྱས་པར་མཐུས་མངོན་སུམ་དུ་མ་གྱུར་པ་ལ་ཆད་པའི་ལས་བྱེད་དུ་འཇུག་པ་ལྟ་བུའོ། ། དགེ་ཚུལ་མའམ་དགེ་སློབ་མ་བདག་ལ་བསླབ་པ་མ་བྱིན་ཞིག བདག་བསྙེན་པར་མ་རྫོགས་ཞེས་སྨྲ་བ་ལྟ་བུ་མི་ནོད་པ་ལ་བྱེད་པ་དང༌། བཞམས་བསྒོ་མ་བྱས་པ་ལ་གནས་དབྱུང་སོགས་བྱས་ན་མི་ཆགས་པས་ཆོ་ག་ལས་མ་འདས་པར་བྱ་ལ། གང་ལ་བཙན་པོ་བྱ་བའི་སྐབས་ཡོད་བཞིན་དུ་བག་ཡངས་ལ་བརྟེན་ན་འགལ་ཚབས་ཅན་དུ་འགྱུར་རོ། ། མདོར་རྒྱས་པར་གསུངས་པ་གཞན་ནི་སོ་སོའི་སྐབས་སུ་བཤད་པས་འདིར་མ་ཟློས་སོ།། །། གཉིས་པ་ཕྱིར་བཅོས་པའི་རྣམ་གཞག་རྒྱས་པར་བཤད་པ་ལ། ལྟུང་བ་ཕྱིར་བཅོས་པ་དང༌། རྩོད་པ་ཕྱིར་བཅོས་པ་གཉིས་ལས།
དང་པོ་ནི། ཕམ་པ་འཆབ་བཅས་རྒྱུད་དེ་གསོར་མི་རུང༌། ། འཆབ་སེམས་སྐད་ཅིག་མ་གཅིག་སྐྱེས་པས་རྒྱུད་གསོར་མི་རུང་བ་ནི། ལྷག་མ་མེད་པའི་ལྟུང་བ་འཆབ་བཅས་ཏེ། ཐུན་མོང་བའི་ཕམ་པ་འཆབ་པའོ། ། དེས་ལྟུང་བ་ཕྱིར་མ་བཅོས་པ་ལ་ནི་ཉེས་པ་མེད་དེ། སྡོམ་པ་དགོས་པ་བསྒྲུབ་ནུས་མེད་པ་ཉིད་དུ་གྱུར་པའི་ཕྱིར་རོ། ། འཆབ་མེད་དགེ་འདུན་ལ་ནི་ཇི་སྲིད་འཚོར། ། བསླབ་པ་ནོས་སྤྱད་བསླབ་པའང་དམན་སྤྱོད་རྣམས། ། ལེན་དང་ཁྱད་སྤྱོད་རྣམས་སྤོང༌།
བཅབས་པའི་སེམས་མ་སྐྱེས་ན་མཐའ་ལས་ལྡང་བར་འགྱུར་རོ། ། བསླབ་པ་སྤྱོད་པས་སོ། ། དེ་ཐོབ་པས་སོ། ། དགེ་འདུན་ལས་སོ། ། ལས་ཀྱིས་སྦྱིན་ནོ། ། ཇི་སྲིད་འཚོའི་བར་དུའོ། ། ཞེས་པའི་དོན། གླེང་གཞི། མཉེན་ཡོད་དུ་དགེ་སློང་དགའ་བ་ཅན་ཞེས་བྱ་བ་ཞིག་རྟག་ཏུ་དགོན་པའི་གནས་མལ་བསྟེན་ཏེ། བསམ་གཏན་ལ་དགའ་བ་ཅན་ཞེས་གྲགས་སོ། །
དེ་སྐྱིལ་ཀྲུང་བཅས་ཏེ་བསྒོམ་པའི་ཚེ་བདུད་རིགས་ཀྱི་ལྷས་བཙེས་སོ། ། དུས་གཅིག་གི་ཚེ་བདུད་རིགས་ཀྱི་ལྷ་མོ་སྐྱིལ་ཀྲུང་སྟེང་དུ་འདུག་པ་དང༌། བུད་མེད་ནི་རེག་པའི་དུག་ཅན་ཡིན་པས་དེ་དང་ལྷན་ཅིག་སྤྱད་དོ། ། སྤྱད་མ་ཐག་ཏུ་ཟུག་རྔུས་ཟུག་པ་བཞིན་བདག་འབབས་སམ། འོན་ཏེ་བཅབ་པའི་སེམས་གཅིག་གིས་ཀྱང་མ་བཅབས་ཏེ། སྐལ་བ་ཡོད་ན་གནས་སྙམ་ནས། ལག་པ་གཡས་པས་ཆོས་གོས་ཁྱེར། གཡོན་པས་མཚན་བཀབ་སྟེ་ངོ་ནག་ཅིང་མིག་མཆི་མས་གང་བཞིན་དུ་སོང་བས། སྟོན་པས་རྒྱང་རིང་པོ་ནས་གཟིགས་ཏེ། མ་སྨྲས་ན་ཁྲག་ཚ་བ་སྐྱུགས་ཏེ་འཆི་བར་མཁྱེན་ནས།
དགའ་བ་ཅན་འོངས་སམ། འོངས་པ་ལེགས་སོ། ། ཅིའི་ཕྱིར་ངོ་འཛུམ་ནག བདག་སྔོན་ནི་དགའ་བ་ཅན་ལགས། ད་ནི་མི་དགའ་བ་ཅན་ལགས་སོ། ། ཅི་བྱས། བསླབ་པ་མ་ཕུལ་བར་མི་ཚངས་པར་སྤྱད་དེ། བཅབ་པའི་སེམས་གཅིག་གིས་ཀྱང་མ་བཅབས་ལགས་སོ། ། སྟོན་པས། ཇི་སྲིད་འཚོའི་བར་དུ་བསླབ་པ་ལ་སློབ་པར་སྤྲོའམ།
སྤྲོ་ལགས། སྟོན་པས། དགའ་བ་ཅན་གྱིས་སྤྱད་པར་བྱ་བ་མ་ཡིན་པ་སྤྱད་ཀྱང་སེམས་གཅིག་གིས་ཀྱང་མ་བཅབས་པས། འདི་ཕས་ཕམ་པར་མ་གྱུར་གྱིས། དགའ་བ་ཅན་དང་གཞན་ཡང་འདི་ལྟ་བུ་ལ་བསླབ་པའི་སྡོམ་པ་བྱིན་ཅིག ཕམ་པ་བྱུང་ཡང་འཆབ་པའི་སེམས་སྐད་ཅིག་མ་གཅིག་མ་སྐྱེས་ན། དགེ་འདུན་ལ་ཇི་སྲིད་འཚོའི་བར་དུ་བསླབ་པ་ནོད་པར་གསོལ་བ་བགྱིས་ཏེ་བརྗོད་པ་གཅིག་གིས་ལས་ཀྱིས་སྦྱིན་ནོ། ། དེ་ཡང་བཅབ་པའི་སེམས་མ་སྐྱེ་ན་མཐའ་ལས་ལྡང་བར་འགྱུར་རོ། ། ཞེས་གསུངས་པས་སོ། ། ཅིའི་ཕྱིར་བསླབ་པ་ཞེས་བྱ་ན།
དམན་པའི་སྤྱོད་པ་རྣམས་དང་དུ་ལེན་ཅིང༌། ཁྱད་པར་ཅན་གྱི་སྤྱོད་པ་རྣམས་སྤོང་བ་ལ་སློབ་པས་ན་དེ་སྐད་ཅེས་བྱའོ། ། བསླབ་པ་རང་གི་ངོ་བོ་ཡང་དེ་ཉིད་ཡིན་ནོ། ། འཁྲུལ་པའི་རྒྱུ་ཐམས་ཅད་སྤངས་པའི་ཕྱིར་དགྲ་བཅོམ་པ་ཐོབ་པ་ན་དེ་རང་བཞིན་དུ་གནས་པར་འགྱུར་རོ། ། མཚམས་ནང་དུ། ཀུན་ལ་ལྕི་བཤགས་ཡང་བ་ཕྱི་རོལ་བཞིར། ། ཕམ་པར་གཏོགས་པའི་སྦོམ་པོ་ལྕི་བ་ནི། ། མཚམས་ནང་གི་དགེ་འདུན་ཐམས་ཅད་ལ་བཤགས་དགོས་ཤིང༌། དེ་ན་དགེ་སློང་ལྔ་ལས་མེད་ན་གཅིག་གནས་གཞན་ནས་བོས་ཏེ་དྲུག་ཏུ་ཚང་བར་བྱས་ནས་སོ། ། སྦོམ་པོ་ཡང་བ་ལ།
མཚམས་ནང་དེའི་དགེ་སློང་བཞི་ལ་བཤགས་ཤིང༌། གསུམ་ལས་མེད་ན་གཅིག་ལ་གཞན་ནས་བོས་ཏེ་བཞིར་ལོངས་པར་བྱའོ། ། དེ་གཉིས་བཤགས་པའི་སྔགས་ནི། དགེ་འདུན་བཙུན་པ་རྣམས་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ཕམ་པར་གཏོགས་པའི་སྦོམ་པོ་ལྕི་བའམ་ཡང་བ་མིང་འདི་ཞེས་བགྱི་བ་བྱུང་སྟེ། དགེ་སློང་གི་དགེ་འདུན་གྱི་མདུན་དུ་མཐོལ་ལོ་ཞེས་སོགས་ལན་གསུམ་བཟླས་ལ། མཐོང་སྡོམ་དྲི་ཞིང་ཐབས་ལེགས་བྱའོ། ། བཅབས་ལྷག་སྤོ་བ་ནོད་སྤྱད་དབྱུང་སྦོ་བཞིན། ། གཉིས་བྱུང་གཞི་ནས་ཡང་བྱུང་ཡང་གཞི་ནས། ། བཞི་བྱུང་ནན་ཏུར་འཆབ་མེད་མགུ་བའང་སྦྱར། །
སྤོ་བཞིན་འཆབ་མེད་གཅིག་བྱུང་མགུ་སྤྱོད་བཟློག ། ཉི་ཤུས་ཕྱིར་ལྔ་ལྕི་དང་ཡང་ནང་གཅིག འདི་ལ་དགེ་འདུན་ལྷག་མ་མི་ཤེས་པ་ཉིད་དང༌། བཅབས་པའི་སེམས་ཉེ་བར་མ་བཞག་པས་བརྗེད་པ་དང༌། བྱས་དང་མ་བྱས་ཇི་ལྟ་བུ་ཞིག་ཅེས་དྲན་པར་མི་ནོས་པ་ཉིད་དང༌། བསྙེན་པར་མ་རྫོགས་པ་ཉིད་དང༌། གནས་ནས་ཕྱུང་བ་ཉིད་ལ་འཆབ་པ་མི་འབྱུང་ངོ༌། ། ཞེས་སོགས་ཀྱི་དོན། གླེང་གཞི། སྟོན་པ་མཉན་ཡོད་དུ་བཞུགས་པའི་ཚེ།
དགེ་སློང་འདོད་ཆགས་དང་མ་བྲལ་བ་རྣམས་ལ་ལྷག་མའི་ལྟུང་བ་བྱུང་ནས་འགྱོད་ཅིང་གནོང་སྟེ། བདག་ཅག་ལྟུང་བ་ཅན་གྱི་རང་བཞིན་དུ་གནས་པའི་དགེ་སློང་རྣམས་ལས་སྔོན་དུ་སྨྲ་བ་དང༌། ཕྱག་དང༌། འདུད་པ་ལའང་བདག་གིར་བྱེད་ཅིང༌། ཁྱིམ་པ་དད་པ་ཅན་གྱི་རྫས་ལ་ལོངས་སྤྱད་པས་ངན་སོང་གསུམ་དུ་ཡུན་རིང་པོར་སྡུག་བསྔལ་མྱོང་བར་འགྱུར་གྱིས། བསླབ་པ་ཕུལ་ལ་བབས་སོ་སྙམ་ནས་བབས་ཏེ། གཞན་རབ་ཏུ་འབྱུང་འདོད་པ་ལ་ཡང་ཚངས་པར་སྤྱོད་པ་སྤྱད་དཀའི། རབ་ཏུ་མ་བྱུང་ཞིག་ཟེར་ནས་རབ་ཏུ་མ་བྱུང་བ་དང༌། དགེ་སློང་རྣམས་ཉུང་བར་གྱུར་པ་དེ་མཁྱེན་བཞིན་དུ་རྨེད་པས། ཀུན་དགའ་བོས་རྒྱས་པར་གསོལ་པས།
དགེ་སློང་དང་ཁྱེད་ཀྱིས་བསྟན་པ་ལ་གནས་པར་བྱ་བའི་ཕྱིར་དང༌། ལྷག་མའི་ལྟུང་བ་རྣམས་ལ་སྙིང་བརྩེ་བའི་ཕྱིར་སྤོ་བ་དང༌། གཞི་ནས་སྤོ་བ་དང༌། གཞི་ནས་བླང་བ་དང༌། མགུ་བར་བྱ་བ་དང༌། གཞི་ནས་མགུ་བ་དང༌། གཞི་ནས་བླང་བའི་མགུ་བར་བྱ་བ་བྱིན་ལ་དབྱུང་བ་བྱའོ། ། ཞེས་གསུངས་སོ། ། ལྷག་མ་དང་བཅས་པའི་ལྟུང་བ་འཆབ་པ་ནི། ཁུ་བ་འབྱིན་པ་ལྟ་བུའི་ལྷག་མ་དུས་ཇི་སྲིད་དུ་བཅབ་ན་བཅབ་པ་དེ་འདག་པའི་ཕྱིར།
དུས་དེ་སྲིད་དུ་གསོལ་བ་དང་བཞིའི་ལས་ཀྱིས་སྤོ་བ་སྦྱིན་པར་བྱའོ། ། སྤོ་བ་དེ་སྤྱོད་བཞིན་པའི་ཚེ་ལྷག་མ་རིས་འདྲ་གཉིས་པ་བྱུང་ན་གཞི་ནས་སྤོ་བ་སྦྱིན་ལ། དེ་ཡང་སྤྱོད་བཞིན་པ་ལ་རིས་འདྲ་གསུམ་པ་བྱུང་ན་ཡང་གཞི་ནས་སྤོ་བ་སྦྱིན་ནོ། ། སྔ་མ་མ་ཆགས་ན་དེ་ཉིད་བསྐྱར་ལ་སྦྱིན་ནོ། ། དེའི་སྤོ་བ་ནི་ཕྱི་མའི་བཅབས་ལྷག་འདག་བྱེད་དུ་འགྱུར་བས་གཉིས་པ་མི་དགོས་སོ། ། ཕྱི་མ་ཟླ་གཅིག་བཅབས་ན་སྔ་མའི་དུས་དེ་ཁར་ཟླ་གཅིག་བྱིན་པས་གཉིས་ཀའི་ཉེས་པ་མེད་པ་འགྱུར་རོ། ། ཅིའི་ཕྱིར་སྤོ་བ་ཞེས་བྱ་ཞེ་ན། ཁྱད་པར་ཅན་གྱི་གནས་ནས་དམན་པའི་གནས་སུ་སྤོ་བའི་ཕྱིར་རོ། ། སྤོ་བ་རང་གི་ངོ་བོ་ནི། ། དམན་པའི་སྤྱོད་པ་རྣམས་དང་དུ་ལེན་ཅིང་ཁྱད་པར་གྱི་སྤྱོད་པ་རྣམས་སྤོང་བ་ལ་སློབ་པའོ། །
འཆབ་པ་མེད་པའི་ལྷག་མའི་ལྟུང་བ་བྱུང་ན། གསོལ་བཞིས་ཞག་དྲུག་གི་མགུ་བ་སྦྱིན་ལ། དེ་སྤྱོད་བཞིན་པ་ལ་རིགས་འདྲ་གཉིས་པ་བྱུང་ན་གཞི་ནས་མགུ་བ་དང༌། གསུམ་པ་བྱུང་ན་ཡང་གཞི་ནས་མགུ་བ་སྦྱིན་ནོ། ། ཅིའི་ཕྱིར་མགུ་བ་ཞེས་བྱ་ཞེ་ན། དགེ་འདུན་ཐུགས་མགུ་བར་བྱེད་པའི་ཐབས་ཡིན་པས་སོ། ། མགུ་བ་རང་གི་ངོ་བོ་ནི། དམན་པའི་སྤྱོད་པ་རྣམས་དང་དུ་ལེན། ཁྱད་པར་གྱི་སྤྱོད་པ་རྣམས་སྤོང་བ་ལ་སློབ་བོ། ། སྤོ་བ་སྤྱོད་བཞིན་དུ་ལྷག་མ་འཆབ་མེད་བྱུང་ན་སྤོ་བའི་མཐའི་མགུ་བ་སྤྱོད་པ་ཉིད་ཀྱིས་ཆོག་གོ །
དེ་ནི་མཚོན་པ་ཙམ་སྟེ། མགུ་བའི་སྔོན་དུ་ཁུ་བ་འབྱིན་པ་དང༌། རེག་པའི་ལྷག་མ་ལྟ་བུ་འཆབ་མེད་གཉིས་སམ་ལྷག་མ་གཞན་དག་ལས་ཀྱང་དུ་མ་བྱས་ཀྱང༌། མགུ་བ་སྦྱིན་པ་གཅིག་གིས་འདག་ལ། ཕའི་མགུ་བ་སྤྱད་པའི་ཡུན་ནི་ཐམས་ཅད་དུ་ཞག་དྲུག་གོ ། མ་ལ་ཟླ་བ་ཕྱེད་དོ། ། བཅབས་པ་ལ་ནི་དེ་དག་ལས་ཆེས་ཡུན་རིང་བ་དང༌། ལྕི་བ་ཞིག་གི་དབང་དུ་བྱས་ནས་སྤྱད་པས་ཐམས་ཅད་ཀྱི་འཆབ་ཉེས་འདག་སྟེ། འདི་ལ་ཇི་སྙེད་ལ་སེམས་པ་དེ་སྙེད་དུ་གཏོགས་པ་ཉིད་རྗེས་སུ་བསྒྲུབ་བོ། ། ཞེས་གསུངས་སོ། །
དུས་དང་ལྟུང་བའི་ཚད་མི་ཤེས་ན། དཔག་ཏུ་མེད་པ་ལ་བརྟེན་པ་ཞེས་པའི་སྔགས་ཚིག་གི་ཁྱད་པར་སྦྱར་བའི་སྤོ་བའི་གསོལ་བཞིའི་ཆོ་ག་བྱའོ། ། ཟླ་བ་བཞི་ནི་མཚོན་པ་སྟེ། འགྲེལ་པར། ལྔ་ལ་སོགས་པའི་བར་དུ་སྤྱད་པར་གསུངས་སོ། ། ཇི་ལྟ་བ་བཞིན་དུ་ཤེས་པའི་གཞི་དང༌། དྲན་པའི་གཞི་དང༌། ཡིད་གཉིས་ཀྱི་གཞི་ཞེས་ཀྱང་སྦྱར་རོ། ། ཇི་ཙམ་གྱིས་འཆབ་པར་འགྱུར་ཞེ་ན། འཆབ་པའི་སེམས་སྐྱེས་ན་དེ་ཉིད་ཀྱི་ཕྱི་ལོགས་ནས་འཆབ་པའི་ཉེས་པར་འགྱུར་ཏེ།
འགྲེལ་པར། བརྗོད་པའི་ཡན་ལག་ཡོད་ལ། གལ་ཏེ་མི་བརྗོད་དོ་སྙམ་དུ་མི་བརྗོད་པ་བསམ་པ་སྐྱེས་ན། དེའི་ཚེ་འཆབ་པ་ཁོ་ནར་འགྱུར་རོ་ཞེས་གསུངས་པའོ། ། གལ་ཏེ་སེམས་མ་སྐྱེས་ཀྱང་བརྗོད་པའི་ཡན་ལག་ཏུ་གྱུར་པ་རང་བཞིན་དུ་གནས་པ་ལྟ་བ་ཐ་མི་དད་པ་དང༌། བསྙེན་པར་རྫོགས་པ་དང༌། མཚན་མཐུན་པ་དང༌། མཚམས་ཀྱི་ནང་གནས་པ་ཞེས་བྱ་བ་ལ་སོགས་པའི་ཡན་ལག་ཡོད་ན། ཉིན་མཚན་གྱི་ཐ་མའི་ཆ་མ་ཡིན་པ་ལ་འཆབ་པ་མི་འབྱུང་ངོ༌། ། ཞེས་པ་དེ་ཚུན་དེ་ལ་མི་འབྱུང༌།
དེའི་སྐྱ་རེངས་ཤར་ནས་འབྱུང་ངོ༌། ། བརྗོད་པའི་ཡན་ལག་མེད་དམ་གཞན་དུ་བགྲོད་དུ་མེད་དམ། དེ་དག་གཞན་དུ་སོང་ན་ནི་དེ་ལ་ཡང་མི་འབྱུང་ངོ༌། ། འདི་ལ་དགེ་འདུན་ལྷག་མ་མི་ཤེས་པ་ཉིད་དང་བཅས་པའི་སེམས་ཉེ་བར་མ་བཞག་པས་བརྗོད་པ་དང་བྱས་སམ་མ་བྱས་ཇི་ལྟ་བུ་ཞིག་ཅེས་དྲན་པར་མི་ནུས་པ་ཉིད་དང༌། བསྙེན་པར་མ་རྫོགས་པ་ཉིད་དང༌། གནས་ནས་ཕྱུང་བ་ཉིད་ལ་འཆབ་པ་མི་འབྱུང་ངོ༌། ། དབྱུང་བའི་སྔོན་དུ་མགུ་བ་ངེས་པར་དགོས་ཏེ། དེ་མ་བྱས་ན་དབྱུང་བ་མི་ཆགས་པས་སོ། ། དེ་ལྟར་མགུ་བ་སྤྱད་ནས་ཕ་ལ་དགེ་སློང་ཉི་ཤུས་དབྱུང་བའི་ཆོ་ག་བྱའོ། ། ཅིའི་ཕྱིར་དབྱུང་བ་ཞེ་ན།
ས་གཞན་ན་གནས་པ་ལས་ས་རང་བཞིན་དུ་གནས་པར་དབྱུང་བའི་ཕྱིར་དེ་སྐད་བརྗོད་དོ། ། དེ་ཡང་སྤོ་བ་སྤྱད་ལ་དབྱུང་བ་མ་བྱས་པ་སྤོ་ལྡན། མགུ་བ་སྤྱད་ནས་དབྱུང་བ་མ་བྱས་པ་མགུ་ལྡན་ནོ། ། དེ་བཞིན་གཞི་ནས་སྤོ་ལྡན་སོགས་ཀྱང་ཤེས་པར་བྱའོ། ། དེ་དག་ནི་ཁྲེལ་མེད་པ་ཤས་ཆེན་པོའི་དབང་དུ་བྱས་ལ། བཟློག་ཅེས་པ། གཞན་ནི་དེ་ལས་བཟློག་སྟེ། ངོ་ཚ་དང་ལྡན་པ་དང༌། སྡེ་སྣོད་གསུམ་འཛིན་མ་ཤེས་པ་དག་སྤོ་མགུ་སྤྱད་མི་དགོས་པར་གང་ཟག་གཅིག་གི་མདུན་དུ་བཤགས་པས་དགེ་འདུན་ལྷག་མའི་ལྟུང་བ་འདག་སྟེ། འགྲེལ་པར།
བསམ་པས་ལྟུང་བ་ལས་ལྡང་གིས། ། ཆད་པའི་ལས་ཀྱིས་མ་ཡིན་ནོ། ། ཞེས་གསུངས་པས་སོ། ། ངོ་ཚ་ཅན་དེར་སྤོ་མགུ་སྤྱོད་པ་མ་ནུས་པ་གཞན་དུ་ཕྱིར་བཅོས་པའི་ཕྱིར་སོང་ལ། ལམ་དུ་ནོངས་ན་དེ་ལྷག་མའི་ལྟུང་བ་ལས་ལྡང་བར་གསུངས་སོ། ། ལྷག་མའི་སྦོམ་པོ་ལྕི་བ་དགེ་སློང་ལྔ་ཡན་ཆད། སྦོམ་པོ་ཡང་བ་གང་ཟག་གཅིག་གི་མདུན་དུ་བཤགས་པས་འདག་ཅིང༌། ཕམ་ལྷག་ཏུ་གཏོགས་པའི་ཉེས་པ་གཞན་རྣམས་ཀྱང་དགེ་སློང་གཅིག་གི་མདུན་དུ་མིང་རུས་སྨོས་ཏེ་བཤགས་པས་ཆོག་གོ ། མིང་ནི་ཕམ་པའམ་ལྷག་མ་སོགས། དེ་ལས་བྱུང་བ་ནི་རིགས་སམ་རུས་སོ། །
གླེང་བས་མི་འཆོས་སྡིགས་སྨད་བསྐྲད་དང་འགྱེད། ། གནས་དབྱུང་ཅི་རིགས་པར་སྦྱར་བཟོད་ནས་མཐོལ། ། གཞི་ནི་མ་ཞི་བར་ཤེས་ནས་གླེང་བ་པོས་སོ་སོར་ཤེས་པར་བྱ་ཞིང་མངོན་སུམ་དུ་འཇོག་པ་ལ་ནན་ཏུར་གྱི་ལས་བྱའོ། ། ཞེས་སོགས་ཀྱི་དོན། འཐབ་ཀྲོལ་བྱེད་པ་ལ་སོགས་པའི་གཞི་དེ་མ་ཞི་ཞིང་ཡོངས་སུ་མ་བཏང༌། ཕྱིར་མ་བཅོས་པར་ཤེས་ཤིང་རྣམ་པར་ཤེས་པ་ཡིད་ཆེས་ཤིང་མངོན་པར་ཡིད་ཆེས་པར་གྱུར་ནས། གླེང་བ་པོས་ཀྱང་རྒྱུ་འཐབ་ཀྲོལ་བྱེད་པ་ཉིད་ལ་སོགས་པ་དེ་ལོག་པར་སོ་སོར་ཤེས་པར་བྱས་ཤིང༌། གླེང་བར་བྱ་བ་དེ་ཡང་དགེ་འདུན་གྱི་མངོན་སུམ་འཇོག་ན། དེའི་ཚེ་དགེ་འདུན་གྱིས་དེ་ལ་ནན་ཏུར་གྱི་ལས་བྱའོ། ། ནན་ཏུར་ཞེས་བྱ་བ་ནི།
འོག་ཏུ་བཞག་ཅིང་གཤུང་བ་ཉིད་དུ་རྣམ་པར་གཞག་གོ་ཞེས་བྱ་བའི་དོན་ནོ། ། དེ་ཡང་རྣམ་པ་བདུན་ཏེ། ཐམས་ཅད་ལ་གླེང་བ་པོ་གཞན་མེད་ན་དགེ་འདུན་གྱིས་གླེང་སྟེ། དགེ་སློང་གཅིག་སྤྲོ་བ་བྱས་ནས་གསོལ་བ་གཉིས་ཀྱི་ལས་ཀྱིས་བསྐོས་སོ། ། དེ་གླེངས་པ་ན་ལྟུང་བ་ཁས་མི་ལེན་པའམ། ལྟུང་བ་གླེང་བའི་སྐབས་མི་འབྱེད་པས་ཕྱིར་མི་འཆོས་ན་འཐབ་ཀྲོལ་བྱེད་པ་ལ་གསོལ་བཞིའི་ལས་ཀྱིས་སྡིགས་པའི་ལས་བྱའོ། ། དགེ་འདུན་ལྷག་མའི་ལྟུང་བ་ཕྱིར་མི་འཆོས་པར་རྒྱུན་དུ་བྱེད་པ་ལ་ནི་གསོལ་བཞིའི་ལས་ཀྱིས་སྨད་པར་བྱའོ། ། ཁྱིམ་སུན་འབྱིན་པ་ལ་ནི་གསོལ་བཞིའི་ལས་ཀྱིས་བསྐྲད་པར་བྱའོ། ། ཁྱིམ་པ་ལ་མཐོ་འཚམ་པ་ནི་ཁྱིམ་པ་ལ་བརྙས་ཐབས་བྱེད་པ་སྟེ། དེ་ལ་གསོལ་བཞིའི་ལས་ཀྱིས་ཕྱིར་འགྱེད་པར་བྱའོ། །
ཕྱིར་འགྱེད་པ་ཞེས་བྱ་བ་ནི། ཁྱིམ་པ་ཡི་ཆད་པ་བསལ་བའི་ཕྱིར། དགེ་སློང་དེ་ལ་ཇི་སྲིད་དུ་ཁྱོད་ཀྱི་ལས་ཀྱི་མཐའ་འདི་མ་བཏང་གི་བར་དུ་ཁྱོད་ཀྱི་ཡུལ་ལས་ངེད་ཀྱི་མཛའ་གཅུགས་ཀྱི་དངོས་པོ་དང་དགའ་བའི་དངོས་པོ་ཕྱིར་བསྡུ་ཞིང་ངེད་ཕྱིར་འགྱེད་པར་བྱའོ་ཞེས་བྱ་བའོ། ། ལྟུང་བ་གྲགས་པ་ཕྱིར་མ་བཅོས་པ་བསྡམས་པ་ཙམ་གྱིས་བཅོས་སུ་མི་རུང་བའི་ལྟུང་བ་ཆོས་བཞིན་དུ་ཕྱིར་མི་འཆོས་པ་ལ་གསོལ་བཞིའི་ལས་ཀྱིས་གནས་དབྱུང་བར་བྱའོ། ། མ་མཐོང་ངོ་ཟེར་ཞིང་ཕྱིར་བཅོས་པ་རྗེས་སུ་བསྒྲུབ་པར་མི་འདོད་པ་ལ་ནི་མ་མཐོང་བས་གསོལ་བཞིའི་གནས་ནས་དབྱུང་བར་བྱའོ། ། སྡིག་པ་ཅན་གྱི་ལྟ་བའི་རྣམ་པ་མི་གཏོང་ན་དེ་ལ་གསོལ་བཞིའི་ལས་ཀྱིས་ལྟ་བའི་རྣམ་པ་མི་གཏོང་བ་གནས་ནས་དབྱུང་བར་བྱ་སྟེ། ལས་དེ་དག་གང་བྱེད་པ་དེའི་རྗེས་ལ། འདི་ཉིད་དུ་ལྟུང་བ་འདི་ཕྱིར་འཆོས་ཤིག་དང༌། དགེ་འདུན་འདི་ཉིད་ཀྱིས་ཁྱོད་བག་ཡངས་སུ་བྱེད་པར་འགྱུར་རོ། ། ཞེས་བརྗོད་པར་བྱའོ། །
ནན་ཏུར་དེ་ལ་སྔ་མ་གཅིག་བྱས་དེ་ལ་བཟོད་པ་མ་བྱིན་པར་ནན་ཏུར་གཞན་པ་ཞིག་བྱས་ན་སྔ་མ་ཞིག་ནས་ཕྱི་མ་ཆགས་པར་འགྱུར་རོ། ། དགེ་སློང་གདུག་པ་ཅན་ཕ་རོལ་གནོན་པ། སྡེ་སྣོད་གསུམ་ཤེས་པ། ཐོས་པ་མང་བ། ཕྱོགས་མང་བ། འཁོར་མང་པོ་ཅན་གནས་ནས་འབྱིན་ན་ལྷག་མའི་དབྱེན་གྱི་སྦོམ་པོའམ་སྦྱོར་བའི་ཉེས་བྱས་གང་རུང་དུ་འགྱུར་ཏེ། རྒྱུ་དེས་དགེ་འདུན་བྱེ་བར་འགྱུར་བའི་ཕྱིར་རོ། ། དགེ་འདུན་གྱི་གནས་ནས་ཕྱུང་བ་དེ་ལ་དགེ་སློང་མས་ཕྱག་མི་བྱ་བའི་སྡོམ་པ་བྱིན་ནོ། ། གལ་ཏེ་སྡིགས་པ་ལ་སོགས་པའི་ལས་བྱས་པའི་དགེ་སློང་དེ་གཤེ་བ་དང༌། ཁྲོ་བ་དང༌།
སྤོ་བ་མི་འཛིན་པ་དང༌། དགེ་འདུན་གྱི་རྙེད་པ་དང་གནས་མེད་པར་སེམས་མི་འཛིན་པ་དང༌། བླའི་གྲྭ་དང༌། འོག་གཟུ་དང༌། ཉེ་དུའི་གང་ཟག་རྟེན་དུ་མི་འཛིན་པ་དང༌། དགེ་འདུན་རྟེན་དུ་འཛིན་པ་དང༌། ཁྱིམ་པ་དང་མུ་སྟེགས་ཅན་གྱི་རྒྱལ་མཚན་མི་འཛིན་པ་དང༌། མུ་སྟེགས་ལ་བརྟེན་པ་དང༌། ཆོ་ག་མ་ཡིན་པར་སྤྱོད་པ་མི་བྱེད་པ་དང༌། དགེ་སློང་གི་བསླབ་པ་དག་ལ་སློབ་པ་དང༌།
དམའ་བབ་པས་སྐྲ་བསྒྲེང་སྐྲ་ཕྱར་བར་གྱུར་བ་དང༌། རྒྱགས་པ་མེད་པས་དགེ་འདུན་ལ་སྤུ་སྙོལ་བར་བྱེད། དབྱུང་བ་སྒྲུབ་པར་བྱེད། མཚུངས་པ་ཉེ་བར་སྟོན་པར་བྱེད། རྒྱུ་ལས་ཕྱིར་བཟློག་པ་གསོལ་བར་བྱེད་ལ། དགེ་འདུན་ལ་བཟོད་པར་གསོལ་ན། དེའི་ཚེ་དགེ་འདུན་གྱིས་དེ་གསོལ་བཞིའི་ལས་ཀྱིས་བཟོད་པ་བྱའོ། ། འགྱེད་པའི་བཟོད་པ་གསོལ་བ་འདི་ལ་བཟོད་པ་གསོལ་བའི་ལས་ཀྱི་གནས་སུ་ཁྱིམ་པ་དེ་ལ་བཟོད་པ་གསོལ་དུ་གཞུག་གོ ། ས་གཞན་དུ་གནས་པ་པའི་ཀུན་ཏུ་སྤྱོད་པ་ནི། གཞིའི་སྡོམ་ལས།
སྔོན་དུ་སྨྲ་དང་འཆག་པ་དང༌། ། སྟན་རྣམས་དང་ནི་ཁང་པ་དང༌། ། ཐོག་གཅིག་གཡོགས་པར་མི་གནས་དང༌། ། རབ་ཏུ་མི་དབྱུང་མི་འགྲོ་ཞིང༌། ། དགེ་སློང་མེད་པའི་གནས་པ་དང༌། ། ཀུན་གྱི་འོག་ཏུ་སྦྱིན་བྱའོ། ། ཞེས་པ་དག་གོ ། བྱུང་རྫས་སྤངས་ལོན་བཤགས་བྱ་གཞན་རྣམས་ལ། ། མིང་དང་སྡེ་སྨོས་སྔགས་ཀྱི་གཅིག་མདུན་དུའོ། ། སྤང་བ་ལ་ནི་སྤངས་པ་དང་བྲལ་བ་སྔོན་དུ་བཏང་བ་ལས་སོ། །
ཞེས་གསུངས་པས། གང་ལས་སྤང་ལྟུང་བྱུང་བའི་རྫས་དེ་སྤངས་ལ་ཞག་གཅིག་ལོན་པ་དང་བཤགས་དགོས་ཏེ། འགྲེལ་པར། རྫས་དེ་སྤངས་པ་དང༌། སྤངས་པ་དེ་དང་ཞག་གཅིག་བྲལ་བར་བྱས་པ་དེ་གཉིས་སྔོན་དུ་བཏང་སྟེ། བཤགས་ན་ལྡང་བར་འགྱུར་རོ། ། ཞེས་བཤད་པས་སོ། ། ཆོས་གོས་སྤངས་པའི་ཞག་གཅིག་པུ་དེ་ལ་ཆོས་གོས་དང་བྲལ་བའི་ཉེས་པ་མི་འབྱུང་ཞིང༌། དུས་དེར་ཆོས་གོས་གཞན་བྱིན་གྱིས་བརླབས་ན་སྤང་བྲལ་སྔོན་དུ་མ་བཏང་བར་སོང་བས། བཤགས་པ་མི་འཆགས་པ་ཡིན་ཏེ།
འགྲེལ་པར། ཞག་དེ་ལ་ཆོས་གོས་གཞན་བྱིན་གྱིས་མི་བརླབ་པར་བྱིན་གྱིས་བརླབ་ཏུ་རུང་བའི་ཆོས་གོས་མེད་པར་གནས་པར་བྱའོ། ། ཆོས་གོས་གཞན་བྱིན་གྱིས་བརླབས་ན་ནི་བྱིན་གྱིས་བརླབ་ཏུ་རུང་བ་དང་བྲལ་བར་མི་འགྱུར་རོ། ། ཞེས་གསུངས་སོ། ། བཤགས་པའི་ཚིག་ནི་སྔར་དང་འདྲའོ། ། ལྟུང་བྱེད་འབའ་ཞིག་པ་དང༌། ཉེས་བྱས་རྣམས་ནི་བཤགས་ཡུལ་དོན་གོ་བ་གཅིག་གི་མདུན་དུ་ལྟུང་བ་གང་གི་སྡེ་ཚན་མིང་དང༌། དེ་ལས་བྱུང་བ་སྨོས་ཏེ་སྔར་བཞིན་དུ་བཤགས་པས་འདག་གོ ། སོར་བཤགས་ནི། ཚེ་དང་ལྡན་པ་དག་བདག་ལ་སྨད་པའི་གནས་མི་རིགས་པ་སོ་སོར་བཤགས་པར་བྱ་བ་བྱུང་གིས།
ཆོས་དེ་སོ་སོར་བཤགས་སོ་ཞེས་པས་སོ། ། བསྡམ་པར་བྱ་བ་རྣམས་ནི་ཡིད་ཀྱི་བསྡམས་པས་ལྡང་ངོ༌། ། ལུས་དང་ངག་གི་ཕྱིར་བཅོས་པ་དོན་དུ་གཉེར་ལ་རྐྱེན་མ་འབྱོར་ན་ཕྱིར་བཅོས་པ་ཉིད་ཡིན་ནོ། ། དགེ་ཚུལ་དགེ་སློང་མདུན་བཤགས་འཆབ་བཅས་ན། ། བསླབ་སྦྱིན་སྡིག་ལྟ་འཛིན་ན་བསྙིལ་བར་བྱ། ། ཕམ་འདྲ་འཆབ་པ་མེད་ན་བསླབ་པ་སྦྱིན་ལ། སྡིག་ལྟ་འཛིན་པ་དང་ལྟུང་བ་གླེང་བ་ན་མ་མཐོང་ངོ་ཞེས་ཟེར་ན་དགེ་འདུན་གྱིས་ནན་ཏུར་གྱིས་བསྙིལ་བ་སོགས་བྱའོ། ། མ་གསུམ་ཁྱད་ཆོས་ཅུང་ཟད་བསྒྱུར་བ་ཙམ། ། དགེ་སློང་མ་དང༌། དགེ་སློབ་མ་དང༌།
དགེ་ཚུལ་མ་དག་གིར་ལྟུང་བ་ཕྱིར་བཅོས་པ་ནི་ཅུང་ཟད་འདོན་པ་བསྒྱུར་བ་དང༌། དགེ་འདུན་གྱི་གྲངས་སྔར་བཤད་པའི་ཁྱད་ཆོས་ཙམ་མ་གཏོགས་པའི་དང་ཁྱད་པར་མེད་དོ། ། ལྟུང་བ་བྱུང་ནས་ཕྱིར་འཆོས་པ་ནི་མཁས་པ། གསལ་བ། དགེ་བ། སྐྱེས་བུ་དམ་པ་ཡིན་ནོ། ། བསླབ་པ་ཕུལ་དང་ཤི་འཕོས་རྩ་བ་ཆད། ། ལན་གསུམ་མཚན་གྱུར་ཤེས་དང་མཚན་མོ་འདས། ། གཏོང་རྒྱུ་ཡིན་ནོ། ། མཛོད་ལས།
བསླབ་པ་ཕུལ་དང་ཤི་འཕོས་དང༌། ། མཚན་གཉིས་དག་ནི་བྱུང་བ་དང༌། ། རྩ་བ་ཆད་དང་མཚན་འདས་ལས། ། སོ་སོ་ཐར་པའི་འདུལ་བ་གཏོང༌། ། འདིས་འདུལ་བར་བྱེད་པས་ན་འདུལ་བ་སྟེ། དེས་དབང་པོ་འདུལ་བར་བྱེད་པའི་ཕྱིར་སོ་སོ་ཐར་པའི་སྡོམ་པ་ཡིན་པར་དགོངས་པའོ། ། བསྙེན་གནས་མ་གཏོགས་པའི་སོ་སོ་ཐར་པའི་སྡོམ་པ་ནི་རྒྱུ་རྣམ་པ་བཞིས་གཏོང་བར་འགྱུར་ཏེ་མི་བརྡ་ཕྲད་པའི་དྲུང་དུ་བསླབ་གཞི་རྣམས་བསམ་པ་ཐག་པ་ནས་སླར་ཕུལ་བ་དང༌། རིས་མཐུན་པར་བཏང་བ་དང༌། མཚན་གཉིས་ཅིག་ཅར་དུ་བྱུང་བ་དང༌། དགེ་བའི་རྩ་བ་ཀུན་ཏུ་ཆད་པ་ལས་སོ། །
བསྙེན་གནས་ཀྱི་སྡོམ་པ་ནི་རྒྱུ་དེ་དག་མཚན་མོ་འདས་པ་ལས་ཏེ། དེ་དག་ནི་མདོར་བསྡུ་ན་གཏོང་བའི་རྒྱུ་ལྔ་ཡིན་ནོ། ། ཅིའི་ཕྱིར་རྒྱུ་དེ་དག་གིས་བཏང་བར་འགྱུར་ཞེ་ན། ཡང་དག་པ་བླངས་པ་དང་འགལ་བའི་རྣམ་པར་རིག་བྱེད་བསྐྱེད་པ་དང༌། རྟེན་བོར་བ་དང༌། རྟེན་ཉམས་པ་དང༌། གཞི་ཆད་པ་དང༌། དེ་སྲིད་དུ་འཕངས་པའི་ཕྱིར་རོ། ། ཞེས་གསུངས། མཚན་ལན་གསུམ་གྱུར་པ་དང༌།
ཤུགས་ལས་མཚན་གཉིས་ཅིག་ཅར་གྱུར་བ་དང༌། ཉི་ཤུ་མ་ལོན་པ་དགེ་ཚུལ་དུ་ཤེས་པས་ཞིག་པའོ། ། ཁ་ཅིག་ལྟུང་བ་གྱུར་ལས་སྨྲ། ། གཞན་དག་དམ་ཆོས་ནུབ་པ་ལ། ། ཞེས་གསུངས་པ་ནི་གཞན་གྱི་འདོད་པར་ཟད་དོ།། །། གཉིས་པ་རྩོད་པ་ཕྱིར་བཅོས་ནི། རྩོད་པ་ཞི་བྱའི་ཆོས། ཁ་སྦུབ་ངོ་བོ་ཉིད་ཚོལ་གསོ་སྦྱོང་དང༌། ། དགག་དབྱེ་བཞག་པ་དང་ནི་གཏོང་དང་ལེན། ། བྱེ་ལ་བཟོད་པ་གསོལ་དང་མཐུན་པ་དང༌། །
གསོ་སྦྱོང་གསོལ་བ་ལེན་གཞུག་གཟུ་གསལ་སྦེད། ། བྲིམ་དྲན་མ་སྨྱོས་མདུན་བཤགས་ཕྱིར་བཅོས་ཡིན། ། དགེ་སློང་དག་ལ་གཤེའམ་སྤྱོ་བ་དང༌། ། གཞི་མེད་པར་ཕམ་པར་གྱུར་པའི་སྐུར་པ་འདེབས་པའི་ཁྱིམ་པ་གཉིས་ལ། ཁྱིམ་གྱི་ཕྱོགས་དེར་དགེ་འདུན་གྱི་གསོལ་བ་འབའ་ཞིག་པའི་ལས་ཀྱིས་ལྷུང་བཟེད་ཁ་སྦུབ་པར་བྱའོ། ། གང་ལ་ལྷུང་བཟེད་ཁ་སྦུབ་ཞེ་ན། ཁྲིམས་སུ་བཅའ་བ་རྣམ་པར་གཞག་པ་ཡིན་གྱིས། དབྱིབས་ཀྱིས་ནི་མ་ཡིན་ནོ། ། ཁྲིམས་སུ་བཅས་པ་གང་ཞེ་ན། ལྷུང་བཟེད་ཁ་སྦུབ་པའི་ཁྱིམ་དུ་འགྲོ་བར་མི་བྱ།
སྟན་ལ་འདུག་པར་མི་བྱའོ། ། སྦྱིན་པར་བྱ་བའི་ཆོས་བཤམས་པ་ལ་ཡོངས་སུ་ལོངས་སྤྱད་པར་མི་བྱའོ། ། བསོད་སྙོམས་བླང་བར་མི་བྱའོ་ཞེས་སོ། ། དགེ་སློང་ཁས་བླངས་པ་དག་གིས་ཁས་མ་བླངས་པའི་ཁྱིམ་དང༌། ས་གཞན་ན་གནས་པས་རང་བཞིན་དུ་གནས་པའི་ཁྱིམ་དང༌། གནས་པར་མི་བྱ་བ་དག་གིས་ཁྱིམ་དུ་ཁ་སྦུབ་པར་བྱེད་ན་མི་ཆགས་སོ། ། ལྷུང་བཟེད་ཁ་སྦུབ་པ་དེ། དགེ་སློང་འགའ་ཞིག་གིས་ཁྱིམ་བདག་དེ་ལ་དགེ་འདུན་གྱིས་ཁྱོད་ལ་ལྷུང་བཟེད་ཁ་སྦུབ་བོ་ཞེས་བསྒོ་བར་བྱའོ། ། ཁྱིམ་བདག་དེས་དགེ་སློང་དེ་ལ་བཟོད་པ་གསོལ་ཞིང༌། དགེ་འདུན་ལ་ལྷུང་བཟེད་ཁ་སྦུབ་པ་ཕྱིར་བཟློག་པར་གསོལ་བའི་སྔགས་ལན་གསུམ་བརྗོད་ན།
དགེ་འདུན་གྱིས་གསོལ་བ་འབའ་ཞིག་པའི་ལས་ཀྱིས་ཕྱིར་བཟློག་པར་བྱའོ། ། དབེན་པ་སྐྱབས་ཡོད་འདུག་པ་ལྟ་བུའི་མ་ངེས་པ་བྱུང་ན། དགེ་བསྙེན་མ་ཡིད་ཆེས་པའི་ཚིག་དང་ལྡན་པའི་ཚིག་གིས་འགྲོ་བ་དང༌། འགྲེང་བ་དང༌། འདུག་པ་དང༌། ཉལ་བ་གང་ཁས་ལེན་པ་དེ་ཕྱིར་བཅོས་བྱེད་དུ་གཞུག ། གང་ཡང་ཁས་མི་ལེན་ན་ཆད་པའི་ལས་འོས་པ་ཡིན་པས། གསོལ་བ་དང་བཞིའི་ལས་ཀྱིས་ངོ་བོ་ཉིད་ཚོལ་དུ་གཞུག་པ་སྦྱིན་པར་བྱའོ། ། ངོ་བོ་ཉིད་ཚོལ་དུ་གཞུག་པ་ཞེས་བྱ་བ་ནི། སྨ་དབབ་པའི་ཆད་པའི་ལས་སོ། །
བཟོད་པ་གསོལ་ན་གསོལ་བཞིས་བཟོད་པ་སྦྱིན་ནོ། ། གང་ལ་ལྟུང་བ་གླེང་ཞིང་དྲན་པར་བགྱིས་ཀྱང་སྐབས་མི་འབྱེད་པ་དང༌། དགེ་འདུན་གྱི་གདམ་ངག་བཞག་པ་དང་གཏམ་འདྲེ་བ་དང༌། ཕེབས་པ་སྨྲ་བ་དང༌། སོ་སོར་ཀུན་དགའ་བར་བྱ་བའི་ཐ་སྙད་ཀྱི་ཚིག་འབྱིན་པར་མི་བྱ་བས་ཀྱང་སྐབས་འབྱེད་དུ་མ་བཏུབ་ན། གསོལ་བ་དང་བཞིའི་ལས་ཀྱིས་གང་ཟག་དེའི་གསོ་སྦྱོང་དང་དགག་དབྱེ་བཞག་པར་བྱའོ། ། གསོ་སྦྱོང་དང་དགག་དབྱེ་བཞག་པ་ཞེས་བྱ་བ་ནི།

གང་ཟག་དེ་འདུག་པ་དང་ལྷན་ཅིག་དགེ་སློང་རྣམས་ཀྱིས་གསོ་སྦྱོང་དང་དགག་དབྱེ་མི་བྱའོ། ། ཞེས་པར་རིག་པར་བྱའོ། ། བཞག་པ་དེ་དག་ཉིད་གསོ་སྦྱོང་བྱེད་ན་བཟོད་པར་བྱ་བ་ཉིད་དོ། ། འཇོག་པར་བྱེད་པ་མར་མཚན་གྱུར་ན་བཞག་པར་མི་འགྱུར་རོ། ། སྐབས་ཕྱེ་ཡང་གལ་ཏེ་བསྙེན་པ་ཉིད་དུ་མི་འགྱུར་ན། ཕུར་པ་དང་བཅས་པར་བྱ་སྟེ། གནས་འདིའམ། གཞན་དུའམ། གཞི་འདིའམ། གང་ཡང་རུང་བ་ཞེས་འདོད་པ་སྨྲས་པས། ལྟུང་བ་བཀལ་ཞིང་ཉེས་པ་བསྟན་ཏེ་བཏང་བས་སོ། །
རྟ་དམུ་རྒོད་ཕུར་པ་དང་བཅས་པ་ལྟར་འདི་ཡང་དྲི་མ་དང་བཅས་པར་བཏང་བས་ཕུར་པ་དང་བཅས་པ་ཞེས་བྱའོ། ། གདམ་ངག་བཞག་པ་ནས་ཕུར་པ་དང་བཅས་པའི་བར་འདི་ལ་གཞི་ཡོད་ན་ཆགས་མེད་ན་མི་ཆགས་སོ། ། གཞི་ཡང་ལེགས་པར་མཐོང་ཐོས་དོགས་པ་དགོས་སོ། ། གང་ཟག་ཐམས་ཅད་ལ་འཐབ་ཀྲོལ་བྱེད་པའམ་སྤོ་མགུ་སྤྱོད་པ་དེ་དང་འགྲས་པ་དག་འོངས་ཤིང་དེ་དག་གིས་གླེང་བ་དང་དྲན་པར་བྱེད་པས་འཇིགས་པ་ན། དེའི་ཚེ་སྤོ་བ་དང་མགུ་བ་སྤྱོད་པས་དགེ་འདུན་ནམ་གང་ཟག་ལས་སྤོ་མགུ་སྤྱོད་པ་དེ་སྔགས་ཀྱིས་ཕྱིར་བཏང་ཞིང་བདག་ཉིད་རང་བཞིན་དུ་གནས་པར་བྱའོ། ། དགྲ་བོ་སོང་ན་ཕྱིར་ཡང་ཞག་ལུས་པ་དེ་ཙམ་དུ་སྔགས་ཀྱིས་བླང་བར་བྱའོ། ། གང་གི་ཕྱིར་དགེ་འདུན་ནི་ཆོས་དང་འདུལ་བའི་ཕྱིར་མཐུན་པ་ཡིན་གྱིས། དོན་གཞན་གྱི་ཕྱིར་ནི་མ་ཡིན་པས། ཆོས་མ་ཡིན་པ་ལ་མངོན་པར་ཞེན་པ་དག་དང༌། དེ་ལས་གཞན་པའི་ཆོས་ཀྱི་ཕྱོགས་པ་དག
ལས་བརྒྱ་རྩ་གཅིག་པུ་ལྷན་དུ་བྱས་ན་མི་ཆགས་ལ། མ་ཚོགས་ན་ཡང་ཕན་ཚུན་མི་མཐུན་པ་ཉིད་དུ་མི་འགྱུར་རོ། ། ཕྱོགས་སོ་སོའི་ལས་ནི་ཆགས་སོ། ། ཆོས་མ་ཡིན་པ་དེ་དག་འཐབ་ན། ཆོས་འདི་པ་དག་གིས་ཕྱག་དང༌། སྔོན་དུ་ལྡང་བ་དང༌། སྟན་ལ་བོད་པ་དང༌། ཕེབས་པར་སྨྲ་བ་དང༌། ཀུན་དགའ་བར་འགྱུར་བ་དང༌། རྣམ་པར་བལྟ་བ་དང༌།
ཅུང་ཟད་བལྟ་བ་དག་མི་བྱ་ཞིང༌། གནས་མལ་སྟོབ་པ་ན་ལག་བརྡས་གནས་མལ་ངན་པ་སྟོབ་ལ། གལ་ཏེ་ཁོ་བོ་ཅག་རྒན་ནོ་ཞེས་ཟེར་ན། ཁྱེད་ཀྱང་བདག་ཅག་ཤཱཀྱའི་སྲས་ཀྱི་དགེ་སྦྱོང་ཡིན་ནོ་སྙམ་དུ་བདག་ཉིད་ཁས་འཆེའམ། ཁྱེད་ཅག་སྤྱོད་པ་འདི་ལྟ་བུ་དག་གཏམ་འདི་ལྟ་བུ་ལ་འདི་ཡང་མི་ཐོབ་པ་ཡིན་ན། ཁྱོད་ཀྱི་སྟོན་པ་ཐུགས་རྗེ་དང་ལྡན་པས། དེས་ན་འདི་རྗེས་སུ་གནང་ངོ་ཞེས་གཞན་ལ་ལན་བཏབ་པར་བྱའོ། ། གལ་ཏེ་ཆོས་མིན་པ་ལ་མངོན་པར་ཞེན་པ་དེ་དག་གིས་དགེ་འདུན་ལ་བཟོད་པ་གསོལ་ན། དགེ་འདུན་གྱིས་གསོལ་བ་དང་བཞིའི་ལས་ཀྱིས་བཟོད་པར་བྱའོ། ། དེ་བྱས་སུ་ཟིན་ཀྱང་དགེ་འདུན་དང་མཐུན་པར་མ་གྱུར་པས།
དེའི་འོག་ཏུ་དེ་དག་གིས་དགེ་འདུན་མཐུན་པར་གསོལ་ཏེ། དགེ་འདུན་གྱིས་གསོལ་བཞིས་མཐུན་པ་སྦྱིན་ནོ། ། མཐུན་པ་ཐོབ་ཏུ་ཟིན་ཀྱང་མཐུན་པའི་གསོ་སྦྱོང་མ་མྱོང་གི་བར་དུ་རང་བཞིན་དུ་གནས་པར་མི་འགྱུར་བས། དེ་དག་གིས་གསོལ་ནས་དགེ་འདུན་གྱི་གསོལ་བཞིས་མཐུན་པའི་གསོ་སྦྱོང་སྦྱིན་ནོ། ། བྱེ་ལ་ཞེས་པ། མཛོད་དུ། དགེ་འདུན་དབྱེན་ནི་མི་འཕྲོད་པའི། ། རང་བཞིན་ལྡན་པ་མ་ཡིན་ཆོས། ། ཉོན་མོངས་ཅན་མིན་ལུང་བསྟན་མིན། ། ཞེས་པས།
དགེ་འདུན་གྱི་དབྱེན་ནི་མི་འཕྲོད་པ་ཞེས་བྱ་བ་ལྡན་པ་མ་ཡིན་པའི་འདུ་བྱེད་དེ་མ་བསྒྲིབས་ལ། ལུང་དུ་མ་བསྟན་པ་ཡིན་ནོ། ། གང་བྱེ་བ་དབྱེན་དང་ལྡན་གྱིས། འབྱེད་པ་པོ་ནི་མ་ཡིན་ཞིང༌། དབྱེན་གྱི་ཁ་ན་མ་ཐོ་བ་དང་ལྡན་པ་སྟེ། དེ་ནི་བརྫུན་ཡིན་ནོ། ། གང་གིས་འབྱེད་ཅེ་ན། ལྟ་བ་སྤྱོད་པ་དང་ཚུལ་དང་ལྡན་པའི་དགེ་སློང་ཁོ་ནས་སོ། ། གང་དུ་འབྱེད་ན་སྟོན་པ་བཞུགས་པ་ལས་གཞན་དུ་དང༌། ཚུལ་ཇི་ལྟར་འབྱེད་ན་ཆོས་ལ་ཐ་དད་པའི་དངོས་པོར་གསོལ་བ་ནི།
ཚེ་དང་ལྡན་པ་གང་དག་དགེ་སྦྱོང་གོའུ་ཏ་མ་ནི་ཤ་ཟ། བདག་ཅག་མི་ཟ་སྟེ་ཞེས་པ་ལ་སོགས་པ་ལྟ་བུའོ། ། དོན་དེས་ཚུལ་ཤིང་ལེན་དུ་གཞུག་པ་ནི། ཚེ་དང་ལྡན་པ་དག་ནས། ལེགས་པར་འཛིན་པ་དེས་ཚུལ་ཤིང་ལོངས་ཤིག ཅེས་བརྗོད་པར་གཉིས་སོ། ། ཇི་ཙམ་གྱིས་བྱེ་བ་ཡིན་ན། མཛོད་ལས། སྟོན་དང་ལམ་གཞན་ལ་བཟོད་པ། ། བྱེ་བའོ། །
ཞེས་གསུངས་པས། དགེ་འདུན་ཕྱོགས་གཉིས་སུ་སོང་བའི་ཅིག་ཤོས། སངས་རྒྱས་ལས་གཞན་པའི་སྟོན་པ་དང༌། དེས་བསྟན་པའི་ལམ་ལས་གཞན་པའི་ལམ་ལ་བཟོད་ན་དེ་ཙམ་གྱིས་དགེ་འདུན་བྱེ་བ་ཞེས་བྱའོ། ། དུས་ཇི་སྲིད་དུ་ཞེ་ན། བྱེ་བ་དེ་ཉིད་ཀྱི་ནུབ་ཚུན་དུ་བྱེ་བ་གནས་སོ། ། དེ་ནི་འཁོར་ལོའི་དབྱེན་དུ་འདོད། དེའི་ཚེ་ལམ་ལ་འཇུག་པའི་གེགས་སུ་འགྱུར་བའི་ཕྱིར། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་ཕྱེ་བ་ཡིན་པས་འཁོར་ལོའི་དབྱེན་ཞེས་བྱ་ལ། དགེ་འདུན་གྱི་དབྱེན་ཞེས་ཀྱང་བྱའོ། །
དེ་ཡང་དུས་དྲུག་ཏུ་མི་འགྱུར་ཏེ། ཆོས་ཀྱི་འཁོར་ལོ་བསྐོར་ནས་རིང་པོར་མ་ལོན་པ་དང༌། སྟོན་པ་མྱ་ངན་ལས་འདའ་བའི་ཚེ་གནས་སྐབས་དེ་གཉིས་སུ་དགེ་འདུན་ཤ་གཅིག་པས་དང༌། ལོ་བཅུ་གཉིས་པ་ཡན་ཆད་བསྟན་པ་ལ་ཚུལ་ཁྲིམས་དང་ལྟ་བ་ལ་སྐྱོན་མ་བྱུང་བས་དང༌། མཆོག་ཟུང་མ་བྱུང་བར་མི་འབྱུང་སྟེ། བྱེ་བ་མི་གནས་པར་དེ་གཉིས་ཀྱིས་བསྡུམས་པའི་ཕྱིར་དང༌། ཐུབ་པ་མྱ་ངན་ལས་འདས་ནས་ཀྱང་མི་འབྱུང་སྟེ། འགྲན་ཟླ་མེད་པས་དང༌། མཚམས་གཅིག་གི་ནང་དུ་ཕྱོགས་གཉིས་སུ་བྱེ་བ་དགོས་པའི་ཕྱིར་མཚམས་མ་བཅད་པར་མི་འབྱུང་བས་སོ། ། ལས་ཀྱི་དབྱེན་ནི།
ཆོས་མིན་པ་སྨྲ་བ་དག་གིས། ཆོས་སྨྲ་བ་འདི་དག་བདག་ཅག་གི་ནང་དུ་ཞུགས་པས་ཅི་བྱ། དེ་དག་བདག་ཅག་ལས་ཐ་དད་པར་གྱུར་ཅིག་སྙམ་དུ་དབྱེ་བའི་སེམས་ཀྱིས་མཚམས་གཅིག་གི་ནང་དུ་ཆོས་སྨྲ་བ་དག་ལས་ཐ་དད་དུ་བྱས་ན་ལས་དེ་བྱེ་བ་ཡིན་ནོ། ། ཆོས་སྨྲ་བས་མཚམས་ནང་ཆོས་མ་ཡིན་པར་སྨྲ་བ་དག་ལས་ཐ་དད་པར་ལས་བྱས་ན་ལས་དེ་བྱེ་བར་མི་འགྱུར་ཏེ། དེ་དག་གིས་ལས་དེ་ཆོས་ལས་རྣམ་པར་མ་གཡོས་པ་ཁོ་ནར་བྱེད་པའི་ཕྱིར་རོ། ། གཞན་ཡང་འབྱེད་པའི་རྒྱུ་ནི། ཆོས་ལ་ཆོས་མ་ཡིན་པར་བརྗོད་པ་དང༌། ཆོས་མིན་ལ་ཆོས་སུ་དང༌། འདུལ་བ་ལ་འདུལ་མིན་དུ་དང༌། འདུལ་མིན་ལ་འདུལ་བ་ཉིད་དུ་དང༌།
ལྟུང་བ་ཡིན་པ་ལ་ལྟུང་བ་མ་ཡིན་པར་དང༌། ལྟུང་བ་མ་ཡིན་པ་ཡིན་པར་དང༌། ལྷག་མ་ཡིན་མིན་དང༌། ལྕི་ཡང་གཉིས་དང༌། བཤགས་བྱ་བསྡམ་བྱ་གཉིས་དང༌། འདུལ་བ་དང་འགལ་བ་དང༌། ཉེས་པར་བཤད་པར་གྱུར་པའོ། ། ཅི་འབྱེད་པ་ཐམས་ཅད་ལ་མཚམས་མེད་པར་འགྱུར་རམ་ཞེ་ན། དེའི་ཕྱིར། ཆོས་དང་ཆོས་མ་ཡིན་པ་གཉིས་ཀ་དེ་བཞིན་ཉིད་དུ་ཤེས་ན་མཚམས་མེད་པའོ། །
ཞེས་གསུངས་པ་དེ་ལའོ། ། རྩོད་པ་ནི་བཞི་སྟེ། འགྱེད་པའི་ཕྱིར་དང༌། མི་བསྡམས་པའི་ཕྱིར་དང༌། ལྟུང་བའི་ཕྱིར་དང༌། བྱ་བའི་ཕྱིར་རྩོད་པའོ། འཁྲུག་ལོང་གི་རྒྱུ་ཡང་བཞི་སྟེ། དངོས་པོའི་དེ་བཞིན་ཉིད་ལ་ལོག་པར་བསྒྲུབ་པ་དང༌། སྤོང་བ་དང༌། ལྟུང་བ་དང་བཅས་པ་དང༌།
ལས་ལ་མཐུན་པ་མི་སྦྱིན་པའོ། ། དངོས་པོའི་དེ་བཞིན་ཉིད་ནི། དངོས་པོའི་ངོ་བོ་ཡིན་ལ། ལོག་པར་བསྒྲུབ་པ་ནི། མ་ངེས་པ་ཉིད་ཀྱི་ཆོས་ཡིན་ནོ་ཞེས་སམ། ཆོས་མ་ཡིན་ནོ་ཞེས་པ་ལྟ་བུ་གཉིས་སུ་འདྲེན་པའོ། ། དེ་ལས་འགྱེད་པའི་ཕྱིར་རྩོད་པ་འབྱུང་ངོ༌། ། སྤོང་བ་ཞེས་བྱ་ནི། གདམ་ངག་ལ་སོགས་པ་འཇོག་པར་གྱུར་པས་གཞན་སྤང་བ་སྟེ། རྒྱུ་དེ་ལས་མི་གདམས་པའི་ཕྱིར་རྩོད་པ་འབྱུང་ངོ༌།
ལྟུང་བ་དང་བཅས་པ་ཉིད་ཅེས་བྱ་བའི་རྒྱུ་ལས་ནི། ལྟུང་བའི་ཕྱིར་རྩོད་པ་འབྱུང་ངོ༌། ། ལས་ལ་མཐུན་པ་མ་སྦྱིན་པའི་རྒྱུ་ལས། བྱ་བའི་ཕྱིར་རྩོད་པ་འབྱུང་ངོ༌། ། རྩོད་པ་རང་གི་ངོ་བོ་ནི། དགྲ་བོས་མི་མཐུན་པར་སྨྲས་པའི་ཚིག་ལ་ཕྱིར་སེམས་གཞོལ་བ་གང་ཡིན་པའོ། འཐབ་མོ་ལ་སོགས་པ་ནི། ཚིག་གི་ཕྱིར་གཞལ་བའི་ཕྱིར་འཁྲུག་ལོང་འདིའི་འཁོར་ཡིན་ཏེ། དེ་དང་འབྲེལ་བ་ལས་འབྱུང་བའི་ཕྱིར་རོ། ། རྩོད་པ་དང་པོ་ནི།
རྒྱུད་གཅིག་ཏུ་བྱ་བས་ཉེ་བར་ཞི་བར་འགྱུར་ཏེ། མངོན་སུམ་གྱིས་འདུལ་བ་འགྱུར་བ་ཞེས་བྱ་བ་ཡང་དེའོ། ། གཉིས་པ་ནི། རྒྱུད་གཅིག་ཏུ་བྱ་བ་དང༌། ཡང་དག་པའི་སྦྱིན་པས་ཞི་བར་འགྱུར་ཏེ། རྒྱུ་དང་བཅས་པ་ཡིན་ན་རྒྱུད་གཅིག་ཏུ་བྱ་བས་ཞི་བ་ཉིད་དུ་འགྱུར་ཏེ། སྤང་བར་འོས་པ་ཉིད་ངེས་པར་འགྱུར་བའི་ཕྱིར་རོ། ། རྒྱུ་མེད་པ་ཉིད་ཡིན་ན་དག་པའི་སྦྱིན་པས་ཞི་བར་འགྱུར་ཏེ། སྤང་བའི་རྒྱུ་མེད་པར་དག་པར་གནས་པའི་ཕྱིར་རོ། ། དྲན་པས་འདུལ་བ་དང་མ་སྨྱོས་པས་འདུལ་བ་ཡང་དེ་ཡིན་ནོ། །
གསུམ་པ་ནི། ཕྱིར་བཅོས་པ་དང་ངེས་པར་འཛིན་པ་ལ་སྦྱར་བ་ཉིད་སྦྱིན་པས་ཞི་བར་འགྱུར་རོ། ། ལྟུང་བ་དང་བཅས་པ་ནི་རྣམ་པ་གཉིས་ཏེ། ཉེས་པ་རང་གི་ངོ་བོ་རྣམ་པར་ཤེས་པ་དང༌། རྣམ་པར་མི་ཤེས་པའོ། ། དང་པོ་ནི། ཕྱིར་བཅོས་བཙལ་བ་ཉིད་ཀྱིས་ཉེ་བར་ཞི་བར་འགྱུར་ལ། ཕྱི་མ་ལ་ནི་རང་གི་ངོ་བོ་ཚོལ་བ་ནུས་པ་དེ་ལ་ངེས་པར་སྦྱོང་བ་དང་ངེས་པར་འཛིན་པ་ལ་སྦྱར་བ་ཉིད་སྦྱིན་པས་ཞི་བར་འགྱུར་རོ། ། ངོ་བོ་ཉིད་ཚོལ་དུ་གཞུག་པ་དང་མཐུན་པ་དེ་ཡིན་ནོ། ། བཞི་པ་ལ་ནི།
ལས་ལ་མཐུན་པ་སྦྱིན་དུ་གཞུག་པ་ཉིད་ཀྱིས་ཉེ་བར་ཞི་བར་འགྱུར་རོ། ། འགྱེད་པ་བྱ་བ་དེ་གཉིས་རང་གིས་ཞི་བར་བྱེད་མ་ནུས་ན་ཚོགས་པས་དབྱུང་བ་དག་གིས་ཞི་བར་བྱ་སྟེ། ཕྱོགས་སུ་མ་ལྷུང་བས་གཟུ་བོའམ་འཐབ་ཀྲོལ་གྱི་ལྗན་ལྗིན་འདམ་རྫབ་སྤངས་པའི་སྐམ་པའི་དབུས་ན་གནས་པས་སྐམ་ལ་གནས་པ་དང་དབུས་ན་གནས་པ་སྟེ། དོན་ལ་ཞལ་ལྕེ་བར་རིག་པར་བྱའོ། ། གནས་དེར་གཏན་དུ་རྩོད་པ་ཞི་བར་བྱ་བའི་ཕྱིར་གཟུ་བོ་དགེ་སློང་ཆོས་ཉི་ཤུ་རྩ་གཉིས་དང་ལྡན་པ་ལ་བསྒོ་བར་བྱའོ། ། ཉི་ཤུ་རྩ་གཉིས་གང་ཞེ་ན། ཅི་ཚེ་དང་ལྡན་པ་དེ་ཚུལ་ཁྲིམས་དང་ལྡན་ཞིང་དང་པོ་ནས་ཕུན་སུམ་ཚོགས་པ་དང༌། ངོ་ཚ་ཤེས་ཤིང་འགྱོད་པ་དང་ལྡན་ལ་བསྡམས་པ་དང༌། བསླབ་པ་འདོད་པ་དང༌། འདུལ་བ་ལ་ཤིན་ཏུ་རྣམ་པར་ངེས་ཤིང་ཐོས་པ་འཛིན་པ་ལ་ཐོས་པ་བསགས་པ་དང༌།
ལུང་ཐོན་པ་དང༌། རྩོད་པ་ལ་མཁས་པ་དང༌། རྩོད་པ་ཀུན་ནས་སློང་བ་ལ་མཁས་པ་དང༌། རྩོད་པའི་བྱེ་བྲག་ལ་མཁས་པ་དང༌། རྩོད་པ་འགོག་པ་ལ་མཁས་པ་དང༌། རྩོད་པ་འགག་ནས་ཕྱིས་མི་འབྱུང་བ་ལ་མཁས་པ་དང༌། བསྟན་བཅོས་ལ་མཁས་པ་དང༌། བཞི་ལྷག་པར་སྤྱོད་པ་ལ་མཁས་ཤིང་ཉེས་རྩོམ་མེད་པར་སྨྲ་བ་དང༌། ཉེས་རྩོམ་བྱེད་དུ་མི་འཇུག་པ་དང༌། ལུས་དང་ངག་གིས་བྱེད་དུ་མི་འཇུག་པ་དང༌།
སྨྲ་བར་བྱེད་ཅིང་སྨྲ་བ་ལ་བརྡ་འཕྲོད་པར་བྱེད་པ་དང༌། གོ་བར་བྱེད་ཅིང༌། བརྡ་འཕྲད་པར་འཕྲོད་པ་དང༌། རྣམ་པར་རིག་པར་བྱེད་ཅིང་རྣམ་པར་རིག་པར་བྱས་པ་བརྡ་འཕྲད་པར་བྱས་པ་དང༌། ངེས་པར་རྟོག་པར་བྱེད་ཅིང་ངེས་པར་བརྟགས་པ་བརྡ་འཕྲད་པར་བྱེད་པ་དང༌། འདུན་པས་འགྲོ་བ་མ་ཡིན་པ་དང༌། ཞེ་སྡང་གིས་འགྲོ་བ་མ་ཡིན་པ་དང༌། གཏི་མུག་གིས་འགྲོ་བ་མ་ཡིན་པ་དང༌། འཇིགས་པས་འགྲོ་བ་མ་ཡིན་པའོ། ། གཟུ་བོ་དེ་དག་གིས་རྩོད་པ་ཞི་བར་བྱེད་མ་ནུས་ན་དགེ་འདུན་ལ་འབུལ།
དགེ་འདུན་གྱིས་ཀྱང་མ་ནུས་ན་གསོལ་བ་དང་གཉིས་ཀྱི་ལས་ཀྱིས་མཚམས་ཀྱི་ཕྱིར་སོང་ནས་དགེ་འདུན་དུ་ལོངས་པའི་གསལ་བ་དག་བསྐོ་བར་བྱའོ། ། སྡེ་ཚན་དེ་དག་གིས་ཀྱང་ཞི་བར་མ་ནུས་ན། དེ་དག་རང་གི་གསལ་བའི་ཡང་གསལ་བ་གསོལ་གཉིས་ཀྱིས་བསྐོ་བར་བྱའོ། ། མ་ནུས་པའམ་གཞན་བསྐོ་བར་མི་བྱེད་ན་དང་པོར་བླངས་པ་ལ་རྩོད་པ་འབུལ་ཏེ། གསལ་བའི་ཡང་གསལ་བས་གསལ་བ། དེས་དགེ་འདུན། དེས་གཟུ་བོ། དེས་གནས་བརྟན་ལའོ། ། དགེ་འདུན་རྩོད་པ་དེ་ཕྱིར་ཕུལ་ན་རྩོད་པ་སྦེད་པ་གསོལ་གཉིས་ཀྱི་ལས་ཀྱིས་བསྐོའོ། ། རྩོད་པ་སྦེད་པས་ཞི་མ་ནུས་ན་གནས་བརྟན་དང་སོ་སོ་ཐར་པ་དང་བཅས་པའི་དགེ་འདུན་གཞན་ལ་ཟླ་བ་གསུམ་གྱི་མཐའ་ཚུན་ཆད་དུ་འབུལ།
དེ་དག་གིས་ཀྱང་ཞི་བར་མ་ནུས་ན་རྩོད་པ་སྦེད་པ་ལ་ཕྱིར་ཕུལ་ན་དེས་མདོ་སྡེ་འཛིན་པ་དག་ལ་ཟླ་བ་དྲུག་ཏུ་འབུལ་ཞིང༌། དེ་དག་གིས་ཞི་བར་མ་ནུས་ན་གནས་བརྟན་གྲགས་པ་ལས་ཀྱང་ཆེར་གྲགས་པ་གཙོ་བོ་བས་ཀྱང་ཆེས་གཙོ་བོ་ལ་དུས་ཐུག་པ་མེད་པར་འབུལ་བར་བྱའོ། ། དེས་དེ་དག་སྤང་བར་བྱ་ཞིང༌། གལ་ཏེ་རྗེས་སུ་འབྲང་ན། ཁྱེད་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ནས་འཐབ་པར་གྱུར། མཚང་འབྲུ་བར་གྱུར་ན་རྩོད་པར་གྱུར། འགྱེད་པར་གྱུར་ཅིང་གནས་པ་ནི་མ་རྙེད་དོ། ། རྙེད་པ་མ་ཡིན། ལེགས་པར་རྙེད་པ་མ་ཡིན་གྱིས། ཚེ་དང་ལྡན་པ་དག་མ་འཐབ་ཅིག
མཚང་མ་འབྲུ་ཞིག མ་རྩོད་ཅིག མ་འགྱེད་ཅིག འགྱེད་པ་གཉིས་ཀ་རྒྱལ་བ་མེད་དོ། ། གཅིག་རྒྱལ་གཅིག་ཕམ་པར་འགྱུར་རོ་ཞེས་བརྗོད་པས་ཞི་བར་བྱའོ། ། གལ་ཏེ་དེས་ཀྱང་ཞི་བར་བྱེད་མ་ནུས་ན་དགེ་འདུན་བཞི་པོས་ཆས་མང་བའི་ལོ་ལེགས་པར་བཞག་སྟེ་ཚུལ་ཤིང་བྲིམ་པས་བློ་གཟུང་བར་བྱ་བ་ཉིད་དེ། དགེ་འདུན་གྱིས་ཚུལ་ཤིང་བྲིམ་པ་སྤྲོ་བ་བྱས་ནས་གསོལ་གཉིས་ཀྱིས་བསྐོ་བར་བྱའོ། ། བསྐོས་པ་དེས་ཀྱང་ཆོས་ཀྱི་ཚུལ་ཤིང་ཡ་ཡོ་མེད་པ་དང༌། ཁྱར་ཁྱོར་མེད་པ་དང༌། ཆས་ཆུས་མེད་པ།
ཁ་དོག་བཟང་པོ། དྲི་ཞིམ་པ། རེག་ན་འཇམ་པ་ཉིད་དང༌། ཆོས་མ་ཡིན་པ་ནི་དེ་ལས་བཟློག་པར་བྱའོ། ། ཚུལ་ཤིང་བྲིམ་པར་གྱུར་གྱིས། ཐམས་ཅད་ཀྱིས་འདུ་བར་བྱའོ། ། ཞེས་སྨྲའོ། ། འདུན་པ་སྦྱིན་པས་ཚོགས་པ་ན་ཚུལ་ཤིང་བྲིམ་པའི་ཚེ། ཆོས་མ་ཡིན་པའི་ཚུལ་ཤིང་ལྷག་པར་འགྱུར་ན་མི་བྲིམ། ཆོས་ཀྱི་ལྷག་པར་འགྱུར་ན་བྲིམ་པ་དང༌།
ལག་པ་གཡས་པས་ཆོས་ཀྱི་ཚུལ་ཤིང་སྣང་བར་བྱས་ཏེ་གཟུང་ཞིང༌། གཡོན་པས་ཆོས་མིན་པའི་ཚུལ་ཤིང་གཡོགས་ཏེ་གཟུང་བར་བྱའོ། ། བྲིམ་པ་ན་གནས་བརྟན་དེ་དག་ནི་ཆོས་ཀྱི་ཚུལ་ཤིང་ཡ་ཡོ་མེད་པ། ཁྱར་ཁྱོར་མེད་པ། ཆས་ཆུས་མེད་པ། ཁ་དོག་བཟང་པོ། དྲི་ཞིམ་པ། རེག་པ་འཇམ་པ་དག་ཡིན་གྱིས། ལོངས་ཤིག་ཅེས་བརྗོད་པར་བྱའོ། ། ཅིག་ཤོས་ལ་ཆོས་ལ་བྲིམ་གྱི་བར་དུ་མི་འབུལ་ལོ། །
ཆོས་ཀྱི་བླངས་པ་དག་གི་སློབ་མ་ཆོས་མ་ཡིན་པའི་ཚུལ་ཤིང་ཆོས་དང་ལྡན་པ་འགྱུར་བར་བཏུབ་ན་བླང༌། མི་བཏུབ་ན་བླངས་པ་འགལ་ཚབས་ཅན་དུ་འགྱུར་རོ། ། བྱེ་དོགས་པ་ལ་སོགས་པའི་རྐྱེན་ཡོད་ན་མི་བླང་ངོ༌། ། ལེན་པའི་གྲངས་མཉམ་པ་ཉིད་ན་ཉན་ཐོས་ཆེན་པོ་ཀུན་ཤེས་ཀོའུ་དི་ནྱ་ལ་བསྔོས་ཏེ་ཆོས་ཀྱི་ཚུལ་ཤིང་གཅིག་བླང་བར་བྱའོ། ། དེ་ལྟར་ན་རྩོད་པ་དེ་ཆོས་ཀྱིས་ཉེ་བར་ཞི་བར་འགྱུར་རོ། ། འདི་ནི་འགྱེད་ཕྱིར་རྩོད་པའི་ཕྱིར་བཅོས་སོ། ། མི་གདམས་པའི་ཕྱིར་རྩོད་པ་རྒྱུད་གཅིག་ཏུ་བྱ་བ་དང༌། དག་པ་སྦྱིན་པ་ཞེས་བྱ་བ་གཉིས་ཀྱིས་ཉེ་བར་ཞི་བར་བསྟན་པ་དེ་ལ་རྒྱུད་གཅིག་ཏུ་བྱ་བ་ནི་བསྟན་ཟིན་པས་དག་པའི་སྦྱིན་པ་བརྗོད་པར་བྱ་སྟེ། ། དེའི་ཕྱིར་གླེང་བའི་ཁ་ན་མ་ཐོ་བ་མེད་པ་ལ་ནི་དག་པ་སྦྱིན་ནོ་ཞེས་བྱ་བ་ནི། གླེང་བའི་ཁ་ན་མ་ཐོ་བ་མེད་པ་དེ་ནི་རྣམ་པ་བཞི་སྟེ།
གཞི་མེད་པ་ནི་ལྟུང་བ་མ་བྱུང་བ་ཉིད་ལ་གླེང་བ་གང་ཡིན་པའོ། ། གཞན་རྗེས་སུ་སྒྲུབ་པའི་དབང་གིས་ནི་དེས་གཞན་གྱིས་གླེང་བར་བྱེད་པ་སྟེ། ལྟུང་བྱེད་ལ་དགེ་འདུན་ལྷག་མ་ལ་སོགས་པར་གླེང་བའོ། ། ཕྱིར་བཅོས་པ་ལ་མི་བལྟོས་པའི་ཕྱིར་ནི་འདི་ལ་ལྟུང་བ་བྱུང་བར་གྱུར་ཏོ། ། ཞེས་བྱ་བ་དེ་དག་ཆོས་བཞིན་དུ་ཕྱིར་བཅོས་པ་ཉིད་ལ་ནི་ཕྱིར་བཅོས་པ་ཉིད་ལ་མི་བལྟོས་པར་གླེང་བའོ། ། སྨྱོས་པས་བྱས་པ་ནི་སྨྱོས་པའི་གནས་སྐབས་སུ་དེས་གླེང་བ་རུང་བ་མ་ཡིན་པ་ཀུན་ཏུ་སྤྱད་པ་དེས་གླེང་བར་བྱེད་པའོ། ། དང་པོ་གསུམ་ལ་ནི་དྲན་པས་འདུལ་བ་སྦྱིན་ནོ། ། དེ་བྱིན་ན་དགེ་སློང་ལ་དེ་དག་གི་དྲན་པ་དང་ལྡན་པར་འཛིན་གྱིས། ལྟུང་བ་དང་བཅས་པར་མི་འཛིན་ཏེ། གང་གི་ཕྱིར་འདི་ནི་དྲན་པ་དང་ལྡན་པ་ཡིན་པས་འདིས་ལྟུང་བ་བརྗོད་པ་དེ་མི་དྲན་པ་དེའི་ཕྱིར་འདི་ལ་ལྟུང་བ་མེད་དོ། །
ཞེས་དེ་ཉིད་ཀྱིས་འདི་ལ་རྩོད་པ་ཉེ་བར་ཞི་བ་ཡིན་ནོ། ། དེ་ཡང་རང་གིས་དགེ་འདུན་ལ་གསོལ་ནས། དགེ་འདུན་གྱིས་གསོལ་བ་དང་བཞིའི་ལས་ཀྱིས་སྦྱིན་པར་བྱའོ། ། ཐ་མ་ལ་ནི་མ་མྱོས་པས་འདུལ་བའོ་ཞེས་བྱ་བ་ནི། སྨྱོན་པས་བྱས་པ་གླེང་བ་ལ་ནི་དགེ་འདུན་གྱིས་མ་སྨྱོས་པས་འདུལ་བ་སྦྱིན་པར་བྱ་བ་སྟེ། དེ་བྱིན་ན་དེ་དགེ་སློང་དག་གི་རང་བཞིན་དུ་གནས་པ་ཉིད་དུ་འཛིན་གྱིས། ལྟུང་བ་དང་བཅས་པར་མི་འཛིན་ཏེ། གང་གི་ཕྱིར་སྨྱོས་པའི་གནས་སྐབས་དང་ལྷན་ཅིག་ཐ་སྙད་འགའ་ཡང་མེད་པ་དེའི་ཕྱིར་མ་སྨྱོས་པའི་གནས་སྐབས་སུ་ལྷག་པར་སྤྱད་པ་བྱས་པས་གླེང་བ་ཡང་མེད་པ་ཁོ་ནར་འགྱུར་བས་རྩོད་པ་ཉེ་བར་ཞི་བར་འགྱུར་རོ། ། དེ་ཡང་རང་གིས་དགེ་འདུན་ལ་གསོལ་ནས། དགེ་འདུན་གྱིས་གསོལ་བ་དང་བཞིའི་ལས་ཀྱིས་སྦྱིན་པར་བྱའོ། །
ལྟུང་བའི་ཕྱིར་རྩོད་པ་ནི་ཕྱིར་བཅོས་པ་ཉེ་བར་ཞི་བར་བྱའོ། ། ཞེས་བསྟན་པ་དེའི་རབ་ཏུ་དབྱེ་བས་བསྟན་པའི་ཕྱིར། ལྟུང་བ་དང་བཅས་པ་ཉིད་ཀྱི་ཕྱིར་འཁྲུག་ལོང་རྣམ་པ་གསུམ་སྟེ། འཕྲོས་པ་མེད་པ་དང་བཅས་པ་དང༌། ཉི་ཚེ་བ་དང༌། དགེ་འདུན་མཐའ་དག་དང་འབྲེལ་བའོ། ། གང་ལ་གླེང་བར་བྱ་བ་དང༌། གླེང་བ་པོ་གཉིས་འབའ་ཞིག་ཁོ་ན་ལ་འཁྲུག་ལོང་ཡོད་ཀྱིས། གཞན་གང་ལ་འཁྲུག་ལོང་མེད་པ་དེ་ནི། འཕྲོས་པ་མེད་པའི་འཁྲུག་ལོང་ཡིན་ནོ། །
ཉི་ཚེ་བ་ཞེས་བྱ་བ་ནི། གང་ལ་གླེང་བར་བྱ་བ་དང༌། གླེང་བ་པོ་གཉིས་འབའ་ཞིག་ཁོ་ནར་མ་ཟད་ཀྱིས། དགེ་འདུན་གྱི་ཁོངས་སུ་གཏོགས་པ་ཁ་ཅིག་ལ་ཡང་འཁྲུག་ལོང་འབྱུང་བའོ། ། དགེ་འདུན་མཐའ་དག་དང་འབྲེལ་བ་ཞེས་བྱ་བ་ནི། གང་ལ་དགེ་སློང་གི་ཚོགས་གཅིག་ཀྱང་མ་ལས་པར་དགེ་སློང་མཐའ་དག་ཕྱོགས་དང་གཞན་གྱི་ཕྱོགས་རྣམ་པར་གནས་པས་འཁྲུག་ལོང་དུ་གྱུར་པའོ། ། དང་པོ་ལ་ནི་ཁས་བླང་བའི་བྱ་བས་ཕྱིར་བཅོས་སོ་ཞེས་བྱ་བ་ནི། རྩོད་པ་བྱ་བ་གང་ལ་ཚེ་དང་ལྡན་པ་ཁྱོད་ལ་ལྟུང་བ་བྱུང་གིས། ཆོས་བཞིན་དུ་ཕྱིར་གྱིས་ཤིག ཅེས་གླེང་བ་པོས་ཚུལ་དེ་ལྟ་བུར་བྱས་པ་འཁྲུག་ལོང་མེད་པ་ལ་ཁས་བླང་བ་འབའ་ཞིག་གིས་ཕྱིར་བཅོས་པར་བྱ་བ་དེ་ནི།
ཁས་བླང་བའི་བྱ་བས་རྩོད་པ་ཞི་བར་བྱ་ཞེས་བྱ་བ་སྟེ། དེའི་ཕྱིར་དེའི་མིང་དེ་སྐད་ཅེས་བྱས་སོ། ། གཉིས་པ་ལ་ནི་མངོན་སུམ་གིས་འདུལ་བས་སོ་ཞེས་བྱ་བ་ནི། འཁྲུག་ལོང་གཉིས་པ་བྱུང་བའི་འོག་ཏུ་ལྟུང་བ་ཕྱིར་འཆོས་པར་བྱེད་པ་གང་ཡིན་པ་དེ་ནི་མངོན་སུམ་གྱིས་འདུལ་བས་རྩོད་པ་ཞི་བར་བྱེད་པ་ཡིན་ནོ། ། ཅིའི་ཕྱིར་དེའི་མིང་དེ་སྐད་བྱས་ཞེ་ན། གླེང་བར་བྱ་བ་དང༌། གླེང་བ་པོ་དང་དེ་དག་གི་རྗེས་སུ་འབྲང་བ་རྣམས་ཀྱིས་རྒོལ་བ་དང༌། ལན་མངོན་སུམ་དུ་བྱུང་བ་གང་ཡིན་པ་དེ་མངོན་དུ་བཏང་བ་ཡིན་པའི་ཕྱིར་མིང་དེ་སྐད་ཅེས་བྱས་སོ། ། གླེང་བ་པོ་ཡོན་ཏན་གསུམ་དང་ལྡན་པ་ལ་གུས་པར་བྱ་སྟེ། གསུམ་གང་ཞེ་ན།
ལུས་དང་ངག་གིས་བསྡམས་པ་ཉིད་དང༌། སྡེ་སྣོད་དག་ཤེས་པ་ཉིད་དང༌། དགེ་འདུན་གྱི་ནང་དུ་བསམས་བཞིན་དུ་ཤེས་པ་རྣམ་པར་གཞག་པའི་ཆོས་དང༌། ཚུལ་ཁྲིམས་རྣམ་པར་གཞལ་བའི་འདུལ་བ་ཆོས་མ་ཡིན་པ་དང༌། འདུལ་བ་མ་ཡིན་པར་ལོག་པར་མི་སྟོན་ཅིང༌། དེ་ལས་ལྡོག་པ་ཆོས་མ་ཡིན་པ་དང༌། འདུལ་བ་མ་ཡིན་པ་ཆོས་དང་འདུལ་བར་མི་སྟོན་པ་ཉིད་དོ། ། ཚུལ་ཁྲིམས་འཆལ་བ་དང་ལོག་པར་སྟོན་པ་ལ་མཐུན་པར་མི་བྱའོ། ། གསུམ་པ་ལ་ནི་རྩྭ་བཀྲམ་པ་ལྟ་བུས་སོ་ཞེས་བྱ་བ་ནི། གསུམ་པ་ལས་འཁྲུག་ལོང་འབྱུང་བའི་འོག་ཏུ་ལྟུང་བ་ཕྱིར་འཆོས་པར་བྱེད་པ་གང་ཡིན་པ་དེ་ནི་རྩྭ་བཀྲམ་པ་ལྟ་བུ་ཞེས་བྱ་བའི་རྩོད་པ་ཞི་བར་བྱེད་པ་ཡིན་ནོ། །
ཅིའི་ཕྱིར་དེའི་མིང་དེ་སྐད་བྱས་ཤེ་ན། དཔེར་ན་རྩྭ་བཀྲམ་པ་ན་རྩྭ་ཐམས་ཅད་ཕན་ཚུན་ནས་རྩེ་སྤྲོད་དུ་ཉལ་བ་དང་འདྲ་བར། ཕྱོགས་དང་གཞན་གྱི་ཕྱོགས་སུ་རྣམ་པ་གནས་པའི་དགེ་འདུན་དུ་གྱུར་པའི་དགེ་སློང་ཐམས་ཅད་ལ་འཁྲུག་ལོང་ཉེ་བར་ཞི་བར་བྱ་བའི་ཕྱིར་ཕན་ཚུན་ནས་འདུད་པར་གྱུར་པས། དེའི་ཕྱིར་དེའི་མིང་དེ་སྐད་ཅེས་བྱ་བར་བཞག་གོ ། འདི་ལ་དགེ་འདུན་ལ་བཤགས་པར་བྱ་བ་མ་ཡིན་པའི་ལྟུང་བ་དག་ནི་འདིར་གང་ཟག་གཅིག་གིས་གང་ཟག་མང་པོ་དག་གི་དོན་དུ་རྩྭ་བཀྲམ་པ་ལྟ་བུས་བཅོས་པར་བྱར་རུང་ངོ༌། ། ལྟུང་ཕྱིར་རྩོད་པ་དེ་དག་གི་ཕྱིར་འཆོས་པའི་སྔགས་ནི། ཚེ་དང་ལྡན་པ་དག་བདག་ཅག་ལེགས་པར་གསུང་པའི་ཆོས་འདུལ་བ་ལ་རབ་ཏུ་བྱུང་ནས་ཞེས་པ་ནས། མཐོང་སྡོམ་དྲི་བ་དང་ཐབས་ལེགས་བྱ་བའི་བར་རོ། ། དེ་དག་སོ་སོ་ཐར་པའི་མདོ་ནས་རྩོད་པ་ཞི་བར་བྱ་བའི་ཆོས་བདུན་དུ་གསུངས་ཏེ། མངོན་སུམ་དྲན་པ་མ་སྨྱོས་པ། །
དེ་བཞིན་གང་མང་ངོ་བོ་ཉིད། ། རྩྭ་རྣམས་བཀྲམ་པ་ལྟ་བུ་དང༌། ། ཁས་བླང་བར་ཡང་བྱ་བའོ། ། དེ་དག་གིས་རྩོད་པ་ཕྱིར་བཅོས་པ་བཤད་ཟིན་ཏོ། ། ལུང་བཞི་ལས། རབ་བྱུང་གསོ་སྦྱོང་གཞི་དང་ནི། དགག་དབྱེ་དབྱར་དང་ཀོ་ལྤགས་གཞི། ། སྨན་དང་གོས་དང་སྲ་བརྐྱང་དང༌། ཀཽ་ཤམ་བི་དང་ལས་ཀྱི་གཞི། ། དམར་སེར་ཅན་དང་གང་ཟག་དང༌།
སྤོ་དང་གསོ་སྦྱོང་བཞག་པ་དང༌། ། གནས་མལ་དང་ནི་རྩོད་པ་དང༌། ། དགེ་འདུན་དབྱེན་རྣམས་བསྡུས་པ་ཡིན། ། ཞེས་སོ། ། ལས་བྱེ་བའི་གཞི་ནི། ཀཽའུ་ཤམ་བི་བ་དང་ཡངས་པ་ཅན་པའི་དགེ་སློང་ལས་བྱེ་བས་རྩོད་པ་ཆེན་པོ་འགྱུར་པས་ལས་བྱེ་དང་ཕྱིར་བཅོས་པའི་གཞི་ནི། དམར་སེར་ཅན་འཐབ་ཀྲོལ་བྱེད་པ་ལ་སྡིགས་པ་སོགས་ནན་ཏུར་བྱས་པས་ཕྱིར་བཅོས་པའི་ཕྱིར་དང༌། དུས་དང་དུས་མ་ཡིན་པས་བསྡུས་པའི་འབྱུང་བའི་གཞི་ནི། གང་ཟག་གི་ལྟུང་བ་བཅབས་མ་བཅབས་ཀྱི་རྣམ་དབྱེ་སྟོན་པའི་ཕྱིར་དང༌། ས་གཞན་ན་གནས་པ་སྤྱོད་པའི་གཞི་ནི།
སྤོ་བ་སྤྱོད་པ་སོགས་ཡིན་པའི་ཕྱིར་དང༌། ཡོངས་སུ་སྦྱངས་པའི་གཞི་ནི། གསོ་སྦྱོང་དང༌། དགག་དབྱེ་དང༌། གདམ་ངག་བཞག་པར་བྱ་བའི་ཕྱིར། ཀཽ་ཤམ་བི་བ་དང༌། དམར་སེར་ཅན་དང༌། གང་ཟག་དང༌། སྤོ་བ་དང༌། གསོ་སྦྱོང་བཞག་པ་ཞེས་པར་རིམ་པ་བཞིན་གྱིས་མིང་དུ་བཞག་གོ །
དེ་དག་དང་རྩོད་པའི་གཞི་དང༌། དབྱེན་གྱི་གཞི་སྟེ། བདུན་ནི་ཕྱིར་བཅོས་ཀྱིས་བསྡུས་སོ།། །། ལྔ་པ་ཆོས་རྣམ་པར་གཏན་ལ་དབབ་པ་གནས་མལ་གྱི་གཞི་བཤད་པ་ནི། གཙུག་ལག་ཁང་བྱས་བཅུ་གཉིས་གང་ཟག་བསྐོ། ། རྒས་ན་འཁར་བ་དྲ་བའི་གནང་བ་སྦྱིན། ། ཀློག་དང་ཀློག་འཇུག་རྗེས་སུ་འཇུག་པས་གནས། ། གཙུག་ལག་ཁང་བྱའོ། ། ཞེས་སོགས་ཀྱི་དོན། གླེང་གཞི།
སྟོན་པས་ལྔ་སྡེ་བཏུལ་ནས་དགོན་པར་གནས་པའི་ཚེ། གཅན་གཟན་དང་ཆོམ་རྐུན་གྱིས་བགྲོད་ནས། སྟོན་པས་སྔོན་གྱི་ཉན་ཐོས་རྣམས་ཀྱི་གནས་མལ་གཙུག་ལག་ཁང་ཡིན་པར་དགོངས་ཤིང༌། ལྷས་ཀྱང་དེ་ལྟར་གསོལ་ལོ། ། དེའི་ཚེ་ཝཱ་རཱ་ཎ་སི་ན་ཁྱིམ་བདག་དགེ་བཟང་ཞེས་བྱ་བ་ཞིག་གིས། སྟོན་པ་ལ་གནང་ན་ཉན་ཐོས་ཀྱི་གཙུག་ལག་ཁང་བརྩིག་གོ ། གྱིས་ཤིག གཙུག་ལག་ཁང་བརྩིག་པའི་ཡུལ་ནི། འགྲོ་བ་དང༌། འོང་བ་དང༌།
སྐྱེ་ཤིང་དང༌། ཆུ་དང༌། འཆག་ས་དང༌། ཉེན་ཀོར་རྣམ་དང་ལྡན་པ་དང༌། རྩོད་པ་དང༌། དོགས་པ་དང༌། གདུག་པའི་སྲོག་ཆགས་དང༌། སྦྲང་བུ་དང༌། སྦྲུལ་དང༌། རླུང་དང༌།
ཚ་བས་མི་བདེ་བ་རྣམས་མེད་པ་དང༌། སྤྱོད་ཡུལ་དང་ཧ་ཅང་མི་རིང་མི་ཉེ་བ་དང༌། ཉེན་པར་རྒྱུ་ལུགས་མི་མང་བ་དང༌། འཁྲུག་པ་དང༌། ཅ་ཅོ་མི་ཆེ་བ་དང༌། ཞི་བ། དབེན་པ། བསམ་གཏན་དང་རྗེས་སུ་མཐུན་ནམ། ནང་དུ་ཡང་དག་འཇོག་པའི་གཞིར་རུང་ངམ་མི་རུང་ཞེས་བརྟགས་ལ། གདོད་གཙུག་ལག་ཁང་བརྩིག་པར་བྱའོ། །
དགེ་སློང་རྣམས་ཀྱི་གཙུག་ལག་ཁང་ནི་ལྔ་བརྩེག་ཏུ་བྱའོ། ། དྲི་གཙང་ཁང་ནི་བདུན་བརྩེག སྒོ་ཁང་གི་སྟེང་བསིལ་ཁང་ཡང་བདུན་བརྩེག་གོ ། དགེ་སློང་མ་རྣམས་ཀྱི་གཙུག་ལག་ཁང་ནི་སུམ་བརྩེག་གོ ། དྲི་གཙང་ཁང་དང་བསིལ་ཁང་ནི་ལྔ་བརྩེག་གོ ། དེ་དག་ལྕི་བས་འཇིག་ཏུ་ཉེ་ན་རྩིག་པ་ཕྲི་བ་དང་བརྙིངས་པ་བཅོས་པ་དང༌། བཀྱེད་པའི་ཕྱིར་གཞིག་པ་དང༌། རྒྱ་ཆེ་བ་མ་གྲུབ་པར་ལུས་པ་སླར་ཆུང་ངུར་བཏང་སྟེ་བཅོས་པ་ཉེས་མེད། སྤོང་ས་དང༌། མཛོད་དང༌།
ཟས་ཀྱི་ཁང་དང༌། བཀད་ས་དང༌། བསྲོ་ཁང་དང༌། མེ་ཁང་དང༌། ཆུའི་ཁང་པ་དང༌། སྨན་ཁང་དང༌། ལྕི་སའི་ཁང་པ་དང༌། གང་ཟག་གི་གཙུག་ལག་ཁང་དང༌། སྤོང་བའི་ཁང་པ་དག་ཀྱང་བྱའོ། ། སྒོར་གནོད་སྦྱིན་ལག་ན་རྡོ་རྗེ་བྲི་བ་སོགས་ལུང་བཞིན་དུ་བྱའོ། །
དེར་ཐུབ་པ་སྲས་དང་བཅས་པའི་སྐུ་གཟུགས་དང༌། གསུང་རབ་དང༌། མཆོད་རྟེན་རྣམ་པ་གཉིས་ཏེ། གཙང་ཁང་ཅན་དང་ཀ་བ་ལྟ་བུ་གཉིས་སོ། ། སངས་རྒྱས་ཀྱི་སྐུ་གདུང་གི་མཆོད་རྟེན་བང་རིམ་བཞི་པ་དང༌། འདབ་མ་དང༌། བུམ་པ་དང༌། པུ་ཤུ་དང༌། སྲོག་ཤིང་དང༌། གདུགས་བཅུ་གསུམ་དང༌།
ཆར་ཁེབས་ཏེ། རྣམ་པ་ཐམས་ཅད་རྫོགས་པ་དང༌། རང་སངས་རྒྱས་བསེ་རུ་ལྟ་བུ་ལ་དེ་ལ་ཆར་ཁེབས་མེད་པ་དང༌། ཚོགས་སྤྱོད་དགྲ་བཅོམ་དང་མཚུངས་སོ། ། ཉན་ཐོས་ཀྱིས་ནི་འབྲས་བུ་ཐོབ་པའི་གྲངས་དེ་ཉིད་ཀྱི་གདུགས་སོ། ། ཆར་ཁེབས་མེད་པའོ། ། དེ་བཞིན་གཤེགས་པའི་མཆོད་རྟེན་དབུས་དང༌། ཉན་ཐོས་སོགས་དེའི་མཐའ་འཁོར་དུ་སྟེ་ནང་དང༌། སོ་སོ་སྐྱེ་བོ་རྣམས་ཀྱི་ནི་བྱི་བོར་བྱས་ཏེ་ཀུན་དགའ་ར་བའི་ཕྱི་རོལ་དུ་བྱའོ། ། མཆོད་རྟེན་དེ་དག་ཧ་ཅང་བརྙིངས་ན་ཕྱིར་འཆོས་པ་དང༌།
ཆུང་ངུ་ཆེན་པོར་གཏོང་བ་དང༌། མི་ལེགས་པ་ལེགས་པར་གཏོང་བའི་གཞིག་རལ་བྱས་ཀྱང་ཉེས་པ་མེད་དོ། ། འཕྲེད་གཏན་དང༌། གནམ་གཟེར་དང༌། འཁོར་གཏན་དང༌། སྒོ་ལྕགས་དང༌། ལྡེ་མིག་འཁྱོག་པོ་དག་གཙུག་ལག་ཁང་བསྡམས་པའི་ཕྱིར་ཡང་དག་པར་སྦྱར་བ་དང༌། གད་བདར་ལ་སོགས་པ་ནང་དང༌། བསྐྲུན་ཤིང་སྐྱེད་པ་ལ་སོགས་པ་ཕྱི་རོལ་གྱི་ཡོངས་སུ་བསྐྱང་བའི་བྱ་བ་ཐམས་ཅད་ལེ་ལོ་མེད་པར་བསྒྲུབ་པར་བྱའོ། ། གནས་དེར།
གནས་ཁང་ཟས་ལ་བསྐོ་བ་གཉིས། ། ཐུག་པ་བག་ཆོལ་འབྲིམ་པ་གཉིས། ། ཕྲན་ཚེགས་འབྲིམ་པར་བྱེད་པ་གཉིས། ། སྣོད་སྤྱད་འདྲུབ་དང་གོས་ཀྱི་གཉིས། ། དབྱར་གྱི་རས་ཆེན་སྦེད་དང་འགེད། ། མངག་གཞུག་པ་དང་མཛེས་ཆོས་དང༌། ། གང་ཟག་བཅུ་དང་གཉིས་པོ་དག ། སྟོན་པས་ཡང་དག་བཤད་པ་ཡིན། ། ཞེས་གསུངས་པའི་གང་ཟག་བཅུ་གཉིས་གསོལ་གཉིས་ཀྱི་ལས་ཀྱིས་བསྐོས། དེ་དག་གིས་ཀྱང་བསྐོས་པའི་ཀུན་ཏུ་སྤྱོད་པ་ཇི་ལྟ་བ་བཞིན་དུ་བསྒྲུབ་བོ། །
རྒས་པ་འཁོགས་ཉམ་ཆུང་བྲོ་འཚལ་ཞིང་སྦྱོར་བ་མི་བཟོད་ན་འཁར་བའི་གནང་བ་དང་དྲ་བའི་གནང་བ་གཉིས་སྦྱིན་པར་གསུངས་སོ། ། དྲ་བ་ནི་ཚོན་སྣ་ལྔ་ལས་སོ། ། དུས་སྟོན་དང་དེའི་ཡོ་བྱད་ཇི་སྙེད་པ་དག་བྱའོ། ། དེ་དག་ནི་གནས་ཀྱི་ཚུལ་ལོ། ། ཀློག་པའི་སློབ་དཔོན་གྱིས། རང་གི་སློབ་མ་དང་ཉེ་གནས་སློབ་དཔོན་རང་གི་བསྙེན་བཀུར་དང༌། འཕྲལ་གྱི་བྱ་བ་ཆེས་མང་པོ་བྱེད་པ་དང༌། སྤྱིར་འཛིན་པ་དང༌། ཁ་ཏོན་དུ་བྱ་མི་ནུས་པ་དག་ལ་ལོགས་ཤིག་ཏུ་སྟེ། དེ་དག་གིས་འདུལ་བ་གཟུང་སྟེ།
དེའི་ལུང་དབོག་པ་དང༌། ཁ་ཏོན་དང༌། དམིགས་ཀྱིས་དྲི་བ་སྦྱིན་པར་བྱའོ། ། དགེ་སློང་མ་ལ་ཡང་ངོ༌། ། དེ་ནི་ཀློག་ཏུ་འཛུད་པའོ། ། སངས་རྒྱས་ཀྱི་བཀའ་རང་གི་ངང་ཉིད་ཀྱིས་མ་ཡིན་པར་སྡེབ་སྦྱོར་དང༌། ཚིག་དང༌། རིམ་པ་དེ་ལས་གཞོལ་བ་ཉིད་ཀྱིས་སྦྱར་ཏེ་ཀློག་པར་མི་བྱ། བཀའ་ལ་བརྩོན་པ་མ་བྱས་པར་ཕྱི་རོལ་པའི་བསྟན་བཅོས་མི་གཟུང༌། ཕྱི་རོལ་པའི་བསྟན་བཅོས་འཛིན་པར་བྱེད་པ་དེ་དག་གིས་ཀྱང་ཉི་མའི་སུམ་ཆ་བདེ་བ་མ་ཡིན་པའི་དུས་མ་གཏོགས་པར་སངས་རྒྱས་ཀྱི་བཀའ་ལ་ནན་ཏན་བྱའོ། །
ཤི་བའི་སྐབས་དང༌། བཞག་པའི་སྐབས་དང༌། དེ་ལས་གཞན་པའི་བྱ་བ་ཕྲན་ཚེགས་དག་གསུངས་པ་ནི་རྗེས་སུ་བསྒྲུབ་པའོ། ། དེ་དག་གིས་འདུལ་བ་རྒྱས་པར་བཤད་ཟིན་ཏོ།། །། ད་ནི་དོན་བསྡུ་བ་ནི། ཕྲན་ཚེགས་ལས། བཅོམ་ལྡན་འདས་ཀྱིས་ཡོངས་སུ་མྱ་ངན་ལས་འདའ་བའི་དུས་དེའི་ཚེ་ཉིད་ན་དགེ་སློང་རྣམས་ལ་བཀའ་སྩལ་པ། དགེ་སློང་དག་ངས་ཁྱེད་ལ་འདུལ་བ་རྒྱ་ཆེར་ནི་བསྟན་ན། མདོར་བསྡུས་ཏེ་མ་ཡིན་ནོ། ། འོན་ཀྱང་མདོར་བསྡུས་པ་ཡང་ཉོན་ཅིག
དགེ་སློང་དག་ངས་ཁྱོད་ལ་གང་ཞིག་ཐོག་མ་ཉིད་ནས་གནང་བ་ཡང་མེད། བཀག་པ་ཡང་མེད། གལ་ཏེ་རུང་བ་དང་ཉེ་བ་ཡིན་ཞིང་མི་རུང་བ་དང་ཟློག་པར་བྱེད་པ་ཡིན་ན་ནི་རུང་བ་ཡིན་པར་གཟུང་བར་བྱའོ། ། གལ་ཏེ་མི་རུང་བ་དང་ཉེ་བ་ཡིན་ཞིང༌། རུང་བ་ཟློག་པར་བྱེད་པ་ཡིན་ན་མི་རུང་བ་ཡིན་པས་ཀུན་ཏུ་སྤྱད་པར་མི་བྱའོ། ། ཞེས་འབྱུང་བ་ཡིན་ནོ། ། ནག་པོ་བསྟན་པ་དང་ཆེན་པོ་བསྟན་པ་ཡང་ཤེས་པར་བྱ་སྟེ། མདོ་སྡེ་ལ་མི་འཇུག འདུལ་བ་ལ་མི་གནང༌། ཆོས་ཉིད་དང་མི་མཐུན་པ་དེ་ནི་སངས་རྒྱས་ཀྱི་བསྟན་པ་མ་ཡིན་པས་ཐག་རིང་དུ་དོར་བར་བྱ་བ་འདི་ནི་ནག་པོ་བསྟན་པ་ཡིན་ནོ། །
མདོ་སྡེ་ལ་འཇུག འདུལ་བ་ལ་གནང༌། ཆོས་ཉིད་དང་མི་མཐུན་པ་མེད་པ་དེ་ནི་སངས་རྒྱས་ཀྱིས་གསུངས་པའི་ཕྱིར་བླང་བར་བྱ་བ་འདི་ནི་ཆེན་པོ་བསྟན་པ་ཡིན་ནོ། ། ཆེན་པོ་བསྟན་པ་ཡང༌། ཕྱག་རྒྱ་གསུམ་དང་ཡང་དག་ལྡན། ། བསླབ་པ་གསུམ་ནི་རབ་སྟོན་ཅིང༌། ། ཐོག་མ་བར་དང་མཐར་དགེ་བ། ། སངས་རྒྱས་གསུང་དུ་མཁས་པས་རྟོགས། ། ཞེས་གསུངས་པ་ཉིད་དོ། ། སྟོན་པའི་གསུང་རབ་སྡེ་སྣོད་གསུམ་ནི་ཡུལ་རྒྱལ་པོའི་ཁབ་ཀྱི་དབང་པོའི་ཕུག་གམ་ནྱ་གྲོ་དྷའི་ཕུག་ཏུ་འཕགས་པ་འོད་སྲུང་དང༌།
ཀུན་དགའ་བོ་དང༌། ཉེ་བ་འཁོར་གསུམ་གྱིས་བསྡུས་ཤིང་དགྲ་བཅོམ་པ་ལྔ་བརྒྱས་དཔང་པོ་བྱས་སོ། ། དེ་ནས་ཡོངས་སུ་མྱ་ངན་ལས་འདས་ནས་ལོ་བརྒྱ་དང་བཅུ་ལོན་པ་ན་དགྲ་བཅོམ་པ་གྲགས་པའམ་ཐམས་ཅད་འདོད་པ་ནས། ཟླ་སྒུར་དང་ཞི་ལྡན་ལ་ཐུག་པ་བདུན་བརྒྱ་ཡངས་པ་ཅན་དུ་འདུས་ནས་ཧུ་ལུ་ཧུ་ལུ་ཀའི་ཆོ་ག་ལ་སོགས་པ་མི་རུང་བའི་གཞི་བཅུ་པོ་བསལ་ནས་བསྡུ་བ་གཉིས་པ་མཛད་དོ། ། རྒྱལ་པོ་དར་མ་ཨ་ཤོ་ཀ་ཤི་བ་ཚུན་ཆད་དུ་ནི་ཐམས་ཅད་ཡོད་པར་སྨྲ་བ་འདི་གཅིག་པུར་ཟད་ལ། འདོན་པ་ཡང་ལེགས་པར་སྦྱར་བའི་སྐད་དུ་ངེས་སོ། ། དེ་ནས་དགྲ་བཅོམ་པ་རྣམས་ཀྱི་ཐ་མལ་དང༌། ཟུར་ཆག་པ་དང༌། བར་མ་འདོན་པའི་ཚིག་ལ་མངོན་པར་ཞེན་པའི་དབང་གིས་ཕྱིར་རིམ་གྱིས་བསྟན་པ་རྣམ་པ་བཅོ་བརྒྱད་ཀྱི་བར་དུ་གྱུར་ཏེ་དགེ་འདུན་རྩོད་པས། སློབ་དཔོན་དུལ་བའི་ལྷས་སྡེ་པ་ཐ་དད་པ་བསྟན་པ་བསྡུས་པ་ལས།
ཤར་དང་ནུབ་དང་གངས་རི་དང༌། ། འཇིག་རྟེན་འདས་པ་སྨྲ་བའི་སྡེ། ། བཏགས་པར་སྨྲ་བའི་སྡེ་པ་དང༌། ། ལྔ་ཚན་དགེ་འདུན་ཕལ་ཆེན་ཏེ། ། གཞི་ཀུན་པ་དང་འོད་སྲུང་སྡེ། ། ས་སྟོན་སྡེ་དང་ཆོས་སྲུང་སྡེ། ། མང་ཐོས་གོས་དམར་སློབ་མ་དང༌། ། རྣམ་པ་ཕྱེ་སྟེ་སྨྲ་བའི་སྡེ། ། ཐམས་ཅད་ཡོད་པར་སྨྲ་བ་ཡིན། ། རྒྱལ་བྱེད་ཚལ་གནས་འཇིགས་མེད་གནས། །
གཙུག་ལག་ཁང་ཆེན་གནས་བརྟན་པ། ། ས་སྒྲོགས་རིས་དང་བསྲུང་བ་དང༌། ། གནས་མ་བུ་ཡི་སྡེ་རྣམས་ནི། ། ཀུན་གྱིས་བཀུར་བ་རྣམ་པ་གསུམ། ། ཞེས་པའི་སྡེ་པ་བཅོ་བརྒྱད་དུ་གྱེས་སོ། ། དེའི་རྒྱལ་པོ་ཀ་ནི་ཀས་སྦྱིན་བདག་བྱས། ཁ་ཆེ་རྣ་རྒྱན་གྱི་གཙུག་ལག་ཁང་དུ་རྩིབ་ལོགས་ལ་སོགས་པ་དགྲ་བཅོམ་པ་ལྔ་བརྒྱ་དང༌། བ་སུ་མི་ཏྲ་ལ་སོགས་པ་བྱང་སེམས་ལྔ་བརྒྱ། སོ་སྐྱེའི་པཎྜི་ཏ་ལྔ་བརྒྱས་རྒྱལ་པོ་ཀྲྀ་ཀྲྀ་རྨི་ལམ་སད་པའི་མདོ་ལས། ཡང་དག་པར་རྫོགས་པའི་སངས་རྒྱས་འོད་སྲུང་གིས།
རྒྱལ་པོ་ཀྲྀ་ཀྲྀ་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་ཀྱི་རྨི་ལམ་དུ་མི་བཅོ་བརྒྱད་ཀྱིས་རས་ཡུག་གཅིག་འདྲེན་པར་མཐོང་བ་དེ་ནི་ཤཱཀྱ་ཐུབ་པའི་བསྟན་པ་རྣམ་པ་བཅོ་བརྒྱད་དུ་གྱེས་པར་འགྱུར་ལ། དེའི་རྣམ་པར་གྲོལ་བའི་རས་ནི་གྱེས་པར་མི་འགྱུར་རོ། ། ཞེས་འབྱུང་བའི་རྒྱུ་མཚན་གྱིས་དེ་དག་ཀྱང་སངས་རྒྱས་ཀྱི་གསུང་ཉིད་དུ་མི་འགལ་བར་བསྒྲུབས་ནས་བཀའ་བསྡུ་བ་གསུམ་པ་མཛད་དོ། ། དེའི་ཕྱིར་སྡེ་པ་འདི་སྡེ་པ་ཐམས་ཅད་ཀྱི་གཞིར་གྱུར་པས་གཞི་ཐམས་ཅད་ཡོད་པར་སྨྲ་བ་ཞེས་འདོད་དོ།། །། དྲུག་པ་ཞར་ལ་གནང་བཀག་གི་ཁྱད་པར་ལས་ཐེག་ཆེན་སོ་སོ་ཐར་པའི་བསླབ་བྱ་བསྟན་པ་ནི། ཐེག་ཆེན་ལ་ནི་ཇི་བཞིན་རང་དོན་དུ། ། གཞན་དོན་འགྱུར་བ་ཐམས་ཅད་དེ་ལས་གནང༌། ། གང་ལ་སྦྱར་བས་གཞན་གྱི་དོན་དུ་མི་འགྱུར་བའི་གནས་སྐབས་དེའི་ཁྲིམས་ཉིས་བརྒྱ་ལྔ་བཅུ་རྩ་གསུམ་པོ་དག་རང་གི་ཆེད་དུ་སྲུང་བ་ཉན་ཐོས་དང་ཁྱད་པར་མེད་ལ། དེ་དག་ལས་གཞན་གྱི་ཕན་པ་དང་བདེ་བའི་རྒྱུར་འགྱུར་བའི་སྐབས་སྲིད་ན་གང་ཡིན་པ་དེ་ནི་སྤྱད་པར་གནང་བས།
འདི་ལ་ཁ་ན་མ་ཐོ་བར་མི་འགྱུར་ཏེ། གནང་བའི་ཕྱིར་རོ། ། ཇི་ལྟར་གནང་ན། སྤྱོད་འཇུག་ལས། ཐུགས་རྗེ་མངའ་བ་རིང་གཟིགས་ནས། ། བཀག་པ་རྣམས་ཀྱང་དེ་ལ་གནང༌། ། ཞེས་དང༌། གཙོ་ཆེར་གཞན་གྱི་དོན་བསམ་མོ། ། ཞེས་གསུངས་པས་སོ། ། འདུལ་བ་ཀུན་ལས་བཏུས་པ་སྡོམ་པ་གསུམ་གྱི་རྒྱན་ལས།
ཉན་ཐོས་ཀྱིས་གཙོ་བོར་བསླབ་པས་ཉན་ཐོས་ཀྱི་འདུལ་བ་ཞེས་རྣམ་པར་གཞག་པ་ལེའུ་དང་པོའི་རྒྱ་ཆེར་འགྲེལ་པ་རྫོགས་སོ།། །། སླར་ཡང་ཤཱཀྱའི་བཙུན་པ་ངག་གི་དབང་པོས་མཚམས་གཅོད་ལྟུང་གྲངས་སོགས་ལེགས་པར་བཅོས་ནས་དག་པར་བྱས་པ་ཡིན་པས་ཕྱིན་ཆད་མ་བཅོས་ཤིག ། མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
