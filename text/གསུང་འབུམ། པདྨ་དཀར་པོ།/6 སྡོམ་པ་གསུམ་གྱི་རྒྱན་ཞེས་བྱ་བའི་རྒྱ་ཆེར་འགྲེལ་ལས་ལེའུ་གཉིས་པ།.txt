གསུང་འབུམ། པདྨ་དཀར་པོ།
པོད ༦
སྡོམ་པ་གསུམ་གྱི་རྒྱན་ཞེས་བྱ་བའི་རྒྱ་ཆེར་འགྲེལ་ལས་ལེའུ་གཉིས་པ།
"$ ༄༅། །སྡོམ་པ་གསུམ་གྱི་རྒྱན་ཞེས་བྱ་བའི་རྒྱ་ཆེར་འགྲེལ་ལས་ལེའུ་གཉིས་པ་བཞུགས། ། ༄༅། །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། བསོད་ནམས་གཏེར་རྣམས་ཉམས་བདར་ཁྱོད་ལ་ཡེ་ཤེས་རང་གི་ངང་ཉིད་གྱུར། ། དེ་སླད་སྒྲིབ་གཉིས་རན་གྱི་དུམ་བུ་བཞིན་སྤངས་བྱང་ཆུབ་མཆོག་བརྙེས་པས། ། སེམས་ཅན་མ་མཆིས་པ་གང་ཐུགས་སུ་བྱོན་ཀྱང་སྣ་ཚོགས་ཐབས་ཉིད་ཀྱིས། ། འགྲོ་བ་སྡིག་པར་བྱིང་འདུལ་ཐུབ་པ་དཔེ་ཟླ་མེད་ལ་ཕྱག་འཚལ་ལོ། ། གང་ལ་བརྟེན་པ་ཁ་ཅིག་བྱང་ཆུབ་གསུམ་ལ་བློ་གྲོས་ཅི་རིགས་ཞུགས། ། ལ་ལ་བསམ་གཏན་གཟུགས་མེད་གཞན་དག་འདོད་པའི་བདེ་འགྲོར་ཉེར་དྲངས་ནས། ། དགེ་བ་ཡོངས་སུ་སྨིན་མཛད་རྒྱལ་བའི་ཡུམ་ལ་ངེས་པར་སྦྱོར་བ་ཡི། །
རྒྱལ་ཚབ་འགྲོ་ལ་བྱམས་པ་བུ་ལ་མ་འདྲ་དེ་ལ་ཕྱག་འཚལ་ལོ། ། དང་བའི་བྱེད་པ་ཁྱོད་ལ་གཏད་པས་བསིལ་བའི་གཟིགས་པ་སྩལ་བའི་མོད། ། ཤེས་བྱ་མཐའ་དག་གསལ་བར་སྣང་བའི་ཀུན་རིག་ཉིད་དང་མཚུངས་བཀོད་ནས། ། ཚིག་གི་རྒྱ་མཚོ་ཅི་ཡང་ཕྱུར་བྱེད་བདུད་རྩི་རབ་སྦྱིན་འཇམ་པའི་དཔལ། ། མིག་སྨན་རི་ངོས་ཀུནྡ་རྒྱུར་མཚུངས་འཇིག་རྟེན་བླ་མར་ཕྱག་འཚལ་ལོ། ། རྫོགས་པའི་བྱང་ཆུབ་སྨོན་པའི་བློ་ལྡན་ཤིན་ཏུ་ཉམ་ཐག་གནས་སྐབས་ནའང༌། ། སྲོག་ཆགས་སྡུག་བསྔལ་ཇི་ཙམ་དར་བ་དེ་སྙེད་བརྩེ་བ་འཕེལ་འགྱུར་བ། ། རང་དོན་མ་ཞེན་མྱ་ངན་འདས་ལའང་མ་ལགས་དེ་ཕྱིར་བསྟོད་འོས་པའི། ། སྲོལ་འབྱེད་ཤིང་རྟ་ཆེན་པོ་གཉིས་དང་རྗེས་འབྲང་རྣམས་ལའང་ཕྱག་འཚལ་ལོ། ། སྟོན་པའི་བཀའ་ནི་དྲི་མ་མེད་པའི་ཤེལ། །
མོས་པ་སྣ་ཚོགས་དར་ལ་ཉེར་བཞག་པས། ། ཐ་དད་སྣང་བའི་ཕ་མཐའ་སུ་ཡིས་བགྲང༌། ། དེ་ཕྱིར་རང་བློའི་རྗེས་འགྲོ་འདི་ན་སྟོན། ། འཕགས་མཆོག་གཉིས་ཀྱི་རིང་ལུགས་དཔང་པོའི་དྲུང༌། ། ལྟུང་བ་བསྒྲུབ་པའི་རྒོལ་བ་ཕམ་བྱེད་པའི། ། བླང་དོར་སྤོབས་པའི་བསླབ་གཞི་མཁས་པའི་དབང༌། ། ལེགས་བཤད་རྩོད་པའི་གྲྭ་འདིར་འགྱེད་དུ་བྱོན། ། སྔོན་མེད་འཕྱོན་མའི་བུ་བཞིན་ཡིད་རྟོན་མིན། ། སྔར་བརྗོད་སྤྲོས་པའི་ཁྲོམ་དབུས་ལམ་མི་རྟོལ། ། དེ་ཕྱིར་དཔྱོད་ལྡན་སྙིང་ལ་འཇེབས་པའི་ཚིག །
བརྟགས་ཀྱིན་ངེས་ཤེས་སྐྱེ་བ་འདི་ན་རྒྱུ། ། འདིར་ཆོས་ཆེན་པོ་ནི། ཤིན་ཏུ་རྒྱས་པ་ཆེན་པོའི་མདོ་སྡེའི་ཆོས་སྟོན་པ་ལ་སྦྱོར་བ་ཉིད་དོ། ། སེམས་བསྐྱེད་པ་ཆེན་པོ་ནི། ཡོན་ཏན་དང་སྐྱོན་ཐམས་ཅད། ཐོབ་པ་དང༌། སྤངས་པའི་མཐར་ཐུག་པ་ལ་གནས་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པའོ། ། མོས་པ་ཆེན་པོ་ནི། ཟབ་ཅིང་རྒྱ་ཆེ་བའི་ཆོས་རྣམས་ལ་མངོན་པར་མོས་པ་ཉིད་དང༌། བསམ་པ་ཆེན་པོ་ཉིད་ནི།
ལྷག་པའི་བསམ་པ་རྣམ་པར་དག་པའི་ས་ལ། སེམས་ཅན་ཐམས་ཅད་ལ་བདག་མཉམ་པའི་བསམ་པ་ཐོབ་པ་ཉིད་དོ། ། ཚོགས་ཆེན་པོ་ཉིད་ནི། ས་ལ་ཞུགས་པས་བྱང་ཆུབ་སེམས་དཔའ་རྣམས་སྐད་ཅིག་རེ་རེ་ལ་ཡང༌། བསོད་ནམས་དང་ཡེ་ཤེས་ཀྱི་ཚོགས་དཔག་ཏུ་མེད་པ་ཉེ་བར་གསོག་པར་བྱེད་པ་ཉིད་དེ། དུས་ཆེན་པོ་ཉིད་ནི། བསྐལ་པ་མི་ཉུང་བ་གྲངས་མེད་པར་རྒྱུན་མི་ཆད་པར་སྦྱོར་བ་ཉིད་དོ། ། ཡང་དག་པར་འགྲུབ་པ་ཆེན་པོའམ། འབྲས་བུ་ཆེན་པོ་ཉིད་ནི། སེམས་ཅན་ཐམས་ཅད་དང་ཐུན་མོང་མ་ཡིན་པའི་སངས་རྒྱས་ཀྱི་བདག་ཉིད་ཆེ་བ་ཐོབ་པ་ཉིད་དོ། །
དེ་ལྟར་ཆེན་པོ་རྣམ་པ་བདུན་དང་ལྡན་པས་ཐེག་པ་ཆེན་པོ་ཞེས་བྱ་བ་འདི་ནི། བྱང་ཆུབ་སེམས་པའི་ལམ་འབྲས་བུ་དང་བཅས་པ་སྡུད་པར་བྱེད་པ་ཡིན་ནོ། ། དེ་བས་ཐེག་པ་འདིར་ཇི་ལྟར་གསུངས་པའི་བྱང་ཆུབ་སེམས་དཔའི་བསླབ་པ་སྟོང་ཕྲག་དུ་མ་སྡེ་སྣོད་ཀྱི་མ་མོ་བསྡུས་པ་གཉིས་ལས་བྱུང་བ་བཞིན་དུ་བཤད་པར་བྱ་སྟེ། བྱང་ཆུབ་སེམས་ཀྱི་སྡོམ་པའི་ངོ་བོ་དང་དབྱེ་བས་མདོར་བསྟན། ཤིང་རྟ་ཆེན་པོའི་སྲོལ་གཉིས་རྣམ་པར་ཕྱེ་བས་རྒྱས་པར་བཤད་པ་གཉིས་ལས། དང་པོ་ནི། སྒོ་གསུམ་ཉེས་པ་མ་ལུས་སྤོངས་བྱེད་པའི། ། ཚུལ་ཁྲིམས་བྱང་སྡོམ། ཞེས་པ། སྒོ་གསུམ་གྱི་ཉེས་པར་སྤྱོད་པ་མ་ལུས་པར་སྤོང་བར་བྱེད་པའི་ཚུལ་ཁྲིམས།
བྱང་ཆུབ་སེམས་ཀྱི་སྡོམ་པའི་མཚན་ཉིད་ཡིན་ཏེ། བྱང་ས་ལས། བྱང་ཆུབ་སེམས་དཔའ་དེའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་འདི་ནི། ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་ཐམས་ཅད་ལས་ཁྱད་པར་དུ་འཕགས་པ་ཡིན་ཏེ། བླ་ན་མེད་པ་དང༌། བསོད་ནམས་ཀྱི་ཕུང་པོ་དཔག་ཏུ་མེད་པ་དང་ལྡན་པ་དང༌། སེམས་ཀྱི་བསམ་པ་མཆོག་ཏུ་དགེ་བས་བསྐྱེད་པ་དང༌། སེམས་ཅན་ཐམས་ཅད་ལ་ཉེས་པར་སྤྱོད་པ་རྣམ་པ་ཐམས་ཅད་ཀྱི་གཉེན་པོར་གྱུར་པ་ཡིན་ནོ། ། སོ་སོ་ཐར་པའི་སྡོམ་པ་ཡང་དག་པར་བླངས་པ་དག་གི་འདི་ལྟ་སྟེ། བསོད་ནམས་ཡོངས་སུ་བཟུང་བ་ལ་བརྟེན་ནས།
ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་དེའི་བརྒྱའི་ཆར་ཡང་ཉེ་བར་མི་འགྲོ། སྟོང་གི་ཆ་དང༌། གྲངས་དང༌། ཆ་དང༌། བགྲང་བ་དང༌། དཔེ་དང༌། རྒྱུར་ཡང་ཉེ་བར་མི་འགྲོའོ། ། ཞེས་དང༌། སྤྱོད་འཇུག་ལས། སྤོང་བའི་སེམས་ནི་ཐོབ་པ་ལས། །
ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་གསུངས་སོ། ། འདིར་ཉེས་པར་སྤྱོད་པ་ཞེས་བྱ་བ་ནི། གཞན་ལ་ཕན་པའི་གེགས་དང༌། རང་གི་བླ་ན་མེད་པའི་བྱང་ཆུབ་ཐོབ་པ་ལ་བར་ཆད་དུ་འགྱུར་བ་སྟེ། སྡོམ་པ་ཉི་ཤུ་པ་ལས། གཞན་རྣམས་དང་ནི་བདག་ལ་ཡང༌། ། སྡུག་བསྔལ་ཡིན་ཀྱང་གང་ཕན་དང༌། ། ཕན་དང་བདེ་བ་རྣམས་བྱ་སྟེ། ། བདེ་ཡང་མི་ཕན་མི་བྱའོ། །
ཞེས་གསུངས་སོ། ། ཤིང་རྟ་ཆེན་པོའི་སྲོལ། རྣམ་གཉིས་དབྱེ་བ། ཞེས་པ། བཅོམ་ལྡན་འདས་བྱམས་པ་ལ་འཕགས་པ་ཐོགས་མེད་ཀྱིས་ནོད་པ་རྒྱ་ཆེན་སྤྱོད་པའི་ཕྱོགས་ལས་འོངས་པ་དང༌། འཕགས་པ་འཇམ་པའི་དབྱངས་ལ་མགོན་པོ་ཀླུ་སྒྲུབ་ཀྱིས་ནོད་པ་ཟབ་མོ་ལྟ་བའི་ཕྱོགས་ལས་འོངས་པ་གཉིས་སོ། ། གཉིས་པ་ཤིང་རྟ་ཆེན་པོའི་སྲོལ་གཉིས་རྣམ་པར་དབྱེ་བས་རྒྱས་པར་བཤད་པ་ལ། བྱང་ཆུབ་སེམས་དཔའི་ས་ལས་གསུངས་པ་བཤད་པ་དང༌། བསླབ་པ་ཀུན་ལས་བཏུས་ལས་གསུངས་པ་བཤད་པ་གཉིས་ལས། དང་པོ་ལ།
ཚུལ་ཇི་ལྟར་བླང་བ། བླངས་པ་མི་ཉམས་པར་བསྲུང་བ། ཉམས་ན་ཕྱིར་བཅོས་པ་གསུམ་ལས། དང་པོ་ནི། རིགས། ཞེས་པ། བླ་ན་མེད་པར་འཚང་རྒྱ་བའི་སྐལ་བ་ཅན་དུ་འགྱུར་ཞིང༌། མཐུ་ཡོད་པར་གྱུར་པ་ནི་བྱང་ཆུབ་སེམས་དཔའི་རིགས་ཞེས་བྱ་སྟེ། དེ་ཡང༌། རང་བཞིན་གྱིས་གནས་པ་དང༌།
ཡང་དག་པར་བསྒྲུབས་པའོ། ། དེ་ལ་རང་བཞིན་དུ་གནས་པའི་རིགས་ནི། བྱང་ཆུབ་སེམས་དཔའ་རྣམས་ཀྱི་སྐྱེ་མཆེད་དྲུག་གི་ཁྱད་པར་གང་ཡིན་པ་སྟེ། དེ་ནི་གཅིག་ནས་གཅིག་ཏུ་བརྒྱུད་དེ་འོངས་ལ། ཐོག་མ་མེད་པའི་དུས་ཅན། ཆོས་ཉིད་ཀྱིས་ཐོབ་པ་དེ་ལྟ་བུ་ཡིན་ནོ། ། དེ་ལ་ཡང་དག་པར་བསྒྲུབས་པའི་རིགས་ཅན་ནི། སྔོན་དགེ་བའི་རྩ་བ་གོམས་པར་བྱས་པ་ལས་ཐོབ་པ་གང་ཡིན་པ་སྟེ། དོན་གྱི་སྐབས་འདིར་རྣམ་པ་གཉིས་ཀ་ཡང་འདོད་དོ། ། རིགས་དེ་ལ་ས་བོན་ཞེས་ཀྱང་བྱ།
ཁམས་དང་རང་བཞིན་ཞེས་ཀྱང་བྱའོ། ། དེ་ཡང་བྱང་ས་ལས། གང་གི་ཕྱིར་བྱང་ཆུབ་སེམས་དཔའ་རྣམས་ཀྱི་རིགས་དེ་ནི་རང་བཞིན་གྱིས་དེ་ལྟར་ཡོན་ཏན་དང་ལྡན་ཞིང་བཟང་ལ་དགེ་བ་དང༌། དཀར་པོའི་ཆོས་དང་ལྡན་པ་དེའི་ཕྱིར་དེ་བཞིན་གཤེགས་པའི་གོ་འཕང་དེ་ཙམ་དུ་བསྐྱེད་པར་དཀའ་བ། གཙོ་བོར་གྱུར་པ། བསམ་གྱིས་མི་ཁྱབ་པ། མི་གཡོ་བ། བླ་ན་མེད་པ། དེ་ཐོབ་པའི་རྒྱུར་རུང་གི དེ་མ་ཡིན་དུ་ཟིན་ན་ནི་མི་རུང་ངོ༌། །
ཞེས་གསུངས་སོ། ། ཡང་དེ་ཉིད་ལས་གང་ཟག་རིགས་ལ་གནས་པ་མ་ཡིན་པ་རིགས་མེད་པ་ནི། སེམས་ཀྱང་བསྐྱེད་ཅིང་འབད་པ་ལ་ཡང་དག་པར་གནས་པ་ཡོད་དུ་ཟིན་ཀྱང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོངས་སུ་རྫོགས་པར་འགྱུར་བའི་སྐལ་བ་མེད་དོ། ། ཞེས་གསུངས་པའི་ཕྱིར། རིགས་དང་མི་ལྡན་པ་ལ་མི་སྐྱེ་བར་མ་བཤད་དེ། མཐར་སེམས་ཅན་ཐམས་ཅད་འཚང་རྒྱ་བར་འགྱུར་བ་དང༌། མཐར་ཐུག་ཐེག་པ་གཅིག་ཏུ་གྲུབ་པའི་ཕྱིར་རོ། ། སད། ཅེས་པ།
འབྲས་བུ་ཡང་དག་པར་གྲུབ་པ་རྟགས་དང་ལྡན་པ་སྟེ། བྱང་ས་ལས། གང་དག་གིས་ན་འདི་ནི་བྱང་ཆུབ་སེམས་དཔའ་ཡིན་ནོ། ། ཞེས་གཞན་དག་གིས་དེ་ལྟར་ཤེས་པར་འགྱུར་བ། བྱང་ཆུབ་སེམས་དཔའི་ཕ་རོལ་ཏུ་ཕྱིན་པ་རྣམས་ཀྱི་རིགས་ཀྱི་རྟགས་ཡོད་པ་ནི་དྲུག་པོ་འདི་དག་ཡིན་ཏེ། སྦྱིན་པའི་ཕ་རོལ་ཏུ་ཕྱིན་པའི་རིགས་ཀྱི་རྟགས་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌།
ཤེས་རབ་ཀྱི་ཕ་རོལ་ཏུ་ཕྱིན་པའི་རིགས་ཀྱི་རྟགས་སོ། ། ཞེས་གསུངས་སོ། ། དེ་ལྟ་བུ་བྱང་ཆུབ་སེམས་དཔའི་རིགས་དང་ལྡན་པ་ནི། ཇི་སྲིད་དུ་དཀར་པོའི་ཆོས་དང་མི་མཐུན་པ་ཉེ་བའི་ཉོན་མོངས་པ་གཞི་ལས་ཟད་པར་རམ། ཁ་ཅིག་གིས་ཉེ་བའི་ཉོན་མོངས་པ་ཅན་དུ་མ་གྱུར་པ་དེ་སྲིད་དུ། རང་བཞིན་གྱིས་འདི་ལྟར་དགེ་བའི་ཆོས་དེ་དག་དང་ལྡན་པར་འགྱུར་རོ། ། གང་གི་ཚེ་ཉེ་བའི་ཉོན་མོངས་པ་ཅན་དུ་གྱུར་པ་དེའི་ཚེ། དེ་ལ་དཀར་པོའི་ཆོས་འདི་དག་ཀྱང་མི་སྣང་ལ། ངན་སོང་དག་ཏུ་ཡང་སྐབས་འགའ་སྐྱེ་བར་འགྱུར་ཏེ། བྱང་ཆུབ་སེམས་དཔའ་ནི་ངན་སོང་དུ་སྐྱེ་ནས་ཡང་རིགས་ཀྱིས་བསྒྱུར་ནས།
དེ་ལས་གཞན་པའི་སེམས་ཅན་ངན་སོང་དུ་སྐྱེས་པ་རྣམས་ལས། ཤས་ཆེར་ཁྱད་པར་འཕགས་པར་རིག་པར་བྱའོ། ། སོ་ཐར་གྱི། སྡོམ་ལྡན་གྱིས་ལེན། ཞེས་པ། མདོ་སྡེ་རྒྱན་གྱི་སེམས་བསྐྱེད་པའི་སྐབས་ལས། སྡོམ་པ་རྒྱ་ཆེར་དེ་ཡི་རྟེན། ། ཞེས་དང༌། ཇོ་བོའི་བྱང་ཆུབ་ལམ་སྒྲོན་ལས། སོ་སོ་ཐར་པ་རིས་བདུན་གྱི། །
རྟག་ཏུ་སྡོམ་གཞན་ལྡན་པ་ལ། ། བྱང་ཆུབ་སེམས་དཔའི་སྡོམ་པ་ཡི། ། སྐལ་བ་ཡོད་ཀྱི་གཞན་དུ་མིན། ། ཞེས་གསུངས་པས། བསྙེན་གནས་ནི་གཏན་དུ་བ་མ་ཡིན་པའི་ཕྱིར་མ་བཟུང་ལ། གཞན་རྣམས་ལས། གང་ཡང་རུང་བ་དང་ལྡན་པ་ཞིག་དགོས་སོ། ། འདི་ལ་འགའ་ཞིག་སྐྱེ་བའི་རྟེན་དུ་ཡིན་གྱི། གནས་པའི་རྟེན་དུ་མ་ཡིན་ནོ་ཞེས་ཟེར་མོད། དེ་ཡང་མི་འཐད་དེ།
བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་དེ་ལ་ངོས་བཟུང་བའི་ཕྱིར། གནས་པའི་རྟེན་དུ་ཡང་ངེས་པར་དགོས་སོ། ། ཡང་འགའ་ཞིག ཉན་ཐོས་ཀྱི་འདུལ་བ་ལས་གླིང་གསུམ་གྱི་སྐྱེས་པ་དང་བུད་མེད་ལས། འགྲོ་བ་གཞན་ལ་སྡོམ་པ་མི་སྐྱེ་བར་གསུངས་པ་དང༌། སོ་ཐར་གྱི་སྡོམ་པ་བྱང་སྡོམ་སྐྱེ་བའི་རྟེན་དུ་དགོས་པར་གསུངས་པ་དང་བསྟུན་ནས། སེམས་ཙམ་ལུགས་ཀྱི་སེམས་བསྐྱེད་གསར་དུ་སྐྱེ་བའི་རྟེན་སོ་ཐར་དང་འདྲ་བར་སྨྲའོ། ། དེ་ཡང་མི་འཐད་དེ། བྱང་ཆུབ་སེམས་དཔའི་སྡེ་སྣོད་ལས། དུད་འགྲོས་ཀྱང་བསྙེན་གནས་བླངས་པར་བཤད་པ་དང༌།
འཕྲོག་མ་ལ་སོགས་པ་མང་པོ་ཞིག་བསླབ་པའི་གཞི་ལ་བཀོད་པའི་བསླབ་གཞི་དེ་ཡང་དགེ་བསྙེན་ཡིན་པ་དང༌། འདི་ལ་དགེ་སློང་མ་གཏོགས་པའི་སོ་ཐར་ཐམས་ཅད་རང་གིས་བླངས་པ་ལས་ཐོབ་པར་གསུངས་པའི་ཕྱིར་ཉན་ཐོས་དང་རིགས་མི་འདྲ་སྟེ། རྣམ་པར་གཏན་ལ་དབབ་པ་བསྡུ་བར། སྡོམ་པ་ཡང་དག་པར་བླངས་པར་འོས་པ་གང་ལ་ལ་སྡོམ་པ་ཡང་དག་པར་ལེན་པར་བྱེད་པ་དེ་ལ། དེ་དག་ལས་ལ་ལ་ནི་གཞན་ལས་སམ། རང་ལ་ཡང་ལེན་པར་བྱེད་དེ། དེ་དག་ལས་ལ་ལ་ནི་རང་ཁོ་ན་ལས་ལེན་པར་བྱེད་དེ། དགེ་སློང་གི་སྡོམ་པ་ནི་མ་གཏོགས་སོ། ། དེ་ཅིའི་ཕྱིར་ཞེ་ན། འདི་ལྟར་དགེ་སློང་གི་སྡོམ་པ་ནི་ཐམས་ཅད་ཀྱིས་ཡང་དག་པར་བླང་བར་འོས་པ་མ་ཡིན་པའི་ཕྱིར་ཏེ།
དེ་ལ་གལ་ཏེ་དགེ་སློང་གིས་སྡོམ་པ་གཞན་ལས་བླངས་པ་མ་ཡིན་པར་གྱུར་ན། དེ་ལ་གང་དག་རབ་ཏུ་དབྱུང་བར་འོས་པ་དང༌། གང་དག་རབ་ཏུ་དབྱུང་བར་འོས་པ་མ་ཡིན་པ་དང༌། རང་ལས་རག་ལུས་པའི་རབ་ཏུ་དབྱུང་བས་རབ་ཏུ་བྱུང་བ་དེ་དག་ཐམས་ཅད་ཀྱི་བསྟན་པ་བརྟན་པར་མི་འགྱུར་ཞིང༌། ལེགས་པ་གསུངས་པའི་ཆོས་འདུལ་བ་ཉིད་ཀྱང་མེད་པར་འགྱུར་བས། དེའི་ཕྱིར་དགེ་སློང་གི་སྡོམ་པ་ནི་རང་ལ་རག་ལུས་པ་ཁོ་ན་མ་ཡིན་ནོ། ། གལ་ཏེ་དགེ་སློང་གི་སྡོམ་པ་མ་གཏོགས་པའི་སྡོམ་པ་རང་གིས་ཡང་དག་པར་བླང་བ་ཡོད་ན། ཅིའི་ཕྱིར་གཞན་ལས་ཡང་དག་པར་ལེན་པར་བྱེད་ན། གཉིས་པོ་འདི་དག་ནི་ཚུལ་ཁྲིམས་འཆལ་བ་སྤོང་བ་ཡང་དག་པར་བླངས་བ་རྗེས་སུ་བསྲུང་བའི་ཡན་ལག་ཡིན་ཏེ། ངོ་ཚ་ཤེས་པ་དང༌།
ཁྲེལ་ཡོད་པའོ། ། ཞེས་གསུངས་སོ། ། བཅུ་གཉིས་སྐྱེ་བའི་རྒྱུ། ཞེས་པ། སེམས་སྐྱེ་བ་དེ་ཡང་རྐྱེན་བཞི་དང་རྒྱུ་བཞི་དང༌། སྟོབས་བཞིའི་རྒྱུ་ལས་སྐྱེ་བར་རིག་པར་བྱའོ། ། དེ་ལ་རིགས་ཀྱི་བུའམ་རིགས་ཀྱི་བུ་མོ་གང༌། དེ་བཞིན་གཤེགས་པའི་བྱང་ཆུབ་སེམས་དཔའི་མཐུ་བསམ་གྱིས་མི་ཁྱབ་པ་མཐོང་བ་དང་ཐོས་པ་དེ་ཉིད་ཀྱི་དབང་དུ་བྱས་ཏེ། བྱང་ཆུབ་ཆེན་པོར་མོས་ཤིང་བྱང་ཆུབ་ཆེན་པོར་སེམས་སྐྱེད་པར་བྱེད་པ་ནི་རྐྱེན་དང་པོ། མཐོང་ཐོས་དེ་ལྟ་བུ་མེད་ཀྱང་བྱང་ཆུབ་སེམས་དཔའི་སྡེ་སྣོད་ཉན་ནས་མངོན་པར་དད་ཅིང་དམ་པའི་ཆོས་ཐོས་པ་དེའི་དབང་དུ་བྱས་ནས་རྐྱེན་གཉིས་པ།
ཆོས་མ་ཐོས་སུ་ཟིན་ཀྱང་བྱང་ཆུབ་སེམས་དཔའ་ཆོས་ནུབ་ཏུ་ཉེ་བ་མཐོང་ན་འདི་སྙམ་དུ། ཀྱེ་མ་སེམས་ཅན་དཔག་ཏུ་མེད་པའི་སྡུག་བསྔལ་བསལ་བའི་ཕྱིར་བྱང་ཆུབ་སེམས་དཔའི་དམ་པའི་ཆོས་ཡུན་རིང་དུ་གནས་པར་བྱ་བའི་དོན་དུ་བདག་གིས་སེམས་བསྐྱེད་པར་བྱ་སྙམ་ནས། དེ་དམ་པའི་ཆོས་བཟུང་བ་ཉིད་ཀྱི་དབང་དུ་བྱས་ནས་རྐྱེན་གསུམ་པ། དམ་པའི་ཆོས་ནུབ་ཏུ་ཉེ་བར་མ་མཐོང་དུ་ཟིན་ཀྱང༌། དུས་ཀྱི་ཐ་མའི་ཚེ་དུས་ངན་པའི་སེམས་ཅན་ཉེ་བའི་ཉོན་མོངས་པ་བཅུས་ཉོན་མོངས་པ་མཐོང་ཞིང་འདི་སྙམ་དུ། ཀྱེ་མ་སྙིགས་མའི་དུས་ཆེན་པོ་དེ་ནི་བྱུང་གི འདིའི་སྐབས་སུ་དམན་པའི་སེམས་བསྐྱེད་པ་ཡང་རྙེད་པར་སླ་བ་མ་ཡིན་ན། བླ་ན་མེད་པའི་བྱང་ཆུབ་ཏུ་ལྟ་ཅི་སྨོས་ཏེ། རེ་ཞིག་བདག་གི་སེམས་བསྐྱེད་དང་གཞན་དག་ཀྱང་བདག་གི་རྗེས་སུ་སློབ་པར་འགྱུར་རོ་སྙམ་ནས། དེས་དུས་ཀྱི་ཐ་མའི་ཚེ་སེམས་བསྐྱེད་པ་རྙེད་དཀའ་བའི་དབང་དུ་བྱས་ཏེ།
བྱང་ཆུབ་ཆེན་པོ་ལ་མོས་ཤིང་བྱང་ཆུབ་ཆེན་པོར་སེམས་སྐྱེད་པར་བྱེད་པ་ནི་རྐྱེན་བཞི་པའོ། ། རིགས་ཕུན་སུམ་ཚོགས་པ་ནི་རྒྱུ་དང་པོའོ། ། དགེ་བའི་བཤེས་གཉེན་གྱིས་ཡོངས་སུ་ཟིན་པ་གཉིས་པ། སེམས་ཅན་རྣམས་ལ་སྙིང་རྗེ་བ་གསུམ་པ། འཁོར་བའི་སྡུག་བསྔལ་དང་དཀའ་བ་སྤྱད་པའི་སྡུག་བསྔལ་ཡུན་རིང་པོ་རྣམ་པ་སྣ་ཚོགས་པ་དྲག་པ་བར་ཆད་མེད་པས་ཀྱང་མི་འཇིགས་པ་ནི་རྒྱུ་བཞི་པའོ། ། རང་གི་མཐུས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདོད་པར་གྱུར་པ་གང་ཡིན་པ་དེ་ནི་ནང་གི་སྟོབས། གཞན་གྱི་མཐུ་ལས་དེ་ལྟ་བུར་གྱུར་པ་གཞན་གྱི་སྟོབས། སྔོན་ཐེག་པ་ཆེན་པོ་དང་ལྡན་པའི་དགེ་བའི་ཆོས་ལ་གོམས་པས། ད་ལྟར་སངས་རྒྱས་དང་བྱང་ཆུབ་སེམས་དཔའ་མཐོང་བ་ཙམ་མམ། དེ་དག་གི་བསྔགས་པ་ཐོས་པ་ཙམ་གྱིས་ཀྱང་མྱུར་དུ་སེམས་སྐྱེ་བར་འགྱུར་ན།
དམ་པའི་ཆོས་ཐོས་པའམ། མཐུ་མཐོང་བས་ལྟ་ཅི་སྨོས་ཏེ། དེ་ནི་རྒྱུའི་སྟོབས་སོ། ། ཚེ་འདི་ཉིད་ལ་སྐྱེས་བུ་དམ་པ་ལ་བརྟེན་པ་དང༌། དམ་པའི་ཆོས་ཉན་པ་དང་སེམས་པ་ལ་སོགས་པ་དགེ་བའི་ཆོས་ཡུན་རིང་དུ་གོམས་པར་བྱས་པ་དེ་ནི་སྦྱོར་བའི་སྟོབས་སོ། ། དེ་དག་ཚོགས་པ་ལ་བརྟེན་ནས་སམ། ནང་གི་རྒྱུ་དང༌། རྒྱུའི་སྟོབས་འདི་གཉིས་ཚོགས་པའམ། སོ་སོ་ལ་བརྟེན་ནས་སེམས་དེ་སྐྱེས་ན་ནི། དེ་བརྟན་པ་དང༌།
སྙིང་པོར་གྱུར་པ་དང༌། མི་གཡོ་བར་འགྱུར་རོ། ། གཞན་གྱི་སྟོབས་དང་སྦྱོར་བའི་སྟོབས་གཉིས་ལས་སྐྱེས་པའི་སེམས་དེ་ནི་མི་བརྟན་པར་རིག་པར་བྱའོ། ། དེ་ལྟ་བུའི་རྒྱུ་ལས་འབྱུང་བའི་བྱང་ཆུབ་ཀྱི་སེམས་ཀྱི་ངོ་བོའང་སྨོན་པ་དང་འཇུག་པ་གཉིས་སུ་འགྱུར་ཏེ། དང་པོ་ནི། བྱང་ས་ལས། འདི་ལ་བྱང་ཆུབ་སེམས་དཔའི་དང་པོ་སེམས་བསྐྱེད་པ་ནི། བྱང་ཆུབ་སེམས་དཔའི་ཡང་དག་པའི་སྨོན་ལམ་ཐམས་ཅད་ཀྱི་ནང་ན། ཡང་དག་པའི་སྨོན་ལམ་གྱི་དང་པོ་ཡིན་ཏེ། དེ་ལས་གཞན་པའི་ཡང་དག་པའི་སྨོན་ལམ་རྣམས་སྡུད་པ་ཡིན་ནོ། །
ཞེས་དང༌། ཡང་སེམས་བསྐྱེད་པ་དེ་ནི་བྱང་ཆུབ་ལ་དམིགས་པ་དང༌། སེམས་ཅན་གྱི་དོན་ལ་དམིགས་པའོ། ། སེམས་བསྐྱེད་པ་དེ་ཡང་བྱང་ཆུབ་ཀྱི་ཕྱོགས་ཀྱི་དགེ་བའི་རྩ་བ་ཐམས་ཅད་སྡུད་པའི་ཐོག་མར་འགྲོ་བའི་ཕྱིར། དགེ་བ་དང༌། མཆོག་ཏུ་དགེ་བ་དང༌། བཟང་བ་དང༌། མཆོག་ཏུ་བཟང་བ་དང༌། ལེགས་པ་དང༌། མཆོག་ཏུ་ལེགས་པའི་ཡོན་ཏན་དང་ལྡན་པ་དང༌།
སེམས་ཅན་ཐམས་ཅད་ལས་བརྟེན་པའི་ལུས་དང༌། ངག་དང༌། ཡིད་ཀྱི་ཉེས་པ་སྤྱོད་པ་དང་མི་མཐུན་པ་ཡིན་ནོ། ། ཞེས་གསུངས་ལ། གཉིས་པ་ནི། བྱང་ས་ལས། དེ་ལ་ཚུལ་ཁྲིམས་ཀྱི་ངོ་བོ་ཉིད་གང་ཞེ་ན། མདོར་བསྡུ་ན། ཡོན་ཏན་རྣམ་པ་བཞི་དང་ལྡན་པ་ནི་བྱང་ཆུབ་སེམས་དཔའ་རྣམས་ཀྱི་ཚུལ་ཁྲིམས་ཀྱི་ངོ་བོ་ཉིད་ཡིན་པ་རིག་པར་བྱ་སྟེ། བཞི་གང་ཞེ་ན།
ཕ་རོལ་ལས་ལེགས་པར་ཡང་དག་པར་བླངས་པ་དང༌། བསམ་པ་ཤིན་ཏུ་རྣམ་པར་དག་པ་དང༌། ཉམས་པར་གྱུར་ན་ཕྱིར་གསོ་བར་བྱེད་པ་དང༌། མི་ཉམས་པར་བྱ་བའི་ཕྱིར་གུས་པ་སྐྱེས་ནས་དྲན་པ་ཉེ་བར་གནས་པའོ། ། ཞེས་གསུངས་ལ། དང་པོས་ཁྲེལ་ཡོད་པ་དང༌། གཉིས་པས་ངོ་ཚ་ཤེས་པ་དང༌། ལྷག་མ་གཉིས་ཀྱིས་འགྱོད་པ་མེད་པར་འགྱུར་རོ། ། ཁྲེལ་ཡོད་ཅིང་ངོ་ཚ་ཤེས་པས་ཚུལ་ཁྲིམས་ཡང་དག་པར་བླངས་པ་བསྲུང་ལ། བསྲུངས་ན་འགྱོད་པ་མེད་པར་འགྱུར་རོ། །
དེའི་ཕྱིར་ཡང་དག་པར་བླངས་པ་དང༌། བསམ་པ་རྣམ་པར་དག་པ་ཉིད་ནི་ལྷག་མ་གཉིས་འདྲེན་པ་ཡིན་ནོ། ། ཁ་ན་མ་ཐོ་བ་ཀུན་ཏུ་སྤྱོད་པ་ན། བདག་གི་ཆ་མ་ཡིན་པར་ཤེས་ནས་འཛེམ་པ་ནི་ངོ་ཚ་ཤེས་པའོ། ། དེ་གཞན་དག་ལ་འཇིགས་ཤིང་གུས་པས་འཛེམ་པ་ནི་ཁྲེལ་ཡོད་པའོ། ། སློབ་དཔོན་ཛྙཱ་ན་ཀཱིརྟིས། འཇུག་པའི་རྣམ་པ་ནི་གང་ནས་བརྩམས་ཏེ་སྡོམ་པ་འཛིན་པ་སྔོན་དུ་འགྲོ་བས་སྦྱིན་པ་ལ་སོགས་པའི་ཚོགས་ལ་འཇུག་པ་ནི་འཇུག་པའི་སེམས་སོ། ། ཞེས་གསུངས་སོ། ། དང་པོ་ལེན་པའི་ཆོ་ག་ཡང་བྱང་ཆུབ་སེམས་དཔའི་ས་ལས་གསུངས་པ་ནི། ཀྱེ་མ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་གྱུར་ཅིག
སེམས་ཅན་ཐམས་ཅད་ཀྱི་དོན་ཡང་བྱེད་ཅིང་ཤིན་ཏུ་མཐར་ཐུག་པའི་མྱ་ངན་ལས་འདས་པ་དང༌། དེ་བཞིན་གཤེགས་པའི་ཡེ་ཤེས་ལ་འགོད་པར་གྱུར་ཅིག ཅེས་པ། ཙམ་ལས་མ་གསུངས་ལ། ཇོ་བོ་རྗེས་རྒྱས་པར་གསུངས་པའི་ཕྱིར། དེའི་རྗེས་སུ་འབྲངས་ནས་བཤད་པར་བྱ་སྟེ། དང་པོ་ལེན་པའི་ཡུལ། སྨོན་ལམ་བཏབ་པས་ཆོས་མཐུན་མཁས་པ་དང༌། ངག་རྣམས་རིག་བྱེད་དོན་འཛིན་གོ་ནུས་ལ། ཞེས་པ།
བྱང་ས་ལས། བྱང་ཆུབ་སེམས་དཔའ་སྨོན་ལམ་བཏབ་པ་ཆོས་མཐུན་པ་སྡོམ་པ་བླངས་པ་མཁས་པ་ངག་གི་རྣམ་པར་རིག་བྱེད་ཀྱི་དོན་འཛིན་པ་དང་གོ་བར་ནུས་པ་དེ་ལྟ་བུའི་བྱང་ཆུབ་སེམས་དཔའི་ཞེས་གསུངས་པའི་དོན། སྨོན་པ་བྱང་ཆུབ་ཏུ་སེམས་བསྐྱེད་པས་སྨོན་ལམ་བཏབ་པ། འཇུག་པའི་སྡོམ་པ་བླངས་པས་ཆོས་མཐུན་པ། བྱང་ཆུབ་སེམས་དཔའི་སྡེ་སྣོད་དམ་ཆོ་ག་ལ་མཁས་པ། ངག་གི་རྣམ་པ་རིག་བྱེད་ཀྱི་དོན་འཛིན་པ་དང་གོ་བར་ནུས་པ་སྟེ། མཚན་ཉིད་བཞི་དང་ལྡན་པའི་སློབ་དཔོན་ལའོ། ། དེ་ལས་གཞན་ལ་ནོད་པར་མི་བྱ་སྟེ། བྱང་ས་ལས། མཁས་པ་ཡིན་དུ་ཟིན་ཀྱང་བྱང་ཆུབ་སེམས་དཔའ་ཐམས་ཅད་ལ་བྱང་ཆུབ་སེམས་དཔས་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་ཏེ་ནོད་པར་ནི་བྱ་སྟེ།
ཞེས་སོགས་གསུངས་སོ། ། སྔོན་བཏང་སྟོན་པར་འདུ་ཤེས་གསོལ་བ་བཏབ། ། སྐྱབས་འགྲོ་དམིགས་ལ་ཕྱག་བྱ་ཅི་འབྱོར་མཆོད། ། མདུན་དུ་ཙོག་པུའམ་པུས་བཙུགས་སྨོན་པ་བླང༌། ། སྤྲོ་བ་བསླབ་དང་ཕན་ཡོན་བརྗོད་པས་བསྡུས། ། ཞེས་པ། དང་པོར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་བ་དང་མཆོད་པའི་ཆོ་ག་ལ་སོགས་པ་སྔོན་དུ་བཏང་ནས། དགེ་བའི་བཤེས་གཉེན་ལ་སྟོན་པའི་འདུ་ཤེས་བསྐྱེད་ནས། ཇི་ལྟར་སྔོན་གྱི་དེ་བཞིན་གཤེགས་པ་ཞེས་བྱ་བ་ལ་སོགས་པའི་ཚིག་གིས་གསོལ་བ་ལན་གསུམ་བཏབ་ནས། སློབ་དཔོན་དགོངས་སུ་གསོལ།
བདག་མིང་འདི་ཞེས་བགྱི་བ། དུས་འདི་ནས་བཟུང་སྟེ། ཇི་སྲིད་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག སོགས་ཀྱིས་སྐྱབས་སུ་འགྲོ་བ་ཁྱད་པར་ཅན་བྱས་ནས། བཅོམ་ལྡན་འདས་ཤཱཀྱ་ཐུབ་པ་དང༌། ཕྱོགས་བཅུའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ཡིད་ཀྱིས་དམིགས་ཏེ་ཕྱག་བཙལ་བ་དང༌། ཅི་འབྱོར་པའི་མཆོད་པས་མཆོད་པ་ནས་སློབ་དཔོན་མདུན་དུ་བྱས་ཏེ། པུས་མོ་གཡས་པའི་ལྷ་ང་ས་ལ་བཙུགས་པའམ།
ཙོག་པུར་ཡང་རུང་བས་འདུག་སྟེ་ཐལ་མོ་སྦྱར་བས། ཕྱོགས་བཅུ་རྣམས་ན་བཞུགས་པའི་ཞེས་པ་ནས། ཡོངས་སུ་མྱ་ངན་ལས་འདའ་བར་བགྱིའོ། ། ཞེས་འབྱུང་བའི་བར་གྱིས་སྨོན་པའི་སེམས་ཀྱི་སྡོམ་པ་བླངས་ལ། དེ་ནས་སྤྲོ་བ་སྐྱེད་པ་དང༌། བྱང་ཆུབ་ཀྱི་སེམས་དེ་ཉིད་མི་ཉམས་པར་བྱེད་པའི་བསླབ་བྱ་དང༌། ཕན་ཡོན་བརྗོད་དེ། ཕན་ཡོན་ནི་བྱང་ས་ལས། བྱང་ཆུབ་སེམས་དཔའ་ནི་སེམས་བསྐྱེད་མ་ཐག་ཏུ་བླ་ན་མེད་པའི་བྱང་ཆུབ་ཐེག་པ་ཆེན་པོ་ལ་ཞུགས་པ་ཡིན་ཏེ། འདི་ལྟ་སྟེ།
བརྡ་དང་ཐ་སྙད་ཀྱི་ཚུལ་གྱིས་བྱང་ཆུབ་སེམས་དཔའ་ཞེས་བྱ་བའི་གྲངས་སུ་འགྲོ་བ་ཡིན་ཏེ། དེ་བས་ན་སེམས་བསྐྱེད་པ་དེ་ནི་འཇུག་པར་བསྡུས་པ་ཡིན་ནོ། ། བྱང་ཆུབ་སེམས་དཔའ་སེམས་དེ་བསྐྱེད་ནས་རིམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་འགྱུར་གྱི། མ་བསྐྱེད་པར་ནི་མ་ཡིན་ཏེ། དེ་ལྟ་བས་ན་སེམས་བསྐྱེད་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྩ་བ་ཡིན་ནོ། ། བྱང་ཆུབ་སེམས་དཔའ་སེམས་ཅན་སྡུག་བསྔལ་བ་རྣམས་ལ་སྙིང་རྗེ་དང་ལྡན་ཞིང་ཡོངས་སུ་བསྐྱབ་པར་སེམས་པ་ཡང་སེམས་དེ་སྐྱེད་པར་བྱེད་དེ། དེ་ལྟ་བས་ན་སེམས་བསྐྱེད་པ་དེ་ནི་སྙིང་རྗེའི་རྒྱུ་མཐུན་པ་ཡིན་ནོ། ། བྱང་ཆུབ་སེམས་དཔའ་སེམས་བསྐྱེད་པ་དེ་ལ་བརྟེན་ཅིང་གནས་ནས་བྱང་ཆུབ་སེམས་དཔའི་བསླབ་པ། བྱང་ཆུབ་ཀྱི་ཕྱོགས་ཀྱི་ཆོས་རྣམས་དང༌། སེམས་ཅན་གྱི་དོན་བྱ་བ་དག་ལ་སྦྱོར་བར་བྱེད་དེ།
དེ་ལྟ་བས་ན་སེམས་བསྐྱེད་པ་དེ་ནི་བྱང་ཆུབ་སེམས་དཔའི་བསླབ་པ་རྣམས་ཀྱི་རྟེན་ཡིན་ཏེ། དེ་ལྟར་དང་པོ་སེམས་བསྐྱེད་པ་དེ་ནི་བསྡུ་བ་དང༌། རྩ་བ་དང༌། རྒྱུ་མཐུན་དང༌། རྟེན་དུ་གྱུར་པ་ལས་རིག་པར་བྱའོ། ། ཞེས་གསུངས་སོ། ། འཇུག་པའི་ཆོ་ག་བརྗོད་པར་བྱ་སྟེ། ཕྱག་བྱས་རྐང་པར་གཏུགས་ནས་གསོལ་བ་གདབ། ། དྲི་དང་ཚོགས་གསོག་སྟོན་པའི་འདུ་ཤེས་ཀྱིས། ། ཕྱག་བྱ་བསྐུལ་ནས་དྲི་ལན་དང་བ་བསྐྱེད། །
གོ་བྱ་དྲི་དང་ཁས་ལེན་གྱུར་ན་བྱིན། ། མཁྱེན་པར་གསོལ་དང་གཟིགས་འཇུག་གྱ་ཚོམ་མིན། ། བསླབ་གཞི་ཕན་ཡོན་འཇུག་པའི་ཆོ་ག་ཡིན། ། ཞེས་པ། སྔར་བཤད་པའི་དགེ་བའི་བཤེས་གཉེན་ལ་ཕྱག་བྱས་དེའི་རྐང་པ་ལ་གཏུགས་ནས། སློབ་དཔོན་ཁྱོད་ལས་ཞེས་སོགས་ཀྱི་ཚིག་གིས་ལན་གསུམ་དུ་གསོལ་བ་གདབ་པར་བྱའོ། ། དེས་ཀྱང་རིགས་ཀྱི་བུ་ཁྱོད་ཉོན་ཅིག་ནས། གཞན་གྱིས་ནན་གྱི་ལེན་དུ་བཅུག་པ་མ་ཡིན་ནམ་ཞེས་པའི་བར་གྱིས་དྲིའོ། ། སྙིང་ནས་སྤྲོ་ན་དེའི་འོག་ཏུ། དེ་བཞིན་གཤེགས་པའི་སྐུ་གཟུགས་མདུན་དུ་བཞུགས་པ་དང༌།
དེ་བཞིན་གཤེགས་པ་ཤཱཀྱ་ཐུབ་པ་ལ་སོགས་པ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་བཞུགས་པ་བྱང་ཆུབ་སེམས་དཔའི་ཚོགས་དང་བཅས་པ་མདུན་དུ་བསམ་ལ། ཅི་འབྱོར་པའི་མཆོད་པ་དང་ཕྱག་བྱས་ལ། དགེ་བའི་བཤེས་གཉེན་ལ་སྟོན་པའི་འདུ་ཤེས་ཀྱིས་ཕྱག་བྱས་ཏེ། པུས་མོ་གཡས་པའི་ལྷ་ང་ས་ལ་བཙུགས་པའམ། ཙོག་ཙོག་པུར་འདུག་སྟེ། སློབ་དཔོན་གྱིས་བྱང་ཆུབ་སེམས་དཔའི་ཞེས་སོགས་ཀྱིས་ལན་གསུམ་དུ་བསྐུལ་བར་བྱའོ། ། དེ་ནས་དགེ་བའི་བཤེས་གཉེན་འདུག་པའམ། ལངས་པ་ཡང་རུང་སྟེ། དེས་སྡོམ་པ་ནོད་པ་དེ་ལ། མིང་འདི་ཞེས་བྱ་བ་ཁྱོད་ནས།
སྨོན་ལམ་བཏབ་བམ་ཞེས་དྲིས་པ་ན། དེས་ཀྱང་བཏབ་ལགས་སོ། ། ཞེས་ཁས་བླང་བར་བྱའོ། ། དེ་ནས་ད་ནི་བདག་བསོད་ནམས་ཀྱི་གཏེར་ཆེན་པོ་བླ་ན་མེད་པ་ཟད་མི་ཤེས་ཤིང་དཔག་ཏུ་མེད་པ་ཐོབ་པར་འགྱུར་རོ་སྙམ་དུ་བསམ་ཞིང༌། སེམས་རབ་ཏུ་དད་པ་བསྐྱེད་ནས་ཅང་མི་སྨྲ་བ་ཐལ་མོ་སྦྱར་ཏེ་འདུག་པར་བྱའོ། ། དེ་ནས་དགེ་བའི་བཤེས་གཉེན་གྱིས་བྱང་ཆུབ་སེམས་དཔའི་བསླབ་པའི་གཞི་ཐམས་ཅད་དང༌། ཚུལ་ཁྲིམས་མདོར་བསྡུས་པ་སློབ་མ་ལ་བསྒོ་བར་བྱའོ། ། དེ་ནས་བསླབ་པའི་གཞི་དེ་དག་དང་ཚུལ་ཁྲིམས་དེ་དག་བདག་ལ་ལེན་པར་འདོད་དམ་ཞེས་དྲི་བར་བྱའོ། ། དེས་ཀྱང་ལེན་པར་འཚལ་ལོ། ། ཞེས་ཁས་ལེན་པར་གྱུར་ན།
རིགས་ཀྱི་བུ་མིང་འདི་ཞེས་བྱ་བ་ཁྱོད་ཅེས་པ་ནས། སེམས་ཅན་གྱི་དོན་བྱ་བའི་ཚུལ་ཁྲིམས་ནོད་དམ་ཞེས་སྨྲ་ཞིང༌། དེས་ཀྱང་ནོད་ལགས་སོ། ། ཞེས་སྨྲ་བ་ལན་གསུམ་གྱིས་སྡོམ་པ་བླངས་པར་འགྱུར་རོ། ། དེ་ལྟར་ཚུལ་དེས་བྱང་ཆུབ་སེམས་དཔའི་སྡོམ་པ་སྦྱིན་ནས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཡན་ལག་ལྔས་ཕྱག་འཚལ་བ་སྔོན་དུ་འགྲོ་བས་ཐལ་མོ་སྦྱར་ཏེ་བྱང་ཆུབ་སེམས་དཔའ་མིང་འདི་ཞེས་བྱ་བ་ནས། མཁྱེན་པར་གསོལ་ལོ། ། ཞེས་ལན་གསུམ་གྱི་བར་དུ་བརྗོད་པས། དེ་དག་གི་ཐུགས་སུ་ཆུད་པར་རིག་པར་བྱའོ། ། དེ་ནས་ཕྱག་བཙལ་ནས་བླ་མ་དང་སློབ་མ་ལྡང་བར་བྱའོ། །
དེ་ནས་སློབ་དཔོན་གྱིས་སློབ་མ་ལ་བྱང་ཆུབ་སེམས་དཔའ་འདི་ཞེས་བྱ་བ་ཁྱོད་ཉོན་ཅིག ཅེས་པ་ནས། ཡེ་ཤེས་ཀྱི་ཚོགས་འཕེལ་བར་འགྱུར་རོ། ། ཞེས་གཟིགས་པ་ལ་འཇུག་པ་བརྗོད་ནས། ཡང་བྱང་ཆུབ་སེམས་དཔའ་མིང་འདི་ཞེས་བྱ་བ་ནས། གསང་བར་བྱ་བ་ཡིན་ནོ། ། ཞེས་འབྱུང་བའི་བར་གྱིས་གྱ་ཚོམས་སུ་མི་སྨྲ་བ་བསྟན་པར་བྱའོ། ། དེ་ནས་བསླབ་པའི་གཞི་ཕམ་པ་ལྟ་བུའི་གནས་ལ་སོགས་པ་རྣམས་བཤད་ཅིང༌། ཕན་ཡོན་ཀྱང་བསྟན་པར་བྱའོ། ། མེད་ན་སྐུ་གཟུགས་སྤྱན་སྔར་རང་གིས་ལེན། །
ཞེས་པ། གལ་ཏེ་ཡོན་ཏན་དེ་དག་དང་ལྡན་པའི་གང་ཟག་མེད་པར་གྱུར་ན། དེ་བཞིན་གཤེགས་པའི་སྐུ་གཟུགས་ཀྱི་སྤྱན་སྔར་བདག་ཉིད་ཀྱིས་བླང་བར་བགྱི་སྟེ། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཡིད་ལ་བསམས་ཏེ་ཕྱག་འཚལ་བ་དང༌། མཆོད་པའི་ཆོ་ག་ལ་སོགས་པ་བྱས་ནས་གསོལ་བ་གདབ་པ་དང༌། སློབ་དཔོན་ཞེས་པའི་ཚིག་སྤངས་པའི་སྐྱབས་སུ་འགྲོ་བ་ལ་སོགས་པའི་གོ་རིམ་གོང་མ་བཞིན་དུ་བྱ་བ་སྨོན་པ་དང༌། འཇུག་པ་ནི། འདི་ལྟར་སྤྱན་སྔར་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་སམ། ཙོག་ཙོག་པུས་འདུག་ཀྱང་རུང་སྟེ། འདི་སྐད་དུ།
བདག་མིང་འདི་ཞེས་བགྱི་བ་ཕྱོགས་བཅུའི་དེ་བཞིན་གཤེགས་པ་དང༌། ས་ཆེན་པོ་ལ་བཞུགས་པའི་བྱང་ཆུབ་སེམས་དཔའ་ཐམས་ཅད་ལ་གསོལ་བ་འཚལ་ཏེ། དེ་དག་གི་སྤྱན་སྔར་བྱང་ཆུབ་སེམས་དཔའི་བསླབ་པའི་གཞི་ཐམས་ཅད་དང༌། བྱང་ཆུབ་སེམས་དཔའི་ཚུལ་ཁྲིམས་ཐམས་ཅད་དང༌། སྡོམ་པའི་ཚུལ་ཁྲིམས་དང༌། དགེ་བའི་ཆོས་སྡུད་པའི་ཚུལ་ཁྲིམས་དང༌། སེམས་ཅན་གྱི་དོན་བྱ་བའི་ཚུལ་ཁྲིམས་གང་ལ། འདས་པའི་བྱང་ཆུབ་སེམས་དཔའ་ཐམས་ཅད་ཀྱིས་བསླབས་པ་དང༌། མ་འོངས་པའི་བྱང་ཆུབ་སེམས་དཔའ་ཐམས་ཅད་སློབ་པར་འགྱུར་བ་དང༌། ཕྱོགས་བཅུ་ན་ད་ལྟར་བྱུང་བའི་བྱང་ཆུབ་སེམས་དཔའ་ཐམས་ཅད་ད་ལྟར་སློབ་པ་རྣམས་བདག་གིས་ཡང་དག་པར་བླང་ངོ༌། །
ཞེས་བརྗོད་པར་བྱ་སྟེ། ལན་གཉིས་ལན་གསུམ་དུ་བརྗོད་ནས་ལྡང་བར་བྱའོ། ། ལྷག་མ་ཐམས་ཅད་ནི་སྔ་མ་བཞིན་དུ་རིག་པར་བྱའོ།། །། གཉིས་པ་བླངས་པ་མི་ཉམས་པར་བསྲུང་བ་ལ། སྨོན་པའི་བསླབ་བྱ་དང༌། འཇུག་པའི་བསླབ་བྱ་གཉིས་ལས། དང་པོ་ནི། དཔལ་ཟླ་འོད་གཞོན་ནུའི་ཞལ་སྔ་ནས། སེམས་ཅན་བློས་མི་བཏང་བ་དང༌། ། སེམས་དེའི་ཕན་ཡོན་དྲན་བྱ་དང༌། །
ཚོགས་གཉིས་བསག་པར་བྱ་བ་དང༌། ། ཡང་ཡང་བྱང་སེམས་སྦྱང་བ་དང༌། ། དཀར་ནག་ཆོས་བརྒྱད་བླང་དོར་ཏེ། ། ལྔ་པོས་སྨོན་པའི་བསླབ་བྱ་བསྡུས། ། ཞེས་གསུངས་པའི་རྗེས་སུ་འབྲངས་ཏེ། སེམས་ཅན་མི་བཏང༌། ཞེས་སྨོས་པ། སེམས་ཅན་གང་དག་གིས་བདག་ལ་མི་རིགས་པ་གཅིག་བྱས་པས། བདག་དེ་ལ་སེམས་རྒྱང་བསྲིངས་ནས། ཤ་ཚ་བ་དང་བྲལ་ཏེ་ཕྱིན་ཆད་ཁྱོད་ལ་ཕན་ཐོགས་པའི་དུས་བྱུང་ཡང་མི་གདགས་གནོད་པ་ཟློག་པའི་དུས་བྱུང་ཡང་མི་ཟློག་སྙམ་པའི་སེམས་བསྐྱེད་པ་ནི་སེམས་ཅན་བློས་བཏང་བ་ཡིན་ནོ། །
དེ་ལས་བཟློག་ནས་སེམས་ཅན་གྱིས་ཕན་བཏགས་པའི་ལན་དུ་གནོད་པ་བྱས་ན་ཡང་དེའི་ལན་ལེགས་པས་སློན་པ་ནི་སེམས་ཅན་བློས་མི་གཏོང་བ་སྟེ། མ་དྲོས་པས་ཞུས་པའི་མདོ་ལས་ཀྱང༌། བྱང་ཆུབ་སེམས་དཔའ་ཆོས་གཅིག་དང་ལྡན་ན། རྣམ་པ་ཐམས་ཅད་ཀྱི་མཆོག་དང་ལྡན་པའི་སངས་རྒྱས་ཀྱི་ཆོས་རྣམས་ཡོངས་སུ་འཛིན་ཏོ། ། ཆོས་གཅིག་པུ་གང་ཞེ་ན། སེམས་ཅན་བློས་ཡོངས་སུ་མི་གཏོང་བའི་སེམས་སོ། ། ཞེས་གསུངས་སོ། ། དེ་ནི་སྨོན་སེམས་མི་འཆོར་བའི་ཐབས་སོ། ། ཕན་ཡོན་དྲན་པར་བྱ། ཞེས་པ།
ཕན་ཡོན་ཅན་གྱི་བྱང་ཆུབ་ཀྱི་སེམས་དེ་ལ་རྩིས་ཆེ་ཞིང་མཆོག་ཏུ་འཛིན་པར་འགྱུར་བས་མི་ཉམས་པའི་ཐབས་ཏེ། དྲན་པར་བྱ་བའི་ཕན་ཡོན་ཀྱང༌། ལམ་སྒྲོན་ལས། དེ་ལྟར་སྨོན་པའི་སེམས་དག་ནི། ། བསྐྱེད་པའི་ཡོན་ཏན་གང་ཡིན་པ། ། དེ་ནི་སྡོང་པོ་བཀོད་པ་ཡི། ། མདོ་ལས་བྱམས་པས་རབ་ཏུ་བཤད། ། ཅེས་པ། མདོ་དེར་དཔེ་ཉིས་བརྒྱ་སུམ་ཅུས་གསུངས་པ་རྣམས་སོ། ། ཚོགས་གཉིས་བསག་དང༌།
ཞེས་པ་སྟོབས་སྐྱེད་པའི་ཐབས་ཏེ། བསོད་ནམས་དང་ཡེ་ཤེས་ཀྱི་ཚོགས་བསག་པའོ། ། དེ་ལྟར་ཡང་ལམ་སྒྲོན་ལས། བསོད་ནམས་ཡེ་ཤེས་རང་བཞིན་གྱི། ཚོགས་ནི་ཡོངས་སུ་རྫོགས་པའི་རྒྱུ། ཞེས་སོ། ། ཡང་ཡང་སེམས་སྦྱང་དང༌། ཞེས་པ་འཕེལ་བའི་ཐབས་ཏེ། རྒྱུའི་སེམས་བྱམས་སྙིང་རྗེ་དྲན་པར་བྱ་བ་དང༌། དངོས་ཀྱི་སེམས་སེམས་བསྐྱེད་ཡང་དང་ཡང་དུ་བླང་བ་དང༌།
སྤྱོད་པའི་སེམས་རང་གི་ལུས་དང༌། ལོངས་སྤྱོད་དང༌། དུས་གསུམ་གྱི་དགེ་བ་ཐམས་ཅད་གཞན་གྱི་ཕན་བདེའི་དོན་དུ་བསྔོ་ཞིང་བཏང་བ་གཞན་ལ་ཕན་བཏགས་པའི་སེམས་སྦྱང་བ་དང༌། རྟག་ཏུ་ཚུལ་ཁྲིམས་ལ་རྟོག་ཅིང་སྡིག་པ་དང་ཉོན་མོངས་པ་ལ་འཛེམ་པ་རང་གི་རྒྱུད་དག་པའི་སེམས་སྦྱང་བ་སྟེ། ལམ་སྒྲོན་དུ། བྱང་ཆུབ་སྨོན་པའི་སེམས་དག་བསྐྱེད་ནས་ནི། ། འབད་པ་མང་པོས་ཀུན་ཏུ་འཕེལ་བྱ་ཞིང༌། ། ཞེས་སོ། ། དཀར་ནག་ཆོས་བརྒྱད་བླང་དོར་སྨོན་པའི་ཡིན། ། ཞེས་པ་མི་བརྗེད་པའི་ཐབས་ཏེ།
ལམ་སྒྲོན་ལས། འདི་ནི་སྐྱེ་བ་གཞན་དུའང་དྲང་དོན་དུ། ། ཇི་སྐད་བརྗོད་པའི་བསླབ་པ་ཡོངས་སུ་བསྲུང་ཞེས་གསུངས་ལ། དཀར་ནག་གི་ཆོས་འོད་སྲུངས་ཀྱིས་ཞུས་པའི་མདོ་ལས་གསུངས་པ་ལྟར་བཤད་པ། བླ་མ་མཆོད་འོས་བསླུ་དང་གཞན་འགྱོད་པའི། ། གནས་མ་ཡིན་ལ་འགྱོད་བསྐྱེད་བྱང་སེམས་ལ། ། སྡང་བའི་ཚིག་སྨྲ་ཀུན་ལ་གཡོ་སྒྱུར་སྤྱོད། ། ནག་པོའི་ཆོས་སོ་མི་ཉམས་བྱེད་པའི་ཆོས། ། སྲོག་གི་ཕྱིར་ཡང་བརྫུན་དུ་མི་སྨྲ་དང༌། ། འགྲོ་ལ་ལྷག་བསམ་དག་པས་གནས་པ་དང༌། །
སེམས་བསྐྱེད་སྟོན་པར་འདུ་ཤེས་ཡོན་ཏན་བསྒྲག ། དགེ་ལ་གཞན་འགོད་དེ་ཡང་བླ་མེད་དུའོ། ། ཞེས་པ། བྱང་ཆུབ་ཀྱི་སེམས་ཉམས་པར་བྱེད་པའི་ཆོས་བཞི་ལས་བཟློག་པར་བྱ་སྟེ། བཞི་གང་ཞེ་ན། བླ་མ་དང་མཆོད་པར་འོས་པར་བསླུ་བ་དང༌། གཞན་འགྱོད་པའི་གནས་མ་ཡིན་པ་ལ་འགྱོད་པ་བསྐྱེད་པ་དང༌། སེམས་བསྐྱེད་པའི་བྱང་ཆུབ་སེམས་དཔའ་ལ་ཞེ་སྡང་གིས་ཚིགས་སུ་བཅད་པ་མ་ཡིན་པ་བརྗོད་པ་དང༌། སེམས་ཅན་ཐམས་ཅད་ལ་གཡོ་དང་སྒྱུས་སྤྱོད་པའོ། ། བྱང་ཆུབ་ཀྱི་སེམས་མི་ཉམས་པར་བྱེད་པའི་ཆོས་བཞི་ལ་བསླབ་པར་བྱ་སྟེ།
བཞི་གང་ཞེ་ན། སྲོག་གི་ཕྱིར་ཡང་བསམ་བཞིན་དུ་བརྫུན་མི་སྨྲ་བ་དང༌། སེམས་ཅན་ཐམས་ཅད་ལ་ལྷག་པའི་བསམ་པ་རྣམ་པར་དག་པས་གནས་པར་བྱའི། གཡོ་དང་སྒྱུས་མ་ཡིན་པ་དང༌། སེམས་བསྐྱེད་པའི་བྱང་ཆུབ་སེམས་དཔའ་ལ་སྟོན་པའི་འདུ་ཤེས་བསྐྱེད་ཅིང་ཕྱོགས་བཅུར་ཡང་དག་པའི་ཡོན་ཏན་བརྗོད་པར་བྱ་བ་དང༌། སེམས་ཅན་འགའ་ཞིག་དགེ་བ་ལ་དགོད་པ་དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་དགོད་ཀྱི། ཉན་ཐོས་དང་རང་སངས་རྒྱས་ལ་ནི་མ་ཡིན་ནོ། ཁྱད་པར་དུ་མངོན་པར་ཤེས་པ་མྱུར་དུ་ཐོབ་པར་འདོད་པས་བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་གིས་ཞུས་པའི་ཆོས་བདུན་པ་ཞེས་བྱ་བ་ཐེག་པ་ཆེན་པོའི་མདོ་ལ་བསླབ་པར་བྱའོ།། །། གཉིས་པ་འཇུག་པའི་བསླབ་བྱ་ལ། བསླབ་པ་ཡོངས་སུ་སྦྱོང་བ་བྱང་ཆུབ་སེམས་དཔའི་སྤྱོད་པ་དང༌།
དེའི་མི་མཐུན་ཕྱོགས་ལྟུང་བར་འགྱུར་བའི་གནས་བཤད་པ་གཉིས་ལས། དང་པོ་ནི། འཇུག་པའི་སེམས་ཀྱི་བདག་ཉིད་སྡོམ་གནས་པས། ། ཚུལ་ཁྲིམས་བསླབ་པ་གསུམ་ལ་ལེགས་པར་བསླབ། ། ཅེས་པས་མདོར་བསྟན་ནས། རྒྱས་པར་བཤད་པའི་ཕྱིར། ཡང་དག་བླངས་པ་རིས་བདུན་སྡོམ་པ་དང༌། ། ཞེས་པ། སོ་སོ་ཐར་པ་རིས་བདུན་པོ་གང་ཡང་རུང་བ་ལ་གནས་པ་ནི་བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་ཞེས་བྱ་སྟེ། དེ་བཞིན་གཤེགས་པས་བཅས་པ་ཉིད་ཚུལ་ཁྲིམས་ཡིན་པར་བསྟན་པའི་ཕྱིར།
དེ་ལྟར་ཡང་བྱང་ས་ལས། དེ་ལ་བྱང་ཆུབ་སེམས་དཔའ་སྡོམ་པའི་ཚུལ་ཁྲིམས་ནི་སོ་སོ་ཐར་པའི་སྡོམ་པ་ཡང་དག་པར་བླངས་པ་རིས་བདུན་པོ་དགེ་སློང་དང༌། དགེ་སློང་མ་དང༌། དགེ་སློབ་མ་དང༌། དགེ་ཚུལ་ཕ་དང༌། དགེ་ཚུལ་མ་དང༌། དགེ་བསྙེན་དང༌། དགེ་བསྙེན་མའི་ཚུལ་ཁྲིམས་གང་ཡིན་པ་སྟེ། དེ་ཡང་ཁྱིམ་པ་དང༌། རབ་ཏུ་བྱུང་བའི་ཕྱོགས་ལ་ཅི་རིགས་པ་རིག་པར་བྱའོ། །
ཞེས་གསུངས་སོ། ། སོ་སོ་ཐར་པའི་དབང་དུ་མཛད་ནས་རྣམ་པར་གཏན་ལ་དབབ་པ་བསྡུ་བ་ལས། སྡོམ་པ་མ་ཡིན་པ་ལས་ལྡོག་པ་སྤོང་བའི་སེམས་པ་སྤོང་བ་དེ་ལ་དབང་བྱེད་པའི་དབང་པོ་ལྔ་དང་ལྡན་པ་གང་ཡིན་པ་དེ་ནི་སྡོམ་པ་ཞེས་བྱའོ། ། སྡོམ་པ་ཡང་དག་པར་བླངས་པ་དེ་ཡང་རྣམ་པ་བརྒྱར་རྟོགས་པར་རིག་པར་བྱ་སྟེ། ཞེས་གསུངས་ལ། མི་དགེ་བཅུའི་ཕྱོགས་རེ་སྤོང་པ་བཅུ། ཕལ་ཆེར། ཐམས་ཅད། དུས་ཡུན་ཐུང་ངུ༌། རིང་པོ།
ཇི་སྲིད་འཚོ། བདག་ཉིད་ཀྱིས། གཞན་ལེན་དུ་འཇུག་པ། དེ་དག་གི་བསྔགས་པ་བརྗོད་པ། དེ་ལྟ་བུ་སྤོང་བ་ལ་དགའ་བ་ཡིད་བདེ་བ་སྐྱེ་བ་སྟེ། དེ་ལྟར་བརྒྱའོ། ། ཡང་དེ་ཉིད་ལས། སྡོམ་པ་དེ་ཡང་རྣམ་པ་བརྒྱད་དུ་རིག་པར་བྱ་སྟེ། ཀུན་ནས་སློང་བའི་སྡོམ་པ་དང༌། ཡོངས་སུ་འཛིན་པའི་སྡོམ་པ་དང༌།
ཀུན་ནས་བསྲུང་བའི་སྡོམ་པ་དང༌། ཕྱིས་ལེན་པའི་སྡོམ་པ་དང༌། སྡོམ་པ་ཆུང་ངུ་དང༌། སྡོམ་པ་འབྲིང་དང༌། སྡོམ་པ་ཆེན་པོ་དང༌། ཡོངས་སུ་དག་པའི་སྡོམ་པའོ། ། ཞེས་གསུངས་ལ། ལེན་པའི་སྔ་རོལ་དུ་སྤོང་བ་ཡང་དག་པར་བླང་ངོ་སྙམ་དུ་སེམས་མངོན་པར་འདུ་བྱེད་པ་དང་པོ། སྤོང་བ་ཡང་དག་པར་ལེན་ཅིང་ཡོངས་སུ་ཟིན་པ་འཛིན་པར་བྱེད་པ་གཉིས་པ། དེ་ཕྱིན་ཆད་སྤོང་བའི་སེམས་པ་དབང་པོ་ལྔས་ཡོངས་སུ་ཟིན་པའི་དབང་དུ་བྱས་ཏེ།
རྟག་ཏུ་དེའི་ཕན་ཡོན་དང་ལྡན་པ། སྐབས་སྐབས་སུ་ཀུན་ཏུ་སྤྱོད་པ་དང་ལྡན་པ་གསུམ་པ། སྡོམ་པ་ཇི་ལྟར་བླངས་པ་ཀུན་ཏུ་བསྲུང་བ་ཉིད་འབྱུང་ཞིང༌། སྡིག་པའི་གྲོགས་པོ་དང་འཕྲད་པའི་སྡིག་པ་ཀུན་ཏུ་སྤྱོད་པ་ལ་འཛེམ་ལ། བདག་འགལ་བ་དང་ངན་འགྲོར་གྱུར་ན་མི་རུང་ངོ་སྙམ་ནས་སེམས་པར་བྱེད་པ་བཞི་པ། བརྒྱལ་བརྗེད་ངེས་པས་སྡིག་པ་སྤྱོད་ན་མྱུར་བར་དྲན་པ་ཉེ་བར་བཞག་སྟེ་ཕྱིར་འཆོས་ཤིང་ཕྱིན་ཆད་སྡོམ་པ་ལྔ་པ། ཕྱོགས་གཅིག་པ་དང༌། དུས་ཐུང་ངུ་དང༌། བདག་ཉིད་སྤོང་ལ་གཞན་ལེན་དུ་མི་འཇུག་པ། བསྔགས་པ་དང༌།
ཆོས་མཐུན་པ་ལ་ཡིད་བདེ་བ་མི་སྐྱེ་བ་དྲུག་པ། ཕལ་ཆེ་བ་དང༌། དུས་ཡུན་རིང་བ་དང༌། བདག་ཉིད་དང་གཞན་ཀྱང་འཇུག བསྔགས་པ་དང༌། ཡིད་དགའ་བ་མ་ཡིན་པ་ནི་བདུན་པ། ཐམས་ཅད། དུས་ཐམས་ཅད་དུ་བདག་དང༌། གཞན་དང༌། བསྔགས་པ་དང༌།
ཡིད་དགའ་བ་སྐྱེ་བ་ནི་བརྒྱད་པའོ། ། དེ་ལྟར་ཡང་དག་པར་བླངས་པ་སྐྱོན་མེད་པས་ཉེས་པར་སྤྱོད་པ་ཀུན་ནས་སློང་བའི་ཉོན་མོངས་རྩེ་འཇིལ་བར་བྱེད། གཟུགས་ན་སྤྱོད་པ་བསམ་གཏན་གྱི་སྡོམ་པས་རྣམ་པར་གནོན་ཏེ་རྐྱེན་རྣམས་ཟིན་ཀྱང་རེ་ཞིག་ཀུན་མི་སྤྱོད་པའི་ཕྱིར་དང༌། ཟག་པ་མེད་པས་རྒྱུན་གཅོད་དེ། དེ་ཐོབ་ན་གཏན་ནས་མི་སྤྱོད་པའི་ཕྱིར་རོ། ། བསྙེན་གནས་ནི་གནས་པའི་རྟེན་དུ་མི་རུང་བའི་ཕྱིར་མ་སྨོས་ཏེ། འགྲེལ་པ་རྒྱ་མཚོའི་སྤྲིན་ལས། རྣམ་པས་རྣམ་པ་ཐ་དད་པ་ནི་བསྙེན་གནས་ཏེ། གནས་པའི་སྡོམ་པ་ལོགས་ཤིག་ཏུ་ཕྱེ་བའི་ཕྱིར་རྣམ་པ་བརྒྱད་དུ་འགྱུར་རོ། ། ཞེས་གསུངས་སོ། །
རྣམ་པར་གཏན་ལ་དབབ་པ་བསྡུ་བའི་བརྒྱར་དབྱེ་བ་ཕལ་ཆེར་སྨོན་པའི་རྟེན་དུ་རུང་ངོ༌། ། འདི་ལ་རྣམ་པར་དཔྱད་པ་འདི་འཇུག་སྟེ། བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་སོ་སོ་ཐར་པ་རིས་བདུན་གང་རུང་ལ་བཤད་པ་དེའི་ཕྱིར། སོ་སོ་ཐར་པའི་སྡོམ་པ་བདུན་པོ་དེ་དག་བྱང་ཆུབ་ཀྱི་བར་དུ་འབྲང་བ་ཡང་ཡོད་པར་ཤེས་ཏེ། བྱང་ས་ལས། ཇི་སྲིད་དུ་མངོན་པར་རྫོགས་པར་སངས་མ་རྒྱས་པ་དེ་སྲིད་དུ། བྱང་ཆུབ་སེམས་དཔའི་ཚུལ་ཁྲིམས་ཀྱི་ཕུང་པོ་དཔག་ཏུ་མེད་པ་འདི་ལ་སློབ་པ་ན་ཕན་ཡོན་རྣམ་པ་ལྔ་ཐོབ་པར་འགྱུར་རོ། ། སངས་རྒྱས་རྣམས་ཀྱིས་དགོངས་པར་འགྱུར་པ་དང༌། མཆོག་ཏུ་དགའ་བ་ཆེན་པོ་ལ་གནས་བཞིན་དུ་འཆི་བའི་དུས་བྱེད་པར་འགྱུར་བ་དང༌། ལུས་ཞིག་ནས་ཀྱང་གང་ཟག་དམ་པ་དེ་དང་ཚུལ་ཁྲིམས་པའམ་ལྷག་པའི་བྱང་ཆུབ་སེམས་དཔའ་སྐལ་བ་འདྲ་ཞིང་ཆོས་མཐུན་པ་དགེ་བའི་བཤེས་གཉེན་དུ་གྱུར་པ་དག་གནས་པ་དེར་སྐྱེ་བར་འགྱུར་བ་དང༌།
ཚེ་འདི་ལ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པའི་བསོད་ནམས་ཀྱི་ཕུང་པོ་ཚད་མེད་པ་དང་ལྡན་པར་འགྱུར་བ་དང༌། ཚེ་ཕྱི་མ་ལ་ཡང་རང་འཁྲུངས་ཀྱི་ཚུལ་ཁྲིམས་ཉིད་དོ། ། ཚུལ་ཁྲིམས་དེའི་བདག་ཉིད་ཐོབ་པར་འགྱུར་བའོ། ། ཞེས་གསུངས་ལ། ལུས་ཞིག་པ་གང་ཟག་དམ་པ་དང་ཚུལ་ཁྲིམས་མཚུངས་པར་གསུངས་པས་ཀྱང་ཤེས་ཏེ། སྡོམ་པའི་ཚུལ་ཁྲིམས་མེད་ན་དེ་དག་དང་མཚུངས་པར་ཇི་ལྟར་འགྱུར། ཡང་སྐྱབས་འགྲོ་བྱང་ཆུབ་སྙིང་པོའི་བར་དུ་བྱས་པས། དེ་ལས་ཐོབ་པའི་སོ་ཐར་ཡང་དེའི་རྗེས་སུ་ཅིས་མི་འཇུག་སྟེ། ཇི་སྲིད་འཚོ་བར་གྱི་སྐྱབས་འགྲོ་བྱས་པ་ལས། དེས་ཐོབ་པའི་དགེ་བསྙེན་ཡང་ཇི་སྲིད་འཚོ་བར་དུ་འཇོག་པ་བཞིན་ནོ། །
སྐྱབས་འགྲོ་ཁོ་ནས་སོར་སྡོམ་ཐོབ་པ་ཡོད་པར། ཡང་འགྲེལ་པ་རྒྱ་མཚོའི་སྤྲིན་ལས། དཔེར་ན་སྐྱབས་སུ་སོང་བ་ཉི་ཚེ་ལ་སོ་སོ་ཐར་པའི་སྡོམ་པ་ཡང་དག་པར་བླངས་པ་ཡོད་པ་དེ་བཞིན་དུ་སེམས་བསྐྱེད་པ་ལ་ཡང་དག་པར་བླང་བ་ཡོད་པར་འགྱུར་པའི་ཕྱིར། སྨོན་ལམ་བཏབ་པས་ཞེས་སྨོས་སོ། ། ཞེས་སོ། ། འདི་ལ་ཁ་ཅིག དེས་ན་བྱང་སར་སྡོམ་པའི་ཚུལ་ཁྲིམས་ངོས་བཟུང་བའི་སྐབས་སུ་སོ་ཐར་རིས་བདུན་ལ་གསུངས་པ་ནི། སོ་ཐར་རིས་བདུན་དངོས་དང་དེ་དག་བྱང་སེམས་ཀྱི་སྡོམ་པ་གཉིས་ཐུན་མོང་པའི་རང་བཞིན་གྱི་ཁ་ན་མ་ཐོ་བ་སྤོང་བ་གཉིས་ཆར་ལ་གོ་བར་བྱ་ཡི། རིས་བདུན་འབའ་ཞིག་ལ་མི་བཟུང་ངོ༌། ། ཞེས་ཟེར་བ་ནི་རང་གི་འདོད་པ་དང་མ་མཐུན་པའི་གྱ་གྱུར་སྨྲས་པ་སྟེ།
སློབ་དཔོན་གྱི་གཞུང་དང་འགྲེལ་བྱེད་ཀྱི་ཚིག་ལ་མི་བསམ་པའི་གཏམ་མོ། ། ཡང་དེ་དང༌། གཞན་དག་གིས་ཀྱང༌། ལྷ་དང་བྱིས་པའི་དགེ་སློང་མི་སྲིད་པར་སྨྲས་ཏེ། ཉན་ཐོས་དང་ཐུན་མོང་པ་ལ་དེ་ལྟར་ཡིན་དུ་ཆུག་མོད། ཐེག་ཆེན་ཐུན་མོང་མ་ཡིན་པ་ལ་ནི་དེ་སྐད་ཟེར་བ་མི་འཐད་དེ། དགེ་སློང་རྡོ་རྗེ་འཛིན་པ་སྔགས་སྟོབས་ཀྱིས་འོག་མིན་པའི་ལྷར་སྐྱེ་བ་འདི་ཉིད་ལ་གྲུབ་པ་ཡོད་པ་དང༌། དེ་བཞིན་དུ་འདོད་པའི་ལྷར་ཡང་འགྱུར་བས་སོ། ། ཡང་བྱིས་པའི་རྟེན་ཅན་ཡོད་པར་ཡང་གྲུབ་སྟེ། སྐྱེས་ནས་རིང་པོར་མ་ལོན་པའི་བྱིས་པའི་རོ་ལ་གྲོང་འཇུག་བྱས་པ་དེའི་ཚེ་དེ་བྱིས་པའི་རྟེན་ཅན་དུ་ཅིའི་ཕྱིར་མི་འགྱུར།
དེས་རྣམ་སྨིན་གྱི་ལུས་དོར་བ་ན། སོ་ཐར་བཏང་ངོ་སྙམ་ན་དེས་གླང་པོ་ཆེའི་རོ་སྐྱེལ་བའི་ཆེད་ལྟ་བུར་གྲོང་འཇུག་ལ་ཞུགས་པ་ན་ཡང༌། དེར་ཐལ་བས་རྒྱ་གར་གྱི་པཎྜི་ཏ་རླུང་སེམས་ལ་དབང་ཐོབ་པ་དག་ལ་སྐུར་བའི་ཚིག་ཏུ་འགྱུར་རོ། ། རིགས་པ་འདིས་སོ་སོ་ཐར་པའི་སྡོམ་པ་སེམས་རྗེས་འབྲང་བ་ཡང་འགྲུབ་བོ། ། དེ་བས་ན། ལྷ་དང་བྱིས་པའི་དགེ་སློང་ནི། ། འདུལ་བའི་སྡེ་སྣོད་རྣམས་ལས་བཀག ། ཅེས་པའང་རིག་སྔགས་འཆང་གི་འདུལ་བ་ལ་ཇི་མི་སྙམ་པའི་ཚིག་གོ ། ཡང་འདུལ་བའི་ལུང་ཉིད་དུའང༌། རྒྱན་གྱིས་བརྒྱན་བཞིན་དུ་ཡང་ཆོས་སྤྱོད་དེ། །
དུལ་ཞིང་ཡང་དག་སྡོམ་ལ་ཚངས་པར་སྤྱོད། ། དགེ་སློང་དགེ་སྦྱོང་དེ་ཡིན་བྲམ་ཟེའང་དེ། ། ཞེས་དོན་དམ་པའི་དགེ་སློང་ཀྱང་གསུངས་པའི་ཕྱིར། དེ་ལྟ་བུའི་དགེ་སློང་ཤི་འཕོས་པས་གཏོང་བའང་གད་མོའི་གནས་ཏེ། དེས་ན་སོ་སོ་ཐར་པ་ཡི། ། སྡོམ་པ་ཤི་ཡང་ཡོད་དོ་ཞེས། ། སྨྲ་བའི་སྐྱེས་བུ་དེ་ལ་ནི། ། སྡེ་སྣོད་རྣམ་དབྱེ་མེད་པར་ཟད། ། ཅེས་གསུངས་པ་ཉིད་ཀྱི་སྡེ་སྣོད་ཀྱི་རྣམ་དབྱེ་མེད་པར་སུ་ཐལ་གཟིགས་དགོས་པར་སྣང་ངོ༌། ། ཆོས་བསྒྲུབ་བསྲུང་དང་རྣམ་སྤེལ་དགེ་ཆོས་དང༌། །
ཞེས་པ། དགེ་བའི་ཆོས་རྣམས་བསྒྲུབ་པ་དང༌། བསྲུང་བ་དང༌། རྣམ་པར་འཕེལ་བར་བྱེད་པའི་ཚུལ་ཁྲིམས་གང་ཡིན་པ་དེ་ནི་བྱང་ཆུབ་སེམས་དཔའི་དགེ་བའི་ཆོས་སྡུད་པའི་ཚུལ་ཁྲིམས་ཞེས་བྱའོ། ། རང་གི་ཡུལ་དང༌། བླ་མའི་ཡུལ་དང༌། ཕན་འདོགས་པའི་ཡུལ་ལ་བརྟེན་ནས་དགེ་བའི་རྩ་བ་མ་སྐྱེས་པ་སྐྱེད་པར་བྱེད་པ་ནི་བསྒྲུབ་པའོ། ། དྲན་པས་སྤྱོད་པར་མི་བྱེད་པའི་ཚུལ་གྱིས་སྲུང་བར་བྱེད། ཤེས་བཞིན་གྱིས་སྤྱོད་པར་གྱུར་ཀྱང་ཕྱིར་གསོ་བའི་ཚུལ་གྱིས་ཀུན་ནས་སྲུང་བར་བྱེད་དེ། དེའི་ཕྱིར་སྐྱེས་ཟིན་པ་བརྗེད་མི་ངེས་པའི་ཚུལ་གྱིས་གནས་པར་བྱེད་པ་ནི་བསྲུང་བའོ། །
རྣམ་པར་འཕེལ་བར་བྱེད་པ་ནི་གནས་པ་ལས་ཁྱད་པར་དུ་འགྲོ་བའི་ཚུལ་གྱིས་རྒྱ་ཆེ་བ་དང༌། འཕེལ་བ་དང༌། ཡངས་པར་འགྱུར་བ་སྟེ། དེ་ཡང་བྱང་ཆུབ་སེམས་དཔའི་ཡོངས་སུ་བསྔོ་བ་ལས་ཡིན་ཏེ། དེ་ལས་ཐོབ་པར་དཀའ་ཞིང་རྟོགས་དཀའ་བའི་བྱང་ཆུབ་ཀྱང་ཉེ་བར་འགྱུར་ཞིང༌། ཡང་དག་པར་ཉེ་བར་འགྱུར་བར་རིག་པར་བྱའོ། ། དེ་ལ་ཡང་སེམས་བསྐྱེད་པའི་སྨོན་ལམ་དང༌། སྐྱེ་བའི་དང༌། སྤྱོད་ཡུལ་གྱི་དང༌། ཡང་དག་པའི་དང༌།
སྨོན་ལམ་ཆེན་པོ་ལྔའོ། ། ཕྱི་མ་ཡང་རྣམ་པ་བཅུ་སྟེ། དེ་བཞིན་གཤེགས་པ་མཆོད་པའི་དང༌། དེས་གསུངས་པའི་དམ་པའི་ཆོས་ཡོངས་སུ་བཟུང་བའི་དང༌། དམ་པའི་ཆོས་གོ་རིམ་བཞིན་དུ་འབྱུང་བར་བྱ་བའི་དང༌། བྱང་ཆུབ་སེམས་དཔའི་སྤྱོད་པའི་རྣམ་པ་ཐམས་ཅད་ལེགས་པར་སྤྱད་པར་བྱ་བའི་དང༌། སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་དང༌། སངས་རྒྱས་ཀྱི་ཞིང་རྣམས་སུ་འགྲོ་ཞིང་དེ་བཞིན་གཤེགས་པ་བལྟ་བ་དང༌། དམ་པའི་ཆོས་ཉན་པའི་དང༌། རང་གི་སངས་རྒྱས་ཀྱི་ཞིང་ཡོངས་སུ་དག་པ་བྱ་བའི་དང༌།
ཚེ་རབས་ཐམས་ཅད་དུ་སངས་རྒྱས་དང་བྱང་ཆུབ་སེམས་དཔའ་རྣམས་དང་མི་འབྲལ་ཞིང་བྱང་ཆུབ་སེམས་དཔའ་རྣམས་དང་བསམ་པ་དང་སྦྱོར་བ་གཅིག་པར་བྱ་བའི་དང༌། སེམས་ཅན་གྱི་དོན་བྱ་བ་ཐམས་ཅད་འབྲས་བུ་ཡོད་པར་བྱ་བའི་སྨོན་ལམ་སྟེ། སྨོན་པར་བྱ་བའི་དོན་ལ་སྨོན་པས་སྨོན་ལམ་མོ། ། བཅུ་གཅིག་སེམས་ཅན་དོན་བྱེད་རྣམ་གསུམ་དུ། ཚུལ་ཁྲིམས་རྣམ་གཞག་གཞན་རྣམས་འདུས་པ་ཡིན། སེམས་ཅན་བཅུ་གཅིག་ཏུ་རྣམ་པར་ཕྱེ་ནས་དེ་དག་གི་དོན་བྱ་བའི་ཚུལ་ཁྲིམས་རྣམ་པ་ཐམས་ཅད་ལ་གནས་པ་ནི་སེམས་ཅན་གྱི་དོན་བྱེད་པའི་ཚུལ་ཁྲིམས་ཞེས་བྱ་ལ། དེ་ལྟར་གསུམ་པོ་དེ་ཉིད་དུ་ཚུལ་ཁྲིམས་ཐམས་ཅད་དང༌། དཀའ་བའི་ཚུལ་ཁྲིམས་དང༌། ཐམས་ཅད་ཀྱི་སྒོ་ནས་ཚུལ་ཁྲིམས་དང༌། སྐྱེས་བུ་དམ་པའི་ཚུལ་ཁྲིམས་དང༌།
རྣམ་པ་ཐམས་ཅད་ཀྱི་ཚུལ་ཁྲིམས་དང༌། འཕོངས་ཤིང་འདོད་པ་ལ་ཚུལ་ཁྲིམས་དང༌། འདི་དང་གཞན་དུ་བདེ་བར་འགྱུར་བའི་ཚུལ་ཁྲིམས་དང༌། རྣམ་པར་དག་པའི་ཚུལ་ཁྲིམས་ཏེ། རྣམ་པར་བཞག་པ་འདི་ཐམས་ཅད་དུའོ། ། དེ་ལྟར་ཡང་བྱང་ཆུབ་སེམས་དཔའི་ས་ལས། ཇི་སྐད་བསྟན་པའི་ཚུལ་ཁྲིམས་དེ་ཐམས་ཅད་ནི་སྡོམ་པའི་ཚུལ་ཁྲིམས་དང༌། དགེ་བའི་ཆོས་སྡུད་པའི་ཚུལ་ཁྲིམས་དང༌། སེམས་ཅན་གྱི་དོན་བྱ་བའི་ཚུལ་ཁྲིམས་དང༌། ཚུལ་ཁྲིམས་རྣམ་པ་གསུམ་གྱིས་སྡུད་པར་རིག་པར་བྱའོ། །
ཞེས་གསུངས་སོ། ། སྡོམ་པའི་ཚུལ་ཁྲིམས་ཀྱིས་ནི་སེམས་གནས་པའི་བྱ་བ་བྱེད་དོ། ། དགེ་བའི་ཆོས་སྡུད་པས་ནི་རང་གི་རྒྱུད་ལ་སངས་རྒྱས་ཀྱི་ཆོས་ཡོངས་སུ་སྨིན་པར་བྱེད་དོ། ། སེམས་ཅན་གྱི་དོན་བྱ་བས་ནི་གཞན་སེམས་ཅན་གྱི་རྒྱུད་ཡོངས་སུ་སྨིན་པར་བྱེད་པ་སྟེ། དེ་ལྟར་ཡང་བྱང་ས་ལས། བྱང་ཆུབ་སེམས་དཔའི་བྱ་བ་ཐམས་ཅད་ནི་འདི་དག་ཏུ་ཟད་དེ། འདི་ལྟ་སྟེ། ཚེ་འདི་ལ་བདེ་བར་གནས་པར་བྱ་བའི་ཕྱིར་སེམས་གནས་པ་དང༌། ལུས་དང་སེམས་དུབ་པ་མེད་པར་སངས་རྒྱས་ཀྱི་ཆོས་ཡོངས་སུ་སྨིན་པར་བྱ་བ་དང༌། སེམས་ཅན་ཡོངས་སུ་སྨིན་པར་བྱ་བ་ཡིན་ཏེ།
བྱང་ཆུབ་སེམས་དཔའི་ཚུལ་ཁྲིམས་ནི་དེ་དག་ཏུ་ཟད་དོ། ། བྱང་ཆུབ་སེམས་དཔའི་ཚུལ་ཁྲིམས་ཀྱི་ཕན་ཡོན་ཡང་དེ་དག་ཏུ་ཟད་དོ། ། བྱང་ཆུབ་སེམས་དཔའི་ཚུལ་ཁྲིམས་ཀྱི་བྱ་བ་ཡང་དེ་དག་ཏུ་ཟད་དེ། དེ་ལས་གོང་ན་ཡང་མེད་དོ། ། དེ་ལས་ལྷག་པ་ཡང་མེད་དེ། དེ་ལ་ནི་འདས་པའི་བྱང་ཆུབ་སེམས་དཔའ་བྱང་ཆུབ་ཆེན་པོ་འདོད་པ་རྣམས་ཀྱིས་ཀྱང་བསླབས་སོ། ། མ་འོངས་པ་རྣམས་ཀྱང་བསླབ་པར་འགྱུར་རོ། ། ད་ལྟར་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་དག་ན་གནས་པ་དག་ཀྱང་སློབ་བོ། ། ཞེས་གསུངས་སོ། ། ད་ནི་ཚུལ་ཁྲིམས་གསུམ་ཡོངས་སུ་སྦྱོང་བ་བཤད་པར་བྱ་སྟེ།
འདས་འདོད་མི་ལྟ་མ་འོངས་ལ་མི་དགའ། ། ད་ལྟ་བྱུང་ལ་ཞེན་མེད་དབེན་པར་དགའ། ། ངག་རྟོག་ཡོངས་དག་བདག་ཉིད་ཁྱད་མི་གསོད། ། དེས་བཟོད་བག་ཡོད་ཆོ་ག་འཚོ་བ་དག ། རྣམ་བཅུས་དང་པོ་ལེགས་བསྡམ་འགྱུར་བ་ཡིན། ། ཞེས་པ། འདོད་པ་སྤངས་པ་རྣམས་ལ་ལྟ་བའི་སྲེད་པ་ཀུན་ཏུ་མི་སྤྱོད་པས་མི་ལྟ་བ་དང༌། མ་འོངས་པ་རྣམས་ལ་མངོན་པར་དགའ་བའི་སྲེད་པ་ཀུན་ལ་མི་ལྟ་བ་དང༌། ད་ལྟར་བྱུང་བའི་རྙེད་པ་དང་བཀུར་སྟི་དང་ལྡན་པ་རྣམས་ལ་ལྷག་པར་ཞེན་པ་མེད་པ་དང༌། ལུས་དང་སེམས་དབེན་པ་དང༌།
ངག་དང་རྟོག་པ་ཡོངས་སུ་དག་པ་དང༌། བདག་ལ་ཁྱད་དུ་མི་གསོད་པ་དང༌། ཤས་ཆེར་ངེས་པ་དང༌། ཤས་ཆེར་བཟོད་པ་དང༌། བག་ཡོད་པར་གནས་པ་དང༌། ཆོ་ག་དང་འཚོ་བ་རྣམ་པར་དག་པའོ། ། དེ་ལྟར་རྣམ་པ་བཅུས་ན་སྡོམ་པའི་ཚུལ་ཁྲིམས་ནི་ལེགས་པར་བསྡམས་པའི་ཚུལ་ཁྲིམས་ཅན་དུ་འགྱུར་ཏེ། ཚུལ་ཁྲིམས་དག་ཅིང་ཡོངས་སུ་རྫོགས་པ་ཞེས་བྱ་བའི་ཐ་ཚིག་གོ ། སྦྱིན་ཚུལ་བཟོད་བརྩོན་བསམ་གཏན་ཉེར་གནས་ལྔ། ། ཤེས་རབ་ལྔ་སྟེ་བཅུས་ནི་དགེ་ཆོས་དང༌། །
ཞེས་པ། ལུས་ལོངས་སྤྱོད་ལ་ལྷག་པར་ཞེན་ན་ལུས་དང་ལོངས་སྤྱོད་ལ་ལྟ་བར་འགྱུར་རོ། ། ལྟ་བ་ཡོད་ན་ཡོངས་སུ་མི་གཏོང་ངོ༌། ། དེ་ལྟ་བས་ན་དེ་སྦྱིན་པའི་ཕ་རོལ་ཏུ་ཕྱིན་པའི་མི་མཐུན་པའི་ཕྱོགས་ཡིན་ཏེ། དེ་དང་དུ་ལེན་པར་མི་བྱེད་ན་སྦྱིན་པའི་ཕ་རོལ་ཏུ་ཕྱིན་པ་མངོན་པར་འགྲུབ་པར་འགྱུར་རོ། ། སྦྱིན་པའི་ངོ་བོ་ཉིད་གང་ཞེ་ན། ཡོ་བྱད་ཐམས་ཅད་དང༌། རང་གི་ལུས་ལ་མི་ལྟ་བའི་བྱང་ཆུབ་སེམས་དཔའི་མ་ཆགས་པ་དང་ལྷན་ཅིག་སྐྱེས་པའི་སེམས་པ་གང་ཡིན་པ་དང༌། དེས་ཀུན་ནས་བླང་བ་སྦྱིན་པ་བྱ་བའི་དངོས་པོ་ཡོངས་སུ་གཏོང་བའི་ལུས་དང་ངག་གི་ལས་དང༌། སྦྱིན་པར་བྱ་བའི་དངོས་པོ་ཁ་ན་མ་ཐོ་བ་མེད་པ་ཐམས་ཅད་ཡོངས་སུ་གཏོང་བ་དང༌།
སྡོམ་པ་ལ་གནས་པ་དང༌། འོང་བ་མཐོང་ཞིང་འབྲས་བུ་ལ་ལྟ་བ་དང༌། སུ་གང་འདོད་པ་ལ་དངོས་པོ་དེ་སོ་སོར་སྦྱིན་པར་བྱེད་པའོ། ། རྣམ་པར་དབྱེ་བ་ནི། རྐང་ཡན་ཆད་རང་གི་ལུས་ཡོངས་སུ་གཏོང་བ་ནི་ནང་གི་དངོས་པོ་ཡོངས་སུ་གཏོང་བའོ། ། དེ་ལས་གཞན་པའི་སྦྱིན་པར་བྱ་བའི་དངོས་པོ་ཡོངས་སུ་གཏོང་བ་ནི་ཕྱི་རོལ་གྱིའོ། ། སྐྱུགས་ཏེ་སྦྱིན་པ་ནི་ཕྱི་ནང་འདྲེས་མའོ། ། ཚུལ་ཁྲིམས་ཀྱི་མི་མཐུན་ཕྱོགས་ནི་འཆལ་བའི་ཚུལ་ཁྲིམས་སོ། ། ངོ་བོ་ཉིད་དང་རྣམ་པར་དབྱེ་བ་ནི། སྔར་བསྟན་ཟིན་ཏོ། །
བཟོད་པའི་མི་མཐུན་ཕྱོགས་ནི་སེམས་ཅན་རྣམས་ལ་ཀུན་ནས་མནར་སེམས་པའོ། ། བཟོད་པའི་ངོ་བོ་ཉིད་གང་ཞེ་ན། སོ་སོར་བརྟགས་པའི་སྟོབས་ལ་བརྟེན་ནས་སམ། ཡང་ན་རང་བཞིན་གནོད་པ་བྱེད་པ་ལ་ཅི་མི་སྙམ་པ་དང༌། ཐམས་ཅད་ཀྱི་ཅི་མི་སྙམ་པ་དང༌། ཐམས་ཅད་ལ་ཅི་མི་སྙམ་པ་སྟེ། ཟང་ཟིང་མེད་པའི་སེམས་དང༌། སྙིང་རྗེ་འབའ་ཞིག་གི་ཅི་མི་སྙམ་པ་གང་ཡིན་པའོ། ། རྣམ་པར་དབྱེ་བ་ནི། གཞན་གནོད་པ་བྱེད་པ་ལ་ཇི་མི་སྙམ་པའི་བཟོད་པ་དང༌།
སྡུག་བསྔལ་དང་དུ་ལེན་པའི་དང༌། ཆོས་ལ་ངེས་པར་སེམས་པ་མོས་པའི་བཟོད་པའོ། ། བརྩོན་འགྲུས་ཀྱི་མི་མཐུན་ཕྱོགས་ནི་གཉིད་ལ་སོགས་པའི་བདེ་བའི་དབང་དུ་བྱས་ཏེ། ལེ་ལོ་བརྟེན་པའོ། ། བརྩོན་འགྲུས་ཀྱི་ངོ་བོ་ཉིད་གང་ཞེ་ན། དགེ་བའི་ཆོས་དཔག་ཏུ་མེད་པ་བསྡུ་བ་དང་སེམས་ཅན་གྱི་དོན་བྱ་བའི་ཕྱིར་བྱང་ཆུབ་སེམས་དཔའི་སེམས་མངོན་པར་སྤྲོ་བ། སྦྱངས་པ། བར་ཆད་མེད་པ། ཕྱིན་ཅི་མ་ལོག་པ་དང༌། དེ་ལས་བྱུང་བའི་ལུས་དང༌།
ངག་དང༌། ཡིད་ཀྱི་ཡོངས་སུ་གཡོ་བ་གང་ཡིན་པའོ། ། རྣམ་པར་དབྱེ་བ་ནི། གོ་ཆའི་བརྩོན་འགྲུས་དང༌། དགེ་བའི་ཆོས་སྡུད་པ་དང༌། སེམས་ཅན་གྱི་དོན་བྱེད་པའི་བརྩོན་འགྲུས་སོ། ། བསམ་གཏན་གྱི་མི་མཐུན་ཕྱོགས་ནི་བསམ་གཏན་གྱི་ས་པའི་ཉོན་མོངས་པ་སྐྱེད་པའོ། ། བསམ་གཏན་གྱི་ངོ་བོ་ཉིད་གང་ཞེ་ན། བྱང་ཆུབ་སེམས་དཔའི་སྡེ་སྣོད་ཐོས་པ་དང༌། བསམ་པ་སྔོན་དུ་འགྲོ་བའི་བྱང་ཆུབ་སེམས་དཔའ་རྣམས་ཀྱི་འཇིག་རྟེན་དང༌།
འཇིག་རྟེན་ལས་འདས་པའི་སེམས་རྩེ་གཅིག་པ། དགེ་བ། སེམས་གནས་པ། ཞི་གནས་ཀྱི་ཕྱོགས་སམ། ཟུང་དུ་འབྲེལ་བར་འཇུག་པའི་ལམ་དེ་གཉིས་ཀའི་ཕྱོགས་གང་ཡིན་པའོ། ། རྣམ་པར་དབྱེ་བ་ནི། ཚེ་འདི་ལ་བདེ་བར་གནས་པར་བྱ་བའི་བསམ་གཏན་དང༌། བྱང་ཆུབ་སེམས་དཔའི་ཏིང་ངེ་འཛིན་གྱི་ཡོན་ཏན་བསྒྲུབ་པའི་བསམ་གཏན་དང༌། སེམས་ཅན་གྱི་དོན་བྱ་བའི་བསམ་གཏན་ནོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་མི་མཐུན་ཕྱོགས་ནི།
འཆལ་པའི་ཤེས་རབ་རྣམ་པ་ལྔ་སྟེ། བསོད་ནམས་ཀྱི་འབྲས་བུའི་ཕན་ཡོན་རབ་ཏུ་མི་ཤེས་པ་དང༌། དགེ་བའི་རྒྱུ་རབ་ཏུ་མི་ཤེས་པ་དང༌། འབྲས་བུ་ལ་ཕྱིན་ཅི་ལོག་ཏུ་ཀུན་ཏུ་སྤྱོད་པ་དང༌། ཕྱིན་ཅི་ལོག་གི་གཉེན་པོ་རབ་ཏུ་མི་ཤེས་པ་དང༌། དགེ་བའི་ཆོས་ལ་རབ་ཏུ་སྤྱོད་པ་རབ་ཏུ་མི་ཤེས་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཉིད་ནི། ཤེས་བྱ་ཐམས་ཅད་ལ་འཇུག་པ་དང༌། ཤེས་བྱ་ཐམས་ཅད་ལ་ཞུགས་པ། ཆོས་རྣམས་རབ་ཏུ་རྣམ་པར་འབྱེད་པ་གང་ཡིན་པ།
རིག་པའི་གནས་ལྔ་པོ་ནང་གི་རིག་པ་དང༌། གཏན་ཚིགས་རིག་པ་དང༌། གསོ་བའི་རིག་པ་དང༌། སྒྲའི་རིག་པ་དང༌། བཟོ་དང་ལས་ཀྱི་གནས་ཀྱི་རིག་པ་ལ་དམིགས་ནས་འཇུག་པའོ། ། རྣམ་པར་དབྱེ་བ་ནི། ཤེས་བྱ་ལ་དེ་ཁོ་ན་ཉིད་ཁོང་དུ་ཆུད་ཅིང་རྟོགས་པར་བྱ་བ་དང༌། རིག་པའི་གནས་ལྔ་ཚོགས་གསུམ་ལ་མཁས་པར་བྱ་བ་དང༌། སེམས་ཅན་གྱི་དོན་བྱ་བའོ། ། ཚོགས་གསུམ་ནི།
དོན་དང་ལྡན་པའི་ཆོས་རྣམས་ཀྱི་ཚོགས་དང༌། དོན་དང་མི་ལྡན་པའི་ཆོས་རྣམས་ཀྱི་ཚོགས་དང༌། དོན་དང་ལྡན་པ་ཡང་མ་ཡིན་དོན་དང་མི་ལྡན་པ་ཡང་མ་ཡིན་པའི་ཆོས་རྣམས་ཀྱི་ཚོགས་སོ། ། ཡང་ན་མི་མཐུན་ཕྱོགས་ལྔའི་གཉེན་པོར་གྱུར་པའི་གནས་ལྔ་ཡང་དག་པ་ཇི་ལྟ་བ་བཞིན་ཡོངས་སུ་ཤེས་པའི་ཤེས་རབ་ལྔའོ། ། དེ་ལྟར་ཕ་རོལ་ཏུ་ཕྱིན་པ་མངོན་པར་བསྒྲུབ་པའི་སྒོ་ནས་དགེ་བ་སྡུད་པའི་ཚུལ་ཁྲིམས་ཡོངས་སུ་དག་ཅིང་ཡོངས་སུ་རྫོགས་པར་འགྱུར་རོ། ། སེམས་ཅན་བཅུ་གཅིག་པོ་ལ་བཅུ་གཅིག་གིས། ། འཚམ་པའི་དོན་བྱེད་ལྷག་མའི་ལེགས་བྱེད་ཡིན། ། ཞེས་པ། ཕན་འདོགས་པའི་ལན་དུ་ཕན་འདོགས་པར་འདོད་པ་རྣམས་ལ་ནི་ཡང་དག་པར་དགའ་བར་བྱེད་པ་སྔོན་དུ་བཏང་བའི་རྙེད་པ་དང་བཀུར་སྟིའི་ལན་དུ་ཕན་གདགས་པ་སྙམ་པའམ། ལྷག་པར་ཉེ་བར་གནས་པས་དོན་བྱེད་དོ། །
གྲོགས་དགོས་པ་རྣམས་ལ་ནི་དེ་དག་ཉིད་ཀྱི་བྱ་བ་ལ་གྲོགས་བྱེད་པས་དེ་དག་ཉིད་ལ་གྲོགས་བྱེད་དུ་འགྲོ་བར་བྱེད་དོ། ། སྡུག་བསྔལ་བ་རྣམས་ལ་ནི་སྡུག་བསྔལ་རབ་ཏུ་ཞི་བར་བྱེད་དོ། ། འཇིགས་པ་རྣམས་ལ་ནི་འཇིགས་པ་ལས་སྐྱོབས་པར་བྱེད་དོ། ། སྡུག་བསྔལ་བར་གནས་པ་རྣམས་ལ་ནི་མྱ་ངན་བསང་བར་བྱེད་དོ། ། ཡོ་བྱད་མེད་པ་རྣམས་ལ་ནི་ཉེ་བར་སྒྲུབ་པར་བྱེད་དོ། ། གནས་འདོད་པ་རྣམས་ལ་ནི་གནས་བྱིན་པར་བྱེད་དོ། ། མཐུན་པར་བྱེད་པ་རྣམས་ལ་ནི་སེམས་དང་མཐུན་པར་བྱེད་དོ། ། ཡང་དག་པར་བསྐྱང་བ་རྣམས་ལ་ནི་ཡང་དག་པར་དགའ་བར་བྱེད་དོ། ། ལོག་པར་ཞུགས་པ་རྣམས་ལ་ནི་ཚར་བཅད་པར་བྱེད་དོ། ། ཞེ་འགྲས་པ་རྣམས་ལ་ནི་བསྟན་པ་ལ་འདུན་པར་བྱེད་པས་གྲོགས་བྱེད་དེ།
དེ་ལྟར་ན་ཡང་དག་པར་བསྒྲུབ་པ་བཅུ་གཅིག་གིས་སེམས་ཅན་གྱི་དོན་བྱེད་པའི་ཚུལ་ཁྲིམས་ཡོངས་སུ་དག་ཅིང་ཡོངས་སུ་རྫོགས་པར་བྱེད་དོ།། །། གཉིས་པ་དེའི་མི་མཐུན་ཕྱོགས་ལྟུང་བར་འགྱུར་བའི་གནས་བཤད་པ་ལ། ཕས་ཕམ་པ་ལྟ་བུ་དང༌། ཉེས་བྱས་ཀྱི་སྡེ་ཚན་གཉིས་ལས། དང་པོ་ནི། ༡ རྙེད་བཀུར་ལྷག་ཞེན་བདག་བསྟོད་གཞན་སྨོད་དང༌། ། ཞེས་པ། རྙེད་པ་དང་བཀུར་སྟི་ལ་ལྷག་པར་ཞེན་ཏེ་བདག་བསྟོད་པ་དང་གཞན་ལ་སྨོད་པ་ནི་བྱང་ཆུབ་སེམས་དཔའི་ཕམ་པའི་གནས་ལྟ་བུའི་ཆོས་དང་པོའོ། ༢ ། སེར་སྣས་ཟང་ཟིང་ནོར་དང་ཆོས་མི་སྟེར། །
ཞེས་པ། ལོངས་སྤྱོད་དག་ཡོད་དེ། བདོག་བཞིན་དུ་ཆགས་པའི་རང་བཞིན་གྱིས་སྡུག་བསྔལ་བ་དང༌། བཀྲེན་པ་དང༌། མགོན་མེད་པ་དང༌། རྟེན་མེད་པའི་སློང་བ་པོ་ལེགས་པར་འོངས་པ་རྣམས་ལ་སྙིང་སྲ་བས་ཟང་ཟིང་མི་གཏོང་བ་དང༌། ཆོས་ལ་སེར་སྣ་བྱེད་པའི་ཕྱིར་དོན་དུ་གཉེར་བ་ལེགས་པར་འོངས་པ་རྣམས་ལ་ཆོས་ཀྱི་བགོ་བཤའ་མི་བྱེད་པ་ཕན་པའི་གནས་ལྟ་བུ་གཉིས་པའོ། ༣ ། ཁྲོ་བ་གཞན་འཚེ་ཤད་སྦྱངས་ཀྱིས་མི་བཟློག ། ཅེས་པ།
ཚིག་རྩུབ་པོར་སྨྲས་པ་ཙམ་གྱིས་གཏོང་བར་མི་བྱེད་དེ། ཁྲོ་བའི་ཀུན་ནས་དཀྲིས་པ་དེ་ལྟ་བུ་འཕེལ་བར་བྱེད་ལ། ཁྲོ་བས་ཟིལ་གྱིས་ནོན་པས་ལག་པའམ། བོང་བའམ། དབྱུག་པས་སེམས་ཅན་རྣམས་ལ་རྡེག་པར་བྱེད། རྣམ་པར་འཚེ་བར་བྱེད། རྣམ་པར་མཐོ་འཚམ་པར་བྱེད་པ་དང༌། ཁྲོ་བའི་བསམ་པ་བདོ་བ་ཁོ་ན་ཞེ་ལ་བཟུང་སྟེ། གཞན་དག་གིས་ཤད་ཀྱིས་སྦྱངས་ཀྱང་མི་ཉན་ཅིང་མི་བཟོད་ལ། བསམ་པས་མི་གཏོང་བ་འདི་ཡང་ཕམ་པའི་གནས་ལྟ་བུའི་ཆོས་གསུམ་པའོ།
༤ ། གཡོམ་ལས་ཆོས་ལྟར་བཅོས་མོས་སྟོན་པ་བཞི། ། ཞེས་པ། བྱང་ཆུབ་སེམས་དཔའི་སྡེ་སྣོད་ལ་སྐུར་པ་འདེབས་པ་དང༌། བདག་ཉིད་དམ་གཞན་དག་གི་གཡོམ་ལ། དམ་པའི་ཆོས་ལྟར་བཅོས་པ་ལ་མོས་ནས། དམ་པའི་ཆོས་ལྟར་བཅོས་པ་རྣམས་ལ་དགའ་བ་དང༌། སྟོན་པ་དང༌། འཇོག་པ་ནི་ཕམ་པའི་གནས་ལྟ་བུའི་ཆོས་བཞི་པའོ། ། ཀུན་དཀྲིས་ཆེན་པོས་སྡོམ་པ་འཇིག་བྱེད་པ། །
ཕམ་པ་ཉིད་གསུངས་ཆུང་དང་འབྲིང་ལ་མིན། ། ཞེས་པས་ཕམ་པའི་གནས་ལྟ་བུ་བཞི་པོ་འདི་དག་ལས་གང་ཡང་རུང་བ་ཞིག་ཀུན་ནས་དཀྲིས་པ་ཆེན་པོས་སྤྱད་ན། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་གཏོང་བར་འགྱུར་ལ། ཀུན་ནས་དཀྲིས་པ་ཆུང་ངུ་དང་འབྲིང་གིས་ནི་མ་ཡིན་ནོ། ། དེ་ལྟར་ཡང་བྱང་ས་ལས། བཞི་པོ་དེ་དག་ནི་ཕམ་པའི་གནས་ལྟ་བུའི་ཆོས་རྣམས་ཡིན་ཏེ། དེ་དག་ལས་བྱང་ཆུབ་སེམས་དཔས་ཆོས་གང་ཡང་རུང་བ་བྱས་ན་ཡང་ཚེ་འདི་ལ་བྱང་ཆུབ་ཀྱི་ཚོགས་རྒྱ་ཆེན་པོ་གསོག་པ་དང༌། ཡོངས་སུ་འཛིན་པའི་སྐལ་བ་མེད་པར་འགྱུར་ན། ཐམས་ཅད་བྱས་ན་ལྟ་ཅི་སྨོས། ཚེ་འདི་ཉིད་ལ་བསམ་པ་རྣམ་པར་དག་པར་འགྱུར་བའི་སྐལ་བ་ཡང་མེད་དེ།
དེ་ནི་བྱང་ཆུབ་སེམས་དཔའ་ལྟར་བཅོས་པ་ཡིན་གྱིས། ཡང་དག་པའི་བྱང་ཆུབ་སེམས་དཔའ་ནི་མ་ཡིན་ནོ། ། ཞེས་གསུངས་ཤིང༌། ཡང་མདོར་བསྡུ་ན་རྒྱུ་གཉིས་ཁོ་ནས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་བཏང་བར་འགྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་ཡོངས་སུ་བཏང་བ་དང༌། ཕམ་པའི་གནས་ལྟ་བུའི་ཆོས་ཀྱི་ཀུན་ནས་དཀྲིས་པ་ཆེན་པོ་ཀུན་ཏུ་སྤྱོད་པའོ། ། ཞེས་གསུངས་པས་སོ། ། འོ་ན་ཀུན་དཀྲིས་ཆེན་པོ་གང་ལ་ཟེར་ཞེ་ན། རྒྱུན་མི་ཆད་སྤྱོད་ངོ་ཚ་ཁྲེལ་མེད་དང༌། ། དེས་མགུ་དགའ་དང་དེ་ཉིད་ཡོན་ཏན་དུ། །
ལྟ་བ་དེ་ལ་ཀུན་དཀྲིས་ཆེན་པོ་ཟེར། ། ཞེས་པ། གང་གི་ཕྱིར་བྱང་ཆུབ་སེམས་དཔའི་ཕམ་པའི་གནས་ལྟ་བུའི་ཆོས་བཞི་པོ་འདི་དག་རྒྱུན་མི་ཆད་པར་ཀུན་ཏུ་སྤྱོད་པ་དང༌། ངོ་ཚ་ཤེས་པ་དང༌། ཁྲེལ་ཡོད་པ་ཆུང་ངུ་ཙམ་ཡང་མི་བསྐྱེད་པ་དང༌། དེས་མགུ་བར་བྱེད་ཅིང་དེ་ལ་དགའ་བ་དང༌། དེ་ཉིད་ལ་ཡོན་ཏན་ལྟ་བ་ཅན་དུ་གྱུར་པ་འདི་ནི་ཀུན་ནས་དཀྲིས་པ་ཆེན་པོ་ཡིན་པར་རིག་པར་བྱའོ།། །། གཉིས་པ་ཉེས་བྱས་ཀྱི་སྡེ་ཚན་ནི། ༡ མི་མཆོད། ཅེས་པ།
ཉིན་གཅིག་བཞིན་དུ་དཀོན་མཆོག་གསུམ་མམ། སྐུ་གཟུགས་དང༌། ཆོས་ཀྱི་གླེགས་བམ་དུ་བྱས་པ་དང༌། མཆོད་རྟེན་ལ་མཆོད་པའི་བྱ་བ་ཆུང་ངུ་དང༌། ཕྱག་གཅིག་ཙམ་དང༌། ཚིགས་སུ་བཅད་པ་གཅིག་ཙམ་གྱིས་བསྟོད་པ་དང༌། ཡོན་ཏན་གྱི་རྗེས་སུ་འགྲོ་བའི་དད་པ་གཅིག་ཙམ་ཡང་མ་བྱས་པར་ཉིན་མཚན་འདའ་བར་བྱེད་ན་ཉེས་པ་དང་བཅས་ཤིང་འགལ་བ་དང་བཅས་པར་འགྱུར་རོ། ༢ ། འདོད་པ་དང་ལེན། ཞེས་པ།
འདོད་པ་ཆེ་བ་དང༌། ཆོག་མི་ཤེས་པ་དང༌། རྙེད་པ་དང་བཀུར་སྟི་ལ་ཆགས་པ་བྱུང་བ་དང་དུ་ལེན་པར་བྱེད་ན་ཡང་ངོ༌། ༣ ། རྒན་སོགས་ལ་མི་གུས། ཞེས་པ། ཆེས་རྒན་ཞིང་ཡོན་ཏན་དང་ལྡན་པ་བཀུར་སྟི་བྱ་བར་འོས་ལ་ཆོས་མཐུན་པར་མཐོང་ན། ང་རྒྱལ་གྱིས་ནོན་ཏམ། ཀུན་ནས་མནར་སེམས་སམ། ཁོང་ཁྲོ་བའི་སེམས་དང་ལྡན་ཡང་རུང་སྟེ།
ལངས་ཤིང་སྟན་མི་སྟོབ་པའོ། ༤ ། དྲིས་ལན་མི་སློན། གཞན་དག་སྨྲ་ཞིང་ཀུན་ཏུ་སྨྲ་ལ། ཡང་དག་པར་དགའ་བར་བྱེད་ཅིང་འདྲི་བ་ལ་ང་རྒྱལ་སོགས་གསུམ་པོ་གང་ཡང་རུང་བ་དང་ལྡན་པས། རིག་པའི་ཚུལ་གྱིས་ཚིག་སླར་བརྗོད་པར་མི་བྱ་བ་དང༌། ༥ མགྲོན་གཉེར་བར། མི་འགྲོ། གཞན་དག་གི་ཁྱིམ་མམ། གཙུག་ལག་ཁང་གཞན་ནམ།
ཁྱིམ་གཞན་དང༌། ཟས་དང༌། སྐོམ་དང༌། གོས་ལ་སོགས་པ་ཡོ་བྱད་རྣམས་ལ་བོས་པ་ལ། སེམས་གསུམ་གང་ཡང་རུང་བ་དང་ལྡན་པས་བོས་པ་བདག་གིར་མི་བྱེད་པས་མི་འགྲོ་བ་དང༌། ༦ གསེར་སོགས་བསྟབས་པ་མི་ལེན་དང༌། དེ་ལྟ་བུའི་སེམས་ཀྱི་གསེར་དངུལ་སོགས་ནོར་གྱི་རྣམ་པ་མཆོག་རྣམས་དུས་ཀྱིས་བསྟབས་པ་ལས་ལེན་དུ་མི་བཏུབ་པར་སྤོང་བ་དང༌། ༧ ཆོས་འདོད་མི་སྦྱིན། གཞན་ཆོས་འདོད་པ་རྣམས་ལ་དེ་ལྟ་བུའི་སེམས་སམ་རང་བཞིན་གྱི་ཕྲག་དོག་ཅན་ཡིན་ཡང་རུང་སྟེ། ཆོས་སྦྱིན་པར་མི་བྱེད་པ་དང༌།
༨ ཚུལ་འཆལ་སོགས་འདོར་དང༌། སེམས་ཅན་མ་རུངས་པ་རྣམས་དང༌། ཚུལ་ཁྲིམས་འཆལ་བ་རྣམས་དེའི་རྐྱེན་གྱིས་དེ་ལྟ་བུའི་སེམས་ཀྱིས་ཡལ་བར་འདོར་བའམ་ཁྱད་དུ་གསོད་པ་དང༌། ༩ དད་ཕྱིར་མི་སློབ། བཅོམ་ལྡན་འདས་ཀྱིས་གཞན་དག་གི་སེམས་བསྲུངས་པས་མ་དད་པ་རྣམས་དད་པར་བྱ་བ་དང༌། དད་པ་རྣམས་ཕྱིར་ཞིང་དབྱུང་བར་བྱ་བའི་ཕྱིར་སོ་སོ་ཐར་པའི་འདུལ་བ་ལས་བཅས་པ་རྣམ་པར་གཞག་པ་གང་ཡིན་པ་དེ་ལས། གཞན་གྱི་ཡིད་བསྲུང་བའི་ཕྱིར་ཉན་ཐོས་རྣམས་དང་མཚུངས་པར་མི་སློབ་པ་དང༌། ༡༠ སྙིང་ལས་ཆུང་ངུར་གནས། བཅོམ་ལྡན་འདས་ཀྱི་ཉན་ཐོས་རྣམས་དོན་ཉུང་བ་དང༌། བྱ་བ་ཉུང་བ་དང༌།
སྙིང་ལས་ཆུང་ངུས་གནས་པར་བྱ་བ་ལས་བརྩམས་ཏེ་བཅས་པ་དེ་ལ་ཉན་ཐོས་བཞིན་སློབ་པ་དང༌། ༡༡ སྙིང་རྗེས་མི་བགྱིད། མཚམས་མེད་པའི་ལས་མང་པོ་བྱེད་པ་ལ་ཞུགས་པ་དང༌། གཅིག་ཏུ་ངེས་པར་ཕ་རོལ་ལ་གནོད་པར་བྱེད་པ་ལ་ཞུགས་པ་དག་དང༌། སེར་སྣས་འཇུངས་པའམ། གཞན་གྱི་ནོར་ཕྲོགས་པ་དང༌། བུད་མེད་མགོ་གཙང་མི་ཚངས་པར་སྤྱོད་པར་འདོད་པས་གཟིར་བ་དེ་དང་འབྲེལ་བའི་སེམས་དང་ལྡན་པ་མ་སྦྱང་ན་བསོད་ནམས་མ་ཡིན་པ་མང་དུ་འཕེལ་བར་འགྱུར་བ་དང༌། སེམས་ཅན་ལ་ཕན་པར་འགྱུར་བ་ལ་འདུ་ཤེས་བསྒྱུར་ཏེ་དང༌། མི་དགེ་བའི་བཤེས་གཉེན་དང་འབྱེད་པ་དང༌། མི་དགེ་བའི་གནས་ལས་སློང་བའི་ཆེད་དང༌།
གཏམ་སྣ་ཚོགས་ཀྱིས་མགུ་བར་བྱས་ཤིང་འདུན་པར་བྱས་ཏེ་དབང་དུ་བྱེད་པའི་ཕྱིར་སྙིང་བརྩེ་བའི་སེམས་ཁོ་ནས་གསོད་པ་དང༌། མ་བྱིན་ལེན་པ་དང༌། མི་ཚངས་སྤྱོད་པ་དང༌། བརྫུན་དང༌། ཕྲ་མ་དང༌། ཚིག་རྩུབ་དང༌། འཁྱལ་བའི་ཚིག་བརྟེན་པར་མི་བྱེད་པ་དང༌། འདིར་བྱང་ས་ལས། བྱང་ཆུབ་སེམས་དཔའ་རབ་ཏུ་བྱུང་བ། ཉན་ཐོས་ཀྱི་བསྟན་པ་མི་འཇིག་པར་རྗེས་སུ་བསྲུང་བས་ནི་མི་ཚངས་པར་སྤྱོད་པ་བརྟེན་པ་རྣམ་པ་ཐམས་ཅད་དུ་མི་བྱའོ། །
ཞེས་གསུངས་སོ། ༡༢ ། ལོག་འཚོ་བདག་གིར་སྤྱོད། ཚུལ་འཆོས་པ་དང༌། ཁ་གསག་དང༌། ཐོབ་ཀྱིས་འཇལ་བ་དང༌། རྙེད་པས་རྙེད་པར་བྱེད་འདོད་པ། ལོག་པས་འཚོ་བར་བྱེད་པའི་ཆོས་བྱུང་བ་རྣམས་བདག་གིར་བྱེད་ཅིང་མི་འཛེམ་ལ་སེལ་བར་མི་བྱེད་པ་དང༌། ༡༣ རྒོད་དང་རྒོད་པས་ཡོངས་སུ་ཟིན་པའི་སེམས་ཀྱིས་རྣམ་པར་མ་ཞི་ཞིང་མ་ཞི་བ་ལ་དགའ་ལ། རྟ་སྐད་དུ་རྒོད་པ་དང༌།
ཀུན་ཏུ་རྩེ་ཞིང་ཀུན་ཏུ་ཅ་ཅོ་འདོན་ལ། རྒོད་ཅིང་གཡེང་བ་བསྟན་པ་དང༌། གཞན་དག་ལ་རྒོད་དུ་གཞུག་པར་འདོད་པ་རྣམས་དང༌། ༡༤ མྱ་ངན་འདས་ལ་རྒྱབ་ཕྱོགས་སྨྲ། མྱ་ངན་ལས་འདས་པ་ལ་མངོན་པར་དགའ་བས་གནས་པར་མི་བྱ་ཡི། མྱ་ངན་ལས་འདས་པ་ལ་རྒྱབ་ཀྱིས་ཕྱོགས་ཏེ་གནས་པར་བྱའོ། ། ཉོན་མོངས་པ་རྣམས་ཀྱིས་ཀྱང་འཇིགས་པར་མི་བྱའོ། ། དེ་དག་ལས་སེམས་ཀྱང་ཤིན་ཏུ་དབེན་པར་མི་བྱ་སྟེ། འདི་ལྟར་བྱང་ཆུབ་སེམས་དཔའ་ནི་བསྐལ་བ་གྲངས་མེད་པ་གསུམ་དུ་འཁོར་བ་ན་འཁོར་ཞིང་བྱང་ཆུབ་ཡང་དག་པར་བསྒྲུབ་པར་བྱ་དགོས་སོ་སྙམ་དུ་དེ་ལྟར་བལྟ་ཞིང་དེ་སྐད་དུ་སྨྲ་བ་དང༌། ༡༥ ཚིག་མི་བཙུན་དང༌།
ཚིག་མི་བཙུན་པར་འགྱུར་བའི་དྲི་ངས་དང༌། མི་སྙན་པ་དང༌། གཏམ་ངན་པར་འགྱུར་བ་བདེན་པའི་དངོས་པོ་མི་བསྲུང་ཞིང་སེལ་བར་མི་བྱེད་པ་དང༌། ༡༦ དོན་འགྱུར་བྱེད་པ་སྤོང༌། གནོད་པའི་ཐབས་དང༌། ཐབས་དྲག་པོ་གང་གིས་སེམས་ཅན་གྱི་དོན་དུ་འགྱུར་བ་མཐོང་བ་མཐོང་བཞིན་དུ་ཡིད་མི་དགའ་བར་འགྱུར་བ་བསྲུང་བའི་ཕྱིར་ཐབས་དེ་མི་བྱེད་པ་དང༌། ༡༧ གཤེ་ལན་གཤེ་དང༌། གཞན་དག་གཤེ་བ་ལ་ཕྱིར་གཤེ་བ་དང༌། ཁྲོ་བ་ལ་ཕྱིར་ཁྲོ་བ་དང༌། བརྡེག་པ་ལ་ཕྱིར་བརྡེག་པ་དང༌།
མཚང་འབྲུ་བ་ལ་ཕྱིར་མཚང་འབྲུ་བ་དང༌། ༡༨ ཁྲོས་འདོར། གཞན་དག་ལ་ཉེས་པ་བྱས་སམ། ཉེས་པ་བྱས་སུ་དོགས་ཀྱང་རུང་སྟེ། ཤད་ཀྱིས་སྦྱང་བར་མི་བྱེད་ལ་ཡལ་བར་དོར་བ་དང༌། ༡༩ ཁྲོ་བ་ལེན། གཞན་དག་ལ་ཁྲོ་བའི་བསམ་པ་འབྱུང་ཞིང་འཛིན་ལ་བྱུང་བ་དང་དུ་ལེན་པ་དང༌། ༢༠ འདོད་ཕྱིར་འཁོར་སྡུད། རིམ་གྲོ་བྱ་བ་དང༌། བསྙེན་བཀུར་བྱ་བ་ལ་ཡོངས་སུ་ཞེན་པའི་དབང་དུ་བྱས་ཏེ་ཟང་ཟིང་དང་བཅས་པའི་སེམས་ཀྱིས་འཁོར་སྡུད་པར་བྱ་བ་དང༌།
༢༡ ལེ་ལོ་མི་སེལ་དང༌། སྙོམས་ལས་དང་ལེ་ལོ་སྐྱེས་ཏེ་གཉིད་ཀྱི་བདེ་བ་དང༌། ཉལ་བའི་བདེ་བ་དང༌། བློས་འབེབས་པའི་བདེ་བ་དུས་མ་ཡིན་པ་དང༌། ཚོད་མ་ཡིན་པ་བདག་གིར་བྱེད་པ་དང༌། ༢༢ འདུ་འཛིའི་གཏམ་ཆགས། འདུ་འཛིའི་གཏམ་ལ་ཀུན་ནས་ཆགས་པའི་སེམས་ཀྱིས་དུས་ཡོལ་བར་བྱེད་པ་དང༌། ༢༣ གདམ་ངག་མི་ནོད་དང༌། སེམས་གནས་པར་བྱ་བ་ལས་བརྩམས་ཏེ་སེམས་མཉམ་པར་འཇོག་པར་འདོད་ལ། གདམ་ངག་གིས་བྱ་བ་བྱས་ཟིན་པའམ།
ཤེས་པ་མ་ཡིན་བཞིན་དུ་གདམ་ངག་ནོད་དུ་མི་འགྲོ་བ་དང༌། ༢༤ སྒྲིབ་པ་དང་ལེན། འདོད་པ་ལ་འདུན་པའི་སྒྲིབ་པ་བྱུང་བ་དང་དུ་ལེན་ཅིང་སེལ་བར་མི་བྱེད་པ་དང༌། ༢༥ བསམ་གཏན་རོ་ལ་བལྟ། བསམ་གཏན་གྱི་རོ་མྱང་བར་བྱེད་ཅིང་བསམ་གཏན་གྱི་རོ་མྱང་བ་ལ་ཡོན་ཏན་དུ་བལྟ་བ་དང༌། ༢༦ ཉན་ཐོས་ཐེག་སྤོང༌། བྱང་ཆུབ་སེམས་དཔས་ཉན་ཐོས་ཀྱི་ཐེག་པ་དང་ལྡན་པའི་ཆོས་མཉན་པར་མི་བྱའོ། ། བཟུང་བར་མི་བྱའོ། ། དེ་ལ་བསླབ་པར་ཡང་མི་བྱའོ། ། བྱང་ཆུབ་སེམས་དཔས་ཉན་ཐོས་ཀྱི་ཐེག་པ་དང་ལྡན་པའི་ཆོས་ཉན་པ་དང༌།
བཟུང་བས་ཅི་ཞིག་བྱ་སྟེ། དེ་ལ་བསླབ་མི་དགོས་སོ། ། ཞེས་དེ་ལྟར་བལྟ་ཞིང་དེ་སྐད་དུ་སྨྲ་བ་དང༌། ༢༧ དེ་དང༌། བྱང་ཆུབ་སེམས་དཔའི་སྡེ་སྣོད་ཡོད་ལ། བྱང་ཆུབ་སེམས་དཔའི་སྡེ་སྣོད་ལ་བརྩོན་པ་མ་བྱས་པར། བྱང་ཆུབ་སེམས་དཔའི་སྡེ་སྣོད་ཡལ་བར་བོར་ནས་ཉན་ཐོས་ཀྱི་སྡེ་སྣོད་ལ་བརྩོན་པར་བྱེད་པ་དང༌། ༢༨ མུ་སྟེགས་ལ། རང་ཚུལ་དོར་བརྩོན། སངས་རྒྱས་ཀྱི་གསུང་རབ་ལ་བརྩོན་པར་མ་བྱས་པར།
མུ་སྟེགས་ཅན་ཕྱི་རོལ་གྱི་བསྟན་བཅོས་དག་ལ་བརྩོན་པར་བྱེད་པ་དང༌། ༢༩ ཕྱི་མ་ལ་དགའ་དང༌། དེ་ལྟ་བུའི་རང་ཚུལ་དང་ཡང་མ་འགལ་བར་མུ་སྟེགས་ཅན་གྱི་བསྟན་བཅོས་ལ་མཁས་པར་བྱེད་ལ། དེས་དགའ་བར་འཛིན་ལ། དེས་རངས་པར་བྱ་བ་དང༌། ༣༠ ཐེག་ཆེན་སྐུར་འདེབས། བྱང་ཆུབ་སེམས་དཔའི་སྡེ་སྣོད་ལས་དེ་ཁོ་ནའི་དོན་ནམ། སངས་རྒྱས་བྱང་སེམས་ཀྱི་མཐུ་ལས་བརྩམས་ཏེ་ཟབ་པ་མཆོག་ཏུ་ཟབ་པའི་གནས་དག་ཐོས་ན་མ་མོས་ཤིང་སྐུར་པ་འདེབས་ཏེ། འདི་དག་ནི་དོན་དང་ལྡན་པ་མ་ཡིན། ཆོས་དང་ལྡན་པ་མ་ཡིན།
དེ་བཞིན་གཤེགས་པས་གསུངས་པ་མ་ཡིན། སེམས་ཅན་རྣམས་ལ་ཕན་པ་དང་བདེ་བར་འགྱུར་བ་མ་ཡིན་ནོ། ཞེས་ཟེར་བ་ནི། བདག་ཉིད་ཀྱི་ཚུལ་བཞིན་མ་ཡིན་པ་ཡིད་ལ་བྱེད་པའམ། གཞན་གྱི་རྗེས་སུ་ཞུགས་པས་སྐུར་པ་འདེབས་ཀྱང་རུང་ངོ༌། ༣༡ ། བདག་བསྟོད་གཞན་སྨོད་དང༌། ཟང་ཟིང་དང་བཅས་པའི་སེམས་དང༌། ཁོང་ཁྲོ་བའི་སེམས་ཀྱིས་གཞན་དག་ལ་བདག་བསྟོད་ཅིང་གཞན་སྨོད་པར་བྱེད་པ་དང༌། ༣༢ ཆོས་དོན་མི་འགྲོ།
ཆོས་སྒྲོག་པ་དང༌། དམ་པའི་ཆོས་ཀྱི་འབེལ་བའི་གཏམ་རྣམ་པར་གཏན་ལ་འབེབས་པ་ན་ཁོང་དུ་ཆུད་ཟིན་ནམ། ཆུད་པར་མི་ནུས་པའམ། མ་ཐོས་པ་མ་ཡིན་བཞིན་དུ་མི་འགྲོ་བ་དང༌། ༣༣ ཆོས་སྨྲ་ཁྱད་གསོད་དང༌། ཆོས་སྨྲ་བའི་གང་ཟག་ལ་བསམ་བཞིན་དུ་ཁྱད་དུ་གསོད་ཅིང་བཀུར་སྟི་མི་བྱེད་ལ་འཕྱ་ཞིང་སྟིང་བར་བྱེད་པ་དང༌། ༣༤ ཡི་གེ་རྟོན་སྨྲ། ཆོས་ལ་མ་གུས་པའི་དབང་དུ་བྱས་ནས་ཚིག་འབྲུ་ལ་རྟོན་གྱི། དོན་ལ་རྟོན་པར་མི་བྱེད་ཅེས་སྨྲ་བ་དང༌། ༣༥ སེམས་ཅན་བྱ་གྲོགས་མིན།
སེམས་ཅན་གྱི་བྱ་བ་ནི་འདི་ལྟ་སྟེ། བྱ་བ་གཏན་ལ་འབེབས་པའམ། ལམ་དུ་འགྲོ་ཞིང་འོང་བའམ། ཡང་དག་པའི་ཐ་སྙད་དང༌། ལས་ཀྱི་མཐའ་ལ་སྦྱོར་བའམ། ལོངས་སྤྱོད་བསྲུང་བའམ། བྱེ་བ་བསྡུམ་པའམ། དགའ་སྟོན་ནམ། བསོད་ནམས་བྱེད་པ་ལ་གྲོགས་བྱེད་དུ་མི་འགྲོ་བ་དང༌། ༣༦ ནད་པར་རིམ་གྲོ་བྲལ་དང༌།
ནད་པ་ནད་ཀྱིས་ཐེབས་པ་དང་འཕྲད་ན་བདག་ཉིད་ཀྱིས་ནུས་བཞིན་དུ་མགོན་མེད་རྟེན་མེད་པ་གཞན་ལ་མ་བརྟེན་པར་ཕྱིར་འཚོ་མི་ནུས་པ་ལ་རིམ་གྲོ་དང་བསྙེན་བཀུར་མི་བྱེད་པ་དང༌། ༣༧ སྡུག་མི་སེལ། ནད་གཡོག་ཇི་ལྟ་བ་བཞིན་དུ་སྡུག་བསྔལ་བསལ་བའི་གྲོགས་བྱ་བ་ཡང་དེ་དང་འདྲ་བར་རིག་པར་བྱའོ། ༣༨ ། བག་མེད་པ་ལ་རིགས་པ་མི་སྟོན་དང༌། ཚེ་འདི་དང་ཕྱི་མའི་དོན་ལ་ཚུལ་མ་ཡིན་པར་ཞུགས་པ་དག་མཐོང་ན་རིགས་པ་ཚུལ་བཞིན་སྟོན་པ་གཞན་དང་དེ་ཉིད་ཀྱི་ནུས་པ་ཡང་མེད་ལ། བདག་གིས་ནུས་བཞིན་དུ་མི་བྱེད་པ་དང༌། ༣༩ ཕན་ལན་མི་འཇལ། སེམས་ཅན་ཕན་འདོགས་འདོགས་པ་རྣམས་ལ་བྱས་པ་མི་གཟོ་ཞིང་བྱས་པ་མི་ཚོར་ཏེ་མཐུན་པའི་ཕན་གདགས་པས་ལན་དུ་ཕན་མི་འདོགས་པ་དང༌། ༤༠ མྱ་ངན་མི་བསང་དང༌།
སེམས་ཅན་ཉེ་དུ་དང་ལོངས་སྤྱོད་ལས་གྱུར་པའི་སྡུག་བསྔལ་ལ་གནས་པ་རྣམས་ཀྱི་མྱ་ངན་མི་སེལ་བ་དང༌། ༤༡ འདོད་པ་མི་སྟེར། ཟས་དང་སྐོམ་ལ་སོགས་པ་འདོད་པ་རྣམས་ཡང་དག་པར་སློང་བ་ལ་ཡོ་བྱད་དེ་དག་ཡོད་བཞིན་དུ་མི་སྟེར་བ་དང༌། ༤༢ འཁོར་གྱི་དོན་མི་བྱེད། འཁོར་བསྡུས་ལ་དུས་དུས་སུ་ལེགས་པར་འདོམས་པ་དང༌། ལེགས་པར་རྗེས་སུ་སྟོན་པ་དང༌། འཕོངས་པ་དེ་དག་གི་ཕྱིར་དད་པ་ཅན་ལས་ཟས་དང༌། གོས་དང༌། ན་བའི་གསོས་སྨན་དང༌། ཡོ་བྱད་རྣམས་ཆོས་བཞིན་དུ་ཡོངས་སུ་ཚོལ་བ་རྣམས་དགོས་བཞིན་དུ་མི་བྱེད་པ་དང༌།
༤༣ གཞན་བློ་མི་བསྟུན། གཞན་དག་གི་སེམས་དང་མཐུན་པར་མི་བྱེད་པ་དང༌། ༤༤ དེ་བསྔགས་མི་བརྗོད་དང༌། གཞན་དག་གི་ཡང་དག་པའི་ཡོན་ཏན་རང་གིས་མི་བརྗོད་པའམ། གཞན་དག་གིས་ལེགས་པར་སྨྲས་པ་ལ་ལེགས་སོ་ཞེས་བྱ་བ་མ་ཡིན་པ་དང༌། ༤༥ འོས་པ་ཚར་མི་གཅོད་དང༌། སེམས་ཅན་སྨ་འབེབས་པར་རིགས་པ་དང༌། ཆད་པས་བཅད་པར་རིགས་པ་དང༌། བསྐྲད་པར་རིགས་པ་རྣམས་སྨ་མི་འབེབས་པ་དང༌། འབེབས་སུ་ཟིན་ཀྱང་ཆད་པ་བཅད་པས་མི་འཆོས་པ་དང༌།
འཆོས་སུ་ཟིན་ཀྱང་སྐྲོད་པར་མི་བྱེད་པའོ། ༤༦ ། རྫུ་འཕྲུལ་གྱིས། སྐྲག་པར་མི་བྱེད། རྫུ་འཕྲུལ་དང༌། རྣམ་པར་འཕྲུལ་པ་དང༌། མཐུ་རྣམ་པ་སྣ་ཚོགས་དང་ལྡན་ལ། སེམས་ཅན་སྐྲག་པར་བྱ་བའི་རིགས་རྣམས་སྐྲག་པར་བྱ་བ་དང༌། སེམས་ཅན་འདུན་པར་བྱ་བའི་རིགས་རྣམས་འདུན་པར་བྱ་བ་དང༌། དད་པས་སྦྱིན་པ་སྤོང་དུ་གཞུག་པའི་ཕྱིར་རྫུ་འཕྲུལ་གྱིས་སྐྲག་པར་མི་བྱེད་ན་ཉེས་པ་དང་བཅས་ཤིང་འགལ་བ་དང་བཅས་པར་འགྱུར་རོ། །
ཞེ་དྲུག་ང་རྒྱལ་དང༌། ཀུན་ནས་མནར་སེམས་ཀྱིས་སྤྱད་ཉོན་མོངས་ཅན། ། སྙོམས་སེམས་བག་མེད་ཀྱིས་བྱས་ཉོན་མོངས་མིན། ། ང་རྒྱལ་གྱིས་ནོན་པ་དང༌། ཀུན་ནས་མནར་སེམས་པ་དང༌། ཁོང་ཁྲོ་དང༌། ཕྲག་དོག་པ་དང༌། མ་གུས་པ་གང་ཡང་རུང་བའི་དབང་གིས་སྤྱད་པ་ནི། ཉོན་མོངས་ཅན་གྱིས་ཉེས་པར་འགྱུར་ལ། སྙོམས་ལས་དང་ལེ་ལོའམ།
ལུང་དུ་མ་བསྟན་པའི་སེམས་སམ། བག་མེད་པ་སྟེ་བརྗེད་པས་བྱས་ན་ཉེས་པ་དང་བཅས་ཤིང་འགལ་བ་དང་བཅས་པར་འགྱུར་ཡང་ཉོན་མོངས་པ་ཅན་གྱི་ཉེས་པར་མི་འགྱུར་རོ། ། བརྩེ་དང་ཕན་འདོད་དགོས་དབང་ཚོར་བས་གཟིར། ། སེམས་འཁྲུགས་ཉེས་མེད། དེ་ཉིད་ལ་དོན་ཆེན་པོའི་ཆེད་དུ་བརྩེ་བ་དང་གནས་སྐབས་ཀྱི་ཕན་པའི་ཆེད་དང༌། དགོས་པ་དང་འབྲེལ་པའི་དབང་དང༌། ནད་ལ་སོགས་པའི་ཚོར་བས་གཟིར་བ་དང༌། སེམས་འཁྲུགས་པ་དང༌། ནུས་པ་མེད་པ་དང༌། མཐུ་ཡོད་ཀྱང་དེ་དག་གི་ཡུལ་མ་ཡིན་པ་སྟེ།
དེ་དག་གི་སྤྱད་པ་ནི་ཉེས་མེད་དོ། ། ངོ་བོ་ཉིད་དང་ནི། བྱེད་ལས་བསམ་པ་གཞི་ལས་བསགས་པ་ལྔ། ། ཆུང་འབྲིང་ཆེར་དབྱེ་ཕལ་ཆེར་ཞེ་སྡང་གིའོ། ། ངོ་བོ་ཉིད་ཀྱི་དང༌། བྱེད་ལས་དང༌། བསམ་པ་དང༌། གཞི་ལས་དང༌། བསགས་པ་ལྔ་ལས། ཉེས་པ་དེ་དག་ཀྱང་ཆུང་ངུ་དང༌།
འབྲིང་དང༌། ཆེན་པོར་རིག་པར་བྱ་སྟེ། རྒྱས་པར་གཞི་བསྡུ་བ་ལས་འབྱུང་བ་བཞིན་ནོ། ། ཉེས་པ་དེ་དག་གི་རྩ་བའང་ཕལ་ཆེར་ཞེ་སྡང་ལས་ཡིན་ཏེ། བྱང་ས་ལས། བཅོམ་ལྡན་འདས་ཀྱིས་བྱང་ཆུབ་སེམས་དཔའི་ཉེས་པ་ནི། ཕལ་ཆེར་ཞེ་སྡང་ལས་འབྱུང་གི འདོད་ཆགས་ལས་འབྱུང་བ་ནི་མ་ཡིན་པར་རིག་པར་བྱའོ། ། ཞེས་གང་གསུངས་པ་དེ་ལ་དགོངས་པ་ནི་འདི་ཡིན་པར་བལྟ་བར་བྱ་སྟེ། བྱང་ཆུབ་སེམས་དཔའ་སེམས་ཅན་ལ་རྗེས་སུ་ཆགས་ཤིང་སེམས་ཅན་ལ་བྱམས་པའི་དབང་དུ་བྱས་ནས།
གང་ཅི་སྤྱོད་ཀྱང་རུང་དེ་ཐམས་ཅད་ནི་བྱང་ཆུབ་སེམས་དཔའི་བྱ་བ་ཡིན་ཏེ། མི་བྱ་བ་མ་ཡིན་ལ། བྱ་བར་རིགས་པར་བྱེད་པ་ནི་ཉེས་པར་འགྱུར་བ་མི་རིགས་སོ། ། བྱང་ཆུབ་སེམས་དཔའ་སེམས་ཅན་རྣམས་ལ་སྡང་བ་ནི། བདག་དང་གཞན་རྣམས་ལ་ཕན་པར་སྤྱོད་པ་མ་ཡིན་ལ། དེ་ཡང་བྱང་ཆུབ་སེམས་དཔའི་བྱ་བ་མ་ཡིན་ཏེ། དེ་ལྟར་བྱ་བ་མ་ཡིན་པ་བྱེད་པ་ནི་ཉེས་པར་འགྱུར་བར་རིགས་སོ། ། ཞེས་གསུངས་སོ།། །། གསུམ་པ་ཉམས་ན་ཕྱིར་བཅོས་པ་ནི། ཕམ་པས་གཏོང་ཕྱིར་སླར་བླང་འབྲིང་ནི་གསུམ། །
ཐ་མ་གཅིག་མདུན་དངོས་པོ་བརྗོད་པས་བཤགས། ། མཐུན་པའི་གང་ཟག་མེད་ན་ཡིད་ཀྱིས་བསྡམ། ། ཞེས་པ། གལ་ཏེ་ཀུན་ནས་དཀྲིས་པ་ཆེན་པོའི་བྱང་ཆུབ་སེམས་དཔའ་ལ་ཕམ་པའི་གནས་ལྟ་བུའི་ཆོས་བྱུང་བར་གྱུར་ན། དེས་སྡོམ་པ་བཏང་བ་ཡིན་པས། སླར་ནོད་པར་བྱའོ། ། དེ་ལྟར་ཡང་བྱང་ས་ལས། བྱང་ཆུབ་སེམས་དཔས་ནི་ཡང་དག་པར་བླངས་པ་ཡོངས་སུ་བཏང་དུ་ཟིན་ཀྱང༌། ཚེ་འདི་ལ་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་ཕྱིར་ནོད་པའི་སྐལ་བ་ཡོད་དེ། འདི་ལྟ་སྟེ།
དགེ་སློང་སོ་སོ་ཐར་པའི་སྡོམ་པ་ལ་གནས་པ་ཕམ་པ་བྱུང་བ་བཞིན་དུ་སྐལ་བ་མེད་པ། ཁོ་ནར་འགྱུར་བ་མ་ཡིན་ནོ། ། ཞེས་གསུངས་སོ། ། ཀུན་ནས་དཀྲིས་པ་འབྲིང་གིས་ཉེས་པ་བྱུང་ན་ནི་སྡོམ་པ་གཏོང་བ་མེད་དེ། བྱང་ས་ལས། འདི་ལྟ་སྟེ། ཕམ་པའི་ཆོས་རྣམས་བྱས་པས་དགེ་སློང་གིས་སོ་སོ་ཐར་པའི་སྡོམ་པ་གཏང་བར་འགྱུར་བ་བཞིན་དུ། བྱང་ཆུབ་སེམས་དཔའ་ཕམ་པའི་ཆོས་ལྟ་བུ་ལན་ཅིག་ཙམ་ཀུན་ཏུ་སྤྱད་པས་ནི་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པ་བླངས་པ་བཏང་བར་མི་འགྱུར་རོ། །

ཞེས་གསུངས་པས་སོ། ། དེའི་ཕྱིར་ཉེས་པ་དེ་ནི་བཤགས་པ་ཙམ་གྱིས་འདག་སྟེ། གང་ཟག་ངག་གི་རྣམ་པར་རིག་བྱེད་དེ་དག་ཁོང་དུ་ཆུད་ཅིང་འཛིན་ནུས་པ་གསུམ་མམ་དེ་ཡན་གྱི་མདུན་དུ་འདུག་སྟེ། ། འདི་སྐད་ཅེས་ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བ་ལ། ཇི་སྐད་ཡོངས་སུ་བརྗོད་པའི་གཞི་ལས། བྱང་ཆུབ་སེམས་དཔའི་འདུལ་བ་དང་འགལ་བ་ཉེས་བྱས་ཀྱིས་ནོངས་པ་འདི་ལྟ་བུ་བྱུང་སྟེ། དེ་དག་ཚེ་དང་ལྡན་པ་རྣམས་ལ་བདག་བཤགས་ཤིང་མཐོལ་ཏེ་མི་འཆབ་བོ། ། བཤགས་ཤིང་མཐོལ་བས་བདག་བདེ་བར་གནས་པར་འགྱུར་གྱི། མ་བཤགས་མ་མཐོལ་ན་བདེ་བར་གནས་པར་མི་འགྱུར་རོ། ། དེ་རྣམས་ཀྱིས་ཀྱང་ཉེས་པ་ལ་ཉེས་པར་མཐོང་ངམ།
ཞེས་དྲི། དེས་ཀྱང་མཐོང་ངོ༌། ། ཞེས་སྨྲ་བར་བྱའོ། ། ཕྱིན་ཆད་ལེགས་པར་སྡོམ་པར་བྱེད་དམ། དེས་ཀྱང་ལེགས་པར་སྡོམ་མོ། ། ཞེས་ལན་གསུམ་དུ་བརྗོད་དོ། ། ཀུན་ནས་དཀྲིས་པ་ཆུང་ངུས་ཕམ་པའི་གནས་ལྟ་བུའི་ཆོས་བྱུང་བ་དང༌། དེ་ལས་གཞན་པའི་ཉེས་བྱས་རྣམས་གཅིག་གི་མདུན་དུ་བཤགས་པར་བྱའོ། ། མཐུན་པའི་གང་ཟག་མེད་ན་རང་ཉིད་ཀྱི་སེམས་ཀྱིས་མདུན་དུ་བཤགས་པར་བྱ་སྟེ། ཕྱིན་ཆད་ཀྱང་བསྡམ་པར་བྱའོ། །
ཕུལ་དང་སྨོན་པ་གཏང་དང་ལོག་ལྟས་གཏོང༌། ། གཞན་དུ་ཚེ་འཕོས་ནས་ཀྱང་རྗེས་སུ་འབྲང༌། ། རྣམ་དག་ཕན་ཡོན་འཕགས་པ་ཐོགས་མེད་ལུགས། ། དེ་ཡང༌། སྨོན་སེམས་བཏང་བ་དང༌། ཀུན་དཀྲིས་ཆེན་པོས་ཕམ་པ་སྤྱད་པས་དང༌། བསླབ་པ་ཕུལ་བས་དང༌། ལོག་ལྟ་སྐྱེས་པས་གཏོང་བར་རྣམ་པར་གཏན་ལ་དབབ་པ་བསྡུ་བར་གསུངས་པས་སོ། ། དེ་ལྟར་གཏོང་རྒྱུ་དེ་དག་མ་བྱུང་ན་སྡོམ་པ་འདི་ཉིད་བྱང་ཆུབ་སྙིང་པོའི་བར་དུ་འགྲོ་ཏེ། བྱང་ས་ལས།
ཚེ་བརྗེས་སུ་ཟིན་ཀྱང་འོག་དང༌། སྟེང་དང༌། ཐད་ཀ་ཐམས་ཅད་དུ་སྐྱེས་པ་ན། བྱང་ཆུབ་སེམས་དཔས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་བ་སྤོང་བར་མི་འགྱུར་རོ། ། བྱང་ཆུབ་སེམས་དཔའ་ཚེ་བརྗེས་ཏེ་བརྗེད་ན་ཡང་དགེ་བའི་བཤེས་གཉེན་བསྟེན་པ་ལ་བརྟེན་ནས་དྲན་པ་གསོ་བའི་ཕྱིར་ཡང་དང་ཡང་ནོད་པར་བྱེད་པར་ཟད་ཀྱི། གསར་དུ་ཡང་དག་པར་ལེན་པར་བྱེད་པ་ནི་མ་ཡིན་ནོ། ། ཞེས་གསུངས་སོ། ། ཕན་ཡོན་ཀྱང་བྱང་ས་ལས། བྱང་ཆུབ་སེམས་དཔའ་རྣམས་ནི་ཚུལ་ཁྲིམས་ཀྱི་ངོ་བོ་ཉིད་ཡོན་ཏན་བཞི་དང་ལྡན་པ་དེ་ནི་ཡང་དག་པར་བླངས་པ་དང༌། རྗེས་སུ་སློབ་པས་བདག་ལ་ཕན་པ་དང༌།
གཞན་ལ་ཕན་པ་དང༌། སྐྱེ་བོ་མང་པོ་ལ་ཕན་པ་དང༌། སྐྱེ་བོ་མང་པོ་ལ་བདེ་བ་དང༌། འཇིག་རྟེན་ལ་སྙིང་བརྩེ་བ་དང༌། ལྷ་དང་མི་རྣམས་ཀྱི་དོན་དང༌། ཕན་པ་དང༌། བདེ་བར་འགྱུར་བའི་ཕྱིར་དགེ་བར་རིག་པར་བྱའོ། ། བྱང་ཆུབ་སེམས་དཔའི་བསླབ་པའི་གཞི་དཔག་ཏུ་མེད་པ་ཡོངས་སུ་བསྡུས་པས་དཔག་ཏུ་མེད་པར་རིག་པར་བྱའོ། ། སེམས་ཅན་ཐམས་ཅད་ལ་ཕན་པ་དང་བདེ་བའི་ཕྱིར་ཉེ་བར་གནས་པས་སེམས་ཅན་ཐམས་ཅད་ལ་ཕན་འདོགས་པ་ཡིན་པར་རིག་པར་བྱའོ། ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་འབྲས་བུ་ཡོངས་སུ་འཛིན་ཅིང༌།
སྦྱིན་པར་བྱེད་པས་འབྲས་བུ་དང༌། ཕན་ཡོན་ཆེ་བར་རིག་པར་བྱའོ། ། ཞེས་གསུངས་སོ། ། དེ་དག་གིས་བཙུན་པ་ཐོགས་མེད་ཀྱི་དགོངས་པ་ཇི་ལྟ་བ་བཞིན་བཤད་ཟིན་ཏོ།། །། གཉིས་པ་བསླབ་པ་ཀུན་ལས་བཏུས་པ་ལས་གསུངས་པ་བཤད་པ་ལ། ལེན་པའི་ཆོ་ག མི་ཉམས་པར་བསྲུང་བའི་ཐབས་དང་གཉིས་ལས། དང་པོ་ནི། རབ་དང་སེམས་བརྟན་དགེ་བའི་བཤེས་མདུན་དུ། ། ཡན་ལག་བདུན་མཐར་དམ་བཅའ་ཚིག་བརྗོད་པས། །
སྨོན་འཇུག་ཅིག་ཅར་བླང་ཞིང་དགའ་བ་བསྒོམ། ། མེད་ན་རང་གིས་སྐུ་གཟུགས་སོགས་ལས་བླང༌། ། ཞེས་པ། སློབ་དཔོན་ཞི་བ་ལྷ་ནི་འཇུག་པའི་སེམས་བསྐྱེད་ལེན་པ་ཉིད་སེམས་བསྐྱེད་པའི་སྡོམ་པ་ལེན་པ་ཡིན་པས་ཆོ་ག་ལོགས་པ་མི་བཞེད་ལ། ཀླུ་སྒྲུབ་ཀྱང་དེ་ལྟར་བཞེད་པ་ཡིན་ནོ། ། སེམས་བསྐྱེད་པ་ཡང་རྣམ་པ་གཉིས་ཏེ། སྤྱོད་འཇུག་ལས། བྱང་ཆུབ་སེམས་དེ་མདོར་བསྡུ་ན། ། རྣམ་པ་གཉིས་སུ་ཤེས་བྱ་སྟེ། ། བྱང་ཆུབ་སྨོན་པའི་སེམས་དང་ནི། །
བྱང་ཆུབ་འཇུག་པ་ཉིད་ཡིན་ནོ། ། དེ་གཉིས་ཀྱི་ཁྱད་པར་ཡང༌། དེ་ཉིད་ལས། འགྲོ་བར་འདོད་དང་འགྲོ་བ་ཡི། ། བྱེ་བྲག་ཇི་བཞིན་ཤེས་པ་ལྟར། ། དེ་བཞིན་མཁས་པས་འདི་གཉིས་ཀྱི། ། བྱེ་བྲག་རིམ་བཞིན་ཤེས་པར་བྱ། ། ཞེས་དང༌། བསླབ་པ་ཀུན་ལས་བཏུས་པ་ལས། བྱང་ཆུབ་སེམས་དེ་ནི་རྣམ་པ་གཉིས་ཏེ།
བྱང་ཆུབ་ཏུ་སྨོན་པའི་སེམས་དང༌། བྱང་ཆུབ་ཏུ་ཆས་པའི་སེམས་སོ། ། ཇི་སྐད་དུ་སྡོང་པོ་བཀོད་པའི་མདོ་ལས། རིགས་ཀྱི་བུ་སེམས་ཅན་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་དེ་དག་ནི་སེམས་ཅན་གྱི་ཁམས་ན་དཀོན་ནོ། ། དེ་བས་ཀྱང་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཆས་པའི་སེམས་ཅན་དེ་དག་ནི་ཤིན་ཏུ་དཀོན་ནོ། ། ཞེས་གསུངས་པ་ལྟ་བུའོ། ། དེ་ལ་བྱང་ཆུབ་ཏུ་སྨོན་པའི་སེམས་ནི་ངས་སངས་རྒྱས་སུ་འགྱུར་བར་བྱའོ། ། ཞེས་སྨོན་པ་ལས་སྐྱེ་བ་ཡིན་ཏེ། འཕགས་པ་དཔའ་བར་འགྲོ་བའི་མདོ་ལས། གཡོ་བྱས་ཏེ་བྱང་ཆུབ་ཏུ་སེམས་བསྐྱེད་པ་ཡང་སངས་རྒྱས་ཀྱི་རྒྱུར་གསུངས་ན།
དགེ་བ་སྣ་འགའ་བྱས་ཏེ་སེམས་བསྐྱེད་པ་ལྟ་ཅི་སྨོས་ཞེས་གསུངས་སོ། ། དེའི་ཕྱིར་སྨོན་པའི་སེམས་བསྐྱེད་ཙམ་ནི་ཆོ་ག་ལ་བལྟོས་མི་དགོས་ཤིང་ཚུལ་ཁྲིམས་ཀྱི་སྡོམ་པའི་རྒྱུར་གསུངས་ལ། དེ་ཉིད་ཀྱང་དད་པའི་རྩ་བ་བརྟན་པ་ལས་རྙེད་པའི་ཕྱིར། དད་པ་དང་བྱང་ཆུབ་ཀྱི་སེམས་བརྟན་པ་སེམས་བསྐྱེད་ལེན་པའི་རྒྱུར་གསུངས་ཏེ། བསླབ་བཏུས་ལས། སྡུག་བསྔལ་མཐར་ཕྱིན་འདོད་པ་དང༌། ། བདེ་བའི་མཐར་ཡང་འགྲོ་འདོད་པས། ། དད་པའི་རྩ་བ་བརྟན་བྱ་སྟེ། ། བྱང་ཆུབ་ལ་ནི་བློ་བརྟན་བྱ། ། ཞེས་གསུངས་སོ། །
དད་པའི་ངོ་བོ་ཡང༌། རྒྱ་ཆེ་རོལ་པའི་མདོ་ལས། ཀུན་དགའ་བོ་དད་པ་ལ་སྦྱོར་བར་བྱ་སྟེ། འདི་ནི་དེ་བཞིན་གཤེགས་པ་ལ་གསོལ་བ་འདེབས་པའོ། ། ཞེས་གསུངས་ཤིང༌། དེ་ལས་བྱང་ཆུབ་ཀྱི་སེམས་བསྐྱེད་པར་དཀོན་མཆོག་ཏ་ལའི་མདོ་ལས། རྒྱལ་དང་རྒྱལ་བའི་ཆོས་ལ་དད་གྱུར་ཅིང༌། ། སངས་རྒྱས་སྲས་ཀྱི་སྤྱོད་ལ་དད་བྱེད་ལ། ། བྱང་ཆུབ་བླ་ན་མེད་ལ་དད་གྱུར་ནས། ། སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། །
ཞེས་གསུངས་སོ། ། བྱང་ཆུབ་སེམས་དཔའི་སྤྱོད་པས་མ་ཟིན་པ་དེ་ཙམ་གྱིས་སེམས་བསྐྱེད་པས་ཀྱང་བྱང་ཆུབ་སེམས་དཔའི་གྲངས་སུ་ཆུག་ཅིང་འཁོར་བའི་བདེ་བ་མཐའ་ཡས་པ་བསྐྱེད་པར་ནུས་ཏེ། བྱམས་པའི་རྣམ་པར་ཐར་པ་ལས། རིགས་ཀྱི་བུ་འདི་ལྟ་སྟེ། དཔེར་ན་རྡོ་རྗེ་རིན་པོ་ཆེ་ནི་ཆག་ཀྱང་གསེར་གྱི་རྒྱན་ཁྱད་པར་དུ་འཕགས་པ་ཐམས་ཅད་ཟིལ་གྱིས་གནོན་ཅིང་རྡོ་རྗེ་རིན་པོ་ཆེའི་མིང་ཡང་མི་འདོར་ལ་དབུལ་བ་ཐམས་ཅད་ཀྱང་རྣམ་པར་བཟློག་གོ ། རིགས་ཀྱི་བུ་དེ་བཞིན་དུ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནན་ཏན་དང་བྲལ་ཡང་ཉན་ཐོས་དང་རང་སངས་རྒྱས་ཀྱི་ཡོན་ཏན་གྱི་གསེར་གྱི་རྒྱན་ཐམས་ཅད་ཟིལ་གྱིས་གནོན་ཅིང་བྱང་ཆུབ་སེམས་དཔའི་མིང་ཡང་མི་འདོར་ལ་དབུལ་བ་ཐམས་ཅད་ཀྱང་རྣམ་པར་བཟློག་གོ ། ཞེས་གསུངས་པ་དང༌། རྒྱལ་པོ་ལ་གདམས་པའི་མདོ་ལས་ཀྱང༌། རྒྱས་པར་འབྱུང་བའི་ཕྱིར་རོ། ། འཇུག་པའི་བྱང་ཆུབ་ཀྱི་སེམས་བསྐྱེད་པ་ཉིད་བྱང་ཆུབ་སེམས་དཔའི་སྡོམ་པ་ཡིན་པས།
དེ་ནོད་པའི་ཡུལ་ཡང་བསླབ་བཏུས་རང་འགྲེལ་ལས། ལུང་ནོད་པ་ཐམས་ཅད་དང༌། སྡོམ་པ་བཟུང་བ་ཡང་བྱང་ཆུབ་སེམས་དཔའི་བསླབ་པའི་གནས་ལ་གོམས་པ་ལྷུར་བྱེད་པ། སྡོམ་པ་དང་ལྡན་པ་ལས་ཏེ། དེ་ལྟར་བྱས་ན་དེ་བསླབ་པ་ལས་འདས་ན་རབ་ཏུ་ངོ་ཚ་བར་འགྱུར་ཞིང་བླ་མ་ལ་བསླུས་པར་དོགས་པའི་འཇིགས་པ་སྐྱེ་བའམ། དེ་ལ་ནན་ཏན་བྱ་མི་དགོས་པར་དགའ་བ་དང་གུས་པས་འགྲུབ་པར་འགྱུར་རོ། ། ཞེས་གསུངས་པས། དགེ་བའི་བཤེས་གཉེན་གྱི་མདུན་དུ་ཕྱག་བྱ་བ་དང༌། མཆོད་པ་དང༌། སྡིག་པ་གཤགས་པ་དང༌།
བསོད་ནམས་ལ་རྗེས་སུ་ཡི་རང་བ་དང༌། སངས་རྒྱས་ལ་བསྐུལ་བ་དང༌། གསོལ་བ་གདབ་པ་དང༌། བྱང་ཆུབ་ཏུ་བསྔོ་བ་བྱས་ལ། དམ་བཅའ་ཚིག་ཏུ་བརྗོད་པ། ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་དང༌། ། བྱང་ཆུབ་སེམས་དཔའི་བསླབ་པ་ལ། ། དེ་དག་རིམ་བཞིན་གནས་པ་ལྟར། ། དེ་བཞིན་འགྲོ་ལ་ཕན་དོན་དུ། །
བྱང་ཆུབ་སེམས་ནི་བསྐྱེད་བགྱི་ཞིང༌། ། དེ་བཞིན་དུ་ནི་བསླབ་པ་ལའང༌། ། རིམ་པ་བཞིན་དུ་བསླབ་པར་བགྱི། ། ཞེས་ལན་གསུམ་གྱིས་བླངས་ལ། རྗེས་སུ། དེང་དུས་བདག་ཚེ་འབྲས་བུ་ཡོད། ། མི་ཡི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེ། ། སངས་རྒྱས་སྲས་སུ་ད་གྱུར་ཏོ། ། ད་ནི་བདག་གིས་ཅི་ནས་ཀྱང༌། །
རིགས་དང་མཐུན་པའི་ལས་བརྩམས་ནས། ། སྐྱོན་མེད་བཙུན་པའི་རིགས་འདི་ལ། ། རྙོག་པར་མི་འགྱུར་དེ་ལྟར་བྱ། ། ཞེས་རང་དགའ་བ་སྒོམ་པ་དང༌། བདག་གིས་དེ་རིང་སྐྱོབ་པ་ཐམས་ཅད་ཀྱི། ། སྤྱན་སྔར་འགྲོ་བ་བདེ་གཤེགས་ཉིད་དང་ནི། ། བར་དུ་དེ་ལ་མགྲོན་དུ་བོས་ཟིན་གྱིས། ། ལྷ་དང་ལྷ་མིན་ལ་སོགས་དགའ་བར་གྱིས། ། ཞེས་གཞན་དགའ་བ་བསྐྱེད་པར་བྱའོ། ། དེ་ལྟ་བུའི་ཆོ་ག་ལས།
སྔར་སྨོན་པའི་སེམས་བསྐྱེད་པ་དང་མི་ལྡན་ན། དེ་ཡང་སྐྱེ་བའི་ཕྱིར་ཅིག་ཅར་ཞེས་སྨོས་ཀྱི། སྨོན་པ་དང་འཇུག་པ་བསྡོམས་པ་ཞིག་བྱང་ཆུབ་སེམས་དཔའི་སྡོམ་པའི་ངོ་བོར་མི་འཐད་དེ། བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་ནི་འཇུག་པའི་སེམས་བསྐྱེད་ཡིན་ཏེ། སྨོན་པ་ནི་ཀུན་ཏུ་སློང་བ་ཙམ་གྱིས་སྡོམ་པར་འགྱུར་བས་སོ། ། འགའ་ཞིག་སྨོན་པའི་སེམས། སྨོན་པའི་སེམས་བསྐྱེད། འཇུག་པའི་སེམས། འཇུག་པའི་སེམས་བསྐྱེད། ཅེས་སྨྲ་ཡང༌།
སློབ་དཔོན་གྱི་དགོངས་པ་མིན་ལ། ཁུངས་མེད་དོ། ། ཡང་ན། འཇམ་དཔལ་གྱི་ཞིང་བཀོད་པའི་མདོ་ལས། བཅོམ་ལྡན་འདས་དེས་སྔོན་བྱང་ཆུབ་ཏུ་སེམས་བསྐྱེད་པ་ཇི་ལྟར་གསུངས་པ་དེ་བཞིན་དུ་སེམས་བསྐྱེད་པར་བྱའོ། ། དེ་ཡང༌། འཁོར་བ་ཐོག་མ་མེད་པ་ཡི། ། སྔོན་གྱི་ཐ་མ་ཇི་སྲིད་པ། ། དེ་སྲིད་སེམས་ཅན་ཕན་དོན་དུ། ། སྤྱོད་པ་དཔག་ཡས་སྤྱད་པར་བགྱི། །
ཞེས་སོགས་བསླབ་བཏུས་ལས་གསུངས་པ་བཞིན་དུའམ། ཡང་ན་མགོན་པོ་ཀླུ་སྒྲུབ་ཀྱིས། སེམས་བསྐྱེད་པའི་ཆོ་ག་ལས། ཀུན་རྫོབ་དང༌། དོན་དམ་པའི་སེམས་བསྐྱེད་གཉིས་ཀ་རིམ་པ་བཞིན་བླང་བར་གསུངས་པ་ལྟར་བྱའོ། ། བླང་བའི་ཡུལ། དགེ་བའི་བཤེས་གཉེན་མེད་ན་རང་ཉིད་ཀྱིས་ལེན་ཏེ། བསླབ་བཏུས་འགྲེལ་པར། དེ་ལྟ་བུའི་དགེ་བའི་བཤེས་གཉེན་མེད་ན་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་མངོན་དུ་བསྒོམས་ནས། སྡོམ་པའང་བདག་ཉིད་ཀྱི་སྟོབས་དང་ཡང་སྦྱར་ནས་བླངས་ཏེ།
དེ་ལྟ་མ་ཡིན་ན་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་དང༌། ལྷར་བཅས་པའི་འཇིག་རྟེན་བསླུས་པར་འགྱུར་རོ། ། ཞེས་གསུངས་སོ།། །། གཉིས་པ་མི་ཉམས་པར་བསྲུང་བའི་ཐབས་ལ། ལྟུང་བ་རྣམ་པར་དབྱེ་བས་མི་མཐུན་ཕྱོགས་ཤེས་པར་བྱས་ཏེ་བསྲུང་བ་དང༌། བསླབ་པ་ཡོངས་སུ་སྦྱོང་བས་ཚུལ་ཁྲིམས་ཕུན་སུམ་ཚོགས་པར་བྱས་ཏེ་བསྲུང་བའི་ཚུལ་གཉིས་ལས། དང་པོ་ལ། ལྟུང་བའི་རྣམ་པར་གཞག་པ་སྤྱིར་བསྟན། རྩ་བའི་ལྟུང་བ་བྱེ་བྲག་ཏུ་ཕྱེ་སྟེ་བསྟན།
ཉམས་ན་འཆོས་པའི་རྣམ་གཞག་བཤད་པ་གསུམ་ལས། དང་པོ་ནི། གང་གི་རིགས་དང་མི་རིགས་མ་བརྟགས་པར། ། རྩོམ་མམ་བཟློག་གམ་བཏང་སྙོམས་འཇོག་པ་དང༌། ། འོས་ལས་འདས་བྱེད་ཐམས་ཅད་ལྟུང་བའི་སྡེ། ། དོན་ཆེན་བསྒྲུབ་ལ་ཆུང་བཏང་གཟུགས་བརྙན་དང༌། ། ནུས་པའི་ཡུལ་མིན་ཐམས་ཅད་ལྟུང་མེད་དེ། ། མི་ནུས་དེར་བརྩོན་དེ་ཡི་གཟུགས་བརྙན་ཡིན། ། ཞེས་པ། ཅི་ནུས་པར་རིགས་པ་དང༌།
མི་རིགས་པ་མ་བརྟགས་པར་རྩོམ་པའམ། བཟློག་པའམ། བཏང་སྙོམས་སུ་འཇོག་པའམ། བརྟགས་ཏེ་གང་འོས་པ་ལས་འདའ་བར་བྱེད་ན། ཐ་ན་གདོལ་པའི་བྲན་གྱིས་བཅས་ན་ཡང་ལྟུང་བ་དང་བཅས་པ་ཡིན་ནོ། ། གཡོ་མེད་པར་ལུས་དང་ངག་ཡིད་བརྩོན་པས་ནན་ཏན་མི་བྱེད་པ་དང༌། ད་ལྟར་དང་མ་འོངས་པའི་བདེ་བ་དང་ཡིད་བདེ་བ་ཐམས་ཅད་བསྐྱེད་པའི་ཕྱིར་དེའི་རྐྱེན་ཚོགས་པ་མི་ཚོལ་བ་དང༌། དེའི་བར་དུ་གཅོད་པའི་གཉེན་པོ་སྤང་བ་ལ་མི་འབད་པ་རྣམས་ནི་ལྟུང་བར་འགྱུར་བའོ། ། སྡུག་བསྔལ་དང་ཡིད་མི་བདེ་བ་ཆུང་ངུས་སྡུག་བསྔལ་དང་ཡིད་མི་བདེ་བ་ཆེན་པོའི་གཉེན་པོར་འགྱུར་བ་བསྐྱེད་པ་དང༌། དོན་ཆེན་པོ་བསྒྲུབ་པའི་ཕྱིར་ཆུང་ངུ་ཉམས་པར་བྱེད་པ་ནི་ལྟུང་བའི་གཟུགས་བརྙན་ཞེས་བྱ་སྟེ།
དོན་ལ་ལྟུང་བ་མེད་པ་ཡིན་ནོ། ། རང་གི་ནུས་པའི་ཡུལ་མ་ཡིན་པའི་བྱ་བ་རྣམས་ལ་ལྟུང་བ་མེད་དེ། དོན་མེད་པ་ཉིད་ཀྱིས་དེ་ལ་བསླབ་པ་བཅས་པ་མེད་པའི་ཕྱིར་རོ། ། རང་གིས་ནུས་པའི་སྤྱོད་ཡུལ་མ་ཡིན་པ་གང་ཞིག་ལ་བརྩོན་པར་བྱེད་ན་ལྟུང་བ་མེད་པའི་གཟུགས་བརྙན་ཏེ། དོན་ལ་ལྟུང་བར་འགྱུར་བ་ཡིན་ནོ། ། དེ་ཡང་བསླབ་བཏུས་འགྲེལ་པ་ལས། དེ་དག་ནི་མདོར་བྱང་ཆུབ་སེམས་དཔའི་བསླབ་པའི་ཁོག་པ་ཡིན་ཏེ། རྒྱས་པ་ནི་བསྐལ་པ་དཔག་ཏུ་མེད་པར་མཐའ་ཡས་པར་བཤད་དུ་ཡོད་དོ། ། ཞེས་གསུངས་སོ།། །། གཉིས་པ་རྩ་བའི་ལྟུང་བ་བྱེ་བྲག་ཏུ་ཕྱེ་སྟེ་བཤད་པ་ནི།
༡ གསུམ་གྱི་དཀོར་འཕྲོག་དང་པོ། མཆོད་རྟེན་གྱི་རྫས་འཕྲོག་གམ། དགེ་འདུན་གྱི་དང༌། ཕྱོགས་བཞིའི་དགེ་འདུན་ལ་ཕུལ་བ་འཕྲོག་གམ། འཕྲོག་ཏུ་འཇུག་པ་འདི་ནི་རྩ་བའི་ལྟུང་བ་དང་པོའོ། ༢ ། ཆོས་སྤོང་གཉིས། ཉན་ཐོས་དང༌། རང་སངས་རྒྱས་དང༌། ཐེག་པ་ཆེན་པོའི་ཆོས་སྤོང་ཞིང་འགོག་ཏུ་འཇུག་པ་ནི་གཉིས་པའོ།
༣ ། ཚུལ་ལྡན་ཚུལ་འཆལ་འཕྲོག་བསྣུན་བཙོན་རར་གཞུག ། སྲོག་འབྲལ་བསླབ་པ་འབེབས་པ་གསུམ་པ་སྟེ། ། སྟོན་པའི་ཕྱིར་རབ་ཏུ་བྱུང་སྟེ་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་གྱོན་པ། བསླབ་པ་བཟུང་ཡང་རུང༌། མ་བཟུང་ཡང་རུང༌། ཚུལ་ཁྲིམས་འཆལ་ཡང་རུང༌། ཚུལ་ཁྲིམས་དང་ལྡན་པ་ཡང་རུང་སྟེ། དེའི་གོས་ངུར་སྨྲིག་འཕྲོག་གམ། ཁྱིམ་ན་གནས་པར་བྱེད་དུ་འཇུག་གམ།
ལུས་ལ་ལག་ཆས་བསྣུན་ནམ། བཙོན་རར་འཇུག་གམ། སྲོག་དང་བྲལ་བར་བྱེད་དུ་འཇུག་པ་ནི་གསུམ་པའོ། ༤ ། མཚམས་མེད་ལས་བྱེད་བཞི་དང༌། མ་དང༌། ཕ་དང༌། དགྲ་བཅོམ་པ་གསོད་པ་དང༌། དགེ་འདུན་འདུམས་པ་འབྱེད་པ་དང༌། སངས་རྒྱས་ལ་ངན་སེམས་ཀྱི་ཁྲག་འབྱིན་པ་སྟེ།
མཚམས་མེད་པའི་ལས་ལྔ་ལས་གང་ཡང་རུང་བའི་ལས་བྱེད་པ་ནི་བཞི་པའོ། ༥ ། ལོག་ལྟ་ལྔ། རྒྱལ་པོ་ལ་ཡིན། གང་ཡང་རྒྱུ་མེད་པར་སྨྲ་བར་གྱུར་ལ། འཇིག་རྟེན་ཕ་རོལ་ལ་གཡེལ་ཏེ་མི་དགེ་བ་བཅུའི་ལས་ཀྱི་ལམ་ཡང་དག་པར་བཟུང་ནས་གནས་ཤིང༌། སེམས་ཅན་གཞན་མང་པོ་དག་ཀྱང་མི་དགེ་བ་བཅུའི་ལས་ཀྱི་ལམ་ཡང་དག་པར་འཛིན་དུ་འཇུག་སྟེ། འདུལ་ཞིང་འཛུད་ལ་འགོད་པ་ནི་ལྔ་པའོ། ། དེ་དག་ནི། ནམ་མཁའི་སྙིང་པོའི་མདོ་ལས།
རིགས་ཀྱི་བུ་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བའི་རྩ་བའི་ལྟུང་བ་ལྔ་སྟེ། རྩ་བའི་ལྟུང་བ་དེ་དག་གིས་རྒྱལ་རིགས་སྤྱི་བོ་ནས་དབང་བསྐུར་བ་དགེ་བའི་རྩ་བ་སྔོན་བསྐྱེད་པ་ཐམས་ཅད་ཐལ་བར་རློག་སྟེ། ཕམ་པར་གྱུར་ཅིང་ལྷ་དང་མིའི་བདེ་བའི་གནས་ཐམས་ཅད་ལས་ལྷུང་ནས་ངན་སོང་དུ་འགྲོ་བར་འགྱུར་རོ། ། ཞེས་གསུངས་སོ། ། གྲོང་ལྗོངས་གྲོང་ཁྱེར་དང༌། ། གྲོང་རྡལ་ཡུལ་འཁོར་འཇོམས་ལྔ་བློན་པོ་དང༌། ། གང་ཡང་གྲོང་དང༌། ལྗོངས་དང༌། གྲོང་ཁྱེར་དང༌། གྲོང་རྡལ་དང༌།
ཡུལ་འཁོར་འཇོམས་པར་བྱེད་པའི་རྩ་ལྟུང་ལྔ་ནི་བློན་པོ་ལའོ། ༡ ། སྟོང་པ་ཉིད་བརྗོད་ཕྱིར་ལོག་ཉན་ཐོས་སྨོན། ། སེམས་བསྐྱེད་པའི་རིགས་ཀྱི་བུ་བློ་ཆུང་བ་བློ་མ་སྦྱངས་པ་དེ་དག་གི་ནང་དུ་བྱང་ཆུབ་སེམས་དཔའ་ལས་དང་པོ་པས། སྟོང་པ་ཉིད་དང་ལྡན་པའི་མདོ་སྡེ་མཆོག་ཏུ་ཟབ་པ་བསྟན་ན། སོ་སོ་སྐྱེ་བོ་དེ་དག་སྔངས་ཏེ་བླ་ན་མེད་པའི་བྱང་ཆུབ་ལས་སེམས་ཕྱིར་ལོག་སྟེ་ཉན་ཐོས་ཀྱི་བྱང་ཆུབ་ལ་སྨོན་ན། ལས་དང་པོ་པ་དེའི་རྩ་བའི་ལྟུང་བ་དང་པོར་འགྱུར་རོ། ། དེའི་ཕྱིར་བྱང་ཆུབ་སེམས་དཔས་བསམ་པ་དང་བག་ལ་ཉལ་ཤེས་པར་བྱས་ལ། བསམ་པ་ཇི་ལྟ་བ་བཞིན་དུ་སེམས་ཅན་རྣམས་ལ་བགས་ཀྱིས་ཆོས་བསྟན་པར་བྱའོ། ༢ །
རྫོགས་པའི་བྱང་ཆུབ་ཕྱིར་ལྡོག་སྨྲ་བྱེད་དང༌། ། ཁྱོད་ཀྱིས་ཕ་རོལ་ཏུ་ཕྱིན་པ་དྲུག་སྤྱད་པར་མི་ནུས། འཚང་རྒྱ་བར་མི་ནུས་ཀྱི། ཁྱོད་རང་ཉན་ཐོས་སམ། རང་སངས་རྒྱས་ཀྱི་ཐེག་པར་སེམས་སྐྱེད་ཅིག་དང༌། དེས་ན་ཁྱོད་འཁོར་བ་ལས་ངེས་པར་འབྱུང་ངོ༌། ། ཞེས་སྨྲ་བ་འདི་ནི་གཉིས་པའོ། ༣ ། སོ་སོ་ཐར་སྤངས་ཐེག་ཆེན་སྦྱོར་བ་དང༌། ། སོ་སོ་ཐར་པ་དང་འདུལ་བའི་ཚུལ་ཁྲིམས་ལེགས་པར་བསྲུངས་པས་ཅི་ཞིག་བྱ།
ཁྱོད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ལ། ཐེག་པ་ཆེན་པོ་སློབས་ཤིག་དང༌། དེས་ན་ཁྱོད་ཀྱིས་ཉོན་མོངས་པའི་རྐྱེན་གྱིས་ལུས་དང༌། ངག་དང༌། ཡིད་རྣམས་ཀྱིས་མི་དགེ་བའི་ལས་གང་བསྒྲུབ་པ་དེ་དག་རྣམ་པར་སྨིན་པར་མི་འགྱུར་བར་དག་པར་འགྱུར་རོ། ། ཞེས་སྨྲ་བ་ནི་གསུམ་པའོ། ༤ ། ཉན་ཐོས་ཐེག་སྤངས་འདིར་སྦྱོར་ཉན་བླངས་དང༌། ། ཉན་ཐོས་ཀྱི་ཐེག་པའི་གཏམ་ཉན་པ་དང༌། ཀློག་པ་དང༌།
ལུང་འབོགས་པ་ལས་ཐབས་དུ་མས་བཟློག་ཅིང༌། གཞི་དེས་ནི་ཁྱོད་ཀྱི་ཉོན་མོངས་པ་མཐར་འབྱིན་པར་མི་ནུས་ཀྱི། ཐེག་པ་ཆེན་པོའི་གཏམ་ནོད་པ་དང༌། ཀློག་པ་དང༌། ཁ་ཏོན་དུ་གྱིས་ཤིག་དང༌། དེས་ན་ཁྱེད་ཀྱི་ངན་འགྲོའི་ལམ་ཐམས་ཅད་ཞི་བར་ཡང་འགྱུར། འཚང་རྒྱ་བར་ཡང་འགྱུར་རོ། ། ཞེས་སྨྲ་བ་ནི་བཞི་པའོ། ། དེ་ལྟར་གསུམ་པོ་དེ་ལ་དེ་དག་གིས་དེའི་ཚིག་བཞིན་དུ་ཉན་ཏེ། དེ་ལྟ་བུ་བླངས་པར་གྱུར་ན་གཉིས་ཀ་ལ་རྩ་བའི་ལྟུང་བར་འགྱུར་གྱི།
སྨྲས་པ་ཙམ་གྱིས་ནི་མ་ཡིན་ནོ། ༥ ། ཕྲག་དོག་དབང་གིས་བདག་བསྟོད་གཞན་སྨད་དང༌། ། གྲགས་པ་དང༌། བསྟོད་པ་དང༌། བཀུར་སྟི་ཐོབ་པའི་ཕྱིར་ཐེག་པ་ཆེན་པོ་འདི་ཚིག་ཏུ་འདོན་པ་དང་ཁ་ཏོན་བྱེད་པ་སྟེ། ཀློག་པ་དང་གཞན་ལ་ཡང་སྟོན་ལ། བདག་ནི་ཐེག་པ་ཆེན་པོ་པ་ཡིན་གྱི། གཞན་ནི་མ་ཡིན་ནོ། ། ཞེས་སྨྲ་ཞིང༌།
གཞན་དག་གི་རྙེད་པ་ལ་ཕྲག་དོག་གིས་འཁྲུགས་པས། དེ་དག་གི་བསྔགས་པ་མ་ཡིན་པ་བརྗོད་ཅིང་མིའི་ཆོས་བླ་མ་བདག་ཉིད་ལ་སྒྲོག་གོ ། དེ་དག་ལ་ཕྲག་དོག་གིས་རྒྱུ་དང་བརྫུན་གྱི་རྐྱེན་གྱིས་རྩ་བའི་ལྟུང་བར་འགྱུར་ཏེ་ལྔ་པའོ། ༦ ། རྙེད་དང་བཀུར་སྟིའི་ཆེད་དུ་བདག་འཚོང་དང༌། ། རྙེད་པ་དང་བཀུར་སྟིའི་ཕྱིར་དུ་མདོ་སྡེ་ཟབ་མོ་སྟོང་པ་ཉིད་དང་ལྡན་པ་གང་ཡིན་པ་དག་ལ་ཆོས་འདི་དག་ནི་ཁོ་བོ་ཉིད་ཀྱིས་བློས་རྟོགས་ནས་ཁོ་བོས་སྙིང་རྗེ་བས་དེ་བཞིན་དུ་ཁྱོད་ལ་བསྟན་གྱིས། ཁྱོད་ཀྱིས་ཀྱང་ཅི་ནས་འདི་སངས་རྒྱས་ཀྱི་ཆོས་ཟབ་མོ་རྣམས་ལ་མངོན་སུམ་དུ་འགྱུར་བ་དེ་ལྟར་སྒོམས་ཤིག དེ་ལྟར་བྱས་ན་ཁྱོད་ད་ལྟར་ཁོ་བོ་བཞིན་དུ་ཡེ་ཤེས་མཐོང་བར་འགྱུར་རོ་ཞེས་སྨྲའི། འདི་སྐད་དུ་ཁོ་བོས་མདོ་སྡེ་ཟབ་མོ་ཟབ་པ་འདི་ལྟ་བུ་ནི་བཀླགས་པ་ཙམ་གྱིས་བསྟན་པར་ཟད་ཀྱིས། མངོན་སུམ་དུ་བྱས་པ་ནི་མ་ཡིན་ནོ། །
ཞེས་ནི་མི་སྨྲ་སྟེ། རྙེད་པ་དང་བཀུར་སྟིའི་ཆེད་དུ་བདག་འཚོང་ཞིང་དེའི་རྐྱེན་གྱིས་རྩ་ལྟུང་དུ་འགྱུར་ཏེ་དྲུག་པའོ། ༧ ། དགེ་སློང་ཆད་པས་གཅོད་འཇུག་གསུག་འབུལ་དང༌། ། རྒྱལ་རིགས་ཀྱི་མདུན་ན་འདོན། གདོལ་པ་དང༌། བློན་པོ་དང༌། ཤོར་བ་གདོལ་པ་བླུན་པོ་མཁས་པའི་ང་རྒྱལ་ཅན། ནོར་ཆེ་ལ་ལོངས་སྤྱོད་ཆེ་བ་དག་གཏོང་བས་རྒྱགས་ཤིང༌། དྲེགས་པས་དགེ་སྦྱོང་དང་རྒྱལ་རིགས་ནས་འབྱེད་པའི་དབྱེན་བྱེད་ཅིང༌།
དེ་དག་རྒྱལ་རིགས་ལ་བརྟེན་ནས་དགེ་སྦྱོང་རྣམས་ལ་ཆད་པས་གཅོད་དུ་འཇུག ཆད་པས་ནོར་འཕྲོག་ཏུ་འཇུག་སྟེ། གནོད་པ་དེས་དགེ་སྦྱོང་དེ་དག་གང་ཟག་གིའམ། དགེ་འདུན་གྱིའམ། ཕྱོགས་བཞིའི་དགེ་འདུན་གྱིའམ། མཆོད་རྟེན་གྱི་དཀོར་དག་དགེ་སྦྱོང་རྣམས་རྐུར་བཅུག་ནས་དེ་དག་ལ་གསུག་ཏུ་འབུལ་ལོ། ། གདོལ་པ་དེ་དག་གིས་ཀྱང་རྒྱལ་རིགས་དེ་དག་ལ་དབུལ་བར་འགྱུར་ཏེ། དེ་དག་གཉིས་ཀ་ལ་རྩ་བའི་ལྟུང་བར་འགྱུར་ཏེ་བདུན་པའོ། ༨ ། ཞི་གནས་འདོར་ཞིང་སྤོང་བའི་ལོངས་སྤྱོད་དག །
ཁ་ཏོན་བྱེད་པར་སྦྱིན་བརྒྱད་ཕལ་པ་ལ། ། ཞེས་པ། ནམ་མཁའི་སྙིང་པོའི་མདོ་ལས། རྒྱལ་རིགས་དང་གདོལ་པ་དེ་དག་ཀྱང་དགེ་སྦྱོང་རྣམས་ལ་རབ་ཏུ་སྡང་བར་འགྱུར་ཏེ། ཆོས་འདི་ལྟ་བུ་ནི་ཆོས་མ་ཡིན་པར་འདོགས་ཤིང་ཆོས་སྤངས་ནས་ཆོས་མ་ཡིན་པ་ལ་འཇོག་པར་འགྱུར་རོ། ། མདོ་དང༌། འདུལ་བ་དང༌། བསླབ་པ་ལ་མི་འདའ་ཞིང༌། ནག་པོ་བསྟན་པ་དང་ཆེན་པོ་བསྟན་པ་སྤངས་ཏེ། སྙིང་རྗེ་ཆེན་པོའི་ཚུལ་དང༌།
ཤེས་རབ་ཀྱི་ཕ་རོལ་ཏུ་ཕྱིན་པའི་བསླབ་པ་དང༌། ཐབས་ལ་མཁས་པའི་བསླབ་པ་དང༌། མདོ་སྡེ་གཞན་དག་ལས་བསླབ་པ་དེ་དག་ཀྱང་སྤངས་ནས། ཆོས་འདི་ལྟ་བུ་དང་ལྡན་པའི་དགེ་སྦྱོང་རྣམས་ལ་འཚེ་བའི་ཕྱིར་བཀའ་ཁྲིམས་གང་གིས་དགེ་སློང་རྣམས་ལ་གནོད་པར་འགྱུར་བ་དང༌། ཞི་གནས་དང་ལྷག་མཐོང་དང་རྣམ་པར་མཐུན་པའི་རྣལ་འབྱོར་ཡིད་ལ་བྱེད་པ་འཐོར་བར་བྱེད་པ་དང༌། འཕྱ་བ་དང་གནོད་སེམས་ཅན་མང་དུ་འགྱུར་བའི་ཁྲིམས་འཆའ་བར་བྱེད་དོ། ། རྒྱུ་དེས་ན་དགེ་སློང་རྣམས་ཉེ་བར་ཞི་བར་མི་འགྱུར། བསྲབས་པར་མི་འགྱུར་རོ། ། དེའི་ཚེ་དགེ་སློང་དེ་དག་བསམ་པ་ཉམས་པར་འགྱུར། ཚུལ་ཁྲིམས་ཉམས་པར་འགྱུར།
ཆོ་ག་ཉམས་པར་འགྱུར། ལྟ་བ་ཉམས་པར་འགྱུར་རོ། ། དེ་ཅིའི་ཕྱིར་ཞེ་ན། སྒྱིད་ལུག་པར་འགྱུར་བ་དང༌། བྱ་བ་མང་བར་འགྱུར་བ་དང༌། དགེ་སྦྱོང་མ་ཡིན་པ་དགེ་སྦྱོང་དུ་ཁས་འཆེ་བ་དང༌། ཚངས་པར་སྤྱོད་པ་མ་ཡིན་པར་ཚངས་པར་སྤྱོད་པར་ཁས་འཆེ་ཞིང་ལུག་བོང་ལྟར་སྤྱོད་པས་སོ། ། རེག་པར་བྱ་བའི་ཆོས་སྟོན་པ་དེ་དག་དེ་བས་ཀྱང་རྒྱལ་རིགས་འཁོར་དང་བཅས་པས་བཀུར་སྟི་བྱ་བར་འགྱུར། རིམ་གྲོ་དང་མཆོད་པ་བྱས་པར་འགྱུར་རོ། ། དེ་དག་ཀྱང་ཁྱིམ་པ་རྣམས་ལ་དགེ་སློང་སྤོང་བ་ལ་བརྩོན་པ་རྣམས་ཀྱི་བསྔགས་པ་མ་ཡིན་པ་བརྗོད་པར་འགྱུར་རོ། །
རྒྱལ་རིགས་འཁོར་དང་བཅས་པ་དེ་ཡང་དགེ་སློང་སྤོང་བ་ལ་བརྩོན་པ་རྣམས་ལ་རབ་ཏུ་སྡང་བར་འགྱུར། འཕྱ་བར་འགྱུར་ཏེ། དེས་ན་དགེ་སློང་སྤོང་བ་ལ་བརྩོན་པ་རྣམས་ཀྱི་ལོངས་སྤྱོད་དང་ཉེ་བར་སྤྱོད་པ་གང་ཡིན་པ་དེ་དགེ་སློང་ཁ་ཏོན་བྱེད་པ་ལ་དགའ་བ་རྣམས་ལ་སྦྱིན་པར་འགྱུར་ཏེ། དེ་དག་གཉིས་ཀ་ལ་ཡང་རྩ་བའི་ལྟུང་བར་འགྱུར་རོ། ། ཞེས་གསུངས་སོ། ། གཙོ་བོར་འབྱུང་ཉེས་བཞག་གི་ཀུན་ལ་ཀུན། ། རྩ་ལྟུང་ཉིད་འགྱུར། ཞེས་པ། བསླབ་བཏུས་རང་འགྲེལ་དུ། གལ་ཏེ་རྒྱལ་རིགས་ལ་སོགས་པ་བྱང་ཆུབ་སེམས་དཔའ་ཡིན་ན།
ཇི་ལྟར་དེ་དག་གི་ལྟུང་བ་ངེས་ཤིང༌། གཞན་དག་གིས་ནི་མ་ངེས། ཇི་སྟེ་དེ་དག་སྡོམ་པ་ཅན་མ་ཡིན་ན་ནི་དེ་དག་གི་ལྟུང་བ་ཇི་ལྟར་རྣམ་པ་གཞག་ཅིང༌། སྡོམ་པ་ཅན་དག་ཉེས་པ་དེས་ཟིན་པར་ཡང་ཇི་ལྟར་འགྱུར་ཞེ་ན། འདི་ནི་ཉེས་པ་མེད་དེ། གང་དུ་གང་དག་ལ་མང་དུ་འབྱུང་བ་དེ་དག་ལ་དེ་རང་གི་མིང་ནས་སྨོས་ཏེ་བསྟན་པས་འཇིགས་པ་བསྐྱེད་པས་ཕྱིར་བཟློག་གོ ། ཐམས་ཅད་ཀྱིས་ཀྱང་ཕན་ཚུན་དུ་ལྟུང་བ་ཐམས་ཅད་སྤང་བར་བྱའོ། ། རང་བཞིན་གྱིས་ཁ་ན་མ་ཐོ་བ་ཆེ་བས་ན། རང་གིས་ཡང་དག་པར་མ་བླངས་པ་ན་ཡང་སྐལ་བ་མེད་པ་དང་དགེ་བའི་རྩ་བ་ཆད་པར་འགྱུར་བས། དེས་ན་སྡོམ་པ་ཅན་ལ་ཤིན་ཏུ་ཆེས་འགྱུར་ཏེ།
དེ་ལྟར་དཔྱད་པས་ཆོག་གོ ། ཞེས་གསུངས་སོ། ། མིང་དུ་བཅོ་བརྒྱད་དང༌། རྫས་སུ་བཅུ་བཞི། མིང་སོ་སོ་ལ་བཅོ་བརྒྱད། དེ་དག་ལས་བློན་པོའི་རྣམས་རྫས་རིགས་གཅིག་ཏུ་འདུ་བའི་རྫས་སུ་བཅུ་བཞིའོ། ། དེ་སྟེང་བྱང་སེམས་བཏང༌། ཉན་ཐོས་དང་རང་སངས་རྒྱས་དང་ལྡན་པའི་ཡིད་ལ་བྱེད་པས་གནས་ན་སྨོན་པའི་སེམས་ཀྱང་བཏང་བར་འགྱུར་བས། བྱང་ཆུབ་ཀྱི་སེམས་རིལ་གྱིས་བཏང་བ་ཞེས་བྱ་སྟེ། ཐབས་ལ་མཁས་པའི་མདོ་ལས།
ཉན་ཐོས་དང་རང་སངས་རྒྱས་ཡིད་ལ་བྱེད་པ་དེ་མ་སྤངས་ན་སངས་རྒྱས་ཀྱི་ས་ལ་ཡོངས་སུ་མྱ་ངན་ལས་འདའ་བའི་སྐལ་བ་མེད་དོ། ། ཞེས་སོ། ། གཞན་རྩ་བའི་ལྟུང་བ་དག་གིས་སྨོན་པའི་སེམས་བསྐྱེད་མི་གཏོང་ཡང་ཡུན་རིང་པོར་སྡུག་བསྔལ་བར་འགྱུར་བ་སྟེ། ནམ་མཁའི་སྙིང་པོའི་མདོ་ལས། དགེ་བའི་རྩ་བ་སྔོན་བསྐྱེད་པ་ཐམས་ཅད་ཐལ་བར་རློག་སྟེ། ཕམ་པར་གྱུར་ཅིང་ལྷ་དང་མིའི་ཐེག་པ་ཆེན་པོའི་བདེ་བའི་གནས་ལས་ལྷུང་ནས་ངན་སོང་དུ་འགྲོ་བར་འགྱུར། ཡུན་རིང་པོར་འཁོར་བ་ན་འཁོར་བར་འགྱུར། དགེ་བའི་བཤེས་གཉེན་དང་བྲལ་བར་འགྱུར་རོ། ། ཞེས་གསུངས་ཤིང༌། སྐྱེས་རབས་ལས།
སྙིང་རྗེའི་བདག་ཉིད་ཅན་ཡང་དུད་འགྲོར་སྐྱེ། ། དེ་ནའང་ཆོས་ཀྱི་འདུ་ཤེས་ཉམས་པ་མེད། ། ཅེས་པས་སོ། ། བྱང་སའི་ཕམ་བཞི་བསྣན་པ་ཐུན་འདས་ནའོ། ། བྱང་ཆུབ་སེམས་དཔའི་ས་ལས་གསུངས་པའི་ཕམ་པ་བཞི་ཡང་འདིར་བཟུང་སྟེ། བསླབ་བཏུས་འགྲེལ་པ་ལས། ཆགས་དང་སེར་སྣ་མི་བཟད་པས། ། སློང་ལ་སྦྱིན་པར་མི་བྱེད་དང༌། ། སྒྲིམས་ཏེ་དགའ་བར་བྱེད་པ་ན། ། སེམས་ཅན་ལ་ནི་མི་བཟོད་དང༌། །
ཁྲོས་པས་སེམས་ཅན་བརྡེག་པ་དང༌། ། ཉོན་མོངས་པ་དང་གཞན་མཐུན་པས། ། ཆོས་ལྟར་བཅོས་པ་བརྗོད་པའོ། ། ཞེས་གསུངས་སོ།། །། གསུམ་པ་ཉམས་ན་ཕྱིར་བཅོས་པའི་རྣམ་གཞག་བཤད་པ་ནི། གསོལ་བཏབ་རྨི་ལམ་འཕགས་པ་ནམ་སྙིང་གི ། མདུན་དུ་འདུག་སྟེ་བཤགས་སམ། བྱང་ཆུབ་སེམས་དཔའ་ཆེན་པོ་ནམ་མཁའི་སྙིང་པོའི་མིང་བརྗོད་ཅིང༌། ཕྱག་བཙལ་ནས་མདུན་དུ་དེ་ཉིད་ཀྱི་གཟུགས་སམ་ཅི་རིགས་པའི་གཟུགས་ཀྱིས་སྣང་བར་འགྱུར་རོ། ། གལ་ཏེ་སྟོན་པར་མི་བྱེད་ན་བྱང་ཆུབ་སེམས་དཔའ་ལས་དང་པོ་པ་ཉེས་པ་དང་བཅས་པ་དེས་ཐོ་རངས་ལངས་ལ།
ཤར་ཕྱོགས་སུ་བལྟས་ཏེ་འདུག་ལ་བདུག་པས་བདུག་པར་བྱ། ལྷའི་བུ་སྐྱ་རེངས་ལ་གསོལ་བ་གདབ་པར་བྱ་སྟེ། ཚིག་འདི་སྐད་དུ། སྐྱ་རེངས་སྐྱ་རེངས་སྙིང་རྗེ་ཆེན་པོ་སྐལ་བ་ཆེན་པོ་ཁྱོད་འཛམ་བུའི་གླིང་དུ་ཤར་མ་ཐག་ཏུ་སྙིང་རྗེས་བདག་ལ་ཁེབས་པར་མཛད་དུ་གསོལ། ནམ་མཁའི་སྙིང་པོ་སྙིང་རྗེ་ཆེན་པོ་དང་ལྡན་པ་ལ་ཡང་བདག་གིས་ཚིག་གིས་མྱུར་དུ་བསྐུལ་ཏེ། ཐབས་གང་གིས་བདག་ལྟུང་བ་འཆགས་པར་འགྱུར་བ་དང༌། ཐེག་པ་ཆེན་པོ་འཕགས་པ་ལ་ཐབས་དང་ཤེས་རབ་ཐོབ་པར་འགྱུར་བའི་ཐབས་དེ་བདག་གི་རྨི་ལམ་དུ་བསྟན་དུ་གསོལ། ཞེས་སྨྲས་ལ། དེའི་ཚེ་མལ་དུ་གཉིད་ལོག་པར་བྱ་སྟེ། འཛམ་བུའི་གླིང་འདིར་སྐྱ་རེངས་ཤར་མ་ཐག་ཏུ་བྱང་ཆུབ་སེམས་དཔའ་སེམས་དཔའ་ཆེན་པོ་ནམ་མཁའི་སྙིང་པོ་དང་ཕྲད་པར་འགྱུར་ཏེ།
བྱང་ཆུབ་སེམས་དཔའ་ལས་དང་པོ་པ་དེའི་རྨི་ལམ་དུ་དེའི་གཟུགས་མདུན་དུ་འདུག་སྟེ་རྩ་བའི་ལྟུང་བ་དེ་དག་འཆགས་སུ་འཇུག་གོ ། ཉིན་དང་མཚན། ལན་གསུམ་ཕུང་པོ་གསུམ་པའི་མདོ་འདོན་ཅིང༌། ། རྒྱལ་བ་སྲས་བཅས་ལ་བརྟེན་ཞི་བར་བྱ། ། ཉེ་བ་འཁོར་གྱིས་ཞུས་པ་ལས་གསུངས་པའི་བྱང་ཆུབ་ལྟུང་བཤགས་ཀྱིས་དག་པར་བྱ་བ་སྟེ། དེ་དག་ནི་མདོར་མཚོན་པ་ཙམ་ཡིན་ནོ། ། བྱང་སེམས་བཏང་ན་སྡོམ་པ་བསྐྱར་ནས་ལེན། དེ་ལྟར་རྩ་བའི་ལྟུང་བ་དེ་དག་སྡིག་པ་སྟོབས་བཞིས་སྦྱངས་ནས། བྱང་ཆུབ་སེམས་དཔའི་སྡོམ་པ་སྔར་བཞིན་དུ་བླང་བར་བྱའོ།། །། གཉིས་པ་བསླབ་པ་ཡོངས་སུ་སྦྱོང་བས་ཚུལ་ཁྲིམས་ཕུན་སུམ་ཚོགས་པར་བྱས་ཏེ་བསྲུང་བ་ལ་མདོར་བསྟན་པ་དང༌།
རྒྱས་པར་བཤད་པ་གཉིས་ལས། དང་པོ་ནི། གང་གིས་ལྟུང་བར་མི་འགྱུར་གནས་ཏེ་འདིར། ། གཏོང་དང་བསྲུང་དང་དག་པ་སྤེལ་བ་བཞིར། ། བསྡུས་ནས་ལུས་དང་ལོངས་སྤྱོད་དགེ་བ་ཡི། ། དབྱེ་བ་རྣམ་པ་བཞི་ཡང་གསུམ་གསུམ་འགྱུར། ། བསླབ་བཏུས་ལས། གང་གིས་ལྟུང་བར་མི་འགྱུར་བའི། ། གནས་ཀྱི་གནས་རྣམས་འདིར་རིག་བྱ། ། བདག་གི་ལུས་དང་ལོངས་སྤྱོད་དང༌། །
དགེ་བ་དུས་གསུམ་སྐྱེས་པ་རྣམས། ། སེམས་ཅན་ཀུན་ལ་བཏང་བ་དང༌། ། དེ་བསྲུང་དག་པ་སྤེལ་བའོ། ། ཞེས་གསུངས་པའི་དོན་ཡིན་ལ། གཏོང་བ་དང༌། བསྲུང་བ་དང༌། དག་པ་དང༌། སྤེལ་བ་ཅི་རིགས་པར་བསྒོམ་པར་བྱའོ། ། བཞི་པོ་དེ་དག་རེ་རེ་ཡང༌། ལུས་དང༌།
ལོངས་སྤྱོད་དང༌། དགེ་བ་སྟེ། རྣམ་པ་གསུམ་དུ་དབྱེ་བས་བཅུ་གཉིས་སུ་འགྱུར་རོ།། །། གཉིས་པ་རྒྱས་པར་བཤད་པ་ལ། གཏོང་བ་རྒྱས་པར་བཤད། སྲུང་བ་རྒྱས་པར་བཤད། དག་པ་རྒྱས་པར་བཤད། སྤེལ་བ་རྒྱས་པར་བཤད། དོན་བསྡུ་བ་ལྔ་ལས། དང་པོ་ནི།
སེམས་ཅན་ཀུན་ལ་ལུས་དང་ལོངས་སྤྱོད་དང༌། ། དུས་གསུམ་དགེ་བ་སྟེར་བ་གཏོང་བ་ཡིན། ། ཞེས་པ། རེ་ཞིག་གཏོང་བའི་ཕྱིར་ཡོངས་སུ་འཛིན་པའི་ཉེས་པ་བསྒོམས་པའི་སྒོ་ནས་འདོད་ཆགས་དང་བྲལ་བ་བསྐྱེད་ཅིང་གཏོང་བའི་ཕན་ཡོན་ཡང་བསྒོམ་མོ། ། དེ་ལྟར་ཡང་སྒོ་མཐའ་ཡས་པ་བསྒྲུབ་པའི་གཟུངས་ལས། སེམས་ཅན་གང་དག་ཁ་ཅིག་རྩོད་འགྱུར་བ། ། དེ་ཡི་གཞི་རྩ་ཡོངས་སུ་འཛིན་པ་སྟེ། ། དེ་ལྟས་གང་ལ་སྲེད་པར་འགྱུར་བ་སྤོང༌། ། སྲེད་པ་སྤང་བ་བྱས་ན་གཟུངས་སུ་འགྱུར། ། ཞེས་གསུངས་སོ། །
དངོས་པོ་གང་ལ་བདག་གི་སྙམ་དུ་ཡོངས་སུ་བཟུང་བར་མི་བྱ། ཆགས་པར་མི་བྱ། གཡོ་དང་སྲེད་པའི་བག་ལ་ཉལ་མི་བྱ། གང་གཏོང་བའི་སེམས་མི་སྐྱེ་བ་དང༌། གཏོང་བའི་བློ་མི་འཇུག་པའི་རྒྱལ་སྲིད་དམ། གཡོག་གམ། ལོངས་སྤྱོད་དེ་ལྟ་བུ་བསྲེལ་བར་མི་བྱའོ། ། གལ་ཏེ་དྲུང་དུ་སློང་བ་འོངས་ལ། དངོས་པོ་ཞིག་བསླངས་པ་ལས། དེས་འདི་ལྟར་དངོས་པོ་འདི་བཏང་ཡང་རུང༌།
མ་བཏང་ཡང་རུང་སྟེ། བདག་ནི་དངོས་པོ་འདི་དག་གདོན་མི་ཟ་བར་འབྲལ་བར་འགྱུར། མི་འདོད་བཞིན་དུ་འཆི་བར་ཡང་འགྱུར་ཞིང༌། དངོས་པོ་འདིས་ཀྱང་བདག་འདོར་བདག་གིས་ཀྱང་དངོས་པོ་འདི་འདོར་གྱིས། དངོས་པོ་འདི་བཏང་ལ་ཡིད་དགའ་བ་དང་སྙིང་པོ་བླངས་ཏེ་འཆི་བའི་དུས་བྱའོ། ། འདི་ཡོངས་སུ་བཏང་ན་བདག་འཆི་བའི་དུས་ཀྱི་ཚེ་སེམས་ཀུན་ནས་ཟིན་ཏེ་གནས་པར་མི་འགྱུར་ཏེ། འདིས་ནི་བདག་འཆི་བའི་དུས་ཀྱི་ཚེ། དགའ་བ་དང༌། མཆོག་ཏུ་དགའ་བ་དང༌། རངས་པ་དང༌།
འགྱོད་པ་མེད་པ་སྐྱེ་བར་འགྱུར་སྙམ་དུ་སེམས་ངེས་པར་བསམ་པར་བྱའོ། ། གལ་ཏེ་དེ་ལྟར་བསམས་ཀྱང་དངོས་པོ་དེ་གཏོང་བར་མ་ནུས་ན། དེས་སློང་བ་ལ་ཀུན་གོ་བར་བྱ་བ་གསུམ་གྱིས་གོ་བར་བྱ་སྟེ། བདག་ནི་ད་དུང་མཐུ་ཆུང་ཞིང་དགེ་བའི་རྩ་བ་ཡོངས་སུ་མ་སྨིན་ཏེ། ཐེག་པ་ཆེན་པོ་ལ་ལས་དང་པོ་པ་དང༌། བདག་ནི་མི་གཏོང་བ་ལ་སེམས་ཀྱི་དབང་དུ་གྱུར་བ་དང༌། བདག་ནི་ཉེ་བར་ལེན་པའི་ལྟ་བ་དང་བཅས་པ་དང༌། བདག་ཏུ་འཛིན་པ་དང༌། བདག་གིར་འཛིན་པ་ལ་གནས་པ་ལགས་ཀྱི། སྐྱེས་བུ་དམ་པ་གཟོད་པར་མཛད་ཅིང་ཡོངས་སུ་གདུང་བར་མི་མཛད་དུ་གསོལ།
ཇི་ལྟར་ཁྱེད་དང་སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་འགྱུར་བ་དེ་ལྟར་བདག་གིས་བགྱིའོ། ། དེ་ལྟར་བསྒྲུབ་བོ། ། དེ་ལྟར་བརྩོན་འགྲུས་བརྩམ་མོ། ། ཞེས་དེ་ལྟར་བྱང་ཆུབ་སེམས་དཔའ་ཁྱིམ་པས་སློང་བ་ལ་ཀུན་གོ་བར་བྱ་བ་གསུམ་གྱིས་གོ་བར་བྱའོ། ། གཏོང་བར་ནུས་ནས། ལག་པ་འདོད་པ་ལ་ལག་པ། རྐང་པ་འདོད་པ་ལ་རྐང་པ། ཉིང་ལག་འདོད་པ་ཉིང་ལག མིག་འདོད་པ་ལ་མིག ལྕེ་འདོད་པ་ལ་ལྕེ།
ཤ་འདོད་པ་ལ་ཤ ཁྲག་འདོད་པ་ལ་ཁྲག མགོ་འདོད་པ་ལ་མགོ སྙིང་འདོད་པ་ལ་སྙིང་སྟེ། ལུས་ཀྱི་རྣམ་པ་ཐམས་ཅད་ཡོངས་སུ་གཏོང་སྟེ། ཅི་ནས་སེམས་ཅན་འདི་དག་ཡོངས་སུ་བསྡུས་པས་བདག་བྱང་ཆུབ་ཐོབ་པའི་ཆོས་ཤེས་པར་འགྱུར་རོ་སྙམ་ནས། སེམས་ཅན་ལ་ཕན་གདགས་པ་དང༌། སེམས་ཅན་ལ་སྙིང་རྗེ་བ་དང༌། སེམས་ཅན་ལ་སྙིང་བརྩེ་བའི་ཕྱིར། འགྱོད་པ་མེད་ཅིང་མྱ་ངན་དུ་མི་བྱེད་པ་དང༌།
རྣམ་པར་སྨིན་པ་ལ་རེ་བ་མེད་པར་ཡོངས་སུ་བཏང་ངོ༌། ། ཆགས་པ་མེད་པར་སྦྱིན་ནོ། ། དེ་ནི་ལུས་གཏོང་བའོ། ། ཕྱི་རོལ་གྱི་དངོས་པོ་འདི་ལྟ་སྟེ། ནོར་དང༌། འབྲུ་དང༌། གསེར་དངུལ་དང༌། རིན་པོ་ཆེ་དང༌། རྒྱན་དང༌། རྟ་དང༌།
གླང་པོ་ཆེ་དང༌། ཤིང་རྟ་དང༌། བཞོན་པ་དང༌། གྲོང་དང༌། གྲོང་ཁྱེར་དང༌། གྲོང་རྡལ་དང༌། ལྗོངས་དང༌། རྒྱལ་སྲིད་དང༌། ཡུལ་འཁོར་དང༌། རྒྱལ་པོའི་ཕོ་བྲང་འཁོར་དང༌།
ཚོང་འདུས་དང༌། བྲན་ཕོ་དང༌། མོ་དང༌། ལས་བྱེད་པ་དང༌། ཞོ་ཤས་འཚོ་བ་དང༌། བུ་དང༌། བུ་མོ་དང༌། གཡོག་རྣམས་ལྟ་ཅི་སྨོས་ཏེ། སེམས་ཅན་གང་དང་གང་ལ་གང་དང་གང་གིས་ཅི་དང་ཅི་དགོས་པར་འགྱུར་བ་སེམས་ཅན་དེ་དང་དེ་དག་ལ་དེ་དང་དེ་ཡོད་པར་སྦྱིན་ནོ། ། དེ་ནི་ལོངས་སྤྱོད་གཏོང་བའོ། །
འདས་པ་དང༌། མ་འོངས་པ་དང༌། ད་ལྟར་གྱི་དགེ་བའི་སེམས་དང་སེམས་ལས་བྱུང་བ་རྣམས་རྗེས་སུ་དྲན་ལ། རྗེས་སུ་དྲན་ནས་ཀྱང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བ་ནི་དགེ་བ་གཏོང་བའོ། ། དེ་ལྟར་གོམས་པའི་སེམས་ལས་བྱུང་བས་ཐམས་ཅད་བཏང་བ་ལ་མོས་པ་ཡོངས་སུ་རྫོགས་ནས། གཏོང་བའི་སེམས་ཀྱི་ཤུགས་དང་འབྲེལ་བས་ལུས་ཡོངས་སུ་བཏང་བས་ཡོངས་སུ་འཛིན་པ་དང་ཐམས་ཅད་བཏང་བ་ནི། ཡོངས་སུ་འཛིན་པའི་རྩ་བ་ལས་བྱུང་བའི་སྲིད་པའི་སྡུག་བསྔལ་ལས་རྣམ་པར་གྲོལ་བས་གྲོལ་བ་ཞེས་བྱའོ། ། བར་དུ་ཡང་བསྐལ་པ་གཞལ་དུ་མེད་ཅིང་གྲངས་མེད་པར་འཇིག་རྟེན་དང་འཇིག་རྟེན་ལས་འདས་པའི་བདེ་བ་ཕུན་སུམ་ཚོགས་པ། ཁྱད་པར་དུ་འཕགས་པ་རྣམ་པ་སྣ་ཚོགས་པ་མཐའ་ཡས་པ་ཡང་མྱོང་བར་འགྱུར་རོ། །
རང་གི་ལུས་ལ་སོགས་པ་མཆིལ་བའི་ཟན་ལྟ་བུ་བདག་རང་ལོངས་སྤྱོད་པར་མི་འདོད་པ་དེས་ཀྱང་གཞན་དག་དྲངས་ནས་སྒྲོལ་ལོ། ། དེའི་ཕྱིར་འཕགས་པ་དཀོན་མཆོག་སྤྲིན་ལས་ཀྱང༌། སྦྱིན་པ་ནི་བྱང་ཆུབ་སེམས་དཔའི་བྱང་ཆུབ་བོ། ། ཞེས་གསུངས།། །། གཉིས་པ་བསྲུང་བ་རྒྱས་པར་བཤད་པ་ནི། དེ་ལའང་གསུམ་ལས། ལུས་བསྲུང་བ་ནི། བསླབ་བཏུས་སུ། མ་བསྲུང་ལོངས་སྤྱོད་ག་ལས་འོང༌། ། གང་མི་སྤྱད་པས་ཅི་ཞིག་སྦྱིན། །
དེ་བས་སེམས་ཅན་ལོངས་སྤྱོད་ཕྱིར། ། ལུས་ལ་སོགས་པ་བསྲུང་བར་བྱ། ། ཞེས་གསུངས་པའི་དོན། བཤེས་གཉེན་བསྟེན་དང་ཆོས་འཛིན་གནོད་གྱུར་སྤོང༌། ། ཞེས། བཤེས་གཉེན་མི་བཏང་བ་དང་ ཆོས་འཛིན་པ་དང༌། གནོད་པར་གྱུར་བ་སྤོང་བ་སྟེ། དེ་ལྟར་ན་རྣམ་པ་གསུམ་གྱིས་ལུས་བསྲུང་བར་གྱུར་བ་ཡིན་ནོ། ། ཇི་ཙམ་གྱིས་དགེ་བའི་བཤེས་གཉེན་མི་གཏང་བ་ཡིན་ཞེ་ན། དགེ་བསྙེན་མ་མི་གཡོ་བའི་རྣམ་ཐར་ལས།
རིགས་ཀྱི་བུ་དགེ་བའི་བཤེས་གཉེན་གྱིས་རྗེས་སུ་བསྟན་པ་ལ་ཞུགས་པའི་བྱང་ཆུབ་སེམས་དཔའ་ལ་སངས་རྒྱས་བཅོམ་ལྡན་འདས་རྣམས་ཐུགས་མཉེས་པར་འགྱུར་རོ། ། དགེ་བའི་བཤེས་གཉེན་གྱི་ཚིག་དང་མི་འགལ་བར་གནས་པའི་བྱང་ཆུབ་སེམས་དཔའ་ལ་ཐམས་ཅད་མཁྱེན་པ་ཉེ་བར་འགྱུར་རོ། ། དགེ་བའི་བཤེས་གཉེན་གྱི་ཚིག་ལ་ཐེ་ཚོམ་མེད་པ་ལ་དགེ་བའི་བཤེས་རྣམས་ཉེ་བར་འགྱུར་རོ། ། དགེ་བའི་བཤེས་གཉེན་ཡིད་ལ་བྱེད་པ་དང་མ་བྲལ་བ་ལ་དོན་ཐམས་ཅད་མངོན་དུ་འགྱུར་རོ། ། ཞེས་གསུངས་པ་མཚོན་པ་ཙམ་སྟེ། རྒྱས་པར་ནོར་བཟང་གིས་བླ་མ་བསྟེན་པའི་ཚུལ་ལས་ཤེས་པར་བྱའོ། ། བྱང་ཆུབ་སེམས་དཔའི་བསླབ་པའི་གཞི་རྣམས་ནི་ཕལ་ཆེར་མདོ་སྡེ་དག་ལས་སྣང་སྟེ། དེ་མ་བལྟས་ན་ལྟུང་བ་བྱུང་བ་དང༌། དེ་ཇི་ལྟར་སྤོང་མི་ཤེས་པ་རྟག་ཏུ་མདོ་སྡེ་ལྟ་བ་ལ་གུས་པར་བྱ་ཞིང༌། ཐོས་བསམ་དང་ནན་ཏན་གྱིས་བསྒྲུབ་པར་བྱ་སྟེ།
དེའི་ཕྱིར་དམ་པའི་ཆོས་ཡོངས་སུ་འཛིན་པ་འདི་མེད་ན། བསྲུང་བར་མི་འགྱུར། དག་པར་མི་འགྱུར། འཕེལ་བར་མི་འགྱུར་ལ། དེའི་ཕྱིར་དེ་ཡང་བྱང་ཆུབ་སེམས་དཔར་མི་འགྱུར་བས། ངེས་པར་དམ་པའི་ཆོས་ཡོངས་སུ་བཟུང་བར་བྱའོ། ། དེ་ལྟར་ཡང་བློ་གྲོས་རྒྱ་མཚོས་ཞུས་པའི་མདོ་ལས། དེ་བཞིན་གཤེགས་པའི་དམ་པའི་ཆོས་འཛིན་པ། ། དྲན་ལྡན་བློ་གྲོས་ལྡན་ཞིང་བློ་ལྡན་འགྱུར། ། ཤེས་རབ་རྒྱ་ཆེན་ཀུན་ནས་ཡེ་ཤེས་ལྡན། །
མཁས་པ་བག་ཆགས་བཅས་པའི་ཉོན་མོངས་སྤོང༌། ། ཞེས་བྱ་བ་ལ་སོགས་པ་གསུངས་སོ། ། གནོད་པར་འགྱུར་བ་ཇི་ལྟ་བུ་ཞེ་ན། ༡ མི་མཐུན། ལུས་ངག་ཡིད་ཀྱི་བག་མ་བསྡམས་པའི་སྤྱོད་པ་ཐམས་ཅད་ནི་བྱང་ཆུབ་ཀྱི་ཕྱོགས་དང་མི་མཐུན་པས་གནོད་པ་ཞེས་བྱའོ། ༢ ། བདུད་ཀྱི་ལས་དང༌། མི་དགེ་བའི་ཆོས་ཀྱི་རྗེས་སུ་འཇུག་པ་དང༌། དགེ་བའི་ཆོས་སྤོང་བ་དེ་དག་ཐམས་ཅད་ནི་བདུད་ཀྱི་ལས་སོ། ༣ །
མི་དགེའི་བཤེས། སྡིག་པ་འཕེལ་བའི་གྲོགས་པོ་བརྟེན་པར་གྱུར་ན་དགེ་བ་ཆུད་འཛའ་བའོ། ༤ ། བྱང་སེམས་བརྗེད་དང༌། སྨོན་ལམ་གྱི་སེམས་བརྗེད་པ་འགྱུར་བའི་ནག་པོའི་ཆོས་བཞིའོ། ༥ ། འཁྲུལ་དང༌། སེམས་ཡོངས་སུ་སྨིན་པར་མ་བྱས་པ་ལ་ཡིད་རྟོན་པ་དང༌། སྣོད་དུ་མ་གྱུར་པ་ལ་སངས་རྒྱས་ཀྱི་ཆོས་རྒྱ་ཆེན་པོ་སྟོན་པ་དང༌། ཐེག་ཆེན་ལ་མོས་པ་ལ་ཐེག་དམན་སྟོན་པ་དང༌།
དགེ་བའི་ཆོས་ཅན་རྣམས་ལ་བརྙས་ཤིང་སྡིག་པའི་ཆོས་ཅན་སྡུད་པ་ནི་བྱང་ཆུབ་སེམས་དཔའི་འཁྲུལ་པ་ཞེས་བྱའོ། ༦ ། མི་མོས་དང༌། དཀོན་མཆོག་གསུམ་དང་ཆོས་ཟབ་མོ་བློས་མི་རྟོགས་པ་ལ་མ་དད་པའོ། ༧ ། ཞལ་ཏ་བྱེད་པའི་གནོད་པ། ཆོས་དང་མཐུན་པ་དང༌། ཆོས་ཉན་པ་དང༌། དེ་བཞིན་གཤེགས་པ་ལ་ཞལ་ཏ་བྱ་བར་བསྟན་པ་ནི་གནོད་པ་མེད་པ་ཡིན་ལ། དེ་ལས་ཕྱིར་ཕྱོགས་ཏེ་བྱ་བ་ནི་གནོད་པའོ།
༨ ། རྩ་ལྟུང་དང༌། སྔར་བཤད་པ་དག་གོ ༩ ། རབ་བྱུང་བར་ཆད་བྱེད་དང༌། གཞན་རབ་ཏུ་བྱུང་བའི་སེམས་དང༌། འཕགས་པའི་ལམ་གྱི་སེམས་ཀྱི་བར་ཆད་བྱེད་པ་དང༌། དགེ་སྦྱོང་དང་བྲམ་ཟེ་རྣམས་ལ་ཁོང་ཁྲོ་བའོ། ༡༠ ། མི་དགེའི་ལམ།
གནས་ངན་ལེན་གྱི་མི་དགེ་བ་བཅུའི་ལས་ཀྱི་ལམ་ལ་ཞུགས་པའོ། ༡༡ ། དགེ་རྩ་བྱེད་པའི་བར་གཅོད། དགེ་བའི་རྩ་བ་གཅིག་གིས་སེམས་བསྐྱེད་པ་ཐ་ན་དུད་འགྲོའི་སྐྱེ་གནས་སུ་སོང་བ་ལ་ཟན་ཆངས་གཅིག་སྦྱིན་པ་དང་ལྡན་པའི་དགེ་བའི་བར་ཆད་བྱེད་པ། ༡༢ རྒྱལ་སྲས་ལ། ཕྲག་དོག གཞན་གྱི་ཁྱིམ་རྣམས་སུ་བྱང་ཆུབ་སེམས་དཔའ་ལ་ཕྲག་དོག་དང་སེར་སྣ་བྱེད་པ། ༡༣ དེ་ལ་ཁོང་ཁྲོ། བྱང་ཆུབ་སེམས་དཔའ་ལ་ཁོང་ཁྲོ་བའམ་སྐུར་པ་བཏབ་པ། གནོད་པའི་ལས་བྱས་སམ།
བྱེད་དུ་བཅུག་པའོ། ༡༤ ། སྒྲིབ་པ་དང༌། ལས་ཀྱི་སྒྲིབ་པ་ཇི་སྙེད་པ་དག་གོ ༡༥ ། བྱང་སེམས་བརྙས་དང༌། སེམས་མ་བསྐྱེད་པ་ལ་ཡང་བརྙས་པ་བཀག་ན། བྱང་ཆུབ་སེམས་དཔའ་ལ་ལྟ་ཅི་སྨོས་དེའི་ཕྱིར་སྟོན་པས། ངའམ་ང་དང་འདྲ་བས་གང་ཟག་གི་དྲོད་བཟུང་གི གང་ཟག་གིས་གང་ཟག་གི་དྲོད་མི་བཟུང་ངོ༌། །
ཞེས་གསུངས་སོ། ། འདིར་གང་ལ་ངེས་པར་བྱང་ཆུབ་ཐོབ་པའི་མཚན་མ་ཡོད་པ་དེ་ལ་བརྙས་པའོ། ༡༦ ། ཆོས་སྤོང༌། དམ་པའི་ཆོས་སྤོང་བ་སྟེ། འཕགས་པ་རྣམ་པར་འཐག་པ་བསྡུས་པའི་མདོ་ལས། འཇམ་དཔལ་གང་ལ་ལ་དེ་བཞིན་གཤེགས་པས་གསུངས་པའི་ཆོས་ལ་ལ་ནི་བཟང་བར་འདུ་ཤེས་ལ། ལ་ལ་ངན་པར་འདུ་ཤེས་ན་དམ་པའི་ཆོས་སྤོང་བའོ། ། ཞེས་གསུངས་སོ། ༡༧ །
ཆོས་སྨྲ་བ། ཆོས་སྨྲ་བ་སྤོང་བ་ཡང་ངོ༌། ༡༨ ཁྱད་དུ་གསོད་པ་དེ་ཡི་གནོད་པ་ཡིན། ། ཤེས་རབ་ཀྱི་ཕ་རོལ་ཕྱིན་པ་ཉིད་བྱང་ཆུབ་སེམས་དཔས་བསླབ་པར་བྱ་ཡི། ཕ་རོལ་ཏུ་ཕྱིན་པ་ལྷག་མ་རྣམས་ཀྱིས་ཅི་ཞིག་བྱ་ཞེས་ཐབས་ཁྱད་དུ་གསོད་པའོ། ། ཡང་རྣམ་པར་འཐག་པ་བསྡུས་པའི་མདོ་ལས། མི་གཏི་མུག་ཅན་དེ་དག་འདི་སྐད་དུ། འདི་ལྟ་སྟེ། བྱང་ཆུབ་ནི་སྟོང་པ་ཉིད་ཀྱི་ཚུལ་དུ་ཚུལ་གཅིག་པ་ཡིན་ནོ། ། ཞེས་ཟེར་བ་དེ་དག་སྤྱོད་པ་ཡོངས་སུ་མ་དག་པ་ཡིན་ནོ། །
ཞེས་གསུངས་པས། དེ་ལྟ་བུས་སུན་འབྱིན་པ་ཡང་གནོད་པ་ཡིན་ནོ། ། དེ་དག་རྣམ་པར་སྤང་བར་བྱ་བ་ནི། ལྷག་པའི་བསམ་པ་བསྐུལ་བའི་མདོ་ལས། ལས་དང་པོ་པའི་བྱང་ཆུབ་སེམས་དཔའ་རྣམས་ཀྱིས་གནོད་པའི་རྣམ་པ་འདི་ལྟ་བུ་དག་ཐོས་ནས་སྐྲག་སྟེ་ཡི་དམ་བླངས་པར་གསུངས་པ་དེ་བཞིན་དུ་བྱའོ། ། དེ་ཇི་ལྟར་འགྲུབ་ཅེ་ན། དྲན་པ་བཅུ་གཉིས་བརྟེན་ལས་གུས་པ་འབྱུང༌། ། དེ་ལས་ཞི་བ་དེ་ལས་ཡང་དག་པ། ། ཇི་བཞིན་ཤེས་སྐྱེ་དེ་ཕྱིར་ཏིང་ངེ་འཛིན། ། དོན་གཉེར་དྲན་ཤེས་ངང་ཚུལ་ཅན་དུ་བྱ། །
དྲན་པ་བཅུ་གཉིས་ནི་འདི་ལྟར་དེ་བཞིན་གཤེགས་པའི་བཀའ་ལས་མི་འདའ་བར་བསྲུང་ཞིང༌། རྣམ་པར་སྨིན་པ་ལ་གུས་པར་བྱ་བའི་དྲན་པ་དང༌། ལུས་ཐམས་ཅད་མི་གཡོ་བའི་ངོ་བོ་ཉིད་དུ་གནས་པར་བྱ་བའི་དྲན་པ་དང༌། སེམས་ཅན་གྱི་དོན་དུ་བྱ་བ་ན་ཡན་ལག་གང་མཁོ་བ་དེ་ལ་དྲན་པ་བརྟེན་པས་བལྟས་ཏེ་མི་གཡོ་བར་བཞག་ལ་མོས་པ་གཞན་གྱི་ཁོ་ན་ལས་བར་བྱས་པས་བརྟན་པ་ཐམས་ཅད་ཀྱི་སྦྱོང་བ་དྲན་པ་དང༌། གསར་བུའི་འཇིགས་པ་དང་དགའ་སྟོན་ལ་སོགས་པ་དང་འབྲེལ་བ་གུས་པར་བྱ་བ་ལ་ལུས་སྐྱོད་པའི་དྲན་པ་དང༌། སྤྱོད་ལམ་བཞི་བྱ་བ་ལ་སྤྱོད་པའི་དྲན་པ་དང༌། སྐབས་སྐབས་སུ་སྤྱོད་ལམ་འཁྲུགས་པ་བསྲུང་བའི་ཕྱིར་སྤྱོད་ལམ་ཕུན་སུམ་ཚོགས་པར་བྱ་བ་ལ་བལྟ་བའི་དྲན་པ་དང༌། སྨྲ་བའི་དུས་ལ་བབ་པ་ན་མ་དད་པ་དང༌། རྒོད་པ་དང༌། ཁྲོས་པ་དང༌།
ཉེ་མགོན་གྱི་ཕྱོགས་སུ་ལྟུང་བ་ལ་སོགས་པའི་དབང་གིས་རྐང་ལག་དང༌། མགོ་དང༌། གདོང་གི་འགྱུར་བ་ཤིན་ཏུ་མི་མཛེས་པར་འགྱུར་བ་བསྡམ་པར་བྱ་བའི་དྲན་པ་དང༌། ཉན་པ་ལ་བརྗོད་པར་བྱ་བ་གང་ཡིན་པ་དེ་སྒྲ་ཇི་ཙམ་གྱིས་དོན་རྟོགས་པར་འགྱུར་བའི་སྒྲ་དེ་ལས་ལྷག་པར་སྨྲ་བར་མི་བྱ་བའི་དྲན་པ་དང༌། གཞན་དོགས་པར་འགྱུར་བའི་ཉེས་པ་བྱུང་ཞིང་མ་བསླབ་པའི་སྐྱེ་བོ་དང་འཕྲད་དེ་ཉམ་ང་བ་ན་རང་གི་སེམས་དད་པར་བྱ་བའི་དེ་ལ་བསྒྲིམས་པའི་དྲན་པ་དང༌། སེམས་ནང་དུ་ལྷག་མཐོང་དང་ཞི་གནས་ཀྱི་ཀ་བ་ལ་རྟག་ཏུ་གདགས་པའི་དྲན་པ་དང༌། ཡང་ནས་ཡང་དུ་སེམས་ཀྱི་གནས་སྐབས་ལ་སོ་སོར་བརྟགས་པའི་དྲན་པ་དང༌། སྐྱེ་བོ་ཕལ་མོ་ཆེ་ཚོགས་པ་ན་གང་ཡང་རུང་བ་ཕལ་ཆེར་མ་ཤོར་དུ་ཟིན་ཀྱང༌། ཇི་སྐད་དུ་བསྟན་པ་བཞིན་དུ་དྲན་པ་བསྲུང་བ་དེ་ལ་བསྒྲིམ་པའི་དྲན་པའོ། ། དྲན་པ་དེ་ལས་གུས་པ་འབྱུང་ལ།
གུས་པ་ནི་བྱ་བ་རྣམས་ལ་སྙིང་ནས་མངོན་དུ་ཕྱོགས་པ་སྟེ། ཁྱད་དུ་གསོད་པའི་གཉེན་པོ་ཡིན་ནོ། ། དེ་ལས་ཞི་བ་ཞེས་བྱ་བ་ཞི་གནས་འབྱུང་ངོ༌། ། དེ་ལས་ཡང་དག་པ་ཇི་ལྟ་བ་བཞིན་དུ་མཐོང་བའམ་ཤེས་པའི་ཤེས་རབ་སྐྱེའོ། ། དེ་ལས་སེམས་ཅན་རྣམས་ལ་སྙིང་རྗེ་ཆེན་པོ་འཇུག་གོ ། སྙིང་རྗེ་ཆེན་པོ་དེས་བསྐུལ་བས་ལྷག་པའི་ཚུལ་ཁྲིམས་དང༌། སེམས་དང༌། ཤེས་རབ་ཀྱི་བསླབ་པ་ཡོངས་སུ་རྫོགས་པར་བྱས་ནས་མངོན་པར་རྫོགས་པར་འཚང་རྒྱའོ། ། དེའི་ཕྱིར་ཏིང་ངེ་འཛིན་དོན་དུ་གཉེར་བས་དྲན་པ་དང་ཤེས་བཞིན་གྱི་ངང་ཚུལ་ཅན་དུ་བྱ་སྟེ། ཉོན་མོངས་པ་ཐམས་ཅད་ཀྱིས་སྐབས་མི་འབྱེད་པ་ནི་མ་ཡེངས་པ་སྟེ་ཡང་དག་པའི་དྲན་པ་ཞེས་བྱའོ། །
དེ་ལས་ཇི་ལྟ་ཇི་ལྟ་བུར་འགྱུར་བ་དེ་ལྟ་དེ་ལྟ་བུ་ཐམས་ཅད་རབ་ཏུ་ཤེས་པ་ནི་ཤེས་བཞིན་ནོ། ། དེ་ལྟ་བས་ན་ཚུལ་ཁྲིམས་དོན་དུ་གཉེར་བས་ཀྱང་ཏིང་ངེ་འཛིན་ལ་འབད་པར་བྱའོ། ། ཚུལ་ཁྲིམས་ཏིང་འཛིན་གཅིག་གིས་གཅིག་འཕེལ་བ། ། འདི་གཉིས་ཀྱིས་ནི་སེམས་ཡོངས་སྦྱོང་བ་འགྲུབ། ། བྱང་ཆུབ་སེམས་དཔའི་བསླབ་པ་འདིར་ཟད་ཅིང༌། ། འདི་ནི་ཆོས་རྣམས་ཀུན་གྱི་རྩ་བ་ཡིན། ། དེ་ཡང་བསླབ་བཏུས་རང་འགྲེལ་དུ། ཚུལ་ཁྲིམས་དང་ཏིང་ངེ་འཛིན་གཅིག་གིས་གཅིག་འཕེལ་བར་བྱེད་པ་འདི་གཉིས་ཀྱིས་སེམས་ཡོངས་སུ་སྦྱོང་བ་ཡོངས་སུ་འགྲུབ་བོ། ། བྱང་ཆུབ་སེམས་དཔའི་བསླབ་པ་འདི་ནི་འདིར་ཟད་དེ། འདི་ལྟ་སྟེ།
སེམས་ཡོངས་སུ་སྦྱོང་བ་དང༌། འདི་ནི་ཆོས་ཐམས་ཅད་ཀྱི་རྩ་བ་ཡིན་ཏེ། འཕགས་པ་དཀོན་མཆོག་སྤྲིན་ལས། སེམས་ནི་ཆོས་ཐམས་ཅད་ཀྱི་སྔོན་དུ་འགྲོ་བ་སྟེ། སེམས་ཡོངས་སུ་ཤེས་ན་ཆོས་ཐམས་ཅད་ཡོངས་སུ་ཤེས་པར་འགྱུར་རོ། ། ཞེས་བྱ་བ་དང༌། ཞེས་པ་ནས། འདི་ལྟར་སེམས་ཀྱི་གྲོང་ཁྱེར་ཡོངས་སུ་དག་པའི་བྱང་ཆུབ་སེམས་དཔའ་དེའི་མདུན་ན་ནི་སངས་རྒྱས་མཐོང་བར་བྱ་བ་ལ་བསྒྲིབ་པའམ། ཆོས་ཉན་པར་བྱ་བ་ལ་བསྒྲིབ་པའམ། སྒྲིབ་པ་ཐམས་ཅད་མི་གནས་སོ། །
ཞེས་བྱ་བ་ལ་སོགས་པ་གསུངས་སོ། ། དེ་ལྟ་བས་ན་སེམས་ཡོངས་སུ་སྦྱོང་བར་བྱ་བ་དེ་ཉིད་བྱང་ཆུབ་སེམས་དཔའི་བསླབ་པ་ཡིན་ནོ། ། ཞེས་བྱ་བ་འདི་རྣམ་པར་གནས་པ་ཡིན་ནོ། ། ཞེས་པའི་བར་དུ་རྒྱས་པར་གསུངས་སོ། ། གང་གིས་རང་ཉིད་མཐོང་བའི་དེ་མ་ཐག ། དགའ་དང་རངས་པར་འགྱུར་བ་ལུས་ཀྱིས་སྤྱད། ། འཇམ་རན་སྙན་པར་སྨྲ་བ་ངག་གིས་དང༌། ། ང་ཡིར་མེད་པའི་ཞི་བ་སེམས་ཀྱིས་བཟུང༌། ། བརྟགས་པ་དང༌། མཐོང་བ་དང༌།
ཐོས་པས་འཇིག་རྟེན་མ་དད་པར་འགྱུར་བ་བསྲུང་བར་བྱ་བ་སྟེ། བསླབ་བཏུས་ལས། དེ་ཕྱིར་རྒྱལ་བས་སྡོམ་པའི་མདོར། ། གང་གིས་སེམས་ཅན་མ་དད་འགྱུར། ། དེ་ནི་བསྒྲིམས་ཏེ་རྣམ་སྤང་ཞེས། ། དཀོན་མཆོག་སྤྲིན་ལས་བཀའ་སྩལ་ཏོ། ། ཞེས་གསུངས་སོ། ། གཏན་དུ་བ་དང་ན་བའི་རྐྱེན་སྨན་དང༌། ། གོས་ལ་སྲེད་པ་ཉོན་མོངས་ཅན་ལྟུང་ཕྱིར། ། གནས་གསུམ་དྲན་པ་ཉེར་བཞག་དེ་ལོངས་སྤྱད། །
འདི་རྣམས་ལུས་བསྲུང༌། སྨན་ནི་གཉིས་ཏེ། གཏན་དུ་བའི་སྨན་དང༌། ན་བའི་རྐྱེན་སྨན་ནོ། ། དེ་ལས་དང་པོའི་དབང་དུ་བྱས་ནས། བསོད་སྙོམས་ལ་འགྲོ་བར་རྩོམ་པའམ། ཟས་ཟ་བར་རྩོམ་པ་ན་སྦྱིན་པ་པོ་ལ་ཕན་གདགས་པ་དང༌། ལུས་ཀྱི་སྲིན་བུ་བསྡུ་བ་དང༌། སེམས་ཅན་ཐམས་ཅད་ཀྱི་དོན་བསྒྲུབ་པ་སྟེ། གནས་གསུམ་ལ་དྲན་པ་ཉེ་བར་བཞག་ཅིང་ཟའོ། །
གཞན་ནི་ན་བའི་རྐྱེན་སྨན་དང༌། གོས་དང༌། མལ་ཆ་དང༌། གཙུག་ལག་ཁང་ལ་སོགས་པའི་ཡོངས་སུ་སྤྱད་པར་བྱ་བ་ཐམས་ཅད་སེམས་ཅན་གྱི་དོན་དུ་བྱིན་གྱིས་བརླབ་པར་བྱ་སྟེ། གཞན་གྱི་རྫས་བདག་གསོ་བའི་སྲེད་པས་སྤྱད་ན་ཉོན་མོངས་པ་ཅན་གྱི་ལྟུང་བར་འགྱུར་རོ། ། ཇི་སྟེ་སྲེད་པ་ནི་མེད་ལ་གཞན་ཆགས་སམ། སེམས་ཅན་གྱི་བྱ་བ་བརྗེད་ནས་སྤྱོད་ན་ཉོན་མོངས་པ་ཅན་མ་ཡིན་པའི་ལྟུང་བར་འགྱུར་རོ། ། གཞན་གྱི་རྫས་སུ་འདུ་ཤེས་ལ་བདག་གི་ཕྱིར་སྤྱོད་ན་བརྐུས་པའི་ལྟུང་བར་འགྱུར་རོ། ། རིན་ཐང་ཚང་ན་སོ་སོ་ཐར་པ་ལས་ཕམ་པར་འགྱུར་རོ། ། བདག་པོ་དང་བཅས་པའི་ལོངས་སྤྱོད་རྣམས་ཀྱིས་བདག་པོ་དང་བཅས་པའི་ལུས་བསྲུང་ངོ་སྙམ་པས་སྤྱད་ན་ཉེས་པ་མེད་དེ།
བྲན་རྟག་ཏུ་ཇོ་བོའི་ལས་བྱེད་པ་གང་གིས་འཚོ་བ་བདག་གི་རྫས་ཡོད་པ་ནི་མ་ཡིན་ནོ། ། དེ་རྣམས་ནི་ལུས་བསྲུང་བའོ། ། ལེགས་སྤྱད་ཚོད་རིགས་པ། ལོངས་སྤྱོད་བསྲུང་ཡིན། དེ་ཡང་ཅི་ནས་ཀྱང་བདག་དང་གཞན་གྱི་བྱང་ཆུབ་ཀྱི་ཕྱོགས་དང་ཐོས་པ་ལ་སོགས་པའི་བར་ཆད་དུ་འགྱུར་བའི་གཏོང་བའམ་མི་གཏོང་བ་གཉིས་ཀ་བསྲུང་བར་བྱའོ། ། སེམས་ཅན་གྱི་དོན་ལ་ནུས་པ་ཆེ་བའམ། ནུས་པ་མཚུངས་པའི་འམ། བྱང་ཆུབ་སེམས་དཔའ་ལྷག་པའམ། མཚུངས་པའི་དགེ་བའི་བར་ཆད་བྱེད་པའི་གཏོང་བ་དང་མི་གཏོང་བ་གཉིས་ཀ་མི་བྱ་བ་ནི་ལེགས་པར་སྤྱད་པའོ། ། ལོངས་སྤྱོད་ཆུང་ངུ་དང་ངན་པས་ཀྱང་དགོས་པ་འགྲུབ་པ་ལྟ་ན།
བདག་གམ་གཞན་དག་གིས་ཀྱང་རུང་སྟེ། ལོངས་སྤྱོད་མང་པོ་དང་བཟང་པོ་ཆུད་གཟོན་པར་ག་ལ་རིགས། དེས་ན་ཚོད་ཤེས་པ་དང་རིགས་པ་དང་ཤེས་པར་བྱ་སྟེ། བསླབ་བཏུས་ལས། ལེགས་སྤྱད་དག་ལ་བརྩམ་པར་བྱ། ། ཐམས་ཅད་ལ་ཡང་ཚོད་རིགས་བྱ། ། དེ་ལྟས་བསླབ་པའི་གཞི་འདི་ལས། ། འདི་ཡི་ལོངས་སྤྱོད་བསྲུང་མི་དཀའ། ། ཞེས་གསུངས་སོ། ། དེ་ནི་ལོངས་སྤྱོད་བསྲུང་བའོ། །
རང་དོན་རྣམ་སྨིན་ལ། སྲེད་སྤངས་འགྱོད་པར་མི་བྱ་བསྒྲགས་པ་མིན། ། ཐོབ་དང་བཀུར་སྟིར་འཇིགས་བྱ་ཁེངས་པ་སྤོང༌། ། ཆོས་ལ་སོམ་ཉི་དོར་བ་དགེ་བསྲུང་ངོ༌། ། རང་ཉིད་མངོན་མཐོ་དང་ངེས་ལེགས་ཙམ་དང་གནས་སྐབས་ཀྱི་མྱང་འདས་ཙམ་གྱི་ཆེད་དུ་ཚུལ་ཁྲིམས་བསྲུང་བ་མ་ཡིན་ཏེ། གཞན་དུ་སངས་རྒྱས་ཀྱི་ཚུལ་ལ་འགོད་པའི་ཕྱིར་དང༌། སེམས་ཅན་ཐམས་ཅད་ལ་ཕན་པ་དང༌། བདེ་བ་དོན་དུ་གཉེར་བས་ཚུལ་ཁྲིམས་བསྲུང་ངོ༌། ། སྔར་བཏང་བའི་བསོད་ནམས་ཉོན་མོངས་པའི་དབང་གིས་ཡང་ལེན་པ་བསྲུང་བར་བྱའོ། ། བསོད་ནམས་བྱིན་པའི་བསོད་ནམས་གང་ཡིན་པ་དེ་ལས་གཞན་གྱི་དོན་ལས་མ་གཏོགས་པར་རྣམ་པར་སྨིན་པ་མི་འདོད་པར་བྱའོ། །
སྦྱིན་ནས་འགྱོད་པའི་སེམས་སྐྱེད་པར་མི་བྱའོ། ། སེམས་ཅན་གྱི་དོན་གྱི་ཕྱིར་ཟང་ཟིང་མེད་པའི་སེམས་ཀྱིས་བསྒྲག་པ་ནི་ཉེས་པ་མེད་ལ། གཞན་ངོ་ཐོར་བྱས་ཏེ་བསྒྲགས་པར་མི་བྱའོ། ། རྙེད་པ་ཐོབ་པ་དང་བཀུར་སྟི་ལ་ཆགས་པས་བདག་གིར་མི་བྱའོ། ། རྟག་ཏུ་ཁེངས་པ་བསྐྱུང་ཞིང་བྱང་ཆུབ་སེམས་དཔའ་ལ་དད་པར་བྱའོ། ། མདོ་སྡེ་མ་ཐོས་པ་དང་མ་ཟིན་པ་རྣམས་ལ་ཡང་སོམ་ཉིར་མི་བྱའོ། ། མདོར་བསྡུ་ན་དགེ་བ་བགྱིས་པ་དེ་དག་བྱང་ཆུབ་ཏུ་ཡོངས་སུ་བསྔོ་བར་བྱ་སྟེ། འཕགས་པ་བློ་གྲོས་མི་ཟད་པའི་མདོ་ལས། དགེ་བའི་རྩ་བ་བྱང་ཆུབ་ཏུ་ཡོངས་སུ་བསྔོས་པ་ནི་བྱང་ཆུབ་ཀྱི་སྙིང་པོ་ལ་འདུག་གི་བར་དུ་བར་མ་དོར་འགའ་ཡང་ཟད་པར་མི་འགྱུར་རོ། ། བཙུན་པ་ཤཱ་ར་དྭ་ཏིའི་བུ་འདི་ལྟ་སྟེ།
དཔེར་ན་ཆུའི་ཐིགས་པ་རྒྱ་མཚོ་ཆེན་པོར་ལྟུང་བ་ནི་བསྐལ་པའི་མཐར་ཐུག་གི་བར་དུ་བར་མ་དོར་ཟད་པར་མེད་དོ། ། ཞེས་གསུངས་སོ། ། དེ་ནི་དགེ་བ་བསྲུང་བའོ།། །། གསུམ་པ་དག་པ་ནི། རྣམ་པ་གསུམ་ལས། དང་པོར། སྟོབས་བཞིས་སྡིག་སྤྱོད་བཟོད་བྱ་ཐོས་པ་བཙལ། ། ནགས་གནས་མཉམ་པར་བཞག་བྱ་མི་སྡུག་དང༌། ། བྱམས་དང་རྟེན་འབྲེལ་དྲན་པ་ཉེར་བཞག་བསྒོམ། ། སྟོང་ཉིད་འཇུག་པ་ཉོན་མོངས་སྦྱོང་བ་སྟེ། །
ལུས་དང༌། བསླབ་བཏུས་ལས། ཇི་ལྟར་ལོ་ཏོག་རྩྭས་ཁེབས་ན། ། ནད་ཀྱིས་ཞུམ་ཞིང་རྒྱས་མི་འགྱུར། ། དེ་ལྟར་སངས་རྒྱས་མྱུ་གུ་ཡང༌། ། ཉོན་མོངས་ཁེབས་ན་རྒྱས་མི་འགྱུར། ། གཉེན་པོས་བསལ་ན་འཕེལ་བར་འགྱུར་བ་དེའི་ཕྱིར་གཉེན་པོ་གསུངས་པ། ལུས་ཀྱི་དག་པ་གང་ཞེ་ན། སྡིག་དང་ཉོན་མོངས་རྣམ་སྦྱོང་ཡིན། ཞེས་པའི་དོན་ཏེ།
སྟོབས་བཞི་ནི་ཆོས་བཞི་བསྟན་པའི་མདོ་ལས། བྱམས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་དང་ལྡན་ན་སྡིག་པ་བྱས་ཤིང་བསགས་པ་རྣམས་ཟིལ་གྱིས་ནོན་པར་འགྱུར་རོ། ། བཞི་གང་ཞེ་ན། འདི་ལྟ་སྟེ། རྣམ་པར་སུན་འབྱིན་པ་ཀུན་ཏུ་སྤྱོད་པ་དང༌། གཉེན་པོ་ཀུན་ཏུ་སྤྱོད་པ་དང༌། ཉེས་པ་ལས་བཟློག་པའི་སྟོབས་དང༌། རྟེན་གྱི་སྟོབས་སོ། ། དེ་ལ་རྣམ་པར་སུན་འབྱིན་པ་ཀུན་ཏུ་སྤྱོད་པ་ནི། མི་དགེ་བའི་ལས་སྤྱད་པ་དེ་ལ་འགྱོད་པ་མང་བ་ཡིན་ནོ། །
དེ་ལ་གཉེན་པོ་ཀུན་ཏུ་སྤྱོད་པ་ནི། མི་དགེ་བའི་ལས་བྱས་ནས་ཀྱང་དགེ་བའི་ལས་ལ་ཤིན་ཏུ་བརྩོན་པའོ། ། དེ་ལ་ཉེས་པ་ལས་བཟློག་པའི་སྟོབས་ནི། སྡོམ་པ་ཡང་དག་པར་བླངས་པས་མི་བྱེད་པའི་སྡོམ་པ་ཐོབ་པའོ། ། དེ་ལ་རྟེན་གྱི་སྟོབས་ནི། སངས་རྒྱས་ཆོས་དང་དགེ་འདུན་ལ་སྐྱབས་སུ་འགྲོ་བ་དང་བྱང་ཆུབ་ཀྱི་སེམས་མི་གཏོང་བ་སྟེ། དེ་སྟོབས་དང་ལྡན་པ་ལ་བརྟེན་ནས་སྡིག་པས་ཟིལ་གྱིས་གནོན་པར་མི་ནུས་སོ། ། བྱམས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་པོ་དེ་དག་དང་ལྡན་ན། སྡིག་པ་བྱས་ཤིང་བསགས་པ་ཟིལ་གྱིས་ནོན་པར་འགྱུར་རོ། ། ཞེས་གསུངས།
དེ་ནས་ཉོན་མོངས་པ་རྣམ་པར་སྦྱོང་བ་ལ་འབད་པས་ཐོག་མར་མི་བཟོད་པ་ནི་སྐྱོབ་ན་བསྲན་མི་ནུས་པའི་ཕྱིར་བརྩོན་པ་ཉམས་པར་འགྱུར་བའི་རྒྱུ་ཡིན་པས། དེ་བཟློག་པར་བྱ་བ་བཟོད་པ་སྒོམ་པ་ལ་ནན་ཏན་དུ་བྱའོ། ། དེ་ལ་གོམས་པར་གྱུར་ཀྱང་ཐོས་པ་དང་མི་ལྡན་པའི་བསམ་གཏན་གྱི་ཐབས་དང་ཉོན་མོངས་པ་རྣམ་པར་སྦྱོང་བའི་ཐབས་ཀྱང་མི་ཤེས་པས། དེ་བས་ན་ཐོས་པ་བཙལ་བར་བྱའོ། ། ཤེས་སུ་ཟིན་ཀྱང་འདྲེན་མར་སྤྱོད་པས་མཉམ་པར་བཞག་དཀའ་བར་འགྱུར་ཏེ། དེའི་ཕྱིར་ནགས་སམ་དགོན་པར་གནས་པར་བྱའོ། ། དེ་ཡང་རྣམ་པར་གཡེང་བ་ཞི་བར་བྱ་བ་ལ་མི་བརྩོན་པས་སེམས་མཉམ་པར་འཇོག་པར་མི་འགྱུར་བས་མཉམ་པར་བཞག་པ་ལ་བརྩོན་པར་བྱའོ། ། གལ་ཏེ་འདོད་ཆགས་ཀྱི་སེམས་མ་ཞི་ན་མི་སྡུག་པ་བསྒོམ་པས་ཞི་བར་བྱ་ལ། ཞེ་སྡང་ནི་བྱམས་པས་དང༌། གཏི་མུག་ནི་རྟེན་ཅིང་འབྲེལ་བར་འབྱུང་བ་བསྒོམས་པ་སྟེ།
དེ་ལྟར་སེམས་ཡོངས་སུ་སྦྱང་བར་བྱའོ། ། སེམས་ལས་སུ་རུང་ནས་དྲན་པ་ཉེ་བར་བཞག་པ་བཞི་ལ་འཇུག་ཅིང༌། དེས་སེམས་འོས་སུ་གྱུར་ནས་སྟོང་པ་ཉིད་ལ་འཇུག་སྟེ། དེས་རྩ་བ་ཆད་པས་ཉོན་མོངས་པ་ཐམས་ཅད་ཀུན་ཏུ་འབྱུང་བར་མི་འགྱུར་རོ། ། ཡང་དག་འཚོ་སྦྱང་ལོངས་སྤྱོད་དང༌། ཞེས་པ། བསླབ་བཏུས་ལས། ཡང་དག་འཚོ་བ་སྦྱངས་པ་ཡིས། ། ལོངས་སྤྱོད་དག་པ་ཤེས་པར་བྱ། ། ཞེས་གསུངས་པའི་དོན་ཏེ།
ཚུལ་འཆོས་དང་ཁ་གསག་གི་རྙེད་པ་དང་བྲལ་བ། བཞོགས་ཀྱིས། ཐོབ་ཀྱིས་འཇལ་བའི། མི་རིགས་པ་བཙལ་བའི། ཆོས་མ་ཡིན་པའི། ཡོངས་སུ་མ་དག་པའི་རྙེད་པ་དང་བྲལ་བ། རྙེད་པ་ལ་ཞེན་པ་མེད་པ་ནི་ལོངས་སྤྱོད་དག་པ་ཞེས་བྱའོ། ། སྟོང་ཉིད་སྙིང་རྗེའི་སྙིང་པོ་ཅན་གྱིས་སྤྱོད། ། དགེ་བ་དེ་དག་དག་པ་གསུམ་དུ་བཞག ། ཅེས་པ།
བསླབ་བཏུས་ལས། སྟོང་ཉིད་སྙིང་རྗེའི་སྙིང་པོ་ཅན། ། སྤྱོད་པས་བསོད་ནམས་དག་པར་འགྱུར། ། ཞེས་པའི་དོན་ཏེ། ཤེས་རབ་ཀྱི་ཡེ་ཤེས་ཀྱིས་ནི་སེམས་ཅན་ཐམས་ཅད་ཀྱི་ཉོན་མོངས་པ་ཡོངས་སུ་འདོར་ཞིང༌། ཐབས་ཀྱི་ཡེ་ཤེས་ཀྱིས་ནི་སྒྱུ་མའི་མཚན་ཉིད་ཅན་གྱིས་སེམས་ཅན་ཐམས་ཅད་ཡོངས་སུ་མི་གཏོང་བ་སྟེ། སྦྱིན་སོགས་ལྔ་ཤེས་རབ་ཀྱི་ཕ་རོལ་ཏུ་ཕྱིན་པས་ཟིན་པར་སྤྱོད་པའོ།། །། བཞི་པ་འཕེལ་བ་བཤད་པ་ནི། བསླབ་བཏུས་ལས། བཟུང་བར་བྱ་བ་རབ་མང་ལ། །
འདི་ནི་ཉུང་ན་འདིས་ཅི་བྱ། ། ཤིན་ཏུ་ངོམས་པ་སྐྱེད་མ་ཡིན། ། དེ་ཕྱིར་འདི་ནི་འཕེལ་བར་བྱ། ། ལུས་འཕེལ་བྱ་བ་གང་ཞེ་ན། ། ལེ་ལོ་མེད་དང་སྟོབས་བསྐྱེད་ཡིན། ། ཞེས་པའི་དོན། རྣམ་པ་གསུམ་ལས། སྟོབས་བསྐྱེད་ལེ་ལོ་མེད་པ་ལུས་འཕེལ་དང༌། ཞེས་པ། བྱང་ཆུབ་སེམས་དཔའི་སྟོབས་བསྐྱེད་པའི་ཆོས་བཅུ་དང་ལྡན་པའོ། །
བཅུ་གང་ཞེ་ན། ལུས་སྲོག་གི་ཕྱིར་ཡང་དམ་པའི་ཆོས་མི་གཏོང་བ་དང༌། སེམས་ཅན་ཐམས་ཅད་ལ་འདུད་ཅིང་ང་རྒྱལ་འཕེལ་བར་མི་བྱེད་པ་དང༌། སེམས་ཅན་མཐུ་ཆུང་བ་རྣམས་ལ་བཟོད་ཅིང་ཁོང་ཁྲོ་བར་མི་བྱེད་པ་དང༌། བཀྲེས་པ་རྣམས་ལ་ཟས་དང༌། འཇིགས་པ་རྣམས་ལ་མི་འཇིགས་པ་སྦྱིན་པ་དང༌། ནད་པ་རྣམས་ལ་གསོ་བ་དང༌། དབུལ་པོ་རྣམས་ལ་ལོངས་སྤྱོད་ཀྱིས་ཚིམ་པར་བྱེད་པ་དང༌། མཆོད་རྟེན་རྡོ་ཐལ་གྱིས་སྐུད་པ་དང༌། སེམས་ཅན་དགའ་བའི་ཚིག་དང-།
ཆད་པ་རྣམས་ཀྱི་ཁུར་ཁྱེར་བ་རྣམས་སོ། ། ལེ་ལོ་མེད་པ་ནི། རྟག་ཏུ་བརྟུལ་བ་བརྩོན་འགྲུས་བརྩམས་པ་སྟེ། ། བློ་གྲོས་རྒྱ་མཚོས་ཞུས་པའི་མདོ་ལས། བློ་གྲོས་རྒྱ་མཚོ་གང་བརྩོན་འགྲུས་ཡོད་པ་དེ་ལ་བྱང་ཆུབ་ཡོད་དོ། ། ལེ་ལོ་ཅན་ལ་ནི་བྱང་ཆུབ་ཤིན་ཏུ་རིང་ཞིང་རྣམ་པར་རིང་ངོ༌། ། ཞེས་གསུངས་སོ། ། སྟོང་ཉིད་སྙིང་རྗེའི་སྙིང་པོ་ཅན་གྱིས་སྦྱིན། ། ལོངས་སྤྱོད་སྤེལ་དང༌། ཞེས་པ།
བསླབ་བཏུས་ལས། སྟོང་ཉིད་སྙིང་རྗེའི་སྙིང་པོ་ཅན། ། སྦྱིན་པའི་ལོངས་སྤྱོད་འཕེལ་བར་འགྱུར། ། ཞེས་པའི་དོན། རྡོ་རྗེ་གཅོད་པ་ལས། བྱང་ཆུབ་སེམས་དཔའ་གང་མི་གནས་པར་སྦྱིན་པ་སྦྱིན་པ་དེའི་བསོད་ནམས་ཀྱིས་ཕུང་པོ་ཚད་བཟུང་བར་སླ་བ་མ་ཡིན་ནོ། ། ཞེས་ཇི་སྐད་གསུངས་པ་བཞིན་ནོ། ། དང་པོར་བརྩོན་པ་དང༌། བསམ་པ་བརྟན་པར་ནན་ཏན་བྱས་ནས་སུ། ། སྙིང་རྗེ་མདུན་བཞག་དགེ་བ་སྤེལ་བ་ནི། །
བཟང་པོ་སྤྱོད་པའི་ཆོ་ག་སོགས་བཞིན་བྱ། ། ཞེས་པ། བསླབ་བཏུས་ལས། བརྩོན་དང་བསམ་པ་བརྟན་པར་ཡང༌། ། དང་པོར་ནན་ཏན་བྱས་ནས་ནི། ། སྙིང་རྗེ་མདུན་དུ་བཞག་ནས་སུ། ། དགེ་བ་སྤེལ་ལ་ནན་ཏན་བྱ། ། བཟང་པོ་སྤྱོད་པའི་ཆོ་ག་བཞིན། ། ཕྱག་འཚལ་ལ་སོགས་གུས་པར་བྱ། ། ཞེས་གསུངས་པའི་དོན་ཏེ།
སྦྱོར་བ་དང་དུས་མཉམ་དུ་བརྩོན་འགྲུས་དང་རང་གི་བསམ་པ་ཤིན་ཏུ་བཟུང་བ་དང༌། ཤིན་ཏུ་བསྲུང་བ་དང༌། ཤིན་ཏུ་སྦྱངས་པ་བརྟན་པར་བྱས་ནས། ཚད་མེད་པའི་སྙིང་རྗེ་ཆེན་པོས་བསོད་ནམས་མངོན་པར་སྤེལ་བ་བཟང་པོ་སྤྱོད་པའི་ཆོ་ག་ལས་འབྱུང་བ་ཇི་ལྟ་བ་བཞིན་དུ་བྱའོ། ། བཟང་པོ་སྤྱོད་པ་ལས། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། ། ཀུན་ཏུ་བཟང་པོ་དེས་ཀྱང་དེ་བཞིན་ཏེ། ། དེ་དག་ཀུན་གྱི་རྗེས་སུ་བདག་སློབ་ཅིང༌། ། དགེ་བ་འདི་དག་ཐམས་ཅད་རབ་ཏུ་བསྔོ། ། དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། །
བསྔོ་བ་གང་ལ་མཆོག་ཏུ་བསྔགས་པ་དེས། ། བདག་གི་དགེ་བའི་རྩ་བ་འདི་ཀུན་ཀྱང༌། ། བཟང་པོ་སྤྱོད་ཕྱིར་ཡོངས་སུ་བསྔོ་བར་བགྱི། ། ཞེས་ཚིགས་སུ་བཅད་པ་འདི་གཉིས་ཡོངས་སུ་བསྔོ་བ་བླ་ན་མེད་པ་ཡིན་ནོ། ། དད་སོགས་བསྒོམ་ཞིང་བྱམས་དང་དཀོན་མཆོག་གསུམ། ། རྗེས་དྲན་ཀུན་ཏུ་སེམས་ཅན་དོན་བྱ་དང༌། ཆོས་སྦྱིན་བྱང་སེམས་དགེ་བ་སྤེལ་བའི་རྒྱུ། ། ཞེས་པ། དད་པ་ལ་སོགས་པ་དང༌། བྱམས་པ་དང༌།
དཀོན་མཆོག་གསུམ་རྗེས་སུ་དྲན་པ་དང༌། དུས་ཀུན་ཏུ་སེམས་ཅན་གྱི་དོན་བྱ་བ་དང༌། བྱང་ཆུབ་ཀྱི་སེམས་རྣམས་ནི་བསོད་ནམས་རྣམ་པར་འཕེལ་བའི་རྒྱུའོ། ། དེ་ཡང་བསླབ་བཏུས་རང་འགྲེལ་ལས། ཕྱོགས་འདི་ནི་ལས་དང་པོ་པ་རྣམས་འཕྲལ་དུ་བྱང་ཆུབ་སེམས་དཔའི་བསླབ་པ་དྲན་པར་བྱ་བའི་ཕྱིར་བསྟན་ཏེ། རྒྱ་ཆེར་ནི་སངས་རྒྱས་ཉིད་ཀྱི་ཡུལ་ཡིན་ནོ། ། ཞེས་གསུངས་སོ།། །། ལྔ་པ་དོན་བསྡུ་བ་ནི། ཡང་དག་སྤོང་དང་བག་ཡོད་དྲན་ཤེས་བཞི། ། ཀུན་ལ་འཇུག་པའི་དོན་བསྡུ་འདི་དག་ནི། །
བསླབ་བཏུས་ལས་གསུངས་ཀླུ་སྒྲུབ་རིང་ལུགས་སོ། ། ཞེས་པ། དེ་ལ་སྡིག་པ་མི་དགེ་བའི་ཆོས་མ་སྐྱེད་པ་རྣམས་མི་སྐྱེད་པའི་ཕྱིར་འདུན་པ་བསྐྱེད་དོ། ། འབད་དོ། ། བརྩོན་འགྲུས་རྩོམ་སེམས་རབ་ཏུ་འཛིན་ཏོ། ། ཡང་དག་པར་རབ་ཏུ་འཇོག་གོ ། ཞེས་བྱ་བ་འདིས་ནི་བསྲུང་བའོ། ། སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་མོས་པ་བསྐྱེད་ཅེས་བྱ་བ་འདིས་ནི་དག་པའོ། ། དགེ་བའི་ཆོས་མ་སྐྱེས་པ་རྣམས་སྐྱེད་པའི་ཕྱིར་མོས་པ་དང་བསྐྱེད་པ་དང༌། སྐྱེས་པ་རྣམས་གནས་པ་དང་འཕེལ་བར་བྱ་བའི་ཕྱིར་ཞེས་བྱ་བ་འདིས་ནི་འཕེལ་བ་སྟོན་ཏོ། །
དེ་དག་ཀྱང་རྟག་ཏུ་བག་ཡོད་པ་དང་མ་བྲལ་བར་བྱ་ཏེ། དེ་ནི་དགེ་བ་ཐམས་ཅད་ཀྱི་རྩ་བ་ཡིན་པའི་ཕྱིར་རོ། ། དྲན་པ་དང་ཤེས་བཞིན་ནི་བྱང་ཆུབ་ཀྱི་ཕྱོགས་ཀྱི་ཆོས་རྣམས་ཆུད་མི་འཛའ་བར་བྱེད་པ་ཡིན་པས། དེ་གཉིས་དང་ལྡན་པར་བྱའོ། ། ཚུལ་གཉིས་ཤིང་རྟ་གང་གིས་ཞོན་པ་དེ། ། རྫོགས་པའི་སངས་རྒྱས་བགྲོད་ལ་དཀའ་བ་ཅི། ། ལུགས་གཉིས་པོ་གང་ཡང་རུང་བ་ལ་བརྟེན་ཏེ་བྱང་ཆུབ་ཀྱི་སྤྱོད་པ་ལ་ཞུགས་ན། དེ་ལ་ཡང་དག་པར་རྫོགས་པའི་བྱང་ཆུབ་ནི་དཀའ་བ་མ་ཡིན་ཏེ། རྙེད་པར་སླའོ། ། ཞེས་པའི་ཐ་ཚིག་གོ །
འདུལ་བ་ཀུན་ལས་བཏུས་པ་སྡོམ་པ་གསུམ་གྱི་རྒྱན་ལས། བྱང་ཆུབ་སེམས་དཔའི་ཚུལ་ཁྲིམས་བསྟན་པའི་དབང་གིས་བྱང་ཆུབ་སེམས་དཔའི་འདུལ་བ་ཞེས་བཞག་པ་གང་རྣམ་པར་བཤད་པའི་ལེའུ་གཉིས་པའི་རྒྱ་ཆེར་འགྲེལ་རྫོགས་སོ།། །། མཚམས་གཅོད་ལྟུང་གྲངས་སོགས་ངག་གི་དབང་པོས་དག་པར་དཔྱད་དོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
