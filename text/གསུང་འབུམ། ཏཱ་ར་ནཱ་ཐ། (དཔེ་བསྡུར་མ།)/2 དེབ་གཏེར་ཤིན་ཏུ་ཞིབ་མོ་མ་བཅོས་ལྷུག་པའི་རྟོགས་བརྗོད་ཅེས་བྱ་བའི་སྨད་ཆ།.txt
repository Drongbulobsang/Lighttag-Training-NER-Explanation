གསུང་འབུམ། ཏཱ་ར་ནཱ་ཐ། （དཔེ་བསྡུར་མ།）
པོད ༢
དེབ་གཏེར་ཤིན་ཏུ་ཞིབ་མོ་མ་བཅོས་ལྷུག་པའི་རྟོགས་བརྗོད་ཅེས་བྱ་བའི་སྨད་ཆ།
༄༅། །རྒྱལ་ཁམས་པ་ཏཱ་ར་ནཱ་ཐས་བདག་ཉིད་ཀྱྀ་རྣམ་ཐར་ངེས་པར་བརྗོད་པའི་དེབ་གཏེར་ཤིན་ཏུ་ཞིབ་མོ་མ་བཅོས་ལྷུག་པའི་རྟོགས་བརྗོད་ཅེས་བྱ་བའི་སྨད་ཆ་བཞུགས། ཨོཾ་ཨ་ཐ། ལེགས་ལམ་ངོ་མཚར་རྨད་དུ་བྱུང་བ་བསམ་གྱིས་མི་ཁྱབ་པའི་གཞི་ལས་བརྩམས་ཏེ་ཅུང་ཟད་བརྗོད་པར་བྱའོ། ། དེ་ལ་ཤིང་མོ་ཡོས་ཀྱི་ལོ་ཤར་བ་ན། དགེ་མཚན་གྱི་ལྟས་དུ་མ་དང་བཅས་ཧོར་ཟླ་གཉིས་པའི་ཚེས་བཅུ་གཅིག་ཉི་མ་མེ་བཞིའི་འགྲུབ་སྦྱོར་འཛོམ་པ་ལ་གནས་གཞི་གསར་འདེབས་བྱེད་པར་འདོད་པས། བླ་བྲང་དམ་ཆོས་གླིང་ནས་ཡོངས་དུས། སྒོ་དྲུང་དུ་མཚམས་ལེན་བརྒྱད་ཆུ་བུམ་པ་ཁེངས་པ་ཐོགས་ནས་དགའ་བ་ལ་དགའ་བ་ལ་ཟེར་བ་སོགས་ལམ་ལ་ཕྲད་པ་རྣམས་ཀྱང་ཚིག་བཀྲ་དང་ལམ་བཀྲ་ཤིན་ཏུ་ལེགས་པ་དང་བཅས། ཉི་མ་ཤར་བ་ན་རྫོང་མདོའི་མདུན་གྱི་ས་གཞི་ཁྲི་སྟེགས་ལྟ་བུ་འདིར་སླེབ། ས་ཆོག་གི་ས་བརྟག་བསླང་སྦྱང་བཟུང་རྒྱས་པར་བྱས། ས་བཟུང་བའི་སྐབས།
ནམ་མཁའ་གང་བ་སངས་རྒྱས་བྱང་ཆུབ་སེམས་དཔའ་མངོན་སུམ་དུ་བཞུགས་ངེས་སྙམ་པ་ཡང་བྱུང༌། གཏོར་མ་རྒྱ་ཆེར་གཏོང་བའི་སྐབས། ད་ལྟའི་མགོན་ཁང་ཨུ་ཙ་ལའི་མཐོ་དམན་འདི་ཙམ་གྱི་ཚད་དུ། ཆོས་སྐྱོང་མགོན་པོ་ལྕམ་དྲལ་གཞི་བདག་དང་བཅས་པ་རྣམས་འཁོར་ཨ་ཙ་ར་དང༌། མོན་པ་རྟ་ལུག་གཡག་ཁྱི་མང་པོ་དང་བཅས་རོལ་མོའི་སྒྲ་འུར་འུར་ཆེམ་ཆེམ་བྱོན་པའི་རྣམ་པ་གསལ་བྱུང༌། དེ་ནས་རེ་ཞིག་ཟླ་སྨད་དེ་ལ་རྡོ་གསོག་ཅེས་བྱས། རང་རེ་དེ་བར་དུ་རྒྱལ་རྩེ་བླ་མའི་དྲུང་དང༌། ཆོས་རྗེ་ཡེ་ཤེས་རྒྱ་མཚོ་བ་དང༌། དཀོན་མཆོག་ལེགས་འཛིན་པ་སོགས་ལ་་ཆོས་སྣ་འགའ་རེ་ཡང་བཤད། ཡང་ཧོར་ཟླ་གསུམ་པའི་ཚེས་བརྒྱད་གཟའ་ཚེས་དགའ་བ་ལ།
གཙུག་ལག་ཁང་གི་ཐིག་འདེབས་ཤིང་འགྲམ་འདྲུ་བའི་ཕྱིར། སླར་ས་ཆོག་དངོས་གཞི་རྒྱས་པ་དེ། དཔལ་འཇིགས་མེད་འབྱུང་གནས་སྦས་པའི་བཞེད་པ་དཀྱིལ་ཆོག་རྡོ་རྗེ་འཕྲེང་བ་ལས་ཇི་སྐད་འབྱུང་བ་བཞིན་དུ་བསྒྲུབས། སྔར་ས་བསླང་བའི་དུས་དང་འདི་གཉིས་ཀར་དུ་ནམ་མཁའ་ལ་འཇའ་འོད་དཀྱུས་མ་མ་ཡིན་པ་དང༌། མེ་ཏོག་གི་ཆར་འབབ་པ་དང༌། ཤར་ཕྱོགས་ནས་གློ་བུར་དུ་གྲྭ་པ་མང་དག་རེ་སླེབ་པ་བྱུང༌། འདི་གཉིས་ཀ་ལ་དགའ་སྟོན་གྱི་ཚུལ་དུ། རང་རེའི་གྲྭ་པ་ཐམས་ཅད་ཀྱིས་ཀྱང་བྱོན་ཏེ། མང་ཇ་ཚ་ར་སྤྱི་འབུལ་གྱི་རྣམ་གྲངས་རེ་བྱས། སྔ་སོར་རང་བཞིན་ལ་ཡུལ་ལྗོངས་ཕུ་མདའ་འདི་ཀུན་གྲོག་མ་མང་བ་ཞིག་ཡིན།
ས་ཆོག་གི་ཉིན་མོ་འདི་སྐབས་ཀྱང་གྲོག་མ་སོགས་སྲོགས་ཆགས་མང་བ་འདུག་ཀྱང༌། མི་རིང་བ་ནས་དགོན་པའི་ས་གཞི་ཉེ་སྐོར་དང་བཅས་པ་ཐམས་ཅད་ལ། ད་ལྟའི་བར་དུ་གྲོག་མ་ཡེ་མེད་ཅིང༌། སྲོག་ཆགས་གཞན་ཡང་ཉུང་ངུ་སོང༌། གཞི་བདག་ལ་སོགས་པས་ས་བྱིན་པའི་རྟགས་མངོན་སུམ་ལགས་མོད། སྔར་གྱི་ས་ཆའི་མིང་དེ་བསྒྱུར་ཏེ། རྟག་བརྟན་དམ་པའི་ཆོས་ཀྱི་གླིང་ངེས་དོན་དགའ་བའི་ཚལ་དུ་ཐོག་མ་ཉིད་ནས་མིང་བཏགས། སྔ་སོར་ཧོར་ཟླ་གཉིས་པའི་ནང་དུ། ཆོས་རྗེ་གཉིས་སོགས་རང་རེའི་གྲྭ་པ་སུམ་བརྒྱ་སྐོར་ལ་རི་ཁྲོད་ཆེན་པོའི་འདུ་ཁང་དུ། རྡོ་རྗེ་འཕྲེང་བའི་དབང་བསྐུར་བ་ཞག་ཉེར་བརྒྱད་པ་ཞིག་བྱས།
འཇམ་པའི་རྡོ་རྗེའི་དཀྱིལ་འཁོར་རྡུལ་ཚོན་དང༌། གཞན་རྣམས་རས་བྲིས་ཡིན། ནག་པའི་ཟླ་བ་ལ་དཔལ་དུས་ཀྱི་འཁོར་ལོའི་སྒྲུབ་མཆོད་གསར་པ་བཙུགས་ཤིང༌། ཆོས་རྗེ་ཡེ་ཤེས་རྒྱ་མཚོ་བས་ཤར་སྒོ་སློབ་དཔོན་མཛད། ལྷོ་སྒོའི་སློབ་དཔོན་ནི་རྒྱལ་རྩེ་བླ་མའི་དྲུང་གིས་མཛད་པ་ཡིན་ནའང༌། ཤིན་ཏུ་སྐུ་ཁམས་ལྟེམས་ཏེ་དངོས་གཞི་ལ་ཕེབས་མ་ཐུག་སྒྲུབ་མཆོད་ཀྱི་མཐར། ཚོགས་མཆོད་ཉེར་མཁོ་གསར་པ་སྒྲིགས་པ་དེའི་སྟེང་ནས་ཚོགས་འཁོར་ཡང་བྱས། དུས་འཁོར་གྱི་ཚོགས་མཆོད་མཛད་པའི་སྲོལ་བར་སྐབས་ནས་འཆད་འདུགནག་པའི་བཅོ་ལྔ་སྒྲུབ་མཆོད་དངོས་གཞིའི་ཉིན། སྡེ་པ་གཞུང་གི་ས་ནས། ཤིང་བཟོ་རྡོ་བཟོ་གཏོས་ཆེ་བ་རྫོང་བར་མཛད་པ་ཚོ་ཡང་འབྱོར།
རི་བོ་ཆེ་ནས་རྗེ་འགྱུར་མེད་སྐུ་གཤེགས་པའི་བསྔོ་རྟེན་ཐུགས་དམ་གསལ་འདེབས་སྐྱེལ་མཁན་ཡང་སྐབས་འདིར་སླེབ། དེ་རྗེས་མི་རིང་བར་ཕྱོགས་ཀྱི་ཆོས་ཞུ་མཁན་ཀུན་ཡང་ཕྱོགས་ཕྱོགས་སུ་ཐེགས་སོང༌། ངེད་ཀྱི་རྟག་བརྟན་ལ་སྐབས་སྐབས་སུ་བལྟ་བ་ལ་ཡང་འགྲོ་དགོས་པ་དང༌། གཡས་གཡོན་གྱི་རི་རྩེ་ས་གནད་ཆེ་ས་རྣམས་སུ་ཟླ་ཕྱེད་ཟླ་ཕྱེད་ལ་གཏོར་མ་གཏོང་བར་ཕྱིན། གཞན་དཔྱིད་ལ་དབྱར་བཏགས་ཏེ་ཕལ་ཆེར་སྐྱིད་ཕུག་ཏུ་མཚམས་བསྡམས་ཏེ་བསྡད། ཟླ་བ་བཞི་པའི་གནམ་གང་ལ་ཉི་མ་གཟའ་འཛིན་ཞིག་བྱུང་སྐབས། ད་ལྟའི་འབྲས་སྤུངས་ཀྱི་ཐད་ཀྱི་བྲག་རྩེ་འདི་ནས་གཏོར་མ་ཆེན་པོ་ཞིག་བཏང་བས། ཆོས་སྐྱོང་གི་རྣམ་འཕྲུལ་མི་མང་པོ་དང་བྱ་རོག་ཆེས་ཆེ་བ་མང་པོ་ངེད་རྣམས་ཡར་ལུང་དང༌། ཆུ་སྒོ་གཞུང་ན་ལས་ཀ་ཆེན་པོ་མང་པོ་སྒྲུབ་རྒྱུ་ཡོད་ཟེར་ནས། ཤར་ཕྱོགས་ཀྱི་ནམ་མཁའ་ལ་ཡོལ་གྱིས་སོང༌།
ཕྱིས་དེ་ངོར་དང་རས་ཆུང་ཕུག་པ་ལྟ་བར་འདུགའདི་ལོ་བྱང་ངམ་རིང་དུ་ནི་ཞབས་དྲུང་རང་གི་བཀའ་བཀོད་བསྒྱུར་བ་ལ། ཆུ་འོག་པ་སོགས་ཆོས་སྡེ་འགས་ད་ནས་རྗེ་ཀུན་དགའ་གྲོལ་མཆོག་གི་བསྟོད་པའི་རིགས་རྣམས་ཚོགས་སུ་མ་འདོན་ཞིག་ཅེས་དྲིལ་སྒྲོག་པར་མཛད་གདའོ། སེང་སེང་ལ་གསང་འདུས་འཕགས་སྐོར་གྱི་སྒྲུབ་དཀྱིལ་དང་འཁོར་ལོ་བདེ་མཆོག་ལུ་དྲིལ་ནག་གསུམ་གྱི་སྒྲུབ་དཀྱིལ་རྣམས་བརྩམས། དེ་ཡང་འཕགས་སྐོར་འདི་ལ་སྔར་ཆོག་རྒྱས་པ་གཙོ་བོར་སྟོན་པའི་ཡིག་ཆ་ཁོ་ན་མང་བར་འདུག་པ་ལས་འདིར་དོན་ཚང་ཞིང་འཁྱེར་བདེ་བར་བྱས། ལཱུ་ཧི་པའི་སྒྲུབ་ཐབས་ལ་རྒྱ་བོད་གཉིས་ཆར་དུ་རྩ་རྐྱང་གི་ལུགས་དང་འགྲེལ་བའི་ལུགས་ཞེས་སོ་སོར་གྲགས་ཤིང༌། རྩ་རྐྱང་ལ་ཡང་ཁ་སྐོང་ཅན་གྱི་ལུགས་དང༌། ཁ་སྐོང་མེད་པ་གཉིས་ཡོད། ཁ་སྐོང་མེད་པའི་སྲོལ་འཛིན་པ་ཉུང༌། ཁ་སྐོང་ཅན་ལའང་མི་འདྲ་བ་ཤིན་ཏུ་མང་བར་འདུགའགྲེལ་པའི་ལུགས་འདི་ལ་པྲཛྙཱ་རཀྵི་ཏའི་ལུགས་སུ་གྲགས། གྲགས་པ་དེ་ལ་བརྟེན་ནས་འདི་ཚོགས་བཤད་ཡིན་པ་དང༌།
འདི་ལ་མི་འཐད་པ་དང་མི་ལེགས་པ་ཡོད་ཚུལ་བྱེད་མཁན་བར་སྐབས་སུ་ཡང་ཅུང་ཟད་བྱུང་ཞིང༌། ཕྱིས་ངོར་པའི་སྲོལ་འཛིན་རྣམས་ཀྱིས་རྒྱ་ཆེར་སྒྲགས་སོ། ། དེ་ནི་ཁུངས་མཆོད་པའི་ཐལ་སོང་ཆེན་པོ་ཡིན་ཏེ། པྲཛྙཱ་རཀྵི་ཏའི་ཆོས་བཞི་ཞེས་བྱ་བ་ནི། ཁོང་ཉིད་ཀྱིས་བརྩམས་པ་མ་ཡིན་ཏེ། གྲུབ་ཐོབ་ཆེན་པོ་ལྭ་བ་པས་མཛད་པའི་འགྲེལ་པ་ན། ཆབས་ཅིག་ཏུ་ཡོད་པ་དེ་པྲཛྙཱ་རཀྵི་ཏས་སྡེ་ཚན་བཞིར་བཅད་དེ་སོ་སོར་བྱས་པས་དེ་ལྟར་གྲགས་པ་ཙམ་མ་གཏོགས། ཚིག་དོན་ལ་ཕྲི་བསྣན་ཅུང་ཟད་ཀྱང་མེད་ན་པྲཛྙཱ་རཀྟི་ཏ་འགོག་པར་འདོད་པས། གྲུབ་པའི་དབང་ཕྱུག་ལྭ་བ་པ་ལ་སྡིག་སོགས་པར་ཟད་དོ། ། དེ་བས་ན་ནཱ་རོ་པའི་མན་ངག་ཡིན་མིན་ལ་རག་མ་ལུས་ཀྱི།
ནཱ་རོ་པ་བས་ཀྱང་ཆས་ཆེ་ཞིང༌། ཆེས་སྔ་རོལ་དུ་བྱོན་པར་ལཱུ་ཧི་པ་ཉིད་ཀྱི་རྗེས་མི་རིང་བ་ཁོ་ནར་བྱུང་བ་ལྭ་བ་པའི་ལུགས་འདི་ཉིད་ངོ་མཚར་ཆེ་བས་དེ་དང་མཐུན་པར་བྱས། དཀྱིལ་ཆོག་ནི་དཱ་རི་ཀ་ཆུང་བའི་ལུགས་འདི་དང་བླ་མ་གོང་མ་རྣམས་ཀྱི་འདི་ཡང་མཐུན་པར་འདུག་པས་དེའི་ལུགས་དང༌། དྲིལ་བུ་ལས་དཀྱིལ་གྱི་དབང་ཆོག་ལ་ཡང༌། ཁ་བསྐོང་རྒྱས་བསྡུས་གཉིས་འདུག་པས། བསྡུས་པའི་ལུགས་འདི་ལེགས་པར་ཤེས་ནས་དེ་བཞིན་སྦྱར། ནག་པོ་ལུགས་ཀྱི་སྒྲུབ་ཐབས་ལ་ཡང་གཞུང་དང་མཐུན་པར་གཅོས་དགོས་པ་ཅུང་ཟད་སྣང་ལ། དཀྱིལ་འཁོར་གྱི་ཆོ་ག་ལ་སྔར་གཞུང་དོན་ཇི་ལྟ་བ་བཞིན་དུ་ལོངས་པ་ཆེད་མ་བྱུང་བར་སྣང་བས། གྲུབ་ཆེན་ནག་པོ་སྤྱོད་པའི་དགོངས་པ་ཇི་ལྟ་བ་བཞིན་དུ་གནས་པ་འདི་སྦྱར་རོ། ། འདི་བྲིས་ཟིན་པའི་ནུབ་མོ་རྨི་ལམ་དུ།
སྤང་ལྗོངས་ཉམས་དགའ་བ་མེ་ཏོག་དུ་མས་བརྒྱན་པ་ཅིག་ན་ཕར་ཕྱིན་པས། ཇི་ཞིག་ལྟར་ནས་དུར་ཁྲོད་ཆེན་པོ་འཇིགས་སུ་རུང་བ་ཅིག་ཏུ་སླེབ། དེའི་དབུས་ན་ལྷ་ཁང་ཅིག་འདུག་པ་དེར་ཞུགས་དེ་ཕྱིན་པས། རྒྱ་གར་གྱི་ཨཱ་ཙརྱ་མང་པོ་རེ་རེ་བཞིན་པུ་ཏི་འཛིངས་པ་རེ་ཐོགས་ནས་སྒྲིག་གིན་འདུགསོ་སོར་འགྲིག་ཙ་ན་པོ་ཏི་གཅིག་ཏུ་སོང༌། ཁ་ཕྱེ་ནས་བལྟས་པས་འཁོར་ལོ་སྡོམ་པའི་དབང་ཆོག་རྒྱས་པ་ཡིན་ཟེར་གཅིག་འདུགདེ་ནས་ཨ་ཙ་ར་དེ་རྣམས་ཀྱིས་མཎྜལ་ལྗང་ཁུ་ཆེན་པོ་ཞིག་བྱས། ཚེས་བཅུའི་ཆོ་ག་བྱེད་རྒྱུ་ཡིན་ཟེར་བུད་མེད་མང་པོས་ཚོགས་རྫས་ཁྱེར་ནས་བྱུང༌། ཁོང་རྣམས་ཆོ་ག་བྱེད་ཀྱི་འདུགམཎྜལ་གྱི་དཀྱིལ་དུ་འོད་སྔོན་པོ་ཁྱིལ་ལེ་བ་ཞིག་བྱུང༌། དེ་ལ་བརྟགས་པས་དེའི་དཀྱིལ་ན་འཁོར་ལོ་སྡོམ་པ་ཞལ་བཞི་ཕྱག་བཅུ་གཉིས་པ། ཞལ་ཐམས་ཅད་ཤིན་ཏུ་ཁྲོ་ཉམས་ཆེ་ཞིང༌། ཡས་ཀྱི་མཆེ་བ་ཡས་ལ་ལོག་པ།
རལ་པའི་ཐོར་ཚུགས་དེ་རལ་པ་ཁམ་སེར། ཨ་ཙ་ར་འགའ་ཞིག་གི་རལ་ཅོག་ལྟར། སྒོར་སྒོར་པོ་ལ་རྡོ་རྗེའི་འཕྲེང་བ་རྒྱ་མདུད་རིས་སུ་བཅིངས་བ་གཅིག་འདུགསྐུ་དེ་ཇེ་ཆེ་ཇེ་ཆེར་སོང་ནས་མི་ཚད་ཙམ་དུ་སོང་བ་ལ་གཉིད་སད་དོ། ། དེ་ལ་པོ་ཏི་འཛིངས་པ་བསྒྲིགས་པས་འགྲིག་པ་ནི། དཀྱིལ་ཆོག་གི་གོ་རིམ་སྔར་གྱི་བླ་མས་མཛད་པ་རྣམས་འཁྲུགས་པ་ལ་འདིར་དགོངས་དོན་དང་མཐུན་པར་འགྲིག་ཟེར་བའི་བརྡ་རུ་འདུག། སྤང་ལྗོངས་དང་དུར་ཁྲོད་དུ་ཕྱིན་པ་ནི། རི་བོ་ཚང་ཚིང་སྨན་ལྗོངས་དང༌། ཞེས་དཀྱིལ་འཁོར་འབྲི་བའི་གནས་བསྟན་པར་འདུག་པས། དབང་བསྐུར་གྱིས་ཤིག་པའི་བརྡ་དོན་ཡིན་པ་འདྲ་སྙམ་པ་ཤར། སྐབས་དེར་སྔ་སོར་གཉེར་བ་ཀུན་དགའ་བཀྲ་ཤིས་ལ་གཏམ་སྨྲས་པ་དེ་འཛམ་ཐང་དུ་སླེབ་འདུག་པས།
འཛམ་ཐང་སྤྱི་ས་དང་བླ་མ་ཀ་བཞི་པའི་ཡི་གེ་འབྱོར་ཞིང༌། རེ་ཞིང་སྐུ་སྐྱེའི་གནས་ཚུལ་འདྲི་བར་བྱུང་བ་ཡིན། དེའི་དོན་སྤྱི་བབས་སྔར་བཞིན་དང༌། སྒོས་སུ་ཡང་ང་ནི་དགུང་ལོ་ཡང་བགྲེས་ཤིང་བོན་ལ་བག་ཆགས་བརྟས་པས། དེ་ཕྱོགས་སུ་ཕན་ཐོགས་རང་ཞིག་དཀའ་བའི་ཚུལ་བསྲིངས་ཀྱང༌། ངེད་ལ་འདོད་དོན་སྒྲུབ་རྒྱུ་ཅིག་ཡོང་ངམ་སྙམ་པའི་དོགས་པ་སྐྱེས་ནས་མི་ཉན་པ་སྣང། འདི་སྐབས་རྟག་བརྟན་གྱི་ལྕགས་རི་འཁོར་ཡུག་ཏུ་འབྲེལ་པ་ཐོག་སོ་དོ་ཙམ་དང༌། ཉེར་མཁོའི་ཁང་པ་གཉིས་གསུམ་དང་གཙོ་བོར་གཙུག་ལག་ཁང་ཆེན་མོའི་འོག་ཐོག་ཁེལ་བ་ཡིན། སྐབས་དེར་འདུ་ཁང་ཆེན་མོའི་ཀ་བ་འཛུགས་པའི་ཉིན། ངེད་རང་གཅིག་པུ་སྐྱིད་ཕུག་ན་ཡོད་པའི་སྐབས།
མི་ནག་པོ་འགའ་དང༌། གྱད་སྟོབས་པོ་ཆེ་ཡིན་ཟེར་བ་འགའ་རེ་དེ་རིང་ལས་ཀ་ཁག་ཆེ་བ་ཡོད། སང་ཉིན་གཏོར་མ་ཅིག་ཀྱང་སྟེར་དགོས་ཟེར་ནས་སོང༌། དགོངས་མོ་ཀུན་དགའ་དཔལ་བཟང་སོགས་ཁོང་ཚོ་སླེབ་བྱུང་བ་ལ། ཀ་བ་སློང་མཁན་མང་པོ་སོང་ཡོད་བྱས། ག་ཙམ་ཚུགས་དྲིས་དུས་སེང་གཡབས་ཀྱི་ཀ་བ་གཉིས་མ་ལགས་པའི། ཀ་བ་སུམ་ཅུ་སོ་བཞི་པོ་ཐམས་ཅད་ཚ་བཞེས་གྲོལ་ནས་ཉི་མ་ཕྱེད་ཟུར་ཡན་ལ་ཚུགས་འདུགཧོར་ཟླ་དྲུག་པའི་ཚེས་བཅུ་གསུམ་གྱི་ཉིན་མོ་ཡིན། སང་གཏོར་མ་བཟང་པ་ཞིག་ཀྱང་བཏང༌། དེའི་ཕྱི་ཉིན་ཚེས་བཅོ་ལྔ་ལ་འདུ་ཁང་གི་གདུང་ཐམས་ཅད་སྔ་དྲོ་ནས་ཉི་ཕྱེད་ཡན་ལ་ཁེལ་ནས། མཐའི་ལྕམ་ཡུལ་འགའ་ཤས་ལ་རྒྱུག་ཀྱང་ཐོངས་པ་བྱུང༌།
ཐོག་ལྷའི་ཚུལ་དུ་གྲྭ་པ་ཐམས་ཅད་བྱོན་པའི་མང་ཇ་གདན་བཞེས་སོགས་དགའ་སྟོན་དང༌། བཟོ་བོ་རྣམས་ལ་སྟོན་མོའི་སྐབས། རྨ་བྱ་ནས་སློབ་གཉེར་བ་སྔ་མ་རྣམས་ཀྱང་སླེབ་པ་སོགས་ལེགས་ལམ་དུ་བྱུང༌། སྒོ་ཁང་གི་གདུང་མདུན་མ་ཆེན་མོ་དེ་འགེལ་བའི་སྐབས། སྣེ་ཕྱོགས་གཅིག་མར་ལྷུངས་འདུག་ཀྱང༌། སྐྱོན་གང་ཡང་མ་བྱུང་ཞིང་དེ་འཕྲལ་མི་གཉིས་ཀྱིས་འཐེན་ཐུབ། འདི་སྐབས་ཐོ་རངས་སྔ་མོ་ནས་མི་སུ་ཡང་མ་ལངས་པ་ལ། རྡོ་རྩིག་པ་འདྲ་བའི་ཕྲོག་སྒྲ་ཆེན་པོ་དང༌། ཤིང་གཤོག་པ་ལྟ་བུའི་སྒྲ་སོགས་ཐམས་ཅད་ལས་ཀ་ལ་ལངས་འདུག་སྙམ་པ་ལ། བལྟ་བར་ཕྱིན་དུ་གང་ཡང་མི་མཐོང་བ་དེ་འདྲ་ནུབ་གཅིག་ནུབ་གཉིས་མིན་པ་རྒྱུན་དུ་བྱུང༌།
རྡོ་ཆེས་ཆེ་བ་མང་པོ་བྱིས་པ་བུ་མོ་ཆུང་ཆུང་འདྲས་སྐྱེལ་བ་དང༌། ཆོ་འཕྲུལ་ཆེ་བ་ལ་རྡོ་ཆེན་མོ་མི་གཉིས་གསུམ་གྱི་འདེགས་དགོས་ཡང་རྡོའི་སྤེའུ་མི་གཅིག་པ་དང་ལས་ཁུང་མི་གཅིག་པ་ཕན་ཚུན་དུ་བརྗེས་པ་ཡང་མང་དུ་བྱུང༌། ཐོག་མ་འགའ་རེ་ལ་བརྐུས་པ་ཡིན་ནམ་སྙམ་པའི་ཡིད་མི་ཆེས་བྱུང་ཡང༌། ཕྱིས་ཐམས་ཅད་ཀྱིས་ཆོ་འཕྲུལ་དུ་ངེས་ཤེས་རྙེད། ལྕགས་རིའི་རྒྱ་སྒོ་རྣམས་བཅུག་པ་ནས་གཟུང་སྟེ། ཕྱི་ནང་གི་རྟེན་འབྲེལ་ཞིག་ཡིན་པ་འདུགདེ་ལྟ་བུ་གསལ་བར་མ་བྱུང༌། དེ་སྐབས་གློ་བུར་དུ་སྦྲུལ་དཀར་པོ་གཉིས་ཤིག་ད་ལྟའི་ལྷོ་གླིང་གི་ཐང་འདིར་བྱུང་འདུག་པས། ལས་རྒྱབ་པ་གཅིག་གིས་ཆུ་རོང་དུ་བསྐྱལ་འདུགདེ་བཞག་ན་གླིང་ཁོང་དུ་ཆུ་གཅིག་རྡོལ་ཡོང་རྒྱུར་གདའ། དེ་ནས་སྟོན་སེར་ཁ་མཁའ་སྤྱོད་བདེ་ལྡན་དུ་མཚམས་ཞག་བདུན་ཙམ་ཞིག་བྱས། རྒྱབ་རི་སྔོན་འབོར་སྐྱོང་གི་རྩེ་མོར་གཏོར་མ་གཏོང་བ་ལ་ཕྱིན་དུས་ཡར་ལམ་ཁམས་ཤིན་ཏུ་མ་བདེ་བའི་ངང་ནས་སླེབ་ཙམ་བྱུང༌།
ནང་པར་གཏོར་མ་བཏང་བས་ཤིན་ཏུ་བཟློགས་ཆེ་བའི་ལྟས་ཤར། རང་རེ་ལོ་བཅོ་ལྔ་པའི་དུས་ཀྱི་རྐང་ལག་གི་རྗེས་ཡིན་གྱུའི་ཁུངས་ས་ལ་སྦས་པ་ཞིག་ཡོད་པའང་ལས་བྱེད་ཚོས་ས་དྲུས་པས་ཐོན། བྲག་ལའང་རྗེས་ཡིན་སྙམ་པ་ཞིག་བྱུང་སྟེ་ཡ་མཚན་པ་དང་བར་ཆད་གང་ཡང་མིན་ལགས། དམ་ཆོས་གླིང་དུ་རིགས་ལྡན་ལྷ་ཁང་གི་ལོགས་བྲིས་རྣམས་ཀྱང་གྲུབ་ཅིང་དཀྱིལ་ཐང་དྲུག་བདུན་ཅིག་དང༌། གཞན་ཞིང་ཁམས་མ་བདུན་ཙམ་བཞེངས་པ་ཡང་མཐར་ཕྱིན། དོན་གཉེར་འགའ་ཞིག་ལ་རྡོ་རྗེ་འཇིགས་བྱེད་ཀྱི་ཆོས་ཐན་ཐུན་བཤད། ཡི་དམ་དང་མཁའ་འགྲོ་ལ་གསོལ་བ་ཡང་ཡང་བཏབ་པས། གནང་བའི་མཚན་མ་བྱུང་ནས་དཔྱིད་ཀྱི་ཐིག་ལེའི་ཊཱི་ཀ་དེ་བརྩམས། རྟག་བརྟན་དུ་ཡང་སྟོན་དེ་གཙང་ཁང་གི་ཐོག་ཀྱང་ཁེལ་ཞིང༌། རུང་ཁང་གི་འོག་ཐོག་ཀྱང་ལེགས་པར་གྲུབ།
ལྕགས་རི་ནང་གི་མཐའི་ཁང་པ་བཅུ་ལྷག་ཞིག་གི་འོག་ཐོག་ཁེལ་བ་དང༌། ལྕགས་རིའི་ཁ་གསོའི་ཡང་ཅི་རིགས་པ། ལྕོག་རྣམས་ལའང་མི་སྡོད་ཉན་པ་དང༌། འབྲས་སྤུང་གི་མ་ཁང་འདི་ཡང་རགས་རིམ་གྲུབ་པ་སོགས་མདོར་ན་ལས་བྱེད་པ་ཉུང་ཡང་གྲུབ་ཤིན་ཏུ་ཆེ་བ་ཞིག་བྱུང༌། འདི་ལོ་སྡེ་པ་གཞུང་ནས་འུ་ལག་བརྒྱ་སྐོར་རེ་ཟླ་བ་གསུམ་ཙམ་གྱི་བར་ལ་གནང༌། དེ་ནས་མི་རིང་བའི་དུས་ཞིག་ལ་དབང་མདོར་བསྟན་གྱི་འགྲེལ་ཆེན་འདི་ཕྱི་མཚམ་མེ་བའི་ཁོག་ནས་བརྩམས་པས་ཞག་པོ་དགུ་ལ་གྲུབ་བྱུང༌། སྔ་སོར་གནང་བཞུ་བའི་དོན་དུ་གསོལ་བ་བཏབ་པ་ལ་ཡང་ལྟས་བཟང་བ་ཅིག་བྱུང༌། དེས་ན་དེང་སང་མང་པོ་ཞིག ཁ་ཅིག་དཔེ་བྲིས་བཤུས་ཁ་ཅིག་བློ་བཟོ་ཙམ་གྱི་སྔགས་དོན་འཆད་པ་ལས་རང་གྲག་ཙམ་ཡིན་པར་གོ ། དེ་རྗེས་ཁྲ་བོ་གླིང་གི་ནང་དེར་སྦྱིན་བསྲེག་ཆེ་བ་ཞིག་ཀྱང་ཕུལ།
འདི་སྐབས་བསམ་འགྲུབ་རྩེ་ནས་འབོད་མི་གནང་དོན་ལ། ཀམ་ཚང་སྒང་པ་དམངས་འདི་སྤྱན་འདྲེན་ཞབས་ཏོག་རྒྱ་ཆེ་བ་མི་མཛད་པའི་ཐབས་མེད་པ་ལ་འཚུབ་འགྱུར་ཡང་ཆེ་བར་ཡོད་འདུག་པས་རྐྱེན་སེལ་གྱི་དབང་སོགས་ལ་འཕྲལ་དུ་ཡོང་དགོས་ཕེབ་བྱུང་བ་དེ་མཐུན་གྲྭ་པ་རྣམས་དང་ལྷན་ཅིག་རྟག་བརྟན་དུ་ཕྱིན། ད་བཟོད་ལས་ཀ་མ་རན་པར་གྲྭ་པ་རྣམས་དེར་སྡོད་པར་བྱས། ངེད་ཀྱིས་རྟེན་འབྲེལ་དུ་ངེས་དོན་རྒྱ་མཚོའི་ལུང་གི་འགོ་ཚུགས་ཙམ་བྱས་ཡོངས་དུས། ལུང་ནག་རྫོང་ཞོལ་དུ་སྲོད་གདོང་ནག་ལ་སླེབ། ནང་སོ་ཐོག་གིས་གཞི་ལེན་བྱུང༌། དེ་ནས་བསམ་རྩེར་སླེབ་དུས་སྐུ་མཚམ་པ་ཙམ་གནང་འདུགསླེབ་ཉིན་ནས་གཟུང་སྟེ། རྐྱེན་སེལ་གྱི་དབང་རྗེས་གནང་རྣམ་གྲངས་མང་བ་འབུལ་བཞིན་པ་དང༌། ལོ་གསར་མདོར་བསྡུས་ཞིག་གནང་བའི་དུས་དང་ཐུག་པའི་དགའ་སྟོན་རྒྱ་ཆེ་བ་དང་གཞན་ཡང་སྐུ་རིམ་བགྱིས་པ་རྣམས་དམིགས་སུ་འགྲོ་ཞིང་ལེགས་པར་བྱུང༌། དེ་སྐབས་ཆོས་རྗེ་ཤངས་པ་ཤཱཀྱ་བསྟན་འཛིན་པའི་དྲུང་པཎ་ཆེན་ཤཱཀྱའི་མཚན་ཅན་གྱི་ཁྲི་ཐོག་ཏུ་མྱུར་དུ་འབྱོན་རྒྱུའི་ཐུགས་དགེས་པ་དང་སྤྲོ་བ་སགས་སགས་རང་དང་བཅས།
དེ་མཐུན་གྱི་ཆོས་ཞུ་ཡང་ནོར་ལྷའི་རྗེས་གནང་མང་པོ་དགོས་གསུང་པ་ལྟར་བྱས།
ཁོང་པ་དང་བྲག་དམར་མཁན་ཆེན་དང་སློབ་དཔོན་བཀྲ་ཤིས་ཕུན་ཚོགས་སོགས་དགེ་བཤེས་འགའ་ཤས་ལ། རྡོ་རྗེ་བདག་མེད་མའི་བྱིན་རླབས་བྱས་པས། དེ་ནུབ་ནས་ཞག་གསུམ་བཞི་ཞིག་ཤིན་ཏུ་ན་བའི་འཚུབ་ཏུ་མངོན་པར་བྱུང༌། ཚོགས་གཏོར་དང་བཤགས་པ་འདྲ་ཕུལ་བས་གྲགཁོང་རང་བླ་མ་སློབ་དཔོན་པ་དེ་རྣམས་ཐུགས་ནང་ཤིན་ཏུ་མ་དག་པར་འདུག་པས་ལན་ནམ། གང་ཡིན་ཆ་མི་འཚལ། གསེར་མདོག་ཅན་གྲྭ་ཚང་ཆེན་མོའི་སློབ་དཔོན་ཆོས་རྗེ་ཐོག་པ་བ་ལ་གཤེད་དམར་གྱི་ཆོས་འགའ་རེ་བཤད། ལི་མ་ལྷ་ཁང་རགས་རིམ་འགྲིག་པ་ལ་བགེགས་སྤྲོད་སོགས་ཀྱང་བསྒྲུབས། སྐུ་རིམ་པ་རྣམས་འཚོགས་སའི་འདུ་ཁང་གསར་བཞེངས་ལ་རབ་གནས་བྱས། སྡེ་སྲིད་ལ་མནལ་ལྟས་འཚུབ་ཙམ་ཅིག་བྱུང་འདུག་པ།
ཇི་ལྟར་ཡིན་རྟོགས་ཤིག་གསུང་བས། སྐུ་དོག་ཡོད་པའི་ལྟས་རང་ནི་མིན་པ་འདུགགཞན་གྱིས་ཆོ་འཕྲུལ་ལྟས་ངན་འདྲ་བསྒྲུབས་པའི་རྣམ་ཆར་འདུག་པས། དེ་མཐུན་གྱི་སྐུ་རིམ་ཕུལ། དེ་རྗེས་འབོད་མི་བྱུང་བ་ལྟར། ངེད་ཀྱིས་ཚོང་འདུས་སུ་ཞག་གསུམ་པ་ཞིག་བསྡད། ལ་རྒན་རྒྱུད་འདོལ་བྱུང་དུ་ཕྱིན་ཞག་ཤས་བསྡད། རྐྱེན་སེལ་གྱི་ཆོས་བཀའ་འདྲ་བྱས། ཕྱོགས་དེ་སྔར་ལུགས་ཀྱི་འཛོམ་ཆ་ཆེན་པོ་བག་དྲོ་བ་དེ་ནི་མི་གདའ། སྐུ་སྐྱེ་བཅུ་བཞིའི་ཞལ་ཐང་གསར་བཞེངས་བཟང་པོ་མཛད་འདུག་པ་ལ་རབ་གནས་རྒྱས་པ་བྱས་དེ་ནས་བསམ་སྡིངས་སུ་ཞག་པོ་གསུམ་པ་ཞིག་བསྡད་དེ། ཚུད་ལམ་རྒྱན་གོང་གི་ལྷ་མོ་དཔལ་ལྡན་མ་ལ་ཞུ་དོན་ཞིག་ཡོད་པས་མཇལ།
མཆོད་གཏོར་བཟབ་མ་ཕུལ་ཚུར་ཡོངས་བས་སྔར་ཐབ་འཛིན་འོང་བའི་ཤུལ་དེ་ཀར་སྣར་ཐང་པས་ཐབ་འཛིན་ཞིག་བྱུང༌། དེར་མི་འཚོགས་ཆེ་ཞིང༌། གང་ནས་ཡོངས་ཆ་མེད་པའི་བུད་མེད་གཟི་བྱིན་ཆེ་བ་གོས་དཀར་པོ་གྱོན་པ་ཞིག་ཀྱང་བྱུང༌། མཐོང་ནི་ཐམས་ཅད་ཀྱིས་མཐོང་གིན་འདུག་སྟེ། གང་ཡིན་ངོ་ཤེས་པ་ནི་གཞན་མི་འདུག་གོ ། བྱང་ཆེན་དུའང་ཞག་གསུམ་བསྡད། སྡེ་པ་བསྟན་རྒྱལ་དྲུང་དང༌། སྡེ་པ་ཀ་བཞིའི་དྲུང་གི་སྐུ་སྐྱེ་རིན་པོ་ཆེ་དང་བདག་ཅག་ལྷན་ཅིག་གནས་ཀྱི་ཀླུ་སྡིངས་དེར་ཞག་གཅིག་བསྡད། རྒྱ་གན་ནས་ཀྱི་ཡར་ལམ་རྫོང་ལ་འབོད་རྩིས་ཀྱི་བཞེད་ཡོད་པ་ལ། དེ་སྐབས་གྲབས་མ་གྲུབ་པར་ཞོལ་གྱི་ཀླུ་སྡིངས་དེར་ཚ་བཞེས་ཅིག་བྱུང༌།
སྔ་སོར་རྫོང་རྩེར་ཕྱིན་སྐབས་དང༌། ཁ་སིང་དེའི་མར་ལམ་གཉིས་ཀར་ལ་ཡང་འཚུབ་ཏུ་མངོན་དེས་ཤེས་པ་བྱུང་ཞིང༌། དེ་རེས་ནི་སྟོང་པ་ཉིད་ཀྱིས་ཟིལ་གྱིས་མནན་པས་ཅང་མ་བྱུང༌། འདི་སྐབས་གོང་དཀར་དུ་རྗེ་ངག་དབང་བཟང་པོ་གཤེགས་པའི་ཞེ་དགུའི་སྒང་གི་རླུང་འཚུབ་ཆེན་མོའི་རིང་ཡིན། ངེད་དང་ཆོས་འབྲེལ་ནི་མེད་ཞལ་འདྲིས་ཀྱང་ཆེན་པོ་མེད་དེ། བཀའ་རྒྱུད་པ་འདི་བ་མཛད་སྒོ་ལེགས་པས། ངེད་ལའང་ཐུགས་དམ་གསལ་འདེབས་ཕྲན་བུ་བསྐྱལ་བྱུང༌། ས་སྐྱ་པའི་ཞལ་ངོ་འདི་རྣམས་རང་གིས་རང་ལ་ཀ་བསྔོ་རྟེན་འབུལ་བ་མ་གཏོགས་མི་མཛད་པའི་སྲོལ་ཅིག་གདའོ། ། དེ་རྗེས་འགྱངས་ཆེན་མེད་པར་རྗེ་འཇམ་གྲགས་པ་ཞུ་བའི་འབྲུག་པའི་དབུ་ཆེ་ཞིག་ཡོང་འདུག་པའང༌། གཟའ་གདོང་ཐུག་གི་རྣམ་པས་ཐེགས་འདུག་པའི་གསལ་འདེབས་བསྔོ་རྟེན་ཡང་བྱུང༌།
ཁོང་དེ་གཉིས་ཀར་གྲོངས་པའི་རྒྱུ་རྐྱེན་དེ་མགར་བ་རང་གི་མཚོན་ཆས་བསད་པའི་དཔེ་ལྟར་རྒྱུ་རྐྱེན་གཅིག་པ་ཅིག་ཡིན་པར་འདུག་སྟེ། སློབ་བརྒྱུད་ཚོས་གོ་ནི་ད་དུང་མ་གོ་བར་གདའ། སྔ་སོར་དབྱར་དུས་དེ། དར་ལུང་ཕྱོགས་སུ་ཀླུ་གཏོར་མང་དུ་བཏང་བ་དང༌། སྦྲུལ་ཕྱིར་བསྐྱལ་བ་དེའི་རྟེན་འབྲེལ་གྱིས། ད་ལྟའི་སྒྲུབ་ཆུ་ཆུ་མིག་ཆེན་པོ་འདི། སྐབས་འདི་ཙམ་བརྡོལ་བ་ཡིན། དེ་ནས་རྒྱལ་གྱི་ཟླ་བའི་ཚེས་བཅུ་བཞི་ལ་ཇོ་ནང་གི་དགུན་ཁྲིད་ཀྱང་ཚུགས་པར་བྱས། རང་རེའི་སློབ་རིགས་གསང་ཕུར་པ་སྨད་པའི་སློབ་དཔོན་རྒྱལ་མཚན་འོད་ཟེར་བ་ཡང་སློང་མོ་ལ་སྐབས་འདིར་བྱུང༌། སྨོན་ཐང་མཁན་ཆེན་པས་སེ་རིབ་ཀྱི་གྲྭ་རྒྱུན་ལྔ་བ་ཞིག་རྫོང་བར་མཛད་པ་སྐབས་འདིར་སླེབ།
མཆོག་དབང་གོང་མའི་སྔ་དྲོ་སྣར་ཐང་ནས་ལྕམ་དྲུང་ཡང་འཁྲིད་ལ་འབྱོར་བ་ཡིན། དམ་པོ་གྲོལ་ནས་སྐྲ་བཅད་མཛད། དམ་པོ་མ་ཐེབས་ཀྱི་རིང་ཁྲིད་ཀྱི་སྔོན་འགྲོའི་སྐབས་ལ་རྟག་བརྟན་དང་ཇོ་ནང་གཉིས་སུ་མཚན་བསྡོད་རེ་མོས་བྱས། གཅིག་ཏུ་སྔ་ཆོས་གྲོལ་ནས་གཅིག་ཏུ་དགོངས་ཆོས་འཛུགས་པར་སོགས། ཉིན་རེ་བཞིན་གཉིས་ཀར་དུ་ཆོས་ཐུན་མ་ཆག་པ་ལྕོགས་ཤིང་ཟོར་ཡང་བ་ཞིག་བྱུང༌། འདིའི་སྒང་དང་ནག་ཉ་ཡན་ལ་གྲྭ་པ་རྣམས་ལ་སྙིང་པོའི་མདོ་ལྔའི་བཤད་པ་དང༌། དབང་མདོར་བསྟན་གྱི་བཤད་པ་ཡོངས་རྫོགས་སོང༌། འཁྲིད་གཏོར་སྐབས། ཡར་རྒྱབ་ནས་ལྕམ་དྲུང་ཡང་ཕེབས་ཤིང་དེ་རྗེས་མི་རིང་བ་ན་ཆོས་སྒོར་ཞུགས། ཁྲིད་གཏོར་གྲོལ་བའི་ཉིན་མོ་རང་སྡེ་སྲིད་ཀྱི་བཀའ་བཀོད་དང་བསྟུན་ནས།
ཆོས་སྡེ་བྲག་དམར་བའི་གྲྭ་རྒྱུན་ཉི་ཤུ་རྩ་བགྲང་པ་ཞིག་འབྱོར། སླར་ཡང་ཟླ་བ་གཉིས་པ་དང་གསུམ་པའི་མཚམས་ནས། རྟག་བརྟན་གྱིས་ལས་ཀ་བཙུགས་ཤིང༌། གྲྭ་པ་རྣམས་རི་ཁྲོད་ཆེན་པོར་ཆོས་བར་ལ་བྱོན། ནག་ཉ་གྲོལ་ནས་རང་རེས་བསྒྲིགས་པའི་སྒྲུབ་ཐབས་རིན་ཆེན་འབྱུང་གནས་ཀྱི་སྟེང་ནས། དབང་རྗེས་གནང་བྱིན་རླབས་ཀྱི་བཀའ་རྣམས་བཙུགས། སོ་སོའི་ལག་ལེན་མ་འཆུགས་པར་བྱེད་དགོས་པས་ཟླ་བ་གཉིས་ཙམ་ཐོགས། ཞག་པོ་བཅུ་བཅུ་ལ་ཤིང་བུ་ལེན་པ་སོགས་བར་སེང་ཉི་མ་རེ་རེ་དགོས་པར་བྱུང༌། ལུང་ནི་ཡོངས་སུ་རྫོགས་པ་རང་བཀླགས་ཆོས་སྐྱོང་གི་སྐོར་རྣམས་མ་གཏོགས། བྱིན་རླབས་རྗེས་གནང་གི་བཀའ་ཐམས་ཅད་སོང་ཞིང༌།
ཆོས་སྐྱོང་སྐོར་ནས་ཀྱང་བདུན་བརྒྱད་གཅིག་གི་བཀའ་བྱས། ནཱ་རོ་མཁའ་སྤྱོད་ཀྱི་བྱིན་རླབས་སྒྲུབ་སྡེ་རྣམས་ལ་ཡང་བྱས་ཤིང༌། དེ་སྐབས་རྟེན་འབྲེལ་ཅི་ཡིན་རུང༌། རྡོ་རྗེ་ཕག་མོའི་རིགས་དང༌། ཀུ་རུ་ཀུལླེ་དམར་ཆུང་སྐོར་གསུམ་སོགས་མཁའ་འགྲོ་མའི་ཆོས་སྐོར་གྱི་སྐབས་ཐམས་ཅད་དུ་ལག་པ་ལ་ཤུ་བའི་རྣམ་པ་འབྱུང་བ་སོགས་ཅུང་ཟད་འཚུབ་པའི་ལྟས་བྱུང༌། ཁྲོ་བོ་ཆོས་སྐྱོང་སོགས་གང་ལ་ཡང་འཚུབ་ཆ་མེད་དེ་གྲོལ་ནས་ཚོགས་ཆེན་ལ་གཤེད་དམར་ལྷ་ལྔ་དང༌། བདེ་མཆོག་དྲིལ་བུ་ལུས་དཀྱིལ་གྱི་དབང་དང༌། རང་རེས་གསར་དུ་བསྒྲིགས་པའི་ཡི་གེའི་སྟེང་ནས། དཔལ་འཁོར་ལོ་སྡོམ་པ་སློབ་དཔོན་ཆེན་པོ་ཀཧྣ་པ་སྐྱོད་འཆང་དབང་པོའི་ལུགས་ཀྱི་དབང་བསྐུར་བ་དེ་ལེགས་པར་བསྒྲུབས་ཤིང༌། སློབ་མས་ཤོམ་མཁན་མི་འདུག་སྟེ།
རང་གི་ལག་ནས་བཏོན་པའི་མཆོད་པ་གཏོར་མ་ཚོགས་སོགས་རྒྱ་བལ་གྱི་ལུགས་བཞིན་དུ་བཟབ་རྒྱས་རང་བྱས། སྒྲུབ་པ་མོ་གྲགས་པ་རྣམས་ཀྱི་ཀྱང་ཆོ་ག་འཛུགས་པའི་དོན་ལ། ཐོག་ཅིག་ལ་དབང་བསྐུར་བྱས། སྐབས་ཤིག་འདོམས་པའི་རི་རྩེར་གཏོར་མ་གཏོང་ཐེངས་གཅིག་ལ། རྡོ་སྔོན་མ་ཕྱོགས་ནས་ཆུ་གླང་ཞིག་ཚུར་ལ་བྱུང་ཆུར་ཞུགས་པ་དང༌། ལན་རྟིང་མ་གཅིག་ལ་སྨོན་སྐྱིད་ཀྱི་ལྟག་ཙམ་འདིར། ཉ་ཤིན་ཏུ་ཆེ་བ་འདོམ་བཅུ་ཙམ་ཡོད་པ་ཞིག་བྱང་ནས་ལྷོར་བཅད་པའང༌། ངེད་དང་ཀུན་དགའ་དཔལ་བཟང་གཉིས་ཀར་གྱིས་མཐོང༌། ཕྱོགས་གཞན་གྱི་ཀླུ་འགའ་ཞིག་འདིར་འོངས་པའི་རྟགས་སུ་ནི་གདའ། དེ་རྗེས་སྐུ་འབུམ་གྱི་ཆོས་ཁྲི་ཆེན་པོའི་སྟེང་ནས།
སྐྱེས་བུ་གསུམ་གྱི་ལམ་རིམ་རྒྱས་པ་ཞིག་དང༌། བདེ་བ་ཅན་གྱི་ཞིང་བཀོད་དང༌། མངོན་དགའི་ཞིང་བཀོད་གྱི་མདོ་གཉིས་རྒྱབ་རྟེན་དུ་བཤད་ཅིང༌། ལམ་རིམ་གྱི་གྲུབ་འབྲས་བྱངས་ལུགས་ཀྱི་སེམས་བསྐྱེད་ཆེན་པོ་དེ་མཛད་པ་སྔ་སྲོལ་དུ་འདུག་པ་བཞིན་བྱས། འདི་སྐབས་ལྷ་འདོངས་པའི་ཆོས་རྗེ་བགྲེས་པ་ཁོང་རའི་ཡུམ་གྱིས་བསྔོ་ཞུས་ལ་ཁོར་ཙམ་བྱུང༌། དབྱར་སྨད་ཆོས་རྗེ་ཕྱྭ་བཀའ་བཅུ་པ་དང༌། བླ་མ་དམ་པ་ཡེ་ཤེས་དབང་པོའི་ཉེ་གནས་རིག་དཔལ་བ་གཞན་འགའ་རེ་དང་བཅས་པ་ལ་བློ་སྦྱོང་ཆ་ཚང་ཞིག་བཤད། དེ་དག་དང་གྲྭ་པ་བསྙེན་རྫོགས་པ་རྣམས་ལ། སོ་སོ་ཐར་པའི་མདོའི་བཤད་པ་ཡོངས་སུ་རྫོགས་པར་གྲུབ། ཆོས་རྗེ་ཕྱྭ་པ་སོགས་འགའ་ཤས་ལ།
གྲུབ་ཆེན་ཞི་བ་སྦས་པའི་བཞེད་དགོངས་དགྱེས་རྡོར་ཉེ་རྒྱུད་ལུགས་ཀྱི་དབང་བཀའ་རྡུལ་ཚོན་གྱི་དཀྱིལ་འཁོར་བཞེངས་ཏེ་བསྒྲུབས། ལག་ལེན་ཕྲ་མོ་ཚུན་ཆོད་རྒྱ་གར་བའི་ལུགས་བཞིན་བྱས་པ། གློ་བུར་དུ་ཆར་འབབས་པས་དཀྱིལ་འཁོར་གྱི་སྟེང་དུ་ཆུ་འབབ་པ་སོགས་བྱུང་ཡང༌། དམིགས་པ་བརྟད་པས་ཆུ་དེ་ཡུད་ཙམ་ཐུབ། དེ་འཕྲལ་སྣོད་བཟེད་པས་དཀྱིལ་འཁོར་ལ་གནོད་མ་ཐུབ། འདི་སྐབས་ཀ་བཞིའི་དབོན་པོ་རྣམས་ཀྱི་ཨུ་ཚུགས་ཆེན་པོས་བསྐུལ་བས། བླ་མ་ཀུན་དགའ་བཟང་ལྡན་དཔོན་སློབ་རྣམས་ཁམས་ཕྱོགས་འགྲོ་དོན་ལ་བརྫངས་པ་ཡིན། དེ་ནས་བཙས་མ་རན་པ་ཙམ་ལ། འཁྱོག་པོའི་མཁའ་སྤྱོད་བདེ་ལྡན་དུ་ཕྱིན། སེང་ཅིག་ལ་རྒྱབ་རི་སྔོན་པོར་སྐྱོང་གི་རྩེ་མོར་ཞག་གཅིག་བསྡད།
གཏོར་མ་རྒྱ་ཆེར་བཏང༌། རང་གཞན་ལ་ཕན་པ་རྒྱ་ཆེན་པོ་འགྲུབ་པའི་ལྟས་ཞིག་ཀྱང་བྱུང༌། བྱང་སྟག་ལུང་དུ་ཞབས་དྲུང་མ་ཆེན་ངག་དབང་རྣམ་པར་རྒྱལ་བའི་ཞལ་སྔ་ནས་ཀུན་སྤང་གནང་བ་དང༌། ཞབས་དྲུང་དཔོན་རིན་པོ་ཆེ་ཁྲི་ཐོག་ཏུ་ཕེབས་པ་ལ་ཞལ་དཀར་ཇ་ཞུས་བཟབ་པར་ཕུལ། དེ་ཀ་མ་གཏོགས་མཚམས་བསྡམས་ནས་བསྡད་དེ། ཞག་པོ་ཉི་ཤུ་རྩ་ལྔ་ཙམ་སོང༌། ལོ་འདི་ལ་དུས་འཁོར་སྒྲུབ་དཀྱིལ་སོགས་རང་རེས་བསྒྲིགས་པའི་ཡིག་སྣ་འགའ་ཤས། མངའ་རིས་རྫོངས་དཀར་དུ་སྤར་རྐོ་བ་ཞུ་བ་དང༌། གོང་མ་ལ་ཇ་ཞུས་པ་ཟབ་རྒྱས་འབུལ་བ་དང༌། སྤར་གྱི་དོ་དམ་ལ་དཀོན་མཆོག་ལེགས་འཛིན་པ་བརྫངས་པ།
སྐབས་འདིར་འཁོར་བྱུང་ཞིང༌། དེ་ཚོའི་ལྟ་རྟོག་སོགས་ལ་མཚམས་གྲོལ་ཏེ། དམ་ཆོས་གླིང་རང་དུ་ཡོངས། འདི་སྐབས་གཅུང་རི་བོ་ཆེ་པའི་དཔོན་དྲུང་བྱུང་ནས་རི་བོ་ཆེ་རྩེ་བ་རྣམས་ངེད་ལ་བློ་བཏོད་ཀྱི་ཚུལ་ཡང་ཞུས་ཤིང༌། སྡེ་སྲིད་དུ་ཕྱག་དམ་ཞུ་དགོས་ཚོ་ཡང་ཞུ་རིགས་བྱས་ཤིང་བྱུང་བའང་ཡིན། སྐབས་མཚམས་ཅིག་ལ། སྐྱིད་ཕུག་ཏུ་མཚམས་དམ་པ་ཞིག་བྱས། ད་ལོ་རྟག་བརྟན་དུ་གཙང་ཁང་འདུ་ཁང་རྣམས་ཀྱི་སྟེང་ཐོག་ཁེལ་དཔལ་ཆེན་ལྷ་ཁང་ཡང་རགས་པ་འགྲུབ། ལྷ་ཁང་གཞན་ཕལ་ཆེར་གྱི་རྨངས་ཙམ་བཏིང༌། ལྕགས་རིའི་ཁ་གསོ་ཡོངས་རྫོགས།
ལྕོག་རྣམས་དང་བཅས་པ་པོ་ཏ་ལའི་ཐོག་འོག་མ་གཉིས་དང༌། སྟེང་ཐོག་ཀྱང་སྤྱི་སྐྱ་རགས་པ་གྲུབ། ལྷོའི་ཕྱོགས་ཀྱིས་མཚམས་གཅོད་པའི་ལྕགས་རི་བཏགས་སོ་ཐམས་ཅད་དང༌། དཔལ་རི་དང་སཽ་རཥྟར་མིང་བཏགས་པའི་སྒོ་སྤེའུ་འདི་རྣམས་རགས་རིམ་དང༌། ལྷོ་གླིང་གི་སྤྱིལ་པོ་འདི་རྣམས་འོག་ཐོག་ཕལ་ཆེར་གྲུབ། གཞན་ཡང་སྔར་གྱི་འཕྲོས་ལ་མང་པོ་གྲུབ་སྟེ། ལོ་འདི་ལ་སྡེ་པ་གཞུང་ནས་ཀྱང་འུག་ལག་ལོ་སྔ་མ་ལས་མང་ངེས་ཤེས་པ་ཞིག་ཟླ་བ་ཕྱེད་དང་ལྔ་ཙམ་ཞིག་བྱུང༌། སྟོན་གཞུག་ནས་གྲྭ་པ་ཐམས་ཅད་ཀྱང་རྟག་བརྟན་ཉིད་དུ་བྱོན་ཏེ། ཐོག་མའི་རྟེན་འབྲེལ་ལ་འདུ་ཁང་སྟེང་གི་འཁོར་གཡབས་འདིར། སྔ་དྲོའི་དུས་སུ་མདོ་སྡེ་སྐལ་བཟང་གི་ལུང་ཡང་ཀླགས་ཤིང༌།
ཀུན་མཁྱེན་ཆེན་པོའི་གསུང་བདེན་གཉིས་རྣམ་པར་དབྱེ་བའི་བཤད་པ་དང༌། ཐུགས་རྗེ་ཆེན་པ ོ འི་སྨར་འཁྲིད་ཡིག་རྙིང་གི་ལུང་དང་བཅས་པ་སོགས་ཆོས་སྣ་སད་སུད་རྣམ་གྲངས་མང་བ་རང་བཤད། འཁོར་གཡབས་ཀྱི་མིང་བཀོད་པ་མཐའ་ཡས་སུ་བཏགས། སྡེ་པ་སྣར་ཐང་པ་ཡང་གཤེགས་པའི་འདི་སྐབས་བསྔོ་ཞུས་ལ་མགོན་པོ་གྲི་གུག་གི་གསེར་སྐུ་སོགས་བྱུང་བ་རྟེན་འབྲེལ་ལེགས་པར་གོ ། དེ་རྗེས་རི་བོ་ཆེ་ནས། རྒྱ་དཔེ་པོ་ཏི་བཅུ་ཙམ་སོགས་དཔེ་ཆ་འགའ་ཤས་འབྱོར་བྱུང་བ། དུས་འཁོར་འགྲེལ་ཆེན་ཡར་ཀླུང་ལོ་ཙཱ་བའི་ཕྱག་དཔེ་ངོས་མ་ཉིས་པོད་ཞིག་འདུག་པའི་རྒྱུད་ཀྱི་དཔེ་དེ་དབུས་ཕྱོགས་ནས་ངེད་ཀྱི་ལག་ཏུ་སྔ་མོ་ཞིག་ནས་འབྱོར་བ་ཡིན། འགྲེལ་པ་དེ་ཁའི་གྲས་དེ་འདི་སྐབས་འབྱོར་པ། ཡིད་ལ་ཡ་མཚན་སྐྱེས་ཤིང་རེ་མང་ཀློགས་པས། ཟུང་སྦྱོར་ལ་ཡང་བློ་སྐྱེད་རེ་ཀ་ཐོན་བྱུང༌།
དབང་མདོར་བསྟན་གྱི་འགྲེལ་པ་དོན་དམ་བསྡུས་པ་དང༌། ཀྱཻ་རྡོ་རྗེའི་འགྲེལ་པ་རྡོ་རྗེའི་ཚིག་བསྡུས་གཉིས་ཀའི་རྒྱ་དཔེ་འདུག་སྟེ། སྔ་མ་ལ་མཛད་བྱང་ནཱ་རོ་པའི་མཚན་འབྱར་བ་དེ་ཀ་འདུགཕྱི་མ་ལ་སྔར་བོད་དུ་འགྱུར་བ་ན། ཁ་ཆེའི་ཡུལ་དུ་སྐྱེས་པ་ཡི། ། དགེ་སློང་སྙན་གྲགས་བཟང་པོས་བྱས། ། ཟེར་བ་འདུག་ཀྱང་རྒྱ་དཔེ་འདི་ན་སྙན་གྲགས་བཟང་པོའི་སྐད་དོད་ལ་ཡ་ཤོ་བྷ་དྲ་ཞེས་པ་མེད་པར། བྱང་ཆུབ་བཟང་པོའི་སྐད་དོད་བོ་དྷི་བྷ་དྲ་ཞེས་པ་སྣང་བས། ཁ་ཆེ་བྱང་ཆུབ་བཟང་པོའི་ཡིན་ཟེར་རྒྱུར་འདུགསྔར་དཔྱལ་ཆོས་བཟང་གིས་བསྒྱུར་བའི་དུས་ཀྱི་ཁ་ཆེ་པཎ་ཆེན་གྱི་རྒྱ་དཔེ་ལ་སྙན་གྲགས་བཟང་པོས་མཛད་ཟེར་བ་ཡོད་པར་འདུགདེར་མ་ཟད་ཆག་ལོ་དང་དཱ་ན་ཤཱི་ལ་ཡང་ནཱ་རོས་མཛད་པར་བཞེད། དཔང་ལོས་འགྱུར་བཅོས་མཛད་པ་ལ་ཡང་དེ་བཞིན་དུ་འདུག་ཀྱང༌། རྒྱ་དཔེ་གཞན་ལས་བྱང་ཆུབ་བཟང་པོ་འདུག་པ་མངོན་སུམ་དུ་མཐོང༌།
མཁས་པ་ཆེན་པོ་གཞན་རྣམས་ཐམས་ཅད་ནཱ་རོས་མཛད་པར་འདོད་ཀྱང༌། ས་སྐྱ་པཎྜི་ཏ་ནི་ནཱ་རོས་མ་མཛད་པར་བཞེད་སྐད་ལ། གོང་ལྟར་དཔྱད་གཞི་འབྱུང་བ་བདེན་པར་སྣང་ངོ༌། ། དེ་ནས་མི་རིང་བར་རི་ཁྲོད་ཆེན་པོར་ལོ་དུས་ཀྱི་དགུན་ཁྲིད་བཙུགས་ཤིང༌། ཡུལ་ནས་ཨ་མ་ལགས་དང༌། དབོན་པོ་ཡང་ངཻད་འཕྲད་པར་འབྱོར་བྱོན། འདི་སྐབས་རྟག་བརྟན་དུ་ཡང་ཆོས་བཙུགས་ཤིང༌། གཉིས་ཀར་དུ་ཆོས་ལ་ཡར་མར་དུ་བགྲོད་ཚུལ་རེ་མོས་བྱས། རི་ཁྲོད་དུ་རྒྱབ་ཆོས་ལ་ཏིང་ངེ་འཛིན་རྒྱལ་པོའི་མདོ་ལུང་བཀླགས། རྟག་བརྟན་དུ་ནི་འདི་སྐབས་ཐུན་མོང་གི་ཁྲིད་ཞེན་པ་བཞི་བྲལ།
བློ་སྦྱོང་ཐུན་གཅིག་མ་དང༌། ཚིག་རྐང་བརྒྱ་དམ་སྙིང་པོ་དོན་གསུམ། སུམ་པ་ལོ་ཙཱ་བའི་བློ་སྦྱོང༌། སྐྱིད་སྡུག་ལམ་འཁྱེར་གྱི་འཁྲིད། སྒྲོལ་དཀར་གྱི་འཁྲིད། ཚེ་དཔག་མེད་གྲུབ་རྒྱལ་ལུགས་ཀྱི་འཁྲིད། སེམས་ཉིད་ངལ་གསོའི་འཁྲིད། དེ་ཉིད་རྒྱ་གཞུང་འབྲེལ་བ་དང་བཅས་པའི་ལུང༌། ཐུན་མོང་མ་ཡིན་པ་ཀུ་རུ་ཀུལླེའི་ཁྲིད་སོགས་འཁྲིད་ཐུང་རྣམ་གྲངས་མང་བ་ཞིག་བཤད། འདི་རེས་དུས་འཁྲིད་ཀྱི་འཁྲིད་ལོ་ལེགས་པར་བྱུང༌།
གཤེད་དམར་མངོན་རྟོགས་ཀྱི་བཤད་པ་ཡང་འདི་དུས་བརྩམས་ཏེ་ཉི་མ་གསུམ་ལ་གྲུབ་པ་ཡིན། སྣར་ཐར་ནས་དཔོན་ས་ཡུམ་སྲས་ཀྱང་ས་སྐྱར་བཞུགས་མ་ནུས་པར་སྐྲག་པས་འདི་ཕྱོགས་སུ་ཕེབས་བྱུང་ཞིང༌། སྡེ་པ་རྒྱལ་བུའི་དྲུང་ཡང་ཆོས་སྐོར་འཇུག་པ་མཛད། ཁྲིད་གྲོལ་མཚམས་སུ་ཡང་གཙང་ས་ནས་འབོད་མི་གནང་ཞིང༌། ལྔ་སོར་སྒར་ཆེན་བསམ་འགྲུབ་རྩེའི་རྫོང་ནང་ལ་སྤྱན་འདྲེན་གནང་བའི་དུས། སྤྱིར་གོང་འོག་ཐམས་ཅད་དུ་འཚུབ་ཆ་དང༌། དེ་ནས་གཟུང་ནས་རྗེས་སུ་ཡང་ཟླ་བ་གཉིས་ཙམ་ཅུང་ཟད་འཚུབ་པའི་ངང་དང༌། སྡེ་སྲིད་རང་སེར་མ་ལ་བརྟེན་པའི་སྐུ་ཁམས་ལན་ཅིག་ལོང་པོ་རང་ཡང་བྱུང༌། ཅུང་ཟད་ཟི་བ་ཡང་ཡང་ཡོང་བ་ཅིག་བྱུང་འདུགསྤྱིར་ནི་མྱོང་བར་ངེས་པའི་ལས་ཀྱི་འབྲས་བུ་དང༌། བྱ་བ་བྱས་ཟིན།
འབྲས་བུ་གྲུབ་ཟིན་དུ་ཐལ་བའི་རིགས་ལ་བཅོས་ཐེས་མེད། དེ་མིན་ཆགས་ཆེ་ཉམས་ང་ཐན་ཐུན་རྣམས་རིམ་གྲོ་ཆང་ཆུང་གིས་ཀྱང་བཟློག་ན་ཆེན་པོས་ལྟ་ཅི་སྨོས། དེས་ན་ཞིང་གི་མཆོག་བླ་མ། དེའི་ནང་ནས་ཀྱང་གཞན་སུ་དང་མི་འདྲ་བའི་ལུང་མེད་འདི་ལྟ་བུ་ལ། ཞབས་ཏོག་དང་མཆོད་པའི་ཡོ་བྱད་བསམ་གྱིས་མི་ཁྱབ་པ་ནི། གཞན་དགེ་འདུན་གྱི་སྡེ་ཀུན་དང༌། བླ་མ་དགེ་བཤེས་གཞན་ཀུན་ལ་ཚེ་གང་དུ་ཞབས་ཏོག་མཛད་རྒྱུའི་དངོས་པོ་ཙམ། འདིར་ཉིན་རེའམ་ཟླ་རེ་ལའང་གཏོང་དགོས་ན། སྐུ་དོག་ཆང་ཆུང་ཡང་བཟློག་མི་ཐུབ་པའི་ཁར། བར་ཆད་གསར་པ་སྐྱེས་ཡོང་བ་འདི་འདྲ་རང་ཡང་ཅི་ཡིན་སྙམ།
ཡོང་བཏངས་ཀྱི་སྦྱབས་ལ་བློ་སྐྱོག་གེ་བ་ཞིག་ཞག་ཤས་བློ་ཡུལ་དུ་བྱུང༌།
གང་ལྟར་འཕྲལ་མྱུར་དུ་འགྲོ་བ་ཤར། ལམ་སྟབས་བདེ་ཞིང་ས་གཙང་བའི་སྟབས་ཆུ་བྱང་བརྒྱུད་ནས་ཕྱིན། གཡག་པོ་རུ་བཞིར་སླེབ་དུས་རྩེ་ནས་ལོ་གསར་གྱི་སྐལ་པ་སྐྱེལ་མཁན་གནང་བ་ཡང་འབྱོར། རྩེར་སླེབ་འཕྲལ་ནས་གཟུང༌། ཐོག་མར་ཚེ་དབང་གྲུབ་རྒྱལ་མ་བརྒྱ་ཚར། ལྷ་དགུ་བརྒྱ་ཚར་སོགས་དབང་རྗེས་གནང་རྐྱེན་སེལ་གྱི་རིགས་རྣམས་གཙོ་བོར་ཕུལ། བགེགས་བསྐྲོད་དང་ཁྲུས་གསོལ་གྱི་རིགས་མང་དུ་བྱས་པས། ངེད་སླེབ་ནས་ཤིན་ཏུ་འཇམ་པར་བྱུང༌། རེ་ཞིག་གི་རྐྱེན་སེལ་དེ་ཙམ་གྱིས་ལྕོགས་པར་འདུགཡུན་རིང་རབ་སྡོད་དགོས་ཕྱིན།
ཆོས་རྣམ་པར་དག་པ་དེ་སྙན་དུ་གསོལ་དགོས་སྙམ་ངེད་རའི་བློ་ལ་ཡང་བྱུང༌། སྡེ་སྲིད་རང་གི་དགོངས་པ་ལ་ཡང་དེ་ཁོ་ན་བཞིན་འདུག་པ་རྩེ་མཐུན་དུ་བྱུང་ནས། ཆོས་ཀྱི་རྩ་བ་སྐྱབས་འགྲོ་དང༌། སྐྱབས་འགྲོའི་རྩ་བ་དད་པ་ཡིན་ཞིང༌། དད་པའི་རྩ་བ་སྟོན་པ་བཅོམ་ལྡན་འདས་ཀྱི་རྣམ་ཐར་གོ་བ་ལ་རག་ལས་པས། སྟོན་པའི་རྣམ་ཐར་རྒྱས་པ་འདུལ་བ་ལས་འབྱུང་བ་རྣམས་ཀྱི་ནང་ནས། ལོ་རྒྱུས་སྡེ་ཚན་ཆེ་བ་རེ་ཙམ་གཉིས་ཙམ་རེ་ལ་ཆོས་ཐན་ཐུན་རེ་བྱས་པ་དང༌། འཇིག་རྟེན་བསྟན་བཞག་གི་གོ་བ་ཞིབ་ཅིང་གསལ་ལ་འགྲིལ་བ་རིམ་ཅན་དུ་ཕུལ་བའི་གོ་བ་ཡོངས་རྫོགས་དང༌། བཤེས་པའི་འཕྲིན་ཡིག་ལ་ཐུན་མོང་མ་ཡིན་པའི་ལེགས་བཤད་གསར་པ་དུ་མས་བརྒྱན་པའི་བཤད་ཚོམས་རྒྱ་ཆེ་བ་དང་བཅས་ཏེ་བཤད། བཤེས་འཕྲིན་དང་འཇིག་རྟེན་བསྟན་བཞག་གཉིས་ཀ་ལ་འཛིན་ཆོས་རྒྱས་པ་གནང་བའི་ཐུགས་རྩོལ་བླ་ན་མེད་པ་མཛད་ཟིན་བྲིས་ཡི་གེར་འགོད་པ་མཛད་པ་ཡང་ཤིན་ཏུ་དག་པ་གཞན་པས་ཆེས་ཕུན་སུམ་ཚོགས་པ་བྱུང༌།
སྡེ་སྲིད་ཕུན་ཚོགས་རྣམ་རྒྱལ་འདི་ཚིག་འཛིན་སྤུས་གཙང་ཞིང༌། དོན་ལ་ཡང་གོ་བབས་ཤིན་ཏུ་བཟང་བའི་ཐུགས་རབ་ཁྱད་པར་ཅན་རང་ཡིན་པར་འདུགབཤེས་འཕྲིན་གྱི་བཤད་པ་འགོ་བཙུགས་པའི་ཉིན། རི་བོ་ཆེ་ནས་རྒྱ་དཔེ་པོད་ཆུང་ཞིག་བསྐུར་བྱུང་བ། དེའི་ནང་ན་བཤེས་འཕྲིན་ཡོངས་རྫོགས་ཀྱང་འདུགམགོ་ཞབས་ན་ཤླཽ་ཀ་རེ་རེ་ལྷག་པོ་ཞིག་ཀྱང་སྣང༌། འཕགས་པ་སྤྱན་རས་གཟིགས་དབང་སྤྱོད་པ་ཡི། ། ཞེས་སོགས་ཀྱི་བཤད་པའི་སྐབས་སུ། བཅུ་གཅིག་ཞལ་ལ་ཀླུ་སྒྲུབ་ཀྱི་སྐུ་མང་པོས་བསྐོར་བའི་ཐང་ག་སྟེར་མཁན་ཞིག་ཀྱང་བྱུང་བས། ཕྱི་ནང་གི་རྟེན་འབྲེལ་ངོ་མཚར་ཅན་དུ་ཡིད་ཆེས། སྔར་གྱི་འགྲེལ་པ་ཐམས་ཅད་ནི་བསྡུས་དོན་སྣ་ཟིང་སྤུ་ཟིང་ལས་ལམ་རིམ་རྐང་ཚུགས་མི་འདུག་པ་ལ། བསྡུས་དོན་གྱི་རྐང་སྒྲིག་ཚུལ་ཁྱད་པར་ཅན་ཅིག་བློ་ལ་ཤར་བ་འདི།
འཕགས་པ་ཉིད་ཀྱི་བྱིན་རླབས་ཡིན་ནོ་ཞེས་པའི་བརྡ་དོན་ཡིན་པར་མངོན་ནོ། ། གཞུང་འདིའི་དོན་རྣམས་ཤིན་ཏུ་ཐུགས་ལ་འཕྲོད་པར་ཡང་བྱུང༌། འདི་སྐབས་སྡོད་ས་ལི་མ་ལྷ་ཁང་དང་ཐག་ཉེ་བས། ཕྱག་མཆོད་སྨོན་ལམ་ཡང་ཡང་ཐུབ་པས་ཤིན་ཏུ་དགའ་བར་བྱུང༌། ཆོས་བཟང་ཉི་མས་སེ་རིབ་ཀྱི་གྲྭ་རྒྱུན་གསར་པ་འདྲ་ཡང་ཁྲིད་ནས་སླེབ། ཁོང་ཚོ་ལ་མ་དཱ་ན་པུ་ར་ནས། ཙནྡྲ་ཤིང་རྒྱལ་པོས་དུང་བཟང་པོ་གཅིག་ངཻད་ལ་བསྐུར་གདའ། འདི་སྐབས་ཤིག་རྒྱ་གར་ཡུལ་གྱི་བི་མཱ་ན་འདྲ་བའི་གུར་ཞིག་འཚོ་བ་གནང་འདུག་པའི་རབ་གནས་དང་བསྟུན་གསེར་མདོག་ཅན་པའི་ཚོགས་པ་རྣམས་མཚན་བརྗོད་ལ་ཡོད་པ་ལ། ཆོས་འབྲེལ་རྗེས་གནང་གསུམ་པ་ཅིག་དང༌། མཁན་སློབ་རྣམས་ལ་ཀྱཻ་རྡོར་ནག་པོ་ལུགས་ཀྱི་དབང་ཅིག་བྱས།
བྲག་དམར་མཁན་ཆེན་ལ་ཡང་རྡོ་རྗེ་འཇིགས་བྱེད་ཆེན་པོའི་ཆོས་སྐོར་ཅི་རིགས་པ་ཞིག་བཤད་སྐབས་ཤིག་ལ་ཡར་འབྲོག་བསམ་སྡིངས་ཀྱི་རྗེ་བཙུན་མ་ཨོ་མཚོ་པ་དཔོན་སློབ་རྣམས་ཀྱང་མངའ་རིས་གུང་ཐང་ཕྱོགས་ལ་ཐེགས་པའི་ཞོར་ལམ་སྡེ་པ་མཇལ་བར་ཕེབས། ཐལ་རླུང་ཆེན་པོས་རྒྱ་གླིང་ཆ་པ་སོགས། ཁོང་རང་དཔོན་སློབ་ཀྱི་འཕྲིན་ལས་ལ་བར་ཆད་ཀྱི་ལྟས་དུ་མ་མཐོང་སེལ་ཐབས་བྱས་ན་བར་ཆད་དེ་སེལ་བ་དཀའ་ལས་མི་འདུག་སྟེ། ཁོང་དཔོན་སློབ་ཚོ་རང་དགོས་དོན་མེད་པའི་འགྲན་ཟླའི་ཁུངས་རང་འདུག་པས། བཅོལ་གཏོགས་མེད་པ་དེ་བཞག་པ་རང་ལེགས་པ་འདུགའབྲས་སྤུངས་ཐམས་ཅད་མཁྱེན་པའི་སྤྲུལ་པའི་སྐུ་ལ་ལྷ་སར་དར་འཛུགས་པའི་དུས་དེ་ལྟ་བུར་ངེད་ཀྱི་རྟེན་འབྲེལ་སྒྲིགས་ན། གང་སྤྱིར་ཕན་པའི་ཐབས་ཤིག་ཡོད་པ་ཡིན་ཏེ། ལྷོ་ཁ་ལ་ཐེགས་པས་སྟབས་མ་འགྲིགའདི་སྐབས་སྐུ་ཡལ་བའི་ཐུགས་དམ་གསལ་འདེབས་ཀྱི་རྟེན་བཟབ་པར་བྱུང༌། སྐབས་དེར་འདར་གདོང་བདེ་གླིང་པ་གསུམ་ལ། བཀའ་བཀྱོན་དབྱིངས་ཆེ་བ་བྱུང་བ་ལ་ཡང༌། ཞུ་ངོ་གང་དྲག་རང་ཞུས་པས།
མདར་དུ་མཁར་བཤིག་ཙམ་བྱས་པས་གཞན་བདེ་བར་བྱུང་བ་དང༌། གདོང་དགའ་ནས་ཀྱང་གསེར་མདོག་ཅན་དུ་བཞུགས་དགོས་ཙམ་ལས། རྫོང་གཞིས་ས་ཆ་གསར་གནང་རྣམས་ལ་སྐྱོན་མ་བྱུང་བ་དང༌། བདེ་གླིང་པ་ཡང་བདེ་བར་བསྡད་ཆོག་པ་བྱུང༌། སྔོན་མ་འདར་བའི་སྙིང་ཁུངས་ཀྱི་སྟེང་ནས་འབྲོག་རིགས་རྣམས་མ་བྱུང་བ་ལ་ཞུ་ངོ་བསྐྱར་ཆགས་ཞུས་ནས་སླར་གནང་བ་ཡིན། ལར་མི་འདི་རྣམས་ལ་ཕན་ཐོགས་བྱུང་ཚད་དེ་འཕྲལ་བརྗེད་འགྲོ་བར་འདུགཡང་བརྗེད་པའི་འཕྲོ་ལ་མི་བདེ་བ་རེ་བྱུང་ན་ཁུ་ལོང་གཡབ་གདའ་ཡོ་རང་དགོས་པ་གཅིག་ཀྱང་གདའ། དེ་ནས་ཧོར་ཟླ་གསུམ་པའི་ཉེར་གསུམ་ལ་ཡར་བཏེག་ནས་འོངས། བཀྲ་ཤིས་ལྷུན་པོའི་མདུན་དེར་དྲུང་ཆེན་དང༌། ལྷུན་གྲུབ་སྒང་པས་ཇ་འདྲེན་ཞིག་བྱུང༌། ཡངས་པར་ཐབ་བསུའི་སར་འབྲུག་སྒྲ་ཤིན་ཏུ་ཆེ་བ་བསྟུད་མར་ཡོང་བ་དང༌།
གངས་ཆར་ཆེན་པོས་ལུང་བ་དཀར་པོར་སོང་བ་ཞིག་བྱུང་སྟེ། ངེད་རང་ལ་ནི་རྟེན་འབྲེལ་ལེགས་པར་གོ ། སྣར་ཐང་དུ་ཆོས་སྡེའི་བསུ་བ་སེར་བསྒྲེངས་དང་བཅས་སླེབ། སྣར་ཐང་སྡེ་པའི་ཤུལ་གྱི་ཐང་ཀ་ཅི་རིགས་སྡེ་སྲིད་རང་གི་ཕྱག་ཏུ་གཞེས་པའི་ལྷག་མ་ཕལ་ཆེ་བ་རྣམས་དང༌། དཔེ་ཆ་རྣམས་ལས་ཇི་ལྟར་མཁོ་ཆེ་བ་རྣམས་རྟག་བརྟན་གྱི་ཆོས་སྡེ་གསར་འདིངས་ལ་མཁོ་ཆེ་བར་ཡོངས་འདུག་པས། ཁྱེར་ཐོང་གསུང་བའི་བཀའ་ལུང་ཡོད་པ་ལྟར། དེ་ཚོ་བལྟ་རྟོག་ལ་ཞག་པོ་གསུམ་བསྡད། རྒྱལ་རྩེ་མངོན་དགའ་ནས་ཡིན་པའི་རྒྱ་དཔེ་འགའ་རེ་ལག་ཏུ་འབྱོར། རྒྱ་དཔེ་འདི་ཚོ་དང་པོ་རང་ཐར་པ་ནས་སྤྱན་དྲངས་པར་འདུགའདིར་བྱུང་བའི་ཚེ་མདོའི་རྒྱ་དཔེ་གཅིག་ལ་གཟུགས་སྔགས་ཨོཾ་གཉིས་མ་ཁོ་ན་ཡིན་པར་འདུགཨོཾ་གསུམ་མའི་རྒྱ་དཔེ་ཡང་སྔར་ནས་ངེད་ཀྱི་ལག་ན་ཡོད། དེས་ན་ངོར་ཆེན་གྱི་གསུང་བགྲཽས་དཔལ་གྱི་རྒྱ་མཚན་པའི་ཟིན་བྲིས་སོགས་ཚེ་མདོའི་བཤད་པ་གསུམ་བཞི་གཅིག་ན།
ཨོཾ་གཉིས་མ་མ་དག་ལོ་པཎ་ཡོན་ལ་མ་མགུ་བར་སྔགས་ཀྱི་གུང་ནས་བཅད་པ་ཡིན་ཟེར་བ་ཁོ་ན་འདུག་པ་ཡང༌། རྣ་གཏམ་རྒད་པོ་ལ་ཡིད་བརྟན་བཅས་པའི་ཅལ་ཅོལ་ཁོ་ནར་བས། རྒྱ་དཔེ་རང་ལ་ཨོཾ་གཉིས་མ་ཡོད་པས་སོ། ། དེ་ནས་བྱང་ཆེན་དུ་ཡང་ཕྱིན། འདི་སྐབས་རྒྱལ་ཆེན་རྩེའི་ཕྱོགས་ཀྱི་ནང་ལ་བབས་ཏེ། ཕུག་མོ་ཆོས་རྫོང་གི་མདའ་བྱམས་གླིང་སོགས་དང༌། ཤབ་ཀྱི་མདའ་དང་རོག་ཚོ་སོགས་བརྒྱུད་པའི་གཙང་པོ་ལྷོ་ཁ་ཡིན་པ་ལའི་བྱང་ཁོ་ན་བརྒྱུད་ནས་ཡོངས། རྟག་བརྟན་དུ་ཧོར་ཟླ་བཞི་པའི་ཚེས་གསུམ་ལ་སླེབ། འདིའི་རེས་ལ་བྲེལ་པ་དེ་ཚོའི་སྟབས་ཀྱིས། ནག་པའི་ཉ་ལ་རང་རེས་མ་སླེབ་པ་དང༌།
རྟག་བརྟན་དུ་དུས་ཀྱི་འཁོར་ལོའི་སྒྲུབ་མཆོད་ཚུགས་པའི་ཐོག་མ་ཡིན་པས། ཆོ་གའི་འགོ་ལ་རང་རེ་ཡོད་པ་རང་ཞིག་དགོས་པར་བྱུང་ནས། སྔ་གོང་རི་ཁྲོད་དུ་ནག་ཉ་ལན་གཉིས་སོང་བ་དེ་ཡིན་ཀྱང༌། རྟག་བརྟན་དུ་འཛུགས་པའི་ཐོག་མ་དེ་ས་ག་ལ་བྱུང་བ། དེ་ཕྱིན་ཆད་ཀྱང་ས་ག་ཉིད་ལ་བྱས་སོ། ། འདི་སྐབས་སྒྲུབ་མཆོད་སྔར་འཁྱུད་ལྟར་ལས། གྲྭ་རིགས་དུས་འཁོར་གྱི་དབང་བསྐུར་མ་ཐོབ་པ་རེ་མང་འདུག་པ་རྣམས་ལ། དབང་བཅུ་གཅིག་པོ་ཡོངས་རྫོགས་ཞིག་བྱས། ཆོས་སྡེ་ནང་གི་བླ་མ་སློབ་དཔོན་དང་གྲྭ་རིགས་གལ་ཆེ་བ་གཉིས་གསུམ་དང༌། འཇག་པ་བླ་མ་དང༌།
སློབ་དཔོན་བཀྲ་ཤིས་ཕུན་ཚོགས་དང་བཅས་པ་ཡོངས་དྲིལ་བཅོ་བརྒྱད་ལ་རྡོ་རྗེ་སློབ་དཔོན་བདག་པོའི་དབང་དང༌། བདག་པོ་ཆེན་པོའི་དབང་ཡོངས་སུ་རྫོགས་པར་བསྒྲུབས། ཟླ་བ་དེ་ཀའི་ཉི་ཤུ་བདུན་ལ། ཆོས་སྡེ་རྣམས་ཆོས་ལུང་བྱང་རྩེར་ཆོས་བར་ལ་བྱོན། རྟག་བརྟན་གྱིས་ལས་ཀ་རྣམས་ཀྱང་ཚུགས། ངེད་ཀྱིས་རི་ཁྲོད་ཉིད་དུ་བསྡད། ཆོས་རྗེ་ཡེ་ཤེས་རྒྱ་མཚོ་བ་ལ་གསང་འདུས་སྐོར་གྱི་ཆོས་མང་པོ་དང༌། སྦྱོར་དྲུག་གསར་མའི་འཁྲིད་ལག་ལེན་བཤད་བཀའ་དང་བཅས་པ་སོགས་ཆོས་མང་རབ་བཤད་ཅིང༌། གང་བཤད་པ་དེ་རྣ་མཆོག་གི་གོང་ཁ་ལ་མ་སོང་བའི་ངེས་ཏིག་ཅན་ངག་སྒྲོས་རྣམས་ལ་ཡང་ཟིན་བྲིས་ཐེབས་པའི་བཤད་པ་ལ། རྗེས་ཡོད་པར་བྱུང༌།
རྗེ་བུདྡྷ་ནཱ་ཐ་དེ་གྷོ་ར་ཊཾ་ཊ་ན་བཞུགས་ཀྱི་ཡོད་འདུག གྲྭ་རིགས་ཛོ་གི་ཕོ་མོ་གཉིས་བོད་ལ་བྱུང༌། ལྷོ་ཕྱོགས་ཀྱི་དཔེ་ཆ་སྒྲོལ་མའི་རྒྱུད་འགྲེལ་ཅིག་བྱིན་བྱུང༌། སློབ་དཔོན་བཀྲ་ཤིས་ཕུན་ཚོགས་པ་ཁམས་ལ་འབྱོན་པའི་འདོད་ཆོས་དབང་རྗེས་གནང་ཁྲིད་སོགས་རྣམ་གྲངས་མང་བ་ཉིན་རེ་བཞིན་དང༌། བདེན་མཆོག་རྩེ་པ་གཞི་གྲྭ་ཐམས་ཅད་དང་བཅས་པ་ལ་ཀུན་རིག་གི་དབང་ཞིག་ཀྱང་བྱས། འདི་སྐབས་རྒྱ་གར་ཡུལ་དབུས་ཝཱ་རཱ་ཎ་སཱི་ནས། བྲམ་ཟེ་པཎྜི་ཏ་ཀྲྀཥྞ་ཞེས་བྱ་བ་སྒྲ་སོགས་ཕྱི་རོལ་གྱི་རིགས་གནས་ལ་ཤིན་ཏུ་བྱང་བ། བྱེ་བྲག་པ་དང༌། རིག་པ་ཅན་པ་དང༌། རིག་བྱེད་མཐའ་པའི་གཞུང་གསུམ་ལ་ཤིན་ཏུ་སྦྱངས་པ་ཆེ་བ་ཞིག་ཁྱད་པར་སྒྲ་ལ་ཆེས་མཁས་པའི་གྲུབ་འབྲས་སཾ་སྐྲི་ཏའི་སྐད་ལ་བྱང་བའི་མཐར་ཐུག་པ་རང་ཅིག་བྲམ་ཟེའི་བུ་ལོན་མ་ཁྱེར་བའི་སློང་མོ་ལ་བྱུང་བས།
ཁོང་ལ་དབྱངས་ཅན་མའི་སྒྲ་མདོ་ནས་ཅུང་ཟད་ཉན། དགོས་པ་རང་མི་འདུག་ཀྱང་རྩེད་མོ་ཚུལ་དུ་ལྷ་ཀྲྀཥྞའི་གསུང་ལེགས་ལྡན་གྱི་གླུ་ནས་ལེའུ་གཉིས་དང༌། ཁྱབ་འཇུག་ཆེན་པོའི་མཚན་སྟོང་གི་འགོ་རྒྱངས་ཕན་ཡོན་དེ་བསྒྱུར། དེ་རྗེས་དབྱངས་ཅན་བྱཱ་ཀ་ར་ཎའི་འགོ་ནས་མཚམས་སྦྱོར་བུད་ཙམ་བསྒྱུར་ཅིང༌། ཁྱད་པར་དུ་དོན་ཆེ་བ་ལ། རི་བོ་ཆེ་ནས་བྱུང་བའི་རྒྱ་དཔེའི་སེབ་ན། དཔལ་ལྡན་ཀ་ལཱ་པར་སྒྲོད་ཐབས་ཀྱི་གཞུང་བལ་པོའི་དཔེ་ཞིག་བྱུང་བ། ཁ་ཡིག་ལ་ཀ་ལཱ་པཱ་བ་ཏ་ར་ཞེས་འདུག་པས་སྒྲ་མདོ་ཀ་ལཱ་པའི་བཤད་པ་ཞིག་ཡིན་ནམ་སྙམ་ནས་སྒྲའི་གསེབ་ཀྱི་རྒྱ་དཔེའི་སྡེབས་ལ་བཅུག་འདུགགང་ལྟར་དེ་ཡོངས་སུ་རྫོགས་པར་བསྒྱུར་བས་ངོ་མཚར་ཆེ་བར་བྱུང༌། སྤྱིར་སྔོན་གྱི་ལོ་རྒྱུས་ལ་ཤམྦྷ་ལའི་ལམ་ཡིག་དང་པོ་ཏ་ལའི་ལམ་ཡིག་སོགས་རྡོ་རྗེ་གདན་ཀྱི་སྒོའི་རྡོ་ཁང་ན་ཡོད་ཅེས་འབྱུང་བའི་ཤམྦྷ་ལའི་ལམ་ཡིག་དེ་འདི་ཡིན་པར་འདུགའདི་འཕགས་པ་དོན་ཡོན་ལྕགས་ཀྱུས་གསུངས་པ་ཡིན། པོ་ཏ་ལའི་ལམ་ཡིག་དེ་སྔར་འགྱུར་ནས་བསྟན་འགྱུར་དུ་ཆུག་པ་འདི་ཡིན་ཏེ།
རྗེ་བཙུན་མ་སྒྲོལ་མས་གསུངས་པ་ཡིན། འདི་གཉིས་ཀར་རྒྱུད་ཀྱི་རིགས་སུ་གཏོགས་པར་བྱེད་དགོས་ཚུལ་འདི་མཐོང་ནས་སྔར་གནས་སྐོར་བ་གཅིག་གིས་ཤམྦྷ་ལར་ཕྱིན་ནོ་སྐད་པ་སྐྱེ་བོ་མི་ནག་པ་རྣམས་ཀྱི་ལག་ཏུ་འཁྱམས་ཡོད་པའི་རྫུན་གཏམ་དེ་ཆེས་རྫུན་པར་གོ་ནུས་སོ། ། དཔལ་ལྷ་མོའི་མཚན་སྟོང་གི་རྒྱ་དཔེ་ལག་ན་ཡོད་ཅིང༌། འདི་དངོས་ནང་པའི་གཞུང་རང་ནི་མིན་པ་འདུག་ནའང༌། བོད་ཀྱི་ལྷ་མོའི་བསྟོད་རྙིང་ཀུན་ན། མི་གཅིག་མ་ལ་མིང་དགུ་མ། མཚན་བརྒྱ་མ་ལ་མཚན་སྟོང་མ། ། མཚན་བརྒྱ་དབྱིངས་ཀྱི་དབང་ཕྱུག་མ། ། གང་ནས་བོས་ཀྱང་ཁྱོད་ཀྱི་མིང༌། ། བྱ་བ་ལ་སོགས་པ་འདུག་པ་ལ།
གཞན་རྣམས་ལ་རྒྱ་གར་ལུགས་དང་མཐུན་མི་མཐུན་ཇི་ལྟར་ཡང༌། བོད་རང་ལ་ངོས་འཛིན་རྒྱུ་རེ་འདུན་པ་བྱིན་རླབས་དང་ཡང་ལྡན་པར་གྲགས་ལ། མཚན་སྟོང་ནི་བོད་པ་ལ་ངོས་འཛིན་རྒྱུ་མི་འདུག་ཅིང༌། འདི་ཁོ་ན་ཡིན་པར་སྣང་བས་བསྒྱུར་འདོད་དེ་བཤད་པ་ཚར་གཅིག་ཉན་བོད་སྐད་དུ་འབེབས་པར་བརྩམས་ན། གཉན་ཆ་ཆོ་འཕྲུལ་ཆེ་བ་རང་གིས་དེ་རེས་འཇོག་དགོས་པ་བྱུང༌། པཎྜི་ཏའི་བུ་ལོན་སྦྱང་བའི་ཕྱིར། རང་རེས་ཀྱང་བུམ་གདན་ཁ་གང་མ་གཅིག་དང་གསེར་སོགས་གང་དྲག་ཕུལ། ཤིས་བརྗོད་ཤླཽ་ཀ་གཉིས་ཁོང་རང་གིས་བརྩམས། དེ་ངེད་ཀྱི་བསྒྱུར་བའི་སྐད་གཉིས་ཤན་སྦྱར་གྱི་དཔེ་དང་བཅས་ཏེ། སྡེ་སྲིད་སྐུ་གཞོགས་སུ་བརྫངས་པ།
ཞབས་དྲུང་ཡབ་སྲས་དགའ་བ་ཚལ་ནས་ཚུར་ཕེབས། འཚོམས་ཆེན་དུ་བཞུགས་གྲལ་ཞལ་དཀར་བཞེས་རྒྱུ་ཞབས་དྲུང་རྒྱལ་བུ་བཞུགས་གྲལ་ཆེན་མོ་ལ་ཕེབས་པའི་ཐོག་མ་དེ་དང་འཛོམ། ཁོང་གིས་ཤིས་བརྗོད་ཀྱང་ཕུལ་གདའ། རྟེན་འབྲེལ་ཡང་ལེགས་པོ་ཡིན་ཤེས་འདུགཤིན་ཏུ་དགྱེས་པ་བྱུང་བའི་གསེར་སྲང་གཅིག་སོགས་གནང་སྦྱིན་ཡང་བཟང་བར་བྱུང༌། ཁོང་རང་ཡང་མགུ་བས་རྒྱ་གར་དུ་ཐེགས། ཆོས་ལུང་ཚོགས་ཀྱི་མཁན་ཆེན་རྙིང་པ་ངམ་རིང་མཁན་པོ་ལྷུན་རབ་པ་ཡང་ངེད་འཕྲད་པར་ཕེབས། ཆོས་བཀའ་ཐན་ཐུན་དགོས་གསུང་བ་ལ་དེ་མཐུན་བྱས། སླར་གསང་འདུས་རིམ་ལྔ་ཞུ་བ་ལ་ཡོངས་གསུང་གིན་འདུགཕྱིས་ཕེབས་ནི་མ་ཐུབ། དབྱར་གུང་གཅིག་ཆོས་རྗེ་ཡེ་ཤེས་རྒྱ་མཚོ་བ་དང༌། རང་དེའི་དབོན་པོ་སོགས་དམ་ཚིག་གཙང་བ་ཉུང་བསྡུས་གཅིག་ལ།
དཔལ་རྡོ་རྗེ་འཇིགས་བྱེད་ཆེན་པོའི་གསང་བའི་རྗེས་གནང་ཐུན་མོང་མ་ཡིན་པ་རང་རེའི་ཕ་ཆོས་དེ་ཡང་བྱས། ས་སྐྱར་བདག་ཆེན་རྒྱན་པ་གཤེགས། སྐུ་མཆེད་ཕྱིས་ཐུགས་ཉེ་རིང་ཡོང་ཁུན་ཡིན་ཀྱང༌། དང་པོའི་བརྣག་པ་ཅིག་ཐུགས་ལ་ཡོད་པ་ལོས་ཡིན། ཞབས་དྲུང་ཁྲི་ཆེན་དགྱེས་གྲགས་ནས་ཞབས་བྲོ་མཛད་པའི་གྲགས་པ་ཡང་བྱུང༌། གདོང་རྒྱུད་བགྲེས་གཞོན་གཉིས་ཀྱི་དང་པོ་རྩ་བའི་བླ་མ་ཁྲི་ཆེན་རང་ཡིན་ཀྱང་བར་སྐབས་གཟིགས་ཕྱོགས་མི་གཅིག་པའི་སྐབས་འདིར་དངོས་སུ་ཐུགས་འགལ། གདུང་བརྒྱུད་ཨ་མིས་དྲུང་ལ་མཛད་བཀའ་གཙང་སར་ཞུ་སྒུགས་ལ་ཕེབས་དགོས་བྱུང༌། ངེད་ལ་ངོ་ཆེན་དགོས་ཕེབས་པ་སྡེ་སྲིད་དུ་ནན་བཅགས་ཞུས་པས་ཡོན་མཆོད་དུ་ཡང་འབྲེལ། ལྕང་གསེབ་བེར་ཆེན་སོགས་སྐུ་སྐལ་མ་ཕམ་ཙམ་བྱུང་བ་ཡིན། ཕྱིས་དྲིན་སེམས་པར་མི་མཛད་དོ། །
དབྱར་སྨད་རང་རེའི་ལག་གཡོག་སྒྲུབ་པ་བྱས་པ། ཀུན་དགའ་རིན་ཆེན་པ་དཔོན་སློབ་ཚོ་ཡང་ཁམས་ཕྱོགས་ལ་ཐེགས། སྦྱོར་དྲུག་གི་བཤད་པ་བར་སྐབས་སུ་གཡེང་བས་འབྲི་འཕྲོ་ལ་ལུས་པ་དེ་སྟོན་སེར་ཁ་འདིར་ཆེད་གཏད་བྲིས། དུས་ཀྱི་འཁོར་ལོའི་རྫོགས་རིམ་གྱི་རྣམ་བཤད་འདི་ཡིག་སྣ་མགོས་ཆེ་བ་ལ་ཐེ་བ་ཙམ་བྱུང༌། དབྱར་གཞུག་འདི་ལ་སྔ་ཕྱི་རིམ་ཅན་དུ་སྡེ་སྲིད་ཀྱི་རྫོང་ལྟར་གནང་སྟེ་དབུས་ཆུ་ཤུལ་ཁོག་དང༌། ཀྱི་ཤོད་ཕྱོགས་དང༌། གྲ་དོལ་གཞུང་གསུམ་འཕྲང་པོ་རྣམས་ནས་གྲྭ་གསར་བརྒྱ་ལྷག་པ་ཡང་འབྱོར། ལོ་འདིའི་ནང་དུ་རྟག་བརྟན་དུ་ནི་གཙང་ཁང་གི་སྟེང༌། འོག་མིན་ལྷ་ཁང་དུ་དུས་འཁོར་རྒྱལ་བ་རིགས་ལྔ་རྒྱལ་བ་རིགས་དྲུག་གནས་གཙང་མའི་སྟེང་གི་འོག་མིན་བཀོད་པ་སོགས་ལོགས་བྲིས་ལེགས་པ་གྲུབ་པ་དང༌། གཙུག་ལག་ཁང་ཆེན་མོ་གཙང་ཁང་སྒོ་ཁང་དང་བཅས་པའི་ཤིང་རྩི་དང༌།
གཞན་ཡང་ཤིང་རྩི་དགོས་པའི་རིགས་ཐན་ཐུན་མང་དུ་གྲུབ་ཅིང༌། ཆོས་བཟང་དུ་མིང་བཞག་པའི་སྡེ་ཡངས་ཆེན་མོ་དང༌། ནུབ་ཀྱི་ལྷ་ཁང་གསུམ། ཤར་གྱི་ལྷ་ཁང་གསུམ། གཞལ་ཡས་ཁང་དུ་མིང་བཞག་པའི་གཙང་ཁང་ཀ་བཞི་ཁ་ཆེ་ལུགས་དང་འཁྱམས་ཀ་བ་བཅུ་དྲུག་པ་དང༌། ལྷ་ཁང་གཞན་རྣམས་ཀྱི་ཡང་འོག་ཐོག་ཕལ་ཆེར་ཁེལ། བྱང་གླིང་གི་ཁང་པ་ཐམས་ཅད་ཀྱི་འོག་ཐོག་ཁེལ་ཞིང༌། ཆ་ཕྱེད་ཙམ་སྟེང་ཐོག་ཀྱང་ཁེལ་བ་དང༌། འབྲས་སྤུངས་ཞོལ་གྱི་འོག་ཐོག་དང༌། པོ་ཏ་ལའི་སྟེང་ཁང་སོགས་ཇི་སྙེད་ཅིག་གྲུབ།
ཨུ་ཙ་ལར་མཚན་གསོལ་བའི་མགོན་ཁང་འདི། ཐོག་འོག་མ་གཉིས་ལོ་སྔ་མ་དང་སྟེང་ཐོག་ལོ་འདི་ལ་ཕུབ། དེ་སྐབས་མགོན་ལུག་གཅིག་ཡོད་པ་དེ། མགོན་ཁང་བྱེད་རྒྱུ་དེའི་སྒོ་འོག་ཁོ་ནར་ཉལ་བ་དང༌། འུ་ལག་པ་རེ་གཉིས་ལས་ཀ་མི་བྱེད་པར་ཡིབ་ཅིང་ཉལ་བ་ལ།
ལུག་དེས་ཆེད་གཏད་འཚོལ་དུ་ཕྱིན་ནས་བརྡུངས། ཤིང་ལས་ལ་བསྐུལ་བ་སོགས་ཆོས་སྐྱོང་འཁོར་བའི་ལྟས་མང་དུ་བྱུང་ཅིང༌། དེ་དུས་རྟེན་བཅས་པ་མེད་ཀྱང༌། མགོན་པོའི་བཞུགས་ས་བྱེད་རྒྱུ་ཡིན་བྱས་པ་ཙམ་གྱི་བདག་བྱེད་པར་འདུགལོ་འདི་ལའང་སྡེ་པ་གཞུང་ནས་འུ་ལག་སྔར་ཁྱུད་ལྟར་གནང་ཞིང༌། ལས་རྗེས་ཤིན་ཏུ་ཆེ་བ་དེ་ཡིན།
འདི་རྗེས་ནས་སྡེ་པས་ཟུག་མི་རང་རྫོང་ལྟར་གནང་བ་མེད། མཆོད་གཞིས་པ་ཁོ་ནས་བྱས་པ་ཡིན། ལོ་སྔ་མ་གསུམ་གཞུང་དང་མཆོད་བཞིས་གཉིས་ཀར་ལོག་ནས་བྱས་པ་དང་གྲུབ་ཆེ་ཆུང་རང་ཁྱད་ཆེན་མ་བྱུང༌། འདིའི་སྟོན་གཞུག་ནས་ཆོས་སྡེའི་གྲྭ་པ་རྣམས་ཀྱང་རྟག་བརྟན་རང་དུ་གཞི་ཕབ་པ་ཡིན། ཁམས་ཕྱོགས་ནས་བརྡ་དུ་སྐུ་སྐྱེ་སོགས་འགའ་ཤས་ལ་སྦྱོར་དྲུག་ཆ་ཚང་ཞིག་བཤད། ས་སྐྱ་ཞབས་དྲུང་ཁྲི་ཆེན་གྱི་བཀའ་སྐྱོན་བྱུང་དོགས་པའི་འཇིགས་བྲོས་ལ་ཇོ་ནང་དུ་བསྡད་པའི་རབ་འབྱམས་པ་ཏེ་བ་སོགས་འགའ་ཤས་ལ། གཅོད་ཁྲིད་ཞིབ་པ་ཞིག་ཀྱང་བྱས། རྩས་ཆོད་སྐོར་ལ་དཀོན་ལེགས་པ་ལ་འདོད་ཆོས་འདྲ་བཤད་ཀྱིན་ཡོད་སྐབས། རི་བོ་ཆེ་པའི་རྗེ་དྲུང་ངག་དབང་པ་ཁུ་མཚན་གཉིས་ཀྱང་འབྱོར། རྗེ་དྲུང་སྐལ་བཟང་པའི་སྲས་པོ་དེ་སྐྲ་བཅད་པར་མཛད།
ཁོང་གི་བཞེད་པ་ཆོས་ཆུང་བརྒྱ་རྩའི་ལུང་ཞིག་ཀྱང་བཀླགས། དེ་ནས་རྟག་བརྟན་དུ་ཚོགས་ཆེན་ལ་སྒྲུབ་ཐབས་རྒྱ་མཚོའི་རྗེས་གནང་རྒྱ་གཞུང་གི་ལུང་དང་བཅས་པ་ཡང་བྱས། སྐྱེས་བུ་གསུམ་གྱི་ལམ་རིམ་བསྡུས་ཙམ་ཞིག་ཀྱང་བཤད། སྐབས་འདིར་སོག་པོའི་རྒྱལ་པོ་ཆེ་ཆེན་དས་ཆིན་འདས་པའི་མང་ཇ་བསྔོ་རྟེན་སོགས་བྱུང་ཞིང༌། མི་སྣ་མི་རྒན་ས་འབྱིན་ཟེར་བ་དེ། སྔ་སོར་སྟག་ལོ་དགུན་ཀ་ཇོ་ནང་དུ་བྱུང་བ་དགོན་གནས་གསར་འདིངས་བྱེད་རྒྱུ་ཡིན་ཟེར་བའི་གླིང་བརྗོད་ཅིག་ཡོད་པས། དེ་བརྫུན་མ་ཡིན་པར་བདེན་པར་འདུག་ངོ་མཚར་ཆེ་ཟེར། དེ་རྗེས་གསང་བ་འདུས་པའི་དཀྱིལ་འཁོར་བཞི། གཤིན་རྗེ་གཤེད་དམར་པོ་བཅུ་གསུམ་མ་ནག་པོ་བཅུ་གསུམ་མ་རྭ་ལུགས། མ་རྒྱུད་སྒྱུ་ཐོད་གདན་གསུམ་སོགས་ཀྱི་དབང་བསྐུར་བྱས།
དཀོན་ལེགས་པས་ཆེད་ཀྱིས་ཞུས་ནས་ཚོགས་ཆེན་ལ་གཤིན་རྗེ་གཤེད་ནག་པོ་ཞང་ལུགས་ཀྱི་དབང་དེ་ཡང་བྱས། ཁམས་ནས་ཡར་རེ་ཤིང་པའི་སྐུ་སྐྱེ་སྤྱན་འདྲེན་ལ་ཨརྐེ་སྐུ་སྐྱེ་དང༌། འཛམ་ཐང་གཉེར་བ་རྒྱལ་བ་དཔལ་སོགས་མང་པོ་ཞིག་བྱུང་བ། སྐབས་འདིར་འདི་ཕྱོགས་སུ་སླེབ། ཐམས་ཅད་ལ་མཆོག་དབང་སོགས་ཆོས་འབྲེལ་འགའ་ཞིག་དང༌། ཨརྐེ་སྐུ་སྐྱེ་ལ་དུས་ཀྱི་འཁོར་ལོའི་རྡོ་རྗེ་སློབ་དཔོན་གྱི་དབང་ཡང་བྱས། རྗེ་དྲུང་ངག་དབང་པ་སོགས་ལ་འཁྲིད་བརྒྱའང་བཤད། དེ་ནས་དུས་འཁྲིད་ཀྱང་སྔར་ཁྱུད་ལྟར་བཅུགས། ཁམས་པ་ཁྲོམ་ཚུགས་སྐུ་སྐྱེ། སྒང་པ་དབོན་པོ་སྡོམ་ཙ་དབོན་པོ་སྟེ་བླ་ཚུགས་འཛིན་པ་གསུམ་པོ་དེ་སོགས་ཁམས་པ་ཉི་ཤུ་རྩ་འདྲེན་ཞིག་སྦྱོར་དྲུག་ལ་ཞུགས་དམ་པོ་རྒྱབ་པ་ཡིན།
འདི་སྐབས་ལྷོ་རོང་ན་འབྲུག་པ་ར་ལུང་བ་ལ་བརྟེན་པའི་དུས་འཁྲུག་དང༌། བྱང་རྒྱབ་སྨད་ན་སོག་པོའི་འདུ་འཚོག་གི་སྐབས་དེ་ཡིན། གཏིང་སྐྱེས་ནས་བདེ་སྐྱིད་ལགས་ཀྱང་དམ་པོ་འདེབས་པར་ཕེབས། དམ་པོ་གྲོལ་ནས་ཆོས་མཛད་པ་ཡིན། སྐབས་དེར་ཨོ་ལ་པ་ཏིའི་རིམ་བཞིའི་ཊཱི་ཀ་དེ་ཡང་བརྩམས་སངས་རྒྱས་ཐོད་པ་དང༌། ཡེ་ཤེས་དབང་ཕྱུག་མའི་སྒྲུབ་དཀྱིལ་སོགས་ཀྱང་བྲིས་པ་ཡིན། དྲང་སྲོང་པ་སོགས་བྱང་གི་དཔོན་རིས་མང་དག་ཞིག་དབུས་ལ་འགྲོ་དགོས་བྱུང་བའི་དུས་དེ་ཡིན་པ་དྲང་སྲོང་པ་མར་ལམ་ཡོངས་དུས་ངེད་ལ་བཤགས་པ་འབུལ་ཟེར། འདིར་སྐོར་ཙམ་བྱུང༌། བཤགས་པ་ཡང་བླངས། ཧོར་ཟླ་གཉིས་པའི་སྐབས་ཤིག་ལ་ནང་ཅིག་གནོད་སྦྱིན་ཀྵེ་དྲ་པཱ་ལ་དང༌།
ལས་ཀྱི་གཤིན་རྗེ་ཡིན་སྙམ་པས་མི་ནག་པོ་གཉིས་ཀྱིས། ནག་ཧྲིལ་བ་ཅིག་སྡིར་སྒྲ་དང་བཅས་ཏེ་མདུན་དུ་བསྐྱུར་དམ་ཉམས་ཀྱི་མགོ་འདི་རེ་ཟེར། བལྟས་པས་རྩིབས་རི་བསམ་གླིང་གི་མཁན་པོ་རྒྱ་མཚོ་པད་དཀར་བའི་མགོ་བོར་འདུགདེ་ནས་མི་རིང་བར་ཁོང་འདས། ངེད་ཀྱིས་རྦད་བསྐུལ་བྱས་ཀྱང་མ་བྱས་དགོས་ཀྱང་དགོས་པ་མེད། ཁོང་རང་བླ་མ་དམ་པ་བདེ་བར་གཤེགས་པ་དེ་ལ་སྒོ་གཅིག་མ་ཡིན་པ་ཐམས་ཅད་ནས་དམ་ཉམས་པ་དེས་ཡིན་པར་གདའོ། ། རྟག་བརྟན་དུ་དཔལ་རྡོ་རྗེ་འཇིགས་བྱེད་ཆེན་པོའི་དཀྱིལ་འཁོར་ཞང་ལུགས་ཞེ་དགུ་མ། སྐྱོ་ལུགས་གཤིན་རྗེ་མོ་བརྒྱད་ཀྱིས་བསྐོར་བ། མལ་ལུགས་རོ་ལངས་བརྒྱད་བསྐོར། རྭ་ལུགས་བཅུ་གསུམ་མ་རྣམས། རས་བྲིས་ཀྱི་དཀྱིལ་འཁོར་དང༌།
རྭ་ལུགས་རོ་ལངས་བརྒྱད་སྐོར་ལ་རྡུལ་ཚོན་གྱི་དཀྱིལ་འཁོར་མཆོད་པ་རྒྱས་པ་དང་བཅས་པ་སྒྲུབས་ཏེ། གྲྭ་པ་ཐམས་ཅད་ལ་དབང་བསྐུར། ཚོགས་ཀྱི་ཁྲི་གསར་པའི་བྱིན་རླབས་ལ། ཕྱག་ན་རྡོ་རྗེ་འཁོར་ལོ་ཆེན་པོའི་དབང་བསྐུར་དང༌། ལྷ་ཁང་གཞལ་ཡས་ཁང་གི་ཁྱམས་སུ་སྔར་མ་ཐོབ་པའི་རིགས་རྣམས་ལ་མི་འཁྲུགས་པ། ཚེ་དཔག་མེད། བདེ་མཆོག་ནག་པོ་པ། དྲིལ་བུ་པ། གཤེད་མར་ལྷ་ལྔ་སོགས་ཀྱི་དབང་བསྐུར་བྱས། དེ་བཞིན་དུ་གཤིན་རྗེ་གཤེད་དམར་པོའི་ཁྲིད་སྤྲོས་མེད་དང༌།
རྣལ་འབྱོར་བཞི་རིམ་གཉིས་ནག་པོ་ཞང་ལུགས་ཀྱི་འཁྲིད་རྣལ་འབྱོར་བཞི་པ་དང༌། འཇིགས་བྱེད་སྐྱོ་ལུགས་ཀྱི་འཁྲིད་རྭ་རྩེ་སེམས་འཛིན་དང༌། གཤེད་དམར་ལུགས་གཉིས་ལ་བརྟེན་པའི་བྱིན་རླབས་ཀྱི་བཀའ་བཅུ་གསུམ་ཙམ་སྟེ། དེ་ཐམས་ཅད་ཚོགས་ཆེན་རང་ལ་བྱས་པ་ཡིན། འདི་སྐབས་སངས་རྒྱས་རབས་བདུན་གྱི་སྐུ་བཞེངས་པའི་མགོ་ཚུགས་པ་ཡིན་པ་ལ། རང་རེའི་གྲྭ་པ་ཅིག་གིས་རྒྱ་གར་རྡོ་རྗེ་གདན་འཁོར་བའི་བྱང་ཆུབ་ཤིང་གི་ཡལ་ག་ལག་ངར་ཙམ་ཅིག་དང༌། དེ་བཞིན་གཤེགས་པའི་ཞབས་རྗེས་ཀྱི་སྤར་འགའ་རེ་བྱང་ཆུབ་ཤིང་ལོ་མང་པོ་དང་བཅས་པ་འབྱོར་བྱུང་བ། གཟུངས་བཞུགས་ཀྱི་རྟེན་འབྲེལ་འགྲིག་པར་འདུགསྨོན་འགྲོ་བའི་རྒྱལ་བུ་ཚེ་དབང་ལྷུན་གྲུབ་པ་ཡང་ལུགས་ལེགས་བྱེད་ངེས་པར་མཇལ་ཁ་དགོས་ཟེར་ནས་ཕྲད་ཙམ་བྱས། རི་བོ་ཆེ་ནས་སློབ་གཉེར་གྲྭ་རྒྱུན་གསར་པ་ཐོག་མ་རྣམས་ཀྱང་སྐབས་འདིར་འབྱོར། ས་གའི་སྒྲུབ་མཆོད་ཀྱང་སྔར་ལུགས་བཞིན་བྱས་པ་ལས།
གྲྭ་པ་གསར་པ་དུས་འཁོར་གྱི་དབང་མ་ཐོབ་པ་ཤིན་ཏུ་མང་བ་ནས། དཀྱིལ་འཁོར་དེ་ཀའི་སྟེང་ནས་སློབ་མའི་དབང་ཡོངས་སུ་རྫོགས་པ་ཚར་གཅིག་བྱས། དེ་རྗེས་ཀྱང་ངེད་ཀྱིས་སྔོན་འབོར་སྐྱོང་གི་རྩེ་མོ་ལ་གཏོར་མ་ཆེན་པོ་སྒྲུབ་པའི་ཕྱིར་སང་འགྲོ་རྒྱུའི་དེ་རིང་དེ། གྲོ་ཁུད་པ་སྡེ་སྲིད་ནས་ཡར་གནང་བ་འབྱོར། སྤྱིར་སྐུ་རིམ་རྒྱ་ཆེ་བ་གནང་འདུགཁོང་སྒོས་སུ་སྒྲུབ་སྡེ་དང་རྟག་བརྟན་ལ་མང་ཇ་འགྱེད་སོགས་སྐུ་རིམ་རྒྱ་ཆེར་མཛད་པ་དང༌། སྡེ་སྲིད་སོག་པོའི་སྟེང་དུ་དཔུང་འདེགས་གནང་རྒྱུའི་བསྲུང་འཁོར་སོགས་ཀྱིས་གསུང་བའི་གསལ་འདེབས་སུ་འདུགགཏོར་མ་ཆེན་པོ་ཡང་སྟབས་འགྲིག་པ་སྦྱིན་བདག་ཆེན་པོའི་བར་ཆད་སེལ་བ་ལ་ནི་དམིགས། འདི་སྐབས་ཕ་རོལ་པོ་ཞྭ་གསེར་ཐོགས་ཡིན་ཀྱང༌། ངེད་ནི་རྗེ་བཙུན་ཙོང་ཁ་པ་ཆེན་པོ་ལ་ལྷག་པར་མོས། དགེ་ཕྱོགས་པ་འདི་པ་དང༌། ལྷག་པར་འབྲས་སྤུངས་ཀྱི་ཆོས་གྲྭ་ལ་ཉེ་སེམས་བག་ཆགས་མཐུག་པ་ཞིག་ཡོད།
གནོད་སེམས་ག་ལ་ཞིགཆོས་གྲྭ་དེ་དག་ཏུ་ཆོས་དར་བར་སྨོན་པ་དང༌། རྩོད་པ་འཇམ་པོའི་ཕྱོགས་སུ་ཞི་བར་སྨོན་ལམ་བཏབ་པ་ཡིན་ཀྱང༌། དེའི་དབང་དུ་འགྲོ་བ་ཞིག་མི་འདུགཕན་ཚུན་གཉིས་ཀ་ལས་ངན་གྱིས་བདས་པ་ལ་ཐབས་ཅི་བྱར་ཡོད། དབྱར་སྟོད་དེ་གྲྭ་པ་ཐམས་ཅད་ལ། གསང་འདུས་རིམ་ལྔ་མར་ལུགས་མགོས་ལུགས་གཉིས། ཡེ་ཤེས་ཞབས་ཀྱི་ཟབ་གསལ་དང་གྲོལ་བའི་ཐིག་ལེ། དེ་དག་གི་རྒྱབ་རྟེན་རྒྱ་བོད་ཀྱི་གཞུང་དང་བཅས་པ་ཐམས་ཅད་བཤད། རྒྱུད་ཀྱི་སྐོར་ལ་རྩ་རྒྱུད་ཀྱི་ལུང་ཙམ་མ་གཏོགས། འགྲེལ་པ་སོགས་གཞན་མ་སོང༌། མན་ངག་མཐའ་རྒྱས་རང་དུ་སོང་བ་ཡིན་ཏེ།
གྲྭ་གཞོན་ཐམས་ཅད་རྩེད་མོ་ལ་ཡེངས། རྒན་པ་ཐམས་ཅད་ཀྱི་རྣ་བའི་གོང་ཁ་ལ་སོང་བའི་བློ་ལ་བཅགས་རྒྱུ་དང་བློ་སྐྱེད་ཐོན་པ་ལྟ་ཅི་སྨོས། ཆོས་ག་འདྲ་ཅིག་ཐོབ་བཤད་རྒྱུ་ཡང་མེད་པའི་བྱིས་པ་མདོ་མེད་ཅིག་ཀ་བྱུང༌། ལོ་འདིའི་སོས་ཀ་དང་དབྱར་གྱི་རིང་སྡོད་ས་པོ་ཏ་ལར་བྱས། ཁམས་དྭངས་ཤིང་ཤིན་ཏུ་སྐྱིད། སྦྱིན་སྲེག་ནུབ་འགའ་ཤས་བྱས། ཤིན་ཏུ་ཟིལ་ཆེ་བ་དང༌། སྦྱིན་སྲེག་གི་ཐ་མར་དྲུག་ཅུ་རྩ་བཞིའི་གཏོང་མ་གཏོར་རེས་ཀྱི་གཏོར་མའི་ཁར་སྡིག་པ་རྭ་ཅན་རེ་དངོས་སུ་ཡོང་པ་སོགས་ཤིན་ཏུ་རྩུབ་པར་མངོན་ཀྱང༌། འདི་སྐོར་ལ་བརྟེན་པའི་ཡོན་བདག་གི་སྐུ་དོག་ཐམས་ཅད་སེལ། རང་རེའི་བར་ཆད་ཀྱང་མང་པོ་སེལ་འདུགའདི་སྐབས་རེ་ཤིང་ནས་སྐུ་སྐྱེ་ཡང་ཕེབས།
འཛམ་ཐང་ཕྱོགས་ལ་ཕེབས་འདོད་སྟབས། དགེ་བསྙེན་དགེ་ཚུལ་དགེ་སློང་གི་བར་དུ་ཆོས་སྒོར་འཇུག་པ་དང༌། དུས་ཀྱི་འཁོར་ལོའི་དབང་ཡོངས་རྫོགས། སྦྱོར་དྲུག་གི་མགྱོགས་འཁྲིད། བློ་སྦྱོང༌། ནཻ་གུ། ཀུན་རིག་གི་དབང༌། ཉེར་མཁོའི་རྗེས་གནང༌། ཚེ་དབང་སོགས་ཅི་རིགས་གསན་ཏེ་ཐེགས་སོང༌། ཨརྐེ་སྐུ་སྐྱེས་རྗེས་སུ་ཡང་སྦྱོར་དྲུག་གི་ཁྲིད་ཞིམ་མོར་ཉན།
བདེ་མཆོག་ལ་སོགས་པའི་ཆོས་བཀའ་གཞན་ཡང་མང་དུ་ཞུས་སོང༌། དབྱར་གུང་ནས་གཟུང༌། ཆོས་བཟང་གི་ཆོས་ཁྲིའི་ཁ་འབེབས་ལ། ཐེག་མཆོག་རབ་ཏུ་རྒྱས་པའི་དབུ་མ་ཆེན་པོ་རྣམ་པར་ངེས་པ་དེ་བརྩམས་ཤིང༌། བརྩམས་གྲུབ་རིམ་ནས་བཤད་པ་འཚམས་པ་རེ་བཤད། ཞག་ཉི་ཤུ་རྩ་གཉིས་ཙམ་ལ་ཆ་ཚང་བར་འགྲིལ། འདི་རྩོམ་པའི་བློ་ཤར་བའི་དུས། ཐོ་རངས་ཁ་ཅིག་གཉིད་དུ་སོང་བ་ནི་མིན། ད་ལྟའི་སྣང་བ་འདི་ནུབ་ནས་ས་གཞི་རི་བོ་ནགས་ཚལ་ཐམས་ཅད་རིན་པོ་ཆེ་དང་འདྲ་བ་དང༌། མཚོ་རྫིང་མེ་ཏོག་དུ་མས་བརྒྱན་པ་སོགས་དང་གཞལ་མེད་ཁང་དཔག་ཏུ་མེད་པ་ན།
སངས་རྒྱས་རེ་རེ་ལ་འཁོར་བྱང་ཆུབ་སེམས་དཔའ་མང་པོ་མང་པོས་བསྐོར་བ་ཡོད་སྙམ་པ་དང༌། ཁྱད་པར་དབུས་ཀྱི་ཕྱོགས་ན་ལྗོན་ཤིང་རྒྱས་པ་མཐའ་མེད་པ་གཅིག་གི་རྩ་བ་ན། སྐུ་ཚད་ནགས་རྒྱལ་གྱི་རི་འདི་བས་ཀྱང་ལྡབ་ཀྱི་མཐོ་བའི་སངས་རྒྱས་ས་གནོན་གྱི་ཕྱག་རྒྱ་མཛད་པ་ཅིག་འདུག་པ་དེ། འོ་སྐོལ་གྱི་སྟོན་པ་ཡིན་སྙམ་པ་བྱེད་ཅིང༌། སྐུའི་གཡས་ན་བྱང་ཆུབ་སེམས་དཔའ་དཀར་པོ་གངས་རི་ཙམ་པ་ཅིག་འདུགའཇམ་དབྱངས་ཡིན་སྙམ་པ་བྱེད། གཡོན་ན་དེ་ཙམ་དམར་པོ་ཞིག་འདུགསྤྱན་རས་གཟིགས་ཡིན་སྙམ་པ་བྱེད། ། དཀར་པོ་དེའི་ཡང་གཡས་ན་སེར་པོ་ཞིག་འདུག་བྱམས་པ་ཡིན་སྙམ། གཡོན་རང་ན་སྔོན་པོ་ཞིག་འདུག་པ་དེ། ཕྱག་རྡོར་ཡིན་ནམ་ནམ་མཁའི་སྙིང་པོ་ཡིན་ནམ་སྙམ་པ་ལས་ཧ་ཅང་ངེས་གསལ་མ་བྱུང༌། ང་འཕགས་པ་ཀུན་ཏུ་བཟང་པོ་ག་ན་བཞུགས་སྙམ་ཙ་ན།
ལྗོན་ཤིང་དེ་བས་ཀྱང་སྐུ་གཟུགས་རིང་བ། སྐུ་མདོག་མ་ངེས་པ་སྐུའི་ནང་ཐམས་ཅད་ན་མེ་ལོང་ལ་གཟུགས་བརྙན་ཤར་བ་ལྟར་བཀོད་པ་མཐའ་ཡས་པ་ཡོད་པ་ཅིག་འདུགགཞན་འཁོར་ཚད་གཟུང་མེད་པས་བསྐོར། ཐམས་ཅད་ཀྱང་བདེ་བར་གཤེགས་པའི་སྙིང་པོ་ལས་བརྩམས་ཆོས་གསུང་བའི་སྣང་བ་བྱུང༌། ཞིང་ཁམས་འདི་གང་ན་ཡོད་ཞུས་པས། ཁྱོད་རང་གི་སྙིང་གི་དཀྱིལ་ན་ཡོད་གསུང༌། དུམ་ཅིག་ནས་སྣང་བ་དེ་ཡང་འགགས། དེའི་རྒྱུན་ལས་ཞག་མང་པོའི་བར་དུ་རིག་པ་གསལ་ཞིང་དྭངས་པ། འཆར་སྒོ་མཐའ་ཡས་པ་ཤར་ཡང་ཐམས་ཅད་སྤྲོས་བྲལ་དུ་གནས་པ། དགའ་བདེའི་ཆ་ཤས་ཀྱིས་བརྒྱན་པ་ཉིན་མཚན་ཀུན་ཏུ་བྱུང༌། གཉིད་ཀྱང་ངོས་གཟུང་མེད་པའི་ཏིང་ངེ་འཛིན་དེ་ཁ་ལ་གནས།
གདམས་ངག་རྣམས་ནས་རྣམ་གསུམ་རིགས་དབྱེ་བཤད་པ་དེ། ལས་དང་པོ་པ་རེ་དོགས་ཅན་ལ་དོགས་པ་ཡིན། རེ་དོགས་དང་དགའ་སྡུག་མེད་ན་རྣམ་གསུམ་རིགས་དབྱེས་ཅི་བྱེད། དེ་དགོས་པ་བྱུངཙམ་ཉིད་ནས་ཆེར་ཁ་ཤོར། སངས་རྒྱས་མཐོང་ཡང་ཞེན་རྒྱུ་མེད། སྡིག་སྦྲུལ་མཐོང་ཡང་སུན་རྒྱུ་མེད། བདུད་ནག་མཐོང་ཡང་སྟོང་ཉིད་སྙིང་རྗེའི་ངང༌། ཡི་དམ་མཐོང་ཡང་ནམ་མཁའི་འཇའ་ཚོན་གྱི་ཚུལ་དུ་འདུགརོ་མཉམ་གཅིག་ལ་ཁྱད་པར་ཏ་གང་ཡང་མི་འདུག་ཀྱང༌། རྟེན་འབྲེལ་མ་འགགས་པའི་འཆར་ཚུལ་དེ་འདྲ་ཅིག་བྱུང༌། ལར་དུས་ཀྱང་ཤིན་ཏུ་ཐ་མར་སླེབ་པའི་ལྟས་ལོས་ཡིན་ཡོད།
ལོ་འདི་ལ་ལྷ་སའི་མི་བསད་ཆེན་མོ་དང༌། སེར་དང་འབྲས་སྤུངས་སོགས་སྟོང་ལ་ཁང་པའི་དགེ་ལྡན་པའི་གྱ་ཉེས་ཆེན་མོ་དེ་ཡང་བྱུང༌། དེ་རྗེས་སྟོན་གྱི་རིང་ལ། དཀོན་མཆོག་གསུམ་གྱི་བཀྲ་ཤིས། ལྟུང་བཤགས། དཀོན་མཆོག་རྗེས་དྲན། བྱམས་སྨོན། སྒྲོལ་མ། ཚེ་མདོ། ཕྱག་རྒྱ་ལྔའི་མདོར་གྲགས་པ་སྡེ།
ཚིགས་བཅད་གཅིག་པ། གཉིས་པ། བཞི་པ། སྒོ་དྲུག་པ། བཟང་སྤྱོད་རྣམས་ལ་འགྲེལ་པ་རེ་བརྩམས་པ་ཡང་ཤིན་ཏུ་རྩོམ་འབབ་པ་ཞིག་བྱུང༌། འདི་སྐབས་མདོག་སྨོན་གྲོ་ནས་ལྷ་རྩེ་རྫོང་དུ་རྒྱུགས་པའི་གཟིངས་གཞི་མང་པོ་བྱས། རྫོང་ནས་སྤེའུ་བ་ཚེ་དབང་རྡོ་རྗེ་བས་ངེད་ཀྱི་མཆོད་གཞིས་འདྲའི་སར་བཅོམ་རྒྱག་བྱེད་ཟེར་ནས་དམག་བསྐུལ་བྱས། ཁོང་རང་རྟ་ཐོག་ཏུ་འཁྱོན་མ་ཐག་གནམ་གཟེར་བྱུང་ནས་ས་ལ་ལྷུང༌། དེ་ནས་མི་རིང་བར་རྫོངདཔོན་ཡང་ཤོར་བ་ཡིན། དེ་རྗེས་ནས་དུས་གཟིངས་ཀྱང་ཞི་བའི་སྐབས།
དུ་བ་མཇུག་རིངས་གཉིས་ཤར་བ་དེ་བྱུང༌། སྟོན་གཞུག་གི་ཆོས་དང་དགུན་ཆོས་ཀྱི་ཚུལ་དུ་རང་རེས་བརྩམས་པའི་འགྲེལ་བ་དེ་ཁའི་སྟེང་ནས། ལྟུང་བཤགས། བྱམས་སྨོན། དཀོན་མཆོག་རྗེས་དྲན་སོགས་ཀྱི་བཤད་པ་རེ་ཡང་བྱས། ལོ་འདིའི་དཔྱིད་ཀ་ནས་དེ་ཡན་ཆད་ཀྱི་བར་ལ་མཁར་ལས་ཀྱི་རིགས་ལྷོ་བྱང་གི་ལྷ་ཁང་སྔར་སྟེང་ཐོག་མ་ཁེལ་བ་ཐམས་ཅད་ཁེལ། ལྷ་ཁང་རྣམས་ཀྱི་ལོགས་ཞལ་མཐིལ་ཞལ་སོགས་ཞིབ་ཆ་རྣམས་དང༌། གཞལ་ཡས་ཁང་གི་སྟེང་དང༌། ལྷོ་གླིང་གི་སྤྱིལ་པོ་ཐམས་ཅད་ཀྱི་སྟེང་ཐོག། ཤར་ནུབ་བྱང་གསུམ་གྱི་གླིང་ལ་ཡང་སྟེང་ཐོག་མ་ཁེལ་བ་རྣམས་ཀྱང་ཁེལ།
རྩེ་དང་ཞོལ་གཉིས་ཀར་དུ་སྤྱིལ་པོ་གསར་པ་ཡང་མང་དུ་གྲུབ། མཁར་ལས་སྔར་ལས་ཀྱང་གྲུབ་ཆེ་བ་ཙམ་བྱུང༌། སྦུས་ཁྱིམ་པ་དཔོན་སློབ་འགའ་ཤས་དང༌། གཙོ་བོར་གཞི་པའི་ལྷ་རིས་པ་རྣམས་ཀྱིས་གཙུག་ལག་ཁང་ཆེན་མོའི་ལོགས་རིས་རིམ་གྱིས་གྲུབ། ལྷ་ཁང་བདེ་བ་ཅན་གྱི་ལོགས་བྲིས་ཀྱང་གྲུབ་ཅིང༌། འཇམ་དཔལ་ལྷ་ཁང་གི་ལོགས་བྲིས་ཀྱང་ཆ་ཕྱེད་གྲུབ། སྒོ་ཁང་གི་རྒྱལ་ཆེན་བཞི་ཡང་ལོ་འདི་ལ་ཀ་བྲིས་པ་ཡིན། གཙོ་ཆེ་ཤོས་བལ་པོ་བཟོ་བོ་ཉི་ཤུས་སངས་རྒྱས་དཔའ་བོ་བདུན་གྱི་སྐུ་བཞེངས་པ་ལ། གཙོ་བོ་སྟོན་པ་ཡང་དག་པར་རྫོགས་པའི་སངས་རྒྱས་ཤཱཀྱའི་རྒྱལ་པོ་དང༌། འཁོར་གྱི་ཚུལ་དུ་གཞན་དྲུག་ཡིན་པ་ལས།
གཙོ་བོ་དང་བཅོམ་ལྡན་འདས་རྣམ་གཟིགས་དང་རིན་ཆེན་གཙུག་ཏོར་ཅན་དེ་གསུམ་པོ་དེ། ཧོར་ཟླ་བཞི་པའི་འགོ་ནས་གཟུང༌། བརྒྱད་པའི་ཚེས་བཅུ་གསུམ་ཚུན་ལ་གཟུངས་བཞུགས་ཡན་ཆད་ལེགས་པར་གྲུབ། རིགས་ལྡན་གྱི་ཐང་སྐུ་སུམ་ཅུ་སོ་བདུན་དང༌། སྔགས་སྐུ་ཐང་མོ་ཆེ་འགའ་རེ་ཡང་འདི་ཡན་ཆད་ལ་ལེགས་པར་ཟིན། ཚེས་བཅུ་བཞི་གཟའ་སྐར་བཟང་བ་ནས་བརྩམས་དེ། ཟླ་བའི་འཕྲོས་དེ་ཀ་ལ། གསང་འདུས་འཇིག་རྟེན་དབང་ཕྱུགའཁོར་ལོ་བདེ་མཆོག་ལཱུ་ཧི་པ། གཤིན་རྗེ་གཤེད་ནག་པོ་རྡོ་རྗེ་འཇིགས་བྱེད། མི་གཡོ་བླ་མེད།
ཕྱག་ན་རྡོ་རྗེ་གཏུམ་མོ། ཕག་མོ་ལྷ་སོ་བདུན་མ་རྡོ་རྗེ་བདག་མེད་མ་རྣམས་ཀྱི་དཀྱིལ་འཁོར་རས་བྲིས་ལ་བརྟེན་ནས། རབ་གནས་ཚར་རེ་བྱས་པས། ཚར་བརྒྱད་དང༌། ཟླ་བ་དགུ་པའི་ཡར་ཚེས་གསུམ་པ་གཟའ་སྐར་བཟང་བ་ལ། རབ་གནས་ཆེན་མོ། དགའ་སྟོན་ཅན་དེ་བྱས་པ་ཡིན་ཏེ། གནམ་གང་གི་ཉིན་མོ་ས་ཆོག་བྱས། དཔལ་དུས་ཀྱི་འཁོར་ལོའི་དཀྱིལ་འཁོར་ཐུགས་དཀྱིལ་རྡུལ་ཚོན་གྱི་དཀྱིལ་འཁོར་བཞེངས་པའི་སྟེང་ནས་ཡིན་པས་རབ་གནས་ཚར་དགུ་སོང༌། ཉིན་རེ་བཞིན་སྐུའི་གཟི་བྱིན་རྒྱས་པ་སོགས་བྱིན་རླབས་ཀྱི་རྟགས་མཚན་མཐའ་མེད་པ་དང༌།
བུམ་པའི་ནང་དུ་ཡུངས་དཀར་ལྷུངས་པ་ལ། མྱུ་གུ་སྡོང་བུ་མེ་ཏོག་ཤར་བའི་བར་དུ་བྱུང༌། དགེ་འདུན་རྣམས་དང་ཕུ་ནས་སྒྲུབ་སྡེ་ཡོངས་རྫོགས་ཕེབས་པ་རྣམས་ལ་མང་ཇ་གསུམ་སྦྲེལ། ཚ་ར་ནས་འགྱེད། སྐྱེ་བོ་མང་པོ་རང་ཤུགས་ཀྱིས་འདུས་པ་ལ། ནས་འགྱེད་སོགས་ཞལ་དྲོ་བྱིང་ཆགས་པར་བྱུང༌། སྐྱ་སེར་ཐམས་ཅད་ལ་རྟེན་མཇལ་ཡང་ལེགས་པར་བཏང༌། དེ་ལྟར་ན་ཐུབ་པའི་དབང་པོ་སོགས་སངས་རྒྱས་གསུམ་པོ་དེའི་སྐུ་གཟུགས་ལ། རྒྱུ་ཟངས་ཁལ་ཉིས་བརྒྱ་ཉི་ཤུ་ཙམ། སྐུད་གསེར་ཞོ་སྟོང་ཕྲག་གསུམ་ཙམ།
ཐ་ན་རྩི་ལ་ཡང་ཤ་དཀར་ཞོ་དྲུག་ཅུ། ཏི་ཚ་ཉ་ག་ལྔ་བཅུ་ཙམ། དངུལ་ཞོ་བརྒྱ་དང་སུམ་ཅུ་སྐོར་སོང་ཞིང༌། དགའ་སྟོན་ཆེན་མོ་འདིའི་གནས་སྐབས་སུ། བལ་པོ་ལྷ་བཟོ་བ་རྣམས་ལ་ཡོན། བཀྲ་ཤིས་ཁ་བཏགས་བཅོ་བརྒྱད། གསེར་སྤྱི་ལེགས་པ། གསེར་སིལ་མ་སྲང་བཞི། གཡུ་ལེགས་པ་དྲུགགཡུ་རྣ་རྣ་རྒྱངས་ལྔ། ཡང་གཡུ་རྣ་ཆིག་འདོགས་གཅིགདངུལ་ཕོར་བཅུ།
གན་དཀར་ལེགས་པ་རྒྱ་ཤུབས་ཅན། ཁ་ཐི་སོགས་གོས་ཡུག་སྣེ་ཚད་བཅུ། རྒྱ་གོས་གཅིགདར་སྨན་ཚེ་དང་བྱར་དར་ཡུག་ཉི་ཤུ། བཀྲ་ཤིས་ཁ་བཏགས་ཀྱི་ཡོལ་བ་གཅིགསྨན་ཚེའི་ཡོལ་བ་གཉིས། ཇ་སིག་སུམ་ཅུ། བུར་ཏང་ལྔ། གཡས་ཤག་གསེར་ཤོག་མ་ཉི་ཤུ། དོང་པ་གསེར་ཤོག་མ་ཆ་ཚང་གསུམ། སྟག་སྒམ་ཆ། གཟིག་སྒམ་ཆ།
སྟག་ཁོམ་ཆ། དོམ་ཁོམ་ཆ། དངུལ་སྒ་གཅིགགཞན་ཡང་དུང་ཆས། མདོ་བ་ཆས། པ་རི་སོགས་ཕྲན་བུ་རྣམ་གྲངས་མང་པོ་དང༌། ཀ་ཡུག་སྣེ་ཚང་བཅུ། སྤུན་མདབ། གོན་མ། རས་ཡུག་དཀྱུས་མ་སྣེ་ཚད་རྣམས་ཉི་ཤུ་ཉི་ཤུ་རྟ་བཟང་བ་སྒ་འཁོར་དང་བཅས་པ། མོ་གོས་ལེགས་པ།
བཟོ་བོ་ཉི་ཤུ་པོ་ཐམས་ཅད་ལ་གོས་ལྷམ་སྐེ་རགས་ཚུན་ཆད་ཆ་ཚང་བ་རེ་རྣམས་སྤྲད། འབྲེལ་ཅན་རྣམས་སྔོན་དུ་འགྲོ་བའི་མཁའ་ཁྱབ་ཀྱི་སེམས་ཅན་ཐམས་ཅད་བླ་ན་མེད་པའི་བྱང་ཆུབ་མྱུར་དུ་ཐོབ་པ་དང༌། གནས་སྐབས་སུ་ཡང་འཇིག་རྟེན་བདེ་ཞིང༌། བསྟན་པ་སྤྱི་དང༌། ཁྱད་པར་དུ་ཡང་ཕྱིར་མི་ལྡོག་པ་འཁོར་ལོའི་གཏམ་དང་ལྡན་པའི་བསྟན་པ་རྒྱས་པར་སྨོན་ལམ་བཏབ་པོ། ། དགའ་སྟོན་གྱི་གྲལ་འདི་ལ། དཀོན་མཆོག་གསུམ་གྱི་བཀྲ་ཤིས་ལ་བཤད་ཚོམས་རྒྱ་ཆེ་བར་བྱས། དེ་རྗེས་དགུན་ལ་ཉེ་བ་ན། ཆོས་རྗེ་བླ་བྲང་འགག་པ་བྱམས་པ་ཀུན་དགའ་བ་གྲྭ་བཙུན་སུམ་ཅུ་སྐོར་དང་བཅས་པ་ཆོས་ཞུ་བར་བྱུང༌། ཚོགས་ཆེན་ལ་བློ་སྦྱོང་ཞིག་བཤད་པའི་གཞུག་ཙམ་ལ་སླེབ་པ་ཡིན།
རྒྱལ་ཆེན་བཞིའི་ལོགས་བྲིས་ཀྱི་རབ་གནས། གསང་འདུས་འཇམ་རྡོར་ལ་བརྟེན་ནས་བྱས་པ་དེ་ཁའི་སྟེང་ནས། ཁོང་དཔོན་སློབ་རྣམས་ལ་དབང་ཞིག་ཀྱང་བསྐུར། འདི་སྐབས་ཇོ་ནང་དབུ་མཛད་པའི་ཇོ་ཇོ་འདས་པ་དང༌། ཁོང་ཚོ་དཔོན་སློབ་ཚོའི་བསྔོ་ཞུས་གཤིན་དོན་མང་པོ་དབང་ཡོན་དང་གུ་ཆུ་རུག་བྱས་པའི་གཤིན་བསྔོ་བྱེད་དགོས་དང༌། རླུང་དྲག་པོ་ལངས་པ་སོགས་རབ་གནས་དེ་རྟེན་འབྲེལ་ལེགས་རྒྱུ་མ་བྱུང༌། ནཻ་གུ་ཆོས་དྲུག་གི་དམིགས་པ་ངེས་པོ་ཞིག་ཀྱང་བཤད། དེ་རྗེས་དགུན་ཁྲིད་རིམ་པས་སྔར་ལུགས་བཞིན་བཙུགས། འགག་པ་དཔོན་སློབ་ཐམས་ཅད་ཀྱིས་དམ་པོ་ཡང་རྒྱབ། ཤངས་ཆོས་ལྷག་མ་རྣམས་ཀྱང་ཆ་ཚང་ཙམ་བྱས།
འདི་སྐབས་གསང་བའི་དེ་ཁོ་ན་ཉིད་ཀྱི་ཊཱིཀྐ་དེ་བརྩམས་པ་ཡིན་ཏེ། ཅུང་ཟད་མཁའ་འགྲོ་རྣམས་ཀྱི་བཀའ་མ་གྲོལ་བའི་རྨི་ལྟས་ཞིག་ཀྱང་བྱུང༌། བྲེལ་བས་གཡེངས་ནས་ཚོགས་གཏོར་བཤགས་པ་སོགས་བྱེད་པའང་མ་བྱུང༌། དམ་པོ་གྲོལ་ནས་བླ་མ་བྱམས་པ་ཀུན་དགའ་རང་ལ་སྦྱོར་དྲུག་གི་ཡན་ལག་ཕྱི་མ་རྣམས་ཀྱི་ལག་ལེན་འཛུག་བཙུགས་དང༌། ངོ་སྤྲོད་རྣམས་ཀྱི་གོ་དོན་ཞིབ་མོར་འཁྲིད་དགོས་པ་བྱུང་སྟེ། ཕྱིས་བློ་ལ་འཇགས་པ་ནི་མ་བྱུང་འདུགསྔར་གསང་བའི་དེ་ཁོ་ན་ཉིད་ཀྱི་འགྲེལ་པ་བརྩམས་པ་དེའི་གཉན་ཆ་དང་ཁོང་ལའང་སྦྱོར་དྲུག་གི་ལག་ལེན་སྟོན་དགོས་བྱུང་བའི་གཉན་ཆ་སྡོམས་པ་འདྲ་བ་ཅིག་གིས་རྐྱེན་བྱས་ཏེ། སྲོག་གེགས་ཀྱི་རྣམ་པ་ཤིན་ཏུ་ན་བ་ཞག་བདུན་ཙམ་བྱུང༌། ཡོངས་གྲིལ་བ་ནད་གཞུག་དེ་ཟླ་གཅིག་ལྷག་པ་བསྡད། ཐུར་སེལ་གསུས་པར་ལོག་པས་དང་ཁ་འགྲིབས། ད་དུང་ཡང་དེའི་སྲེད་སྐབས་རེ་ལངས་ཡོང་བ་འདུགསྤྱིར་ཡན་ལག་ཕྱི་མ་རྣམས་ཀྱི་ལག་ལེན་འདི་ཤིན་ཏུ་བཀའ་གཉན་པར་འདུགཁྱད་པར་ཁོང་བ་དང་པོ་སྦྱོར་དྲུག་གི་ཆོས་ལ་དད་པ་ཆེན་པོ་མི་འདུག་པས།
དེ་སེལ་དུ་སོང་ནས་ལན་པ་འདྲའོ། ། དེ་རྗཻས་དམ་རྫས་རིལ་བུ་ཞིག་བསྒྲུབས། དམ་ཚིག་གཙང་བ་རྣམས་དང་ལྷན་ཅིག་ཚོགས་དང་གཏོར་མ་འགའ་རེ་བྱས་པས་ནད་གཞུག་ལྷག་མ་དེ་ཡང་དེ་སྐབས་སངས་པ་འདྲ་བ་ཞིག་བྱུང༌། འདི་སྐབས་དུས་ཁྲིད་དཀྱུས་ལས་ཟླ་གཅིག་གི་སྔ་བ་ཡོད་པས་ལེགས་པར་བྱུང༌། གཞན་དུ་ན་བ་དེ་ཆོས་སྒང་རང་ལ་ཡོད་པ་འདུག་ཅིང༌། བྲེལ་བ་མང་པོ་དང་ཡང་ཐུག་པ་ཅིག་ཀ་ཡོང་བ་འདུགརྒྱལ་བ་སེང་གེའི་སྐུ་སྐྱེ་རི་ཤིང་པ་ཡང༌། ཁམས་ཕྱོགས་ལ་འབྱོན་པའི་བློ་རྩེ་བྱས་འདུག་ཀྱང༌། འབྲི་གུང་ཙམ་ནས་ཤིན་ཏུ་བསྙུང་བའི་ཚུར་ལོགས་སྐྱིད་ཤོང་བྲག་དཀར་སྐེར་དུ་གཤེགས་འདུགདང་པོ་ངེད་ཀྱི་བརྟག་པ་དེ་བདེན་པར་བྱུང། དེ་རྗེས་ལུག་ལོ་གསར་བ་ཧོར་ཟླ་དང་པོའི་ཚེས་བཅོ་ལྔ་ཡན་ལ། སངས་རྒྱས་རབས་བདུན་གྱི་ནང་ནས་བཅོམ་ལྡན་འདས་ཐམས་ཅད་སྐྱོབ་དང༌།
ལོག་པར་དད་སེལ་དང༌། གསེར་ཐུབ་དང། འོད་སྲུང་གི་སྐུ་བརྙན་རྣམས་ཀྱང་གཟུངས་བཞུགས་ཕྱིན་ཆད་མཐའ་དག་མ་ཚང་བ་མེད་པར་གྲུབ། དཔལ་སངས་རྒྱས་ཐོད་པ་དང༌། ཡེ་ཤེས་དབང་ཕྱུག་མ་དང་ཕྱག་རྡོར་སྟོད་འགྲེལ་ལུགས་ཀྱི་བདེ་མཆོག་སྟེ། དཀྱིལ་འཁོར་གསུམ་པོ་དེ་རིམ་ཅན་དུ་ཞལ་ཕྱི་ནས་རབ་གནས་ཚར་རེ་བྱས། འདི་སྐབས་སྡེ་སྲིད་དབུས་ནས་བསམ་འགྲུབ་རྩེར་ཕེབས་དེ་རྒྱང་ཙམ་སོང་སྐབས་ཡིན། རབ་གནས་འདི་ཙམ་ལ་ཡོང་བ་ཡོད་ཞུ་བར་བཏང་ན། རབ་སྟོན་གཤེར་བར་སོང་དོགས་འཕྲོད་ཡེ་མ་ཕུལ་ནའང༌། མ་གི་ནས་ཐུགས་ཚོད་གནང་བ་དང་འགྲིག་སྟེ།
རབ་སྟོན་མང་ཇ་སྦྲེལ་མ། ཚར་བཟང་པ། དར་འགྱེད་ཇ་འགྱེད། ངེད་ལའང་གཡངས་ཁྲེའུའི་དམ་ཁ་གཅིག་སོགས་བཟབ་མ་དང༌། ཀུན་དགའ་དཔལ་བཟང་ལ་ཡང་ཙན་དན་དམར་པོའི་རྒྱ་རྟགས་གནང་བ་སོགས་དང༌། བརྡ་མ་བཏང་བ་ལ་སྐྱེ་བོ་མང་པོ་རང་འདུས་པར་ཙམ་པ་དང་ངེད་རང་གི་ལག་ནས་སྐྱ་བཙུན་ཐམས་ཅད་ལ་ནས་འབོ་རྒྱག་སོགས་མདོར་ན། ཐོག་མའི་རྩིས་ལ་སྐབས་འདིར་རབ་གནས་གསངས་སེ་བྱས། དགའ་སྟོན་དང་བཅས་པའི་རབ་གནས་ཕྱིས་བྱེད་སྙམ་ནའང༌། འདི་སྐབས་རང་དུ་དགའ་སྟོན་བཟབ་རྒྱས་རང་ཤུགས་ལ་བྱུང༌། དེ་བཞིན་གཤེགས་པའི་སྐུ་གཟུགས་ཕྱིས་བཞེངས་པ་བཞི་པོ་འདི་ལ།
ཟངས་ཁལ་ཉིས་བརྒྱ་བདུན་ཅུ་སྐོར། གསེར་ཞོག་སུམ་སྟོང་དུ་ཉེ་བ། རྩི་རང་ལ་ཏི་ཚ་ཁལ་གཉིས་ཙམ། དངུལ་ཞོ་དགུ་བཅུ་ལྷག་ཙམ། ཤ་དཀར་ཞོ་བརྒྱད་ཅུ་ཙམ་དང་བཅས་པ་སོང༌། དགའ་སྟོན་ཐོག་ཡོན་རྫོངས་སུ། བཟོ་བོ་སྔར་གྱི་རྣམས་ལ། བཀྲ་ཤིས་ཁ་བཏགས་ཁ་བཞི་བཅུ། གསེར་སྲང་བཞི། གཡུ་རྣ་གཉིས།
ཕོ་སྐོར་བཞི། གཡུ་ཉི་ཤུ། དངུལ་སྤྱི་གཉིས། དངུལ་ཕོར་གཉིས། རྟེན་ཁེབས་བཅུ། མ་ཎི་མའི་མཐོངས་ཡོད་པའི་བླ་བྲེ་གཅིགབྱུས་སེར་པོ་ཡུགསྨན་ཚེ་ཡུག་བཅོ་ལྔ། གཞན་དར་ཡུག་བཅོ་ལྔ། སྨན་ཚེའི་ཡོལ་བ་གཉིས། སྨན་ཚེ་ཁ་འཁྱར་བརྒྱ་ཐམ་པ། དར་གཞན་ཁ་འཁྱར་སུམ་བརྒྱ།
ཇ་སིག་བཞི་བཅུ། བསེ་སྒམ་ཆ། ཀ་ཅིའི་ཡོལ་བ། གཡས་ཤག་དང་འཇོང་དར་མ་བུ་འདྲེས་པ་བཅོ་ལྔ། གཙང་སྣམ་དབུ་སྣམ། སྟོད་རས་ཡུག་རྣམས་བཅུ་བཅུ། ཁ་ཤ སྤུན་འདབ། ཀ་ཡུགགོན་ཆེན། གོན་ཆུང་རྣམས་ཉི་ཤུ་ཉི་ཤུ།
རས་ཡུག་སུམ་ཅུ། རྟ་གཅིགདྲེའུ་གཉིས། སྡེར་སྤྱད། དཀར་ཡོལ་བ་རི་ལ་སོགས་པ་ནོར་སྣ་ཕྲན་བུ་སྣ་ཚོགས་དང་བཅས་པ་སྦྱིན། དགའ་སྟོན་སྔ་ཕྱི་གཉིས་ཀར་ལ། བཟོ་བོ་ཉི་ཤུ་པོ་རེ་རེ་བཞིན་སྨན་ཚེ་ཚོན་རྫོགས་མ་ཁ་མདུད་རེ་ཡང་ལེགས་དར་གྱི་ཚུལ་དུ་སྤྲད། སྔར་བཞིན་སྐུ་གཟུགས་བཞེངས་པ་ལ་བྱ་བ་བྱས་པའི་དགེ་བ་ཐམས་ཅད་རང་ཤར་སྤྲོས་བྲལ་དུ་ངོ་ཤེས་པའི་སྒོ་ནས་བསྔོ་བས་འཕྲལ་དུ་རྒྱས་ཐེབས་པར་ཡང་བྱས། སྨོན་ལམ་དེ་དག་འགྲུབ་པར་འདུག་སྙམ་པའི་ངེས་ཤེས་ཀྱང་སྐྱེ་བར་བྱུང་ངོ༌། ། རབ་གནས་ཀྱི་སྒང་ལ་ངེད་ལ་སྔ་མོ་ཞིག་ཆོས་དུ་མ་རེ་ཐོབ་ཟེར་བའི་རྟོགས་ལྡན་ཞིག་རྒྱ་གར་དུ་ཕྱིན་པའི་རྡོ་རྗེ་གདན་ནས་ཀྱང་རྒྱང་ཙམ་ལྷོར་ཕྱིན། ངེད་ཀྱི་བླ་མ་གང་བའི་རྡོ་རྗེས་བསྐུར་བ་ཡིན་ཟེར།
དེ་བཞིན་གཤེགས་པ་མཉམ་བཞག་མཛད་པའི་རྡོ་སྐུ། སྔོན་རྡོ་རྗེ་གདན་གྱི་འཁྱམས་ཀྱི་ལྷ་ཡིན་པ་སྐྱོན་མེད་ཞིག་ཁུར་ནས་ངེད་ལ་གཏད། ནུབ་ཕྱོགས་ནས་ཡེ་ཤེས་སེམས་དཔའ་དངོས་སུ་བྱོན་པའི་རྣམ་པར་འདུགགཙང་ཁང་ཆེན་མོར་དིང་ཕོན་བུམ་གདན་མ་གསེར་མ་གསུམ་གྱིས་གཙོས་པའི་བུམ་གདན་མ་བཅུ་དགུའི་བླ་བྲེ་དང༌། འདུ་ཁང་ཆེན་མོའི་ཀ་བ་སུམ་ཅུ་སོ་དྲུག་གི་ས་ལ་ཁེབས་པའི་བླ་བྲེ་བཟང་སྒྲིགས་ཆེན་མོ་ཉི་ཤུ་རྩ་བདུན། འོག་མིན་ལྷ་ཁང་ལ་དགུ་དང༌། རྒྱ་གར་ལྷ་ཁང་ལ་ཁ་ཐི་དང་བྱུས་ཡུག་སྒྲིགས་པའི་བླ་བྲེ་སོགས་ཀྱང་འབུལ་ཐུབ། དེ་ནས་ལུག་ལོའི་ཧོར་ཟླ་གཉིས་པའི་ནང་དུ་གཙང་དུ་སྡེ་སྲིད་རྒྱལ་བུའི་དྲུང་ཁྲི་ཐོག་ཏུ་ཕེབས་རྒྱུའི་ཐོག་ལ།

ངེད་ལའང་འབོད་མི་ཕེབས་པ་ལྟར་ཚེས་གཉིས་ལ་རྟག་བརྟན་ནས་བཏེག་སྟེ། འཇད་ཀྱི་ནེ་སིང་དུ་ཞག་གཅིག་བསྡད་པའི་སྐབས། ཉེ་སྐོར་དེ་ཚོ་ནས་འཕྲད་མཁན་ཤིན་ཏུ་མང་བ་ཞིག་བྱུང༌། གསེར་སྡིངས་སུ་བསྡད་པའི་ནུབ་མོ། རྒྱལ་པོ་གནས་རྙིང་པའི་ཆོ་འཕྲུལ་བཙུན་གཞོན་བོང་རིང་ཤིན་ཏུ་མཛེས་པ། འཁོར་བན་དེ་དང་སྐྱེས་པ་བུད་མེད་བཟབ་ཆས་ཅན་ལྔ་བཅུ་དྲུག་ཅུས་སྐོར་བ་ཞིག་བྱས་དེ། ངེད་ལ་ཕྱག་ཅིག་ཕུལ། ཇ་ཞལ་ཅིག་དྲངས། ད་རེས་ཁྱེད་ཡོངས་པ་དེ་ངེད་ལ་བཀྲ་ཤིས། སྔར་གྱོད་ཁ་ཆེ་བ་ཞིག་ཡོད་པ་ངེད་རང་སང་འགྲོ་བ་འདུགགཞན་ཐབས་ཀྱིས་ཕར་ཡོལ་ཚུར་ཡོལ་བྱས་པ་ཡིན་ཟེར་བ་ཅིག་བྱུང༌། ཚེས་ལྔའི་ཉིན་མོ་བསམ་རྩེར་སླེབ།
དེ་ཉིན་སྔར་གྱི་རྟོགས་ལྡན་སྨྱོན་པ་དེས། ངེད་ཀྱི་རྟ་གདོང་ནས་ཕར་སྐྱིད་ལ་ཟེར་འཁྲབ་ཀྱིན་རྒྱུགས། རྟེན་འབྲེལ་འཚུབ་ཙམ་དུ་འདུག་སྟེ་མངོན་འགྱུར་ནི་ཅང་མ་བྱུང༌། འགོང་པོ་དགའ་བའི་རྣམ་འགྱུར་དུ་ཡོང་བ་འདུགསླེབ་འཕྲལ་ནས་ཞག་གསུམ་གྱི་རིང་དེ་ལ་སྐུ་ཁྲུས་དང༌། དྲག་དབང་ཚེ་དབང་སོགས་ཅི་རིགས་པ་ཕུལ། ཚེས་བརྒྱད་ཀྱི་སྔ་ཐོག་གཟའ་སྐར་བཟང་བ་ལ། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བའི་ཚོགས། ཁྲི་ཐོག་ཏུ་འཇོག་པའི་མངའ་གསོལ་དེ་ཕུལ། སྡེ་སྲིད་རང་ཡང་སྔ་གོང་སྟོབས་ཀྱི་རྒྱལ་པོ་ཡིན་པས། ཁྲི་འདོན་ཀ་དཔེ་མ་མ་གནང་བས།
དགོངས་བཞེད་ལྟར་ལྷན་དུ་ཕུལ་བ་ཡིན། སྤྱི་བབས་བོད་ཀྱི་སྡེ་དཔོན་ཕལ་ཆེར་རང་འཚམས་ཀྱི་རྒྱལ་སྲིད་འཛིན་པ་དེ་སྲོལ་ཡིན་པ་འདུགའགའ་ཞིག་ལ་ཆེ་འདོན་བྱེད་པའི་སྲོལ་འདུག་ཀྱང༌། ཤིས་བརྗོད་རེ་ཙམ་མ་གཏོགས། ཆོ་ག་འདི་བྱེད་ཀྱི་ངེས་པ་མི་འདུག་ནའང༌། འཕགས་ཡུལ་ན་རྒྱལ་རིགས་དྲ་མ་རྒྱལ་སྲིད་དུ་བསྐོ་བ་ལ། རིག་བྱེད་ལས་འབྱུང་བའི་ཆོ་ག་འདུག་པ་དེ། དེ་དང་རིག་པ་མཚུངས་པ་ལ། ཆོ་ག་ནང་པ་སངས་རྒྱས་པའི་ལུགས་སུ་སྦྱར་ནས་སྐབས་འདིར་བྱས་པ་ལགས། དེ་ནས་ཞག་མང་པོའི་བར་དགའ་སྟོན་རྒྱ་ཆེན་པོས་ཁྱབ་པར་མཛད། སྒྱུ་མ་ལྟ་བུའི་རྩེད་སྣ་ཡང་མང་དུ་མཐོང༌།
མི་འཚོགས་དང་གྲགས་པ་ཆེས་པས་འདྲེ་མི་མ་ཡིན་མང་པོ་འདུས་སམ་སྙམ་པ་འདུག། དེ་འདྲས་ནད་ཡམས་ལ་སོགས་པ་བྱུང་དོགས་འདུག་པ་ནས། འབྱུང་པོ་སྤྱི་གཏོར་དང༌། བགེགས་གཏོར་མང་ཙམ་བཏང་བས། སོ་སོར་གྱེས་པའི་རྣམ་པ་ཡང་ཤར། གཞན་ཡང་ཕྱི་ནང་གི་རྟེན་འབྲེལ་ཡིན་འདུག་པས། རྒྱལ་སྲིད་ཀྱི་བྱ་བ་བྱེད་པའི་མི་མ་ཡིན་སྔ་ཕྱི་ལས་ཚན་བརྗེ་བའི་རྣམ་པས་གསར་པ་མང་པོ་སླེབ། རྙིང་པ་སྐྲག་མདངས་གཟི་བརྗིད་ཅན་མང་པོ་ལཽག་འགྲོ་བའི་རྣམ་པ་འདུགབུད་མེད་ཟིལ་ཅན་གཅིག་སྔར་སྐྱིད་པོ་རང་བྱུང༌། ད་འགྲོ་ཟེར་འཁོར་མང་པོ་དང་བཅས་ཕྱོགས་བྱང་ཤར་ལ་སོང་བའི་སྣང་བ་གསལ་བར་བྱུང༌། ཉིན་མོ་མི་འཚོགས་ཆེ་ཞིང༌།
རྩེད་སྣ་ཟང་ཟིང་མང་པོ་དང༌། མཚན་མོ་འབྱུང་པོའི་ཟང་ཟིང་མང་པོས་དུས་འདས་ཀྱང༌། དེ་ཐམས་ཅད་འདུས་བྱས་མི་རྟག་ཟག་བཅས་སྡུག་བསྔལ། ཆོས་ཐམས་ཅད་སྟོང་ཞིང་བདག་མེད་པའི་ཚུལ་ལ་ངེས་ཤེས་སྐྱེད་པའི་བརྡ་དོན་ཁོ་ནར་བྱུང་བས། རི་ཁྲོད་དུ་བསྡད་པ་ལས་ཀྱང་ཉམས་མྱོང་ལ་བོགས་ཆེ་བ་ཙམ་ཤར། དགའ་སྟོན་གྱི་རིང་དེར། ས་ཆུ་དྲོས་པ་རང་ཞིག་བྱུང་བ་ལས། དེ་རྗེས་ཅུང་ཟད་བསིལ་དུ་སོང༌། ཟླ་བ་དེ་ཁའི་ཟླ་གཞུག་ནས་དྲག་པོའི་གཏོར་དབང་འདྲ་ཡང་ཕུལ། ཟླ་བ་དཀར་ནས་ཚེ་དབང་སོགས་ཐོག་མར་རྐྱེན་སེལ་ལ་ཕུལ་རྗེས།
དབང་ངམ་རྗེས་གནང་སོགས་དབང་ཆོས་རྣམ་གྲངས་རེ་འཆག་མེད་དང༌། སྡེ་སྲིད་ཉིད་ཀྱི་དགོངས་བཞེད་ལྟར། མངོན་པར་རྟོགས་པའི་རྒྱན་གྱི་བཤད་པའི་ཆོས་ཐུན་རེ་ཡང་འཆག་མེད་དུ་བྱས་དེ། འཛིན་ཆོས་སྐྱོང་བ་དང༌། ཟིན་བྲིས་འདེབས་པ་ཡང༌། འདི་སྐབས་ཐུགས་བྲེལ་ཤིན་ཏུ་རང་ཆེ་བའི་སྐབས་སུ་འདུག་ཀྱང༌། འཛིན་ཆོས་དང༌། ཟིན་བྲིས་དང༌། མཐའ་གཅོད་ཀྱི་བཤད་པ་གསན་པ་སོགས་ཐུགས་རྩོལ་ཤིན་ཏུ་ཆེ་བ་མཛད། བཙུན་པ་ཀུན་ལ་འདི་འདྲའི་འདུན་པ་བྱུང་ན་འཚེད་པ་གདའ་སྟེ།
ཞོགས་རྒྱུགས་རེ་ཡང་འཛིན་མི་ནུས། སྤྱི་ཆོས་ཐུན་རེ་ཡང་ཉན་མི་ནུས་པ་འདིས་ཕུང་གདའ། སྔོན་བསྟན་པ་དར་བྱ་བ་ཡང། བཙུན་པ་རྣམས་འདུན་པ་ཆེ་བའི་མིང་ཡིན། དེང་སང་ཆོས་ནུབ་བྱ་བ་ཡང༌། ཆོས་པ་རྣམས་སློབ་གཉེར་སྒོམ་སྒྲུབ་གང་ལ་ཡང་འདུན་པ་མི་བྱེད་པ་འདི་ལ་ཟེར་བ་ཡིན། བོད་ན་བཙན་བཙུན་མང་ཉུང་རང་ཏ་ད་ལྟ་ཡང་ལྕོགས་ཙམ་གདའ་སྟེ། གྲུལ་བཏུབ་དེ་ཡེ་མི་གདའ། སྔོན་ཚངས་པར་སྤྱོད་པའི་རབ་བྱུང་དུ་མ་ཟད། དགེ་བསྙེན་དང་སྔགས་པ་དང༌།
ཁྱིམ་བཙུན་ཚུན་ཆོད་ཀྱང༌། དཔེ་འདྲི་བ་དང༌། ལྟ་རྟོག་དང༌། བཤོར་སྤྱང་དང༌། ཆོས་ཞུ་བ་དང༌། ཉན་ཤད་སོགས་ལ་རྩོལ་བ་ཅན་མང་དུ་བྱུང་ཞིང༌། སྒོམ་སྒྲུབ་ལ་ཡང་རྩོལ་བ་ཆེ་བར་བྱུང༌། བསྟན་པ་གནས་པ་བྱ་བ་དེ་འདྲ་ལ་ཟེར་བ་ཡིན་པར་གདའ། ཐུགས་བྲེལ་ཆེས་པས་ཉིན་མོ་ཆོས་གསན་ལོང་མི་ཡོང་འདུག་པ། ཆོས་བཀའ་རྣམས་མཚན་མོའི་རིང་ཁོ་ན་ལ་མཛད་དེ།
རེས་འགའ་འཛིན་ཆོས་གྲོལ་བ་ན་ནམ་ཕྱེད་ཡོལ་ལ་ཁད་སོང་བ་ཡང་ཡོང་གིན་འདུགཟིན་བྲིས་ཕྱག་བྲིས་དེའི་རྗེས་སུ་མཛད་པས། ཐོ་རངས་ཙམ་དུ་འགྲོ་བ་ལན་མང༌། འདི་སྐབས་བྱང་ཞབས་དྲུང་ནོར་ཁྱུང་ཀླུ་སྡིངས་ནས་ཡར་ངམ་རིང་ལ་ཕེབས་སོང་བའི་སྐད་ཆ་ཚོར་ཏེ། ལྟས་ནི་ཤིན་ཏུ་འཚུབ་པར་འདུགཁོང་རང་ལ་ནི་ཞུ་མཁན་མ་བཏང༌། གཞན་རྣམས་ལ་ནི་སྨྲས། ཚངས་ཆུག་བྱུང་ནས་འདི་ཡན་ཆད་དུ། ངེད་དང་འཕྲད་དགོས་པ་འདུག་གསུང་བ་ཞིག་ཡང་ཡང་བྱུང་ཀྱང༌། བཟང་བརྫུའི་ཟོམ་ཟོམ་དེ་ཀ་མིན་པ། བཤགས་པ་བྱེད་གསུང་པ་ལྟ་བུའི་ཁ་གསལ་ཅན་གང་ཡང་མི་འདུག་པས། ངེད་ཀྱིས་ཀྱང་ཟེམ་འགྲོས་ལ་བཞག་པ་ཡིན།
ཡང་བར་སྐབས་སུ་སངས་རྒྱས་ཐོད་པ་དང༌། ཀྱཻ་རྡོར་མཚོན་ཆ་ཅན་དང༌། ཡེ་ཤེས་དབང་ཕྱུག་མ་དང༌། བདེ་མཆོག་མཻ་ཏྲི་བཅུ་གསུམ་མའི་དབང་སོགས་བྱས། ཀླུ་སྡིངས་གསར་བ་ལ་སྔར་ཆུ་ཐགས་ཤར་ཟེར་བ། བཀྲ་ཤིས་དགེ་འཕེལ་དུ་མིང་སྤོས་པ་ཡིན། ད་ཡང་དགེ་བ་འཕེལ་བ་དེ་མི་དགའ་བསམ་མིང་འདྲ་མིན་ཅིག་འདུགགཟིམས་ཁང་གི་རབ་གནས་སོགས་ལ་ངེད་ཡོན་མཆོད་ལྷན་དུ་ཕེབས་ཞག་གཉིས་བཞུགས། དེ་རྗེས་ཕྱག་ཏུ་འབྱོར་པའི་ཐགས་སྐུའི་རིགས་དང༌། སེའུ་སོགས་ཚེམ་སྐུའི་རིགས། སི་ཐང་གསར་རྙིང༌།
གཞན་ཡང་ཐང་ཀའི་རིགས་ཤིན་ཏུ་མང་བ་དང༌། བཀའ་འགྱུར་ཧོར་པར་མ། གྲུབ་ཐོབ་བརྒྱད་ཅུའི་ཞལ་ཐང་གསར་བཞེངས།
འབུར་སྐུ་ཡང་རྒྱ་བོད་སྣ་ཚོགས་པ་མང་པོ་དང་བཅས་པ་ལ། ས་གའི་ཟླ་བའི་ཚེས་བཅོ་ལྔའི་ཉིན་རབ་གནས་རྒྱས་པར་བྱས། ཞག་བདུན་གྱི་བར་དུ་མཆོད་པ་རྒྱ་ཆེན་པོ་གནང་བ་སོགས་བཤད་ཚོད་དང་མཐུན་པར་མཛད། འབྲས་སྤུངས་དགའ་ལྡན་ཕོ་བྲང་བའི་ནང་ཟན་འགའ་ཞིག་དང་རྒྱ་ལེ་བའི་བུད་མེད་རྣམས་ལའང་བཙོན་དོང་དུ་འཇུག་པ་སོགས་བཀའ་སྐྱོན་པར་བྱུང་ཡང་ངོ་ཆེན་ཞུས་པས་བདེ་བར་ཁྲོལ། གཡོར་པོར་སིལ་མ་དང་འདའ་འུ་ནང་ནས་སྡེ་པ་གཞུང་གི་ཕྱག་ཏུ་གང་བྱུང་རྣམས་ངེད་ལ་མཆོད་གཞིས་སུ་སྦྱོར་འཇགས་གནང༌། བློན་ཆེན་བདེ་སྐྱིད་པར་བཀའ་སྐྱོན་འགངས་ཆེ་བ་རང་བྱུང་ནའང༌། ཞུ་ངོ་གང་དྲག་ཞུས་པས།
གཉེར་ཁ་བཞེས་པ་མིན་པ་དེ་རེས་ལ་ཉེས་སྐྱཽན་གཞན་མ་བྱུང་བ་ཡིན། ཟླ་བ་ལྔ་པའི་ཚེས་བཞི་ལ་ཡར་བཏེགཆུ་བྱང་རྒྱུད་བྱས་དེ་ལམ་འགོལ་ཞིང་སྐྱིད་པའི་ངང་ནས། ཚེ་བརྒྱད་ཀྱི་སྔ་ཐོག་རྟག་བརྟན་དུ་སླེབ། བཅོམ་ལྡན་འདས་སངས་རྒྱས་དཔའ་བོ་བདུན་གྱི་རབ་གནས་ཞལ་དྲོ་ཆེན་མོ་དེ། ཟླ་བ་དེ་ཀ་ལ་བྱས་ན་ཕྱོགས་ནས་ཡོང་མཁན་རྣམས་དུས་ཐུག་སྟེ་མི་འཆོམས་པར་འདུག་པས། ཧོར་ཟླ་དྲུག་པའི་ཡར་ཚེ་དགེ་བ་ཅིག་ལ་བྱེད་པར་བྱས་དེ་བར་དུ་ཆོས་ཐན་ཐུན་འདྲ་བཤད། བྱང་ནས་ཞབས་དྲུང་ཤིན་ཏུ་སྐུ་བསྙེལ་བའི་སྐུ་རིམ་ལ་དགོན་ཡར་མར་དུ་མང་ཇ་དང༌། ངེད་ལའང་ད་རེས་བཤགས་པ་འབུལ་བ་ཡིན་པས། ངམ་རིང་དུ་ཡོང་དགོས་གསུང་བ་བྱུང་བ་ནའང༌། བཤགས་པ་ནི་ལེན་པར་སྤྲོ་ཡང་ཡར་ཕྱོགས་འགྲོ་ནི་མ་ཐུབ།
སྐུ་རིམ་དེ་ལའང་སེལ་གྱི་རྣམ་པ་ཡོད་ངེས་ཤེས་པའི་འུ་ལག་པ་མི་གསུམ་ལ་སྐྱོན་པར་བྱུང༌། སྒེར་པ་རྗེ་དྲུང་རྟོགས་ལྡན་པ་འབྱོར་པ་ལ་ཡང༌། ཁོང་གིས་སྔར་མ་ཐོབ་པའི་ཤངས་ཆོས་ཀྱི་འཕྲོ་འདྲ་རིམ་པས་བཤད། རི་ཁྲོད་ཆེན་པོར་སྒྲུབ་སྡེ་ལ། ཐུགས་རྗེ་ཆེན་པོའི་སྨར་ཁྲིད་དང༌། སྤྱན་རས་གཟིགས་ཀྱི་རྗེས་གནང་གི་རིགས་མང་ཙམ་བྱས། གཏིང་སྐྱེས་ནས་སྡེ་པ་རྒྱལ་བུའི་དྲུང་དང་ཆོས་རྗེ་ཡེ་ཤེས་རྒྱ་མཚོ་བ་དཔོན་ས་ཡུམ་སོགས་ཀྱང་རབ་གནས་ཀྱི་དགའ་སྟོན་དང་ལེགས་ཇ་གནང་བར་ཕེབས། ཚེས་བརྒྱད་ཀྱི་ཉིན་གཟའ་སྐར་སོགས་འགྲུབ་སྦྱོར་བཟང་བ་ལ། དཔལ་ཧེ་རུ་ཀ་འཁོར་ལོ་སྡོམ་པ་ངག་གི་དབང་ཕྱུག་འཇམ་པའི་རྡོ་རྗེའི་དཀྱིལ་འཁོར་ཞལ་ཕྱེ་ནས་རབ་གནས་དངོས་གཞི་སྒྲུབས། དེའི་ནང་པར་རབ་གནས་རྗེས་ཀྱི་བྱ་བ་རྣམས་བྱས།
འཇའ་འོད་དང་མེ་ཏོག་གི་ཆར་འབབ་པ་ཉི་མ་བསྟུད་མར་བྱུང་བ་སོགས་ཕྱི་ལྟས་ནང་ལྟས་ཐམས་ཅད་ལེགས་པར་བྱུང༌། རང་རེའི་ལག་ནས་བཏང་བ་དང༌། ཕྱོགས་ཀྱི་ཟུར་འདྲེན་སོགས་དགའ་སྟོན་ཉིན་ཞག་མང་པོ་འབྲེལ་བ་ལ། རྟག་བརྟན་རང་གི་ཚོགས་པ་དངོས་རྣམས་འདུ་ཁང་ཆེན་མོ་ཁེངས་པ་དང༌། སྒྲུབ་སྡེ་རྣམས་གཞལ་ཡས་ཁང་གི་ཁྱམས་སུ་འཚོག་ས་མཛད། དེ་མིན་རང་རེ་ལ་གཏོགས་པའི་དགོན་ཐ་དད་པའི་གྲྭ་བཙུན་སྣ་ཚོགས་པ་རྣམས་ཆོས་བཟང་གི་རྡོ་བཅལ་དུ་འཚོགས། དེ་ལ་སུ་འདོད་ཡོངས་ཆོག་པའི་ཚོགས་ཡངས་པར་བྱས། ཡོངས་གྲིལ་བ་ལ་ཧཾ་རྒྱག་ཙམ་མ་ཡིན་པར་རེ་རེ་ནས་བགྲངས་པ་ལ། སེར་མོ་བའི་ཁུལ་དུ་སྟོང་ཕྲག་གསུམ་ལྷག་བཅས་ལ། ཉིན་རེ་བཞིན་མང་ཇ་གང་ཐོངས་ཐོངས་དང༌།
ཚ་གྲོ་མར་ཐུད། འཁུར་བ་སོགས་དང་དགའ་སྟོན་དངོས་གཞིའི་ཉིན་བུར་བསྒར་མཐོ་གྲུ་བཞི། རྩམ་ནས་ཁལ་འགྱེད། དངོས་པོའི་ཕྱག་འགྱེད་བཟབ་པ་དང༌། གཞན་གཏིང་སྐྱེས་ནས་ཞལ་ངོ་རེ་རེས་མང་ཇ་འགྱེད་བཅས་ཏེ། གཞན་ཡང་གྲྭ་རིགས་མཆོད་གཞིས་ཀྱི་ཁུལ་ནས་ཟུར་འདྲེན་དགའ་སྟོན་གྱི་འབུལ་བ་སོགས་རྣམ་གྲངས་མང་བ་དང༌། མཆོད་གཞིས་པས་གཙོས་པའི་སྟོད་སྨད་ཐམས་ཅད་ནས་འདུས་པའི་སྐྱེ་བོའི་ཚོགས་དགའ་སྟོན་ལེན་པ་དང༌། རྟེན་མཇལ་བར་འོངས་པ་ཆེས་ཚོགས་ཆེ་བར་འདུས་པ་རྣམས་ལ་གྲོ་བཞེས། ཆང་གང་འཐུང༌། བུ་རམ་འཁྱིད་གྲུ་བཞི་ནས་འབོ་སོགས་དགའ་སྟོན་རྒྱ་ཁྱོན་ཆེ་ཞིང་བྱིངས་ཆགས་པ་འཐབ་རྩོད་སོགས་ཉེས་སྐྱོན་ཡེ་མེད་པའི་འཇམ་པ་རང་ཅིག་བྱུང༌།
དེ་མཚམས་ཡེ་ཤེས་སེམས་དཔའ་དངོས་སུ་བྱོན་པའི་ཕྱི་རྟགས་སྐུའི་བྱིན་ཕེབས་པའི་རྟེན་འབྲེལ་དུ། ཆོས་རྒྱལ་ཁྲི་སྲོང་ལྡེ་བཙན་གྱི་ཐུགས་དམ་ཐུབ་པའི་རྡོ་སྐུ་འདི། བླ་མ་སྨན་ཆུ་བས་སྤྱན་དྲངས་ཏེ་འདིར་བྱོན། ཕྱིས་ཀྱི་མ་ཕྱི་སོགས་དགོན་པའི་སྤྱི་ཐེས་སུ་དགོངས་ནས་སྡེ་སྲིད་ཀྱིས་བཀའ་འགྱུར་ཡོངས་རྫོགས་ཞིག་གནང་བ་ཡང་དགའ་སྟོན་ཐོག་མའི་ཉིན་འབྱོར་བ། གསུང་ཆོས་ཀྱི་འཁོར་ལོ་བསྐོར་བའི་རྟེན་འབྲེལ་འགྲིག་ཅིང༌། གསུང་རྡོ་རྗེའི་ཡེ་ཤེས་ཕེབས་པར་ངེས་ཤེས་སྐྱེས། བར་སྐབས་དེར་ཤེར་སྙིང་གི་འགྲེལ་བ་ཆུང་བ་དང༌། ཆེ་བ་དེ་ཡང་སུམ་གཉིས་ཙམ་ཞིག་བྲིས་ཐུབ། འདི་སྐབས་བྱང་ཞབས་དྲུང་ཡང་ཟླ་བ་དྲུག་པའི་ཚེས་བདུན་ལ་སྐུ་གཤེགས་པའི་སྐབས་འདིར་བསྔོ་རྟེན་དང༌། སྐུ་བྱང་ཅིག་ཀྱང་གཅོག་དགོས་བར་བྱུང་བ་ལུགས་གཉིས་ཀར་ནས་འབྲེལ་བ་ཤིན་ཏུ་ཆེ་བས་སྐུ་སྒྲིབ་སྦྱངས་ཐབས་དེ་སྐྱོ་ཤས་དང་འབྲེལ་བ་ཅིག་གི་ངང་ནས།
དམིགས་སུ་གང་འགྲོ་སྙིང་ཐག་པར་བྱས། ཅུང་ཟད་ཕན་ཐོགས་པར་མངོན་པ་ཅིག་བྱུང༌། འདི་སྐབས་ཀྱང་གཙང་སྡེ་སྲིད་ནས་གཡུ་རྩེ་ས་རི་ས་སྐོར་ཐམས་ཅད་ཐོག་མ་མཛོད་པ་ཀུན་དགའ་དཔལ་བཟང་ལ་གནང་བ་ཡིན་ནའང༌། རྟག་བརྟན་དུ་རྡོ་རྗེ་རྣལ་འབྱོར་མའི་སྒྲུབ་མཆོད་ཐེས་བསྟན་པ་ནམ་གནས་སྦྱོར་བ་གནང༌། དེ་རྗེས་རྟག་བརྟན་གྱི་དབྱར་ཆོས་ལ་དཔལ་འཁོར་ལོ་བདེ་མཆོག་ལཱུ་ཧི་པའི་ལུགས་ཀྱི་རྫོགས་རིམ་རྣལ་འབྱོར་ཆེན་པོ་དྲིལ་བུ་པའི་ཁྲིད་རིམ་པ་ལྔ་པ། ནག་པོ་རིམ་བཞི་ལམ་སློང་ཆེན་མོ། དཔྱལ་ལུགས་ཀྱི་ཕག་མོ་སྒོམ་དྲུག་གི་འཁྲིད། རྩ་དབུ་མའི་ཁྲིད། ནཱ་རོ་མཁའ་སྤྱོད་ཀྱི་ཐུན་མོང་མ་ཡིན་པའི་ཁྲིད། བདེ་མཆོག་དཀར་པོའི་བྱང་ཆུབ་སྒྲུབ་ལམ་གྱི་འཁྲིད་དང་ཚེ་ཁྲིད་གཉིས།
བདེ་མཆོག་ལྷན་སྐྱེས་ཀྱི་ཁྲིད། མ་ཧཱ་མཱ་ཡའི་ཁྲིད། སངས་རྒྱས་ཐོད་པའི་ཁྲིད། རྡོ་རྗེ་གདན་བཞིའི་ཁྲིད་དེ་མ་རྒྱུད་ཀྱི་ཁྲིད་རྣམ་གྲངས་མི་འདྲ་བ་ཁུངས་དང་ལྡན་པ་བཅུ་གཅིག་དང༌། ཨོ་ལ་པ་ཏིའི་འགྲེལ་པ་རང་ཉིད་ཀྱིས་སྦྱར་བ་དེ་ཀའི་སྟེང་ནས། ལུང་དང་བཤད་པ་རྒྱས་པ་ཚར་གཅིགཚེ་མདོའི་འགྲེལ་པའི་བཤད་པ་དང་ལུང་རྣམས་བྱས། དེ་ནས་ཧོར་ཟླ་དགུ་པའི་སྟོད་ལ་གཏིང་སྐྱེས་ནས་སྡེ་པ་མ་ཆེན་ཡང་གནས་མཇལ་དང་ངེད་འཕྲད་པར་ཕེབས། སྒྲུབ་སྡེ་ཆོས་སྡེ་གཉིས་ཆར་དུ། མང་ཇ་འགྱེད་བཅས་རྣམ་གཞག་བསྔོ་རྟེན་སོགས་ཁྱད་པར་ཅན་སྒྲུབ་པར་མཛད། ཚེ་དབང་རིགས་གཉིས་བརྒྱ་རྩ་དང༌།
རྐྱེན་སེལ་གྱི་རྗེས་གནང་ཅི་རིགས་པ་དང་འཁོར་ལོ་བདེ་མཆོགནག་པོ་ལུགས་ཀྱི་དབངདང༌། རྣལ་འབྱོར་མའི་བྱིན་རླབས་སོགས་གསན། དུས་སྟོན་གཞུང་ཡིན་ཀྱང་དགུན་ཆོས་དང་སྦྲགས་པ་ལ། བདེ་མཆོག་འཁྲུལ་སྤོང་དང༌། རྡོ་རྗེ་མཁའ་འགྲོ་དང༌། སྡོམ་པ་འབྱུང་བ་དང༌། འཁོར་ལོ་སྒྱུར་དྲུག་དང༌། སྦྱངས་པའི་ཡོན་ཏན་མ་དང༌། དྲིལ་བུ་ལྷ་ལྔ་དང༌། འཇམ་པའི་རྡོ་རྗེ་དང༌།
བོང་ཞལ་ཅན་དང༌། ཕྱག་རྡོར་སྟོད་འགྲེལ་ལུགས་ཀྱི་རྩ་དཀྱིལ་དང་ཕག་མོ་ལྷ་སོ་བདུན་མ་སྟེ་བདེ་མཆོག་ཡབ་ཡུམ་དུ་གཏོགས་པའི་དབང་བཀའ་བཅུ་པོ་དེ་རྣམས་ཚོགས་པ་ཐམས་ཅད་ལ་བསྐུར། གཏིང་སྐྱེས་ནས་སྡེ་པའི་དྲུང་གིས་ཀྱང་དེ་ཐམས་ཅད་ཞོར་ལ་གསན། དེ་ནས་བར་སྐབས་དེར་རི་ཁྲོད་ཆེན་མོར་མཚམས་ཞག་བཅུ་སྐོར་ཞིག་བྱས། རང་རེ་བསམ་འགྲུབ་རྩེ་ནས་འཁོར་བ་ནས་གཟུང་འདི་བར་དུ། སྒོ་ཁང་གི་ལོགས་བྲིས་ཆོས་སྐྱོང་བཅོ་ལྔ་འཁོར་དང་བཅས་པ་དང༌། གཙང་ཁང་གི་ལོགས་བྲིས་དཔལ་དུས་ཀྱི་འཁོར་ལོ་དང་དཔལ་འཁོར་ལོ་སྡོམ་པ་དང༌། རྡོ་རྗེ་འཇིགས་མཛད་ལ་སོགས་པ་སྔགས་སྐུ་གཙོ་ཆེ་བའི་ལོགས་བྲིས་ཡོངས་རྫོགས་དང༌། འཇམ་དབྱངས་ལྷ་ཁང་གི་ལོགས་བྲིས་འཕྲོས་དང༌། ཨོ་རྒྱན་མཁའ་སྤྱོད་ལྷ་ཁང་གི་ལོགས་བྲིས་ཕྱེད་ཙམ་དང༌།
སྨན་བླ་ལྷ་ཁང་གི་སྐྱ་རིས་ཙམ་གཞི་སྡོད་ཀྱི་ལྷ་རིས་པ་རྣམས་ཀྱིས་གྲུབ་པ་ཡིན། དབོན་པོ་བསོད་ནམས་སོགས་ཀྱིས་ཕྱག་རྡོར་ལྷ་ཁང་གི་གྱང་རིས་གྲུབ་ཅིང༌། གནོད་སྦྱིན་ནོར་ལྷའི་ལྷ་ཁང་གི་སྐྱ་རིས་ཙམ་ཐེབས་སོ། ། ངང་པའི་རྒྱལ་པོའི་རྣམ་པ་ཅན་གྱི་གྲུ་ཤན་བཟང་པོ་ཅིག་ཀྱང་འགྲོ་བ་རྣམས་འཁོར་བའི་ཆུ་བོ་ལས་སྒྲོལ་བ་མཚོན་བྱེད་དུ་ལེགས་པར་བཙུགས། བལ་པོ་བཟོ་བོ་བདུན་ཙམ་གྱིས་ལུགས་སྐུ་ཐན་ཐུན་མང་རབ་དང༌། གཙོ་བོ་བཅོམ་ལྡན་འདས་ཀྱི་རྒྱབ་ཡོལ་འོད་སྐོར། རྒྱུ་གསེར་ཟངས་དངུལ་གསུམ་ལས་གྲུབ་པ་སངས་རྒྱས་ཀྱི་སྐུ་གཟུགས་བཅུ་གཅིག་གིས་མཛེས་པར་བྱས་པ། འཕྲ་རྒྱན་ཁྱད་པར་ཅན་དུ་མས་ཡོངས་སུ་སྤྲས་པ་འདི་བཞེངས་ཐུབ། མཆོད་རྫས་ཀྱི་ཁྱད་པར་མཆོད་རྐོང་ཆེན་མོ་དང༌། རྟིང་ཆེན་མོའི་རིགས་འགའ་རེ་ཡང་བཅོས།
རི་ལོགས་ཀྱི་སྤྱིལ་བུ་རྣམས་གཙོ་བོར་གྱུར་པའི་སྤྱིལ་པོ་བཞི་བཅུ་སྐོར་ཐེབས། གཞན་ཡང་ལས་ཀ་གྲུབ་ཆེ་བར་བྱུང༌། ལས་མི་ཉུང་ཡང་ལས་མི་མང་པོའི་དུས་དང་འདྲ་བ་རང་བྱུང་ངོ༌། ། འདི་སྐབས་གཅིག་ལ་ལུང་ནག་ཤེལ་དཀར་དུ་ཚུར་གྱི་མཐུ་བཟློག་དང་ཕར་ལ་དྲག་ལས་གཉིས་ཀར་ཡིན་རྒྱུའི་ཁུངས་ཀྱིས་སྒྲམ་སྒྲམ་སིལ་སིལ་མང་པཽ་ཞིག་བྱས་པའི་གྲུབ་འབྲས་ལ། དཔོན་མོ་དེ་གཟའ་གདོང་ཐུག་བྱུང་ནས་གློ་བུར་དུ་འདས། བསྔོ་རྟེན་སྐྱེལ་མཁན་བྱུང་བས། ངེད་ཀྱིས་ཀྱང་མ་ལེགས་སྐྱེལ་བཟབ་པ་ཞིག་བྱས། དེ་ནས་སྔར་ཁྱུད་ལྟར་དགུན་གྱི་འཁྲིད་ཀྱང་བཙུགས། རྟ་ལོ་ལུག་ལོའི་དགུན་ཁྲིད་འདི་གཉིས་ལ། རྟག་བརྟན་དང་རི་ཁྲོད་ཀྱི་ཆོས་མཉམ་པོར་ཚུགས་པ་དེ་ནི་མ་ཐུབ།
འདི་ལོ་སྡེ་པ་བསྟན་པའི་རྒྱལ་མཚན་གྱིས་དམ་པོ་མཛད་པ་ཡིན་ཞིང༌། སྐྱེས་རྒྱལ་གྲྭ་རིགས་དམ་པོ་བྱེད་མཁན་ཤིན་ཏུ་མང་བར་བྱུང༌། ཆོས་རྗེ་ཡེ་ཤེས་རྒྱ་མཚོ་བ་ལ་འདི་རས་སྔ་ཕྱིར་ལམ་འབྲས་ཀྱི་གདམས་ངག་ཡོངས་སུ་རྫོགས་པ་དང༌། ནཻ་གུའི་ཁྲིད་དང་བྱིན་རླབས་ཆ་ཚང་བ་ཞིག་དང༌། མ་ཧཱ་མཱ་ཡའི་རྒྱུད་ཀྱི་བཤད་པ་ཞིབ་མོ་སྨོན་ལམ་རྣམ་གསུམ་ལ་རང་རེའི་ཊཱི་ཀའི་སྟེང་ནས་བཤད་པ་འཛུག་ཁྲིད། བཀའ་བབས་བདུན་ལྡན་གྱི་གཞུང་གི་བཤད་པ་ཕྱེད་ཙམ་དང༌། མན་ངག་ཡང་དེ་ཙམ་བཤད། རྒྱུད་སྡེ་ལྔ་དང་ཀུན་རིག་ལ་སོགས་པའི་དབང་བསྐུར་ཡང་བྱས། སྐབས་འདིར་ཤེར་སྙིང་ཊཱིཀ་ཆེན་གྱི་འཕྲོས་ཀྱང་རྫོགས་པར་བྲིས་པ་ཡིན། དུས་ཁྲིད་གྲོལ་ནས་མཚམས་དམ་པོ་རྒྱང་ཙམ་ཅིག་ཀྱང་བྱས།
སྨོན་ཐང་མཁན་ཆེན་བྲག་དཀར་ཆོས་རྗེ་ཡང་གློ་བོ་དང་སེ་རིབ་ཕྱོགས་ཀྱི་གྲྭ་རྒྱུན་གསར་པ་དང་བཅས་ལེགས་པར་འབྱོར། མཁན་ཆེན་ལྷུན་རབ་པས་དགོས་མེད་ལ་དགེ་རྒན་ཚོ་ལ་ངན་སློབ་ཞལ་ཏ་དངོས་སུ་བཅུགའདིར་ཡོང་མཁན་གྲྭ་པ་ལྔ་ཙམ་གཞན་ལ་སྐྱོགས་འདུགདེ་ནས་གློ་བོ་བ་ཚོས་མང་ཇ་འགྱེད་བཅས་བསྔོ་རྟེན་རྣམ་གཞག་སོགས་བཟབ་རྒྱས་སུ་བྱུང༌། ཡང་འདི་སྐབས་མཆོད་གཏོར་བཤམས་ཤིང་གསོལ་བ་བཏབ་པས་ལེགས་པའི་མཚན་མ་ཡང་བྱུང་ཞིང༌། ཁྱད་པར་འཕགས་བ་འཇམ་དཔལ་གྱིས་གནང་བ་བསྩལ་བའི་རྨི་ལྟས་ཅིག་ཀྱང་བྱུང་ནས། གསང་འདུས་རིམ་ལྔ་ལ་ཊཱིཀྐ་ཞིབ་པ་འདི་བརྩམས་པ་ཡིན། འདི་འབྲི་བ་ལ་ཉི་མ་ཉི་ཤུ་རྩ་ལྔ་སོང༌། སྐབས་འདིར་མདོག་སྨོན་འགྲོ་བའི་རྒྱལ་བུ་ཚེ་དབང་ལྷུན་གྲུབ་པ་ཡང༌། བསམ་འགྲུབ་རྩེའི་ཞོལ་དུ་རྐྱེན་དྲག་པོ་ཐོག་བབས་ཀྱིས་གློ་བུར་དུ་འདས་འདུག་པས། བསྔོ་རྟེན་དུ་ཡི་དམ་ཆོས་སྐྱོང་གི་སྐུ་འགའ་ཞིག་བྱུང༌། ཨ་ཕས་བུ་ལ་དུག་བཏང་བ་ཡིན་ཟེར་བའི་གཏམ་ནི་འདུགགལ་ཏེ་མིན་ན་བཀའ་ཆད་རང་ཡིན།
དེ་རྗེས་བྱང་ནས་དཔོན་སའི་དྲུང་ལ་གཏིང་སྐྱེས་ནས་ཡབ་ཡུམ་རྣམས་ཀྱིས་ཀྱང་ངོ་ཆེན་མཛད་པ་སོགས་ནས། བཤགས་པ་ཁ་གསལ་མཛད་དེ་ཕེབས། སྡེ་གཉིས་སུ་མང་ཇ་རྙེད་བཀུར་སོགས་མཛད། ཅུང་ཟད་འཚུབ་ཆ་ཡོད་པ་གཅིག་ཀ་ནི་བྱུང༌། སུན་འབྱིན་བའི་སྟོབས་དང༌། སླར་བཟློག་པའི་སྟོབས་ནི་ཡོད་ཡོད་མི་འདྲ། ཕྱི་ལྟར་མཛེས་ཆའི་དབང་དུ་གདའོ། ། དེ་མཚམས་རྒྱལ་རྩེ་བླ་མའི་ཞབས་དྲུང་དང་མདོག་ཆོས་འཁོར་སྒང་གི་སློབ་དཔོན་དང༌། གཞན་དགེ་བཤེས་འགའ་ཤས་དང༌། ཁྱད་པར་སྐབས་འདིར།
སྨོན་ཐང་ནས་མཁན་ཆེན་བྲག་དཀར་ཆོས་རྗེའི་དྲུང་ཡང་དབུས་འཁོར་ནས་ཕེབས་པ་སོགས་དོན་གཉེར་མང་དག་གཅིག་ལ། ཕྱག་རྒྱ་ཆེན་པོ་གཞུམ་དམིགས་པ་གང་ངེས་ངེས་དང༌། གཞན་ཡང་ལམ་ཁྱེར་འཆི་མེད། མཁའ་སྤྱོད་སོགས་ཤངས་ཆོས་ཕྲན་ཚེགས་རྣམས་དང༌། བླ་མའི་དྲུང་དང་སྨོན་ཐང་མཁན་ཆེན་གཉིས་ལ། མགོན་པོ་ཕྱག་བཞི་པའི་ཕྱི་སྒྲུབ་ནང་སྒྲུབ་ཀྱི་ལུང་ཁྲིད་རྣམས་ཡོངས་སུ་རྫོགས་པར་བྱས། འདི་སྐབས་ལུང་ནག་ཤེལ་དཀར་བ་གསར་པ་ནང་སོ་རྒྱ་གན་པ་རྣམས་དབང་ཐང་ཁས་དྲག་དཔུང་པ་ཡོད་འཕྲོ་རང་དེ། ཇ་སྦྱོར་གཅིག་གི་སྒང་ལ་ཐམས་ཅད་སྡིབ་ཅིང་ཞིག་པའི་རྨི་ལམ་རྨི་འཕྲོ་ལ་གཉིད་སད་པ་འདྲ་བ་དེ་བྱུང་བའི་སྐབས་ཡིན། རྐྱེན་འདིས་སྤྱིར་སྟོད་སྨད་ཀྱི་མང་པོ་ཞིག་ལ་སྡིབ་སྟོང་དང༌། ཁྱད་པར་སྔ་སོར་བྱང་གི་མངའ་ཞབས་སུ་གཏོགས་པ་ཤས་ཆེ་བའི་ཁུལ་ནས།
བླ་མ་སློབ་དཔོན་དགོན་སྡེ་རིགས་དཔོན་སྐྱ་ཆེ་ཆུང་མང་པོ་ཞིག་ལ། རེ་བ་འབྲས་མེད་དང་བྱས་པ་མདོ་མེད་བྱུང༌། ཆ་གཅིག་ནས་བློ་བརྟད་པས་ཆོག་སར་མི་གཏོད། ལོག་མིན་གྱི་མགོ་བརྟོད་དང༌། ཅི་མིན་གྱི་རྒྱུ་འགྲུལ་རིམ་པོ་ཁོག་ངན་བློ་ཉེས་དེ་ཚོལ་མཁོ་ཡང་མཁོ་བར་གདའ། དེ་རྗེས་གཞན་ཡང་སྨོན་ཐང་མཁན་ཆེན་སོགས་ལ་ཆོས་སྣ་ཐན་ཐུན་མང་དག་བཤད། དབང་ལྡན་ལྷ་ཁང༌། འབར་འཛིན་ལྷ་ཁང་གཞལ་ཡས་ཁང་རྣམས་ཀྱི་ལོགས་བྲིས་ཚུགས་ཤིང༌། བཀའ་འགྱུར་བཞེང་བའི་ཡིག་མཁན་ཕལ་ཆེར་སླེབ། ཡིག་གྲ་ཡང་ཚུགས།
སྔ་སོར་དགུན་ནས་བརྩམས་ཏེ་ནམ་དུས་དགའ་ལོད་ལ་མ་ལྟོས་པར། ཟབ་ཆེན་གྱི་སྐུ་བཅོམ་ལྡན་འདས་དམ་ཚིག་གསུམ་བཀོད་ལྷ་ལྔ་ལྷ་མགྲོན་འོད་དཔག་མེད། བཅོམ་ལྡན་འདས་སྨན་པའི་རྒྱལ་པོ་དཔངས་སུ་ཐོག་སོ་བཅུ་གཅིག་གི་རྩིས་ཆུ་ཞིང་གབ་ཅིང༌། ཁ་ཐི་དང་བྱུས་སོགས་ཤས་ཆེ་བའི་རྒྱུ་ཚོགས་བཟང་པོར་བཅས་པ་འདི་ཡང་སྐབས་དེར་ལེགས་པར་གྲུབ། ཐོག་མར་གཙུག་ལག་ཁང་དུ་ཞལ་ཕྱེ་ནས་རབ་གནས་བགྱིས་ཤིང༌། དེ་རྗེས་ཟླ་བ་གསུམ་པའི་ཚེས་བཅོ་ལྔ་ལ་གཙུག་ལག་ཁང་གི་ཤར་ཕྱོགས་ལ་བཀྲམ་སྟེ་ཕྱག་མཆོད་བཟབ་པ་ཞིག་བྱས། ཆོས་སྡེ། སྒྲུབ་སྡེ་སྐྱེ་བོའི་ཚོགས་ཤིན་ཏུ་མང་བ་དང་བཅས་པ་ལ་རྟེན་མཇལ་བཏང༌། དེ་ནུབ་གང་ཆེ་བ་བབས། རྒྱལ་ཁམས་དཀར་པོར་གྱུར་པའི་རྟེན་འབྲེལ་དང༌།
ཆོས་བདག་མོ་མཉེས་པའི་ཆོ་འཕྲུལ་དུའང་གདའ། དེའང་དམ་ཚིག་གསུམ་བཀོད་འདི་བྱ་རྒྱུད་ཀྱི་རྩ་བ་ལྟ་བུ་ཡིན་ནའང༌། ཐ་ན་འདིའི་བྲིས་ཐང་ཙམ་ཡང་དཀོན་པར་འདུག་པས། སྐུ་བཞེངས་པ་སོགས་ཀྱི་མིག་ལྟོས་ལ་ཕན་ནམ་སྙམ་པ་དང༌། རང་ཡང་ལྷག་པར་འདི་ལ་མོས་ཤིང༌། གཞན་ཡང་འདི་ནི་སེམས་བསྐྱེད་ཀྱི་སྡོམ་པ་ཐོབ། སྔགས་ཀྱི་དབང་བསྐུར་མ་ཐོབ་པ་རྣམས་ཀྱིས་ཀྱང་བཟླས་བརྗོད་བྱར་རུང་ཞིང༌། གཙང་སྦྲ་མ་བྱས་ཀྱང་གཙང་སྦྲར་འགྱུར་བ་དང༌། ཚུལ་ཁྲིམས་དང་མི་ལྡན་ཡང༌། ཚུལ་ཁྲིམས་དང་ལྡན་པར་འགྱུར་བ་དང༌།
དཀྱིལ་འཁོར་དུ་མ་ཞུགས་པའང་དཀྱིལ་འཁོར་དུ་ཞུགས་པར་འགྱུར་བ་སོགས་ཕྱི་མའི་དུས་ཀྱི་སེམས་ཅན་ལ་ཤིན་ཏུ་ཕན་ཐོགས་ཆེ་བ་ཞིག་ཡིན་པར་གསུང་པས་དེའི་དབང་དུ་བྱས་པ་ལགས། དེ་ལ་ངཻད་ཀྱིས་སོགས་འགྲུལ་དང༌། འབུལ་སྡུང་གཏོང་བ་དང༌། ཚོང་པ་གཏོང་བ་སོགས་ནི་ཡེ་མ་བྱས། སྡེ་སྲིད་གཙོ་བོར་གྱུར་པའི་གཞན་ཐམས་ཅད་ནས་ཅི་རིགས་ཅི་རིགས་བྱུང་བའི་དར་ཟབ་ཀྱི་རིགས་བུང་བས་མེ་ཏོག་གི་ཚོགས་ལས་སྦྲང་རྩི་ཐོབ་པ་ལྟར་བྱུང་བ་རྣམས་ལ་བཞེངས་པ་ཡིན། མ་བྱིན་པར་བླངས་པ་དང༌། གཡོ་སྒྱུ་ཁྲམ་གསུམ་རྐུ་འཕྲོག་སྐྱིས་གསུམ་སོགས་མི་འོས་པའི་རྫས་གང་དང་ཡང་མ་འདྲེས་པས་དགེ་བ་གཙང་དག་ཁོ་ན་ཡིན་ཞིང༌།
དེ་ཀས་བྱིན་རླབས་ཀྱང་ཆེ་བར་བདོག་གོ ། དེ་རྗེས་ལྷ་ཁང་སོ་སོར་འཇིམ་བཟོ་ཅི་རིགས་པ་ཡང་འགོ་ཚུགས་ཤིང༌། གཙང་ས་ནས་སྡེ་སྲིད་ཡར་དགས་ཕྱོགས་ལ་དཔུང་འདེགས་སུ་ཉེ་བའི་སྐབས།
སྡེ་སྲིད་ཞབས་དྲུང་ནས་ཁོར་ཙམ་ཡོང་དགོས་གསུང་བའི་འབོད་མི་གནང་བྱུང་བ། ཚེས་གཅིག་ལ་བཏེགས། ལམ་ཐམས་ཅད་དུ་ཁ་བ་ཆེན་བོ་འབབ་པ་དང༌། ཁྱད་པར་བོ་དོང་བཀྲ་ཤིས་སྒང་ནས་གསིང་མའི་བར་ལ་ཉིན་ཟང་གིས་ཁ་བ་ཆེན་པོ་བབས། འདི་སྐབས་ལུང་ནག་གི་རྫོང་བསྒྱེལ་ཚུགས་འདུགསྒང་དགུ་སྐྱོང་དགུའི་སྨད་དེར་རྒྱ་གན་པའི་ནང་སོ་བསམ་འགྲུབ་བྱོན། སྡེ་སྲིད་དུ་ངོ་ཆེན་དགོས་ཚུལ་དུ་འདུགཚེས་གསུམ་ལ་གཞིས་ཀ་རྩེར་འབྱོར་ཞིང༌། བསུ་བ་ལ་སྡེ་སྲིད་བཀྲ་ཤིས་དགེ་འཕེལ་དུ་ཕེབས་འདུགརྟ་དར་དང་རོལ་མོ་སོགས་ཀྱིས་སྣ་དྲངས་ཏེ་ཕོ་བྲང་དུ་འབྱོར། དེ་ཉིན་ནས་ཀ་ཆོས་བཀའི་འགོ་བཙུགས་དཔུང་ཐོག་ཏུ་ཕེབས་རྒྱུའི་ཐུགས་བྲེལ་གྱི་ཉིན་མཚན་འཁོར་ཡུག་ཏུ་འབྲེལ་འགྲོ་བ་འདུག་ཀྱང༌། བར་ཆད་སེལ་ཕྱོགས་ཀྱི་དབང་རྗེས་གནང་རྣམས་གསན་པ་ལ། ཐུགས་རྩོལ་ནི་ཆེར་གནང༌།
ཁ་ཆར་ཆེན་པོ་འབབ་པ་དང༌། རླུང་ཆེར་གཡོ་བ་སོགས་ཆོ་འཕྲུལ་དུ་ཡང་མངོན་པ་དང༌། ཕྱི་རྟགས་ནང་རྟགས་ལེགས་ཉེས་འདྲེས་མ་དང་བཅས་ཚེས་བཅུ་གསུམ་ལ་དཔུང་ཐོག་ཏུ་ཕེབས་སོང༌། ངེད་ལ་སྡེ་སྲིད་རྒྱལ་བུའི་དྲུང་དུ་དབང་བཀའ་སོགས་འབུལ་བ་དང༌། གང་ཅིའི་ཁྱད་ཙམ་འདུག་པས། འགྱངས་ཙམ་སྡོད་དགོས་ཕེབས་པ་ལྟར་ཟླ་འཕྲོ་དེ་བསྡད། སྨོན་ཐང་མཁན་པོ་དང༌། གཞན་ཡང་རབ་འབྱམས་པ་འགའ་རེ་སོགས་ཕྱག་ཕྱིར་དཀྲིས་པའི་སྡེ་སྲིད་རྒྱལ་བུའི་དྲུང་དུ་གསང་བ་འདུས་པ་ཡེ་ཤེས་ཞབས་ལུགས་ཀྱི་དབང༌། སྒྲུབ་ཐབས་བརྒྱ་རྩའི་རྗེས་གནང༌། རྒྱ་གཞུང་གི་ལུང་དང་བཅས་པ་སོགས་ཆོས་ཀྱི་རྣམ་གྲངས་འགའ་རེ་ཕུལ།
དེ་དུས་རྟེན་འབྲེལ་ལེགས་མདོག་ཁ་མོ་ཡོད། ལར་འགོ་མ་རྟེན་འབྲེལ་ལེགས་ཀྱང༌། རྐྱེན་གྱིས་ལོག་འགྲོ་བ་ལ་ཚེགས་མི་གདའ། ཡང་ཞོལ་ན་ཐོར་པ་ཅུང་ཟད་འདུག་པས་དཔོན་ས་ཨ་ལྕེའི་དྲུང་ལ་ཕྱིལ་བསངས་ན་རང་ལེགས་ཞུས་ནའང༌། ཞབས་དྲུང་དཔའ་བོ་དང་བླ་མ་སོགས་བཟློག་པའི་འབྲུམ་སྲུང་ལ་གདེང་མཛད་ནས་གསེང་བ་ནི་མ་མཛད། འདི་སྐབས་ངུར་སྨྲྀག་གི་སྒྲོལ་མ་རྫོང་འཛིན་འདི་ན་ཕེབས་འདུག་པས་སྤྱན་འདྲེན་ཞུས། མཆོད་པ་ཕུལ། གསོལ་བ་མང་དུ་བཏབ། བར་ཆད་མང་པོ་སེལ་བ་དང༌། བྱིན་གྱིས་བརླབས་པའི་ལྟས་ཀྱང་ཅུང་ཟད་བྱུང༌།
ལན་ཅིག་རྨི་ལམ་དུ་འཕགས་མ་ཉིད་ཡིན་སྙམ་པའི་མིའི་ཚུལ་ཅན་གཞོན་ནུ་མ་རྒྱན་གྱིས་བརྒྱན་པ་ཞིག་ནམ་མཁར་བྱུང༌། ཕྱིས་ལོ་ཤས་རྨི་ལམ་དུ་དཔལ་ལྡན་ཤམ་བྷ་ལ་ཡིན་སྙམ་པ་ཡང་ཡང་བྱུང་བས། སྔར་གྱི་ལས་འགྱུར་ནས། དེར་སྐྱེ་བ་ལེན་པ་ཡིན་ནམ་སྙམ་ཙ་ན། དེ་མིན་བརྩམས་ཆོས་རྣམས་ཤམ་བྷ་ལའི་བྱང་ཆུབ་སེམས་དཔའ་རྣམས་ཀྱི་གསུང་དང་མཐུན་བར་བྱུང་བས། དེའི་རྟེན་འབྲེལ་གྱི་ཡིན་གསུང་བ་ཅིག་བྱུང༌། ཧོར་ཟླ་ལྔ་པའི་ཚེས་བདུན་ལ་བྱང་ཆེན་དུ་སླེབ་ཙམ་བྱས། འཇམ་དབྱངས་ཚུལ་བཟང་བ་གྲིབ་ཀྱི་རྣམ་པས་ཁམས་ངན་པར་འདུག་ཅིང༌། ཕྱ་བཀའ་བཅུ་པ་ཡང་བསྙུང་གཞི་བརྫི་བར་འདུག་པ། ངེད་ཀྱིས་སྦྱང་བ་དང་རྣམ་འཇོམས་ཀྱི་བྱབས་བཀྲུས་ཙམ་བགྱིས་པས་ཁོང་པ་གཉིས་པོའང་མྱུར་དུ་ཁམས་དྭངས།
དེ་ནས་ཡར་ལམ་འགོར་མེད་དུ་འོངས། བྲག་རམ་དུ་ཡང་ཁོར་ཙམ་ཕྱིན་པའི་གནོད་སྦྱིན་ལ་གཏོར་མ་བཟབ་པ་ཅིག་ཕུལ། ཚེས་བཅུ་གཉིས་ལ་རྟག་བརྟན་དུ་སླེབ། ཞག་ཤས་ནི་བྲེལ་གཡེངས་འདྲ་ལ་སོང༌། ཉེར་བཞི་ནས་བརྩམས་ཏེ་དབྱར་ཁ་སྤྱི་ཆོས་ལ། ཤངས་ཆོས་ཡོངས་རྫོགས་ཀྱི་དབང་དུ་བྱས་ཏེ་དཔལ་རྒྱུད་སྡེ་ལྔ་ཆབ་གཅིག་ཏུ་སྒྲུབས་པའི་དབང་བདེ་མཆོག་ལྷ་ལྔའི་དབང་སོགས་ཆོས་དྲུག་བཀའ་བཅུ། ཕྱག་ཆེན་བཀའ་ལྔ། མཁའ་སྤྱོད་བཀའ་ལྔ། ཕག་མོ་གསང་སྒྲུབ། སྤྱན་རས་གཟིགས་སྐྱེར་སྒང་ལུགས་ཀྱི་བཀའ་གསུམ།
རྣམ་འཇོམས། ཕྱག་རྡོར་མི་གཡོ་བའི་བཀའ་སོགས་དབང་བཀའ་རགས་རིམ་ཕལ་ཆེ་བ་དང༌། ཆོས་དྲུག་ཕྱག་ཆེན་ལམ་འཁྱེར་འཆི་མེད། སུ་ཁའི་སྐོར་གྱི་འཁྲིད། ཐུགས་རྗེ་ཆེན་པོ་སྐྱེར་སྒང་ལུགས་ཀྱི་འཁྲིད། རྗེས་སུ་ཡི་རང་གི་བར་དུ་འཁྲིད་ཀྱི་སྐོར་དང༌། ནཻ་གུ་སུ་ཁ་ར་ཧུ་ལ། རྡོ་རྗེ་གདན་པ་རྣམས་ཀྱི་མན་ངག་སོ་སོ་དང༌། ཐུགས་རྗེ་ཆེན་པོའི་སྐོར་དང༌། གཅོད་རིན་ཆེན་འཕྲེང་བ་སོགས་དཔེ་ལུང་རྣམས་ཀྱང་ཆ་ཚང་བར་སོང༌།
ཁམས་པ་རབ་འབྱམས་པ་བློ་གྲོས་བསྟན་འཛིན་དང༌། ཀོང་རབ་པ་དཀོན་མཆོག་དཔལ་བཟང་སོགས་ཀྱི་གསོལ་བ་བཏབ་པའི་ངོར། གཞན་དོན་གཉེར་བཞི་བཅུ་ཙམ། རྒྱལ་རྩེ་བླ་མ་ཞབས་དྲུང་དང་བཅས་པ་རྣམས་ལ་ལམ་འབྲས་བུ་དང་བཅས་པའི་གདམས་ངག་ཆ་ལག་དང་བཅས་པ་ཡོངས་སུ་རྫོགས་པ་དང༌། ལམ་སྐོར་ཕྱི་མ་བརྒྱད་ཀྱི་བཀླགས་ལུང་དང་བཅས་པ་བཤད། ལར་དབུས་ནས་འཁོར་བའི་སྟག་ལོ་དེ་ནས་གཟུང༌། ཕྱོགས་ནས་ཡོངས་པ་ཤས་ཆེ་བའི་དོན་གཉེར་ཉུང་བསྡུས་ཉུང་བསྡུས་ལ། ལམ་འབྲས་ཆ་ཚང་རེ་ལོ་རེ་བཞིན་བཤད་དགོས་པ་བྱུང༌། དབྱར་གུང་ཡན་ཆད་ལ་དེ་བཞིན་གཤེགས་བ་དྲུག་པོ་རྣམས་ཀྱི་སྐུའི་རྒྱབ་ཡོལ་གསེར་ཟངས་དངུལ་གསུམ་ལས་བྱས་ཤིང༌། ཕྲ་རྒྱན་དུ་མས་སྤྲས་པ་རྣམས་ཀྱང་གྲུབ།
རྒྱབ་ཡོལ་བདུན་པོ་རྣམས་ལ་ཟངས་ཁལ་བརྒྱ་དྲུག་ཅུ་ཙམ། བྱུགས་གསེར་ཞོ་བཞི་བརྒྱ། དངུལ་ཞོ་སུམ་བརྒྱ་ཙམ་སོང༌། རྩིའི་ཆས་ལ་སོགས་པ་ཡང་དེས་དཔག་པར་ནུས་སོ། ། རྒྱབ་ཡོལ་རྣམས་ཀྱི་འཕྲའི་རྒྱུ་ལའང༌། བརྡར་ཤེལ་རྡོག་པོ་ཆེ་བ་ཉི་ཤུ་རྩ་གཅིགཆུང་བ་དྲུག་བརྒྱ་སྐོར། གཡུ་ཆེ་ཆུང་འདྲེས་པ་ལྔ་བརྒྱ་དང་བརྒྱད་བཅུ། ཕུག་སྐོར་སོག་སྣ་མེ་ཏོགརྡོ་རྗེ་སོགས་ཆེ་ཆུང་འདྲེས་པ་བཞི་བཅུ་ཞེ་བཞི་ལ་སོགས་པ་དང༌། རིན་པོ་ཆེའི་ཁྱད་པར་ཅི་རིགས་པའང་སོང༌། ཡང་སྔར་གྱི་ཟབ་སྐུའི་འཕྲོས་ལས་འོ་སྐོལ་གྱི་སྟོན་པའི་སྐུ་བརྙན་འཁོར་རྒྱལ་པོ་ཟླ་བ་བཟང་པོའི་སྤྲུལ་གཞི་ཕྱག་ན་རྡོ་རྗེ་དང༌།
རིགས་ལྡན་གྲགས་པའི་སྤྲུལ་གཞི་འཇམ་པའི་དབྱངས། སྤྱན་རས་གཟིགས་ཀྱི་རྣམ་སྤྲུལ་ཀུན་མཁྱེན་ཆོས་ཀྱི་རྒྱལ་པོ་སོགས་ཀྱིས་བསྐོར་བ། དཔངས་ཕལ་ཐོག་བདུན་གྱི་རྩིས་སུ་བྱས་པ་འདི་ཡང༌། ཧོར་ཟླ་བདུན་པའི་ཟླ་སྟོད་ཀྱི་ནང་དུ་ལེགས་པར་གྲུབ། རྟག་བརྟན་ཉིད་དུ་རབ་གནས་བྱས་ཤིང་སྐྱ་སེར་ཐམས་ཅད་ལ་རྟེན་མཇལ་ཡང་བཏང༌། དེ་བཞིན་དུ་ཀུན་མཁྱེན་ཆོས་ཀྱི་རྒྱལ་པོ་དུས་གསུམ་སངས་རྒྱས་དོལ་པོ་པའི་སྐུ་བརྙན་མདའ་གང་མ་གཉིས་བཞེངས་པའི་སྐུ་རེ་རེ་ལ་ཟངས་ཁལ་གཉིས་རེ་དང༌། གཉིས་ཀར་སྡོམས་པའི་ཕྱུག་གསེར་ལ། གསེར་ཞོ་བཞི་བཅུ་ཞེ་ལྔ་ཙམ་སོང་བ། གཉིས་ཀར་ཤིན་ཏུ་མཚར་བ་རབ་གནས་བྱས་པ་ཙམ་གྱིས་བྱིངས་ཆགས་པར་བྱུང༌། ཧོར་ཟླ་བདུན་པའི་ཉེར་གསུམ་གཟའ་སྐར་དགེ་བ་ལ།
བྱང་ཆུབ་ཆེན་པོའི་ཟབ་སྐུ་དང༌། ཀུན་མཁྱེན་ཆོས་ཀྱི་རྒྱལ་པོའི་སྐུ་འདྲ་གཅིག་རི་ཁྲོད་ཆེན་པོར་བསུ་པའི་བཀོད་བ་དང་བཅས་སྟེ་སྤྱན་དྲངས་པས། མེ་ཏོག་གི་ཆར་ཤིན་ཏུ་ཆེ་བ་འབབ་པ་དང༌། ཕྱོགས་ཐམས་ཅད་དྲི་བཟང་གིས་ཁྱབ་པ་སོགས་ཕྱི་རྟགས་དང༌། སྒོམ་ཆེན་རྣམས་ལ་ཡེ་ཤེས་ལྷག་པར་ཕེབས་པ་སོགས་བྱིན་རླབས་ཀྱི་རྟགས་མཚན་ཤིན་ཏུ་ཆེ་བ་བྱུང༌། དེ་སྐབས་དབུས་ནས་སྡེ་སྲིད་ཀྱི་བཀའ་ཤོག་དོན་ལ། ཞབས་དྲུང་རྒྱལ་བུའི་དྲུང་དུ་འབྲུམ་པ་བྱུང་དོགས་སོགས་འདུག་ཀྱང༌། ཞུ་ལན་དུ་དང་ལོའི་རེས་ལ་མི་ཡོང་བ་འདྲ་ཞུས། སྒྲུབ་སྡེ་རྣམས་ལ་སུམ་པ་ལོ་ཙྪ་བའི་བློ་སྦྱོང་ཞིག་བཤད། རྟག་བརྟན་དུ་མི་ངན་ལག་ལེན་ཉེས་པའི་གདུང་ཆེན་གས་པ་དང༌།
ལོགས་རིས་ཀྱི་སྲ་རྩི་སྡིབ་པ་སོགས་ཅི་རིགས་བྱུང༌། ཡོན་བདག་ལ་ལྟ་བར་འདུགསྒམ་པོ་སྐུ་སྐྱེ་བའི་དྲུང་ཡང་ཆོས་ཅི་རིགས་གསན་པར་ཕེབས་པ་ཚོགས་ཆོས་དེ་ཡང་གསན། ཟུར་དུ་བྱ་རྒོད་ཤོངས་ནས་སྐུ་སྐྱེ་རིན་པོ་ཆེའི་དྲུང་དང༌། གཞན་རབ་འབྱམས་པ་གཉིས་གསུམ་དང་ལྷན་ཅིག་ཏུ་སྒྲོལ་མ་ཉེར་གཅིག་ཉི་མ་སྦས་པའི་ལུགས་ཀྱི་རྗེས་གནང་དང༌། རྡོ་རྗེ་འཇིགས་བྱེད་ཆེན་པོའི་དབང་སོགས་གསན་སོང༌། དེ་རྗེས་མཐུ་སྟོབས་ཀྱི་དབང་ཕྱུག་རྭ་ལོ་ཆེན་པོའི་ཐུགས་དམ་རྡོ་རྗེ་འཇིགས་བྱེད་ཀྱི་ཐང་སྐུ་ཡང་ལག་ཏུ་བྱུང༌། ལོ་འདི་ལ་འཇིགས་མཛད་ཀྱི་སྐུ་སྟེར་མཁན་གཞན་ཡང་མང་དུ་བྱུང་ངོ༌། ། དབྱར་སྟོན་སྦྲགས་པ་དེ་ལ་རང་རེའི་ཆོས་གཞིས་ཚོར་དཔོན་ས་ཨ་ལྕེའི་དྲུང་གིས་ཟེར་གསོག་ཡང་ཡང་མཛད། མི་སྣ་ཚོས་སྡེ་སྲིད་ཀྱི་བཀའ་ཤོག་ལ་ཡང་རྩི་རྒྱུ་མེད། ཨ་ལྕེ་དྲུང་གི་བཀའ་ཤོག་སྟོན་དགོས་ཟེར་བ་ཤ་སྟག་བྱུང༌།
རྟེན་འབྲེལ་ལོག་པའི་རྟགས་སུ་གདའོ། ། ཡང་སྒྲུབ་ཐབས་ཀུན་ལས་བཏུས་པའི་གྲངས་བཤད་པ་ཞེས་བྱ་བ། པཎྜི་ཏ་དཔལ་འཛིན་སྡེས་མཛད་ཅེས་པ་ཅིག་གི་རྒྱ་དཔེ་འཁྱམས་པོ་ཞིག་སྔ་མོ་ནས་ལག་ཏུ་འབྱོར་པ་དེ་སྒྲུབ་ཐབས་རྒྱ་མཚོའི་དཀར་ཆག་ཏུ་འདུགདེའི་རིམ་པ་དང་བསྟུན་ན། ཡར་ཀླུང་ལོ་ཙཱ་བ་གྲགས་པ་རྒྱལ་མཚན་གྱི་བསྒྱུར་བར་མཛད་པ་འདི་ལ་བར་བར་ན་རྒྱ་དཔེ་ཁོལ་འདོན་དུ་སོང་བའི་མ་ཚང་བ་མང་ཏུ་ཡོད་ཅེས་སྔར་གྲགས་འདུག་པ་ལྟར་དོན་ལ་གནས་པར་འདུག་ཅིང་ལོ་གྲགས་ཉིད་ཀྱི་བསྒྱུར་བའི་སྐབས་ལ་ཡོད་པ་ལ་ཡང༌། བོད་དཔེ་ཉིད་ལ་ཟེགས་པ་ཅི་རིགས་པའང་བྱུང་སྟེ། དཔེར་ན་སྟོབས་པོ་ཆེའི་སྒྲུབ་ཐབས་གཉིས་བྱ་བ་ལས། ཞལ་གསུམ་ཕྱག་དྲུག་པའི་སྒྲུབ་ཐབས་འགྱུར་གསར་འཐོར་བས། སྔར་གྱི་འགྱུར་རྙིང་བཅུག་པ་ལྟ་བུས་མཚོན། ད་ལྟ་ཡང་དེ་དཔེ་ཁ་ཅིག་ལ་ཡོད། ལ་ལ་ལ་མེད་དོ། །
དེས་ན་དཀར་ཆག་དང་བསྟུན་ན་སྒྲུབ་ཐབས་རྒྱ་མཚོའི་རྒྱ་གཞུང་དེང་སང་ཡོད་པ་འདི་ན་སྒྲུབ་ཐབས་ཤིན་ཏུ་མང་བ་ཞིག་མ་ཆུག་འདུག་པས་རང་རེས་སྔར་ནས་ཡང་ཡང་རྩོལ་བ་བྱས་ཏེ་བརྟགས་ཤིང་བཙལ་བ་ན། སྔར་བོད་དུ་འགྱུར་ཟིན་པ་ཡང་མེད་དུ་སྣང་ལ། འགའ་ཞིག་སྒྲུབ་ཐབས་རྒྱ་མཚོ་ན་ཡོད་པ་དེ་དང་མཛད་པ་པོ་གཅིག་མི་གཅིག་མི་ཤེས་པ་རེ་རེ་གཉིས་གཉིས་ལ། དོན་གཅིག་པ་རྣམས་ཚད་མར་བཞག་ཐར་པ་ནས་སྒྲུབ་ཐབས་སྔར་མ་འགྱུར་བའི་རྒྱ་དཔེ་མང་དུ་རྙེད་བྱུང་བ། དེ་དག་རྒྱ་དཔེའི་སྟེང་ནས་བསྒྱུར། སྟོན་དེ་དག་རྣམས་ཕྱོགས་གཅིག་ཏུ་སྒྲིགས་པ་གྲུབ་པར་བྱས། བཀའ་རྒྱུན་མེད་ཀྱང་གླེགས་བམ་བཞུགས་ཚུལ་ལ་གལ་ཆེ་བར་འོང༌། ཡང་དངུལ་ལས་གྲུབ་པའི་ཐོར་ཚུགས་དཔོག་ཞུ་དཀྱིལ་འཁོར་ཡོངས་རྫོགས་མཚོན་པའི་ལྷ་བཅུ་དགུའི་སྐུ་གཟུགས་ཅན་རིན་པོ་ཆེའི་རིགས་སྣ་ཚོགས་དང༌། མཐའ་གནས་མུ་ཏིག་མང་པོ་སོགས་ཕྲ་རྒྱན་དུ་མས་བརྒྱན་པ་ཤིན་ཏུ་ལེགས་བ་གཅིག་ཀྱང་བཞེངས། དེ་ནས་ཧོར་ཟླ་དགུ་པའི་ཚེས་ཉི་ཤུ་གསུམ་གཟའ་སྐར་བཟང་བ་ལ་བཀའ་འགྱུར་རོ་འཚལ་གྱི་གླེགས་བམ་མ་ལུས་པ་གླེགས་ཤིང་དང་བཅས་པ་ཚངས་འགྲིག་ཏུ་བཞེངས་ཚར།
རྩི་གྲས་ཀྱང་གྲུབ་པའི་དགའ་སྟོན་ཡོན་རྫོངས་སུ། ཡིག་མཁན་ལྔ་བཅུ་ང་ལྔ་ལ། བཀྲ་ཤིས་ཁ་བཏགས་བཅུ། བཟང་དར་ཁ་ཉིས་བརྒྱ། ཁ་བཏགས་སུམ་ཅུ། ཇ་སིག་བཅུ། བུར་བཏང་བཅུ། དོང་པ་གསེར་ཤོག་མ་དྲུག རྟ་ཆམ་བཞི། རྟ་སྒ་ལེགས་པ་ལྔ།
རག་ཤས། དུང་ཆས། མདོབ་ཆས་སྡོམས་པ་བདུན། ཏིམ་པི་སྦལ་པ་སོགས་ནོར་སྣ་ཕྲན་བུ་རྣམ་གྲངས་མང་བ། གཡས་ཤག་གསེར་ཤོག་མ་བཅུ། གོན་ཆེན་གོན་ཆུང་སྤུན་འདབ་རས་ཡུགསྣམ་བུ་ཅོབ་རས་ཡུག་ཚངས་རྣམས་སོ་སོར་བརྒྱ་དང་བཅུ་བཅུ། བལ་མང་པོ་དང༌། རྟ་ན་གཞོན་བཟང་བ་གཉིས། བོང་བུ་སྒ་གདན་དང་བཅས་པ་བཅུ་གསུམ། བ་ལང་བཅུ།
སྤུ་ནག་བརྒྱད་ཅུ་གྱ་བརྒྱད་སོ་སོར་སྨན་ཚེའི་ཁ་མདུད་རེ་དང་བཅས་པ་ཡོད། རྗེ་བཙུན་འཕགས་པ་ཛམྦྷ་ལ་སེར་པོའི་སྐུ་བརྙན། རྒྱུ་གསེར་ཟངས་དངུལ་གསུམ་ལས་གྲུབ་པ་ཕྲ་རྒྱན་རིན་པོ་ཆེ་སྣ་ཚོགས་པས་བརྒྱན་པ། བཟོ་བཀོད་འཕགས་ཡུལ་གྱི་ལུགས་སུ་བྱས་པ་འདི་ལ། སྐུ་རྒྱུ་ལ་ཟངས་ཁལ་བདུན་ཙམ། གསེར་ཞོ་ལྔ་བཅུ་མི་འཆད་ཙམ། རྩི་སོགས་དགོས་ཆ་དེ་དང་འཚམས་པར་སོང༌། འཕྲའི་རྒྱུ་ལ་གཡུའི་རྡོ་རྗེ་གཉིས། ལོ་འདབ་གཉིས་གཞན་གཡུ་འཕྲ་ལེགས་པ་བརྒྱ་དང་བཅུ་གཅིགམེ་ཏོག་དྲུགཔད་འདབ་གཉིས། རིན་པོ་ཆེ་སུ་ཀནྟི་ཆེ་བ་གཅིགཧཀྐི་བདུན།
ཙུ་ནི་བཞི་བཅུ་གཞན་མུ་མེན་བྱུ་རུ་མུ་ཏིག་སོགས་མང་པོ་དང་བཅས་པ་ཡོད། ཉེར་བདུན་ཉེར་བརྒྱད་ལ་གཟུངས་བཞུགས་དང་ཐོག་མའི་རབ་གནས་བགྱིས། དེ་རྗེས་གསེར་ཞལ་གསོལ། སྤྱན་འབྱེད་ཕུལ་ནས། ཧོར་ཟླ་བཅུ་པའི་ཚེས་གཉིས་ལྷག་པ་ལག་སོར་གྱི་འགྲུབ་སྦྱོར་བཟང་བ་ལ་སླར་ཡང་རབ་གནས་བྱས། ཤིང་ཐོག་གསར་བ་འབུལ་བ་སོགས་དང༌། ལོངས་སྤྱོད་ཁྱད་པར་ཅན་འཕེལ་བའི་རྟེན་འབྲེལ་གཞན་ཡང་མང་དུ་བྱུང༌། བལ་པོ་བཟོ་བོ་བདུན་གྱིས་རྒྱབ་ཡོལ་བདུན། ཀུན་མཁྱེན་ཆེན་པོའི་སྐུ་འདྲ་གཉིས། ཛམ་བྷ་ལ་སོགས་ཕྱིས་བཞེངས་པ་རྣམས་ལ།
བཀྲ་ཤིས་ཁ་བཏགས་བདུན་བཅུ། གསེར་སྲང་གང། བཟང་ཇ་སིག་བཅུ། ཤལ་པ་དཀར་དམར་ཕྲིང་ཕྲ། ཡང་ཤལ་པ་དཀར་པོ་ཆེ་བ། སྨན་ཚེ། ཚོན་རྫོགས་ཁ་བརྒྱ་ལྔ་བཅུ། སྨན་ཚེ་དཀྱུས་མ་ཁ་དྲུག་ཅུ། ཚོན་སི་ཁ་བརྒྱ་དང་སུམ་ཅུ། དར་ཡུག་བཟང་བ་བརྒྱད།
གོས་མཚལ་ཁ་ཡུག་སྣེ་ཚང༌། སྤུན་འདབ་ལྔ་བཅུ། གོན་མ་བརྒྱ་དང་བཅུ། རས་ཡུག་སུམ་ཅུ། ཀ་ཡུག་ཉི་ཤུ། སྣམ་བུ་བཅུ། གོས་ལྷམ་ཆ་ཚང་བདུན། འབྲས་བཏང་བུར་བཏང༌། འཇོང་དར་སོགས་ཕྲན་བུ་མང་བོ་དང་བཅས་པའི་ཡོན་རྫོངས་བྱས། ཡོན་རྫོངས་དང་སྐུ་རྒྱུའི་རགས་རིམ་བྲིས་པ་འདི་ང་སེར་སྣ་ལངས་པ་མིན།
ང་རྒྱལ་སྐྱེས་པའང་མིན། ཡུས་འཚོང་བའང་མིན། ཕྱིས་རྟེན་བཞེངས་མཁན་རྣམས་ཀྱིས་འདི་བཞིན་བྱེད་དགོས་བྱ་བའི་དོན་ཡིན། དབང་ཆེ་ལྟག་ཁུར་གྱི་རྟེན་བཞེངས་དེ་དོན་མེད་དོ་ཟེར་རྒྱུ་ཡིན། དཔལ་འཁོར་ལོ་སྡོམ་པའི་རྒྱུད་ལ་གསང་བའི་བདག་པོ་ཕྱག་ན་རྡོ་རྗེས་རྣམ་བཤད་མཛད་པའི་ལུགས་ཀྱི་སྒྲུབ་ཐབས་ཞིག་ཀྱང་བྲིས། སྔར་སྒྲུབ་ཐབས་འཕྲེང་དུ་སྒྲིགས་པའི་ནང་དུ་ཆུད་པར་བྱས། འདི་ཡན་ཆད་ལ་ནོར་ལྷ་ལྷ་ཁང༌། དབང་ལྡན་ལྷ་ཁང༌། འབར་འཛིན་ལྷ་ཁང༌། མཁའ་སྤྱོད་ལྷ་ཁང༌།
པད་མ་བཀོད་པའི་ལྷ་ཁང༌། གཞལ་ཡས་ཁང་གི་ཁྱམས་ཆེན་མོ་རྣམས་ཀྱི་ལོགས་བྲིས་གྲུབ་པར་བྱས། ཐེག་མཆོག་ལྷ་ཁང་དུ་གྲུབ་ཐོབ་བརྒྱད་ཅུའི་ལོགས་རིས་བྲིས། ཀུན་གཟིགས་ལྷ་ཁང་དུ་འཇམ་དབྱངས་ཨ་ར་པ་ཙ་ན་དང༌། བདེ་བ་ཅན་དུ་འོད་དཔག་མེད་དང༌། ལྕང་ལོ་ཅན་དུ་གསང་བདག་དང༌། ཨོ་རྒྱན་མཁའ་སྤྱོད་དུ་རྡོ་རྗེ་རྣལ་འབྱོར་མ་དང༌། ཐེག་མཆོག་ཏུ་དཔལ་ཧེ་རུ་ཀ་དང༌། དགའ་ལྡན་དུ་བྱམས་པ་དང༌། འབར་འཛིན་དུ་མི་གཡོ་བ་དང༌།
དྲང་སྲོང་མེ་ལྷ། དབང་ལྡན་དུ་གཤིན་རྗེ་གཤེད་ནག་པོ། དཔལ་ཆེན་དུ་དཔལ་འཁོར་ལོ་བདེ་མཆོག་ཞལ་བཞི་ཕྱག་བཅུ་གཉིས་པ་རྣམས་འབུལ་སྐུར་བཞེངས་ཐུབ་ཅིང༌། མངོན་སྤྱོད་དྲག་པོའི་ལྷ་ཁང་དུ་དཔལ་ནག་པོ་ཆེན་པོ་གུར་གྱི་མགོན་པོ་དང༌། ཡེ་ཤེས་མགོན་པོ་ཕྱག་དྲུག་པ་དང༌། ཕྱག་བཞི་པའི་སྐུ་བརྙན་རྣམས་བཞེངས། སོ་སོར་རབ་གནས་ཀྱང་འཕྲལ་འཕྲལ་བགྱེས། ཕྱི་མ་གཉིས་མིན་པ་ཐམས་ཅད་ལ་ཚོན་ཡང་བཏང་གྲུབ་པའི་སྐབས་ཡིན། ཀུན་མཁྱེན་ཆོས་ཀྱི་རྒྱལ་པོའི་སྐུ་འདྲ་ཁྲུ་ཚད་ཙམ་དང༌། མདའ་ཚད་ཙམ་པ་ཉི་ཤུ་རྩ་ལྔ།
དེ་ལས་ཅུང་ཟད་ཆུང་བ་ཉི་ཤུ་ཙམ་དང་བཅས་པ་སྔར་རིམ་ཅན་དུ་བཞེངས་པ་རྣམས་ལ་ཚོན་རྩི་གཟུངས་བཞུགས། རབ་གནས་ཀྱི་བར་དུ་གྲུབ། ལོ་འདི་ལ་མཁར་ལས་ནི། དཔྱིད་སོས་ཀ་ལྷོ་གླིང་གི་གཡས་ཅུང་ཟད་ངོམས་ཆེ་ས་གཅིག་འདུག་པ་འདིར། འོག་ནས་རི་འགྲོས་ཀྱང་མང་པོ་བསྡུར། དཀའ་ལས་མང་པོ་བྱས་ཏེ། ཟབ་སྐུ་འགྲེམས་ས་ཅིག་རྩིགས་པ་ཡིན་ཏེ། ངེད་གཉིས་པོ་བསམ་འགྲུབ་རྩེར་འགྲོ་དགོས་བྱུང་བ་དེས། འདིར་རྔམ་པོ་བ་སོགས་འགོ་མི་རྣམས་ཀྱང་ཞེན་མོས་གུས་ཤ་ཚ་འདོད་པ་གང་ཡང་མེད་པས་ནག་ཆང་ལ་ཡེངས་ནས་ལས་ཀ་གྲུབ་ཆུང་ཞིང༌།
རྩིག་པའི་ཕྱིའི་མཛེས་ཆ་ལེགས་ལེགས་ཙམ་མིན་པ།
ནང་ཧྲོམ་རྩིགས་སུ་སོང་ཆུ་འགྲོས་སོགས་གང་ཡང་ལྷུས་མ་ཐིངས་འདུགངེད་མར་ཕྱོགས་ཟླ་གཅིག་གི་རིང་ལ་གཏོར་མའང་འགྱངས་པས་ལན་ནམ། དབྱར་སྟོད་དེ་སེར་དྲག་ཆེན་པོ་ཞིག་བབས་པའི་ཐོ་ལ་རྨངས་ནས་འགྱེལ་བའི་བྱས་པ་ལས་རོར་སོང་བ་ཞིག་བྱུང༌། དེ་མར་བཅད་པའི་ཕྱིན་ཆད་ཤིན་ཏུ་གྲུབ་ཆེ་སྟེ། ཟབ་ཡངས་ཀྱི་སྤེའུ་དང༌། ཕྱིའི་པང་སྟེགས་ལྕགས་རི་སོགས་ལེགས་པར་གྲུབ་པ་ཡིན་ནོ། ། དེ་ལ་ཁོ་བོ་བསམ་པ་བཟང་བའི་རྟེན་འབྲེལ་གྱིས། དཀར་ཕྱོགས་ཀྱི་ལྷ་རྣམས་བྱམས་པར་བྱུང་སྟེ། མཁར་ལས་འདིའི་དུས་ཀུན་ཏུ་ས་རྡོ་ཤིང་ཆུ་རྣམས་གང་འདོད་དུ་བྱུང༌། རྟེན་སྐུ་བཞེངས་པའི་ཆ་རྐྱེན་རྣམས་ཀྱང་ཤིན་ཏུ་འགྲུབ་བླ་བ་ལགས། དེ་ལ་སྤྱི་རྟག་བརྟན་གྱི་ས་ཕྱོགས་འདི་རྡོ་རང་ཏ་མོད་པའི་རིགས་སུ་འདུག་ཀྱང༌།
རྣམ་གྲངས་མང་པོ་ནས་ཚོལ་བ་དང༌། གཅོག་པ་སོགས་མི་དགོས་པར་རྡོའི་ཁུང་བུ་འཁྲིས་ནས་འཁྲིས་སུ་ཐོན་པ་དང༌། ཡོས་ལོ་དང་འབྲུག་ལོའི་དབྱར་གུང་སྒྲུབ་པ་མོ་རྣམས་ཀྱིས་ཀྱང་རྡོ་ཅུང་ཟད་བསགས་པའི་དུས། རྡོ་ཁུང་རྙིང་པ་གཅིག་ཕལ་ཆེར་ཟད། གསར་བ་གཅིག་འཚོལ་དགོས་སྙམ་པའི་སྐབས་ནུབ་མོ་བྲག་ཅིག་ཞིག་ནས་རྡོ་ཟད་པ་མེད་པ་དེ་འདྲ་ལན་གཉིས་བྱུང༌། སྔར་ཕྱོགས་ཐམས་ཅད་བྱེ་མས་ཁྱབ་པའི་རྩིག་འདམ་དང་གྱངས་སོགས་ཤིན་ཏུ་དཀོན་དཀོན་འདྲ་བ་ལ་ཕྱོགས་གང་དང་གང་དུ་ནམ་དགོས་དགོས་སུ། འཁྲིས་དེ་དང་དེ་ནས་ས་སྤྱིན་པོ་གང་འདོད་དུ་འབྱུང་བ་དང༌། གཙུག་ལག་ཁང་གི་ཞལ་ས་སྦྱོར་མ་དགོས་པར་ལེགས་པར་སྦྱར་སྦྱར་བ་འདྲ་བ་ཁོ་ན་གང་འདོད་དུ་ཐོན་ཞིང༌། གཙུག་ལག་ཁང་རེ་གྲུབ་པ་ན། དེ་ཡང་རྫོགས་འགྲོ་བ་དང༌།
སྔ་ཕྱིར་ལས་ཀ་འདི་ཙམ་དུ་རྒྱ་ཆེ་བ་ལ་ཡང༌། གོང་དུ་སྨོས་པ་ལྟར་དམ་སེལ་དང་གཏོར་མ་འགྱངས་པའི་ཉེས་སྐྱོན་ཕྲན་བུ་དེ་ཙམ་མ་གཏོགས་ལས་ཀ་ལ་བརྟེན་ནས་མི་ཤི་བ་ལྟ་ཅི་སྨོས། ཡན་ལག་ལ་རྨས་ཡར་ཙམ་ཡང་ཡེ་མ་བྱུང་བ་འདི་ཡང་ངོ་མཚར་ཆེ་ཤོས་ཅིག་ཡིན། གོང་དུ་སྨོས་པ་ལྟར་ཆུ་མིག་གསར་པ་ལུ་མའི་རིགས་ཅན་བརྡོལ་པས། དགུན་གྲང་དུས་སུ་མི་འཁྱག་ཅིང༌། ཤིང་བཏབ་པ་ཐམས་ཅད་ལ་ཅི་འདོད་དུ་དྲངས་པས་ཆོག་པ། ཞིང་སོགས་གང་ལའང་གནོད་པ་མེད་པ་དང༌། ཕྱོགས་འདི་ཀུན་མཁར་ལས་བྱེད་པ་ལ་ཤིང་ཤིན་ཏུ་དཀོན་པས། དཀའ་སྤྱད་ཁོ་ན་དགོས་པ་ཡིན་ཡང༌། སྟོད་སྨད་རྣམས་ནས་འབད་རྩོལ་མེད་པར་སབ་སེབ་སྐྱབས་སྐྱིབས་དུ་མ་ནས།
ཤིང་ཅི་འདོད་དུ་ཉོས་པས་ཆོག་པ་བྱུང་ཞིང༌། སྐབས་སྐབས་སུ་སྡེ་སྲིད་ནས་ཀྱང་མང་དུ་གནང་མོད། ཕལ་ཆེར་རིན་བཅལ་ཏེ་ཉོས་པ་ཤས་ཆེ་བ་ལ་ཐམས་ཅད་ཉོ་བླ་ཞིང་འཚོལ་བླ་བ་ཤ་སྟག་བྱུང༌། ཤིང་སྟོང་ཤིན་ཏུ་སྦམ་པ་སྒུལ་སྐྱོད་ཐོངས་དཀའ་བ་ཀུན་ཡང༌། ས་ཐག་རིང་པོ་ནས་འདྲེན་པ་ལ་དཀའ་བ་མེད་ཅིང་ཉེས་སྐྱོན་ཡེ་མ་བྱུང་བ་ཡིན། དེ་བཞིན་དུ་གསེར་ཟངས་ཀུན་ཡང༌། སྔ་སོར་ཇོ་ནང་གི་བྱམས་པ་བཞེངས་པ་ཡན་ཆད་དུ་ཐམས་ཅད་ཟད་པར་བྱས་པ་ཡིན་ཡང༌། དེ་ཕྱིན་སྡེ་པ་ནས་གསེར་ཞོ་བརྒྱ་ཕྲག་བརྒྱ་ཕྲག་ཏུ་བཅད་པ་ལན་དྲུག་ཙམ་དང༌། གཞན་ཡང་སྔ་ཕྱིར་གསིལ་མ་མང་དུ་གནང་མོད། སྤྱི་བབས་དེང་སང་དུས་ངན་དེ་མི་རྣམས་འབྱོར་པ་ཆུང་བས།
གསེར་དཀོན་ཞིང་སྟེར་བ་ཉུང་ཡང༌། ལྷོ་སྟོད་སྨད་འདི་རྣམས་སུ། ཆོས་གཞིས་ཀྱི་ཡོང་སྒོ་རྣམས་ལས་བསྒྲུབས་པ་ཡིན་ཡང༌། གསེར་ཟངས་གཉིས་ཅི་འདོད་དུ་སྒྲུབ་ཤིན་ཏུ་བླ་བར་བྱུང༌། སྤྱི་བབས་ད་ལྟ་ལས་ལོ་བརྒྱ་ཙམ་གྱི་སྔོན་རོལ་ལྟ་བུའམ། རོང་བྱམས་ཆེན་དང༌། ངམ་རིང་གི་བྱམས་པ་བཞེངས་པ་སོགས་ཀྱི་སྐབས་ལ་ཆ་བཞག་ན། དེ་དུས་ཀྱི་ཞོ་སྟོང་དང༌། ད་ལྟའི་ཞོ་བརྒྱ་ཡང་ཞོ་བརྒྱ་སྒྲུབ་རྩོལ་དཀའ་ངེས་ཤེས་པ་ཡིན་འདུགཁོ་བོས་དྲན་པ་ནས་ད་ལྟའི་བར་དུ་ཡང་ཆེས་དཀོན་པར་སོང་སྣང༌། དེ་བཞིན་དུ་དངུལ་ཆུ་ཤིན་ཏུ་དཀོན་པ་ཡིན་ཡང༌།
ཡོས་འབྲུག་སྦྲུལ་གྱི་ལོ་གསུམ་ལ་དངུལ་ཆུ་ཤིན་ཏུ་མང་བ་སྒོ་སྐྱེལ་གྱི་ཚུལ་དུ་བྱུང་བས། གསེར་ཟངས་ཀྱི་ལས་ཀ་འདི་ཙམ་བྱེད་པ་ལ་ཡང༌། སླར་དཀའ་བས་འཚོལ་དགོས་པ་སོགས་ཡེ་མ་བྱུང་ངོ༌། ། སྔར་ཡན་ཆད་སྐུ་གཟུགས་བཞེངས་པ་ལ་དངུལ་ཆུ་ཞོ་གྲངས་སུ་བཏབ་ན་ཁྲི་ཚོ་ལྔར་ཉེ་བ་སོང༌། ལྷ་ཁང་གི་སྒོའི་ཤན་སོགས་རྟག་བརྟན་གྱི་སྐོར་འདི་ལ་ལྕགས་རང་ཡང་ལྕགས་སྒྱེད་ཕྱེད་དང་ཉིས་བརྒྱ་ཙམ། སླ་ང་ཉིས་བརྒྱ་ལྷག་ཙམ། ཐོང་ལྕགས་བདུན་བརྒྱ་སྐོང་དེ་སྔ་ཡན་ཆད་ལ་སོང་བས་མཚོན། རྒྱ་གར་ཤར་ཕྱོགས་ནས་ཚོང་པ་རྣམས་ཀྱིས། སྔ་ཕྱིར་ལི་ཁྲི་མི་རྒྱབ་མི་རྒྱབ་ཏུ་ལོངས་པ་ཤིན་ཏུ་མང་བ་ཁྱེར་བྱུང་བ་དང༌། སྡེ་པའི་ཁྲལ་དང་སྒོས་དཔོན་གྱི་ཁྲལ་སོགས་ཀྱི་སྒོ་ནས་མཚལ་ཤིན་ཏུ་དཀོན་ཡང༌།
ངེད་ལ་མཚལ་མང་པོ་སྒོ་ཉལ་གྱི་ཚུལ་དུ་བྱུང་བ་དང༌། སྤང་མ་དང་མཐིང་ནི་སྡེ་སྲིད་ནས་ཕལ་ཆེར་བྱུང་བ་ཡིན་ཏེ། མི་རྒྱབ་བཅུ་པ་གཅིག་དང༌། ལྔ་བཅུ་པ་གཅིག་དང༌། བརྒྱ་པ་གཅིག་སོགས་མང་དུ་བྱུང༌། དེ་ཡང་སྤང་མཐིང་རྐོ་མཁན་རྣམས་ཀྱིས། སྤང་མཐིང་ཤིན་ཏུ་མཐོན་ཆེ་བ་བྱུང་བས་སྟབས་ཁ་ཤིན་ཏུ་ལེགས་པ་དང་ཐུག་གོ ། ཡང་འདིར་ས་རྡོའི་ལས་ཀའམ། སྐུ་གསུང་ཐུགས་ཀྱི་རྟེན་བཞེང་པ་སོགས་ཅི་ཡིན་ཡང་རུང་སྟེ། ལས་བྱེད་པ་པོ་ཐམས་ཅད་ཉིན་ཟང་ཟང་ལས་བྱེད་པ་ལ།
གཞན་གྱིས་ཚ་འཛུན་མི་དགོས་པར་ཤིན་ཏུ་སྤྲོ་བས་འཇུག་ཅིང༌། འདུ་ཁང་དང་གཙང་ཁང་གི་ལོགས་བྲིས་ལ་སོགས་པའི་སྐབས་སུ་པིར་དང༌། ཚོན་ཀོང་མི་མ་ཡིན་གྱིས་ཕན་ཚུན་བསྣོལ་བ་དང༌། རང་རང་གི་ས་ཁུལ་གྱི་ཚོན་འགྱེད་པ་ན། འདི་ལྟར་ཚོན་བཏང་ངོ་མི་དྲན་ཞིང་མི་ཤེས་བ་ལ། རྒྱ་ཆེན་པོར་སླེབ་པའི་རིགས་དང༌། གཙང་ཁང་གི་འཇིགས་བྱེད་ཆེན་པོའི་སྐུ་ལ། སྦྱར་མཐིང་ཚོན་ཀོང་ཆུང་ཆུང་གཅིག་གི སུམ་ཆ་གང་ཙམ་ཞིག་གིས་ཁྱེད་པ་སོགས་ངོ་མཚར་ཤིན་ཏུ་མང་སྟེ། སྔ་སོར་སངས་རྒྱས་བདུན་གྱི་སྐུ་བཞེངས་སྐབས།
བཟོ་བོ་རྣམས་ཀྱང་ལོ་མང་པོ་འཐོགས་ཀྱི་དོགས་པ་བྱེད་ཀྱང༌། ཟླ་བརྒྱད་ཀྱི་ཁོངས་སུ་མཐའ་དག་གྲུབ་པ་དང༌། གཙོ་བོའི་སྐུའི་བྱུགས་གསེར་གསེར་ཞོ་སྟོང་ཙམ་བཞུ་ཞིང༌། བཙོ་སྦྱངས་བྱས་པའི་སྐབས། འཆད་ཡེ་མེད་པར་མ་ཟད་གསེར་ཞོ་ཉིས་བརྒྱ་ལྷག་ཙམ་འཕེལ་ལོ། ། དེས་ན་བར་སྐབས་ཞིག་དགེ་སེམས་ཆུང་ཞིང་ཕྲག་དོག་ཆེ་བའི་སྐྱ་སེར་མང་པོ་ཞིག་ངེད་ལ་ཁ་ཟེར་བར་བྱེད་ཀྱང༌། དཀར་ཕྱོགས་སྐྱོང་བ་རྣམས་བྱམས་པར་ཡོད་དོ། ། ཡང་ཤིང་བཟོ། རྡོ་བཟོ། ཚེམ་བུ་པ།
ཡིག་མཁན། རྐོས་མཁན། པར་མཁན། ཁྱད་པར་རི་མོ་བ་ཤིན་ཏུ་མང་པོ་དང་བཅས་པ་འདི་རྣམས་ལ། ལོ་རེ་བཞིན་སོ་སོའི་ཡོན་རྫོང་མང་པོ་ཞིག་བསྒྲུབས་པ་ཡིན་མོད་ཀྱང། འདིར་ཡི་གེར་འགོད་མ་ལང་ལ། བཟོ་རིགས་པ་མང་བའི་དུས་ཉིས་བརྒྱ་སུམ་བརྒྱ་ལ་སོགས་པ་དང༌། ཇི་ཙམ་ཉུང་ཡང༌། བརྒྱར་ལོངས་པ་རྟག་ཏུ་བསྟེན་དགོས་ཤིང་དགེ་འདུན་མང་དུས་སུ་སྟོང་དུ་ཉེ་བ་དང༌། ཤིན་ཏུ་ཉུང་བའི་དུས་ཀྱང་ལྔ་བརྒྱ་མི་འཆད་པ་ལ་ཕོགས་འཁོར་ཡུག་གི་སྒོ་ནས་རྟག་ཏུ་འཚོ་བའི་བྲེལ་བ་མེད་པ་དང༌།
སྒྲུབ་སྡེ་ན་ཡང་རང་རེས་ཕོགས་འཁོར་མོར་སྦྱོང་དགོས་མང་དུ་ཡོད་ཅིང༌། གོང་དུ་སྨོས་པ་ལྟར་ཟླ་རེ་བཞིན་དང༌། ལོ་དུས་ཀྱི་མཆོད་ཐེས་ཀྱང་མང་དུ་སྦྱར་བ་ཡིན། དེ་བཞིན་དུ་སྒྲུབ་སྡེར་བསམ་གཏན་གླིང་པ་རྣམས་ལ་དཔལ་རྡོ་རྗེ་ཕག་མོའི་ཚེས་བཅུའི་མཆོད་པ་ཟླ་བ་ངོ་རེ་བཞིན་བཙུགས། རྟག་བརྟན་དུ་ཡང་ཆོ་འཕྲུལ་ཆེན་པོའི་དུས་ཀྱི་སྨོན་ལམ་དང༌། ཚེས་བཅུ་བྱུང་ངོ་ཅོག་ལ་དགེ་འདུན་ཕྱེད་ལངས་རྡོ་རྗེ་རྣལ་འབྱོར་མའི་ཚེས་བཅུའི་ཆོ་ག་གཏོང་བར་བྱས་ཤིང་དེ་དག་སོ་སོའི་གཞི་སྐྱེན་ལེགས་པར་སྦྱར་གྲུབ་པའི་སྐབས་སུ་ཡོང༌། གཞན་ཡང་བཟོ་བོ་སྤྱི་དང་བལ་པོ་སོགས་ཀྱི་ནར་མའི་ཆས་དང༌། དུས་དུས་ཀྱི་དགོས་ཆ་མང་པོ་རྣམས་ཀྱང་བཟང་བར་གཏོགས་པ་སྟེང་འགྲུས་མེད་པ་དང༌། ཚོན་དང་དངུལ་ཆུ་འཚོང་བར་འོངས་པས་མཚོན་པའི་སྒོ་དྲུང་དུ་ཟུང་ཁྱེར་ནས་འོངས་པ་རྣམས་ལ་ཡང་རིན་ཕམ་ཁ་ཡེ་མེད་ཅིང༌། ཅུང་ཟད་ཁེ་དང་བཅས་པར་སྦྱིན་ནས་མདོར་ན་སྡིག་དང་མ་འདྲེས་པར་བྱས་སོ། །
ཡང་སྔ་མ་གཅིག་ཙ་ན་དགོན་པའི་ལྕགས་རི་བསྐོར་བ་ལ། ཁ་ཅིག་རྫོང་ཡིན་པར་འདུག་ཅེས་བཙུན་པ་ཀོ་ལོང་ཅན་རྣམས་ཀྱིས་སྣ་དྲངས་ནས་ཅོལ་སྒྲོགས་སྦིར་གྱིས་བྱུང་དུས། ངེད་ཀྱིས་གཏམ་ལན་གཉིས་སྨྲས་སོ། ། དང་པོ་ཆོས་དང་འབྲེལ་པའི་ལན་ནི། རྫོང་ཅིས་ཀྱང་ཡིན། དགོན་པ་དམ་པའི་ཆོས་ཀྱི་རྫོང་དང༌། ངེད་ཐེག་པ་ཆེན་པོའི་ཆོས་ཀྱི་རྒྱལ་པོའི་ཚུལ་དུ་ཡོད་པ་ཡིན། ད་དུང་ཡོན་ཏན་གྱི་རྫོང་མང་པོ་འཕེལ་ཡོང་བ་ཡིན། རྫོང་བཏབ་པ་འདོད་ཐོག་རང་ལགས་སོ་བྱས། གཉིས་པ་འཇིག་རྟེན་དང་འབྲེལ་བའི་ལན་ནི།
ལྷ་ཡུལ་རྣམ་པར་རྒྱལ་བའི་ཁང་བཟང་དང༌། ཕོ་བྲང་ལྕང་ལོ་ཅན་ཡང་རྫོང་ཀ་ཡིན། ཆོས་བཟང་ལྷའི་བདུན་ས་ཡང་བྲག་རྫོང་ཀ་ཡིན། འདོད་ཁམས་དབང་ཕྱུག་མ་ཡང་རྫོང་གི་ལྷ་མོ་ཟེར་རྫོང་ལ་ག་བཞུགས་པ་ཡིན། རྒྱ་གར་བི་ཀྲ་མ་ཤཱི་ལ་དང༌། ཨོ་ཏན་ཏ་པུ་རི་ཟེར་བའི་ཆོས་འཁོར་ཆེན་པོ་དེ་ཀུན་ཡང་རྫོང་ཀ་ཡིན། ཉན་གོ་གང་ཡང་མ་ནོན་པ་སྙིང་རེ་རྗེ། བོད་རང་གི་བླ་མ་ཆོས་པའི་ཁུལ་དུ་གཏོགས་པ་ལའང༌། སྔོན་ས་སྐྱ་པ་དར་རྒྱས་ཆེ་དུས་ས་སྐྱ་པ་རང་ལ་རྫོང་མང༌། ཕྱིས་རྒུད་ནས་ཕལ་ཆེར་ཤོར་བ་ཡིན།
ཕྱིས་རང་འབྲས་སྤུངས་དགའ་ལྡན་ཕོ་བྲང་བ་ཡང་ཁོ་རང་ཚོ་དར་རྒྱས་ཡོད་དུས་རྫོང་མང་ད་ལྟ་དར་རྒྱས་མེད་པ་དང་རྫོང་ཡང་མེད། དེས་མཚོན་པའི་འབྲི་སྟག་ཀར་གསུམ་སོགས་དར་རྒྱས་ཡོད་པ་རྣམས་ན་ད་ལྟའང་རྫོང་གདའ་བ། མི་དྲག་པ་ཀུན་ལ་རྫོང་ཡང་ཡོད། གཡོག་ཀྱང་ཡོང་བ་ཡིན། མ་བྲོ་གླུ་གསུམ་དང་མུ་ལྟཽ་བ་ཀུན་ལ་རྫོང་བྱུང་བའི་རྣམ་གྲངས་མེད། རྫོང་འདེབས་རྒྱུ་ཡོང་བ་དང་རྫོང་དུ་སྡོད་རྒྱུ་ཡོང་བ་ལ་བསོད་ནམས་ཟེར་བ་དེ་ཡང་ཅུང་ཟད་དགོས། བློ་གྲོས་ཟེར་བ་དེ་ཡང་ཅུང་ཟད་དགོས། བྱ་བྱེད་མ་ནོར་བ་ཅིག་ཀྱང་དགོས་པ་ཡིན། དེ་ཚོ་མེད་ན་སྔར་ཡོད་ཡོད་པོ་རྣམས་ཀྱང་རྟ་སྦངས་གཏོང་བ་བཞིན་དུ་རིམ་ཅན་དུ་བསྐྱུར་དགོས་ཡོང་གིན་འདུག་པ་མ་མཐོང་བ་ཨེ་ཡིན། ཁྱེད་རང་རྣམས་ཀྱང་སོ་སོ་ནས།
དམག་དང་དུས་ཟིང་བྱེད་འདོད་དང༌། ཕྲག་དོག་འགྲན་སེམས་ནི་ཚུགས་རྒྱུ་མེད་པ་ཙམ་འདུགཕོ་རྒོད་པོ་ཡོད་ན་རང་རང་སོ་སོའི་ཡུལ་སྡེ་དང༌། དགོན་སྡེའི་སར་རྫོང་རྒྱོབ་ཤོགངེད་ཀྱི་རྫོང་ལ་མིག་ཚ་རྒྱུ་ཅི་ཡོད་པ། ངེད་ནི་དར་རྒྱས་ཡོད་པའི་རྟགས་ཡིན་པས་རྫོང་རྒྱག་གིན་ཡོད་པ་ཅེས་ཀྱང་འདོད། ཡིན་པ་ཏ་སྡིག་པའི་རྫོང་མིན་དགེ་བའི་རྫོང་ཡིན་ཏེ། དེ་འདྲའི་གོ་རྒྱུ་ཁྱེད་ཚོལ་མེད། ཁྱེད་ལ་བཅོལ་རྟོགས་ཀྱང་མེད། ཁྱེད་ལ་རེ་ཆེ་ཡང་མི་བྱེད་དོ་བྱས། ཆོས་ཀྱི་སྒོ་ནས་ལན་བཏབ་ན་མི་ཉན་པར་འདུགའཇིག་རྟེན་གྱི་ལན་བཏབ་དུས་ནག་སྤོབ་སྤོབ་ཁ་རོག་བསྡོད་པར་འདུགསྤྱིར་ཁོང་རྣམས་དེ་སྐད་ཟེར་བ་ལ་རྒྱུ་གཉིས་འདུག་སྟེ། གཅིག་ནི་རང་རང་སོ་སོ་ན་རང་བཟང་པོ་དཔེ་མེད་ཡིན་པར་འདོད་པ་ལ་དགེ་ལས་གང་ཡང་མ་གྲུབ།
ངེད་རྣམས་ཁོང་རང་ཚོ་ལས་ཆེས་ངན་རྒྱུའི་ཁུངས་བྱེད་རྒྱུ་ལ་ཁོ་ར་ཚོས་གང་ཡང་མ་བྱུང༌། རྣམ་དཀར་དགེ་བ་རླབས་པོ་ཆེ་འདི་ངེད་ཀྱིས་གྲུབ་པས་ཚིག་པ་ཟ་བ་དེར་འདུགརྒྱུ་གཉིས་པ་ནི། ངེད་ལ་བྱང་པའི་ཕྱོགས་དང༌། ལུང་ནག་སོགས་ནས་གནོད་པ་མང་པོ་ཞིག་ཨེ་ཡོང་ན། བྱུང་ན་དགའ་སྟེ་སྙམ་པ་དང༌། དེའི་ཕྱིར་དུ་རྫོང་རྒྱག་པ་ཡིན་ཡོང་སྙམ་པ་ཁོ་ར་ཚོ་ལ་བསམ་པ་ངན་པའི་རེ་གོ་ཁོག་ན་ཡོད་པ་དེའི་མེ་ཏོག་ཁ་ནས་ཤར་བ་དེར་འདུག་གོ ། ཡང་ན་ནང་སྔ་རོལ་ལོ་ཤས་གཅིག་ངེད་ཀྱི་ཆོས་གྲྭ་ལ་ཆོས་སྤེལ་བའི་བར་ཆད་བྱེད་དགོས་བསམ་པ་སྟོད་སྨད་ན་མང་པོ་འདུག་པ་དེ་རྣམས་ཁོ་བོས་ནི་ཡུན་རིང་མི་གནས་པར་དུས་ཚོད་མི་རིང་མི་འགྱང་བ་ཁོ་ན་ལ་ཁང་རུལ་ཞིག་པ་བཞིན་དུ་སྟོངས་འགྲོ་བ་ནི་དང་པོ་ནས་གོ སྔ་མོ་ནས་ཤེས། དེ་ཁས་ཁོང་ཚོའི་སེམས་འཛིན་པ་ལ་མ་ཕྱིན་པ་དེ་ཡིན། ལར་འཇིགས་པ་ཡོད་ནས་ས་བཙན་འཛིན་པ་མིན།
ཡིན་ན་ད་ཁ་སྔ་བང་མགྱོགས་རྒྱུག་པ་རེ་ངེད་ཀྱིས་ཀྱང་ལོས་ཤེས། ལམ་ལ་འགྲོ་ནའང་སྐྱ་སེར་གཞན་ཐམས་ཅད་ཟོན་ཅན་དུ་འགྲོ། ཁོ་བོ་ཟོན་མེད་དུ་འགྲོ། རི་ཁྲོད་དུ་ཡང་ང་ཟོན་མེད་བག་སྐྱོང༌། གཞན་ཚོ་མཐའ་ཕྱི་ཐམས་ཅད་བསྐོར་ནས་སྡོད་ཀྱིན་འདུག་པ། རྒྱུ་མཚན་ང་ལ་མནོང་མེད་པས་ཡིན། ཡང་ཕྱིས་གཙུག་ལག་ཁང་རྣམ་གྲངས་ཆེས་མང་བ། སྐུ་གསུང་ཐུགས་ཀྱི་རྟེན་གྱིས་ཕྱུར་བུར་གང་ཞིང༌། ཆོས་ཀྱི་གཞི་ཆེན་པོ་སྦེད་པར་མི་ནུས་པ་འདི་ལྟ་བུ་གྲུབ་ཙ་ན། ཁྲེལ་མེད་ཀྱི་ཁ་སྐྱག་རྫུན་འདྲ་བརྗོད་མཁན་ཚོལ་ཞལ་སྐྱེངས་ཅིག་རང་བྱུང་སོང་ངོའང༌།
ཡང་ཁོ་བོས་མདོ་སྔགས་ཐམས་ཅད་དུ་གཞན་སྟོང་དབུ་མ་ཆེན་པོའི་ལུགས་འདི་བསྐྱངས་པས། རྟ་ལོ་ཙམ་ནས་གཟུང༌། དཔལ་ལྡན་ཀ་ལཱ་པའི་ཞིང་གི་བཀོད་པ་དང༌། ས་བཅུའི་དབང་ཕྱུག་གི་སྤྲུལ་པའི་སྐུ་རྣམས་ཀྱི་སྐུ་དང་གསུང་གི་སྣང་བ་ཡང་ནས་ཡང་དུ་བྱུང་བ་དང༌། ཡང་ལན་ཅིག་པ་ད་རའི་གླིང་ན། ཨིནྡྲ་བྷུ་ཏཱིའི་སྤྲུལ་པའི་སྐུ་བཞུགས་པའི་སྐུ་དང་གསུང་གི་སྣང་བ་བྱུང་བ་དང༌། ཡང་ལན་ཅིག་སྟོང་གཟུགས་ཀྱི་སྣང་བ་ལ་བརྟེན་ནས། དྲག་པོའི་གླིང་གསལ་བར་མཐོང་ནས། བྱང་ཆུབ་སེམས་དཔའ་དྲག་པོ་དབང་ཕྱུག་གི་ཚུལ་འཛིན་པ་ལྔ་བརྒྱ་ཆོས་སྟོན་པའི་ཚུལ་མཐོང་བ་དང༌། ཤེར་སྙིང་གི་འགྲེལ་ཆེན་ཚར་བའི་ཉིན་མོ།
སྤྲིན་གསེབ་ནས་སྟོང་གཟུགས་ཀྱི་རང་བཞིན་རྒྱལ་བ་མི་ཕམ་པ་ལ་ལྷ་རྣམས་མཆོད་པ་བྱེད་ཚུལ་སོགས་ཡ་མཚན་པའི་ལྟས་མང་དུ་བྱུང༌། ལུག་ལོའི་སྟོན་ཀ་ཅིག་རྟག་བརྟན་གྱི་འབྲས་སྤུངས་ན་ཡོད་དུས། སྐྱེས་བུ་དཀར་པོ་གཟི་བརྗིད་ཅན་ལ་ཕུར་ཞབས་ཅན་ཞིག་འཁོར་མང་དག་དང་བཅས་དེ་ནུབ་ཕྱོགས་ནས་བྱུང༌། གང་ནས་ཡིན་དྲིས་པས། ནུབ་ཕྱོགས་བ་ད་རའི་གླིང་ནས་ཡིན། དཔག་ཚད་ཁྲི་ཕྲག་བརྒྱད་ཀྱི་ཕ་རོལ་ནས་ཡོང་སྟེ་ཉི་མ་ཕྱེད་ལ་སླེབ། འདི་ན་སངས་རྒྱས་ཀྱི་ལྷ་ཁང་བཞེངས། བདེ་བར་གཤེགས་པའི་སྙིང་པོའི་ཆོས་ལ་མོས་པ་ཐོབ་པ་ཞིག་ཡོད་དོ། ། ཞེས་པའི་གཏམ། སྡེ་བརྒྱད་གཅིག་ནས་གཅིག་ཏུ་བརྒྱུད་པ་ལས་ཐོས་ནས་ལྟ་བར་འོངས་པ་ཡིན་ཟེར།
ལྷ་ཁང་ལ་མཆོད་པ་བྱེད་པའི་རྣམ་པ་ཙམ་འདུགད་གར་འགྲོ་དྲིས་པས། རི་བོ་རྩེ་ལྔར་འགྲོ། ཀྱཻ་རྡོར་གྱི་རྩ་སྔགས་ཚར་གཅིག་འདོན་པའི་ཚད་ལ་སླེབ་ཟེར། དེ་ནས་གང་དུ་འགྲོ། ཤར་ཕྱོགས་ཀྱི་རྒྱ་མཚོའི་དཀྱིལ་གཅིག་ན་རིན་པོ་ཆེའི་རི་བོ་དཔག་ཚད་ཉི་ཤུ་པ་ཅིག་ཡོད། དེའི་རྩེ་ན་འདབ་ཆགས་དང༌། ཕུག་པ་ན་ཕྱུགས་ཀྱི་གཟུགས་ཅན། བྱང་ཆུབ་སེམས་དཔའ་མང་པོས་སེམས་ཅན་གྱི་དོན་བྱེད་པ་ཡོད། དེ་ལ་ལྟ་བ་ཡིན། ལར་དེ་བཞིན་གཤེགས་པའི་སྙིང་པོའི་གཏམ་སྟོན་པ་ལ་ལྷག་པར་མོས་པ་ཐོབ་པ་ཞིག་ཡིན།
ལྷ་མོ་ཆུ་སྲིན་གདོང་ཅན་གྱི་མིང་པོ་ཡིན་ཡང་ཟེར་བ་སྙམ་བྱུང༌། བདག་དང་མཚུངས་པ་བརྒྱད་ཁྲི་བཞི་སྟོང་ནུབ་ཕྱོགས་ཀྱི་རྒྱ་མཚོ་ལ་གནས་ནས། དེ་བཞིན་གཤེགས་པའི་སྙིང་པོའི་མདོ་ལ་མཆོད་ཅིང༌། ཆོས་འདི་སྨྲ་བ་ལ་གྲོགས་བྱེད་པ་ཡིན་ནོ་ཟེར་སྟེ། དེ་ནས་མི་སྣང་བར་གྱུར། འདི་ལའང་མཆོད་གཏོར་བྱིན་ན། རང་རེའི་ཆོས་རྒྱུད་ལ་གཏོང་གྲོགས་བྱེད་པ་ཞིག་ཡིན་པར་འདུག་གོ ། ཡང་ངེད་ཀྱི་སངས་རྒྱས་བྱང་སེམས་ལ་མཆོད་པ་དང༌། ལྷ་འདྲེ་འཁྱམས་པོ་མཐའ་ཡས་པ་ལ། དངོས་སུ་འཚོ་བའི་སྒོ་ནས་ཕན་ཅིང༌།
འདྲེའི་ཁ་ཕྱོགས་པས་མི་ཕྱུགས་ཀུན་གྱི་སྲོག་དང་ལོངས་སྤྱོད་ལ་ཕན་པར་འདུགསྒོས་སུ་དགེ་བའི་ལས་རྒྱ་ཆེན་པོ་རྣམས་ཀྱི་བར་ཆད་ཞི་བ་དང༌།
བྱིན་རླབས་ཀྱི་སྒོ་ཁྱད་པར་ཅན་བསྒྲུབ་པའི་ཕྱིར་ཤིང་ཡོས་ནས་བརྩམ་སྟེ། ཟླ་བ་ཕྱེད་རེ་བཞིན་རྩམ་པ་མི་རྒྱབ་གསུམ་རེ་ལ་གཏོར་རྩམ་བྱས། དཀར་རྒྱན་སོགས་དགོས་ཆ་དེ་དང་མཐུན་པ། ཆང་ཚོང་རེ་རེ་གཉིས་གཉིས་ཙམ་རེའི་གཏོར་ཆང་དང་བཅས་པའི་གཏོར་མ་འཆག་མེད་དུ་ཕུལ། སྐབས་གང་དགོས་སུ་མཆོད་གཏོར་ཀ་ཏོ་ར་གཉིས་གསུམ་ཁེངས་པ་ཙམ་ཕུལ་བ་ལ་རྩིས་བཏབ་མེད། རྒྱབ་རིའི་རྩེ་མོར་གཏོར་མ་གཏོང་ཐེངས་འདི་ཡིན་ལ་ལན་བཞི་སོང་བ་ལ། རེ་རེ་བཞིན་དུ་རྩམ་ཁལ་བརྒྱ་ནས་ཉིས་བརྒྱ་བར་རེ་ཡོང་བར་བྱས། དེ་ལྟར་བྱེད་པ་ལ་ཟླ་བོ་ཀུན་དགའ་དཔལ་བཟང་མ་གཏོགས། ཐོག་མ་རང་རེའི་ལག་གཡོག་ཐམས་ཅད་ཀྱིས་ཀྱང་བློར་མ་ཆུད།
ཟན་འདི་ཙམ་རང་གྲོག་པོ་ལ་བསྐུར་བ་ཟེར། སྨྱོ་ཞུགས་པ་ཡིན་ནམ་སྙམ་པ་བྱེད་ཀྱིན་འདུགདེང་སང་ཕལ་ཆེར་ཞིག་ལྷ་ལ་མཆོད་པ་ཕུལ་ཡང་མི་འབུལ། ཕུལ་ནས་ཀྱང་ཚུར་སྡུད་པར་གདའ། མཆོད་རོ་ཚུར་མི་སྡུད་པར་དེངས་སུ་འཇུག་པ་དེ་ངའི་ཁྱད་ཆོས་ཡིན། དེ་ཡང་ད་ལྟ་དགེ་བ་ལ་དཀར་བ་ཀུན། དགེ་འདུན་གྱི་ཞབས་ཏོག་གམ། སྐྱེ་བོའི་སྦྱིན་གཏོང་ལྟ་བུ་ལ་ཅུང་ཟད་བློས་ཐོངས་པར་གདའ་སྟེ་ཟ་མཁན་དངོས་སུ་འདུག་པ་ལ་ཡིད་ཆེས་པས་ཕན་ཡོན་ལ་བསམ་པ་ཡང་འདུགཡང་དེ་དང་དེ་ལ་གྲགས་པ་ཡང་འབྱུང་སྙམ་པ་དང༌། ཟ་མཁན་དེ་རྣམས་ཀྱིས་གྲགས་པ་སྒྲོག་གོ་སྙམ་པ་དང༌། མི་ལ་ཕྱིན་པ་ལ་ཡུས་དང་ངོ་སོ་ཡོང་བ་དང༌། ཁ་ལན་གཅིག་ཀྱང་ཡོང་བ་དང༌།
ཁ་ཅིག་རང་ཕྱོགས་འཛིན་པར་འགྱུར་སྙམ་པའམ་སྔར་མ་དང་ཕའམ་དགྲ་བྱེད་མཁན་ཡིན་ན་རབ་ཏུ་ཚུར་ཨེ་ཁུགས། དེ་མིན་དགྲ་མི་བྱེད་ལ་རེ་བ་སོགས་སུ་འདུགསངས་རྒྱས་སོགས་ལྷ་ལ་མཆོད་པར་འབུལ་མི་ནུས་པ་དེ། ལོངས་སྤྱོད་མཁན་ཨེ་ཡོད་མི་ཤེས་སྙམ་པའི། མདོར་ན་སངས་རྒྱས་དང་ལྷ་ཡོད་པ་ཙམ་དུ་ཡིད་ཆེས་ཀྱང་མེད་པ་དང༌། དེ་མེད་པས་གྲགས་པ་དང༌། ངོ་སོ་དང༌། རང་རེའི་ཕྱོགས་འཛིན་པ་སོགས་མི་ཡོད་སྙམ་པ་དེར་གདའ། འདི་ལོག་ལྟའི་ཞད་ཆེན་པོ་ཡིན་པར་འདུགལོག་ལྟའི་གཉེན་པོར་རྗེས་སུ་དྲན་པ་དྲུག་སྒོམ་དགོས་པ་ཡིན། སངས་རྒྱས་བྱང་ཆུབ་སེམས་དཔའ་དག། ཀུན་ཏུ་ཐོགས་མེད་གཟིགས་པར་ལྡན། །
ཞེས་པའི་དོན་འདི་ལ་བདག་ནི་ངེས་ཤེས་སྙིང་ཐག་པ་ནས་སྐྱེས་བདོགཞིང་གི་དམ་པ་བླ་མ་ཡི་དམ་ཆོས་སྐྱོང་རྣམས་ལ་མཆོད་པ་ཕུལ་བའི་ཕན་ཡོན་འདི་ལ་ཡིད་ཆེས་ཆེན་པོ་ཅིག་ཀྱང་བྱུང༌། ལྷ་མཐུ་བོ་ཆེ་རྣམས་རང་རེ་ལ་རྟག་ཏུ་བལྟ་བཞིན་ཡང་ཡོད། མི་ལ་རེ་བ་མ་ཆེ་ལྷ་ལ་གསོལ་བ་ཐོབ་ཅེས་པ་འདི་བདེན་གཏམ་ཆེན་པོ་ཅིག་ཏུ་ཡང་གོ་ལགས། ཡང་རང་རེས་དགོན་པའི་རྒྱན་དུ་འགྱུར་རམ་སྙམ། འབྲུག་ལོ་དགོན་པའི་ནུབ་ཀྱི་ཕྱོགས་རྒྱལ་བྱེད་ཚལ་དུ་མིང་བཞག་པ་འདི་དང༌། རྟ་ལུག་ལ་བྱང་ཕྱོགས་དང༌། སྤྲེའུ་ལོ་ལ་ཤར་ཕྱོགས་ཀྱི་བར་དུ་ལྗོན་ཤིང་བཙུགས་པ་རྣམས་བདག་མེད་ལྟ་བུར་བསྐྱུར་བཞག་ཀྱང་ལེགས་པར་སྐྱེས་ཤིང༌། སྔར་ནེའུ་སིང་ཅུང་ཟད་ཙམ་ལས་མེད་པ། འབྲུག་ལོ་ཁོ་ན་ལ་ནེའུ་སིང་ཤིན་ཏུ་རྒྱ་ཆེ་བར་མཆེད་པ་སོགས་ཀྱང༌། ལྷ་ཀླུ་རྣམས་དགའ་བའི་རྟེན་འབྲེལ་དུ་འདུག་ཅིང༌།
ཡང་གངས་ཅན་འདི་ན་བླ་ཆེན་མང་བོ་ཞིག་ད་ལྟ་ཡང་ཡོད་དེ། སྔོན་ནས་བསགས་པའི་བང་མཛོད་མཐའ་ཡས་པ་ཡང་མངའ། ངེད་ལྟ་བུའི་ལག་ཏུ་ཚེ་གང་ལ་འབྱུང་བའི་རྒྱུ་ནོར་ཡང༌། སྐབས་རེ་ཉི་མ་རེ་རེ་དང༌། ཟླ་བ་རེ་རེར་འབྱུང་བ་དང༌། དབུས་གཙང་ཁམས་གསུམ་གྱིས་ཆ་ན་མངའ་ཞབས་རྫོང་གཞིས་ཇི་སྙེད་ཅིག་ཡོད་ཅིང༌། ཕྱོགས་འཛིན་ཞེན་མཐེན་གྱི་བན་སྐྱ་ཕོ་མོ་མཐའ་ཡས་པ་ཡོད་པ་རྣམས་ཀྱང༌། མཐར་གཏུགས་ན་བསོད་ནམས་རྣམ་པ་གསུམ་དང༌། ཐོས་བསམ་སྒོམ་གསུམ་དང༌། རང་གཞན་སྨིན་གྲོལ་གྱི་མཛད་པ་ནི།
སྟོན་དུས་ཀྱི་འབྲུག་སྒྲ་བཞིན་དུ་སྒྲ་འུར་ཁོ་ནར་འདུག་ན། བདག་ཅག་ལྟ་བུ་བང་མཛོད་ལ་མངོན་པར་དགའ་བ་ཡང་མ་ཡིན་ནོ། ། ཡང་རང་གི་དགེ་བ་ཅུང་ཟད་རེ་བྱེད་ཟེར་ནས་དེ་ལ་བསྙད་པའི་གཡོག་རིགས་ལ་ཁྲལ་དང༌། ཞལ་དཀར་ལེན་པ་དང༌། གྲྭ་རིགས་ཡོན་བདག་སོགས་རྒྱལ་ཁམས་ཀྱི་སྐྱེ་བོ་འབྲེལ་ཅན་འབྲེལ་མེད་ཆེ་ཕྲ་སྐྱ་སེར་སྣ་ཚོགས་པའི་སར་འབུལ་སྡུད་དང་སློང་མོའམ། དགེ་བསྐུལ་སོགས་ཀྱི་མིང་བཏགས་པའི་གཞོགས་སློང་ཁ་གསག་རྙེད་པས་རྙེད་པ་ཚོལ་བ། ཐོབ་ཀྱིས་འཇལ་བ་ལ་སོགས་པ་ཐབས་སྣ་ཚོགས་ཀྱིས་གཞན་ནོར་བསྡུ་བའི་མཁོས་བྱེད་པ་ཁོ་ན་མང་བར་སྣང་ཡང༌། ཁོ་བོས་ནི་དེ་ལྟ་བུ་སྣ་གཅིག་ཀྱང་མ་བྱས་ཤིང་ཤུགས་འབྱུང་ལ་ལོངས་སྤྱོད་གང་བྱུང་ཚད་དགེ་བ་ལ་སྦྱར་བ་མ་གཏོགས། གསོག་པའི་འདུན་པ་མེད་པས། ངེད་ལྟ་བུ་གནངས་ཆུང་ཁོ་ན་ཡིན་ཡང་ལག་རྗེས་མི་ཆུང་ཙམ་གྲུབ་པ་འདི་ཡིན།
འདི་ལ་ཡང་ང་རྒྱལ་མ་བྱས་དེས་དཀའ་ལས་དཀའ་དགུ་འདི་ཙམ་བྱས་སྙམ་པའི་ཡུས་པ་ཡང་མེད། ད་འདི་གཞན་ལ་གཏོང་མི་ཐུབ་སྙམ་པའི་ཤི་འཇུ་རོ་འཆངས་སུ་གབ་ནས་སྡོད་སྙམ་པ་ཡང་མེད། གཞན་ལ་འགྲན་པའི་ཟུར་རྣོན་ཏ་ག་ལ་ཞིག་སྟེ། རང་ངམ་འབྲེལ་ཅན་རྣམས་ལ་དགེ་བའི་འབྲེལ་བ་ཕྲན་བུ་གཞོག་ཐུབ་ན། ཅུང་ཟད་ལེགས་སམ་སྙམ་པ་ཙམ་ལགས། ལར་བྱ་བ་ལས་ཀྱི་འཁོར་ལོའི་དགེ་བ་བརྒྱ་ཐམས་པ་ལས། ཚུལ་ཁྲིམས་རྣམ་པར་དག་པས་ཐོས་བསམ་གྱི་དགེ་བ་གཅིག་བཟང་བ་ཡིན། དེ་འདྲ་བརྒྱ་ཐམ་པ་ལས། བདེན་བཞི་སྟོང་ཉིད་བྱང་ཆུབ་སེམས་ཀྱི་དོན་ཡིད་ལ་བྱེད་པའི་དགེ་བ་གཅིག་དགའ་བ་ཡིན། དོན་འདི་ལ་ངེས་པ་རྙེད་པས་ངེད་ལ་རློམ་སེམས་མི་ཡོང་བའི་རྒྱུ་མཚན་ཡང་དེ་ལགས།
འོན་ཀྱང་དེང་སང་ཚུལ་ཁྲིམས་དག་པ་དང་སྒོམ་ཡིད་བྱེད་དེ་ཉིན་མོའི་སྐར་མ་ལས་ཀྱང་དཀོན་ནོ། ། དེས་ན་བྱ་བ་ལས་ཀྱི་འཁོར་ལོ་གཙོ་བོར་བྱས་པའི་རྒྱུ་མཚན་ཡང་དེ་ན་བདོག། སངས་རྒྱས་བྱང་སེམས་ཀྱི་དགོངས་པ་སེམས་ཅན་རྣམས་གནས་སྐབས་དང་མཐར་ཐུག་གི་བདེ་བ་ལ་འགོད་པ་ཁོ་ནར་གདའ་ཡང༌། སེམས་ཅན་ལ་ཕན་པ་ལ་ཕན་འདོགས་ལུགས་ཅིག་དགོས། རབ་བྱུང་ཆོས་པའི་ཁུངས་ཀྱིས་སྐྱེ་བོ་མི་ནག་ལ་སྒུར་བ་དང༌། དད་རྫས་ཀྱི་ནོར་རྣམས་རྔན་པར་སྟེར་བ་དང༌། ནག་ཆང་ལོངས་སྤྱོད་ཀྱི་ཐེས་ལ་སྦྱོར་བ་ལ་འགྲོ་དོན་ཟེར་བ་མིན། གཞན་དོན་ཟེར་བ་ཡང་མིན། སེམས་ཅན་ལ་ཕན་པ་ཟེར་བ་ཡང་མིན། རང་དང་སྦྱིན་པ་བྱིན་པའི་ཡུལ་གཉིས་ཀར་ངན་སོང་གི་གཡང་སར་ལག་སྦྲེལ་བྱས་ནས།
མཆོང་བ་ཟེར་བ་དེ་ཡིན། ཆོས་པ་ཤེས་ལྡན་འདྲ་ཡོད་ན་ཡང་གོ་ལས་ཆེ། འཇིག་རྟེན་སྐྱེ་བོ་ཤེས་ལྡན་འདྲ་ཡོད་ན་ཡང་གོ་ལས་ཆེ། ད་ནི་བསྐལ་པ་རྙིང་པས་ཤེས་ལྡན་ཙམ་ཡོད་ཡོང་དེ་མི་འདྲ། ཕྱོགས་ཐམས་ཅད་རྣེ་མཆོག་ཆེན་པོའི་གླིང་དུ་སྭཱཧཱ། ཚུལ་དེ་བཞིན་གོ་ནས་ངེད་ཀྱིས་ནི་ལག་ལེན་དུ་བཏབ་ཀྱང་བཏབ། ཁེལ་ཡང་ཁེལ། དད་པ་ཅན་བསླུར་མི་རུང་ཞེས་གྲགས་ཏེ། དད་པ་ཅན་ཡིན་ངེས་ཤེས་པ་དེ་ཡིད་བཞིན་ནོར་བུ་ལས་ཀྱང་དཀོན་པར་གདའ། རང་དང་འབྲེལ་པ་ཅན་མ་བསླུས་པ་གཅིག་དགོས་སོ།།
ད་ནི་རང་གི་བློ་འདོད་འཚོ་བའི་ལྷག་མ་ཇི་ཙམ་ཡོད་པ་འདི། ཡང་དག་པའི་དོན་ལ་མཉམ་པར་འཇོག་པས་དུས་འདའ་བར་བྱས་ན་ཅི་མ་རུང་སྙམ་པ་འདི་ཁོ་ན་ཡིད་ལ་བཅགས་པ་ནི་ལགས། འཇིག་རྟེན་ཆོས་བརྒྱད་ཀྱི་འདམ་དུ་བྱིང་བས་འགྲུབ་པར་ནི་དཀའ་བ་འདུག་ནའང༌། ཚེ་རབས་རྒྱུད་མ་ནས་རྒྱུད་མ། བསྐལ་པ་ནས་བསྐལ་པ་འབྱམས་ཀླས་པར་ཐེག་པ་མཆོག་གི་ཆོས་ལ་མོས་པ་དང༌། འཇུག་པ་ཕུན་སུམ་འཚོགས་པ་མི་འབྲལ་བར་སྤྱོད་པའི་གོ་ཆ་ལ་གནས་པ་ཙམ་འདི་བརྟད་སོ་ཡིན། ད་ནི་དཀྱུས་ཀྱི་འཕྲོས་དེ་ལས་ཅུང་ཟད་ཙམ་བརྗོད་པར་བྱ་སྟེ། དེ་རྗེས་ཀྱང་རྩོམ་པ་ཐང་ཐུང་འདྲ་དང༌། སྟོན་ཀ་དེ་སྐྱིད་ཕུག་བདེ་ལྡན་དུ་མཚམས་ཅུང་ཟད་ཅིག་ཀྱང་བྱས། དེ་སྐབས་འཚུབ་ཆ་རྣམ་འགྱུར་ཅུང་ཟད་ཆེ་བ་འགའ་ཞིག་བྱུང་ཞིང༌།
མཚན་ཡང་དག་པར་བརྗོད་པའི་དོན་ཡང་ཡང་བསམས་ཤིང༌། རྡོ་རྗེའི་རྣལ་འབྱོར་སྒོམ་པའི་ལུགས་བྱས། ཐོ་རངས་ཅིག་སྟོང་གཟུགས་ཀྱི་སྣང་བ་ཀ་ཡིན་པ་འདྲ། རིགས་དྲུག་གི་སྔགས་འཁོར་རྣམས་སྒེག་པའི་རྡོ་རྗེའི་ལུགས་དང་མཐུན་པ་གཅིག་ཤིན་ཏུ་གསལ་བ་ཡུན་རིང་དུ་གནས་ཤིང་འོད་འཕྲོ་བ་ཅིག་བྱུང༌། སྔ་སོར་སྡེ་སྲིད་སྐུ་གཞོགས་སུ་ཕོ་ཉ་བཏང་ཞིང༌། རབ་ཏུ་ཧོར་ཟླ་བདུན་པ་དང༌། དེ་མིན་ཡང་བརྒྱད་པ་དགུ་པའི་ཁོངས་སུ་ཡར་ཕེབས་ཐུབ་ངེས་ཤེས་པ་ཅིག་དགོས་པ་དང༌། དེ་མིན་སྐུ་དོག་ཆེ་བ་འདུག་ཚུལ་སོགས་ཞུར་བཏང་བ་ལ། དེ་ལྟར་གནང་བའི་དགོངས་བརྟད་དང༌། དེ་མཐུན་གྱི་གསུང་ལན་འབྱོར་བྱུང་ནའང༌།
སྐྱེས་ཆེན་དུ་རྫུ་བ་འགའ་ཞིག་གིས་དགོངས་དོན་གྱི་གེགས་ཁོ་ན་བྱེད་པ་ང་ལ་ཕྱི་ནང་བར་གསུམ་ནས་མང་པོས་ཞོར་བཏེག་པའི་ཨར་འཁྱམས་ནས་ཕེབས་མ་ཐུབ། འདི་སྐབས་གཡེ་གོར་ཆོས་རྫོང་ན་བཞུགས་དུས། མི་ཞིག་ཡར་གནང་བྱུང་ནས། ཅུང་ཟད་སྐུ་ལྟེམས་ཀྱང་མ་ལོད་ཙམ་ཡོད། སླར་རིམ་གྲོ་སོགས་ཇི་ལྟར་གསུང་བ་ཞིག་བྱུང་བ་ལ། ད་ལམ་བསྙུང་བ་དེ་གྲིབ་དང་གདོན་གཉིས་ཀར་ཆེ། མི་ངན་གཅིག་མཇལ་བས་ཉིན་བསླངས་འདུགད་ལམ་གྱི་འདི་རང་སྐྱོན་མེད་ན་ཨང༌། སླར་རོ་མ་ལངས་ཉེན་ཆེ་བ་ཡོད་པ་འདྲ། དམིགས་གསལ་སྐུ་རིམ་འདྲ༌། གནང་དགོས་ཚུལ་ཞུས།
སྐབས་འདི་དག་ཏུ་སོག་པོའི་དམག་ཆེན་རྟིང་མའང་སླེབ་སྐབས་ཡིན། དེ་རྗེས་ཟླ་བ་བཅུ་པའི་ནང་དུ་རྟག་བརྟན་ན་ཡོད་དུས། གཞལ་ཡས་ཁང་གི་ལོགས་བྲིས་ཀྱི་མངོན་བྱུང་མགོན་པོ་གཉིས་ལ་རབ་གནས་བྱས་དུས། སྐད་ཅིག་ལ་རླུང་ནག་མི་བཟད་པ་རང་ལངས། ཤིང་ཤག་ཐམས་ཅད་འཕངས་པ་སོགས་རྩུབ་འགྱུར་ཆེ་ཞིང༌། རྟོག་དཔྱད་དུ་མངོན་ཙམ་ཞིག་བྱུང༌། དེ་རྗེས་ཧོར་ཟླ་བཅུ་གཅིག་པའི་ཚེས་བཅུ་བཞིའི་ཉིན། བསམ་འགྲུབ་རྩེ་ནས་དཔོན་ས་ཨ་ལྕེའི་དྲུང་གི་སྐུ་རིམ་མང་ཇ་ཞིག་བྱུང་བ་ལ། ཚེས་བཅུ་ཙམ་ནས་སྐུ་ལྟེམས་པ་ད་དགོས་ཐོར་བ་ཡིན་པ་འདུག་ཅིང༌། རིན་པོ་ཆེ་སོག་བཟློག་དྲུང་ནས་ལྷ་འབྲུམ་དཀར་པོ་ཡང་ཡིན་གསུང་བ་འདུག་པ་སོགས་ཡང་པོའི་རིགས་ཡིན་པར་འདུགསྐྱོན་ཆེ་བ་རང་མི་འདུག་ནའང༌།
རིམ་གྲོ་གནད་དུ་གང་འགྲོ་དགོས་ཚུལ་ཙམ་འདུགདེ་ནས་ཚེས་བཅུ་བདུན་ལ་རི་ཁྲོད་ཆེན་པོར་དུས་ཁྲིད་བཙུགས། ཉེར་གཅིག་གི་སྲོད་འཇིངས་ཡོལ་ལ་པ་སྣམ་གྲོང་སྟོད་པ་གཞོན་པ་འབོད་མིར་བྱུང་བའི། དཔོན་ས་ཨ་ལྕེའི་དྲུང་ཞུད་ཁའི་རྐྱེན་གྱིས་ཐོར་པ་ནང་དུ་ལོག་པ་སོགས་ཤིན་ཏུ་ལྟེམ་པས་ཡོང་དགོས་ཚུལ་དང༌། སྡེ་སྲིད་རྒྱལ་བུའི་དྲུང་ཡང་ཤངས་ལ་ཕེབས་རྒྱུ་ཡིན་གསུང་བ་སོགས་འདུག་ལན་ལ་རྩེ་རང་དུ་བཞུགས་པས་ཁྱབ། ཤངས་ལ་མི་ལེགས་ཟེར་བ་ཕུལ་ནའང། ཞུ་ལན་མ་སླེབ་གོང་དུ་པ་སྣམ་ཚོར་ཕེབས་གྲུབ་འདུག་སྟེ་དེ་སྐབས་ཤངས་ལ་མ་ཕེབས་པ་དེ་ཀས་འཚེངས་གདའ། ཡང་སྤྱིར་ཆོས་པའི་རིགས་ཀྱིས་ཆོས་ཁོ་ན་ལ་ཕྱེ་ཐང་བྱེད་དགོས་རྒྱུར་འདུག་ཅིང༌། ཆོས་སྤངས་ནས་འཇིག་རྟེན་པའི་ཁྱེ་ཕོགས་ཆེན་པོ་དང༌། གཉེན་ཚན་ཡོན་མཆོད་སོགས་ཀྱི་འཇིག་རྟེན་གྱི་བྱ་བ་གལ་པོ་ཆེ་གང་ཡོད་ཀྱང༌། ཏིལ་འབྲུ་ཅིག་ཀྱང་མི་ཕན་པས།
ཆོས་བཅག་ནས་བྱ་བ་གལ་ཆེན་ཟེན་དགོས་ཟེར་ནས་རྒྱུག་པ་དེ། ཆོས་པའི་ཁྱུ་ནས་བུད་པ་ཡིན་པར་འདུག། སྣོར་མངས་པ་སངས་རྒྱས་བཟང་པོ་དང༌། ཨོ་རྒྱན་པའི་གཏམ་རྒྱུད་བཞིན་ཡིན། ཆག་ལོ་ཙྪ་བ། དཔང་ལོ་ཆེན་པོ། ཀུན་མཁྱེན་ཆེན་པོ། བུ་སྟོན་རིན་པོ་ཆེ། བླ་མ་དམ་པ་བསོད་ནམས་པ་སོགས་ལ། རྒྱ་ནག་རྒྱལ་པོས་གདན་འདྲེན་བྱུང་ཡང་ཡེ་མ་ཕེབས།
དུས་ཕྱིས་རང་བོ་དོང་བྱ་གཤོངས་ཀྱི་འཆད་ཉན་པ་རྗེ་སངས་རྒྱས་རྒྱལ་མཚན་པ་དེ། ཆོས་སྒང་ལ་མི་ཆེན་བསྙུང་བ་དང་འདས་གྲོངས་ཀྱི་རིགས་སམ་དགའ་སྟོན་སོགས་གལ་ཆེ་གང་འདྲ་ཅིག་ལ་སྤྱན་འདྲེན་པ་བྱུང་ཡང་མི་འབྱོན་པའི་ཐག་ཆོད་པོ་ཅིག་ཡོད་ཟེར། དེ་བདེན་ན་ཆོས་བརྒྱད་ཆུང་ཞིང་ཆོས་ལ་གནས་པའི་རྣམ་ཐར་དུ་འདུག་སྙམ་པ་བྱུང་དེང་སང་དེ་འདྲའི་རིགས་ལ་མི་ཆོས་མི་ཤེས་པ། དགོས་དུས་མི་ཕན་པ་ཟེར་ནས་ཐམས་ཅད་ཁ་གཏོང་བར་འདུགཆོས་དེ་མེད་ཁུངས་མེད་དུ་བཏང་ནས་འཇིག་རྟེན་གྱི་ཁྱེ་ཕོགས་ལ། ཆེ་བཞག་ཆུང་བཤོལ་གྱི་ཕན་ཐོགས་རྫུས་མ་རེས་མགོ་བོ་བསྐོར་དུ་ཕྱིན་ན། མི་ནག་པ་ཚོ་དགའ་བར་མ་ཟད། ཆོས་པ་ཚོ་ཡང་དེ་ཁ་རང་དགའ་བའི་ཁུངས་ཀྱིས་བསྟོད་ར་དིར་བྱེད་པར་འདུགམི་ཆེན་སྐྱ་སེར་ཤེས་ལྡན་ཡིན་པའི་ཁུངས་ཚོ་ཡང་དེ་ཁ་རང་དགེ་བཤེས་བཟང་བར་འཛིན་པར་འདུགའཇིག་རྟེན་པ་རྣམས་དེ་སྐད་སྨྲ་བ་ནི་ཤིན་ཏུ་བླུན་མོད་དེ། སྐྱེ་བོ་མི་ནག་པ་ཆོས་མ་གོ་ཙ་ན་ཐབས་མེད། དགག་པའི་ཡུལ་དུ་མ་བྱུང༌། ཆོས་པ་རྣམས་ཀྱི་ཁ་ནས་དེ་བཞིན་སྨྲ།
ཡིད་ནས་དེ་ལྟར་སེམས་པ་ནི་ཁོ་རང་བདུད་ཀྱི་དབང་དུ་སོང་བ་དེར་འདུགཐབས་མེད་ཀྱང་ཆོས་སམ་བསྟན་པ་རང་དེ་རྩ་བ་ནས་ནུབ་པ་ཡིན་པར་འདུགསྙམ་ཡིད་སྐྱོ་བའི་རྒྱུ་ཁོ་ནར་གདའ། ཁྱད་པར་ཇོ་ནང་གི་དུས་ཁྲིད་འདི་ཤིན་ཏུ་བཀའ་གཉན་པར་བྱེད། སྔོན་རྗེ་བཙུན་གྲོལ་མཆོག་ཐུགས་གཏུམ་པས། ཆོས་གསུང་འཕྲོ་བཞག་ནས་ཕེབས་པ་མང༌། ངོར་དུ་སློབ་མ་སྟ་གོན་ཅིག་གནང་གྲུབ་ཀྱང༌། ཐུགས་འུར་ནས་དངོས་གཞི་མ་གནང་བར་ཐེགས་པའི་ལོ་རྒྱུས་ཡོད། གཞན་ཡང་ལམ་འབྲས་གསུང་འཕྲོ་ལ་བོར་ནས་ཐེགས་པ་སོགས་མང་བོ་བྱུང་ཡང༌། ཇོ་ནང་དུས་འཁྲིད་སྔ་རེས་གནང་བ་ཅིག་ལ། བློ་བདེ་ནས་དཔོན་དྲུང་རབ་བརྟན་པ་ཤིན་ཏུ་བསྙུང་ནས་སྤྱན་འདྲེན་དོས་དྲག་བྱུང་ཀྱང་མ་ཐེགས། དེ་ལ་སྐྱོན་མི་ཡོང་གསུང་བའི་ཞལ་བཞེས་ཀྱང་མཛད།
དེ་སྐབས་སྐྱོན་ཡང་མ་བྱུང་འདུགཡང་ཕྱི་རེས་ཅིག་རྒྱལ་རྩེ་ནས་བདག་པོ་ནམ་མཁའ་ལྷུན་གྲུབ་ཤིན་ཏུ་བསྙུང་བ་ལ་སྤྱན་འདྲེན་དོས་དྲག་བྱུང་བ་ལའང༌། སྦྱོར་དྲུག་འདི་ཆོས་གཞན་དང་མི་འདྲ་བས་བག་མེད་བྱས་ན་འཕྲལ་དུ་ཉེན་ཆ་ཆེ་ཞིང༌། ཕུགས་རྣམ་སྨིན་བརྗི་གསུངས་ནས་འཁྲིད་མ་གྲོལ་བར་དུ་ཕེབས་མ་ཐུབ། རྒྱལ་རྩེ་བདག་པོའང་དེ་རྗེས་སྐུ་འདས་ནས་མ་མཇལ་བར་གདའ། དགོངས་རྫོགས་ལ་ནི་ཕེབས་འདུགདེས་མཚོན་ཡང་སྒོས་སུ་ཡང་འདི་སྐབས་ལྟས་ཤིན་ཏུ་ངན་པའི་ཕན་ཐོགས་ཅིག་མི་ཡོང་བ་འདུག་པ་དང༌། ལར་ནས་ཀྱང་སྐུ་གཤེགས་དེ་ཕྱི་ལྟར་གུས་ལ་སྙིང་ནས་མ་དད་པའི་རྣམ་འགྱུར་ཅིག་ཀྱང་འདུག་པས་མི་འགྲོ་བར་ཐག་བཅད། ཁྲིད་ཀྱི་འཕྲོས་དེ་ཁ་བསྐྱངས། དེ་ནས་ཉེར་གསུམ་གྱི་ནུབ་མོ་ཨ་ལྕེ་དྲུང་གཤེགས་ཟེར་ནས། ཉེར་དྲུག་གི་སྔ་དྲོ་མགྱོགས་བསྔོ་སྐྱེལ་མཁན་སླེབ། པ་སྣམ་དུ་སྡེ་སྲིད་རྒྱལ་བུའི་དྲུང་དུ།
སྐུ་སྲུང་དང་བྱིན་རླབས་རྟེན་འབུལ་དུ་རྟ་རྫི་དོན་ཡོད་དཔལ་བཟང་ཁོ་བཏང་བས། ཇོ་ནང་རི་ཁྲོད་ནས་ཞོགས་ཕྱེད་ལ་ཐོན་པ་ལ། ས་ཧྲབ་ཧྲིབ་ལ་པ་སྣམ་རྫོང་དུ་འབྱོར་བའི་དེ་འཕྲལ་ཞུ་ཡིག་རྟེན་སོགས་འབུལ་ཐུབ་པས་ངོ་མཚར་བའང་བྱུང༌། ཁྲིད་ཀྱི་འགོ་མཇུག་འདི་ཀུན་ཏུ། དཔལ་འཁོར་ལོ་སྡོམ་པའི་སྒྲུབ་ཐབས་སློབ་དཔོན་སྤྱོད་པ་པས་མཛད་པའི་རྒྱ་གཞུང་གི་ཊཱིཀ་ཆེན་དེ་བརྩོམས་གྲུབ་པར་བྱུང༌། ཁྲིད་གསར་བ་མང་ཤོས་མེད་ཀྱང་འཁྲིད་ལོ་ཤིན་ཏུ་ལེགས། འདི་སྐབས་སྡེ་སྲིད་ནས་བཀའ་ཤོག་ཕེབས་པ་ལ། ཅུང་ཟད་སྐུ་ལྟེམ་བྱུང་བས། ཐོར་པ་རང་ནི་མིན་ལས་ཆེའམ་སྐྱབས་འཇུག་དང༌། རིམ་གྲོ་ཇི་ལྟར་དགོས་ཕེབས་བྱུང་བ།
མཆོད་ཤོམས་ཀྱི་མར་མེ་གློ་བུར་དུ་ཟད་པ་སོགས་བཀྲ་ཤིན་ཏུ་ངན་པ་ཅིག་བྱུང༌། དེ་མཐུན་ཟུར་ཙམ་ཕུལ། འཁྲིད་མ་གྲོལ་ཙམ་ལ་སྡེ་སྲིད་ནས་བཀས་ཁྱབ་པའི་ཨ་ལྕེའི་དྲུང་གི་བྱང་ཆོག་སོགས་བྱུང༌། འཁྲིད་གཏོར་གྱི་ཟོར་འཕེན་སྐབས། ཕྱི་ནང་གི་རླུང་ལྟས་ཤིན་ཏུ་འཚུབ་པ་དང༌། ཁྲོམ་ཐམས་ཅད་ཀྱིས་ཚོར་བ་སྐུ་འབུམ་ཐང་དུ་སྒྲ་ཆེན་པོ་མི་བཟད་པ་ཅིག་བྱུང༌། དེ་ནས་འབོད་མི་ཡང་ཡང་གནང་བའི་སྟབས། བྱི་ལོ་ཧོར་ཟླ་དང་པོའི་ཚེས་ལྔ་ཙམ་ལ་ཁྲིད་གྲོལ། བདུན་ལ་རྟག་བརྟན་དུ་སླེབ་ཙམ་བྱས་ནས།
ཞག་བཞིའི་རིང་ལ་འགྲིབ་རླུང་ཁ་ཡུག་ཤིན་ཏུ་ཆེ།
ཚེས་བཅུ་གཅིག་ལ་རྟག་བརྟན་ནས་ཆས་འོངས་དུས། ཁམས་རིངས་པའི་གཤིན་བསྔོ་ཅིག་དང༌། བཀྲ་ཤིས་སྒང་ཤར་པའི་ནང་ནས་འོངས་དུས་ཀྱང༌། གནས་སྒོ་སློབ་དཔོན་རྒྱ་མ་ཆོས་མཛད་པ་དང་ཕྲད་པའི་གཤིན་བསྔོ་རྣམ་གྲངས་མང་བ་རང་ཅིག་དགོས་པར་བྱུང་བ་ལ། རྟེན་འབྲེལ་མི་ལེགས་པའི་དཔྱད་དུ་གོ་བ་ཅིག་ཤར། དེ་སྐབས་ཟླ་བ་སྔ་མའི་མར་ངོའི་བཅུ་བཞི་པ། ས་སྐྱ་ནས་བདག་ཆེན་བསོད་ནམས་དབང་པོ་སྐུ་གཤེགས་པ་ཞག་ཤས་ཤིན་ཏུ་གསང༌། དེ་སྐབས་ཚེས་བཅུ་ལ་གསང་བརྡོལ་བའི་རིགས་ཡིན་པར་འདུགདེ་དུས་ངེད་ཀྱིས་ལུང་ནག་གི་ལྟག་ཙམ་དེར་སྐད་ཆ་གོ ངེད་རང་ཤབ་ཆུ་ཐོན། ཁལ་མ་རྣམས་རྗེས་ལ་ཡོང་གིན་ཡོད་པས།
བདག་ཆེན་སྐུ་གཞོན་པ་ཨ་མིས་དྲུང་དགྱེས་ཤིང་སྤྲོ་བས། དུང་རྒྱ་གླིང་དར་འཕྱར་སོགས་བཟབ་ཤོམས་དུ་མ་དང་བཅས་ནས་དགེ་སྡིངས་སུ་ཕེབས་པ་མཐོང་འདུགཚེས་བཅོ་ལྔ་ལ་སྤ་མནམ་རྫོང་དུ་འབྱོར། དེའི་ནང་པར་ནས་ཀ་སྡེ་སྲིད་རྒྱལ་བུའི་དྲུང་དུ། དབང་བཀའ་རྣམས་འབུལ་བའི་འགོ་བརྩམས། ཡིད་ཡུལ་མ་བདེ་བ་ཅིག་ལ་ཞག་གསུམ་བཞི་ཙམ་སོང་སྐབས། དབུས་ནས་སྡེ་སྲིད་སྔ་སོར་ཐོར་པས་བསྙུང་བ་ད་དགོས་དགའ་རབ་ཡོང་བ་འདྲ་གསུམ་བ་ཅིག་ཕེབས་བྱུང༌། དེ་རྗེས་གཞུང་ལམ་དེ་ཀུན་ལ་དམག་མི་དམ་དུམ་འགྲོ་མཁན་དང༌། རིངས་རིངས་འདྲ་བའི་མི་འདྲ་མཐོང་བ་ལ་ཡང༌། ཡིད་ཡུལ་དུ་ཐེ་ཚོམ་འཆར་བའི་མདངས་ཡོད་པ་ཅིག་ཀ་བྱུང༌། དེ་ནས་རོང་པ་བཀྲས་དར་ཟེར་བ་ཁོ་ངེད་དབུས་ལ་འབོད་མིར་གནང་བ།
པ་སྣམ་དུ་ཉེར་གསུམ་ལ་འབྱོར་པ་ལས་ནི་མ་བྱུང༌། བླ་གཉན་འཁྲིས་པ་ལྟ་བུའི་སྐུ་ཁམས་ལེགས། ས་མི་འཕྲོད་པའི་ཐུགས་དོགས་ཤར་བས། སྡེ་སྲིད་རང་ཡར་ཕེབས་པའི་དགོངས་གཏད་དང༌། གང་མཇལ་མཇལ་དུ་འཕྲད་ཡོང་དགོས་ཚུལ་ཕེབས་པར་འདུགདེའི་སང་ཉིན་གཏོར་མ་རྒྱས་པ་ཅིག་བཏང་བ་ལ་ནི། ཕྱི་ལྟས་འཇའ་ཚོན་སོགས་ལེགས་ལེགས་འདྲ་བ་ཅིག་བྱུང༌། དེའི་ཡང་སང་ཉིན་ལམ་དུ་ཞུགས་ཡོངས་པས། སྨན་ཆུ་ལུང་གི་ཕ་ཚད་དེ་ཁར་ནམ་མཁའ་འབྲུག་དང་ཕྲད་བྱུང༌། ཡི་གེ་ཕྱི་ལྟར་རྣམས་གཏད། ཆུ་གཉན་ཐུབ་ཕྱིན།
དེར་སྡེ་སྲིད་དེ་ཉིད་སྐུ་གཤེགས་ཚུལ་མགྱོགས་བསྔོ་དང་བཅས་པ། བློན་ཆེན་རྣམས་ཀྱི་གྲོས་སྟེང་ནས་ཡིན་ཟེར་བ་ཅིག་སྤྲད་བྱུང་ཞིང༌། དུས་མི་བདེ་བའི་སྟབས་རེ་ཞིག་ཤིན་ཏུ་གསང་རྒྱུ་ཡིན་པ་དང༌། སྡེ་སྲིད་རྒྱལ་བུའི་དྲུང་དུའང་རེ་ཞིག་སྙན་དུ་མི་འབུལ་ཞིང༌། སླར་ཁོང་རང་ཚོ་བྱོན་ནས་སྙན་འབུལ་བྱེད་དགོས་ཡིན་ཟེར་བ་སོགས་འདུགསྐུ་གཤེགས་ཡུལ་ནི་བཟང་ཡུལ་མོན་པ་གདོང་དུ་སྒར་ཐོག་ཏུ་གཤེགས་གདའ། དེ་རྗེས་དོལ་མདའ་རྫོང་དུ་བཞུགས་ཡོད་ཚུལ་གྱི་གསང་ཐབས་བྱས། དེ་ཁ་ཐལ་ནས། ཕྱིས་ཀྱང་བཀའ་བློན་རྒྱུས་ཡོད་ཚོ་ཡང་དོལ་ལ་ཕེབས་པ་ལ་ནི་ཐུགས་རྟོག་ཅིག་ཀྱང་ཡོང་འདུག་ཟེར་བ་ཅིག་འདུགངའི་སེམས་ལ་ནི་དོལ་དུ་གཤེགས་པ་མིན་པ་ལ།

ལར་སྐྱེ་བོ་མི་ནག་པའི་གཏམ་ཕལ་པ་ལ་འབྲེལ་ཏ་ཅི་ཡོང་སྟེ། ཁོང་ཚོ་གཏན་ཚིགས་ཆེ་ཆེ་མོ་རང་བྱེད་འདུག་པ་དེ་ཡིན། འཇུངས་ལ་ཨཾ་བསམ་པ་ཅིག་བྱུང༌། དེ་ནས་སླར་པ་སྣམ་རྫོང་དུ་ཀ་ཕྱིན། ཧོར་ཟླ་གཉིས་པའི་མགོ་སྒང་དེ་ཁར་བསྡད། ཉིན་རེ་བཞིན་དབང་ཆོས་རྣམ་གྲངས་གཉིས་གསུམ་རེ་མི་ཆག་པ་ཕུལ་ཞིང༌། བསྟན་འཛིན་རིན་པོ་ཆེ་སྤྲུལ་པའི་སྐུ་དཔོན་སློབ་ཀྱང་ཆོས་ཞུ་བར་ཕེབས། ནཻ་གུ་ཆོས་དྲུག་སོགས་ཤངས་ཆོས་ཆ་ཚང་དང༌། གསང་བ་འདུས་པ་ཡེ་ཤེས་ཞབས་ལུགས་སོགས་དབང་བཀའ་འགའ་རེ་ཡང་བྱས། དཔོན་ས་ནམ་མཁའ་མཛོད་མ་དང༌། བཀྲས་སྒང་བའི་དགེ་སློང་མའི་མིང་ཅན་སྟབས་ཅིག་ཏུ་འདས་པའི་བསྔོ་རྟེན་ཡང་འབྱོར།
ཁོང་དཔོན་གཡོག་བཅུ་ལྷག་ཅིག་སྡེབས་སུ་འདས་འདུག་སྟེ། དུག་ལིངས་བྱུང་བ་ཡིན་པར་འདུགདེ་ནས་ཟླ་བ་གསུམ་པའི་འགོ་ལ། འདོལ་བྱུང་དུ་འབོད་མི་ནན་ཆེན་བྱུང་བ་ལྟར་ཕྱིན། ཐལ་རླུང་ཆེན་པོས་ལམ་ཡེ་མི་མཐོང་བ་བྱུང༌། ཞག་བདུན་བསྡད། ཞལ་ངོ་རྣམས་ལ་འདོད་ཆོས་སྔར་རྒྱུན་ལྟར་སྒྲུབས། ཚོགས་པ་མཁན་ཆེན་ཀུན་དགའ་ལུང་རིག་པ་ཡང་ཕྲད་པར་ཕེབས་ཤིང༌། བདེ་མཆོག་དྲིལ་བུ་པ་ཁ་ཆེ་པཎ་ཆེན་ལུགས་ཀྱི་དབང་བསྐུར་ཞིག་ཀྱང་ཐུགས་བཞེད་ལྟར་བྱས། དེ་ནས་བསམ་སྡིངས་སུ་ཕྱིན། ས་མཐོ་བས་ཞག་གཉིས་རླུང་ཁམས་ཀྱི་ཤིན་ཏུ་ན་བར་བྱུང༌།
ད་ལྟའི་སྡེ་སྲིད་ཞབས་དྲུང་གི་དགོངས་གཏད་ཀྱིས་མགོན་པོའི་བྲིས་སྐུ་ཅིག་རྟག་བརྟན་དུ་བྲིས་པ་སྔ་དྲོ་གཅིག་འབྱོར་བྱུང་བ། བྱ་རོག་མང་པོ་དུས་གཅིག་ཏུ་སླེབ་པའི་ངོ་མཚར་བའི་ལྟས་ཙམ་བྱུང༌། གསེར་མདོག་ཅན་མཁན་ཆེན་ཤཱཀྱ་བསྟན་འཛིན་དྲུང་ཡང་ཕེབས། ཐུགས་བཞེད་ལྟར་ལམ་དབང་ཅིག་བྱས། མགོན་པོ་བྲག་ནག་གཤན་པ་དྲུག་པའི་རྗེས་གནང་ལ་ཆོས་མཚམས་བྱུང༌། ཉིན་ཅིག་ཇོ་མོའི་རི་རྩེར་ཕྱིར་ནས་ཡོན་བདག་གི་སྐུ་རིམ་དུ་གཏོར་མ་རྒྱ་ཆེ་བ་ཞིག་བཏང་དུས། བྱང་ཤར་ནས་རླུང་ཤུགས་ཅན་རང་འདུགཕྱི་ལྟས་འཚུབ་པར་མངོན་པ་ཙམ་བྱུང༌། སླར་ཡང་པ་སྣམ་རྫོང་དུ་སླེབ། རྫོང་རང་གི་ཉེ་སྐོར་ན་འབྲུམ་བགས་མང་པོ་རང་འདུག་ཅིང༌། ལ་ལ་ཕྱིར་གསེང་བའི་ཁུངས་བྱེད་འདུག་སྟེ།
སྤྲེའུ་ཡོས་རྐུའི་རྣམ་པ་ལས་མི་འདུག་ཀྱང༌། དེ་རེས་སྐོར་སྐུ་འབྲུམ་ཡེ་མ་བྱུང་བ་དེ་ཡིན། དེ་སྐབས་རྟག་བརྟན་གྱི་དཔལ་ཆེན་ལྷ་ཁང་དུ། ལོགས་བྲིས་ལ་ཨ་བྷེ་དྷ་ན་ནས་འབྱུང་བའི་དཀྱིལ་འཁོར་གྱི་གཙོ་བོ་ཕལ་ཆེ་བ་དང༌། ཞིང་སྐྱོང་ཉེར་བཞི་མཁའ་འགྲོ་རྒྱ་མཚོ་ནས་འབྱུང་བ་ལྟར་དང༌། གཙང་ཁང་ནང་དུ་བདེ་མཆོག་རྩ་རྒྱུད་ཀྱི་ལྷ་ཚོགས་འབྲི་བའི་བཀོད་པ་དང༌། སྔར་མཚོན་རྩི་མ་གསོལ་བ་རྣམས་ལ་མཚོན་རྩི་གསོལ་བའི་བཀོད་པ་ཡང་བྱས། ངེད་ལ་འབོད་མཁན་ཡང་མེད། སྡེ་སྲིད་ལ་སྤྱན་འདྲེན་ཡང་མེད་དེ། ཟླ་བ་བཞི་པའི་ཚེས་བརྒྱད་ལ་ཡོན་མཆོད་ལྷན་དུ་བསམ་གྲུབ་རྩེར་འབྱོར།
ལམ་ཞོར་ལ་དུད་མཚོའི་འཁྲིས་ཀྱི་སྐྱེད་ཚལ་དེར་ཕྱིན་དུས། གཡབས་རིང་ལ་མི་ལའི་རྣམ་ཐར་བཀོད་པའི་ཁུངས་ཞིག་བྲིས་འདུག་པ། རྟེན་འབྲེལ་ལོག་པ་རང་ཞིག་བྱུང་འདུགསྔ་སོར་སྡེ་སྲིད་དུ་གསང་བརྟོལ་འབུལ་རྒྱུ་དེ། པ་སྣམ་དུ་བར་ཆད་ཀྱི་རྒྱུར་འགྱུར་བས་མི་ལེགས་པ་དང༌། བསམ་རྩེར་ལེགས་པ་དང༌། དུས་ཚོད་དེ་ཁ་ཙམ་ནས་སྡེ་སྲིད་ཞབས་དྲུང་རང་བཞུགས་ཡུལ་ཡང༌། པ་སྣམ་ཅུང་མི་ལེགས་པའི་མཚན་མ་ཤར་བ་ནས་རྩེ་ལ་ཕེབས་པ་ཡིན། དེ་ཁས་གང་ཅི་ནས་ཕོ་བྲང་མ་མོར་ཕེབས་ཐུབ་པས། རྫོང་གཞིས་རང་ལའང་བློ་བརླིང་བ་དང༌། མཐའ་བཞི་ཀུན་ཏུ་ཟིལ་ཆེ་བའི་ལེགས་ལམ་དང༌།
རྩེ་ཕྱོགས་ས་ཡང་གཙང་ཞིང༌། ཡར་ཕྱོགས་དེ་རྗེས་ཐོར་པ་སོགས་ནང་བགས་ཀྱང་ཆེར་སོང་བ་ཞིག་བྱུང་བས། ལྟས་ཀྱང་དོན་དང་མཐུན་པ་དེ་ཡིན། དེ་སྐབས་གཞན་བློན་ཆེན་བཀའ་གྲོས་པའམ། རྫོང་དཔོན་སོགས་གང་གིས་ཀྱང་རྩེ་ལ་ཕེབས་ན་ལེགས་པའི་སྙན་བསྐུལ་སྤྱན་འདྲེན་སོགས་སུ་ཡང་མེད། ཁོང་རང་ཚོལ་རང་འདོད་ཀྱི་གནད་ཕྲན་ཚེགས་རྩི་རྒྱུ་ཡང་འདུག་པས། རྩེར་མ་བྱོན་པ་ལ་དངོས་དགའ་བའི་རིགས་ཡིན་པར་ཡང་འདུགཕེབས་པའི་གནངས་ཉིན་ཀ་ཐོག་མར་མཛོད་པ་གནས་ཚུལ་ཞུ་བར་བཏང༌། དེ་འཕྲལ་དངོས་ཀྱིས་ཀྱང་ཞིབ་རྒྱས་ཕུལ། ཐུགས་ཁོག་ཆེ་བར་བྱུང་བས་སྔར་གྱི་སེམས་ཁུར་གྱིས་འཚེར་པ་སངས་སྐུའི་བར་ཆད་སེལ་བྱེད་ཀྱི་དབང་བཀའ་འཆག་མེད་རེ་ཕུལ་ཞིང༌། བསྟན་འཛིན་རིན་པོ་ཆེ་དང་གཞན་ཡང་ཅི་རིགས་ལ།
དབང་ལུང་རྗེས་གནང་རྣམ་གྲངས་མང་བ་ཙམ་བྱས། དེ་ནས་གསང་བརྟོལ་སྙན་དུ་ཕུལ་གྲུབ་ཚུལ། དབུས་ཕྱོགས་སུ་བློན་ཆེན་རྣམས་ལའང་བསྲིངས། སྔར་མགོན་ཁང་ཅིག་ཡོད་པ་བར་སྐབས་སུ་བདག་རྐྱེན་ཆུང་བའི་སྐྱོན་ལ་ཐུགས་རྟོག་ཀྱང་ཅུང་ཟད་འདུགམགོན་ཁང་རྒྱ་བཀྱེད་པའི་དགོངས་བརྟད་ཤར་བས། འགོལ་སྐྱིད་ཟེར་བའི་གཟིམ་ཁང་དེའི་ཕུ་མདའ་ལ་བཅོས་ཅི་རིགས་པའང་གནང༌། བསས་ཁང་པས་མགོན་པོ་འཁོར་མངས་ཀྱི་ཞལ་ཐང་ཅིག་ཀྱང་བྲིས། གནས་རྙིང་པའི་ལྷ་བཟོས་མགོན་པོ་ལྕམ་དྲལ་གྱི་སྨན་སྐུ་ཡང་བཞེངས་ཤིང༌། དེ་དག་ལ་རབ་གནས་ཀྱང་ལེགས་པར་བྱུང༌། མགོན་ཁང་རྟེན་རྫས་དང་བཅས་པ་ཆ་ཚང་སྒྲིག་རྩོམ་གྲུབ། དེའི་གོང་ཙམ་དུ་འཕྱོང་རྒྱས་ཀྱི་འགོ་བྱས་པའི་རྫོང་གཞིས་འགའ་ཞིག་ཡར་སྟོད་པ་ལ་ཕར་ཤོར་བ་དང།
དབུས་ཀྱི་དཔོན་རིགས་ཆེ་བ་འགའ་ཞིག་ཀྱང༌། ཁམ་འགྲོས་དེ་གོ་རིག་བྱུང་བ་ལ་བརྟེན་པའི་གང་ལ་འཆུས་འགྲོ་མི་ཤེས་པའི་གཡེངས་པའི་སྐབས་ཡིན། དེ་དུས་སྡེ་སྲིད་རང་ལའང་དཀོན་མཆོག་གིས་མི་བསླུ་བའི་ཡིད་ཆེས་ཐུགས་འགེལ་ཆེན་པོ་ཐུགས་ལ་འདུག་ཀྱང་འདུགབླ་མ་དཀོན་མཆོག་ཆོས་སྐྱོང་དང་བཅས་པའི་ཐུགས་རྒྱུད་བསྐུལ་ཞིང་གསོལ་བ་འདེབས་པ་ལ་ཐུགས་རྩོལ་ཆེན་པོ་མཛད་ཀྱང་མཛད། རང་རེས་ཀྱང་དམིགས་པའི་རྒྱབ་སྐྱོར་གང་ཡོད་བྱས། མགོན་ཁང་བཙུགས་པ་ནས་གཟུང་དགེ་བའི་རྟགས་མཚན་ཡང་ཤར། དེ་དུས་སྡེ་པའི་ཕྱག་ན་ཆིབས་པ་འོས་རིགས་མེད་པས་མགོན་པོ་ལྕམ་དྲལ་གྱི་ཟུངས་འཛུགས་པ་ལ། མགོན་རྟ་བདེ་ལེགས་ཀུན་སྨོན་དང༌། ལྷ་མོ་ལ་དྲེའུ་ཞིག་བཙུགས་རྟ་དྲེས་གཉིས་པོ་སྡེ་སྲིད་རང་གི་ཕྱག་ཏུ་ཕུལ། ལར་དེ་བཞིན་གཤེགས་པའི་སྙིང་པོ་གློ་བུར་གྱི་དྲི་མས་གཡོགས་པའི་དཔེ་དང་འདྲ་བར་པ་སྣམ་ནས་རྩེར་ཕེབས་སྐབས། ནམ་བཟའ་ཚུན་ཆོད་མདའ་ཐུང་བ་དང་ཕྱག་གཡོག་དཔོན་རིགས་ཀྱི་བུ་འགའ་ཞིག་ཀྱང་འགྲོ་འཚམས་བྱས་ནས་མི་སྡོད་པ་སོགས་ངེད་ཀྱི་ནི་བློ་ལ་མི་རན་པ་ཅིག་རང་བྱུང༌།
མགོན་གསོལ་བསྐང་གསོ་བ་བཞི་སྡེ་འཛུགས་པའི་དགོངས་པ་ཡང་ཐོག་མ་རང་ནས་སྡེ་སྲིད་རང་ལ་ཐུན་མོངས་མ་ཡིན་པ་ཤར་བ་ཡིན། མི་གཞན་འགའ་རེས་བསམ་པ་ལ། ངེད་ཀྱིས་རང་འདོད་ཀྱི་སྙན་འབུལ་ཕུལ་བ་ལ། སྡེ་སྲིད་སྐུ་ན་གཞོན་པས་མནོ་མ་མཁྱེན་པར་གསན་པ་ཡིན་སྙམ་པ་དང༌། ཁ་ནས་ཀྱང་སྨྲ་བར་འདུག་སྟེ། མགོན་ཁང་འཛུགས་པ་དང༌། མགོན་གསོལ་བ་འཛུགས་པ། ཐུགས་དམ་གཏོར་བསྔོ་བསྐང་གསོ་ལ་བརྩོན་པ་འདི་ཀུན། སྡེ་པ་རང་གི་དགོངས་གཏད་ཐུན་མོང་མ་ཡིན་པ་ཤར་བ་ཁོ་ན་ཡིན། ངེད་ཀྱིས་ཏ་ཕྱག་གཡོག་རྣམས་མ་མགུ་ཡི་དོགས་ནས།
ད་བཟོད་ཙམ་རིམ་པས་གནང་ན་ཁྱབ་བམ་ཞུས་ཏེ། སྔ་ཁྱད་ཆེ་བའི་དགོངས་པས་འཕྲལ་དུ་གནང་བ་ཡིན། ལར་དཀོན་མཆོག་ལ་བློ་གཏོད་ཅིང་དགེ་བ་ལ་རྩོལ་བ་དེ་མཛད་པ་དགའ་ལོད་ཇི་ལྟར་ཡིན། བྱེད་ལུགས་ནོར་རམ་མ་ནོར་ཤེས་ལྡན་ཡོངས་ལ་དྲིས་ཤིགདེ་སྐབས་ཐུགས་རྩོལ་མཛད་པ་དཀས་ལེགས། དེ་མིན་ནག་ཕྱོགས་སྙིང་ལ་ཞུགས་པའི་འགལ་རྐྱེན་བྱེད་མཁན་མང་བས་ཕྱིས་ཕྱག་ཐོག་ཏུ་ཁེལ་བ་དཀའ་བ་འདུགདེར་མ་ཟད་ཆོས་སྐྱོང་འདིས་དེ་དུས་སྲོག་རྩ་ནས་བཟུང༌། དེ་མིན་བྱུས་མཐའ་ནས་བསྡུས་འགྲོ་བར་འདུགདེ་དུས་དབུས་ནས་གྲོས་བྱེད་པ་ཚོས་ཞུ་ཡིག་ཕུལ་བ་ཚོའི་གཞུག་ནའང༌། དཀར་ཕྱོགས་ཀྱི་ལྷ་ལ་མཆོད་འཕྲིན་དགོས་ཟེར་བ་རེ་འདུག་པ་དེའི་དཀར་ཕྱོགས་ངོས་འཛིན། པེ་ཀར་ཁོ་ན་ཡིན་པ་འདུགའདི་ཕྱོགས་དང་མར་ཕྱོགས་ན་ཡོད་པ་ཐམས་ཅད་ཡེ་ཤེས་ཀྱི་མགོན་པོ་ལ་ཤིན་ཏུ་མི་དགའ། འཚུབ་ཆེན་པོ་ཡོད་ཟེར། པེ་དཀར་ལ་བློ་སྙིང་བྲང་གསུམ་གཏོང༌།
བདེ་སྐྱིད་ཐམས་ཅད་ཡོང་བ་ཡིན་ཟེར། ཉམས་ཅི་ཡང་མེད་པའི་བླུན་པོ་ཤེས་ལྡན་དུ་རེ་བ་ཨ་རེ་སྡུག་ཨ་རེ་སྡུགསྙིང་རེ་རྗེ་སྙིང་རེ་རྗེ། ཇི་སྐད་དུ། ཀྱེ་མ་བསོད་ནམས་ཟད་པའི་མི། ། ལྷ་སྐལ་ཆད་ནས་འབྱུང་པོ་སྒྲུབ། ། ཅེས་དང༌། བཀའ་དམ་གླེགས་བམ་ལས། མཐུ་ཆེན་འདོད་པས་པེ་ཀར་སྒྲུབ། གྲུབ་མ་ཐག་ཏུ་སྲོག་ཀྱང་བཅད། ། ཤི་ནས་ངན་སོང་འགྲིམ་པ་མཐོང༌། །
ཞེས་གསུངས་པ་དེ་གོ་ཡང༌། མགོ་ཐོག་ཏུ་ནི་བབས་འདུག་གོ ། འདི་རྒྱལ་པོ་པེ་ཧ་ར་ཁོ་ནའི་སྐྱོན་གྱི་ལུགས་མིན། འཇིག་རྟེན་ཕལ་པ་དྲག་ཤུལ་ཅན་ཀུན་གྱི་ལུགས་ཡིན། སྔར་མི་བསྟེན་པ་ཅིག་གིས་འདྲེ་ཆེན་པོ་རེ་གསར་དུ་བསྟེན་དགོས་ན། ཁོ་རང་གི་དམ་ཚིག་བསྲེ་ལུགས་དང༌། ཁོ་དབང་དུ་བསྡུ་ལུགས་དང༌། རྟེན་འབྲེལ་བསྒྱུར་ཕྱོགས་མང་པོ་དང༌། སྔར་གྱི་ལྷ་དང་འཁོན་སེལ་དང༌། ཕྱི་འབྲང་གི་བགེགས་སེལ་ཚུལ་ཐབས་མང་པོ་ཅིག་བླ་མ་ནུས་པ་ཅུང་ཟད་ཡོད་པ་ཅིག་གིས་བྱེད་དགོས།
དེ་མིན་འདྲེ་དྲག་ཤས་ཁོ་རང་དང་མུ་མ་འབྱོར་བའི་སྔོན་ལ། འཁོར་གདུག་པ་ཅན་རྣམས་ཀྱིས་གོང་ཁའི་སྒོ་ཉལ་གཏོང་བ་ཡིན། ལྷ་རྙིང་པ་ཡང་དང་འགྲས་འགྲོ་བ་ཡིན། དང་པོའི་གྲུབ་ཐོབ་ཡིན་ཟེར་བ་དེ་འདྲས་ཀྱང༌། གཙང་བཙན་སོགས་འཇིག་རྟེན་རང་རྒྱུད་པ་མིན། ཡེ་ཤེས་པའི་སྤྲུལ་པ་ཡིན་ཟེར་ཏེ། གནས་ཚུལ་ལ་འཇིག་རྟེན་འདས་པའང་ཡིན་སྲིད། སངས་རྒྱས་མིན་པ་སུས་ཤེས། འཕྲལ་འཇིག་རྟེན་པའི་ཚུལ་བསྟན་པ་རང་གིས། ཡེ་ཤེས་པའི་ཁྱུ་ནས་བུད།
ལམ་སྣ་འདྲེན་མཁན་ཡིན་ན་འཇིག་རྟེན་པའི་ཚུལ་སྟེན་དོན་རང་མེད། སངས་རྒྱས་བྱང་སེམས་ཅིག་བཤན་པའི་ཚུལ་བསྟན་ཡོད་ན། ཁོང་བཤན་པ་དངོས་ཀྱི་བྱ་བ་བྱེད་ཀྱི། ལེགས་པར་རབ་ཏུ་ཉོན་ལ་ཡིད་ལ་བཟུང་ཤིག་དང་ཟེར་ཆོས་བཤད་མི་ཡོང༌། འོ་འཇིག་རྟེན་པའི་ཚུལ་བཟུང་བ་དེ་ཀ་ཁོ་འཇིག་རྟེན་པའི་ཚུལ་འཛིན་དགོས་ཙ་ན། གསོད་གཅོང་བརྡུང་འཕྲོག་རྫུན་གཏོང༌། མ་རུངས་པའི་ལས་བྱེད་ཀྱི། ཞིང་ཁམས་བདེ་བ་ཅན་དུ་འཁྲིད་རོགས་མི་བྱེད། དེ་རུ་དངོས་སུ་འཁྲིད་རོགས་བྱེད་པ་ལ། ཚུལ་ཡང་འཇིག་རྟེན་ལས་འདས་པའི་ཚུལ་ཅིག་ཀ་སྟོན་དགོས་པ་ལགས་མོད།
དེས་ན་རང་རྒྱུད་པ་ཡིན་ཡང་འདྲ། སྤྲུལ་པ་ཡིན་ཡང་འདྲ། ཚུལ་དེ་འཇིག་རྟེན་པ་རང་དུ་འདུག་ན། འཇིག་རྟེན་པ་རང་གི་འགྲོགས་ལུགས་དང༌། བསྟེན་ལུགས་བྱེད་དགོས། དེ་ཡང་འཇམ་པོ་ལ་འཇམ་པོའི་འགྲོགས་ལུགས་དང༌། མ་རུངས་པ་ལ་མ་རུངས་པའི་བསྟེན་ལུགས་བྱེད་དགོས་པ་ཡིན། དེས་ན་འཇིག་རྟེན་འདས་པ་རང་དང༌། འཇིག་རྟེན་པ་ཡིན་ཀྱང་དབང་ཕྱུག་ཁྱབ་འཇུག་སོགས་ལྷའི་རྒྱལ་པོ་ཆེན་པོ་དང༌། མི་ཡུལ་ན་ཡོད་པའི་སྡེ་བརྒྱད་དྲག་རྩལ་ཅན་ཏེ།
སྡེ་གསུམ་པོ་འདི་ལ་ཁྱད་ཆེན་པོ་རང་ཡོད་ལགས། བཅོམ་ལྡན་འདས་ཀྱི་ཞལ་མཐོང་མ་མཐོང་སོགས་ལའང་ཤིན་ཏུ་ཁྱད་ཆེ་བ་གོ་དགོས། སྐབས་འདིར་འདི་པ་ཚོའི་བསམ་པ་ལ་པེ་དཀར་འདི་ངེད་ལ་མི་དཀར་བའམ། ཇོ་ནང་པ་ལ་མི་དད་པ་ཅིག་ཡིན་ནམ། གཞན་ས་དགེ་བཀའ་གསུམ་ལ་དད་པ་ཅིག་ཡིན་པ་འདྲ། དེ་ལ་ཁོ་བོས་སྡང་ཤུགས་བྱས་པ་འདྲ་སྙམ་པའི་དོགས་པ་མི་དགོས་སར་བླུན་དཔྱད་ཀྱི་དོགས་པ་ཅིག་ཤར་བར་འདུགདཔལ་འཛམ་ཐང་སོགས་ཇོ་ནང་པའི་དགོན་ཆོས་གཞིས་ལ་རྒྱལ་པོའི་དཀོར་བདག་ཡོད་པ་མིང་ནས་མེད། ནང་གཏོར་རང་ལ་མི་འཇུག་སྟེ། ངེད་ཀྱི་ཕ་མེས་གོང་མ་ནས་རྒྱལ་པོ་ལ་ལས་འཆོལ། ངས་ཀྱང་ད་ལྟ་འཆོལ་དུ་རུང༌། ས་དགེ་བཀའ་གསུམ་ཡང་ཕྱིས་འབྱུང་འདི་ཚོ་རྒྱལ་འགོང་ལ་བློ་བརྟད་བྱེད་ཀྱིན་འདུག་པ་མ་གཏོགས།
སྔོན་དུས་ནང་གཏོར་ལ་མི་འཇུགབློ་བརྟད་འཆའ་ས་རང་མི་བྱེད་ལགས། ཆོས་ཉམས་ཀྱང་མེད། སྔ་ཕྱིའི་ཆ་རྒྱུས་ཅི་ཡང་མེད་པ་ཚོ་ཅིག་གཞན་ལས་སྨྲ་མཁས་པ་གདའ་བ་ཨང༌། རྒྱལ་གཉེ་བྱུང་ཟེར་རྣམ་རྟོག་ལངས་རིམ་གྲོ་སད་སུད་འདྲ་བྱེད་ཀྱིན་འདུག་པ་དེ་ཅི་ཡིན་པ་འདུག་པ་འ་ཡི་འ་ཡི། པེ་ཧ་ར་ཆེན་པོ་དྲག་ཤུལ་ཅན་ཏ་ལོས་ཡིན། དེ་ཡིན་པས་ཀ་མི་དང་འདྲ་བ་ཡིན། ལར་རྒྱལ་པོས་ཆོས་པ་དྲག་དྲག་བཟང་བཟང་ཐམས་ཅད་ལ་བར་ཆད་བཏང་བའི་ལོ་རྒྱུས་ནི་ཐམས་ཅད་ལ་ཁ་ཟད་ཟད་ཤོད་རྒྱུ་ཅིག་ནི་འདུགཆོས་ལ་བར་ཆད་རང་ཡོང་མཁན་དེ་དཀར་ཕྱོགས་རང་འབའ་ཞིག་ཨེ་ཡིན་ལྟོས་མནོ་བསམ་ཐོང༌། ངེད་ལ་ནི་ཁྱད་མེད་དོ། ། པེ་ཧ་ར་མཐོ་ན་ང་ཡང་དགའ་བ་ཡིན་ནོ། ། སྡེ་པ་རང་ལ་ནི་ཕན་མི་འདོགས་པར་གདའ་ལགས།
ང་ལ་སྡེ་བརྒྱད་སུ་ལའང་ཉེ་རིང་དགོས་པ་མེད་དོ་ [ ཨང་ ] ། སྔ་སོར་ནས་ཀྱང་རྫུན་པོ་ཆེ་འགའ་རེའི་སྙན་སྒྲོན་གསན་པའི་སྡེ་སྲིད་གཤེགས་པ་དེས་ཀྱང་བརྟེན་ཁང་ཡང་ཡང་སྤོ་བ་མཛད་པ་ཡང༌།
ཅུང་ཟད་མི་ཤེས་པའི་རྒྱུར་སོང་འདུག་ཅིང༌། བརྟེན་ཁང་དུ་པེ་དཀར་གྱི་གཏོར་བཞི་རྟེན་རྫས་སོགས་བཅའ་བ་མཛད་འདུགཉིན་ཅིག་དེ་ལའང་གཏོར་མ་དང༌། རྟེན་རྫས་གསར་པ་མང་པོ་དང་བཅས་ཏེ། རྒྱལ་ཁང་རང་ལ་སྤོས། དེ་ནུབ་རྨི་ལམ་དུ། ཨ་ཙར་གཉིས་ཆས་ཁ་མཐིལ་ལ་ཕབ་ནས། ད་དུང་རྩེ་ལ་ལན་ཅིག་ཡོང་དགོས་ཡོང་ཟེར་བ་ཅིག་བྱུང༌། དེ་སྐབས་ཆར་བ་ཤིན་ཏུ་དཀོན།
བཀྲ་ཤིས་ལྷུན་པོའི་ལྷ་ཆར་ཡང་མ་བྱུང༌། ངེད་ཀྱིས་རྫོང་གི་ཐོག་རྩེར་གཏོར་ཚོགས་ཆེ་ཙམ་བཏང་བས། དེ་ནུབ་ཆར་ཆེ་བ་རང་བབས་དེ་ནས་མགོན་གསོལ་བཞི་སྡེ་བ་རྣམས་ནང་བར་སླེབ་རྒྱུའི་ཐོ་རངས་ཀ་གསལ་སྣང་གི་ཉམས་ལ། རི་མཐོན་པོ་ནགས་ཚལ་རྒྱས་པ་ཅིག་གི་ལྡན་ན། སྤེའུ་སྟོད་སྨད་གཉིས་འདུག་པའི་འོག་མ་དེ་ན་ང་རང་འདུགསྟེང་མ་དེ་ནས་བུད་མེད་བོངས་ཆེ་ཞིང་གཟི་བརྗིད་ཆེ་བ་རྒྱན་གྱིས་བརྒྱན་པ་ཞིག་ཐོག་རྩེ་ནས་ཉེངས་ཀྱིས་ཐོན་ནས། བཀྲ་ཤིས་སོ། ། དོན་གྲུབ་བོ། ། སྟ་སྟི་སྭཱ་སྟི་ཟེར་བ་ཅིག་བྱུང༌། རྟེན་འབྲེལ་ཤིན་ཏུ་ལེགས་པར་གོ ནང་པར་ཁོང་རྣམས་སླེབ།
ཧོར་ཟླ་དྲུག་པ་ཉིས་རྩེགས་ཀྱི་རྟིང་མའི་མགོན་པོའི་དུས་ཆེན་གྱི་ཚེས་བཟང་བ་ཡར་ངོ་བའི་བཅུ་བཞི་ལ། དཔལ་ལེགས་ལྡན་ནག་པོ་ཆེན་པོ་ཡེ་ཤེས་ཀྱི་མགོན་པོ་དྲཀྴད་ཆེན་པོའི་བསྐངས་གསོ་རྒྱུན་མི་འཆད་པའི་དབུ་ཚུགས། ཐུན་གཏོར་དང་གཏོར་འབུལ་ཐམས་ཅད་མགོན་ཁང་གི་སྟེང་གི་ཡང་རྩེ་དེར་ཕུལ། དེ་ནས་བརྩམས་ཏེ་ཟླ་འཕྲོ་དེ་ལ། འཕྱོང་རྒྱས་སོགས་རྫོང་པར་ཤོར་བ་ཐམས་ཅད་ཚུར་སླཽགས་པ་དང༌། གཞན་ཡང་སྟོད་སྨད་དུ་བྱུས་ལེགས་ཀྱི་རྣམ་པ་ཡང་ཡང་བྱུང་བའི་དར་འཕྱར་རྒྱུན་མི་འཆད་པ་ཁོ་ནའི་བཀྲ་ཤིས་པའི་ལེགས་ལམ་དེ་ཁ་རང་བྱུང༌། སྔར་གྱི་རྨི་ལྟས་དང་མཐུན་ཉིན་ཅིག་ཕྱག་མཛོད་རྣམས་ལའང་བགེགས་སྐྲོད་རབ་གནས་བྱས། ནོར་ཕྱིར་འབྲངས་པའི་རྒྱལ་འགོང་རྣམས་བསྐྲད་པའི་ལྟས་ཀྱང་གསལ་བར་བྱུང༌། དེ་ཡན་ཆད་ལ་བར་སྐབས་དེར། ད་ལྟའི་ཞབས་དྲུང་འདི་ཁར་སྒོ་དུ་མ་ནས་རྟེན་འབྲེལ་ལེགས་ཚོགས་ཁྱད་པར་ཅན་དུ་མ་འགྲིག་པའི་དགེ་མཚན་ཁོ་ན་ཡོད་པའི་སྐབས་ཡིན།
འདིར་གསང་བརྟོལ་ཕུལ་གྲུབ་ཚུལ་མ་བཏང་བར་ལ། ཤར་ནས་ཚོ་འཛིན་པ་སུ་ཡང་སླེབ་མ་བྱུང༌། སྐབས་དེར་གསང་སྒོའི་ཚུལ་གྱི་སྡེ་སྲིད་དེ་ཉིད་ཕེབས་ཀྱིན་ཡོད་པར་རྫུ་བག་བྱས། མགྲོན་གཉེར་དཔོན་བོད་གོང་བ་དང༌། བླ་མ་སོགས་བཟློག་པ་སོགས་རིམ་པས་འབྱོར་བའི་བྲག་དམར་ཆོས་སྡེ་པའི་གླ་འཚལ་དེར་སླེབ་པའི་དགོངས་མོ་ནམ་འཇིགས་ཤིན་ཏུ་རྒོད་པ་རང་ཅིག་བྱུང༌། སང་ཐོ་རངས་རྫོང་དུ་ཕེབས་པའི་རྫུ་བག་ཙམ་བྱས། དེ་དུས་མགྲོན་གཉེར་དཔོན་གྲོས་པ་ཁ་གཙོ་ཤོས་རང་ཡིན། མགོན་ཁང་བཙུགས་པ་ལ་ཁོང་ཤིན་ཏུ་མ་མགུ་བར་འདུགཚོགས་བདག་ཡང་སྟེང་དུ་བཞུགས་ཡུལ་མཛད་པར་རྫུ་དགོས་པའི་སྟབས་ཡིན་ཟེར་ནས་གཏོར་འབུལ་བྱེད་ས་ཡང་མར་ཕབས་ནས་ཀུན་གཟིགས་སྟེང་གི་ཐོག་ཁར་བྱས། དུས་མཚམས་དེ་ཀ་ནས་དར་ཕྱར་གྱི་རིགས་ཀྱང་རྒྱུན་ཆད་པ་འདྲ་བ་ཅིག་བྱུང༌། དགེ་འདུན་སེར་ཚོགས་སོགས་སྐུ་རིམ་བྱུས་རིམ་གྱི་རིགས་མང་པོ་བཙུགས་ཤིང༌།
བདུན་པའི་ཚེས་བརྒྱད་ཀྱི་ཉིན་མོ་གཏོར་ཟོར་འཕེན་མཁན་མང་དུ་བྱུང༌། སྔ་སོར་སྤྲེའུ་ལོ་རྟག་བརྟན་དུ་ཐོག་བབས་པ་ཅིག་བྱུང་བ་སོགས་ཀྱང་སྡེ་སྲིད་དེ་ཉིད་ཀྱི་ཁམ་འགྲོས་ལ་ལྟ་བར་འདུགའདི་སྐབས་ཚེས་བརྒྱད་ལ་དིངས་སུ་ཤྭ་སྐྱོན་ཆེན་པོ་བྱུང་བའང་དམག་བྱུས་ལ་བལྟ་བར་འདུགགཙང་གི་རྒྱལ་སྲིད་ཀྱི་བླ་དེ་དགོན་འདིར༌། ཆགས་འདུག་སྟེ། སྨྲས་ན་བདེན་སྙམ་པ་སུ་ལའང་མི་ཡོང་བ་འདུགཉམས་སྣང་ཡང་མི་འདུག་སྟེ་བླ་རྡོ་ཉར་མ་བྱུང་བར་མི་ལག་ཏུ་ཤོར་བའི་ཉམས་ཅིག་ཡོང་ཉེན་གདའོ། ། དེ་སྐབས་ནི་གཏོར་ལྟས་ཀྱི་རྫི་རྣམས་མི་ལེགས་པ་ཁོ་ན་དང༌། ཚེས་བཅུའི་ཉིན་མོ་རྫོང་གི་རྩེར་རྒྱལ་གསོལ་རྒྱས་པ་ཡང་བཏང༌། བཅུ་གཅིག་གི་ཉི་ཤར་ལ་ཇོ་གདན་པ་ཚོས་རྣམ་སྲས་བསྐང་གསོའི་གཏོར་འབུལ་ཏེ། ཤར་སྟེང་གི་རྩེ་རང་ནས་བྱེད་ཀྱིན་འདུགལྷ་སྟོབས་ཆེ་ཆུང་དང༌། ཆོས་སྐྱོང་མཆོག་དམན་གྱི་དབྱེ་བ་མ་ཤེས་པས། གཙོ་བོ་ཡེ་ཤེས་ཀྱི་མགོན་པོའི་གཏོར་སྟེགས་མར་ཕབ།
འཁོར་གནོད་སྦྱིན་གྱི་གཏོར་སྟེགས་རྩེ་ལ་བཏོན་པས་རྟེན་འབྲེལ་འཆུགས། ཚེས་བཅུ་གཅིག་གི་སྔ་དྲོའི་དུས་དེ་ཁ་རང་ལ། དབུས་སུ་ཕོ་བྲང་དམར་ལྕགས་ཀྱི་འཁྲིས་དེར། དཔུང་ཆེན་གྱི་ཐོག་ལ་སོག་པོ་རྒྱུགས་པའི་ཉིན་བྱུས་ཉེས་པར་མ་ཟད། དེ་རྗེས་ཀྱང་སྒར་སྐོང་དང་བཅས་པ་དེ་བྱུང་བ་ཡིན། དེ་དག་ལ་སོགས་པ་སྔར་རྟེན་འབྲེལ་ལེགས་ལམ་གྱི་སྒོ་དཔག་ཏུ་མེད་པ་ཡོད་པ་ལ། ཁོང་རང་སླེབ་པ་ནས་གཟུང་ནས། ལོ་དེ་ནང་དུ་རང་རྟེན་འབྲེལ་མང་པོ་ལོགསྔ་སོར་ཞབས་དྲུང་གོང་མ་དེའི་དགོངས་བརྟད་དུ་འདུག་པ་ངེད་ཀྱིས་བྲིས་ཡིག་ཀྱང་བྱས། ཡང་དག་པར་རྫོགས་པའི་སངས་རྒྱས་ཀྱི་རྣམ་ཐར་ཞིང་བཀོད་རྒྱས་པ། ཐང་ཀ་དྲུག་ཅུ་སྐོར་ཡོད་པ་ཡང་སྐབས་དེར་གྲུབ་སོང༌།
གོང་གཤམ་ཞལ་ཁེབས་སོགས་ཆ་འགྲིག་དང་བཅས་ལེགས་པར་ཚར་བ་ལ། རབ་གནས་རྒྱས་པར་ཡང་བྱས། སྡེ་སྲིད་དེ་ཉིད་ཀྱི་མཚན་བྱང་གཅོག་པ་སྔ་སོར་ནས་བསམ་སྡིངས་སུ་བྱས་པའི་བྱང་ཡོན་རྣམས་ཀྱང་དེ་དུས་སྤྲད་བྱུང་བ་ལ། སྔོན་བད་རྔམ་པ་ལྷ་ཁང་གི་རྟེན་གཙོ་ནོར་སྐྱོང་འདུལ་མཛད་ཐུབ་པ་ཆེན་པོའི་སྐུ་འདྲ་དེ་ཡང་བྱུང༌། དེ་དང་ཐུབ་པ་ཆེན་པོའི་ཟབ་སྐུ་འདི། ཞབས་དྲུང་དེ་ཉིད་སྐུ་བཞུགས་དུས་རྟག་བརྟན་དུ་གནང་བའི་དགོངས་བརྟད་དང་བཀའ་བཀོད་གནང་བ་ཡིན་འདུགདབ་རྔམ་པའི་ཇོ་བོ་ཐུབ་པ་འདི་སྣེ་གདོང་རྩེ་ན་བཞུགས་པ་ལ། བླ་ཆེན་འགའ་ཞིག་གིས་ཀྱང་ཉམས་ཀྱི་མཆོད་པར་བོད་མི་ཡིན་པའི་ལུགས་སུ་བྱས་ནས་མ་འདོད་པར་འདུགལར་བོད་མ་ཡིན་པ་ཙམ་གྱིས་ངན་པར་ཏ་མི་འགྲོ། ཆོས་ཀྱང་རྒྱ་འགྲེལ་འབྲིང་མན་ཆད་ལས་བོད་འགྲེལ་བཟང་ཤོས་རྣམས་བཟང་བར་མངོན་གསུམ་གྱིས་གྲུབ། རྒྱ་ལྷ་འབྲིང་མན་ཆད་ལས་བོད་ཆོས་རྒྱལ་གྱི་དུས་ཀྱི་རྣམས་བཟོ་སྒྲོས་དང་བྱིན་རླབས་གཉིས་ཀར་བཟང༌། འོན་ཀྱང་འདི་རྡོ་རྗེ་གདན་ནས་བྱོན་པར་གནང་ཞིང༌།
དབུས་ནས་སྤྱན་འདྲེན་དུས་དཀའ་མོ་བྱུང་ཟེར། བསམ་འགྲུབ་རྩེ་ནས་རྟག་བརྟན་གྱི་བར་ལ་དཀའ་ཚེགས་གང་ཡང་མ་བྱུང༌། གླང་ཆེན་སྨྱོན་པ་བཏུལ་བའི་སྐུ་བརྙན་ཡིན་པས། ཇོ་བོ་ཕྱོགས་ལས་རྣམ་རྒྱལ་དུ་མཚན་གསོལ་ནས། གཙང་ཁང་ཆེན་མོར་བཞུགས་སུ་གསོལ་བ་ཡིན། དེ་སྐབས་བོན་གོང་ནས་སོགས། གླེང་བརྗོད་བྱེད་དུས། སྟོན་པའི་རྣམ་ཐར་འདི་འཚུབ་པོ་རང་བྱུང་ཟེར། འཇིགས་འཇིགས་བྱེད་པ་སྐད་འདུག་ཆོས་ཉམས་ནི་མེད། རྣམ་རྟོག་ནི་རྒོད་འོ་རེ་བརྒྱལ།
སངས་རྒྱས་ཀྱི་རྣམ་ཐར་བཞེངས་པ་ལ་འཚུབ་ཡོང་ན། སངས་རྒྱས་ཀྱི་སྐུ་འདྲ་བཞེངས་པ་ལའང་འཚུབ་ཅིའི་ཕྱིར་མི་འོང༌། དེ་ལའང་ཡོང་ན། འཚུབ་མི་ཡོང་པའི་ལྷ་སྐུ་མི་སྲིད་པར་ཐལ། ཀླ་ཀློ་ཏུ་རུ་ཀའི་གྲུབ་མཐའ་དེ་ཀ་རང་དུ་གདའ། ལྷ་སྐུ་ཡིན་སྙམ་ནས་མི་གཟུགས་རྡབ་རྡོབ། རྒྱལ་འགོང་གི་སྡོད་ས་འདྲ་ལ་བློ་བཏོད་ལ། ཕར་ཧྲེང་ཚུར་ཧྲེང་གི་འདི་ཕྱི་གཉིས་མེད་དེ་ཁྱེད་རང་ཚོ་ལ་ཡོང་བ་ཡིན་སྙམ་པ་བྱུང༌། སྔ་སོར་ཕེབས་མཚམས་ནས་ངའི་ཡིད་ལ་ད་ལྟ་དཀའ་ལས་བྱས་ཀྱང༌། ཕུགས་རྟིག་པོ་རང་ཡང་མེད།
དེ་བས་རང་གི་དགོན་པར་ཕྱིན་པ་དགའ་སྙམ་པ་བྱུང་ཡང༌། ཕྱག་གཡོག་རྣམས་མ་སླེབ་པར་ལ་དགོངས་པ་ཞུ་མ་ནུས། མགྲོན་གཉེར་དཔོན་སླཽབ་མཚམས་ནས་ཡང་ཡང་དགོངས་པ་བཞུས་ཀྱང༌། དུས་གཟེངས་འཁྲུགས་ཆེས་པ་དང༌། བྱ་བྲལ་དེ་རྣམས་ལ་རྒྱང་ཙམ་འགོར། འབྲིང་འཚམས་ལྷོ་རྩ་ཁོག་ལ་ ལྟོས་པའི་དགེ་འདུན་ཚོགས་ཤིན་ཏུ་ཆེ་ཞིང༌། སྐྱེ་བོའི་སྦྱིན་གཏོང་གི་བར་དུ་མཐའ་རྒྱས་རང་མཛད་སོང༌། དངོས་གཞི་ཏེབ་རའི་ས་ཁུལ་ཡངས་ས་དེར། དགེ་འདུན་སྟོང་ཕྲག་གཉིས་ཙམ་འདུས་པའི་སྟེང་དུ། ངེད་ཀྱིས་དགེ་བའི་རྩ་བ་སྒྲིབ་གཉིས་བྱང་བ་དང་བྱང་ཆུབ་ཏུ་བསྔོ་བ་རྒྱས་པར་བྱས།
དེ་ནུབ་དགའ་ལྡན་རྩེར་སླེབ་ཞག་གཉིས་བསྡད། དེ་ནས་རྗེ་བླ་ཆེན་ཡེ་ཤེས་དྲུང་དང༌། སྡེ་པ་རང་དང་བཅས་ངེད་ཡོན་མཆོད་ཐམས་ཅད་ཀྱིས་ཟར་སྐྱ་རང་ཕེབས། སྔར་གྱི་སྐྱར་ཆོས་སྡེ་ནི་ལྷག་ལུས་ཕྲན་བུ་ཙམ་ལས་དེངས་འདུག་པས། དེར་ད་ལྟའི་ཆོས་འཁོར་བདེ་ཆེན་གྱི་གནས་གཞི་གཙུག་ལག་ཁང་དང་བཅས་པ་འདི་བཞེང་བའི་དགོངས་བརྟད་མཛད། གཏོར་ཆོག་རྒྱས་པ་དང་བཅས་པས་ས་བླང་བ་དང༌། མཆོད་ཡོན་གྱི་ཆོ་ག་སྔོན་དུ་འགྲོ་བས་ས་ཆོག་རྒྱས་པ་ཅིག་བྱས། བྱང་ཕུག་གི་ཇོ་བོ་ལ་མོས་པ་ཆེན་པོ་ཡོད་པས། དེ་རེས་ཀྱང་ཉིན་སྐོར་ཅིག་མཇལ་དུ་ཕྱིན། བྱང་ཕུག་པ་རྗེ་ཀུན་དགའ་ལེགས་པ་དེ།
ཤར་ཆེན་ཡེ་ཤེས་རྒྱལ་མཚན་གྱི་བུ་ཆེན་ཕྱག་ཚར་མ་ཡིན། ཁོང་གིས་བཞེངས་པའི་ལྷ་ཁང་ན། མཁའ་འགྲོ་རྒྱ་མཚོའི་འཁྱུད་ཡུམ་ཞལ་བཞི་ཕྱག་བཅུ་གཉིས་པ་བྲིས་འདུག་པའང་རྒྱུད་དང་མཐུན། དགྱེས་རྡོར་གྱི་རིགས་ཚོ་ཡང་བཀྲམ་གདན་ཁོ་ནར་བཞེངས་འདུགདཔལ་དུས་ཀྱི་འཁོར་ལོ་དབུས་ཀྱི་ཆ་ལ་བཞུགས་པ་སོགས། བློ་གྲོས་ཕུར་ཁུང་ཐུག་པ་མ་ཡིན་པའི་རྣམ་འགྱུར་ཚོར་འདུག་པས། ཕྱིས་ཀྱི་འགའ་ཞིག་ལ་རྒོད་བྲོ་བ་ཅིག་ཀྱང་བྱུང༌། དེ་ནས་སླར་ཡང་མཁར་ཆེན་དུ་ཕྱིན། གཤེད་དམར་གྱི་དབང་ཅིག་ཀྱང་བྱས། ཚེ་དབང་སོགས་རྐྱེན་སེལ་རྣམས་ཀྱང་ཕུལ། ལ་སྟོད་ལྷོ་ཕྱོགས་ཀྱི་དགོན་གྲྭ་རིགས་རྣམས་ཀྱིས་ཡོང་དགོས ་ དགོས་ཚུལ་བྱུང་རུང༌།
སླར་བསམ་འགྲུབ་རྩེར་གསངས་བརྡོལ་ཡོངས་ཁྱབ་དང་བསྟུན་ནས་དགོངས་རྫོགས་ཀྱི་མགོ་ལ་འགྲོ་དགོས་ཡོང་བའི་སྟབས། ཡར་ཕྱོགས་འགྲོ་བ་བཤོལ། གསང་སྔགས་རི་བོ་བརྒྱུ་ནས་དགེ་གྲོད་ཐུབ་ཕྱིན། རྟག་བརྟན་ཆོས་འཕེལ་གྱི་དགོན་པ་འདེབས་པའི་ས་ཆོག་དང་བཀོད་པ་རྣམས་ཀྱང་བྱས། དེ་རྗེས་ལྕིམ་ལུང་གི་བྱམས་གླིང་དུ་ མེས་པོའི་ཤུལ་བཞག་ལས། ཏཱ་ར་ནཱ་ཐའི་གསུང་འབུམ། རྒྱལ་ཁམས་པ་ཏཱ་ར་ནཱ་ཐས་བདག་ཉིད་ཀྱི་རྣམ་ཐར་ངེས་པར་བརྗོད་པའི་རྟོགས་བརྗོད་ཅེས་བྱ་བ་བཞུགས། - PAGE 90 -- PAGE 91 - - PAGE 1 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
