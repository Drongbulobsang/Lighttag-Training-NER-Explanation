གསུང་འབུམ། ཏཱ་ར་ནཱ་ཐ། （དཔེ་བསྡུར་མ།）
པོད ༨
རྣལ་འབྱོར་ཡན་ལག་དྲུག་པའི་སྙིང་པོ་སྟན་ཐོག་གཅིག་མའི་ཁྲིད་ཡིག
༄༅། །རྣལ་འབྱོར་ཡན་ལག་དྲུག་པའི་སྙིང་པོ་སྟན་ཐོག་གཅིག་མའི་ཁྲིད་ཡིག་བཞུགས།
ན་མོ་གུ་རུ་བུདྡྷཱ་བོ་དྷི་སཏྭ་བྷྱཿ འདིར་རྣལ་འབྱོར་ཡན་ལག་དྲུག་པའི་སྙིང་པོ་སྟན་ཐོག་གཅིག་ཏུ་གྲིལ་ནས་བསྒོམ་པའི་ཚུལ་འདི་ལྟར་བྱ་སྟེ། སྐྱབས་གནས་དཀོན་མཆོག་གསུམ་ལ་ཅི་མཛད་ཁྱེད་རང་ཤེས་སོ་སྙམ་པའི་བློས་འགེལ་གྱི་སྐྱབས་འགྲོ་དང༌། སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་འགོད་པར་འདོད་པའི་སེམས་བསྐྱེད་དང༌། རྩ་བའི་བླ་མ་ལ་མོས་གུས་གདུང་ཤུགས་དྲག་པོ་དུང་དུང་པ་ཞིག་ཀྱང་བྱ། དེ་ནས་སོར་སྡུད་ནི། མུན་ཁང་དངོས་སམ་རྗེས་མཐུན་པ་ཞིག་ཏུ་རྐང་པ་རྡོ་རྗེའི་སྐྱིལ་ཀྲུང༌། ལག་པ་ཁུ་ཚུར་བརླ་བཞགསྒལ་ཚིགས་དྲང་པོར་བསྲང༌། རོ་སྟོད་སྒྱེད།
མགྲིན་པ་ཅུང་ཟད་དགུགལྕེ་རྩེ་རྐན་ལ་སྦྱར། མིག་ཧ་ཅང་མ་ཕྱེ། ཧ་ཅང་མ་བཙུམ་པའི་ངང་ནས། གཙུག་ཏོར་དུ་ལྟ་བའི་ཚུལ་གྱིས་ལྟ་སྟངས་གྱེན་དུ་བཟློག ། རླུང་རོ་ལན་གསུམ་བསལ་ལ། དབུགས་རང་བབས་སུ་བཞག་སེམས་དུས་གསུམ་གྱི་རྣམ་པར་རྟོག་པའི་སྤྲོས་པ་ཐམས་ཅད་སྤངས་ཏེ། ལྟ་སྟངས་གང་དུ་གཏད་པའི་ནམ་མཁའ་ནག་ཐིང་ངེ་བ་དེ་ལ་སེམས་མི་འཕྲོ་བའི་རྟེན་ཙམ་བྱས་ཏེ། ཧ་ཅང་མི་བསྒྲིམས། ཧ་ཅང་མི་གློད་པར་བཟོ་མེད་དུ་ཤིག་གེ་མཉམ་པར་བཞག་སྟེ། མཚན་མོའི་རྣལ་འབྱོར་རོ། །
སྤྲིན་དང་བསེར་བུ་མེད་ཅིང་ནམ་མཁའ་དྭངས་པའི་སྐབས། ལུས་དང་མིག་ལ་ཉི་འོད་མི་འཕོག་པར་བྱས། མིག་ཤིན་ཏུ་གདངས་ཏེ་ནམ་མཁའ་སྔོ་བསང་ངེ་བ་ལ་ལྟ་ཞིང༌། གཞན་བསྒོམ་ཚུལ་སྔར་དང་འདྲ་བར་བྱ་སྟེ། ཉིན་མོའི་རྣལ་འབྱོར་ རོ། ། དེ་ལྟར་ཉིན་མཚན་གྱི་རྣལ་འབྱོར་གཉིས་གཅིག་ཏུ་གྲིལ་ཏེ་བསྒོམས་པས་དུ་བ་ལ་སོགས་པའི་རྟགས་བཅུ་མངོན་དུ་འགྱུར་ཏེ། དེ་ལྟར་ཡང་སེམས་པ་ཐམས་ཅད་ཡོངས་སྤངས་ནས། ། དབང་པོ་ཐམས་ཅད་བཟློག་པར་བྱ། ། དགོན་པ་དབེན་པའི་གནས་སུ་ནི། ། གཉིས་པ་ཐམས་ཅད་རྣམ་པར་སྤངས། །
མིག་དག་སྟེང་དུ་བཟློག་ནས་ནི། ། སྨིན་མའི་དབུས་སུ་སེམས་བྱས་ན། ། མི་བཟད་མུན་པ་ལྟ་བུར་ནི། ། སྒྲུབ་པོས་དང་པོར་མཐོང་བར་འགྱུར། ། ཞེས་རྀ་གི་ཨ་རལླྀ་ལས་སོ། ། དེ་ནས་བསམ་གཏན་བསྒོམ་པར་བྱ་སྟེ། སོ་སོར་སྡུད་པའི་རྣལ་འབྱོར་དང་མཚུངས་པ་ལས། ཇི་ལྟར་མཐོང་བའི་སྟོང་གཟུགས་ཀྱི་སྣང་བ་ཞིག་ལ་གོང་དུ་བཤད་པའི་ལྟ་སྟངས་ཉིད་གཡོ་བ་མེད་པར་བལྟ་ཞིང་སེམས་ཀྱང་གཟུགས་བརྙན་དེ་ལ་ཆེ་རེ་གཏད། བློས་བྱས་ཀྱི་བཟོ་བཅོས་མི་བྱེད། སྟོང་གཟུགས་དེ་ཁའི་རང་ཞལ་ལ་རིག་གེ་བལྟས་པས།
སྣང་བ་མ་འགགས་ཤིང༌། ཡུལ་དུས་རང་བཞིན་འདི་ལྟ་བུ་ཞེས་བརྗོད་དུ་མེད་ཅིང་སྤྲོས་པ་དང་བྲལ་བ་དེ་ངོས་ཟིན་ཞིང་རིག་པར་བྱ། དེ་ནི་ཤེས་རབ་ཀྱི་ཡན་ལག་ཡིན་ཞིང༌། དེ་ལས་རྟགས་སྣང་རང་སེམས་སུ་མྱོང་བའི་རྟོག་པ་དང༌། དེ་ཉིད་མཚན་མ་དང་བྲལ་བར་རིག་པའི་དཔྱོད་པ་དང༌། ལུས་སེམས་ལ་དགའ་བདེ་དང༌། ཡུལ་དང་ཡུལ་ཅན་དབྱེར་མེད་དུ་འདྲེས་པའི་བདེ་བ་ཤིན་ཏུ་སྦྱངས་པ་སྟེ་ཡན་ལག་ལྔ་པོ་དེ་དག་རིམ་གྱིས་སྐྱེ་བར་འགྱུར་རོ། ། སྟོང་གཟུགས་ལ་བསྟན་པ་མ་ཐོབ་ན་མཉམ་བཞག་ཏུ་སོར་སྡུད་ཉིད་བསྒོམ་ཞིང༌། ཐུན་མཚམས་སུ་བྱེད་བཅིངས་ཕལ་ཆེར་ཕྱོགས་འདྲ་བར་བྱས་ནས། ཐ་མལ་ལས་སྣང་གི་སྟེང་དུ་ཆེར་རེ་ལྟ་ཞིང༌།
དེའི་རང་བཞིན་གསལ་ལ་ངོས་བཟུང་མེད་པ་དེ་རང་ངོ་ཤེས་ཙམ་བྱས་ཏེ་བསྐྱངས། མཉམ་རྗེས་དེ་གཉིས་གོམ་པ་ལས་བསམ་གཏན་གྱི་ཡན་ལག་འཕྲལ་ཏུ་སྐྱེ་བར་འགྱུར་རོ། ། དེ་ལྟར་ཡང༌། གསང་བ་གསུམ་འབྱུང་རྟོག་པ་སྟེ། ། དེ་ཡི་ལོངས་སྤྱོད་དཔྱོད་པའོ། ། དགའ་དང་འདྲ་བ་གསུམ་པ་སྟེ། ། བདེ་བས་བསྡུས་པ་བཞི་པའོ། ། ཤེས་དང་ཤེས་བྱ་བྱུང་ཟད་པའི། ། རང་སེམས་ལྔ་པར་ཤེས་པར་བྱ། ། ཞེས་འདུས་པ་ཕྱི་མ་ལས་སོ། །
སྲོག་རྩོལ་གྱི་ཡན་ལག་ནི། ལུས་ཀྱི་བྱེད་བཅིངས་གཞན་དང་འདྲ་བ་ལ་ལྟ་སྟངས་བདུད་རྩི་འཁྱིལ་བའི་ལྟ་བ་སྟེ། སྨིན་མཚམས་ཀྱི་ཐད་ཀར་ཧྲིག་གེ་ལྟ་བ་ཡིན། ངག་གི་གནད་རླུང་རོ་དགུ་ཕྲུགས་སུ་བུས་ལ། རླུང་ཕྱིར་ཅུང་ཟད་ཅིག་བཟུང་བའི་སྐབས། འོག་སྒོ་བསྡམ་ལ་ཐུར་སེལ་ལྟེ་བ་ཙམ་དུ་ཤུག་དྲག་པར་འཐེན། སྟེང་རླུང་ཨོཾ་གྱི་སྒྲར་མོས་པ་དང་བཅས་ཏེ་ཤར་གྱིས་དྲངས་ལ་ལྟེ་བར་བསྒྱུར་ཐབས་སུ་མནན། འོག་རླུང་དྲག་ཏུ་དྲངས། ཅུང་ཟད་མི་བདེ་ན་སླར་ཡང་རྔུབ་ཆུང་བྱས་ཏེ། འཐེན་གནོན་བྱ།
དེ་དག་གི་བར་དུ་རླུང་གནས་པ་ཧཱུཾ་གི་གདངས་སུ་མོས། དེ་ནས་དལ་བུས་ཕྲ་ལ་རིང་བའི་ཤུགས་ཀྱིས་ཕྱིར་བཏང་སྟེ་ཨཱཿཡིག་གི་གདངས་སུ་མོས་པ་བྱའོ། ། ཚུལ་དེ་ཡང་ནས་ཡང་དུ་གོམ་པར་བྱ་བ་ལས། སེམས་ཀྱི་གནད་ནི་ཡི་གེ་འབྲུ་གསུམ་གྱི་གདངས་སུ་མོས་པ་ཡུད་ཙམ་རེས་ཆོག་ལ། གཙོ་བོར་རླུང་འཇུག་གནས་ལྡང་གསུམ་ཐམས་ཅད་ལ་སྟོང་གཟུགས་དང་རླུང་གི་རེག་བྱ་ཉམས་སུ་མྱོང་བའི་ཤེས་པ་གཅིག་ཉིད་རང་གི་རིག་པའི་ཚུལ་གྱིས་མཉམ་པར་འཇོག་སྟེ། ཅུང་ཟད་གོམས་ན་རླུང་ཕྱིར་འགྲོ་བའི་སྐབས་སྟོང་གཟུགས་ཉིད་ལ་བསྒྲིམ་པའི་ཚུལ་གྱིས་བསྒོམ། ནང་དུ་ཡོང་བའི་སྐབས་གཟུགས་སྣང་ཉིད་སེམས་ཀྱི་ངོ་བོར་མྱོང་བར་བྱས་ནས་སེམས་ཉིད་ལ་མཉམ་པར་བཞག ། གནས་པའི་སྐབས་རླུང་དང་སྟོང་གཟུགས་སེམས་གསུམ་ལ་ཆ་མཉམ་དུ་མཉམ་པར་བཞག་པ་ལས། མྱོང་བ་པོ་འམ། ཚོར་བ་པོ་འམ།
རིག་པ་པོ་འམ། མཐོང་བ་པོ་དབྱིངས་སུ་ཡལ་བ་དེ་ལ་འབད་རྩོལ་མེད་པར་བཞག་གོ ། དེ་ལྟར་ཡང༌། བདག་ཉིད་རིག་པས་རྐང་མཐིལ་བར། ། ཐམས་ཅད་རླུང་གིས་ཀུན་བཀང་སྟེ། ། བུམ་པ་ཅན་ལ་བརྟེན་བྱས་ནས། ། བྱ་བ་གསུམ་གྱིས་གཞོམ་པར་བཤད། ། ཅེས་སྡོམ་པ་འབྱུང་བ་ལས་སོ། ། ཐུན་མཚམས་སུ་སེམས་རྣམ་པར་མི་རྟོག་པ་དང༌། ངག་བུམ་པ་ཅན་གྱི་ངང་ནས།
མགོ་བོ་དང༌། ལག་པ་དང༌། རྐང་པ་དང༌། ཁོང་སྟོད་དང༌། ཁོང་སྨད་རྣམས་ལག་ལེན་བཞིན་ཕུར་མཉེ་མང་དུ་བྱ། མགོ་བོ་བསྐོར་ཞིང་འཕང༌། རོ་སྟོད་གཅུ། རྒྱ་མཚོ་བསྐྱོད། ཞགས་པ་འཕང༌། ལག་པ་གཡབ།
རྐང་པ་བརྐྱང་བསྐུམ་དང་འཐེན་ཞིང་བརྡུང༌། （《ཛཾ》+རྐང་པ་ནས་ལུས་ཐམས་ཅད） རྒྱབ་འཕར་བྱ། སྐྱིལ་ཀྲུང་བཏེག་ཅིང་རྡེབ། དེ་ཉིད་ཡང་དང་ཡང་དུ་བྱ་བ་ལས། དང་པོར་དལ་བུ་དལ་བུས་བྱ། ཕྱིས་དྲག་ཅིང་ཤུགས་ཆེ་བར་བྱ། གཞན་ཡང་ཧ་རིང་ཧ་ཐུང་དང་འབེབས་ཆེ་ཆུང་ཡང་ཅི་རིགས་པ་བྱའོ། ། དེ་ནས་འཛིན་པའི་ཡན་ལག་ནི། སྲོག་རྩོལ་དེ་ཉིད་ལ་བརྟེན་ནས་ཤུགས་ལ་སྐྱེ་བ་ཡིན་ཏེ། འོན་ཀྱང་ལྟེ་བར་གྲུབ་ཟིན་ནས་སྙིང་ག་དང་མགྲིན་པ་དང་དཔྲལ་བ་དང་གཙུག་ཏོར་རྣམས་སུ་བུམ་ཅན་མ་གྲུབ་པ་གྲུབ་པའི་ཕྱིར་དང༌།
ལྟེ་བ་སོགས་ལྔ་ཆར་དུ་གྲུབ་ནས་རླུང་སེམས་དབུ་མའི་ཐིག་ལེར་འཆིང་བའི་ཕྱིར་དང༌། འཆིངས་ནས་བརྟན་པར་བྱ་བའི་ཕྱིར་སྒོམ་པ་ནི་ཁྱད་པར་རོ། ། ཡན་ལག་འདི་གཉིས་ཀྱི་བོགས་འདོན་དུ་ཧཱུཾ་རིང་དྲག་པོས་ཐུར་སེལ་གྱེན་དུ་དྲངས་ཤིང༌། ཧཱུཾ་ཐུང་གི་སྟེང་རླུང་བརྔུབས་ནས་ཀྱང་ཐུར་སེལ་འདྲེན་པ་  བསྟུད་མར་ལན་མང་དུ་བསྒོམ་  ལུས་གནད་འཕོང་སྟེགས་བཙུད་ལ་ཙོག་པུ་བྱ། ལག་པ་བརླ་ནང་ནས་རྒྱུད་རྐང་པའི་ངར་གདོང་ནས་འཐེན་པའོ། ། ཡང་རླུང་ཕྱིར་བཟུང་བའི་ངང་ནས་ཧཱུཾ་རིང་གིས་དྲངས་ཏེ། འོག་སྒོ་གཉིས་སུ་རེ་མོས་ཀྱི་དྲག་ཏུ་བསྡིགས ། ཡང་  ཕྱིར་བུས་ནས་ཀྱང་འོག་སྒོ་གཉིས་སུ་ཤུགས་ཡང་ཡང་བཅུག་གོ །
འདི་ལ་ལུས་གནད་སྔར་དང་མཚུངས་པའམ།  སྒྱིད་པ་གཉིས་པར་ལྷུ་  ལ་བཀལ་ཏེ། ལག་པའི་ཤུགས་ཀྱིས་བྱིན་པ་གཉིས་གྱེན་ལ་འདེགས། འདི་གཉིས་ཀ་ལ་མ་ནིང་གི་རླུང་ཤུགས་བསྐྱེད་པའི་ངང་ནས། འོག་སྒོ་བརྡམས་ཀློད་དྲག་པོ་མང་དུ་བྱེད་པ་དང༌།  སྟེང་རླུང་ཁ་དང་སྣ་རེ་མོས་ནས་རྔུབ་སྟེ་མགྲིན་པར་མིང་ནས་ལྟེ་བར་འཕུལ་བ་དང༌།  སྒྲེགས་པ་འདོན་པ་ཡང་ཡང་བྱའོ། ། ཡང་དེ་རྣམས་  རྐང་རྩེ་ས་ལ་བཙུགས། དཔུས་མོ་གཤོག་པ་ལྟར་བརྐྱངས། ལག་པ་  མདུན་  རྒྱབ་ཏུ་བརྐྱང་བས་ཀྱང་རུང་ངོ༌། །
རླུང་སྦྱོར་གསུམ་པོ་འདི་ནི་ཧཱུཾ་ཕཊ་སྦྱོར་བའི་མན་ངག་དང་དགོས་པ་གཅིག་པ་ལས། འདི་ཤིན་ཏུ་རྣོ་སྟེ་གཡས་གཡོན་སྲོག་ཐུར་མཐའ་དགའ་བསྲེ་ བའོ། ། ཐུན་མཚམས་སུ་སྔར་བཞིན་ལུས་སྦྱོང་ལ་འབད། དེ་ལྟར་ན། གཡས་གཡོན་དང་སྟེང་འོག་གི་རླུང་རོ་གཅིག་ཏུ་བསྲེ་བ་ནི་སྲོག་རྩོལ་ཡིན་ལ། དེ་ཉིད་དབུ་མར་ཐིམ་པར་བྱེད་པ་ནི་འཛིན་པའོ། ། འཛིན་པ་འདི་ལས་བདེ་དྲོད་ཀྱི་ཉམས་དང༌། གཞོམ་མེད་ཀྱི་སྒྲ་དང༌། སྲིད་པ་གསུམ་གྱི་སྣང་བརྙན་རབ་འབྱམས་འབྱུང་སྟེ། དེ་ལྟར་ཡང༌།
ཆོས་འབྱུང་ལས་སྐྱེས་ཡེ་ཤེས་ནི། ། མཁའ་མཉམ་ལྷན་ཅིག་ཐབས་དང་བཅས། ། ཐབས་དང་ཤེས་རབ་རང་བཞིན་ལ། ། འཇིག་རྟེན་གསུམ་པོ་དེ་ལས་སྐྱེས། ། ཞེས་དགྱེས་བ་རྡོ་རྗེ་ལས་སོ། ། རྗེས་དྲན་ནི། བདག་ཉིད་དུས་འཁོར་བདེ་དགྱེས་གཤིན་རྗེ་གཤེད་ལ་སོགས་པ། ལྷག་པའི་ལྷ་ཡབ་ཏུ་གསལ་བ་སྟོང་གཟུགས་དང་རོ་གཅིག་ཏུ་གསལ་བར་བྱས། ལས་སམ་ཡེ་ཤེས་ཀྱི་ཕྱག་རྒྱ་གང་ཡིན་ཡང་རུང་སྟེ།  དེ་ལའང་སྟོང་གཟུགས་ཀྱིས་རྒྱས་བཏབ་  རྗེས་ཆགས་ཀྱི་སྤྱོད་པ་སྔོན་དུ་འགྲོ་བས།
དབང་པོ་གཉྀས་མཉམ་པར་སྦྱར་ཞིང༌།  དེ་ལས་དགའ་བ་བཞི་ངང་གིས་སྐྱེ་བར་འགྱུར་ལ།  རེ་རེ་བཞིན་བཟུང་བཟློག་ཁྱབ་  པའི་གནད་རེ་ཚང་བར་བྱས་ནས། བྱང་ཆུབ་ཀྱི་སེམས་གསང་བའམ་ནོར་བུར་འོངས་པ་ན། སྲོག་  ཕྱིར་བསལ་ཞིང༌། ཐུར་སེལ་དྲག་ཏུ་  གློད་པས་  རྩ་ལྟེམ་པར་འགྱུར་ཞིང༌། མ་ནིང་གི་རླུང་ཤུགས་དང་ལྡན་པས་རླུང་  བཟློག་པར་འགྱུར་ལ། དེ་ཉིད་མར་ཡང་ཡང་  ནང་གི་གཏུན་བརྡུང་གི་སྦྱོར་བས་རྦ་རླབས་ཞི་བར་འགྱུར་ཏེ། དེ་ལྟར་ལུས་ངག་འདྲེས་པའི་གནད་གསུམ་དང༌།
སེམས་སྟོང་གཟུགས་ཕྱག་རྒྱ་ཆེན་པོ་ལ་མཉམ་པར་བཞག་པའི་གནད་དེ། གནད་བཞི་ལྡན་གྱིས་འཕོ་མེད་དུ་བཟུང༌། སྲོག་ལ་ལོངས་སྤྱོད་ཀྱི་རླབས་  གཞན་གྱིས་དགག་པ་དང༌། ཐུར་སེལ་ལ་དབུ་མའི་ལམ་  བདག་ཉིད་ཀྱིས་དགག་པའང་བཤད་དོ། ། དེ་ནས་ནང་གི་  ཧཱུཾ་སྦྱོར་དང་ཐུར་སེལ་བསྣོལ་མ་ཁོང་སྒྲ་དང་བཅས་པ་དང༌། སྟོབས་ཀྱི་ཧཱུཾ་དྲག་པོ་རྣམས་ཀྱིས་བྱང་ཆུབ་ཀྱི་སེམས་འཁོར་ལོ་དྲུག་ཏུ་ཡང་བཟློག་པར་བྱའོ། །  དེ་དག་རེ་རེ་བཞིན་གྱི་མཐར་ཡང་ལུས་གྱི་གནས་རྣམས་དྲག་ཏུ་གཅུད་ཅིང་སྤྲུགས་པས་ཁྱབ་པར་བྱ། དེ་ལྟར་གནད་གསུམ་ལན་ཅི་རིགས་པར་སྦྱངས་ནས། མཐར་འདི་ལྟར་བྱ་སྟེ།
 ཙོག་པུ་འཕོངས་སྟེགས་ཅུང་ཟད་བཅས། ལག་པ་གཉིས་མདུན་དུ་བཙུགས་ལ། འོག་རླུང་བསྣོལ་མ་ཤུགས་བསྐྱེད་པ་ལན་དགུ་བྱ། དམིགས་པ་ནོར་བུ་ལ་གཏད། མཐར་ལུས་ཐམས་ཅད་གཅུ་ཞིང་དྲག་ཏུ་སྤྲུགས་ལ་མཇུག་ཏུ་ལན་གསུམ་བརྡེབ། ཡང་  དེ་ཉིད་ལས་སྲོག་རླུང་དྲག་ཏུ་ཕྱིར་བསལ།  ཐུར་སེལ་  གཡས་གཡོན་དབུས་གསུམ་དུ་  འཐེན་ཞིང༌། ལྟོ་བ་  འགྱུར་བ་ལན་དྲུག་བྱ། དམིགས་པ་གསང་བ་དང་ལྟེ་བ་ལ་གཏད།
དྲུག་པོ་རེ་རེའི་མཐར་ཡང་གཅུད་སྤྲུགས་རྡེབ་པ་གསུམ་གོང་བཞིན་  བྱེད།  དེ་ནས་ལག་པ་སྟོད་  སྐྱིལ་  བཅས་ནས།  ཁ་སྦྱོར་སྟོད་དུ་དྲང་པ་ལན་གསུམ། དམིགས་པ་སྙིང་ག་དང་མགྲིན་པར་གཏད། རེ་རེའི་མཐར་ཡང་གཅུད་སྤྲུགས་རྡེབ་པ་སྔར་བཞིན་བྱ། དེ་ནས་ལག་པ་བརྐྱངས། སོར་མོ་ཕྲལ་ཏེ་བསྟན། གདོང་གཡས་གཡོན་དུ་བསྒྱུར། ལྟག་པ་བསྲང་སྟེ་མགོ་དགུགལག་པ་དང་ལག་སོར་ལའང་ཤེད་བཅུགསྲོག་ཐུར་རང་འགགས་ལས་མ་ནིང་གི་ཤུགས་སྟེང་དུ་དྲག་ཏུ་དྲངས། དམིགས་པ་དཔྲལ་བ་དང་སྤྱི་བོར་གཏད་དེ་ལན་གཅིག་གོ །
གཅུད་སྦྲགས་རྡེབ་པ་གོང་བཞིན་བྱ། དེ་ནས་བུམ་ཅན་དང་མ་ནིང་སྤྲུགས་པའི་ངང་ནས་རྐང་པ་དང༌། རྐང་སོར་བརྐྱང་བསྐུམ་  བཅུད་པ་ལན་དགུ་དང་བཅས་ཏེ་འོག་སྒོ་འབྱེད་འཛུམ་དྲག་ཏུ་བྱ། སྤྲུག་པ་རྡེབ་པ་མང་དུ་བྱེད། ལག་པ་གཉིས་ཕྱི་ནང་གཉིས་ནས་  ་ངར་གདོང་ནས་འཇུས་ཏེ།  སྟོད་སྨད་གཡས་གཡོན་ཐམས་ཅད་དྲག་ཏུ་བསྲུབས།  དེ་ནས་སྤྲོ་ན་སེང་གེ་རྣམ་རོལ་ཡང་བྱེད་ཅིང༌། མཐར་འབེབས་ཆུང་དང། ཏེ་ཏེ་བརྡུང་བ་མང་དུ་བྱ། དེ་དག་གི་མཐར་ལུས་གནད་ལྟ་སྟངས་བཅས་ཏེ་བུམ་པ་ཅན་ལན་བདུན་ཙམ་གྱིས་རླུང་དང་བསྲེ།
སེམས་འོད་གསལ་སྟོང་གཟུགས་ལ་མི་གཡོ་གསུམ་ལྡན་གྱི་སྒོ་ནས་མཉམ་པར་བཞག་གོ ། དེ་ལྟར་ཡང༌། བྱེད་པ་བཅིང་པའི་སྦྱོར་བ་ཡིས། ། ས་གསུམ་པོ་ནི་བསྒྲུབ་པར་བྱ། ། ཞེས་རྡོ་རྗེ་བདུད་རྩིའི་རྒྱུད་ལས་སོ། ། འདི་གནད་དུ་སོང་ན་སྟོང་གཟུགས་དང་སེམས་གནས་ལ། དེ་མ་ཐག་ཏུ་བོགས་འབྱིན་པར་འགྱུར་རོ།། རྗེས་དྲན་གྱི་མན་ངག་བསྡུས་པ་འདི་ནི་ཡན་ལག་སྔ་མ་རྣམས་ཀྱི་སྤོགས་ཆོག་དཔལ་དུས་ཀྱི་འཁོར་ལོའི་རྒྱུད་ལས་གསལ་བར་གསུངས་པ། བཙན་ཐབས་ནཱ་དའི་སྦྱོར་བ་ཞེས་བྱ་བ་དེ་ཉིད་དངོས་ཡིན་ལ། རྗེས་དྲན་གྱི་སྒྲུབ་པའམ་རྒྱུ་ཆེས་ཟབ་པ་སྟེ་ཐུག་ཕྲད་དུ་དོན་སྟོན་པ་ཡིན་ནོ། །
དེ་དག་ལ་ཉམས་གང་སྐྱེས་བྱུང་རྒྱལ་དུ་ལེགས་པར་བསྐྱངས་པས། གེགས་དང་གོལ་ས་ཐམས་ཅད་ལས་རང་གྲོལ་ཏེ། ཡོན་ཏན་ཐམས་ཅད་གོང་འཕེལ་ཏུ་འགྱུར་བ་ཡིན་ནོ། ། དེ་ནས་ཏིང་ངེ་འཛིན་ནི་ད་ལྟ་ལས་དང་པོ་པས་ནི་མོས་སྒོམ་དུ་བྱ་བ་ཙམ་ཡིན་ལ། དེའི་རང་བཞིན་ནི་འདི་ལྟ་སྟེ། སྟོང་གཟུགས་ཕྱག་རྒྱ་ཆེན་མོས་ཞུ་བདེ་ཡང་ཡང་དྲངས་པ་ན། མི་རིང་བར་མི་འགྱུར་བའི་བདེ་བ་ཞེས་བྱ་བ། འདོད་ཆགས་ཆེན་པོ་ཐིག་ལེའི་འགྲོས་ལས་ཤར་བའི་ལྷན་ཅིག་སྐྱེས་པ་དང་སྟོང་གཟུགས་ངོ་བོ་གཅིག་ཏུ་གྱུར་པ་སྟེ། ཟུང་འཇུག་དེའི་ངོ་བོ་ལ་དབྱེ་བ་མེད་ཀྱང༌། རྣལ་འབྱོར་པའི་བློའི་རྟོགས་ཚུལ་ལ་ལས་རླུང་ཉི་ཁྲི་ཆིག་སྟོང་དྲུག་བརྒྱ་འགགས་པའི་དབྱེ་བས་  མི་འགྱུར་བའི་བདེ་བ་ཡང་དེ་སྙེད་དུ་འགྱུར་ཞིང༌།
འཁོར་ལོ་དྲུག་ཏུ་རླུང་འཕོ་བ་བཅུ་གཉིས་འགགས་པའི་ས་བཅུ་གཉིས་ཀྱི་དབང་ཕྱུག་ཏུ་འགྱུར་བ་དང༌། རྡུལ་གྱི་དྭངས་མ་གཙུག་ཏོར་ནས་ནོར་བུའི་བར་དུ་ཆ་བཅུ་གཉིས་སུ་བརྟན་པར་གྱུར་པས། བདེན་དོན་རྣམ་པ་བཅུ་གཉིས་ཀྱི་བདག་ཉིད་དང༌། དཀར་པོ་སྙིང་སྟོབས་ཀྱི་དྭངས་མ་ནོར་བུ་ནས་སྤྱི་བོའི་བར་དུ་དགའ་བ་བཅུ་དྲུག་གི་རིམ་པས་བརྟན་པའི་ཕྱིར། དེ་ཉིད་རྣམ་པ་བཅུ་དྲུག་མངོན་དུ་འགྱུར་ཏེ། རླུང་དག་པས་ནི་ཐོགས་བཅས་རྣམས་གནས་འགྱུར་བར་བྱེད། རྩ་ཁམས་དག་པས་ཀྱང་རླུང་གནས་གྱུར་པར་བྱེད། དཀར་པོ་དག་པས་ཤ་ཁྲག་ལ་སོགས་པ་སྦྱོང་བར་བྱེད། དམར་པོ་དག་པས་རུས་པ་དང་རྐང་སོགས་སྦྱོང་བར་བྱེད་དོ། ། དེ་ལྟར་ན་སྙིང་སྟོབས་ཏེ་ཁུ་བ་དག་པས་འཁོར་བའི་ལུས་སྤངས་ནས་སྐུ་རྡོ་རྗེའི་གྲལ་དུ་ཆུད།
རྡུལ་ཏེ་དམར་ཆ་དག་པས་འཁོར་བའི་དག་སྤངས་ནས་གསུང་རྡོ་རྗེའི་གྲལ་དུ་ཆུད། མུན་པ་སྟེ་རླུང་གི་ཁམས་དག་པས་འཁོར་བའི་ཡིད་སྤངས་ནས་ཐུགས་རྡོ་རྗེའི་གྲལ་དུ་ཆུད། བརྟེན་པ་སེམས་ཉོན་མོངས་པའི་རྣམ་རྟོག་ཅན་དེ་འགགས་པས། བཞི་པའི་གནས་སྐབས་འཛག་བདེ་དག་ནས། སེམས་ཉིད་ཡེ་ཤེས་རྡོ་རྗེའི་གྲལ་དུ་ཆུད། དེ་ལྟར་རྡོ་རྗེ་བཞི་དབྱེར་མི་ཕྱེད་བའི་བདག་ཉིད་རྡོ་རྗེ་འཆང་ཆུང་ངུའི་གནས་ཐོབ་པས། རྡོ་རྗེ་སེམས་དཔའ་ཞེས་ཐ་སྙད་གདགས་སོ། ། དེ་ལྟར་ཡང༌། ཡན་ལག་བཅུ་གཉིས་འགགས་པ་ཡིས། ། དུས་སྦྱོར་རྣམས་ནི་མི་འབབ་ཕྱིར། །
ས་རྣམས་བཅུ་གཉིས་ཞེས་བྱ་བ། ། གནས་ལ་སོགས་པ་དོན་དམ་ པའོ། ། ཞེས་དང༌། མཆོག་ཏུ་མི་འགྱུར་སྐད་ཅིག་ནི། ། སྟོང་ཕྲག་ཉི་ཤུ་རྩ་གཅིག་དང༌། ། དྲུག་བརྒྱ་ཡོངས་རྫོགས་རྒྱལ་པོ་ཆེ། ། རྡོ་རྗེ་སེམས་དཔའ་རང་ཉིད་ འགྱུར། ། ཞེས་དང་པོའི་སངས་རྒྱས་རྩ་བའི་རྒྱུད་ལས་སོ། ། དེ་ནས་ཀུན་ཏུ་འོད་ཀྱི་ས་དང༌། བདུད་རྩིའི་འོད་དང༌།
ནམ་མཁའི་འོད་དང༌། རྡོ་རྗེའི་འོད་དང༌། རིན་ཆེན་འོད་དང༌། པདྨའི་འོད་དང༌། སངས་རྒྱས་ཀྱི་ལས་བྱེད་པའི་ས་དང༌། དཔེ་མེད་པའི་ས་དང༌། དཔེ་ཐམས་ཅད་པའི་ས་དང༌། ཤེས་རབ་འོད་ཀྱི་ས་དང༌། ཐམས་ཅད་མཁྱེན་པའི་ས་དང༌། སོ་སོའི་བདག་ཉིད་རིག་པའི་ས་སྟེ་ས་བཅུ་གཉིས་སུ་རྣམ་པར་བཞག་པ་རྣམས་བགྲོད་ནས་རྫོགས་པའི་སངས་རྒྱས་རྡོ་རྗེ་འཆང་ཆེན་པོ་སྲིད་པའི་བདག་པོ།
ཕྱོགས་བཅུ་དུས་གསུམ་རབ་འབྱམས་མཐའ་ཡས་པ། མ་ལུས་ཤིང་ལུས་པ་མེད་པའི་ཁམས་གསུམ་གྱི་དབང་ཕྱུག་དམ་པ་ཐོབ་པ་ཡིན་ནོ། ། སོ་སོར་ཉམས་མྱོང་ཅུང་ཟད་སྐྱེས་ནས། ཐུན་གཅིག་ལ་སྲོག་རྩོལ་གྱི་མཐར་བོགས་འདོན་རྗེས་དྲན་དང་བཅས་པ་བསྒོམ། ཐུན་གསུམ་སོར་བསམ་བསྒོམ་པ་དང༌། ཡང་ན་ཐུན་གཉིས་སྲོག་རྩོལ་དང་ཐུན་གཉིས་སོར་སྡུད་བསྒོམ་པ་སོགས་བྱའོ། ། དེ་ལྟར་ཟབ་ལམ་རྡོ་རྗེའི་རྣལ་འབྱོར་གྱི་མན་ངག་སྙིང་པོ་ལས་ཀྱང་སྙིང་པོར་གྱུར་པ། གསང་བ་ལས་ཀྱང་ཆེས་གསང་བ། ཟབ་པ་ལས་ཀྱང་ཆེས་ཟབ་པའི་ཡི་གེ་བླ་མའི་ཞལ་ལུང་མ་སྦས་ཤིང་ཤིན་ཏུ་གསལ་བར་བསྟན་པ་འདི་ནི། ཟབ་དོན་ཉམས་ལེན་ལྷུར་བྱེད་པ་རྣམས་ལ་ཉེ་བར་མཁོ་བར་མཐོང་ནས།
རྒྱལ་ཁམས་པ་ཏཱ་ར་ནཱ་ཐས་རི་ཁྲོད་ཆེན་པོ་ཇོ་ནང་དུ་ངེས་པར་བརྗོད་པའོ། ། དར་རྒྱས་འཕེལ། རང་ལུགས་ཀྱི་ཉམས་ཁྲིད་མ་ཐོབ་པ་ལ་གསང་ཞིང་སྦ་བར་ བྱའོ།། །། རྒྱས་གདབ་ཡིན། དགེའོ། ། ཞུས་དག་གོ ། མངྒ་ལཾ།། །། མེས་པོའི་ཤུལ་བཞག་ལས། ཏཱ་ར་ནཱ་ཐའི་གསུང་འབུམ། རྣལ་འབྱོར་ཡན་ལག་དྲུག་པའི་སྙིང་པོ་སྟན་ཐོག་གཅིག་མའི་ཁྲིད་ཡིག་བཞུགས།
-PAGE 254--PAGE 253--PAGE 252-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
