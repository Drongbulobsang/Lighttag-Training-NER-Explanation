གསུང་འབུམ། སངས་རྒྱས་ཕུན་ཚོགས།
པོད ༢༣
འཇམ་དཔལ་དཀར་པོ་དཔའ་བོ་གཅིག་སྒྲུབ་ཀྱི་ཆོས་སྐོར་བློ་གྲོས་པདྨོ་ཁ་འབྱེད།
༄༅། །འཇམ་དཔལ་དཀར་པོ་དཔའ་བོ་གཅིག་སྒྲུབ་ཀྱི་ཆོས་སྐོར་བློ་གྲོས་པདྨོ་ཁ་འབྱེད་ཅེས་བྱ་བ་བཞུགས་སོ།། ཨོཾ་སྭ་སྟི། དཔལ་ལྡན་བླ་མ་མཆོག་དང་དབྱེར་མེད་པའི། ། བཅུ་དྲུག་ལང་ཚོ་མཚན་དཔེའི་རྒྱན་གྱིས་སྤྲས། ། ཞལ་གཅིག་ཕྱག་གཉིས་མཆོག་སྦྱིན་གླེགས་བམ་ཅན། ། གངས་རིའི་མདོག་ཅན་འཇམ་དཔལ་རྒྱལ་གྱུར་ཅིག ། མཐའ་མེད་འཁོར་བར་འཁྱམས་པའི་རྒྱུ་གཅིག་པུ། ། མ་རིག་མུན་པ་སེལ་བའི་བདག་མེད་དོན། ། རྟོགས་བྱེད་ཤེས་རབ་སྩོལ་མཛད་འཇམ་དཔལ་གྱི། ། གདམས་པ་རང་གི་ཇི་ཙམ་རྟོགས་པ་བྲི། །
འདིར་མ་རིག་པའི་མུན་པ་བསལ་ནས། བདག་མེད་རྟོགས་པའི་ཤེས་རབ་ཁྱད་པར་ཅན་སྐྱེད་པར་བྱེད་པ་ལ། མཆོག་ཏུ་གྱུར་པ་རྗེ་བཙུན་འཇམ་དཔལ་དབྱངས་ཀྱི་ཆོས་སྐོར་རྣམས་ཡིན་པ་ལས། འདིར་འཇམ་དཔལ་དཀར་པོ་དཔའ་བོ་གཅིག་གྲུབ་ཀྱི་མན་ངག་འཆད་པ་ལ། ཐོག་མར་མན་ངག་གི་རྣམ་གཞག་ཁོག་ཕུབ་པ་དང་། གནད་དུ་ཆེ་བའི་མན་ངག་འགའ་ཞིག་གསལ་བར་འཆད་པའོ། ། དང་པོ་ལ་བླ་མ་བརྒྱུད་པའི་རིམ་པ་ཇི་ལྟར་བྱུང་བའི་ཚུལ་དང་། བཤད་བྱ་གསུང་རབ་རྣམས་ཐོར་བཀོད་པའོ། ། དང་པོ་བརྒྱུད་པའི་རིམ་པ་ལ། འཇམ་པའི་དབྱངས་ཀྱིས་རྗེས་སུ་བཟུང་བའི་སློབ་དཔོན་ཛེ་ཏཱ་རིས་པཎྜི་ཏ་མ་ཏིའི་སྒེག་པའི་རྡོ་རྗེ་རྗེས་སུ་བཟུང་ཚུལ་ལ་སོགས་པ་ལོ་རྒྱུས་ཀྱི་ཡི་གེ་རྙིང་པ་ན་གསལ་བ་ལོགས་སུ་འབྱུང་བ་གཞན་ཡིན་ལ།
གཞན་ཡང་བརྒྱུད་པའི་རྣམ་གྲངས་སངས་རྒྱས། འཇམ་པའི་དབྱངས། འཕགས་པ་ཀླུ་སྒྲུབ། ཀླུའི་བྱང་ཆུབ། རྒྱ་གར་ཤར་ཕྱོགས་ཀྱི་ཀཱ་མ་པུ་རི་ལོ་ཀེ་ཤོ་རའི་གནས་ན་བཞུགས་པ་དཔལ་རྡོ་རྗེ་སེམས་དཔའི་སྤྲུལ་པ། ཨ་ཝ་དྷུ་་་་་་གཉིས་མེད་ཏི་པ། ཤར་ཕྱོགས་གོ་བོ་ཌཱར་སྐུ་འཁྲུངས་པའི་པཎྜི་ཏ་ཨ་ནུ་པ་མ་་་་་་དཔེ་མེད་འཚོ་རཀྵི་ཏ། ཤར་ཕྱོགས་བྷཾ་ག་ལར་སྐུ་འཁྲུངས་པའི་པཎྜི་ཏ་དཔལ་འཛིན། བྷངྒ་ལར་སྐུ་འཁྲུངས་པའི་པཎྜི་ཏ་རྒྱལ་པོའི་བླ་མ་དྷརྨཱི་ཀ་་་་་་ཆོས་འབྱུང་ཞི་བ་ར། ཤར་ཕྱོགས་བྷ་རེནྡྲ་སྐུ་འཁྲུངས་པའི་པཎྜི་ཏ་བིཀྵ་་་་་་རྣམ་པར་གྲགས་པའི་ལྷ་ཏ་དེ་བ།
ཤར་ཕྱོགས་ཀྱི་པཎྜི་ཏ་དྷརྨ་ད་་་་་་ཆོས་འབངས་ས། བ་རེནྡར་སྐུ་འཁྲུངས་པའི་ཛ་གདྡ་ལ་བྷི་བྷུ་ཏ་་་་་་རྣལ་འབྱོར་ཟླ་བ་ཙནྡྲ། དེ་ལ་ཆག་ལོ་དགྲ་བཅོམ་ནས་རིམ་པར་བརྒྱུད་པ་དང་། ཡང་འཛམ་བུ་གླིང་ན་ཡོངས་སུ་གྲགས་པའི་པཎྜི་ཏ་ཨ་བྷ་ཡཱ་ཀཱ་ར་གུཔྟ་ཞེས་བྱ་བ་རྒྱ་གར་ལྷོ་ཕྱོགས་ཨི་ཌ་ཨུ་ཤར་བྲམ་ཟེའི་རིགས་སུ་འཁྲུངས། བྷངྒ་ལར་བྱོན་ནས་དགེ་ཚུལ་མཛད། མ་ག་དྷར་བྱོན་ཏེ། སོ་སོ་རི་པ་རཏྣཱ་ཀཱ་ར་གུཔྟ་སོགས་བརྟེན་ནས་གཞི་ཐམས་ཅད་ཡོད་པར་སྨྲ་བའི་སྡེ་ལས་བསྙེན་པར་རྫོགས། རིག་པའི་གནས་ལྔ། སྡེ་སྣོད་གསུམ། ཁྱད་པར་རྒྱུད་སྡེ་རྒྱ་མཚོའི་ཕ་རོལ་སོན།
སེང་གེས་སྤྱོད་པའི་ཡུལ་དུ་རྒྱལ་པོས་ཆོམ་རྐུན་ཁྲི་ཕྲག་བཅུ་གཅིག་ཁྲིམས་མུན་དུ་བཅུག་པའི་སྨྲེ་སྔགས་གསན་ནས། དེ་རྣམས་བསླུ་བར་བརྩམས་པས་ཡུལ་དེ་འོད་ཀྱིས་ཁྱབ། སྦྲུལ་སེར་ཁྲ་ཆེན་པོས་དབུ་ལ་གདུགས་ཕུབ་པ་ལྟར་བྱས་པས་རྒྱལ་པོ་སྐྲག་ནས་ཆོམ་རྐུན་རྣམས་བཏང་། གྲོང་ཁྱེར་བདེ་ལྡན་དུ་བདོག་པ་ཐམས་ཅད་བཏང་བས་ཟད་པ་ན། ལྷུང་བཟེད་ནམ་མཁའ་ལ་བཟེད་པས་བཟའ་བ་སྣ་ཚོགས་བྱུང་བ་དག་གིས་སློང་མོ་བ་རྣམས་ཚིམ་པར་བྱས། ལྡེང་ཀ་ཅན་དུ་ཐུན་བཞིར་ཐུགས་དམ་མཛད་པའི་ཚེ། བསླབ་པ་གསུམ་ལ་ཉེས་པ་ཕྲ་མོས་ཀྱང་མ་གོས་པས་ཇི་ལྟར་སྨོན་པའི་བདེན་ཚིག་འགྲུབ། ཨོ་ཏནྟ་པུ་རིར་ཏུ་ཀྵའི་དམག་གི་འུར་བྱུང་བས་ཤར་ཕྱོགས་སུ་བྱོན་པའི་ཚེ་རྒྱ་དཔེ་གླང་པོ་ཆེའི་ཁལ་སུམ་ཅུ་རྩ་གཉིས་བྱུང་། འཇམ་པའི་རྡོ་རྗེ་སོགས་ཐུགས་དམ་གྱི་ལྷ་མང་པོའི་ཞལ་གཟིགས། ཤློ་ཀ་འབུམ་ཕྲག་བརྒྱད་ཅུ་ཐུགས་ལ་བཞུགས།
མང་དུ་ཐོས་པའི་མཐར་སོན། རྡོ་རྗེ་གདན་དང་བི་ཀཱ་མ་ལ་ཤཱི་ལའི་མཁན་པོ་མཛད་དེ། ཐམས་ཅད་མཁྱེན་པ་སངས་རྒྱས་ལྟ་བུར་བཞུགས་པས་མཚན་བརྗོད་པར་མི་ནུས། བི་ཀཱ་མ་ལ་ཤཱི་ལ་པཎྜི་ཏ་ཞེས་ཟེར་ཏེ། འཛམ་བུའི་གླིང་ཀུན་དུ་གྲགས། མ་ག་དྷའི་རྒྱལ་པོ་ཤིང་དྲྭ་ཅན་གྱི་གནས་གཞི་བཙུགས་ཏེ་ཕུལ་བར་བཞུགས་ནས་པཎྜི་ཏ་ཀུན་གྱི་གཙོ་བོར་རྡོ་རྗེ་རྣལ་འབྱོར་རྗེས་སུ་གནང་བ་ལ་བརྟེན་ནས་གཞུང་ཤློ་ཀ་འབུམ་གཅིག་བརྩམས། དེ་ཡང་ཉིན་མཚན་གྱི་ཐུན་དང་པོ་ལ་བསྟན་བཅོས་རྩོམ། གཉིས་པ་ལ་བཤད། གསུམ་པ་ལ་ཐུགས་དམ་མཛད། རྡོ་རྗེ་ཕྲེང་བའི་མཆོད་བརྗོད་བརྩམས་པས་ལྷ་རྣམས་ཀྱིས་མེ་ཏོག་གི་ཆར་ཕབ།
ཐུགས་དམ་གྱི་གཙོ་བོ་འཇམ་དཔལ་ཡིན་པས། རྣལ་འབྱོར་རྫོགས་ཕྲེང་དུ་ཐོག་མར་འཇམ་པའི་རྡོ་རྗེའི་མངོན་རྟོགས་མཛད་པ་ཡིན་ནོ། ། མན་ངག་སྙེ་མ་བརྩམས་པས་ཧེ་རུ་ཀས་ཤིས་བརྗོད་མཛད། དཔའ་བོ་གཅིག་སྒྲུབ་ཀྱི་སྒྲུབ་ཐབས་སོགས་སྒྲུབ་ཐབས་མང་པོ་ཕྱོགས་གཅིག་ཏུ་བསྡུས་པ་བརྩམས་པས་བསིལ་བ་ཚལ་དུ་བུ་གཅིག་པ་ཤི་བ་བསླངས། ཡིད་འོང་དགེ་བའི་ལྡུམ་རར་ཆོམ་རྐུན་བཅིངས། རྩིས་འབྲས་ཀྱིས་བྲམ་ཟེ་དབུལ་པོའི་ཐབ་ནས་གཏེར་བཏོན། སྔགས་ཀྱི་ནུས་པས་ཁྱིམ་བདག་ལ་སོགས་པའི་སྡུག་བསྔལ་བསལ། བྱའི་འཁྲུལ་འཁོར་གྱི་དམག་དཔུང་བཟློག ཛ་ཡ་ན་ག་རར། གྲོང་ཁྱེར་འབུམ་ཕྲག་བཅུ་གཉིས་ཀྱི་མེའི་གནོད་པ་ཞི་བར་མཛད།
རྒོལ་བ་ངན་པ་དུ་མ་ཚར་བཅད། དགུང་ལོ་བརྒྱ་ཉི་ཤུ་རྩ་གཅིག་གི་བར་དུ་བསྟན་པའི་བྱ་བ་རྒྱ་ཆེན་པོ་མཛད་ནས། བར་དོར་གཉིས་སུ་མེད་པའི་ཡེ་ཤེས་ཀྱི་སྐུ་གྲུབ་བོ། ། དེ་ལྟ་བུའི་སློབ་དཔོན་ཨ་བྷཱ་ཡ་ཀཱ་ར་ནས་བརྒྱུད་པའི་བཀའ་བབས་ནི། ཆག་ལོ་གསུམ་པའི་བར་ཏེའུ་ར་པ་རྣམས་ལ་ཟུར་དུ་བརྒྱུད་པའི་རྣམ་གྲངས་ཀྱང་མང་དུ་སྣང་མོད། འདི་རྣམས་ཀྱི་རྣམ་པར་ཐར་པ་ངོ་མཚར་བ་མང་དུ་ཡོད་མོད། ཤེས་པར་འདོད་ན་དཔག་བསམ་སྙེ་མ་དང་། འདི་ཉིད་ཀྱི་ལོ་རྒྱུས་ཆག་ལོ་གསུམ་པས་མཛད་པ་རྣམས་སུ་བལྟའོ། ། བརྒྱུད་པའི་བཀའ་བབས་གཅིག་ནི། ཨ་དྷཱ་ཡ་ནས་ད་ལྟའི་རྩ་བའི་བླ་མའི་བར་སྒྲུབ་ཐབས་རྒྱ་མཚོ་ལྟར་ཡིན་ནོ། །
ཡང་བརྒྱུད་པའི་བཀའ་བབས་གཅིག་ནི་རྗེ་བཙུན་ས་སྐྱ་པ་ཡབ་སྲས་རྣམས་ལ་བརྒྱུད་པ་སྒྲུབ་ཐབས་བརྒྱ་རྩ་ལྟར་ཡིན་ནོ། ། ཐུན་མོང་མ་ཡིན་པའི་རྗེས་གནང་མན་ངག་དང་བཅས་པ་ཕལ་ཆེ་བའི་བརྒྱུད་པ་ནི། རྗེ་བཙུན་འཇམ་དབྱངས་པཎ་ཆེན་མ་ཏི་དང་། ། པན་ཆེན་ཤཱཀ་ཤྲཱི་མཁན་ཆེན་བྱང་ཆུབ་དཔལ། ། བདེ་བ་དཔལ་དང་སངས་རྒྱས་གཞོན་ནུ་དང་། ། བསོད་ནམས་ཤེས་རབ་མཁན་ཆེན་ཤེས་རབ་མགོན། ། ཤར་ཆེན་ཡེ་རྒྱལ་ངོར་ཆེན་ཀུན་དགའི་མཚན། ། རྒྱལ་ཚབ་ཀུན་དབང་རཏྣ་ཝརྡྷ་དང་། ། དཀོན་མཆོག་ལྷུན་གྲུབ་ནམ་མཁའ་་་་་་བྲང་ཏི་བ་དཔལ་བཟང་ཞབས། ། ནམ་མཁའ་སངས་རྒྱས་ནམ་མཁའ་དཔལ་་་་་་ཧོར་སེ་ཆེན་རྒྱུད་བཟང་ལས། །
ལེགས་པར་ཐོབ་པ་སངས་རྒྱས་ཕུན་ཚོགས་སོ། ། དེ་ལྟར་དངོས་བརྒྱུད་བླ་མའི་ཚོགས་རྣམས་དང་། ། འཇམ་པའི་དབྱངས་སོགས་ཡི་དམ་ལྷའི་ཚོགས། ། སངས་རྒྱས་བྱང་སེམས་ཆོས་སྲུང་ནོར་ལྷར་བཅས། ། ཕྱག་འོས་ཀུན་ལ་ཡན་ལག་བདུན་པ་འབུལ། ། ཐོག་མེད་འཁོར་བར་བསགས་པའི་སྒྲིབ་སྦྱངས་ནས། ། ཡང་དག་བློ་གྲོས་སྣང་བ་བསྐྱེད་དུ་གསོལ། ། ཞེས་པ་ལྟར་རོ། ། གཉིས་པ་བཤད་བྱ་གསུང་རབ་ཀྱི་རྣམ་གྲངས་ཐོར་བཀོད་པ་ལ། ད་ལྟ་རྗེས་གནང་ལུང་རྒྱུན་བཞུགས་པ་ནི།
སྒྲུབ་ཐབས་བརྒྱ་རྒྱམ་གཉིས་ན་ཡང་འཇམ་དཔལ་དཀར་པོ་དཔའ་བོ་གཅིག་གྲུབ་ཀྱི་སྒྲུབ་ཐབས་རྒྱ་གཞུང་བོད་གཞུང་རྗེས་གནང་དང་བཅས་པ་བཞུགས། འདིར་ཟུར་བཀའ་ལ་ཐོག་མར་པཎྜི་ཏ་མ་ཏིས་མཛད་པའི་རྒྱ་གཞུང་ཚིགས་བཅད་མ། ཁ་ཆེ་ན་པཎ་ཆེན་ཤཱཀྱ་ཤྲཱི་དང་། བོད་ཀྱི་ལོ་ཙཱ་བ་སྣུབ་བྱམས་པའི་དཔལ་གྱིས་བསྒྱུར་བ། དེའི་བསྟོད་པ་དོན་ཟབ་མ་མ་ཏིས་མཛད་པ། ལོ་རྒྱུས་ཀྱི་ཡི་གེ་རྙིང་པ། རྗེས་གནང་གི་ཡི་གེ་རྙིང་པ་རྣམས་ཁ་ཆེ་པཎ་ཆེན་ཤཱཀྱ་ཤྲཱི་ཕྱག་ལེན་ཇི་ལྟ་བ་བཞིན་ལོ་ཙཱ་བ་བྱམས་པའི་དཔལ་གྱིས་སྡེབས་པ། རྒྱ་སྟོན་རིན་པོ་ཆེས་མཛད་པའི་སྒྲུབ་ཐབས་ལས་ཚོགས་དང་བཅས་པ། ཆག་ལོ་སུམ་པས་མཛད་པའི་ལོ་རྒྱུས། སྒྲུབ་ཐབས།
བསྙེན་སྒྲུབ་ལས་གསུམ་དང་བཅས་པ། བྲང་ཏི་པཎ་ཆེན་ནམ་མཁའ་དཔལ་བཟང་གིས་མཛད་སྒྲུབ་ཐབས་རྗེས་གནང་དང་བཅས་པ་སྟེ་དེ་རྣམས་གལ་ཆེ་བའི་ཡིག་ཆ་རྣམས་ཡིན་ཞིང་འདི་རྣམས་དེང་སང་བཀའ་མ་ནུབ་ཅིང་ལུང་རྒྱུན་དང་བཅས་པ་བཞུགས་པས་སོ། ། འདིར་ཐོར་བཀོད་པ་བཞིན་བསྒྲིགས་ཏེ་གཞན་ཡང་འཇམ་དབྱངས་གྱི་ཆོས་སྐོར་ད་ལྟ་མ་ནུབ་ཅིང་རང་གི་ཐོབ་པ་རྣམས་ཕྱོགས་གཅིག་ཏུ་བསྒྲིགས་པའི་གླེགས་བམ་བྱུང་ནའང་ཅི་མ་རུང་སྙམ་པ་བློ་ཡུལ་ན་སྣང་མོད། འོན་ཀྱང་དོན་གཉེར་དཀོན་ཞིང་། སྙིགས་མའི་དུས་སུ་སོང་བས་བསྟན་འགྲོར་ཨེ་ཕན་མ་ཤེས་པས་རེ་ཞིག་བཏང་སྙོམས་སུ་བཞག་གོ ། རྩ་བའི་ས་བཅད་གཉིས་པ་གནད་དུ་ཆེ་བའི་མན་ངག་འགའ་ཞིག་འཆད་པ་ནི། བསྙེན་པ་སྒྲུབ་པ་ལས་སྦྱོར་དང་གསུམ་ལས། དང་པོ་བསྙེན་པ་ལ། གང་གི་ཉམས་སུ་ལེན་པའི་རྟེན་གྱི་གང་ཟག དེས་ཇི་ལྟར་ཉམས་སུ་བླང་བའི་ཚུལ།
དེ་ལྟར་ཉམས་སུ་བླངས་པའི་དགོས་པ་དང་གསུམ་མོ། ། དང་པོ་ནི། འཇམ་པའི་རྡོ་རྗེའི་ཐུགས་མངའ་འཕགས་པ་རིན་པོ་ཆེས། ཚུལ་ཁྲིམས་བྱང་སེམས་དམ་ཚིག་གསུམ། ། གཞི་ཡིན་ཕྱིར་ན་བརྟན་པར་བྱ། ། ཞེས་གསུངས་པས། དགེ་བསྙེན་ནས་དགེ་སློང་གི་བར་གྱི་སོ་སོར་ཐར་པའི་བསླབ་བྱ་རྣམས་དང་། དབུ་སེམས་གཉིས་ཀྱི་སེམས་བསྐྱེད་ཆོ་ག་ལས་ཐོབ་པའམ། གསང་སྔགས་ཀྱི་དབང་བསྐུར་རྣམས་ཀྱི་སྐབས་སུའང་། སྨོན་འཇུག་སེམས་བསྐྱེད་རེ་ཐོབ་པས།
དེ་ལྟ་བུའི་བྱང་ཆུབ་སེམས་དཔའི་བསླབ་བྱ་རྣམས་དང་། གསང་སྔགས་ཀྱི་རྒྱུད་སྡེ་བཞི་དང་འབྲེལ་བའི་དབང་བཀའ་རང་གི་ཇི་ལྟར་ཐོབ་པ་རྣམས་ཀྱི་བསྲུང་སྡོམ་ཤིན་ཏུ་བརྟན་པ་ཞིག་དགོས་ཏེ། རྡོ་རྗེ་རྩེ་མོ་ལས། སྡོམ་པ་གསུམ་ལ་གནས་པ་ནི། ། དང་པོའི་ཁྲུས་སུ་བཤད་དེ། ། ཞེས་དང་། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་གར་མི་ལྡན་པ། ། སྔགས་པའི་བདག་ཉིད་མི་འགྱུར་ཏེ། ། ཐལ་བ་ལས་འབྲས་བསྐྱེད་བཞིན་ཏེ། །
རྩ་བ་རྙེད་པར་མི་འགྱུར་རོ། ། ཞེས་དང་སྡོམ་གསུམ་ཆོ་གར་རབ་ཏུ་བརྟག ། དེ་ལྟར་སྔགས་པ་ཚུལ་ལྡན་པས། ། སྟོན་པ་སངས་རྒྱས་སོགས་མཆོད་ཅིང་། ། ལྷ་ཚོགས་འཇིག་རྟེན་ཀུན་གྱིས་བསྐུར། ། ཞེས་བཤད་པའི་ཕྱིར་རོ། ། དེའི་སྟེང་དུ་འཕགས་པ་རིན་པོ་ཆེས། བྱམས་དང་སྙིང་རྗེ་སྨོན་པ་གསུམ། ། སྔོན་འགྲོ་ཡིན་ཕྱིར་སྔོན་དུ་བྱ། ། ཞེས་གསུངས་པས།
དལ་འབྱོར་གྱི་ལུས་རྟེན་རྙེད་པར་དཀའ་བསམས་པ། དེ་ཡང་མི་རྟག་སྟེ་མྱུར་དུ་འཆི་བར་བསམ་པ། འཁོར་བ་མཐའ་དག་སྡུག་བསྔལ་གྱི་རང་བཞིན་དུ་ཤེས་པར་བྱ་བ་རྣམས་གཞན་ནས་འབྱུང་བ་ལྟར་ཞིབ་ཏུ་བསྒོམ་མོ། ། འཇམ་དབྱངས་ས་པཎ་གྱིས། འཇིག་རྟེན་རྣམ་རྟོག་མ་ལོག་པའི། ། ཆོས་པ་བཟང་ཡང་སྲིད་རྩེ་ཡིན། ། ཞེས་གསུང་། དེ་ལྟར་འཁོར་བར་འཁྱམས་པའི་སེམས་ཅན་ཐམས་ཅད་རང་གི་ཕ་མར་ཐག་ཆོད་ནས། འདི་རྣམས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་བར་བྱ་དེའི་ཆེད་དུ་བདག་ཉིད་ཀྱིས། རྗེ་བཙུན་འཇམ་པའི་དབྱངས་བསྒྲུབས་ཏེ་མ་རིག་པའི་མུན་པ་བསལ་ནས།
བདག་མེད་རྟོགས་པའི་ཤེས་རབ་ཐོབ་པར་བྱ་སྙམ་པ་ཞེ་ཐག་པ་ནས་རྒྱུད་ལ་སྐྱེ་བ་ཅིག་དགོས་སོ། ། ཉམས་སུ་བླང་བྱའི་སྒྲུབ་ཐབས་ནི། སྒྲུབ་ཐབས་མང་པོར་ཡན་ལག་བཞི་རྫོགས་སོགས་སྤྲོས་པ་དུ་མ་བྱུང་ཡང་། འདིར་པཎ་ཆེན་ནས་ནམ་མཁའ་དཔལ་བཟང་གིས་མཛད་པའི་སྒྲུབ་ཐབས་འདི་མ་ཏིའི་རྒྱ་གཞུང་དང་། རྒྱ་སྟོན་རིན་པོ་ཆེས་མཛད་པ་དང་། བརྒྱུད་པའི་མན་ངག་བཅས་འཁྲུལ་མེད་ཡིན་པས་འདི་ཇི་ལྟ་བ་བཞིན་ཉམས་སུ་བླང་། འདི་ལ་ཡེ་ཤེས་པ་གཞུག་པ་དང་རིགས་བདག་བླ་མ་བསྒོམས་པ་སོགས་མ་བྱུང་ངོ་སྙམ་པའི་རྣམ་རྟོག་མི་བྱ་སྟེ། འདིར་ཡེ་ཤེས་ཆོགས་བསགས་ཀྱི་སྐབས་སུ་སྟོང་ཉིད་སྤྲོས་བྲལ་བསྒོམ་ནས། དེའི་ངང་ལས་སྒྲུབ་བྱའི་ལྷ། བླ་མ།
སྒྲུབ་པ་པོ་རང་གི་སེམས་ཉིད་གསལ་སྟོང་ཟུང་འཇུག་རྣམས་དབྱེར་མེད་པ་ལྷའི་རྣམ་པར་བསྒོམ་པ་ཡིན་ཏེ། འཕགས་པ་རིན་པོ་ཆེས། ལྷ་དང་བླ་མ་རང་རིག་གསུམ། ། དངོས་བཞི་ཡིན་ཕྱིར་མཉམ་པར་བཞག ། ཅེས་གསུངས་པ་ལྟར་རོ། ། དེ་ལྟར་ངེས་པར་བྱས་ནས། བསྙེན་པ་ལ་འཇུག་པའི་དུས་གཟའ་སྐར་སྦྱོར་བྱེད་བཟང་པོ་འཛོམས་པའི་ཡར་ངོ་སོགས་དུས་བཟང་གཅིག་ལ་བྱེད། དབེན་པའི་གནས་སུ་གཙང་སྦྲ་ཕྱག་བདར་སོགས་བྱས་ཏེ། སྤྱི་དང་བྱེ་བྲག་གི་རྟེན་ཡོད་ན་བཤམ། དེའི་མདུན་དུ་དཀར་གཏོར་གཅིག་ཆུ་གཉིས་ཉེར་མཆོད་དང་བཅས་པ་བཤམ།
སྒྲུབ་པ་པོའི་སྟན་ནང་འཚང་ཅན་བྱུང་ན་ཁ་ཤར་དུ་ཕྱོགས་པར་བྱ། ནུབ་དང་པོ་ལ་བླ་མ་ཡི་དམ་སངས་རྒྱས་བྱང་སེམས་མཁའ་འགྲོ་ཆོས་སྐྱོང་རྣམས་མདུན་གྱི་ནམ་མཁར་བཞུགས་པར་དམིགས་ལ། བདག་གི་སྒྲུབ་པ་མཐར་ཕྱིན་པར་མཛད་དུ་གསོལ་སྙམ་པའི་གསོལ་བ་དྲག་ཏུ་བཏབ། དཀར་ཕྱོགས་རྣམས་ལ་འཕྲིན་བཅོལ་དང་། བགེགས་རྣམས་བསྐྲད་པར་བསམ་ལ་ཆ་གསུམ་ཡིད་ཆེས་ངེས་ཤེས་པ་གཅིག་བཏང་ན་ལེགས་གསུང་། གདན་ཁར་བསྡད་མ་ཐག་གོང་དུ་བཤད་པའི་དལ་འབྱོར་རྙེད་དཀའ་སོགས་ངེས་འབྱུང་གི་བསམ་པ་གསལ་བཏབ། བླ་མ་བརྒྱུད་པའི་གསོལ་འདེབས་དང་། ཁྱད་པར་རང་གང་ལ་མོས་པའི་བླ་མ་ལ་བླ་མ་ཆོས་འབྲེལ་ཡོད་ཚད་བསྡུས་ལ་གསོལ་བ་ཕུར་ཚུགས་སུ་བཏབ། འདི་དག་གི་སྐབས་སུ་བྱུང་ན་ཐེག་པ་ཆེན་པོའི་གསོ་སྦྱོང་བླང་། དེ་མ་བྱུང་ཡང་ཤ་ཆང་སྒོག་ཙོང་སོགས་སྤངས་ཏེ་བདོར་དཀར་བྱ།
ཆབ་ལེན་པ་དང་ཁྲུས་དང་གཙང་སྦྲ་གང་ཆེ་བྱ། སྐྱབས་འགྲོའི་སྐབས་སུ་སྐྱབས་ཡུལ་གསལ་གདབ་པ་ནི། རང་གནས་པའི་ས་ཕྱོགས་ཞིང་ཁམས་རྣམ་པར་དག་པ་བསམ་པའི་མདུན་དཔག་བསམ་སྡོང་པོ་ལོ་མ་མེ་ཏོག་འབྲས་བུས་སྤུད་པའི་སྟེང་དུ་རྩ་བའི་བླ་མ་དང་རྗེ་བཙུན་འཇམ་དཔལ་དབྱེར་མེད་ལ་བརྒྱུད་པའི་བླ་མ་རྣམས་ཞལ་ནང་དུ་ཕྱོགས་པས་བསྐོར་བ་དང་། ཤར་དུ་ཡི་དམ་དཀྱིལ་འཁོར་གྱི་ལྷ་ཚོགས། ལྷོར་སངས་རྒྱས་ལོངས་སྤྲུལ་རྣམས། རྒྱབ་ཏུ་ཐེག་པ་ཆེ་ཆུང་གི་ཆོས་པུ་ཏི་བྲག་རི་བརྩིགས་པ་ལྟ་བུ། གཡོན་དུ་མཁའ་འགྲོ་ཆོས་སྲུང་ནོར་ལྷ་རྣམས་བཞུགས་པར་བསྒོམས། སྐྱབས་སུ་འགྲོ་མཁན་རང་དང་མ་གྱུར་མཁའ་མཉམ་སེམས་ཅན་ཐམས་ཅད། རང་གིས་སྐྱབས་འགྲོ་བྱེད་པ་བཞིན། འདི་ཕྱི་བར་དོ། །
སངས་རྒྱས་མ་ཐོབ་བར་དུ་རེ་ས་སྐྱབས་མགོན་གཞན་ན་མེད་པར་མགོ་བཅད་པང་བསྐྱུར་གྱི་ཚུལ་དུ་སྙིང་ཐག་པ་ནས་སྐྱབས་འགྲོ་ཅི་ནུས་བྱ་སྟེ། འཇམ་དབྱངས་ས་པཎ་གྱིས། དཀོན་མཆོག་གསུམ་ལ་མི་ལྟོས་པའི། ། གང་ཟག་བཟང་ཡང་མུ་སྟེགས་ཡིན། ། ཞེས་གསུངས་སོ། ། གཞན་སྒྲུབ་ཐབས་ཀྱི་ཚིག་དོན་རྣམས་ཇི་ལྟ་བ་བཞིན་བསམ་པ་ལས་གཞན་སྦྱར་རྒྱུ་མེད། འོན་ཀྱང་བཟླས་པའི་སྐབས་སུ། སེམས་མ་ཡེངས་པ་གལ་ཆེ་ཞིང་། དམིགས་པ་གཅིག་པུས་སེམས་སྐྱོ་ན། རེས་ལྷའི་སྐུའི་ཆ་ཤས་ལ་སེམས་གཏད།
རེས་སྔགས་ཀྱི་སྒྲ་ལ་སེམས་གཏད། རེས་སེམས་ཀྱི་གནས་ལུགས་བརྗོད་བྲལ་དུ་ཤེས་པའི་སྒོ་ནས་སེམས་རྟོག་མེད་སྒོ་ནས་བཟླས་པ་བྱ། མདོར་ན་སེམས་ཐ་མལ་རྣམ་རྟོག་གི་དབང་དུ་མ་སོང་བ་ཞིག་གལ་ཆེ་རྒྱུ་ཡིན། འདི་སྒྲུབ་ཐབས་ཚིག་ཚོགས་ཉུང་བས་ཐུན་བཞི་བྱ། ཐུན་འཚམས་རྣམས་སུ་གཏོར་མ་འབུལ་ཏེ་གཏོར་མགྲོན་རྒྱས་པ་བྱེད་ན་མདུན་གྱི་ནམ་མཁར་ཝཾ་ལས་རྒྱ་མཚོ་སོགས་ནས། སྐྱིལ་ཀྲུང་གི་བཞུགས་པའི་བར་བྱ། བསྡུ་ན་རང་གི་སྙི་ཁ་ནས་འོད་ཟེར་འཕྲོས་པས་རྗེ་བཙུན་འཇམ་དཔལ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་གཏོར་མའི་སྟེང་གི་ནང་གི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཨོཾ་པདྨ་ཀ་མ་ལ་ཡ་སཏྭཾ་གྱི་གདན་ཕུལ་ལ་གཏོར་མ་སྒྲུབ་ཐབས་བཞིན་ཕུལ། དམིགས་རྟེན་ཡོད་ན་བསྐྱེད་པ་དང་སྤྱན་འདྲེན་གང་ཡིན་ཀྱང་དེ་དང་དབྱེར་མེད་དུ་བསམ།
བསྙེན་པའི་གྲངས་ནི་འབུམ་ཕྲག་གསུམ་དང་ཞག་བདུན་ལ་སོགས་པ་བྱེད་པའི་སྲོལ་སྣང་སྟེ། འདི་ནི་སྔོན་དུ་བསྙེན་པ་རྒྱས་པར་སོང་ནས་རྗེས་སོར་ཁ་བསྐོང་ལྟ་བུ་བྱེད་ན་ལེགས་པ་ཡིན། རྒྱུད་དུ་སྔོན་དུ་བསྙེན་པའི་ཆོ་ག་ཡི་གེ་འབུམ་བཟླས་ན་སྔགས་ཀྱི་རྒྱལ་པོ་འགྲུབ་པར་འགྱུར་རོ། ། ཞེས་གསུངས་པས། འབྲུ་འབུམ་སྟེ། འབུམ་ཕྲག་དྲུག་བཟླ་བ་ནི་གྲངས་བསྙེན་ནོ། ། ཡང་པཎྜི་ཏ་མ་ཏིས། ཟླ་བ་གཅིག་གིས་བློ་འཕེལ་རིག་པ་འཛིན། ། ཞེས་གསུང་། ཨ་བྷཱ་ཡས་ནི།
འབུམ་ཕྲག་བདུན་བཤད། དེང་སང་ཕྱག་ལེན་ཕལ་ཆེར་ཟླ་གཅིག་པོ་ལ་མཛད། དེ་ནས་ལན་ལྔ་བསྐྱར་ན་ཟླ་བ་དྲུག་ཏུ་འགྲོ། དེ་རྣམས་ལ་འབུམ་ཕྲག་བཞི་བཅུ་འགྲོ་བ་ནི། རྒྱུད་ལས། ཟླ་བ་དྲུག་གི་མན་ངག་གིས། ངག་གི་དབང་ཕྱུག་འགྲུབ་པར་བྱེད། ། ཅེས་སོགས་གསུང་པས། རྟགས་ནི་མངོན་སུམ་མམ། ཉམས།
རྨི་ལམ་དུ་བཅོམ་ལྡན་འདས་དངོས་སུ་མཇལ་བ། གསུང་ཐོས་པ། བསྟན་བཅོས་རྣམས་མངོན་དུ་འགྱུར་ཞིང་། མི་བརྗེད་པའི་གཟུངས་དང་ཐོས་པ་འཛིན་པ། གཞོན་ནུ་གོས་དཀར་ཅན་གྱིས་པུ་ཏི་དང་། མཚོན་ཆ་དང་། ཤེལ་ཕྲེང་། འོ་ཐུག་སྟེར་བ། ཉི་ཟླ་ཤར་བ། སྒྲོན་མེ་སྦར་བ།
དར་འཕྱར། རོལ་མོ་འབུད་དཀྲོལ། ནམ་མཁའ་ལ་འཕུར་བ། ཁྲུས་བྱེད་པ། ཆུ་བོ་བརྒལ་བ། ལུས་ལས་མེ་འབར་བ། གོས་དཀར་པོ་གྱོན་པ། ཆུ་བོའི་རྒྱུན་འཐུང་བ་སོགས་རྨིའོ། ། དངོས་སུ་ལྕེ་བདེ་བ། ངག་སྙན།
དྲན་པ་གསལ་བ་སོགས་འབྱུང་ངོ་། ། སྙིགས་མའི་དུས་ཀྱི་དབང་གིས་མཚན་མ་སོགས་མ་སྙེད་ནའང་བསྙེན་སྒྲུབ་ཡང་ཡང་བསྐྱར་བ་དང་། ཡི་ཆད་ལོག་ལྟ་མི་བྱེད་པར། སྒྱིད་ལུག་སྤངས་ཏེ། ཉམས་ལེན་འདོར་ལེན་མི་བྱེད་པར། སྐྱེ་བ་དང་ཚེ་རབས་སུ་ཉམས་ལེན་འདི་ལས་མི་གཡོ་བའི་ཞེ་དམ་བྱ། འཕགས་པ་ཐོགས་མེད་ཀྱིས་བྱམས་པ་སྒྲུབ་པ་ལ་སོགས་པའི་གྲུབ་ཐོབ་རྣམས་ཀྱི་རྣམ་ཐར་བསམ། ཐུན་མཚམས་རྣམས་སུ་ཙནྡན་དཀར་དམར་བྱུག་པའི་མཎྜལ་ཚོམ་བུ་བདུན་པ་བཤམ་སྟེ། མདུན་དུ་འཇམ་དཔལ་བསྒོམས་ལ་གུས་བཏུད་དང་བཅས་པས། རང་གི་མདུན་དུ་ནས་འབྲས་སོགས་མེ་ཏོག་དཀར་པོས་བཀང་བའི་སྣོད་བཞག་སྟེ་ཚིགས་བཅད་རེ་རེའི་མཚམས་སུ་མེ་ཏོག་འཐོར་བཞིན་པས།
ངག་ཏུ། འཛམ་བུའི་གླིང་ངམ་གླིང་གཞན་རྣམས། ། ནོར་བུ་རིན་ཆེན་གྱིས་བསྐངས་ཏེ། ། སྟོང་གསུམ་ལ་སོགས་མ་ལུས་པ། ། ཞུམ་པ་མེད་པར་བྱས་ཏེ་འབུལ། ། ཞེས་མཎྜལ་ཅི་རིགས་པར་འབུལ། མཚན་བརྗོད་ལ་འབད། བསྟོད་པ་རྒྱས་པས་བསྟོད། བདག་ལ་ཤེས་རབ་ཕུན་སུམ་ཚོགས་པ་སྩལ་དུ་གསོལ་སྙམ་པའི་གསོལ་བ་རྩེ་གཅིག་བཏབ་བོ། ། དེ་ཡང་འཕགས་པ་རིན་པོ་ཆེས། །
སྒྱུ་མ་སྟོང་ཉིད་ཟུང་འཇུག་གསུམ། ། ཁྱབ་བྱེད་ཡིན་པས་ཀུན་རྒྱས་གདབ། ། ཅེས་དང་། བསྔོ་བ་སྨོན་ལམ་ལམ་ཁྱེར་གསུམ། ། མཇུག་སྡུད་ཡིན་པས་མཇུག་ཏུ་བྱ། ། ཞེས་གསུངས་པས། ཉམས་ལེན་ཐམས་ཅད་གཞན་ཕན་བྱང་ཆུབ་ཀྱི་སེམས་དང་། ལྟ་བ་སྤྲོས་བྲལ་ཟུང་འཇུག་གི་རྒྱས་འདེབས་པ་དང་། འཁོར་གསུམ་ཡོངས་དག་གི་བསྔོ་བ་སྨོན་ལམ་བཀྲ་ཤིས་ཀྱི་མཐའ་བརྒྱན་པར་བྱའོ། ། གསུམ་པ་ཉམས་སུ་བླངས་པའི་འབྲས་བུ་ནི།
རྣམ་པ་ཐམས་ཅད་མཁྱེན་པ་ལ་དམིགས་པ་ཉིད་དོ། ། ཞེས་འཇམ་དཔལ་དཀར་པོ་དཔའ་བོ་གཅིག་སྒྲུབ་ཀྱི་ཆོས་སྐོར་བློ་ཁ་འབྱེད་ཅེས་བྱ་བ་ལས་སྔོན་དུ་བསྙེན་པ་སོགས་ཀྱི་ལག་ལེན་ཁྲིགས་ཆགས་དུ་བཀོད་པ་འདི་ནི་མི་དབང་རྡོ་རྗེ་འཛིན་པ་ས་སྐྱོང་བླ་མ་བསོད་ནམས་ཕུན་ཚོགས་ཀྱིས་བསྐུལ་ཞིང་ཐུགས་དམ་གྱི་ཆེད་དུ་ཆོས་སྨྲ་བའི་བཙུན་པ་སངས་རྒྱས་ཕུན་ཚོགས་ཀྱིས་ཆོས་གྲྭ་ཆེན་པོ་ལྷུན་གྲུབ་སྟེང་དུ་སྦྱར་བའི་ཡི་གེ་པ་ནི་ཉེ་བར་གནས་པའི་ཤེས་རབ་ལྷུན་གྲུབ་ཀྱིས་བགྱིས་པའོ།། །། ཤུ་བྷཾ་མསྟུ་སརྦ་ཛ་གཏྟཾ།། །། PAGE * MERGEFORMAT 2 སངས་རྒྱས་ཕུན་ཚོགས། འཇམ་དཔལ་དཀར་པོ་དཔའ་བོ་གཅིག་སྒྲུབ་ཀྱི་ཆོས་སྐོར་བློ་གྲོས་པདྨ་ཁ་འབྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
