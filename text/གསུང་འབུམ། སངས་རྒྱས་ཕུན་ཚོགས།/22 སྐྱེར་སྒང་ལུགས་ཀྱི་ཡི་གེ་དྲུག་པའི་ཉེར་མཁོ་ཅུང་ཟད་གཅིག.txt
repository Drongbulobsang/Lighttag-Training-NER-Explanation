གསུང་འབུམ། སངས་རྒྱས་ཕུན་ཚོགས།
པོད ༢༢
སྐྱེར་སྒང་ལུགས་ཀྱི་ཡི་གེ་དྲུག་པའི་ཉེར་མཁོ་ཅུང་ཟད་གཅིག
༄༅། །སྐྱེར་སྒང་ལུགས་ཀྱི་ཡི་གེ་དྲུག་པའི་ཉེར་མཁོ་ཅུང་ཟད་གཅིག་བཞུགས་སོ།། སྐྱེར་སྒང་པའི་མཛད་པའི་ཐུགས་རྗེ་ཆེན་པོའི་ཆོས་སྐོར་ལས། ཉེར་མཁོ་བསྡུས་པ་ལས་གཟུངས་ཆུ་བྱེད་པར་འདོད་ན་སྣོད་གས་ཆག་མེད་པར་རིན་པོ་ཆེ་ལ་སོགས་པའི་སྣོད་དུ་ཆུ་སྲོག་ཆགས་ཅན་ལ་སོགས་པ་མ་ཡིན་པ། གཙང་མ་བླུགས་ལ་མདུན་དུ་བཞག རང་ཡི་གེ་དྲུག་པར་བསྒོམ། མདུན་དུ་སྤྱན་རས་གཟིགས་ཞལ་བཅུ་གཅིག་པ་རང་གི་ཐུགས་ཁའི་ཧྲཱིའི་འོད་ཟེར་གྱིས་སྤྱན་དྲངས་ལ་ཇོ་བོ་ཡི་གེ་དྲུག་པའི་ཐུགས་ཁའི་ཧྲཱིཿལས་འོད་ཟེར་རྣམ་པ་ལྔ་འཕྲོས་པས་སྣ་ལ་མེ་ཏོག་ལ་སོགས་པ་ཇོ་བོ་ལ་ཕུལ་བར་བསམ་ལ། ངག་ཏུ་སྔགས་འདི་བརྗོད་པར་བྱའོ། ། ཨོཾ་བཛྲ་པུཥྤེ་ཨཱཿཧཱུྃ་སྭཱ་ཧཱ། ཨོཾ་བཛྲ་དྷུ་པེ་ཨཱཿཧཱུྃ་སྭཱ་ཧཱ། ཨོཾ་བཛྲ་གནྡེ་ཨཱཿཧཱུྃ་སྭཱ་ཧཱ།
ཨོཾ་བཛྲ་ནེ་བི་ཏྱེ་ཨཱཿཧཱུྃ་སྭཱ་ཧཱ། ཨོཾ་བཛྲ་ཤཔྟ་ཨཱཿཧཱུྃ་སྭཱ་ཧཱ། ཞེས་བརྗོད་ལ་མཆོད་པ་འབུལ། དེ་ནས་རང་གི་བྱེད་ན་རང་གི་མིང་གཞུག གཞན་གྱི་བྱེད་ན་ཆེ་གེ་མོའི་ནད་དང་གདོན་དང་གནོད་པ་དང་བར་དུ་གཅོད་པ་ཐམས་ཅད་ཞི་བར་མཛད་དུ་གསོལ། ཞེས་གསོལ་བ་ལན་གསུམ་སུ་བཏབ་པས་རྗེ་བཙུན་སྤྱན་རས་གཟིགས་ཀྱི་གཡོན་གྱི་གསུམ་པ་ན་རིལ་བ་སྤྱི་བླུགས་ཡོད་པ། དེ་ཡོ་བྱས་ནས་དེའི་ནང་ནས་བདུད་རྩི་དཀར་དམར་རེ་རེ་ཆུའི་ནང་དུ་བླུག་པར་བསམ་ཞིང་ཡི་གེ་དྲུག་པ་སུམ་བརྒྱའམ་བརྒྱ་རྩ་བརྒྱད་བཟླས། དེ་ནས་ཇོ་བོ་ལ་མཆོད་པ་རྣམས་སྔ་མ་བཞིན་ཕུལ་ལ་གཤེགས་སུ་གསོལ། དེ་ནས་ཁྲུས་བྱེད་ཁར་རང་བསྲུང་པ་ལ་ཡི་གེ་དྲུག་པ་ལན་བདུན་བཟླས་ལ། སྔར་གྱི་སྤྱན་རས་གཟིགས་སྤྱན་དྲངས་ལ་སྔར་གྱི་སྤྱི་བླུགས་ནས་བདུད་རྩི་བྱུང་བས་སྡིག་སྒྲིབ་དང་ནད་དང་གདོན་ལ་སོགས་པ་ཐམས་ཅད་ནག་ཉིལ་ཉིལ་སོང་བར་བསམ།
གཞན་ལ་ལྡུགས་ནའང་དེ་བཞིན་དུ་བྱས་ལ་མགོ་ནས་མར་བླུགས། འཕར་བ་ལ་སོགས་པ་འོང་ན་རང་གི་སྙིང་ཁར། ཧཱུྃ་ལྗང་ཁུ་ལས་རྡོ་རྗེ་རྒྱ་གྲམ་ལྗང་ཁུ་བསྐྱེད་ལ། མི་དེའི་མགོ་ཐོག་ན་མར་སོང་བར་བསམ་ལ། དེའི་སྟེང་དུ་བླུག་གོ ། དགེ་བ་བསྔོའོ། ། སྲུང་སྐུད་བྱེད་ན། ཤི་བའི་བལ་མ་ཡིན་པ་ལ། བསྒྲིམ་དུས་སུ་འཇུར་བུ་མེད་པ་དང་། མ་ཆད་པ་དང་།
མ་ཤོར་བ་བྱ། མདུད་པ་གསུམ་ལ། ཨོཾ་ཨཿཧཱུྃ་གསུམ་བསམ་མོ། ། བསྲུང་སྐུད་ལ་ཡི་གེ་དྲུག་པ་འཁྲིལ་བར་བསམ། ། དེ་ནས་སྲུང་སྐུད་སྙིམ་པར་བཅུག་ལ། སྔགས་བརྒྱ་རྩ་བརྒྱད་བརྗོད་པས་རྡོ་རྗེའི་ཐག་པར་གྱུར་པར་བསམ་ལ། རང་གིས་བྱེད་ན་མདུད་པ་བྱེད་དུས་སུ་སྔགས་བདུན་བཟླས་སོ། ། སྙིང་རྗེའི་བསྲུང་བ་ལ་གནད་བློ་སྦྱོང་དང་འདྲ་བར་འདུག སྟོང་ཉིད་བསྲུང་བ་ལ། རང་གི་ལུས་གྲུབ་ཕུང་པོའི་མདུད།
དེ་ལས་དབུགས་འགྲོ་འཆི་བདག ཉོན་མོངས་གནས་པ་ཉོན་མོངས། ཡུལ་རྟེན་དགའ་བསྐྱེད་ལྷའི་བུའི་བདུད་དེ་རྣམས་རང་སེམས་རྣམ་པ་ཙམ། ལུས་གྲུབ་ན་ཡང་ཨ་ནས་གྲུབ། འཇིག་པ་ན་ཡང་ཨ་ནས་འཇིག རང་གི་ལྟེ་བར་ཨ་དཀར་བསམ། དེ་ལས་འོད་བྱུང་ལུས་གང་ནས། ཕྱིར་འཕྲོས་སྣོད་བཅུད་ཀུན་ལ་ཕོག སྡིག་སྒྲིབ་སྦྱངས་ནས་འོད་དུ་ཡལ། སྟོང་ཉིད་ངང་དུ་ཅི་གནས་བཞག
ལྡང་ན་ཨ་ནས་སྣོད་བཅུད་ཀུན། ལྷའི་དཀྱིལ་འཁོར་ཉིད་དུའོ། ། གནས་བསྲུང་བ་ནི། མལ་གྱི་ཟུར་བཞིར་ཧྲཱིཿབཞི་བསམ། ། འོག་ཏུ་ཧྲཱིཿམགོ་མཐུར་བསྟན་གཅིག ། སྟེང་དུའང་འོག་གི་དེ་འདྲ་གཅིག ། ཧྲཱིཿབཞི་འོད་དམར་ཁྲུག་གིས་འདྲེས། ། འོག་ཧྲཱི་མེ་ནི་ཟུར་གསུམ་འབར། ། སྟེང་དུའང་ཟུར་གསུམ་འབར་བར་བསམ། ། སྟེང་གིས་ལྷའི་བུའི་བདུད་བསྲུང་། །
ཕྱོགས་བཞིས་མེས་ནི་རྒྱལ་ཆེན་བཞིའི། ། འཁོར་དུ་གནས་པའི་གནོད་སྦྱིན་བསྲུང་། ། འོག་གི་དེས་ནི་གནོད་སྦྱིན་བསྲུང་། ། གཞི་ལ་སྔོ་དུས་མི་བསྡུ་བར། ། སྲོད་ལ་གསལ་གདབ་འགྲོ་ན་བསྡུ། ། དྲག་པོའི་བསྲུང་བ་རྟ་མགྲིན་ནོ། ། ས་གཉན་སར་སྡོད་ན་ཐུགས་ཁའི་ཧྲཱིཿའི་འོད་ཀྱིས་དམྱལ་བའི་བར་གྱི་ཉེས་སྐྱོན་སྦྱངས་པར་བསམ་ནས་བཟླས་པ་བྱའོ། ། བསྡུས་པའོ། ། གཏོར་མ་བརྒྱ་རྩ་དང་བྲུལ་གཏོར་འདྲ། སྡིག་སྦྱོང་།
སྡིག་གང་ཡིད་ལ་བཅགས་པ་དེའི་ནང་དུ་སྡིག་ཐམས་ཅད་བསྡུས་ཏེ་ལྕེ་ཐོག་ཏུ་ནག་བུན་ངེ་བསམ། དེ་ནས་ཡི་གེ་དྲུག་པ་བཟླས་པས་ཕུ་ཆུ་དྲག་པོས་བྱེ་མ་ལ་རྒྱབ་པ་བཞིན་ཧ་ར་ར་ཟད་པར་བསམ། འཇོག་ཁར་སངས་ཀྱི་དག་པར་བསམ། སྟོང་པས་རྒྱས་བཏབ། དགེ་བ་བསྔོ། སྟོབས་བཞི་སྦྱོར་ཚུལ་གཞུང་ན་གསལ། སཙྪ་ལ། འཇིམ་སྟོང་ཧྲཱིཿམཐར་ཡིག་དྲུག་བསམ། ། དེ་ཞུ་ཤོལ་གྱི་ཕུང་པོར་མོས། ། མ་ཎི་བརྗོད་ནས་ལས་ཀུན་བྱ། །
རབ་གནས་རྒྱས་བསྡུས་སྐབས་དང་སྦྱར། ། ཆུ་སྦྱིན་གཞན་འདྲ་མདོར་བསྡུས་ནི། ། སྙིང་རྗེས་མ་ཎི་བརྗོད་ཅིང་ཆུ་གཏོར་ཡང་ངོ་། ། ཆུ་མིག་འབབ་ཆུ་སོགས་བདུད་རྩིའི་བྱིན་བརླབ་པས་ཆོག སྦྱིན་སྲེག་ཞི་རྒྱས་དབང་དྲག དབྱིབས་ནི་སྤྱི་དང་མཐུན་པར་གསུངས། ཟངས་གཞོང་ནང་དུ་མར་མེ་གཞག ལྷར་བསྐྱེད་རྫས་ནི་འབྲུ་སྣ་ཚོགས། ཤིང་བལ་མེ་ཏོག་གཟུགས་བྱས་པས། འབུལ་སྔགས་ཡི་གེ་དྲུག་པ་ལ་ཞི་བ་ལ་ཤིན་ཏཾ་ཀུ་རུ་ཡེ་སྭཱ་ཧཱ།
ཞེས་སྦྱར། དེ་བཞིན་དུ། རྒྱས་པ་ལ། པུཥྚིཾ་ཀུ་རུ་ཨོཾ། དབང་ལ། ཝ་ཤང་ཀུ་རུ་ཧོཿ དྲག་པོ་ལ་མ་ར་ཡ་ཕཊ། སྡིག་སྦྱོང་སྦྱིན་སྲེག་ཆེན་མོ་ནི། མེ་ཏོག་མང་བཏུས་གྲིབ་སྐམ་བྱ། ལས་སྦྱོར་ས་དཀར་ཙན་དན་དཀར་པོའི་ཆུས་ཆག་ཆག་བཏབ།
དེའི་དཀྱིལ་དུ་དང་པོ་ཟླུམ་པོ་ཟབས་སུ་ཁྲུ་གང་ཁ་སྐོར་ཁྲུ་ཕྱེད་དེ་གྲུས་ལ་དེའི་ཁ་རས་ཀྱིས་བཅད། དེའི་སྟེང་དུ་མཉྫི་བཞག དེའི་ཁར་ཟངས་ལ་སོགས་པའི་སྣོད་ཀྱི་སྟེང་དུ་ཡི་གེ་དྲུག་པའི་སྐུ་རབ་གནས་ཅན་བཞུགས། མདུན་དུ་མཆོད་པ་བཤམ། གསོལ་བ་གདབ་པ་ནི། ཇོ་བོ་ཐུགས་རྗེ་ཆེན་པོས་སེམས་ཅན་ཐམས་ཅད་ཀྱིས་དོན་དུ་བདག་གི་སྡིག་པ་ཐམས་ཅད་སྦྱང་དུ་གསོལ། སྡིག་ལྕི་བ་ཡོད་ན་དེའི་མིང་འདོན། ལན་གསུམ། ལག་པ་གཡས་པས་མེ་ཏོག་བླངས་ནས་ཇོ་བོའི་ཐུགས་ཁར་དབུལ། གཡོན་པས་ཕྲེང་བས་བགྲང་།
བསྙེན་པའི་གྲངས་ཀྱི་བཅུ་ཆ་ཕུལ། དགེ་རྩ་བསྔོ། རྟེན་ཕྱིར་གཤེགས། དང་པོ་ཞབས་སུ་སྤྲ་བ་དཀར་པོ་བླུག དེ་ནས་མེ་ཏོག་རྣམས་བླུག དེའི་ཁར་ཤིང་ཤུག་པ་ཟླུམ་པོར་བརྩིག དབུལ་བའི་རྫས་ནི་ཤུག་པ་ལེགས་པར་བཤགས་ཁྲི་ཚོ་གཅིག་ལ་སྣུམ་བྱུགས་པ་གཡས་སུ་བཞག དང་པོ་ནི་ཕྱོགས་བཞིར་མཆོད་པ་ཚར་རེ་རེ་བཤམ་ནང་དུ་ཧྲཱིཿལས་ཡི་གེ་དྲུག་པ་བསྐྱེད། སངས་རྒྱས་བྱང་སེམས་ཀྱི་མདུན་གྱི་ནམ་མཁའ་གང་བར་བསམ། དེ་རྣམས་ལ་དམིགས་ལ་མདུན་གྱི་མཆོད་པ་ཕུལ།
ཡན་ལག་བདུན་པ་བྱ། ཕྱོགས་བཅུ་ན་སོགས་ནས་དགོངས་སུ་གསོལ་བདག་མིང་འདི་ཞེས་བགྱི་བའི་སྡིག་པ་ཐམས་ཅད་མྱུར་དུ་ཟད་པར་མཛད་དུ་གསོལ། ཚོགས་ཐམས་ཅད་མྱུར་དུ་རྫོགས་པར་མཛད་དུ་གསོལ། གསུམ་གཡོན་གྱི་མཆོད་པ་ཚར་གཅིག་ཡི་གེ་དྲུག་པ་ལ་དབུལ། གསོལ་བ་སྔར་ལྟར་རོ། ། དེ་ནས་མེ་སྤར་ཤུག་པ་འགལ་རེ་རེ། ཇོ་བོའི་ཞལ་དུ་ཕུལ་བས་བདེ་སྟོང་གི་རང་བཞིན་དུ་ལྡེམ་སོང་། བདག་གི་སྡིག་པ་ཐམས་ཅད་སངས་ཀྱིས་སོང་བར་བསམ། རྫས་རེ་རེའི་གཤམ་དུ་ཤནྟིཾ་ཀུ་རུ་བཏགས། རྫས་ཟད་ནས་རྒྱབ་ཀྱི་མཆོད་པ་ཕུལ།
གསོལ་བ་ལན་གསུམ་བཏབ། ཚོགས་ཡོད་ན་བཟའ། ཡང་གཡས་ཀྱི་མཆོད་པ་ཕུལ། ཨོཾ་མ་ཎི་པདྨེ་བདག་གི་སྡིག་པ་ཐམས་ཅད་ཤནྟིཾ་ཀུ་རུ་ཡེ་སྭཱ་ཧཱ། ཞེས་ཁྲི་ཚོ་གཅིག་བཟླས་སོ། ། དེ་ནས་བསྲེག་སྤོས་ལག་ཏུ་ཐོགས་ལ་ཇོ་བོ་ལ་གསོལ་བ་གདབ་པ་ནི། ཇོ་བོ་ཐུགས་རྗེ་ཆེན་པོ་སེམས་ཅན་ཐམས་ཅད་ཀྱི་དོན་དུ་བདག་གིས་དངོས་གྲུབ་མྱུར་དུ་ཐོབ་པར་མཛད་དུ་གསོལ། གསུམ། དགེ་རྩ་བསྔོ། ཐལ་བ་རླུང་ལ་བསྐུར།
བྲུལ་གཏོར་བཏང་། བསྙེན་པ་བྱེད་ན་དགེ་འདུན་གྱི་ཚོགས་བསོག་དང་། དཀོན་མཆོག་ལ་མཆོད། མེ་ཏོག་དཀར་པོ་སྤུངས་པའི་ཁར་ཇོ་བོའི་སྐུ་རབ་གནས་ཅན་བཞག་ལ་མེ་ཏོག་སྙིམ་པ་གསུམ་ཕུལ་ལ་གསོལ་བ་གདབ་པ་ནི། བདག་གིས་སེམས་ཅན་ཐམས་ཅད་ཀྱི་དོན་དུ་མཆོག་གི་དངོས་གྲུབ་མྱུར་དུ་ཐོབ་པར་བྱིན་གྱིས་བརླབ་ཏུ་གསོལ། བར་ཆད་ཐམས་ཅད་ཞི་བར་བྱིན་གྱིས་བརླབ་ཏུ་གསོལ། གསུམ། གྲངས་བསྙེན། འབུམ་ཚོ་སུམ་ཅུ་རྩ་གཉིས། འབྲིང་འབུམ་བདུན།
ཐ་མ་གསུམ། ཡང་ཇོ་བོ་ནས་བརྒྱུད་པའི་ཡིག་རྙིང་གཞན་ལས་དུས་བསྙེན་ཟླ་བ་གསུམ། གྲངས་བསྙེན་འབུམ་ཚོ་བཅོ་བརྒྱད་ཅེས་གསུང་། ཡང་ཡི་གེ་ལ་ལར་འབུམ་ཕྲག་དྲུག་ཏུའང་བཤད་དོ། ། བསྙེན་པ་མ་སོང་བར་ལས་སྦྱོར་མི་རུང་། ཝ་རུ་ཎའི་གཏོར་མ་གཞུང་དུའོ། ། གཙང་སྦྲ་གཙོ་ཆེ། སྒྲུབ་ཐབས་ལ་རྒྱས་པ་གཙོ་འཁོར་གསུམ། བསྡུ་ན་གཙོ་བོ་གཅིག་པུ། བསྙེན་པ་ལ་བསྐྱེད་རིམ་གཙོ་ཆེ།
རིགས་གཏད་གཞུང་ནའོ། ། རྫོགས་རིམ་ནི་ལྷ་བསྡུ་བ་སོགས་སྟོང་ཉིད་བསྒོམ་པ་དེ་ཀའོ། ། སྙིང་རྗེ་གཙོ་ཆེ། ཉལ་ལྡང་ཁྲུས་གསུམ་ཟས་གོས་སོགས་འདྲ། ཞེ་སྡང་སྐྱེས་ན། སྙིང་གི་དཀྱིལ་དུ་ཡི་གེ་མ་གཅིག་བསམ། དེ་ལས་འོད་འཕྲོས་ལུས་ཁེངས་པས་ཉོན་མོངས་ཞི་བར་བསམ། འོད་ཟེར་ཕྱིར་འཕྲོས་སེམས་ཅན་ཐམས་ཅད་ཀྱི་ཉོན་མོངས་ཞི་བར་བསམ་ལ། མ་ཎི་སྟོང་ཚོ་རེ་རེ་བཟླ། འདོད་ཆགས་སྐྱེས་ན་ལྟེ་བར་འོད་དམར་པོ་བསམ་པ་སོགས་དང་།
གཏི་མུག་སྐྱེས་ན་སྤྱི་བོར་ཏི་ནག་པོ་བསམ་པ་སོགས་གོང་གིས་རིགས་འགྲེ། དུག་གསུམ་སྦྱངས་འདི་མ་ཆག་ན་ཉོན་མོངས་ཀྱིས་མི་གོས། ཚོགས་མྱུར་དུ་རྫོགས་སོ།། ༈ །།ཉལ་ཁར་བཅུ་གཅིག་ཞལ་གྱི་བྲིས་སྐུ་སོགས་ཡོད་ན་རབ། མེད་ཀྱང་བསམ་ལ། ངག་ཏུ། ཇོ་བོ་ཐུགས་རྗེ་ཆེན་པོ་ལ་བདག་ལུས་འབུལ་གྱིས། ཐམས་ཅད་དུ་རྣམ་པ་ཐམས་ཅད་སོ་སོར་བཞེས་སུ་གསོལ། གསུམ། ཇོ་བོའི་ཐུགས་ཁར་བདག་ལུས་སིབ་ཀྱིས་ཐིམ་པར་བསམ།
མཉམ་པར་བཞག སྙིང་རྗེ་ཆེན་པོ་ལས་མི་འདའ་སྙམ་པས་ངག་ཏུ། ཇོ་བོ་ཐུགས་རྗེ་ཆེན་པོས་བདག་དམ་ཚིག་ཆེན་པོ་ལས་མི་འདའ་བའི་དངོས་གྲུབ་བསྩལ་དུ་གསོལ། གསུམ། དགེ་བ་བསྔོ། ཚོགས་འཁོར་བྱེད་ན་ཤ་ཁྲག་དང་ཆང་འདིར་མི་རུང་དཀར་གསུམ་སོགས་དགོས། ཞིབ་པར་ཡི་གེ་རྙིང་པར་བཙལ་ལོ། ། ཞེས་པ་འདི་བྱ་བྲལ་བ་སངས་རྒྱས་ཕུན་ཚོགས་ཀྱིས་ཨེ་ཝཾ་ཆོས་ལྡན་དུ་བྲིས་པའོ།། །། མདྒ་ལཾ།། །། PAGE * MERGEFORMAT 4 སངས་རྒྱས་ཕུན་ཚོགས།
སྐྱེར་སྒང་ལུགས་ཀྱི་ཡི་གེ་དྲུག་པའི་ཉེར་མཁོ་ཅུང་ཟད་གཅིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
