གསུང་འབུམ། སངས་རྒྱས་ཕུན་ཚོགས།
པོད ༤
གུ་རུ་མཚོ་སྐྱེས་རྡོ་རྗེ་ལ་གསོལ་བ་འདེབས་པའི་ཚིགས་བཅད།
༄༅། །གུ་རུ་མཚོ་སྐྱེས་རྡོ་རྗེ་ལ་གསོལ་བ་འདེབས་པའི་ཚིགས་བཅད་བཞུགས་སོ།། སྭ་སྟི། རབ་དཀར་ཚོགས་གཉིས་པད་མཚོ་ལས་འཁྲུངས་ཤིང་། ། སྐྱེས་སྟོབས་བློ་གྲོས་རབ་གསལ་དང་ལྡན་པས། ། རྒྱལ་བའི་བསྔགས་པའི་ལམ་བརྙེས་ཆོས་ཀྱི་རྗེ། ། རྡོ་རྗེ་གསུམ་དངོས་མངོན་གྱུར་དེ་ལ་འདུད། ། ངན་ངོན་སྲིད་པའི་བདེ་ལ་མ་ཆགས་པར། ། རྒྱལ་བ་ཀུན་དངོས་རྗེ་བཙུན་དབྱི་མངའ་བ། ། དེ་སོགས་ཡོངས་འཛིན་མཁས་གྲུབ་ཚོགས་རྣམས་ལས། ། ཟབ་རྒྱས་ཐེག་གསུམ་ཆོས་མཛོད་བརྙེས་ལ་འདུད། །
དབེན་པའི་རི་སུལ་ལྟོས་མེད་ཉམས་དགའ་བར། ། ལུས་སྲོག་ཐེད་ལ་བོར་བའི་སྒྲུབ་ཚུགས་ཀྱིས། ། རང་སེམས་ཆོས་སྐུའི་ངོ་བོར་མངོན་གྱུར་ནས། ། སྐལ་ལྡན་ཟབ་མོའི་ལམ་ལ་འགོད་ལ་འདུད། ། ཁྱད་པར་མི་མིན་སྣང་སྲིད་ལྷ་འདྲེའི་ཚོགས། ། འབངས་སུ་བསྡུས་ནས་དཀར་པོའི་ལམ་བཀོད་པ། ། འདིར་སྣང་བྱིས་པས་བསམ་པའི་ཡུལ་མིན་པའི། ། གྲུབ་མཆོག་མཐུ་སྟོབས་དབང་ཕྱུག་ཁྱེད་ལ་འདུད། ། ཁྱེད་ཀྱི་སྒྲུབ་གནས་ཐུགས་དམ་རྟེན་གསུམ་སོགས། ། མཚན་གཞིར་བྱས་ནས་དད་པས་ཀུན་བླངས་ཏེ། །
རྩེ་གཅིག་གསོལ་བ་འདེབས་པའི་གདུལ་བྱ་ལ། ། སྒྲིབ་མེད་ཡེ་ཤེས་གཟིགས་པས་ད་ལྟ་སྐྱོངས། ། ཆུ་བུར་ལྟ་བུར་མི་རྟག་ལུས་སྲོག་འདི། ། ནམ་འཆི་ངེས་མེད་དྲན་པའི་བརྩོན་འགྲུས་ཀྱིས། དཀའ་སྤྱད་དམ་པའི་ཆོས་ལ་ནུས་པ་ཡིས། ། བྱང་ཆུབ་སེམས་གཉིས་འབྱོངས་པར་བྱིན་གྱིས་རློབས། ། བདག་བདེ་འདོད་པ་སྡུག་བསྔལ་ཀུན་གྱི་གཞིར། ། རྟོགས་ནས་སྒོ་གསུམ་དགེ་ཚོགས་ཐམས་ཅད་ཀུན། ། མར་གྱུར་འགྲོ་བའི་དོན་དུ་བསྔོས་པའི་མཐུས། ། སྐུ་གསུམ་མངོན་དུ་འགྱུར་བར་བྱིན་གྱིས་རློབས། །
གདོང་སྤྲས་བསམ་གཏན་གླིང་གི་དགོན་གནས་འདེབས་མཁན། གྲུབ་མཆོག་གུ་རུ་མཚོ་སྐྱེས་རྡོ་རྗེ་ལ་གསོལ་བ་འདེབས་པའི་རིམ་པ་འདི་དགོན་གནས་དེ་ཉིད་ཀྱི་འདུས་ཚོགས་སྤྱིའི་བསྐུལ་ནས་དགེ་སློང་སྙོམས་ལས་པ་སངས་རྒྱས་ཕུན་ཚོགས་ཀྱིས་བྲིས་ཏེ་དཔལ་ཨེ་ཝཾ་ཆོས་ལྡན་ནས་ཕུལ་བ་དགེ་བར་གྱུར་ཅིག ། ཤུ་བྷཾ།། ༈ །ངག་དབང་དབྱངས་ཅན་ལྷ་མོ་ལ་བསྟོད་པ་མངོན་རྟོགས་རབ་གསལ་ཞེས་བྱ་བ་བཞུགས་སོ།། སྭ་སྟི་བི་ཛ་ཡནྟུ། རྒྱལ་བ་ཀུན་གྱི་མཁྱེན་བརྩེའི་ཟློས་གར་ནི། ། མཁྱེན་ལྡན་ཤེས་རབ་ལྷ་མོའི་སྐུར་བསྟན་པ། ། ངག་དབང་དབྱངས་ཅན་གྲགས་པའི་གདུགས་དཀར་འཛིན། ། ཚངས་སྲས་ལྷ་མོ་དྭང་བས་བསྟོད་པར་བགྱི། ། རབ་དཀར་ཆུ་སྐྱེས་འདབ་སྟོང་རྒྱས་པའི་རྩེར། །
རབ་གསལ་མཚན་མོའི་མགོན་གྱི་དཀྱིལ་འཁོར་ལ། ། རབ་དཀར་ཁ་བའི་མདངས་འཕྲོག་མཛེས་མའི་སྐུ། ། རབ་ཏུ་ཤེལ་ལྟར་དྭངས་པ་ཁྱོད་ཕྱག་འཚལ། ། ཕྱག་གཉིས་བཻ་ཌཱུར་པི་ཝཾ་སྒྲེངས་པ་ལས། ། ཡིད་འཕྲོག་གླུ་དབྱངས་ཕྱོགས་བཅུར་སྒྲོགས་པ་ཡིས། ། སངས་རྒྱས་བྱང་སེམས་འཇིག་རྟེན་ཆེ་དགུ་སོགས། ། མ་ལུས་ཡིད་འཕྲོག་མཛད་མ་ཁྱོད༞ ། མིག་སྨན་མདངས་བཀྲ་ཐོར་ཅོག་ལྕང་ལོ་ལ། ། མེ་ཏོག་དཀར་པོ་རིན་ཆེན་དོ་ཤལ་སྤྲས། ། གསེར་གྱི་རྒྱན་པའི་རིན་ཆེན་སྣ་བརྒྱན་གྱིས། །
ཁུར་ཚོས་མཛེས་པར་བྱས་མ་ཁྱོད༞ ། གཞན་ཡང་དབུ་བརྒྱན་མགུལ་རྒྱན་ལ་སོགས་པ། ། རིན་ཆེན་མང་པོ་རྒྱན་གྱི་ཁྲ་ཆབ་བེ། ། སིལ་ཁྲོལ་སྙན་པར་སྒྲོགས་པས་མཛེས་པར་བྱས། ། བཅུ་དྲུག་ལོ་ལོན་ལང་ཚོ་ཁྱོད༞ ། གཡོན་ཕྱོགས་འགྱིང་ཞིང་སྤྱན་གཉིས་ཟུར་གྱིས་གཟིགས། ། རེག་ན་བདེ་བསྐྱེད་མཁྲང་བའི་ནུ་མས་མཛེས། ། ཆགས་པའི་ཉམས་ལྡན་དར་གྱི་ན་བཟའ་གསོལ། ། མེ་ཏོག་དཀར་པོའི་ཆུན་འཕྱང་མཛེས༞ ། སྤྱི་གཙུག་ཟླ་བའི་དཀྱིལ་འཁོར་གྱིས་བརྒྱན་ཅིང་། །
ཞབས་གཉིས་ཙོག་བུའི་ཚུལ་དུ་ལེགས་པར་བཞུགས། ། ཐུགས་ནི་པད་དཀར་འདབ་བརྒྱད་དུ་གནས་པའི། ། ཟེ་འབྲུ་དམར་སེར་མཛེས་མ་ཁྱོད༞ ། ལྟེ་བ་ལྗང་སེར་ཟླ་བའི་དཀྱིལ་འཁོར་སྟེང་། ། རྣམ་པར་མི་རྟོག་ཐུགས་ནི་ཧྲཱི་ཡིག་དཀར། ། འདབ་མ་རྣམས་ལ་དབྱངས་ཡིག་ཟུང་རེ་ནི། ། ཅུང་ཟད་མ་རེག་སིལ་ཟེར་འཕྲོ་ཕྱག་འཚལ། ། འཁོར་ལོའི་འོད་ཀྱིས་མ་རིག་མུན་སེལ་ཞིང་། ། ཡེ་ཤེས་སེམས་དཔའ་དཔག་མེད་འགུགས་པར་ལྡན། ། ཧྲཱི་ཡིག་ཕྲེང་བ་འཁོར་ལས་འོད་ཟེར་གྱིས། །
སྣང་སྲིད་ཁྱབ་པར་མཛད་མ་ཁྱོད་ཕྱག་འཚལ། ། འོད་ཟེར་གང་དེས་མཆོག་སུམ་ནུས་མཐུ་དང་། ། སྣང་སྲིད་ཀུན་གྱི་མཐུ་བཅུད་མ་ལུས་པ། ། ལེགས་པར་བསྡུས་ནས་ཉིད་ཐུགས་འཁོར་ལོ་ལ། ། བསྟིམ་ནས་བློ་གྲོས་དཔག་མེད་དང་ལྡན་པར། ། གྱུར་མཛད་ནུས་ལྡན་ལྷ་མོ་ཁྱོད༞ ། གང་གིས་རང་བཞིན་རྣམ་པར་མི་རྟོག་ཀྱང་། ། སྣ་ཚོགས་མཛད་པ་ངོ་མཚར་དཔག་མེད་རྣམས། ། ས་བཅུའི་བྱང་སེམས་རྣམས་ཀྱི་བསྐལ་པ་བརྒྱར། ། བརྗོད་ཀྱང་མི་ཟད་གཏེར་མངའ་ཁྱོད་ཕྱག་འཚལ། །
ཁྱོད་སྐུ་བསྒོམ་ཞིང་སྔགས་བཟླས་མཆོད་བསྟོད་ཀྱིས། ། སྨོན་ལམ་དབང་གིས་ལེགས་པར་དགོངས་ནས་ཀྱང་། ། མཁྱེན་བརྩེ་ནུས་པ་ཆེན་པོའི་རྣམ་རོལ་གྱིས། ། བླུ་པོ་བདག་ལ་འདོད་དོན་ཞུ་རྣམས་སྩོལ། ། རྙེད་དཀའ་འཇིག་པར་སླ་བའི་དལ་འབྱོར་དང་། ། མེ་འོབས་ལྟ་བུའི་བཟོད་དཀའ་འཁོར་བ་དང་། ། སྡུག་བསྔལ་ཅན་གྱི་འགྲོ་རྣམས་ཕ་མ་སོགས། ། འདི་རྣམས་གནས་ཚུལ་རྟོགས་པར་བྱིན་གྱིས་རློབ་ས། ། ཆོས་ཀྱི་རྩ་བ་སྙིང་རྗེ་བྱང་སེམས་དང་། ། འཁོར་འདས་ཆོས་ཀུན་རང་བཞིན་དམིགས་སུ་མེད། །
དེ་ལྟར་རྟོགས་ནས་བདག་གཞན་དངོས་འཛིན་རྣམས། ། བརྩོན་འགྲུས་དྲག་པོས་འདོན་པར༞ ། ལས་ཉོན་ཐིབས་བོས་ཀུན་ནས་བསྒྲིབས་གྱུར་བས། ། ཤེས་བྱར་མི་འབད་མི་ཤེས་མུན་ནག་ནི། ། སྤྲིན་རྣམས་ནམ་མཁར་དེངས་ནས་ཉི་ཤར་བཞིན། ། གྱུར་ནས་ཤེས་རབ་གསལ་བར་བྱིན་གྱིས་རློབས། ། ཞེས་པ་འདི་ནི་རང་གི་འདོད་དོན་ཞུ་བའི་ཆེད་དུ་བྷ་དནྟ་བུདྡྷ་ལཀྵིས་སྦྱར་བའོ། ། སརྦ་མངྒཱ་ལཾ།། ༈ །རྡོ་རྗེ་འཆར་ཀུན་དགའ་བཟང་པོའི་ཕྱི་རྟེན་བདེ་གཤེགས་མཆོད་རྟེན་བརྒྱད་ཀྱིས་གཙོས་པའི་མཆོད་རྟེན་རྣམས་ལ་གསེར་ཁེབས་གསར་སྤོས་མཛད་སྐབས་བསྔགས་བརྗོད།། ཨོཾ་སྭ་སྟི།
པད་སྤུངས་བྱང་ཆེན་བཀྲ་ཤིས་སྒོ་པའི་སྐོར། ། ཚད་མདོ་རྣམ་འགྲེལ་རྣམ་ངེས་ཚད་མའི་སྐོར། ། ཀུན་ལས་བཏུས་དང་མཛོད་གཉིས་མངོན་པའི་སྐོར། ། རྩ་་་་་་བ་འཇུག་་་་་་པ་བཞི་་་་་་བརྒྱ་པ་གསུམ་ཆེས་ཟབ་དབུ་མའི་སྐོར། ། སྡེ་བདུན་མདོ་བཅས་དགོངས་འགྲེལ་རིགས་གཏེར་དང་། ། སྡེ་སྣོད་རྒྱུད་སྡེ་ཀུན་འགྲེལ་སྡོམ་གསུམ་སྟེ། ། པུ་ཏི་གྲགས་ཆེན་བཅོ་བརྒྱད་ཞེས་སུ་གྲགས། ། ཕར་ཚད་འདུལ་མངོན་དབུ་མ་སྡོམ་གསུམ་ལ་པོད་ཆེན་དྲུག་ཅུ་ས་སྐྱ་པ་རྣམས་བཞེད། དྲུག་པོ་འདི་ལ་དེང་སང་འཆད་ཉན་དར། ། ཀ་བཅུ་པ་དང་ཀ་ལྔ་ཀ་བཞི་པ། །
རིམ་བཞིན་པོད་གྲངས་བཅུ་དང་ལྔ་དང་ནི། ། པོད་ཆེན་བཞི་ཙམ་ཤེས་ལ་དེ་ལྟར་གྲགས། ། ཞེས་མཁས་པ་རྣམས་ཀྱི་གསུང་བཞིན་དགེ་སློང་སངས་རྒྱས་ཕུན་ཚོགས་ཀྱིས་བརྗེད་ཐོའོ། ། མངྒ་ལཾ།། །། PAGE * MERGEFORMAT 2 སངས་རྒྱས་ཕུན་ཚོགས། གུ་རུ་མཚོ་སྐྱེས་རྡོ་རྗེ་ལ་གསོལ་བ་འདེབས་པའི་ཚིགས་བཅད་སོགས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
