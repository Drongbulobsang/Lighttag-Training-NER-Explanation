གསུང་འབུམ། སངས་རྒྱས་ཕུན་ཚོགས།
པོད ༡༤
རྣལ་འབྱོར་མའི་སྔགས་དོན་ལ་གནས་བརྟན་འཇམ་དབྱངས་གྲགས་པའི་གསུང་ལན།
༄༅། །རྣལ་འབྱོར་མའི་སྔགས་དོན་ལ་གནས་བརྟན་འཇམ་དབྱངས་གྲགས་པའི་གསུང་ལན་བཞུགས་སོ།། ཨོཾ་སྭ་སྟི། རྗེ་བཙུན་རྡོ་རྗེ་རྣལ་འབྱོར་མའི་གསང་སྔགས་ཨོཾ་གསུམ་མའི་སྐབས་སུ་ཉེ་བར་མཁོ་བའི་གསུང་སྒྲོས་ནི། རྩ་རྒྱུད་ལས། ཉེ་སྙིང་གསུངས་པའི་མཐར། འདི་ལས་ཤིན་ཏུ་མཆོག་གྱུར་གང་། ། འཇིག་རྟེན་གསུམ་ན་ཅི་ཡང་མེད། ། ཞེས་སོགས་ནས། བཀླགས་པས་འདི་དག་ཐམས་ཅད་འགྲུབ། ། ཅེས་རྒྱས་པར་གསུངས་ལ།
དོན་དེ་དག་ལ་དགོངས་ནས། རྗེ་བློ་གསལ་རྒྱ་མཚོས། ཧེ་རུ་ཀ་དཔལ་རྒྱུད་ཀྱི་རྒྱལ་པོ་ལས། ། རྡོ་རྗེ་བཙུན་མོའི་ཉེ་བའི་སྙིང་པོ་མཆོག ། བཀླགས་པས་འགྲུབ་ཅེས་གསུངས་པའི་བདེན་པས་སྐྱོངས། ། ཞེས་གསུངས་ལ། དེའི་རྒྱུ་མཚན་བསྒྲུབ་བྱའི་ཡུལ་དུ་གྱུར་པ་མཁའ་འགྲོ་གྲངས་མེད་པ་རྣམས་བསྡུ་ན་བྱེ་བ་ཕྲག་བཞིར་འདུས། དེ་ཡང་སྟོང་ཕྲག་བདུན་ཅུ་རྩ་གཉིས་སུ། དེ་ཡང་ཡུལ་ཆེན་སུམ་ཅུ་སོ་བདུན་དུ་གནས་པའི་མཁའ་འགྲོ་རྣམས་སུ། དེ་ཡང་སྙིང་པོའི་རྣལ་འབྱོར་མ་བཞིར།
དེ་ཡང་རྡོ་རྗེ་ཕག་མོ་ཉིད་དུ་འདུས་ལ། དེའི་གསང་སྔགས་ཨོཾ་གསུམ་ལའང་རྒྱུད་དུ་སྦས་པའི་དོན་རྒྱལ་ཆེན་ཨིནྡྲ་བྷུ་ཏིས་ཕག་མོ་ཞལ་གཉིས་མའི་སྔགས་བཏུར་ཡིག་འབྲུ་སུམ་ཅུ་སོ་གཉིས་གསུངས་ཤིང་། བཏུ་ཚུལ་ལོགས་ན་གསལ། དེ་ལ་ཡིག་འབྲུ་སོ་གཉིས་ཀྱིས་ནི་ཡུལ་སོ་གཉིས་ཀྱིས་དཔའ་བོ་རྣལ་འབྱོར་མ་རྣལ་འབྱོར་མ་རྣམས་ཀྱི་སྙིང་པོ་མཚོན་ལ། ས་བོན་བཾ་ཡིག་ལ་སྲོག་ཡིག་ཨ་ཐུང་། ཡ་ར་ལ་ཝ་བཅས་ཡིག་འབྲུ་ལྔ་མཚོན་པས་སུམ་ཅུ་སོ་བདུན་འབྱུང་ལ། དེས་ན་ཡུལ་ཆེན་སུམ་ཅུ་སོ་བདུན་གྱི་དཔའ་བོ་རྣལ་འབྱོར་མ་རྣམས་ཀྱི་སྙིང་པོ་ཡིན་ནོ། ། དེ་རྣམས་ཀྱང་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་སུ་འདུས་པས། བཾ་ཡིག་ཆ་ལྔ་པ་ནི་བདེ་ཆེན་ལྷ་ལྔ། ཨོཾ་དང་པོ་ཁཎྜ་ཀཱ་པ་ལི་ནས།
ཙ་ནཱི་ཡེ་ཡན་གྱི་ཡིག་འབྲུ་ཉེར་བཞིས་དཔའ་བོ་ཉེར་བཞི་དང་དཔའ་མོ་ཉེར་བཞི་མཚོན། དེ་མན་གྱི་ཡིག་འབྲུ་བརྒྱད་ཀྱིས་སྒོ་མཚམས་མ་བརྒྱད་མཚོན་ནོ། ། དེ་ལྟར་ན་གོང་གི་དཔའ་བོ་ཉེར་བཞིའི་མཚོན་དོན་ནི་ཟླ་དཀྱིལ་ལ་བྱེད་གསུང་། འདི་ནི་གལ་ཏེ་དངོས་གྲུབ་མཆོག་འདོད་ན། ། སྔགས་དང་ལྷ་ལ་ཐ་དད་མེད། ། ཅེས་གསུངས་པས་རྣམ་པ་སྔགས་སུ་གསལ་བའི་དབང་དུ་བྱས་ལ། ལྷར་བསྒོམ་པའི་ལུས་དཀྱིལ་ནི་ཡིག་ཆུང་ཟུར་གསལ་ལྟར་ལགས། ཞེས་པ་འདི་ནི་རྒྱལ་དབང་ཐམས་ཅད་མཁྱེན་གཟིགས་ཆེན་པོའི་ཞབས་འབྲིང་བ་དགེ་སློང་འཇམ་དབྱངས་གྲགས་པས་ཨོཾ་གསུམ་མའི་མཚོན་དོན་ཞིག་དགོས་གསུངས་པར་ཆོས་སྨྲ་བའི་བཙུན་པ་སངས་རྒྱས་ཕུན་ཚོགས་ཀྱིས་ཆོས་གྲྭ་ཆེན་པོ་དཔལ་ལྡན་འབྲས་སྤུངས་སུ་ཉེ་བར་བསྡུས་པ་ཞིག་བྲིས་ནས་ཕུལ་བའི་ཞུ་སཾ། ། མངྒ་ལཾ།། །། PAGE * MERGEFORMAT 2 སངས་རྒྱས་ཕུན་ཚོགས།
རྣལ་འབྱོར་མའི་སྔགས་དོན་ལ་གནས་བརྟན་འཇམ་དབྱངས་གྲགས་པའི་གསུང་ལན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
