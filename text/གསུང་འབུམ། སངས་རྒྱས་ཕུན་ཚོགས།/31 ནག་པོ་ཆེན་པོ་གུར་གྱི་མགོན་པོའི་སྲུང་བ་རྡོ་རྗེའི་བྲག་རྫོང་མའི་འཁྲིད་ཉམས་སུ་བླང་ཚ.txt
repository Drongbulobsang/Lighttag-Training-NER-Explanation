གསུང་འབུམ། སངས་རྒྱས་ཕུན་ཚོགས།
པོད ༣༡
ནག་པོ་ཆེན་པོ་གུར་གྱི་མགོན་པོའི་སྲུང་བ་རྡོ་རྗེའི་བྲག་རྫོང་མའི་འཁྲིད་ཉམས་སུ་བླང་ཚུལ་གྱི་བརྗེད་བྱང་།
༄༅། །དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་སྲུང་བ་རྡོ་རྗེའི་བྲག་རྫོང་མའི་འཁྲིད་ཉམས་སུ་བླང་ཚུལ་གྱི་བརྗེད་བྱང་བདུད་དཔུང་ཚར་གཅོད་ཅེས་བྱ་བ་བཞུགས་སོ།། ཨོཾ་སྭ་སྟི། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་སྲུང་བ་རྡོ་རྗེའི་བྲག་རྫོང་མའི་འཁྲིད་ཉམས་སུ་བླང་ཚུལ་གྱི་བརྗེད་བྱང་བདུད་དཔུང་ཚར་གཅོད་ཞེས་བྱ་བ། རྩ་བརྒྱུད་བླ་མ་ཡི་དམ་མཁའ་འགྲོ་ཆོས་སྲུང་ནོར་ལྷའི་ཚོགས་དང་བཅས་པ་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། འདིར་གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ཀྱི་ཕྱག་ཏུ་དཔལ་ནག་པོ་ཆེན་པོ་གུར་གྱི་མགོན་པོའི་བཀའ་སྲོལ་བཞི་ཙམ་བྱུང་བ་ཡིན་ཏེ། ག་ཡ་ངྷ་ར་ནས་བརྒྱུད་པའི་མགོན་རྐྱང་དཔའ་བོ་གཅིག་པ་དང་། རྡོ་རྗེ་གདན་པ་ནས་བ་རི་ལོ་ཙཱ་བ་ནས་བརྒྱུད་པའི་སྒྲུབ་ཐབས་བརྒྱ་རྩའི་ནང་ན་བཞུགས་པའི་གུར་གྱི་མགོན་པོ་དང་། པཎ་ཆེན་ཤཱཀྱ་ཤྲཱི་ནས་ས་པཎ་ལ་བརྒྱུད་པའི་སྤུ་གྲི་སྐོར་གསུམ་གྱི་གདམས་ངག་དང་། བྲམ་ཟེ་མཆོག་སྲེད་ནས་པཎ་ཆེན་བདེ་བའི་རྡོ་རྗེ་སོགས་ལས་རིམ་བཞིན་བརྒྱུད་པ་མལ་ལོ་ཙཱ་བ་ལས་གསན་པའི་ཆོས་སྐོར་བཞི་ཡོད་ཅིང་།
དང་པོ་གསུམ་པོ་དེ་ལ་ནི། སྒྲུབ་ཐབས་རྗེས་གནང་མན་ངག་ཙམ་ལས་འཁྲིད་ལ་སོགས་པའི་རྣམ་གཞག་རྒྱ་ཆེ་བ་མེད་ཅིང་། བཞི་པོ་དེའི་ནང་ནས་ཐུགས་རྩིས་དང་ཐུགས་དམ་གྱི་སྙིང་པོ་ནི་མལ་ལོ་ནས་བརྒྱུད་པ་འདི་ལ་མཛད་པས། འདིར་གང་བཤད་པར་བྱ་བའི་ཆོས་ཡིན་ལ། འདི་ལ་བརྒྱུད་པའི་བཀའ་བབས་བཀའ་གཏེར་གཉིས་སམ། སངས་རྒྱས་སྤྱན་ཆེན་པོ་དང་། གྱི་ལྗང་ལོ་ཙཱ་བ་ནས་བརྒྱུད་པ་སྟེ་དོན་གྱི་བཞི་དང་ལྡན་པ་འདི་ཉིད། ཟབ་ཅིང་ཁྱད་ཆོས་དུ་མའི་སྒོ་ནས་ཁྱད་པར་དུ་བྱས་པའི་ཕྱིར་ཐུགས་རྩིས་དང་། ཐུགས་དམ་གྱི་སྙིང་པོར་མཛད་པ་ཡིན་ལ། འདི་ཉིད་ཚད་མ་སྙན་བརྒྱུད་བཞིའི་སྒོ་ནས་འཆད་པར་བྱེད་པ་ཡིན་ཏེ།
དེའང་གང་ཞེ་ན། བྱིན་རླབས་ཆུ་བོའི་རྒྱུན་དང་འདྲ་བའི་བཀའ་མ་ནུབ་པ། མན་ངག་གསེར་འགྱུར་གྱི་རྩི་དང་འདྲ་བའི་སརྒ་མ་ལོག་པ། མོས་གུས་གཞོན་ནུའི་དགའ་བ་ལྟ་བུའི་བསམ་པ་ཚིམ་པ། བསྙེན་བཀུར་ལྷ་འདོད་ཡོན་ལ་ལོངས་སྤྱོད་པ་ལྟ་བུའི་དཔལ་འབྱོར་གྱི་རྒྱུན་མ་ཉམས་པ་དང་བཞིས་འཆད་པ་ལས། འདིར་གཉིས་པ་མན་ངག་གསེར་འགྱུར་གྱི་རྩི་དང་འདྲ་བའི་སརྒ་མ་ལོག་པའི་ནང་ཚན་སྲུང་བའི་འཁོར་ལོ་རྡོ་རྗེ་བྲག་རྫོང་མའི་འཁྲིད་ཐུན་མོང་མ་ཡིན་པ་སྙན་བརྒྱུད་ཡི་གེ་མེད་པའི་མན་ངག་ཁའུ་སྐྱེད་ལྷས་པའི་སྙིང་གི་ཟུང་ཁྲག་ལྟ་བུ་འདི་འཆད་པ་ལ་དོན་གསུམ་སྟེ། སྦྱོར་བ་སྔོན་འགྲོ་་་་་་སྤྱིའི་སྔོན་འགྲོ། དལ་འབྱོར་རྙེད་བཀའ། འཆི་བ་མི་རྟག་པ། ལས་རྒྱུ་འབྲས།
བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་པ་རྣམས་ནི་སྤྱི་འགྲོ་ལྟར་བརྗོད་པར་བྱའོ།། དངོས་གཞི་རྗེས་ཀྱི་ཆོས་དང་གསུམ་གྱི། དང་པོ་ལ་ཐུན་མོང་དང་ཐུན་མོང་མ་ཡིན་པ་གཉིས་ཀྱི་དང་པོ་ལ། ལམ་ལོག་པ་ལས་ཁྱད་པར་དུ་བྱ་བ་སྐྱབས་འགྲོའི་འཁྲིད། ལམ་དམན་པ་ལས་ཁྱད་པར་དུ་བྱ་བ་སེམས་བསྐྱེད་ཀྱི་འཁྲིད། འགལ་རྐྱེན་སྡིག་པ་སྦྱོང་བ་རྡོ་རྗེ་སེམས་དཔའི་བསྒོམ་བཟླས་ཀྱི་འཁྲིད། མཐུན་རྐྱེན་ཚོགས་རྫོགས་ཤིང་བྱིན་རླབས་མྱུར་དུ་འཇུག་པར་བྱེད་པ་བླ་མའི་རྣལ་འབྱོར་དང་བཞི་ལས། ལམ་ལོག་པ་ནི་དཀོན་མཆོག་གསུམ་ལ་རྒྱབ་ཀྱིས་ཕྱོགས་པ་ཕྱི་རོལ་པའི་ལམ་སྟེ་དེ་ལས་ཁྱད་པར་དུ་བྱ་བ་ནི་དཀོན་མཆོག་ལ་སྐྱབས་སུ་འགྲོ་བ་ཡིན། དེའི་ཚུལ་ལ་སྐྱབས་སུ་འགྲོ་བའི་ཡུལ། སྐྱབས་སུ་འགྲོ་མཁན་གྱི་གང་ཟག
སྐྱབས་སུ་འགྲོ་བའི་ཚུལ་དང་གསུམ་ལས། དང་པོ་གང་ལ་སྐྱབས་སུ་འགྲོ་བའི་ཡུལ་ནི། རང་གི་གནས་ཁང་འདི་ཉིད་ཐ་མལ་གྱི་སྣང་བ་ཐམས་ཅད་དབྱིངས་སུ་ཐིམ་པའི་འོད་གསལ་སྟོང་ཉིད་ཀྱི་ངང་ལས། ཡེ་ཤེས་ཀྱི་སྣང་བ་ལས་གྲུབ་པའི་དུར་ཁྲོད་རོལ་པའི་གཞལ་ཡས་ཁང་། འོག་གཞི་ཐམས་ཅད་ཁྲག་ཞག་འཁྲུགས་པའི་རྒྱ་མཚོ་རྦ་རླབས་གཡོ་བའི་སྟེང་དུ། ཀེང་རུས་སྣ་ཚོགས་གཅལ་དུ་བསྒྲིགས་པ། དགྲ་བགེགས་ཀྱི་མགོ་བོ་སྐམ་པོ་ཁ་མིག་ནས་མེ་དམར་ནག་འུར་སྒྲ་དང་བཅས་ནས་འབར་བཞིན་པ་ཁ་ཕྱིར་བསྟན་ནས་བརྩིགས་པའི་རེ་ཁ་ཟླུམ་པོའམ་གྲུ་བཞི་པ་ཡངས་ཤིང་རྒྱ་ཆེ་བ་དཔངས་མཐོ་བའི་སྟེང་དུ། ཀེང་རུས་དང་རྩིབས་རུས་སྣ་ཚོགས་ཀྱིས་ཐོག་ཕུབ་པའི་རྩེ་མོར་ཙིཏྟའི་ཏོག་བཙུགས་པ། ཞིང་ཆེན་གྱི་རྒྱལ་མཚན་འཕྱར་བ། ནང་གི་སྟེང་དུ་གཡང་གཞིའི་བླ་བྲེ།
རྒྱུ་རློན་གྱི་ལྡ་ལྡི། དོན་སྙིང་གི་འཕྱང་འཕྲུལ། མགོ་ལག་གི་འཕན་འཕྱང་ལ་སོགས་པས་བརྒྱན་པ། ཤིན་ཏུ་འཇིགས་ཤིང་སྐྱི་གཡའ་བ་སྲུང་བའི་འཁོར་ལོའི་ནང་དུ་ཚུད་པ། དེའི་དབུས་སུ་ཡེ་ཤེས་རང་སྣང་གི་རིན་པོ་ཆེ་སྣ་ཚོགས་ལས་གྲུབ་པའི་དཔག་བསམ་ཤིང་གི་སྡོང་པོ་ཡལ་ག་ལོ་མ་མེ་ཏོག་འབྲས་བུ་དུ་མས་བརྒྱན་པ་དྲན་པ་ཙམ་གྱི་དགོས་འདོད་ཐམས་ཅད་ཡིད་བཞིན་དུ་སྩོལ་ནུས་པ། དེའི་རྩེ་མོར་པདྨ་འདབ་མ་བཞི་ཁ་གྱེས་པ་ཤིན་ཏུ་ཡངས་ཤིང་རྒྱ་ཆེ་བ་ལྟེ་བ་གེ་སར་དང་བཅས་པའི་དབུས་སུ། སེང་གེའི་ཁྲི་སྣ་ཚོགས་པདྨ་དང་ཟླ་བ་དང་ཉི་མ། བདུད་ཐམས་ཅད་ཀྱི་ངོ་བོ་མི་རོ་དམར་སེར་མགོ་གཡས་སུ་བསྟན་པའི་སྟེང་དུ་དྲིན་ཅན་རྩ་བའི་བླ་མ་དེ་ཉིད་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་རྣམ་པ་ཅན། སྤྲུལ་པའི་ཕོ་ཉ་ལྔ་དང་བཅས་ཤིང་ཡེ་ཤེས་ཀྱི་མེ་དཔུང་འབར་ཞིང་འཁྲུགས་པའི་དབུས་ན་བཞུགས་པ། དེའི་སྤྱི་བོར་སེདྒེའི་ཁྲི་པད་ཉི་བདུད་ཀྱི་གདན་ལ་སྐུ་དྲིན་འཁོར་མེད་རྩ་བའི་བླ་མ་ནས་བཟུང་སྟེ་སངས་རྒྱས་རྡོ་རྗེ་འཆང་ཆེན་པོའི་བར་གྱི་བླ་མ་བརྒྱུད་པ་ཐམས་ཅད་ཁྲོམ་འཚོགས་སམ།
མཐོ་བརྩེགས་ཀྱི་ཚུལ་དུ་བཞུགས་པ། རྡོ་རྗེ་ནག་པོ་ཆེན་པོའི་རྣམ་པ་ཅན། མདུན་གྱི་འདབ་མ་ལ་དཔལ་ཀྱཻ་རྡོ་རྗེ་གཙོ་བོར་གྱུར་པའི་རྒྱུད་སྡེ་བཞི་དང་འབྲེལ་བའི་ཡི་དམ་ཞི་ཁྲོ་རབ་འབྱམས། གཡས་ཀྱི་འདབ་མ་ལ་རྣམ་སྣང་གངས་ཅན་མཚོ་ལ་སོགས་པའི་ལོངས་སྐུ་དང་། སྟོན་པ་ཤཱཀྱའི་རྒྱལ་པོ་ལ་སོགས་པ་སྤྲུལ་སྐུའི་ཆ་བྱད་ཅན་གྱི་སངས་རྒྱས་ཀྱི་ཚོགས། རྒྱབ་ཏུ་དེ་དག་གི་ཐུགས་རྒྱུད་ལ་བཞུགས་པའི་བདེ་ཆེན་གྱི་ཡེ་ཤེས་རྣམ་པ་གཟུགས་ཀྱི་སྐུར་བཞེངས་པ་གསུང་རབ་པུ་ཏི་བྲག་རི་བརྩིགས་པ་ལྟ་བུ་དར་ཟབ་ཀྱི་ན་བཟའ་དང་བཅས་ཤིང་གདོང་དར་རང་ལ་བསྟན་ནས་གཡོན་གྱི་འདབ་མ་ལ་ཐུན་མོང་བ་བྱམས་པ་འཇམ་དབྱངས་སོགས་བྱང་ཆུབ་སེམས་དཔའི་དགེ་འདུན་ཐུན་མོང་མ་ཡིན་པ་ཡུམ་ཆེན་ཨེ་ཀ་ཛ་ཊཱི་དཔལ་ལྡན་འདོད་ཁམས་དབང་ཕྱུག དམ་ཅན་གནོད་སྦྱིན་ཡབ་ཡུམ། བཀའ་སྟོད་པུ་ཏྲ་མིང་སྲིང་ལ་སོགས་པའི་འཁོར་དཔག་བསམ་ཤིང་གི་ཡལ་ག་ལོ་མ་མེ་ཏོག་འབྲས་བུ་རྣམས་ཀྱི་ཁྲོད་དང་། གཞན་ཡང་མཐའ་སྐོར་གྱི་ནམ་མཁའ་ས་གཞི་བར་སྣང་རྣམས་སུ་བླ་མ་ཡི་དམ་སངས་རྒྱས་བྱང་སེམས་མཁའ་འགྲོ་ཆོས་སྐྱོང་ཡུལ་ཉེར་བཞིའི་དཔའ་པོ་དང་རྣལ་འབྱོར་མ་ཐམས་ཅད་སྤྲིན་འཐིབས་པ་ཙམ་མངོན་སུམ་དུ་བཞུགས་ཡོད་སྙམ་པ་བྱེད། གཉིས་པ་སྐྱབས་སུ་འགྲོ་མཁན་ནམ།
དེ་དག་གི་མདུན་ཕྱོགས་ཀྱི་ས་གཞིའི་སྟེང་དུ། དབུས་སུ་རང་ཉིད། གཡས་སུ་ཕ། གཡོན་དུ་མ། མདུན་དུ་དགྲ་འདྲེའི་གཙོ་བོ་གང་ཡིན་པ་དེ། མཐའ་སྐོར་ཀུན་ཏུ་རིགས་དྲུག་བར་དོ་བཅས་པའི་སེམས་ཅན་ཐམས་ཅད་ས་ཆེན་པོའི་དྲེག་པ་བཞིན་དུ་ཁྲིག་གེ་ཡོད་སྙམ་གསལ་བཏབ། གསུམ་པ་སྐྱབས་སུ་འགྲོ་ཚུལ་ལ། བསམ་པ་ནི། སྤྱིར་འཁོར་བའི་འཇིགས་པ་ཐམས་ཅད། ཁྱད་པར་བླ་མེད་འབྲས་བུའི་ཐེག་པ་འདིར་ཐ་མལ་སྣང་ཞེན་གྱི་འཇིགས་པས་སྐྲག་པ་དང་སེམས་ཅན་འདི་རྣམས་ཚེ་འཁོར་བ་ཐོག་མ་མེད་པ་ནས་ཕ་མ་བྱས་པའི་དྲིན་ཅན་ཤ་སྟག་ཡིན་པ་ལ་དམྱལ་བ་ལ་སོགས་པའི་ཤིན་ཏུ་སྡུག་བསྔལ་བར་འདུག་པས་སྙིང་རེ་རྗེ་འདི་དག་སྡུག་བསྔལ་ལས་གྲོལ་བའི་ནུས་པ་ནི་བདག་ལ་མི་འདུག་སུ་ལ་ཡོད་ན་དཀོན་མཆོག་རིན་པོ་ཆེ་རྣམས་ལ་ཡོད་དེ།
སྐྱབས་ཡུལ་དེ་རྣམས་ཀྱི་རྒྱུ་དང་འབྲས་བུར་བཅས་པའི་སྡུག་བསྔལ་ཐམས་ཅད་ལག་མཐིལ་དུ་སྐྱུ་རུ་ར་བཞག་པ་བཞིན་དུ་སོ་སོར་མ་འདྲེས་པར་མཁྱེན་པའི་ཡེ་ཤེས་ཐོགས་པ་མེད་པར་མངའ། སྡུག་བསྔལ་མཁྱེན་ཡང་སྐྱོབ་པར་བཞེད་པའི་ཐུགས་རྗེ་མེད་ན། སྡུག་བསྔལ་ལས་བསྐྱབ་པར་མི་མཛད་ཀྱང་། སེམས་ཅན་ཐམས་ཅད་ལ་བུ་གཅིག་ན་བའི་མ་བཞིན་དུ་ཆེས་མི་བཟོད་པའི་ཐུགས་རྗེས་སྐྱོབ་པར་བཞེད་པས་བརྩེ་བའི་ཐུགས་རྗེ་ཡང་ཚད་མེད་པ་འདའ། མཁྱེན་བརྩེ་མངའ་ཡང་ནུས་པ་མེད་ན། མ་ལག་ཞ་མའི་བུ་ཆུས་ཁྱེར་བ་བཞིན་དུ། སྡུག་བསྔལ་ལས་སྐྱོབ་མི་ནུས་པ་ལས། བླ་མ་དཀོན་མཆོག་འདི་རྣམས་ཀྱི་ཐུགས་གཏད་པའི། འོད་ཟེར་ཕྲ་མོ་ཕོག་པ་ཙམ་གྱིས་སེམས་ཅན་གྲངས་མེད་པ་འཁོར་བ་མཐའ་ཅན་དུ་འགྱུར་བ་སོགས་ཀྱིས་ནུས་པ་བསམ་གྱིས་མི་ཁྱབ་པ་སྟེ། མཁྱེན་བརྩེ་ནུས་གསུམ་གྱི་ཡོན་ཏན་ཚད་མེད་པ་མངའ་བ་ལ།
མངའ་བར་ངོ་ཤེས་ཤིང་ཐག་ཆོད་པའི་ངེས་ཤེས་དང་བཅས་པའི་དད་པ་སྟེ། མདོར་ན་འཇིགས་པ་སྙིང་རྗེ་དད་པ་གསུམ་གྱི་སྒོ་ནས་སྐྱབས་སུ་འགྲོ། དུས་འདི་ནས་སྤང་གཉེན་རོ་གཅིག་ཏུ་གྱུར་ཏེ་བསྐྱབ་བྱ་སྐྱོབ་བྱེད་དང་བྲལ་བར་མ་གྱུར་གྱི་བར་དུ་སྐྱབས་སུ་འགྲོ་སྙམ་པའི་བསམ་པས་སྐྱབས་འགྲོ་བཞི་སྐོར་མ། བརྒྱུད་པ་འདི་པའི་སྒྲོས་ལ་གཙོ་ཆེར་དྲུག་སྐོར་མཛད་པ་ལྟར་ན། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་གནས་ཚུལ་ལ་བལྟས་པའི་ཚེ། འཁོར་བའི་ཐོག་མ་འདིའོ་ཞེས་ཚད་ཟུང་དུ་མེད་པ་ནས་འཁོར་བ་འདིར་འཁྱམས་ཏེ། སྡུག་བསྔལ་འདི་མྱོང་དང་འདི་མ་མྱོང་གི་ས་མཚམས་མེད་པ་ལ་ལོངས་སྤྱོད་པར་མ་ཟད། ད་དུང་ཡང་འཁོར་བའི་ཐ་མ་འདིའོ་ཞེས་ཚད་བཟུང་དུ་མེད་པའི་བར་དུ་གཏན་འཁྱམས་ལ་འགྲོ་བ་འདུག་ལ། དེ་ལྟ་བུའི་སེམས་ཅན་འདི་རྣམས་ནི་བདག་གི་ཅིར་མི་འོང་བ་མ་ཡིན་ཏེ་ལན་གྲངས་བསམ་གྱིས་མི་ཁྱབ་པར་ཕན་པ་དཔག་ཏུ་མེད་པ་བཏགས་ཤིང་། གནོད་པ་དཔག་ཏུ་མེད་པ་ལས་བསྐྱབས་པའི་དྲིན་ཅན་ཤ་སྟག་ཡིན་པས་འདི་རྣམས་འཁོར་བའི་འཇིགས་པ་དང་སྡུག་བསྔལ་དང་བྲལ་ཏེ་མྱུར་དུ་སངས་རྒྱས་ཀྱི་གོ་འཕང་ཐོབ་པ་ཞིག
བླ་མ་དཀོན་མཆོག་མཁྱེན་སྙམ་པའི་འདུན་པ་རྩེ་གཅིག་ཏུ་བསྒྲིལ་བའི་ངང་ནས། བདག་གིས་འདུན་པ་བཞིན་དུ་སེམས་ཅན་ཐམས་ཅད་ཀྱིས་ཀྱང་འདུན་པ་བྱེད། བདག་གིས་གུས་པས་ངག་ནས་བརྗོད་པ་བཞིན་དུ། སེམས་ཅན་ཐམས་ཅད་ཀྱིས་ཀྱང་མགྲིན་གཅིག་ཏུ་སྐྱབས་འགྲོ་བྱེད་པར་བསམ་སྟེ། སྒོ་གསུམ་འཇུག་པ་གཅིག་ཏུ་བསྒྲིལ་ནས་དཀོན་མཆོག་ལ་བློ་ལིང་བཀལ་ནས། ངག་ཏུ་བདག་དང་འགྲོ་བ་མ་རྒན་ཁམས་གསུམ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །
ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། ། དཔལ་མགོན་ཆོས་སྐྱོང་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ལ་སྐྱབས་སུ་མཆིའོ། ། དཔལ་ལྡན་བླ་མ་དམ་པ་ལ་ཞེས་སོགས་ལན་བརྒྱ་སྟོང་ལ་སོགས་པ་བརྗོད་པའི་མཐར། ལག་པ་རྡོ་རྗེ་ཐལ་མོ་སྙིང་གར་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་དུ་གསོལ། ཞེས་སྐྱབས་གསོལ་གྱི་ཚིག་བརྗོད་པས་སྐྱབས་ཡུལ་རྣམས་ཀྱི་ཐུགས་ཁ་ནས་འོད་ཟེར་འཕྲོས་སེམས་ཅན་ཐམས་ཅད་ལ་ཕོག་པ་ཙམ་གྱིས་དེ་དག་གི་སྒྲིབ་གཉིས་བག་ཆགས་དང་བཅས་པ་སངས་ཀྱིས་དག ཚོགས་གཉིས་ཡོངས་སུ་རྫོགས་ཏེ་སེམས་རྟོག་མེད་ཆོས་སྐུ་དང་། ལུས་ཟག་མེད་བདེ་ཆེན་གྱི་སྐུ་གང་ལ་གང་འདུལ་གྱི་རྣམ་པར་སངས་རྒྱས་ཕྱོགས་བཅུའི་སངས་རྒྱས་ཀྱི་ཞིང་སོ་སོར་སེམས་ཅན་གྱི་དོན་ལ་བྱའི་ཁྱུ་ཆེན་པོ་འཕུར་བ་བཞིན་འུར་གྱིས་བྱོན་པར་བསམ། སྐྱབས་ཡུལ་རྣམས་གཡོན་ནས་རིམ་བཞིན་འོད་དུ་ཞུ་གཡོན་ཕྱོགས་ན་ཡོད་པའི་དགེ་འདུན་དཀོན་མཆོག་ལ་སོགས་པའི་སྐྱབས་ཡུལ་རྣམས་འོད་དུ་ཞུ་སྟེ་རྩ་བའི་བླ་མ་ལ་ཐིམ།
དེ་བཞིན་རྒྱབ་ཕྱོགས་ཀྱི་ཆོས་དཀོན་མཆོག གཡས་ཕྱོགས་ཀྱི་སངས་རྒྱས་རྣམས་དང་། དགེས་པ་རྡོ་རྗེ་ལ་སོགས་པའི་ཡི་དམ་དང་། བརྒྱུད་པའི་བླ་མ་རྣམས་ཀྱང་འོད་དུ་ཞུ་ནས་རྩ་བའི་བླ་མ་ལ་ཐིམ་པས་དེ་ཉིད་སངས་རྒྱས་ཀུན་འདུས། ཆོས་ཀུན་འདུས། དགེ་འདུན་ཀུན་འདུས། ཡི་དམ་ཀུན་འདུས། ཆོས་སྐྱོང་ཀུན་འདུས་ཀྱི་ངོ་བོ་ཡིན་སྙམ་པའི་མོས་གུས་དྲག་པོ་བསྒོམས་པས་བླ་མའི་དབུ་སྐྲ་ནས་མར་རིམ་བཞིན་ཐིམ། སེང་ཁྲི་ནས་ཡར་རིམ་གྱིས་འོད་དུ་ཞུ་སྟེ། ཐུགས་ཁའི་ཐད་དུ་འོད་སྔོ་བ།
འཚེར་བ། འགྲིལ་བ། སྣུམ་པ། བདེ་བ་ཆེན་པོའི་རང་བཞིན་དུ་སྟིམ་གྱིས་ཞུ་སྟེ། རང་གི་སྤྱི་བོ་ནས་སིབ་ཀྱིས་ཐིམ་པས་བླ་མའི་སྐུ་གསུང་ཐུགས་དང་རང་གི་སེམས་དབྱེར་མེད་དུ་འདྲེས་སོང་སྙམ་པའི་ངང་དུ་འཛིན་པ་མ་ཞུགས་པར་ཇི་ཙམ་གནས་ཀྱི་བར་ཧད་དེ་བཞག དེ་ལྟར་བཞག་པའི་ཚེ་ན། སེམས་གསལ་ལེ་ཧྲིག་གེ་ཡེ་རེ་གནས་པའི་ཆ་ནི་གསལ་བ་སེམས་ཀྱི་མཚན་ཉིད་དེ་དགེ་འདུན་དཀོན་མཆོག གསལ་བ་དེའི་ངོ་བོ་ལ་བལྟས་པའི་ཚེ་ན། གང་དུའང་མ་གྲུབ་པའི་སྟོང་པ་ཉིད་དུ་རྗེན་ནེ་གནས་པ་ནི་སྟོང་པ་སེམས་ཀྱི་རང་བཞིན་ཏེ་ཆོས་དཀོན་མཆོག གསལ་བ་དང་སྟོང་པ་མེ་དང་མེའི་ཚ་བ་བཞིན་དུ།
དབྱེར་འབྱེད་མ་ཤེས་པའི་ཟུང་འཇུག་ནི་བཅོས་མིན་སེམས་ཀྱི་ངོ་བོ་སྟེ་སངས་རྒྱས་དཀོན་མཆོག ཟུང་འཇུག་ངོ་བོ་ལ་གསལ་སྟོང་གཉིས་འདིའོ་ཞེས་སོ་སོར་བརྗོད་མ་ཤེས་པར་བློ་ཡི་ཡུལ་ཐམས་ཅད་ལས་འདས་པའི་བརྗོད་བྲལ་ནི་བླ་མ། བརྗོད་བྲལ་དེའི་ངོ་བོ་ལ་འཁོར་བའི་སྡུག་བསྔལ་གྱི་ཡེ་གདོད་མ་ནས་གོས་མ་མྱོང་བའི་བདེ་ཆེན་གྱི་ཡེ་ཤེས་ནི་ཡི་དམ། གནས་ལུགས་དེའི་རྒྱུན་བསྐྱངས་པས་འཕྲིན་ལས་ཐམས་ཅད་འབད་མེད་དུ་འགྲུབ་པ་ནི་ཆོས་སྐྱོང་སྟེ། སེམས་རིག་པ་སྐད་ཅིག་མ་གཅིག་གི་ཐོག་ན་སྐྱབས་གནས་ཐམས་ཅད་ལྷུན་གྲུབ་ཏུ་ཚང་བ་ལ། དེ་ལྟར་ངོ་ཤེས་ཐག་བཅད། ངེས་ཤེས་བསྐྱེད་ནས་དེ་གའི་ངང་ལ་འཛིན་པ་མ་ཞུགས་པར་བཟོ་མེད་དུ་སྐྱོང་བ་ནི། དོན་དམ་པའི་སྐྱབས་འགྲོ་ཡིན་གསུངས། དེ་ལས་ལངས་ནས་དགེ་བའི་རྩ་བ་འདི་དང་གཞན་ཡང་དུས་གསུམ་དུ་བསགས་པའི་དགེ་བ་ཐམས་ཅད་གཞན་དོན་དུ་རྫོགས་པའི་སངས་རྒྱས་ཐོབ་པའི་རྒྱུར་གྱུར་ཅིག ཅེས་པས་བསྔོ་བ་བྱེད་དོ། །
གཉིས་པ་ལམ་དམན་པ་ལས་ཁྱད་པར་དུ་བྱ་བའི་སེམས་བསྐྱེད་པ་ནི། ལམ་དམན་པ་ནི་ཉན་རང་གི་ཐེག་པ་སྟེ། རང་གི་བུ་ལའང་མ་ཆགས་པའི། ། ཉན་ཐོས་རྣམས་ནི་སྐལ་བ་དམན། ། ཞེས་གསུངས་པ་ལྟར་རང་ཉིད་ཞི་བདེ་དོན་གཉེར་གྱི་བསམ་སྦྱོར་གྱིས་ཞི་བ་མྱང་འདས་ཀྱི་མཐར་ལྟུང་བའི་ཕྱིར་ལམ་གྱི་མཆོག་མ་ཡིན་ལ་དེ་ལས་ཁྱད་པར་དུ་བྱ་བའི་ཕྱིར། སེམས་བསྐྱེད་པ་ནི། གོང་དུ་བསྟན་པ་ལྟར་བདག་གཞན་སེམས་ཅན་གྱི་གནས་ཚུལ་ལ་བལྟས་པའི་ཚེ་ན། སྡུག་བསྔལ་དང་སྐྱོན་གྱི་རང་བཞིན་ཁོ་ནར་འདུག་ལ། འདི་ལས་གྲོལ་བའི་ཐབས་རྫོགས་པའི་སངས་རྒྱས་ཀྱི་གོ་འཕང་ཐོབ་ན། གསུང་ཐོས་པའམ་འོད་ཟེར་གྱི་སྣང་བ་ཕྲ་མོ་རེས་ཀྱང་སེམས་ཅན་མང་པོ་དུས་ཅིག་ཅར་དུ་སྨིན་གྲོལ་ནུས་པ་སོགས་མངའ་བ་ཡིན་པས་དེས་ན་སེམས་ཅན་ཐམས་ཅད་ཀྱི་དོན་དུ་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་ཚེ་འདི་ཉིད་ལ་ཐོབ་པ་ཞིག་ཅིས་ཀྱང་བྱེད་སྙམ་པ་ནི་སྨོན་པའི་སེམས་ཡིན་ལ།
སངས་རྒྱས་དེ་ཡང་སོ་སོ་སྐྱེ་བོ་དགེ་བ་མི་བྱེད་པ་ལྟ་བུ་རྒྱུ་མེད་པ། མུ་སྟེགས་ལྟ་བུའི་རྒྱུ་ལོག་པ། ཉན་རང་ལྟ་བུའི་རྒྱུ་དམན་པ། ཕར་ཕྱིན་ཐེག་པ་ལྟ་བུའི་རྒྱུ་མ་ཚང་བ་ལས་མི་འབྱུང་བས་ལམ་ཚང་ལ་མ་ནོར་བ་བླ་མེད་རྡོ་རྗེ་ཐེག་པ་དེའི་ཡང་སྙིང་པོར་གྱུར་པ་དཔལ་ཀྱཻ་རྡོ་རྗེ་དེའི་སྙིང་པོ་ལྟ་བུ། ཕྲིན་ལས་ཀྱི་ལྷ་དཔལ་རྡོ་རྗེ་ནག་པོ་ཆེན་པོའི་བསྐྱེད་རྫོགས་ཀྱི་ལམ་ཉམས་སུ་ལེན་པ་ནི་འཇུག་པའི་སེམས་ཏེ། དེ་དག་གི་དོན་དྲན་བཞིན་པས་ངག་ཏུ། བདག་གིས་སེམས་ཅད་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དཔལ་ནག་པོ་ཆེན་པོའི་ལམ་གྱི་རིམ་པ་ཟབ་མོ་ཉམས་སུ་བླང་བར་བགྱིའོ། ། ལན་གསུམ་ལ་ཉུང་མཐའ་བྱས་པ་ཞིག་བརྗོད་པ་ནི་ཀུན་རྫོབ་བྱང་ཆུབ་ཀྱི་སེམས་བསྐྱེད་པ་ཡིན་ལ། སེམས་བསྐྱེད་བྱ་སྐྱེད་བྱེད་བསྐྱེད་ཡུལ་ཐམས་ཅད་རང་སེམས་གསལ་སྟོང་ཟུང་འཇུག་བརྗོད་པའི་མཐའ་ཐམས་ཅད་དང་བྲལ་བའི་རང་བཞིན་དུ་ཤེས་པར་བྱས་ལ་བཟོ་མེད་དུ་ཇི་ཙམ་གནས་ཀྱི་བར་དུ་འཇོག་པ་ནི་དོན་དམ་བྱང་ཆུབ་སེམས་ཀྱི་བསྒོམ་པ་ཡིན་གསུང་ངོ་། །
རྗེས་དགེ་བ་བསྔོ་བ་སོགས་བྱའོ། ། གསུམ་པ་རྡོ་རྗེ་སེམས་དཔའི་བསྒོམ་བཟླས་ནི། མངོན་རྟོགས་ཀྱི་ངག་འདོན་ཀྱཻ་རྡོ་རྗེ་ལས་འབྱུང་བ་ལྟར་ལས། སྦྱོར་མཚམས་ནས་བདུད་རྩི་བདེ་བ་ཆེན་པོའི་རང་བཞིན་དཀར་ཞིང་བསིལ་བ་བབས། རང་གི་ཚངས་བུག་ནས་ཐོགས་མེད་དུ་ཞུགས། ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་ཐམས་ཅད་དུད་ཁུའམ། རྣག་ཁྲག་གམ་སོལ་ཁུའི་རྣམ་པས་འོད་ཟེར་གྱི་སྣ་ལ་ཤྭ་བུད་ཆེན་པོའི་སྣ་ལ་སྦུར་མི་ཆགས་པ་བཞིན་དུ་ནག་ཉིལ་ལི་ལི་རང་དབང་མེད་པར་ཐུར་དུ་དེད། རྐང་སོར་རྣམས་དང་བཤང་གཅིའི་ལམ་ནས་ཕྱིར་བུད་པ་ཙམ་གྱིས་ནམ་མཁའ་ལ་དུ་བ་ཡལ་བ་བཞིན་རྗེས་མེད་དུ་སངས་སོང་བར་བསམ། ཡང་བདུད་རྩིའི་སྣ་ལ་སྡིག་པའི་འབྲས་བུ་ནད་ཐམས་ཅད་རྣག་ཁྲག་དང་ལྗན་ལྗིན་མི་གཙང་བའི་རྣམ་པས་ཕྱིར་བུད་པ་དང་། ཡང་སྡིག་པའི་འདྲེ་གདོན་ཐམས་ཅད་ཆེ་བ་རྟ་གླང་ནས་ཆུང་བ་སྲོ་ཤིག་གི་བར་གྱི་སྲོག་ཆགས་མི་སྡུག་པའི་རྣམ་པས་ཕྱིར་བུད།
ཐོན་མ་ཐག་སྟོང་ཉིད་དུ་ཐིམ་པར་བསམ་ལ་གསུམ་པོ་རེས་འཇོག་གམ། ཅིག་ཅར་དུ་གསལ་ཐེབས་ནའང་རུང་བས་དམིགས་པ་ཡེ་མ་བྲལ་བའི་ངང་ནས་སྔགས་འདྲེན་པ་ནི་ཐུན་མོང་བ་ཡིན་ལ། ཐུན་མོང་མ་ཡིན་པ། ཨ་བྷི་དྷ་ནར། དུས་བཞི་དག་ཏུ་རིམ་པ་ཡིས། ། ཕྱི་དང་ནང་གི་ཆུས་ཁྲུས་བྱ། ། ཞེས་དང་། རྣལ་འབྱོར་མ་ཡིས་དབང་ཡང་བསྐུར། ། ཞེས་གསུངས་པའི་ཉམས་ལེན། རྡོ་རྗེ་སེམས་དཔའ་ཡབ་ཡུམ་གྱི་སྦྱོར་མཚམས་ནས་བབས་པའི་བདུད་རྩི་ཤེལ་དཀར་ཞུ་བའི་ཁུ་བ་ལྟ་བུ་དེས།
རང་གི་སྨིན་མཚམས་ཡན་ཆད་གང་། བུམ་པའི་དབང་ཐོབ། ལུས་ཀྱི་དྲི་མ་དག སྐུའི་དམ་ཚིག་ཉམས་པ་ཐམས་ཅད་སོར་ཆུད་བྱུང་སྙམ་དུ་བསམ། དེས་མཚོན། མགྲིན་པ་ཡན་ཆད་གང་། གསང་བའི་དབང་ཐོབ། སྙིང་ག་ཡན་ཆད་ཁེངས་པས་ཤེས་རབ་ཡེ་ཤེས་ཀྱི་དབང་ཐོབ། ལྟེ་བ་གསང་གནས་ནས་བཟུང་ལུས་ཐམས་ཅད་ཁེངས་པས་དབང་བཞི་པ་ཐོབ། དྲི་མ་སོ་སོར་དག
དམ་ཚིག་སོ་སོར་རིམ་བཞིན་སོར་ཆུད་པར་བསམ་ལ། གནས་རེ་རེ་ལ་ཡི་གེ་བརྒྱ་པ་བརྒྱའམ་ཉེར་གཅིག་སོགས་ལོང་སྐབས་བསྟུན་ནས་བཟླས་པའི་མཐར་རྡོ་རྗེ་ཐལ་མོ་སྙིང་གར་སྦྱར་ཏེ། བདག་ནི་མི་ཤེས་རྨོངས་པ་སྟེ། ། ཞེས་པ་ནས། བྱང་ཞིང་དག་པར་མཛད་དུ་གསོལ་གྱི་བར་བཤགས་སྡོམ་རྣམས་ཀྱི་ཚིག་ངག་ཏུ་བརྗོད་པས། རྡོ་རྗེ་སེམས་དཔའི་ཞལ་ནས། རིགས་ཀྱི་བུ་ཁྱོད་ཀྱི་སྡིག་སྒྲིབ་ཐམས་ཅད་དག་གོ ། ཞེས་གསུང་ལྷང་གིས་བྱུང་སྟེ་ལེགས་སོ་སྦྱིན་པའི་ཚུལ་དུ་འོད་དུ་སྟིམ་གྱིས་ཞུ། རང་གི་སྤྱི་བོ་ནས་ཐིམ་པས་རྡོ་རྗེ་སེམས་དཔའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་འདྲེས་སོང་སྙམ་པའི་ངང་ནས་འཛིན་པ་མ་ཞུགས་པར་ཆད་དེ་འཇོག དེ་ལྟར་བཞག་པའི་ཚེ་ན་སེམས་ཀྱི་གསལ་བ་སྣ་ཚོགས་སུ་འཆར་བ་ནི།
སེམས་དཔའ་སྲིད་པ་གསུམ་གཅིག་པ། ། ཞེས་གསུངས་པ་ལྟར་སེམས་དཔའ་གསལ་བའི་རང་བཞིན་སྟོང་པར་གནས་པ་ནི། རྡོ་རྗེ་མི་ཕྱེད་ཅེས་བྱར་བརྗོད། ། ཅེས་གསུངས་པ་ལྟར་རྡོ་རྗེ་སྟེ། སེམས་གསལ་སྟོང་ཟུང་འཇུག་བརྗོད་པ་ཐམས་ཅད་བྲལ་བ་ནི་དོན་གྱི་རྡོ་རྗེ་སེམས་དཔའ་སྟེ། དེ་ཉིད་ངོ་ཤེས་པར་བྱས་ལ་དེ་ཁའི་ངང་དུ་འཛིན་པ་མ་ཞུགས་པར་འཇོག་པ་ནི། ཐར་པ་ཆེན་པོ་ཕྱོགས་སུ་རྒྱས་པའི་མདོ་ལས། གལ་ཏེ་འགྱོད་མཚང་་་་་་གང་ཞིག་མཐོལ་ཚངས་བྱེད་འདོད་ན། ། དྲང་པོར་འདུག་ལ་ཡང་དག་ལྟོས། ། ཡང་དག་ཉིད་ལ་ཡང་དག་བལྟ། །
དེ་ནི་འགྱོད་མཚང་མཆོག་ཡིན་ནོ། ། ཞེས་གསུངས་པ་ལྟར་འགྱོད་མཚང་གི་མཆོག་ཡིན་ནོ་གསུངས། རྗེས་བསྔོ་བ་བྱེད། དེ་ལྟར་སྡིག་པ་དག་པའི་རྟགས་ལ་ཁྲུས་བྱས་པ་དང་། ལུས་ལ་རྣག་ཁྲག་དང་། མི་གཙང་བ་ལ་སོགས་པ་ཐོན་པའི་མཚན་མ་བྱུང་གི་བར་དུ་འབད་པར་བྱའོ། ། བཞི་པ་བླ་མའི་རྣལ་འབྱོར་ནི། གསང་སྔགས་རྡོ་རྗེ་ཐེག་པའི་ལམ་ཐམས་ཅད་ཀྱི་རྩ་བར་གྱུར་པ་ནི་བླ་མའི་རྣལ་འབྱོར་བསྒོམ་པ་སྟེ། དེའང་སངས་རྒྱས་ཀྱི་གོ་འཕང་ཐོབ་པར་བྱེད་པ་ལ་སེམས་ཀྱི་གནས་ལུགས་རྟོགས་དགོས་ཤིང་། དེ་ཉིད་བླ་མ་དམ་པའི་བྱིན་རླབས་ཁོ་ན་ལ་ལྟོས་པ་སྟེ།
གཞན་གྱི་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟན་པ་དང་། ། བདག་གི་བསོད་ནམས་ལས་ཤེས་བྱ། ། ཞེས་སོགས་དང་། སཾ་བུ་ཊི་ལས། ནང་གི་དབྱེ་བ་འདི་ཉིད་ནི། ། བླ་མའི་ཞལ་ལས་རྙེད་པར་འགྱུར། ། ཞེས་གསུངས་ཏེ། སེམས་ཀྱི་གནས་ལུགས་དེ་བརྗོད་པས་གོའམ་ཞེ་ན་མ་ཡིན་ཏེ།
དཔེ་དང་གཏན་ཚིགས་དང་། ལུང་དང་རིགས་པ་གང་གིས་ཀྱང་། བརྗོད་པར་མི་ནུས་ཏེ། ངག་གི་ལམ་འདས་ཚིག་གི་སྤྱོད་ཡུལ་མིན། ། ཏི་ལོ་ང་ལ་ཅི་ཡང་བསྟན་དུ་མེད། ། ཅེས་གསུངས། རང་གི་ལུས་ཀྱི་ཕྱི་ནང་ཤ་ཁྲག་ཕྱི་ནང་སྣོད་བཅུད་གང་དུ་བཙལ་ཀྱང་། དབྱིབས་དང་ཁ་དོག་ངོས་བཟུང་ཐམས་ཅད་དང་བྲལ་བའི་ཕྱིར་རྙེད་པ་མི་ནུས་ཏེ། ཁ་དོག་ཡི་གེ་ཡོན་ཏན་དཔེ་བྲལ་བ། ། ཅེས་གསུངས།
འོ་ན་རྟོགས་པའི་ཐབས་ཡེ་མེད་པ་ཡིན་ནམ་ཞེ་ན་མ་ཡིན་ཏེ། ཐབས་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་དང་། བླ་མ་དམ་པའི་བྱིན་རླབས་ལས་རྟོགས་པར་འགྱུར་ཏེ། དཔེར་ན་ཤར་རི་རྫོགས་བར་བལྟ་འདོད་ན། དེ་ལས་ཆེས་མཐོ་བའི་ནུབ་རི་ཞིག་གི་རྩེར་བསྒྲོད་དགོས་པ་བཞིན་དུ་ཤེས་རབ་སྟོང་པ་ཉིད་ཕྱིན་ཅི་མ་ལོག་པར་རྟོགས་པར་བྱེད་པ་ལ། ཐབས་བསོད་ནམས་ཀྱི་ཚོགས་རྒྱ་ཆེན་པོ་བསགས་དགོས་ཏེ། ཇི་སྲིད་ཚོགས་གཉིས་ཡོངས་སུ་རྫོགས་པར་མ་གྱུར་བར། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། ། ཞེས་གསུངས། བསོད་ནམས་གསོག་པའི་ཐབས་ཀྱི་གཙོ་བོ་ཡང་བླ་མ་མཆོད་པ་སྟེ།
མཆོད་པ་ཐམས་ཅད་ཡོངས་སྤངས་ནས། ། བླ་མ་མཆོད་པ་ཡང་དག་བརྩམ། ། དེ་མཉེས་པས་ནི་ཀུན་མཁྱེན་གྱི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་གསུངས་པ་སོགས་ཀྱིས་མཚོན་ནས། མདོ་རྒྱུད་བསྟན་བཅོས་ཚད་ལྡན་ཐམས་ཅད་ལས་བླ་མ་དམ་པ་བསྟེན་པ་ལམ་གྱི་གཙོ་བོར་གསུངས་ཤིང་། རྡོ་རྗེ་ཐེག་པའི་ལུགས་ཀྱི་བླ་མ་དང་སངས་རྒྱས་ཀྱི་སྤངས་རྟོགས་ལ་ཁྱད་པར་མེད་ཀྱང་སྐུ་དྲིན་གྱི་སྒོ་ནས་བླ་མ་ལྷག་སྟེ། སངས་རྒྱས་ཐམས་ཅད་ཀྱི་སྐུ་མཚན་དཔེས་བརྒྱན་པ་དངོས་སུ་བསྟན། གསུངས་དབྱངས་ཡན་ལག་དྲུག་ཅུའི་བསྐལ་པ་ཇི་སྲིད་པར་ཆོས་བསྟན་ཀྱང་ལས་ངན་ཅན་དུ་མ་ཚོགས་པའི་དུས་འདིར་མཐོང་ཐོས་ཀྱི་སྐལ་བ་ཅུང་ཟད་ཀྱང་མེད་པ་ལ་བརྟེན་ནས་གྲོལ་བར་མི་ནུས་པས་ན། སངས་རྒྱས་རྣམས་ཀྱི་ཐུགས་རྗེའི་དབང་གིས་དེ་དག་དང་སྐལ་བ་མཐུན་པའི་གཟུགས་སུ་སྤྲུལ་པའམ།
དེ་དག་དང་ལས་མཐུན་པའི་གང་ཟག་འགའ་ཞིག་གིས་རྒྱུད་བྱིན་གྱིས་བརླབས་པ་ལ་བརྟེན་ནས་གྲོལ་བར་འགྱུར་ཏེ། རྗེ་ས་པཎ་གྱིས། ཉི་མའི་འོད་ཟེར་རབ་ཚ་ཡང་། ། མེ་ཤེལ་མེད་པར་མེ་མི་འབྱུང་། ། དེ་བཞིན་སངས་རྒྱས་བྱིན་རླབས་ཀྱང་། ། བླ་མ་མེད་པར་འབྱུང་མི་ནུས། ། ཞེས་གསུངས་ཏེ། ཉི་མ་འོད་འབར་བ། བར་སྣང་སྒྲིབ་གཡོག་དང་བྲལ་བ། པྲ་བ་བརླན་མེད་པ་གསུམ་འཛོམས་ཀྱང་།
མེ་ཤེལ་མེད་ན་ཉི་མ་ཇི་ལྟར་ཚ་ཡང་། པྲ་བ་ལ་མེ་འབར་མི་ནུས་ལ་མེ་ལོང་དྭངས་པའམ་མེ་ཤེལ་གྱི་མཚམས་སྦྱར་བ་ལ་བརྟེན་ནས་མེ་འབར་ནུས་པ་བཞིན་དུ། སངས་རྒྱས་ཇི་ལྟར་ཐུགས་རྗེ་ཆེ་ཡང་བླ་མ་མེད་ན་ལས་ངན་ཅན་དག་གི་རྒྱུད་གྲོལ་བར་མི་ནུས་ལ། བླ་མ་དམ་པས་མཚམས་སྦྱར་ནས་སེམས་ཀྱི་གནས་ལུགས་རྟོགས་ཏེ། སངས་རྒྱས་ཀྱི་ཡེ་ཤེས་འཇུག་པར་འགྱུར་བས་ན། སྒོ་གསུམ་ལོངས་སྤྱོད་དང་བཅས་པ་དོན་ཡོད་པའི་སྒོ་ནས་མཉེས་པར་བྱ་དགོས་ཤིང་། དེ་ཡང་ཆོས་ཐམས་ཅད་སེམས་གཅིག་ཉིད་དེ་དང་དེར་ཤར་བ་མ་གཏོགས་ཕྱི་དོན་དུ་བདེན་པར་གྲུབ་པ་རྡུལ་ཙམ་ཡང་མེད་པས་རང་སེམས་ཀྱི་ཇི་ལྟར་བཟུང་བ་དེ་ལྟར་སྣང་བའི་བླ་མ་སངས་རྒྱས་སུ་མཐོང་ན་རང་ལ་སངས་རྒྱས་ཀྱི་བྱིན་རླབས་འཇུག་པ་ནས། སོ་སྐྱེ་ཐ་མལ་པར་མཐོང་ན་དེ་དང་མཉམ་པའི་བྱིན་རླབས་འཇུག་པའི་བར་ངེས་པར་བྱས་ལ། ཅི་མཛད་ལེགས་པ། ཅི་གསུང་ཚད་མར་འཛིན་པའི་མོས་གུས་ཀྱིས་གསོལ་བ་བཏབ་ན།
དུས་རིང་པོ་མ་ཡིན་པར་བདེ་ཆེན་ལྷན་ཅིག་སྐྱེས་པའི་ཡེ་ཤེས་འཆར་ཏེ། གང་གི་དྲིན་གྱི་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། སོགས་ཏེ། བླ་མ་གང་གི་དྲིན་ལས་བདེ་བ་ཆེན་པོའི་ཡེ་ཤེས། དུས་རིང་པོར་མ་ཡིན་པར་སྐད་ཅིག་ཙམ་ལ་འཆར་བ་ཡིན་ལ། དེ་ཡང་འཇིག་རྟེན་ན་ཡིད་བཞིན་ནོར་བུ་ལ་གསོལ་བ་བཏབ་ན་འདོད་པའི་དོན་འཕྲལ་དུ་འབྱུང་བ་བཞིན་བླ་མ་ལ་གསོལ་བ་བཏབ་ན་མཆོག་ཐུན་གྱི་དངོས་གྲུབ་འབྱུང་བས་རིན་པོ་ཆེ་ལྟ་བུའི་སྐུ་ཞེས་གསུངས་ཏེ། རྟོགས་པ་མ་སྐྱེས་པ་བསྐྱེད་པ། སྐྱེས་པའི་བོགས་འདོན་པ། གེགས་སེལ་བ་ཐམས་ཅད་བླ་མ་ཁོ་ན་ལ་རག་ལས་པའི་ཕྱིར།
ནན་ཏན་དུ་གསོལ་བ་འདེབས་དགོས་པ་ཡིན་གསུངས། འདེབས་པའི་ཚུལ་ཡང་ཁྲོམ་ཚོགས་སུ་བསྒོམ་པ། མཐོ་བརྩེགས་སུ་སྒོམ་པ། ཀུན་འདུས་ནོར་བུ་ལུགས་སུ་བསྒོམ་པ་རྣམས་སུ་ཡོད་པ་ལས་འདིར་བླ་མ་བརྒྱུད་བའི་བྱིན་རླབས་ཀྱི་ཆུ་བོ་རྒྱུན་མི་ཆད་པར་འབྱུང་བའི་རྟེན་འབྲེལ་དུ་གྱུར་པ་མཐོ་བརྩེགས་སུ་བསྒོམ་པར་བཞེད། ཇི་ལྟར་བསྒོམ་བའི་ཚུལ་ནི། གནས་ཁང་དུར་ཁྲོད་རོལ་པའི་གཞལ་ཡས་ཁང་ཆེན་པོར་གྱུར་པའི་ནང་དུ་མདུན་གྱི་ནམ་མཁར་མགོན་པོ་འཁོར་བཅས་མངོན་སུམ་བཞིན་ཏུ་བཞུགས་པའི་སྤྱི་བོར། རེག་ལ་མ་འབྱར་བའི་ཚུལ་དུ། སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བ་ཉི་མ། བདུད་ཐམས་ཅད་ཀྱི་ངོ་བོ་མི་རོ་དམར་སེར་མགོ་གཡས་སུ་བསྟན་པའི་སྟེང་དུ། དྲིན་ཅན་རྩ་བའི་བླ་མ་དེ་ཉིད་རྡོ་རྗེ་ནག་པོ་ཆེན་པོ་གུར་གྱི་མགོན་པོ་སྐུ་མདོག་མཐིང་ནག་གྲི་གུག་དང་ཐོད་པ་གཎྜི་འཛིན་ཅིང་མིའུ་ཐུང་གེལ་བའི་འདུག་སྟངས་ཀྱིསབཞུགས་པ།
སྤྲུལ་པའི་ཕོ་ཉ་ལྔ་དང་བཅས་ཤིང་ཉི་མ་འབུམ་གྱི་གཟི་བརྗིད་ཅན། དེའི་སྤྱི་བོར་རེག་ལ་མ་འབྱར་བའི་རྣམ་པས། སེང་གེའི་ཁྲི་པདྨ་ཉི་མ་བདུད་ཀྱི་གདན་རེ་རེའི་སྟེང་དུ། རྩ་བའི་བླ་མ་ནས་སངས་རྒྱས་རྡོ་རྗེ་འཆང་ཆེན་པོའི་བར་གྱི་བླ་མ་བརྒྱུད་པ་ཐམས་ཅད་མཐོ་བརྩེགས་ཀྱི་ཚུལ་དུ་བཞུགས་པ། རྡོ་རྗེ་ནག་པོ་ཆེན་པོ་སྤྲུལ་པའི་ཕོ་ཉ་ལྔ་དང་བཅས་པ་མེ་དཔུང་འབར་བའི་ཀློང་ན་བཞུགས་པའི་རྣམ་པ་ཅན། བདག་ལ་དགེས་བཞིན་དུ་བཞུགས་པར་བསམ། དེའི་ཐུགས་ཁ་ནས་འོད་ཟེར་འཕྲོས། ཕྱོགས་བཅུའི་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་ཐམས་ཅད་སྤྱན་དྲངས། བླ་མ་རེ་རེ་ལའང་དེ་འདྲ་བ་ཆ་ཚང་རེ་རེ་སིབ་སིབ་ཐིམ་པས་བླ་མ་ཐམས་ཅད་སྐྱབས་གནས་ཀུན་འདུས་ཀྱི་ངོ་བོར་གྱུར་པར་བསམ་ལ། སྤྱིར་ལེགས་ཉེས་སྐྱིད་སྡུག་ཐམས་ཅད་བླ་མ་མཁྱེན་སྙམ་པ་དང་།
ཁྱད་པར་སངས་རྒྱས་རྡོ་རྗེ་འཆང་ཆེན་པོ་མཁྱེན་སྙམ་དུ་སེམས་དུང་ངེ་གཏད་དེ། གདངས་དང་བཅས་པས། སངས་རྒྱས་རྡོ་རྗེ་འཆང་ཆེན་ལ་སྐྱབས་སུ་མཆིའོ། ། སངས་རྒྱས་རྡོ་རྗེ་འཆང་ཆེན་ལ་གསོལ་བ་འདེབས་སོ། ། སངས་རྒྱས་རྡོ་རྗེ་འཆང་ཆེན་གྱིས་བྱིན་གྱིས་རློབས་ཤིག ། ཅེས་གསོལ་བ་བཏབ་པས། སངས་རྒྱས་རྡོ་རྗེ་འཆང་ཆེན་དགེས་བཞིན་དུ་འོད་དུ་ཞུ། བྲམ་ཟེ་མཆོག་སྲེད་ལ་ཐིམ་པར་བསམ། ཡང་དེ་ཉིད་ལ་སེམས་གཏད་དེ། སློབ་དཔོན་བྲམ་ཟེ་མཆོག་སྲེད་ལ་སྐྱབས་སུ་མཆིའོ། །
སོགས་གོང་བཞིན་བརྗོད་པས། བྲམ་ཟེ་ཆེན་པོ་འོད་དུ་ཞུ་ནོར་བུ་གླིང་པ་ལ་ཐིམ་པར་བསམ་པ་ནས་རྩ་བའི་བླ་མ་ལ་ཐིམ་གྱིས་བར་བརྒྱུད་པའི་བླ་མ་ཐམས་ཅད་ལ། སྐྱབས་འགྲོ་གསོལ་འདེབས་གོང་བཞིན་རིགས་འགྲེ་སྦྱར་ལ། རྩ་བའི་བླ་མ་ལ་ཐིམ་པས། དེ་ཉིད་བླ་མ་བརྒྱུད་པ་དང་བཅས་པ་ཐམས་ཅད་ཀྱི་ཐུགས་རྗེ་བྱིན་རླབས་གཅིག་ཏུ་བསྡུས་པའི་ངོ་བོར་ཐག་བཅད་དེ་ངེས་ཤེས་བསྐྱེད་དེ། རེ་ལྟོས་ལིང་གིས་བཀལ་ཏེ། དྲིན་ཅན་རྩ་བའི་བླ་མ་ལ་སྐྱབས་སུ་མཆིའོ། ། སོགས་ཀྱི་མཐར་དུས་གསུམ་སངས་རྒྱས་ཐམས་ཅད་ཀྱི་ངོ་བོར་གྱུར་པ་དཔལ་ལྡན་བླ་མ་དམ་པ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབས་ཏུ་གསོལ། ལྷན་ཅིག་སྐྱེས་པའི་ཡེ་ཤེས་དང་།
རིམ་པ་གཉིས་ཀྱི་རྟོགས་པ་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། མཁའ་འགྲོ་ཆོས་སྐྱོང་སྲུང་མ་ཐམས་ཅད་བདག་གིས་དབང་དུ་འདུས་ཏེ་ལས་བཞིའི་ཕྲིན་ལས་ཐམས་ཅད་འབད་པ་མེད་པར་འགྲུབ་པར་བྱིན་གྱིས་བརླབ་ཏུ་གསོལ། ཞེས་སྙིང་ཁོང་རུས་པའི་གཏིང་ནས་བརྒྱ་སྟོང་གྲངས་མེད་ཀྱི་བར་དུ་མིག་ནས་མཆི་མ་འཁྲུག་པ། ལུས་ཀྱི་བ་སྤུ་གཡོ་བ། བློ་སྣ་བླ་མས་འཕྲོག་པ། བསམ་རྒྱུ་བླ་མ་ལས་མེད་པ། ལུས་སེམས་ཚུགས་མི་ཐུབ་པ་ཞིག་མ་བྱུང་གི་བར་དུ་གསོལ་བ་འདེབས་ཤིང་། སྤྲོ་ན་སྐབས་འདིར་གང་དྲིན་མ་ལ་སོགས་པས་བསྟོད། ཚར་ཆེན་ཆོས་ཀྱི་རྒྱལ་པོའི་ཞལ་སྔ་ནས་མཛད་པ་ལ་སོགས་པ་བརྒྱུད་པའི་གསོལ་འདེབས་དང་། རྩ་བའི་བླ་མའི་བསྟོད་པ་ཅི་ཤེས་ཕུར་ཚུགས་སུ་བརྗོད་ནའང་ལེགས་སོ། །
དེ་ནས་རྒྱུན་གྱི་རྣལ་འབྱོར་ནི་མ་གྲུབ་ཀྱང་བཟང་ངོ་། ། འཁྲིད་ཀྱི་སྐབས་མཎྜལ་ཚོམ་བུ་བདུན་པ། ལག་ལེན་ལྟར་ཚར་ཇི་ལྟར་རིགས་པ་འབུལ། སྤྲོ་ན་སོ་བདུན་མ་དང་གང་གི་མཆོད་རྫས་མ་སོགས་བྱས་ཀྱང་འགལ་བ་མེད། སླར་ཡང་དྲིན་ཅན་རྩ་བའི་བླ་མ་ལ་སྐྱབས་སུ་མཆིའོ། ། སོགས་བརྗོད་པས་འོག་ན་བཞུགས་པའི་མགོན་པོ་འཁོར་བཅས་ཀྱང་བདེ་བ་ཆེན་པོའི་རང་བཞིན་དུ་འོད་དུ་ཞུ་སྟེ། ཡར་བླ་མ་ལ་ཐིམ། བླ་མ་དམ་པ་དེའི་དབུ་སྐྲ་ནས་མར་རིམ་བཞིན་ཐིམ། གདན་སེང་ཁྲི་པད་ཉི་ནས་ཡར་རིམ་བཞིན་འོད་དུ་ཞུ་སྟེ་ཐུགས་ཁའི་ཐད་དུ་འོད་སྔོ་བ། འཚེར་བ།
འདྲིལ་བ། སྣུམ་པ། བདེ་བ་ཆེན་པོའི་རང་བཞིན་དུ་ཞུ་བར་གྱུར་པ། བདག་གི་སྤྱི་བོ་ནས་སིབ་ཀྱིས་ཐིམ་པས། བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་ཆོས་ཉིད་བདེ་ཆེན་གྱི་ངང་དུ་དབྱེར་མེད་པར་འདྲེས་སོང་སྙམ་པའི་ངང་དུ་འཛིན་པ་མ་ཞུགས་པར་རང་བབས་སུ་ཆམ་མེ་བཞག དེ་ཡང་རྟོག་པ་རགས་པ་ཉལ་གྱི་མ་ཞིའི་བར་དུ་ཧྲིལ་གྱིས་བསྒྲིམ། དེ་ནས་དེ་ཙམ་དུའང་མི་འཛིན་པར་ལུས་སེམས་ཁོང་སློད་ནས་ཧད་དེ་འཇོག་པ་ཡིན་གསུང་། དེ་ལྟར་བཞག་པའི་དུས་ན་སེམས་ཀྱི་གསལ་བ་རྒྱུན་མ་ཆད་པར་བསལ་ལེ་ཧྲིག་གེ་ཡེར་རེ་གནས་པ་ནི་བླ་མ་སྤྲུལ་པའི་སྐུ། གསལ་བ་དེའི་ངོ་བོ་གང་དུའང་མ་གྲུབ་པའི་སྟོང་ཉིད་དུ་གནས་པ་ནི་བླ་མ་ཆོས་ཀྱི་སྐུ། གསལ་བ་བཙལ་བས་མ་རྙེད་པ་སྟོང་པ།
སྟོང་པ་འཚོལ་མཁན་གསལ་བ། དེ་གཉིས་མེ་དང་མེའི་ཚ་བ་བཞིན་དབྱེར་མི་ཕྱེད་པའི་ཟུང་འཇུག་ནི་བླ་མ་ལོངས་སྐུ། དེ་ལྟར་གསལ་སྟོང་གཉིས་འདིའོ་ཞེས་སོ་སོར་བརྗོད་མ་ཤེས་པས་བརྗོད་བྲལ་བློ་འདས་བདེ་བ་ཆེན་པོ་ནི་བླ་མ་ངོ་བོ་ཉིད་ཀྱི་སྐུ་སྟེ། སེམས་ཀྱི་རྒྱུན་གཅིག་ཉིད་ལ་ཡོན་ཏན་གྱི་ལྡོག་པ་སོ་སོ་ཕྱེ་བས། མཐར་ཐུག་བླ་མ་སྐུ་བཞིའི་ངོ་བོར་བཞུགས་པ་རང་ངོ་ཤེས་པར་བྱས་ལ། རྟོག་པ་ཅི་སྐྱེས་པ་ཆེད་དུ་དགག་སྒྲུབ་ཅི་ཡང་མི་བྱ་བར་ཁོ་རང་གི་ངོ་བོ་བླ་མ་སྐུ་བཞིའི་རང་བཞིན་དུ་བཞུགས་པ་གཟོད་མེད་དུ་སྐྱོང་ཞིང་། གཤིས་འཛིན་མེད་སྟོང་ཉིད་དུ་རྗེན་ནེ་བ། གདངས་འགགས་མེད་མོས་གུས་སུ་ལམ་མེ་བ་དེ་ཀའི་ངང་དུ་མཉམ་པར་བཞག ཐུན་དེ་ལས་ལྡང་བ་ན། དེས་མཚོན་པའི་དུས་གསུམ་གྱི་དགེ་བ་ཐམས་ཅད་སེམས་ཅན་གྱི་དོན་དུ་བསྔོ་བསྙམ་པས།
སྐྱེ་བ་ཀུན་ཏུ་ཡང་དག་བླ་མ་དང་། ། སོགས་བསྡོ་བ་སྨོན་ལམ་རྣམ་པར་དག་པས་རྒྱས་བཏབ་སྟེ། ཐུན་མཚམས་རྣམས་སུ་ཡང་། གཟུགས་སུ་སྣང་བ་ཐམས་ཅད་ནི་སྣང་ཙམ་ནས་བདེན་པས་སྟོང་པའི་སྣང་སྟོང་དབྱེར་མེད་བླ་མ་སྐུ་རྡོ་རྗེ། སྙན་མི་སྙན་གྱི་སྒྲ་ཐམས་ཅད་ནི་གྲགས་ཙམ་ནས་རང་བཞིན་གྱིས་སྟོང་པའི་གྲག་སྟོང་དབྱེར་མེད་བླ་མ་གསུང་རྡོ་རྗེ། སེམས་ཀྱི་དྲན་རྟོག་ཐམས་ཅད་ནི་རིག་ཙམ་ནས་ཁོ་རང་གི་ངོ་བོས་སྟོང་པ་རིག་སྟོང་དབྱེར་མེད་བླ་མ་ཐུགས་རྡོ་རྗེའི་རང་བཞིན་དུ་བཞུགས་པ་ངོ་ཤེས་པར་བྱས་ལ་སྡང་ཞེན་འཇིགས་སྐྲག་སྤངས་ཏེ་མོས་གུས་བྱས་ཤིང་ལམ་དུ་སྲེས་མདོར་ན་སྤྱིར་ཆོས་ཐམས་ཅད་རྩ་བ་ཁྱད་པར་སེམས་ཉིད་ལྷན་སྐྱེས་ཀྱི་མགོན་པོ་དང་མཇལ་མི་མཇལ་བླ་མའི་རྣལ་འབྱོར་ལ་རག་ལས་པ་ཡིན་པས་ཁ་ཙམ་མ་ཡིན་པར་ཉམས་སུ་ལེན་པ་གནད་ཀྱི་དོན་ཏོ། ། དེ་ལྟར་སྔོན་འགྲོ་དེ་དག་ནི་མཁར་བརྩིག་པའི་འགྲམ་གཞིའམ། གཟོ་བྱེད་པའི་རྒྱུ་ལྟ་བུ་གལ་ཆེ་ཤོས་ཡིན་པས། འགྱོགས་དགའ་དང་བླ་ཆོས་མི་བྱ་བར་རེ་རེ་ནས་ཉམས་སུ་བླངས་པའི་ཚེ་དཀོན་མཆོག་ལ་བློ་ཁེལ་ཞིང་། སྐྱབས་གཞན་ནས་མི་འཚོལ་བ་དང་།
ཅི་བྱེད་སེམས་ཅན་གྱི་དོན་དུ་འགྱུར་བའི་བློ་བཅོས་མིན་ནང་ནས་སྐྱེ་བ་དང་། ཉམས་སམ་རྨི་ལམ་དུ་ཁྲུས་བྱས་པ་ཉི་མ་ཤར་བ་ནམ་མཁའ་དྭངས་པ། ལུས་ལས་རྣག་ཁྲག་ངན་སྐྱུག་སྲོག་ཆགས་ཐོན་པ། བློ་ཆོས་སུ་འགྲོ་ཤིང་བློ་སྣ་བླ་མས་འཕྲོག་པ། བསམ་རྒྱུ་བླ་མ་ལས་མེད་པ། གྱེན་ནས་གྱེན་དུ་འཛེག་པ་དང་། ཁྲི་ཆེན་པོ་ལ་འདུག་པ་དང་། རྒྱན་གོས་གསར་པ་ཡིད་དུ་འོང་བས་སྤྲས་པ། སྐྱེ་བོ་མང་པོས་འདུད་པ་ལ་སོགས་པ་དང་། ཏིང་ངེ་འཛིན་གྱི་བྱེ་བྲག་ཅི་རིགས་པའང་སྐྱེ་བ་ལྟ་བུ་མ་བྱུང་གི་བར་དུ་ཉམས་སུ་ལེན་པ་ནི་དངོས་གཞི་འཁྲིད་ཀྱི་སྐབས་སུ་ཇི་སྐད་བཤད་པའི་ཉམས་རྟོགས་སྐྱེ་བའི་མེད་མི་རུང་བའི་རྒྱུ་ཡིན་པས་འབད་རྩོལ་དྲག་པོས་ཉམས་སུ་བླང་བར་བྱའོ། །
གཉིས་པ་ཐུན་མོང་མ་ཡིན་པའི་སྔོན་འགྲོ་ལ། བསོད་ནམས་ཀྱི་ཚོགས་བསགས་པ་དང་། ཡེ་ཤེས་ཀྱི་ཚོགས་བསགས་པ་གཉིས། དང་པོ་ཡུལ་དག་པ་ལ་བརྟེན་ནས་ཚོགས་བསགས་པ་དང་། ཡུལ་མ་དག་པ་ལ་བརྟེན་ནས་ཚོགས་བསགས་པ་གཉིས། དང་པོ་ནི། སྐྱབས་འགྲོའི་དམིགས་པ་ནས། ཐུན་མོང་མ་ཡིན་པའི་སྔོན་འགྲོའི་བར་གྱི་དམིགས་པ་ཐམས་ཅད་གདན་ཐོག་གཅིག་ཏུ་ཉམས་སུ་ལེན་པའི་དབང་དུ་བྱས་ནས། བླ་མའི་རྣལ་འབྱོར་གྱི་སྐབས་སུ་བླ་མ་རང་ལ་ཐིམ་སྟེ་ཇི་ཙམ་གནས་ཀྱི་བར་མཉམ་པར་བཞག་པ་དེ་ལས་ལངས་ནས་རང་ནག་པོ་ཆེན་པོར་གསལ་བའི་ཐུགས་ཁའི་ཧཱུྃ་ཡིག་ལས་འོད་ཟེར་འཕྲོས་ཏེ། རང་གི་ལུས་ཐམས་ཅད་གང་བས་སངས་རྒྱས་མཐོང་བ་ལ་གེགས་བྱེད་ཀྱི་སྡིག་སྒྲིབ་བག་ཆགས་དང་བཅས་པ་དག
སླར་སྨིན་མཚམས་ནས་འོད་ཟེར་འཕྲོས་ཤིང་རྡོ་རྗེ་བསྡུ་བའི་ཕྱག་རྒྱ་དང་བཅས་པས། ནག་པོ་ཆེན་པོ་ལྷ་བཅུ་གཅིག་ལ་བླ་མ་མི་བསྐྱོད་པའི་རྣམ་པས་གཙོ་བོའི་དབུ་ལ་བརྒྱན་པ་མདུན་གྱི་ནམ་མཁར་སྤྱན་དྲངས། ན་མོཿགུ་རུ་བྷྱཿ ཞེས་པས་བླ་མ་ལ་ཕྱག་བྱེད། ན་མཿཤྲཱི་སོགས་ཀྱིས་མགོན་པོ་ལ་ཕྱག་བྱས་ནས། རང་གི་སྙིང་ག་ནས་མཆོད་པའི་ལྷ་མོ་བདུན་ལ་སོགས་པ་སྤྲོས་ཏེ། བླ་མ་དང་མགོན་པོ་ལ་ཕྱི་ནང་གསང་བ་དེ་ཁོ་ན་ཉིད་ཀྱིས་མཆོད་པར་བསམ་སྟེ། ཤྲཱི་སོགས་བརྗོད། དེ་ནས་རྟེན་གྱི་སྟོབས་བླ་མ་དང་དཀོན་མཆོག མགོན་པོ་རྣམས་ལ་སྐྱབས་སུ་སོང་བའི་སྒོ་ནས་སྔར་བྱས་ཀྱི་སྡིག་པ་ལ་འགྱོད་པ་དྲག་པོ་བྱེད་པ་རྣམ་པར་སུན་འབྱིན་པའི་སྟོབས།
ཕྱིན་ཆད་སྲོག་ལ་བབས་ཀྱང་སྡིག་པའི་ལས་མི་བྱེད་སྙམ་པ་གཉེན་པོ་ཀུན་ཏུ་སྤྱོད་པའི་སྟོབས། དེ་ལྟར་བཤགས་པ་བྱས་པས་སྡིག་པ་ངེས་པར་དག་སོང་སྙམ་པ་སོར་ཆུད་པའི་སྟོབས་བཞི་ཚང་བའི་སྒོ་ནས་བླ་མ་དང་ཆོས་སྐྱོང་གི་སྤྱན་སྔར་སྡིག་པ་རྣམས་ཚུལ་བཞིན་དུ་བཤགས་ཤིང་རང་དང་གཞན་གྱི་དགེ་བའི་རྩ་བ་ལ་རྗེས་སུ་ཡི་རང་སྙམ་པ་དང་། གཞན་ཡང་དཀོན་མཆོག་རིན་པོ་ཆེ་རྣམ་པ་གསུམ་ལ་བྱང་ཆུབ་མ་ཐོབ་ཀྱི་བར་དུ་སྐྱབས་སུ་མཆིའོ་སྙམ་པ་དང་། དོན་དམ་སེམས་བསྐྱེད་ཚུལ་བཞིན་དུ་བཟུང་བར་བགྱིའོ་སྙམ་པ་དང་། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པ་སྨོན་པ་དང་། དེའི་ཆེད་དུ་རྡོ་རྗེ་ནག་པོ་ཆེན་པོའི་བསྒོམ་བཟླས་ཟབ་མོའི་རིམ་པ་ལ་འཇུག་པར་བྱ་སྙམ་པའི་འཇུག་པ་སེམས་བསྐྱེད་ནས། དགེ་རྩ་ཐམས་ཅད་གཞན་དོན་དུ་སངས་རྒྱས་ཀྱི་སར་བསྔོ་སྙམ་པའི་སྒོ་ནས། ངག་ཏུ་དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཡན་ལག་བདུན་པ་ཚར་གང་མང་བརྗོད། ཚོགས་ཞིང་སྤྱན་དྲངས་པ་རྣམས་རང་ལ་བསྟིམ་མོ། །
དེ་ལ་ཡུལ་དག་པ་ལ་བརྟེན་པའི་ཚོགས་བསགས་པ་ཞེས་བྱ་སྟེ། སྔོན་ཡུལ་དག་པ་ལྷ་དང་བླ་མ་ལ་བརྟེན་ནས་ལས་ངན་ཇི་སྙེད་བསགས་པ་ཐམས་ཅད་འདིར་སྦྱོང་བྱེད་ཡན་ལག་བདུན་གྱི་རྣལ་འབྱོར་དུ་བསྒྱུར་ནས་ལམ་བྱེད་བཞིའི་སྒོ་ནས་ཉམས་སུ་བླངས་པས། འབྲས་བུ་སྔོན་དུ་འགྱུར་བས་སོ། ། གཉིས་པ་ནི། ཡུལ་མ་དག་པ་རིགས་དྲུག་མཁའ་ཁྱབ་ཀྱི་སེམས་ཅན་ཐམས་ཅད་ལ་དམིགས་ཏེ་ཚད་མེད་བཞི་བསྒོམ་མོ། ། གོ་དོན་ནི། སྔོན་ཡུལ་མ་དག་པ་རིགས་དྲུག་གི་སེམས་ཅན་ལ་བརྟེན་ནས་སྦྱང་གཞི་ལས་ངན་ཇི་སྙེད་བསགས་པ་ཐམས་ཅད་འདིར་སྦྱོང་བྱེད་ཚད་མེད་བཞིའི་རྣལ་འབྱོར་དུ་བསྒྱུར་ནས་ལམ་བྱེད་བཞིའི་སྒོ་ནས་ཉམས་སུ་བླངས་པས་མཐར་ཐུག་གི་འབྲས་བུ་མངོན་དུ་གྱུར་བས་དེ་སྐད་ཅེས་བྱའོ། ། གཉིས་པ་ཡེ་ཤེས་ཚོགས་བསགས་ནི། ཨོཾ་ཤུ་ནྱ་ཏཱ་ཛྙཱ་ཞེས་སོགས་བརྗོད་པས་སྣང་སྲིད་འཁོར་འདས་ཀྱི་བསྡུས་པའི་ཆོས་ཐམས་ཅད་ནམ་མཁའ་ལ་དུ་བ་ཡལ་བ་བཞིན་གང་དུའང་མ་གྲུབ་པའི་སྟོང་ཉིད་ཀྱི་ངང་དུ་ཐིམ་པར་བསམ་ལ་ཅུང་ཟད་མཉམ་པར་བཞག ཡང་རྗེ་བཙུན་ས་སྐྱ་པའི་བཞེད་པས་སྐབས་འདིར་གཅིག་དང་དུ་བྲལ་སོགས་ཀྱི་དཔྱད་པའི་སྟོང་ཉིད་མི་བསྒོམ་པར་སྔགས་བརྗོད་པ་ཙམ་གྱིས་སྟོང་པར་སྦྱངས་པ་སྟོང་ཉིད་བཙན་ཐམས་སུ་བསྒོམ་པ་དང་།
སྟོང་པའི་ཚུལ་ཡང་། སྣང་བ་བཀག་པའི་སྟོང་ཉིད་ཅེས་བྱ་བར་གང་ཡང་མི་དམིགས་པར་བསྒོམ་པར་བཞེད་པ་ཡིན་ལ། དེ་ནི་རང་གི་སྐྱེ་བ་སྔ་མ་སོགས་དུས་གསུམ་དང་འབྲེལ་བར་ལས་ངན་ཇི་སྙེད་བསགས་ཟིན་པའི་རྗེས་སུ་འབྱུང་བ་དང་དབང་པོ་རིམ་གྱིས་ཐིམ་ནས། ཤི་བའི་སྣང་བ་རྟོགས་རིག་བག་ཆགས་དང་བཅས་པ་ཐམས་ཅད་སྦྱོང་བྱེད་སྟོང་ཉིད་ཀྱི་རྣམ་པར་བསྒྱུར། སྦྱང་འབྲས་འབྲས་དུས་ཀྱི་ཆོས་སྐུ་དངོས་ཡིན་སྙམ་དུ་རྒྱས་བཏབ་སྟེ་བསྒོམ་པ་ཡིན་ལ། དེ་ལྟར་སྔོན་འགྲོ་གཉིས་པོ་དེ་དག་པ་མྱ་ངན་ལས་འདས་པའི་འདྲ་འབག་དང་བསྟུན་ན། སངས་རྒྱས་པའི་སྔོན་དུ་བསྐལ་པ་གྲངས་མེད་གསུམ་དུ་ཚོགས་བསགས་པའི་དོད་ཡིན་ནོ་གསུངས།། ༈ །གཉིས་པ་དངོས་གཞི་ལ། བསྲུང་བཟློག་བསད་མནན་བཞི་ཡོད་པ་ལས། དེ་དག་ཐུན་མོང་དུ་ཟབ་པའི་གནད་ལྔའི་སྒོ་ནས་ཉམས་སུ་བླངས་པ་དང་།
ཁྱད་པར་གྱི་མན་ངག་ལྡེ་ཁར་བསགས་པ་གཉིས། དང་པོ། དྲེགས་པ་ཕོ་བརྒྱུད་ཀྱི་ངོ་བོར་གྱུར་པའི་བསྲུང་བ་རྡོ་རྗེའི་བྲག་རྫོང་བསྒོམ་པ་དང་། དྲེགས་པ་མོ་བརྒྱུད་ཀྱི་ངོ་བོར་གྱུར་པའི་ཆོས་འབྱུང་བསྒོམ་པ། དྲེགས་པ་གཉིས་མེད་རྒྱུད་ཀྱི་ངོ་བོར་གྱུར་པའི་རྟེན་དང་བརྟེན་པར་བཅས་པའི་ལྷ་ཚོགས་བསྒོམ་པ་དང་། བསྲུང་བྱ་སྦ་བའི་གནད་བསྟན་པ། སྐུ་གསུང་ཐུགས་མི་འགྱུར་བའི་གདམས་ངག་དང་ལྔ་ལས། དང་པོ་དྲེགས་པ་ཕོ་བརྒྱུད་ཀྱི་ངོ་བོར་རྡོ་རྗེའི་བྲག་རྫོང་བསྒོམ་པ་ནི། འོད་གསལ་སྟོང་ཉིད་དེའི་ངང་ལས་ཆུ་ལས་ཆུ་བུར་རྡོལ་བ་བཞིན། རང་སེམས་ཡི་གེ་སུཾ་དམར་ནག་གི་རྣམ་པར་གྱུར་པ་ལས་དྲེགས་པ་ཕོ་བརྒྱུད་ཐམས་ཅད་འདུས་པའི་ངོ་བོར་གྱུར་པ་རྡོ་རྗེའི་བྲག་རྫོང་དམར་ནག་དབྱིབས་གཏོར་མ་ཟུར་གསུམ་མགོ་མཇུག་ལྡོག་པ་ལྟ་བུ།
རྩ་བ་ཕྲ་བ་ཐུར་དུ་ཟུག་པ། གདེང་ཁ་ཆེ་བ་གྱེན་དུ་བསྟན་པ། ཟུར་གཉིས་ལྡེབས་ལ་བསྟན་པའམ། ཡང་ན་ཕུར་གདན་ལྟར་གྲུ་སུམ་རྩ་རྩེ་སྦོམ་ཕྲ་མེད་པར་བསྒོམ། གང་ལྟར་ཡང་མཐོ་ཞིང་ངམ་ཆོད་པ། འཇིགས་ཤིང་སྐྱི་གཡའ་བ། ཞེ་སྡང་གི་མེ་དམར་ནག་བུ་རུ་རུ་འབར་བའི་རྣམ་པ་ཅན་དུ་བསྒོམ། གཉིས་པ་དྲེགས་པ་མོ་བརྒྱུད་ཀྱི་ངོ་བོ་ཆོས་འབྱུང་བསྒོམ་པ་ནི། དེའི་སྟེང་དུ་ཡི་གེ་ཨེ་མཐིང་ནག་ཞུ་བ་ལས་དྲེགས་པ་མོ་བརྒྱུད་ཐམས་ཅད་ཀྱི་ངོ་བོར་གྱུར་པའི་ཆོས་ཀྱི་འབྱུང་གནས་གྲུ་གསུམ་མཐིང་ནག་དབྱིབས་གཏོར་མ་གྲུ་གསུམ་ཁོག་སྟོང་མགོ་མཇུག་ལྡོག་པ་ལྟ་བུའི་ནང་ཐམས་ཅད་འདོད་ཆགས་ཁྲག་གི་རྒྱ་མཚོ། རྦ་རླབས་ཆི་ལི་ལི་གཡོ་བའི་རྣམ་པ་ཅན་དུ་སྒོམ་པར་བྱེད།
གསུམ་པ་དྲེགས་པ་གཉིས་མེད་རྒྱུད་ཀྱི་ངོ་བོར་རྟེན་དང་བརྟེན་པར་བཅས་པའི་ལྷ་བསྒོམ་པ་ནི། ཆོས་འབྱུང་གི་ནང་འཕེལ་ཁ་ཆེར་སོང་བའི་ཐད་ཙམ་དུ་པཾ་ལས་པདྨ་དང་། རཾ་ལས་ཉི་མའི་སྟེང་དུ་ཧཱུྃཿམཐིང་ནག་ཞུ་བ་ལས་སྣ་ཚོགས་རྡོ་རྗེ་རྭ་ཉི་ཤུ་པ། ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃཿགིས་མཚན་པ། དེ་ལས་འོད་ཟེར་ཕྲ་རགས་དཔག་ཏུ་མེད་པ་འཕྲོས་པས། འོག་གཞི་ཐམས་ཅད་རྡོ་རྗེ་ནག་པོ་མེ་འབར་བ་རི་རབ་ཙམ་ནས།
རྡུལ་ཕྲན་ཙམ་གྱིས་བར་ནས་ཐང་བརྡལ་བ་ལྟ་བུ་རྒྱང་ནས་བལྟས་ན་དབྱེར་མི་ཕྱེད་པ་ལ། འཁྲིས་ནས་བལྟས་ན་རང་རང་མ་འདྲེས་པར་སོ་སོར་ཡོད་པ། སྟེང་ནས་ཆུ་མི་འཛག་པ། འོག་ནས་རླུང་ཡང་མི་ཐར་བ་དེའི་མཐར་རྡོ་རྗེ་ནག་པོ་རི་རབ་ཙམ་གྱེན་དུ་འགྲེང་བུར་བརྩེགས་པ། དེའི་བར་ཐམས་ཅད་རྡོ་རྗེའི་རི་རབ་ཙམ་ནས་རྡུལ་ཕྲན་ཙམ་གྱིས་གཏམས་པའི་རྭ་བ་དང་། དེའི་ཁར་རྡོ་རྗེ་ནག་པོ་ཁྱུར་ཉལ་བའི་ཟླུམ་པོ་འཁོར་ཡུག་ཏུ་བསྐོར་བའི་དྲྭ་བ་ཡང་དེའི་ཁར་འགྲེང་བུ། དེའི་ཁར་ཁྱུར་ཉལ་བ་སྟེ། དེ་ལྟ་བུ་ཇི་ཙམ་འདོད་ཀྱི་བར་བརྩིགས། རྭ་དྲྭ་གཉིས་ཀྱི་དབྱིབས་གྲུ་བཞིར་འབྱུང་མོད། སྐབས་འདིར་ཟླུམ་པོ་བཞེད།
རྭ་བའི་ནང་དུ་བརྩིག་ལུགས་སྔ་མ་བཞིན་བྱས། ཇེ་མཐོར་སོང་བའི་རྩེ་མོ་འདུས་པའི་རྩེར་ཁྲོ་བོའི་རྡོ་རྗེ་ནག་པོ་རྩེ་ལྔ་པ་ཕྱེད་པས་ཏོག་བྱས་པའི་རྡོ་རྗེའི་གུར། དེའི་འོག་རྭ་བའི་ཁ་མཚམས་དང་མཉམ་པར་སྣ་ཚོགས་རྡོ་རྗེ་དབུས་སུ་བྱས་པ་ལས་རྡོ་རྗེ་ནག་པོ་ཕྱོགས་ཕྱོགས་སུ་གྱེས་པའི་ཕྱིར་ཡང་ཁྱུར་ཉལ་བ་ཡང་ཕྲེད་ལ་སོང་བ། དེ་ལྟ་བུ་སྤེལ་བའི་རྡོ་རྗེའི་བླ་བྲེ། དེ་ཐམས་ཅད་ཀྱང་དུམ་བུ་གཅིག་ཏུ་གྱུར་པ། སྲ་ཞིང་བརྟན་པ། ཡེ་ཤེས་ཀྱི་མེ་དམར་ནག་འུར་སྒྲ་དང་བཅས་འབར་བཞིན་པའི་རྣམ་པ་ཅན་དུ་བསྒོམ་པ་སྟེ། བཛྲ་རཀྵའི་སྔགས་བརྗོད་པས་བརྟན་པར་བྱེད་པ་ནི་ཐུན་མོང་བའི་བསྲུང་བའི་འཁོར་ལོ་དེའི་ནང་དུ་བྷྲཱུཾ་མམ་གཙོ་བོར་ཧཱུྃཿཁོ་ན་བརྗོད་པས། དེ་ཞུ་བ་ལ་གནམ་ལྕགས་ལས་གྲུབ་པའི་འཁོར་ལོ་ནག་པོ་རྩིབས་བཅུ་པ་སྟེང་འོག་གི་རྩིབས་གཉིས་མདུང་སོ་རྣོན་པོའི་ཤམ་སྦུབ་སྟོང་པ་ཁ་སྤྲད་པ་ལྟ་བུའི་ལྟེ་བ་སྟོང་པར་ཡོད་པ། རྩེ་གཉིས་སྟེང་འོག་གི་སྣ་ཚོགས་རྡོ་རྗེའི་ལྟེ་བ་ལ་ཟུག་པ།
ཕྱོགས་མཚམས་ཀྱི་རྩིབས་བརྒྱད་རལ་གྲི་སོ་གཉིས་མ་སྦུབས་སྟོང་ལྟ་བུ་རྣོ་ཞིང་གཅོད་པའི་རྣོ་ངར་དང་ལྡན་པའི་རྩེ་མོ་བརྒྱད་ཕྱོགས་མཚམས་སུ་བསྟན་ཞིང་རྩ་བའི་སྦུབས་སྟོང་དབུས་ཀྱི་སྦུབས་སྟོང་ལ་ཟུག་པ། ཡངས་ཤིང་རྒྱ་ཆེ་བ་གཡས་བསྐོར་དུ་འཁོར་བས་གོ་སྐབས་མེད་པ། དེའི་ལྟེ་བའི་བར་སྣང་སྟོང་པ་དང་། ལྟེ་བ་དང་རྩིབས་བར་གྱི་མུ་འཁྱུད་ཡངས་བའི་བར་སྟོང་དེའི་ཐད་ཙམ་གྱི་རྩིབས་སོ་སོའི་ཐད་དང་། སྟེང་འོག་གི་རྩིབས་གཉིས་ཀྱི་ནང་གི་བར་སྣང་སྟོང་པ་རྣམས་སུ་གང་ལའང་མ་རེག་པར་པདྨ་དང་ཉི་མ་མི་རོ་དམར་སེར་མགོ་གཡས་སུ་བསྟན་པའི་གདན་རེ་རེ་བསྒོམ་ལ། ཙཀྲ་རཀྵའི་སྔགས་བརྗོད་པས་བརྟན་པར་བྱེད་པ་ནི་རྟེན་བསྐྱེད་པའོ། ། བརྟེན་པ་བསྐྱེད་པ་ནི། གདན་རྣམས་ཀྱི་སྟེང་ཧཱུྃཿམཐིང་ནག་རེ་རེ་བསྒོམ། དེ་ལས་འོད་ཟེར་འཕྲོས་བསྡུས། ཕྱག་མཚན་ས་བོན་དང་བཅས་པ་ལས་ཁྲོ་བོ་བཅུ་གཅིག་ཡན་ལག་བཞི་རྫོགས་སུ་མངོན་རྟོགས་ལྟར་བསྐྱེད་པ་ནི་བསྐྱེད་རིམ་གྱི་བྱ་བའོ། །
དེ་ལ་སེམས་འཛིན་པ་ནི། ང་རྒྱལ་ལ་སེམས་འཛིན་པ་དང་། རྣམ་པ་སྤྱི་ལ་སེམས་འཛིན་པ་དང་། རྣམ་པ་བྱེ་བྲག་ལ་སེམས་འཛིན་པ་དང་གསུམ། དང་པོ་ཐོག་མར་ང་རྒྱལ་ལ་སེམས་བཟུང་བ་ནི། རང་ཉིད་ཐ་མལ་དུ་ཞེན་པའི་རྟོག་པ་རྒྱུན་ཆགས་འདི་སྦྱང་བའི་ཕྱིར། ང་ནི་ཐ་མལ་གྱི་རྣམ་པ་འདི་ལྟ་བུ་ནམ་ཡང་མ་ཡིན་ཏེ། སངས་རྒྱས་ཐམས་ཅད་འདུས་པའི་ངོ་བོ། རྣམ་པ་གདུལ་བྱ་གདུག་པ་ཅན་རྣམས་འདུལ་བའི་ཕྱིར་ཁྲོ་བོའི་དབང་པོར་བཞེངས་པའི་དཔལ་གུར་གྱི་མགོན་པོ་འབྲས་དུས་བཅུ་གསུམ་རྡོ་རྗེ་འཛིན་པའི་ས་ལ་བཞུགས་པ་དེ་ཡིན་སྙམ་དུ་ཐག་བཅད་ཅིང་ངེས་ཤེས་བསྐྱེད་པས། དག་པའི་འབྲས་བུ་མྱུར་དུ་འབྱིན་ནུས་པ་ཡིན་ཏེ།
འཁྲུལ་སྣང་ཨ་འཐས་སུ་ཞེན་པས་འཁོར་བར་འཁྱམ་ནུས་ན། དག་པའི་སྣང་བ་བསྒོམ་པས་མྱ་ངན་ལས་འདས་པའི་འབྲས་བུ་ཅི་ཕྱིར་སྩོལ་བར་མི་ནུས་ཏེ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་མྱུར་བར་འགྲུབ། ། ཅེས་གསུངས་པའི་ཕྱིར། དེ་ལྟར་གུར་གྱི་མགོན་པོ་དངོས་ཡིན་སྙམ་པའི་ང་རྒྱལ་ཐག་ཆོད་ལྷང་གི་སྐྱེས་པ་ན་དེ་ཁའི་ངང་ལ་འཛིན་པ་མ་ཞུགས་པར་ཆད་དེ་འཇོག གཉིས་པ་རྣམ་པ་སྤྱི་ལ་སེམས་བཟུང་བ་ནི། གུར་གྱི་མགོན་པོ་དེ་ཡང་སྐུ་མདོག་མཐིང་ནག་ཞལ་གཅིག་ཕྱག་གཉིས་པ། གྲི་གུག་དང་ཐོད་ཁྲག་གཎྜི་འཛིན་པ། ཉི་མ་འབུམ་གྱི་གཟི་བརྗིད་ཅན་དངོས་ཡིན་སྙམ་དུ་སེམས་བཟུང་།
གསུམ་པ་ལ་གཉིས་ལས། དང་པོ་རྒྱན་མེད་ལ་སེམས་འཛིན་པ་ནི། རྣམ་པ་བྱེ་བྲག་པ་ལ་སེམས་འཛིན་པའི་ཐོག་མར་རང་ཉིད་མགོན་པོར་གསལ་བའི་སྨིན་མཚམས་སུ་སྤྱན་དབུས་མ་དབུས་གནག་པ། མཐའ་སྐྱ་བ་སྤྱན་རྩ་ཤིན་ཏུ་དམར་ཞིང་ཟློག་པ། ཟླུམ་ཞིང་འབུར་བའི་རྣམ་པ་ཅན་ལ་སེམས་བཟུང་། གསལ་ན་གསལ་མ་ཐག་དེ་ལ་ནན་ལྟ་བུར་མི་བྱ་བར་གཞན་དངོས་པོ་གཅིག་ལ་སེམས་གཏད། མི་གསལ་ན་མི་གསལ་བས་མུན་བསྒོམ་ཨུ་ཚུགས་སུ་མི་བྱ་བར་སེམས་ཡུལ་གཞན་ལ་སྤོས་ཏེ། མདོར་ན་སེམས་གང་ལའང་འཇོག་ཡུན་རིང་བ་ན། རྣམ་རྟོག་འོག་འགྱུས་སུ་སྐྱེ་བས། དེ་བསམ་གཏན་གྱི་དུག་ཡིན་ལ།
དེ་ཉིད་བསྒོམ་དུམ་བུ་དུམ་བུར་བཅད་དེ་རྟོག་པ་འོག་འགྱུ་སྐྱེ་ལོང་མེད་པར་རང་སེམས་ཀྱི་དམིགས་པར་རེས་འཇོག་རང་དབང་འདུས་པར་བསྒོམ་པས་ཇེ་གོམས་སུ་གྱུར་ནས་རྟོག་པས་མི་གནོད་པའི་སྒོམ་འབྱུང་བ་ཡིན་གསུངས། དེ་ལྟར་བསྒོམས་ཀྱང་མི་གསལ་ན། ངག་ཏུ། སྤྱན་དབུས་མ། དབུས་གནག་པ། མཐའ་སྐྱ་བ། སྤྱན་རྩ་དམར་ཞིང་བཟློག་པ། ཞེས་བརྗོད་ཅིང་གསལ་བཏབ། དེ་བཞིན་དུ་སྤྱན་དབུས་མ་ལེགས་པོ་ཞིག་བྲིས་ཏེ་རང་གི་སྨིན་མཚམས་སུ་སྦྱར་ནས་མེ་ལོང་དྭངས་པའི་ནང་དུ་འཆར་དུ་བཅུག་པ་ལ་སེམས་གཏད་དེ་བསྒོམ་པ་སོགས་ཐབས་དུ་མས་གསལ་སྣང་ཕྱིན་ཅི་མ་ལོག་པ་གཅིག་མ་སྐྱེས་བར་དུ་བསྒོམ་པར་བྱེད། དེའང་འདི་ལ་སེམས་མ་ཟིན་ན།
དྲེད་པ་ལྟར་སོང་ནས་འོག་ནས་འབྱུང་བ་ཐམས་ཅད་ལ་ངེས་ཤེས་མི་སྐྱེ་བས། ཐོག་མར་འདི་ཁོ་ན་ལ་ནན་ཏན་དུ་བྱའོ། ། དེ་ནས་གཡས་གཡོན་གྱི་སྤྱན་གཉིས་འབུར་ཞིང་དམར་ལ་ཟླུམ་པ། དུས་མེའི་ཕུང་པོ་འཁྲུགས་པ་ལྟ་བུ་ལ་སེམས་བཟུང་། དེ་བཞིན་དུ་སྙན་གཉིས་བཻ་ཌཱུརྻའི་མདོག་ལྟར་ཤིན་ཏུ་ལེགས་ཤིང་སྙན་ཤལ་རིང་བ། ཤངས་ཀག་པ། ཁྲོ་གཉེར་སུམ་བརྩེགས་ཡོད་པ། དེ་ནས་རིམ་བཞིན་ཤངས་ཀྱི་རྡོག་ཆེ་ཞིང་ཤངས་བུག་དམར་སེང་བའི་ནང་ནས་མེ་རླུང་དམར་ནག་ཚུབ་ཚུབ་འཕྲོ་བ། སྨ་ར་སྨིན་མ་མེ་སྟག་འབར་བ། དབུ་སྐྲ་ཁམ་སེར་གྱེན་དུ་ལངས་པ་ནམ་མཁའ་གང་བར་བུན་ནེ་བ།
ཞལ་རབ་ཏུ་གདེངས་པ། མཆུ་སྒྲོས་ལེགས་ཤིང་མཚལ་བསྐུས་པ་ལྟར་དམར་བ། ཚེམས་བཞི་བཅུ་ཐམ་པ་དཀར་ཞིང་ཐགས་བཟང་བ་གཡས་གཡོན་གཉིས་ནས་མཆེ་བའི་མྱུ་གུ་བཞི་ཟླ་བ་ཚེས་པ་ལྟ་བུའི་མཆེ་བ་ཟངས་ཡག་ཏུ་གཙིགས་པ། ཞལ་འགུག་འཐུར་དུ་འཆང་བའི་གྲྭ་ནང་གདུག་པ་ཅན་གྱི་ཁྲག་དྲོན་མོ་ལོང་ལོང་ཁོལ་བཞིན་པའི་རྒྱུན་ན་ར་ར་འཛག་པ། ལྗགས་ཤིན་ཏུ་སྲབ་པའི་རྩེ་སྐན་ཕུགས་སུ་ལྡོག་ནས་ཁྲི་ལི་ལི་འདར་བ། མགུལ་བ་གཉེར་མ་གསུམ་ཡོད་པ། ཞལ་གྱི་དཀྱིལ་འཁོར་ཟླ་བ་ཉ་བ་ལྟར་ཟླུམ་ཞིང་རྒྱས་པ། སྐུ་མདོག་མཐིང་ནག་སྲོད་ཀྱི་ནམ་མཁའ་ལྟ་བུ་སྔོ་ཞིང་དྭངས་པ་ལ་ནག་པའི་ངམ་ཆགས་པ། སྦོམ་ཞིང་ཐུང་ལ་གསུས་ཁྱིམ་ཆེ་བ། ལྷུ་ཚིགས་ཐམས་ཅད་སྦོམ་ལ་རགས་པ་ཕྱག་ཞབས་ཀྱི་མཐིལ་གདུག་པ་ཅན་གྱི་ཁྲག་དྲོན་མོས་བྱུགས་པ།
སློབ་དཔོན་ཀླུ་སྒྲུབ་ཀྱིས་བསྟོད་པར། ཞབས་ཀྱི་སེན་མོ་ཀམ་ཀའི་མཆུ་སྡེར་འདྲ་ཞེས་བཤད་པ་ལྟར། སེན་མོ་ཟངས་ཀྱི་མདོག་ལྟར་དམར་བའི་རྩེ་མོ་བྱ་ཀང་ཀའི་མཆུ་ལྟར་གུག་ཅིང་རྣོ་བ། ཞབས་གཉིས་མིའུ་ཐུང་གེལ་བའི་འདུག་སྟངས་ཀྱིས་འགྱིངས་ཤིང་བཞུགས་པ་རྣམས་ལ་སེམས་བཟུང་། ཡང་ཞབས་ནས་སྤྱན་དབུ་མའི་བར་ཡར་རིམ་གྱིས་སེམས་འཛིན་པ་ནི་རྒྱན་མེད་ལ་སེམས་འཛིན་པའོ། ། དེ་དག་ལ་སེམས་ཟིན་པ་ན། གཉིས་པ་རྒྱན་ཅན་ལ་སེམས་འཛིན་པ་ནི། ཕྱག་གཡས་པས་རྡོ་རྗེ་ནག་པོ་རྩེ་ལྔ་པ་ཁ་གདེངས་པ་ཕྱེད་པས། ཡུ་བ་བྱས་པའི་ཟངས་གྲི་ལྕགས་བསྲེགས་པའི་མདོག་ལྟ་བུ་མེ་སྟག་ཚ་ཚ་འཕྲོ་བ་དང་། གཡོན་པས་ཐོད་པ་ཟླ་བ་ལྟར་དཀར་བ་དམ་ཉམས་ཀྱི་སྙིང་ཁྲག་དྲོན་མོ་ལོང་ལོང་ཁོལ་བཞིན་པས་ཕྱུར་བུར་གང་བ་ཐུགས་ཁར་སྟེང་འོག་ཏུ་འཛིན་པ།
ཕྱག་གཉིས་ཀྱི་དབུས་ན་རྣམ་འཕྲུལ་གྱི་གཎྜི་རྩེ་མོར་རྡོ་རྗེ་ཕྱེད་པས་མཚན་པ། གཡས་གཡོན་དབུས་གསུམ་ན་སྒོ་ཆུང་བྱེ་ལ་ཁད་ཡོད་པའི་ནང་ཕོ་ཉ་འབུམ་ཕྲག་ཡོད་པར་བསམ། རང་སྒྲ་སྟོང་གསུམ་ཁྱབ་པར་སྒྲོགས་པས་བདུད་ཀྱི་ཀླད་པ་འགེམས་པ་བསྣམ་པ། དབུ་ལ་བདུད་དང་གདུག་པ་ཅན་གྱི་མགོ་བོ་ཡིན་པའི་མི་མགོ་སྐམ་པོ་རྫོགས་པ་མཆེ་བ་གཙིགས་པ་ལྔ། བར་རྣམས་རིན་པོ་ཆེའི་འཁྱུད་མོའི་བསྡོམ་པ། དེའི་སྟེང་དུ་རིན་པོ་ཆེའི་ཟེའུ་སོགས་ཅུང་ཟད་དང་བཅས་པས་བརྒྱན་པ། མགོ་རློན་ཆེ་ཞིང་སྣུམ་པ་ཁྲག་འཛག་པ་ལྔ་བཅུ་མིའི་རྒྱུ་མ་རློན་པས་མ་ལེ་ཕུག་ནས་རྩ་ཐག་བྱས་པ་ལྟར་བརྒྱུས་བའི་དོ་ཤལ། སྐུ་སྟོད་ལ་རུས་པའི་སེ་རལ་ཁ་མདུན་དུ་རྩིབས་བརྒྱད། རྒྱབ་ཏུ་རྩིབས་བརྒྱད་དང་། བར་རྣམས་སུ་རུས་པའི་དྲྭ་བས་འབྲེལ་བ་སྐུ་སྨད་ལ་སྟག་གི་ལྤགས་པ་གསར་པ་ཁྲག་འཛག་པ་སྡེར་བཞི་མ་ཉམས་པའི་སྟེང་དུ་དྲིལ་བུ་གཡེར་ཁས་སྤྲས་བའི་རུས་པའི་འོག་དཔག་ཏེ་སྐེད་རྒྱན།
མདུན་དུ་རུས་པའི་གཞུངས་གསུམ་སྟ་ཟུར་གཉིས་སུ་རེ་རེ་སྟེ། གཞུངས་ལྔའི་བར་རུས་པའི་དྲྭ་བས་སྦྲེལ་ཞིང་མཐར་རུས་པའི་དྲྭ་མིག་དྲུག་ཅུ་རྩ་བཞི། དེ་དག་ལས་འཕྱང་བའི་རུས་པའི་ཕྲེང་བ་རིང་བ་ཞབས་ཀྱི་ལོང་བུ་དང་གཡས་གཡོན་དུ་ཐུང་བ་བྱིན་པའི་སྐེད་པ་ཙམ་དུ་སླེབ་པ་རེ་རེ་སྟེ་གསུམ་གཤིབ་པའི་རྩེ་ལ་རུས་མདུང་དང་བཅས་པ་འཕྱང་བ། མགུལ་པར་མགུལ་རྒྱན་རུས་པའི་གཞུང་གསུམ་གྱི་བར་དྲྭ་བས་སྦྲེལ་ཞིང་དེའི་མཐར་རུས་པའི་དྲྭ་མིག་བཅུ་དྲུག་གི་རྩེ་ལ་རུས་མདུང་དང་བཅས་པ། སྙན་གཉིས་ལ་རུས་པའི་ཨ་ལོང་གཉིས་སྦྲེལ་དང་བཅས་པའི་རྩེ་ལ་ཏོག་དང་བཅས་པ། དཔུང་པ་གཉིས་དང་། འཁྲིག་མ་གཉིས་དང་། ལོང་བུ་གཉིས་རྣམས་སུ་རུས་པའི་གཞུང་གསུམ་གསུམ་རུས་པའི་དྲྭ་བས་སྦྲེལ་ཞིང་རྩེ་ལ་རུས་འཕྲེང་དང་བཅས་པའི་གདུབ་བུ་སོ་སོས་བརྒྱན་པ། སྐུ་སྟོད་ལ་དར་ནག་པོའི་ཡུག་གོན་གསོལ་བའི་སྣེ་གཉིས་ཕྱག་གི་འོག་ནས་སོང་སྟེ་སྟ་ཟུར་ཙམ་དུ་རླུང་གིས་བསྐྱོད་པའི་རྣམ་པ་ཅན་གྱི་ལྷབ་ལྷུབ་དང་བཅས་པ། སྦྲུལ་རིགས་བཞིས་དབུ་སྙན་མགུལ་ཕྱག་ཞབས་སེ་རལ་ཁ་རྣམས་ལ་བརྒྱན་ཞིང་།
དེ་ཡང་སྤྱི་བོར་མཐའ་ཡས་སྔོན་པོ། རྣ་བར་འཇོག་པོ་དམར་པོ། མགུལ་པར་པདྨ་ཆེན་པོ་སྔོ་སྐྱ། དཔུང་པར་རིགས་ལྡན་ཁྲ་བོ། ལག་འགག་ལ་ནོར་རྒྱས་དཀར་པོ། སྐེ་རག་ལ་དུང་སྐྱོང་སེར་པོ། སེ་རལ་ཁར་ཀརྐོ་ཊ་ལྗང་ཁུ། རྐང་གདུབ་ལ་པདྨ་སྔོ་སྐྱས་བརྒྱན་པ་དང་། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། བ་སྤུའི་བུ་ག་ནས་འཕྲོས་པའི་ཡེ་ཤེས་ཀྱི་མེ་དཔུང་འབར་ཞིང་འཁྲུགས་པའི་དབུས་ན་འགྱིང་ཞིང་བཞུགས་པ།
ཁམས་གསུམ་ཟིལ་གྱིས་གནོན་པ། སྲིད་པ་གསུམ་གྱི་འབྱུང་པོ་ཐམས་ཅད་ཟ་བར་ནུས་པའི་རྔམ་བརྗིད་ཅན། སྤྲུལ་པའི་ཕོ་ཉ་ལྔ་དང་བཅས་ཤིང་མི་བསྐྱོད་པའི་ཅོད་པཎ་ཅན། མཐོང་བ་ཙམ་གྱིས་བདུད་དང་ལོག་འདྲེན་ཐམས་ཅད་ཀྱིས་སྙིང་ཅིག་ཅར་དུ་འབྱིན་པར་ནུས་པའི་ཁྲོ་བོའི་དབང་པོ་དེ་ལྟ་བུ་ལ་སེམས་བཟུང་། ཡང་སྤྲུལ་པའི་ཕོ་ཉ་ནས་སྤྱན་དབུ་མའི་བར་དང་། སྤྱན་དབུ་ནས་སྤྲུལ་པའི་ཕོ་ཉའི་བར་རེས་འཇོག་ཏུ་སེམས་བཟུང་། དེ་ནས་ཕྱོགས་བཅུའི་ཁྲོ་བོ་རྣམས་ལའང་སྤྱན་དབུ་མ་ནས་མེ་དཔུང་འབར་བའི་དབུས་ན་བཞུགས་པའི་བར་སྐུ་མདོག་དང་རྣམ་པ་བྱིང་སྔར་དང་འདྲ་བ་ལས་ཕྱག་གཡས་པས་རྡོ་རྗེས་མཚན་པའི་གྲི་གུག་ནམ་མཁའ་ལ་འཕྱར་བ། གཡོན་ཐོད་ཁྲག་ཐུགས་ཁར་བསྣམས་པ། གཎྜི་མི་དགོས། གཞན་རྒྱན་ཆ་ལུགས་གཙོ་བོ་ལྟར་ལ།
ཞབས་གཡས་བསྐུམ་གཡོན་བརྐྱངས་པའི་རྣམ་པ་ཅན། སྲིན་བོ་ཁྲོས་པ་ལྟ་བུ་དབུས་དང་སྟེང་འོག་གི་མགོན་པོ་གསུམ་ཞལ་མདུན་ཕྱོགས་སུ་བསྟན་ཕྱོགས་མཚམས་ཀྱི་མགོན་པོ་རྣམས་ཞལ་ནང་དུ་ཕྱོགས་ནས་གཙོ་བོ་ལ་བསྟན་པ་ལ་སེམས་འཛིན་པར་བྱེད། དེ་དག་རེ་རེ་ལའང་གསལ་ན་གསལ་ཏེ་འཕྲོ་བཅད། མི་གསལ་ན་མི་གསལ་ཏེ་འཕྲོ་བཅད། བསམ་གཏན་གྱི་དུག་དབྱུང་ཞིང་ཉམས་སུ་བླངས་ནས་ཞི་གནས་ཀྱི་ཏིང་ངེ་འཛིན་བརྒྱུད་ལ་ཅི་སྐྱེ་བྱ་བ་གལ་ཆེ་གསུངས། བཞི་པ་བསྲུང་བྱ་སྦ་བའི་གནད་བསྟན་པ་ནི། དཀྱུས་ན་རྡོ་རྗེ་གྲི་གུག་གི་ལྟེ་བར་བསྒོམ་པར་བཤད་ཀྱང་ཅུང་ཟད་རྩུབ་ཅིང་ཚེ་ལ་གཟན་པས། རྡོ་རྗེ་ཐོད་པ་ཁ་སྦྱོར་གྱི་ནང་དུ་བསྒོམ་པར་བཞེད་མོད། གཙོ་བོར་འདི་བཞིན་མཛད་པས། རང་ཉིད་གཙོ་བོར་གསལ་བའི་ཐུགས་ཁར་ཉི་མའི་དཀྱིལ་འཁོར་གྱི་སྟེང་དུ་རྡོ་རྗེ་སྔོན་པོ་རྩེ་ལྔ་པ་གྱེན་དུ་ལངས་པའི་ལྟེ་བར་ཉི་མའི་སྟེང་དུ།
རང་དང་མགོན་པོ་གཉིས་སུ་མེད་པའི་སེམས་རྣམ་པར་མི་རྟོག་བའི་ངོ་བོ་ཧཱུྃཿཡིག་སྔོན་པོ་གསལ་ཞིང་འཚེར་བ་དེའི་ཀླད་ཀོར་ནང་དུ་སྣ་ཚོགས་པདྨ་ཉི་མའི་སྟེང་དུ་སངས་རྒྱས་ཐམས་ཅད་འདུས་པའི་ངོ་བོར་གྱུར་པའི་རྩ་བའི་བླ་མ་སྐུ་གཟི་བརྗིད་ཀྱི་མདངས་དང་ལྡན་པ། བླ་མའི་ཐུགས་ཁར་པདྨ་དང་ཉི་མའི་སྟེང་དུ་ཧཱུྃཿཡིག་སྔོན་པོ་གསལ་ཞིང་འཚེར་བ་གཅིག་བསྒོམ། དེའི་ཞབས་ཀྱུའི་ནང་དུ་བླ་མའི་མིང་ཡིག་བསྒོམ། མདུན་དུ་ཕ་མ་དཔོན་པོ། དེ་ཡང་བསྲུང་མི་དགོས་ན་སྟོང་པར་བཞག གཡས་སུ་སྤུན་ཟླ་ལ་སོགས་པའི་ཕོ་ཉེ། གཡོན་དུ་སྲིང་མོ་ལ་སོགས་པའི་མོ་ཉེ། རྒྱབ་ཏུ་འཁོར་གཡོག་གྲོགས་མཆེད་ལ་སོགས་པའི་རང་ལ་ལྟོས་པ་རྣམས། འོག་ཏུ་ནོར་རྫས་རྟ་ཕྱུགས་ཁང་ཞིང་ལ་སོགས་པ། གཞན་སེར་བ་བསྲུང་ན་སེར་ཁོང་དགོན་སྡེ་དང་ཡུལ་ཁམས་སྐྱོང་དགོས་ཡོད་ན་དེ་དག་ཀྱང་འཇུག་གོ་་་་་ལུས་སྦ་བའོ། །
བསྲུང་བྱ་རྣམས་ཀྱང་རང་རང་གིས་རྒྱན་ཆ་ལུགས་གསལ་ཞིང་གཟི་བརྗིད་ཀྱི་མདངས་དང་ལྡན་པ། སྙིང་གར་རང་རང་གི་མིང་ཡིག་དང་བཅས་པ། དེ་ཡང་མིང་་་་་་ངག་སྦ་བའི་སྐབས་སུ་ཡིག་དང་པོའི་ངོས་འཛིན། རྩེགས་པའི་ཐོག་མ་སྒྲིགས་བའི་དབུས། རྡོ་རྗེ་ལྟ་བུའི་རྭ་དང་། བསོད་ནམས་ལྟ་བུའི་ས་ལ་ཀླད་ཀོར་གྱིས་བརྒྱན་པ། ཧཱུྃཿགི་ཞབས་ཀྱུའི་ནང་ངམ་རང་རང་གི་སྙིང་གར་བསྒོམ་ཀྱང་རུང་ངོ་། ། རང་གི་སྙིང་གའི་ཧཱུྃཿལས་འོད་ཟེར་འཕྲོས་པས་བསྲུང་བྱའི་རྣམ་པར་ཤེས་པ་རྣམས་ཀྱང་བཀུག་སྟེ་རང་རང་ལ་ཐིམ་པར་བསམ།་་་་་ སྟེ་ཡིད་སྦ་བའོ།། དེ་རྣམས་ཀྱི་མཐར་སྔགས་ཐུང་གཉིས་དང་ཤཱ་ས་ནའི་སྔགས་ཕྲེང་ཁ་དོག་མཐིང་ཁས་གཡས་བསྐོར་དུ་འཁོར་བ།
ཧཱུྃཿདེ་ལས་རྡོ་རྗེ་ཕྲ་མོ་གནས་འབྲས་ཙམ་དཔག་ཏུ་མེད་པ་འཕྲོས་པས་རང་ཉིད་ནག་པོ་ཆེན་པོ་གསལ་བའི་སྤྱི་བོ་ནས་རྐང་མཐིལ་གྱི་བར་ཐམས་ཅད་གང་། རང་དང་བསྲུང་བྱ་རྣམས་ཀྱི་སྡིག་སྒྲིབ་བག་ཆགས་དང་བཅས་པ་དག སླར་དབང་པོའི་སྒོ་ནས་ཕྱིར་འཕྲོས་པས། རང་དང་བསྲུང་བྱ་རྣམས་ཀྱིས་ལུས་སྲ་བརྟན་གང་གིས་ཀྱང་བཤིག་པར་མི་ནུས་པའི་གོ་ཁྲབ་ཀྱི་རང་བཞིན་དུ་གྱུར་སོང་སྙམ་དུ་སྒོམ། དེ་ནས་འཁོར་ལོའི་ནུས་པ་བསྐྱེད་པའི་ཕྱིར་ངོ་བོ་ཕྱོགས་བཅུའི་སངས་རྒྱས་བྱང་སེམས་རྣམས་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཀྱི་ངོ་བོ་ཡིན་པ་ལ། རྣམ་པ་ཡི་གེ་མཾ་གསེར་གྱི་མདོག་ཅན་ཕྱོགས་བཅུ་ནས་ནམ་མཁའི་ཁམས་གང་བར་བྱུང་སྟེ་འཁོར་ལོ་ལ་ཐིམ་པས་བརྟན་ཞིང་ནུས་ལྡན་དུ་བསམ་ལ། ཙཀྲ་རཀྵའི་སྔགས་ཀྱིས་བརྟན་པར་བྱས་ན་ཧཱུྃ་ཞེས་བརྗོད་པས་འཁོར་ལོ་གཡས་བསྐོར་དུ་དྲག་ཏུ་འཁོར་ཞིང་སྔར་བས་ཀྱང་རྣོ་ཞིང་རྩིབས་རྣམས་གཅོད་པའི་རྣོ་བའི་ངར་དང་ལྡན་པར་གྱུར་པར་བསམ་སྟེ། མ་ཧཱ་ཀཱ་ལ་བརྒྱ་རྩ་ལ་སོགས་པ་བཟླའོ།། །། ལྔ་པ་སྐུ་གསུང་ཐུགས་མི་འགྱུར་བའི་མན་ངག་གི་གནད་ནི། རང་ཉིད་ནག་པོ་ཆེན་པོར་གསལ་བའི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ།
མགྲིན་པ་ཨཱ་ལས་པདྨ་དམར་པོ་ཨཱཿཡིས་མཚན་པ། ཐུགས་ཁར་ཧཱུྃ་ལས་རྡོ་རྗེ་སྔོན་པོ་ཧཱུྃཿགིས་མཚན་པ་གསལ་བཏབ་ནས། དཔྲལ་བའི་ཨོཾ་ལས་འོད་ཟེར་དཀར་པོ་ཨོཾ་གྱི་རྣམ་པ་ཅན་དཔག་ཏུ་མེད་པ་སྤྲོས། སངས་རྒྱས་ཐམས་ཅད་ཀྱི་སྐུའི་བྱིན་རླབས་དང་ཡོན་ཏན་ཐམས་ཅད་བཀུག་ནས་དཔྲལ་བར་ཐིམ་པས་རང་ཉིད་ནག་པོ་ཆེན་པོར་གསལ་བའི་སྤྱི་བོ་ནས་རྐང་མཐིལ་ཡན་ཆད་འོད་ཟེར་དཀར་པོ་བདེ་བ་ཆེན་པོའི་རང་བཞིན་གྱི་མེར་ཏེ་གང་བས། ལུས་ཐམས་ཅད་ཀྱི་སྡིག་སྒྲིབ་བག་ཆགས་དང་བཅས་པ་དག་ཅིང་རང་གི་ལས་ལྷ་འདྲེས་མནན་པ་དང་བྱད་དུ་བཅུག་པ་དང་རེངས་པ་ལ་སོགས་པའི་ལུས་ཀྱི་སྐྱོན་ཐམས་ཅད་བསལ། སངས་རྒྱས་ཐམས་ཅད་ཀྱི་་་་་་སྐུ་གསུང་ཐུགས་ཡོན་ཏན་་་་་་འཕྲིན་ལས་ཀྱི་བྱིན་གྱིས་བརླབས་ཐམས་ཅད་བཀུག་པར་བསམ་སྟེ་འཛིན་མེད་དུ་སེམས་ཇི་ཙམ་གནས་ཀྱི་བར་དུ་མཉམ་པར་བཞག ཡང་མགྲིན་པའི་ཨཱ་ལས་འོད་ཟེར་དམར་པོ་འཕྲོས་པས། སངས་རྒྱས་ཐམས་ཅད་ཀྱི་གསུང་གི་བྱིན་རླབས་དང་ནུས་མཐུ་ཐམས་ཅད་བཀུག་སྟེ་རང་གི་མགྲིན་པར་ཐིམ་པས་སྤྱི་བོ་ནས་རྐང་མཐིལ་གྱི་བར་ཡན་ཆད་འོད་ཟེར་དམར་པོ་བདེ་བ་ཆེན་པོའི་རང་བཞིན་གྱི་ཁྲིག་མེར་ཏེ་གང་བས་ངག་གི་སྡིག་སྒྲིབ་བག་ཆགས་དང་བཅས་པ་དག་ཅིང་། རང་གི་ངག་མནན་པ་དང་ལྷ་འདྲེས་བྱད་དུ་བཅུག་པ་ལ་སོགས་པ་ངག་གི་སྐྱོན་ཐམས་ཅད་བསལ། སངས་རྒྱས་ཐམས་ཅད་ཀྱི་གསུང་གི་བྱིན་རླབས་དང་ཡོན་ཏན་ཐམས་ཅད་ཞུགས་པར་བསམ་སྟེ་འཛིན་མེད་དུ་ཅུང་ཟད་མཉམ་པར་བཞག
ཡང་སྙིང་གའི་ཧཱུྃཿལས་འོད་ཟེར་སྔོན་པོ་འཕྲོས་པས་སངས་རྒྱས་ཐམས་ཅད་ཀྱི་ཐུགས་ཀྱི་བྱིན་རླབས་དང་ཡོན་ཏན་མ་ལུས་པ་བཀུག་སྟེ་སྙིང་གར་ཐིམ་པས་རང་ནག་པོ་ཆེན་པོར་གསལ་བའི་སྤྱི་བོ་ནས་རྐང་མཐིལ་བར་ཡན་ཆད་འོད་ཟེར་སྔོན་པོ་བདེ་བ་ཆེན་པོའི་རང་བཞིན་གྱི་ཁྲིག་མེར་ཏེ་གང་བས། ཡིད་ཀྱི་སྡིག་སྒྲིབ་བག་ཆགས་དང་བཅས་པ་དག་ཅིང་། རང་གི་སེམས་རྨོངས་པ་དང་། འཁྲུགས་པ་དང་། རྨུགས་པ་དང་། ལྷ་འདྲེས་བྱད་དུ་བཅུག་པ་ལ་སོགས་པའི་ཉེས་སྐྱོན་ཐམས་ཅད་བསལ། སངས་རྒྱས་ཐམས་ཅད་ཀྱི་ཐུགས་ཀྱི་བྱིན་རླབས་དང་ཡོན་ཏན་ཐམས་ཅད་ཞུགས་པར་བསམ་སྟེ། སེམས་མ་ཡེངས་པའི་ངང་ནས། ཨོཾ་ཤྲཱི་མ་ཧཱ་ཀཱ་ལ་ཡ་མ་མཱ་ཀ་ཡ་ཝཱཀ་ཙིཏྟ་རཀྵ་རཀྵ་ཀུ་རུ་ཀུ་རུ་སྭཱཧཱ། ཞེས་པའི་སྔགས་ཚར་གང་མང་བཟླས།
དེ་ནས་ལྕེ་རྡོ་རྗེ་དཀར་པོ་རྩེ་ལྔ་པར་གསལ་བའི་སྟེ་བར་ཧཱུྃཿདཀར་པོ་ཉལ་ཐབས་སུ་གནས་པའི་མགོ་བོ་གྲེ་བའི་ཕུགས་དང་། ཞབས་ཀྱུ་ལྕེའི་རྩེ་མོ་ཕྱོགས་ལ་བསྟན་པ། དེའི་མཐར་ཨཱ་ལི་ཀཱ་ལིས་གཡས་བསྐོར་གཡོན་བསྐོར་དུ་བསྐོར་བའམ། ཡང་ན་དབྱངས་གསལ་མེད་པར་ལྟེ་བ་དང་རྭ་རྣམས་ཀྱི་ནང་དུ། ཨོཾ་ཤྲཱི་མ་ཧཱ་ཀཱ་ལ་ཡ་མ་མཱ་བཛྲ་ཛི་ཧྭ་རཀྵ་རཀྵ་ཀུ་རུ་ཀུ་རུ་སྭཱཧཱ། ཞེས་པའི་སྔགས་ཕྲེང་མེ་འབར་བཞིན་པ་རྭ་རྣམས་ལ་ཐོ་བརྩེགས་སུ་དམར་ཤར་རེ་བ། དེ་དག་ལས་འབར་བའི་མེས་ལྕེ་ལ་གནོད་བྱེད་དང་མ་དག་པ་ཐམས་ཅད་གཞོབ་ཐུལ་བསྲེགས་པར་བསམ་ལ་གོང་གི་སྔགས་བདུན་ནམ་གསུམ་བརྗོད། གལ་ཏེ་རང་ལ་གཞན་གྱི་ངག་མནན་སོགས་ཀྱི་རྟགས་བྱུང་ན། ཞག་བདུན་སོགས་མཚམས་བཅད་དེ་དམིགས་པ་དང་སྔགས་ལ་གཙོ་བོར་འབད་པས་མྱུར་དུ་སྐྱོན་ལས་གྲོལ་བ་ནི་མྱོང་བས་གྲུབ་པ་ཡིན་ལ། དེར་མ་ཟད་རྒྱུན་དུ་བཟླས་ན་ཡང་ལྕེ་བདེ་རུ་འགྲོ་བ་ནི་ངེས་པའོ། །
གཉིས་པ་ཁྱད་པར་གྱི་མན་ངག་ལྡེ་ཁར་གདགས་པ་ལ། ཁྱད་པར་་་་་་བསྲུང་བཟློག་ཀུན་ལ་ཐུན་མོང་གི་མན་ངག་ལྡེ་ཁ་གདགས་པ་དང་། ཁྱད་པར་ཐུན་མོང་མ་ཡིན་པའི་མན་ངག་སྡེ་ཁར་གདགས་པ་གཉིས། དང་པོ་་་་་་སྲུང་འཁོར་ལ་བཙན་པོའི་མཁར་དུ་བཞུགས་པ། ཁམས་གསུམ་གཡུལ་དུ་བཅད་པ། རྣོ་བ་གསུམ་མཚོན་དུ་བརྡུང་བ། འཁོར་ལོ་ཇག་པར་བཀྱེ་བའོ། ། དང་པོ་ལ། སྤྲོ་བསྡུའི་མཁར་དུ་བཞུགས་པ། སྟོང་ཉིད་རྡོ་རྗེའི་མཁར་དུ་བཞུགས་པ།
ཐོད་པ་ཉི་ཟླའི་མཁར་དུ་བཞུགས་པ་དང་གསུམ། དང་པོ་ལ། ཐུན་མོང་བ་ནི་དཀྱུས་བཞིན་ལ། ཐུན་མོང་མ་ཡིན་པ་ནི། རང་གི་ཐུགས་ཁ་ནས་འོད་ཟེར་འཕྲོས། ཕྱོགས་བཅུ་ན་བཞུགས་པའི་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་གྲུབ་པ་རིག་འཛིན་ཆོས་སྐྱོང་སྲུང་མ་ཐམས་ཅད་ཀྱི་སྐུ་གསུང་ཐུགས་ཀྱི་ནུས་པ་ཐུགས་རྗེ་མཐུ་སྟོབས་ཐམས་ཅད་རྡོ་རྗེ་སྔོན་པོ་རྩེ་ལྔ་པའི་ལྟེ་བ་ལ་ཧཱུྃཿགིས་མཚན་པ། ཧཱུྃཿགི་རང་སྒྲ་སྒྲོགས་ཅིང་ཡེ་ཤེས་ཀྱི་མེ་འབར་བའི་རྣམ་པས། ནམ་མཁའ་བར་སྣང་ས་གཞི་ཐམས་ཅད་གང་བར་ཆར་ཆེན་པོ་བབ་པ་བཞིན་ཐིབ་ཐིབ་བྱོན། བདག་དང་བསྲུང་བྱ་བསྲུང་བའི་འཁོར་ལོ་དང་བཅས་པ་ལ་སིབ་སིབ་ཐིམ་པ་སྔར་བས་ཀྱང་བཀྲག་དང་གཟི་མདངས་ཕུན་སུམ་ཚོགས་ཤིང་འོད་ཟེར་ཉི་མ་འབུམ་གྱི་གཟི་བརྗིད་ལས་ཀྱང་ཆེས་ལྷག་པ། སུས་ཀྱང་གཞིག་པ་དང་གཞོམ་པར་མི་ནུས་པའི་རྡོ་རྗེའི་རང་བཞིན་རྡོ་རྗེའི་གོ་ཁྲབ་དང་ལྡན་པར་གྱུར་བར་བསམ།
གཉིས་པ་ནི། ཡང་རང་གི་སྙིང་ག་ནས་འོད་ཟེར་འཕྲོས། ཁམས་གསུམ་སྣོད་བཅུད་འཁོར་འདས་བརྟན་གཡོའི་དངོས་པོ་དང་བཅས་པ་ཐམས་ཅད་ལ་ཕོག་པས་ལན་ཚྭ་ཆུར་བཅུག་པ་བཞིན་འོད་ཟེར་སྔོན་པོ་བདེ་བ་ཆེན་པོའི་རང་བཞིན་དུ་ལྡེམ་གྱིས་ཞུ་ནས་ཚུར་འདུས་རྡོ་རྗེའི་བྲག་རྫོང་གི་ཕྱི་རོལ་དུ་སྔོ་ཐིབ་བེ་གནས་པ་ལ་སེམས་ཞུགས་པ་བཞིན་དུ་གཏད་པས། དེ་ཐམས་ཅད་རྡོ་རྗེ་སྔོན་པོ་རྩེ་དགུ་པ་ནམ་མཁའི་ཁམས་ཐམས་ཅད་གང་བའི་རྣམ་པ་ཅན་གྱི་ལྟེ་བ་སྟོང་པའི་ནང་དུ། བདག་ཉིད་རྟེན་དང་བརྟེན་པར་བཅས་པའི་སྲུང་འཁོར་ཐམས་ཅད་ཀྱང་མངོན་སུམ་བཞིན་དུ་གནས་པར་བསམ་སྟེ། ཕྱི་ནས་བལྟས་ན་རྡོ་རྗེ་རྩེ་དགུ་པ་ལས་མི་མངོན་པ་ལ། ནང་རྟེན་དང་བརྟེན་པ་ཐམས་ཅད་མ་འདྲེས་པར་སོ་སོར་མེ་ལོང་ནང་གི་གཟུགས་བརྙན་བཞིན་ཡོད་པ། ཕྱི་ནས་གང་གིས་ཀྱང་གླག་མི་སྙེད་ཅིང་ནང་ནས་ཆུ་ཡང་མི་འཛག་པ། སྲ་བརྟན་རྡོ་རྗེའི་རང་བཞིན་དུ་གྱུར་སོང་སྙམ་པའི་ངང་ནས། གསལ་སྟོང་འཛིན་མེད་དུ་མཉམ་པར་བཞག་གོ །
འདི་ནི་རྒྱུད་རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོག་སྟོང་མེད། ། བཅད་དང་གཞིག་པར་བྱ་བ་མེད། ། བསྲེག་པར་བྱར་མེད་འཇིག་མེད་པར། ། སྟོང་ཉིད་རྡོ་རྗེར་བརྗོད་པར་བྱ། ། ཞེས་གསུངས་པ་དང་མཐུན་པའི་ཉམས་ལེན་ཡིན་ནོ། ། གསུམ་པ་ཐོད་པ་ཉི་ཟླའི་མཁར་དུ་བཅུག་པ་ནི། རང་ཉིད་ནག་པོ་ཆེན་པོར་གསལ་བའི་ཐུགས་ཁའི་ཧཱུྃཿཡིག་ལས་འོད་ཟེར་འཕྲོས་པས། ཕྱོགས་བཅུའི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་གྲུབ་པ་རིག་འཛིན། ཆོས་སྐྱོང་སྲུང་མ་ཐམས་ཅད་ཀྱི་སྐུ་གསུང་ཐུགས་ཀྱི་བྱིན་རླབས་དང་ནུས་མཐུ་ཐམས་ཅད་ཨཱ་ལི་དཀར་པོ་དང་ཀཱ་ལི་དམར་པོའི་རྣམ་པས་ནམ་མཁའ་ཁམས་ཐམས་ཅད་གང་བར་བྱོན།
རྡོ་རྗེའི་ལྟེ་བའི་ཕྱེད་མན་ཆད་ཨཱ་ལིའི་ཕྲེང་བས་གཡོན་བསྐོར་དང་། ཕྱེད་ཡན་ཆད་ཀཱ་ལིའི་ཕྲེང་བས་གཡས་བསྐོར་དུ་གོ་མཚམས་མེད་པར་གཏམས་པ། དེ་ལ་སེམས་ཆེར་གྱིས་གཏད་པས། ཨཱ་ལི་རྣམས་འོད་དུ་ཞུ་བ་ལས་ཟླ་བའི་རང་བཞིན་གྱིས་ཐོད་པ་དཀར་པོ་སྟོང་གསུམ་གྱི་ཚད་དང་མཉམ་པའི་ནང་དུ་རྡོ་རྗེའི་ལྟེ་བ་མན་ཆད་ནུབ་པ། ཀཱ་ལི་རྣམས་འོད་དུ་ཞུ་བ་ལས་ཉི་མའི་རང་བཞིན་གྱི་ཐོད་པ་དམར་པོ་སྟོང་གསུམ་དང་མཉམ་པའི་ནང་དུ་རྡོ་རྗེའི་ལྟེ་བ་ཕྱེད་ཡན་ཆད་ནུབ་པ། དེ་གཉིས་ཁ་སྦྱར་བའི་མཚམས་མི་མངོན་པ་དུམ་བུ་གཅིག་ཏུ་གྱུར་བས་རླུང་ཡང་ཐར་ས་མེད་པར་བསམ། ཉི་མའི་རང་བཞིན་གྱི་ཐོད་པ་དེའི་སྟེང་དུ་མེ་ལོང་ལ་གཟུགས་བརྙན་ཤར་བའི་ཚུལ་དུ། སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར།
བྱང་ལྗང་། ལྟེ་བ་མཐིང་ནག་གི་སྟེང་དུ་ཧཱུྃ་ཨཱཿཨོཾ་གསུམ་སྟེང་ནས་སྟེང་དུ་བརྩེགས་པའི། ཨོཾ་ལས་འོད་སྔོན་པོ་ཞིག་ནར་གྱིས་བྱུང་། ཨཱཿདང་ཧཱུྃཿརྒྱུས་ཏེ་ཧཱུྃཿལས་ཆུ་ལས་ཆུ་བུར་རྡོལ་བ་ལྟར་ཨཱ་ལྀ་དཀར་པོ་དང་ཀཱ་ལྀ་དམར་པོའི་ཕྲེང་བ་འོད་སྔོན་པོའི་ཕྲེང་ཐིགས་བརྒྱུས་པའི་རྣམ་པ་ཅན་ནར་གྱིས་བྱུང་། མདུན་ནས་བསྐོར་ནས་ལྟག་པར་སླེབས་པ་་་་་་དེ་ཡང་ཨ་ཐུང་གི་མགོ་བོ་ཧཱུྃཿགིས་མདུན་ལ་གཏད་པའི་ཞབས་ལ་ཨར་རིང་པོའི་དབུ་བསྟན་པ་དེས་མཚོན་ནས་རིམ་བཞིན་དུ་བྱུང་སྟེ་ཀྵའི་ཞབས་ཧཱུྃཿགི་རྒྱབ་ཏུ་སིབ་སྟེ་ཐིམ་པར་བསམ་ལ། ངག་ཏུ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ།
ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ།
ཤ་ཥ་ས་ཧ། ཀྵ། བདག་ཅག་འཁོར་དང་བཅས་པ་ལ་བར་དུ་གཅོད་པ་ཐམས་ཅད་ལས་བསྲུང་གཅིག་རཀྵ་རཀྵ་སྭཱཧཱ། ཞེས་ཚར་གཅིག་བརྗོད། ཡང་ཧཱུྃཿགི་གཡས་ནས་དབྱངས་གསལ་གྱི་ཕྲེང་བ་འོད་སྔོན་པོའི་ཕྲེང་ཐག་གི་བརྒྱུས་པའི་རྣམ་པ་ཅན་རིམ་བཞིན་བྱུང་བའི། ཀྵའི་ཞབས་ཧཱུྃཿགིས་གཡོན་དུ་ཐིམ་པར་བསམ་ལ། སྔར་བཞིན་ངག་ཏུ་ཚར་གཅིག་བརྗོད་དེ། མདུན་རྒྱབ་དང་གཡས་གཡོན་དུ་རྒྱ་གྲམ་དུ་དཀྲིས་པའི་མདུད་པ་ལྟ་བུ་ཧཱུྃཿགི་མཐར། ཧཱུྃཿལས་ཡེ་དྷརྨའི་སྔགས་ཕྲེང་འོད་སྔོན་པོའི་ཕྲེང་ཐག་གི་བརྒྱུས་པ་བསྐོར་གཅིག་གིས་ཁྱིལ་གྱིས་བསྐོར་བར་བསམ་ལ། ཡེ་དྷརྨཱའི་མཐར་བདག་ཅག་འཁོར་དང་བཅས་པ་ལ་བར་དུ་གཅོད་པ་ཐམས་ཅད་རཀྵ་རཀྵ་ཞེས་ཚར་གཅིག་ངག་ཏུ་བརྗོད་པར་བྱའོ། །
གཉིས་པ། ཁམས་གསུམ་གཡུལ་དུ་བཅད་པ་ལ། ཆོས་ཉིད་ཀྱིས་བཅད་པ། འཁོར་ལོས་བཅད་པ་གཉིས། དང་པོ་ནི། བསྒོམ་པའི་འཁོར་ལོ་གུར་ཁང་མེ་འོད་དང་བཅས་པ་ཇེ་ཆེ་ཇེ་ཆེ་ལ་ནམ་མཁའི་ཁམས་ཐམས་ཅད་གང་བའི་རྣམ་པ་ཅན་གཡས་བསྐོར་དུ་དྲག་ཏུ་འཁོར་བའི་སྒྲ། འབྲུག་སྒྲ་འབུམ་དུས་ཅིག་ཅར་དུ་བསྒྲགས་པ་ལྟར་འུ་རུ་རུ་སྒྲོག་བཞིན་པ་དང་། ནང་ན་བཞུགས་བའི་ལྷ་རྣམས་ཇེ་ཆེ་ཇེ་ཆེ་ལ་ནམ་མཁའི་ཁམས་ཐམས་ཅད་གང་བའི་རྣམ་པ་ཅན་སྐུའི་ཚད་བློས་གཞལ་བར་མི་ནུས་པ། འོད་ཟེར་གྱི་གཟི་བརྗིད་ཉི་མ་འབུམ་མམ། དུས་མཐའི་མེ་ལས་ཀྱང་ཆེས་ལྷག་པར་གྱུར་ཏེ།
དེ་དག་གི་འོད་དང་འོད་ཟེར་དང་གཟི་བརྗིད་ཀྱིས་སྲིད་པ་གསུམ་གྱི་འབྱུང་པོ་ཐམས་ཅད་དངངས་སྐྲག བརྒྱལ། རྨུགས། དྲན་པ་ཉམས་པར་གྱུར་ཏེ། དྲན་མགུལ་ཅུང་ཟད་ཙམ་ཡང་མི་ནུས་པར་ནག་ཐུམ་གྱིས་སོང་། སླར་ཅུང་ཟད་དྲན་པ་རྙེད་དེ། འདི་ལྟ་བུ་གང་ལས་བྱུང་བལྟས་པའི་ཚེ། རྣལ་འབྱོར་པ་དེས་ཏིང་ངེ་འཛིན་བསྒོམ་པའི་ནུས་མཐུར་ཤེས་ནས་ཤིན་ཏུ་དངངས་ཤིང་སྐྲག་པས་བདག་ཉིད་ལ་མགོན་སྐྱབས་ཞུ་བའི་བསམ་པས་རྡོ་རྗེའི་བྲག་རྫོང་གི་རྩ་བར་གུས་འདུད་དང་བཅས་ནས། འཁོད་པའི་སྙིང་ག་ནས་རང་རང་གི་སྲོག་གི་སྙིང་པོ་འོད་ཟེར་མེ་ལྟ་བུར་དམར་ནར་གྱིས་བྱུང་། ཞབས་འོག་གི་བདུད་ཐམས་ཅད་ཀྱི་ངོ་བོ་མི་རོ་དམར་སེར་མགོ་གཡས་བསྟན་པ་དེ་ལ་སིབ་ཀྱིས་ཐིམ་སོང་བས།
དེ་ཐམས་ཅད་སྲོག་སྙིང་བདག་གི་དབང་དུ་འདུས་ཏེ། ཇི་སྲིད་བྱང་ཆུབ་མ་ཐོབ་ཀྱི་བར་དུ་བདག་གི་བཀའ་ལས་ཅུང་ཟད་ཙམ་ཡང་འདའ་བར་མི་ནུས་པར་ཤིན་ཏུ་དངངས་ཤིང་སྐྲག་པས་འདར་ཁྲི་ལི་ལི་བདག་གི་བཀའ་ཉན་གསུང་བསྟོད་བྱེད་པའི་དམིགས་པ་དྲག་ཏུ་བྱ། མཐར་གདུལ་བྱའི་དགྲ་བགེགས་འདུལ་བྱེད་མཁན་བདག་ཉིད་འདུལ་བའི་ཐབས་ལྷ་སྔགས་ལ་སོགས་པ་ཐམས་ཅད་རང་སེམས་གཅིག་ཉིད་དེ་དང་དེར་ཤར་བ་མ་གཏོགས་དོན་གཤིས་ལ་ཕྱི་རོལ་དུ་གྲུབ་པ་ཅུང་ཟད་མེད་ལ། འཆར་བྱའི་སེམས་ཀྱང་གསལ་སྟོང་ཟུང་འཇུག་བརྗོད་པ་ཐམས་ཅད་དང་བྲལ་བ་ཐག་བཅད། འཛིན་མེད་དུ་ཇི་ཙམ་གནས་ཀྱི་བར་དུ་མཉམ་པར་འཇོག་པ་སྟེ། འདི་ལྟ་བུའི་དམིགས་པ་གཞི་བདག་གདུག་པ་ཅན་ཡོད་ས་ལྟ་བུར་ཆེད་དུ་གཏད་ནས་ཞག་བདུན་ཚུན་ཉམས་སུ་བླངས་ན་ངེས་པར་དམ་ལ་འདོགས་ཐུབ་པ་ཡིན་གསུང་ངོ་། ། གཉིས་པ། འཁོར་ལོས་བཅད་པ་ལས། སྣང་སྟོང་སྐུའི་འཁོར་ལོས་འདོད་ཁམས་གཡུལ་དུ་བཅད་པ། གྲགས་སྟོང་གསུང་གི་འཁོར་ལོས་གཟུགས་ཁམས་གཡུལ་དུ་བཅད་པ།
རིག་སྟོང་ཐུགས་ཀྱི་འཁོར་ལོས་གཟུགས་མེད་ཁམས་གཡུལ་དུ་བཅད་པ་གསུམ་གྱི་དང་པོ་ནི། རང་ནག་པོ་ཆེན་པོར་གསལ་བའི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿཡིས་མཚན་པ། ཐུགས་ཁར་ཧཱུྃཿལས་རྡོ་རྗེ་ནག་པོ་རྩེ་ལྔ་པ་ཧཱུྃཿགིས་མཚན་པ། དཔྲལ་བའི་ཨོཾ་ལས་འོད་ཟེར་དཀར་པོ་ནམ་མཁའི་ཁམས་གང་བར་སྤྲོས། འདོད་པའི་ཁམས་སྣོད་བཅུད་བརྟན་གཡོའི་དངོས་པོར་བཅས་པ་ཐམས་ཅད་ལ་ཕོག་པས། ལན་ཚྭ་ཆུར་བཅུག་པ་བཞིན། འོད་དཀར་པོ་བདེ་བ་ཆེན་པོའི་རང་བཞིན་དུ་ལྡེམ་གྱི་ཞུ། ཚུར་འདུས་ཐོད་པའི་གུར་ཁང་གི་ཕྱི་རོལ་དུ་སྐྱ་ཐིབ་བེ་གནས་པ་ལ་སེམས་ཆེར་གྱིས་གཏད་པས་དེ་ཐམས་ཅད་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཨོཾ་གྱི་མཚན་པ། ཨོཾ་གྱི་རང་སྒྲ་སྒྲོགས་བཞིན་པ་དང་བཅས་པའི་གུར་ཁང་ཟླུམ་པོ་སྒོ་ངའི་དབྱིབས་ཅན།
སྲ་ཞིང་བརྟན་པ་ཞིག་ཏུ་ལམ་གྱིས་གྱུར་ཏེ། མ་དག་པའི་འདོད་ཁམས་ཀྱི་སྣང་བ་ཐམས་ཅད་དབྱིངས་སུ་དག་པ་སངས་རྒྱས་ཐམས་ཅད་ཀྱི་སྐུ་རྡོ་རྗེ་སྣང་སྟོང་སྐྱེ་བ་མེད་པ་དངོས་ཡིན་སྙམ་དུ་མཉམ་པར་འཇོག་གོ ། དེའི་ནང་ན་ཐོད་པ་ཉི་ཟླའི་ཁ་སྦྱོར་ལ་སོགས་པའི་རྟེན་དང་བརྟེན་པར་བཅས་པའི་ལྷ་ཚོགས་ཐམས་ཅད་མེ་ལོང་ནང་གི་གཟུགས་བརྙན་བཞིན་དུ་རང་རང་མ་འདྲེས་པར་སོ་སོར་ཡོད་པར་གསལ་བཏབ་སྟེ་བསགོམ་མོ། ། གཉིས་པ་ནི་མགྲིན་པའི་ཨཱ་ལས་འོད་ཟེར་དམར་པོ་ནམ་མཁའི་ཁམས་གང་བར་སྤྲོས། གཟུགས་ཁམས་གནས་རིས་བཅུ་བདུན་སོགས་སྣོད་བཅུད་བརྟན་གཡོའི་དངོས་པོར་བཅས་པ་ཐམས་ཅད་ལ་ཕོག་པས་འོད་དམར་པོ་བདེ་བ་ཆེན་པོའི་རྣམ་པ་ཅན་དུ་ལྡེམ་གྱིས་ཞུ། ཚུར་འདུས་འཁོར་ལོའི་གུར་ཁང་གི་ཕྱི་རོལ་ན་དམར་དིང་ངེ་གནས་པ་ལ་སེམས་གཏད་པས་པདྨ་དམར་པོ་འདབ་མ་བརྒྱད་པ་ལྟེ་བ་ལ་ཨཱཿཡིས་མཚན་པ། ཨཱཿའི་རང་སྒྲ་སྒྲོགས་བཞིན་པའི་གུར་ཁང་ཟླུམ་པོ་སྒོ་ངའི་དབྱིབས་ལྟ་བུ་ཞིག་ཏུ་གྱུར་ཏེ། གཟུགས་ཁམས་ཀྱི་སྣང་བ་ཐམས་ཅད་དབྱིངས་སུ་དག་པ་གསུང་རྡོ་རྗེ་གྲགས་སྟོང་རྡོ་རྗེའི་དབྱངས་དངོས་ཡིན་སྙམ་དུ་ངེས་ཤེས་བསྐྱེད་དེ། དེའི་ནང་དུ་གུར་ཁང་དཀར་པོ་སོགས་སྔར་བཞིན་གསལ་བཏབ་ནས་བསྒོམ་མོ། ། གསུམ་པ་ནི།
ཡང་སྙིང་གའི་ཧཱུྃཿལས་འོད་ཟེར་སྔོན་པོ་ནམ་མཁའི་ཁམས་གང་བར་སྤྲོས། གཟུགས་མེད་ཁམས་སྣོད་བཅུད་བརྟན་གཡོའི་དངོས་པོ་དང་བཅས་པ་ལ་ཕོག་པས་དེ་ཐམས་ཅད་ལན་ཚྭ་ཆུར་བཅུག་པ་བཞིན་དུ་འོད་སྔོན་པོ་བདེ་བ་ཆེན་པོའི་རང་བཞིན་དུ་ལྡེམ་གྱིས་ཞུ་ནས་ཚུར་འདུས་པདྨའི་གུར་ཁང་གི་ཕྱི་རོལ་དུ་སྔོ་ཕུང་ཕུང་གནས་པ་ལ་སེམས་གཏད་པས་དེ་ཐམས་ཅད་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃཿགིས་མཚན་པ། ཧཱུྃཿགི་རང་སྒྲ་སྒྲོག་པའི་གུར་ཁང་ཟླུམ་པོ་སྒོ་ངའི་དབྱིབས་ཅན་སྲ་བ་བརྟན་པ་རྡོ་རྗེའི་རང་བཞིན་དུ་ལམ་གྱིས་གྱུར་ཏེ་གཟུགས་མེད་ཁམས་ཀྱི་རྟོག་རིགས་བག་ཆགས་དང་བཅས་པ་ཐམས་ཅད་དབྱིངས་སུ་དག་པ་ཐུགས་རྡོ་རྗེ་རིག་སྟོང་སྐྱེ་བ་མེད་པ་དངོས་ཡིན་སྙམ་དུ་ཐག་བཅད་ངེས་ཤེས་བསྐྱེད་ནས་རིག་པ་བཟོ་མེད་དུ་ཅི་ཙམ་གནས་ཀྱི་བར་དུ་མཉམ་པར་འཇོག

དེའི་ནང་དུ་གུར་ཁང་དམར་པོ་སོགས་གསལ་བཏབ་སྟེ་བསྒོམ་མོ། ། གསུམ་པ་རྣོ་གསུམ་མཚོན་དུ་བརྡུང་བ་ལ། གཞན་གྱི་ཏིང་ངེ་འཛིན་གྱི་ནུས་མཐུ་འཇོམས་པའི་མཚོན་ཆ། ངག་གི་ནུས་མཐུ་འཇོམས་པའི་མཚོན་ཆ། རྫས་བཟློག་ལས་ཀྱི་མཚོན་ཆའོ། ། དེ་ཡང་གཞན་གྱི་རང་ལ་བྱད་དང་རྦོད་གཏོང་བྱེད་པ་ཐམས་ཅད་ཀྱང་རྫས་སྔགས་ཏིང་ངེ་འཛིན་གསུམ་ལ་བརྟེན་ནས་བྱེད་པས། དེའི་གཉེན་པོ་འདི་གསུམ་ཉམས་སུ་ལེན་པ་སྟེ། དང་པོ་ནི། རང་ཉིད་ནག་པོ་ཆེན་པོར་གསལ་བའི་ཐུགས་ཁའི་ཧཱུྃཿལས་འོད་ཟེར་འཕྲོས་ཏེ། ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་གྲུབ་པའི་ས་ལ་གནས་པ་རྣམས་ལ་ཕོག་པས། དེ་དག་གི་ཐུགས་ཁ་ནས་རལ་གྲི་དང་།
གྲི་གུག་ལ་སོགས་པའི་མཚོན་ཆ་སྣ་ཚོགས་གང་ཡང་འབིགས་པ་དང་། མཐུ་ཐོགས་པ་མེད་པ་དང་ལྡན་པ་དུ་མ་བྱུང་ནས་འཇིག་རྟེན་གྱི་ཁམས་གང་སྟེ་དགྲ་བགེགས་གདུག་པ་ཅན་ཐམས་ཅད་ཚར་བཅད་ཚུར་འདུས་རྡོ་རྗེའི་གུར་ཁང་གི་ཕྱི་རོལ་དུ་རྩ་བ་ཐམས་ཅད་གཅིག་ཏུ་གྱུར་པ། རྩེ་མོ་ཐམས་ཅད་ཕྱིར་ལ་བསྟན་པ། ཤིན་ཏུ་རྣོ་བའི་མཚོན་ཆའི་གུར་ཁང་རྨོག་ཁ་ཕུབ་པ་ལྟ་བུར་གྱུར་པར་བསམ་མོ། ། གཉིས་པ་ངག་གི་ནུས་པ་འཇོམས་པའི་སྐབས་སུ། སྔགས་བཟླས་པའི་ཚེ་གཙོ་འཁོར་ཐམས་ཅད་ཀྱིས་དུས་གཅིག་ཏུ་བཟླ་ཞིང་འཁོར་ལོ་གུར་ཁང་མེ་འོད་དང་བཅས་པ་ལས་ཀྱང་སྔགས་ཀྱི་རང་སྒྲ་འབྲུག་སྟོང་སྒྲོགས་ཅིང་། སྔགས་ཀྱི་ཡི་གེ་རི་རབ་ཙམ་གྲངས་མེད་པ་འཕྲོས། གཞན་གྱི་ངག་གི་ནུས་པ་ཐམས་ཅད་བཅོམ་ཚུར་འདུས་ནས་མཚོན་ཆའི་གུར་ཁང་གི་ཕྱི་རོལ་ཨོཾ་གྱི་ཏོག་བྱས་པའི་ཤཱ་ས་ནའི་གུར་ཁང་དམར་ནག་རང་སྒྲ་སྒྲོག་ཅིང་། མེ་འབར་བཞིན་པ་དང་བཅས་པ་རྨོག་ཁ་ཕུབ་པ་ལྟ་བུ་དེའི་འོད་དང་རང་སྒྲས་གནོད་བྱེད་ཐམས་ཅད་ཀུན་ནས་རྨོངས་ཤིང་ཉམས་པར་བྱས་པར་བསམ་མོ། རྡོ་རྗེ་རྩེ་དགུ་པ་ནས་ཤཱ་ས་ནའི་གུར་ཁང་གི་བར་བསྲུང་བ་རིམ་པ་བདུན་ཡོད་དོ།་་་་་།
གསུམ་པ་ནི། རང་གིས་བསྒོམ་པའི་འཁོར་ལོ་གུར་ཁང་མེ་འོད་དང་བཅས་པ་ཐམས་ཅད་ལས། རྡོ་རྗེ་རལ་གྲི། མདའ་མདུང་སོགས་མཚོན་ཆའི་ཚོགས་དང་། མེ་དང་། དུག་དང་། རི་རབ་དང་། ཁྲག་མཚོ་ལ་སོགས་པ་གདུལ་བྱ་དེ་དང་དེའི་གཉེན་པོ་བསམ་གྱིས་མི་ཁྱབ་པ་ནམ་མཁའི་ཁམས་གང་བར་སྤྲོས། བྱད་མ་ལྷ་སྲུང་དང་བཅས་པ་གང་ན་ཡོད་པའི་ས་ཕྱོགས་སུ་སོང་སྟེ། སེར་བ་དྲག་པོས་ལོ་ཐོག་བཅོམ་པ་ལྟར་ཤ་འཛོག་རུས་འཛོག་ཏུ་བཏང་།
འཁོར་ལོ་གཏོར་མ་ལ་སོགས་པའི་རྫས་རྣམས་དུམ་བུར་བཏུབས། མེས་བསྲེགས། རླུང་འཁོར་ལ་སོགས་པ་རི་རབ་ཀྱིས་མནན་ཏེ་གཡོ་འགུལ་མེད་པར་བྱས། ཧྃ་དང་སྦྱིན་སྲེག་གང་ན་ཡོད་པ་ཁྲག་མཚོ་རྦ་རླབས་རི་རབ་ཙམ་དང་བཅས་ཆི་ལི་ལི་བབས་པས་མེ་སོགས་མིང་མེད་ལ་བཏང་། མདོར་ན་གནོད་བྱེད་ཐམས་ཅད་བསད། བཏུབས། བཅོམ། བསྲེགས་རྡུལ་ཕྲན་ཙམ་ཡང་མ་ལུས་པར་སྟོང་ཉིད་དུ་ཐིམ་སོང་སྙམ་དུ་སེམས་འཛིན་མེད་དུ་བཞག་ཅིང་སྔགས་བཟླ། མཐར་སྔར་སྤྲོས་པ་རྣམས་ཚུར་འདུས་རང་ཉིད་རྟེན་དང་བརྟེན་པར་བཅས་པ་ལ་ཐིམ་པས། སྔར་ལས་ཀྱང་གཟི་བརྗིད་ཕུན་སུམ་ཚོགས་པར་བསམ་པ་ནི།
རྫས་བཟློག་ལས་ཀྱི་མཚོན་ཆའོ། ། བཞི་པ་འཁོར་ལོ་ཇག་པར་བཀྱེ་བ་ལ། བསྒོམ་པའི་འཁོར་ལོ་ཇག་པར་བཀྱེ་བ་དང་། བྲིས་པའི་འཁོར་ལོ་ཇག་པར་བཀྱེ་བའོ། ། དང་པོ་ནི། བདག་གིས་བསྒོམ་པའི་སྲུང་བའི་འཁོར་ལོ་གུར་ཁང་མེ་དང་བཅས་པ་ལས་གནམ་ལྕགས་ལས་གྲུབ་པའི་འཁོར་ལོ་རྩིབས་བཞི་པ། བརྒྱད་པ། བཅུ་པ། བཅུ་དྲུག་པ། རྩིབས་སྟོང་དང་།
འབུམ་དང་ལྡན་པའི་བར་བསམ་གྱིས་མི་ཁྱབ་པ་ནམ་མཁའི་ཁམས་གང་བར་འཕྲོས། རྦོད་གཏོང་བྱད་མ་ལྷ་སྲུང་དང་བཅས་པའི་སྟེང་དུ་བབས་ཏེ། གཡས་གཡོན་དུ་དྲག་ཏུ་འཁོར་བས་དུམ་བུར་བཏུབས། མེས་བསྲེགས། ཐལ་བ་རྣམས་ཀྱང་ཡེ་ཤེས་ཀྱི་རླུང་གིས་གཏོར་ནས་རྗེས་མེད་དུ་བཏང་བར་བསམ་ཞིང་སྔགས་དྲག་ཏུ་བརྗོད། མཐར་སྔར་སྤྲོས་པའི་འཁོར་ལོ་རྣམས་ཚུར་འདུས། རང་གི་བསྒོམ་པའི་འཁོར་ལོ་གུར་ཁང་མེ་འོད་དང་བཅས་པར་ཐིམ་པས་བརྟན་ཞིང་ནུས་ལྡན་དུ་གྱུར་པར་བསམ་མོ། ། གཉིས་པ་ནི། མན་ངག་བཞིན་བྲིས་པའི་འཁོར་ལོ་ལ། བགེགས་སྦྱང་བ་དང་དྲི་མ་བཀྲུ་བ་སྔོན་དུ་འགྲོ་བས།
མགོན་པོ་བཅུ་གཅིག་རྟེན་དང་བརྟེན་པར་ཡན་ལག་བཞི་རྫོགས་སུ་བསྐྱེད། མཆོད་བསྟོད་གཏོར་མ་དབུལ། བདག་མདུན་གྱི་ཐུགས་ཁ་ནས་འཕྲོས་པའི་འོད་ཀྱིས། ཕྱོགས་བཅུའི་སངས་རྒྱས་བྱང་སེམས་སོགས་ཐམས་ཅད་ཀྱི་མཐུ་སྟོབས་ནུས་པ་ཐམས་ཅད་ཁྲོ་བོ་བཅུ་གཅིག་རྟེན་དང་བརྟེན་པར་བཅས་པའི་རྣམ་པར་ནམ་མཁའི་ཁམས་ཐམས་ཅད་གང་བར་ཆར་བབས་པ་བཞིན་བྱོན་ནས་མདུན་གྱི་སྲུང་འཁོར་ལ་ཐིམ་པར་བསམ་ལ། ཡི་གེ་བདུན་མ་དང་། ཤཱ་ས་ནའི་པ་ཙ་པ་ཙ་ཧཱུྃ་ཕཊ་ཡན་ཆད་དང་། ཡེ་དྷརྨཱ་རྣམས་བརྒྱའམ་ཉེར་གཅིག་སོགས་བཟླས། ཨོཾ་སུ་པྲ་ཏིཥྛ་ཞེས་སོགས་བརྗོད་ཅིང་མེ་ཏོག་གཏོར། འོད་ཞུ་བ་ལས་བྱུང་བ་བྲིས་པ་ཇི་ལྟ་བའི་རྣམ་པ་ཅན་དུ་བསམ་ལ། སླར་ཡང་མཆོད་བསྟོད་བཀྲ་ཤིས་རྒྱས་བར་བྱ།
ལེགས་པར་བཏབ་ལ་་་་་་དེ་ཉིད་ཚོན་སྐུད་སྣ་ལྔའི་བཅིངས་ཏེ་བསྐྲིལ་ལྐོག་ལེགས་པར་བྱས་ཏེ། མགུལ་ལམ་དཔུང་པ་གཡོན་པར་བཅངས། ནུབ་མོ་ཉལ་བའི་ཚེ་འཁོར་ལོ་དེ་དཔུང་པ་གཡོན་པའི་སྟེང་དུ་བཞག་པ་ལ་གཡས་ཀྱི་ཐལ་མོ་བཀབ་སྟེ་འཁོར་ལོ་ལས་འོད་ཟེར་བསམ་གྱིས་མི་ཁྱབ་པར་འཕྲོས། སངས་རྒྱས་ཐམས་ཅད་ཀྱི་ཐུགས་བརྒྱུད་བསྐུལ་བས། དེ་དག་གི་ཐུགས་རྗེ་བྱིན་རླབས་རྣམས་ཁྲོ་བོ་བཅུ་གཅིག་སྲུང་བའི་འཁོར་ལོ་དང་བཅས་པའི་རྣམ་པར་སྤྱན་དྲངས། བྲིས་པའི་འཁོར་ལོ་ལ་གཉིས་སུ་མེད་པར་ཐིམ་པས་ནུས་མཐུ་དང་འོད་ཟེར་དཔག་ཏུ་མེད་པར་གྱུར་ཏེ། བདག་ཉིད་བསྲུང་བར་བསམ། སླར་འཁོར་ལོ་ལས་གནམ་ལྕགས་ཀྱི་འཁོར་ལོ་གྲངས་མེད་པར་སྤྲོ་བ་སོགས་གོང་གི་དམིགས་པ་དང་བཅས་ཡི་གེ་བདུན་པ་དང་། ཤཱ་ས་ན་བདུན་ནམ་ཉེར་གཅིག་ལ་སོགས་པ་བཟླས་པའི་མཐར། ཡེ་དྷརྨཱ་ལན་གསུམ་བརྗོད།
སྤྲོས་པའི་འཁོར་ལོ་རྣམས་ཚུར་འདུས། བྲིས་པའི་འཁོར་ལོ་ལ་ཐིམ་པས། སྔར་བས་བརྟན་ཞིང་ནུས་ལྡན་བསམ་ལ་གཉིད་ལོག་་་་་ཡང་ཁྲོ་བོ་བཅུ་གཅིག་བསྲུང་བའི་འཁོར་ལོ་དང་བཅས་པ་རྣམས་ལས་སྔགས་ཀྱིས་སྒྲ་འབྲུག་སྟོང་དུས་གཅིག་དུ་ལྡིར་བའི་སྒྲ་དང་ལྡན་པ། ཡེ་ཤེས་ཀྱི་མེ་དྲག་ཏུ་འབར་བས་གནོད་བྱེད་རྣམས་ལྟ་བར་མི་བཟོད་ཅིང་། གལ་ཏེ་རེག་ན་སྐད་གཅིག་ཉིད་ལ་གཞོབ་ཐུལ་གྱིས་ཚིག་པར་བསམ་སྟེ་སྔགས་རྣམས་ཚར་གང་མང་བཟླའོ། ། འདི་ལྟ་བུ་མ་ཆགས་པར་བྱས་ན། རང་གི་སྔགས་ཀྱི་ནུས་པས་བར་ཆད་ཐམས་ཅད་བསྲུང་བ་གདོན་མི་ཟ་བར་གསུངས་ཤིང་ཉམས་སུ་མྱོང་བ་དང་བཅས་པའོ། ། དེ་ལྟར་བཙན་པོའི་ཁར་དུ་བཞུགས་པ་ནས། བསྒོམ་པའི་འཁོར་ལོའི་ཇག་པ་བཀྱེ་བའི་བར། རིམ་བཞིན་དམིགས་པ་དང་བཅས་ཏེ་སྔགས་འདྲེན་པའམ།
ཡང་ན་དམིགས་པ་རྣམས་རྩེ་གཅིག་ཏུ། དྲག་ལ་གསལ་བ་ཡུན་ཐུང་བ། ། བསྐྱེད་པའི་རིམ་ལ་གནད་དུ་ཆེ། ། ཞེས་པ་ལྟར་ངེས་ཤེས་སྐྱེས་པ་ཞིག་བསྒོམ་པའི་རྗེས་སུ། འཁོར་ལོ་གཡས་སུ་འཁོར་བའི་ཤུགས་དྲག་དང་། ལྷ་རྣམས་ཀྱི་ཞལ་ནས་སྔགས་ཀྱི་སྒྲ་འབྲུག་ལྟར་སྒྲོག་ཅིང་ཞལ་ནང་དུ་ཕྱོགས་པས་བདག་དང་བསྲུང་བྱ་རྣམས་རྩེ་གཅིག་ཏུ་དགོངས་ཤིང་བསྲུང་བའི་ལས་མཛད། འཁོར་ལོ་གུར་ཁང་མེ་འོད་དང་བཅས་པའི་འོད་དང་གཟི་བརྗིད་ཀྱིས། མི་མཐུན་པའི་ཕྱོགས་ཐམས་ཅད་རྡོ་ཚན་ལ་སྦུར་མ་ཚིགས་པ་བཞིན་དུ་གཞོབ་ཐུ་ལུ་ལུ་བསྲེགས་ནས་སྟོང་ཉིད་དུ་ཐིམ་པར་བསམ་ལ། གཙོ་ཆེར་ཡི་གེ་བདུན་པ་དང་། ཤཱ་ས་ནའང་ཅི་འགྲུབ་བཟླས་པའི་མཐར་འོག་ནས་འབྱུང་བ་བཞིན་དམོད་པ་འདོར་བ་དང་སྲུང་འཁོར་བསྡུ་བ་སོགས་བྱ་སྟེ།
དེ་དག་གིས་ནི་བསྲུང་བའི་འཁོར་ལོའི་དམིགས་པ་མཐའ་དག་མ་ཚང་བ་མེད་བར་བསྟན་ཟིན་ཏོ།། །། སྤྱི་དོན་གཉིས་བ་བཟློག་པ་ལའང་། སྤྱིར་བཟློག་པ་དང་། ཁྱད་པར་གྱི་བཟློག་པ་གཉིས། དང་པོ་ནི། གཞན་རྣམས་སྔར་བཞིན་ལས། འཁོར་ལོའི་རྩིབས་བར་བརྒྱད་དུ་ཡཾ་ལས་རླུང་གི་དཀྱིལ་འཁོར་ལྗང་ནག་གཡོ་བ། དེའི་སྟེང་དུ་རཾ་ལས་མེ་ཡི་དཀྱིལ་འཁོར་དམར་ནག་ཚ་ཞིང་རྩུབ་པ། དེའི་སྟེང་དུ་ཎི་ལས་དགྲ་བོ། ཏྲི་ལས་ཕོ་གདོན།
སྲི་ལས་མོ་གདོན་ལུས་རིད་པ། སྐྲ་འཛིང་པ། ཁ་ནས་ཁྲག་སྐྱུག་པ་སྡུག་བསྔལ་ཞིང་ཉམ་ཐག་པ་མགོན་སྐྱབས་དང་བྲལ་བ། ཤུ་བའི་ཕྲེང་བས་བསྐོར་བ། སྤྱི་བོ་ཚུགས་སུ་གནས་པ་གསུམ་གསུམ་བསྐྱེད་ལ། རང་གི་སྙིང་ག་ནས་ཁྲོ་བོ་མེའི་འོད་ལྡན་རླུང་གི་ཤུགས་ཅན། ལྕགས་ཀྱུ། ཞགས་པ། མཚོན་ཆ་ཐོགས་པ་མང་དུ་སྤྲོས་ཏེ། གནོད་བྱེད་གང་ན་ཡོད་པའི་སར་ཕྱིན་ནས།
གནོད་བྱེད་རླུང་གི་རྟ་ལ་སྐྱོན་ཏེ། ཁྲོ་བོ་ལྕགས་ཀྱུ་ཞགས་པ་ཐོགས་པ་རྣམས་ཀྱིས་མདུན་ནས་འཁྲིད། མཚོན་ཆ་ཐོགས་པ་རྣམས་ཀྱིས་རྒྱབ་ནས་དེད་ནས་ཚུར་སླེབས། རྩིབས་བར་གྱི་དགྲ་གེགས་རྣམས་ལ་ཐིམ་པར་བསམ་པའི་དགུག་གཞུག་ཡིད་ཆེས་ངེས་ལན་གསུམ་ཙམ་བྱའོ། ། དེ་ནས་བདག་ཉིད་ཁྲོས་པའི་ཉམས་ཀྱིས་ཧཱུྃཿཞེས་པའི་སྒྲ་ཆེན་པོ་བརྗོད་ཅིང་། འཇིགས་པའི་སྒྲ་བསྒྲག ཞབས་བརྡབས་པས། འོག་གི་མི་རོ་དམར་སེར་དེ་ཉལ་ཉལ་སོང་། ཕྱོགས་མཚམས་ཀྱི་ཁྲོ་བོ་རྣམས་ཁྲོས་པའི་ཉམས་ཀྱི་ཞལ་ཕྱིར་གཟིགས། སྟེང་འོག་ཁྲོ་བོ་རྣམས་ཀྱང་ཞབས་གཡས་བརྐྱང་དུ་བསྒྱུར།
འཁོར་ལོ་གཡོན་དུ་དྲག་ཏུ་འཁོར་ཞིང་། འོག་གི་མེ་རླུང་གིས་བཏེགས་པས། རྩིབས་བར་གྱི་དགྲ་གེགས་རྣམས་ལྕང་རློན་གྲིས་བཏུབ་པ་བཞིན་རྐང་པའི་སེན་མོ་ནས་སྤྱི་བོའི་གཙུག་གི་བར་ཉལ་ཉལ་གཏུབས། རོ་མ་རྣམས་མེས་བསྲེག རླུང་གིས་རྗེས་མེད་དུ་གཏོར་བས། ལས་ངན་དག་ནས་མི་བསྐྱོད་པའི་ཞིང་དུ་སྐྱེས་པར་བསམ་ལ། སྟོང་པ་ཉིད་ཀྱི་ངང་ལ་ཅུང་ཟད་དུ་མཉམ་པར་བཞག ཤཱ་ས་ན་སྤེལ་ཚིག་དང་བཅས་པར་དྲུག་ཅུ་རྩ་བཞི་ཙམ། བྷ་ཡ་ན་ཚར་གསུམ་བརྗོད་དེ། སུ་གང་དག་ཅེས་སོགས་ཀྱི་དམོད་པ་འདོར་ཞིང་ལག་པ་གཉིས་གནམ་ལྕགས་ལས་གྲུབ་པའི་འཁོར་ལོ་རྩིབས་སྟོང་དང་ལྡན་པ་རེ་བསམ།
གཡས་པའི་མཐིལ་དུ་དགྲ་བགེགས་བཞག་ལ། ཐལ་མོ་ལན་གསུམ་གདབ། རོ་མ་རྣམས་ཕྱོགས་གཅིག་ཏུ་བསྡུས་ལ། འོག་གི་ཁྲོ་བོའི་ཞལ་དུ་བཏབ་པས་ཞིབ་པར་བཞེས་ཤིང་། རོ་མ་ཅུང་ཟད་ལྟོ་བར་སླེབ་པ་ཆོས་ཉིད་ཀྱི་ངང་དུ་ཐིམ་བར་བསམ་ནས། བདག་ཉིད་ཀྱི་ཧཱུྃཿཞེས་བརྗོད་པས་ཁྲོ་བོ་རྣམས་ཞལ་ནང་དུ་གཟིགས། སླར་ཡང་ཧཱུྃཿཞེས་བརྗོད་པས། འཁོར་ལོ་གཡས་སུ་འཁོར་ཞིང་བརྟན་པར་བསམ་སྟེ་བསྲུངས་སྔགས་བརྗོད། དེ་ནས་རྗེས་ཀྱི་སྤྱོད་ལམ་ལ་འཇུག་གསུང་ངོ་། ། གཉིས་པ་ཁྱད་པར་ཅན་གྱི་བཟློག་པ་ལ།
བགེགས་བཟློག་པ་གཏད་ཁྲམ་དང་ཀླུ་གཉན་བཟློག་པ། བྱད་ཁ་དང་རྦོད་གཏོང་བཟློག་པ། སེར་བ་བཟློག་པ། རྒྱལ་པོའི་ཆད་པ་བཟློག་པ། དམག་ཇག་བཟློག་པ། ནད་རིམས་བཟློག་པ་དང་བདུན། དང་པོ་ནི། བདག་ལ་རྒྱལ་པོ་ལ་སོགས་པའི་གདོན་བགེགས་ཀྱི་གནོད་པ་ཆེར་བྱུང་ན། གཞན་རྣམས་སྔར་དང་འདྲ་བ་ལས། དགུག་གཞུག་བྱེད་བའི་ཚེ།
རང་ལ་ཉམས་སྣང་ངམ་རྨི་ལམ་དུ་ཞུ་བུ་དང་ཁྱི་དང་སྤྲེའུ་ལ་སོགས་པ་གང་བྱུང་བ་དེའི་རྣམ་པ་ཅན་ཁྲོ་བོ་ལྕགས་ཀྱུ་ཞགས་པ་ཐོགས་པ་རྣམས་ཀྱིས་སྐྱེ་ལ་ཞགས་པ་རྒྱབ། སྙིང་གར་ལྕགས་ཀྱུ་རྒྱབ་སྟེ་མདུན་ནས་ཁྲིད། མཚོན་ཆ་ཐོགས་པ་རྣམས་ཀྱིས་རྒྱབ་ནས་དེད་ནས་ཚུར་བཀུག་སྟེ། རྩིབས་བར་གྱི་དགྲ་གེགས་རྣམས་ལ་ཐིམ་པར་བསམ་པའི་དགུག་གཞུག་ཡིད་ཆེས་ངེས་ལན་གསུམ་བྱ། སྔགས་བཟླ་བའི་ཚེ་ཤཱ་ས་ན་སྤེལ་ཚིག་དང་བཅས་པ་གང་མང་བཟླས་པའི་མཐར། ཨོཾ་ཤྲཱི་མཱ་ཧཱ་ཀཱ་ལ་ཡེ་སརྦ་རོ་མྱག་ཁ་ཐམ་སྲོག་གཟེར། ཕུར་རྣན། སྦྲིད་ཆུང་། པྲི་ཤག་རྦད། ཅེས་པ་གང་མང་བཟླའོ། །
གཉིས་པ་ནི། གཞན་གྱིས་བདག་ཀླུ་གཉན་གནས་པའི་སར་གཏད་ཁྲམ་ལ་སོགས་པ་བཅུག་སྟེ། བདག་ལ་མི་འདོད་པ་སྣ་ཚོགས་བྱུང་ན། ཕལ་ཆེར་སྔར་དང་འདྲ་བ་ལས་མི་འདྲ་བ་ནི་ནྲི་ལས་གཏད་ཁྲམ་བྱེད་མཁན་རྣམས་སྤྱི་ཚུགས་སུ་གནས་པ། ནཱ་ལས་ས་བདག་ཀླུ་གཉན་སྤྱི་བོར་ཡར་བསྟན་པ་བསྐྱེད། སྔགས་བཟླ་བའི་ཚེ་ཤཱ་ས་ན་སྤེལ་ཚིག་དང་བཅས་པ་གང་མང་བཟླས་པའི་རྗེས་སུ། ཨོཾ་ཤྲཱི་མ་ཧཱ་ཀཱ་ལ་ཡེ། ན་ག་ཤྲཱི་རམ། བི་ཕོ་ཊ་ཡ་ཚིནྡྷ་ཚིནྡྷ་ནཱ་ག་ནན་སྭཱ་ཧཱ། ཞེས་པ་ཚར་གང་མང་བཟླས།
ས་བདག་ཀླུ་གཉན་གྱི་དམག་ཚོགས་ཁོའི་རྒྱབ་ན་ཡོང་བ་རྣམས་ཀྱང་། བདག་གི་བསྒོམ་པའི་ཁྲོ་བོ་བཅུ་གཅིག་འཁོར་ལོ་གུར་ཁང་མེ་རི་དང་བཅས་པའི་གཟི་བརྗིད་མ་བཟོད་པས་འོང་ས་མ་རྙེད་པར་ལོག་སྟེ། ཕན་ཚུན་འཁྲུགས་ཅིང་ནང་འཐབ་པས་བརླག་པར་བསམ། ཡང་འཁོར་ལོ་གུར་ཁང་དང་བཅས་པ་ལས། རྡོ་རྗེ་རྒྱ་གྲམ་དང་རྡོ་རྗེ་རི་རབ་ལ་སོགས་པ་འཕྲོས་པས་བདག་ལ་གནོད་པའི་ས་བདག་ཀླུ་གཉན་གང་ན་ཡོད་པའི་སར་ཕོག་པས་དེ་དག་ཐམས་ཅད་ནག་ཐིམ་སྟེ་མནན་ཏེ། སྐད་ཅིག་ཀྱང་གནོད་པ་བྱེད་མི་ནུས་པར་བསམ་མོ། ། གསུམ་པ་ནི། གཞན་དག་གིས་བསམ་སྦྱོར་ངན་པའི་སྔགས་དང་རྫས་དང་འཁྲུལ་འཁོར་ལ་སོགས་པའི་སྒོ་ནས། བདག་ལ་དྲག་ཤུལ་གྱི་ལས་བྱེད་པའི་ལྟས་ལྟ་བུ་བྱུང་ན། བསྲུང་བྱ་སྦ་བའི་གནད་ཡན་ཆད་སྔར་ལྟར་སོང་བའི་རྗེས་སུ་སྤྲོ་བསྡུའི་མཁར་དུ་ཞུགས་པ་ནས།
ཤཱ་ས་ན་གུར་ཁང་གི་བར་ཡང་ལེགས་པར་བསྒོམ་ནས། འཁོར་ལོའི་རྩིབས་བརྒྱད་ཀྱི་ཐད་ཀའི་ས་བཞིར་ཡཾ་ལས་རླུང་གི་དཀྱིལ་འཁོར་སྔོ་ནག་འཚུབ་པ། དེ་སྟེང་དུ་རཾ་ལས་མེའི་དཀྱིལ་འཁོར་དམར་ནག་འབར་བ། དེའི་སྟེང་དུ་བྱད་མ་དེའི་གཟུགས་ཀྱི་རྣམ་པ་ཇི་ལྟ་བ་ལ་སྤྱི་བོ་ཚུགས་སུ་གནས་པ། རྐང་པའི་མགོ་རྩིབས་ལས་ཅུང་ཟད་མཐོ་བ་གསལ་བཏབ། བྱད་མའི་ལྷ་སྲུང་འཁོར་དང་བཅས་པ་ངོ་ཤེས་ན། དེའི་རྣམ་པ་ཇི་ལྟ་བ་བཞིན་བསྐྱེད་ངོ་མ་ཤེས་ན་ཁོ་བོའི་བསྒོམ་པའི་འཁོར་གུར་ཁང་མེ་རི་དང་བཅས་པ་འོད་ཟེར་གཟི་བརྗིད་དང་ལྡན་པར་བསྒོམ་ལ། རང་ཉིད་ནག་པོ་ཆེན་པོར་གསལ་བའི་ཐུགས་ཁ་ནས་འོད་ཟེར་ལྕགས་ཀྱུའི་རྣམ་པ་ཅན་དཔག་ཏུ་མེད་པར་འཕྲོས་ཏེ། དེ་ལ་ཕོག་པས་ལྕི་བ་དངུལ་ཆུ་འབྱར་བ་བཞིན་དུ་རང་དབང་མེད་པར་ཚུར་བཀུག་སྟེ། བདག་གི་བསྒོམ་པའི་འཁོར་ལོ་གུར་ཁང་མེ་རི་དང་བཅས་པ་ལ་ཐིམ་པས།
སྔར་བས་ཀྱང་སྲ་ཞིང་བརྟན་པ་གཟི་བརྗིད་དང་ལྡན་པར་བསམ། ཡང་རང་གི་སྙིང་ག་ནས་འོད་ཟེར་དཔག་ཏུ་མེད་པར་འཕྲོས་ཁོའི་བསྒོམ་པའི་ཐུན་མོང་མ་ཡིན་པའི་སྲུང་འཁོར་ལ་ཕོག་པས་ཚུར་འདུས་ཏེ་བདག་གིས་བསྒོམ་པའི་འཁོར་ལོ་རྩིབས་བཅུ་པ་ལ་ཐིམ་སྔར་ལས་ཀྱང་རྣོ་ཞིང་གཅོད་པའི་ངར་དང་ལྡན་པར་བསམ། ཡང་བདག་གིས་སྙིང་ག་ནས་འོད་ཟེར་འཕྲོས་པས་ཁོའི་བསྒོམ་པའི་ཡི་དམ་དང་སྔགས་ཀྱི་ནུས་པ་དང་། རྫས་ཀྱི་ནུས་པ་ཐམས་ཅད་རྡོ་ཁབ་ལེན་ལ་ལྕགས་ཀྱི་འཇུས་པ་བཞིན་དུ་ཚུར་འདུས་ཏེ་བདག་ཉིད་མགོན་པོ་བཅུ་དང་བཅས་པ་ལ་ཐིམ་པས། སྔར་བས་ཀྱང་ནུས་མཐུ་དང་གཟི་བརྗིད་ཆེ་བར་བསམ། ཡང་བདག་ཉིད་མགོན་པོར་གསལ་བའི་ཐུགས་ཁ་ནས་འོད་ཟེར་འཕྲོས་ཏེ། བྱད་མའི་ལྷ་བསྲུང་རྣམས་ལ་ཕོག་པས་དེ་དག་གི་སྙིང་ག་ནས་རང་རང་གི་ས་བོན་ཧཱུྃཿཡིག་གི་རྣམ་པ་ཅན་རེ་རེ་བྱུང་བ་རྣམས་ཚུར་འདུས་སྟེ། བདག་ཉིད་མགོན་པོར་གསལ་བའི་ཐུགས་ཁའི་ཧཱུྃཿཡིག་གི་ཞབས་ཀྱུའི་འོག་ཏུ་གན་རྐྱལ་དུ་མནན་པས། ལྷ་བསྲུང་རྣམས་བཙོན་དུ་བཟུང་བར་བསམ། ཡང་རང་ཉིད་མགོན་པོར་གསལ་བའི་ཐུགས་ཁ་ནས་འོད་ཟེར་འཕྲོས་ཏེ་བྱད་མའི་ལུས་གཟི་བརྗིད་བཀྲག་མདངས་རྣམས་ལ་ཕོག་པས་དེ་དག་ཚུར་འདུས་བདག་ཉིད་མགོན་པོ་བཅུ་དང་བཅས་པ་ལ་ཐིམ་པས།
སྔར་བས་ཀྱང་གཟི་བརྗིད་ཕུན་སུམ་ཚོགས་པ་དང་། བྱད་མའི་ལུས་ཀྱི་སྟོབས་ཉམ་ཤིང་ནག་ཐོམ་ཐོམ་པ་ཏིང་ངེ་འཛིན་བསྒོམ་པའི་ནུས་པ་དང་བྲལ་བར་བསམ། དེ་ནས་བདག་ཉིད་མགོན་པོ་བཅུ་དང་བཅས་པའི་ཐུགས་ཁ་ནས་ཁྲོ་བོ་ལྕགས་ཀྱུ་ཞགས་པ་མཚོན་ཆ་ཐོགས་པ་དཔག་ཏུ་མེད་པ་འཕྲོས་ཏེ། བྱད་མ་གང་དུ་ཡོད་པའི་སར་ཕྱིན་ནས། ལ་ལས་མདུན་ནས་ཁྲིད། ལ་ལས་རྒྱབ་ནས་དེད་ནས་རང་དབང་མེད་པར་ཚུར་བཀུག་སྟེ། རྩིབས་བར་གྱི་བྱད་མ་ལ་ཐིམ་པར་བསམ་པའི་དགུག་ཞུགས་ལན་གསུམ་ཙམ་བྱ། དེ་ནས་བདག་ཉིད་ཁྲོས་པའི་ཉམས་ཀྱི་ཞེས་སོགས་སྔར་དང་འདྲ་བར་སྔགས་བཟླ་བའི་ཚེ་ཤཱ་ས་ནའི་རྗེས་སུ། ཨོཾ་ཤྲཱི་མ་ཧཱ་ཀཱ་ལ་ཡེ་ཡ་མ་རཱ་ཛ། ཀཱི་ལི་ཀཱི་ལ་ཡ་བྷྱོ་ཟློག་རྦད།
ཞེས་པ་བཟླ། དེ་ནས་བྷ་ཡ་ན་ཚར་གསུམ་བརྗོད། སུ་གང་དག་སོགས་ཀྱི་དམོད་པ་འདོར་ལུགས་སྔར་དང་འདྲའོ། ། བླ་མའི་ཞལ་རྒྱུན་ལས་བྱུང་བའི། ། མན་ངག་ནོར་བུའི་ཕྲེང་བ་རྣམས། ། ཚིག་གི་སྲད་བུས་སྟར་ལ་བརྒྱུས། ། སྐལ་བཟང་རྣམས་ཀྱི་དགའ་སྟོན་མཛོད། ། བར་སྐབས་ཀྱི་ཚིགས་བཅད་དོ། ། བཞི་པ་སེར་བ་བཟློག་པ་ནི། བདག་ཉིད་ཆེན་པོ་ཚར་ཆེན་ཆོས་ཀྱི་རྒྱལ་པོས་མཛད་པའི་སེར་བ་བསྲུང་འབེབས་ཀྱི་མན་ངག་ཡི་གེ་ལས་ཤེས་པར་བྱ་ཞེས་གསུང་ངོ་། །
ལྔ་པ་ནི། འཁོར་ལོའི་རྩིབས་བར་བརྒྱད་ཀྱི་རྡོ་རྗེའི་ས་གཞིར་ཡཾ་ལས་རླུང་གི་དཀྱིལ་འཁོར་སོགས་ཀྱི་སྟེང་དུ་ནྲི་ལས་དམག་དཔོན་གྲོས་དབང་དང་བཅས་པ་རྣམས་ལུས་རིད་པ་སོགས་སུ་བསྐྱེད་པ་དང་། དགུག་གཞུག་བྱེད་པ་སོགས་སྔར་དང་འདྲ། སྔགས་བཟླ་བའི་ཤཱ་ས་ནའི་རྗེས་སུ་དམག་ཇག་དི་ན་མེ་ཀེ་ན་མཱ་ར་ཡ་ཧཱུྃཿཕཊ་བྷྱོཿབཟློག ཅེས་པ་བཟླ་ཞིང་ས་མཚམས་སུ་དང་པོ་གྲུ་གསུམ་ཤིན་ཏུ་གཏིང་ཟབ་པའི་ནང་དུ་དམག་དཔོན་ལ་སོགས་པ་རྣམས་བཅུག་ནས། འཁོར་ལོ་གུར་ཁང་དང་བཅས་པ་ལས་རི་རབ་ཟུར་དྲུག་པ་དུ་མ་སྤྲོས། དང་པོ་ཁ་དེ་མནན་ཞིང་ས་ཕྱོགས་དེར་མགོན་པོ་འཁོར་དང་བཅས་པའི་སྒར་བཅས་ནས་བསྐལ་པའི་བར་དུ་མི་ཐར་བ་བསམ་མོ། ། འདི་ནི་མྱོང་བས་གྲུབ་པའི་གདམས་ངག་ཟབ་མོ་ཡིན་གསུངས་སོ། ། དྲུག་པ་ནི། མེ་རླུང་གི་དཀྱིལ་འཁོར་བསྐྱེད་པ་སྔར་ལྟར་བྱས་ནས།
ནྲི་ལས་རྒྱལ་པོ་བློན་པོ་གྲོས་དབང་དང་བཅས་པ་རྣམས་བསྐྱེད་པ་དང་དགུག་གཞུག་བྱེད་པ་སོགས་སྔར་དང་འདྲ། སྔགས་བཟླ་བ་ཤཱ་ས་ནའི་རྗེས་སུ་རཱ་ཛའི་གནོད་པ་ཐམས་ཅད་དི་ན་མེ་ཀེ་ན་མ་ར་ཡ་ཧཱུྃཿཕཊ། ཞེས་པ་ཅི་ནུས་བཟླས་སོ། ། བདུན་པ་ནི། གྲོང་ངམ་གྲོང་ཁྱེར་དེར་ནད་རིམས་བྱུང་བའམ། བྱུང་དུ་ཉེ་བའི་ཚེ་ཐོག་མར་ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་ཐམས་ཅད་མདུན་གྱི་ནམ་མཁར་སྤྱན་དྲངས་ཏེ། ནད་བདག་ཕོ་མོ་རྣམས་རྒྱ་མཚོའི་མཐར་བསྐྲད་པའི་དམིགས་པ་བྱ། དེ་ནས་ཡུལ་དེའི་ཕྱོགས་བཞི་དང་དབུས་སུ་ཐོ་རེ་བཙུགས་ཤིང་། ཐོ་དེའི་ནང་དུ་སེང་ལྡེང་ལ་སོགས་པའི་ཤིང་ཚེར་མ་ཅན་ལ་བཟོས་པའི་ཕུར་བུ་ལ་ཤཱ་ས་ནའི་སྔགས་རིང་སྤེལ་ཚིག་དང་བཅས་པ་བྲིས་པ། ཤོག་བུ་ལ་བསྲུང་བའི་འཁོར་ལྷ་བཅུ་གཅིག་གི་སྔགས་དང་བཅས་པ་བྲིས་ཏེ།
རབ་གནས་ཚུལ་བཞིན་དུ་བྱས་པ་ཐོ་དེའི་མགུལ་བར་བཏགས་ཏེ་བཞག་གོ ། དེ་ནས་དེ་རྣམས་ཡན་ལག་བཞི་རྫོགས་ཀྱི་སྒོ་ནས་མགོན་པོར་བསྐྱེད། མཆོད་བསྟོད་བྱ། ཡུལ་དེར་ནད་རིམས་མི་བཏང་བ་དང་གཅོད་པའི་ཕྲིན་ལས་བཅོལ། དེ་ནས་རང་ཉིད་གནས་ཁང་དུ། བསྲུང་བྱ་རྦ་བའི་གནད་ཡན་ཆད་སོང་བའི་རྗེས་སུ་སྤྲོ་བསྡུའི་མཁར་དུ་བཞུགས་པ་ནས། ངག་གི་ནུས་པ་འཇོམས་པའི་མཚོན་ཆ་ཡན་ཆད་ལེགས་པར་བསྒོམ་ནས། བཟློག་འཁོར་གྱི་སྐབས་སུ་ཕལ་ཆེར་གཞུང་བཞིན་ལས་ཏྲི་དང་སྲི་ལས་ནད་བདག་ཕོ་མོ། ། ནད་རིམས་དེ་དགྲ་བོ། ། གཞན་གྱི་མཐུ་ལ་སོགས་པའི་སྒོ་ནས་བཏང་བ་ཡིན་ན།
ནྲི་ལས་བྱད་མ་དེ་བསྐྱེད། སྔགས་བཟླ་བའི་ཚེ་ཤཱ་ས་ནའི་རྗེས་སུ། རིམས་ནད་ཡམས་ནད་སརྦ་དི་ན་མེ་ཀེ་ན་མ་ར་ཡ་ཧཱུྃཿབྷྱོཿབཟློག་རྦད་ཅི་ནུས་བཟླའོ། ། བཟློག་པ་དེ་ཐམས་ཅད་ཐུན་མོང་དུ་མཁོ་བའི་མན་ངག་ལ། འདིར་ཡི་གེ་མེད་པའི་སྙན་བརྒྱུད་ཀྱི་གདམས་པ་ཐུན་མོང་མ་ཡིན་པ། ཨ་གཉན་དམ་པས། བཟློག་ན་ནག་པོ་འཁོར་བཅས་ལ། ། འཇིག་རྟེན་དྲེགས་པའི་ཚོགས་ཀྱིས་བསྐོར། ། ཕ་རོལ་དམག་དཔུང་བཟློག་ན་ནི། ། བྱད་མ་རང་གཤེད་རང་ལ་དབབ། །
ཕོ་ཉ་སྤྲོ་བསྡུ་ཟུར་ཙམ་ལགས། ། རྒྱས་པར་བླ་མའི་ཞལ་ལས་ཤེས། ། ཞེས་གསུངས་པའི་དོན། ཁྱད་པར་ཐུན་མོང་གི་བཟློག་པ་སྤྲུལ་པ་སྤྲོ་བ་དང་། ཁྱད་པར་ཐུན་མོང་མ་ཡིན་པའི་བཟློག་པ་ཡང་སྤྲུལ་པ་སྤྲོ་བ་གཉིས་ཀྱི། དང་པོ་ནི། སྐྱབས་འགྲོ་སེམས་བསྐྱེད་ནས་རྩིབས་བར་དུ་དགྲ་བགེགས་བསྐྱེད་པ། འགུགས་འདྲེན་བྱ་བ། འཁོར་ལོ་བསྐོར་ནས་དུམ་བུར་བཏུབས་པའི་བར་བཟློག་པའི་དམིགས་པ་སྤྱི་དང་འདྲ་ལ། ཁྱད་པར་ནི་རང་གུར་གྱི་མགོན་པོར་གསལ་བའི་ཐུགས་ཤིན་ཏུ་ཁྲོས་པའི་ནམ་མཁའ་ལ་འཕགས་ཤིང་།
ཞབས་གཉིས་ས་ལ་དྲག་ཏུ་བརྡབས་པས་ཞབས་འོག་གི་དགྲ་བགེགས་ཉལ་ཉལ་སོང་། ཁྲོསཔའི་སྤྱན་གསུམ་ཕྱོགས་ཐམས་ཅད་དུ་དམར་ཧྲིག་ཧྲིག་གཟིགས་པས། ཕྱོགས་བཅུའི་མགོན་པོ་ཁྲོས་པའི་ཞབས་བརྡབས། འཇིགས་པའི་སྒྲ་བསྒྲགས། ཤར་ཕྱོགས་ཀྱི་མགོན་པོའི་ཐུགས་ཁ་ནས་སྤྲོས་པའི་མགོན་པོ་སྲིན་པོ་ཁྲོས་པ་འདྲ་བ་ལྟ་བུ་ཞིག་རྒྱངས་ཏེ་ཆད། ཤར་ཕྱོགས་ཀྱི་དུར་ཁྲོད་དུ་བྱོན་ནས། ཁྲོས་པའི་ཞབས་བརྡབས་འཇིགས་པའི་སྒྲ་བསྒྲགས་པས། ཤར་ཕྱོགས་ཀྱི་དྲི་ཟ་ཐམས་ཅད་ཁྲོ་ཞིང་འཁྲུགས་པས་གོ་གྱོན་མཚོན་ཐོགས་ཏེ་ཡུལ་འཁོར་སྲུང་གི་དམག་ལས་དང་། ཕྱོགས་སྐྱོང་བརྒྱ་བྱིན་གྱིས་དམག་དཔོན་བྱས། དྲི་ཟའི་དམག་སྲིན་པོ་ཁྲོས་པ་ལྟ་བུ་གྲངས་མེད་པར་ཉི་ཟེར་གྱི་རྡུལ་ལྷགས་པ་བཞིན་བུན་གྱིས་འཕྲོས།
རྡོ་རྗེའི་བྲག་རྫོང་གི་ཤར་ཕྱོགས་སུ་སྒར་རྒྱབ་འཁོད་པར་བསམ། དེས་མཚོན་ནས་ལྷོ་ཕྱོགས་སོགས་ཕྱོགས་གཞན་རྣམས་ཀྱི་མགོན་པོའི་ཐུགས་ཁ་ནས་མགོན་པོའི་སྤྲུལ་པ་སྲིན་པོ་ཁྲོས་པ་ལྟ་བུ་རེ་རྒྱངས་ཏེ་འཕྲོས། དུར་ཁྲོད་སོ་སོར་བྱོན། ཁྲོས་པའི་ཞབས་བརྡབས། འཇིགས་པའི་སྒྲ་བསྒྲགས། དུར་ཁྲོད་དེ་དང་དེའི་ཕྱོགས་སྐྱོང་གི་དམག་ཁྲོས་ཤིང་འཁྲུགས་པས་གོ་གྱོན་མཚོན་ཐོགས་ཏེ། དམག་ལ་ཆས་པར་བསམ། དེ་ཡང་ལྷོ་ཕྱོགས་ན་འཕགས་སྐྱེས་པོའི་དམག་ལས་བྱས་གཤིན་རྗེའི་དམག་དཔོན་བྱས་པའི་གཤིན་རྗེའི་དམག་དང་། ནུབ་ཕྱོགས་ནས་མིག་མི་བཟང་གིས་དམག་ལས་དང་ཆུ་ལྷས་དམག་དཔོན་བྱས་པའི་ཆུ་ལྷའི་དམག་དང་། བྱང་ཕྱོགས་ནས་རྣམ་ཐོས་སྲས་ཀྱི་དམག་ལས་དང་།
གནོད་སྦྱིན་གྱི་དམག་དཔོན་བྱས་པའི་གནོད་སྦྱིན་གྱི་དམག་དཔུང་། བྱང་ཤར་ནས་དབང་ལྡན་གྱི་དམག་དཔོན་བྱས་པའི་འབྱུང་པོའི་དམག་དཔུང་། ཤར་ལྷོ་ནས་མེ་ལྷས་དམག་དཔོན་བྱས་པའི་མེ་ལྷའི་དཔུང་། ལྷོ་ནུབ་ནས་སྲིན་པོའི་དམག་དཔོན་བྱས་པའི་བདེན་བྲལ་གྱི་དམག་དཔུང་། ནུབ་ནས་རླུང་ལྷས་དམག་དཔོན་བྱས་པའི་རིག་འཛིན་གྱི་དམག་དཔུང་། སྟེང་ནས་ཚངས་པས་དམག་དཔོན་བྱས་པའི་ལྷའི་དམག་དཔུང་། འོག་ནས་སའི་ལྷ་མོས་དམག་དཔོན་བྱས་པའི་ས་བདག་གི་དམག་དཔུང་། སྲིན་པོ་ཁྲོས་པ་ལྟ་བུ་གྲངས་མེད་ཉི་ཟེར་གྱི་རྡུལ་ལྷགས་པ་བཞིན་དུ་བུན་གྱིས་འཕྲོས། ཕྱོགས་མཚམས་སྟེང་འོག་ནམ་མཁའ་ས་གཞི་བར་སྣང་ཐམས་ཅད་ཁྲིག་མེར་གྱིས་ཁེངས་ཤིང་། དེ་ཐམས་ཅད་ཀྱང་ཁྲོ་ཞིང་འཁྲུགས་པ།
འཇིགས་པའི་སྒྲ་སྒྲོགས་ཅིང་རྔམ་པའི་ཞབས་བརྡབས་པས། སྣང་སྲིད་ཐམས་ཅད་ཡོམ་ཡོམ་འགུལ་འགུལ་བྱེད་པར་བསམ། བདག་ལ་གནོད་པར་སེམས་པའི་དགྲ་བགེགས་ཀྱི་དམག་དཔུང་ཐམས་ཅད་སྦྲང་མའི་ཕུང་པོའམ་དུ་བ་འཁྲིགས་པ་བཞིན་ཕྱོགས་ཀུན་ནས་ནག་བུན་བུན་སླེབས་བྱུང་བ་རྣམས་ཀྱིས་བདག་གིས་སྤྲུལ་པའི་དམག་རྣམས་མཐོང་བ་ཙམ་གྱིས་སྟོབས་ཉམས། དཔའ་ཞུམ་གོ་ཆ་དང་ལག་ཆའི་མདངས་ཉམས་ཏེ་མུན་འཐོམ་འཐོམ་གནས་པ་ལ། བདག་གིས་སྤྲུལ་པའི་ཕོ་ཉ་རྣམས་ཕར་འཕགས་ཏེ། དགྲ་བགེགས་སྟོབས་ཉམས་པ་དེ་རྣམས་བསད། བཅོམ། ཤ་ཟོས། ཁྲག་འཐུང་། རུས་མུར།
གོ་ཆ་དང་། ལག་ཆ་ཐམས་ཅད་ཕྲོགས་ཏེ། བདག་ཉིད་ཀྱི་གོ་ཆ་དང་ལག་ཆར་བྱས། ཕལ་ཆེར་མིང་མེད་པར་བྱས་ཏེ་བཅོམ། ལྷག་མ་ཅུང་ཟད་ལུས་པ་རྣམས་ཁྲོ་ཞིང་འཁྲུགས་པས་གང་གིས་གནོད་པར་བྱེད་པ་དེའི་སྟེང་དུ་ཕར་ལོག་སྟེ། དམག་གི་སྣ་དྲངས་ཏེ་སོང་བའི་ཕྱི་བཞིན་དུ་སྤྲུལ་པའི་དམག་དཔུང་རྣམས་ཀྱང་རྔམ་ཤིང་རྒྱུག་ནས་བྱད་མ་གང་ན་ཡོད་པའི་ཕྱོགས་སུ་སོང་། མི་ནོར་ཐམས་ཅད་བཅོམ། ཤ་ཟོས། ཁྲག་འཐུངས། ཡུལ་མཁར་གནས་གཞིས་ཐམས་ཅད་ཀྱང་རྩ་བ་ནས་བསྒྱེལ།
ཐེད་རོ་རྣམས་ཀྱང་ཡེ་ཤེས་ཀྱི་མེ་དཔུང་འབར་བས་དུལ་གྱིས་བསྲེགས། ཐལ་བ་ཡང་མགོན་པོའི་རྣམ་འཕྲུལ་འབྱུང་བའི་དུས་ཀྱི་འཐོར་རླུང་དྲག་པོས་སྟོང་གསུམ་གྱི་ཕ་མཐར་ཡུད་ཀྱིས་ཁྱེར་ནས་མིང་ཙམ་ཡང་མ་ལུས་པར་རྗེས་མེད་དུ་སོང་བར་བསམ་ཞིང་ཤཱ་ས་ནའི་ཡི་དམ་དུཥྚན་ཡན་ཆད་སྤྱི་ལྟར་ལ། བྱད་མ་ཁ་ཁ། བྱད་མ་ཁ་ཧཱི་ཁ་ཧཱི། བྱད་མ་མ་ར་མ་ར། བྱད་མ་གྲྀཧྣ་གྲྀཧྣ། བྱད་མ་བྷནྡྷ་བྷནྡྷ། བྱད་མ་ཧ་ན་ཧ་ན། བྱད་མ་ད་ཧ་ད་ཧ། བྱད་མ་པ་ཙ་པ་ཙ།
བྱད་མ་དི་ན་མེ་ཀེ་ན་མཱ་ར་ཡ་ཧཱུྃ་ཕཊ། ཅེས་པ་སྤེལ་ཚིག་ཅན། པ་ཙ་ཡན་སྤྱི་ལྟར་ལ་བྱད་མ་དི་ན་མེ་ཀེ་ན་མཱ་ར་ཡ་ཧཱུྃ་ཕཊ། ཅེས་པ་གཤམ་བུ་ཅན་གང་འོས་བརྒྱ་རྩ་སོགས་དང་། ཨོཾ་ཤྲཱི་མ་ཧཱ་ཀཱ་ལ་ཡེ། ཡ་མ་རཱ་ཛ་ཀཱི་ལི་ཀཱི་ལ་ཡ་བྷྱོཿབཟློག་རྦད། མ་མ་ཏེ་ཀམ་བྲཾ་པ་ཏེ་བྷྱོཿབཟློག་རྦད་ཅེས་པའི་བཟློག་པའི་གཤམ་བུ་ཅན་གང་འོས་བརྒྱ་རྩ་སོགས་དྲག་ཏུ་བཟླ་བ་ནི། ཕོ་ཉ་སྤྲོ་བསྡུ་ཟུར་ཙམ་ལགས་ཞེས་གསུངས་པའི་དོན་ཏོ། ། གཉིས་པ་ཡང་སྤྲུལ་སྤྲོ་བ་ནི། རྡོ་རྗེ་བྲག་རྫོང་གི་ཕྱོགས་མཚམས་སྟེང་འོག་ཐམས་ཅད་དམག་གིས་ཁེངས་པའི་བར་སྔར་བཞིན།
སླར་ཡང་རང་ཉིད་ཁྲོས་པའི་ཉམས་ཀྱི་ཧཱུྃཿཞེས་སྒྲ་ཆེན་པོ་བརྗོད་ཅིང་ཞབས་བརྡབས། འཇིགས་པའི་སྒྲ་བསྒྲགས། དམར་ལ་ཟླུམ་པའི་སྤྱན་གསུམ་ཕྱོགས་བཅུར་ཧྲིག་ཧྲིག་གཟིགས་པས། ཕྱོགས་བཅུའི་མགོན་པོ་རྣམས་ཆེར་ཁྲོས། སྤྲུལ་པའི་མགོན་པོ་རྣམས་ཀྱང་ཆེར་འཁྲུགས་ནས་སོ་སོའི་དུར་ཁྲོད་ནས་བྱ་འཕུར་བ་བཞིན་དུ་འུར་གྱིས་བྱོན། སོ་སོའི་སྒར་སྟེང་དུ་ཕེབས་པ་དང་། ཁྲོས་པའི་ཞབས་བརྡབས། འཇིགས་པའི་སྒྲ་བསྒྲགས་པས་ཕྱོགས་སྐྱོང་གི་དམག་རྣམས་ཤིན་ཏུ་ཁྲོས་ཤིང་འཁྲུགས། དྲི་ཟའི་དམག་རྣམས་རེ་རེའི་བ་སྤུའི་བུ་ག་ནས་དྲི་ཟའི་སྤྲུལ་པ་རྟ་པ་སྲིན་པོ་ཁྲོས་པ་ལྟ་བུ་ཉི་ཟེར་གྱི་རྡུལ་ལྷགས་པ་བཞིན་དུ་བུན་གྱིས་འཕྲོས། གཤིན་རྗེའི་དམག་རྣམས་རེ་རེའི་བ་སྤུའི་བུ་ག་ནས་གཤིན་རྗེའི་སྤྲུལ་པ་མ་ཧེ་སྔོ་ནག་དྲེགས་ཤིང་ཁྲོས་པ་འཕྲབ་མཆོངས་རྒྱུག་པའི་རྣམ་པ་ཅན་དུ་མ་དང་།
ཆུ་ལྷའི་དམག་རྣམས་རེ་རེའི་བ་སྤུའི་བུ་ག་ནས་ཆུ་ལྷའི་སྤྲུལ་པ་དུག་སྤྲུལ་ནག་པོ་དུག་གི་ཁ་རླངས་སྤྲིན་ལྟར་སྟིབ་ཅིང་ཕུ་འབྲུག་ལྟར་སྒྲོག་པ་གྲངས་མེད་དང་། གནོད་སྦྱིན་རེ་རེའི་བ་སྤུའི་བུ་ག་ནས་གནོད་སྦྱིན་གྱི་སྤྲུལ་པ་གངས་སེང་རྔམ་པ་དཔའ་ཞིང་གཏུམ་པ་དུ་མ། དབང་ལྡན་རྣམས་ལས་འཐབ་གླང་མྱོས་པ་སྟོབས་ལྡན། སྣ་ལ་རལ་གྲི་བཏགས་པ་དུ་མ། མེ་ལྷ་རྣམས་ལས་འཕར་སྤྱང་རྔམ་པ་དུ་མ། སྲིན་པོ་རྣམས་ལས་གཅན་ཟན་དང་རུ་ཊ་ནག་པོ་དུ་མ། རིག་འཛིན་རྣམས་ལས་རླུང་ལྷ་ནག་པོ་དུས་ཀྱི་འཐོར་རླུང་གཏོང་བ་དུ་མ། སྟེང་གི་ལྷ་རྣམས་ལས་གནམ་ལྕགས་ཀྱི་བྱ་ཁྱུང་ནག་པོ་སྒྲོ་གཤོག་མཚོན་ཆ་མེ་འབར་བའི་རྣམ་པ་དུ་མ། ས་བདག་རེ་རེའི་བ་སྤུའི་བུ་ག་ནས་ས་བདག་གི་སྤྲུལ་པ་ལྕགས་ཀྱི་སྡིག་པ་ནག་པོ་གཡག་ཙམ་མགོ་དགུ་ཁ་དགུ་མིག་དགུ་རྭ་བཅོ་བརྒྱད་དང་ལྡན་པ་བསམ་གྱིས་མི་ཁྱབ་པ་རྣམས་འཕྲོས། ཕྱོགས་མཚམས་སྟེང་འོག་ཐམས་ཅད་མེར་གྱིས་ཁེངས།
དེ་དག་གིས་འོད་དང་གཟི་བརྗིད་ཉི་མ་འབུམ་ལས་ཀྱང་ཆེས་ལྷག་པ། མཐོང་བ་ཙམ་གྱིས་བདག་ལ་གནོད་པར་སེམས་པའི་དགྲ་བགེགས་ཐམས་ཅད་དཔུང་ཕྱོགས་ཀུན་ནས་ལོང་ལོང་འདུས་པ་ཀུན་གྱི་ནུས་པ་ཐམས་ཅད་རང་ཉམས་རང་བརླག་ཏུ་སོང་སྟེ་ནག་ཐུམ་ཐུམ་སོང་བའི་ཁར། སྤྲུལ་པ་ཡང་སྤྲུལ་དང་བཅས་དེ་དག་རྔམ་ཞིང་རྒྱུག་ནས་གནོད་བྱེད་ཐམས་ཅད་བསད། བཅོམ། ཤ་རུས་དོན་སྙིང་ཐམས་ཅད་ཧབ་ཐོབ་ཏུ་བཞེས། དེ་ཡང་དྲི་ཟའི་སྤྲུལ་པ་རྟ་པ་རྣམས་ཀྱིས་དགྲ་བགེགས་ལ་མཚོན་ཆའི་ཆར་ཕབ། མ་ཧེ་རྣམས་ཀྱིས་རྭ་ཁ་ལ་བླང་ཞིང་ལྕགས་བསྲེགས་ཀྱི་ས་གཞི་ལ་ཐུག་གི་བར་རྡེབ་པ་དང་། གནམ་ལྕགས་ཀྱི་རྨིག་པ་མེ་འབར་བས་བརྫིས་ཤིང་རྡོ་རྗེའི་ལྕེས་བལྡགས་པས་གཞོབ་ཐུལ་ཐུལ་བསྲེགས་པ་དང་། དུག་སྦྲུལ་མཐོང་བའི་དུག་ཅན་རྣམས་ཀྱིས་བལྟས་པ་ཙམ་གྱིས་དགྲ་བགེགས་རྣམས་མྱོང་ཤིང་འཐིབས། ཁ་རླངས་ཀྱི་དུག་ཅན་རྣམས་ཀྱིས་ཁ་རླངས་ཕོག་པ་ཙམ་གྱིས་མེ་ཏོག་སད་ཀྱིས་ཁྱེར་བ་བཞིན་དུ་ནག་རུམ་རུམ་སོང་།
རིག་པའི་དུག་ཅན་རྣམས་ཀྱིས་དགྲ་བགེགས་ཀྱི་ལུས་ལ་རེག་པ་ཙམ་གྱིས་དེ་དག་སྦང་ཟན་ཉི་མས་བརྡུངས་པ་བཞིན་དུམ་བུ་གྲངས་མེད་པར་གཞིག་ཅིང་ཀས་ཏེ་ཚར་བཅད། དེ་བཞིན་དུ་སེང་གེ་ལ་སོགས་པས་དགྲ་བགེགས་རྣམས་དུམ་བུར་གཏུབས་ཅིང་ཤ་ཁྲག་ཟ་བ་དང་། རླུང་ལྷ་རྣམས་ཀྱིས་དུས་ཀྱི་འཐོར་རླུང་རྒྱབ་པས་སྦྲང་མ་རླུང་བུས་ཁྱེར་བ་བཞིན་གར་སོང་ཆ་མེད་པར་ཕྱོགས་རྣམ་པར་ཀླད་ཅིང་། སྟོང་གསུམ་གྱི་ཕ་མཐར་ཡུད་ཀྱིས་ཁྱེར། མཁའ་ལྡིང་རྣམས་ཀྱི་མིག་དང་ཀླད་པ་རྒྱུ་ལྟོ་རྣམས་ཕྱིར་བྱུང་ཞིང་ཟོས། སྡིག་པ་རྣམས་ཀྱིས་དགྲ་བགེགས་རྣམས་རྭ་བར་དུ་བཙིར་ཏེ་འཇིབས་པས་ཤ་ཁྲག་དོན་སྙིང་ཐམས་ཅད་ཅིག་ཅར་དུ་ཟོར་ཏེ་ལྤགས་པ་སྟོང་ལྷེབ་ཀྱི་སྟོངས་པ་སོགས་འཇིགས་པའི་རྣམ་འགྱུར་དུ་མ་དང་བཅས་ཏེ། དགྲ་བགེགས་ཐམས་ཅད་མིང་ཙམ་ཡང་མེད་པར་བཏང་། སྟོང་ཉིད་བདེ་ཆེན་གྱི་ངང་དུ་ཐིམ་སོང་སྙམ་དུ་རིག་པ་བརྗོད་མེད་དུ་བཞག་ཅིང་། ཤཱ་ས་ན་སྤེལ་ཚིག་ཅན་ནམ། གཤམ་བུ་ཅན་གང་རིགས་བརྒྱ་སྟོང་ངམ།
དྲུག་ཅུ་རྩ་བཞི་སོགས་བཟླས་པའི་མཐར། བཟླས་པའི་གཤམ་བུ་བཏགས་པ་ཉེར་གཅིག་སོགས་དྲག་ཏུ་བཟླས། འཇོག་པའི་ཚེ། སྔར་སྤྲོས་པའི་སྤྲུལ་པ་ཡང་སྤྲུལ་རྣམས་ཀྱིས་དགྲ་བགེགས་ཀྱི་ཚེ་དང་བསོད་ནམས་དཔལ་འབྱོར་སོགས་རྣམ་པའི་ཚུལ་དུ་ཁྱེར། ལས་གྲུབ་པའི་ངོ་སོ་དང་བཅས་ཚུར་འདུས། རང་ལ་སིབ་ཀྱིས་ཐིམ་པས། རང་ཉིད་བརྟན་ཞིང་ནུས་ལྡན་དུ་གྱུར་པར་བསམ། ལག་མཐིལ་གཉིས་སུ་གནམ་ལྕགས་ཀྱི་འཁོར་ལོ་རྩིབས་སྟོང་དང་ལྡན་པར་རལ་གྲི་ཟིང་བ་ལྟ་བུ་གཅོད་པའི་རྣོ་ངར་དང་ལྡན་པའི་ལག་མཐིལ་གཡོན་པར་དགྲ་བགེགས་མངོན་གསུམ་དུ་གནས་པའི་སྟེང་དུ་གཡས་བརྡབས་པས་འཁོར་ལོ་བསྣོལ་བའི་བར་དུ་དགྲ་བགེགས་ཐམས་ཅད་དམར་མྱོག་མྱོག་དུམ་བུ་གྲངས་མེད་སོང་བར་བསམ་ལ། སུ་གང་དག་སོགས་ཀྱི་ཐལ་མོ་གཉིས་མདུན་དུ་བཀན་ཏེ་བཞག ལུས་བཅིང་བར་བགྱིའོ། །
སོགས་ཀྱི་ཚེ་ཐལ་མོ་དྲག་པོ་ལན་གསུམ་བརྡབས་ལ། མཐར་ཅུང་ཟད་མཉེ་བའི་ཚུལ་བྱས་འོག་ཏུ་འཕངས་པས་ཤ་རུས་ཀྱི་དུམ་བུ་ཐམས་ཅད་འོག་གི་མགོན་པོའི་ཞབས་འོག་ཏུ་ཚུད་པ་ཇིར་གྱིས་མནན་པས་བསྐལ་བ་མ་སྟོང་གི་བར་དུ་ཐར་བ་མེད་པར་མནན་པར་བསམ། ཧཱུྃཿཞེས་བརྗོད་པས་འཁོར་ལོ་གཡས་སུ་འཁོར། ཡང་ཧཱུྃཿཞེས་བརྗོད་པས་ཁྲོ་བོ་རྣམས་ཞལ་ནང་དུ་གཟིགས་པར་བསམ་སྟེ། དམོད་པ་འདོར་བའི་དམིགས་པ་འདི་དག་ནི། བསྲུང་བཟློག་ཀུན་ལ་ཤེས་པར་བྱའོ། ། དེ་ལྟར་ཐུན་མོང་མ་ཡིན་པའི་བཟློག་པ་འདི་ཉིད། གཙོ་བོར་རྦོད་གཏོང་བཟློག་གསུང་མོད་ཀྱི། བྱེ་བྲག་གི་བཟློག་པ་གང་ལ་སྦྱར་ཡང་རུང་ཞིང་འབད་རྩོལ་དང་བཅས་པ་ཉམས་སུ་བླངས་ན། མི་དང་མི་མ་ཡིན་པའི་གནོད་པ་གང་ཡིན་ཡང་།
ངེས་པར་བཟློག་པར་འགྱུར་བ་ནི། བདག་གིས་ཡང་ནས་ཡང་དུ་ཉམས་སུ་མྱོང་བ་ཡིན་པས་ཐེ་ཚོམ་ཅུང་ཟད་ཀྱང་ཡོད་པ་མ་ཡིན་ནོ།་་་་་ ཞེས་རྗེ་མཁྱེན་བརྩེས་གསུངས། ། གསུམ་པ་བསད་པའི་འཁོར་ལོ་ནི། སྐྱབས་འགྲོ་ནས་འཁོར་ལོ་ཇག་པར་བཀྱེ་བའི་བར་སྔར་བཞིན་ལས། འོག་གི་སྣ་ཚོགས་རྡོ་རྗེའི་ལྟེ་བར་ཆོས་འབྱུང་མཐིང་ནག་མེ་འབར་བའི་ནང་དུ་དགྲ་བགེགས་གང་ཡིན་གཟུགས་ཅན་གྱི་རྣམ་པ་ཇི་ལྟ་བ་སྡུག་ཅིང་ཉམས་ཐག་པའི་རྣམ་པ་ཅན། ཞེས་བྲང་ཁེབ་པའི་སྙིང་ག་སྲོག་གི་རྟེན། ཁྲག་མཚལ་དྭངས་པའི་མདོག་ལྟ་བུ། མཐེབ་ཚག་ཙམ་དང་བཅས་པ་གསལ་བཏབ་ལ། དེའི་དཀྱིལ་དུ་རྣམ་པར་ཤེས་པའི་ངོ་བོ་ཧཱུྃཿསྔོན་གཅིག་གསལ་བཏབ།
འགུགས་འདྲེན་ཡིད་ཆེས་པར་བྱས། རང་ཉིད་ཁྲོས་པའི་ཞབས་བརྡབས་འཇིགས་པའི་ཧཱུྃཿསྒྲ་དྲག་ཏུ་བསྒྲགས་པས་འཁོར་ལོ་གཡས་སུ་འཁོར་བའི་མས་ཀྱི་རྩིབས་རྩེས་དགྲ་བགེགས་ཀྱི་སྙིང་ག་ནས་གཟིར་རེ་དྲག་ཏུ་འཁོད། སྙིང་རྩ་སྲོག་རྩ་ཐམས་ཅད་ཉལ་ཉལ་བཏུབ་ཅིང་བཅད་ཤ་ཁྲག་དམར་ཉོག་བྱུང་བ་རྣམས་སྤྲུལ་པའི་ཕོ་ཉ་རྣམས་ཀྱི་ཟོས་ཤིང་ཚར་བཅད་པར་བསམ་ནས། རྣམ་པར་ཤེས་པ་ཧཱུྃཿཡིག་གི་རྣམ་པ་དེ་འཁོར་ལོའི་རྩིབས་ཀྱིས་ཡར་དྲངས་ནས། རང་གི་སྙིང་གའི་ཧཱུྃ་ལ་ཐིམ་པའམ། སྤྱི་རིགས་བདག་མི་བསྐྱོད་པ་ལ་ཐིམ་པ་གང་རུང་དོན་ལ་དག་པའི་ཞིང་དུ་སངས་རྒྱས་པ་ཡིན་ནོ།། ཤ་ས་ན་སྤེལ་ཚིག་ཅན་དྲག་ཏུ་བཟླས། མཐར་དགྲ་བགེགས་ཀྱི་བརྒྱུད་ཀྱི་སྡིག་སྒྲིབ་བསམ་ངན་ཐམས་ཅད་དག་ནས་མི་བསྐྱོད་ཞིང་དུ་སངས་རྒྱས་པར་བསམ། མདོར་ན་ནག་པོ་ཆེན་པོ་འདིའི་གདུལ་བྱའི་གཙོ་བོར་གྱུར་པ་ནི། ཞི་བས་འདུལ་མི་ནུས་པའི་མ་རུང་པ་དག་ཡིན་ལ།
འདུལ་བའི་ཐབས་ཀྱང་། ཤིན་ཏུ་གདུག་ཅིང་གཏུམ་པ་ལ། ། ཞི་བ་ཉེ་བར་མི་སྦྱར་ཏེ། ། འདི་མཁྱེན་རྡོ་རྗེ་ཅན་གྱིས་ནི། ། ཁྲོ་བོ་དེ་བཞིན་གཤེགས་ཀུན་མཛད། ། ཅེས་གསུངས་པས་ན་བསད་པ་དང་གཟིར་བ་ལ་སོགས་པའི་སྒོ་ནས་མ་རུང་པ་དེ་དག་གི་ལས་ངན་སྡིག་སྒྲིབ་ཐམས་ཅད་བཅོམ་ནས་སངས་རྒྱས་ཀྱི་ས་ལ་འགོད་ནུས་པའི་ཕྱིར། བསྒྲལ་བྱ་དེ་དག་གི་སྡིག་པ་སྦྱོང་བའི་མཆོག་ཀྱང་ཡིན་ཏེ། གཤིན་པོ་རྗེས་འཛིན་སོགས་ལ་ལྷོ་སྒོའི་ཆོ་ག་ཟེར་བ་ཡང་དྲག་པོ་དང་མཐུན་པའི་ཆ་ནས་བརྟགས། རྟེན་བཅས་རྣམ་ཤེས་བཀུག སྡིག་པ་སྦྱངས་ནས་གནས་སྤོར་བྱེད་པ་དང་ཚུལ་མཚུངས་པར།
དགྲ་བགེགས་ཀྱི་གཟུགས་ཅན་བསྐྱེད། རྣམ་ཤེས་བཀུག འཁོར་ལོ་དང་མཚོན་ཆ་སོགས་ཀྱིས་བཏུབ་པའི་དམིགས་པ་བྱེད་པ་ནི། དེའི་ལས་ངན་བསོག་པའི་རྟེན་དུ་གྱུར་པའི་རྣམ་སྨིན་གྱི་ལུས་སྡིག་པ་དང་བཅས་པ་འཇོམས་པའི་ཐབས་ཡིན་པས་བསྒྲལ་བྱ་དེ་ལའང་ཕན་ཞིང་། ལྟ་བས་ཟིན་པའི་ལས་སྦྱོར་འདི་ལྟ་བུ་ནི་རང་གི་ལམ་གྱི་བོགས་འདོན་དུའང་འགྱུར་བ་ཡིན་གསུངས། དེས་ན་བཟློག་བསད་ཀྱི་དམིགས་པ་འདི་དག་གང་ཉམས་སུ་ལེན་ཀྱང་། བསམ་པ་རང་འདོད་ཀྱི་འཁྲི་བ་མེད་པར། སེམས་ཅན་ཐམས་ཅད་ཀྱི་ཕན་བདེ་ནི་བསྟན་པ་རིན་པོ་ཆེ་ལ་རག་ལས་པ་ཡིན་ལ། དེའི་ཕྱིར་རྡོ་རྗེ་སློབ་དཔོན་གྱི་སྐུ་ལ་བདོ་བ་དང་། སངས་རྒྱས་ཀྱི་བསྟན་པ།
དགེ་འདུན་གྱི་སྡེ། སེམས་ཅན་ཡོངས་ལ་འཚེ་བ། རྣལ་འབྱོར་པ་རང་གི་ས་ལམ་བསྒྲུབ་པ་ལ་བར་ཆད་བྱེད་ངེས་ཀྱི་དགྲ་ལ་སོགས་པ་བསྒྲལ་བའི་ཞིང་བཅུ་ལ་གཏོགས་པ་གདུག་པ་ཅན་འདི་དག་གིས་བསྟན་པ་ཉམས་པར་བྱེད་པས། སྐྱེ་དགུ་ཐམས་ཅད་ལ་དུས་ཅིག་ཅར་དུ་གནོད་པ་བྱས་པར་འགྱུར། དེ་ལྟར་སྡིག་པའི་ཕུང་པོ་མི་ཟད་པ་དེའི་མཐུས་ཁོ་རང་ཡང་མནར་མེད་པའི་དམྱལ་བ་ཆེན་པོར་བཟོད་བརླག་མེད་པའི་སྡུག་བསྔལ་ལ་ལོངས་སྤྱོད་པ་ཤིན་ཏུ་སྙིང་རྗེ། དེས་ན་ལས་ངན་གསོག་པའི་རྟེན་དུ་གྱུར་པའི་ལུས་སེམས་སོ་སོར་ཕྲལ་ཏེ། རྡོ་རྗེ་མི་བསྐྱོད་པའི་ཞིང་དུ་བསྐྱེལ་བར་བྱའོ་སྙམ་པའི་བསམ་པ་དང་། བྱེ་བྲག་ཏུ་བདག་ལ་གནོད་པ་བྱེད་མཁན་འདི་རྣམས་བདག་གི་ཕ་མ་ཡིན་ཞིང་། བདག་གི་བུ་བྱས་པའི་འབྲེལ་པ་ཅན་ཡིན་པ། སྐྱེ་ཤི་འཕོས་པས་ངོ་མི་ཤེས་པར་དུས་ཀུན་ཏུ་གནོད་པ་འདིས་མཚོན།
བསྟན་པ་དང་སེམས་ཅན་གཞན་ལ་ཡང་གནོད་པ་མང་དུ་བྱས། རྒྱུ་འབྲས་ཀྱི་སྡུག་བསྔལ་ཚད་མེད་པ་ལ་སྤྱོད་དགོས་པ་སྙིང་རྗེ། དེས་ན་གནོད་སྦྱིན་གྱིས་སྨྱོ་བ་ལྟ་བུ་ལ་འདྲེ་བསྡུངས་དང་མེ་མཚོན་སོགས་ཐབས་དུ་མ་ཕན་འདོགས་པ་བཞིན་དུ་གནོད་བྱེད་འདི་རྣམས་ཀྱི་བསམ་ངན་སྦྱོར་རྩུབ་ཐམས་ཅད་ཞི་བའི་སླད་དུ་དྲག་པོའི་ལས་འདི་ལྟ་བུ་བསྒྲུབ་སྙམ་པའི་བྱང་ཆུབ་ཀྱི་སེམས་བཅོས་མ་མ་ཡིན་པས་ཀུན་ནས་བླངས། དངོས་གཞི་སྙིང་རྗེ་ཁྲོས་པའི་ཞེ་སྡང་བཅས་པས་སོ་སོའི་དམིགས་པ་གསལ་ཞིང་བརྟན་པར་བསྒོམ། མཐར་བསྒྲལ་བྱ་དེའི་སེམས་དང་། རང་སེམས་གསལ་སྟོང་ཟུང་འཇུག་དབྱེར་མེད་དུ་བསྲེས་ནས་བཞག་པས་དོན་གྱི་མི་བསྐྱོད་པའི་ཞིང་དུ་སངས་རྒྱས་པ་ནི་གནས་སྤར་བའི་སྦྱོར་བ་སྟེ་དམིགས་ཐུན་རེ་ལ་སྦྱོར་སྒྲོལ་ལྷན་གཅིག་ཏུ་འབྱུང་བ་ཡིན་པས། རྗེས་སུ་རང་སེམས་བརྗོད་བྲལ་བློ་འདས་ཀྱི་ངང་དུ་འཛིན་པ་མ་ཞུགས་པར་འཇོག་པ་ཡུན་གང་རིང་བྱེད་པ་ནི་གནད་ཀྱི་དོན་ཡིན་གསུངས། དེས་ན་རྒྱུན་གྱི་ཉམས་ལེན་དུ་མཇུག་ཏུ་སྤྱིའི་བཟློག་པ་ཐུན་རེ་ངེས་པར་བསྒོམ་དགོས་ལ། དེའི་ཚེ་བསྟན་པ་ལ་སྡང་བའི་མི་དང་མི་མ་ཡིན་པ་ཐམས་ཅད་འཁོར་ལོས་བཏུབ་པའི་དམིགས་པ་མ་ཆག་པར་བྱས་ནས། བསྙེན་བསྒྲུབ་མཐར་ཕྱིན་པའི་རྣལ་འབྱོར་པ་རབ་ཡིན་ན་གདུག་པ་ཅན་རྣམས་དུས་རིང་པོར་མ་ཡིན་པར་ཚར་གཅོད་ནུས།
འབྲིང་གི་དངོས་སུ་སྒྲོལ་མ་ཐུབ་ཀྱང་རྟེན་འབྲེལ་ཆེ་བས་གདུག་ཅན་དེའི་མཐུ་སྟོབས་ཉམས་ཏེ་བརྩམས་པ་ཚབས་སུ་མི་འགྲོ་བར་བསྟན་པ་དང་སེམས་ཅན་ལ་གནོད་པ་ཆེར་མི་ནུས་པའི་རྒྱུར་འགྱུར། ཐ་མས་ཀྱང་བསྟན་པ་གཅེས་པར་འཛིན་པའི་བསམ་པས་ཉམས་སུ་བླངས་པས་རང་བརྒྱུད་ལ་བསོད་ནམས་ཀྱི་ཚོགས་རྒྱ་ཆེན་པོ་གོང་འཕེལ་དུ་འགྱུར་ཞིང་། དེ་ལ་བརྟེན་ནས་བདེ་ཆེན་ཡེ་ཤེས་དུས་རིང་པོར་མ་ཡིན་པར་མྱུར་དུ་སྐྱེ་བའི་རྒྱུར་བསྒྱུར་བས་ན་མཐར་ཐུག་བསྟན་པ་བསྲུང་བའི་མཚོན་ཆར་གཏད་པས་མངོན་སྤྱོད་མཆོག་གི་དངོས་གྲུབ་དུ་བསྒྱུར་བ་ལ་མཁས་པ་ཞེས་བྱ་བའི་དོན་ཡིན་གསུང་། དེས་ན་བསད་པའི་ལས་སྦྱོར་འདི་ལ་འཚེངས་པ་གསུམ་ཞེས་བྱ་སྟེ། མཁའ་འགྲོ་ཆོས་སྐྱོང་ཤ་ཁྲག་གིས་འཚེངས། དགྲ་བགེགས་གནས་སྤར་བའི་འཚེངས། རང་ཉིད་ཁོའི་ཚེ་ལྷག་བསོད་ནམས་དཔལ་འབྱོར་ཐམས་ཅད་བསྡུས་ཤིང་ཚེ་འདིར་དགྲ་བྱེད་མཁན་མེད་པས་འཚེངས་པ་ཡིན་གསུངས་སོ། ། ཁྱད་པར་ཐུན་མོང་མ་ཡིན་པའི་མན་ངག་ལྡེ་ཁར་བཏགས་པ་ཡིག་ཆུང་དུ་ཤེས་པར་བྱའོ་གསུང་། དེ་ཡང་རང་དང་གཞན་གྱི་ཆགས་སྡང་ལ་བརྟེན་ནས། ཆོས་སྐྱོང་བསྙེན་སྒྲུབ་བྱེད་ན་དམྱལ་བར་ལྟུང་། །
བཅོས་མིན་སྙིང་རྗེས་བསྟན་དགྲ་འདུལ་བའི་ཕྱིར། ། བསྙེན་སྒྲུབ་ལས་སྦྱོར་གང་གིས་བྱེད་པ་དེས། ། བསྐལ་པ་མང་པོའི་ཚོགས་རྫོགས་འགྱུར་རོ་ཞེས། ། ཁོ་བོའི་བླ་མ་མཐུ་སྟོབས་དབང་ཕྱུག་གསུང་། ། བདུད་དཔུང་ཀུན་འཇོམས་བར་ཆད་ཀུན་སེལ་བའི། ། གདམས་ངག་འདི་འདྲ་ཐོབ་པ་སྐལ་བ་བཟང་། ། ཞེས་པ་ལྟར་ཤེས་པར་བྱའོ། ། བཞི་པ་མནན་པའི་འཁོར་ལོ་མི་ཕལ་ཆེར་དཀྱུས་བཞིན་ལས། སྔར་བཟློག་པའི་སྐབས་སུ་རོ་མ་རྣམས་འོག་གི་ཁྲོ་བོའི་ཞབས་འོག་ཏུ་མནན་པ་དང་། སྦྱིན་སྲེག་བྱེད་པ་རྣམས་ཡིན་ཞིང་།
གཞན་ཡང་མན་ངག་ལྡེ་ཁར་གདགས་པ། བསྒོམ་པའི་འཁོར་ལོའི་མན་ངག་སྔགས་པ་ནང་རྒྱས་ཀྱི་མན་ངག གཏོར་མ་ལ་བརྟེན་ནས་དགྲ་བོ་རང་གཤེད་རང་ལ་དབབ་པའི་མན་ངག ཞར་བྱུང་གི་ཞལ་ཤེས་ཀྱི་རྣམ་གྲངས་བསྟན་པ་དང་བཞི། དང་པོ་ལ། ནང་དམ་ཚིག་གི་འཁོར་ལོ་སེམས་ཉིད་ཡེ་ཤེས་ཀྱི་རྩལ་འདོན་པ་གཅིག བར་ཡེ་ཤེས་ཀྱི་འཁོར་ལོ་ལུས་ལྷའི་རྩལ་འདོན་པ་གཉིས། ཕྱི་རྫས་ཀྱི་འཁོར་ལོ་བྱིན་རླབས་དང་ནུས་མཐུའི་རྩལ་འདོན་པ་དང་གསུམ། གཉིས་པ་ལ། ཉི་ཟླ་ཁ་སྦྱོར་བྱུང་ན་མདངས་འདོན་པའི་མན་ངག
གྱོགས་གཉིས་ནམ་མཁའ་འཐབ་ན་གྱོགས་རྡོ་བར་སྣང་དུ་བཅག་པའི་མན་ངག སེང་གེས་ཁ་འཐབ་བྱུང་ན་བྱིན་བརླབས་ནུས་མཐུའི་རྩལ་འདོན་པ། གསུམ་པ་ལ། ཞི་རྒྱས་དབང་དྲག་གི་ཤིན་ཏུ་དྲག་པོའི་གཏོར་མ་ཟུར་དུ་བསྟན་པ་དང་ལྔ། ཞར་བྱུང་རྨི་ངན་བཟློག་པ་ཨེ་ཀ་ཛ་ཊའི་རིམས་བསྲུང་། ཤིན་ཏུ་ཟབ་པའི་མན་ངག་ཤོག་དྲིལ་དྲུག་རྟེན་དང་མཆོད་གཏོར་གྱི་ཞལ་ཤེས། ཐུན་མོང་གི་བསྙེན་པ། ཐུན་མོང་མ་ཡིན་པའི་བསྙེན་པ། སྲོག་འཕྲོག་པ། སྲོག་གི་ཡང་ཏིག་བླངས་པ།
མ་འགྲུབ་ན་སྤོག་པའི་ཆོ་ག ཁྲོ་བཅུའི་གཏོར་བཟློག་སོགས་བསམ་གྱིས་མི་ཁྱབ་པར་ཤེས་པར་བྱའོ། ། འདི་རྣམས་ལ་ཡི་གེ་ཟུར་ན་ཡོད་པ་བཞིན་ལ། ཞལ་ཤེས་ཅུང་ཟད་མཐོང་བ་བརྒྱུད་པའི་ལག་ལེན་ལྟར་ཤེས་པར་བྱའོ། ། གཉིས་པ་བཞིའི་བསྲུང་བའི་རྩལ་འདོན་པ་ནི། དཀྱུས་ཀྱི་སྟེང་དུ་འཁོར་ལོ་ལས་ཀྱང་འཁོར་ལོ་དཔག་ཏུ་མེད་པར་སྤྲོས་ནས་མཚོན་ཆའི་གུར་ཁང་གི་རྒྱབ་ཏུ་ཡང་འཁོར་བས་གནོད་བྱེད་ཐམས་ཅད་རྡོ་ཚན་ལ་སྦུར་མི་ཆགས་པ་བཞིན་དུ་ཚིག་ཕྱིར་དཔག་ཚད་ཙམ་དུའང་ཉེ་བར་མི་ནུས་པར་བསམ། གཉིས་པ་བཟློག་པའི་རྩལ་འདོན་པ་ནི་དཀྱུས་བཞིན་ལས། བགེགས་བཟློག་ན་མེ་འོད་རལ་གྲིའི་ཚོགས་འཕྲོས་ཏེ་བགེགས་རྣམས་ཚར་བཅད་པ་དང་། ནད་རིམས་བཟློག་ན་ཡེ་ཤེས་མེ་རླུང་ཤུགས་དྲག་ཏུ་འཕྲོས་པས། དལ་ཡམས་ཀྱི་དངོས་པོ་རླངས་པ་སྔོ་དམར་འཇའ་ཚོན་ལྟ་བུའི་ཐིབས་སེ་གནས་པས།
དེ་བསྲེགས་ཤིང་གཏོར་བར་བསམ་པ་དང་། རྒྱལ་པོའི་ཆད་པ་དང་དམག་ཇག་རྣམས་ལ་སྤྲུལ་པའི་འཁོར་ལོ་དང་མཚོན་ཆའི་ཚོགས་དུ་མས་བཟློག་བྱ་དེ་དག་རྩ་དང་ཐལ་བ་ལྟ་བུ་ལ། བཟློག་བྱེད་རྣམས་མེ་དང་རྡོ་རྗེ་ཕ་ལམ་ལྟ་བུས་ཐོགས་མེད་དུ་བཟློག་ཅིང་ཚར་བཅད་པར་བསམ་མོ། ། བསད་མནན་གཉིས་ནི་དཀྱུས་བཞིན་ནོ། ། འདི་དག་ཀྱང་རང་རང་གི་དམིགས་པའི་མཇུག་ཏུ་བཏགས་ཏེ་སྐབས་སུ་བསྒོམས་པས་ཆོག་གའི་རྒྱུན་དུ་མ་གྲུབ་ཀྱང་ཉེས་པ་མེད་དོ། ། དེ་ལྟར་ན་བསྲུང་བཟློག་བསད་མནན་བཞིའི་སྒོ་ནས། ཕྱི་བསྲུང་བའི་འཁོར་ལོ་ལ་རྟེན་ནས་བསྒྲུབ་པ་ཕྱིའི་བྲག་རྫོང་མའི་ཁྲིད་རེ་ཞིག་བསྟན་ཟིན་ཏོ།། །། ཟབ་མོའི་གནད་འདི་ཐོབ་ཕྱིན་ཉམས་ལེན་ལ་བརྩོན་པར་དགོས་ཤིང་། དེ་ཡང་ལས་ཚོགས་གང་བསྒྲུབ་ཀྱང་ཐོག་མར་གཞིའི་བསྙེན་པ་མཐར་ཕྱིན་པ་ཞིག་མི་དགོས་ཁ་མེད་ཡིན་པས། གསུམ་པ་རྗེས་བསྙེན་པ་བྱེད་ཚུལ་ནི།
བསྙེན་པ་མ་བྱས་ན་ལྷའི་ཐུགས་བརྒྱུད་མི་འཁུལ་ཞིང་། དངོས་གྲུབ་རྣམས་མི་འགྲུབ་པའི་བསྙེན་པ་ལ་འབད་དགོས་ལ། སྤྱིར་མགོན་པོ་འདི་ལ་སྒྲུབ་ཚུལ་མང་དུ་ཡོད་ཀྱང་། བསྙེན་པ་བྱེད་པ་ནི་གེགས་ཆུང་ཞིང་དངོས་གྲུབ་མྱུར་བའི་ཚོགས་བདག་གི་ཚུལ་དུ་བསྒྲུབ་པ་ཞེས་བྱ་སྟེ། མགོན་པོ་ཡི་དམ་ལྟར་བསྒྲུབ་པ་བདག་བསྐྱེད་ལ་བརྟེན་པ་འདི་ལ་གཙོ་བོར་མཛད་དེ། འདི་ལ་ཡི་དམ་གཞན་གྱི་གོང་བསྙེན་ཀྱང་སྔོན་དུ་འགྲོ་མི་དགོས་གསུང་། ཇི་ལྟར་བྱ་བའི་རིམ་པ་ནི། དབེན་ཞིང་ཡིད་དང་མཐུན་པའི་གནས་སུ་དུས་ཇི་ཙམ་བྱེད་པའི་མཚམས་ཀྱི་རྩམ་པ་མེ་ཤིང་ལ་སོགས་པ་གྲབས་སུ་ཚུད་པར། ཁང་པ་ཡང་མཚམས་མ་གྲོལ་གྱི་བར་དུ་བདག་ཆོད་ངེས་བྱས་ལ་དམ་ཚིག་གཙང་བའི་བསྒྲུབ་གཡོག་གཉིས་གསུམ་རེ་དང་། ལྷ་རྗེ་གཅིག་ཀྱང་འཇུག་ཅིང་།
མཚམས་ཀྱི་སྒང་ནང་མཆོད་ཀྱང་བཤམས་དགོས། དེ་ཡང་རང་ལ་རྒྱུས་ཡོད་པའི་གཙང་ས་ནས་བླངས་ལ་མ་འབགས་པ་དགོས་པ་སོགས་ཉེ་བར་མཁོ་བ་མཐའ་དག་མ་ཚང་བ་མེད་པར་མཚམས་འོག་ཏུ་བཅུག ཕྱོགས་མཐའི་ཡི་གེ་སོགས་མི་ལེན་དུ་མི་རུང་བ་ཐམས་ཅད་ཀྱང་དང་པོ་ནས་བཅད་རྒྱའི་ཁོངས་སུ་འཐུས་པ་བྱས་པས། གློ་བུར་བླང་བས་མཚམས་རལ་བ་སོགས་ཀྱི་ཉེས་པ་མི་འབྱུང་བའི་གནད་ཡིན་པས་ཐོག་མར་བཅད་རྒྱ་དེ་ཧ་ཅང་དམ་དྲག་པ་མིན་པའི་རྒྱ་ཆེ་སེ་བྱས་དོན་ཐོབ་གང་དམ་བྱ་བ་ཡིན་གསུང་། རང་གི་བསམ་གཏན་གྱི་འབོལ་ནང་ཚངས་ཅན་གྱི་འོག་ཏུ་ཤིང་ལ་སོགས་པའི་སྟེགས་བུ་སོར་བཞི་ཙམ་བྱས་ལ། རླུང་རྒྱུག་པ་བྱས་པ་དེའི་འོག་ཏུ། རྡུལ་ཚོན་དཀར་པོའམ། དཀར་གོང་ཕྱེ་མ་གང་རུང་གིས་རྡོ་རྗེ་རྒྱ་གྲམ་བྲིས་ལ་མེ་ཏོག་སིལ་མ་གཏོར་རོ། ། རང་ཉིད་ཁ་ལྷོར་བལྟ་བའི་མདུན་ཕྱོགས་སུ་བླ་མ་ཡི་དམ་སྲུང་མར་བཅས་པའི་བྲིས་སྐུ་སོགས་རབ་གནས་ཅན་གྱི་དྲུང་དུ་མཆོད་པ་དང་གཏོར་མ་ལག་ལེན་ལྟར་བཤམས། དེ་ཡང་ཡི་དམ་གྱི་ལྷ་དུ་ལ་བྱེད་ཀྱང་ཟླུམ་གཏོར་གཅིག
མགོན་པོ་ལ་ཆེན་པོ་ཟུར་གསུམ། ལྷ་མོ་ལ་སྙིང་གཟུགས། ལས་མགོན་རྣམས་ལ་ཟུར་བརྒྱད་པ་ལ་ཟུར་བཞི་གསལ་བར་མངོན་པར། གཞན་བཞི་ཅུང་ཟད་མི་མངོན་པར་དཔལ་མགོན་ཞལ་བཞི་པ་ལ་ཟུར་གསུམ་ཆེ་བ་དབུས་བཞག་པའི་ཕྱོགས་བཞིར་ཟུར་གསུམ་ཆུང་བ་བཞིས་བསྐོར་བ། སྤྲོ་ན་མཁའ་འགྲོ་སྤྱི་གཏོར་དང་། གཞི་བདག་གཏོར་མ་ཡང་བཤམས། མཐེབ་ཀྱུ་ནི་ཡི་དམ་རྣམས་ལ་ནི། པདྨའི་འདབ་མའི་རྣམ་པ་ཅན་གྱིས་མཐེབ་ཀྱུ་བསྐོར་བ། མགོན་པོ་རྣམས་ལ་མཐེབ་ཀྱུས་བཅད་ཁ་ཕྱིར་བསྟན་པ་བརྒྱ་རྩའི་བསྐོར་བ། མཐེབ་ཀྱུས་གཏོར་མ་གསུམ་གཉིས་ཙམ་ནུབ་པ།
འཇོག་ས་ནི་རྡོ་ལ་སོགས་པའི་སྟེགས་བུའམ། བང་ཁ་སོགས་སུ་བྱི་བ་ལ་སོགས་པའི་སྐྱོན་མེད་པར་བཞག གཏོར་མའི་རྒྱུ་ལ་གཞན་གྱི་རྩམ་པ་མ་འདྲེས་པར་བྱེད། དཀར་རྒྱན་དམར་རྒྱན་རྣམས་མ་འབགས་པ་བྱེད། གཏོར་མ་ཁ་གསོ་བའི་ཚེ་ལག་པ་བཀྲུ་ཁྱོད་ན་བཀྲུ། བཀྲུ་མ་ཁྱོད་ན་ལ་གོ་གྱོན་ནས་བརྫིས་ཏེ་ཁ་གསོ། ཡང་ན་མཐེབ་ཀྱུ་དུ་མ་བཟོས་ཏེ་རྡོ་ལེབ་ལ་སོགས་པའི་ས་གཙང་སར་བཞག་ལ་གསོ་བའི་ཚེ་སྨྱུག་མ་ཁ་རག་བཟོས་ནས་བླངས་ཏེ་གསོ། རང་ཉིད་སྟན་རྡོ་རྗེ་དྲིལ་བུ་འཇོག་ཡུལ་སོགས་ཀྱང་སྔ་མ་ནས་ཕྱི་མཚམས་མ་གྲོལ་བར་དུ་སྤོ་གློག་མི་དགོས་པར་བྱ། ཁང་པའི་སྒོ་རྩ་རུ་མི་མངས་བསྲུང་ཐུབ་ངེས་ཀྱི་མཚམས་སུ་དཀར་ཐོ་ལེགས་པར་གདབ། དུས་ཉེར་དགུའི་སྲོད་ལྟ་བུར་གཟའ་སྐར་རྩུབ་ཅིང་བཟང་བ་ནས་དབུ་བཙུགས།
བསྙེན་པ་ལ་འཇུག་པའི་ཚེ་དགོང་མོ། གྲོགས་དམ་ཚིག་ཅན་གང་འོས་དང་འགྲོགས་ནས་འབྱོར་པ་དང་བསྟུན་ནས་ཚོགས་འཁོར་བཤམས་ཏེ་རོལ། དེ་ནས་སྟན་ཁར་འདུག་སྟེ་རྩ་བརྒྱུད་ཀྱི་བླ་མ་མཁའ་འགྲོ་ཆོས་སྐྱོང་རྣམས་ནམ་མཁར་བཞུགས་ནས་བགེགས་བསྐྲད་པར་བསམ་ལ། ཆ་གསུམ་ཡིད་ཆེས་པ་ལན་གསུམ་བཏང་། དེ་ནས་སྐྱབས་འགྲོ་སེམས་བསྐྱེད་ནས་བཟུང་ཐུགས་དམ་བྱེད་དགོས་རྣམས་དང་། གཏོར་བསྔོ་བཏང་ནས་ཉལ་བའི་རྣལ་འབྱོར་གྱིས་ཉལ། དེ་ནས་ཐོ་རངས་ལྡང་བའི་རྣལ་འབྱོར་གྱིས་ལངས་ཏེ། སྐྱབས་འགྲོ་སེམས་བསྐྱེད་ཤེས་བརྒྱུད་ཁུལ་ངོ་ཤེས་པ་བརྒྱ་རྩ་སོགས་ཅི་རིགས་བྱས། བླ་མའི་རྣལ་འབྱོར་བསྒོམ་ཏེ་ཚིགས་བཅད་དམ་ལྷུག་པ་གང་ཡང་རུང་བའི་སྒོ་ནས་གསོལ་འདེབས་གདུངས་ཤུགས་བསྐྱེད་ལ་བརྒྱ་སྟོང་ཙམ་བྱས། བླ་མ་རང་སེམས་དབྱེར་མེད་བསྲེས་ནས་མཉམ་པར་བཞག
དེ་ནས་སྲུང་འཁོར་བྲག་རྫོང་མ་ཇི་ལྟ་བུར་ཉམས་སུ་བླངས་ལ་བསྲུངས་བྱ་སྦ་བའི་གནད་ཡན་ཆད་ལེགས་པར་བསྒོམ་ནས་རང་གུར་མགོན་དུ་གསལ་བའི་ལྷ་གཞན་རྣམས་དང་བསྲུང་བའི་འཁོར་ལོ་དང་བཅས་པ་ལས་སྔགས་ཀྱི་སྒྲ་འབྲུག་སྟོང་དུས་གཅིག་ཏུ་གྲགས་པ་ལྟར་བསྒྲགས་ཅིང་མེ་རི་རབ་ཏུ་འབར་བས་གནོད་བྱེད་རྣམས་ཀྱིས་འོང་མི་ནུས་ཤིང་། ཚུར་ཉེ་བ་བྱུང་ན་སྐད་ཅིག་ལ་གཞོབ་ཐུལ་གྱིས་ཚིག་པར་བསམ་ལ། མཱ་ཧཱ་ཀ་ལ་བཟླ། ཐུན་འཇོག་ཁར་ཤཱ་ས་ན་ཉེར་གཅིག་ཙམ་རེ་བཟླས་ལ། མཐར་ཡང་བླ་མའི་རྣལ་འབྱོར་བསྒོམ་སྟེ་གསོལ་བ། དུང་བ་ཇི་ཙམ་ནུས་ཀྱི་བར་དུ་བཏབ་ལ་བླ་མ་རང་ལ་བསྟིམ། དགེ་བ་བསྔོ་བ་ལ་སོགས་པ་ཚུལ་བཞིན་བྱས་ཏེ། དེ་ལྟ་བུའི་ཚུལ་གྱིས་ཐོ་རངས་ནས་ཉི་མ་ཤར་ཚུན་ཚ་བ་ཐོན་ནས་ཉི་མ་ཕྱེད་ཚུན། ཕྱེད་ཡོལ་ནས་ཉི་མ་རྒས་ཚུན། ཉི་མ་རྒས་ནས་ནམ་ཕྱེད་ཚུན་ཏེ།
མདོར་ན་འཆར་ནུབ་གཉིས་དང་། ཕྱེད་གཉིས་ནི་ཏིང་ངེ་འཛིན་འཇིག་པའི་དུས་ཡིན་པས། དེ་དག་ལ་ཐུན་མཚམས་ཁེལ་ངེས་པར་བྱ། ཚོད་མ་སྐོལ་མཁན་གྱི་གཡོག་ཡོད་པའམ། མེད་ན་རང་ཉིད་ཀྱི་ལངས་ལ་ཐུག་པ་བསྐོལ་ཞིང་ཐུགས་དམ་གཞན་བྱེད་དགོས་པ་ལ་སོགས་པའི་ཐུན་མཚམས་ཀྱི་བྱ་བ་རྣམས་བྱེད། དེ་ནས་སྔ་ཐུན་ལ་ཞུགས་ནས། ཉི་མ་ཕྱེད་ཙམ་གྱི་ཚེ་ཐུན་གྲོལ་ནས་ཐུན་མཚམས་ཀྱི་བྱ་བ་རྣམས་བྱེད། དེ་ནས་དགོང་ཐུན་ལ་ཞུགས་ནས། ཉི་མ་རི་རྩེ་ལ་ནུབ་ཙམ་གྱི་ཚེ་ཐུན་གྲོལ་ནས་སྔར་ལྟར་ཐུན་མཚམས་ཀྱི་བྱ་བ་རྣམས་བྱེད། དེ་ནས་སྲོད་ཐུན་ལ་འཇུག
གཏོར་བསྔོ་ཡང་ཐུན་རེ་རེའི་མཇུག་ཏུ་རེ་རེ་བྱ་སྟེ། ན་བ་བྱུང་ན་ཡང་ཐུན་བཞིའི་དམིགས་པ་མ་ཆག་ཙམ་རེ་བྱེད་དགོས་གསུངས། མཚམས་ཀྱི་སྒང་ལ་ཕྱོགས་ནས་ཡི་གེ་བྱུང་ན། སྔར་ནས་ཕྱོགས་འདི་ཞེས་བྱ་བ་ནས་ཡི་གེ་བྱུང་ན་མཇུག་བསམ་པ་བྱས་ལ། རང་གི་མལ་ས་མ་ཡིན་པའི་ས་གཅིག་ཏུ་ཕྱིན་ནས། ཡི་གེ་བླངས་ལ་ཡིག་ལེན་ཡང་དེ་ནས་བྱ། མཚམས་མ་གྲོལ་གྱི་བར་དུ་མལ་ས་དང་། གཏོར་མ་འཇོག་ས་དང་། རྡོ་དྲིལ་འཇོག་པ་རྣམས་མི་སྤོ། ནང་ལ་ཕྱག་དར་མི་བྱེད།
ཁ་ལག་མི་བཀྲུ། སྟན་མི་སྤྲུག མལ་སའི་དྲོད་མ་ཡལ་བ་རྣམས་ཀྱང་མྱུར་དུ་འགྲུབ་བའི་གནད་ཡིན་པས་བླ་ཆོས་སུ་མ་སོང་བ་གཅེས། སྐྲ་ཁ་སྤུ་སེན་མོ་རྣམས་མི་འབྲེག ཁ་མི་བཤལ། དངོས་གྲུབ་མྱུར་དུ་ཐོབ་པའི་རྟེན་འབྲེལ་ཡོད་གསུངས། ཕྱི་ནས་མི་གཞན་གྱིས་མ་མཐོང་བར་བྱེད་ཅིང་། སྔགས་བཟླ་བའི་སྐད་གོང་བས་ཚོར་ཙམ་བྱེད་མཚམས་ཀྱི་སྒང་ལ་ཁ་ཟས་དཀོར་དང་མ་འདྲེས་པར་ངན་ངོན་ཙམ་ལ་བློ་བཀུག་ན་བསྙེན་རྟགས་ཀྱང་མྱུར་དུ་འོང་གསུང་། དེ་ཡང་མཚམས་ལ་ཞུགས་མ་ཐག་ནས་ཉི་མཚན་ངོ་མི་ཤེས་ལྟ་བུའི། བ་ཚུབ་རྟ་ཚུབ་དེ་འཕྲལ་འཇུར་འདོག་པོ་གཅིག་ཡོད་ནའང་།
རེ་ཞིག་ནས་ཁམས་དུབ་ནས་ཇེ་ལྷོད་ལ་སོང་། རིམ་གྱི་གེགས་དང་ནད་འཇུག་པ་ཡིན་པས། ཐོག་མ་ནས་ཁོག་གྲིམ་ལ་སོས་བརྡལ་ཡང་ཧ་ཅང་འཇུར་འཇུར་དུ་མ་སོང་བར་བྱ། བར་དུ་སྒོ་གསུམ་འཇུག་པ་གཅིག་ཏུ་དྲིལ་ནས་འཇུར་ལ་བཏབ་སྟེ་ཉམས་སུ་བླངས། འཇུག་ན་མར་ཡང་ཧོབ་སྟེ་བཞག་པ་ལྟ་བུ་མ་ཡིན་པར་ཇེ་ཡང་ཇེ་ལྷོད་ལ་བཏང་སྟེ་དགེ་སྦྱོར་ནས་འདྲ་ཞིག་བྱས་ན་གེགས་ཆུང་ལ་ཁེ་ཆེ་བ་ཡིན་པས། དེ་ལྟ་བུའི་ཚུལ་གྱི་ཞག་གསུམ་སོགས་ཅི་རིགས་སུ་ཐུན་བཞིར་བཅད་ནས་བླ་མའི་རྣལ་འབྱོར་ཉམས་སུ་བླངས། དེ་ནས་ཞག་གསུམ་སོགས་བླ་མའི་རྣལ་འབྱོར་དང་གསོལ་འདེབས་བརྒྱ་རྩ་རེ་ཙམ་ཐུན་མགོར་གཙོ་བོར་ཡི་གེ་བརྒྱ་པའི་བསྒོམ་བཟླས་ཉམས་སུ་ལེན་པ་ནི་གེགས་ཆུང་ཞིང་དངོས་གྲུབ་མྱུར་བས་བསམ་སྦྱང་གི་གནད་ཡིན་པས། ངེས་པར་བྱས་ལ་ཞག་གྲངས་ནི་ལོངས་སྐབས་དང་བསྟུན་ནས་བྱའོ། ། དེ་རྣམས་གྲུབ་ནས་ཐུན་མགོར་བླ་མའི་རྣལ་འབྱོར་ངེས་པར་དགོས། རྡོ་རྗེ་སེམས་དཔའི་བསྒོམ་བཟླས་མ་གྲུབ་ཀྱང་ཆད་པའི་སྐྱོན་མེད།
དངོས་གཞི་རྡོ་རྗེ་བྲག་རྗོང་མ་འཁོར་ལོ་ཇག་པར་བཀྱེ་བ་ཡན་བསྒོམ་པའི་རྗེས་སུ། འཁོར་ལོ་གཡས་སུ་འཁོར་བའི་རང་སྒྲ་དང་མེ་འོད་ཀྱིས་བར་ཆད་ཐམས་ཅད་གཞོབ་ཐུལ་བསྲེག་པ་དང་། ལྷ་རྣམས་ཞལ་ནང་དུ་གཟིགས་བདག་དང་བསྲུང་བྱ་ལ་ཐུགས་རྩེ་གཅིག་པས་དགོངས་ཤིང་། སྔགས་ཀྱི་ང་རོ་འབྲུག་ལྟར་སྒྲོགས་པ་ལ་སེམས་གཏད་དེ་བཟླས་ལ། ངག་བཅད་དམ་པོས་ཚིག་གི་གཞན་གྱི་བར་མ་འདྲེས་པར་བྱ། དེ་ཡང་རྒྱུན་གྱི་ཐུགས་དམ་ལ་ནི་ལོང་སྐབས་ཀྱི་མ་གྲུབ་ན། དམིགས་པ་རྣམས་ངག་བཅད་དམ་པོའི་ངང་ནས་བསྒྲུབ་བཟླས་པ་རྗེས་སྤྱོད་དུ་འདུ་བའི་སྟེང་ནས་བྱས་ཀྱང་རུང་མོད། བསྙེན་པའི་སྐབས་འདིར། སྐྱབས་འགྲོ་ནས་བསྔོ་བའི་བར་ངག་མ་ཤོར་བ་དང་། གཙོ་བོར་ཤེས་པ་གུ་ཡངས་ཀྱི་འོག་འགྱུ་རྒྱ་འབྱམས་ཀྱི་ངང་ནས་གང་ཙམ་བཟླས་ཀྱང་།
གཞན་ལ་མི་འཕྲོའི་ཚུལ་གྱིས་ནི། ། དེ་ལྟའི་ཚུལ་གྱིས་བཟླས་པ་བྱ། ། ཡུལ་གཞན་བློ་ནི་འཕྲོ་བ་ཡིས། ། བསྐལ་པར་བསྒྲུབ་ཀྱང་མི་འགྲུབ་བོ། ། ཞེས་དང་། སྤྱོད་འཇུག་ལས། སེམས་གཞན་གཡེངས་པས་བྱས་པ་ནི། ། དེ་ཉིད་རིག་པས་དོན་མེད་གསུངས། ། ཞེས་གསུངས་པ་ལྟར་འབྲས་བུ་མྱུར་དུ་འབྱིན་མི་ནུས་པས་དམིགས་པ་རྩེ་གཅིག་ཡིད་མ་ཡེངས་པ་ནི་ངེས་པར་དགོས། བཟླས་བྱའི་སྔགས་ནི།
ཡི་གེ་བཅུ་གཉིས་པ་དང་། ཡི་གེ་བདུན་པ་གང་རུང་ཡིན་མོད། ཕྱག་ལེན་གཙོ་བོར་ཡི་གེ་བདུན་པ་མཛད་པས་ཐུན་གྱི་དངོས་གཞི་ཡི་གེ་བདུན་པ་ཁྲི་ཙམ་སོགས་གང་འགྲོ་དང་། ཐུན་མཇུག་ཏུ། བཟློག་པ་སོགས་དགོས་སྐབས་དང་བསྟུན་པའི་བཟློག་འཁོར་ཤཱ་ས་ན་ཉེར་གཅིག་དྲུག་ཅུ་རྩ་བཞི་སོགས་གང་འོས་བཟླ་བ་ཡིན་ལ། དེའི་གྲངས་ནི། ལེགས་གྲུབ་ཀྱི་རྒྱུད་ལས། ཡི་གེ་བཅོ་བརྒྱད་མན་ཆོད་ལ། ། མཁས་པས་ཡི་གེ་འབུམ་གྱི་གྲངས། ། ཡི་གེ་སུམ་ཅུ་སོ་གཉིས་ལ། །
འབུམ་ཕྲག་བཞིའི་གྲངས་ཀྱིས་སོ། ། དེ་ནས་ལྷག་པའི་ཡི་གེ་ལ། ། འབུམ་གཅིག་གིས་ནི་གྲངས་ཀྱིས་སོ། ། ཞེས་གསུངས་པའི་རྗེས་འབྲང་ན། ཡི་གེ་བཅོ་ལྔ་མན་ཆད་ལ་སྤྱིར་འབྲུ་འབུམ་མཛད་ཀྱང་། འདིར་རྒྱས་པར་རྗེ་བཙུན་ཆེན་པོས་འགྲེལ་པ། གུར་རྒྱན་དུ་བཞེད་པ་འབྲུ་རེ་ལ་འབུམ་ཕྲག་བརྒྱད་བརྒྱད་དེ་ལྔ་བཅུ་རྩ་དྲུག་གམ། ཡང་རྫོགས་ལྡན་དུས་སུ་གཅིག་བཟླས་པས། ། རྩོད་ལྡན་དུས་སུ་བཞིའི་གྱུར་བཟླས། ། ཞེས་གསུངས་པས།
བདུན་བཞི་ཉི་ཤུ་རྩ་བརྒྱད་དམ། ད་ལྟ་སྐྱུས་མ་ནི། འབུམ་ཕྲག་བཅུ་དྲུག་གིས་གྲངས་བསྙེན་རྫོགས་པར་བཞེད། འོན་ཀྱང་འདི་ལ་ནི་མཚན་མ་ཁོ་ན་ལས་གྲངས་མི་གཙོ་གསུངས། མཚན་མ་ནི་རབ་དངོས། འབྲིང་ཉམས། ཐ་མ་རྨི་ལམ་ལ་སོགས་པར་ནག་པོ་ཆེན་པོའི་སྐུ་མཐོང་བ། ཧ་ཧའི་གད་རྒྱངས་དྲག་པོ་འཇིགས་སུ་རུང་བ་ལྟ་བུའི་གསུང་ཐོས་པ། བདེ་གསལ་མི་རྟོག་པའི་ཏིང་ངེ་འཛིན་ལྟ་བུ་ཐུགས་མཐོང་བའམ། བྱ་ནག
ཁྱི་ནག མི་ནག ལྕེ་སྤྱང་། གཡག་རྒོད། མཁའ་ལྡིང་སོགས་གཟི་བརྗིད་ཅན་དུ་མ་འདུ་ཞིང་དགའ་བའི་རྣམ་འགྱུར་བྱེད་པ། ཕ་མ་དང་། སློབ་དཔོན་དང་། ཡུལ་གྱི་མི་ཆེན་དང་། ཧོར་དང་། སོག་པོ་དང་།
ཨ་ཙ་ར་ལ་སོགས་པའང་འབྱུང་ཞིང་། དེ་དག་དགའ་མགུའི་ཚུལ་གྱིས་རང་ལ་འདུད་པ་སོགས་བྱེད་ཅིང་། བྱ་མཆུ་འདུམ་དང་། མཚོན་ཆ་རྩེ་ཆག གྲི་ཡུ་བ་མེད་པ་སོགས་བྱུང་ན། སྔགས་མ་དག་པས་ཞུ་དག་བྱས། ཡུག་ས་མ། མཛེ་ཕོ་མོ། བུད་མེད་ངུ་བ། ལྷ་དང་མཆོད་ཆ་ཆགས་པ་སོགས་རྨི་ན་ཉམས་ཆགས་ཀྱི་རྟགས་ཡིན་པས།
བསྐང་བཤགས་ལ་འབད། གཏོར་མ་གཏོང་བའི་ལང་ལོང་དང་། རང་ཡང་ལྟོག་པ་སྙམ་བྱེད་པ། སྟོན་མོའི་སྐལ་བ་ཆད་པ་སོགས་རྨི་ན་གཏོར་མ་གསར་པ་བཟང་དུ་བཤམས་ནས་འབུལ། གཉིད་དུ་རང་དབང་མེད་པར་འགྲོ་བ་དང་། གཡལ་མང་པོ་ཡོང་ན་ཕུད་ཉམས་པ་ཡིན་པས་ཕུད་ཕྱེ་སྨན་ཕུད་སོགས་གསར་དུ་མ་ཉམས་པས་ཁ་གསོ་འབག་དང་སྤྲེའུ་སོགས་རྒྱལ་རྨི་ཅུང་ཟད་བྱུང་ན། སྤྱིར་ནི་མགོན་པོ་འདིའི་ལྟས་ལ་རྒྱལ་རྨི་མང་ཙམ་ཡོང་བས་ལོང་རྒྱུ་ཆེར་མེད། འོན་ཀྱང་དེ་དག་གིས་རྒོལ་བ་དང་། འཇིགས་སྣང་འཆར་ན། བཟློག་འཁོར་ལ་སྐྱོན་པས་རང་ཞིར་འགྱུར།
གཞན་ཡང་སྒོ་རྡུང་བ། ཐོག་འཚེག་པ། ཤུག་པ་འབོད་པ། འཇིགས་ངམ་ངམ་འོང་བ། འོད་འཁྱུག་པ་སོགས་དང་། གྲིབ་ནོན་ལྟ་བུར་འོང་བ་ནི། ནག་པོ་ཆེན་པོ་གྲུབ་པའི་རྟགས་རྒྱུད་དུར་ཁྲོད་ནག་པོ་ལས་གསུངས་པ་ལྟར། འདྲེ་ནོན་དུ་གྲགས་པ། འདི་འདྲ་བས་ཐིབ་ཐིབ། གནོན་པ་ནི་ངེས་པར་འབྱུང་།
གོ་གྱོན་པ། རྫོང་ནང་ན་འདུག་ལ་འཁོར་དུ་མས་བསྐོར་བ་སོགས་བསྲུང་བ་འགྲུབ་པའི་ལྟས། ཤ་རློན་པ་དམར་རྩེར་བ། མགོ་ལག་དང་གློ་སྙིང་འབྱིན་པ། སེམས་ཅན་བསད་པ། བཟུང་བ། སྲོག་ཆགས་མ་རུང་བ་བསད་པ་སོགས་བྱུང་ན། ངེས་པར་བཟློག་པ་གྲུབ་པའི་རྟགས་ཡིན་ལ། རྒྱང་གླུ་ལེན་པ། རྟ་བོང་གི་ཁྱུ་མང་པོ་སོགས་བྱུང་ན།
དམིགས་པ་གཡེལ་བས་ཅུང་ཟད་མི་འགྲུབ་པའི་ལྟས་ཡིན་པས། དམིགས་པ་རྩེ་གཅིག་ཏུ་བཅུན་ཞིང་རྨི་ལམ་བཟློག་པ་ཉམས་སུ་བླངས། དེ་ཡང་བསྙེན་སྒྲུབ་ལ་སོགས་ཀྱི་ཚེ་རྨི་ལམ་ངན་པའམ། ལྟས་ངན་པའི་བྱེ་བྲག་ཅི་བྱུང་ཡང་། ཉམ་ང་བག་ཚ་བར་མི་བྱ་བར་དེ་མ་ཐག་ཏུ། རང་ནག་པོ་ཆེན་པོར་ལམ་གྱིས་གསལ་བའི་ཐུགས་ཁར། ལས་ཀྱི་གཤིན་རྗེ་དམར་ནག གཡས་རལ་གྲི། གཡོན་སྦྲུལ་ཞགས་འཛིན་པ། གནོད་བྱེད་ལ་རྔམ་པའི་ཞལ་གདངས་པ་དེའི་ལྟེ་བར་རྒྱབ་ཕྱོགས་སུ་ཉི་མའི་རང་བཞིན་གྱི་འཁོར་ལོ་རྩིབས་བརྒྱད་གཡས་སུ་འཁོར་བ།
མདུན་དུ་ཟླ་བའི་རང་བཞིན་འཁོར་ལོ་རྩིབས་བརྒྱད་གཡོན་དུ་འཁོར་བ་གསལ་བཏབ་ལ། རང་གི་ཐུགས་ཁའི་འོད་ཀྱི་རྨི་ངན་ལྟས་ངན་གང་ཡིན་པ་དེ་མདུན་དུ་བཀུག་ནས་བསྒྱེལ་དེ་སྐྲག་ནས་ཉམ་ཐག་པར་བསམ་ལ། ཨོཾ་ཤྲཱི་མ་ཧཱ་ཀཱ་ལ་ཡ། ཤཱ་ས་ན། ཞེས་པ་ནས་ཨི་དམ་དུཥྚའི་བར་ངག་ཏུ་བརྗོད། དེ་ནས་ཁས་རྔུབ་པའི་སྟང་ཀ་བྱ་ཞིང་། གནོད་བྱེད་རང་དབང་མེད་པར་ཞལ་དུ་རྔུབ། དམར་ཆིལ་ལི་གསོལ་ཏེ་མིད་པས་ཐུགས་ཁའི་གཤིན་རྗེའི་ཁར་སོང་། དེས་ཀྱང་ཞིབ་པར་བལྡད་ནས་མིད་པས་ལྟོ་བའི་ཉི་ཟླ་ཁ་སྦྱོར་གྱི་བར་དུ་ཚུད་དེ། འཁོར་ལོ་གཡས་གཡོན་དུ་འཁོར་བས་ཕྱེ་མར་བྱ།
ཉི་མའི་མེས་བསྲེགས། ཟླ་བའི་འགྱུར་བྱེད་ཀྱི་ཆུས་སྦྱངས་པའི་མཐར། སྟོང་གསུམ་གྱི་ཕ་མཐར་ཡུད་ཀྱིས་ཁྱེར་ནས་སྟོང་ཉིད་དུ་ཐིམ་པར་བསམ་རླུང་བཟུང་ནས་ཕོ་བ་གཡས་གཡོན་དུ་བསྐོར། ཡིད་ཀྱི་དམིགས་ནས། རྨི་ངན་ཁ་ཁ་ནས་རྨི་ངན་དི་ན་མེ་ཀེ་ན་མཱ་ར་ཡ་ཧཱུྃ་ཕཊ་ཀྱི་བར་བཟླས་འཕྲལ་རླུང་དྲག་ཏུ་ཕྱིར་འབུད། ཡང་དེ་མ་ཐག་མདུན་དུ་དགུག་པ་སོགས་སྔར་བཞིན་རླུང་འབུད་པའི་བར་ཉེར་གཅིག་བྱས་པས། བསྙེན་པ་རྫོགས་པ་རྣམས་ལ་ནི་དེ་མ་ཐག་བསད་རྟགས་དང་། གུས་པས་འདུད་པ་སོགས་འབྱུང་བར་སྣང་ཞིང་། ངེས་པར་རྨི་ལྟས་ངན་པ་ཟློག་ངེས་པའི་ཟབ་ཏིག འདི་ཡང་ཤིན་ཏུ་གཅེས་ཤིང་མཁོ་བ་ཡིན་ནོ། །
མདོར་ན་དེ་ལྟ་བུའི་ཚུལ་གྱི་བསྙེན་པའི་ལྟས་ཐེངས་གསུམ་ཙམ་རྒྱུན་མར་བྱུང་གི་བར་རམ། གྲངས་འདི་ཙམ་འདྲེན་དམ་བཅས་པ་དེ་རྫོགས་པ་ན། གཏང་རག་གི་ཚུལ་དུ་མཆོད་གཏོར་ཚོགས་འཁོར་རྒྱས་པར་བྱ་ཞིང་། དམ་ཚིག་དང་ལྡན་པའི་ནང་མི་གཙང་མ་གཉིས་གསུམ་ཙམ་ལ་འཕྲད་པ་ནས་རིམ་བཞིན་ཇེ་མང་ལ་འཕྲད། གྲིབ་དང་འདྲིས་སུ་བཅུག་ལ། ཕྱི་ནང་གི་མཚམས་རིམ་བཞིན་གྲོལ། དེ་ཡང་། མཚམས་གྲོལ་དུ་ཉི་བའི་ཚེ། ཐུགས་དམ་ཡང་དུ་བཏང་། གྲོལ་ཁར་མཚམས་འོག་ཏུ་བཅུག་པའི་གྲོགས་གཅིག་གམ་གཉིས་བོས་ནས།
ཐུན་མཚམས་རྒྱུན་རིང་བར་བྱས་ལ་ཀློག་ལ་སོགས་པ་བྱེད། དེ་ནས་སང་ཉིན་རང་གི་ཁང་པའི་རྒྱབ་ཏུ་ཐོན་ནས་བསྐོར་བ་ལྟ་བུ་བྱེད། དེའི་སང་ཉིན་རང་གི་ཁང་ཐོག་ཏུ་ཕྱིན་ནས་བསྐོར་བ་དང་། ཕྱི་ན་ཡོད་པའི་མི་རྣམས་དང་། དངོས་སུ་མི་འཕྲད་པར་རྒྱང་ནས་མཐོང་བར་བྱེད། དེའི་སང་ཉིན་རི་ཁ་ལྟ་བུའི་མཐོ་བ་དང་། གང་འོས་སུ་སྐྱོ་སང་ལ་འགྲོ་ཞིང་། མི་དང་དངོས་སུ་མ་འཕྲད་ཙམ་བྱེད། དེས་ན་མཚམས་ལ་ཧོབ་ཐོན་དུ་མི་གྲོལ་བར་གྲིབ་དང་འདྲིས་སུ་བཅུག་ལ་དལ་བུ་དལ་བུས་གྲོལ་དགོས་གསུང་། མདོར་ན་ཐོག་མཐའ་གཉིས་སུ་ཅུང་ཟད་ལྷོད་པ།
བར་དུ་སྒོ་གསུམ་འཇུག་པ་གཅིག་ཏུ་སྒྲིམ་ནས་ཤིན་ཏུ་འཇུར་བ་སྟེ། དགེ་སྦྱོར་ནས་འདྲ་ལྟ་བུ་བྱེད་པ་ནི་མཚམས་གང་བྱེད་ཀྱི་གནད་ཟབ་མོ་ཡིན་ནོ། ། དེ་ལྟ་བུའི་ཚུལ་གྱི་བསྙེན་པ་ལེགས་པར་ཐིམ་ནས། བསྟན་པ་དང་རང་གཞན་གྱི་དོན་དུ་ལས་ཀྱི་ཚོགས་རབ་འབྱམས་བསྒྲུབ་པ་ལ་དབང་བའི་ཞལ་ཤེས་ཕྱག་ཁྲིད་དང་ལྡན་པས་ཉམས་སུ་བླངས་ཏེ་རང་གཞན་ལ་ཕན་གདགས་པར་བྱའོ། ། དེ་ལྟར་རྒྱལ་བའི་བསྟན་སྲུང་ཀུན་གྱི་མཆོག ། དཔལ་ལྡན་གུར་གྱི་མགོན་པོའི་ལམ་གྱི་བཅུད། ། མཆོག་ཐུན་གྲུབ་གཉིས་བདེ་བླག་སྩོལ་བ་འདི། ། ས་སྐྱའི་རྗེ་བཙུན་ཐུགས་ཀྱི་ཉིང་ཁུ་ཡིན། ། གང་འདི་བརྒྱུད་པའི་རིམ་པ་མ་ཉམས་ཤིང་། ། སྙན་བརྒྱུད་བྱིན་རླབས་སརྒ་མ་ལོག་པར། །
དེང་སང་མ་ནུབ་ཡོལ་སྒོར་ཐོབ་པ་རྣམས། ། བརྗེད་བྱང་བཀོད་འདི་རང་གི་དྲན་གསོའོ། ། སྐལ་མཉམ་གཞན་ལའང་ཕན་པ་མ་བཀག་མོད། ། འོན་ཀྱང་དེང་དུས་འདི་འདྲར་དད་ཉུང་བས། ། གདམས་པ་འདི་ཡང་ཉ་པས་རིན་ཆེན་སྙེད། ། རྣམ་པར་སྨད་ནས་དོར་བཞིན་གྱུར་གྱི་དོགས། ། ལེགས་བཤད་འདི་ནི་ཆོས་རྗེ་མཁྱེན་རྩེ་དབང་། ། ངག་དབང་ཆོས་ཀྱི་གྲགས་པའི་གསུང་རབ་རྣམས། ། ཕན་ཚུན་འཐོར་བ་སྤང་ཕྱིར་གཅིག་ཏུ་བསྡུས། ། རང་བཟོས་ཚིག་སྦྱོར་ཅི་ཡང་མ་བྲིས་ལགས། །
འདི་འདྲ་རང་གི་བྱུང་ན་དོན་གཉིས་ཀྱི། ། དཔལ་རྣམས་གྲུབ་ལ་བདུད་དཔུང་ཚར་གཅོད་ཅིང་། ། མི་འགྱུར་ཐར་པའི་མཆོག་གི་རྒྱལ་སྲིད་ཆེ། ། ངེས་པར་ཐོབ་པའི་དཔལ་དེ་ལག་ན་འདུག ། དབང་དང་བྱིན་བརླབས་ཁྲིད་བཀའ་མ་ཐོབ་པས། ། དཔེ་འདི་མཐོང་ཀྱང་བལྟ་བར་མི་བྱེད་ལ། ། སྙིང་འདྲ་སློབ་མ་མ་གཏོགས་ཀུན་ལ་ནི། ། ཆོས་བརྒྱུད་ཤོད་ལ་དཔེ་བརྒྱུད་མཁའ་དབྱིངས་སྦོས། ། གལ་ཏེ་བརྒྱུད་པ་མི་ཟིན་བློ་རྨོངས་ལ། ། འདིའི་ནང་ནས་གདམས་པ་ཆ་ཤས་ཙམ། །
སྦྱིན་ནས་དལ་འབྱོར་དོན་ལྡན་ལ་སྦྱོར་སོགས། ། རྣམ་པར་དཀར་བའི་ཕྲིན་ལས་རྒྱ་ཆེན་མཛོད། ། དགེ་འདིས་བསྟན་པའི་མངའ་བདག་ས་སྐྱ་པའི། ། སྙན་བརྒྱུད་སློབ་བཤད་བདུད་རྩིའི་དགའ་སྟོན་གྱིས། ། སྐལ་བཟང་སྐྱེ་བོའི་སྙིང་གི་མེ་ལོང་ལ། ། གྲུབ་གཉིས་ལྟད་མོ་ཅི་ཡང་རྒྱས་གྱུར་ཅིག ། ཅེས་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་བསྲུང་བའི་འཁོར་ལོ་རྡོ་རྗེ་བྲག་རྫོང་མའི་འཁྲིད་ཀྱི་བརྗེད་བྱང་བདུད་དཔུང་ཚར་གཅོད་ཅེས་པ་འདི་ནི། ཤཱཀྱའི་དགེ་སློང་སྙོམས་ལས་པ་སངས་རྒྱས་ཕུན་ཚོགས་ཀྱིས་རང་གི་དྲན་གསོར་ཆོས་རྗེ་མཁྱེན་བརྩེ་བའི་འཁྲིད་ཡིག་ན་མི་གསལ་བ་རྣམས། མཁས་གྲུབ་ངག་དབང་ཆོས་ཀྱི་གྲགས་པའི་ཡིག་ཆ་ནས་ཁ་བསྐངས་ཏེ། འཕགས་པའི་ཡུལ་ན་པྲ་ཛ་པ་ཏི།
བོད་སྐད་དུ་སྐྱེས་བདག་ཞེས་པ་ལྕགས་མོ་ལུག་ལོ་ཧོར་ཟླ་བརྒྱད་པའི་ཉེར་ལྔའི་ཉིན་དཔལ་ཨེ་ཝཾ་ཆོས་ལྡན་གྱི་ཆོས་གྲྭར་སྦྱར་བའི་ཡི་གེ་པ་ནི། ཤར་མི་ཉག་གི་བཙུན་པ་ཤེས་རབ་བཟང་པོའོ། ། དཔེ་འདི་མགོན་པོའི་རྗེས་གནང་འཁྲིད་སོགས་མ་ཐོབ་པ་ལ་མི་སྟོན་པའི་བཀའ་རྒྱ་ཡོད་དོ།། །། ས་མཱ་ཡ་གུ་ཧེ་ཨི་ཐི། སརྦ་མངྒ་ལཾ།། །། PAGE * MERGEFORMAT 2 སངས་རྒྱས་ཕུན་ཚོགས། གུར་གྱི་མགོན་པོའི་སྲུང་བ་རྡོ་རྗེའི་བྲག་རྫོང་མའི་འཁྲིད་ཉམས་སུ་བླང་ཚུལ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
