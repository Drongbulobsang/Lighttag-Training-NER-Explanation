གསུང་འབུམ། སངས་རྒྱས་ཕུན་ཚོགས།
པོད ༢༧
ཐུགས་རྗེ་ཆེན་པོའི་དམར་ཁྲིད་ངེས་དོན་དཔྱིད་ཀྱི་ཐིག་ལེ།
༄༅། །ཐུགས་རྗེ་ཆེན་པོའི་དམར་ཁྲིད་ངེས་དོན་དཔྱིད་ཀྱི་ཐིག་ལེ་ཞེས་བྱ་བ་བཞུགས་སོ།། ན་མསྶངྒུ་རུ་པ་དཱ་ཡ། ཐུགས་རྗེ་ཆེན་པོའི་དམར་ཁྲིད་ངེས་དོན་དཔྱིད་ཀྱི་ཐིག་ལེ་ཞེས་བྱ་བ། བླ་མ་དང་ལྷག་པའི་ལྷ་མཆོག་མགོན་པོ་སྤྱན་རས་གཟིགས་ལ་ཕྱག་འཚལ་ལོ། ། གང་གི་མ་བཅོས་རང་མདངས་གསལ་བའི་གཤིས། ། གཤིས་ལུགས་སྙིང་རྗེས་དབང་བསྒྱུར་ཚོགས་གཉིས་ཕུལ། ། ཕུལ་ཕྱིན་དཔག་མེད་བསྐལ་པའི་སྔོན་དུ་གྲུབ། ། གྲུབ་ནས་མགོན་གྱུར་པད་དཀར་འཛིན་ཁྱོད་རྒྱལ། ། མགོན་ཁྱོད་སྒྲུབ་ཐབས་ཁྱོད་ཀྱི་གདུལ་བྱའི་ཞིང་། ། བསིལ་ལྡན་ལྗོངས་ཀྱི་གྲུབ་ཆེན་གྱིས་བཀྲལ་བའི། །
ཐུགས་རྗེའི་དམར་ཁྲིད་རང་གཞན་ཐར་པ་ཆེར། ། འཁྲིད་བྱེད་གདམས་པ་འདིར་སྤེལ་བརྩེ་བས་སྐྱོངས། ། ཡི་དམ་ཐུགས་རྗེ་ཆེན་པོའི་དམར་ཁྲིད་ཚེམ་བུ་ལུགས་སུ་གྲགས་པ་འཆད་ཅིང་ཉམས་སུ་ལེན་པ་ལ་སློབ་མ་རྣལ་འབྱོར་བླ་མེད་ཀྱི་དབང་ཐོབ་པ་དམ་ཚིག་དང་ལྡན་པ་རྣམས་ཀྱིས་ཕྱག་དང་མཎྜལ་འབུལ་བ་སྔོན་དུ་འགྲོ་བས་འཁོད་པ་ལ། སློབ་དཔོན་གྱིས་ཟང་ཟིང་མེད་པའི་སྙིང་རྗེ་ཆེན་པོ་སྔོན་དུ་བཏང་ཞིང་། ལྷག་པའི་ལྷའི་ང་རྒྱལ་བརྟན་པོ་དང་ལྡན་པའི་འདི་སྐད་དུ་གདམས་པར་བྱའོ། ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ། དེའི་ཆེད་དུ་གདམས་པ་ཟབ་མོ་གསན་ལ་དོན་ཉམས་སུ་བླང་བར་བགྱིའོ་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང་། ཆོས་གསན་པའི་ཀུན་ཏུ་སྤྱོད་པ་རྣམས་ཀྱང་ཐེག་པ་ཆེ་ཆུང་རྣམས་ནས་ཇི་ལྟར་འབྱུང་བ་བཞིན་གསལ་བཏབ་ནས་གསན་པར་ཞུ། དེ་ལ་གསན་རྒྱུའི་ཆོས་ནི། བླ་མ་རྣམས་ཀྱིས་སྙན་ནས་སྙན་དུ་བརྒྱུད་པ་བར་མ་ཆད་པའི་མཁའ་འགྲོའི་གསང་ཆོས།
སྒྲུབ་ཐབས་གཅིག་ཤེས་པས་ཡི་དམ་ཐམས་ཅད་ཀྱི་སྒྲུབ་ཐབས་ཐམས་ཅད་ཤེས་པར་བྱེད་པ། གང་ཟག་གཅིག་འཚང་རྒྱ་བའི་ལམ་ཚང་ལ་མ་ནོར་བ་ཡིན་པ་ལམ་ཆ་ཚང་། སྡིག་པོ་ཆེ་བཙན་ཐམས་སུ་འཚང་རྒྱ་བའི་མན་ངག སྤྱིར་ཡི་དམ་ཐམས་ཅད་དང་དགོས་ཐུགས་རྗེ་ཆེན་པོའི་དམར་ཁྲིད་ཅེས་བྱ་བ་སྟེ། མཚན་གྱི་རྣམ་གྲངས་དྲུག་དང་ལྡན་པའི་ལམ་བཟང་འདི་འཆད་པར་བྱེད་པ་ལ་གསུམ་སྟེ། ཐེག་པ་དང་མདོ་རྒྱུད་གང་དུ་གཏོགས་ངོས་བཟུང་བ། ངོས་ཟིན་པ་དེ་གང་ལས་བྱུང་བའི་བླ་མ་བརྒྱུད་པའི་རྣམ་པར་བསྟན་པ། བརྒྱུད་པ་དེ་ལྡན་གྱི་གདམས་པ་དངོས་བཤད་པའོ། ། དང་པོ་ནི། བསྟན་པ་འདིའི་བདག་པོ་སྟོན་པ་མཉམ་མེད་ཤཱཀྱའི་རྒྱལ་པོས།
གདུལ་བྱ་རྣམས་ཀྱིས་བསམ་པ་དང་བག་ལ་ཉལ་སྣ་ཚོགས་ལ་དགོངས་ནས། དམ་པའི་ཆོས་ཀྱི་བདུད་རྩི་བསམ་གྱིས་མི་ཁྱབ་པ་གསུངས་ཏེ། འཕགས་མཆོག་ཀླུ་སྒྲུབ་ཞབས་ཀྱིས། འཇིག་རྟེན་དབྱེ་བ་རྣམ་མང་ལ། ། ཐབས་ཚུལ་རྣམ་པ་སྣ་ཚོགས་ཀྱིས། ། སེམས་ཅན་བསམ་དང་རྗེས་མཐུན་པར། ། འཇིག་རྟེན་མགོན་པོ་རྣམས་ཀྱིས་བསྟན། ། ཞེས་སོ། ། དེ་ཐམས་ཅད་བསྡུ་ན། འདོད་ཆགས་ལ་སོགས་པའི་དུག་གསུམ་དང་།
དེ་གསུམ་ཆ་མཉམ་པ་སྟེ། ཉོན་མོངས་པ་ཉིས་ཁྲི་ཆིག་སྟོང་ཕྲག་བཞི་ལ་སྤྱོད་པའི་གཉེན་པོ་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་དུ་འདུས་ཏེ། དཀོན་མཆོག་ཏ་ལའི་གཟུངས་ལས། སྟོང་ཕྲག་བརྒྱད་ཅུ་རྩ་བཞི་གང་ཡིན་པས། ། རྒྱལ་བ་གང་དག་འགྲོ་བའི་དོན་མཛད་པའི། ། ཆོས་ཀྱི་བྱེ་བྲག་སྒོ་མོ་དེ་སྙེད་ཀྱིས། ། བསམ་པ་ཇི་བཞིན་འཇིག་རྟེན་སེམས་ཅན་འདུལ། ། ཞེས་སོ། ། དེ་ཡང་བསྡུ་ན་གདུལ་བྱ་ཉན་ཐོས་ལ་སོགས་པའི་རིགས་ཅན་གསུམ་གྱི་ཉམས་སུ་བླང་བྱ་ཐེག་པ་གསུམ་དུ་འདུས་ཏེ། འཕགས་པ་རྡོ་རྗེ་སྙིང་པོར།
ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། སངས་རྒྱས་པ་ལ་བཞི་པ་དང་། ། ལྔ་པ་ཐུབ་པའི་དགོངས་པ་མིན། ། ཞེས་སོ། ། དེ་ལྟར་ལས་འདི་ཐེག་པ་ཆེན་པོ་ཡིན་ལ། དེ་ཉིད་ཉན་རང་གི་ཐེག་པ་ལས་ཁྱད་པར་འཕགས་པའི་ཚུལ་ནི། བྱང་ཆུབ་མཆོག་ཏུ་སྨོན་པ་དང་འཇུག་པའི་སེམས་བསྐྱེད་པ་གཉིས་དང་། དོན་དམ་སྤྲོས་བྲལ་དང་ཀུན་རྫོབ་རྒྱུ་འབྲས་བསླུ་མེད་དུ་ཤེས་ནས། ཚོགས་གཉིས་སྒྲུབ་པ་ཟབ་ཅིང་རྒྱ་ཆེ་བ་དང་།
གནས་སྐབས་ཀྱི་འབྲས་བུ་འཁོར་བ་དང་། ཐེག་དམན་དུ་མི་ཟློག་པ་དང་། མཐར་ཐུག་གི་འབྲས་བུ་རྣམ་མཁྱེན་ཐོབ་པར་བྱེད་པ་སྟེ། ཁྱད་ཆོས་ལྔས་ཁྱད་པར་འཕགས་ལ། ཚུལ་གསུམ་སྒྲོན་མེ་ལས། སྨོན་པ་དང་ནི་འཇུག་པ་དང་། ། དེ་བཞིན་ཟབ་དང་རྒྱ་ཆེ་དང་། ། མི་ཟློག་འབྲས་བུ་ཐོབ་པས་ཀྱང་། ། ཐེག་པ་ཆེན་པོ་ཁྱད་པར་འཕགས། ། ཞེས་སོ། །
ཁྱད་པར་འཕགས་པའི་ཐེག་ཆེན་དེ་ཡང་གདུལ་བྱ་ལ་ལྟོས་ནས་གཉིས་སུ་འགྱུར་ཏེ། གདུལ་བྱ་དབང་རྟུལ་རྒྱུ་ལ་མོས་ཤིང་ལམ་དུ་བྱེད་པ་ལ་རྒྱུའི་ཐེག་པ་དང་། དབང་རྣོན་འབྲས་བུ་ལ་མོས་ཤིང་འབྲས་བུ་ལམ་དུ་བྱེད་པ་ལ་འབྲས་བུའི་ཐེག་པ་གསུངས་ཏེ། རྡོ་རྗེ་ཐེག་པའི་མཐའ་གཉིས་སེལ་བ་ལས། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག ། མ་འོངས་དུས་ན་འབྱུང་བར་འགྱུར། ། ཞེས་སོ། ། གཉིས་པ་དེའི་རྒྱུའི་ཐེག་པ་ལས།
འབྲས་བུའི་ཐེག་པ་གཞི་ལམ་འབྲས་བུའི་ཆོས་གསུམ་གྱི་ཁྱད་པར་འཕགས་ཏེ། གྲུབ་ཆེན་ཌོམྦྷཱི་བས། འདི་ནི་སྣོད་ཀྱི་ཁྱད་པར་དང་། ། སྣོད་དུ་བྱ་བའི་ཆོས་དང་ནི། ། འབྲས་བུ་དག་གི་ཁྱད་པར་གྱིས། ། གསང་སྔགས་ཐེག་པ་ཁྱད་པར་འཕགས། ། ཞེས་སོ། ། སྔགས་ཀྱི་ཐེག་པ་དེ་ལ་དབྱེ་ན། རྒྱུད་སོ་སོའི་དགོངས་པ་དང་མཁས་གྲུབ་རྣམས་ཀྱིས་བཞེད་པ་མི་འདྲ་བའི་དབང་གིས། རྒྱུད་སྡེ་གཉིས་སུ་འདོད་པ་ནས།
དྲུག་ཏུ་འདོད་པའི་བར་དུ་ཡོད་པ་ལས་འདིར་རྒྱུད་སྡེ་བཞིར་བཞེད་པའི་ཕྱོགས་ཡིན། དེ་ལ་གདུལ་བྱ་དབང་པོ་དམན་པ་ལ་སོགས་པ་བཞིའི་དོན་དུ། བྱ་བ། སྤྱོད་པ། རྣལ་འབྱོར། རྣལ་འབྱོར་བླ་ན་མེད་པའི་རྒྱུད་དང་བཞི་གསུངས་ཏེ། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག །
རྣལ་འབྱོར་གོང་མ་དེ་ལྟག་ལ། ། ཞེས་སོ། ། དེ་ལྟར་བཞི་ལས་འདི་རྣལ་འབྱོར་བླ་ན་མེད་པ་ཡིན། བླ་ན་མེད་པའི་རྒྱུད་ཀྱི་ཉམས་ལེན་ལ། རྒྱུད་ཀྱི་དངོས་བསྟན་ལས་བྱུང་བ་དང་། གྲུབ་པའི་དབང་ཕྱུག་རྣམས་ཀྱིས་མན་ངག་གིས་བཀྲལ་བ་གཉིས་ལས། འདི་ཕྱི་མ་ཡིན། དེ་ལ་རྒྱ་བོད་ཀྱི་སྐྱེས་ཆེན་རྣམས་ལ་མི་འདྲ་བ་དུ་མ་ཡོད་པ་ལས། འདི་བོད་ཀྱི་གྲུབ་ཆེན་ཚེམ་བུ་པར་གྲགས་པ་ལ། ཡེ་ཤེས་ཀྱི་མཁའ་འགྲོ་མས་དངོས་སུ་གནང་བའི་གདམས་ངག་ཡིན།
གཉིས་པ་ནི་གདམས་པ་འདིའི་བརྒྱུད་པའི་གཙོ་བོ་གྲུབ་ཆེན་ཚེམ་བུ་པ་དེ་ཉིད་ཡིན་ལ། དེའི་སྐུ་ཆེ་བའི་ཡོན་ཏན་ནི། འཁྲུངས་ཡུལ་གཙང་གི་ཤབ་སྟོད་པ། གདུང་གཉན། མཚན་དངོས་དར་མ་འོད་ཟེར་ཞེས་བྱ་ལ། འདི་ནི་སྐྱེས་སྟོབས་ཀྱིས་མཁྱེན་བརྩེ་ཕུལ་དུ་བྱུང་བ་དང་ལྡན་པས། སྦྱངས་སྟོབས་ཀྱི་ཐོས་བསམ་མཐར་ཕྱིན་ཏེ། སྒོམ་སྟོབས་ཀྱིས་བདུད་རྩི་མྱང་བར་བཞེད་ནས། དུས་རྒྱུན་དུ་ཚེ་འདི་སྣང་གི་སྤྲོས་པ་ཐམས་ཅད་མཆིལ་མའི་ཐལ་བ་བཞིན་དུ་དོར་ནས། འཕྲལ་གྱི་འཚོ་ཆས་ངན་ངོན་གང་རྙེད་ཀྱིས་ཆོག་ཤེས་པར་མཛད་ཅིང་།
ཁྱད་པར་ན་བཟའ་ཧྲུལ་པོ་ལ་ལྷན་པ་མང་པོ་བཏབ་ནས་བསྣམས་པས། མཚན་ཡང་ཚེམ་བུ་པ་ཞེས་གྲགས་སོ། ། དེ་ལྟར་འདོད་དོན་ལ་སྲེད་པ་སྤངས་ནས། ཐོས་བསམ་གྱི་འབྲས་བུ་སྒོམ་པ་ཁོ་ན་ལ་ཐུགས་གཞོལ་བར་མཛད་པས། མཐོང་ཐོས་ཀུན་གྱིས་ཕྱི་ནང་མཚུངས་པའི་སྐྱེས་བུ་དམ་པར་འཛིན་ཅིང་ཁྱད་པར་དུ་གཙང་ཆུ་སྒོ་གཞུང་སྟོད་ཀྱི་ཆོས་གྲྭ་ཆུ་མིག་རིང་མོ་དང་། བྱེ་སྤེའི་ལྷོ་ཐད་སྟོན་མོ་ལུང་གི་དགོན་པའི་བདག་པོ་དགེ་བའི་བཤེས་གཉེན་སྔོག་བཙུན་དཀར་མོ་ཞེས་བྱ་བས། ཕྱི་ནང་གི་ཡོན་ཏན་ལེགས་པར་རྟོགས་ནས་དད་པ་ཆེན་པོས་དགོན་པ་སྟོན་མོ་ལུང་ཕུལ་ནས་འགྲོ་ཕན་མཛད་པར་ཞུས་པས། འདི་ལྟ་བུ་འདོད་པ་གཞན་ཡོད་པས་དེ་ལ་ཕུལ་གསུངས་ནས་མ་བཞེས་པར། གཡས་རུའི་ཕྱོགས་རྟ་ནག་བྲག་གསེབ་ལ་སོགས་པར་སྒྲུབ་པ་རྩེ་གཅིག་ཏུ་མཛད་པས། རྡོ་རྗེ་རྣལ་འབྱོར་མའི་ཞལ་གཟིགས་ནས་ཆོས་འདི་ཐོབ་ཅིང་ཉམས་སུ་བླངས་པས།
ཐུགས་རྗེ་ཆེན་པོའི་ཞལ་གཟིགས་ཤིང་གྲུབ་པ་བརྙེས། དེའི་ཚེ་འཁོར་རྣམས་ལ་ཁོ་བོ་སྔོག་བཙུན་དཀར་མོའི་ཚེ་འཐོར་མ་ཟུག་པའི་མི་ཡིན་གསུང་ནས་ཞལ་ཕོ་ཡང་མཛད་དོ། ། དེ་ལྟ་བུའི་ཡོན་ཏན་དཔག་ཏུ་མེད་པ་མངའ་བའི་གྲུབ་ཆེན་དེ་དབེན་པར་སྒྲུབ་པ་ཁོ་ན་ལ་དགེས་པས་ཆོས་ཐོབ་པའི་སློབ་མ་ཉུང་ཞིང་། བྱེ་བྲག་ཏུ་གདམས་པ་འདི་ལ་བཀའ་ཤིན་ཏུ་དོག་པས། སྐལ་ལྡན་གྱི་སློབ་མ་དྲུག་ལས་གཞན་ལ་མ་གནང་ངོ་། ། དྲུག་ནི་བྱང་སེམས་སྤྱི་བོ་ལྷས་པ། ཉིད་ཀྱི་ཉེ་གནས་འཆེ་བྲག་པ། རོང་ཡུལ་ལྷ་དགོན་པའི་དགེ་བཤེས་གཅིག འབྲིང་འཚམས་བཙན་ལུང་གི་སློབ་དཔོན་ཇོ་སྲས། ཉིད་ཀྱི་གཅུང་པོ་དབང་ཕྱུག་གྲགས།
དགེ་བཤེས་སྡོག་བཙུན་དཀར་མོ་དང་དྲུག་ལ་གནང་ཞིང་། ཁོང་རྣམས་ཀྱིས་བསྒོམས་པས་གྲུབ་པ་ཐོབ་བོ། ། ཁོང་རྣམས་ཀྱིས་བརྒྱུད་པ་དྲིས་པས། བརྒྱུད་པས་ཅི་བྱེད། འདི་མཁའ་འགྲོའི་ཁ་རླངས་ཐུལ་ལེ་བའི་ཆོས་ཡིན། ཁྱེད་རྣམས་གཞན་ལ་བཤད་སྙམ་འདུག་སྟེ། འདི་གང་དྲན་དྲན་ལ་བཤད་རྒྱུའི་ཆོས་མ་ཡིན། རང་གིས་ཉམས་སུ་བླང་རྒྱུའི་ཆོས་ཡིན་གསུང་ནས་བརྒྱུད་པ་དྲིས་པ་ལ་མི་མཉེས་སྐད་དོ། ། དེ་ལྟར་སྐལ་ལྡན་གྱི་དོན་མཛད་ཅིང་སྒྲུབ་པ་རྩེ་གཅིག་པའི་རིང་ནས། མཐར་ཆོས་འདིའི་འདའ་ཁ་མ་ཟབ་མོ་ལ་བརྟེན་ནས་མྱ་ངན་ལས་འདས་སོ། །
ཞེས་བླ་མ་བརྒྱུད་པའི་གསུང་སྒྲོས་ཐོར་བུ་ལས་འབྱུང་ལ། འདིའི་རྣམ་ཐར་རྒྱས་པ་བཙལ་ཡང་མ་རྙེད་དོ། ། གྲུབ་ཆེན་དེས་སློབ་མ་དྲུག་ལ་སྣང་ཡང་། དེང་སང་ཆོས་ཀྱི་བརྒྱུད་པ་ལ་ཡོད་པ་ནི་སྤྱི་བོ་ལྷས་པ་དང་། ཉེ་གནས་འཆེ་བྲག་པ་གཉིས་ཡིན་ལ། དང་པོའི་ལོ་རྒྱུས་ནི། མཚན་དངོས་བྱང་ཆུབ་འོད། བཞུགས་ས་བོ་དོང་གི་ནུབ་རིའི་དགོན་པ་སྤྱི་བོ་ལྷས་ཡིན་པས། གནས་ཀྱི་མིང་གང་ཟག་ལ་བཏགས་ནས་དེ་སྐད་དུ་གྲགས་སོ། ། སྦྱངས་པའི་ཡོན་ཏན་སྡེ་སྣོད་མཐའ་དག་ལ་མཁས་ཤིང་།
རྟོགས་པའི་ཡོན་ཏན་ཐེག་ཆེན་བྱང་སེམས་བཅོས་མིན་རྒྱུད་ལ་མངའ་བ། ཕྲིན་ལས་ཀྱིས་ཐུབ་པའི་བསྟན་པ་སྤེལ་ཞིང་གདུལ་བྱ་མང་པོའི་འདྲེན་པར་གྱུར་པ་ཡིན་ལ། འོན་ཀྱང་ཆོས་ཐམས་ཅད་གཅིག་ཏུ་དྲིལ་ནས་ཉམས་སུ་ལེན་ཚུལ་གྱི་ལུང་བསྟན་ཞུ་བ་དང་། རང་གཞན་གྱི་བསོད་ནམས་སྤེལ་བའི་ཕྱིར། ལྷ་སར་ཇོ་བོའི་དྲུང་དུ་གསོལ་བ་འདེབས་པ་དང་། སྐོར་བ་མཛད་པ་ལ་བྱོན་པས། བླ་མ་གཉན་དང་མཇལ། ཆོས་ཀྱིས་གསུང་གླེང་མཛད་པས་གྲུབ་ཐོབ་ཏུ་མཁྱེན་ནས། རྗེས་སུ་འཛིན་པར་ཞུས་པས་ཕྱི་མཚན་ཉིད་ཐེག་པའི་ལམ་ཆ་ཚང་རིན་སྤུངས་ཀྱི་དོན་ཁྲིད་དང་། ནང་གསང་སྔགས་ཐེག་པའི་ལམ་ཆ་ཚང་དམར་ཁྲིད་འདི་གནང་ཞིང་བྱིན་གྱིས་བརླབས་སོ། །
དེ་ཕྱིན་ཆད་ཆོས་གཅིག་ཏུ་དྲིལ་ནས་ཉམས་སུ་ལེན་ཚུལ་མཁྱེན། བསྒོམས་པ་གྲུབ་པ་ཐོབ་ནས་གཞན་ཕན་རྒྱ་ཆེན་པོ་མཛད་དོ། ། ཉེ་གནས་པ་ནི་ཆུ་སྒོ་གཞུང་སྟོད་ཀྱི་སྣར་དང་། དེའི་ཕུ་ལག་རྫ་ལུང་ཞེས་པའི་བར་ན་འཆེ་བྲག་ཟེར་བའི་དབེན་གནས་ཡོད་ཅིང་། དེར་བཞུགས་པས་མཚན་དེ་ལྟར་གྲགས་ལ། ཁོང་གིས་གྲུབ་པ་ཐོབ་ནས་ལྷོ་བྲག་ན་མར་བྱོན་པས། ལྷོ་བྲག་རས་པ་བྱ་བའི་གྲགས་པ་ཡང་བྱུང་སྐད། གཞན་ལོ་རྒྱུས་རྒྱས་པའི་ཡིག་གེ་མི་སྣང་ཡང་། གྲུབ་ཆེན་ལ་ཆོས་འདི་གསན་ནས་བསྒོམས་པས་དངོས་གྲུབ་ཐོབ་ངེས་པའོ། ། དེ་གཉིས་ལས་ཇི་ལྟར་བརྒྱུད་པའི་ཚུལ་ནི།
བྱང་ཆུབ་སེམས་དཔའ་སྤྱི་བོ་ལྷས་པའི་དྲུང་དུ། སྟག་སྡེ་བྲག་དམར་བ་བྱང་ཆུབ་ཚུལ་ཁྲིམས་ཀྱིས་གསན། དེ་ལ་ལྷ་བཙུན་དགོན་གསར་བ་ཚུལ་ཁྲིམས་གྲགས་པས་གསན། དེ་ལ་ཀུན་སྤངས་ཆེན་པོ་ཐུགས་རྗེ་བརྩོན་འགྲུས་ཀྱིས་གསན། ཡང་འཆི་བྲག་པའི་དྲུང་དུ་སྟག་སྟོན་སྤྱིལ་བུ་བས་གསན། དེ་ལ་ཀུན་སྤངས་ཆེན་པོས་གསང་ཕུ་ནེའུ་ཐོག་ཏུ་བྱོན་པས་མཇལ་ཏེ། ཆོས་ཀྱི་གསུང་གླེང་མང་དུ་མཛད་ཅིང་། ཐུགས་དམ་གྱི་མཐིལ་གང་ལ་མཛད་དྲིས་པས། ཐུགས་རྗེ་ཆེན་པོའི་དམར་ཁྲིད་ལ་མཛད་གསུངས་ནས་གསན་ནོ། ། ཀུན་སྤངས་ཆེན་པོའི་མདོག་གི་ལུང་ལག
ཕུ་སླ་ང་འདྲ་བའི་ངབ་ཆར་ཞེས་པའི་ཡུལ་དུ་སྐུ་འཁྲུངས་ཤིང་། ཆེར་སོན་པ་ན། རྒྱང་རོ་སེར་སྡིངས་སུ་བཞུགས་པའི་དགེ་བའི་བཤེས་གཉེན་ཆེན་པོ། མདོ་སྔགས་ཆོས་མ་ལུས་པ་ལ་དབང་འབྱོར་པ་ཐོག་མར་མཚན་ཆོས་ཀྱི་འོད་ཟེར་ཞེས་གྲགས་ཀྱང་། འགྲོ་བའི་མགོན་པོ་ཆོས་རྒྱལ་འཕགས་པས་ཆོས་སྐུ་འོད་ཟེར་ཞེས་བཏགས་པས། ཕྱིས་དེ་ལྟར་དུ་གྲགས་པའི་དགེ་བའི་བཤེས་གཉེན་དེ་ལ་སོགས་པ་མང་དུ་བསྟེན་ནས་ལུང་རྟོགས་ཀྱི་ཡོན་ཏན་དུ་མ་ལ་མངའ་བརྙེས་ཤིང་། ཁྱད་པར་ཟབ་ལམ་རྡོ་རྗེའི་ཏིང་ངེ་འཛིན་ལ་དབང་འབྱོར་ཞིང་། ཇོ་མོ་ནང་ཞེས་བྱ་བའི་དགོན་པ་ཆེན་པོ་དེ་བཏབ། ཆོས་རྗེ་གཞི་ཐོག་པ་འཇམ་དབྱངས་ཆེན་པོ་དང་། མཁན་ཆེན་བསོད་ནམས་སེང་གེ་ལ་སོགས་པའི་སློབ་མ་དབང་པོ་རྣོ་འབྲིང་རྟུལ་གསུམ་རྣམས་སྨིན་གྲོལ་གྱི་ལམ་ལ་བཀོད་པ་ཡིན་ནོ། །
ཀུན་སྤངས་ནས་བྱང་སེམས་རྒྱལ་བ་ཡེ་ཤེས། ཆོས་རྗེ་གཞོན་སེང་བ། འཕགས་མཆོག་བསོད་ནམས་མཚན་ཅན། ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས། ཐུགས་སྲས་དཔལ་ལྡན་ལེགས་པ། བདག་ཆེན་རྡོ་རྗེ་འཆང་བློ་གྲོས་རྒྱལ་མཚན། རྡོ་རིང་ཀུན་སྤངས་ཆེན་པོ་ཀུན་བཟང་ཆོས་ཀྱི་ཉི་མ། མཁས་གྲུབ་ཀུན་དགའི་མཚན་ཅན། ཚར་ཆེན་བློ་གསལ་རྒྱ་མཚོ། འཇམ་དབྱངས་མཁྱེན་བརྩེའི་དབང་ཕྱུག
གྲུབ་མཆོག་དབང་ཕྱུག་རབ་བརྟན། མཁན་ཆེན་ངག་དབང་ཆོས་གྲགས། ཤར་རྒྱ་མཁར་རྩེ་བ་བྱམས་པ་ངག་དབང་བསོད་ནམས་རྒྱ་མཚན། བོད་ཆེན་གྱི་བཙུན་པ་བུདྡྷ་ཤྭཱི་བྷ་དྲ། དེས་བདག་ལའོ། ། ཡང་ན་ཇོ་ནང་ཀུན་སྤངས་པ་ཡན་གོང་བཞིན་ལས། ཀུན་སྤངས་ནས། བྲག་ཁ་བ་གྲགས་པ་སེང་གེ་དང་། སྒྲོ་སྨོན་པ་རིན་ཆེན་དཔལ་བཟང་། དཔལ་ལྡན་བླ་མ་དམ་པ་བསོད་རྣམས་རྒྱལ་མཚན།
འབའ་ར་བ་རྒྱལ་མཚན་དཔལ་བཟང་། རྟོགས་ལྡན་རིན་ཆེན་འཕེལ། ཞྭ་ལུ་པ་འཁྲུལ་ཞིག་ཚུལ་ཁྲིམས་རྒྱལ་མཚན། སྐུ་ཞང་མཁྱེན་རབ་ཆོས་རྗེ། རྡོ་རིང་པ་མན་གོང་བཞིན་ནོ། ། བླ་མ་ཕྱི་མ་རྣམས་ཀྱི་ལོ་རྒྱུས་སྐབས་སུ་གང་བབས་འཆད་ཅིང་། གསོལ་འདེབས་དང་མོས་གུས་ལ་བརྩོན་པར་བྱའོ། ། བླ་མ་བརྒྱུད་པའི་ཁུངས་དང་མི་ལྡན་ན་རིགས་མེད་ཀྱི་ནལ་བུ་དང་འདྲ་སྟེ་ཡིད་རྟོན་དུ་མི་རུང་ཞེས་གསུང་ངོ་། ། གསུམ་པ་གདམས་པ་དངོས་ལ་དོན་གསུམ་སྟེ། ཁྲིད་བྱའི་གཞི་ངོས་བཟུང་བ།
ཁྲིད་བྱེད་ཀྱི་ཐབས་བསྟན་པ། དེ་ལྟར་བསྟན་པའི་འབྲས་བུའོ། ། དང་པོ་ནི། སེམས་གསལ་སྟོང་ཟུང་འཇུག་གི་བདག་ཉིད། འགྲོ་བ་ཐམས་ཅད་ལ་ཁྱབ་པའི་གཞི་བདེ་གཤེགས་སྙིང་པོ་དེ་ཉིད་དོ། ། གཉིས་པ་འཁྲིད་བྱེད་ཀྱི་ཐབས་ལ་གཉིས་ཏེ། གདན་ཐོག་གཅིག་ཏུ་བསྒོམ་པའི་མན་ངག་ཉམས་སུ་བླང་ཚུལ་དང་། དེ་ལ་གཞན་པའི་མན་ངག་ཉམས་སུ་བླང་བའི་ཚུལ་ལོ། ། དང་པོ་ལ། སྔོན་འགྲོ་དང་།
དངོས་གཞི་དང་། རྗེས་བསྔོ་བ་སྨོན་ལམ་ཟུང་འབྲེལ་དང་བཅས་པ་ཉམས་སུ་བླང་བ་གསུམ་གྱི། དང་པོ་ལ། ཐུན་མོང་གི་སྔོན་འགྲོ་དང་། ཐུན་མོང་མ་ཡིན་པའི་སྔོན་འགྲོ་གཉིས། དེའི་དང་པོ་དལ་འབྱོར་རྙེད་དཀའ་དང་། འཆི་བ་མི་རྟག་པ་བསམས་པ། ལས་རྒྱུ་འབྲས་དང་། འཁོར་བའི་ཉེས་དམིགས་བསམས་པ། བྱམས་པ་དང་སྙིང་རྗེ་བསྒོམ་པ།
སྨོན་པ་དང་འཇུག་པའི་བྱང་ཆུབ་ཀྱི་སེམས་བསྒོམ་ཞིང་། དེ་དག་གི་སྤྱོད་པ་ལ་བསླབ་པ་རྣམས། སྦྱོར་བ་སྐྱབས་འགྲོ་སེམས་བསྐྱེད། རྗེས་བསྔོ་སྨོན་དང་། དྲན་ཤེས་བསྟེན་པའི་རྐྱ་བར་དུ་བཅུག་སྟེ་ཉམས་སུ་བླང་བར་བྱ་སྟེ། དེ་རྣམས་འཁྲིད་ཐམས་ཅད་ཀྱི་སྔོན་འགྲོ་ཡིན་པས། སྤྱི་འགྲོ་ལྟར་ཤེས་པར་བྱ་ཞིང་གལ་ཤིན་ཏུ་ཆེ་སྟེ། ཐུན་མོང་གི་སྔོན་འགྲོ་དེ་རྣམས་རྒྱུད་ལ་མ་སྐྱེས་ན། དངོས་གཞིའི་འཁྲིད་བཏབ་ཀྱང་མི་སྐྱེ་སྟེ། གཉིད་མི་དྲོ་བ་མལ་དུ་བཅུག་པ་དང་འདྲའོ་གསུངས།
སྔོན་འགྲོ་དེ་རྣམས་ཀྱི་ཚིག་རིས་ནི་སྣང་གསུམ་མཛེས་རྒྱན་དང་། བློ་སྦྱོང་སོགས་རང་གི་བློ་ལ་གང་འཛིན་པའི་སྟོང་ནས་རུང་ཞིང་། གོ་རིམ་ནི་གོང་གི་ས་བཅད་ལྟར་བྱའོ། ། གཉིས་པ་ཐུན་མོང་མ་ཡིན་པའི་སྔོན་འགྲོ་ལ། རྒྱུད་སྣོད་དུ་རུང་བར་བྱེད་པ་སྐྱབས་འགྲོ་སེམས་བསྐྱེད། སྡིག་སྒྲིབ་དག་པར་བྱེད་པ་ཡི་གེ་བརྒྱ་པ། ཚོགས་རྫོགས་པར་བྱེད་པ་མཎྜལ། བྱིན་བརླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་དང་བཞིའི་དང་པོ་ལ་གཉིས། ཐ་མལ་དང་ལམ་ལོག་པ་ལས་ཁྱད་པར་དུ་བྱ་བ་སྐྱབས་འགྲོ་དང་། ལམ་དམན་པ་ཉན་རང་ལས་ཁྱད་པར་བྱེད་པ་སེམས་བསྐྱེད་དོ། །
དང་པོ་སྐྱབས་འགྲོ་ལ། རྒྱུ་ཡུལ་ཚུལ་དྭང་ཕན་ཡོན་དང་། ། བསླབ་བྱ་སྒྲ་དོན་དབྱེ་བའོ། ། ཞེས་པ་ལྟར་བདུན་ལས། རྒྱུ་ནི་རང་གཞན་སེམས་ཅན་འཁོར་བ་སྤྱི་དང་། ངན་སོང་ཐམས་ཅད་དང་། ཚེ་འདིའི་ཡང་མི་མཐུན་པའི་ཕྱོགས་ཐམས་ཅད་ལས་སྐྱབས་འདོད་ཅིང་། སེམས་དྭང་བ་དང་། རྟེན་ཅིང་འབྲེལ་བར་འབྱུང་བ་ཟབ་མོ་ལ་ཡིད་ཆེས་པའི་སྒོ་ནས་སྐྱབས་སུ་འགྲོའོ། ། ཡུལ་གསལ་བཏབ་པ་ནི།
རང་གནས་པའི་ས་ཕྱོགས་པོ་ཏ་ལར་བསམ། རང་གི་མདུན་དུ་རིན་པོ་ཆེའི་ཁྲི་བང་རིམ་དྲུག་པ་བཀོད་པ་ཕུན་གསུམ་ཚོགས་པ་གཅིག་བསམ་དེའི་བང་རིམ་དང་པོ་ལ། རྩ་བའི་བླ་མ་རྡོ་རྗེ་འཆང་ལ། དམར་ཁྲིད་བརྒྱུད་པས་བསྐོར་བ་བཞུགས་པ་གསལ་འདེབས། གཉིས་པ་ལ་དབུས་སུ་ཐབས་ཀྱི་སེམས་དཔའ་སྤྱན་རས་གཟིགས། གཡས་སུ་ཤེས་རབ་ཀྱི་སེམས་དཔའ་འཇམ་དབྱངས། གཡོན་དུ་མཐུ་སྟོབས་ཀྱི་སེམས་དཔའ་ཕྱག་ན་རྡོ་རྗེ་རྣམས་སྐུ་མདོག་ཕྱག་མཚན་རྣམས་ཇི་ལྟ་བར་གསལ་འདེབས། གཞན་ཡང་ཡི་དམ་གྱི་ལྷ་གང་ལ་མོས་པ་རྣམས་བསྒོམས། གསུམ་པ་ལ་སྟོན་པ་ཐུབ་པའི་དབང་པོ་ལ། ཕྱོགས་བཅུའི་སངས་རྒྱས་ཀྱིས་བསྐོར་བ་དང་།
བཞི་པ་ལ་ཆོས་དཀོན་མཆོག་ངོ་བོ་རྣམ་བྱང་བདེན་པ། རྣམ་པ་གླེགས་བམ་གྱི་རྣམ་པ་ཅན། རིན་པོ་ཆེའི་དྲྭ་མིག་ན་བཞུགས་པ། ལྔ་པ་ལ་དགེ་འདུན་དཀོན་མཆོག ཐེག་པ་ཆེ་ཆུང་གི་འཕགས་པ་རྣམས་བསྒོམ། དྲུག་པ་ལ། བཀའ་སྲུང་ཆོས་སྐྱོང་བའི་སྲུང་མ་རྣམས་བསམ་མོ། ། ཚུལ་ནི། བླ་མ་དཀོན་མཆོག་ལ་བློ་ལིངས་ཀྱིས་བཀལ། རང་གི་སྐྱབས་འགྲོ་བྱེད་པ་བཞིན་སེམས་ཅན་ཐམས་ཅད་ཀྱིས་བྱེད་པར་མོས་ཏེ།
བླ་མ་དང་སངས་རྒྱས་ལ་འདྲེན་པ། ཆོས་ལ་ལམ། དགེ་འདུན་ལ་ཟླ་གྲོགས་ཞུ་བར་བསམ་ཞིང་བྱ། ངག་ཏུ་ཚིག་ལྷུག་པའི་སྐྱབས་འགྲོ་བཞི་བསྐོར་རམ། དྲུག་བསྐོར་རམ། ཡང་ན། བདག་དང་འགྲོ་བ་ཁམས་གསུམ་ནམ་མཁའ་ཡི། ། ཞེས་སོགས་སྐྱབས་འགྲོ་ཚིགས་བཅད་མ་གང་རུང་ཁ་ཙམ་ཚིག་ཙམ་མིན་པར་བློ་དང་འདྲེ་ངེས་ཅི་ནུས་བྱའོ། ། ཐུན་བསྡུ་བའི་ཚེ་བླ་མ་མཆོག་དང་དཀོན་མཆོག་རིན་པོ་ཆེ། ། སོགས་ནས།
མྱུར་དུ་སངས་རྒྱས་ཐོབ་པར་བྱིན་གྱིས་རློབས། ། ཞེས་པའི་བར་གྱི་གསོལ་བ་བཏབ་པས་སྐྱབས་ཡུལ་རྣམས་འོད་དུ་ཞུ་ནས་རང་གཞན་སེམས་ཅན་ཐམས་ཅད་ལ་ཐིམ་པར་བསམ་ལ། སེམས་ཁོང་གློད་ལ་ཅུང་ཟད་མཉམ་པར་བཞག་གོ ། དེ་ཡང་སེམས་ཉིད་སྐྱེ་བ་མེད་པ་དོན་དམ་པའི་སངས་རྒྱས། རང་བཞིན་སྤྲོས་པ་དང་བྲལ་བ་དོན་དམ་པའི་ཆོས། སེམས་ཉིད་གདོད་མ་ནས་རྟོགས་པའི་ཡེ་ཤེས་ལས་ཕྱིར་མི་ལྡོག་པ་དོན་དམ་པའི་དགེ་འདུན། དེ་ཁྱད་པར་གྱི་དཀོན་མཆོག་གསུམ་ཡིན་གསུང་། ཕན་ཡོན་ནི། སྡོམ་པ་ཐམས་ཅད་སྐྱེ་བའི་རྒྱུ་ཡིན་པ་སོགས་བསམ་གྱིས་མི་ཁྱབ་སྟེ། ཕར་ཕྱིན་ལྔ་བསྟན་པའི་མདོ་ལས་ཀྱང་།
སྐྱབས་སོང་བསོད་ནམས་གཟུགས་ཡོད་ན། ། སྟོང་གསུམ་འདི་ཡང་སྣོད་དུ་ཆུང་། ། ཞེས་གསུངས་པ་ཡིན་ནོ། ། བསླབ་བྱ་ནི། སྐྱབས་གཞན་མི་འཚོལ། ཅི་ལ་ཐུག་ཀྱང་སྐྱབས་གསུམ་མི་སྤངས། སྐྱབས་སུ་སོང་བའི་ཕན་ཡོན་དྲན་པས། ཡང་ཡང་སྐྱབས་འགྲོ་ལ་གོམས་པར་བྱའོ། ། སྒྲ་དོན་དང་དབྱེ་བ་གཞན་དུ་ཤེས་པར་བྱའོ། ། གཉིས་པ་སེམས་བསྐྱེད་ཀྱི་རབ་དབྱེ་གཞན་དུ་ཤེས་པར་བྱ་ཞིང་།
འདིར་སྨོན་འཇུག་གི་གོ་དོན་ནི། སེམས་ཅན་ཐམས་ཅད་ཕ་མར་ཤེས་པའི་བྱམས་བརྩེས་ཀུན་བླངས་ཏེ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་སྙམ་པའི་སེམས་དཔའ་རྒྱུན་ཆགས་ནི་སྨོན་པའི་གོ་དོན་ནོ། ། དེའི་ཆེད་དུ་བདག་གི་ལམ་ཟབ་མོ་ཉམས་སུ་བླང་བར་བགྱིའོ་སྙམ་པའི་སེམས་དཔའ་རྒྱུན་ཆགས་ནི་འཇུག་པའི་གོ་དོན་ནོ། ། འཁྲིད་ཀྱི་སྐབས་སུ་ནི་ཚིག་དེ་དག་གི་བརྒྱ་རྩ་སྟོང་རྩ་ལ་སོགས་པ་སེམས་དང་འགྲེ་ངེས། ངེས་ཤེས་མ་སྐྱེས་པའི་བར་དུ་བྱའོ། ། དུས་རྒྱུན་གྱི་ཐུགས་དམ་ལ་ནི་གསུམ་ཙམ་བརྗོད་དོ། ། དེ་ཉིད་ཚིགས་བཅད་དུ་བརྗོད་ལ། མར་གྱུར་འགྲོ་རྣམས་སྲིད་ལས་བསྒྲལ་བའི་ཕྱིར། ། ཞེས་སོགས་ཤློ་ཀ་གཅིག་ཉིད་ལན་གསུམ་སོགས་བརྗོད་པའོ། །
ཐུན་འཚམས་ཀུན་དུ་སངས་རྒྱས་ཆོས་རྫོགས་མ་ལ་འབད། བླ་མའི་རྟེན་གྱི་དྲུང་དུ་སེམས་བསྐྱེད་བླང་པའི་ཆོ་ག་ནི། ཅི་འབྱོར་པའི་མཆོད་པ་བཤམ་སྟེ། བཟང་པོ་སྤྱོད་པའི་སྨོན་ལམ་ནས་འབྱུང་བ་ལྟར་གྱི་ཡན་ལག་བདུན་པ་བྱས་ནས། དངོས་བཞི་སྤྱོད་འཇུག་ལས་འབྱུང་བའི། ། བྱང་ཆུབ་སྙིང་པོར་མཆིས་ཀྱི་བར། ། སངས་རྒྱས་རྣམས་ལ་སྐྱབས་སུ་མཆི། ། ཆོས་དང་བྱང་ཆུབ་སེམས་དཔའ་ཡི། ། ཚོགས་ལའང་དེ་བཞིན་སྐྱབས་སུ་མཆི། ། ཇི་ལྟར་སྔོན་གྱི་བདེ་གཤེགས་ཀྱིས། །
བྱང་ཆུབ་ཐུགས་ནི་བསྐྱེད་པ་དང་། ། བྱང་ཆུབ་སེམས་དཔའི་བསླབ་པ་ལ། ། དེ་དག་རིམ་གྱིས་གནས་པ་ལྟར། ། བདག་ཀྱང་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་བགྱི་ཞིང་། ། བྱང་ཆུབ་སེམས་དཔའི་བསླབ་པ་ལ། ། རིམ་པ་བཞིན་དུ་བསླབ་པར་བགྱི། ། ཞེས་པ་ལན་གསུམ་བརྗོད་ཅིང་བརྗོད་པ་ཐ་མ་ལ་འཇུག་སེམས་སྐྱེས་པར་བསམ་མོ། ། རྗེས་ཀྱི་ཆོ་ག་ལ། རང་སྤྲོ་བ་བསྐྱེད་ཅིང་སྡོམ་པ་བརྟན་པར་བྱ་བ་ནི།
དེ་ཉིད་ནས་འབྱུང་བའི། དེང་དུས་བདག་ཚེ་འབྲས་སུ་ཡོད། ། མི་ཡི་སྲིད་པའང་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་ད་གྱུར་ཏོ། ། ད་ནི་བདག་གིས་ཅི་ནས་ཀྱང་། ། རིགས་དང་མཐུན་པའི་ལས་བརྩམས་ཏེ། ། སྐྱོན་མེད་བཙུན་པའི་རིགས་འདི་ལ། ། རྙོག་པར་མི་འགྱུར་དེ་ལྟར་བྱ། ། ཞེས་བརྗོད།
གཞན་དགའ་བ་བསྐྱེད་པ་ནི། དེ་ཉིད་ལས། བདག་གི་དེ་རིང་སྐྱོབ་པ་ཐམས་ཅད་ཀྱི། ། སྤྱན་སྔར་འགྲོ་ལ་བདེ་གཤེགས་ཉིད་དང་ནི། ། བར་དུ་བདེ་ལ་མགྲོན་དུ་བོས་ཟིན་གྱིས། ། ལྷ་དང་ལྷ་མིན་ལ་སོགས་དགའ་བར་གྱིས། ། ཞེས་བརྗོད་ཅིང་དེ་དག་གི་དོན་ཡང་བསམ་པར་བྱའོ། ། སེམས་བསྐྱེད་པའི་བསླབ་བྱ་ནི་གསུམ་སྟེ། སེམས་དེ་ཉིད་གཞན་དོན་དུ་བསྐྱེད་བའི་རྒྱུ་མཚན། བློ་ལ་བཞག་ནས་དངོས་དང་བརྒྱུད་པས་ཅི་ནུས་ཀྱི་སེམས་ཅན་ལ་ཕན་འདོགས་པ་དང་།
དེའི་དོན་དུ་རྫོགས་པའི་སངས་རྒྱས་ཐོབ་དགོས་པའི་རྒྱུ་མཚན་བློ་ལ་བཞག་ནས། བྱང་ཆུབ་ཆེན་པོ་ཐོབ་འདོད་ཀྱི་འདུན་པ་དྲག་པོས་རང་ཉིད་ལམ་བསྒྲུབ་པ་ལ་བརྩོན་པ་དང་། གནས་སྐབས་མཐར་ཐུག་གི་ཕན་ཡོན་བློ་ལ་བཞག་ནས་སེམས་དེ་ཉིད་ལ་ཡང་ཡང་གོམས་པར་བྱེད་པའོ། ། དེ་ལ་བླ་མ་གཉན་གྱི་ཞལ་ནས། དེ་ལྟ་བུའི་བསམ་སྦྱོར་འཇུག་པའི་བྱང་ཆུབ་ཀྱི་སེམས་སྔ་དྲོ་ཡོད་ན་སྔ་དྲོ་དང་། གུང་ལ་ཡོད་ན་གུང་། ཕྱི་དྲོ་ཡོད་ན་ཕྱི་དྲོ། རྟག་ཏུ་ཡོད་ན་རྟག་ཏུ་བྱང་ཆུབ་སེམས་དཔའ་དང་སེམས་མ་ཡིན། ཡེ་མེད་ན་རྒྱལ་སྲས་ཀྱི་མིང་མི་ཐོབ་གསུང་ངོ་། ། དེ་ལྟ་བུའི་སྤང་བྱ་སྤོང་བ་དང་།
བསླབ་བྱ་ལ་སློབ་པ་ལ་ཡང་ཐོག་མར་སེམས་ཉིད་འདི་བསྲུང་དགོས་ཤིང་། སེམས་བསྲུང་བ་ལ་ཡང་། དྲན་པ་དང་ཤེས་བཞིན་ལེགས་པར་བསྟེན་དགོས་ཏེ། སྤྱོད་འཇུག་ལས། བསླབ་པ་བསྲུང་བ་འདོད་པ་ཡི། ། རབ་ཏུ་བསྒྲིམས་ནས་སེམས་བསྲུང་སྟེ། ། སེམས་དེ་བསྲུང་བར་མ་བྱས་ན། ། བསླབ་པ་བསྲུང་བར་ཡོང་མི་ནུས། ། ཞེས་དང་། ཡང་།
དགེ་བ་གཞན་ནི་ཉམས་སླ་ཡི། ། སེམས་ནི་ནམ་ཡང་ཉམས་མི་བྱ། ། སེམས་བསྲུང་འདོད་པ་རྣམས་ལ་ནི། ། དྲན་པ་དང་ནི་ཤེས་བཞིན་དག ། ཐམས་ཅད་འབད་པས་བསྲུང་ཤིག་ཅེས། ། བདག་ནི་དེ་ལྟར་ཐལ་མོ་སྦྱོར། ། ཞེས་གསུངས་པས། དྲན་ཤེས་བཞིན་བསྟེན་པ་འདི་ཆོས་ཐམས་ཅད་ཀྱི་ཉམས་ལེན་གྱི་རྩ་བར་གསུངས་པ་ཡིན་ནོ། ། དེ་ལྟར་སྐྱབས་འགྲོ་སེམས་བསྐྱེད་དང་། ཐུན་གང་ཡིན་གྱི་འཇུག་ཏུ་བདག་གིས་འདི་ལྟར་བགྱིས་པའི་དགེ་བའི་རྩ་བ་འདིས་མཚོན་ཏེ།
དུས་གསུམ་དུ་བསགས་པའི་དགེ་བ་རྣམས་ཀྱིས་མཐུ་ནུས་ལ་བརྟེན་ནས། མྱུར་དུ་སངས་རྒྱས་ཀྱི་གོ་འཕང་ཐོབ་པར་ཤོག་ཤིག་སྙམ་པས། དགེ་བ་འདི་ཡིས་སྐྱེ་བོ་ཀུན། ། ཞེས་སོགས་རང་གིས་གང་ཤེས་བསྔོ་བ་སྨོན་ལམ་བྱ་ཞིང་། རྣམ་པ་ཀུན་ཏུ་སེམས་མ་ཡེངས་པའི་དྲན་ཤེས་བསྟེན་ནོ། ། དེ་དག་ནི་གོང་དལ་འབྱོར་རྙེད་དཀའི་དམིགས་རྐང་ནས་བཟུང་སྟེ། དམིགས་རྐང་ཐམས་ཅད་ཀྱི་མགོ་མཇུག་ཏུ་སྦྱར་རོ། ། གཉིས་པ་སྡིག་སྒྲིབ་སྦྱོང་བར་བྱེད་པ་ཡི་གེ་བརྒྱ་པའི་འཁྲིད་ནི། བླ་མ་གཉན་གྱིས་གསུངས་ནས། ཞིང་ཚྭ་སྒོ་ཅན་ལ་ལོ་ཐོག་མི་སྐྱེ་བ་བཞིན་དུ།
རྒྱུད་སྒྲིབ་པ་དང་བཅས་པ་ལ་ཉམས་རྟོགས་མི་སྐྱེ་བས། སྡིག་སྒྲིབ་སྦྱང་བའི་ཕྱིར་ཡི་གེ་བརྒྱ་པ་ལ་འབད་པར་བྱའོ། ། ཞེས་གསུངས་ཏེ། བཤད་པའི་རྣམ་གྲངས་གཞན་དུ་གསལ་ཞིང་། ཉམས་ལེན་དངོས་ནི། སྐྱབས་འགྲོ་སེམས་བསྐྱེད་ཀྱི་རྗེས་དེ་མ་ཐག་རང་གི་སྤྱི་བོར་པདྨ་དང་ཟླ་བའི་གདན་ལ། སྐད་ཅིག་གིས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག ཕྱག་གཉིས་པ་གཡས་རྡོ་རྗེ་ཐུགས་ཁ་དང་། གཡོན་རྡོ་རྗེ་དྲིལ་བུ་དཀུར་བརྟེན་པ། ཞི་ཞིང་སྒེག་པའི་ཉམས་ཅན།
རིན་པོ་ཆེའི་རྒྱན་དང་། དར་གྱི་ན་བཟས་མཛེས་པ། ཞབས་གཡས་ཅུང་ཟད་བརྐྱང་ཞིང་། གཡོན་བསྐུམ་པའི་ཕྱེད་ཀྲུང་གིས་བཞུགས་པ། དེའི་ཐུགས་ཁར་ཟླ་བའི་སྟེང་ཧཱུྃ་དཀར་པོ་དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། ཧཱུྃ་ལས་བདུད་རྩིའི་རྒྱུན་བབས་རྡོ་རྗེ་སེམས་དཔའི་སྐུ་གང་། ཞབས་གཡས་པའི་མཐེ་བོང་གི་ལྟོ་ནས་བདུད་རྩིའི་རྒྱུན་འཛག བདག་གི་སྨིན་མཚམས་ནས་ཞུགས། འཁོར་བ་ཐོག་མ་མེད་པས་བསགས་པའི་སྡིག་སྒྲིབ་ཉེས་ལྟུང་ཐམས་ཅད་དག་པར་བསམ་ལ། ཨོཾ་བཛྲ་ས་ཏྭ་ས་མ་ཡ།
མ་ནུ་པཱ་ལ་ཡ། བཛྲ་ས་ཏྭ་ཏཱེ་ནོ་པ། ཏིཥྛ་ཌིརྡྷོ་མེ་བྷ་ཝ། སུ་ཏོ་ཥྱོ་མེ་བྷཱ་ཝ། ཨ་ནུ་རཀྟོ་མེ་བྷཱ་ཝ། སུ་པོ་ཥྱོ་མེ་བྷཱ་ཝ། སརྦ་སིདྡྷི་མེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟ་ཤྲཱི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོ་བྷ་ག་ཝན་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ།
བཛྲི་བྷཱ་ཝ་མ་ཧཱ་ས་མ་ཡ་ས་ཏྭ་ཨཿ ཞེས་པ་གཙོབོར་བཟླ་ཞིང་། ཐུན་མཇུག་ཏུ། ཨོཾ་བཛྲ་ས་ཏྭ་ཧཱུྃ། ཞེས་ཅི་ནུས་བཟླ། སྔགས་དོན་ཨོཾ་ནི་སྐད་དོད་གཞན་དུ་བསྒྱུར་དུ་མེད་ཀྱང་བཀྲ་ཤིས་པ་ལོགས་པའི་ཡོན་ཏན་དང་ལྡན་པ་ཡིན་པས་སྔགས་ཀྱི་མགོ་འདྲེན་པ་ཡིན་ནོ། ། དེ་ལྟར་ཡང་རྡོ་རྗེ་རྩེ་མོ་ལས། ཨོཾ་ནི་ཇི་ཞིག་ཡིན་པར་བརྗོད། ། མཆོག་དང་ནོར་སྟེར་དཔལ་དང་གཡང་། ། སྐལ་བཟང་རྣམ་པ་དང་ལྡན་ཤིང་། །
དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། ། ཞེས་གསུངས་སོ། ། བཛྲ་སཏྭ་ནི་རྡོ་རྗེ་སེམས་དཔའ། ས་མ་ཡ་ནི་དམ་ཚིག མ་ནུ་ནི་རྗེས་སུ། པཱ་ལ་ནི་སྐྱོང་། དེ་ལྟར་ན་རྡོ་རྗེ་སེམས་དཔའ་དམ་ཚིག་རྗེས་སུ་སྐྱོང་། ། ཞེས་པའོ། ། དེ་ལ་དམ་ཚིག་ནི་སེམས་ཅན་སྒྲོལ་བར་དམ་བཅས་པའོ། །
བཛྲ་ས་ཏྭ་ཏྭེ་ནོ་པ་ནི་རྡོ་རྗེ་སེམས་དཔའ་ཉིད་ཀྱིས། ཏིཥྛ་ནི་གནས་པ། ཌི་ཌྷོ་ནི་བརྟན་པ། མེ་ནི་བདག བྷ་ཝ་ནི་གྱུར་ཅིག་པ་སྟེ། རྡོ་རྗེ་སེམས་དཔའ་ཉིད་ཀྱིས་གནས་པ་བརྟན་པར་གྱུར་ཅིག་པའོ། ། སུ་ཏོ་ཥྱོ་ནི་དགེས་པ་ཤིན་ཏུ། མེ་བྷ་ཝ་ནི་སྔར་ལྟར་ཏེ་བདག་ལ་ཤིན་ཏུ་དགེས་པར་གྱུར་ཅིག་པའོ། ། ཨ་ནུ་ནི་རྗེས་སུ། རཀྟོ་ནི་ཆགས་པ།
མེ་བྷ་ཝ་ནི་སྔར་ལྟར་སྟེ། བདག་ལ་རྗེས་སུ་ཆགས་པར་གྱུར་ཅིག་པའོ། ། སུ་པོ་ཥྱོ་ནི་རྒྱས་པ་ཤིན་ཏུ། མེ་བྷ་ཝ་སྔར་ལྟར་སྟེ། བདག་ལ་ཤིན་ཏུ་རྒྱས་པར་གྱུར་ཅིག་པའོ། ། སརྦ་ཐམས་ཅད། སིདྡྷི་དངོས་གྲུབ། མེ་བདག་ལ། པྲ་རབ་ཏུ། ཡཉྩ་སྩོལ་ཏེ།
དངོས་གྲུབ་ཐབས་ཅད་བདག་ལ་རབ་ཏུ་སྩོལ་ཞེས་པའོ། ། སརྦ་སྔར་ལྟར། ཀརྨ་ལས། སུ་རྩ་ཡང་། མེ་བདག ཙིཏྟ་སེམས། ཤྲི་ཡཾ་བདེ་ལེགས། ཀུ་རུ་མཛོད། ལས་ཐམས་ཅད་ཡང་བདག་གི་སེམས་བདེ་གཤེགས་སུ་མཛོད། ཅེས་པའོ། །
ཧཱུྃ་ནི་ཐུགས་ཀྱི་ས་བོན་རྡོར་སེམས་ཀྱི་ངོ་བོ། ཧ་བཞི་ཧོ་དང་ལྔ་ནི་ཡེ་ཤེས་ལྔ་མཚོན་བྱེད་དང་། བྷ་ག་ཝན་བཅོམ་ལྡན་འདས། སརྦ་ཐམས་ཅད། ཏ་ཐཱ་དེ་བཞིན། ག་ཏ་གཤེགས་པ། བཛྲི་སྔར་ལྟར་སྟེ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་ཞེས་པའོ། ། མཱ་མེ་བདག མུཉྩ་གྲོལ་བ།
བཛྲི་རྡོ་རྗེ། བྷ་ཝ་ནི་སྔར་ལྟར་སྟེ། ང་གྲོལ་བའི་རྡོ་རྗེ་གྱུར་ཅིག་པའོ། ། མ་ཧཱ་ཆེན་པོ། ས་མ་ཡ་སཏྭ་སྔར་ལྟར་སྟེ། དམ་ཚིག་སེམས་དཔའ་ཆེན་པོ་ཞེས་བོད་པའོ། ། ཨ་ནི་ཡུལ་གྱི་ངོ་བོ་སྟེ། སྔར་གྱི་ཧཱུྃ་དང་སྦྲེལ་པས་ཐབས་ཤེས་ཟུང་འཇུག་མཚོན་པའོ། ། ཡང་ན་ཨ་ནི་མ་སྐྱེས་པའི་དོན་ཏེ། སྡིག་སྒྲིབ་སྐྱེ་མེད་དོ། །
འདི་ནི་དེ་ཉིད་འདུས་པའི་རྒྱུད་ནས་བཤད་པའི་ཡི་གེ་བརྒྱ་པའོ། ། སྔགས་ཕྱི་མའི་དོན་ནི། རྡོ་རྗེ་སེམས་དཔའ་བདག་ཟུང་ཞེས་པའམ། ཡང་ན་རྡོ་རྗེ་སེམས་དཔའ་བདག་མ་བཏང་ཞིག ཅེས་པ་འབྱུང་གསུངས། སྔགས་རིང་ཐུང་གཉིས་ཀའི་གནད་ནི་གསོལ་བ་འདེབས་པའི་ཚུལ་ཅན་དུ་ཡོད་དོ། ། གྲངས་ནི་ཉུང་མཐའ་ཉི་ཤུ་རྩ་གཅིག་ནས་མང་མཐའ་ཚད་མེད་དོ། ། མཇུག་བཤགས་སྡོམ་ལ། རྟེན་གྱི་སྟོབས་ནི་རྡོ་རྗེ་སེམས་དཔའ། སྔར་བྱས་ཀྱི་ལས་རྣམས་འགྱོད་སེམས་དྲག་པོས་བཤགས་པ་རྣམ་པར་བསུན་འབྱིན་པའི་སྟོབས།
ཕྱིན་ཆད་སྲོག་ལ་བབ་ཀྱང་མི་བགྱིད་སྙམ་པ་གཉེན་པོ་ཀུན་ཏུ་སྤྱོད་པའི་སྟོབས། དེ་ལྟར་བྱས་པས་སྡིག་པ་འདག་ངེས་སྙམ་པ་ནི་སོར་ཆུད་པའི་སྟོབས་ཏེ། དོན་དེ་རྣམས་ཡིད་ལ་དྲན་བཞིན་པས། ཕྱག་འཚལ་བསྟོད་དེ་ཕྱག་འཚལ་འདུད། ། ཕྱག་འཚལ་འདུད་དེ་ཕྱག་འཚལ་བསྟོད། ། གུས་པས་སྐུ་ལ་བདག་གསོལ་འདེབས། ། རྡོ་རྗེ་སེམས་དཔའ་བདག་གྲུབ་མཛོད། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབས་ཏུ་གསོལ། ཞེས་གསོལ་བ་བཏབ་པས།
རྡོ་རྗེ་སེམས་དཔའ་འོད་དུ་ཞུ་ནས་རང་ལ་ཐིམ་པས་རང་གི་ལུས་ངག་ཡིད་གསུམ་དང་། རྡོ་རྗེ་སེམས་དཔའི་སྐུ་གསུང་ཐུགས་དབྱེར་མེད་དུ་གྱུར་པར་བསམ་མོ། ། དེ་དག་ནི་འཁྲིད་ཡིག་ཕལ་ཆེ་བ་ནས་འབྱུང་བ་ལྟར་ཡིན་ལ། བདེ་ཀྱེ་ལ་སོགས་པའི་རྣལ་འབྱོར་བླ་མེད་ལ་འདྲིས་པ་དག་གིས། ཧེ་རུ་ཀའི་ཡིག་བརྒྱ་བདེ་ཀྱེ་ལྟར་བྱ་སྟེ། ཆོས་རྗེ་བླ་མས་དེ་བཞིན་བཤད་དོ། ། འདི་ལ་བརྟེན་ནས་སྡིག་པ་དག་པའི་རྟགས་རྨི་ལམ་དུ་ལུས་ལས་རྣག་ཁྲག་འཛག་པ་དང་། འཁྲུས་པ་དང་། སྐྱུག་པ་ལ་སོགས་པ་རྨི་བ་དང་། དངོས་སུ་ལུས་ཡང་བ་དང་།
ཁམས་བདེ་བ་དང་། གཉིད་ཆུང་བ་དང་། རིག་པ་དྭང་བ་ལ་སོགས་པ་འབྱུང་བར་འགྱུར་བས། དེ་དག་མ་བྱུང་གི་བར་དུ་བྱའོ། ། དོན་འདི་ལ་དགོངས་ནས། དེ་ཉིད་འདུས་པར་ཡི་གེ་བརྒྱ་པ་གསུངས་པའི་མཇུག་དེ་མ་ཐག་ཏུ། འདིས་ནི་མཚམས་མེད་པ་ལྔ་བྱས་པ་དང་། དེ་བཞིན་གཤེགས་པ་ཐམས་ཅད་བསླུས་པ་དང་། དམ་པའི་ཆོས་ལ་སྨོད་པ་དང་། ཉེས་པ་ཐམས་ཅད་བྱས་པ་དང་།
དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་བསྒྲུབ་པ་པོ་རྡོ་རྗེ་སེམས་དཔའ་བརྟན་པར་གྱུར་པས། ཚེ་འདི་ཉིད་ལ་ཇི་ལྟར་འདོད་པའི་དངོས་གྲུབ་ཐམས་ཅད་དམ། དངོས་གྲུབ་དམ་པའམ། རྡོ་རྗེ་སེམས་དཔའི་དངོས་གྲུབ་བམ་དེ་བཞིན་གཤེགས་པའི་དངོས་གྲུབ་ཀྱི་བར་དུ་འཐོབ་བོ་ཞེས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་སེམས་དཔས་གསུང་སོ། ། ཞེས་གསུང་པ་ལགས།། ༈ །གསུམ་པ་ཚོགས་རྫོགས་པར་བྱེད་པ་མཎྜལ་གྱི་འཁྲིད་ནི། གསང་བ་འདུས་པའི་རྒྱུད་པས། ཞིང་འདི་རིན་ཆེན་བདུན་རྣམས་ཀྱིས། ། མཁས་པ་དག་གིས་ཡོངས་བསྐངས་ཏེ། །
དངོས་གྲུབ་འདོད་པས་དངོས་གྲུབ་ཕྱིར། ། ཤེས་རབ་ཅན་གྱིས་ཉིན་བཞིན་དབུལ། ། ཞེས་གསུངས་པས་འདི་ལ་གང་ལ་འབུལ་བའི་ཡུལ་གསལ་བཏབ་པ་དང་། ཇི་ལྟར་འབུལ་བའི་ཚུལ་གཉིས། དང་པོ་ནི། རང་གི་མདུན་གྱི་ནམ་མཁའ་རིན་པོ་ཆེའི་ཁྲི་ཡངས་ཤིང་རྒྱ་ཆེ་བ། བཀོད་པ་ཕུན་གསུམ་ཚོགས་པའི་སྟེང་དུ། པདྨ་དང་ཟླ་བའི་གདན་ལ། སྐད་ཅིག་གིས་དྲིན་ཅན་རྩ་བའི་བླ་མ་དམ་པ་རྡོ་རྗེ་འཆང་ཆེན་པོ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། རྡོ་རྗེ་དང་དྲིལ་བུ་ཐུགས་ཁར་བསྣོལ་ནས་འཛིན་པ།
ཞབས་རྡོ་རྗེ་དཀྱིལ་ཀྲུང་གིས་བཞུགས་པ། རིན་པོ་ཆེའི་རྒྱན་དཔག་ཏུ་མེད་པས་བརྒྱན་པ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཧཱུྃ་ལས་འོད་འཕྲོས། སྐྱབས་ཡུལ་རྣམས་དང་། བརྒྱུད་པའི་བླ་མ་རྣམས་སྤྱན་དྲངས། རྩ་བའི་བླ་མའི་མཐའ་སྐོར་དུ་བཞུགས། ཡང་འོད་འཕྲོས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་།
དཀོན་མཆོག་གསུམ་ཐམས་ཅད་སྤྱན་དྲངས། གཉིས་སུ་མེད་པར་ཐིམ། བླ་མ་དེ་དཀོན་མཆོག་གསུམ་ཀུན་འདུས་སུ་བསམ་ལ། གང་གི་དྲིན་གྱི་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་འཆང་ཞབས་པད་ལ་འདུད། ། ཅེས་པས་བསྟོད། ཡང་ན། དུས་གསུམ་སངས་རྒྱས་ཐམས་ཅད་ཀྱི་བདག་ཉིད།
བླ་མ་དམ་པས་བདག་གི་རྒྱུད་བྱིན་གྱི་བརླབས་ཏུ་གསོལ། བསྡུ་ན་དེ་ཙམ་གྱིས་ཀྱང་ཆོག་ལ། སྤྲོ་ན་རྒྱུད་འདེབས་དང་། མཆོད་ཡོན་ལ་སོགས་པའི་ཉེར་མཆོད། རྒྱལ་སྲིད་སྣ་བདུན། འདོད་ཡོན་ལྔའི་མཆོད་པ་རྣམས་སྤྱི་འགྲོ་ལྟར་དབུལ་བར་བྱ་ཞིང་། དེ་ནས་འབྲུ་གཙང་མ་དང་མཎྜལ་འདུས་བྱས་ལ། མཎྜལ་ཚོམ་བུ་བདུན་མ་གཙོ་བོར་འབུལ་སྐབས་སྐབས་སུ་སོ་བདུན་མ་ཡང་འབུལ་ཞིང་གསོལ་བ་གདབ། ཐུན་བསྡུ་བའི་ཚེ། ཨོཾ་ཨཱཿ་ཧཱུྃ་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས།
བདག་ལ་སྐུ་གསུང་ཐུགས་ཀྱི་དངོས་གྲུབ་བསྩལ་དུ་གསོལ། ཞེས་གསོལ་བ་གདབ། དེའི་ཚེ་ཨོཾ་ཞེས་པའི་ཚེ། བླ་མའི་དཔྲལ་བའི་ཨོཾ་དཀར་པོ་ལས་འོད་དཀར་པོ་བྱུང་། བདག་གི་ལུས་ཀྱི་དཔྲལ་བར་ཐིམ་པས་ལུས་ཀྱི་དྲི་མ་དག བླ་མའི་སྐུའི་བྱིན་བརླབས་ཞུགས། ཨཱཿཞེས་པའི་ཚེ་མགྲིན་པའི་ཨཱཿདམར་པོ་ལས་འོད་དམར་པོ་བྱུང་། བདག་གི་མགྲིན་པར་ཞུགས། ངག་གི་དྲི་མ་དག གསུང་གི་བྱིན་བརླབས་ཞུགས།
ཧཱུྃ་ཞེས་པའི་ཚེ། ཐུགས་ཀའི་ཧཱུྃ་སྔོན་པོ་ལས་འོད་སྔོན་པོ་བྱུང་། བདག་གི་སྙིང་ཁར་ཐིམ། ཡིད་ཀྱི་དྲི་མ་དག ཐུགས་ཀྱི་བྱིན་བརླབས་ཞུགས་པར་བསམ། དེ་ལྟར་འོད་དཀར་དམར་མཐིང་གསུམ་གྱིས་ལུས་ཀྱི་ནང་ཐམས་ཅད་གང་། སྡིག་སྒྲིབ་ཐམས་ཅད་དག སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་བརླབས་ཞུགས་པར་བསམ། དེ་ནས་བླ་མ་ལ་རེ་དོགས་འགོག་པའི་གསོལ་བ་བཏབ་པས་བླ་མ་དགེས་ཏེ། འོད་དུ་ཞུ་ནས་རང་ལ་ཐིམ་པས།
བླ་མའི་སྐུ་གསུང་ཐུགས་དང་། རང་གི་ལུས་ངག་ཡིད་གསུམ་དབྱེར་མེད་དུ་བསམ་ལ། རང་གི་སེམས་གསལ་སྟོང་གི་ངོ་བོ་ལ། འདས་པའི་རྗེས་མི་གཅོད། མ་འོངས་པའི་སྔོན་མི་བསུ། ད་ལྟར་བའི་ཤེས་པ་བཟོ་བཅོས་མི་བྱ་བར། བྱ་བབ་ལ་བཞག དེ་ཡང་ཅུང་ཟད་སྒྲིམ། དེ་ནས་བློད་ལ། རང་བབས་སུ་བཞག
གསལ་ན་འཕྲོ་བཅད། མི་གསལ་ན་འཕྲོ་བཅད། དུག་དབྱུང་། ཡང་ལན་ཅིག་བསྒོམ་པ་ལ། ལྟ་བ་བསྐྱང་ངོ་། མཎྜལ་གྱི་ཕན་ཡོན་ནི། བའི་ལྕི་བ་ཆུར་བཅས་སྦྱིན་པ་སྟེ། ། ལེགས་པར་ཉུགས་པར་བྱེད་པ་ཚུལ་ཁྲིམས་སོ། ། སྲིད་དང་གྲོག་སྦུར་བསལ་བ་བཟོད་པ་ཡིན། ། བྱ་བ་ལ་ནི་ཉེར་ཞུགས་བརྩོན་འགྲུས་ཏེ། །
དེ་ལ་སྐད་ཅིག་སེམས་ནི་མི་མཐོང་བ། ། བསམ་གཏན་ཤེས་རབ་རི་མོ་གསལ་བ་ཡི། ། ཐུབ་པའི་མཎྜལ་བྱས་པ་ཡིས། ། ཕ་རོལ་ཕྱིན་པ་འདི་དྲུག་ཐོབ། ། ཅེས་གསུངས་པ་ལྟར་རོ། ། བཞི་པ་བྱིན་རླབས་མྱུར་དུ་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་ནི། ཚེ་འདིའི་བདེ་སྐྱིད་དང་མཆོག་ཐུན་མོང་གི་དངོས་གྲུབ་འགྲུབ་དགོས་པས། རྒྱུད་ལ་བྱིན་རླབས་འཇུག་ཅིང་། ཞུགས་པ་མི་ཉམས་ཤིང་འཕེལ་བར་བྱེད་པ་ལ། བླ་མ་ལ་མོས་གུས་བྱེད་དགོས་ལ།
དེ་ཡང་མོས་གུས་ཆེ་ན་བྱིན་རླབས་ཆེ། འབྲིང་ན་འབྲིང་། ཐ་མ་ལ་ཐ་མ་ལས་མི་འབྱུང་བས། སངས་རྒྱས་ཀྱིས་འདུ་ཤེས་བསྐྱེད་ན་སངས་རྒྱས་ཀྱི་བྱིན་རླབས་འབྱུང་བས་ན་གསོལ་བ་འདེབས་ཡུལ་གྱི་བླ་མ་ནི་རང་གི་མཐོང་ཚུལ་ཇི་ལྟར་མཐོང་ཡང་སངས་རྒྱས་དང་དབྱེར་མེད་དུ་ཐག་བཅད་དགོས་ཏེ། བ་ཚྭ་ཆུ་ཀླུང་གི་མདོ་དང་། ཨ་ཏི་བཀོད་པའི་རྒྱུད་ལས། ལྔ་བརྒྱ་ཐ་མར་གྱུར་པའི་ཚེ། ། ང་ཉིད་སློབ་དཔོན་གཟུགས་ཀྱིས་གནས། ། ང་ཡིན་སྙམ་དུ་ཡིད་བྱོས་ལ། ། དེ་ཚེ་དེ་ལ་གུས་པ་བསྐྱེད། །
ཅེས་སོགས་མདོ་རྒྱུད་བསྟན་བཅོས་ཐམས་ཅད་ནས་བསམ་གྱིས་མི་ཁྱབ་པ་གསུངས་སོ། ། བསྒོམ་ཚུལ་གྱི་རིམ་པ་ནི། མདུན་གྱི་ནམ་མཁར་སོགས་ནས། ལྟ་བ་བསྐྱང་བའི་བར་མཎྜལ་དང་མཆོད་པ་རྣམས་བཞག་ནས་གོང་ལྟར་ཉམས་སུ་བླང་ངོ་། ། མཎྜལ་དང་བླ་མའི་རྣལ་འབྱོར་འདི་དག་ཉམས་སུ་བླང་བ་ལ་བརྟེན་ནས། སྔར་མེད་པའི་མོས་གུས་སྐྱེ་བ་སོགས་དང་། རྨི་ལམ་དུ་ཁྲི་མཐོན་པོ་འདུག་པ་སོགས་རྟགས་མ་ཐོན་གྱི་བར་དུ་འབད་དོ། ། སྔོན་འགྲོ་འདི་དག་རྒྱུད་ལ་མ་སྐྱེས་ན། ཆུ་ལུད་དྲོད་གཤེར་སོགས་དང་བྲལ་བའི་ཞིང་ལ་ས་བོན་བཏབ་པ་དང་འདྲའོ།། ༈ །གཉིས་པ་དངོས་གཞི་ལ།
བསྐྱེད་རིམ། རྫོགས་རིམ། ཟུང་འབྲེལ་ཕྱག་རྒྱ་ཆེན་པོ་བསྒོམ་པའོ། ། དེ་དག་གི་རྣམ་བཞག་བླ་མེད་སྤྱི་ལྟར་ངེས་པར་བྱ་ཞིང་། ཉམས་ལེན་གྱི་རིམ་པ་ལ། ལས་དང་པོ་པས་མངོན་བྱང་ལྔ་ལ་རྟེན་པའི་བསྐྱེད་རིམ་རྒྱས་པ་དང་། སེམས་ཅུང་ཟད་བརྟན་པས་དཀྲོང་སྐྱེད་སོགས་ཀྱང་རུང་ངོ་། ། འདིའི་མངོན་བྱང་གཞན་དང་ཅུང་ཟད་མི་འདྲ་སྟེ། དེ་ཡང་འདི་ལྟར་སྭ་བྷཱ་ཝའི་སྔགས་བརྗོད་དེ། རང་ཉིད་པདྨའི་སྡོང་པོའི་སྟེང་ན་གནས་པའི་རང་གི་སྙིང་ཁོང་སྟོང་དུ་བསྒོམ་པ་ནི་མངོན་བྱང་དང་པོ་སྟོང་པ་ཉིད་ལས་བྱང་ཆུབ་པའོ། །
དེའི་ངང་ལས་པདྨ་འདབ་བརྒྱད་དང་། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་བསྒོམ་པ་ནི། གཉིས་པ་གདན་པད་ཟླ་ལས་བྱུང་བའོ། ། ཟླ་བའི་སྟེང་དུ་ཧྲཱིཿབསྒོམ་པ་ནི། གསུམ་པ་གསུང་ཡིག་འབྲུ་ལས་བྱང་ཆུབ་པའོ། ། ཧྲཱིཿལས་འོད་འཕྲོས་ཏེ། རང་གི་ལུས་ཀྱི་ནང་ཐམས་ཅད་ཁེངས་པས། ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དག་སྔོན་གྱི་ལས་ཀྱི་རྣམ་སྨིན་ལས་གྲུབ་པའི་ཤ་ཁྲག་རུས་པ་ལ་སོགས་པ་མ་དག་པའི་ལུས་ཀྱི་ཕུང་པོ་དེ་དག་འོད་ཀྱི་གོང་བུར་གྱུར། དེ་ཞུ་བ་ལས་བྱུང་བའི་པདྨ་འདབ་མ་བརྒྱད་པ་འོད་ཀྱི་རང་བཞིན་ཅན་དུ་གྱུར་པར་བསྒོམ་པ་ནི་ཐུགས་ཕྱག་མཚན་ལས་བྱང་ཆུབ་པའོ། ། པད་ཟླ་ཕྱག་མཚན་ཐམས་ཅད་འོད་ཀྱི་གོང་བུར་གྱུར།
ཡོངས་སུ་གྱུར་པ་ལས་རང་ཉིད་ཡི་དམ་ཐུགས་རྗེ་ཆེན་པོ། སྐུ་མདོག་སྟོན་ཀའི་ཟླ་བ་ལྟར་དཀར་བ། ཞལ་འཛུམ་བག་དང་ལྡན་པ་དབུ་སྐྲ་ཕྱེད་ཐོར་ཅོག་ཏུ་བྱས་ཤིང་། ཕྱེད་སིལ་བུར་འཕྱང་བ། ཕྱག་བཞིའི་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་ཀྱི་གཉིས་པ་ཤེལ་ཕྲེང་། གཡོན་གྱི་གཉིས་པ་ན་པདྨ་དཀར་པོ། སྙན་གྱི་ཐད་ཀར་ཁ་བྱེ་བ་བསྣམས་པ། རིན་པོ་ཆེའི་དབུ་རྒྱན། མགུལ་རྒྱན།
དཔུང་རྒྱན། ཕྱག་གདུབ། ཞབས་གདུབ། སེ་མོ་དོ། སྐ་རགས་ལ་སོགས་པ། རིན་པོ་ཆེའི་རྒྱན་སྣ་ཚོགས་ཀྱི་བརྒྱན་པ། དར་དཀར་པོའི་སྟོད་གཡོགས་དང་། དར་སྣ་ཚོགས་ཀྱིས་ཤམ་ཐབས་ཅན། རྡོ་རྗེ་དཀྱིལ་ཀྲུང་དུ་བཞུགས་པ། རི་དྭགས་ཀྲིཥྞ་ས་རིའི་རྒྱབ་ཡོལ་ཅན།
སྣང་ལ་རང་བཞིན་མེད་པའི་སྐུར་བསྒོམ་པ་ནི། སྐུ་ཡོངས་སུ་རྫོགས་པ་ལས་བྱང་ཆུབ་པའོ། ། དེ་ནས་རང་གི་ཐུགས་ཁའི་པད་ཟླའི་སྟེང་དུ་ཡི་གེ་ཧཱིཿདཀར་པོ་གཅིག་བསྒོམ་སྟེ། དེ་ལས་འོད་འཕྲོས་ཕྱི་སྣོད་ཀྱི་འཇིག་རྟེན་ཐམས་ཅད་ལ་ཕོག་པས། མ་དག་པའི་དྲི་མ་ཐམས་ཅད་བཀྲུས་འོད་དུ་ཞུ། དེ་ཡོངས་སུ་གྱུར་པ་ལས། རིན་པོ་ཆེ་སྣ་བདུན་ལས་གྲུབ་པའི་གཞལ་ཡས་ཁང་གྲུབ་བཞི་སྒོ་བཞི། རྟ་བབས་དང་བཅས་པ། ཕྱི་ནས་བལྟས་ན་ནང་གསལ་བ། ནང་ནས་བལྟས་ན་ཕྱི་གསལ་བ།
རྐང་པ་སྟེགས་ན་སྤར་བྱེད་པ། མནན་ན་ནེམ་བྱེད་པ། དེ་ལྟ་བུར་གྱུར་པར་བསྒོམ་སྟེ། དེ་བླ་མ་གཉན་གྱི་ཞལ་ནས་འོ་སྐོལ་གསང་སྔགས་པའི་ལུགས་ཀྱིས། གནས་གང་དུ་འདུག་ཀྱང་གཞལ་ཡས་ཁང་བྱ་བ་ཡིན་ཏེ། འདི་ལྟ་བུའི་ཏིང་ངེ་འཛིན་ལ་གནས་ན། འདུག་པ་ས་ཕུག་བྲག་ཕུག་ལ་སོགས་པར་འདུག་ཀྱང་། གཞལ་ཡས་ཁང་དུ་བསྒོམས་པས་ནམ་ཞིག་སངས་རྒྱས་ནས་ཞིང་ཁམས་རྣམ་པར་དག་པའི་རྒྱུ་ཡིན་གསུང་། ཡང་འོད་འཕྲོས་རང་གི་ལུས་ཀྱི་ཕྱི་ནང་གི་སྲིན་བུ་ནས་བརྩམས་ཏེ་བཅུད་ཀྱི་སེམས་ཅན་ཐམས་ཅད་ལ་ཕོག་པས་སྡིག་སྒྲིབ་ཐམས་ཅད་དག་ནས། ཐ་ན་ལུས་ཀྱི་བ་སྤུའི་བུ་གར་ཐམས་ཅད་ཀྱང་ཐུགས་ཆེན་པོའི་སྐུར་གྱུར་པར་བསྒོམ་མོ། །
དེ་ལ་བླ་མ་གཉན་གྱི་ཞལ་ནས། གསང་སྔགས་པའི་ལུགས་ལ། གྲོགས་སུ་དང་འགྲོགས་ཡང་ཡི་དམ་ལྷ་ཞེས་པ་ཡིན་ཏེ། འདི་ལྟ་བུའི་རྣལ་འབྱོར་ལ་གནས་ནས། ཐ་ན་དུད་འགྲོ་དང་འགྲོགས་ཀྱང་ཡི་དམ་ལྷར་བསྒོམས་པས། ནམ་ཞིག་སངས་རྒྱས་ནས་འཁོར་ཡོངས་སུ་དག་པའི་རྒྱུ་ཡིན་གསུང་། ཡང་ཧྲཱིཿལས་འོད་འཕྲོས། ཡི་དམ་གྱི་ལྷ་དཔག་ཏུ་མེད་པ་སྤྱན་དྲངས། ཛཱ་ཧཱུྃ་བཾ་ཧོཿ ཞེས་བརྗོད་པས་རྡོ་ཚན་ལ་ཁ་བ་འབབ་པ་བཞིན་རང་ལ་གཉིས་སུ་མེད་པར་ཐིམ་པས་ཐམས་ཅད་ཀྱང་མ་འདྲེས་པར་ཏིལ་གྱི་གང་བུ་བཞིན་གནས་པར་བསམ་པ་ནི།
རང་ཡི་དམ་ཀུན་འདུས་པའི་བདག་ཉིད་དུ་བསམ། དེ་ལ་གཉན་གྱི་ཞལ་ནས། ཚེ་འདི་ལ་གྲུབ་པ་ཐོབ་པར་བྱེད་པ་ལ་འདི་ལྟ་བུའི་བློ་སྟོབས་གཅིག་དགོས་པ་ཡིན་ཏེ། ཡི་དམ་གྱི་ལྷ་གཅིག་ལ་ཡི་དམ་ཐམས་ཅད་འདུས་པར་བསྒོམས་པས། ཡི་དམ་གྱི་ལྷ་ཐམས་ཅད་ཀྱི་ཞལ་མྱུར་དུ་མཐོང་ཞིང་། དངོས་གྲུབ་འབྱུང་བ་ཡིན་གྱི། འགའ་ཞིག་ལྷ་ཡང་བསྒོམས་ཡང་བཤིག་མང་པོ་བྱེད་པར་འདུག་སྟེ། དེ་ལ་ཞལ་མཐོང་དུས་ཡང་མི་ཡོང་ལ། དངོས་གྲུབ་ཡང་མི་འབྱུང་སྟེ། ཡི་དམ་གྱི་ལྷ་ལ་འདོར་ལེན་དུ་སོང་བ་ཡིན་གསུངས།
ཁོང་རང་སྐུ་གཤེགས་ཁར་ཡི་དམ་གྱི་ལྷ་མང་པོའི་ཞལ་གཟིགས་སྐད། ཡང་ཧྲཱིཿལས་འོད་འཕྲོས་རང་གི་ཚངས་བུག་ནས་ཐོན་ཏེ། རྩ་བའི་བླ་མ་གང་བཞུགས་ནས་སྤྱན་དྲངས། སྐུ་འདས་ནས་མི་བཞུགས་ན་འོག་མིན་ནས་སྤྱན་དྲངས། མདུན་གྱི་ནམ་མཁར་བཞུགས་ཏེ། བུམ་པའི་ཆུས་རང་ལ་དབང་བསྐུར། ཆུ་རྒྱུན་གྱིས་ལུས་ཐམས་ཅད་གང་། སྡིག་སྒྲིབ་ཐམས་ཅད་དག ཆུ་ལྷག་མ་ཡར་ལུད་པ་ལས་སྤྱི་བོའི་གཙུག་ཏུ་ཉི་ཟླ་པདྨ་དང་དར་གྱི་ལྷབ་ཀླུབ་གྱི་གདན་གྱི་སྟེང་དུ། རྩ་བའི་བླ་མ་ཉིད་རིགས་ཀྱི་བདག་པོ་འོད་དཔག་མེད་བྱམས་པ་ཁྱིལ་བཞུགས་ཀྱིས་བཞུགས་པར་བསམ།
དེ་ནས་བླ་མའི་ཐུགས་ཁ་དང་། རང་གི་སྙིང་གའི་ཧྲཱིཿལས་འོད་འཕྲོས་པས་བརྒྱུད་པའི་བླ་མ་རྣམས་དང་། རང་ལ་ཆོས་འབྲེལ་ཡོད་ཚད་ཀྱི་བླ་མ་རྣམས་སྤྱན་དྲངས་ཏེ་རྩ་བའི་བླ་མ་ལ་གཉིས་སུ་མེད་པར་བསྟིམ་པས། བླ་མ་ཀུན་འདུས་སུ་བསམ། འདི་ལ་ཆོས་རྗེ་ཀུན་སྤངས་ཀྱི་ཞལ་ནས། རེས་འགའ་རང་གང་མི་མོས་པ་དེ་སྤྱི་བོར་བསྒོམ་ལ། དེ་ལ་མོས་པའི་བླ་མ་ཐམས་ཅད་བསྟིམ། རེས་འགའ་གང་མོས་པ་དེ་སྤྱི་བོར་བསྒོམས་ལ། མི་མོས་པ་ཐམས་ཅད་བསྟིམ་ལ། བླ་མ་ཐམས་ཅད་ལ་མཉམ་ཉིད་དུ་མོས་གུས་བྱའོ་གསུངས།
གཉན་གྱི་ཞལ་ནས། ཚེ་འདི་ལ་གྲུབ་པ་ཐོབ་པ་ལ། འདི་ལྟ་བུའི་བློ་སྟོབས་གཅིག་དགོས་ཏེ། བླ་མ་གཅིག་ལ་བླ་མ་ཐམས་ཅད་འདུས་པར་བསྒོམས་ནས་མོས་གུས་བྱས་པས་བྱིན་རླབས་མྱུར་དུ་འབྱུང་བ་ཡིན་གྱི། འགའ་ཞིག་གིས་བླ་མ་ཡང་བསྒོམ་ཡང་བཤིག་མང་པོ་བྱེད་པ་འདུག་སྟེ། བླ་མ་ལ་འདོར་ལེན་བྱེད་པ་ལ་བྱིན་རླབས་མི་འབྱུང་གསུངས། དེ་ནས་རང་གི་སྙིང་ཁར་པད་ཟླའི་སྟེང་དུ་ཧྲཱིཿདཀར་པོ་ལ་ཡི་གེ་དྲུག་གིས་བསྐོར་བ་ལ་ཀློག་པའི་ཚུལ་དུ་བསམ་ལ་སྔགས་བཟླས་པའོ། ། དེ་ཡང་རང་རྐྱང་པར་མ་ཟད། སྤྱི་བོའི་བླ་མ་ཀུན་འདུས་པ་དང་། ཡི་དམ་ཀུན་འདུས་དང་།
མཁའ་མཉམ་སེམས་ཅན་ལྷར་བསྒོམ་པ་དང་། ཐ་ན་ལུས་ཀྱི་སྲིན་བུ་ལྷར་བསྒོམ་པ་ཡན་ཆད་ཀྱིས་བཟླས་པའི་གྲོགས་བྱེད་པར་བསམ་ལ་བཟླའོ། ། དེའང་བརྗོད་པ་དངོས་སྙིང་ཁའི་ཧྲཱིཿལ་མ་ཎིའི་བསྐོར་བར་བྱེད། གཉིས་པས་གསལ་བཏབ། གསུམ་པ་ཕན་ཆོད་ཀྱིས་སྒྲ་གྲགས་སྟོང་རང་བཞིན་མེད་པར་བསམ་ལ་བཟླས་སོ། ། དེ་ལ་གཉན་གྱི་ཞལ་ནས། ད་ལྟ་ཕལ་ཆེར་སྔགས་རྡོག་པོ་གཅིག་བགྲང་ཕྲེང་བ་རྡོག་པོ་གཅིག་བསྐྱུར་ནས་བཟླས་པ་བྱེད་དེ། དེ་ལྟ་བུས་བསྙེན་པ་འཁྱོལ་དུས་མི་ཡོང་། ཚེ་གཅིག་ལ་སངས་རྒྱས་ཐོབ་པར་བྱེད་པ་ལ། འདི་ལྟའི་བཟླས་པ་བྱེད་པ་ནི།
དཔག་ཏུ་མེད་པའི་ཚད་མེད་པར་འགྱུར་བའི་བཟླས་པ་ཡིན་གསུངས། ཁོང་རང་ཕྲེང་བ་ཧབ་ཀྱུར་མཛད་ཅིང་། འདི་ལྟ་བུའི་སྟེང་ནས་ཐུགས་དམ་མཛད་ལགས་སྐད། ཀུན་སྤངས་ཆོས་རྗེའི་ཞལ་ནས་ཀྱང་། སེམས་ཀྱིས་ཟིན་པར་གྱུར་ན་འདི་ལྟ་བུ་བགྲང་བ་ལའང་ཕན་ཡོན་དཔག་ཏུ་མེད་པ་འབྱུང་གསུང་ངོ་། ། གཉིས་པ་གོམས་པས་སྐད་ཅིག་དྲན་རྫོགས་སུ་བསྒོམ་པ་ནི། དེ་ལྟ་བུའི་བསྐྱེད་རིམ་ལ་བརྟན་པ་ཐོབ་ནས། སྐད་ཅིག་ལ་མངོན་བྱང་ལྔས་ལྷ་གསལ་གདབ་པ་ནས་བརྩམས་ཏེ། བཟླས་པའི་བར་དུ་ཡིད་མ་ཡེངས་པར་རྩེ་གཅིག་པའི་རྣལ་འབྱོར་ཉམས་སུ་ལེན་པའོ། ། དེ་ཡང་གོང་གི་མངོན་བྱང་གི་དོན་དེ་རྣམས་ཡིད་ཀྱིས་བསམས་ནས་ངག་འདོན།
ཆོས་དབྱིངས་མཐའ་བྲལ་ཆེན་པོའི་ངང་ཉིད་ལ་སོགས་རྗེ་དཀོན་མཆོག་ལྷུན་གྲུབ་ཀྱིས་མཛད་པའི་སྒྲུབ་ཐབས་ཚིགས་བཅད་མ་གཞིར་བཞག་ནས། ཀུན་འདུས་རྣམ་གཉིས་དང་། བཟླས་པའི་སྐབས་སུ་འོད་ཟེར་སྤྲོ་བསྡུ་བྱས་པས་དོན་འགྲུབ་བོ། ། གསུམ་པ་ཁྱེར་སོ་གསུམ་གྱིས་མཇུག་བསྡུ་བ་ནི། དེ་ལྟ་སྣོད་གཞལ་ཡས་ཁང་དང་། བཅུད་ལྷའི་རང་བཞིན་དུ་སྣང་ལ་རང་བཞིན་མེད་པར་ཤེས་པ་ནི། སྣང་བ་སྐུའི་ཁྱེར་སོ་ཡིན་ལ། སྒྲ་གྲགས་པ་ཐམས་ཅད་སྙིང་པོའི་སྔགས་ཀྱི་རང་བཞིན་སྒྲ་གྲགས་སྟོང་དུ་ཤེས་པ་ནི། གྲགས་པ་གསུང་གི་ཁྱེར་སོ་ཡིན་ཞིང་། སེམས་ཀྱིས་དྲན་རིག་རྟོག་པ་ཅི་བྱུང་ཐམས་ཅད་རིག་སྟོང་ལྷའི་ཐུགས་ཀྱི་རང་བཞིན་དུ་ཤེས་པ་ནི།
དྲན་པ་ཐུགས་ཀྱི་ཁྱེར་སོ་ཡིན་ནོ། ། དེ་ལྟ་བུའི་ཁྱེར་སོ་གསུམ་དང་མ་བྲལ་བཞིན། མཉམ་རྗེས་ཐམས་ཅད་ལ་རྒྱལ་བཏབ་ནས་བསྒོམ་པ་ཉིད་གནད་དུ་ཆེའོ། ། སེམས་ཟིན་པའི་རྟགས་ནི། རབ་ལ་ལྷའི་ཕྱག་མང་པོས་དངོས་སུ་དོན་བྱེད་ནུས་པ་དང་། འབྲིང་ལ་གཞན་གྱིས་ཀྱང་ལྟར་སྣང་བ་དང་ཐ་མ་རྣམ་རྟོག་སྤོང་བའོ། ། བོགས་དབྱུང་བ་ནི། དེ་ལྟར་བསྒོམས་པས། ལས་དང་པོ་པས་ལྷ་སྐུ་ལ་སེམས་མ་ཟིན་ན། དང་པོ་ལྷའི་ས་བོན་རྐྱང་པ་ལ་སེམས་བཟུང་།
དེ་ལ་ཟིན་ནས་གཙོ་བོ་རྐྱང་པ་ལ། དེ་ལ་ཟིན་ནས་སྤྱི་བོའི་བླ་མ་ལ། དེ་ཟིན་ནས་བཅུད་ལྷར་གྱུར་པ་ཐམས་ཅད་དང་། གཞལ་ཡས་ཁང་གི་བར་ལ་རིམ་པས་བསླབ་ཅིང་། ལྷའི་སྐུ་ཡང་ཐོག་མར་རགས་པ་དང་། ཕྲ་བ་དང་། ཕྲ་བའི་བར་ལ་རིམ་པས་སེམས་འཛིན་པ་ལ་བསླབ་པར་བྱའོ། ། དེ་ཉིད་ལ་ལམ་འབྲས་ཀྱི་ཆོས་ཐམས་ཅད་ཚང་བར་ངོ་སྤྲད་པ་ནི། ཀུན་རྫོབ་ཏུ་ལྷ་སྐུ་སྒྱུ་མ་ལྟ་བུ། དོན་དམ་པར་ཆོས་སྐུའི་རང་བཞིན་དུ་བསྒོམས་པས།
བསྐྱེད་རྫོགས་ཟུང་འཇུག་དང་བདེན་གཉིས་ཀྱང་ཚང་ཞིང་། དངོས་པོ་ལ་ལྷའི་རྣམ་པ་ནི་མི་གནས་ཀྱང་། བློས་བཏགས་ནས་བསྒོམས་པས་ཀུན་བཏགས་དེ་ལྟར་བཏགས་ནས་བསྒོམས་པས། མྱང་འདས་ཀྱི་ལམ་དུ་འགྲོ་བས་གཞན་དབང་། གང་གི་ངོ་བོར་ཡང་གྲུབ་པ་མེད་པར་བསྒོམས་པས་ཡོངས་གྲུབ། དེ་ཉིད་གནས་སྐབས་མཐར་ཐུག་གི་གནོད་པ་ལས་སྐྱོབ་པས་སྐྱབས་འགྲོ། དོན་དེས་སེམས་ཉིད་སྤྲོས་པ་དང་བྲལ་བར་བྱེད་པས་སངས་རྒྱས་རྗེས་དྲན། དེ་ཡང་སྒྱུ་མ་ལྟ་བུར་བསྒོམས་པས། ཆོས་ཐམས་ཅད་རྟེན་དུ་གྱུར་པས་ཆོས་རྗེས་སུ་དྲན་པ། ལྷའི་འཁོར་ལ་དམིགས་པ་གཏད་ནས་ལྷ་རྗེས་སུ་དྲན་པའོ། །
བསོད་ནམས་ཀྱི་ཚོགས་བསོག་པས་ཚོགས་ལམ། སྭ་བྷཱ་ཝས་སེམས་ཙམ་དུ་ཤེས་པ་སྦྱོར་ལམ། ཤུ་ནྱ་ཏས་སྟོང་པ་ཉིད་དུ་ཤེས་པས་མཐོང་ལམ། རྟེན་གཞལ་ཡས་ཁང་དང་བཅས་པ་བསྐྱེད་ནས་བསྒོམས་པས་སྒོམ་ལམ། འཁོར་ལོ་བསྡུས་ནས་མི་དམིགས་པ་མཐར་ཕྱིན་པའི་ལམ་མོ། ། རང་རྒྱུད་ལ་ལྷ་སྐུ་རང་ཆས་སུ་ཡོད་པ་རྒྱུ་དུས། ལམ་དུས་སུ་ལྷ་རང་ངོ་སྤྲད་ནས་སྒོམ་པ་ཐབས་རྒྱུད། དེ་མངོན་དུ་གྱུར་པ་འབྲས་བུའི་རྒྱུད་དོ། ། ཚོགས་བསོག་པ་དང་། གོ་བསྒོ་བ་དང་།
སྤྲོ་བསྡུ་ལ་སོགས་ཐམས་ཅད་སྤྲུལ་སྐུ། ལྷ་ཞེན་པ་དང་བྲལ་བ་ལ་དམིགས་པ་གཏད་པ་ལོངས་སྐུ། དེའང་རང་བཞིན་མེད་པ་ཆོས་སྐུའོ། ། དེས་ན་དུས་གསུམ་གྱི་སངས་རྒྱས་ཐམས་ཅད་ཀྱི་མངོན་པར་རྟོགས་པ་རེ་རེ་ལ་བརྟེན་ནས་སངས་རྒྱས་པའོ། ། དེའི་ཕྱིར་ན་གདུལ་བྱའི་བསམ་པ་དང་བསྟུན་ནས་ལྷའི་འཁོར་ལོ་མང་དུ་གསུངས་ཀྱང་། རྒྱུད་སྡེ་གཉིས་ཀྱི་བསྐྱེད་རིམ་གང་ཡང་རུང་བ་གཅིག་བསྒོམས་པས་ཐམས་ཅད་བསྒོམ་པར་འགྱུར་བར་ཤེས་པར་བྱའོ། ། བསྐྱེད་རིམ་གྱི་སྐབས་འདིར་སྦྱང་གཞི་སྦྱོང་བྱེད་དང་། རྣམ་དག་ཅུང་ཟད་སྨོས་ན་སྔོན་འགྲོ་རྣམས་ཀྱིས་འཁོར་བའི་རྒྱུ་ལས་ཉོན་སྦྱོང་། ཡེ་ཤེས་ཚོགས་བསགས་སྟོང་པ་ཉིད་ལ་བྱང་ཆུབ་པས་འཆི་སྲིད་སྦྱོང་། པད་ཟླས་ཕ་མ་དང་གནས་ཀྱི་རྣམ་རྟོག་སྦྱོང་།
ཧྲཱིཿཚེག་དྲག་ཅན་གྱིས་ཕ་མའི་ཐིག་ལེ་དཀར་དམར་ལས་བྱུང་བའི་བར་སྲིད་སྦྱོང་། ཧྲཱིཿལས་པདྨར་བསྒོམ་ཚེ་ནུར་ནུར་པོ་སོགས་མངལ་ཆགས་ནས་ཟླ་གཅིག་བར་དུ་རྩ་འཆགས། དེ་ནས་ཞག་རེ་ལ་རྩ་གཉིས་བརྒྱ་ཉིས་བརྒྱ་ཆགས། ཟླ་བ་གསུམ་ལ་སྟོང་ཕྲག་བདུན་བཅུ་སོགས་ཆགས་ཤིང་། ལུས་རྫོགས་ནས་ད་ལྟའི་བར་གྱི་གནས་སྐབས་རྣམས་མངོན་པར་རྟོགས་པའི་དངོས་གཞིས་སྦྱོང་། རྒྱས་པར་བླ་མེད་སྤྱི་ལྟར་རོ། ། རྣམ་དག་ནི། སྐུ་མདོག་དཀར་པོ་ནི་དབྱིངས་རང་བཞིན་གྱི་རྣམ་པར་དག་པ་ལ། གློ་བུར་རྟོག་འཛིན་གྱིས་ཀྱང་མ་གོས་པའོ། ། ཞལ་གཅིག་པ་ནི་ཆོས་སྐུ་དེ་བཞིན་ཉིད་དུ་རོ་གཅིག་པའོ། །
ཕྱག་བཞི་ནི་ཚད་མེད་པ་བཞི། དེ་ཡང་དང་པོ་གཉིས་ཐུགས་ཀར་ཐལ་མོ་སྦྱར་བ་ནི། ཐབས་ཤེས་གཉིས་མེད་ཀྱི་ཆོས་ཉིད་ཐུགས་སུ་ཆུད་པ། གཡས་ཀྱི་གཉིས་པས་ཤེལ་ཕྲེང་བསྣམས་པ་ནི། སེམས་ཅན་རྣམས་འཁོར་བ་ནས་བྱང་ཆུབ་ཏུ་འདྲེན་པ། གཡོན་གྱི་གཉིས་པས་པདྨ་བསྣམས་པ་ནི་པདྨ་འདམ་ལས་སྐྱེས་ཀྱང་འདམ་གྱིས་མ་གོས་པ་ལྟར། འཁོར་བ་ན་སེམས་ཅན་ཀྱི་དོན་མཛད་ཀྱང་འཁོར་སྐྱོན་གྱིས་མ་གོས་པ། ཞབས་གཉིས་རྡོ་རྗེ་དཀྱིལ་ཀྲུང་གིས་བཞུགས་པ་ནི། དབྱིངས་དང་ཡེ་ཤེས་གཉིས་སུ་མེད་པའི་དོན་ལ་མི་གཡོ་བའི་སེམས་ཅན་གྱི་དོན་ལ་བརྟན་པར་བཞུགས་པ། ཞལ་འཛུམ་པའི་མདངས་ལྡན་པ་ནི།
སེམས་ཅན་གྱི་དོན་ལ་དགོངས་ཤིང་གདུལ་བྱ་ཚིམ་པར་བྱེད་པའི་ཆོས་སྒྲ་སྒྲོག་པ། སྤྱན་ཞི་བའི་ཉམས་དང་ལྡན་པ་ནི། སེམས་ཅན་རྣམས་ལ་ཁྲོ་བ་ཉེ་བར་ཞི་བའི་ཐུགས་རྗེས་གཟིགས་པ། རིན་པོ་ཆེའི་རྒྱན་དང་ན་བཟས་སྤྲས་པ་ནི། འདོད་པའི་ཡོན་ཏན་མ་སྤངས་རང་སར་དག་ཅིང་། དགོས་འདོད་ཕུན་སུམ་ཚོགས་པ་ཐམས་ཅད་འབྱུང་བའི་དོན་དུ་ཤེས་པར་བྱའོ། ། ཕན་ཡོན་ནི། གནས་སྐབས་སུ་ལྷའི་རྣལ་འབྱོར་བསྒོམ་པའི་མིང་དང་། བརྡ་དང་། ཐ་སྙད་ལ་བརྟེན་ནས།
རང་གི་སེམས་ཀྱི་ཉེར་ལེན་གྱི་རྒྱུ་དང་། ཆོ་གས་རྐྱེན་བྱས་ནས་རང་གི་སེམས་ཉིད་ལྷའི་རྣམ་པར་སྣང་ཞིང་། དེ་ལ་རྣལ་འབྱོར་པའི་སེམས་གནས་པར་བྱེད་པ་དང་། དེ་ལ་གོམས་པས། སྣང་སྲིད་ཐམས་ཅད་རྟེན་དང་བརྟེན་པ་སྒྱུ་མ་ལྟ་བུའི་རང་བཞིན་དུ་ཤེས་ནས། རྒྱུད་ལ་ཞེ་སྡང་མི་སྐྱེ་ཞིང་། མི་སྣང་བ་དང་། མང་པོ་གཅིག་དང་། གཅིག་མང་པོར་སྤྲུལ་པ་ལ་སོགས་པ་ལུས་ཀྱི་རྫུ་འཕྲུལ་ཅུང་ཟད་སྟོན་པར་ནུས་ལ། སྒོ་གསུམ་ལྷ་སྔགས་མི་རྟོག་པའི་རང་བཞིན་ཡིན་པ་ལ་ཡིན་པར་ཤེས་ནས།
ཡེ་ཤེས་རྒྱུད་ལ་བསྐྱེད་ཅིང་། དེས་སངས་རྒྱས་ཀྱི་སྐུ་གསུང་ཐུགས་རང་གི་ལུས་ངག་ཡིད་གསུམ་ལ་མངོན་དུ་བྱས་ནས་བསྒོམ་པས། སྒྲོ་འདོགས་ནང་ནས་ཆོད་པ་ཞེས་བྱ་ཞིང་ས་བརྒྱད་པ་མངོན་དུ་བྱེད་ཅིང་མཐར་ཐུག་གཟུགས་སྐུ་འགྲུབ་བོ། ། བསྐྱེད་རིམ་གྱི་སེམས་འཛིན་ནི་མན་ངག་ལྟར་རོ། ། གཉིས་པ་རྫོགས་རིམ་ལ། རྣམ་གཞག་སྤྱི་ལྟར་དང་། ཉམས་ལེན་དངོས་ལ། རང་ཐུགས་རྗེ་ཆེན་པོར་གསལ་བའི་ལྟེ་བ་ནས་སྤྱི་གཙུག་གི་བར་དུ་རྩ་དབུ་མ་ཕྱི་དཀར་ལ་ནང་དམར་བ། དེའི་གཡས་སུ་རོ་མ་དམར་པོ། གཡོན་དུ་རྐྱང་མ་དཀར་པོ་གསལ་བཏབ་ལ་རླུང་རོ་ལན་གསུམ་དལ་གྱིས་བུས་ལ།
དེ་ནས་སྣ་གཡས་གཡོན་གང་ནས་རྒྱུ་ངོས་བཟུང་ནས། དེའི་རྒྱུན་ཕྱིར་འགྲོ་བ་ཨོཾ་དཀར་པོ་ནང་དུ་འཇུག་པ་ཨཱཿདམར་པོ་ནང་དུ་གནས་པ་ཧཱུྃ་སྔོན་པོ་དྲན་པར་བྱས་ལ། རླུང་སོ་སོའི་ཁ་དོག་དང་ཚད་ལ་སོགས་པ་གསལ་བར་མཐོང་གི་བར་དུ་བསྒོམ་ན། ལས་བཞི་འགྲུབ་པ་ལ་སོགས་པའི་ཕན་ཡོན་རྣམས་འབྱུང་ངོ་། ། ཕྲ་བ་ནི་རགས་པའི་རྡོར་བཟླས་མཐར་ཕྱིན་ནས་སྔར་གྱི་རྒྱུན་དེ་ཉིད་ལ་ཡིག་འབྲུ་གསུམ་དམིགས་པ་དོར་ནས། ཕྱིར་རྒྱུ་བ་དང་འོད་ཟེར་དཀར་པོའི་རྣམ་པ། ནང་དུ་འཇུག་པ་འོད་དམར་པོ་གནས་པ་འོད་སྔོན་པོ་བསྒོམ་ལ་མཐར་ཕྱིན་གྱི་བར་དུ་བསླབ་བོ། ། དེ་མཐར་ཕྱིན་ནས་རླུང་ཁ་དོག་གསུམ་ཡང་སྤངས་ནས་སྒྲ་ཙམ་ལ་དམིགས་ཏེ་བསྒོམས་པས་གསལ་ལ་རྟོག་མེད་ཀྱིས་ཡེ་ཤེས་སྐྱེ་བ་སོགས་པའི་ཡོན་ཏན་དཔག་ཏུ་མེད་པ་འབྱུང་ངོ་།། ༈ །གསུམ་པ་བསྐྱེད་རྫོགས་ཟུང་འབྲེལ་ཕྱག་རྒྱ་ཆེན་པོའི་ཡེ་ཤེས་ལ་གོམས་པར་བྱ་བ་ནི། གོང་གི་བསྐྱེད་རྫོགས་དེ་དག་གིས་སྐྱེས་ན་དོན་འགྲུབ་ཀྱང་།
འདིར་ལས་དང་པོ་པ་ལ་ཉམས་སུ་བླང་བདེ་བའི་ཕྱིར་དེ་ཁོ་ན་ཉིད་བསྒོམ་ཚུལ་ཅུང་ཟད་བརྗོད་ན། ཞི་གནས་དང་ལྷག་མཐོང་གཉིས་ལས། དང་པོ་ཞི་གནས་ཀྱི་ཏིང་ངེ་འཛིན་བསྒོམ་པ་ལ། ཚུལ་ཁྲིམས་དག་པ། འཇིག་རྟེན་གྱི་བྱ་བྲེལ་མེད་པ་གནས་དབེན་པ། གདམས་ངག་གི་སྒྲོ་འདོགས་ཆོད་པ་སོགས་ཡན་ལག་ཚང་བ་ཞིག་ཏེ། ཇོ་བོ་རྗེས། ཞི་གནས་འགྲུབ་པ་མ་ཡིན་པས། ། མངོན་ཤེས་འབྱུང་བར་མི་འགྱུར་ལ། ། དེ་ཕྱིར་ཞི་གནས་བསྒྲུབ་པའི་ཕྱིར། །
ཡང་དང་ཡང་དུ་འབད་པར་བྱ། ། ཞི་གནས་ཡན་ལག་རྣམས་ཉམས་ན། ། རབ་ཏུ་འབད་དེ་བསྒོམ་བྱས་ཀྱང་། ། ལོ་ནི་སྟོང་ཕྲག་དག་གིས་ཀྱང་། ། ཏིང་འཛིན་འགྲུབ་པར་མི་འགྱུར་རོ། ། ཞེས་གསུངས། དེ་ཡང་མི་གཡོ་བ་བཞི་ལྡན་དགོས་ཏེ། ལུས་མི་གཡོ་བ་ནི། རྐང་པ་སྐྱིལ་ཀྲུང་། ལག་པ་མཉམ་བཞག་སྟེ་རླུང་དབུ་མར་འཇུག་པའི་ཕྱག་རྒྱའམ།
ས་གནོན་གང་བདེ། སྒལ་ཚིགས་བསྲངས། རྒྱ་མཚོ་རི་རབ་ལ་སྦྱོར། རོ་འཛིན་རང་གནས་སུ་འཕང་། མགྲིན་པ་ཅུང་ཟད་རྒུ་བར་བྱ། མིག་མཐོ་གང་ཙམ་གྱི་མདུན་གྱི་ནམ་མཁའ་ལ་བལྟ་ཞིང་། བྱ་བྱེད་ཐམས་ཅད་དང་བྲལ་བར་རང་ལུགས་སུ་འཇོག་པའོ། ། མིག་མི་གཡོ་བ་ནི་མིག་མི་འགུལ་བ་སྟེ། འགུལ་ན་མིག་ལ་རྣམ་རྟོག་གི་རྩ་ཡོད་པས་རྣམ་རྟོག་སྣ་ཚོགས་འབྱུང་ངོ་། ། མིག་གི་རྫི་མ་མི་འཁྲབ་པར་བྱ་ཞིང་མཆི་མ་དང་ཟུག་རྔུ་བྱུང་ན་དེ་ལ་སེམས་མ་ཤོར་བར་བྱ།
དམིགས་རྟེན་ལ་བསླབ་ན། དམིགས་རྟེན་མི་གཡོ་བ་ནི། ཉེ་རིང་འཚམས་པར་དམིགས་རྟེན་སྐུ་གཟུགས་སོགས་སམ། འདི་སྔར་གྱི་བསྐྱེད་རིམ་བརྟན་པའི་གྲོགས་སུ་ཡང་འགྱུར་བས། སྔར་གྱི་མིག་གི་ལྟ་སྟངས་དང་མཐུན་པའི་མདུན་དུ་རང་གིས་བསྒོམ་པ་ལྟ་བུའི་ཐུགས་རྗེ་ཆེན་པོའི་སྐུ་ཅིག་དྲང་པོར་བཞག དེ་ལ་མིག་དང་ཤེས་པ་གཉིས་ཀ་ལྷན་གཏད། སྐུ་དེའི་ཆ་ཤས་ཕྲ་བ་ལ་ཡང་མི་དཔྱོད། རྣམ་པར་རགས་པ་ལས་ཀྱང་གཞན་དུ་ཡོངས་སུ་མི་གཞུག དེའི་ངང་ནས་སེམས་རང་ལུགས་སུ་ལྷོད་དེ་བཞག ཡང་ན་མིག་ལ་མི་གནོད་པའི་ཆེད་དུ་མེ་ཏོག་སྔོན་པོའམ།
རས་དར་སྡོན་པོ་སོགས་ཀྱི་དམིགས་རྟེན་མི་གཡོ་བར་འཇོག་པའོ། ། ཡང་ན་སྟོན་པའི་སྐུ་གསེར་གྱི་མདོག་ཅན་མདུན་དུ་བཞུགས་པར་བསམས་ཀྱང་རུང་གསུངས། ཡང་ན་རྟེན་མེད་རང་བབས་སུ་བཞག་ཀྱང་རུང་གསུང་ངོ་། ། དེ་ལྟར་བཅའ་གཞི་རྣམས་གྲུབ་ནས། སྐྱབས་འགྲོ་ནས་བཟླས་པའི་བར་ཤར་བསྒོམ་དུ་ཉམས་སུ་བླངས་ལ། སེམས་དམིགས་རྟེན་གྱི་སྟེང་དུ་ཁྲིམས་ཀྱིས་བསྒྲིམ། དེ་ནས་ལྷོད་ཀྱིས་བསློད། དེ་གཉིས་རེས་འཇོག་ཏུ་བྱས་པས་སེམས་རྩེ་གཅིག་ཏུ་གནས་པ་མར་མེ་རླུང་གིས་མ་བསྐྱོད་པ་ལྟ་བུ་མ་བྱུང་བར་དུ་བསླབ། དེ་ལ་དང་པོར་སེམས་མི་གནས་པའི་སྟེང་དུ་སྔར་ལས་ཚབ་ཚུབ་མང་དུ་སོང་བ་སྙམ་བྱེད་པ་བྱུང་ན་སྐྱོན་དུ་མི་བལྟ། ཉམས་དང་པོ་རི་གཟར་གྱི་འབབ་ཆུ་ལྟ་བུ་ཞེས་བྱ་སྟེ།
རྣམ་རྟོག་ངོ་ཤེས་ཀྱི་ཉམས་ཡིན། དེ་ལ་སོགས་པ་ཉམས་ཀྱི་སྐྱེ་ཚུལ་རྣམས་བླ་མས་རིམ་པར་ངོ་སྤྲད་དེ། སེམས་ཚུལ་མིན་ཡིད་བྱེད་ཀྱི་དབང་དུ་མི་འགྲོ་བའི། སེམས་རྩེ་གཅིག་པའི་ཏིང་ངེ་འཛིན་མ་ཐོབ་ཀྱི་བར་དུ་བསླབ་བོ།། ༈ །ལྷག་མཐོང་ལ། བླ་མ་གཉན་གྱི་གསུང་ཐད་སོ་ནི། འདི་ལྟ་སྟེ། གཞི་མ་བཅོས་པ་གཉུག་མའི་ལྟ་བ། ལམ་སྤྲོ་བསྡུ་མེད་པ་ཞི་ལྷག་ཟུང་འབྲེལ་གྱི་སྒོམ་པ། གློད་པ་རང་གྲོལ་གྱི་བསམ་གཏན་མ་ཡེངས་པ་དུས་གསུམ་གྱི་སངས་རྒྱས་ཀྱི་མན་ངག་དང་བཞི་ཡིན་གསུངས་ཏེ།
འདི་ལ་དོན་ཚན་དང་པོའི་གཞི་ཞེས་པའི་དོན་ནི། གཞི་ལམ་འབྲས་གསུམ་གྱི་གཞི་སྟེ། འོག་གི་ལམ་ཞེས་པ་གཞི་ལམ་འབྲས་གསུམ་ལམ་ཡིན་དགོས་པ་བཞིན་ནོ། ། མ་བཅོས་པ་ནི་གཞན་དུ་མ་བཅོས་པ་སྟེ། དེ་ལྟར་ན་གཞི་དྲན་སྣང་སྣ་ཚོགས་པ་འདི་གང་ཤར་ལས། གཞན་སྟོང་པ་ལ་སོགས་པར་མ་བཅོས་པ་སྟེ། སྟོང་པ་ལ་སོགས་པར་བཅོས་པ་ནི། སློབ་དཔོན་ཨཱརྻ་དེ་བས། སྐྱེ་མེད་ཅེས་དང་སྟོང་ཞེས་དང་། ། བདག་མེད་ཅེས་པའི་སྟོང་པ་ཉིད། །
དམན་པའི་བདག་ཉིད་གང་བསྒོམ་པ། ། དེ་དག་འདིར་ནི་བདག་སྒོམ་པའོ། ། ཞེས་གསུངས་པ་ལྟར། གཉུག་མ་གནས་ལུགས་ཀྱི་དོན་དང་མི་མཐུན་པས་སོ། ། དེས་ན་ལྷག་མཐོང་གི་དོན་ནི། སེམས་ཉིད་གཉུག་མ་རང་བཞིན་གྱིས་སྤྲོས་དང་བྲལ་བ་སྒྲོ་འདོགས་ཆོད་ཅིང་། བློས་བྱས་ཚིག་གི་བརྗོད་པ་ཙམ་མ་ཡིན་པ་གནས་ལུགས་སྐྱེ་མེད་ཀྱི་ངོ་བོ་ལྷག་གིས་མཐོང་ཞིང་། བརྗོད་བྲལ་དུ་འཇོག་པ་ཙམ། ཀུན་རྫོབ་ཏུ་ཤེས་བྱའི་སྤུ་རིས་མ་འདྲེས་པ་འབྱེད་པའི་ཤེས་རབ་དང་ལྡན་པའོ། ། དེ་བསྒོམ་པ་ལ་གསུམ་སྟེ།
ཡུལ་སྣང་སེམས་སུ་སྒྲུབ་པ། སེམས་སྣང་སྒྱུ་མར་སྒྲུབ་པ། སྒྱུ་མ་རྟེན་འབྲེལ་དུ་བསྒྲུབ་པའོ། ། དང་པོ་ནི། ཕྱི་ནང་སྣོད་བཅུད་འཁོར་འདས་ཀྱིས་བསྡུས་པ་འདི་ཐམས་ཅད་བྱེད་པ་པོ་གཞན་མེད་པར། རང་གི་སེམས་ཀྱིས་ཆོ་འཕྲུལ་དུ་ཐག་བཅད་དེ། དེ་ལྟར་ཡང་། ས་བཅུ་པའི་མདོ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་ནི་སེམས་ཙམ་མོ། ། ཞེས་དང་།
རྡོ་རྗེ་གུར་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། གནས་པའི་དོན་དང་རྣམ་ཤེས་དག ། ཕྱི་རོལ་གྱུར་པ་ཅུང་ཟད་མེད། ། ཅེས་དང་། ཕྱག་རྒྱ་ཆེན་པོ་ཐིག་ལེའི་རྒྱུད་ལས། འགྲོ་དང་མི་འགྲོ་གང་ཞིག་ནི། ། དེ་ནི་ཐམས་ཅད་སེམས་ཡིན་ནོ། ། ཞེས་དང་།
དོན་དམ་བསྙེན་པ་ལས། མ་སྐྱེས་པ་དང་མ་འགགས་པའི། ། ཤེས་བྱ་གང་གི་འདི་མཐོང་བ། ། དེ་ནི་རང་སེམས་གཞན་མ་ཡིན། ། ཞེས་གསུངས་པ་ཡིན་ནོ། ། ཞེས་ངོ་སྤྲད་པར་བྱའོ། ། ད་གཉིས་པ་སྤྲོས་ཏེ་བཤད་པ་ལ། ནང་སེམས་ཀྱིས་དབང་གིས་དངོས་པོ་གཅིག་ཉིད་སྣང་བ་སྣ་ཚོགས་སུ་འཆར་བའི་ཚུལ་བཤད་པ་དང་། སེམས་གཅིག་ཉིད་སྣང་བ་སྣ་ཚོགས་སུ་འཆར་བའི་རྒྱུ་མཚན་བསྟན་པ་གཉིས། དང་པོ་ནི།
མིའི་འགྲོ་བ་ལ་ཆུ་ཞེས་ཡོངས་སུ་གྲགས་པའི་ཆོས་འདི་ལ། འགྲོ་བ་རིགས་དྲུག་གིས་དུས་གཅིག་ཏུ་བལྟས་པ་ན། ལྷའི་འགྲོ་བ་ལ་བདུད་རྩི། དེ་བཞིན་དུ་ལྷ་མ་ཡིན་ལ་གོ་མཚོན། མི་ལ་ཆུ། དུད་འགྲོ་ལ་གནས། ཡི་དྭགས་ལ་རྣག་ཁྲག དམྱལ་བ་ལ་ཁྲོ་ཆུ་ཁོལ་མར་སྣང་བས་ཀྱང་། སྣང་བ་འདི་སེམས་ཉིད་རང་སྣང་བ་ཡིན་ཏེ། ཐེག་བསྡུས་ལས།
དམྱལ་བ་ཡི་དྭགས་དུད་འགྲོ་དང་། ། ལྷ་རྣམས་ཇི་ལྟར་རིས་རིས་སུ། ། དངོས་གཅིག་ཡིད་ནི་ཐ་དད་ཕྱིར། ། དོན་མ་གྲུབ་པར་འདོད་པ་ཡིན། ། ཞེས་གསུངས་སོ། ། ཡང་དམྱལ་བའི་ལྕགས་བསྲེགས་ཀྱི་ས་གཞི་དང་། དེ་ན་འབར་བའི་མེའི་ཕུང་པོ་ལ་བྱེད་པ་པོའི་སྐྱེས་བུ་གཞན་མེད་པས་ཀྱང་སྣང་བ་འདི་སེམས་ཉིད་རང་སྣང་ཡིན་ཏེ། སློན་དཔོན་ཞི་བ་ལྷས། ལྕགས་བསྲེགས་ས་གཞི་སུ་ཡིས་བྱས། ། མེ་ཚོགས་དེ་དག་ཅི་ལས་བྱུང་། །
དེ་འདྲ་དེ་དག་ཐམས་ཅད་ནི། ། སྡིག་སེམས་ཡིན་པར་ཐུབ་པས་གསུངས། ། ཞེས་གསུངས་སོ། ། ཡང་རྫོགས་པའི་སངས་རྒྱས་ཀྱི་ལོངས་སྐུའི་ཞིང་རྒྱ་ཡོངས་སུ་མ་ཆད་པ་བཞིན་དུ། སེམས་ཅན་རྣམས་ཀྱི་སེམས་ཡོངས་སུ་དག་མ་དག་ཅི་རིགས་པའི་དབང་གིས། ཁམས་གསུམ་ན་རིགས་དྲུག་གི་གནས་བཟང་ངན་ཐ་དད་པར་སྣང་བས་ཀྱང་། སྣང་བ་འདི་ཐམས་ཅད་སེམས་ཉིད་རང་སྣང་བ་ཡིན་ཏེ། དྲི་མ་མེད་པར་གྲགས་པའི་བསྟན་པའི་མདོ་ལས། ཤཱ་རིའི་བུ་སངས་རྒྱས་ཀྱི་ཞིང་གཅིག་ཏུ་སྐྱེས་ཀྱང་། སེམས་ཅན་རྣམས་ཀྱི་སེམས་ཇི་ལྟར་ཡོངས་སུ་དག་པ་བཞིན་དུ།
སངས་རྒྱས་རྣམས་ཀྱི་ཞིང་གི་ཡོན་ཏན་བཀོད་པ་མཐོང་ངོ་། ། ཞེས་གསུངས། དེ་ལྟར་སྣང་བ་སེམས་སུ་ཐག་བཅད་ནས། གནས་པ་དང་། འགྱུ་བས་བསྡུས་པའི་སེམས་འདི་ལ་རང་བཞིན་གྱིས་གྲུབ་པའི་ཆ་ཅི་འདྲ་ཞིག་འདུག་ཅེས། འ་ལེ་འོ་ལེ་མ་ཡིན་པར་དཔྱད་པར་ཞུ་བྱས་ཏེ་སློབ་མ་རྣམས་བརྟག་དཔྱད་བྱར་གཞུག དེ་ཡང་སྐྱབས་འགྲོ་ནས་ཞི་གནས་ཀྱི་བར་ཉམས་སུ་བླངས་ནས། སྔར་བཤད་པ་ལྟར་ཆོས་ཐམས་ཅད་རང་གི་སེམས་སུ་འདུག་ཅིང་། སེམས་དེའི་གནས་ལུགས་ཇི་ལྟ་བུ་ཞིག་ཡིན་སྙམ་དུ་བསམ་ཞིང་འཚོལ་བའོ། ། དེ་ཡང་གཞན་གྱི་རྗེས་ཟློས་དང་།
ཚིག་སྐམ་གྱིས་གོ་བ་ཙམ་མ་ཡིན་པར་སློབ་མ་རེ་རེ་ནས་ཟུར་དུ་བཀར་ལ་ཐག་བཅད་དགོས་སོ། ། དེ་ཡང་ལ་ལ་སྔར་གྱི་ཞི་གནས་རང་ཡིན་པ་མི་འདུག་ཟེར་བ་དང་། ལ་ལ་ཅི་ཡང་མེད་པའི་སྟོང་པ་གཅིག་འདུག་ཟེར་བ་དང་། ལ་ལ་ངོས་བཟུང་འདི་ཡིན་རང་མེད་པའི་ས་ལེ་སིང་ངེ་བ་ཅིག་འདུག་ཟེར་བ་འོང་སྟེ། དེ་ཙམ་གྱིས་ཀྱང་ཚོད་མི་བཟུང་བར་བག་ཙམ་མགོ་བསྐོར་ཞིང་དྲི། དེ་ལྟར་ཡང་ཡང་ཉམས་ལྟ་བྱས་ནས་གནས་པ་ལས་མི་འདུག་ཟེར་ན་ད་དུང་གསོལ་བ་འདེབས་ཤིང་མནྜལ་ཕུལ་ལ། གནས་པའི་ངོ་བོ་དེ་ཀ་ཅི་འདྲ་ཞིག་འདུག་ཐག་ཆོད་པར་ལྟོས་ཤིག་བྱས་ལ་ཞག་འགའ་སྒོམ་དུ་གཞུག ཅི་ཡང་མེད་པའི་སྟོང་པ་ཞིག་འདུག་ཟེར་ན། འོ་ན་ཁྱེད་ལ་སེམས་གཏན་མེད་ན་ཁྱེད་རང་ས་རྡོ་སོགས་དང་ཁྱད་མེད་དུ་སོང་བས་མ་བཟང་། འོན་ཀྱང་ད་དུང་སྟོང་པ་དེའི་ངང་ལས་གསལ་རིག་སོགས་ཀྱི་རྣམ་པ་ཅི་འདུག་ཀའང་ལྟོས་དང་།
ཅི་ཡང་མེད་པར་ཤེས་མཁན་དེ་སུ་ཡིན་པར་འདུག་ལེགས་པར་ལྟོས་ཤིག་བྱས་ལ་ཞག་འགའ་སྒོམ་དུ་གཞུག དེ་ལྟར་བྱས་པས་ལྟ་ཚུལ་དེ་གཉིས་གང་གིས་ཀྱང་ངོ་མཐོང་བ་ཤས་ཆེ། དེ་ལྟར་བྱས་ཀྱང་ངོ་མ་མཐོང་ན་སླར་ཡང་བསག་སྦྱང་གི་རྣལ་འབྱོར་གྱི་དམིགས་པ་རྣམས་བསྐྱར་ནས་འཇུར་ལ་བཏབ་པར་བྱའོ། ། སྔར་གྱི་ཞི་གནས་ཀྱི་སྐབས་དང་མི་འདྲ་བར། གནས་པའི་དུས་ཀྱི་སེམས་དེ་ལ་བདེ་གསལ་མི་རྟོག་པ་ལ་སོགས་པའི་ངོས་བཟུང་མེད་བཞིན་དུ། རྗེན་ནེ། ལྷང་ངེ་བའི་རྣམ་པ་ཇི་བཞིན་བཤད་དུ་མི་བཏུབ་པ་ཅིག་འདུག་ཟེར་ན་ངོ་མཐོང་བ་ཡིན་ནོ། ། དེ་ནས་གཉིས་པ་འགྱུ་བའི་རྣམ་རྟོག་ལ་སྒྲོ་འདོགས་དཔྱོད་པའི་ཚུལ་ནི། ལུས་གནད་ནས་བླ་མ་ལ་གསོལ་བ་འདེབས་པའི་བར་སྔར་ལྟར་ལ། ཁྱད་པར་བདག་གི་འགྱུ་བའི་སེམས་ཀྱི་བཞུགས་ཚུལ་རྟོགས་པར་བྱིན་གྱིས་བརླབས་ཏུ་གསོལ།
ཞེས་གསོལ་བ་བཏབ། དེ་ནས་རང་གི་སེམས་རང་ལུགས་སུ་ལྷོད་བཞག་གོ ། དེ་ནས་ལྷག་གནས་པ་ན་གནས་པ་དེའི་ངོ་བོ་ལ་ཆེར་བ་གཅིག་ལྟོས་དེ་ཡང་རྟོག་པ་གཅིག་རང་འགྱུས་སུ་འགྱུར་པའམ། ཆེད་དུ་གཏད་ནས་འགྱུར་བཅུག་ལ་དེའི་ངོ་བོ་ལ་ཅེར་བ་གཅིག་ལྟོས། དེ་གཉིས་ངོ་བོ་ལ་ཁྱད་པར་འདུག་གམ་མི་འདུག འདུག་ན་ཅི་འདྲ་ཞིག་འདུག་ཡང་ཡང་དུ་ཐག་ཆོད་པར་ལྟོས། སྐབས་སུ་གསོལ་བ་དུང་དུང་པ་ཐོབ་ལ་ལྟོས། དེ་ལྟར་བྱས་པས་གནས་པ་དང་འགྱུ་བ་ལ་ཁྱད་པར་མི་འདུག དེ་གཉིས་ཀའི་ངོ་བོ་གསལ་སྟོང་དུ་འདུག་ཟེར་ན། འོ་ན་རྟོག་པ་དེ་ཡལ་བའི་རྗེས་ལ་གསལ་སྟོང་དུ་འོང་གི་འདུག་གམ།
རྟོག་པ་ཏོལ་ལེ་བ་དེ་ཀ་གསལ་སྟོང་དུ་འདུག དང་པོ་ལྟར་འདུག་ཟེར་ན་ངོ་མ་མཐོང་བ་ཡིན་པས། ཁྱེད་རང་རྟོག་པ་གཅིག་སྐྱེས་གཉིས་སྐྱེས་ཇི་ཙམ་སྐྱེས་ཀྱང་དགག་དོན་མེད་པས། གང་སྐྱེ་སྐྱེ་སྐྱེ་རུ་ཆུག ངོ་མ་ཤེས་པ་ལ་ཡང་མ་ཤོར་བར། གཅིག་སྐྱེས་ངོས་བཟུང་། གཉིས་སྐྱེས་ངོས་བཟུང་། ཡང་རེས་འགའ་རྟོག་པ་ལ་བཟོ་མ་བྱེད་པར་ཁོ་རང་གི་སྟེང་དུ་ལྷོད་དེ་གཞོག རེས་འགའ་ངའི་སེམས་ཟེར་བའི་གསལ་གསལ་རིག་རིག་པོ་འདི་ལ་ངོས་བཟུང་རང་ཅི་འདྲ་ཞིག་འདུག གཞི་རྩ་རང་ཅི་འདྲ་ཞིག་འདུག
བདེན་པའི་ཆ་རང་ཅི་འདྲ་ཞིག་འདུག ལེགས་པར་ཐག་ཆོད། དེ་ཡང་ཡུན་རིང་དུ་མི་ལྟ། ཡུད་ཙམ་ཡུད་ཙམ་དུ་ལྟོས། ཞེས་སོགས་སློབ་མའི་ཉམས་དང་སྦྱར་ཞིང་དམིགས་པའི་མདེ་ཁ་བསྒྱུར་བས། རྟོག་པ་ཏོ་ལེ་བ་འདི་ཀ་འགྱུ་བཞིན་དུ་ངོས་བཟུང་མེད། ངོས་བཟུང་མེད་བཞིན་དུ་འགྱུ་བས་གསལ་སྟོང་དུ་གདའ་ཟེར་ན་ངོ་མཐོང་བ་ཡིན་ནོ།། ༈ །ད་གཉིས་པ་ངོ་སྤྲད་པ་ལ། ནང་གི་སེམས་སྤྱིར་ངོ་སྤྲད་པ་དང་། ཁྱད་པར་རྣམ་རྟོག་ངོ་སྤྲད་པ་གཉིས།
དང་པོ་ལ། སེམས་འདི་ཁྱད་པར་གསུམ་དང་ལྡན་པར་ངོ་སྤྲད་པ་དང་། ཁྱད་པར་གསུམ་ལྡན་གྱི་སེམས་སངས་རྒྱས་སུ་ངོ་སྤྲད་པ་གཉིས། དང་པོ་ནི། འདིར་རེ་ཞིག་སེམས་འདི་ལ་ལྡོག་ཆ་གསུམ་དུ་དབྱེ་བར་བྱ་སྟེ། སྟོང་པ་སེམས་ཀྱི་རང་བཞིན། གསལ་བ་སེམས་ཀྱི་མཚན་ཉིད། ཟུང་འཇུག་སེམས་ཀྱི་ངོ་བོ་གསུམ་དུ་འབྱེད། དེ་ལ་དང་པོ་ནི། ནང་འཛིན་པའི་སེམས་ལ་སེམས་མཉམ་པར་འཇོག་ཚུལ་དང་།
དེ་ལྟར་བཞག་པ་ལ་ཤེས་རབ་ཀྱི་དབང་པོས་དཔྱོད་ཚུལ་སྔར་བཤད་པ་ལྟར་བྱས་པ་ན། སེམས་འདི་ཡོད་མེད་ལ་སོགས་པ་གང་དུ་ཡང་ངོས་བཟུང་དུ་མེད་ཅིང་། འདི་དང་འདི་ཞེས་བྱ་བའི་མིང་གདགས་སུ་མ་བཏུབ་པ། བློའི་ཡུལ་ལས་འདས་པ་ལྟ་བུ་ཅིག་འདུག་པ་དེ་ལ་སྟོང་པ་སེམས་ཀྱི་རང་བཞིན་ཟེར་བ་ལགས། དེ་ལྟ་བུའི་སྟོང་པ་དེ་ནི་གནས་པ་དང་འགྱུ་བ་ལས་སོགས་པའི། གཟུགས་དང་སྒྲ་ལ་སོགས་པའི་དྲན་སྣང་ཐམས་ཅད་ལ་ཁྱབ་བྱེད་དུ་ཞུགས་པས་ཆོས་གང་ལ་ཡང་འདི་ལ་ཁྱབ་འདི་ལ་མ་ཁྱབ་མེད་དོ། ། སྟོང་པའི་དོན་ཡང་ཡོད་མེད་དམ་འཁོར་འདས་ལ་སོགས་པ་ནས། ཐ་ན་སྟོང་པ་ཙམ་དུ་ཡང་མ་གྲུབ་སྟེ། ཆོས་ཀྱི་ཕྱག་རྒྱའི་མདོ་ལས། བཅོམ་ལྡན་འདས་སྟོང་པ་ཉིད་ཅེས་བྱ་བའི་ཚིག་དོན་གང་ལགས།
བཀའ་བསྩལ་པ། ཤཱ་རིའི་བུ་སྟོང་པ་ཉིད་ཅེས་བྱ་བ་ནི་གདགས་སུ་མེད་པའོ། ། ཞེས་དང་། གོ་ཆ་བཀོད་པའི་མདོ་ལས། སྟོང་པ་ཉིད་ལ་སྟོང་པ་ཉིད་དུ་མི་ལྟའོ། ། སྟོང་པ་ཉིད་ལས་ལོགས་ཤིག་ཏུ་ཡང་སྟོང་པ་ཉིད་དུ་མི་ལྟའོ། ། ཞེས་དང་། ཕྱིར་མི་ལྡོག་པ་འཁོར་ལོའི་མདོ་ལས། བརྗོད་པ་ཐམས་ཅད་ཆད་པ་ནི། ། སྟོང་པ་ཉིད་ཅེས་རབ་ཏུ་བརྟན། །
ཞེས་གསུངས་ཏེ། ཚུལ་འདི་སྔ་ཕྱི་ཐམས་ཅད་དུ་དྲན་པར་བྱའོ། ། གསལ་བ་དང་ཟུང་འཇུག་གཉིས་ནི། སེམས་གནས་འགྱུ་ལ་སོགས་པ་བྱེ་བྲག་སོ་སོའི་དབང་གིས་ཅུང་ཟད་མི་འདྲ་སྟེ། དེ་ལ་དང་པོ་གནས་པའི་དབང་དུ་བྱས་ན། སྔར་གྱི་རང་བཞིན་སྟོང་པ་དེའི་ངང་ནས་གསལ་སིང་ངེ་བའམ། རྗེན་ནེ་ཡེར་རེ་བའི་རྣམ་པར་གསལ་བར་གནས་པ་དེའི་མཚན་ཉིད་ཡིན་པས། དེ་ལ་གསལ་བ་སེམས་ཀྱི་མཚན་ཉིད་ཟེར། སྟོང་གསལ་གཉིས་པོ་དེ་གནས་པ་གཅིག་གི་ངོ་བོར་དབྱེར་མེད་པ་དེ་ལ་ཟུང་འཇུག་སེམས་ཀྱི་ངོ་བོ་ཟེར་བ་ཡིན་ནོ། ། གཉིས་པ་འགྱུས་པའི་དབང་དུ་བྱས་ན།
སྔར་གྱི་སྟོང་པ་དེའི་རང་ནས་དད་མོས་སམ། ཆགས་སྡང་ལ་སོགས་པ་དུངས་དུངས་ལམ་ལམ། དུར་དུར་གྲེང་གྲེང་བ་དེ་འགྱུས་པ་དེ་དང་དེའི་མཚན་ཉིད་ཡིན་པས། དེ་ལ་གསལ་བ་སེམས་ཀྱི་མཚན་ཉིད་ཟེར། སྔར་གྱི་སྟོང་པ་ཅི་ཡང་མ་གྲུབ་པ་དེ་དང་། འགྱུས་པའི་ཤེས་པ་བཀྲ་ཧྲ་མི་བ་དེ་གཉིས་སོ་སོ་མ་ཡིན་པ་ཐ་མི་དད་པ་དེ་ལ་ཟུང་འཇུག་སེམས་ཀྱི་ངོ་བོ་ཟེར་བ་ཡིན་ནོ། ། དེས་ན་དེ་ལྟར་ངོ་སྤྲད་པ་དེ་ཁྱེད་རང་གི་མྱོང་བ་དང་། ཨེ་མཐུན་པར་འདུག་ཅེས་ངོ་སྤྲད་པར་བྱའོ། ། སེམས་ཀྱི་གནས་ལུགས་དེ་ལྟར་ཡིན་ན། འཁོར་འདས་ཀྱི་སྣང་བ་སྣ་ཚོགས་པ་འདི་ཇི་ལྟར་ཡིན་ཞེ་ན།
དེ་ལ་སྒྱུ་མ་དང་རྟེན་འབྲེལ་དུ་སྒྲུབ་པ་གཉིས་བརྗོད་བྲལ་དུ་ངེས་ཤེས་བསྐྱེད་པ་སྟེ། དེ་ཡང་ཕྱི་རོལ་གྱི་སྣང་བ་སྣ་ཚོགས་པ་འདི་དག་བྱེད་པ་པོ་གཞན་གྱིས་བྱས་པ་མ་ཡིན་གྱིས། རང་གི་སེམས་ལ་བག་ཆགས་སྣ་ཚོགས་པས་དེ་ལྟར་སྣང་བ་ཡིན། རྨི་ལམ་གྱི་སྣང་བ་དང་ཁྱད་པར་མེད་དོ། ། ཞེས་ཐག་བཅད་དེ། རྣལ་འབྱོར་གྱི་དབང་ཕྱུག་ཆེན་པོ་ཤྲཱི་ཛ་ག་ཏ་མི་ཏྲའི་ཞལ་ནས། ཐོག་མ་བར་དང་མཐར་རིམ་བཞིན། ། རྩ་བ་ངོ་བོ་བྱེད་བྲལ་བ། ། རྨི་ལམ་གྱིས་ནི་མར་མེ་བཞིན། ། ཞེས་དང་།
མཉམ་སྦྱོར་ལས། ཨེ་མ་སངས་རྒྱས་ཀུན་གྱི་གསང་། ། རྫོགས་པའི་སངས་རྒྱས་སྐྱེ་བ་མེད། ། སྐྱེ་བ་མེད་པས་ཐམས་ཅད་སྐྱེས། ། སྐྱེས་ཙམ་ཉིད་ནས་སྐྱེ་བ་མེད། ། ཅེས་གསུངས་པ་ལྟར། སེམས་ཉིད་འདི་དང་པོ་གང་ནས་བྱུང་། བར་དུ་གང་ན་གནས། ཐ་མ་གང་དུ་འགྲོ་བརྟག་པས། དཔེར་ན་སྒྱུ་མའི་རྟ་གླང་འདྲ་བར།
དང་པོ་གང་ནས་ཀྱང་མ་སྐྱེས་ཤིང་། རྒྱུ་རྐྱེན་གང་གིས་ཀྱང་མ་སྐྱེས་པ་ཡེ་སྟོང་རྩ་བྲལ་གཅིག་ཏུ་འདུག་པར་རང་གི་ངོ་བོ་མོ་གཤམ་གྱི་བུ་ལྟར་བདེན་པ་མེད། དབྱིབས་དང་ཁ་དོག་ཏུ་མ་གྲུབ་པས་འགྱུས་པ་སྟོང་འགྱུས། སྣང་བ་སྟོང་སྣང་དུ་འདུག མཐར་འགག་པ་མེད་ཅིང་། བྱེད་པ་ཐམས་ཅད་དང་བྲལ་ཏེ། འགྱུས་པ་རང་གཅིག་ཏུ་འདུག དེ་གཉིས་ཀ་རྣམ་ཐར་སྒོ་གསུམ་གྱི་ངོ་བོ་ཡང་ཡིན་ཏེ། ཤྲཱི་ཛཱ་ག་ཏ་མི་ཏྲས། འགྲོ་འོང་གནས་ནི་སྐྱེ་འགག་དག །
རྣམ་རྟོག་སྟོང་པ་ཉིད་རྣམ་གསུམ། ། ཞེས་པ་ལྟར། དང་པོ་སྐྱེ་བ་མེད་པ་རྣམ་པར་ཐར་པའི་སྒོ་མཚན་མ་མེད་པ། བར་དུ་གནས་པ་མེད་པ་རྣམ་པར་ཐར་པའི་སྒོ་སྟོང་པ་ཉིད། ཐ་མ་འགག་པ་མེད་པ་རྣམ་པར་ཐར་པའི་སྒོ་སྨོན་པ་མེད་པའོ། ། དེས་ན་སེམས་འདི་དང་པོ་མ་སྐྱེས་པས་ཐ་མ་རྐྱེན་གྱིས་མི་འཇིག དུས་བློ་བུར་དུ་མ་བྱུང་བས། གང་སྟོང་འཕེལ་འགྲིབ་མེད། སྣང་སྲིད་ཀུན་ལ་ཁྱབ་པས་ཕྱོགས་རིས་སུ་མ་ཆད། དངོས་པོ་དང་མཚན་མར་མ་གྲུབ་པས་འདིའོ་ཞེས་མཚོན་དུ་མེད།
ཅི་ཡང་མ་འགགས་ཅི་ཡང་མ་གྲུབ་པས། རྟག་ཆད་ཀྱི་མཐའ་ལས་འདས། དུས་གསུམ་འཕོ་འགྱུར་མེད་པས་སྐྱེ་འཆི་ལ་གསལ་འགྲིབ་མེད། རང་བཞིན་ཡེ་ནས་དག་པས་འཁོར་བའི་སྐྱོན་གྱིས་མ་གོས་པ་རང་བཞིན་གྱི་སངས་རྒྱས་ཡིན་ཏེ། ཀྱེའི་རྡོ་རྗེ་ལས། སེམས་ཅན་རྣམས་ནི་སངས་རྒྱས་ཉིད། ། ཅེས་སོ། ། དེ་ནི་ཆོས་ཐམས་ཅད་ཀྱི་རང་བཞིན་ཡང་ཡིན་ཏེ། ཡབ་སྲས་མཇལ་བའི་མདོ་ལས། ཀྱེ་རྒྱལ་བའི་སྲས་དག
ཁམས་གསུམ་པོ་འདི་དག་ནི་སེམས་ཙམ་མོ། ། ཞེས་སོ། ། དེ་ལྟར་བློས་ལེགས་པར་གཞལ་ཏེ། ཆོས་ཐམས་ཅད་སེམས། སེམས་སྟོང་པ། སྟོང་པ་སྤྲོས་བྲལ་ནམ་མཁའ་དྭངས་པ་ལྟ་བུར་ཐག་བཅད་དོ། ། དེ་ལ་སེམས་ཀྱི་བཞག་ཐབས་བསྟན་པ་ནི། སློབ་དཔོན་བྲམ་ཟེ་ཆེན་པོས། གང་ལ་ཞེན་པ་ཡོད་ན་དེ་ཡང་ཐོང་། ། རྟོགས་པར་གྱུར་ན་ཐམས་ཅད་དེ་ཡིན་ཏེ། །
དེ་ལས་གཞན་ཞིག་སུས་ཀྱང་མཐོང་མི་འགྱུར། ། ཞེས་དང་། སློབ་དཔོན་འཕགས་པ་ཀླུ་སྒྲུབ་ཀྱིས་ཀྱང་། གླང་ཆེན་ལོམས་ནས་སེམས་ཚགས་ཆུད་པ་ལྟར། ། འགྲོ་འོང་བཅད་ནས་ང་ཡི་དམ་པ་སྟེ། ། འདི་ལྟར་རྟོགས་སོ་ང་ལ་ཆོས་ཅི་དགོས། ། ཞེས་པ་ལྟར། དང་པོ་སེམས་ཀྱི་སེམས་ལ་ནང་དུ་གནས་ཏེ། དུས་གསུམ་དང་འབྲེལ་བའི་ཤེས་པ་གང་ཡིན་བརྟག་པ་དང་། འབྲེལ་བ་མ་ཡིན་ན།
འདས་པའི་རྗེས་མི་བཅད་ཅེས་དྲན་པར་བྱ། མ་འོང་པ་ཡིན་ན་སྔུན་མི་བསུ་པ་དྲན་པར་བྱ། ད་ལྟར་གྱི་ཤེས་པ་ཡིན་ན་ཐུག་འཕྲད་དུ་རང་བཞིན་མེད་པར་དྲན་པར་བྱ་སྟེ། དུས་གསུམ་གྲི་སྤྲོས་པ་བཅད་ནས་སེམས་སྤྲོས་བྲལ་གྱི་ངང་དུ་བླན་ནས་འཇོག་པའོ། ། དེར་མ་ཟད་འགྱུས་པའི་རྟོག་པ་ཁོ་རང་གི་ཆེར་བལྟས་པས་ཆུ་ཟླ་ལྟར་བཅིངས་གྲོལ་གང་ཡང་མེད་པར་སྣང་སྟོང་དུ་ལྷག་གི་མཐོང་བ་དེ་ཀའི་ངང་ལས་ལུས་སེམས་མ་བཅོས་པར་སྔར་ལྟར་བཞག་སྟེ།

སེམས་ཉིད་ངལ་བསོར། བུ་ཉོན་གང་ལ་རྣམ་པར་རྟོག ། འདིར་བདག་མ་བཅིང་མ་གྲོལ་ཕྱིར། ། མ་ཡེངས་མ་བཅོས་རང་གར་ནི། ། ཀྱེ་ཧོ་དུབ་པ་ངལ་སོས་ཤིག ། ཅེས་སོ། ། གཞན་ཡང་ཏིང་ངེ་འཛིན་གྱིས་ཡོན་ཏན་དྲན་པར་བྱས་ནས་བྱིང་རྒོད་འདུལ་ཞིང་ཉོན་མོངས་རྣམ་རྟོག་གི་ཉེས་པ་དྲན་པར་བྱ་སྟེ། ཏིང་ངེ་འཛིན་ལ་མི་དགའ་བའི་སྐྱོན་གསལ་ལོ། ། གདམས་ངག་བརྗེད་ནས་བརྣབ་སེམས་ལྔ་སོགས་པའི་ཉོན་མོངས་རྣམ་རྟོག་འཕྲོ་ན་སྔར་གྱི་མན་ངག་དྲན་པ་ཙམ་གྱི་ཞི་བར་བྱས་པས་སེམས་ལ་འབད་རྩོལ་ཡོད་པ་དེ་སྲིད་དུ་ཏིང་ངེ་འཛིན་རང་གི་ངང་གིས་འབྱུང་བ་ཐོབ་སྟེ་དེ་མ་བཅོས་པར་ལྟ་བ་མཁས་པ་གླང་པོ་ཆེ་སྐྱོང་བ་ལྟ་བུའི་མན་ངག་གོ ། དེ་ལྷར་སེམས་ལ་བཅོས་སླད་མེད་པར་དེའི་ཉམས་དང་མ་བྲལ་བཞིན་ནོ། ། རྣམ་རྟོག་སྣ་ཚོགས་ཀྱི་སྟེངས་དུ་བློ་ཆམ་གྱི་བཏང་བས་རྣམ་རྟོག་གང་ཤར་ཐམས་ཅད་ཀྱི་ངོ་བོ་བློ་བྲལ་དུ་ལྷག་སོང་ནས་ཐམས་ཅད་མི་རྟོག་པའི་ཡེ་ཤེས་འབའ་ཞིག་ཏུ་རང་གི་ངང་གི་སྙིང་པོ་ལ་མ་ལྟོས་པར་འགྲོ་བ་འབྱུང་སྟེ་དེ་ནི་མཐར་ཅི་དགར་བཞག་ལ་གཟིངས་ཐོག་ནས་བྱ་འཕུར་བ་ལྟ་བུའི་མན་ངག་གོ །
གནས་ལུགས་དེ་ཉིད་ལ་གཞི་ཕྱག་རྒྱ་ཆེན་པོ་ལམ་ཕྱག་རྒྱ་ཆེན་པོ་འབྲས་བུ་ཕྱག་རྒྱ་ཆེན་པོ་གསུམ་དུ་ཡོད་པའི་གཞི་ཕྱག་རྒྱ་ཆེན་པོ་ནི་སེམས་གསལ་སྟོང་ཟུང་འཇུག་ཡིན་པར་བཤད་ཟིན་ལ། ལམ་ཕྱག་རྒྱ་ཆེན་པོ་ནི་གཞི་དེ་མངོན་དུ་གྱུར་པའི་ཐབས་སྣང་སྟོང་ཟུང་འཇུག་རིག་སྟོང་ཟུང་འཇུག བསྐྱེད་རྫོགས་ཟུང་འཇུག བདེ་སྟོང་ཟུང་འཇུག་སོགས་མང་དུ་ཡོད་ཀྱང་དོན་སྤྲོས་བྲལ་དེ་ཁོ་ན་ཉིད་དོ། ། འབྲས་བུ་ཕྱག་རྒྱ་ཆེན་པོ་ནི་ལམ་ཕྱག་རྒྱ་ཆེན་པོ་བསྒོམས་པས་རྣལ་འབྱོར་པའི་སྲོག་སྟོང་པ་ཉིད་ཀྱི་སྐུ་ལ་ཞུགས་ཏེ། སེམས་རྟོག་མེད་རླུང་འཕོ་མེད་ཁམས་འཛག་མེད་ཀྱི་ཏིང་ངེ་འཛིན་མཐར་ཕྱིན་པའི་རྡོ་རྗེ་གསུམ་གྱི་བདག་ཉིད་ཡོན་ཏན་བསམ་གྱིས་མི་ཁྱབ་པ་ཉིད་དོ། ། ལུང་རྣམས་ནི་མངས་ཀྱི་དོགས་ནས་མ་སྤྲོས་སོ། ། ཇི་སྐད་བཤད་པ་དེ་དག་ཚེ་འདིའི་གཡེངས་རྐྱེན་སྤངས་ནས་རྩེ་གཅིག་ཏུ་བསྒོམ་དགོས་ཏེ་མ་བསྒོམ་ན་ཏིང་ངེ་འཛིན་གྱི་ཡོན་ཏན་གང་ཡང་མི་འབྱུང་ཞིང་བསྡུས་རྒྱུད་དུ། རྣལ་འབྱོར་པ་རྣམས་འཁུ་བར་བྱེད་ན་ངུ་འབོད་ལ་སོགས་དམྱལ་བ་ཆེན་པོ་རྣམས་ཀྱི་ཐར་འགྲོར་གྱུར། ཞེས་པ་དང་།
འཕགས་པ་སྡོང་པོ་བཀོད་པ་ལས། ཡང་དག་སངས་རྒྱས་བསྟན་པ་འདི། ། ཐོས་པ་ཙམ་གྱིས་མི་འགྲུབ་བོ། ། དཔེར་ན་ལ་ལ་ཆུ་ཀླུང་གིས། ། སྟོབས་མེད་ནན་གྱི་ཁྱེར་བ་དག ། སྐོམ་ནས་ཤི་བར་གྱུར་པ་བཞིན། ། མ་བསྒོམས་ཆོས་ཀྱང་དེ་བཞིན་ནོ། ། ཞེས་དང་འཕགས་པ་སྡོང་པོ་བཀོད་པ་ལས། དཔེར་ན་མཚོ་ཆེན་མཉམ་པ་ཞིག ། སྐྱེ་བོ་ཐམས་ཅད་སྒྲོལ་བྱེད་ཀྱང་། །
བདག་ཉིད་ཆུས་ནི་འཆི་འགྱུར་བ། ། མ་བསྒོམ་ཆོས་ཀྱང་དེ་བཞིན་ནོ། ། ཞེས་སོ། ། དེས་ན་སྔར་བསྟན་པའི་ཏིང་ངེ་འཛིན་དེའང་མ་ཡིས་བུ་བསྐྱང་བ་བཞིན་དུ་བསམ་གཏན་གྱི་མ་མས་བྱང་ཆུབ་མ་ཐོབ་ཀྱི་བར་དུ་བསྐྱངས་ཤིང་། མཆོད་པ་རྣམས་ཀྱིས་ནང་ནས་མཆོག་ཏུ་གྱུར་པ་རྣམ་པར་མི་རྟོག་པའི་ཡེ་ཤེས་མཉེས་པར་བྱས་པས་དཔག་ཏུ་མེད་པའི་སྲིད་པ་གཅོད་པར་བྱེད། ཅེས་སོ།། ༈ །གཉིས་པ་རྗེས་ཐོབ་ཀྱི་རྣལ་འབྱོར་ལ་དྲུག་ལས། བཟའ་བ་ཟས་ཀྱི་རྣལ་འབྱོར་ནི། བཟའ་བཏུང་ཅི་ཡོད་ཨོཾ་ཨཱཿཧཱུྃ་ལན་གསུམ་གྱིས་བདུད་རྩིར་བྱིན་གྱིས་བརླབས་ནས་ཕུད་མཆོད་དང་། ཆང་བུ་ལ་སོགས་པ་བྱ།
དེ་ནས་རང་ཀུན་འདུས་རྣམ་གཉིས་དང་ཅི་སྣང་ཐུགས་རྗེ་ཆེན་པོར་གསལ་བ་ཐམས་ཅད་ཀྱིས་གསོལ་བར་བསམ་ལ་ཚིམ་པར་ལོངས་སྤྱད་པར་བྱའོ།། ༈ །བགོ་བ་གོས་ཀྱི་རྣལ་འབྱོར་ནི། གོས་ཅི་འབྱོར་ཐམས་ཅད་འབྲུ་གསུམ་བརྗོད་པས་ལྷ་རྫས་ཀྱི་ན་བཟར་བྱིན་གྱིས་བརླབས་ཏེ། རང་དང་ལྷ་ཐམས་ཅད་ཀྱི་སྐུ་ལ་གསོལ་བར་བསམ་ལ་བགོ་བར་བྱའོ།། ༈ །འདུག་པ་གནས་ཁང་གི་རྣལ་འབྱོར་ནི། ཡུལ་ཕྱོགས་སམ། གནས་ཁང་གང་ཡིན་དང་། ཁྱད་པར་བསྟན་གང་ཡིན་ལ་འབྲུ་གསུམ་གྱིས་གཞལ་ཡས་ཁང་དང་པད་ཟླའི་གདན་ཏུ་བྱིན་གྱིས་བརླབས་ཏེ་ཀུན་འདུས་རྣམ་གཉིས་ལྷ་རྣམས་དང་བཅས་པ་བཞུགས་པར་བསམ་ལ་ལོངས་སྤྱད་དོ།། ༈ །ཉལ་བ་གཉིད་ཀྱི་རྣལ་འབྱོར་ནི། རྣལ་འབྱོར་གཞན་ཐམས་ཅད་གྲུབ་ནས་གཉིད་ཁར།
སྤྱི་བོའི་བླ་མ་ཀུན་འདུས་ལ། བདག་ལ་རྨི་ལམ་མང་པོ་རྨི་བར་བྱིན་གྱིས་བརླབས་ཏུ་གསོལ། རྨི་ལམ་ལ་རྨི་ལམ་དུ་ངོ་ཤེས་པར་བྱིན་གྱིས་བརླབ་ཏུ་གསོལ། རྨི་ལམ་འོད་གསལ་དུ་རྟོགས་པར་བྱིན་གྱིས་བརླབ་ཏུ་གསོལ། ཞེས་གསོལ་བ་དྲག་ཏུ་བཏབ་ནས། རང་གི་སྙིང་ཁའི་ཧྲཱིཿལས་འོད་ཟེར་འཕྲོས་པས་སྤྱི་བོའི་བླ་མ་སྤྱན་དྲངས། ཚངས་བུག་ནས་ཞུགས། དབུ་མ་ནས་བརྒྱུད་དེ་སྙིང་ཁའི་ཐུགས་རྗེ་ཆེན་པོའི་སྤྱི་བོར་ཞུགས་པར་བསམ་ལ། བླ་མའི་སྐུ་ལས་འོད་དམར་པོ་འཕྲོས་པས། ཡི་དམ་གསལ་བར་བྱས།
ཡི་དམ་ལས་འོད་དཀར་པོ་འཕྲོས་པས་བླ་མ་གསལ་བར་བྱས་པ་ལ་སེམས་གཏད་ནས། གཉིད་ལོག་པས། དང་པོར་གང་བྱུང་དེ་རྨི་ལམ་ཡིན་པར་ངོ་ཤེས། དེ་ཆོས་དབྱིངས་འོད་གསལ་ཆེན་པོར་རྟོགས་པར་འབྱུང་ཞིང་། འདི་ལ་གོམས་ནས་སྤྲུལ་སྒྱུར་གྱི་སྒོ་ནས། ཕྱོགས་བཅུའི་སངས་རྒྱས་ལ་ཆོས་ཉན་པ་སོགས། འདོད་དོན་ཐམས་ཅད་བསྒྲུབ་ནུས་པ་འབྱུང་བས་ནན་ཏན་ཆེར་བྱའོ། ། གཉིད་སད་པའི་ཚེ། མཁའ་འགྲོ་སྡེ་ལྔས་ཌཱ་མ་རུའི་སྒྲས་བསྐུལ་བས་གཉིད་སད་པར་བསམ། རྫོགས་རིམ་གྱི་ངང་དུ་ཉལ་ན།
རང་གི་ཐུགས་ཁའི་ཧྲཱིཿལས་འོད་འཕྲོས་པས་ཁམས་གསུམ་སྣོད་བཅུད་ཐམས་ཅད་རང་ཡི་དམ་དུ་གསལ་བ་ལ་བསྡུ། དེ་ཧྲཱིཿལ་བསྡུ། ཧྲཱིཿཡང་འོད་དུ་ཡལ་བའི་ངང་ལས་མ་ཡེངས་པར་གཉིད་ལོག་གོ ། འདི་ལ་ཡང་ལུས་གནད་དང་། དུས་གནད་ལ་སོགས་པའི་ཁྱད་པར་སྔར་དང་འདྲའོ། ། ཁྲུས་ཀྱི་རྣལ་འབྱོར་ནི་བླ་མེད་གཞན་དང་འདྲའོ། ། ལྔ་པ་འཕོ་བའི་རྣལ་འབྱོར་ནི། རྒྱས་པར་ན་སྐྱབས་འགྲོ་ནས་བཟླས་པའི་བར་བྱ། བསྡུ་ན། སྐྱབས་འགྲོ་དང་སེམས་བསྐྱེད་ནི།
སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་དོན་དུ་འཕོ་བའི་རྣལ་འབྱོར་ཉམས་སུ་བླང་བར་བགྱིའོ། ། ཞེས་སེམས་དང་འགྲེ་ངེས་ལན་གསུམ་བྱ། དངོས་གཞི་ལ་གསུམ་སྟེ། འཆི་བ་རིམ་གྱིས་པ་ལ་རིམ་གྱིས་ཉམས་སུ་བླང་བའི་ཚུལ་དང་། འཆི་བ་ཅིག་ཅར་བ་ལ་བཙན་ཐབས་སུ་འཕོ་བ་དང་། སྐྱོན་ཡོན་གྱི་སྒོ་ནས་མཇུག་བསྡུ་བའོ། ། དང་པོ་སྦྱང་བ་དང་ལས་སྦྱར་བ་གཉིས་ཀྱི། སྦྱང་བའི་དུས་ནི་འཆི་ལྟས་བརྟག་ཅིང་། འཆི་བསླུ་བྱ།
མ་བསླུས་ན་ཟླ་བ་དྲུག་ཙམ་གྱིས་གོང་རིམ་ལ་སོགས་པས་མ་ཕོག་པར། འཕོ་བ་སྦྱོང་བའི་དུས་ཡིན་ནོ། ། ཞེས་གསུངས་པ་རྣལ་འབྱོར་པ་རླུང་ལ་ལེགས་པར་གོམས་པས། རླུང་རྒྱུ་ཚུལ་ལ་བརྟག་པ་སོགས་མན་ངག་དུ་མ་ནས་འབྱུང་བ་ལྟར་བརྟགས་ནས། འདི་ཙམ་ལ་འཆི་བའི་རྟགས་ལ་ངེས་པ་ཐོབ་པའི་ཚེ་སྦྱང་བར་བྱ་ཞིང་། ཁྱད་པར་དུ་དུས་ཉེ་བའི་འཆི་ལྟས་རྩའི་ནུས་པ་ཉམས་པའི་རྟགས། སྤྱི་གཙུག་གི་རླངས་པ་ཡལ་བ་དང་། རླུང་གི་ནུས་པ་ཉམས་པའི་རྟགས་རྣ་བའི་འུར་སྒྲ་ཆད་པ་དང་། ཐིག་ལེའི་ནུས་པ་ཉམས་པའི་རྟགས་མིག་གི་འོད་དཀར་པོ་ཉམས་པ་དང་གསུམ་ཀ་འཛོམས་པ་ལྟ་བུའམ། ཡང་ན་ད་ལྟ་ནས་སྦྱངས་ཀྱང་ཤིན་ཏུ་ལེགས་པ་ཡིན་ཏེ།
བླ་མ་གཉན་གྱི་གསུང་ནས། མ་བསྒོམ་འཕོ་བའི་གདམས་ངག་ཅེས་གསུངས་ཀྱང་། ད་ལྟ་ཤེས་པ་གསལ་དུས་ནས་བསྒོམ་དགོས་དར་ཆེན་དར་ཆུང་ཐུག་པའི་དུས་སུ་འཕོ་མི་ནུས། ལྐུགས་པའི་བརྡ་མཚོན་དཀའ། མི་ཕལ་མོ་ཆེ་ཅིག་ཕྱི་མ་བས་ཟླ་བ་ཕྱི་མ་སྔ་སྙམ་སྟེ། ཟླ་བ་ཕྱི་མ་བས་ཚེ་ཕྱི་མ་ངོས་སྔ་བ་སྲིད། དེས་ན་འོང་ངེས་ཤེས་པ་འཆི་བ་ཡིན་པས། འཆི་དུས་སངས་རྒྱས་པའི་མན་ངག་འདི་ལྟ་བུ་ཅིག་ཚགས་སུ་ཆུད་དགོས། ཞེས་གསུངས་ཏེ། ནམ་འཆི་ངེས་མེད་ལ་བསམ་ན་ཤིན་ཏུ་གནད་ཆེ་བའི་གདམས་པར་གདའ་འོ། །
ཇི་ལྟར་སྦྱང་བ་ནི། ལུས་ཡི་དམ་གྱི་སྐུ་ཕྲུ་མ་བུས་པ་ལྟ་བུ། ཁོག་པ་སྟོང་སེང་ངེ་བར་བསམ་པའི་སྤྱི་བོར། བླ་མ་འོད་དཔག་མེད་ཀྱི་རྣམ་པ། བྱམས་པ་འཁོར་ལོའི་བཞུགས་སྟངས་ལྟར་འདུག་པའི་ཞབས་གཉིས་ཚངས་བུག་གི་གཡས་གཡོན་དུ་བཞག་པར་བསམ། རང་གི་ལུས་ཀྱི་དབུས་ན་ཡར་རྩ་དབུ་མ་ཕྱི་དཀར་ལ་ནང་དམར་བ་སྤྱི་གཙུག་ནས་ལྟེ་འོག་སོར་བཞིའི་བར་དུ་སླེབ་པ། སྦོམ་ཕྲ་སྦ་ལྕག་འབྲིང་པོ་ཙམ་བསམ་པའི་ཡར་སྣ་ཚངས་པའི་བུ་གར་ཧཾ་སྔོ་སྐྱ་མགོ་ཐུར་བསྟན་གྱིས་བཀག་པའི་མཇུག་མ་ནས། བླ་མའི་ཐུགས་རྗེའི་འོད་ཟེར་གྱི་ལྕགས་ཀྱུས་འཐེན་པར་བསམ། དེ་ནས་དབུ་མའི་ནང་གི་སྙིང་ཁའི་ཐད་ཀར་ཡི་དམ་མཐེའུ་ཆུང་ཙམ་གསལ་ལ་དྭངས་པ། དབུ་མའི་མ་སྣར་གསང་གནས་སུ་ཆོས་འབྱུང་གྲུ་གསུམ་མཐིང་ནག་གི་ཟུར་གཅིག་མདུན་དང་།
ཟུར་གཉིས་ལོགས་གཡས་གཡོན་ལ་གཏད་པའི་སྟེང་དུ། སེམས་ཀྱི་རྟེན་ཐིག་ལེ་དཀར་དམར་སྔོ་བའི་མདངས་ཅན། འོད་ཟེར་ལྔ་འཕྲོ་བ་གཅིག་བསམ་སྟེ། ༈ །དུས་གསུམ་རྒྱལ་བ་ཐམས་ཅད་འདུས་པའི་དངོས། ། སྐྱབས་གནས་བླ་མ་མཆོག་དང་དབྱེར་མེད་པའི། ། འདྲེན་མཆོག་འོད་དཔག་མེད་ལ་གསོལ་བ་འདེབས། ། ཚེ་འདི་བློ་ཡིས་ཐོང་བར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། བདག་འཛིན་རྩད་ནས་ཆོད་པར་བྱིན་གྱིས་རློབས། ། ལམ་མཆོག་འཕོ་བ་འབྱོངས་པར་བྱིན་གྱིས་རློབས། །
འཆུག་མེད་མཁའ་སྤྱོད་འགྲུབ་པར་བྱིན་གྱི་རློབས།་་་་་ སྤྲོ་ན་གསོལ་འདེབས་རྒྱས་པ་ཟུར་དུ་འབྱུང་བ་ལྟར་བྱའོ། ། ཞེས་གསོལ་བ་བཏབ་ཅིང་འོག་རླུང་འཐེན་པས་རླུང་གི་སྟོབས་ཀྱིས་ཐིག་ལེ་ཞིག་སོང་སྟེ། དེ་ནས་ཐིག་ལེ་སྔོ་སྐྱ་དུང་གཡུའི་མདོག་ལྟ་བུ་སྲན་མ་ཙམ་གཅིག་ཆད། ཧིཀ་ཞེས་བརྗོད་པས་དབུ་མ་ནས་ཡར་སོང་། སྙིང་གི་ཡི་དམ་ལ་བསྐོར་བ་གཅིག་བྱས། སྤྱི་བོའི་ཧཾ་ལ་སོར་རྡོ་རྒྱབ་པ་བཞིན་ཕོག་པ་དང་། སྤྱི་བོའི་བླ་མའི་ཐུགས་རྗེའི་འོད་ཟེར་གྱི་ལྕགས་ཀྱུས་ཚངས་བུག་གི་ཧཾ་འཐེན་ནས། སྤྱི་གཙུག་རྒྱ་སྐར་ཕྱེ་བ་བཞིན་སྐྱ་ཐལ་བྱུང་བར་བསམ་ལ། ཡང་འོག་སྒོ་ཅུང་ཟད་སློད་ཅིང་ཀ་ཞེས་བརྗོད་པས།
ཐིག་ལེ་མར་སྔོ་ཧྲི་ལི་ལི་བྱུང་ཐུགས་ཁའི་ཡི་དམ་ལ་བསྐོར་བ་བྱས་ནས། གསང་གནས་ཀྱི་གཞིའི་ཐིག་ལེ་ལ་ཐིམ་པས། ཁ་དོག་སྣ་ཚོགས་སུ་གྱུར། ཡང་འོག་རླུང་འཐེན་པས་སྔར་བཞིན་ཐིག་ལེ་ཡར་བྱུང་། ཡི་དམ་ལ་བསྐོར་བ་ཅིག་ཚངས་བུག་ནས་འཐོན། བླ་མའི་ཐུགས་ཀར་རེག་ཙམ་གཅིག་བྱས། མར་བྱུང་ཡི་དམ་ལ་བསྐོར་བ་བྱས། གཞིའི་ཐིག་ལེ་ལ་ཐིམ་པར་བསམ། དེ་ལྟ་བུ་གཅིག་ནས་ཉི་ཤུ་རྩ་གཅིག་གི་བར་ཁ་ཡར་དུ་འབྱོངས་རྟགས་མ་བྱུང་གི་བར་དུ་ཉམས་སུ་བླངས། སྦྱང་བའི་ཚེ།
འཕོ་རབ་ཚེ་ཐུང་བྱ་བ་ཡིན་པས། དེའི་གཉེན་པོར་ཐུན་གྱི་མཇུག་ཏུ་སྤྱི་བོའི་བླ་མ་འོད་དུ་ཞུ་སྙིང་ཁའི་ཡི་དམ་ལ་ཐིམ། ཚངས་བུག་ཧཾ་གིས་བཅད་དེ་སྲ་ཞིང་བརྟན་པར་གྱུར། ཡི་དམ་འོད་དུ་ཞུ་ཚེའི་རང་བཞིན་གྱི་བདུད་རྩིས་ལུས་ཀྱི་ནང་ཁེངས། ལྟེ་བའི་ཐིག་ལེ་ལ་ཐིམ་པར་བསམ་ཞིང་། རླུང་བུམ་པ་ཅན་གསུམ་མམ་བདུན་ནམ་ཉེར་གཅིག་སོགས་གང་འོས་བཟུང་བས་ཚེ་བསྒྲུབ་ཀྱི་མཆོག་ཡིན་ནོ། ། འདི་ལ་སྡིག་པོ་ཆེ་གསེབ་ལམ་ནས་བཙན་ཐབས་སུ་སངས་རྒྱས་པའི་མན་ངག་གམ། མ་བསྒོམ་པའི་སངས་རྒྱས་འཕོ་བའི་གདམ་ངག་ཅེས་ཟེར་ཏེ། རྟགས་ནི་སྤྱི་བོ་ཚ་བ་དང་སྦོས་པ་སོགས་བྱུང་ན་བཅོས་སླད་མི་བྱ་བ་གནད་ཡིན་གསུང་། རྟགས་མ་བྱུང་ན་སྤོག་ཆོག་ནི།
གཞན་སྔར་དང་འདྲ་བ་ལ། ཡི་དམ་གྱི་དབུའི་གཙུག་ཏོར་ལྕགས་ཀྱི་རྡོ་རྗེ་རྩེ་ལྔ་པ་གཅིག་ཏུ་བསམ། འོག་རླུང་ཧི་ཀ་ཞེས་པའི་ངག་གི་འདྲེན་པས་ཡར་འདྲེན་པ་དང་། གཞིའི་ཐིག་ལེ་ཐམས་ཅད་ཡར་ཡི་དམ་ལ་བསྐོར་བ་བྱས་ཐུགས་ཀར་ཐིམ། ཡི་དམ་ཡང་ཡར་བྱུང་། ཚངས་བུག་ནས་སྐུ་ཕྱེད་ཡན་ཆད་སྟེང་དུ་ཐོལ་བྱུང་། གཙུག་ཏོར་གྱི་རྡོ་རྗེའི་རྭ་ནས། བླ་མའི་ཐུགས་རྗེའི་འོད་ཟེར་གྱི་ལྕགས་ཀྱུས་དྲག་ཏུ་འཐེན་པར་བསམ། དེ་ནས་ཀ་ཞེས་པའི་ངག་གི་འགྱུར་བས། འོག་རླུང་སློད་པ་དང་།
ཡི་དམ་མར་བྱུང་ཐུགས་ཀར་ཞུགས། ཐིག་ལེ་ཐུགས་ཁ་ནས་ཐོན་མར་བྱུང་། ཆོས་འབྱུང་གི་ཐིག་ལེ་ལ་ཐིམ་པར་བསྒོམ། དེ་ཡང་མང་ཉུང་ཉམས་ལ་དྲི། ཐུན་འཇོག་ཙ་ན་ཡི་དམ་གྱི་ཐུགས་ཁ་ནས་འོད་འཕྲོས། སྤྱི་གཙུག་གི་བླ་མ་ལ་ཕོག་པས་དབུ་མ་ན་མར་བྱོན། ཚངས་བུག་ཧམ་གིས་བཀག བླ་མ་ཡི་དམ་གྱི་སྤྱི་གཙུག་ཏུ་བཞུགས་ཀར་བསམ་མོ། ། གེགས་སེལ་ནི། བསྒོམས་དྲགས་ནས་རླུང་སྟོད་དུ་འཚང་བ་དང་།
མགོ་བོ་ན་བ་སོགས་དང་། རོ་སྟོད་ན། སེམས་འཕྲོ་རྒོད་དུ་གྱུར་པ་མ་ཆོད་པ་སོགས་བྱུང་ན། རོ་སྟོད་ཁྲོལ་ཚགས་ལྟ་བུར་ཡོད་པར་བསྒོམ་ལ། རླུང་རོ་ངན་པ་རྣམས་བུན་ནུ་ནུ་ཐོན་པར་བསམ་པའམ། ཐིག་ལེ་ཆོས་འབྱུང་གི་ཞབས་ནས་བརྒྱུད་དེ། བཤང་ལམ་ནས་འཐོན། ས་འོག་རིམ་པ་བདུན་གྱི་བར་དུ་སོང་བ་ལ་རིག་པ་གཏད་པ་ལ་སོགས་པས་དམིགས་པ་སྨད་དུ་གཏད་པ་སོགས་བྱའོ། ། གཉིས་པ་ལས་ལ་སྦྱར་བ་ལ། དུས་ནམ་གྱི་ཚེ་ལས་སྦྱར་བ།
ཚུལ་ཇི་ལྟར་ལས་ལ་སྦྱར་བ། དེ་ལྟར་འབྱོངས་པའི་ཕན་ཡོན་དང་གསུམ། དང་པོ་ནི། གདན་བཞི་ལས། དུས་ལ་བབ་ན་འཕོ་བྱ་སྟེ། ། དུས་མིན་ལྷ་རྣམས་གསོད་པར་འགྱུར། ། ཞེས་གསུངས་ཏེ། དེ་ལ་དུས་ནི། སྤྱིར་སེམས་ཅན་རྣམས་དང་པོ་སྐྱེ་བ་ན་ཡང་འབྱུང་བ་བཞིའི་རིམ་པས་སྐྱེ་གནས་པ་ན་ལང་འབྱུང་བ་བཞིའི་ངོ་བོར་གནས། འཇིག་པ་ན་ཡང་འབྱུང་བ་བཞིའི་རིམ་པས་འཇིག་པ་ཡིན་ཞིང་།
ཁྱད་པར་དུ་གཉིས་མེད་རྣམ་རྒྱལ་ལས། ལུས་ཅན་རྣམས་ནི་འཆི་བའི་ཚེ། ། ས་ནི་ཆུ་ལ་ཐིམ་པར་འགྱུར། ། ཆུ་ནི་མེ་ལ་ཐིམ་འགྱུར་ཏེ། ། མེ་ནི་རླུང་ལ་ཐིམ་པར་འགྱུར། ། རླུང་ནི་རྣམ་པར་ཤེས་ལ་ཐིམ། ། རྣམ་ཤེས་བཟུང་བ་དེ་ཉིད་ནི། ། འོད་གསལ་བ་ལ་འཇུག་པར་འགྱུར། ། ཞེས་གསུངས་པས། དང་པོ་འབྱུང་བ་འཇིག་པའི་རྟགས་ནི་འདི་ལྟ་སྟེ།
ས་ཆུ་ལ་ཐིམ་ན་ལུས་ལྕི་ཞིང་བསྒུལ་བསྐྱོད་དཀའ། མཇིང་པས་མགོ་མི་ཐེག ཡན་ལག་གི་འཕྲང་ཤོར། ལག་པས་གོས་སོགས་ལ་ནོམ་ཞིང་ཉུལ། མིག་ཁོང་དུ་རྡིབ་ཅིང་མི་གསལ། ནང་དུ་མ་རིག་སྒྱུ་ལྟ་བུའི་སྣང་བ་འཆར་རོ། ། འདིར་ས་ཆུ་ལ་ཐིམ་པ་ཞེས་པ་ཡང་ས་ཆུ་ལ་ཐིམ་པའི་མགོ་ཙམ་བ་ནས་དེ་ལྟར་འབྱུང་བའི་དོན་ཡིན་པས། ཐིམ་ཟིན་པ་ཁོ་ནའི་རྟགས་མ་ཡིན་ནོ། ། དེ་བཞིན་དུ་ཆུ་མེ་ལ་ཐིམ་ན་ཁ་སྣ་སྐམ། མཆུ་མི་འདུས།
སོ་རྩེག་ཅིང་དྲེག་པ་འཆགས། སྣ་ཞོམ་ཞིང་དྲི་མི་ཚོར། རྣ་བས་ཀྱང་སྒྲ་མི་ཐོས། ནང་དུ་དུ་བ་ལྟ་བུའི་སྣང་བ་འཆར་རོ། ། མེ་རླུང་ལ་ཐིམ་ན་དྲོད་མཐའ་ནས་བསྡུ། གདོང་གི་བཀྲག་མདངས་ཉམས། ལྕེ་ཐུང་ཞིང་གཏམ་མི་ལྕོགས། རོ་མི་ཚོར། ནང་དུ་མེ་ཁྱེར་ལྟ་བུའི་སྣང་བ་འཆར་རོ། ། རླུང་རྣམ་ཤེས་ལ་ཐིམ་ན།
དབུགས་ཕྱིར་འགྲོ་བ་རིང་ཞིང་ནང་དུ་སྡུད་པ་ཐུང་། རེག་བྱ་མི་ཚོར། བཤང་གཅི་མི་ཐུབ། ནང་དུ་མར་མེ་ལྟ་བུ་སྣང་བ་འཆར་རོ། ། རྣམ་ཤེས་ལ་གནས་སྐབས་གསུམ་སྟེ། དེ་ཡང་དམ་པ་དང་པོའི་རྒྱུད་ལས། ལུས་ཅན་ཐམས་ཅད་འཆི་བ་ན། ། བདུད་རྩི་ཟླ་བ་ཐུར་དུ་འབབ། ། ཟླ་མཚན་ཉི་མ་གྱེན་དུ་སྟེ། ། རྣམ་ཤེས་སྲིད་པའི་མཚན་ཉིད་དོ། །
ཞེས་གསུངས་པས། དང་པོ་ཕ་ལས་ཐོབ་པའི་དཀར་ཆ་བྱང་ཆུབ་ཀྱི་སེམས་དབུ་མའི་ཡས་སྣ་ན་རྩ་རྐྱང་མའི་ནུས་པས་བཟུང་ནས་གནས་པ་དེ་ཉིད། ཐུར་དུ་འབབ་པ་ལས་སྟོང་པ་ཞེས་བྱ་བ་དཀར་ལམ་ཟླ་བ་ཤར་བ་ལྟ་བུའི་སྣང་བ་འཆར་ཞིང་། དེའི་ཚེ་འདོད་ཆགས་ལས་གྱུར་པའི་རྣམ་རྟོག་སོ་གསུམ་འགག དེ་ནས་མ་ལས་ཐོབ་པའི་དམར་ཆ་བྱང་ཆུབ་ཀྱི་སེམས་དབུ་མའི་མས་སྣ་ན་རྩ་རོ་མའི་ནུས་པས་བཟུང་ནས་གནས་པ་དེ་ཉིད་གྱེན་དུ་བསྐྱོད་པ་ལས། སྟོང་པ་ཆེན་པོ་ཞེས་བྱ་བ་དམར་ལམ་ཉི་མ་ཤར་བ་ལྟ་བུའི་སྣང་བ་འཆར་ཤིང་། དེའི་ཚེ་ཞེ་སྡང་ལས་གྱུར་པའི་རྣམ་རྟོག་བཞི་བཅུ་འགག བྱང་ཆུབ་ཀྱི་སེམས་དཀར་དམར་དེ་གཉིས་སྙིང་ཁར་ཕྲད་ཅིང་ཟུང་དུ་འཇུག་པ་ལས་ཤིན་ཏུ་སྟོང་པ་ཞེས་བྱ་བ་ནག་ལམ་སྲོད་ཀྱི་མུན་ནག་གཏུག་པོ་ལྟ་བུ་འཆར་ལ། དེའི་ཚེ་གཏི་མུག་ལས་གྱུར་པའི་རྣམ་རྟོག་བདུན་འགག་ཅིང་། དེའི་མཐར་ཐམས་ཅད་སྟོང་པ་ཞེས་བྱ་བ་སྤྲོས་པ་ཐམས་ཅད་དང་བྲལ་བའི་འོད་གསལ་ལ་དོན་དམ་པའི་ཡེ་ཤེས་འཆར་བ་ཡིན་ནོ། །
དེ་ལྟར་ན་འཆི་བ་ལམ་དུ་བྱེད་པའི་ཚེ། གལ་པོ་ཆེར་བྱེད་པའི་རྟགས་བཞི་དང་སྟོང་པ་བཞི་ཞེས་པ་ནི། སྔར་བརྗོད་པ་དེ་དག་སྟེ། དེ་ཡང་སྟོང་པ་དང་པོ་གསུམ་གཉིས་སྣང་དང་བཅས་པ་ཡིན་པས། རྒྱུད་དེར། རྣམ་ཤེས་བཟུང་བ། ཞེས་གསུངས་པ་ཡིན་ནོ་དེ་ལྟར་ནག་ལམ་གྱི་སྣང་བ་ཤར་བའི་ཚེ། ཤེས་པ་སྐད་ཅིག་མའི་སྟེང་དུ་སྔར་གྱི་བློ་འདས་ཕྱག་རྒྱ་ཆེན་པོའི་ངང་ལས་མ་ཡེངས་པར་འཇོག་པ་ལ། དེ་བཞིན་ཉིད་ཀྱི་འཕོ་བ་ཟེར་ཞིང་། དེ་ལྟར་བཞག་པས་འོད་གསལ་མ་བུ་མཇལ་ནས།
འཆི་བ་ཆོས་ཀྱི་སྐུར་འཚང་རྒྱ་བ་ཟེར་བ་དེ་འབྱུང་བ་ཡིན་ནོ། ། དེ་ཡང་ཡེ་ནས་རིག་པ་འོད་གསལ་དུ་གནས་པ་དེ་མ། འཆི་བའི་འོད་གསལ་དེ་བུ། དེ་གཉིས་ལམ་གྱི་འོད་གསལ་གྱིས་འཚམས་འབྱོར་བ་ལ་འོད་གསལ་མ་བུ་འཕྲོད་པ་ཟེར་བ་ལགས། འདིར་སྐབས་སུ་བབ་པ་ནི། ཕྱི་དབུགས་ཆད་ཁ་མ་དབུགས་ནང་དུ་རྒྱུ་བ་ཤིན་དུ་ཐུང་བར་གྱུར་པའི་ཚེ་འཕོ་བར་བྱ་སྟེ། དེ་ལས་འཕྱིས་ན། དབང་ཤེས་རགས་པ་རྣམས་ཐིམ་པས། གཞན་གྱིས་གསལ་འདེབས་པའི་སྒྲ་མི་ཐོས་པ་དང་། ཡིད་ཤེས་ཀྱང་ཤིན་ཏུ་ཕྲ་བ་ལས་མེད་པས།
རང་གིས་ཀྱང་དམིགས་པ་རྣམས་མི་འཆུན་ཞིང་། ཁྱད་པར་རྣམ་ཤེས་རླུང་ལ་སྐྱོན་དགོས་པས། རླུང་རྫོགས་པར་ཐིམ་ན་ཚུལ་དེ་མི་རུང་བའི་ཕྱིར་རོ། ། དེས་ན་གདམས་ངག་འདི་ཉམས་སུ་ལེན་པ་ལའང་མེད་དུ་མི་རུང་བའི་གནད་རྣམ་པ་གསུམ་སྟེ། ཚེ་འདི་ལ་མ་ཆགས་པ་དང་། གང་འཕོ་བར་འདོད་པའི་གནས་སུ་འགྲོ་བར་འདོད་པའི་འདུན་པ་དྲག་པོ་དང་། གདམས་ངག་ལ་ཡིད་ཆེས་པའོ།། ༈ །གཉིས་པ་ཚུལ་ཇི་ལྟར་ལས་ལ་སྦྱར་བ་ནི། རྡོ་རྗེ་གུར་ལས། རྣམ་ཤེས་བླ་མར་འཕོ་བ་ནི། །
སྤྲོས་པ་ཐམས་ཅད་རབ་བཅད་ནས། ། རྒྱལ་སྲས་ལམ་ལ་བསམ་པར་བྱ། ། ཞེས་གསུངས་པ་ལྟར་དངོས་པོ་གང་ཡོད་སྤོང་དག་བྱ། འཁོར་དང་ཉེ་དུ་སོགས་ཀྱི་འབྲེལ་བཅད། འཁོན་ཡོད་ན་སྦྱང་། སྡོམ་པ་འོག་མ་གཉིས་སྔར་མ་བླངས་ན་གསར་དུ་བླངས་ཞིང་སྔར་བླངས་བ་ཉམས་པ་ཡིན་ན་གསོ། གྲུབ་ན་དབང་ཞུ་བ་ལ་སོགས་པ་བྱས་ཏེ། སྔར་བཤད་པ་ལྟར་གྱི་དུས་ལ་བབ་པ་ན། འོག་རླུང་འཐེན་ནུས་སམ་མི་ནུས་ཀྱང་རུང་སྟེ། ཆོས་འབྱུང་གི་ནང་གི་སེམས་ཀྱི་རྟེན་དུ་གྱུར་པའི་ཐིག་ལེ་ཡར་མྱུར་དུ་བྱུང་།
སྙིང་རྗེའི་ཡི་དམ་ལ་ཐིམ། ཡི་དམ་ཡང་མྱུར་དུ་ཡར་བྱོན་ཏེ་སྐར་མདའ་འཕངས་པ་ལྟར་ཚངས་བུག་ནས་རྒྱངས་ཀྱིས་ཐོན་ཏེ། བླ་མའི་ཐུགས་ཀར་བསྟིམས་ནས་མ་བཅོས་གཉུག་མའི་དོན་ལ་བཞག་པར་བྱའོ། ། གསུམ་པ་ལས་ལ་འབྱོར་པའི་ཕན་ཡོན་ནི། དེ་ལྟར་སྤྱི་གཙུག་སེར་སྒོ་ནས་འཕོས་ན། སྔར་བྱས་ཀྱི་སྡིག་པས་མི་གོས་ཤིང་། ངེས་པར་འཕགས་པའི་ས་ཐོབ་པར་འགྱུར་ཏེ། གདན་བཞི་ལས། ཚིགས་དགུ་ལས་ནི་ཡར་སྟོན་ན། ། མདོ་ལ་འཕོ་བ་ཞེས་བྱ་སྟེ། །
ཉིན་རེ་བྲམ་ཟེ་གསོད་པ་དང་། ། འཚམས་མེད་ལྔ་ནི་བྱེད་པ་དང་། ། རྐུ་དང་འདོད་པའི་ལོངས་སྤྱོད་རྣམས། ། འདི་ཡི་ལམ་གྱིས་འགག་པར་འགྱུར། ། སྡིག་གིས་གོས་པར་མི་འགྱུར་ཞིང་། ། སྲིད་པའི་དངོས་པོ་རིང་བར་འགྱུར། ། ཇི་ལྟར་འདམ་ལས་སྐྱེས་པ་ཡི། ། པདྨའི་མདངས་ནི་མཛེས་པ་ལྟར། ། དེ་བཞིན་དམན་པའི་ལུས་དག་ལ། ། ཡེ་ཤེས་སྐུ་ནི་རང་དགར་འབྱུང་། །
ཞེས་གསུངས་པ་ཡིན་ནོ། ། བླ་མ་གཉན་གྱི་ཞལ་ནས། སྤྱིར་འཕོ་བ་ལ། བྱིན་རླབས་བླ་མའི་འཕོ་བ། ཟུང་འཇུག་ཡི་དམ་གྱི་འཕོ་བ། ཆོས་ཉིད་དོན་དམ་པའི་འཕོ་བ། སྐུ་གསུམ་གྱི་འཕོ་བ། ཐིག་ལེ་དཀར་དམར་གྱི་འཕོ་བ། འོད་ཀྱི་གོང་བུའི་འཕོ་བ་སོགས་དུ་མ་ཡོད་དེ། གང་ལྟར་བྱས་ཀྱང་འོང་གསུངས།
དེ་རྣམས་ཀྱི་ནང་ནས་འདི་ནི་བྱིན་རླབས་བླ་མའི་འཕོ་བ་ཡིན་ནོ།། ༈ །ཡང་གཡང་ལས་ལྷུང་བའམ། ཆུས་ཁྱེར་བ་ལ་སོགས་པ་འཆི་བ་ཅིག་ཅར་བ་ལ་བསྐྱེད་རྫོགས་གཉིས་ཀྱི་དོན་དྲན་པར་བྱའོ། ། གལ་ཏེ་སྒོ་ངན་པ་འགེགས་པ་དང་། སྒོ་བཟང་པོ་ཚངས་བུག་འབྱེད་པ་ལ་སོགས་པ་མེད་པས་མི་ཟབ་བོ་སྙམ་ན། བླ་མ་གཉན་གྱི་གསུང་ནས། བསྐྱེད་རྫོགས་ཀྱི་དོན་དྲན་པ་ཙམ་གྱིས་སྒོ་ངན་པ་རྣམས་རང་འགག་ལ་འགྲོ་གསུང་ངོ་། ། ཐ་མ་ལུས་བཅོས་ཏེ་འཕོ་བ་ནི། ནུས་ན་སྐྱིལ་ཀྲུང་ངམ་ཙོག་པུ་བྱ། མི་ནུས་ན་མགོ་བོ་ཤར་རམ་བྱང་དུ་བསྟན།
གཞོགས་གཡས་འོག་ཏུ་བཅུག སྐྱིལ་ཀྲུང་ངམ་ཙོག་པུ་ལྟར་ན་མདུན་དུ་དང་། གཡས་ཉལ་ལྟར་ན་མགོ་བོ་ཕྱོགས་སུ་སྐུ་གསུང་ཐུགས་ཀྱི་རྟེན་དང་མཆོད་པ་ཅི་འབྱོར་པ་བཤམ། རེག་པ་དང་ཀླག་ཅོར་སོགས་བྱེད་དགོས། བྱུང་ན་སྟོད་ཀྱི་ཕྱོགས་འབའ་ཞིག་ཏུ་བྱ། བླ་མ་དང་ཡི་དམ་ལ་མོས་གུས་བྱེད་དུ་གཞུག་སྤྱི་གཙུག་གི་སྐྲ་ནས་འཐེན། ཐབས་དེ་ལྟ་བུ་དུད་འགྲོ་ལ་ཡང་བྱས་ན་བཟང་གསུངས་སོ། ། སྐབས་འདིར་བླ་མ་གོང་མའི་གསུང་ལས། བླ་མ་གྲུབ་ཁོང་བ་རང་ཡང་། གོང་དུ་བཤད་པ་ལྟ་བུའི་སྟེང་ནས་འཕོ་བ་མཛད།
བསྐྱེད་རིམ་བསྒོམ་པ་ལ་ལྷ་སྐུ་འབྱོན་པར་གསུངས་ཏེ། ། གདུང་ལ་རྡོ་རྗེ་ཕག་མོའི་སྐུ་གཅིག་བྱོན། རྫོགས་རིམ་བསྒོམས་པ་ལ་རིང་བསྲེལ་འབྱོན་པར་གསུངས་ཏེ། གདུང་ཐལ་ཐམས་ཅད་རིང་བསྲེལ་དུ་སོང་། འོད་ཟེར་གྱི་སྤྲོ་བསྡུ་བསྒོམ་པ་ལ་འཇའ་འོད་འབྱུང་བར་གསུངས་ཏེ། གདུང་ལ་འཇའ་འོད་ཀྱི་འཕྲེང་བར་བྱོན། བཟླས་པ་བྱས་པ་ལ་ལྗགས་དང་། བྱང་ཆུབ་ཀྱིས་སེམས་བསྒོམ་པ་ལ་ཐུགས་འབྱོན་པར་གསུངས་ཏེ། ལྗགས་ཐུགས་འབྲེལ་བ་གཅིག་བྱོན་གསུངས་སོ། ། གསུམ་པ་སྐྱོན་ཡོན་གཉིས་ཀྱི་སྒོ་ནས་མཇུག་བསྡུ་བ་ནི།
འཆི་ལྟས་ཀྱི་གཏུགས་བཞིན་དུ་འདི་ལྟ་བུའི་རྣལ་འབྱོར་གྱི་སྟེང་ནས་ཚངས་བུག་ནས་མ་འཕོས་པར། འོག་གི་ལམ་ནས་འཕོས་ན་ངན་སོང་དུ་སྐྱེ་བར་འགྱུར་ཏེ། མཁའ་འགྲོ་མ་ཀུན་ཏུ་བརྟགས་པའི་རྒྱུད་ལས། རྣམ་ཤེས་རླུང་ལ་ཞོན་ནས་ནི། ། འོག་གི་ལམ་ནས་འཕོས་གྱུར་ན། ། ཆོས་ལ་གོམས་པའི་གང་ཟག་ཀྱང་། ། ངན་སོང་དག་ཏུ་སྐྱེ་བར་འགྱུར། ། མགྲོན་པོ་ལམ་དུ་ཞུགས་པའི་མི། ། གྲོགས་ཀྱི་བསྒྱུར་བ་ཇི་བཞིན་ནོ། ། ཞེས་སོ། །
དུས་སུ་འཕོས་པའི་ཡོན་ཏན་ནི། རྒྱུད་དེ་ཉིད་ལས། རྣམ་ཤེས་རླུང་ཞོན་ནས་ནི། ། སྟེང་གི་ལམ་ནས་འཕོས་གྱུར་ན། ། སྡིག་ལ་གོམས་པའི་གང་ཟག་ཀྱང་། མཐོ་རིས་དག་ཏུ་སྐྱེ་བར་འགྱུར། ། མགྲོན་པོ་ལམ་དུ་ཞུགས་པའི་མི། ། གྲོགས་ཀྱིས་བསྒྱུར་བ་ཇི་བཞིན་ནོ། ། ཞེས་སོ། ། དེས་ན་འཕོ་བའི་ཉམས་ལེན་ལ་འབད་པ་གལ་ཆེ་ཞིང་།
འདི་ལྟ་བུའི་མན་ངག་ལ་བརྟེན་ནས་སྟེང་གི་ལམ་ཤེས་ནས་མཁའ་སྤྱོད་དུ་འཕོ་བའི་རྣལ་འབྱོར་པ་དང་། རྣལ་འབྱོར་མ་ནི་ཤིན་ཏུ་དཀོན་ཏེ། མཁའ་འགྲོ་ཀུན་སྤྱོད་ལས། འཆི་བ་ཞེས་བྱ་རྣམ་རྟོག་སྟེ། ། མཁའ་ལ་སྤྱོད་པའི་གནས་སུ་འཁྱེར། ། དེ་ལྟའི་རྣལ་འབྱོར་པ་དང་ནི། ། རྣལ་འབྱོར་མ་ནི་ཤིན་ཏུ་དཀོན། ། ཞེས་སོ། ། དྲུག་པ་བར་དོར་སངས་རྒྱས་འོད་གསལ་གྱི་རྣལ་འབྱོར་ལ་གསུམ་ལས། སྦྱོར་བ་སྐྱབས་འགྲོ་སེམས་བསྐྱེད་ནི་སྔར་དང་འདྲ་ལ།
གཉིས་པ་དངོས་གཞི་འོད་གསལ་གྱི་རྣལ་འབྱོར་ནི། ད་ལྟ་ཉིད་ནས་བར་དོ་སྦྱང་དགོས་པས། འདི་ལྟར་ཉམས་སུ་བླངས་ཏེ། འདི་ལྟར་ཐོག་མར་རང་ཤི་ནས། བར་དོར་མིང་གཞིའི་ཕུང་པོར་གནས་པར་བསམ་ལ། དེའི་རྗེས་སུ་ཨ་ཙ་མ་ང་ཤི་བ་ཡིན་པར་འདུག་པས། བར་དོ་འོད་གསལ་སྔོན་དུ་བྱ་དགོས་སྙམ་པའི་འདུན་པ་དྲག་པོ་དང་། བྱ་བ་གང་དང་གང་བྱེད་པ་ཐམས་ཅད་བར་དོའི་བྱ་བ་ཡིན་པའི་དྲན་པ་མ་ཡེངས་པ་ཡང་དང་ཡང་དུ་བྱས་ཤིང་། བར་དོ་འདི་ཉིད་དུ་ཕྱག་རྒྱ་ཆེན་པོ་མངོན་དུ་བྱེད་དགོས་ཏེ། བར་དོའི་སྣང་བ་འདི་གང་བསྒྱུར་བསྒྱུར་ཡིན་སྙམ་དུ་བསམ་ལ།
སྔར་གྱི་བསྐྱེད་རྫོགས་ལ་ཡང་དང་ཡང་དུ་མཉམ་པར་བཞག་སྙམ་པའི་འདུན་པས། བསྐྱེད་རྫོགས་གཉིས་གསལ་གདབ་ཅིང་། ཁྱད་པར་དུ་ཁྱེར་སོ་གསུམ་དང་ནམ་དུ་ཡང་མི་འབྲལ་བར་བྱའོ། ། དེ་ལྟར་གོམས་པས་བར་དོ་སྔར་བས་ཤེས་པ་བདུན་འགྱུར་གྱིས་གསལ་བ་དང་། རྣམ་སྨིན་གྱི་ལུས་རྒྱ་མེད་པས་ཡེ་ཤེས་བསྒོམ་པ་ཤིན་ཏུ་སྟོབས་ཆེ་བ་དང་། སྔར་ནས་རྒྱུན་དུ་གོམས་པའི་སྟོབས་གསུམ་གྱིས། བར་དོར་རང་ཤི་བ་ལ་ཤི་བར་ངོ་ཤེས་ཏེ། བསྐྱེད་རྫོགས་ཀྱི་རྣལ་འབྱོར་དྲན་ནས། ཟུང་འཇུག་ཏུ་འབད་རྩོལ་མེད་བར་ཉམས་སུ་ལེན་པར་འགྱུར་རོ། ། དེར་རིག་པ་རང་སོ་ཟིན་པ་སྐད་ཅིག་མ་གསུམ་གནས་ནུས་ན་དོན་འགྲུབ་གསུངས་སོ།།
༈ །གསུམ་པ་ཉམས་སུ་བླང་བའི་ཕན་ཡོན་གཉིས་ཀྱི་མཇུག་བསྡུ་བ་ནི། ད་ལྟར་གྱི་འཁྲུལ་སྣང་ལ་བདེན་པར་འཛིན་པ་འདི། བསྐྱེད་རྫོགས་ཀྱིས་སྒྱུ་མ་ལྟར་རང་གྲོལ་དུ་ཡོང་བས་རྨི་ལམ་གྱི་བར་དོ་ཆོད། དེ་ཆོད་ན་སྐྱེ་ཤི་བར་དོ་ལས་གྲོལ་ནས། བསྐྱེད་རིམ་ལྟ་སྐུ་སྒྱུ་མ་ལྟ་བུ་དང་། རྫོགས་རིམ་འོད་གསལ་དབྱེར་མེད་དབང་པོ་ཡང་རབ་ཀྱིས་མངོན་དུ་གྱུར་ཏེ། ཟུང་འཇུག་རབ་ཏུ་མི་གནས་པ། དེས་བར་དོ་མེད་པར་མྱ་ངན་དང་སྡུག་བསྔལ་ཐམས་ཅད་ལས་འདས་ནས་འཚང་རྒྱ་བར་འགྱུར་རོ། ། དེའང་དུས་འཁོར་རྩ་རྒྱུད་ལས། འོད་གསལ་དེ་ལ་སེམས་འཛིན་ན། །
ཉོན་མོངས་དགྲ་ཡི་དཔུང་ཚོགས་འཇོམས། ། ཞེས་དང་། འོད་གསལ་བ་ལ་རྒྱུན་བར་གནས། ། བར་དོའི་གྲོང་དེར་དེས་མི་མཐོང་། ། ཞེས་དང་། རིམ་ལྔ་ལས། འདས་པ་དང་ནི་མ་འོང་དང་། ། ད་ལྟར་བྱུང་བའི་སྲིད་པ་ཀུན། ། འོད་གསལ་བས་ནི་རྣམ་སྦྱང་བས། ། སྐད་ཅིག་དེ་ལ་མ་ལུས་མཐོང་། །
ཞེས་དང་། རིམ་པ་གསུམ་པ་ལས། འགྲོ་ཀུན་རང་དབང་མེད་པ་ལས། ། རང་དབང་དུ་ནི་འགྱུར་བ་ཡིན། ། དེའི་རྒྱུན་ནི་འོད་གསལ་བ། ། འོད་གསལ་ཐམས་ཅད་སྟོང་པའོ། ། སེམས་གང་གིས་ནི་བྱིས་པ་རྣམས། ། འཁོར་བའི་འཆིང་བས་བཅིངས་གྱུར་པ། ། སེམས་དེ་ཉིད་ཀྱི་རྣལ་འབྱོར་པ། ། བདེ་གཤེགས་གནས་སུ་འགྲོ་བར་འགྱུར། །
ཞེས་སོ། ། དེར་མ་གྲོལ་ན། སྲིད་པ་བར་དོའི་ལུས་བླངས་ཏེ། བར་དོར་བསྐྱེད་རྫོགས་ཟུང་འཇུག་ཉམས་སུ་བླངས་ནས་སངས་རྒྱས་པར་ཐེ་ཚོམ་མེད་དོ།། ༈ །སྤྱི་དོན་གསུམ་པ་དེ་ལྟར་ཁྲིད་པའི་འབྲས་བུ་ནི། ལམ་གྱི་གནས་སྐབས་སུ། སྣང་སྲིད་འཁོར་འདས་ཐམས་ཅད་ཆོས་སྐུར་ཐག་བཅད་པ་ལ་རྟེན་ནས། འབྲས་དུས་སུ་རྟོག་པ་མངོན་གྱུར་གྱི་སངས་རྒྱས་ཟུང་འཇུག་བདེ་བ་ཆེན་པོ། རང་དོན་མཐར་ཕྱིན་པ་དོན་དམ་ཆོས་སྐུ་དང་། གཞན་དོན་མཐར་ཕྱིན་པས་ཀུན་རྫོབ་གཟུགས་སྐུ་གཉིས་ཏེ།
སྐུ་གསུམ་བདག་ཉིད་རྗེ་བཙུན་སྤྱན་རས་གཟིགས་ཀྱི་གོ་འཕང་ཚེ་འདི་ཉིད་ལ་མངོན་དུ་བྱེད་པར་འགྱུར་རོ། ། ཐུགས་རྗེ་ཆེན་པོའི་དམར་ཁྲིད་ངེས་དོན་དཔྱིད་ཀྱི་ཐིག་ལེ་ཞེས་བྱ་བ། རང་གཞན་ལ་ཕན་པའི་ཆེད་དུ་བྱ་བྲལ་བ་སངས་རྒྱས་ཕུན་ཚོགས་ཀྱིས་དཔལ་ཨེ་ཝཾ་ཆོས་ལྡན་དུ་བགྱིས་པའོ། ། འདིའི་དགེ་བས་རང་གཞན་ལ་ཕན་བདེ་བླ་ན་མེད་པའི་རྒྱུར་གྱུར་ཅིག ། བཀྲ་ཤིས། སརྦ་མངྒ་ལམ།། །། PAGE * MERGEFORMAT 30 སངས་རྒྱས་ཕུན་ཚོགས། ཐུགས་རྗེ་ཆེན་པོའི་དམར་ཁྲིད་ངེས་དོན་དཔྱིད་ཀྱི་ཐིག་ལེ། PAGE * MERGEFORMAT 29
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
