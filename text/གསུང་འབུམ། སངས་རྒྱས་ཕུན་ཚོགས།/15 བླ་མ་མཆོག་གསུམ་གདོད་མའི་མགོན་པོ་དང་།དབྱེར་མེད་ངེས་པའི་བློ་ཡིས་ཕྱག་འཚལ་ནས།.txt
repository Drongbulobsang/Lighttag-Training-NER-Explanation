གསུང་འབུམ། སངས་རྒྱས་ཕུན་ཚོགས།
པོད ༡༥
བླ་མ་མཆོག་གསུམ་གདོད་མའི་མགོན་པོ་དང་།དབྱེར་མེད་ངེས་པའི་བློ་ཡིས་ཕྱག་འཚལ་ནས།
༄༅། །གནས་ལུགས་སྒོམ་པའི་ལྷན་ཐབས་ཡིད་ཀྱི་མུན་སེལ་བི་ཛ་ཧ་ར།། བླ་མ་མཆོག་གསུམ་གདོད་མའི་མགོན་པོ་དང་། ། དབྱེར་མེད་ངེས་པའི་བློ་ཡིས་ཕྱག་འཚལ་ནས། ། དྲན་པ་གསོ་བའི་ཟླ་ཟེར་ཅུང་ཟད་སྤེལ། ། ཡིད་ཀྱི་རྩ་ཀོར་དགའ་བདེར་སྤྱོད་གྱུར་ཅིག ། འདིར་གནས་ལུགས་ཀྱི་སྒོམ་རིམ་ལ་ཉེ་བར་མཁོ་བར་ཅུང་ཟད་བརྗོད་ན། སེམས་དོན་སྒོམ་དགོས་པའི་རྒྱུ་མཚན་དང་། ཏིང་ངེ་འཛིན་གྱི་སྒོམ་རིམ་ཉིད་བཤད་པ་གཉིས་ལས། དང་པོ་ལ་ཆོས་ཐམས་ཅད་སེམས་སུ་བསྟན་པ། སེམས་དོན་མ་སྒོམ་པའི་སྐྱོན།
སྒོམ་པའི་ཡོན་ཏན་གསུམ་གྱི། དང་པོ་ནི། སྤྱིར་འཁོར་འདས་ཐམས་ཅད་རང་སེམས་ཡིན་ཏེ། ས་བཅུ་པར། ཀྱཻ་རྒྱལ་བའི་སྲས་སོགས། གུར་ལས་རིན་ཆེན་སེམས་ལས་སོགས། སམྦུ་ཊར་ཕྱི་དང་ནང་གི་སོགས། རི་ཁྲོད་དབང་ཕྱུག་གི ཆོས་རྣམས་ཐམས་ཅད་རང་གི་སེམས་ཡིན་ཏེ། ། སེམས་ལས་མ་གཏོགས་ཆོས་གཞན་རྡུལ་ཙམ་མེད། །
ཅེས་སོ། ། དེ་ལྟར་ཡིན་ན་ཕྱི་རོལ་གཟུང་ཡུལ་སྣ་ཚོགས་དངོས་པོར་སྣང་བ་ཇི་ཡིན་ཞེ་ན། སེམས་རང་གི་གནས་ལུགས་ལ་མ་རིག་པ་གཉིས་སྣང་གི་བག་ཆགས་གོམས་པས་འཁྲུལ་སྣང་སྟེ། ལང་གཤེགས་ལས། བག་ཆགས་ཀྱིས་ནི་སོགས། སཾ་ཊིར་ཆོས་རྣམས་སེམས་ཀྱི་སོགས། དཔེར་ན་རླུང་གི་ཆུ་དཀྲུགས་པས་རྡོར་གྱུར་བ་ལྟ་བུ་སྟེ། ས་ར་ཧས། རླུང་གི་ཆུ་ལ་སོགས། རྒྱས་པར་མདོ་རྒྱུད་བསྟན་བཅོས་མང་པོར་གསལ་ལོ། །
གཉིས་པ་ནི། ཡང་དག་པའི་དོན་མ་བསྒོམ་ན་ཐོས་བསམ་སྒོམ་གསུམ་ལ་ཇི་ཙམ་བརྩོན་ཀྱང་མཐར་ཐུག་གི་འབྲས་བུ་མི་ཐོབ་པར་དཔེ་དུ་མའི་སྒོ་ནས་གསུངས་ཏེ། སྡོང་པོ་བཀོད་པར། ཡང་དག་སངས་རྒྱས་བསྟན་པ་འདི་སོགས་རྣམ་པར་རོལ་པའི་མདོར། སེམས་ཀྱི་རང་བཞིན་མ་རྟོགས་ན་སེམས་ཅན་རྣམ་པར་རྟོག་པའི་ཁ་ཐབས་སུ་སོང་བས་ཁམས་གསུམ་ཀུན་ཏུ་འཁོར་ཞིང་རྒྱུ་དྲུག་ཏུ་འཁྱམས་པ་ཡིན་ནོ། ། ཞེས་དང་སྤྱོད་འཇུག་ཏུ། སེམས་ནི་རྣམ་པར་གཡེང་བའི་སོགས། གང་གི་ཆོས་ཀྱི་སོགས། བསམ་གཏན་མ་བསྒོམ་ན་ཤེས་རབ་མི་སྐྱེ། དེ་མ་སྐྱེས་ན་བྱང་ཆུབ་མི་ཐོབ་ཏེ།
བཤེས་སྤྲིང་དུ། བསམ་གཏན་མེད་པར་ཡང་ནི་ཤེས་རབ་མེད། ། ཅེས་སོ། ། དེས་ན་ཚུལ་ཁྲིམས་ལ་གནས་ནས་ཐོས་བསམ་བསྒོམ་གསུམ་ལ་རིམ་བཞིན་སྦྱོར་དགོས་ཏེ། མཛོད་ལས། ཚུལ་གནས་ཐོས་དང་སོགས། གསུམ་པ་ནི། ཡང་དག་པའི་དོན་བསྒོམ་པའི་བསོད་ནམས་ནི་དཔག་ཏུ་མེད་དེ། དེ་ཁོ་ན་ཉིད་བསྟན་པའི་མདོར། བསྐལ་པར་ཉན་པ་བས་སེ་གོལ་གཏོགས་པ་ཙམ་ཏིང་འཛིན་བསྒོམ་པ་བསོད་ནམས་ཆེ་བར་གསུངས་ལ།
གཙུག་ཏོར་ཆེན་པོའི་མདོ་དང་། རྟོག་པ་རྒྱས་པའི་མདོ་ལས་ཀྱང་གསུངས་སོ། ། གཞན་ཡང་འདོད་ཡོན་ལ་ཞེན་པ་བཟློག་པ་དང་། ཐེ་ཚོམ་གཅོད་པ་དང་། མངོན་ཤེས་དང་ཏིང་ངེ་འཛིན་འཆར་སྙིང་རྗེ་སྐྱེ། གདུལ་བྱ་ཡང་དག་པའི་ལམ་ལ་འགོད་པར་ནུས་པ་སོགས་ཡོན་ཏན་མང་ངོ་། ། སྡུད་པར་བསམ་གཏན་གྱི་ནི་སོགས། ས་ཡི་སྙིང་པོ་འཁོར་ལོ་བཅུ་པ་དང་། ཆོས་ཡང་དག་པར་སྡུད་པ་དང་། མདོ་སྡེ་རྒྱན་ལས།
བསམ་གཏན་གྱིས་ཀྱང་སྐྱེ་བོ་ཐམས་ཅད་བྱང་ཆུབ་གསུམ་ལ་འགོད། ། ཅེས་སོ། ། གཉིས་པ་ལ། ཐུན་མོང་བའི་ཏིང་ངེ་འཛིན་གྱི་རྣམ་ཞག་མདོར་བསྡུས་ཏེ་བསྟན་པ། ཐུན་མོང་མ་ཡིན་པའི་སྒོམ་རིམ་བཤད་པའོ། ། དང་པོ་ལ། ཏིང་ངེ་འཛིན་སྤྱིའི་སྡུད་བྱེད་ངོས་བཟུང་ཞིང་དགོས་པ་གཅོད་པ་དང་། ཞི་གནས་དང་ལྷག་མཐོང་གི་རྣམ་གཞག་བཤད་པ་གཉིས། དང་པོ་ནི། ཐེག་པ་ཆེ་ཆུང་གི་ཏིང་ངེ་འཛིན་སྒྲུབ་ཚུལ་ཅི་རིགས་ནི་གར་ཡང་བཤད་ཀྱང་།
ཡོངས་གྲགས་ཏིང་ངེ་འཛིན་གྱི་རྣམ་དབྱེ་སྟོན་བྱེད་ལ་མདོ་ཕྱོགས་ཀྱི་གཞུང་རྣམས་གསལ་བར་སྣང་ཞིང་། དེ་ཡང་དགོངས་པ་ངེས་འགྲེལ་སོགས་མདོ་དུ་མ་དང་། བྱམས་ཆོས་དང་། ཐོགས་མེད་ཀྱི་ས་སྡེ་རྣམས་དང་། མངོན་པ་ཀུན་ལས་བཏུས། དེ་དག་གི་དོན་བསྡུས་ཤཱནྟི་པའི་ཤེར་ཕྱིན་མན་ངག་དང་། སྒོམ་རིམ་གསུམ་སོགས་གྲགས་ཆེ་ཞིང་གསལ་བར་སྣང་བའི་ཏིང་ངེ་འཛིན་གྱི་སྤྱི་དོན་རྣམས་དེ་དག་ཏུ་གསུངས་པ་ལྟར་བཤད་པར་བྱའོ། ། དེ་ལ་ཏིང་ངེ་འཛིན་གྱི་སྡུད་བྱེད་ནི། མདོ་དགོངས་འགྲེལ་དང་། སྒོམ་རིམ་བར་མར་ཞི་ལྷག་ཡིན་པར་བཤད།
དཔེར་ན་ལྗོན་ཤིང་ཡལ་འདབ་མང་ཡང་སྡོང་པོའི་རྩ་བར་འདུ་བ་ལྟར་རོ། ། འོ་ན་ཐེག་པ་ཆེ་ཆུང་གི་ཏིང་ངེ་འཛིན་དམིགས་བཅས་དམིགས་མེད་ཀྱི་རྣམ་གྲངས་དུ་མ་དང་། སྔགས་ཕྱོགས་ལ་མཚན་བཅས་མཚན་མེད་དུ་མ་དང་། ཕྱག་ཆེན་པའི་བདེ་གསལ་མི་རྟོགས་ཏིང་ངེ་འཛིན་དུ་མ་ཞིག་འཆར་བ་རྣམས་ཞི་ལྷག་དུ་ཇི་ལྟར་བསྡུད་སྙམ་ན། དེ་དག་གང་ཡིན་ཀྱང་རུང་སྟེ། དགེ་བའི་དམིགས་པ་ལ་སེམས་རྩེ་གཅིག་ཏུ་འཇུག་པ་ཡང་ཞི་གནས་དང་ཕྱོགས་མཐུན་ཞིང་། དེའི་དོན་སོ་སོར་འབྱེད་པའི་ཤེས་རབ་དགེ་བ་རྣམས་ལྷག་མཐོང་དང་ཕྱོགས་མཐུན་ཏེ། ཐེག་ཆེན་ལ་དད་པ་བསྒོམ་པའི་མདོ་དང་། སྒོམ་རིམ་ཐ་མར་ཡང་བཤད་དོ། ། གཉིས་པ་ལ།
ཞི་ལྷག་ཐུན་མོང་གི་རྣམ་བཞག་དང་། ཞི་ལྷག་སོ་སོའི་སྒོམ་རིམ་གཉིས་ལས། དང་པོ་ལ་ཞི་ལྷག་གི་རྒྱུ་བསྟན་པ། ཞི་ལྷག་གི་སྒྲིབ་པ་སྤང་བ། ཞི་ལྷག་གི་ངོ་བོ་ངོས་བཟུང་བ། ཞི་ལྷག་གི་དབྱེ་བ་བསྟན་པ། ཞི་ལྷག་གི་གོ་རིམ་ལ་དཔྱད་པ། ཞི་ལྷག་ཟུང་འཇུག་ཏུ་སྒོམ་ཚུལ། ཞི་ལྷག་གི་འབྲས་བུ་བཤད་པ་དང་བདུན་གྱི། དང་པོ་ནི།
དགོངས་འགྲེལ་པ། ཚུལ་ཁྲིམས་དང་ཐོས་བསམ་གྱི་ལྟ་བ་རྣམ་པར་དག་པར་རྒྱུད་བཤད། གཞན་ཡང་བླ་མའི་བྱིན་རླབས་དང་། རྟེན་འབྲེལ་དང་། ཚོགས་བསགས་སྒྲིབ་སྦྱངས། མཐུན་པའི་ཡུལ་ལ་གནས་པ། འདོད་ཆུང་ཆོག་ཤེས། བྱ་བ་མང་པོ་སྤང་བ་སོགས་མང་དུ་བཤད། གཉིས་པ་ཞི་ལྷག་གི་སྒྲིབ་པ་སྤང་བ་ལ། སྒྲིབ་པ་ངོས་བཟུང་སྟེ་སྤོང་བྱེད་ཀྱི་གཉེན་པོ་བཤད་པ་གཉིས།
དང་པོ་ནི། དགོངས་འགྲེལ་ལས། བཅོམ་ལྡན་འདས་སྒྲིབ་པ་ལྔ་པོ་གང་དག་ལགས་པ་དེ་དག་ལས་དུ་ནི་ཞི་གནས་ཀྱི་སྒྲིབ་པ་ལགས། དུ་ནི་ལྷག་མཐོང་གི་སྒྲིབ་པ་ལགས། དུ་ནི་གཉིས་ཀའི་སྒྲིབ་པ་ལགས། བྱམས་པ་རྒོད་པ་དང་འགྱོད་པ་ནི་ཞི་གནས་ཀྱི་སྒྲིབ་པ་ཡིན་ནོ། ། རྨུགས་པ་དང་གཉིད་དང་ཐེ་ཚོམ་ནི་ལྷག་མཐོང་གི་སྒྲིབ་པ་ཡིན་ནོ། ། འདོད་པ་ལ་འདུན་པ་དང་གནོད་སེམས་ནི་གཉིས་ཀའི་སྒྲིབ་པ་ཡིན་ནོ། ། ཞེས་སོ། ། ཀུན་བཏུས་དང་མཛོད་འགྲེལ་དུ་རྒྱས་པར་བཤད་དོ། །
གཞན་ཡང་རྣམ་གཡེང་མཚན་འཛིན། སྙོམས་འཇུག་རོ་མྱང་གནས་ངན་ལེན་སོགས་མང་ངོ་། ། དབུས་མཐར་ཉེས་པ་ལྔ་བཤད། དེ་སྤང་བ་ལ་གཉེན་པོ་འདུ་བྱེད་བརྒྱད་དོ། ། སློབ་དཔོན་བློ་བརྟན་གྱི་ལུས་ཀྱི་རང་གི་བྱ་བ་རྣམས་ལ་ལྡང་བ་ཡང་བ་གང་ལས་སུ་རུང་བའོ། ། སེམས་ལས་སུ་རུང་བ་ནི། ཡང་དག་པར་ཡིད་ལ་བྱེད་པ་ལ་ཞུགས་པའི་སེམས་ཀྱི་སིམ་པ་དང་། ཡང་བར་འགྱུར་བའི་རྒྱུ་སེམས་ལས་སུ་རུང་བའི་ཆོས་གཞན་དུ་གྱུར་པ་གང་ཡིན་པ་སྟེ། དེ་དག་དང་ལྡན་ན་དམིགས་པ་ལ་ཐོགས་པ་མེད་པར་འཇུག་པས་དེའི་ཕྱིར་སེམས་ལས་སུ་རུང་བ་ཞེས་བྱའོ། ། ཞེས་སོ། །
དེ་ཡང་ཏིང་ངེ་འཛིན་སྒྲུབ་པའི་ཐོག་མ་ཉིད་ནས་ཤིན་སྦྱངས་རྫོགས་པར་ཐོབ་པ་མི་འབྱུང་མོད་ཀྱང་། འབད་རྩོལ་གྱི་ཆ་ཤས་ཙམ་ཐོབ་པ་དེ་རིམ་པས་སྦྱངས་ནས་བྱང་བ་ན་ཤིན་སྦྱངས་ཐོབ་པར་འགྱུར་ལ། དེ་ཡང་ཐོག་མར་སེམས་ཀྱི་ཤིན་སྦྱངས་ཐོབ་པའི་མཐུས་ལུས་ཤིན་སྦྱངས་ཐོབ་པའི་རྒྱུར་གྱུར་པས་རླུང་ལུས་ལ་རྒྱུ་ཞིང་། དེས་ལུས་ལ་ཁྱབ་པ་ན་ལུས་ཤིན་སྦྱངས་ཐོབ་པར་ཉན་པར་བཤད། དྲན་ཤེས་དངོས་འཛིན་རྒྱས་པར། ཀུན་བཏུས་དང་། དབུས་མཐའི་འགྲེལ་བཤད་དུའོ། ། གང་ལྟར་དྲན་རྒྱུན་བསྐྱངས་པ་ལས་དེའི་ཁོངས་ནས་ཡིན་མིན་བརྟག་ཅིང་བསྲུང་བའི་བྱ་ར་ཐུ་རེ་བྱེད་དེ། སྤྱོད་འཇུག་ལས། གང་ཚེ་དྲན་པའི་སོགས།
བྱིང་རྒོད་བྲལ་ནས་ཞི་ལྷག་ཆ་སྙོམས་ན་རྣལ་དུ་ཕབ་པ་སྟེ་དེ་ལ་གློད་དེ་འཇོག་མཁས་པར་བྱའོ། ། གཉིས་པ་ལ། བྱིང་རྒོད་སྐྱེ་བའི་རྒྱུ་སྤོང་བ་དང་། བྱིང་རྒོད་འགོག་ཚུལ་གཉིས་ཀྱི། དང་པོ་ནི། ཏིང་ངེ་འཛིན་གྱི་སྒྲིབ་པ་ཕལ་ཆེར་བྱིང་རྒོད་གཉིས་སུ་འདུ། དེ་སྒོ་གསུམ་གྱི་སྤྱོད་ལམ་མ་དག་པ་དང་། ཟས་ཚོད་མི་ཟིན་པ་དང་། ནམ་གྱི་ཆ་སྟོད་སྨད་ལ་མི་སྙོམ་པའི་སྦྱོར་བ་ལ་མི་བརྩོན་པ། གནས་མིན།
གཏི་མུག་གཉིད་ཆེ་ཐབས་མི་ཤེས་ལེ་ལོ་སོགས་ཡིན་པར་སའི་དངོས་གཞིར་བཤད། གཉིས་པ་ནི། གོང་དུ་བཤད་པའི་རགས་པ་དེ་དག་འགོག་ལ། སྣང་བའི་མཚན་མ་དང་སངས་རྒྱས་ཀྱི་ཡོན་ཏན་ཡིད་ལ་བྱེད་པ། སོ་སོར་རྟོག་པའི་ཤེས་རབ་ཀྱི་དཔྱོད་པ། དམིགས་པ་རྒྱ་བསྐྱེད་གཟེངས་བསྟོད་སོགས་བྱ་བར་སྒོམ་རིམ་དང་པོར་བཤད། སྣང་བའི་མཚན་མ་ནི་ཉན་སར་མར་མེའི་འོད་ལས་སམ། མེའི་ཕུང་པོའི་འོད་ལས་སམ། ཉི་མའི་དཀྱིལ་འཁོར་སྣང་བའི་མཚན་མ་གཟུང་ཤིག་ཅེས་པ་ལྟར་དེ་དག་གི་འོད་ཀྱི་ཐམས་ཅད་སྣང་ཞིང་གསལ་བར་གྱུར་པ་ལ་སེམས་གཏད་པའོ། ། གཞན་ཡང་ཕར་ཕྱིན་བསྡུས་པ།
དབུ་མ་སྙིང་པོ། སྒོམ་རིམ་དང་པོ་ན་གསལ་ལོ། ། གསུམ་པ་ཞི་ལྷག་གི་ངོ་བོ་ངོས་གཟུང་བ་ནི། དགོངས་འགྲེལ། དཀོན་མཆོག་སྤྲིན། མདོ་སྡེ་རྒྱན། དེའི་འགྲེལ་པ་དབྱིག་གཉེན་གྱིས་མཛད་པ། བྱང་ས་སོགས་ན་གསལ་ལོ། ། མདོ་ཕྱོགས་ལྟར་ན་ཞི་ལྷག་མཚན་ཉིད་པ་ནི། ཤིན་སྦྱངས་ཐོབ་པ་དང་རྒྱུན་དུ་རང་གི་འཇུག་པའི་ཏིང་ངེ་འཛིན་ཐོབ་ནས་འཇོག་པར་སྒོམ་རིམ་བར་མར་བཤད།
འོ་ན་ཤིན་སྦྱངས་མ་ཐོབ་པའི་ཞི་ལྷག་ལ་ཇི་སྐད་བརྗོད་ཅེ་ན། ཞི་ལྷག་རྗེས་མཐུན་པའི་ཐ་སྙད་དགོངས་འགྲེལ་དང་ཤེར་ཕྱིན་མན་ངག་ལས་བཤད། འོ་ན་ཅི་ཙམ་གྱི་ཞི་ལྷག་གི་ལམ་ཡོངས་སུ་དག་པར་འགྱུར་ཞེ་ན། རྨུགས་གཉིད་ཆོམས་པ་ན་ཞི་གནས་དང་། རྒོད་འགྱོད་ཆོམས་པ་ན་ལྷག་མཐོང་གི་ལམ་དག་པར་དགོངས་འགྲེལ་ལས་བཤད། བཞི་པ་ཞི་ལྷག་གི་དབྱེ་བ་བསྟན་པ་ནི། ཞི་གནས་ཀྱི་དབྱེ་བ་ལ་ངོ་བོའི་སྒོ་ནས་ཕྱེ་ན་འཇིག་རྟེན་པ་དང་། འཇིག་རྟེན་ལས་འདས་པའི་ཞི་གནས་གཉིས་དང་། བྱེད་ལས་ཀྱི་སྒོ་ནས་ཕྱེ་ན། མཐོང་ཆོས་ལ་བདེ་བར་གནས་པའི་ཞི་གནས་སོགས་གསུངས་ཡོད་ཀྱང་།
མདོ་རྒྱན་རྩ་འགྲེལ་ལས་འཇོག་ཐབས་རྣམ་དགུ་བཤད། ལྷག་མཐོང་གི་དབྱེ་བ་ནི། དགོངས་འགྲེལ་ལས། མཚན་མ་ལས་སུ་རུང་བ་དང་། ཡོངས་སུ་ཚོལ་བ་ལས་བྱུང་བ་དང་སོ་སོར་རྟོག་པ་ལས་བྱུང་བ་གསུམ་བཤད། ཀུན་བཏུས་དང་། ཉན་ས་སོགས་ནས་དུ་མ་བཤད་དོ། ། ལྔ་པ་ཞི་ལྷག་གི་གོ་རིམ་ལ་དཔྱད་པ་ནི། མདོ་ཕྱོགས་ཀྱི་གཞུང་ཕལ་ཆེར་དུ་ཐོག་མར་ཞི་གནས་སྒྲུབ་ལ་དེ་ནས་ལྷག་མཐོང་སྒྲུབ་པར་བཤད་པ་མང་སྟེ། མདོ་སྡེ་རྒྱན།
བཤེས་སྤྲིང་། སྤྱོད་འཇུག ཉན་ས་སྒོམ་རིམ། ཤེར་ཕྱིན་མན་ངག་སོགས་ལས་སོ། ། དེ་ཁོ་ན་ལྟར་བཞེད་པ་ཡོད་ཀྱང་ཤིན་སྦྱངས་མ་ཐོབ་པའང་ཡོད་ལ། དེས་ན་རིམ་ཅན་དུ་འཇུག་པའི་གང་ཟག་ལ་དགོངས་པ་ཡིན་ཏེ། ཞི་གནས་མ་ཐོབ་ཀྱང་ལྷག་མཐོང་ཐོབ་པ་ཡོད་པའི་ཕྱིར་རོ། ། དེ་ལྷར་ཡང་ཀུན་བཏུས་སུ། ལ་ལ་ནི་ལྷག་མཐོང་ཐོབ་པ་ཡིན་གྱི་ཞི་གནས་ནི་མ་ཐོབ་སྟེ། དེ་ལྟར་ལྷག་མཐོང་ལ་བརྟེན་ནས་ཞི་གནས་ལ་བརྩོན་པར་བྱེད་དོ། །
ཞེས་དང་། སའི་དངོས་གཞིར་ཡང་བཤད་དོ། ། རྒྱུད་སྡེ་དང་བསྐྱེད་རྫོགས་ཀྱི་གཞུང་མཐའ་དག་ལས། ཐུན་སྟོད་ལ་མཚན་བཅས་དང་ཐུན་སྨད་ལ་མཚན་མེད་སྒོམ་པར་བཤད་པ་རྣམས་ཀྱང་དང་པོར་ཞི་གནས་གྲུབ་ནས་དེ་གྲུབ་པ་ན་ལྷག་མཐོང་སྒྲུབ་པའི་ཚུལ་མིན་པ་དང་། གྲུབ་ཆེན་མང་པོས་ཀྱང་ཞི་གནས་ཟུར་དུ་མི་ཚོལ་བར་ཐོག་མ་ཉིད་ནས་ལྷག་མཐོང་སྒོམ་པར་བཤད་པ་མང་དུ་ཡོད་པ་དང་སྒྲུབ་རྒྱུད་པ་དག་ལྟ་ཐོག་ནས་སྒོམ་པ་འཚོལ་བ་དང་སྒོམ་ཐོག་ནས་ལྟ་བ་འཚོལ་བ་སོགས་མཐའ་གཅིག་ཏུ་མ་ངེས་སོ། ། དྲུག་པ་ཞི་ལྷག་ཟུང་འཇུག་ཏུ་སྒོམ་ཚུལ་ལ། ཞི་ལྷག་གཉིས་ཀ་དགོས་པའི་རྒྱུ་མཚན་དང་། དེ་གཉིས་ཟུང་དུ་འཇུག་ཚུལ་གཉིས་ཀྱི། དང་པོ་ནི་ཞི་གནས་མེད་ན་སེམས་གཡོ་ཞིང་ཡང་དག་པའི་དོན་མི་ཐོབ། ཞི་གནས་དང་བྲལ་བའི་ལྷག་མཐོང་ཡང་རླུང་ནང་མར་མེ་བཞིན་མི་བརྟན།
ཡང་ལྷག་མཐོང་མེད་པའི་ཞི་གནས་ཀྱི་ཉོན་མོངས་པ་བག་ཉལ་མི་ཆོམས་པ་སོགས་སྒོམ་རིམ་དང་དགོངས་འགྲེལ་སོགས་ལས་བཤད། དེ་གཉིས་ཀ་དགོས་པ་ནི་ཟླ་བ་སྒྲོན་མེར། ཞི་གནས་སྟོབས་ཀྱི་གཡོ་བ་མེད་པར་འགྱུར། ། ལྷག་མཐོང་གིས་ནི་རི་དང་འདྲ་བར་འགྱུར། ། ཞེས་སོ། ། གཉིས་པ་ནི་ཟུང་འཇུག་ཚུལ་ཇི་ལྟར་དགོས་སྙམ་ན། སེམས་གནས་དགུ་པ་མ་ཐོབ་པར། ལྷག་མཐོང་སྒོམ་ནའང་སོ་སོའི་ཟུང་དུ་འཇུག་ཚུལ་རེ་ཡོད་ཀྱང་འདིར་མཐར་ཐུག་པའི་ཞི་ལྷག་ཟུང་འཇུག་ཏུ་འགྱུར་ཚུལ་ནི། སེམས་གནས་དགུ་ལ་མཉམ་པར་འཇོག་པའི་ཞི་གནས་དེ་བྱིངས་རྒོད་ཀྱི་སྐྱོན་དང་བྲལ་བ་ཐོབ་པ་ན། དེ་ལ་བརྟེན་ནས་ཆོས་རྣམ་འབྱེད་ཀྱི་ལྷག་མཐོང་ལ་བརྩོན་པར་བྱས་པའི་ཚེ།
ལྷག་མཐོང་དེ་ལའང་རང་གི་ངང་གིས་འཇུག་ཅིང་སེམས་གནས་དགུ་པ་བཞིན་དུ་འདུ་བྱེད་མི་དགོས་པར་རྩོལ་མེད་དུ་སོང་ནས། ལྷག་མཐོང་ཡང་རྣམ་པར་དག་པ་དང་བྱང་བར་འགྱུར་ཏེ། སེམས་གནས་དང་ལྷན་ཅིག་ཏུ་འདྲེས་ནས་མཉམ་དུ་འཇུག་པ་ནི་ཞི་ལྷག་ཟུང་འཇུག་ཏུ་གྱུར་བ་ཡིན་ཏེ། ཉན་སར། དེ་ལ་ཇི་ཙམ་གྱིས་སོགས་ནས། འབྲེལ་བར་འཇུག་པའི་ལམ་ཞེས་བྱའོ། ། ཞེས་སོ། ། སྒོམ་རིམ་ཐ་མར། ཇི་སྟེ་སོགས། ཤེར་ཕྱིན་མན་ངག་ཏུ་དེའི་འོག་ཏུ་སོགས།
ཞི་གནས་ཆོས་གང་ཡང་མི་རྟོག་པ་དང་། ལྷག་མཐོང་རྟོག་པ་ཁོ་ནར་འདོད་པའང་མི་འཐད་དེ། དེ་ལྟར་ན་བསྐྱེད་རིམ་སོགས་མཚན་བཅས་ཀྱི་ཞི་གནས་མི་སྲིད་པར་འགྱུར་རོ། ། ལྷག་མཐོང་ལའང་སྒོམ་རིམ་དུ་མི་གཡོའི་ལྷག་མཐོང་བཤད་དོ། ། དེ་ན་སྤྱིར་བཏང་ངོ་། ། ངོ་བོ་གཅིག་ལ་ལྡོག་པ་ཐ་དད་དོ། ། བདུན་པ་ཞི་ལྷག་གི་འབྲས་བུ་ནི། དགོངས་འགྲེལ་ལས་དེ་དག་གི་འབྲས་བུའི་ཡང་གང་ལགས་ཤེས་བགྱི། སེམས་རྣམ་པར་དག་པ་ནི་འབྲས་བུའོ། ། ཤེས་རབ་རྣམ་པར་དག་པའི་འབྲས་བུའོ། །
ཞེས་པ་ཞི་ལྷག་རིམ་པར་རོ། ། ཡང་དེར་མཚན་མ་དང་གནས་ངན་ལེན་གྱི་འཆིང་བ་ལས་གྲོལ་བར་བཤད། སྡུད་པར། བསམ་གཏན་གྱི་ནི་སོགས། བཤེས་སྤྲིང་དུ། འདོད་སྤྱོད་དགའ་དང་སོགས། བྱང་ཆུབ་ལམ་སྒྲོན་ལས། རྣལ་འབྱོར་ཞི་སོགས། ལྷག་མཐོང་ནི། སྡུད་པར།
སངས་རྒྱས་སྲས་སོགས། ཤེས་རབ་ཀྱིས་ནི་སོགས། མཐར་ཐུག་རྫོགས་བྱང་སྟེ། བྱང་སར། བྱང་ཆུབ་སེམས་དཔའ་ནི་བསམ་གཏན་སོགས། ཤེར་ཕྱིན་བདུན་བརྒྱ་པར། འཇམ་དཔལ་ཤེས་རབ་ཀྱི་སོགས། དེ་དག་ནི་ཞི་ལྷག་ཐུན་མོང་གི་རྣམ་གཞག་གོ ། གཉིས་པ། ཞི་ལྷག་སོ་སོའི་སྒོམ་རིམ་ལ།
ཞི་གནས་ཀྱི་སྒོམ་རིམ། ལྷག་མཐོང་གི་སྒོམ་རིམ། ལྟ་སྒོམ་སྐྱོང་ཚུལ་གྱི་དགོས་གཅོད་གསུམ་ལས། དང་པོ་ལ་ཞི་གནས་སྒྲུབ་པའི་སྦྱོར་བ། དམིགས་པའི་རྣམ་གཞག ཞི་གནས་སྒྲུབ་ཚུལ་གསུམ་གྱི། དང་པོ་ནི། སྔར་བཤད་པའི་སྤང་བྱ་རྣམས་སྤངས་ཏེ་བསམ་གཏན་གྱི་ཆོས་བདུན་ལྡན་སོགས་སྡུག་བསྔལ་དང་ལེན་སོགས་ཀྱིས་བསྒྲུབ་དགོས་ཏེ། ལམ་སྒྲོན་ལས། ཞི་གནས་ཡན་ལག་སོགས།
སྒོམ་རིམ་དང་པོར་ཞི་གནས་ལ་སོགས། བདུན་པ་ལ་དམིགས་པ་སྤྱིའི་རྣམ་བཞག གང་གི་གང་ལ་དམིགས་ཚུལ། ཐོག་པའི་དམིགས་པ་བཤད་པ་དྲན་ཤེས་ཀྱི་དམིགས་པ་སྐྱོང་ཚུལ་དང་བཞིའི། དང་པོ་ལ་ཁྱབ་པའི་དམིགས་པ། སྤྱད་པ་རྣམ་སྦྱོང་གི མཁས་པའི། ཉོན་མོངས་རྣམ་སྦྱོང་གི་དམིགས་པ་བཞིའི་དང་པོ་ནི་དམིགས་པ་ཕྱི་མ་གསུམ་དམིགས་ཚུལ་གྱི་བྱེ་བྲག་ཞིག་ཡིན་ལ། འདི་ལ་ཕྱེ་ན་བཞི་ཡོད་པ་ལས་རྣམ་རྟོག་དང་བཅས་པའི་གཟུགས་བརྙན་ལ་དམིགས་པ་ནི། གཙོ་བོར་ལྷག་མཐོང་གི་དམིགས་པ་ཡིན་ཡང་།
འདིར་ནི་མཚན་བཅས་བསྒོམ་པའི་མཚན་མ་ལ་བྱའོ། ། རྣམ་པར་མི་རྟོག་པའི་གཟུགས་བརྙན་ལ་དམིགས་པ་ནི། དམིགས་པ་ལ་སེམས་གཏད་ནས་དཔྱོད་བྱེད་ཀྱི་རྣམ་རྟོག་མེད་པར་འཇོག་པའོ། ། གཟུགས་བརྙན་ཞེས་པ་ནི་གང་ལ་དམིགས་པའི་དམིགས་ཡུལ་རང་ཚོར་པ་དེ་ཉིད་དངོས་མ་ཡིན་པར་དེ་རྣམ་པ་བློ་ལ་སྣང་བ་ལ་བཤད་དོ། ། དངོས་པོའི་མཐའ་ལ་དམིགས་པ་ནི་ཇི་ལྟ་བ་འདི་ཁོ་ན་ལྟར་གནས་ཀྱི་སོགས་ལྷག་མཐོང་གི་དམིགས་པའོ། ། གཉིས་པ་ནི་ཆགས་སོགས་སྔར་སྤྱད་སྦྱང་བ་དང་ཕྱིས་མི་ལྡང་བའི་དམིགས་པ་ཁྱད་པར་ཅན་ཡིན་ལ་འདི་ལ་ལྔ་ཡོད་པ་ནི། མི་སྡུག་པ། བྱམས་པ། རྟེན་འབྲེལ། ཁམས་ཀྱི་རབ་དབྱེ།
དབུགས་འབྱུང་རྔུབ་བོ། ། གསུམ་པ་ནི་ཕུང་ཁམས་སོགས་ལས་མ་གཏོགས་པའི་གང་ཟག་གི་བདག་འགོག་ནུས་པའི་དམིགས་པ་ཁྱད་པར་ཅན་ཏེ་འདི་ལའང་ལྔ། ཕུང་ཁམས། སྐྱེ་མཆེད། རྟེན་འབྲེལ་གནས་དང་གནས་མིན་ལ་མཁས་པའོ། ། བཞི་པ་ནི་ཉོན་མོངས་པ་སྤྱིའི་གཉེན་པོར་འགྲོ་བའི་དམིགས་པ་སྟེ། འདི་གཉིས་ཞི་རགས་དང་བདེན་བཞི་ལའོ། ། འདི་དག་ལྷག་མཐོང་ཐུན་མོང་བ་ཡིན་ཀྱང་གཙོ་ཆེ་བའི་དབང་གི་ཞི་གནས་ཀྱི་སྐབས་སུ་བཤད་དོ། ། ཞི་གནས་ཀྱི་དམིགས་པར་བྱེད་པ་ལ་ནི་དང་པོར་དམིགས་ཡུལ་དེ་དག་དམིགས་ནས་དེ་དག་གི་རྣམ་པར་ཤར་བ་ལ། སེམས་ཀྱི་ངེས་པ་གང་ཡང་རུང་བ་ཞིག་གི་སྒོ་ནས་རྟོག་དཔྱད་གཞན་མེད་པར་སེམས་འཛིན་པར་བྱའོ། །
གཉིས་པ་ནི་སྤྱད་པ་རྣམས་སྦྱངས་ལ། འདོད་ཆགས་པ་ཡིན་ན་མི་སྡུག་པ་བསྒོམ་པ་སོགས་ནམ་གྲུའི་ཞུས་པའི་མདོ་ཉན་སར་དྲངས་སོ། ། མཁས་པའི་དམིགས་པ་ལ་གང་ཟག་གང་གི་དམིགས་པ་ནི། མདོ་དེ་ཉིད་དུ་ཕུང་ཁམས་ལ་དམིགས་པར་འགྱུར་རོ། ། ཉོན་མོངས་རྣམས་སྦྱོངས་ལའང་ཞི་རག་སོགས། ཆ་མཉམ་གང་རུང་ལ་སེམས་བཟུང་བས་ཆོག་པར་བཤད། གསུམ་པ་ནི་སྔར་བཤད་པའི་དམིགས་པའི་རྣམ་གྲངས་དེ་དག་ལས་ཐོག་མར་གང་ལ་དམིགས་པ་བྱ་སྙམ་ན། གང་ཟག་རང་རང་གི་སོ་སོའི་དམིགས་པ་ལ་བྱ་གསུངས་པ་ཡིན་ཡང་རྣམ་རྟོག་ཤས་ཆེ་ན་རླུང་སོགས་ཐོག་མར་སེམས་འཛིན་ཡན་ལག་གཅིག་ཁོ་ན་ལ་བརྟེན་དགོས་པར། ཇོ་བོས་ལམ་སྒྲོན་དང་། དཔའ་བོས་བཤད།
ཐོག་མའི་དམིགས་བརྟེན་ནི་མ་ངེས་ཅི་རིགས་བཤད་དེ། སློབ་དཔོན་བྱང་བཟང་གིས། ཁ་ནང་ལྟས། ཕྱི་ལྟས་གཉིས། ནང་ལྟས་ལུས་དང་ལུས་ལ་བརྟེན་པ་ལ་དམིགས་པ། ལུས་ལ་ལྷ་དང་ཀེང་རུས་སོགས། ལུས་ལ་བརྟེན་པའང་དབུགས་དང་། མཚན་མ་ཕྲ་མོ་སོགས། ཁ་ཕྱིར་བལྟས། ཕལ་པ་རྡེའུ་སོགས།
དག་སྐུ་སོགས་བཤད། བསྒོམ་རིམ་ཕལ་ཆེར་དུ་སྐུ་ཁོ་ན་བཤད་པ་བསོད་ནམས་ཆེ་བས་སོ། ། གཅིག་ལ་བརྟེན་ནས་གཞན་ལ་སྤྲོ་བར་བཤད། བཞི་པ་ནི་ཏིང་ངེ་འཛིན་སྒྲུབ་པ་ལ་ཤིན་ཏུ་གནད་ཆེ་བ་དྲན་ཤེས་སོ། ། བསྒྲིམ་ལྷོད་རན་དགོས་སོ། ། གསུམ་པ་ཞི་གནས་སྒྲུབ་ཚུལ་ལ། འདུ་བྱེད་བརྒྱད་ཀྱི་སེམས་གནས་སྒྲུབ་ཚུལ། སེམས་གནས་དགུའི་རིམ་པས་སྒྲུབ་ཚུལ། སེམས་གནས་དེ་དག་སྟོབས་དྲུག་གི་སྒྲུབ་ཚུལ། དེ་དག་ཡིད་བྱེད་བཞི་ཡོད་ཚུལ་ལ།
དང་པོ་ནི། དབུས་མཐར། དེར་གནས་ལས་སུ་རུང་བ་ཉིད་སོགས། གཉིས་པ་ནི་རྒྱན་ལས། དམིགས་པ་ལ་ནི་སེམས་གཏད་ནས་སོགས། གསུམ་པ་སྟོབས་དྲུག་ནི། ཐོས་བསམ། དྲན་ཤེས། བརྩོན་འདྲི་སྟོབས་ཞེས་སོ། ། བཞི་པ་ཡིད་བྱེད་བཞི་ནི།
བསྒྲིམས། མས་ཆད། ཆད་མེད། ལྷུན་གྲུབ་འཇུག དེ་དག་ཉན་པར་བཤད། ཞི་གནས་སྒྲུབ་ཚུལ་ལ། གཡེང་བ་དང་འདྲེས་ན། ལོ་སྟོང་ཕྲག་ཏུ་མི་འགྲུབ་པ་དང་། རྒྱུ་ཚོགས་བསྟེན་པ་བརྩོན་པས་རྒྱུན་ཆགས་སུ་བསྐྱེད་ན་རིང་པོ་མི་ཐོགས་སོ། ། ཞི་གནས་ཀྱི་སྒོམ་རིམ་ཅུང་ཟད་བཤད་ཟིན་ཏོ།། །།
གཉིས་པ་ལྷག་མཐོང་གི་སྒོམ་རིམ་ལ། ལྷག་མཐོང་སྤྱིའི་སྒོམ་ཚུལ་དང་། ལྷག་མཐོང་གི་ལྟ་བ་བསྐྱེད་ཚུལ་གཉིས། དང་པོ་ནི། སྤྱིར་ལྷག་མཐོང་ལ་འཇིག་རྟེན་པའི་ལྷག་མཐོང་། འཇིག་རྟེན་ལས་འདས་པ་དང་དམན་པའི་ལྷག་མཐོང་། ཐེག་ཆེན་པའི་ལྷག་མཐོང་གསུམ་ལས། སྔ་མ་ནི་ཞི་རགས་ཀྱི་རྣམ་པ་ལ་དམིགས་པའི་ལྷག་མཐོང་། བར་མ་ནི་བདེན་བཞི་ལ་དམིགས་ནས་གཙོ་བོར་གང་ཟག་གི་བདག་འགོག་པའི་ལྷག་མཐོང་ཡིན། ཕྱི་མ་ནི་འདིར་བསྒོམ་པར་བྱ་བའི་ལྷག་མཐོང་ཡིན་ནོ། །
དགོངས་འགྲེལ་དང་ཉན་སར་དབྱེ་བ་དུ་མ་གསུངས་སོ། ། རྒྱན་དུ་ཡིད་ཀྱི་བརྗོད་པ་རྒྱུན་ཆགས་སུ། ། ཞེས་སོགས་ཀྱི་འགྲེལ་པར། དབྱིག་གཉེན་གྱི་ཡིད་བྱེད་བཅུ་གཅིག་བསྟན་ཏེ་ལྷག་མཐོང་གི་ཚུལ་བཅུ་གཅིག་བཤད་དེ། སྔ་མ་རྣམས་ལྟ་བ་འཚོལ་བ་བར་པ་རྣམས་ལྟ་བ་བསྒོམ་བ། ཕྱི་མ་རྣམས་ལྟ་བ་ལ་ནན་ཏན་བྱེད་པའི་ལྷག་མཐོང་གི་རྣམ་བཞག་གོ ། མདོར་ན་མདོ་དང་སྒོམ་རིམ་རྣམས་སུ། ཤིང་གཉིས་རྩུབ་པ་ལས་མེ་འབྱུང་བའི་དཔེས། སྦྱར་བའི་དུས་སུ་རྟོག་དཔྱོད་ཀྱི་ཤེས་རབ། མཐར་ཤིང་དེ་ཡང་མེ་དེ་ཉིད་ཀྱི་བསྲེགས་ནས་མེ་དང་ཤིང་གཉིས་ཀ་ཞི་བའི་དཔེས་ལྷག་མཐོང་གི་དངོས་གཞིའི་སྐབས་སུ་རྟོག་བརྗོད་སོགས་ཀྱང་མི་དམིགས་པར་བཤད།
གཉིས་པ་ལ་བྱམས་པ་རྗེས་འབྲང་དང་བཅས་པའི་ལྟ་བ་གཏན་ལ་འབེབས་པའི་ཚུལ། ཀླུ་སྒྲུབ་ཀྱི་ལུགས་ལ་ཐལ་རང་གི་འདོད་ཚུལ་སོགས་གཞན་དུ་གསལ། དཀའ་གནས་ཅུང་ཟད་བྲིས་ན། དོན་ལ་གཟུང་འཛིན་གྱི་ཆོས་ཐམས་ཅད་རང་གི་སེམས་སྣང་ཙམ་དུ་ཐག་ཆོད་ཅིང་། རང་སེམས་ཀྱི་དོན་དམ་པའི་གནས་ཚུལ་དེ་ཉིད་ཀྱང་གདོད་མ་ནས་གང་གི་ཡང་རང་བཞིན་དུ་མ་གྲུབ་པ། དངོས་པོ་དང་མཚན་མས་མ་གོས་པ། སྐྱེ་འགག་གནས་གསུམ་དང་བྲལ་བ། རྟག་དཔྱད་ཀྱི་བློའི་ཡུལ་ལས་འདས་པ། ངོས་ཟུང་དང་བྲལ་བ་རྒྱུན་ཆད་པ་མེད་པ། དཔེར་ན་ནམ་མཁའ་ལྟ་བུ་ལ།
འོན་ཀྱང་ལས་དང་པོ་པ་ལ་སྒྱུ་མ་ལྟ་བུའི་ཉམས་མྱོང་དང་དྲན་རིག་ཕྲ་མོ་ཁྱད་པར་དུ་བྱས་པ་ཙམ་ཞིག གོ་ཡུལ་དུ་མ་ལུས་པ། ཉམས་མྱོང་གི་ཐོག་ནས་རིག་ཅིང་གཏན་ལ་ཕབ་པ་ནི་ཡང་དག་པའི་ལྟ་བའོ། ། ལྷག་མཐོང་གི་སྒོམ་རིམ་བཤད་ཟིན་ཏོ།། །། གསུམ་པ་ལྟ་སྒོམ་སྐྱོང་ཚུལ་གྱི་དོགས་དཔྱོད་ལ། དཔྱད་སྒོམ་འཇོག་སྒོམ་གྱི་རྣམ་དབྱེ། ཞི་ལྷག་ལ་དཔྱད་འཇོག་ཇི་ལྟར་བྱ་བ། ལྟ་བ་སྒོམ་པ་ལ་དཔྱད་འཇོག་ཇི་ལྟར་བྱ་བ། ལྟ་བ་དངོས་གཞིའི་དོགས་དཔྱོད་བཤད་པའོ། ། དང་པོ་ནི།
མཁས་པ་དང་ཀུ་སཱ་ལི་གཉིས་ཀ་ལའང་གཙོ་བོ་ཆེ་ཆུང་མ་གཏོགས་དཔྱད་འཇོག་གཉིས་ཀ་དགོས། དེ་ཡང་རྗེས་དཔག་མི་བྱེད་ལུང་རིགས་ཀྱི་དཔྱད་པ་ཞིག་དཔྱད་སྒོམ་དང་། དངོས་གསུམ་དུ་ལམ་བྱེད་མཉམ་བཞག་འཇོག་སྒོམ་མོ། ། སྔ་མ་ནི་ཤིང་རྟའི་སྲོལ་འབྱེད་གཉིས་ཀྱི་གཞུང་ལ་རྟེན་པ་ཤས་ཆེ། ཕྱི་མ་བྲམ་ཟེ་ཆེན་པོ་སོགས་ཀྱི་རྒྱུད་རིམ་མོ། ། གཉིས་ཀའི་རྙེད་དོན་ལྟ་བ་གནད་གཅིག་གོ ། འོན་ཀྱང་ལུང་རིགས་ཀྱི་དཔྱད་གཞི་ཁོ་ནས་ལྟ་བ་རྟོགས་པ་ནི་སྲིད་པ་ཙམ་མོ། ། པཎ་གྲུབ་རྣམས་ཀྱང་སྔགས་ཀྱི་མན་ངག་ལ་བརྟེན་པའི་ལོ་རྒྱུས་ཡོད་པས། དབུ་མའི་གཞུང་གི་རིགས་པ་ལ་བརྟེན་པར་ལྟ་བ་མི་རྟོག་པར་སྨྲ་བ་ནི་མི་འཐད་དོ། ། གཉིས་པ་ནི་ཞི་ལྷག་གཉིས་ཀ་ལའང་གཙོ་བོ་ཆེ་ཆུང་མ་གཏོགས་དཔྱད་འཇོག་གཉིས་ཀ་དགོས་སོ། །
ཞི་ལྷག་འདྲེས་ཚེ་དཔྱད་འཇོག་སྤེལ་མི་དགོས། གསུམ་པ་ནི། ལྟ་བ་འཚོལ་བའི་ཚེ་ཐོས་བསམ་གྱི་ཤེས་རབ་ཀྱི་རང་སྤྱིའི་མཚན་ཉིད་ལ་སྒྲོ་འདོགས་བཅད་ན་ངེས་ཤེས་འདྲེན་པ་ལ་ཁྱད་པར་ཆེ་ལ། ཡང་དག་པའི་ལྟ་བ་འཚོལ་བ་ལ་ནི་སྒོམ་བྱུང་གི་སོ་སོར་རྟོགས་པའི་ཤེས་རབ་གལ་ཆེ་སྟེ་འཇོག་སྒོམ་དྲན་རྒྱུན་མ་ཤོར་བ་ལས་སོ། ། བཞི་པ་ནི་སྤྲོས་པ་མང་པོ་བཏང་སྙོམས་སུ་བྱས་ནས་སྐབས་དོན་ཅུང་ཟད་བརྗོད་ན། སྟོང་ཉིད་ཀྱི་ལྟ་བ་མངོན་སུམ་དུ་རྟོགས་པ་ནི་འཕགས་པའི་ས་ཐོབ་པ་ན་འབྱུང་བར་བཤད། སོ་སྐྱེའི་སྤྱོད་ཡུལ་ནི་སྔར་བཤད་པ་ལྟར་དཔྱད་འཇོག་ལ་བརྟེན་ནས་སྟོང་ཉིད་ཀྱི་ལྟ་བ་རྙེད་པའོ། ། དེ་དག་ནི་སྒོམ་དགོས་དཔྱོད་དོ། ། གཞན་ཡང་གནད་དོན་འགག་ཞིག་བསྡུས་པ་ནི། མཚན་མོ་ལ་ཆ་གསུམ་དུ་བྱས་པའི་ཆ་སྟོད་སྨད་གཉིས་དྲན་ཤེས་དང་ལྡན་པའི་རྣལ་འབྱོར་བསྒོམ་པ་ལ་བརྩོན་འགྲུས་བསྐྱེད།
ཉལ་བའི་ཚེ་རྐང་པ་གཡོན་པར་གཡས་པའི་སྟེང་དུ་བཞག་ནས། སེང་གེའི་ཉལ་སྟབས་སུ་ཉལ། དེའི་ཆོས་ཉིད་ཀྱི་ལུས་ལྷོད་པར་མི་འགྱུར་བ་དང་། གཉིད་འཐུག་པོར་མི་འགྱུར་བ་དང་། གཉིད་ལོག་པའི་ཚེའང་དྲན་པ་མི་བརྗེད་པའང་། རྨི་ལམ་དུ་སྡིག་པ་དང་ངན་པ་མི་རྨི་བའི་གནད་ཡོད་པར་བཤད། དྲན་པ་ནི་གཉིད་དུ་མ་སོང་གི་བར་ཉིན་པར་གང་ལ་ཆེད་དུ་བྱ་བའི་དམིགས་པ་དེའི་དྲན་པ་བསྟེན་ཏེ། འདིས་གཉིད་ལོག་པའི་ཚེའང་དགེ་སྦྱོར་ལ་འཁྲིད་ནུས་པར་བཤད། ཤེས་བཞིན་ནི་དྲན་པ་རྟེན་ཚེ་ཉོན་མོངས་སོགས་སྐྱེ་ན་ཤེས་པར་བྱས་ནས་སྤོངས་ཏེ། འདིས་གཉིད་དང་རྨི་ལམ་དུ་འཁྲུལ་པ་ཆུང་བར་བཤད།
གཉིད་ཀྱིས་རྒྱས་པར་བྱེད་པའི་འབྱུང་བ་འཕེལ་བའི་ལུས་བརྟས་པར་བྱེད་པ་ཙམ་གྱི་ཕྱིར་དུ་གཉིད་ཐུམ་ཕྲས་ཙམ་ཞིག་ལོག་ནས། ནངས་པར་ཡང་ལངས་ཏེ་དགེ་སྦྱོར་ལ་བརྩོན་པར་བྱའོ་སྙམ་དུ་འཕེན་པ་བཏང་ལ། འོད་ཀྱི་མཚན་མ་བསྐྱེད་ནས་དེ་ལ་དེ་སེམས་གཏད་པས་གཉིད་པར་བྱ་སྟེ། འདིས་སེམས་ལ་མུན་པ་མི་འབབ་པ་དང་གཉིད་སྲབ་ཅིང་དུས་ལ་སད་པ་དང་ནངས་པར་ཡང་དགེ་སྦྱོར་གྱི་བརྩོན་པར་འཕེལ་བར་བཤད་དོ། ། སེམས་ནི་དེ་བཞིན་གཤེགས་པའི་མཚན་རྣམས་རེ་རེ་ཡང་བསོད་ནམས་བརྒྱ་སྙེད་པ་སྒོམ་པར་བྱའོ། ། ཞེས་བཟང་སྐྱོང་གི་མདོ་ལས་སོ། ། དྲན་ཤེས་གཉིས་ཕྲ་རགས་སམ་རྩིང་ཞིབ་ཀྱི་སྒོ་ནས་ཕྱེ་བ་སྟེ། དྲན་པ་གསལ་པོ་སྟོབས་ཅན་གྱི་ཁོངས་སུ་ཤེས་བཞིན་ཚང་བའི་ཕྱིར་རོ། ། དེ་ལྟར་ཡང་དབུས་མཐའི་འགྲེལ་པར། དྲན་པ་ཉེ་བར་གནས་པ་ཤེས་བཞིན་དང་ལྡན་པར་འགྱུར་རོ། །
ཞེས་སོ། ། རྟོག་པ་ཕྲ་མོ་དེ་རྟོགས་པར་མཚན་མ་ཡིན་གྱི་ལྷག་མཐོང་དང་མཚུངས་ལྡན་གྱི་ཤེས་བཞིན་ནམ་རིག་པ་ཡིན། འདོད་སེམས་རྩེ་གཅིག་པ་ལ་ཞི་གནས་རྗེས་སུ་དྲན་པ་དང་། མཉམ་པར་མ་བཞག་པའི་ས་པའི་ཐ་སྙད་དང་། ཁམས་གོང་མའི་བསམ་གཏན་ལ་མཉམ་པར་བཞག་པའི་ས་པའི་ཐ་སྙད་འདོགས། འདོད་སེམས་རྩེ་གཅིག་པའི་ཤིན་སྦྱངས་རིམ་གྱིས་ཐོབ། དེ་ཐོབ་ན་ཞག་མང་པོར་ཏིང་ངེ་འཛིན་ལ་མཉམ་པར་བཞག་ཀྱང་དེའི་ཚེ་ལུས་སེམས་གཉིས་ཀྱི་གནས་ངན་ལེན་རྒྱུན་ཆད་ནས། ལུས་སེམས་ལ་བདེ་དགའ་ཐོབ་པ་དང་བཅས་པས་ཏིང་ངེ་འཛིན་ལ་འཇུག་ནུས་སོ། ། འོ་ན་སེམས་ཀྱི་གནས་ལུགས་ཤེས་པ་ལ་ཕྱི་རོལ་གྱི་སྣང་བ་མེད་དམ་ཞེ་ན། དེ་ཡང་མིན་ཏེ།
མིག་ནད་དང་འདྲ་བའི་སྤྱི་མཐུན་གྱི་ལས་དང་བག་ཆགས་མ་ལོག་ན་མིག་ནད་ཀྱི་སྐྱོན་དུ་ཤེས་པ་དང་འདྲ་བའི་སེམས་ཀྱི་འཁྲུལ་ལུགས་དང་གནས་ལུགས་ཤེས་པ་ཙམ་གྱིས་ལྡོག་མི་ནུས་ཏེ། བིརྺ་པས། རྟོག་པའི་ངང་ནས་མི་གནས་མཚན་མས་གཡེངས་གྱུར་ན། ། གཉིས་སྣང་མཚན་མའི་བག་ཆགས་ལྡོག་པར་མི་འགྱུར་ཏེ། ། རབ་རིབ་ཅན་གྱི་མིག་གི་ནང་དུ་ཤེས་གྱུར་ཀྱང་། ། མིག་གི་ནད་མ་བྱང་བར་རབ་རིབ་སྣང་མི་ལྡོག ། ཅེས་སོ། ། འོན་ཀྱང་སེམས་ཀྱི་གནས་ལུགས་ཕྱིན་ཅི་མ་ལོག་པར་རྟོགས་པའི་ཇི་ལྟར་སྣང་བ་ཐམས་ཅད་ཀྱི་སྣང་ཚུལ་མ་འགག་བཞིན་དུ་དེ་སེམས་ཀྱི་ངོ་བོ་དང་དབྱེར་མེད་དུ་འཆར་བར་གྱུར་ནས་གནས་འགྱུ་ངོ་བོ་གཅིག་པའི་དོན་ཆུ་དང་རླབས་ཀྱི་དཔེས་མཚོན་ནས་གནས་འགྱུ་གཉིས་ངོ་བོ་ངོས་བཟུང་མེད་པའི་རང་བཞིན་སྟོང་ཉིད་དུ་རོ་གཅིག་པ་ལ་ཉམས་ཀྱི་འགྱུར་བ་ཐ་དད་དུ་སྣང་བ་ལ་བྱ་སྟེ། རིག་ཐོག་ཏུ་གནས་འགྱུ་ངོ་བོ་གཅིག་ལ་ལྡོག་པ་ཐ་དད་དུ་བཏགས། སོ་སོ་རང་རིག་གི་དོན་མཚན་མ་མེད་པ་དང་བསམ་མི་ཁྱབ་ལ་བཤད།
སེམས་ཉིད་དང་ལྷན་སྐྱེས་ངོ་སྤྲད་པ་ནི། རང་གི་སེམས་བྱིང་རྒོད་ཀྱི་སྐྱོན་དང་བྲལ་ཞིང་བཟང་ངན་གྱི་རྟོག་པས་མ་སླད་པར་རྣལ་དུ་ཕབ་ལ་རང་བབས་སུ་བཞག་པའི་དུས་ན། སེམས་དེའི་གནས་ལུགས་སམ་གནས་ཚུལ་སེམས་རང་གི་བལྟས་པའི་ཚེ་རྣམ་པར་རྟོག་པའི་འཆར་སྒོ་ཕྲ་རགས་ཐམས་ཅད་ལ་བཀག་ཀྱང་རང་སངས་རང་དག་རང་ཞི་ལ་སོང་ནས་ངོས་ཟུང་ཅི་ཡང་མེད་པའི་ངང་དུ་ལྷང་ངེའམ། ཆམ་མེ་གནས་པ་ཞིག་འབྱུང་བ་ནི་སེམས་ཀྱི་གནས་ཚུལ་ལ་སེམས་འཇོག་པས་ན་ཞི་གནས་ཞེས་བྱ་བ་ཡིན་ལ། དེའི་ངང་ནས་རིག་པ་མི་གསལ་བར་རྨོངས་པའམ་དྲན་མེད་ཀྱི་ལུང་མ་བསྟན་ནམ་བཏང་སྙོམས་སུ་འཕྱལ་བར་མ་སོང་བར་སེམས་ཀྱི་ངོ་བོ་དེ་གསལ་ལ། མ་འགག་པར་རང་རིག་ཅིང་རང་གསལ་བར། རིག་ལུགས་དང་གསལ་ལུགས་ཇི་ལྟ་བ་བརྗོད་དུ་མེད་པ། རྣམ་པ་གསུམ་རིག་པ་ལྟ་བུའི་ཉམས་སུ་མྱོང་རྒྱུའམ་ཕྲིག་ཚུད་རྒྱུ་ཅུང་ཟད་ཙམ་ཡོད་པ་ནི་ལྟ་བྱའི་ཆོས་རབ་ཏུ་རྣམ་པར་འབྱེད་པས་ན་ལྷག་མཐོང་ངོ་། ། པྲ་ཀྲི་ཏ་རང་བཞིན་དང་ཐ་མལ་གཉིས་ཀ་ལ་འཇུག སྤྱིར་དམིགས་གཏད་ཐམས་ཅད་ཀྱི་ཐར་པ་ཐོབ་པའི་བགེགས་བྱེད།
ལྕེ་སྒོམ་པས། ཐིབ་བདུད་མགོ་ལ་ཞུགས་པ་ཞེས། དགེ་སྦྱོར་གྱི་ཉམས་མི་གསལ་བ་དང་། སྨྲ་བདུད་ལྕེ་ལ་ཞུགས་པ་ཞེས་སྨྲ་བ་ལ་དགའ་ཞིང་ཁྱད་པར་ཉམས་མྱོང་གསང་མི་ཐུབ་པ་དང་། འཕྲོ་བདུད་སྙིང་ལ་ཞུགས་པ་ཞེས་ཤེས་པ་ཡུལ་འཕྲོ་ཞིང་བློ་རྣལ་དུ་མི་ཕེབས་པ་དང་། འགྲོ་བདུད་རྐང་པ་ལ་ཞུགས་པ་ཞེས་དབེན་པར་སྡོད་མི་ཚུགས་པར་འགྲོ་འདོད་པ་རྣམས་འབྱུང་བ་ལས་རིམ་བཞིན་བླ་མ་སྤྱི་བོ་དང་མགྲིན་པ་སྙིང་ཁ་རྣམས་སུ་བསྒོམ་ནས་སོ་སོའི་བགེགས་ཞི་བར་གསོལ་བ་དྲག་པོ་བཏབ་པས་ཞི་བར་བཤད་དོ། ། མདོར་ན་ལྟ་བསྒོམ་གྱི་ཡོན་ཏན་ཡར་འཕེལ་དུ་འགྲོ་བ་ལ་གནོད་ན་བསོད་ནམས་སྐྱེས་པ་དང་ཐུན་མོང་གི་དངོས་གྲུབ་འབྱུང་བའང་མཆོག་གྲུབ་པའི་བར་ཆད་ཀྱི་བགེགས་སུ་བཤད་པས་གཉེན་པོ་དང་ལམ་ཁྱེར་ཅི་རིགས་པའི་རྐྱེན་སེལ་བར་བྱའོ། ། རྒྱུ་འབྲས་ཀྱི་བླང་དོར་དང་མོས་གུས་དག་སྣང་སྙིང་རྗེ་ལ་སོགས་པའི་ཐབས་ཀྱི་ཆ་ལ་ཁྱད་དུ་བསོད་སྲིད་པས་དེ་དག་ཤུགས་ཕྱུང་ལ་བསྒོམ། རྟེན་འབྲེལ་བཟང་པོ་ཐམས་ཅད་སྒྲིག་པ་དང་། ངན་པ་ཐམས་ཅད་སྤང་བ་དང་།
དགེ་སྡིག་བླང་དོར་ཚུལ་བཞིན་དུ་བྱ་བ་གལ་ཆེ། མདོར་ན་རེ་ཞིག་བདག་འཛིན་གྱི་གཉེན་པོར་སོང་མ་སོང་བརྟག་པ་ནི་གནད་ཀྱི་དོན་ནོ། ། ཐུབ་བསྟན་རྒྱ་མཚོ་ལྗིང་ལས་ལེགས་བྱུང་བའི། ། གནས་ལུགས་ཡིད་བཞིན་ནོར་བུ་དབང་གི་རྒྱལ། ། ཚུལ་གནས་ཐོས་བསམ་སྒོམ་པའི་བྱི་དོར་གྱི། ། རང་གཞན་ཕན་བདེའི་དཔལ་གྱིས་འབྱོར་པར་ཤོག ། འདི་ནི་བྱ་བྲལ་སངས་རྒྱས་ཕུན་ཚོགས་ཀྱིས་བརྗེད་ཐོའོ།། །། སརྦ་མངྒ་ལཾ།། །། PAGE * MERGEFORMAT 2 སངས་རྒྱས་ཕུན་ཚོགས། གནས་ལུགས་སྒོམ་པའི་ལྷན་ཐབས་ཡིད་ཀྱི་མུན་སེལ་བི་ཛ་ཧ་ར།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
