གསུང་འབུམ། སངས་རྒྱས་ཕུན་ཚོགས།
པོད ༥
བྷཊྚ་ར་ཀ་ཧ་སྱེ་བཛྲ་གྱིས་གསུང་ཟེར་འགའ་བདོག
༄༅། །བྷཊྚ་ར་ཀ་ཧ་སྱེ་བཛྲ་གྱིས་གསུང་ཟེར་འགའ་བདོག་བཞུགས་སོ།། ན་མོ་བཛྲ་དྷྭ་ཛ་ཡེ། ཐོག་མར་གོ་མྱོང་ཐུགས་ལ་འཁྲུངས་པ་ཚིགས་བཅད་དུ་བསྡེབས་པ། མ་རིག་རྐྱེན་གྱི་འདུ་བྱེད་སོགས། ། རྟེན་འབྲེལ་བཅུ་གཉིས་ཀྱིས་བསྡུས་ལུས། ། རྣམ་སྨིན་ཤ་ཁྲག་རྣམ་ཤེས་བཅས། ། དགེ་སྡིག་ལས་ཀུན་འདིས་གསོག་ཅིང་། ། ཡར་འགྲོ་མར་འགྲོའི་ས་མཚམས་ཡིན། ། ཁེ་ཉེན་ཚེ་འདི་ཉིན་སྐར་ཙམ། ། འཁོར་བའི་སྡུག་བསྔལ་གནག་དཀའ་ལས། །
ཐར་འདོད་བླ་མ་ལ་བརྟེན་ནས། ། སྐྱབས་འགྲོ་ལ་སོགས་སྡོམ་པ་བླངས། ། ཅི་གསུང་དྭང་ལེན་དམ་ཚིག་བསྲུང་། ། འདི་ནི་གནད་ཀ་དང་པོ་ལགས། ། དལ་འབྱོར་རྙེད་དཀའ་མི་རྟག་པ། ། འཁོར་བའི་ཉེས་དམིགས་ལེགས་བསམས་པས། ། ངེས་འབྱུང་སྐྱེས་ན་སོ་ཐར་སྐྱེ། ། བྱམས་བརྩེས་ཀུན་བསླངས་གཞན་དོན་དུ། ། གོ་ཆ་བགོས་ལ་བྱང་སྡོམ་མོ། ། མཚན་ལྡན་བརྒྱུད་པ་མ་ཉམས་ཤིང་། །
དབང་བཞི་བརྡ་དོན་འཕྲོད་ཐོབ་པས། ། སྔགས་སྡོམ་ཐོབ་ཅིང་ལྟ་སྒོམ་དབང་། ། དེ་ཡང་མཚན་ཉིད་ཐེག་པ་དང་། ། ཐུན་མོང་གང་ཟག་བདག་མེད་ནི། ། ལུང་རིགས་རྒྱུ་མཚན་དུ་མ་ཡིས། ། ང་བདག་བཙལ་བས་མ་རྙེད་པ། ། དེ་ནི་གང་ཟག་བདག་མེད་ཡིན། ། དེ་ལྟར་རྟོགས་ནས་མཉམ་པར་བཞག ། རྒྱུ་མཚན་དུ་མས་འབད་བསྒོམས་པས། ། རྣམ་རྟོག་རྒྱུན་ཆད་རྟོག་མེད་སོང་། །
ལོ་ཟླ་ཞག་སོགས་མི་ཤེས་འབྱུང་། ། དེ་ནི་ཞི་གནས་སྐྱེས་པ་ཡིན། ། དེ་བསྐྱང་རྨུགས་པར་མ་སོང་བར། ། ངར་འདོན་བྱས་པས་གསལ་སྣང་སྐྱེ། ། དེ་ནི་སོ་སྐྱེའི་ལྷག་མཐོང་ཙམ། ། མཚན་ཉིད་པ་ནི་ས་ཐོབ་ནས། ། འབྱུང་ངོ་ད་ལྟ་མེད་པར་གོ ། ལྷ་སྐུ་ལ་སོགས་མཐོང་སྣང་རྣམས། ། སྒོམ་པའི་ཉམས་སྣང་ཙམ་ཡིན་ནོ། ། ཞི་གནས་ངར་འདོན་དང་བཅས་དང་། །
སོ་སོར་རྟོག་པའི་དཔྱོད་དང་བཅས། ། ལྷག་མཐོང་ཐོབ་ཕྱིར་མེད་ཐབས་མེད། ། མཚན་བཅས་མཚན་མེད་ཐམས་ཅད་ཀྱིས། ། སྔོན་དུ་ཐེག་ཆེན་སེམས་བསྐྱེད་དང་། ། བར་དུ་ལྟ་བ་རྣམ་དག་སྐྱོང་། ། ཐ་མར་བསྔོ་སྨོན་རྒྱ་ཡིས་བཏབ། ། དམིགས་མེད་ངང་ནས་སྤྱོད་ལམ་བྱ། ། ལྟོགས་པས་ཟན་ཐོས་མི་ཕན་ལྟར། ། གོ་བས་མི་ཕན་བསྒོམ་དགོས་སོ། ། ལུས་ལ་བབ་བསྐུར་ལྟོ་གོས་ལ། །
གྱོང་སྐུར་སེམས་ལ་ལས་སྐུར་ནས། ། སྣང་བ་གདོང་གདེད་འཆི་ནུས་ཀྱི། ། ཐོག་འགེལ་བྱ་ཞིང་རོ་སྙོམ་མོ། ། ཞེས་སོ། ། མར་པའི་ཞལ་ལྟ། སྒྲུབ་གནས་སོགས་དང་། མི་མེད་ཀྱི་གནས་མཐུན་རྐྱེན་གང་གང་འཛོམ་དུ་སྒོམ་སྒྲུབ་པ་ནུས་ན་བླ་མའི་ཞབས་ཏོག་ཕ་མའི་དྲིན་ལན། སེམས་ཅན་གྱི་འགྲོ་དོན་རྣམས་དེ་ཀ་རང་གིས་གྲུབ་པ་ཡིན། སྒྲུབ་པ་མ་ནུས་ན་ཚེ་རིང་པོ་ལས་ངན་གསོག་ཆེ་བ་ལས་མེད་པས་ཚེ་འདིའི་འདུན་ཐག་སྐྱུངས། ཚེ་འདི་དོན་དུ་གཉེར་བའི་མི་དང་ལབ་མི་བྱེད་པར་སྒྲུབ་པ་ལ་འབུངས་ཤིག་གསུངས་སྤྱན་ཆབ་ཉིལ་ཉིལ་མཛད།
འདིར་དཔོན་སློབ་ཕན་ཚུན་མ་བརྗེད་པ་དགོས་ཚུལ་གསུངས། བཀའ་དྲིན་ཅན་གོང་མའི་རྣམ་ཐར་ལ། ། བསམས་ན་གདམས་ངག་དེ་ཉིད་རང་། ། མང་པོ་ཐོབ་འདོད་གཡེང་བའི་རྒྱུ། ། གནད་ཀྱི་གསུང་སྙིང་ལ་ཆོངས་སོགས། མི་མེད་ཀྱི་རྫ་བྲག་ཕ་ཡི་མཁར། ། གྲོགས་མེད་གཅིག་པུ་ལྷ་ཡི་ཡུལ། ། སེམས་ལ་སེམས་ཞོན་ཆད་མེད་རྟ། ། ཕ་ཡུལ་དུ་སློབ་དཔོན་གྱིས་བུ་ལ་གསུངས། ། དང་པོ་ཕ་ཡོད་ཙ་ན་བུ་ང་མེད། །
བུ་ང་ཡོད་ཙ་ན་ཕ་ཡང་མེད། ། གཉིས་ཀ་འཛོམ་རུང་སྙིང་པོ་མེད། ། བུ་ང་སྙིང་པོའི་ལྷ་ཆོས་བྱེད། ། རིམ་གྲོ་གསུངས་པ། འཁོར་བའི་བྱ་བ་བསགས་ན་འཛད། ། བཅོས་ན་འཇིག འདུས་ན་འབྲལ། སྐྱེས་ན་འཆི་བ་སོགས་ཀྱིས་སྡུག་བསྔལ་ཡོང་ངེས་པ་རང་སྡུག་རང་གིས་ཤོམ་པའི་ལས་འདི་དང་པོ་ནས་བློས་བཏང་སྟེ། མི་གསོག མི་འཆོས།
མི་འདུ་བར། མཚན་ལྡན་བླ་མའི་བཀའ་བཞིན་སྐྱེ་མེད་ཀྱི་དོན་ཉམས་སུ་ལེན་པ་རྣམས་ཐབས་དང་རིམ་གྲོ་མཆོག་ཡིན། ཡང་གཞན་ཕན་སེམས་བསྐྱེད་ཀྱིས་མ་ཟིན་པའི་རང་གིས་ཚེ་འདིའི་ཆེད་དུ་གསང་སྔགས་ཟབ་མོའི་ཆོ་ག་བྱེད་པ། ཡེ་ཤེས་ཀྱི་ལྷ་རྣམས་རྒྱལ་པོ་ཁྲི་སྟེང་ནས་ཕྱག་དར་གྱི་ལས་ལ་སྤྱན་འདྲེན་པ་ལྟ་བུའི་ཉེས་པ་ཡོད་གསུངས། རང་རྒྱུད་ཆོས་དང་མི་བསྲེ་བའི། ། རྒྱུད་སྡེ་བཟུང་བས་ཅི་ལ་ཕན། ། འཇིག་རྟེན་བྱ་བ་མ་བཏང་བའི། ། གདམས་ངག་སྒོམ་པས་ཅི་ལ་ཕན། ། ཕྱོགས་རིས་ཆགས་སྡང་མ་སྤང་བའི། ། མཆོད་པ་འབུལ་བས་ཅི་ལ་ཕན། །
ཅི་གསུང་ཚད་མར་མི་འཛིན་པའི། ། བུ་སློབ་མང་པོས་ཅི་ལ་ཕན། ། པུར་ཁང་མེ་ནང་ནས། རས་ཆུང་པའི་གླུ་ལེན། ཁམས་གསུམ་འཁོར་བའི་རྒྱ་མཚོ་རུ། ། ལུས་ཀྱི་ཕུང་པོ་སྡིག་པོ་ཆེ། ། ལྟོ་གོས་ཀྱི་ཞེན་པ་སྒྲུབ་སྒྲུབ་ནས། ། འཇིག་རྟེན་བྱ་བ་ཐོངས་དུས་མེད། ། འཇིག་རྟེན་བྱ་བ་ཐོང་ཅིག་རས་ཆུང་པ། ། དཔལ་དར་འབུམ་ལ་གསུངས་པ།
ཐོས་བསམ་སྒོམ་གསུམ་བྱེད་པ་ཕྱིའི་ཁྲིད། ། རིག་པ་རྡོ་རུས་སྤྲོད་པ་ནང་གི་ཁྲིད། ། ཉམས་རྟོགས་འདུ་འབྲལ་མེད་པ་དོན་གྱི་འཁྲིད། ། གཡག་རུ་ཐང་པའི་གྲྭ་པ་ཚོར་གསུངས་པ། ནང་རང་རྒྱུད་སེམས་ཉིད་མ་ཐུལ་བའི། ། ཕྱི་དམུ་རྒོད་སེམས་ཅན་ག་ལ་ཐུལ། ། མཚོ་རྔ་རྡེའུ་ཆུང་གི་རས་ཆུང་མ་སེ་མོ་དོར་ངག་བཅད་ཀྱིས་ལོ་བརྒྱད་བསྒོམས་ནས་མཁའ་སྤྱོད་དུ་གཤེགས། མི་ཁ་བྱུར་གྱི་ཁ་ལབ་ལ། ། ཐེ་ཚོམ་ཟ་ན་རང་ཉིད་འཁྲུལ། ། སྒོམ་སྒྲུབ་སྙིང་ནས་བྱེད་དུས་སུ། །
འགྲོ་འདུག་མང་བ་བར་ཆད་ཡིན། ། དྷརྨ་བྷོ་དྷིའི་མགུར། རྣམ་རྟོག་བག་ཆགས་མ་ཞིག་པའི། ། སེམས་ལ་བལྟས་པས་ཅི་ལ་ཕན། ། བདག་འཛིན་སྐྱིད་འདོད་མ་སྤངས་པའི། ། ཡུན་དུ་བསྒོམས་པས་ཅི་ལ་ཕན། ། ལར་ཡིན་ལུགས་བཤད་པས་གནོངས་ལ་འཕོག ། འཁྲུག་པ་བྱས་ན་ཕུང་གཞི་ཆེ། ། ཁ་རོག་བསྡད་པ་གདམས་ངག་ཟབ། ། རས་ཆུང་པའི་གླུ་ལེན།
སྤྱོད་པ་མི་དང་མཐུན་ན་མཛེས། ། བསམ་པ་མཆོད་གྲོགས་མཉེས་པས་འགྲུབ། ། བྱིན་རླབས་བླ་མ་མཉེས་པས་འོང་། ། རང་དོན་རང་རྩིས་ཆུང་བས་འགྲུབ། ། ཆོས་པ་བཤེས་ངན་སྤངས་ན་ཡིན། ། མི་ཁ་དྲིན་ཅན་བཀུར་ན་བྱམས། ། གཏམ་སྙན་སྙོམས་ཆུང་བསྐྱངས་ན་ཡོང་། ། དམ་ཚིག་ངོ་ལྐོག་མེད་ན་གཙང་། ། ཡོན་ཏན་རྗེ་དང་འགྲོགས་ན་སྐྱེ། ། འདྲེ་ཁ་རྣམ་རྟོག་ཆུང་ན་ཁེགས། །
བཟང་པོ་བྱམས་སེམས་ཆེ་ན་འོང་། ། ལར་མཁས་པའི་ཉེ་བ་ཐམས་ཅད་ཡིན། ། བླུན་པོས་དགྲ་གཉེན་ངོ་མི་ཤེས། ། རྫས་དང་ལོངས་སྤྱོད་ཁེ་གྲགས་གསུམ། ། འདི་གསུམ་རྣལ་འབྱོར་གྱི་བར་ཆད་ཡིན། ། ཆོས་མཛད་རྣམས་ཀྱིས་སྤང་འཚལ་ལོ། ། གཉེན་དང་ཡོན་བདག་སློབ་མ་གསུམ། ། དེ་གསུམ་རྣལ་འབྱོར་གྱི་བཤོལ་འདེབས་ཡིན། ། ཆོས་མཛད་རྣམས་ཀྱིས་སྤང་འཚལ་ལོ། ། ཆང་དང་ངལ་དུབ་གཉིད་དང་གསུམ། །
དེ་གསུམ་རྣལ་འབྱོར་གྱི་ཆོམ་པོ་ཡིན། ། ཆོས་མཛད་རྣམས་ཀྱིས་སྤང་འཚལ་ལོ། ། གཏམ་དང་གད་མོ་ལྟད་མོ་གསུམ། ། དེ་གསུམ་རྣལ་འབྱོར་གྱི་གཡེང་བ་ཡིན། ། ཆོས་མཛད་རྣམས་ཀྱིས་སྤང་འཚལ་ལོ། ། བླ་མ་དང་གདམས་ངག་དད་པ་གསུམ། ། དེ་གསུམ་རྣལ་འབྱོར་གྱི་གཞི་རྟེན་ཡིན། ། ཆོས་མཛད་རྣམས་ཀྱི་སྒྲུབ་འཚལ་ལོ། ། དབེན་གནས་གྲོགས་མཆོག་འཚོ་བ་གསུམ། ། དེ་གསུམ་རྣལ་འབྱོར་གྱི་མཁར་བ་ཡིན། །
ཞེས་སོགས་དྭགས་པོ་ལྷ་རྗེར་གསུངས་པ། མངོན་ཤེས་ཤར་ཙ་ན་ལྷའི་བུའི་བདུད་འཇུག་པས་ཤིན་ཏུ་གསང་བ་གལ་ཆེ། སྤྱིར་ཡང་གསང་སྔགས་གསང་ནས་འགྲུབ་པས་གསང་ལ་སྒྲུབས། ལར་དབང་པོ་རྣོན་པོ་རྒྱུའི་སྟོབས་ཅན་ལ་བདུད་ཀྱིས་མི་ཚུགས་སོ། ། རས་ཆུང་པ་ལ་གསུངས་པ། གངས་ལ་གནས་པའི་སེང་གེ་དང་། ། ནགས་ལ་གནས་པའི་རྒྱ་སྟག་དང་། ། ཆབ་ལ་གནས་པའི་ཉ་མོ་གསུམ། ། འདི་གསུམ་སྦས་ན་ངོ་མཚར་ཆེ། ། འདི་གསུམ་སྦས་ན་དགྲ་ཡང་ཉུང་། །
འདི་གསུམ་ཕྱིའི་དཔེ་གསུམ་ལགས། ། ནང་གི་དོན་ལ་སྦྱར་ཙ་ན། ། རྣལ་འབྱོར་པ་ཡི་ལུས་དང་གཅིག ། གསང་སྔགས་ཐབས་ཀྱི་ལམ་དང་གཉིས། ། ཉམས་སུ་མྱོང་བའི་འབྲས་བུ་གསུམ། ། འདི་གསུམ་སྦས་ན་ངོ་མཚར་ཆེ། ། འདི་གསུམ་སྦས་ན་དགྲ་ཡང་ཉུང་། ། འདི་སྦེད་སྦེད་པ་ཉུང་བར་གདའ། ། དེ་ཕྱིར་བོད་ན་གྲུབ་ཐོབ་ཉུང་། ། བྲིན་ས་ཆུ་རྩྭ་ལ་རྩོད་ཚེ་གསུངས། །
སྤྱི་པ་དང་བར་པ་གྲོས་འདེབས་གསུམ། ། ཕྱོགས་རིས་ཟུག་རྔུ་སྐྱེ་བའི་རྒྱུ། ། ཕྱོགས་མེད་རང་ས་འཛིན་འདོད་ན། ། གཉེར་མེད་ལྐུགས་པ་མཁྱེན་ལགས་སམ། ། ཕ་ཡུལ་དང་ནོར་རྫས་གཉེན་འབྲེལ་གསུམ། ། ཁམས་གསུམ་འཁོར་བར་འཆིང་བའི་རྒྱུ། ། སྡུག་བསྔལ་ཆུ་བོ་སྒྲོལ་འདོད་ན། ། འཁྲི་བ་བཙན་ཆོད་མཁྱེན་ལགས་སམ། ། རང་འདོད་དང་གཡོ་རྒྱུ་ཟོལ་ཟོག་གསུམ། ། ངན་སོང་གསུམ་དུ་ལྷུང་བའི་རྒྱུ། །
མཐོ་རིས་ཐར་ལམ་ཐོབ་འདོད་ན། ། རང་སེམས་དྲང་པོ་མཁྱེན་ལགས་སམ། ། བཤད་པ་དང་བཤེས་གཉེན་བགྲོ་གླེང་གསུམ། ། ང་རྒྱལ་ཕྲག་དོག་སྐྱེ་བའི་རྒྱུ། ། དམ་ཆོས་ཉམས་སུ་ལེན་འདོད་ན། ། དམན་ས་འཛིན་དགོས་མཁྱེན་ལགས་སམ། ། འཐབ་ཀ་དང་ལས་ཀ་ངོ་སྲུང་གསུམ། ། རྣལ་འབྱོར་བསམ་གཏན་བཤིག་པའི་རྒྱུ། ། གཉུག་མའི་ཡེ་ཤེས་སྐྱོང་འདོད་ན། ། ཁྲེལ་མེད་གདོང་ཆུང་མཁྱེན་ལགས་སམ། །
དཔོན་དང་གཡོག་དང་སློབ་རིགས་གསུམ། ། གཡེང་བ་སེམས་ཁྲལ་སྐྱེ་བའི་རྒྱུ། ། གཅིག་པུར་ཉམས་སུ་ལེན་འདོད་ན། ། དཔོན་མེད་གཡོག་མེད་མཁྱེན་ལགས་སམ། ། མཐུ་དང་ནུས་པ་ཐོ་ཆོ་གསུམ། ། རྣལ་འབྱོར་རང་སྲོག་སྐྱེལ་བའི་རྒྱུ། ། དམ་ཆོས་མཐའ་རུ་འདོན་འདོད་ན། ། འཇོལ་མོའི་རྣམ་ཐར༞ ། ཆོས་འགལ་ཉེས་པ་རྒྱུ་མཐུན་ལ། ། གཉེན་པོ་རིམ་པ་བདུན་གྱི་དབྱངས། །
སྙ་ནམ་ཉ་མ་ཚོར་གསུངས་པ། གཏམ་སྙན་གྲགས་འདོད་པའི་ཚོགས་བསོག་དང་། ། ཚེ་འདིའི་འཇིགས་སྐྱོབ་སྐྱབས་གནས་དང་། ། ལན་ལ་རེ་བ་འདོད་པའི་སྦྱིན་པ་དང་། ། ངས་བྱས་རང་འདོད་ཀྱི་འབུལ་བ་བཞི། ། དེ་ལ་ནམ་ཕུགས་ཡོད་མ་ཡིན། ། སྲིང་མོར། གཞོན་ནས་སྙིང་རུས་མ་བྱས་པའི། ། རྒས་ནས་བྱེད་བསམ་ཅི་ལ་ཕན། ། མཚམས་དང་སྨྲ་བཅད་དམ་པ་ན། །
མཁའ་འགྲོའི་བྱིན་རླབས་འཇུག་པ་ཡིན། ། སེམས་ལ་སྐྱིད་འདོད་མེད་པ་ན། ། རྣམ་སྨིན་སྒྲིབ་པ་སྦྱང་བ་ཡིན། ། སྒོམ་ཡུན་ཤི་དང་མཉམ་ནུས་ན། ། ཡངས་རྒྱལ་དགུང་དང་མཉམ་པ་ཡིན། ། རས་ཆུང་དམ་ཚིག་གསོ་དུས་སུ། ། མཁས་བཙུན་ཐམས་ཅད་ཐུགས་མཐུན་པས། ། ཕོ་རུས་ཆགས་སྡང་བྱེད་པ་རྣམས། ། བསླབ་ཚད་ཆུ་ལ་ཕོ་བ་ཡིན། ། གྲུབ་མཐའ་ཁ་འཛིན་ཆོས་ལ་སྨོད། །
ཐར་པའི་འཇུ་ཐག་ཆད་པ་ཡིན། ། བུ་སློབ་རྣམས་ལ། འགག་དང་གནད་དམིགས་མི་ཤེས་ན། ། མང་པོ་ཤེས་ཟེར་འཆལ་བ་ཡིན། ། སེམས་ཀྱི་རྩ་བ་མ་རྟོགས་ན། ། ལོ་མང་སྒོམ་ཟེར་རྫུན་མ་ཡིན། ། ཞིང་དང་བསམ་པ་མ་འབྲེལ་ན། ། རྒྱུ་མང་བཏང་ཡང་ཆུད་ཟོས་ཡིན། ། ཕྱོགས་མེད་སྦྱིན་པ་མ་བཏང་ན། ། གྲོགས་གང་བཟང་མཆོད་པ་ཁ་ལན་ཡིན། །
གང་ལ་གང་འགྲོ་མི་ཤེས་པའི། ། གླེན་པའི་དྲང་གཏམ་ལྟུང་བའི་གཞི། ། གང་ལ་གང་ཕན་ཤེས་པ་ན། ། མཁས་པས་རྫུན་སྨྲས་དགེ་བ་ཡིན། ། ང་ལ་རྒྱུ་མེད་ཟེར་བ་ན། ། རྨོངས་པའི་རྨོངས་གཏམ་ཀུན་ལ་གནོད། ། དགེ་བ་སེམས་ལ་ཤར་བ་ན། ། ས་རྡོ་རྩི་ཤིང་དགེ་བའི་རྒྱུ། ། ཞེས་པ་འདིའང་བུདྡྷ་ལཀྵྨཱིས་བྲིས་པའོ།། །། སརྦ་མངྒ་ལཾ།། །།
PAGE * MERGEFORMAT 4 སངས་རྒྱས་ཕུན་ཚོགས། བྷྭ་ར་ཀ་ཧ་བཛྲ་གྱིས་གསུང་ཟེར་འགའ་བདོག PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
