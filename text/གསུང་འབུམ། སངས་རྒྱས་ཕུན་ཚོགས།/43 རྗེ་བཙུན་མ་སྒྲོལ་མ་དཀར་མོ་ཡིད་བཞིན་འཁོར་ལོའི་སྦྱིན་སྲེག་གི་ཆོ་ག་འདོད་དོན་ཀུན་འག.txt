གསུང་འབུམ། སངས་རྒྱས་ཕུན་ཚོགས།
པོད ༤༣
རྗེ་བཙུན་མ་སྒྲོལ་མ་དཀར་མོ་ཡིད་བཞིན་འཁོར་ལོའི་སྦྱིན་སྲེག་གི་ཆོ་ག་འདོད་དོན་ཀུན་འགྲུབ།
༄༅། །རྗེ་བཙུན་མ་སྒྲོལ་མ་དཀར་མོ་ཡིད་བཞིན་འཁོར་ལོའི་སྦྱིན་སྲེག་གི་ཆོ་ག་འདོད་དོན་ཀུན་འགྲུབ་ཅེས་བྱ་བ་བཞུགས་སོ།། ཨོཾ་སྭ་སྟི། འཕགས་མ་ཡིད་བཞིན་འཁོར་ལོ་དང་། ། དབྱེར་མེད་བླ་མ་ལ་བཏུད་ནས། ། འདོད་དོན་ཀུན་འགྲུབ་སྦྱིན་སྲེག་གིས། ། ལག་ལེན་གསལ་བར་བཤད་ཀྱིས་ཉོན། ། འདིར་སྒྲོལ་དཀར་ཡིད་བཞིན་འཁོར་ལོའི་བསྙེན་པ་རྫོགས་པའི་གང་ཟག་གིས་སྔགས་ཀྱི་ནུས་པ་དབྱུང་བ་དང་རང་གཞན་གྱི་རིམ་གྲོ་སོགས་འདོད་དོན་སྒྲུབ་པའི་སྦྱིན་སྲེག་གི་ཆོ་ག་བྱ་བ་ལ་སྦྱོར་དངོས་རྗེས་གསུམ་ལས། སྦྱོར་བ་ཐབ་དང་༼མ་དཔེར་ཡིག་ཕྲེང་གཅིག་མི་གསལ་བའི་མ་མཐོང་ངོ་།༽ གཉིས་ཀྱི་འཕྲིན་བཅོལ་གྱི་རྗེས་སུ་ས་ཕྱོགས་འདིར་འཕགས་མ་ཡིད་བཞིན་འཁོར་ལོའི་སྦྱིན་སྲེག་གི་དཀྱིལ་འཁོར་བཞེངས་ཏེ། ལྷ་མཆོད་པ་དང་སེམས་ཅན་གྱི་དོན་བགྱིད་པར་འཚལ་ན་སའི་ཕྱོགས་འདི་བདག་ལ་བསྩལ་ཞིང་སྦྱིན་སྲེག་གི་ཆོ་ག་མཐར་མ་ཕྱིན་གྱི་བར་དུ་བར་ཆད་ཐམས་ཅད་ཞི་བའི་སྟོང་གྲོགས་མཛད་དུ་གསོལ།
ཞེས་བརྗོད་དེ་གཤེགས་གསོལ་སོགས་བྱ་བགེགས་གཏོར་གྱི་རྗེས་སུ་སའི་ཕྱོགས་འདི་སོགས་གོང་ལྟར་ལས་འཚལ་ན་ཞེས་པའི་མཐར། འབྱུང་པོ་གདུག་པ་ཅན་གསང་སྤྱོད་ལྟ་བར་མི་དབང་བ་རྣམས་གཏོར་མ་འདིས་ཚིམས་པར་གྱིས་ལ་སའི་ཕྱོགས་འདིར་མ་གནས་པར་གཞན་དུ་སོངས་ཤིག ཅེས་པ་དང་ཁྲོ་བོའི་སྔགས་བརྗོད་ཅིང་རོལ་མོ་བྱ། གུ་གུལ་གྱིས་བདུག ཡུངས་ཀར་གྱི་ཕྱོགས་ཀུན་ཏུ་བྲབས་པའི་བགེགས་ཐམས་ཅད་བྱེར་བར་བསམ་པ་ནི་ས་སླང་བའོ། ། དེ་ནས་ལྷའི་ང་རྒྱལ་བརྟན་པོས་ཨོཾ་བྷུ་ཁཾ་ཞེས་བརྗོད་ཅིང་དཀྱིལ་འཁོར་གྱི་ས་ཕྱོགས་ཐམས་ཅད་ལག་པས་བཅགས་ལ་ས་ཕྱོགས་ནམ་མཁའི་རང་བཞིན་དུ་བསམ། དེ་བཞིན་དུ་ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊ་ཅེས་མང་དུ་བརྗོད་པས་ས་ཕྱོགས་སྐྱོན་ཐམས་ཅད་དང་བྲལ་བར་བསམ་པ་ནི་ས་སྦྱང་བའོ། ། དེ་ནས་ཐབ་ཁུང་བུར་བྱེད་ན་རྒྱར་ཁྲུ་གང་། དཔངས་སུ་ཁྲུ་ཕྱེད་བརྐོ། མཆུར་སོར་བཞི་བཀྱེད་པ་ཁ་ཁྱེར་དེ་ནས་མུ་རན་དཔངས་སུ་སོར་བཞི་བརྩིགས་བའི་ཁར་པདྨའི་ཕྲེང་བའམ།
རྡོ་རྭ་བྱ་དེའི་ཕ་རོལ་གྲུ་བཞིར་དཀར་པོར་བྱས་ལ་གྲ་བཞིར་ཟླ་ཕྱེད་རྡོ་རྗེ་བྱ་ཐབ་ཕྱིན་ཐམས་ཅད་ཁ་དོག་དཀར་པོར་བྱ། ནང་དུ་པདྨ་འདབ་བརྒྱད་ཀྱི་ལྟེ་བར་ཨུཏྤལ་ལ་དཀར་པོའམ། ཚོམ་བུ་སོགས་ལྷའི་མཚན་མ་བྱའོ། ། བྲིས་ཐབ་བྱེད་ན། གཞི་མ་ཐས་པར་བྱས་ལ་ཐིག་ཆེན་བརྒྱད་སྤྱི་དང་མཐུན་པར་བཏབ་ལ་ཁྲུ་ཕྱེད་ཀྱིས་དབུས་ནས་ཟླུམ་པོར་བསྐོར་བ་ནི་ཐབ་ཀྱི་དངོས་གཞི་དང་། དེའི་ཕྱི་རོལ་དུ་སོར་བཞི་བསྐོར་ཁ་ཁྱེར་དང་། སླར་ཡང་༼མ་དཔེར་ཡིག་འཕྲེང་གཅིག་མི་གསལ་བའོ།༽ བཞི་དང་། དེའི་གྲྭ་བཞིར་རྡོ་རྗེའི་རྩེ་ལྔ་ནང་ངོས་སུ་བསྟན་པའི་ཟླ་ཕྱེད་རྡོ་རྗེ་བྱ། ཕྱག་ལེན་ལ་སྟེགས་བུ་གྲུ་བཞི་པའི་ཕྱི་རོལ་དུའང་སོར་བཞི་ཚད་ཀྱི་ཆ་ཁ་གྲུ་བཞི་པ་མཛད་པ་ནི་བྲི་ཆ་མིག་སྔར་མཛེས་པ་དང་།
སྒོམ་དོན་ལ་སྟེགས་བུའི་དཔངས་ཀྱི་ཚད་ཡིན་གསུངས། ཐབ་ཀྱི་དབུས་ནས་སུམ་གཉིས་ཕྱིར་བཞག་པའི་ནང་གི་སུམ་ཆ་ཟླུམ་པོར་བསྐོར་བ་ལ་པདྨའི་ལྟེ་བ་དང་། ཕྱིའི་སུམ་གཉིས་ལ་པདྨའི་འདབ་མ་དང་། ཐབ་ཀྱི་གཞི་ཐམས་ཅད་ཁ་དོག་དཀར་པོར་བྱ། ཁ་ཁྱེར་མུ་རན་གང་རུང་ལ་རྡོ་རྗེ་ཁ་ཟླུམ་པའི་ཕྲེང་བས་བསྐོར། བཅད་ཚོན་ཐམས་ཅད་དང་རྡོ་རྗེ་ཁ་དོག་དམར་སྐྱས་བྱ། ལྟེ་བར་ཨུཏྤལ་དཀར་པོའི་ཚོན་ཕུང་ངམ། མེ་ཏོག་གི་ཚོམ་བུ་བཀོད། དེ་ཡང་རྗེ་བཙུན་མའི་ཞལ་འཇིག་རྟེན་པའི་ནུབ་ཏུ་བསྟན་པའི་མཚན་མ་འགོད་ལུགས་སོགས་ཤེས་པར་བྱའོ། ། གཉིས་པ་བུད་ཤིང་ནི་པ་ལ་ཤའམ།
ཚེར་མ་ཅན་མ་ཡིན་པ་འོ་མ་ཅན་་་་་་ཡམ་ཤིང་གི་ཚད་ཀྱང་འདི་ཉིད་དོ་གྱི་ཤིང་སོར་བརྒྱད་པ་ཡན་ཆད་ཁྲུ་གང་ཙམ་བརྩིགས། དེ་མ་འབྱོར་ན་སྲོག་ཆགས་མེད་པའི་བ་གླང་སོགས་ཀྱི་ལྕི་བས་ཐབ་ཀ་ཁ་ཁྱེར་སྟེང་ནས་ཟླུམ་པོར་བརྩིགས་ལ་ནང་གི་ཤར་ལྷོར་ཏིང་ལོ་ཆེ་བ་ཞིག་ཀྱང་བཞག་གོ ། གསུམ་པ་སྦར་བ་མེ་ནི་རྡོ་དང་ལྕགས་བརྩུབ་པ་ལས་བྱུང་མ་ཡིན་པ་རྒྱུན་ཞག་གི་མེའམ། འོ་མ་ཅན་བརྩུབས་པ་སོགས་ལས་བྱུང་བའོ། ། བཞི་པ་རྫས་ནི་བསྲེག་རྫས་དང་མཆོད་རྫས་དང་གཏོར་མ་དང་ཀུ་ཤའི་ཆུན་པོ་ལ་སོགས་པ་འོག་ཏུ་དགོས་པའི་ཡོ་བྱད་རྣམས་གཙང་ཞིང་གྱ་ནོམ་པ་སྟ་གོན་བྱའོ། ། ལྔ་པ་བཤམ་ཐབས་ནི་ཐབ་ཀྱི་མཐའ་སྐོར་ཐམས་ཅད་བྱི་དོར་ལེགས་པར་བྱས་ལ་དྲི་བཟང་གི་ཆུ་ཀུ་ཤས་མཐོར་ཡབ་དང་བཅས་པ་དང་། གྲུབ་ན་ཐབ་དང་སྒྲུབ་པ་པོའི་བར་དུ་འཇིམ་པ་ལས་བྱས་པས་མེ་ཡོལ་དཀར་ཞལ་གྱི་བྱུགས་པ་ཝཾ་ཡིག་དཀར་པོ་བྲིས་པའང་། རང་གི་གཡོན་ཐབ་ཀྱི་གཡས་ནས་ཆུ་གཉིས་སྔོན་འགྲོའི་ཉེར་སྤྱོད་དང་། རྗེ་བཙུན་མ། མེ་ལྷ།
ཕྱོགས་སྐྱོང་འབྱུང་པོ་གཞི་བདག་རྣམས་ལ་ཟླུམ་གཏོར་རེ་རེ་དང་བགེགས་གཏོར་རྣམས་བཤམ། གཡས་སུ་རང་ངོས་ནས་བརྩམས་ཏེ་ཐབས་ཀྱི་གཡོན་ནས། ཡམ་ཤིང་མར་ཏིལ་ཟས་མཆོག་དང་། འབྲས་དང་སོ་བ་ནས་སྲན་མ། ། གྲོ་དང་དུར་བ་ཀུ་ཤ་རྣམས། ། ལག་ལེན་ཇི་བཞིན་ལེགས་པར་བཤམ། ། ཀུ་ཤའི་ཆུན་པོ་བརྒྱད་དང་དཔལ་འབར་རྣམས་སྟབས་གང་བདེར་བཞག ཡོ་བྱད་ཐམས་ཅད་དྲི་བཟང་གིས་ཆུས་གཏོར་ཏེ་བཞག་གོ ། དྲུག་པ་སྒྲུབ་པ་པོ་ནི་སྔ་དྲོའི་དུས་རང་ཉིད་ཁྲུས་བྱས་འབྱོར་ན་གོས་རྒྱན་དཀར་པོས་བརྒྱན་ལ། སེམས་ཅན་ཐམས་ཅད་ཀྱི་དོན་དུ་བདག་ཉིད་སངས་རྒྱས་ཐོབ་པར་བྱ།
དེའི་ཆེད་དུ་སྔགས་ཀྱི་ལྷག་ཆད་ཁ་བསྐངས་ཞིང་ནུས་པ་དབྱུང་བ་དང་སྡིག་པ་དང་བར་ཆད་ཞི་བའི་ཕྱིར་སྦྱིན་སྲེག་གི་ཆོ་ག་ལ་འཇུག་སྙམ་པའི་བསམ་པ་བརྟན་པོས་སྔར་བཤམས་པའི་སྟན་ལ་ཁ་ཤར་དུ་བལྟས་ཏེ་དཀྱིལ་ཀྲུང་ངམ། པུས་འཁྱུད་དང་བཅས་པས་ཙོག་བུ་རྐང་པ་གཉིས་ཅུང་ཟད་བསྒོམ་པ་རིག་བྱེད་འདོན་པ་ལྟ་བུས་སྤྱོད་ལམ་གྱིས་འདུག་གོ ། དངོས་གཞི་ལ། བདག་གི་རྣལ་འབྱོར་མེ་བཙལ་ཡོ་བྱད་བསངས། ། ཐབ་ཁུང་འདུས་བྱས་འཇིག་རྟེན་མེ་ལྷ་མཆོད། ། འདས་པའི་མེ་ལྷ་མཆོད་རྣམས་དངོས་གཞིའི་ཆོས། ། ཞེས་པ་ལྟར་ལས་དང་པོ་བདག་གི་རྣལ་འབྱོར་ནི་སྐྱབས་འགྲོ་ནས་བརྩམས་ཏེ་བཟླས་པའི་རྗེས་ཀྱི་མཆོད་བསྟོད་བྱ་བའི་བར་ཐམས་ཅད་མཁྱེན་པ་དཀོན་མཆོག་ལྷུན་གྲུབ་གྱིས་མཛད་པའི་ཡིག་ཆ་སོགས་ལུགས་མཐུན་གྱི་མངོན་རྟོགས་བསྒོམ། སྦྱིན་སྲེག་གི་ཆོ་ག་མ་གྲུབ་ཀྱི་བར་ལ་ལག་པ་གཉིས་པུས་མོ་ལས་ཕྱིར་མི་འདའ་བ་ལ་བསླབ་བོ། ། གཉིས་པ་མེ་བཙལ་ཞིང་སྒྲུབ་པ་ནི་དཔལ་འབར་ཆེ་བ་ཞིག་ལ་གོང་དུ་བཤད་པའི་མེ་སྦར་ཏེ་ཡམ་ཤིང་མར་ལ་སྦགས་པའི་རྩྭ་སྐམ་པོ་གཞན་དང་བཅས་པས་ལག་པ་གཉིས་གུས་པའི་ཚུལ་གྱི་ཐབ་ལ་གཡས་ནས་ཟླུམ་པོར་བསྐོར་ཞིང་ཡི་གེ་བཅུ་པ་ལན་གསུམ་བརྗོད་ལ། ཨོཾ་ཛྭ་ལ་ཛྭ་ལ་རཾ།
ཞེས་བརྗོད་དེ། ཐབ་ཀྱི་ནང་གི་ཏིང་ལོ་སྦར་ལ་མེ་གསོ། དེ་ནས་ཁུ་ཚུར་གཉིས་བཅིངས་པའི་མཐེ་བོང་བཅང་བ་བྱང་ཆུབ་མཆོག་གི་ཕྱག་རྒྱས་དགང་བླུག་བཟུང་ལ། བླུག་གཟར་མར་དང་བཅས་པས་དགང་གཟར་གྱི་ཁ་ལ་རེག་ཅིང་བླུག་གཟར་གྱི་མར་བུད་ཤིང་ལ་ཁྱབ་པར་བླུགས་ཏེ་ཨོཾ་ཛྭ་ལ་ཛྭ་ལ་རཾ་ཞེས་བརྗོད། གསུམ་པ་ཐབ་དང་ཡོ་བྱད་བསང་བ་ནི། རང་ལྷའི་ང་རྒྱལ་གྱི་བསང་ཆུ་ལ་ཨོཾ་ཨ་མྲྀ་ཏེ་ཧཱུྃ་ཕཊ་ཅེས་ཉེར་གཅིག་ལ་སོགས་པ་བཟླས་པའི་བྱིན་གྱིས་རླབས་ནས་སྔགས་དེ་ཉིད་བརྗོད་ཅིང་ཀུ་ཤའི་འཐོར་ཡབ་ཀྱིས་ཐབ་དང་ཡོ་བྱད་རྣམས་ལ་གཏོར། མཆོད་རྫས་དང་བསྲེག་རྫས་རྣམས་རྡོ་རྗེ་གནོད་སྦྱིན་གྱི་སྔགས་རྒྱས་བསང་། སྭ་བྷ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་བའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི། ལྷ་རྫས་ལས་གྲུབ་པའི་མཆོད་ཡོན།
ཞལ་བསིལ། མེ་ཏོག བདུག་སྤོས། མར་མེ་དྲི། ཞལ་ཟས་གཞན་ཡང་རོལ་མོ་དང་འཕན་གདུགས་ལ་སོགས་པ་མཆོད་རྫས་རྣམས་དང་། ཡམ་ཤིང་ལ་སོགས་པའི་བསྲེག་རྫས་རྣམས་དྭངས་ཤིང་ཐོགས་པ་མེད་པ་སོ་སོའི་ལས་གྲུབ་པའི་ནུས་པ་དང་ལྡན་པ་བདུད་རྩིའི་རང་བཞིན་ཅན་ས་དང་ནམ་མཁའ་བར་སྣང་ཐམས་ཅད་ཁྱབ་པ། ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་དང་ལྡན་པར་གྱུར། ཞེས་བརྗོད་ལ་མཆོད་རྫས་རྣམས་རང་རང་གིས་སྔགས་དང་ཕྱག་རྒྱས་བྱིན་གྱིས་བརླབ། བསྲེག་རྫས་རྣམས་ཨོཾ་ཨཱཿཧཱུྃ་སྭཱ་ཧཱས་ཡམ་ཤིང་། ཨོཾ་ཤྲཱིཾ་སྭཱ་ཧཱས་མར།
ཨོཾ་ཛྲིཾ་སྭཱ་ཧཱས་འབྲུ། ཨོཾ་སྭ་སྭཱ་ཧཱས་རྫས་ཐམས་ཅད་བཀྲུ། ཨོཾ་ཀུ་རུ་ཀུ་རུ་སྭཱ་ཧཱས་རྫས་ཐམས་ཅད་སྦྱངས། ཨོཾ་བོ་དྷི་བྲིཀྵ་ཡེ་སྭཱ་ཧཱ། ཞེས་སོགས་རྫས་སྔགས་རྣམས་ཀྱི་བྱིན་གྱིས་རློབ། བཞི་པ་ཐབ་ཁུང་མངོན་པར་འདུ་བྱ་བ་ནི། ཐབ་སྭ་བྷ་ཝས་སྦྱངས་ལ། སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བས་ཞི་བའི་ཐབ་ཁུང་དཀར་པོ་དྭངས་ཤིང་ཐོགས་པ་མེད་པ། རྒྱར་ཁྲུ་གང་བ།
དཔངས་སུ་ཁྲུ་ཕྱེད་པ་ཁ་ཁྱེར་དང་མུ་རན་ལ་རྡོ་རྗེ་ཕྲེང་བས་བསྐོར་བ། ཕྱི་རོལ་གྱི་གྲ་བཞིར་ཟླ་ཕྱེད་རྡོ་རྗེས་མཚན་བ་བྲིས་པ་དང་གཉིས་སུ་མེད་པར་གྱུར་བར་བསམ་མོ། ། ལྔ་པ་འཇིག་རྟེན་པའི་མེ་ལྷ་མཆོད་པ་ནི། ཐབ་ཀྱི་ནང་དུ་མེ་དཀར་གསལ་དུ་འབར་བའི་དབུས་སུ་པཾ་ལས་ཉི་མའི་དཀྱིལ་འཁོར་གྱི་སྟེང་དུ་རཾ་ལས་བགྲང་ཕྲེང་རཾ་གྱིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས་མེ་ལྷ་ར་སྐྱེས་དཀར་པོ་ལ་ཆིབས་པ་ཞལ་གཅིག་ཕྱག་གཉིས་པ། གཡས་བགྲང་ཕྲེང་གཡོན་སྤྱི་བླུགས་འཛིན་པའམ། ཡང་ན་ཕྱག་བཞི་པ་གཡས་མི་འཇིགས་པ་སྦྱིན་པ་དང་བགྲང་འཕྲེང་། གཡོན་དབྱུག་པ་དང་སྤྱི་བླུགས་འཛིན་པ། ལུས་པོ་མེས་རང་བཞིན་དམར་པོ་ཞལ་གྱི་དཀྱིལ་འཁོར་དཀར་པོ་ལས། འོད་ཟེར་དཀར་པོ་འཕྲོ་བ། གསུས་ཁྱིམ་ཆེ་བ་རལ་པའི་ཐོར་གཙུག་ཅན།
སྨ་ར་དང་སྨིན་མ་དཀར་སེར་འབར་བ། ཨག་ཚོམ་འཕྱང་བ་དྲང་སྲོང་གི་ཚོགས་ཀྱིས་བསྐོར་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ་བསམ། དེའི་ཐུགས་ཁའི་རཾ་དང་རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་དྲང་སྲོང་གི་ཚོགས་ཀྱི་བསྐོར་བ་ཨོཾ་བཛྲ་ས་མཱ་ཛཱཿཞེས་དང་། ལག་པ་གཉིས་མཐེ་བོང་གུང་མོའི་རྩ་བར་བཞག་མཛུབ་མོས་གུང་མོའི་རྒྱབ་ནས་བཀབ་པ་དབྱུ་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་དུ་གཡབ་ཅིང་། ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། །
གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨགྣ་ཡེ་མ་ཧཱ་ཏེ་ཛཿསརྦ་ཀརྨ་པྲ་སཱ་ད་ཀ་མ་ཧཱ་བྷུ་ཏེ་དེ་ཝ་རི་ཥི་དྭི་ཛ་ས་ཏ་མ་གྲྀ་ཧཱི་ཏཱ་ཨཱ་ཧཱུྃ་ཏིཾ་ཨཱ་ཧ་ར། ཨསྨིན་སན་ནི་ཧི་ཏོ་བྷ་ཝ། ཞེས་པས་སྤྱན་དྲངས། ཨོཾ་པདྨ་ཀ་མ་ལཱ་ཡཱ་ཏྭཾ་ཞེས་བརྗོད་ལ་ཐབ་ཏུ་མེ་རྟོག་གཅིག་ཕུལ་ཏེ་ཐབ་ཀྱི་ཤར་ལྷོར་པདྨའི་གདན་ལ་བཞུགས་པར་གྱུར་པ་བསམ་ལ། ཨོཾ་ཨགྣེ་ཡེ་ས་པ་རི་ཝཱ་ར་ཨརྒྷཾ་པྲ་ཏིཙྪ་སྭཱ་ཧཱ། པ་དྱཾ་པྲ་ཏིཙྪ་སྭཱ་ཧཱ།
ཞེས་པས་མཆོད་ཡོན་དང་ཞབས་བསིལ་ཕུལ་ནས། རྡོ་རྗེ་རྩེ་ལྔ་པའི་ཕྱག་རྒྱ་བཅས་ཏེ་ཨོཾ་བཛྲ་ཨ་ན་ལ་མ་ཧཱ་བྷུ་ཏ་ཛྭཱ་ལ་ཡ་སརྦ་བྷསྨཱི་ན་ཀུ་རུ་སརྦ་དུཥྚན་ཧཱུྃ་ཕཊ་ཏྲི་ཥྱ་ཛཿཧཱུྃ་བཾ་ཧོཿས་མ་ཡ་སཏྭཾ་གྱི་དམ་ལ་བཞག ཨོཾ་བཛྲ་ཨཾ་ཀུ་ཤ་ཛཿལ་སོགས་པའི་དགུག་གཞུག་བྱ། སླར་ཡང་རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་རྡོ་རྗེ་བསྡུ་བའི་ཕྱག་རྒྱས་དབང་ལྷ་སྤྱན་དྲངས་ལ་དེ་བཞིན་གཤེགས་པ་ཐམས་ཅད་ཀྱི་འདི་ལ་མངོན་པར་དབང་བསྐུར་བ་བསྩལ་དུ་གསོལ། ཞེས་གསོལ་བ་བཏབ་པས་དེ་བཞིན་གཤེགས་པ་རྣམས་ཀྱི་བུམ་པའི་ཆུས་སྤྱི་བོ་ནས་དབང་བསྐུར་སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱི་དབུ་བརྒྱན་པར་༼མ་དཔེར་ཚིག་ཁ་ཤས་མི་གསལ༽མགོ་བོར་སྦྱར་བའི་ཉེར་སྤྱོད་ལྔ་གྷཎྚེ་ར་ཎི་རོལ་མོ་དང་བཅས་པས་མཆོད། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག ། འཇིག་བྱེད་མེ་ལྷ་ཉིད་ལ་རྣམ་པར་འདུད། །
ཅེས་པས་བསྟོད། དེ་ནས་ཀུ་ཤའི་ཆུན་པོ་བརྒྱད་བསང་སྦྱངས་སྟོང་བའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་ཐམས་དང་ཡོ་བྱད་རྣམས་ཀྱི་འབགས་པ་དང་མ་དག་པ་ཐམས་ཅད་སེལ་བའི་ནུས་པ་དང་ལྡན་པར་གྱུར་པར་བསམ་སྟེ། ཨོཾ་ཀུ་ཤ་འདི་ནི་བཟང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། ཚངས་པ་ཡི་ཡང་དག་བྱེད་ཡིན། ། དཀོན་མཆོག་གསུམ་གྱི་དག་བྱེད་དེ། ། དེས་བདག་ལ་གེགས་མེད་ཅིང་ཞི་བར་མཛོད་ཅིག ། ཨོཾ་བཛྲ་ས་ཏྭ་ཨ་ཞེས་བརྗོད་ཅིང་ཐབ་ཀྱི་མདུན་ནས་གཡས་སྐོར་གྱི་རིམ་པར་ཕྱོགས་མཚམས་བརྒྱད་དུ་རྩེ་མོ་གཡས་སྐོར་དུ་དགྲམ་མོ། ། དེ་ནས་བསང་ཆུས་ཕྱོགས་ཀུན་ཏུ་གཏོར་ཏེ། ཨ་མྲྀ་ཏའམ་ཡཀྵ་བརྗོད་པས་བགེགས་བསལ་ལོ། །
དེ་ནས་གཟར་བུ་གཉིས་བྱང་ཆུབ་མཆོག་གི་ཕྱག་རྒྱས་བཟུང་སྟེ་མེ་ལྷའི་ཞལ་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རཾ་བསམ། དགང་བླུགས་གཉིས་ཀྱི་གཟར་བུའི་ཁ་ལའང་རཾ་བསམ་སྟེ། ཨོཾ་ཨགྣ་ཡེ་སྭཱ་ཧཱ་ཞེས་ལན་བདུན་བརྗོོད་ཅིང་མར་བླུགས་གཟར་བདུན་གྱི་དགང་གཟར་བཀང་ལ་མཐར། ཨོཾ་ཨགྣ་ཡེ་ཨཱ་དཱི་བྱཱ། དཱི་བྱཱ་མ་ཧཱ་ཤྲཱི་ཡེ་ཧ་བྱ་ཀ་བྱ་བཱ་ཧཱ་ནཱ་ཡ་སྭཱ་ཧཱ། ། ཞེས་བརྗོད། གཟར་བུ་གཉིས་ཁ་སྦྱར་ལ་མེ་ལྷའི་ཞལ་དུ་ཕུལ་བར་བསམ་མོ། ། དེ་ལྟ་བུ་ལན་གསུམ་གྱི་བྱོན་ཟན་ཕུལ་དེ་ནས་མེ་ཏོག་ལ་སོགས་པའི་མཆོད་པ་ལྔས་མཆོད་ལ་ཡམ་ཤིང་ལ་སོགས་པའི་འོག་ནས་བྱུང་བའི་བསྲེག་རྫས་རྣམས་རིམ་བཞིན་ལག་པ་གཡོན་དུ་བཟུང་ལ་གཡས་པའི་མཐེབ་སྲིན་གྱིས་སྟེང་ནས་བླང་ཞིང་ཅུང་ཟད་བསྐོར་ཏེ་མཆོག་སྦྱིན་གྱི་ཕྱག་རྒྱས་དབུལ་ལོ། ། ཨོཾ་བོ་དྷི་བྲིཀྵ་སྭཱ་ཧཱ་ཡམ་ཤིང་། ཨོཾ་ཨགྣ་ཡེ་སྭཱ་ཧཱ་མར།
ཨོཾ་སརྦ་པཱ་པཾ་དཱ་ཤ་ན་བཛྲ་ཡ་སྭཱ་ཧཱ། ཏིལ་ལམ་ཡུངས་ཀར། ཨོཾ་སརྦ་སཾ་པ་དེ་སྭཱ་ཧཱ། ཞོས་དང་སྦྱར་བས་ཟས་མཆོག ཨོཾ་བཛྲ་པུཀྵ་ཡེ་སྭཱ་ཧཱ། འབྲས། ཨོཾ་བཛྲ་བི་ཛཱ་ཡ་སྭཱ་ཧཱ། འབྲས་སོ་བ། ཨོཾ་མ་ཧཱ་བེ་གཱ་ཡ་སྭཱ་ཧཱ། ནས།
ཨོཾ་མ་ཧཱ་བ་ལཱ་ཡ་སྭཱ་ཧཱ། སྲན་མ། ཨོཾ་བཛྲ་གྷསྨཱ་ར་ཡ་སྭཱ་ཧཱ། གྲོ། ཨོཾ་བཛྲ་ཨ་ཡུ་ཥེ་སྭཱ་ཧཱ། དུར་བ། ཨོཾ་ཨ་པྲ་ཏི་ཧཱ་ཏ་བཛྲ་ཡ་སྭཱ་ཧཱ། ཀུ་ཤ་རྣམས་འབུལ་བའམ་ཡང་ན། སྔགས་དེ་རྣམས་ཀྱི་བྱིན་གྱིས་བརླབས་ནས། ཡགྣ་ཡེ་འབའ་ཞིག་གིས་ཕུལ།
གང་ལྟར་ཡང་ཉེར་གཅིག་ལ་སོགས་པ་ཅི་འབྱོར་བའི་མཐར། བདག་གིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེར་འཚེ་དུས་མ་ཡིན་པའི་འཆི་བ་གསང་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤནྟིཾ་ཀུ་རུ་སྭཱ་ཧཱ། ཞེས་ལས་སྔགས་ཀྱི་སྤེལ་ཚིག་སྡེ་ཚན་རེ་རེའི་མཐར་བརྗོད་དོ། ། དེ་ནས་ཆུ་གཉིས་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པ་དང་བསྟོད་པ་སྔར་ལྟར་བྱས་ཏེ། ཨོཾ་ཨརྒྷཾ་སྭཱ་ཧཱ། མཆོད་ཡོན་དང་། ཨོཾ་པྲོཀྵ་ཎཾ་པྲ་ཏིཙྪ་སྭཱ་ཧཱས་བསང་གཏོར་ཕུལ་ལ། མར་དགང་གཟར་གང་ཐབ་ཏུ་བླུགས་ཏེ། བཛྲ་ཛྭ་ལ་རཾ་ཞེས་བརྗོད་ལ། མེ་ལྷ་འབར་བའི་རྣམ་པར་གྱུར་པར་བསམ་མོ། །
དྲུག་པ་འདས་པའི་མེ་ལྷ་མཆོད་པ་ནི། མེ་འབར་བའི་དབུས་སུ་པཾ་ལས་པདྨ་དཀར་པོ་འདབ་མ་བརྒྱད་པའི་ལྟེ་བར་ཨ་ལས་ཟླ་བའི་སོགས་ནས་ས་མཱ་ཛཿའི་བར་མངོན་རྟོགས་བཞིན་ལས་མི་འདྲ་བའི་ཁྱད་བར་རང་ཉིད་ཅེས་པའི་ཚབ་ཏུ་དེ་ཉིད་ཅེས་པར་འདོན་པ་བསྒྱུར་རོ། ། དེ་ནས་སྤྲོ་ན་སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། དམིགས་མེད་མཁའ་ལྟར་དག་ཅིང་ཁྱབ་པ་ཡི། ། ཆོས་སྐུ་ནམ་མཁའ་ལྟ་བུར་དབྱེར་མེད་ཀྱང་། ། ཐབས་དང་ཤེས་རབ་གཟུགས་བརྙན་སྐུར་སྟོན་པའི། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། ཞེས་དང་། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། ཞེས་སོགས་ཤླཽ་ཀ་གཅིག་གིས་སྦྱངས།
ཨོཾ་པདྨ་ཀ་མ་ལ་ཡ་སཏྭཾ་གྱི་གདན་ཕུལ་ལ་མཆོད་པས་མཆོད། ཨོཾ་ཨརྱ་ཏཱ་ར་ས་པ་རི་ཝཱ་རའི་རྗེས་ཨོཾ་བཛྲ་ཨཾ་ཀུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཏ་བཾ། བཛྲ་ཨ་བེ་ཤ་ཡ། ཞེས་པའི་སྔགས་རྒྱས་དགུག་གཞུག་ཅིང་དབང་དུ་བྱ། དེ་ནས་དབང་ལྷ་སྤྱན་དྲངས་ནས་རིགས་བདག་གི་རྒྱས་གདབ་པའི་བར་བདག་བསྐྱེད་ལྟར་བྱས་ལ། དེའི་མཐའ་སྐོར་དུ་རྩ་བརྒྱུད་ཀྱི་བླ་མ་སངས་རྒྱས་བྱང་སེམས་ཀྱི་བསྐོར་བར་གྱུར་ཞེས་བརྗོད་ཅིང་བསམ་ལ། ལྷ་ཐམས་ཅད་འཛུམ་ཞིང་ཞི་བ་འོད་ཟེར་དཀར་པོ་འཕྲོ་བ་དང་བསྡུ་བའི་སྒོ་ནས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་ཞི་བའི་ལས་མཛད་པར་བསམ་ལ། སླར་ཡང་ཧཱུྃ་ཞེས་བརྗོད་ཅིང་ཐབ་དང་ཡོ་བྱད་ཐམས་ཅད་ལ་བསངས་ཆུས་གཏོར་ཏེ་མི་གཙང་བ་དང་ཉེས་པ་ཐམས་ཅད་དག་པར་བསམ་མོ། །
དེ་ནས་གཟར་བུ་གཉིས་བླངས་ཏེ་ལྷ་ཐམས་ཅད་ཀྱི་ཞལ་ཅུང་ཟད་གདངས་པར་བསམ་པ་སོགས་སྔར་ལྟར་གསས་བཏབ་ཏེ་ཨོཾ་ཏཱ་རེ་ཏུ་ཏྟཱ་རེ་ཏུ་རེ་སྭཱ་ཧཱ། ཞེས་ལན་འགའ་ཞིག་བརྗོད་པས་མར་ལ་བསྔགས་ཏེ། ཨོཾ་ཨགྣ་ཡེ་སྭཱ་ཧཱ། ཞེས་པ་ལན་བདུན་གྱི་བླུག་གཟར་གྱི་མར་བླུག་པའི་དགང་གཟར་བཀང་ལ་མཐར། ཨོཾ་ཨགྣ་ཡེ་ཨཱ་དཱི་པྱ་ཞེས་སོགས་སྭཱ་ཧཱའི་གོང་དུ་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་ཞེས་སོགས་སྤེལ་ཚིག་གོང་ལྟར་བརྗོད་དེ་གཟར་བུ་གཉིས་ཁ་སྦྱར་ལ་ལྷ་ཐམས་ཅད་ཀྱི་ཞལ་དུ་དུས་གཅིག་ལ་ཕུལ་བར་བསམ། དེ་ལྟ་བུ་ལན་གསུམ་ལ་སོགས་པའི་བྱོན་སྐྱེམས་ཕུལ། དེ་ནས་ཡོ་ག་ལྟར་མཆོད་པ་བསངས་སྦྱངས་བྱིན་གྱིས་བརླབས་ནས། རབ་འབྱམས་རྒྱ་མཚོ་སོགས་ནས་རོལ་མོའི་བར་དང་། སྤྲོ་ན་རྒྱལ་སྲིད་སྣ་བདུན་འདོད་ཡོན་ལྔ་རྣམས་ཀུན་རིག་ལྟར་རོ། ། བསྟོད་པ་ནི།
ཨོཾ་འཁོར་བ་ལས་སྒྲོལ་སོགས་ནས། འཁོར་ལོ་ཅན་ལ་ཕྱག་འཚལ་ལོ། ། ཞེས་པའི་བར་དང་། སྤྲོ་ན་འདོད་དོན་གསོལ་བཏབ་ནི། འཕྲིན་ལས་རང་བཞིན་ལྷ་མོ་ཁྱེད་བསྟོད་པས། ། སེང་གེ་གླང་ཆེན་མེ་དང་རྐུན་པོ་དགྲ། ། གདུག་པའི་སྦྲུལ་དང་བརྩོན་ཁང་ཆུ་བོའི་འཇིགས། ། མི་ཟད་འབྱུང་པོའི་གདོན་ལས་བསྐྱབ་ཏུ་གསོལ། ། གློ་བུར་འཆི་དང་རིམས་ནད་དྲག་པོ་དང་། ། བྱད་དང་འབྱུང་བཞིའི་རྐྱེན་དབང་མི་འགྲོ་བར། །
ཚེ་རིང་བདེ་བར་གནས་ནས་ལམ་བསྒྲུབ་པར། ། འཕྲིན་ལས་ལྷ་མོ་ཁྱོད་ལ་གསོལ་བ་འདེབས། ། སྲིད་གསུམ་སྡུག་བསྔལ་མེ་ཡི་ནང་འདུག་ནས། ། ཤིན་ཏུ་བརྣག་དཀའི་གདུང་བས་བསྲེགས་ལགས་ན། ། བྱང་སེམས་རི་བོང་འཛིན་པའི་ཆུ་རྒྱུན་གྱིས། ། ཉེས་པའི་ནད་འདི་སེལ་བར་མཛད་དུ་གསོལ། ། ཆགས་དང་འཇིག་ལྟ་འདམ་རྫབ་འདི་བགོས་ནས། ། གནས་ལུགས་རིན་ཆེན་མཐོང་བར་མ་གྱུར་ན། ། ཁྱོད་ཐུགས་གངྒའི་ཆུ་རྒྱུན་དྲི་མེད་ཀྱིས། ། ཡང་དག་ཡེ་ཤེས་སྣང་བ་བསྐྱེད་དུ་གསོལ། །
ཐབས་ཤེས་ཟུང་དུ་འབྲེལ་བའི་ས་ལམ་གྱིས། ། ཐེག་པའི་མཆོག་ལ་རིམ་གྱིས་ལེགས་བགྲོད་དེ། ། ཀུན་མཁྱེན་སངས་རྒྱས་གོ་འཕང་མཐོན་པོ་ནས། ། སྡུག་བསྔལ་ལྡན་པའི་འགྲོ་ལ་གཟིགས་པར་ཤོག ། ཅེས་གསོལ་བ་རྩེ་གཅིག་ཏུ་བཏབ་བོ། ། དེ་ནས་ཡཾ་ཤིང་ནས་བརྩམས་ཏེ་བསྲེག་རྫས་རྣམས་སྡེ་མཚན་རེ་རེའི་ཐོག་མར་སོ་སོའི་སྔགས་བོ་དྷི་བྲིཀྵཱ་ལ་སོགས་པའི་སྔགས་གསུམ་མམ་ལྔ་ལ་སོགས་པ་དང་། མཇུག་ཏུ་སྤེལ་ཚིག་གོང་ལྟར་བརྗོད་ཅིང་བརྒྱ་རྩ་ལ་སོགས་པ་ཇི་ཙམ་འབྱོར་བ་འབུལ། རྫས་ཐམས་ཅད་ཡི་གེ་བཅུ་པ་འབའ་ཞིག་གིས་ཕུལ་ལ་ལོགས་ནས་སྒྲུབ་གཡོག་གཅིག་གིས་གྲངས་བཟུང་། བསྙེན་པ་ཁ་གསོ་ལ་སོགས་པའི་དུས་སུ་ནུབ་རེ་ལ་ཏིལ་སྟོང་ཕྲག་ལྔའམ། ཁྲི་ལ་སོགས་པ་ཇི་ཙམ་ནུས་པ་འབུལ་ཞིང་སྐབས་སུ་ཡཾ་ཤིང་དང་མར་ཅི་འབྱོར་བ་འབུལ།
སྒྲུབ་གཡོག་གཅིག་གི་མེ་རྒྱུན་མ་ཆད་ཙམ་གྱི་བུད་ཤིང་ཡང་འཇུག་གོ ། དེ་ལ་ཡཾ་ཤིང་ནི་བྱང་ཆུབ་ཤིང་དུ་མོས་ལ་མེ་འོད་འབར་བ་ལ། ཏིལ་དང་ཞུ་བའི་རྫས་རྣམས་ནི་ལྷ་ཐམས་ཀྱི་ཞལ་དུ་གོང་བུའི་རྫས་རྣམས་ནི་ཕྱག་ཏུ་དཱུར་བ་དང་ཀུ་ཤ་ནི་དབུའི་གཙུག་ཏོར་ལ་ཕུལ་བར་བསམ། བསྲེག་རྫས་རྣམས་རྫོགས་པ་དང་གོང་བྱོན་སྐྱེམས་ཀྱི་སྐབས་སུ་བཤད་པ་ལྟར་མར་དགང་བླུག་གསུམ་ཕུལ། མཆོད་པ་རྣམས་ཁ་གསོས་ལ་བྱིན་གྱིས་བརླབས་ཏེ། མཚན་སྔགས་རེ་རེའི་མགོར་སྦྱར་བ་རོལ་མོའི་བར་དང་། བསྟོད་པ་བྱ། འདས་པའི་གཏོར་མ་རྡོ་རྗེ་གནོད་སྦྱིན་གྱི་སྔགས་རྒྱས་བསང་། རྡོ་རྗེ་མེའི་སྔགས་རྒྱས་སྦྱངས། རྡོ་རྗེ་བསྡམས་པ་འདེབས་པའི་ཚུལ་དང་།
ཨ་ཀཱ་རོས་བདུད་རྩིར་བསྒྱུར། བཅོམ་ལྡན་འདས་མ་འཁོར་བཅས་ཀྱི་ལྗགས་རྡོ་རྗེ་རྩེ་ལྔ་པའི་སྦུ་གུའི་གཏོར་མ་གསོལ་བར་བསམ་ཞིང་། སྙིང་པོའི་མཐར་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་པ་གསུམ་མམ་ལྔ་ལ་སོགས་པས་དབུལ། མཆོད་བསྟོད་དང་མཆོད་སྦྱིན་གཏོར་མ་འདི་བསྣོམས་ལ་སོགས་ཀྱི་འཕྲིན་ལས་གཞོལ། དེ་ནས་ཕྱོགས་སྐྱོང་འབྱུང་པོ་རྣམས་ལ་ཆ་གསུམ་ལྟར་དང་། གཞི་བདག་གཏོར་མ་བྱིན་རླབས་ཆ་གསུམ་ལྟར་ལ་ལག་པ་གཡས་མཆོག་སྦྱིན་གྱི་ཕྱག་རྒྱ་དང་། ཨོཾ་བྷུ་མི་པ་ཏི་ས་པ་རི་ཝཱ་ར་ཨ་ཀཱ་རོ་སོགས་ཀྱིས་བསྔོས་ནས་མཆོད་སྦྱིན་གྱི་གཏོར་མ་འདི་གཞི་བདག་གཉུག་མར་གནས་པ་རྣམས་ལ་འབུལ་ལོ་གནོད་པ་དང་གདུག་པའི་བསམ་པ་ཐམས་ཅད་ཉེ་བར་ཞི་བ་དང་བདག་ཅག་འཁོར་དང་བཅས་པ་རྣམས་ཀྱི་བསམ་དོན་ཐམས་ཅད་ཆོས་བཞིན་དུ་འགྲུབ་པའི་སྟོང་གྲོགས་མཛད་དུ་གསོལ། ཞེས་བརྗོད་ལ། དེ་ནས་བགེགས་ལ་ཆ་གསུམ་ལྟར་བཏང་ངོ་། །
སྐབས་འདིར་ལྷག་ཆད་ཁ་བསྐངས་བའི་བསམ་པའི་ཡི་གེ་བརྒྱ་པ་ཅི་ནུས་བཟླས་པའི་མཐར་མ་འབྱོར་བ་དང་ཉམས་པ་དང་སོགས་མཛད་དུ་གསོལ། ཞེས་བརྗོད་ལ། དེ་ནས་བགེགས་ལ་ཆ་གསུམ་ལྟར་བཏང་ངོ་། ། སྐབས་འདིར་ལྷག་ཆད་ཁ་བསྐང་བའི་བསམ་པའི་ཡི་གེ་བརྒྱ་པ་ཅི་ནུས་བཟླས་པའི་མཐར་མ་འབྱོར་བ་དང་ཉམས་པ་དང་སོགས་དང་། བདག་ཅག་ལས་དང་པོ་པ་རྟེན་གྱི་གང་ཟག་ཏུ་གྱུར་པས་སེམས་སྒྲིབ་པ་དང་ལྡན་པའི་དབང་གིས་ཏིང་ངེ་འཛིན་མི་གསལ་བ་དང་། བྱིང་བ་དང་། རྒོད་པའི་དབང་གི་ཆོ་ག་ལྷག་ཆད་དུ་གྱུར་པ་ཐམས་ཅད་བཟོད་པར་མཛད་དུ་གསོལ། ཨོཾ་ཁྱེད་ཀྱི་སེམས་ཅན་དོན་ཀུན་མཛད། ། ཅེས་སོགས་ཀྱི་མཐར་ཨོཾ་ཨཱཿཧཱུྃ་བཛྲ་མུཿཞེས་དང་མཐེབ་སྲིན་གྱི་སེ་གོལ་གྱི་སྒྲས་ཡེ་ཤེས་པ་རང་བཞིན་གྱི་གནས་སུ་གཤེགས་པར་བསམ། སྲིན་ལག་གིས་ཐབ་ཀྱི་རྡུལ་ཅུང་ཟད་བླངས་ལ་དཔྲལ་བར་བསྐུས་ཏེ་དམ་ཚིག་པ་རང་ལ་ཐིམ་པར་བསམ་མོ། །
གསུམ་པ་རྗེས་ལ་མེ་ལྷ་ལྷག་མས་མཆོད་དང་གཏོར་མ་བཏང་། འདོད་དོན་ཞུས་ལ་གཤེགས་གསོལ་ལྷག་ཆད་བསྐངས། ལས་ཀྱི་རྗེས་བསྡུ་བ་སྟེ་དྲུག་ཡིན་ནོ། ། དང་པོ་མེ་ལྷ་མཆོད་པ་ནི་ཐབ་ཁུང་དུ་མར་བླུག་གཟར་གང་དགང་གཟར་ལ་རེག་པ་དང་བཅས་པ་བླུགས་ལ། ཨོཾ་བཛྲ་ཛྭ་ལ་རཾ་ཞེས་བརྗོད་དེ་མེ་ལྷ་ཞལ་ཕྱག་གི་རྣམ་པ་ཅན་གྱུར་པར་བསམ་ལ་བསྲེག་རྫས་རྣམས་ཀྱི་ལྷག་མ་བདུན་ནམ་བཅུ་གཅིག་གམ་ཉེར་གཅིག་ལ་སོགས་པ་ཅི་འབྱོར་བ་ཕུལ། མཐར་བྱོན་ཟན་གྱི་སྐབས་ལྟར་མར་དགང་བླུགས་གསུམ་གང་བའི་སྦྱིན་སྲེག་ཏུ་ཕུལ། གཉིས་པ་མེ་ལྷ་འཁོར་བཅས་ལ་གཏོར་མ་གཅིག་བསངས་སྦྱངས་སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པའི་མཐུ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་ཨོཾ་ཨཱཿཧཱུྃ་ཞེས་པས་བྱིན་གྱི་རླབས། ལག་པ་གཡས་མཆོག་སྦྱིན་གྱི་ཕྱག་རྒྱ་བྱས་ཏེ། ཨོཾ་ཨགྣ་ཡེ་ས་བ་རི་ཝཱ་ར་ཨོཾ་ཨ་ཀཱ་རོ་མུ་ཁཾ་ཞེས་སོགས་གསུམ་ལྔས་ཕུལ་མཚན་སྔགས་རེ་རེའི་ནས་སྔོན་དུ་འགྲོ་བའི་ཆུ་གཉིས་ཉེར་སྤྱོད་རོལ་མོ་དང་བཅས་པ་དང་། འཇིག་རྟེན་དབང་ཕྱུག་སོགས་ཀྱི་མཐར།
ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་བསྐྱབ་པའི་ཕྱིར། ། ཐུགས་རྗེའི་དབང་གི་སྐུར་སྤྲུལ་པ། ། རིག་སྔགས་གྲུབ་པའི་དྲང་སྲོང་ཚུལ། ། ཉོན་མོངས་སྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞལ་དང་ལྡན། ། ཐབས་ཀྱི་སྤྲུལ་པའི་ཐེག་པ་ཆིབས། ། རིགས་སྔགས་གསུང་གི་བགྲང་འཕྲེང་འཛིན། །
བདུད་རྩིའི་བཅུད་ལྡན་གུནྡྷེ་བསྣམས། ། ཆོས་ཀྱི་བདུད་རྩི་ཡོངས་ལ་བསིལ། ། ཉེས་པའི་སྐྱོན་བྲལ་ཚངས་པར་སྤྱོད། ། འཇིག་རྟེན་གནས་ཀྱང་མྱ་ངན་འདས། ། ཞི་བ་རྙེད་ཀྱང་ཐུགས་རྗེ་ཆེ། ། དེ་བས་བསྟོད་དེ་ཕྱག་ཀྱང་འཚལ། ། ཞེས་པས་བསྟོད། གསུམ་པ་ནི། དྲང་སྲོང་ཆེན་པོ་འཁོར་དང་བཅས་པ་ཁྱེད་རྣམས་ཀྱིས་བདག་དང་སེམས་ཅན་ཐམས་ཅད་ཀྱི་བར་ཆད་དང་། སྔགས་ལྷག་ཆད་ཀྱི་ཉེས་པ་ཐམས་ཅད་ཉེ་བར་ཞི་བར་མཛད་དུ་གསོལ།
ཞེས་སོགས་འདོད་པའི་དོན་ལ་གསོལ་བ་གདབ་བོ། ། བཞི་པ་དང་ལྔ་པ་གོ་རིམ་ཅུང་ཟད་བསྒྱུར་ཏེ། ཡི་གེ་བརྒྱ་པ་ལན་གསུམ་གྱི་ལྷག་ཆད་ཁ་བསྐང་ལ། མཆོད་ཡོན་དང་བསང་གཏོར་སྔར་བཞིན་ཕུལ་ལ། བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱི་བསྒྲུབས་ཀྱི་གཤེགས། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཨོཾ་ཨགྣ་ཡེ་གཙྪ་ཞེས་དང་། དབྱུག་གུ་གསུམ་པའི་ཕྱག་རྒྱ་ཕྱིར་བསྐྱེད་དེ།
མེ་ལྷ་རང་བཞིན་གྱི་གནས་སུ་གཤེགས་དམ་ཚིག་པ་རང་ལ་ཐིམ་པར་བསམ་ལ། རང་གི་དཔྲལ་བར་ཨོཾ་དཀར་པོ་སོགས་ཀྱི་གནས་གསུམ་སྲུངས། ། དགེ་བ་འདི་ཡི་སྐྱེ་བོ་ཀུན་སོགས་ཀྱི་སྨོན་ལམ་ཅི་ཤེས་དང་། ཆེ་བའི་ཆེ་མཆོག་སོགས་ཀྱི་བཀྲ་ཤིས་བྱའོ། ། དྲུག་པ་ནི་མཆོག་གི་དངོས་གྲུབ་སྒྲུབ་པ་ཡིན་ན། མེ་མ་ཤིའི་བར་དུ་མི་བསྒུལ་ཤི་བ་དང་གཞན་རེག་ཏུ་མི་གཞུག་པར་རང་གིས་ཕྱགས་ལ་ཐལ་བ་འདོད་པ་རྣམས་ལའང་སྦྱིན་ཞིང་ལྷག་མ་འབབ་ཆུ་ལ་སོགས་པར་དོར། ཐུན་མོང་གི་དངོས་གྲུབ་ཙམ་ལ་འཕྲལ་དུ་ཕྱགས་པས་རུང་ངོ་། ། ཐབ་ཀྱི་ཤུལ་དང་ཉེ་འཁོར་ཐམས་ཅད་དྲི་ཞིམ་པོའི་ཆུས་བྱུགས་ཏེ། མེ་ཏོག་ལ་སོགས་པ་གཏོར་ལ་བཀྲ་ཤིས་བྱའོ། ། དེ་ལྟར་སྒྲོལ་དཀར་ཡིད་བཞིན་འཁོར་ལོ་ཡིས། །
སྦྱིན་སྲེག་འདི་ནི་སྐྱེས་ཆེན་གོང་མ་ཡི། ། གསུང་གི་ཉིང་ཁུ་བསྡུས་པའི་ལེགས་བཤད་དེ། ། ལག་ལེན་རྟོགས་བླ་འདོད་དོན་ཀུན་གྲུབ་ཡིན། ། འོན་ཀྱང་བདག་བློ་དམན་པའི་སྐྱོན་ཆགས་པའི། ། ཉེས་ཚོགས་མཆིས་ན་འཕགས་པའི་ཚོགས་ལ་བཤགས། ། ལེགས་པའི་དགེ་དེས་བདག་གཞན་འགྲོ་བ་ཀུན། ། ཟུང་འཇུག་སྐུ་བཞིའི་དབང་ཕྱུག་མྱུར་ཐོབ་ཤོག ། འཕགས་མ་ཡིད་བཞིན་འཁོར་ལོའི་སྦྱིན་སྲེག་གི་ཆོ་ག་འདོད་དོན་ཀུན་འགྲུབ་ཅེས་བྱ་བ་འདི་ནི། བྱང་ཆུབ་སེམས་ཀྱི་རྡོ་རྗེའི་ངོ་བོ་རྗེ་བཙུན་བླ་མ་དམ་པ་དཔལ་མཆོག་རྒྱལ་མཚན་པའི་ཞབས་རྡུལ་སྤྱི་བོས་ལེན་པ། སྙོམས་ལས་པ་སངས་རྒྱས་ཕུན་ཚོགས་ཀྱིས་ལོ་ཙཱ་བ་མ་ཎི་ཀ་ཤྲཱིས་མཛད་པའི་ཡི་གེ་དང་།
གཞན་ཡང་ཡི་གེ་རྙིང་པ་དུ་མ་ལ་གཞི་བྱས་བླ་མ་མཁས་པའི་ཕྱག་ལེན་གྱིས་ལེགས་པར་བརྒྱན་ནས་ཤིན་ཏུ་མྱུར་བར་བྲིས་པ་དགེ་ལེགས་འཕེལ། འདི་ནི་ལག་ལེན་ཙམ་གསལ་བར་བཀོད་པ་ཡིན་ལ་དེ་ཡང་བསྙེན་པ་ཁ་སྐོང་ལ་བསྙེན་སྔགས་ཇི་ཙམ་སོང་བའི་བཅུ་ཆའི་གྲངས་ཀྱི་ཏིལ་ཡི་གེ་བཅུ་པས་འབུལ་བ་ཡིན་ནོ། ། གཞན་ཚེ་སྒྲུབ་དང་རིམ་གྲོ་སོགས་ལ་མི་འདྲ་བའི་ཁྱད་པར་གྱི་གསལ་ཁ་ནི་འདིར་ཡི་གེ་མང་གིས་དོགས་པས་མ་བྲིས་ཤིང་ལོགས་སུ་འཆད་པར་སྤྲོའོ། ། ཤུ་བྷཾ་མསྟུ་སརྦ་ཛ་གཏྟཾ། ༄༅། །རྒྱས་པའི་སྦྱིན་སྲེག་གི་ཐོ་བཞུགས། ཨཱརྻ་ཏ་རེ་ན་མཿསྒྲོལ་དཀར་གྱི་བསྙེན་པ་དང་ཞི་བའི་སྦྱིན་སྲེག་སྔོན་དུ་སོང་ནས། རྒྱས་པའི་སྦྱིན་སྲེག་གི་སྒོ་ནས། རང་གཞན་གྱི་རིམ་གྲོ་ཚེ་སྒྲུབ་སོགས་ཀྱི་བསྒྱུར་དགོས་ལ། ཧཱུྃ་ལས་རྒྱས་པའི་ཐབ་ཁུང་དཀར་པོ་དྭངས་ཤིང་ཐོགས་པ་མེད་པ། རྒྱར་ཁྲུ་དོ་པ།
དཔངས་སུ་ཁྲུ་གང་པ། ཁ་ཁྱེར་ལ་རིན་པོ་ཆེ་དང་ཨུཏྤལའི་ཕྲེང་བས་བསྐོར་བ། ཕྱི་རོལ་གྱི་གྲྭ་བཞིར་ཟླ་ཕྱེད་རྡོ་རྗེས་མཚན་པ། དབྱིབས་གྲུ་བཞི་པ། མཚན་ཉིད་ཕུན་སུམ་ཚོགས་པར་གྱུར། བྲི་བྱ་ལ་ཐབ་སྟེགས་མེད། མེ་ལྷ་སྐུ་མདོག་དམར་པོ་འོད་ཟེར་སེར་པོ་འཕྲོ་བ། རིགས་བདག་རིན་འབྱུང་། སྤེལ་ཚིག་བདག་གམ། སྦྱིན་པའི་བདག་པོ་མིང་འདི་ཞེས་བགྱི་བའི་ཚེ་དང་བསོད་ནམས་དང་དཔལ་དང་འབྱོར་བ་སོགས་པའི་ཡོན་ཏན་ཕུན་སུམ་ཚོགས་པ་ཐམས་ཅད་པུཥྚིཾ་ཀུ་རུ་ཨོཾ་ཁྱད་པར་གྱི་རྫས།
ཟས་མཆོག འབྲས། སོ་བ། དཱུར་ཝ་རྣམས་གང་མང་འབུལ་ཞིང་གྲངས་སོགས་རྫས་གཞན་རྣམས་ཀྱང་བརྒྱ་རྩ་བརྒྱད་རེ་འབུལ། ཆོ་གའི་ཆིངས་དང་ངག་འདོན་ཞི་བ་དང་འདྲའོ། ། མཉམ་མེད་ཀུན་དགའི་ཚུལ་ཁྲིམས་ཀྱི་ཟིན་ཐོ་གཞིར་བཞག་ནས་དགེ་སློང་སངས་རྒྱས་ཕུན་ཚོགས་ཀྱིས་བཀོད་པའོ།། །། སརྦ་མངྒ་ལཾ།། །། PAGE * MERGEFORMAT 8 སངས་རྒྱས་ཕུན་ཚོགས། རྗེ་བཙུན་མ་སྒྲོལ་མ་དཀར་མོ་ཡིད་བཞིན་འཁོར་ལོའི་སྦྱིན་སྲེག PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
