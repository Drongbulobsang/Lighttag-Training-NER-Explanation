གསུང་འབུམ། སངས་རྒྱས་ཕུན་ཚོགས།
པོད ༣༦
དཔལ་མཁའ་འགྲོ་རྒྱ་མཚོའི་ཞི་བའི་སྦྱིན་སྲེག་མེ་ཤེལ་རབ་འབར།
༄༅། །དཔལ་མཁའ་འགྲོ་རྒྱ་མཚོའི་ཞི་བའི་སྦྱིན་སྲེག་མེ་ཤེལ་རབ་འབར་ཞེས་བྱ་བ་བཞུགས་སོ།། མཐའ་བྲལ་དམིགས་པ་མེད་པའི་ཤེས་རབ་དང་། ། དམིགས་མེད་སྙིང་རྗེ་ཟུང་འཇུག་གསལ་བའི་མདངས། ། གང་འདུལ་ཁྲོ་ཆགས་སྣ་ཚོགས་སྐུར་བཞེངས་པའི། ། བླ་མ་དཀྱིལ་འཁོར་འཁོར་ལོའི་ཚོགས་ལ་འདུད། ། ལྷ་མཉེས་བྱེད་ཅིང་སྡིག་སྒྲིབ་བུང་ཤིང་བསྲེགས། ། གསང་སྔགས་ནུས་འབྱིན་ཚོགས་གཉིས་གཟི་འབར་བའི། ། སྦྱིན་སྲེག་ཆོ་ག་མེ་ཤེལ་འདིར་གསལ་བྱ། ། ཆོས་བདག་མཁའ་འགྲོའི་ཚོགས་ཀྱིས་དགེ་ལེགས་སྩོལ། ། དཔལ་མཁའ་འགྲོ་རྒྱ་མཚོའི་བསྙེན་པ་རྒྱས་བསྡུས་གང་རུང་རྫོགས་པའི་རྣལ་འབྱོར་པས།
སྔགས་ཀྱི་ལྷག་ཆད་ཁ་བསྐང་ཞིང་ཉེས་སྒྲིབ་ཞི་བ་ལ་སོགས་པའི་ཕན་ཡོན་མང་པོ་དང་ལྡན་པའི་སྦྱིན་སྲེག་བྱ་བར་འདོད་པས། དེ་ལ་སྦྱིན་སྲེག་རྣམ་པ་གཉིས་ཡིན་ཏེ། ཕྱི་དང་ནང་དུ་འདིར་བཞེད་དོ། ། ཕྱིའི་རྣམ་པ་དགུ་ཡིན་ཏེ། ། གང་གིས་གཏུམ་མོའི་རྣལ་འབྱོར་རོ། ། དེ་ལ་ཕྱིའི་སྡོམ་ལ་ནི། ། ཐབ་དང་རྫས་དང་དགང་བླུགས་དང་། ། སྒྲུབ་པོ་མཆོད་ཡོན་དགོད་ཚུལ་དང་། ། མེ་བརྩལ་ཆོ་ག་ཕན་ཡོན་ནོ། ། ནང་གི་ཟུར་དུ་ཤེས་པར་བྱ། །
ཞེས་པ་ལྟར་ལས། དང་པོ་ཐབ་ནི། རང་ངམ་བླ་མ་གོང་མས་ས་ཆོག་མཛད་དེ། དབང་བསྐུར་རབ་གནས་སྦྱིན་སྲེག་སོགས་མཛད་པའི་གནས་ཡིན་ན་མི་དགོས་ལ། དེ་ལྟ་བུ་མ་ཡིན་པའི་བར་དཀྱིལ་ཆོག་ཏུ་བཤད་པ་ལྟར་གྱི་ས་ཆོག་བྱས་པར། ཕྱག་དར་དང་རྐྱང་ནུལ་བྱ། བ་བྱུང་ལ་སོགས་པ་དྲི་ཞིམ་པོས་བྱུགས། གཞུང་ལས་སྦྱིན་སྲེག་གི་ཁང་པ་དང་། ཐབ་བརྩིགས་པ་སོགས་གསུངས་ལ། དེ་ཙམ་མ་གྲུབ་ན་རྡུལ་ཚོན་བྱ།
བླ་བྲེ་སོགས་ཀྱི་མཆོད་རྫས་དང་། ཡི་དམ་ཆོས་སྐྱོང་གི་བྲིས་སྐུ་སོགས་བརྟེན་མཆོག་ཀྱང་ཅི་འབྱོར་བཤམས། དེ་ལ་ཐབ་བྲི་ཚུལ་ལ་ཐིག་ཆེན་བརྒྱད་སྤྱི་དང་མཐུན་པར་བཏབ་ལ། ཁྲུ་ཕྱེད་ཀྱིས་དབུས་ནས་ཟླུམ་པོར་སྐོར་བ་ནི་ཐབ་ཀྱི་དངོས་གཞི་དང་། དེའི་ཕྱི་རོལ་ཏུ་སོར་བཞི་བསྐོར་བ་ཁ་ཁྱེར་དང་། སླར་ཡང་སོར་བཞི་བསྐོར་བ་མུ་རན་དང་། སླར་ཡང་སོར་བཞི་ཙམ་བསྐོར་བ་པདྨའི་སའོ། ། ཟླུམ་བསྐོར་ཕྱི་མ་དེ་ཉིད་དང་ཚངས་ཐིག་འཛོམ་པའི་ས་ནས་ཟུར་ཐིག་བཞིའི་སྟེང་དུ་མཚན་མ་བྱས་ལ། ཐག་བཞིའི་རྩེ་ལེགས་པར་སྦྲེལ་བའི་སྟེགས་བུ་གྲུ་བཞི་དང་། དེའི་གྲྭ་བཞིར་ཟླ་ཕྱེད་རྡོ་རྗེའི་རྩེ་མོ་ནང་ངོས་སུ་བསྟན་པའི་ཟླ་ཕྱེད་རྡོ་རྗེ་བྱ།
ཕྱག་ལེན་དུ་སྟེགས་བུ་གྲུ་བཞི་པའི་ཕྱི་རོལ་ཏུའང་སོར་བཞིའི་ཚད་ཀྱིས་ཆ་ཁ་གྲུ་བཞི་པ་མཛད་པ་ནི། བྲི་ཆ་ལ་མིག་སྔར་མཛེས་པ་དང་། སྒོམ་དོན་ལ་སྟེགས་བུའི་དཔངས་ཀྱི་ཚད་ཡིན་གསུངས། ཐབ་ཀྱི་ནང་དུམ་བུ་གསུམ་དུ་བགོས་ཏེ། ཟླུམ་བསྐོར་གསུམ་གྱི་ཕྱི་མ་ནི་སྔར་གྱི་དངོས་གཞིའི་ཟླུམ་བསྐོར་དང་འགྲིག ནང་མ་གཉིས་གསར་དུ་ལེགས་པར་བསྐོར་ལ། ཆ་ཕྱི་མ་ལ་པད་འདབ་བཅུ་དྲུག དེ་ཡང་ཐིག་ཆེན་བརྒྱད་ཀྱི་བར་རྣམས་ཕྱེད་ཕྱེད་དུ་བགོས་པས་བཅུ་དྲུག་འབྱུང་། དེས་འོག་ཏུ་ཡང་ཤེས་པར་བྱའོ། ། བར་པ་ས་འཁོར་ལོ་རྩིབས་བརྒྱད།
ལྟེ་བར་རྡོ་རྗེ་སྔོན་པོ། རྡོ་རྗེ་མ་གཏོགས་གཞི་ཐམས་ཅད་དཀར་པོ། ཁ་ཁྱེར་ལ་རྡོ་རྗེའི་ཕྲེང་བ། མུ་རན་གྱི་ཕྱིར་པད་འདབ་བཅུ་དྲུག་བྲིའོ། ། ཐབ་ཀྱི་དབྱིབས་གསལ་ཞིང་མཛེས་པའི་ཕྱིར་བཅད་ཚོན་ཐམས་ཅད་ཁ་དོག་དམར་སྐྱས་བྱ། དེ་ལས་གཞན་པའི་ལྷའི་མཚན་མ་མང་པོ་འགོད་ཚུལ་གཞུང་ན་མི་སྣང་བས། ལྷ་ཐམས་ཅད་རྡོ་རྗེ་གཅིག་པུ་ལས་དུས་གཅིག་ཏུ་རྫོགས་ནས་གསལ་འདེབས་པས་དེ་ལ་དགོངས་སམ་སྙམ་མོ། ། མདུན་བསྐྱེད་ཀྱི་དཀྱིལ་འཁོར་དང་མ་འབྲེལ་བའི་ཚེ། ཐབས་ཀྱི་གཙོ་བོའི་ཞལ་འཇིག་རྟེན་པའི་ནུབ་ཏུ་བསྟན་པར་གོ་བར་བྱའོ། ། གཉིས་པ་བུད་ཤིང་ལ་སོགས་པའི་རྫས་ནི།
འདིར་ཞི་བའི་བུད་ཤིང་ལ། གཞུང་དུ་བ་ལ་ཤ་དང་། ཨུ་དུམ་ཝ་ར་སོགས་མཚན་ཉིད་རྒྱས་པོ་བཤད་ཀྱང་། དེ་ཙམ་མ་འབྱོར་ན་ཚེར་མ་ཅན་མ་ཡིན་པའི་ཤིང་། འོ་མ་ཅན་ནམ་སྲོག་ཆགས་མེད་པའི་ལྕི་བས། ཐབ་ཀྱི་ཁ་ཁྱེར་གྱི་སྟེང་ན་ཟླུམ་པོར་བརྩིགས་ལ། ནང་དུ་འཇིག་རྟེན་ཤར་ལྷོའི་མཚམས་སུའམ། ཟན་ལས་བྱས་པའི་ཏིང་ལོ་ཆེ་བ་ཞིག་ཀྱང་བཤམ་ལ་བཞག རྫས་རྣམས་ཀྱང་གཞུང་ནས་ཁྱད་པར་བ་མང་པོ་གསུང་བ་གང་འཛོམ་དང་། འོག་ཏུ་དགོས་པ་རྣམས་བསགས།
གསུམ་པ་དགང་གཟར་བླུགས་གཟར་གྱི་མཚན་ཉིད་གཞུང་དུ་འབྱུང་ཞིང་། གང་ནའང་ཅི་འབྱོར་པའི་དགང་གཟར་བླུགས་འདུས་བྱའོ། ། བཞི་པ་སྒྲུབ་པོའི་ཁྱད་པར་ནི། ཁྲུས་བྱས་པས། དྲི་ཞིམ་པོས་ལུས་ལ་བྱུགས་པ། བརྩེ་བ་དང་། བྱམས་པ་དང་ལྡན་པས་ཁ་དོག་དང་མཐུན་པའི་ཤེལ་ལ་སོགས་པའི་རྒྱན་དང་། དར་རམ་རས་སོགས་ཀྱིས་གོས་དཀར་པོ་དང་ལྡན་པས་འདོད་པའི་རྣལ་འབྱོར་དང་། བསྲུང་བའི་ཆོ་ག་དང་། བཟླས་པ་དང་བཅས་ཤིང་།
ཐ་མལ་པའི་གཏམ་སྨྲ་བ་བཅད་པས། ཤིན་ཏུ་འཇམ་པའི་སྟན་ལ་པད་མའི་འདུག་སྟངས་ཀྱི་བསྡད་དེ། འདིར་བསྲུང་བ་ཞེས་འབྱུང་བ་ནི། སྤྱིན་སྲེག་བྱེད་པའི་དུས་ལ་བསྲུང་བ་བདུན་གྱིས་བསྲུང་བ་བྱ་སྟེ། གསེར་ས་ལེ་སྦྲམ་དང་། མུ་ཏིག་ལ་སོགས་པ་མིག་མ་ཕུགས་པ། གྷི་ཧཾ་གུར་གུམ་གྱིས་བྲིས་པའི་རྟེན་འབྲེལ་སྙིང་པོ་དང་། རྨ་བྱའི་སྒྲོ་ལ་རྨ་བྱ་ཆེན་མོའི་ཡངས་སྙིང་བཟླས་པ། ཡུངས་ཀར་དང་ཡི་གེ་མུཾཿདང་ཀྵིཾ་གསེར་གྱིས་བྲིས་པ་ལུས་ལ་བཏགས་པ་དང་། ཞེས་པ་ལྟ་བུའི་རང་གིས་གང་ཤེས་ཀྱི་བསྲུང་བའི་བྱེ་བྲག་སྤྲོ་ན་བྱ་མོད།
གཙོ་བོར་རང་ཧེ་རུ་ཀའི་ང་རྒྱལ་ལ་གོ་ཆ་གཉིས་ལ་སོགས་པ་གསལ་བ་ཉིད་བསྲུང་བའི་ཆོ་ག་ཡིན་ནོ། ། སྲོད་ལ་ཁ་ཤར་དུ་ཕྱོགས་པས་སྡིག་པ་དང་བར་ཆད་སོགས་ཞི་བར་མོས་པའི་བསམ་པས། དཀར་པོའི་ཚེས་གཅིག་ནས་བརྩམས་ཏེ། ཞི་བའི་ཡིད་ཀྱིས་བྱའོ། ། ལྔ་པ་མཆོད་ཡོན་རྣམས་བཤམས་པའི་སྐབས་ལྟར་རོ། ། དྲུག་པ་དགོད་ཚུལ་ནི་ཐབས་ཀྱི་མཐའ་བསྐོར་ཐམས་ཅད་བྱི་དོར་ལེགས་པར་བྱས་ལ་དྲི་བཟང་པོས་བྱུགས། ཐབ་ཀྱི་ཞལ་འཇིག་རྟེན་པའི་ནུབ་ཏུ་བསྟན་པའི་མདུན་དུ་རང་གི་སྟན་ནང་ཚངས་ཅན་དཀར་པོ་བྱ། དེའི་མདུན་དུ་སྟེགས་བུ་ཇི་ལྟར་མཛེས་པའི་སྟེང་དུ། སྒྲུབ་པ་པོའི་གཡས་གཡོན་དུ་རྡོ་རྗེ་དྲི་བུ་དང་། དེའི་བར་དུ་དགང་གཟར་བླུགས་ཁ་སྦྱར་ལ་བཞག
ཐོད་པ་སོགས་སུ་ནང་མཆོད་བདུད་རྩི་རིལ་བུ་སྦྱར་བ་གཡོན་ཕྱོགས་སུའོ། ། ཀུ་ཤའི་ཆུན་པོ་བརྒྱད། རྣམ་རྒྱལ་ལས་བུམ་གཉིས། དགོས་མཆོད་དང་བཅས་པ་དཀྱིལ་ཆོག་བཞིན་བཤམས། ཐབ་དང་སྒྲུབ་པ་པོའི་བར་དུ་འཇིམ་པ་ལས་བྱས་པའི་མེ་ཡོལ་དཀར་ཞལ་གྱིས་བྱུགས་པ་ཝྃ་ཡིག་བྲིས་པ། རྒྱར་མཐེབ་སོར་བཅུ་གཉིས། དཔངས་སུ་མིའི་སྐེད་ཙམ་སླེབ་པ་ཞིག་བཤམས། དེ་ཉིད་དངོས་གཞིའི་ཚེ་རི་བོ་གངས་ཅན་དུ་བསྒོམས་པས། བདག་གི་ཚད་གདུང་དང་ཁྱད་པར་མེ་ལྷ་འཇིག་རྟེན་པའི་ཚུལ་འཛིན་པ་ཡིན་ལ། དེ་སྤྱན་དྲངས་པ་ན།
དེའི་རྗེས་སུ་འབྲང་ཤིང་མེས་མི་གནོད་པའི་འབྱུང་པོ་རང་བརྒྱུད་པ་དུ་མ་འོངས་ནས། སྒྲུབ་པ་པོ་ལ་འཚེ་བར་བྱེད་པའི་ཚེ་འདི་ཉིད་གངས་རིར་བསྒོམས་པས་གནོད་པ་དེས་མི་ཚུགས་པའི་ཆེད་ཡིན་གསུང་ངོ་། ། རང་གི་གཡས་ཐབས་ཀྱི་གཡོན་ནས། གཞུང་དུ་རྫས་ཀྱི་བྱེ་བྲག་དུ་མ་གསུངས་ཀྱང་། གནད་དོན་རྫས་ཆེན་བཅུ་གཅིག་ཏུ་འདུས་པས་དེ་བཤད་ན། ཡམ་ཤིང་་་་་་སོར་བཅུ་གཉིས་པ་རྩེ་མོ་མར་དང་སྦྲང་རྩི་དང་དྲི་བཟང་གིས་བྱུགས་མར་ཏིལ་ཟས་་་་་་ཞོ་འོ་མ་མངར་གསུམ་བསྲེས་མཆོག་དང་། ། སོ་བ་འབྲས་ནས་གྲོ་དང་ནི། ། སྲན་མ་དཱུར་བ་ཀུ་ཤ་རྣམས། ། ལག་ལེན་ཇི་བཞིན་ལེགས་པར་བཤམས། ། ཞེས་སོ། །
རྫས་ཐམས་ཅད་ལས་ཐམས་ཅད་པའི་སྔགས་སྭཱ་ཧཱའི་མཐའ་ཅན་བཟླས་ཤིང་བདུད་རྩི་གཏོར། མཆོད་རྫས་བསྲེག་རྫས་སོགས་ཡོ་བྱད་ཐམས་ཅད་གུ་གུལ་གྱིས་བདུགས། གཙང་སྦྲ་གལ་ཆེ་རང་གི་གཡོན་ཐབ་ཀྱི་གཡས་ནས་གསང་གཏོར་ལ་སོགས་པའི་ཆུ་གསུམ་ལ། འོ་མ་ཏིལ་དཀར། འབྲས་ནས། མེ་ཏོག་དཀར་པོ། ཀུ་ཤ་གུར་གུམ་རྣམས་བཏབ་པ་དང་། དེ་དག་གི་མདུན་དུ་ཉ་ཕྱིས་ལ་སོགས་པའི་གཟེར་ཞལ་གསུམ་སྣོད་སྟོང་པ་མ་ཡིན་པར། ཤིང་ཏོག་གམ་འབྲུ་ཅུང་ཟད་བླུགས་པ་བཤམས། དེ་ནས་མེ་ཏོག་ལ་སོགས་པའི་ཉེར་སྤྱོད་རྣམས་བཤམས།
དྲི་མཆོག་ལ་ཙནྡན་དཀར་དམར། དྲི་བཟང་པོ་ལ་སོགས་པའི་བསིལ་སྨན་བཏབ། གསང་གཏོར་དང་དྲི་མཆོག་ལ་ཀུ་ཤའི་འཐོར་ཡབ་ཀྱང་བཞག མེ་ལྷ་མཆོད་པ་ལ་མཆོད་པ་ཚར་གཅིག་ཀྱང་བཤམས། སྦྱིན་སྲེག་གི་སྐབས་སུ་གཏོར་མ་ནི་གཞུང་ན་གསལ་ཁ་མི་སྣང་ལ། སྒྲུབ་ཐབས་ཀྱི་སྔོན་འགྲོའི་སྐབས་སུ་དགོས་པའི་གཏོར་མ་གཉིས་སམ་གཅིག་མཆོད་པ་དང་བཅས་པ་བཤམས། ཞོ་འོ་མ་མར་གསུམ་སོགས་བསྲེས་པའི་ཙ་་་་་་བཟང་པོ་ཟེར་རུའི་ཞལ་ཟས་་་་་་མཐེབ་སྐྱུ་མི་དགོས་རྒྱན་དང་ལྡན་པ། མཐར་ཤ་ཆང་སྒོག་ཙོང་མ་གཏོགས་ཁ་ཟས་བཟང་དགུ་གང་འབྱོར་དང་བཅས་པ་བཤམས། མཆོད་ཡོན་ལ་སོགས་པའི་མཆོད་རྫས་རྣམས་ལ་དམིགས་ཏེ། ལས་ཐམས་ཅད་པའི་སྔགས་སྭཱ་ཧཱའི་མཐའ་ཅན་བརྒྱ་བཟླས་ཏེ་བཞག
བདུན་པ་མེ་བཙལ་བ་ནི། རྡོ་དང་ལྕགས་གཙུབས་པ་ལས་་་་་་བྱུང་བ་མ་ཡིན་པ་རྒྱུན་བཞག་གི་མེའམ། ཤིང་འོ་མ་ཅན་གཙུབས་པ་སོགས་ལས་བྱུང་བའོ། ། དེ་ལྟ་བུའི་མེ་དེ་སྣོད་དུ་འདུས་བྱས། གལ་ཏེ་མེ་དེ་སྒྲུབ་ཐབས་མ་རྫོགས་ཀྱི་བར་དུ་སྡོད་དུ་མི་བཏུབ་ན་མར་མེ་ལ་སྤར་ཏེ་བཞག་ཀྱང་རུང་། གང་ནའང་། རྡོ་རྗེ་གསོར་ཞིང་དྲིལ་བུ་དྲག་ཏུ་དཀྲོལ་ཏེ་སུམྦྷ་ནི་སོགས་ཀྱི་སྔགས་བཟླས་ལ་བསྲུང་བ་བྱས་ཏེ་བཞག མེ་ལྷ་ལ་སོགས་པའི་་་་་་འཇིག་རྟེན་པའི་འབྱུང་པོ་རྣམས་ལ་མཁའ་འགྲོ་སྤྱི་གཏོར་གྱི་ཆོ་གས་གཏོར་མ་ཕུལ་ཏེ་སྦྱིན་སྲེག་གི་ཆོ་ག་མཐར་མ་ཕྱིན་གྱི་བར་གྱི་བར་ཆད་ཞི་བའི་འཕྲིན་ལས་བཅོལ། མུཿགང་དག་ནག་པོའི་ཕྱོགས་ཀྱིས་སོགས་བརྗོད། ནག་ཕྱོགས་རྣམས་བསྐྲད་པར་བསམ་ལ།
དྲིལ་བུ་དྲག་ཏུ་དཀྲོལ། སུམྦྷ་ནི་སོགས་བཟླས། ཡི་གེ་གསུམ་བཟླས་པས་མེ་སྣོད་བསྲུང་། དུག་རིགས་མ་ཡིན་པའི་རྩ་སྐམ་པོ་གཞན་དང་། དཔལ་འབར་ཆེ་བ་ཞིག་བཤམ་མོ། ། བརྒྱད་པ་ཆོ་གའི་རིམ་པ་ནི། སྐྱབས་འགྲོ་སེམས་བསྐྱེད་བྱ། རྡོ་རྗེ་སེམས་དཔའི་བསྒོམ་བཟླས། ལག་པ་བྱིན་རླབས། ནང་མཆོད་བྱིན་རླབས།
མཆོད་པ་བྱིན་རླབས། མཎྜལ་བྱིན་རླབས། གནས་དང་བདག་དང་རྣལ་འབྱོར་བསྲུང་བ། ཆོ་གའི་སྔགས་དང་ཕྱག་རྒྱ། ཕྱག་འཚལ་བ་རྣམས་དང་། གཏོར་ཆོག་ལྟར་གཏོར་མ་ཕུལ། དག་པ་གསུམ་ནས་བརྩམས་ཏེ་སྒྲུབ་ཐབས་རྒྱས་པ་དཀྱིལ་འཁོར་བསྡུས་པའི་བར་དུ་ལེགས་པར་ཉམས་སུ་བླང་ངོ་། ། དེ་དག་གི་སྐབས་སུ་འོད་ཟེར་གྱི་སྤྲོ་བསྡུ་དང་། བཟླས་པའི་སྔགས་རྣམས་ལས་གཞི་གང་དང་འབྲེལ་པའི་ཁ་དོག་ཏུ་བྱ་དགོས་པས་འདིར་ཞི་བ་ལ་དཀར་པོ་བྱའོ། ། དེ་ནས་རྣམ་རྒྱལ་དང་ལས་བུམ་དཀྱིལ་ཆོག་ལྟར་བསྒྲུབ།
ལས་བུམ་གྱིས་བསང་ཆུ་བྱའོ། ། འདི་ནས་བརྩམས་ཏེ་སྦྱིན་སྲེག་གི་ཆོ་ག་མ་གྲུབ་ཀྱི་བར་དུ་ལག་པ་གཉིས་པུས་མོ་ལས་ཕྱིར་མི་འདའ་བ་ལ་བསླབ། བསྲེག་རྫས་བྱིན་རླབས་འོག་ཏུ་བཤད་ཀྱང་འདིར་དྲངས་ན་བདེ་བས། ལས་བུམ་གྱི་ཆུ་རྫས་རྣམས་ལ་གཏོར་ཏེ་ཧཱུྃ་ངམ། འཁྱིལ་བ་གང་རུང་བརྗོད་པས་བསངས། སྭ་བྷ་ཝས་སྦྱངས། སྟོང་པའི་ངང་ལས་བསྲེག་རྫས་རྣམས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཨཱཿཧཱུྃ་ལས་བྱུང་བ་ངོ་བོ་བཟང་ཞིང་རྒྱ་ཆེ་བ་སོ་སོའི་ལས་བསྒྲུབ་པའི་ནུས་པ་དང་ལྡན་པར་གྱུར། ཞེས་བརྗོད་ཅིང་། ཡི་གེ་གསུམ་གྱིས་བྱིན་རླབས། ཁྱད་པར་དུ་ལག་པ་གཉིས་ཁུ་ཚུར་སྦྱར་ཏེ་གུང་མོ་གཉིས་རྩེ་སྤྲད་པའི་ཕྱག་རྒྱ་བྱས་ཏེ།
ཨོཾ་ཨཱཿསྭཱ་ཧཱས་ཡམ་ཤིང་། ཨོཾ་ཤྲཱིཿསྭཱ་ཧཱས་མར། ཨོཾ་ཛྲཱིཾ་སྭཱ་ཧཱས་འབྲུ། ཨོཾ་སྭཱ་སྭཱ་ཧཱས་རྫས་ཐམས་ཅད་བཀྲུ། ཨོཾ་ཀུ་རུ་ཀུ་རུ་སྭཱ་ཧཱས་རྫས་ཐམས་ཅད་སྦྱངས་ཞིང་བྱིན་གྱི་རླབས་སོ། ། དེ་ནས་གོང་དུ་བཤད་པའི་མེ་དཔལ་འབར་ལ་སྤར་ཏེ། ལག་པ་གཉིས་གུས་པའི་ཚུལ་གྱིས་ཐབས་ལ་གཡས་ནས་ཟླུམ་པོར་བསྐོར་ཞེང་། ངག་ཏུ་བདུད་རྩི་འཁྱིལ་པའི་སྔགས་བརྗོད་ལ། ཨོཾ་ཛྭ་ལ་ཛཱ་ལ་རཾ། ཞེས་བརྗོད་དེ།
ཐབ་ཀྱི་ནང་གི་ཏིང་ལོ་སྤར་ལ། ཡམ་ཤིང་མར་ལ་སྦགས་པའམ། རྩ་སྐམ་པོ་གཞན་དང་བཅས་པས་མེ་གསོ། དེ་ནས་ཁུ་ཚུར་གཉིས་བཅངས་པའི་མཐེ་བོང་བརྐྱངས་པ་བྱང་ཆུབ་མཆོག་གིས་ཕྱག་རྒྱས་དགང་བླུགས་བཟུང་ལ། བླུགས་གཟར་མར་དང་བཅས་པ་དགང་གཟར་གྱི་ཁ་ལ་རེག་ཅིང་བླུགས་གཟར་གྱི་མར་བུད་ཤིང་ལ་ཁྱབ་པར་ལན་གསུམ་བྱུགས་ཏེ་གཙོ་བོའི་སྙིང་པོ་ཤྲཱི་བཛྲ་ཧེ་ཧེ་སོགས་ལན་གསུམ་དང་། ཛྭ་ལ་ཛྭ་ལ་ཧཱུྃ། ཞེས་བརྗོད། རང་ལྷའི་ང་རྒྱལ་གྱིས་ཨ་མྲྀ་ཏའམ། ཧཱུྃ་རིང་པོ་བརྗོད། ཐབ་དང་ཡོ་བྱད་ཐམས་ཅད་ལ་ལས་བུམ་གྱི་ཆུ་གཏོར་ཏེ་བགེགས་བསལ།
མེ་གསོ་བ་ལ་ཛྭ་ལ་ཛྭ་ལ་ཧཱུྃ་ངམ། ཧཱུྃ་རིང་པོ་བརྗོད་ཅིང་རླུང་གཡབ་ཀྱི་མེ་སྦར། ཁས་སྦུས་ན་མི་གཙང་བར་འགྱུར་བས་མི་རུང་གསུང་ངོ་། ། གཞུང་ལས་སྐབས་འདིར་ཀུ་ཤ་འབུལ་བ་འབྱུང་ཞིང་། སྔགས་ཙམ་ལས་མ་བཤད་ཀྱང་། ཚིགས་བཅད་སོགས་ཁ་བསྐངས་ཏེ། དེ་ཡང་། ཀུ་ཤཱའི་ཆུན་པོ་བརྒྱད་གོང་ནས་བཤམས་པ་དེ། ལས་བུམ་གྱི་ཆུ་གཏོར་ཏེ་ཧཱུྃ་བརྗོད་པས་བསངས། སྭཱ་བྷཱ་ཝས་སྦྱངས།
སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ། དྭངས་ཤིང་ཐོགས་པ་མེད་པ། ཐབ་དང་ཡོ་བྱད་རྣམས་ཀྱིས་འབགས་པ་དང་མ་དག་པ་ཐམས་ཅད་སེལ་བའི་ནུས་པ་དང་ལྡན་པར་གྱུར་པར་བསམས་ལ་ཐལ་མོ་སྦྱར་བའི་བར་དུ་བཟུང་སྟེ། ཨོཾ་ཀུ་ཤ་འདི་ནི་བཟང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། ཚངས་པ་ཡི་ནི་དག་བྱེད་ཡིན། ། དཀོན་མཆོག་གསུམ་གྱི་དག་བྱེད་དེ། ། དེས་བདག་ལ་བགེགས་མེད་ཅིང་ཞི་བར་མཛོད་གཅིག ཨོཾ་བཛྲ་སཏྭ་ཨ། ཞེས་བརྗོད་ཅིང་ཐབས་ཀྱི་མདུན་ནས་ཕྱོགས་གཡོན་སྐོར་དང་།
མཚམས་གཡས་སྐོར་དུ་ཐབ་སྟེགས་ཀྱི་སྟེང་ནས་དགྲམ་མོ། ། དེ་ནས་ཐབ་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཞི་བའི་ཐབ་ཁུང་དཀར་པོ། རྒྱ་ཁྲུ་གང་པ། ཟབས་སུ་ཁྲུ་ཕྱེད་པ། དེའི་དབུས་སུ་འདབ་མ་སོར་བཅུ་དྲུག་པའི་པདྨའི་སྟེང་དུ། འཁོར་ལོ་རྩིབས་བརྒྱད་པ། དཔངས་སུ་སོར་གཅིག་ཡོད་པ་ལ། རྡོ་རྗེ་སྔོན་པོ་རྩེ་ལྔ་པས་མཚན་པ། ཁ་ཁྱེར་ལ་རྡོ་རྗེའི་ཕྲེང་བས་མཚན་ཅིང་།
མུ་རན་གྱི་ཕྱི་རོལ་ནས་པདྨ་འདབ་མ་བཅུ་དྲུག་གིས་བསྐོར་བ། ཕྱི་རོལ་སྟེགས་བུ་གྲུབ་བཞི་པའི་གྲྭ་བཞིར་ཟླ་ཕྱེད་རྡོ་རྗེས་མཚན་ཞིང་བྲིས་པ་དང་གཉིས་སུ་མེད་པར་གྱུར་པ། ནང་ལྷ་རྫས་ཀྱི་བུད་ཤིང་གིས་ཡོངས་སུ་གང་བ་ལས་མེ་རབ་ཏུ་འབར་བ་དང་བཅས་པར་གྱུར། འཁྱིལ་པའི་སྔགས་སཾ། ཧཱུྃ་གིས་ལས་ཐམས་ཅད་པའི་ཆུས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རཾ་ལས་བྱུང་བའི་མེའི་ཕུང་པོ་གྲུ་གསུམ་གྱི་དཀྱིལ་འཁོར་ལ་པདྨ་དང་། ཉི་མ་ལ་གནས་པའི་རཾ་གྱི་ཡི་གེ་ལས་བྱུང་བའི་མེ་ལྷའི་དྲང་སྲོང་ཕྱག་བཞི་པ། གཡས་པས་དབྱུག་ཏོ་དང་མེའི་ཐབ་འཛིན་པ། གཡོན་པས་སྤྱི་བླུགས་དང་བགྲང་ཕྲེང་འཛིན་པ།
ལུས་པོ་མེའི་རང་བཞིན་དམར་པོ། ཞལ་གྱི་དཀྱིལ་འཁོར་དཀར་པོ་ལས་འོད་ཟེར་དཀར་པོ་འཕྲོ་བ་ལ། སྨ་ར་དང་རལ་པའི་ཚོགས་ཅན་གསུས་པ་འཕྱང་བ། ལུག་ལ་ཞོན་པ། ཞི་བའི་རྒྱན་དང་གོས་དང་། འོད་ཀྱི་ཕྲེང་བ་དང་རྣམ་པར་ཤེས་པ་དང་། རྣམ་སྣང་གི་ཅོད་པཎ་གྱིས་རྒྱས་བཏབ་པ་དང་ལྡན་པའི་སྙིང་གར་རཾ་གྱིས་མཚན་པ་དམ་ཚིག་སེམས་དཔའི་ས་བོན་དང་། རང་གི་སྙིང་གའི་ས་བོན་གཉིས་ཀ་ལས་འོད་ཟེར་ལྕགས་ཀྱུའི་རྣམ་པ་ཅན་འཕྲོས་པས། རང་བཞིན་གྱི་གནས་ནས་མེ་ལྷ་དྲང་སྲོང་གི་ཚོགས་ཀྱིས་བསྐོར་བ། མེའི་ཕྱོགས་ཀྱི་ནམ་མཁར་བྱོན།
དེ་ལྟར་བསམ་ཞིང་ལག་པ་གཡས་སྐྱབས་སྦྱིན་གྱི་ཕྱག་རྒྱས་ལས། མཐེ་བོང་ནང་དུ་བཀུག་པ་གཡོབ་པའི་ཚུལ་བྱ་ཞིང་། ཨོཾ་ཨེ་ཧྱེ་ཧི་ཨགྣ་ཡེ་རཾ། སརྦ་སིདྡྷི་མེ་པྲ་ཡཙྪ་ཛྭ་ལ་ཛྭ་ལ་ཧོ། མ་ཧཱ་རི་ཥ་སརྦ་དེ་ཝ་མུ་ཁཱ་པུ་རིཾ། ཨསྨི་སན་ནི་ཧི་ཧོ་བྷ་ཝ་ཧཱུྃ། ཞེས་པས་སྤྱན་དྲངས་ཏེ། དེ་དང་ལྷན་ཅིག་འོང་བའི་བགེགས། རང་གི་སྙིང་གའི་ས་བོན་ལས་སྤྲོས་པའི་ཁྭ་གདོང་མ་ལ་སོགས་པས་བསལ་བར་བསམས་ཏེ། བསངས་ཆུ་འཐོར་ཞིང་།
སུམ་བྷ་ནི་བརྗོད། ཛཿཧཱུྃ་བཾ་ཧོཿཞེས་པས་དམ་ཚིག་པ་ལ་དབྱེར་མིད་དུ་ཐིམ་པར་བསམས། དེ་ནས། ཨོཾ་ཨཱཿཔ་དྱཾ་ཧཱུྃ་ཏཱ་པ་ནེ་ཡེ་གྲིཧྣ་ཧཱུྃ་ཞེས་པས་ཞབས་བསིལ། ཨོཾ་བཾ་ཨཱ་ཙཱམྤ་ནཾ་དྲི་ཥ་ཡེ་པྲ་ཡཙྪ་ཧཱུྃ་གིས་ཞལ་བསིལ། ཨོཾ་ཧཱུྃ་ཌ་ཀ་ཌ་ཀི་ནི་ས་མ་ཡཱ་ཨརྒྷཾ་དཱ་མི་ཧཱུྃ་ཧཱུྃ་རཾ་རཾ་སྭ་ཧཱས་མཆོད་ཡོན་རྣམས་དབུལ། ལས་དང་རྗེས་མཐུན་པའི་མཆོད་རྫས་རྣམས་ཀྱང་དཀར་པོའི་རྣམ་པ་ཅན་གྱིས་མཆོད་པར་བསམས་ཞིང་། ཨོ་བཛྲ་པུཥྤེ་སོགས་ནས་ཤཔྟ་ཧཱུྃ་གི་བར་དང་། ཨོཾ་བཛྲ་བཱི་ནཱི་ཧཱུྃ་ཧཱུྃ་ཕཊ་སོགས་རིག་མ་བཅུ་དྲུག་གིས་ཀྱང་མཆོད། དེ་དག་གི་ཕྱག་རྒྱ་ནི་གཞུང་ལས།
ཀུ་ཤའི་དཀོར་བཞག་དང་སྣོད་ཀྱིས། ། གསུམ་པའི་ཐོག་མར་གསང་གཏོར་ཏེ། ། ཐམས་ཅད་བྱེད་པའི་བཟླས་པའི་ཆུས། ། དེ་བཞིན་དུ་ནི་ཞབས་བསིལ་བླུགས། ། ཁུ་ཚུར་ཁ་ཕུབ་བྱས་པ་ཡིས། ། མཛུབ་མོའི་མེ་ཏོག་ཡོངས་བཟུང་སྟེ། ། མཐེའུ་ཆུང་དང་མིང་མེད་དང་། ། གུང་མཛུབ་རིམ་གྱི་ཕྱེ་བས་དོར། ། གཉིས་པའི་དུང་གི་ཨརྒྷ་ནི། ། བཞེས་བཟེད་སྣོད་ནི་གཉིས་པར་རོ། །
རྡོ་རྗེ་ཐལ་མོ་རབ་ཕྱེ་བས། ། གསུམ་པ་རུ་ནི་ཞལ་བསིལ་སྦྱིན། ། མཐེ་བོང་མཛུབ་མོ་བཙིར་བ་ཡི། ། མེ་ཏོག་བཟུང་བའི་ཁུ་ཚུར་གྱིས། ། སངས་རྒྱས་རྣམས་ལ་མངོན་སུམ་དུ། ། ལན་གསུམ་བསྐོར་བ་འཇུག་རིམ་གྱིས། དབྱེ་བ་མཛུབ་མོ་གུང་མོ་དང་། མིང་མེད་དང་ནི་མཐེའུ་ཆུང་ངོ་། ། ཞེས་བྱ་བ་ནི་བརྒྱུད་པའི་གདམས་པའོ། ། རིག་མ་བཅུ་དྲུག་གི་ཕྱག་རྒྱ་ནི་གཞན་དང་མཐུན་ནོ། །
དེ་ནས་གཟར་བུ་གཉིས་བྱང་ཆུབ་མཆོག་གི་ཕྱག་རྒྱས་བཟུང་སྟེ། མེ་ལྷའི་ཞལ་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རཾ་བསམ་དགང་བླུགས་ཀྱི་ནང་དུ་ཨོཾ་ཨཱཿཧཱུྃ། གཟར་བུའི་ཁ་ལ་རཾ་བསམ་སྟེ། ཨོཾ་ཨཱགྣ་ཡེ་སྭཱ་ཧཱ། ཞེས་ལན་བདུན་བརྗོད་ཅིང་མར་བླུགས་གཟར་བདུན་གྱིས་དགང་གཟར་བཀང་ལ་བདུན་ཚན་གསུམ་གྱིས་མར་དབུལ་ཞིང་། བདུན་ཚན་རེ་རེའི་མཐར། ཨོཾ་དེ་བ་རྀ་ཥི་ས་ར་སཽ་ག་ཏ་ཀཱ་རུ་ནི་ཀ་ཡ་ཛཿཧཱུྃ་བཾ་ཧོཿ ད་ཧ་ད་ཧ། པ་ཙ་པ་ཙ། ཧ་ན་ཧ་ན་ཧཱུྃ་ཧཱུྃ།
ཨགྣ་ཡེ་སྭཱ་ཧཱ། ཞེས་དང་། སརྦ་པཱ་པཾ་བྷྱཿ ཤཱནྟིཾ་ཀུ་རུ་སྭཱཧཱ། དེ་བཞིན་དུ། སརྦ་བི་གྷ་ནམ་བྷྱཿ ཤཱནྟིཾ༞ སརྦ་རོ་ག༞ སརྦ་དུཥྚན༞ སརྦ་གྲ་ཧེ༞ སརྦ་ཛྭ་རེ༞ སརྦ་བྱཱ་དྷི༞ སརྦ་ཨུད་པ་དྲ་ཝེ༞ སརྦ་ཨ་ཀ་ལ་སྨཱྀརྻུ༞ སརྦ་དུར་སོབ་ནི༞ སརྦ་དུར་མི་ཏཻ༞ སརྦ་ཙིཏྟ་ཀུ་ལེ་བྷྱཿ ཤཱནྟིཾ་ཀུ་རུ་སྭཱ་ཧཱ། ལས་སྔགས་ཀྱི་སྤེལ་ཚེག་འོག་མ་རྣམས་ལའང་ཤེས་པར་བྱའོ། ། དེ་ནས་མེ་པྲ་བརྟགས་པ་ནི་རྒྱས་པར་གཞུང་རྣམས་སུ་ཤེས་པར་བྱ་ཞིང་།
ཤིན་ཏུ་བསྡུ་ན། མེ་དཀར་ཞིང་གསལ་བ། འཇམ་ཞིང་དྲི་ཞིམ་པ་དུ་བ་ཆུང་ཞིང་ཡིད་དུ་འོང་བ་ནི་དགེ་ལ། དུ་བ་འཚུབ་ཅིང་དྲི་ངན་ལ། ཚེག་སྒྲ་འབྱིན་པ་ནི་ངན་ནོ། ། མེ་བཀྲ་ངན་ན་ཧཱུྃ་ཞེས་བརྗོད་ཅིང་བསངས་ཆུས་ཕྱོགས་ཀུན་དུ་གཏོར་ཏེ། བགེགས་བསལ་ལོ། ། དེ་ནས་ཡཾ་ཤིང་ལ་སོགས་པ་འོག་ནས་འབྱུང་བའི་བསྲེག་རྫས་རྣམས་རིམ་པ་བཞིན། ལག་པ་གཡོན་དུ་བཟུང་ལ། གཡས་པའི་མཐེབ་སྲིན་གྱིས་སྟེང་ནས་བླངས་ཤིང་ཅུང་ཟད་བསྐོར་ཏེ་མཆོག་སྦྱིན་གྱི་ཕྱག་རྒྱས་དབུལ།
དེ་ཡང་། ཡཾ་ཤིང་བྱང་ཆུབ་ཀྱི་ཤིང་དུ་མོས་ཏེ། ཨོཾ་བོ་དྷི་བྷིཀྵ་ཡ་སྭཱཧཱ། ཞེས་བརྗོད། དེ་བཞིན་དུ་འོག་མ་རྣམས་ལའང་དེའི་རིག་པས་ཤེས་པར་བྱས་ལ། ཨོཾ་ཨགྣ་ཡེ་སྭཱ་ཧཱས་མར། ཨོཾ་སརྦ་པཱ་པཾ་ད་ཧ་ན་བཛྲ་ཡ་སྭཱ་ཧཱ་ཏིལ་ལམ་ཡུངས་ཀར། ཨོཾ་སརྦ་སཾ་པ་དེ་སྭཱ་ཧཱས་ཟས་མཆོག ཨོཾ་བཛྲ་བི་ཛ་ཡ་སྭཱ་ཧཱས་འབྲས་སོ་བ། ཨོཾ་བཛྲ་པུཥྚ་ཡེ་སྭཱ་ཧཱས་འབྲས།
ཨོཾ་མ་ཧཱ་བེ་གཱ་ཡེ་སྭཱ་ཧཱས་ནས། ཨོཾ་བཛྲ་གྷསྨ་རཱ་ཡ་སྭཱ་ཧཱས་གྲོ། ཨོཾ་མ་ཧཱ་བཱ་ལཱ་སྭཱ་ཧཱས་སྲན་མ། ཨོཾ་བཛྲ་ཨ་ཡུ་ཥེ་སྭཱ་ཧཱས་དཱུར་བ། ཨོཾ་ཨ་པྲ་ཏི་ཧ་ཏ་བཛྲ་ཡ་སྭཱ་ཧཱས་ཀུ་ཤ་རྣམས་ཕུལ་ལ། སྡེ་མཚན་རེ་རེའི་མགོར་མེ་ལྷའི་སྔགས་ཨོཾ་ཨགྣ་ཡེ་སྭཱ་ཧཱ་ཞེས་པ་གསུམ་ལྔ་ལ་སོགས་པ་བརྗོད་ཅིང་། མཐར་སྤེལ་ཚིག་བདག་གིས་གསང་སྔགས་ཀྱི་ལྷག་ཆད་དང་། བདག་དང་སེམས་ཅན་ཐམས་ཅད་ཀྱིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་པཱ་པཾ་བྷྱཿ ཤཱནྟིཾ་ཀུ་རུ་ཞེས་སོགས་གོང་ལྟར་བརྗོད། བསྲེག་རྫས་སྡེ་ཚན་རེ་རེ་ཡང་བདུན་ནམ་ཉེར་གཅིག
བརྒྱ་སོགས་གང་འབྱོར་ཕུལ། དེ་ལ་ཏིལ་བརྒྱ་ངེས་པར་འགྲོ་དགོས་ཤིང་། གཞན་ཅི་ནུས་སོ། ། དེ་ནས་མཆོད་པ་རྣམས་སྔར་བཞིན་དང་། ནང་བདུད་རྩིས་ཀྱང་མཆོད། རྡོ་རྗེ་དྲིལ་བུ་འཛིན་པས། ཚངས་པ་འཇིག་རྟེན་མགོན་གྱིས་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་བསྐྱབས་པའི་ཕྱིར། ། ཐུགས་རྗེས་དབང་གིས་སྐུར་སྤྲུལ་པ། །
རིགས་སྔགས་གྲུབ་པའི་དྲང་སྲོང་ཚུལ། ། ཉོན་མོངས་བསྲེག་བའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱི་སྤྲུལ་པའི་ཐེག་པ་ཆིབས། ། རིགས་སྔགས་ཚུལ་གྱིས་བགྲང་ཕྲེང་འཛིན། ། ཉེས་པའི་སྐྱོན་བྲལ་ཚངས་པར་སྤྱོད། ། བདུད་རྩིས་རྒྱུན་གྱི་གྷནྡྷེ་བསྣམས། ། ཆོས་ཀྱི་བདུད་རྩི་ཡོངས་ལ་བསིལ། ། འཇིག་རྟེན་གནས་ཀྱང་མྱ་ངན་འདས། །
ཞི་བ་བརྙེས་ཀྱང་ཐུགས་རྗེ་ཆེ། ། དེ་བས་བསྟོད་དེ་ཕྱག་ཀྱང་འཚལ། ། ཤེས་རབ་ཆེན་པོས་བདག་མེད་ཐུགས་ཆུད་ཅིང་། ། ཐུགས་རྗེ་ཆེན་པོས་འགྲོ་བ་ཀུན་སྒྲོལ་ཞིང་། ། ཐབས་ལ་མཁས་པས་དྲང་སྲོང་ཆ་ལུགས་འཛིན། ། འཇིགས་བྱེད་མེ་ལྷ་ཁྱོད་ལ་ཕྱག་འཚལ་ལོ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་རབ་སྩོལ་བ། ། བདག་གཞན་དོན་འབྱོར་པ་ལ་བཞུགས། ། ཚངས་སྲས་མཆོག་ལ་ཕྱག་འཚལ་ལོ། །
ཞེས་པས་བསྟོད་ལ། ཨོཾ་ཨཱཿཔཱ་དྱཾ་སོགས་ཀྱིས་ཞབས་བསིལ། ཞལ་བསིལ་སྔར་ལྟར་ཕུལ། ཨོཾ་བཛྲ་ཏཾ་བུ་ལ་ཡེ་སྭཱ་ཧཱ། ཞེས་དང་ལག་གཉིས་སོར་མོ་ལྔ་ཀ་སོ་ལྟར་བསྒྲིགས་པའི་ཕྱག་རྒྱས་ཏམ་བུ་ཞེས་པ་སོ་རྩི་ཕུལ། མར་གཟར་བུ་གང་ཐབ་ཏུ་བླུགས་ཏེ་ཤིན་ཏུ་མཉེས་པར་བསམས། དེ་ནས། མེ་ལྷ་མེ་འབར་བའི་རྣམ་པར་གྱུར་པའམ། དེའི་ཐུགས་ཁར་དཀྱིལ་འཁོར་བསྒོམ་པ་འདམ་ཁ་ཅན་ཡིན་ནའང་། རྒྱུད་ལས་ཐུགས་ཁར་བསྒོམ་པ་དངོས་སུ་འབྱུང་བས་དེ་བཞིན་བྱ།
དེ་ཡང་མཆོད་རྫས་བསྲེག་རྫས་རྣམས་བསངས་སྦྱངས་སྔར་ལྟར་བྱིན་གྱི་རླབས་ལ། མེ་ལྷའི་ཐུགས་ཁར་པཾ་ཡོངས་སུ་གྱུར་པ་ལས་སྣ་ཚོགས་པདྨ་འདབ་མ་བཞི་བཅུ་རྩ་བརྒྱད་པའི་སྟེང་དུ་རཾ་ཡོངས་སུ་གྱུར་པ་ལས། ཉི་མའི་དཀྱིལ་འཁོར་ལ་ཧཱུྃ་ལྗང་སྔོན་ཡོངས་སུ་གྱུར་པ་ལས་རྡོ་རྗེ་རྩེ་ལྔ་པ། ལྟེ་བ་ལ་ཉི་མ་ལ་གནས་པའི་ཧཱུྃ་གིས་བྱིན་གྱི་རླབས་པ། དེ་ལས་འོད་ཟེར་ཁ་དོག་སྣ་ཚོགས་པ་འཕྲོས་ཏེ། འགྲོ་བ་ཐམས་ཅད་དག་པར་བྱས་ཏེ་མཁའ་འགྲོ་རྒྱ་མཚོའི་དཀྱིལ་འཁོར་དུ་སེམས་ཅན་རེ་རེ་ཡང་བྱས་ནས། དེ་རྣམས་གདོད་མ་ནས་གྲུབ་པ་བེམ་པོ་མ་ཡིན་པའི་སེམས་ཅན་ལས་འདས་པ་ཐམས་ཅད་བཀུག་སྟེ། དེ་ཉིད་དུ་ཞུགས་པ་ཡོངས་སུ་གྱུར་པ་ལས། དཔལ་མཁའ་འགྲོ་རྒྱ་མཚོའི་རྟེན་དང་བརྟེན་པའི་དཀྱིལ་འཁོར་ཐམས་ཅད་དུས་གཅིག་ཏུ་རྫོགས་པར་གྱུར། ཨོཾ་ཨཱཿཀ་ཡ་ཝཀ་ཙིཏྟ་བཛྲ་ཧཱུྃ་ཕཊ་ཧོཿཞེས་བརྗོད་ལ།
སྲུང་འཁོར་གྱི་དབུས་སུ་ཟུར་དྲུག་པའི་ཆོས་འབྱུང་གི་དབུས་སུ། རི་རབ་སྣ་ཚོགས་རྡོ་རྗེའི་སྟེགས་བུ་ལ་གནས་པའི་རིན་པོ་ཆེའི་རང་བཞིན་ལས་གྲུབ་པའི་སོགས་ནས། བསྐལ་པ་བཟང་པོ་པ་རྣམས་ལ་པདྨ་དང་ཟླ་བའི་གདན། ཞེས་པའི་བར་དང་། དབུས་སུ་བཅོམ་ལྡན་འདས་མཁའ་འགྲོ་རྒྱ་མཚོ་སོགས་ནས། རྒྱུ་སྐར་སྣ་ཚོགས་དང་བཅས་པ་ཡོངས་སུ་གང་བ་ཞེས་པའི་བར་དང་གཙོ་བོའི་ཐུགས་ཁར་ཉི་མ་ལ་སོགས་ནས། ཛཿཧཱུྃ་བཾ་ཧོཿཡེ་ཤེས་པ་དགུག་གཞུག་གི་བར་དང་། ཐུགས་ཁའི་ས་བོན་ལས་སོགས་ཀྱི་དབང་ལྷ་སྤྱན་དྲངས་ཏེ། བཅོམ་ལྡན་དེ་བཞིན་སོགས་ཀྱིས་གསོལ་བ་བཏབ། སྒོ་མཚམས་མ་རྣམས་ཀྱིས་བགེགས་བསྐྲད།
དཔའ་མོ་རྣམས་ཀྱིས་དབང་བསྐུར་རོལ་པའི་སོགས། དཔའ་བོ་རྣམས་ཀྱིས་ཕུན་སུམ་ཚོགས་པ་སོགས། དེའི་ཚེ་རྡོ་རྗེ་དྲིལ་བུ་བསིལ་ཞིང་། མེ་ཏོག་གཏོར། ཇི་ལྟར་བལྟམས་པ་སོགས་ཀྱི་སྐབས་སུ་མེ་ལོང་དཀྱིལ་འཁོར་ལ་བསྟན་ཏེ་རྣམ་རྒྱལ་བུམ་ཆུས་དབང་བསྐུར་བ་དངོས་སུ་བྱ། ཚིགས་རིས་རྣམས་ཆུ་ལྷག་མ་ཡར་ལུད་པ་ལས་གཙོ་བོ་ལ་རྣམ་སྣང་། ཡུམ་སོགས་ནས་དབུ་རྒྱན་གྱི་བར་གཞན་རྣམས་འདྲ། རང་གི་ཐུགས་ཁ་ནས་སྤྲོས་པའི་ལྷ་མོ་རྣམས་ཀྱིས་མཆོད་པར་བསམ་ལ། རིག་མ་བཅུ་དྲུག་དང་། གཽ་རཱི་རི་དྭགས་སོགས་དང་།
བསྟོད་པ་རྒྱས་པ་བྱེད་ན་སྔགས་འཕྲེང་ཡོངས་རྫོགས་དང་དེ་ཙམ་མི་ནུས་ན། མཚན་བརྒྱའམ། རྐང་པ་བཞི་བཅུ་ཞེ་བརྒྱད་པའམ། ཤིན་ཏུ་བསྡུ་ན་རྐང་བརྒྱད་གཉིས་སོ། ། ནང་མཆོད་ཀྱང་ཕུལ། དཀྱིལ་འཁོར་བདེ་བ་ཆེན་པོར་སོགས་བསྒོ་བའི་གླུ་བླངས། དེ་ཡན་ཆད་སྒྲུབ་ཐབས་ནས་འབྱུང་བ་ལྟར་ཡིན་པས་ཤིན་ཏུ་ཞིབ་པ་གལ་ཆེའོ། ། དེ་དག་དང་དུས་མཉམ་དུ། སྟེང་གི་ཆ་ལ་རྩ་བ་དང་བརྒྱུད་པའི་བླ་མ་རྣམས་དང་གཞན་ཡང་སངས་རྒྱས་བྱང་སེམས་དཔའ་བོ་མཁའ་འགྲོ། ཆོས་སྲུང་ནོར་ལྷའི་ཚོགས་སྤྲིན་ཕུང་ཐིབས་པ་བཞིན་བཞུགས་པར་གྱུར།
ཞེས་བརྗོད་ཅིང་བསམ། དེ་ནས་ལྷ་ཐམས་ཅད་འཛུམ་ཞིང་ཞི་བ་འོད་ཟེར་དཀར་པོ་འཕྲོ་བ་དང་བསྡུད་པའི་སྒོ་ནས། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་ཞི་བའི་ལས་མཛད་པ་ནི། འོད་ཟེར་རྣམས་ཀྱི་རྩེ་མོ་ལས་སྤྲུལ་པའི་མཁའ་འགྲོ་མ་ལ་སོགས་པ་ནོར་བུ་ཟླ་འོད་ཀྱི་བུམ་པ་བྱང་ཆུབ་ཀྱི་སེམས་ཀྱིས་གང་བས་རང་་་་་་གང་ཡིན་སྐབས་དང་སྦྱར་དང་སྒྲུབ་བྱ་སོགས་ལ་དབང་བསྐུར་བས་ནད་རིམས་གདོན་བགེགས་སྡིག་སྒྲིབ་ཐམས་ཅད་བྱང་ཞིང་དག་པར་གྱུར། ཞེས་བརྗོད་ཅིང་ཡུན་རིང་དུ་དམིགས་པ་བསྒོམ། དེ་ནས་ཧཱུྃ་ཞེས་བརྗོད་ཅིང་བསྲེག་རྫས་རྣམས་ལ་བདུད་རྩི་གཏོར་ཏེ། བདུད་རྩིའི་རང་བཞིན་དུ་དམིགས། གཟར་བུ་གཉིས་བླངས་ཏེ། ལྷ་ཐམས་ཅད་ཀྱི་ཞལ་ཅུང་ཟད་གདངས་པར་བསམ་པ་སོགས་སྔར་ལྟར་གསལ་བཏབ་སྟེ། ཨོཾ་ཤྲཱི་བཛྲ་ཧེ་ཧེ་སོགས་སྙིང་པོ་ལན་འགའ་ཞིག་བརྗོད་པས་མར་ལ་སྔགས་ཏེ།
ཨོཾ་ཨགྣ་ཡེ་སྭཱ་ཧཱ། ཞེས་པ་ལན་བདུན་གྱིས་བླུགས་གཟར་གྱི་མར་བླུགས་པས། དགང་གཟར་བཀང་ལ་མཐར། ཨོཾ་ཡགྣ་ཡེ་ཨ་དཱི་བྱ་ཡ་དཱི་བྱ་མ་ཧཱ་ཤྲཱི་ཡེ་ཧ་བྱ་ཀ་བྱ་བཱ་ཧ་ན་ཡ་སྭཱ་ཧཱ། བདག་གིས་གསང་སྔགས་ཀྱི་ལྷག་ཆད་ཞེས་སོགས། སྤེལ་ཚིག་གོང་ལྟར་བརྗོད་དེ། གཟར་བུ་གཉིས་ཁ་སྦྱར་ལ་ལྷ་ཐམས་ཅད་ཀྱིས་ཞལ་དུ་དུས་གཅིག་ལ་ཕུལ་བར་བསམ། དེ་ལྟ་བུ་ལན་གསུམ་བྱ། དེ་ནས་ཨོཾ་སརྦ་ཏ་ཐཱ་ག་ཏ་ཤྲཱི་ཌ་ཀ་ས་ག་ར་མཎྜལ་ས་པ་རི་ཝཱ་ར་ཀུན་ལ་སྦྱར་བའི་གསང་གཏོར་ནས་རོལ་མོའི་བར་དང་། དྲིལ་བུ་དཀྲོལ་ཏེ།
དྷརྨ་ར་ཎི་སོགས་བརྗོད། རིག་མ་བཅུ་དྲུག་དང་། ནང་བདུད་རྩིས་མཆོད་བསྟོད་རྒྱས་བསྡུས་གང་རུང་ཞིག་བྱའོ། ། དེ་ནས་སྦྱིན་སྲེག་དངོས་གཞིའི་རྫས་བསོགས་པ་ནི། རྩ་སྔགས་ལ་སོགས་པ་ལྷ་ཐམས་ཅད་ལ་བསྙེན་པ་རྒྱས་པར་སོང་བའི་རྣལ་འབྱོར་པ་ཡིན་ན། ལྷ་རང་རང་གི་ལྷ་སྔགས་སྔོན་དུ་བཏང་ཞིང་། བསྙེན་པ་ཇི་ཙམ་སོང་བའི་བཅུ་ཆའི་ཁ་སྐོང་རྫས་སྔགས་ཏིལ་ལ་འཛིན་མཇུག་ཏུ་ལས་སྔགས་སྤེལ་ཚིག་སྦྱར་དེ་ཡང་ཁ་སྐོང་གི་གྲངས་ནི་ཏིལ་འབའ་ཞིག་ལ་འཛིན། རྫས་གཞན་རྣམས་བརྒྱ་རེ་དབུལ་དེ་ལྟ་བུའི་བསྙེན་པ་དང་། སྦྱིན་སྲེག་རྒྱས་པོ་བྱེད་མཁན་དེང་སང་ཉིན་སྐར་བཞིན་དུ་སྣང་ངོ་། ། སྐལ་བཟང་གང་ཞིག་སྤྲོས་པ་གཞན་བཞག་ཏེ། །
ལོ་དང་ཟླ་བ་མང་པོས་འདི་ཉིད་ལ། ། འབད་ན་ལག་ལེན་རྒྱས་པ་ཡོང་བར་སྣང་། ། བློ་ལྡན་སྙིང་རུས་ལྡན་རྣམས་དེ་དགོངས་འཚལ། ། ད་ནི་མདོར་བསྡུས་པའི་ལག་ལེན་སྙིང་པར་དྲིལ་བ་ནི། ཡཾ་ཤིང་ནས་བརྩམས་ཏེ། རྫས་ཐམས་ཅད་ཀྱི་ཐོག་མར་གཙོ་བོའི་སྙིང་པོའམ། བསྙེན་པ་སོང་ན་ཉེ་སྙིང་ཡི་གེ་བདུན་མའང་རུང་། དེ་གཉིས་གང་རུང་ཚར་གསུམ་མམ་ལྔ་ལ་སོགས་པ་དང་། མཇུག་ཏུ་སྤེལ་ཚིག་གོང་ལྟར་བརྗོད་བརྒྱ་རྩ་ལ་སོགས་པ་ཇི་ཙམ་འབྱོར་པ་ཕུལ་ལ། ལོགས་ནས་སྒྲུབ་གཡོགས་གཅིག་གིས་གྲངས་གཟུང་།
བསྙེན་པ་ཁ་གསོ་བ་ལ་སོགས་པའི་དུས་སུ། ནུབ་རེ་ལ་ཏིལ་གྱི་གྲངས་ནི་རང་གིས་ཕྲེང་བ་ལ་བཟུང་ཞིང་ཏིང་ཕོར་སོགས་སུ་བསགས་ཏེ་བརྒྱ་ཕྲག་རེ་སོང་བ་དང་ཐབ་ཏུ་འབུལ་བའི་ཕྱག་ལེན་སྣང་། སྟོང་ཕྲག་ལྔའི་ཁྲི་ལ་སོགས་པ་ཇི་ཙམ་ནུས་པ་འབུལ། སྐབས་སྐབས་སུ་ཡམ་ཤིང་མར་ཅི་འབྱོར་འབུལ། སྒྲུབ་གཡོགས་གཅིག་གིས་མེ་མ་ཆད་ཙམ་གྱིས་བུད་ཤིང་ཡང་འཇུག བསྡུས་པ་འདི་ལ་རྫས་རྣམས་ལྷ་ཐམས་ཅད་ལ་དུས་གཅིག་ཏུ་ཕུལ་བར་བསམ་རྒྱུ་ཡིན། དེ་ཡང་། ཐམས་ཅད་དུ་ཞུ་བའི་རྫས་ནི་ཞལ་དུ། ཡཾ་ཤིང་དང་མིའི་རུས་པ་ལ་སོགས་པ་འོད་ཀྱི་དཀྱིལ་འཁོར་ལའོ། ། ཞོའི་བཟའ་བ་དང་ཟས་སྣ་ཚོགས་དང་།
ཞལ་བསིལ་དང་ཏིལ་ལ་སོགས་པ་ནི་ཕྱག་ཏུའོ། ། དྲི་ནི་ཐུགས་ཁར་རོ། ། མེ་ཏོག་ནི་དབུ་ལའོ། ། བདུག་སྤོས་ནི་འབར་བ་ལའོ། ། ཞབས་བསིལ་ནི་ཞབས་དག་ལའོ། ། མདུན་དུ་མར་མེ་དང་མཆོད་ཡོན་ཀྱང་ངོ་། ། མཆོད་ཡོན་གྱི་ཆུ་ནི་ཕྱི་རོལ་གྱི་སྣོད་དུ་བླུགས། མེ་ལྷའི་སྐབས་སུ་ཡང་འདི་བཞིན་ཤེས་པར་བྱའོ། ། བསྲེག་རྫས་རྣམས་རྫོགས་པ་དང་། གོང་བྱོན་སྐྱེམས་ཀྱི་སྐབས་སུ་བཤད་པ་ལྟར།
མར་དགང་བླུགས་གསུམ་ཕུལ། མཆོད་པ་རྣམས་ཁ་གསོས་བྱིན་གྱི་རླབས་ཏེ། ནུས་ན་མཆོད་ཕྲེང་ལྟར་བྱ། མི་ནུས་ན་གོང་ལྟར་བྱ་དགོས་ཀྱི་མཆོད་པ་ཡང་ཕུལ། ཏམ་བུ་ལ་སྔར་ལྟར་ཕུལ་ལ། མེ་ཏོག་དང་བཅས་པའི་ཐལ་མོ་སྙིང་གར་སྦྱར་ཏེ། དམན་པ་ལ་སོགས་པའི་སྐྱོན་ཞི་བར་བྱ་བའི་དོན་དུ་བཟོད་པར་གསོལ་བ་ནི། བདག་བློ་རྨོངས་པས་ཅུང་ཟང་འབྲི། ། གང་བྱས་ཉེས་པ་ལ་ནི་སླར། ། གང་ཞིག་ལུས་ཅན་སྐྱབས་རྣམས་ཀྱིས། །
མགོན་པོས་དེ་ཉིད་བཟོད་པར་གསོ། ། གཙོ་བོ་ནུས་པ་མ་མཆིས་དང་། ། མ་རྙེད་པ་དང་ཡོངས་མ་ཤེས། ། བྱ་བ་འདི་ལྟར་བྱས་པ་འདིར། ། དེ་དག་ཐམས་ཅད་བཟོད་པར་རིགས། ། ཞེས་པས་བཟོད་པར་གསོལ་ལ་མངོན་པར་དགའ་བའི་དངོས་གྲུབ་བླང་བ་ནི། མགོན་པོ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ཀྱིས་རྒྱུད་བྱིན་གྱི་བརླབ་ཏུ་གསོལ། བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བྱང་ཞིང་དག་པ་མཛད་དུ་གསོལ། ཞེས་སོགས་རང་གི་ཡིད་ལ་གང་འདོད་པའི་དོན་ལ་གསོལ་བ་བཏབ་ལ། སྐབས་འདིར་ཧེ་རུ་ཀའི་ཡི་གེ་བརྒྱ་པ་ཅི་ནུས་དང་།
ཨོཾ་བཛྲ་ས་ཏྭ་ཨཿ ཞེས་པ་ཡང་ལན་བདུན་བཟླ་བར་གཞུང་ལས་བཤད། མཐར་ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་སོགས་ཀྱི་རྗེས་ལ་ཨོཾ་ཨཱཿཧཱུྃ་བཛྲ་མུཿཞེས་དང་། མཐེབ་སྲིན་གྱི་སེ་གོལ་གྱིས་སྒྲས། ཡེ་ཤེས་པ་རང་བཞིན་གྱི་གནས་སུ་གཤེགས་པར་བསམས་ལ། དམ་ཚིག་པའི་ལྷ་ཐམས་ཅད་དགྱེས་བཞིན་དུ་བཞུགས་པའི་ཐུགས་ཁའི་འོད་ཟེར་སེམས་ཅན་ཐམས་ཅད་ལ་ཕོག་པས། དེ་རྣམས་སྡིག་པ་དང་བྲལ་བར་བྱས་ཏེ། སླར་འདུས་ལྷ་སོ་སོ་ལ་ཐིམ་པས་སྐུ་ཤིན་ཏུ་གསལ་བར་བྱས་པར་བསམས། དེ་ནས་གཡོན་པའི་མཐེབ་སྲིན་གྱི་ཐབས་ཀྱི་ཐལ་བ་ཅུང་ཟད་བླངས་ལ་དཔྲལ་བ་མགྲིན་པ་སྙིང་གར་རེག་ལ།
རང་གི་ཐུགས་ཁ་ནས་འོད་ཟེར་གྱི་ཚོགས་ལྕགས་ཀྱུ་ལྟ་བུ་འཕྲོས་པས་དམ་ཚིག་གི་ལྷའི་དཀྱིལ་འཁོར་ཐམས་ཅད་རང་གི་ལུས་ལ་ཞུགས་པར་གྱུར། ཛཿཧཱུྃ་བཾ་ཧོཿཞེས་བརྗོད། དེ་ནས་ཐབ་ཁུང་དུ་མར་བླུགས་གཟར་གང་། དགང་གཟར་ལ་རེག་པ་དང་བཅས་པས་བླུགས་ལ། ཨོཾ་བཛྲ་ཛྭ་ལ་རཾ། ཞེས་བརྗོད་དེ། འཇིག་རྟེན་པའི་མེ་ལྷ་ཤིན་ཏུ་གསལ་བར་གྱུར། ཞེས་བརྗོད་ཅིང་བསམ་ལ། གོང་ལྟར་མཆོད་བསྟོད། བསྲེག་རྫས་རྣམས་ཀྱི་ལྷག་མ་བདུན་ནམ་བཅུ་གཅིག་ལ་སོགས་པ་ཅི་འབྱོར་ཕུལ།
མཐར་གོང་ལྟར་མར་དགང་བླུགས་བདུན་བདུན་ཚན་གསུམ་སྤེལ་ཚིག་དང་བཅས་པ་ཕུལ། ཡོན་བདག་ལ་སོགས་པའི་དོན་དུ་བྱེད་ན། དེའི་ལག་པ་གཡས་པའི་མཐེ་བོང་དགང་གཟར་དང་ལྷན་ཅིག་ཏུ་གཟུང་ལ་གང་བའི་སྦྱིན་སྲེག་ཕུལ་བའི་མཐར། ཡོན་བདག་ཆེ་གེ་མོ་ཞེས་བགྱི་བའི་ནད་དང་གདོན་དང་བཀྲ་མི་ཤིས་པ། བྱུར་དང་སྐ་བ་ངན་པ་ཐམས་ཅད་ཤནྟིཾ་ཀུ་རུ་སྭཱ་ཧཱ། ཞེས་བདུན་ཚན་གསུམ་པོ་རེ་རེའི་མཐར་བྱའོ། ། འཁྱིལ་པ་བཟླས་པའི་བསྲུང་སྐུད་དེའི་ལག་པར་བཅིངས་ལ་བསངས་གཏོར་བྱའོ། ། དེ་ནས་སྔར་གྱི་རྩ་རུའི་ཟ་བ་ལ་བ་དན་བཙུགས། གཟའ་བ་དང་བཏུང་བ་སྣ་ཚོགས་ཆབ་ཀྱིས་བྲན། བསང་ཆུ་གཏོར་ཏེ་འཁྱིལ་པས་བསང་།
སྭ་བྷཱ་ཝ་སྦྱངས། སྟོང་པའི་ངང་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལྷ་རྫས་ལས་གྲུབ་པའི་བདུད་རྩིས་རྒྱ་མཚོར་གྱུར། ཨོཾ་ཨཱཿཧཱུྃ་ལན་གསུམ། ནམ་མཁའ་མཛོད་ཀྱི་ཕྱག་རྒྱ་དང་། ན་མཿསརྦ་ཏ་ཐཱ་ག་ཏེ་བྷྱཿབི་ཤྭ་མུ་ཁེ་བྷྱཿ སརྦ་ཏད་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ། དེ་ནས་ཞལ་ཟས་རོ་བརྒྱ་སོགས་དང་། ཨོཾ་དཱི་བྱ་ཨགྣེ་ས་མ་དྷི་དྷྱ་ན་པྲི་ཎ་ནི་སྭཱ་ཧཱ། ཞེས་བརྗོད་དེ། ཕུད་བླ་མ་ཡི་དམ་སོགས་ལ་ཕུལ་བར་མོས་ཏེ་རྟེན་དྲུང་།
མཆོད་གྲལ་ལ་བཞག དེ་ནས་དུམ་གཅིག་མེ་ལྷ་ལ་ཐབ་ཏུ་དབུལ། མཆོད་བསྟོད་གོང་ལྟར་བྱས་ལ། དྲང་སྲོང་ཆེན་པོ་འཁོར་དང་བཅས་པ་ཁྱེད་རྣམས་ཀྱིས་བདག་གིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ནད་གདོན་བར་ཆད་བཀྲ་མི་ཤིས་པ་ཐམས་ཅད་ཉེ་བར་ཞི་བར་མཛད་དུ་གསོལ། ཞེས་སོགས་རང་གང་འདོད་ཀྱི་གསོལ་བ་བཏབ། ཡིག་བརྒྱ་ལན་གསུམ་གྱིས་ལྷག་ཆད་ཁ་བསྐང་། ཨོཾ་ཨགྣ་ཡེ་སརྦ་སནྟོ་ཥ་ཎི་ཀུ་རུ་མེ་ཡ་ཐཱ་ཀཱ་ལེ་སིདྡྷི་དཱ་གཙྪ་ཏུ་ཧཱུྃ་ཧཱུྃ་སྭཱ་ཧཱ། ཞེས་བྱ་བས་གཤེགས་སུ་གསོལ། དེ་ནས་ཙ་རུ་དེ་རང་ཡང་བཟའ་ཞིང་སློབ་མ་རྣམས་ལའང་བགོ་བར་བྱའོ། ། དེ་ལྟ་ནའང་འདི་ལྟར་བརྗོད་པར་བྱ་སྟེ།
དེ་བཞིན་གཤེགས་པས་གསོལ་བ་ཡི། ། ལྷག་མས་སྡིག་རྣམས་འཇོམས་པའོ། ། ཞེས་བརྗོད་ལ་སྦྱིན་པར་བྱའོ། ། དེ་ནས་དམ་ཚིག་དང་ལྡན་པ་འདུས་པ་ཚོགས་ཀྱིས་སྟོན་མོ་བྱའོ། ། དེ་ཡང་གཞུང་འདི་ནས་གསུངས་པ། གཞོན་ནུ་མཛེས་མ་གར་བྱེད་དང་། ། སྣ་ཚོགས་སིལ་སྙན་རྣམ་བཀྲར་བྱས། ། སྣ་ཚོགས་རྒྱན་དང་ལྡན་རྣམས་ཀྱིས། ། སྐྱེ་བོ་ཆེན་པོ་བརྩོན་བཞིན་དང་། ། མེ་ཏོག་སྤོས་སོགས་ཀྱིས་སྤྲོ་བར། །
འདུས་པའི་དབུས་སུ་བྱ་བའོ། ། ཏཾ་བུ་ལ་ཀུན་ཐམས་ཅད་ལ། ། དགྱེས་བྱེད་སྦྱིན་པར་བྱ་བ་ཡིན། ། ཞེས་སོ། ། དེ་ནས་གོ་ཆ་རྣམས་གསལ་ཏེ་དག་པ་དྲན་པ། བསྔོ་བ་སྨོན་ལམ་བཀྲ་ཤིས་རྣམས་བྱའོ། ། རང་གིས་བསྙེན་པ་ཁ་གསོ་ལྟ་བུ་མཆོག་གི་དངོས་གྲུབ་ཀྱི་དོན་དུ་ཡིན་ན་མེ་མ་ཤིའི་བར་དུ་མི་བསྒུལ་ཞིང་ཤི་བ་དང་གཞན་རེག་ཏུ་མི་གཞུག་པར་རང་གིས་ཕྱགས་ལ། གནས་དབེན་པར་བསྐྱལ། ཐུན་མོང་གི་དངོས་གྲུབ་ཙམ་ལ་ཕྲལ་དུ་ཕྱགས་ལ། ཐབ་ཀྱི་ཤུལ་དང་ཉེ་འཁོར་ཐམས་ཅད་དྲི་ཞིམ་པོའི་ཆུས་བྱུགས་ཏེ།
མེ་ཏོག་ལ་སོགས་པ་གཏོར་ལ་བཀྲ་ཤིས་པར་བྱའོ། ། རྒྱ་མཚོར་འབབ་པའི་ཆུ་ཀླུང་དང་ཉེ་བར་འབྲེལ་ན་རྡུལ་ཚོན་ཆུ་བོར་སྤྱན་དྲངས་པའི་ཆོ་ག་དང་སྦྱར་ཏེ། དེའི་རྡུལ་ཚོན་འདི་ཞེས་པར། སྦྱིན་སྲེག་གི་ཐལ་བར་འདོན་པར་སྒྱུར་རོ། ། ནང་གི་སྦྱིན་སྲེག་དང་དབང་རྒྱས་ལ་སོགས་པ་གཞུང་དུ་འབྱུང་ཞིང་། རྒྱུ་མཚན་རྒྱས་པ་མཁས་གྲུབ་དཔལ་ལྡན་དོན་གྲུབ་ཀྱིས་མཛད་པའི་ཀྱཻ་རྡོར་ལས་བཞིའི་སྦྱིན་སྲེག་གི་རྣམ་བཤད་སོགས་ལ་བལྟ་བར་བྱའོ། ། དགུ་པ་ཕན་ཡོན་ནི། གསང་སྔགས་ཀྱི་ལྷག་ཆད་སྐོང་ཞིང་ནུས་པ་འབྱིན། ། སྡིག་སྒྲིབ་བར་ཆད་ཞི་ནས་ལྷ་མཉེས་ཤིང་། ། བསོད་ནམས་དང་ཡེ་ཤེས་ཀྱི་ཚོགས་རྫོགས་ཏེ། །
རྡོ་རྗེ་འཛིན་པའི་གོ་འཕང་ཐོབ་པར་འགྱུར་བའོ། ། དེ་སྐད་དུ་རྒྱུད་ལས། བསོད་ནམས་ཚོགས་ཀྱི་རྒྱུ་དོན་དང་ཡེ་ཤེས་ཚོགས་རྫོགས་བྱ་ཕྱིར་རོ།་་་་་ ཞེས་གསུངས་སོ། ། དཔལ་མཁའ་འགྲོ་རྒྱ་མཚོའི་སྦྱིན་སྲེག་མེ་ཤེལ་རབ་འབར་ཞེས་བྱ་བ་འདི་ནི་ཁམས་སྟོན་བློ་གྲོས་རབ་ཏུ་གསལ་བ་ཤེས་རབ་ལྷུན་གྲུབ་ཀྱིས་ནན་ཆེན་པོས་བསྐུལ་ཞིང་། ཡི་གེའི་རྐྱེན་སྦྱར་བ་ལ་བརྟེན་ནས། དགེ་སློང་སྙོམས་ལས་པ་སངས་རྒྱས་ཕུན་ཚོགས་ཀྱིས་དངོས་པོའི་ལོ་གྲོ་བཞིན་ཟླ་བའི་དམར་ཕྱོགས་ཀྱི་རྒྱལ་བ་གསུམ་པའི་ཚེས་ལ། དཔལ་ཨེ་ཝཾ་ཆོས་ལྡན་དུ་སྦྱར་བའོ། ། པཎ་ཆེན་ཛ་ཡ་སེ་ནཱའི་གཞུང་བཟང་དང་། ། ཚད་ལྡན་གོང་མའི་གསུང་རབ་ལ་བརྟེན་ནས། །
བྲིས་ཀྱི་རང་བཟོའི་ཉེས་པ་མེད་སྙམ་མོད། ། འོན་ཀྱང་ཟབ་དོན་བྱིས་བློའི་ཡུལ་མིན་ཕྱིར། ། ཉེས་པའི་ཚོགས་ཀུན་སྔོན་བསགས་སྡིག་སྒྲིབ་དང་། ། ལྷན་ཅིག་ཡུལ་མཆོག་རྣམས་ཀྱི་སྤྱན་སྔར་བཤགས། ། འབད་པའི་དགེ་བས་བདག་སོགས་འགྲོ་བ་རྣམས། ། ཚོགས་གཉིས་སྣང་བ་རྒྱ་ཆེར་འབར་གྱུར་ཅིག ། ཨི་དཾ་ཤ་ས་ན་ཙ་སརྦ་སཏྭ་ཧི་ཏོ་བྷ་ཝནྟུ། བཀྲ་ཤིས་དགེའོ།། །། PAGE * MERGEFORMAT 14 སངས་རྒྱས་ཕུན་ཚོགས། དཔལ་མཁའ་འགྲོ་རྒྱ་མཚོའི་ཞི་བའི་སྦྱིན་སྲེག་མེ་ཤེལ་རབ་འབར།
PAGE * MERGEFORMAT 15
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
