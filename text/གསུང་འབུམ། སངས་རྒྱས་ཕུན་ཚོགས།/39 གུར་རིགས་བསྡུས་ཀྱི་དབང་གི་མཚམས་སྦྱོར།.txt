གསུང་འབུམ། སངས་རྒྱས་ཕུན་ཚོགས།
པོད ༣༩
གུར་རིགས་བསྡུས་ཀྱི་དབང་གི་མཚམས་སྦྱོར།
༄༅། །གུར་རིགས་བསྡུས་ཀྱི་དབང་གི་མཚམས་སྦྱོར་བཞུགས་སོ།། བླ་མ་མཆོག་དང་དབྱེར་མེད་པའི། ། སྐུ་ལྔའི་བདག་ཉིད་རྒྱལ་བ་ལྔར། ། བཏུད་ནས་དེ་ཡི་དཀྱིལ་འཁོར་དུ། ། སྨིན་བྱེད་དབང་གི་མཚམས་སྦྱོར་བྲི། ། གུར་རིགས་བསྡུས་ཀྱི་དཀྱིལ་འཁོར་དུ་དབང་བསྐུར་བ་ལ། སློབ་དཔོན་གྱི་བྱ་བ་རྣམས་ཀུན་མཁྱེན་གོ་རམས་པའི་མཛད་པའི་སྒྲུབ་དཀྱིལ་ཤར་པའི་མཆོད་ཕྲེང་རྗེ་དཀོན་མཆོག་ལྷུན་གྲུབ་དང་། པཎ་ཆེན་ཐར་རྩེ་ནས་ཀྱིས་མཛད་པའི་ཟུར་འདེབས་སོགས་ཀྱི་སྟེང་ནས་ཆོ་ག་དག་པར་བྱ་ཞིང་། སློབ་མ་རྣམས་ཁྲུས་བྱས་མེ་ཏོག་བཀྱེ་བསྡུ་གྲུབ་རྗེས་སློབ་དཔོན་གྱི་ཟང་ཟིང་ཟ་མི་བལྟ་བའི་བསྟན་པ་དང་སློབ་མ་ལ་ཕན་འདོད་ཀྱི་སྙིང་རྗེས་ཀུན་ནས་བསླངས་ཏེ། སེམས་བསྐྱེད་གསལ་བཏབ་པ་ནས་བཟུང་སྟེ་ཀྱཻ་རྡོར་དབང་བཤད་གཞིར་བཞག་ལས།
འདིར་ཀྱཻ་རྡོ་རྗེའི་བཤད་རྒྱུད་ཐུན་མོང་མ་ཡིན་པའི་རྡོ་རྗེ་གུར་གྱི་རྒྱུད་ལས་གསུངས་པའི་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་དུ་དབང་བསྐུར་བ་ལ་སྤྱིར་དབང་བསྐུར་བ་ཐོབ་པའི་ཕན་ཡོན་སོགས་ཆོས་བཅུ་གསུམ་ཕལ་ཆེར་ཀྱཻ་རྡོར་དང་འདྲ་ཞིང་ཁྱད་པར་རྣམས་དཀྱིལ་ཆོག་བཞིན་ལ་བཅུ་གཅིག་པ་ཕྱིར་མི་ལྡོག་པར་བྱ་བའི་ཕྱིར་ཆོས་ཟབ་མོ་བཤད་པས་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ་སྟེ། བདག་ཉིད་ཆེན་པོ་སོགས། དེའི་དོན་ནི། ཟབ་མོ་རྡོ་རྗེ་ཐེག་པའི་སྣོད་དུ་གྱུར་པའི་ཡོན་ཏན་དང་ལྡན་པས་བདག་ཉིད་ཆེན་པོ་ཁྱེད་རྣམས་ཀྱིས་རྙེད་པའི་མཆོག་ལེགས་པར་རྙེད་ཅིང་། རྒྱལ་བ་སྲས་དང་བཅས་པ་རྣམས་ཀྱིས་མཁྱེན་བརྩེ་ནུས་པས་ཡོངས་སུ་བཟུང་སྟེ། དེའི་རིགས་སུ་སྐྱེ་བཞིན་པར་གྱུར་པས་ན་ཐེག་ཆེན་གྱི་ལམ་མཆོག་དུ་གྱུར་པ་འདི་ལ་བརྟེན་ནས་མྱུར་དུ་འཇིག་རྟེན་གྱི་གནས་ལུགས་མངོན་སུམ་དུ་གཟིགས་པའི་དེ་བཞིན་གཤེགས་པ་འཇིག་རྟེན་གྱི་མཆོད་པའི་གནས་ཉིད་དུ་གྱུར་པ། དེ་ལྟ་བུའི་གོ་འཕང་དེ་ཡང་རང་གི་ངོ་བོ་བདེན་གཉིས་ཟུང་འཇུག་ཡིན་ཞིང་རྟོགས་བྱེད་ཀྱི་ཐབས་ཀྱང་བདེན་པ་གཉིས་ཀྱིས་གསལ་བར་བྱས་པ་ཡིན་ཏེ། ཡོད་པ་དང་མེད་པ་ལ་སོགས་པའི་མཐའ་གཉིས་ལས་འདས་པ། དཔེ་ནམ་མཁའ་བཞིན་དུ་དྲི་མ་མེད་པའི་ཆོས་ཀྱི་དབྱིངས་ནི་ཟབ་མོ་སྟེ། རྟོག་པ་ཐམས་ཅད་ཀྱིས་མི་རྟོགས་ཤིང་།
སྐྱེ་འགག་དང་གནས་པ་མེད་པས་སྤྲོས་པ་ཀུན་དང་བྲལ་བ་ནི་དོན་དམ་པའི་བདེན་པ་ཡིན་ལ། སྤྲོས་བྲལ་དེའི་ངང་ནས་སྤྲོས་པ་ཡོད་པར་སྤྲོས་པ་སྟེ་རྟེན་འབྲེལ་གྱི་སྣང་བ་སྣ་ཚོགས་སུ་སྣང་བ་རྣམས་བརྟགས་པའི་ལས་དང་བྱ་བ་ལ་སོགས་པའི་རྟོག་པ་དང་བྲལ་བ་ནི་ཀུན་རྫོབ་ཀྱི་བདེན་པ་སྟེ་དེ་ལྟར་བདེན་པ་གཉིས་ཟུང་འཇུག་ཏུ་སྟོན་པ་ནི་ཐེག་པ་མཆོག་གི་ཚུལ་འདི་ལ་གནས་ན་ཐོབ་པར་འགྱུར། ཞེས་པ་ཡིན། གཞན་རྣམས་འདྲ། གཉིས་པ་དངོས་གཞིའི་བརྡ་སྤྲོད་ནི། སེམས་བསྐྱེད་གསལ་འདེབས་སོགས་འདྲ་ཞིང་། དགའ་ཆེན་ཁྱོད་བདག་སོགས་ཀྱི་མཇུག་ཏུ། དེ་ལྟར་ཁྱེད་རྣམས་ཀྱི་སློབ་དཔོན་ལ་གསོལ་བ་བཏབ་ནས་ཁྱེད་རྣམས་ཀྱི་དཀྱིལ་འཁོར་དུ་གཞུག་པའི་ཕྱིར་སློབ་དཔོན་གྱི་དཀྱིལ་འཁོར་གྱི་ལྷ་ཚོགས་ལ་གསོལ་བ་བཏབ་ཅིང་གནང་བ་ཞུ་བ་ནི། རྣམ་དག་སློབ་མ་འདི་རྣམས་ནི་སོགས། ཞེས་པའི་དོན་ནི་ཐུན་མོང་གི་སྦྱང་བས་རྒྱུད་རྣམ་པར་དག་པ།
ཐུན་མོང་མ་ཡིན་པའི་བྱང་ཆུབ་ཀྱི་སེམས་ཟུང་དུ་འཇུག་པའི་རང་བཞིན་འཛིན་ཞིང་། གསང་བ་ཆེན་པོའི་དཀྱིལ་འཁོར་འདིར་ཞུགས་ནས་དམ་ཚིག་དང་སྡོམ་བའི་ཚོགས་རྣམས་ནོད་པར་འཚལ་ན། དེ་བཞིན་དུ་གནང་བར་མཛད་དུ་གསོལ་ཞེས་པ་ནི། དེ་ནས་ཁྱེད་རྣམས་གསང་བའི་དམ་ཚིག་འཛིན་པ་ལ་སྤྲོའམ། ཞེས་པ་དྲི་བ་ནི་གསང་བ་སོགས། ཞེས་པའི་དོན་ནི། གསང་བ་ཆེན་པོ་དེ་བཞིན་གཤེགས་པ་ཐམས་ཅད་ཀྱི་གཉིས་སུ་ཡེ་ཤེས་ཀྱི་རིགས་ཏེ། རྒྱུ་རྣམ་པར་དག་པ་གསང་བའི་ངོ་བོ་དམ་ཚིག་དང་སྡོམ་པ་ཡོངས་སུ་འཛིན་པར་བདག་ཉིད་ཆེན་པོ་ཁྱོད་འདོད་ལ། ཞེས་པ་ཡིན་པས་ཁྱེད་རྣམས་ཀྱིས་ཀྱང་ཇི་ལྟར་དྲིས་པ་དེ་ལྟར་སྤྲོའོ། ། ཞེས་ལན་བཏབ་པར་མོས་པ་འདིའི་རྗེས་བཟློས་མཛོད།
གསང་བ་སོགས་སོ། ། ཁྱེད་རྣམས་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་ཁར་ཧཱུྃ་སྔོན་པོ་རྣམས་གསལ་བཏབ་ནས། དེ་རྣམས་ལས་འོད་ཟེར་འཕྲོས་པས་སྒོ་གསུམ་གྱི་སྒྲིབ་པ་སྦྱང་བར་མོས་ཏེ། དེ་ནས་སློབ་དཔོན་གྱི་ཨོཾ་ཨཱཿཧཱུྃ་ཞེས་བརྗོད་པས་བྱིན་གྱིས་བརླབས་པར་མོས་པ་མཛོད། ཁྱོད་སུ་ཡིན་སོགས་ནས། ཡུམ་སྭཱ་ཧཱ་ཞེས་པས་དཀྱིལ་འཁོར་གྱི་ཤར་ཕྱོགས་སུ་འཁོད་པའི་མོས་པ་མཛོད། དེ་རྣམས་ཕྱིའི་འཇུག་པ་ཡིན། དེ་ནས་ནང་དུ་འཇུག་པ་ལ་ཆོས་གསུམ་གྱི་དང་པོ།
ལུས་འབུལ་བའི་སླད་དུ་ཁྱེད་རྣམས་སྐད་ཅིག་གིས་རྣམ་པར་སྣང་མཛད་ཀྱི་སྐུ་གསལ་བཏབ་ནས་དམིགས་པ་འདི་བཞིན་མཛོད། སངས་རྒྱས་ཐམས་ཅད་མཆོད་པའི་ཕྱིར་དང་། སློབ་དཔོན་གོ་འཕང་ཐོབ་པར་བྱ་བའི་ཕྱིར་དང་། སེམས་ཅན་ཐམས་ཅད་ཡོངས་སུ་བསྐྱབས་པའི་ཕྱིར་དུ་བླ་མ་དང་གཉིས་སུ་མེད་པའི་དཀྱིལ་འཁོར་གྱི་ལྷ་ཚོགས་རྣམས་ལ་གུས་པས་དབུལ་བར་བགྱིའོ་སྙམ་པའི་འདིའི་རྗེས་ཟློས་མཛོད། ཨོཾ་སརྦ་བུདྡྷ་སོགས། གཞན་དཀྱིལ་ཆོག་བཞིན། རིག་པའི་དབང་ལྔའི་སྐབས་བཤད་པས་ཅུང་ཟད་བྱེད་ན། བཅོམ་ལྡན་དེ་བཞིན་གཤེགས་པའི་སོགས་ཀྱི་མཇུག་ཏུ། ཚིག་རྐང་དང་པོས་དེ་བཞིན་གཤེགས་པ་གཤེགས་མ། གཉིས་པས་ཁྲོ་བོ་ཁྲོ་མོ། །
གསུམ་པས་སེམས་དཔའ་སེམས་མ་རྣམས་ལ་གསོལ་བ་བཏབ་པས། མདུན་བསྐྱེད་ཀྱི་དཀྱིལ་འཁོར་བ་རྣམས་ཀྱིས་དབང་བསྐུར་བའི་དགོངས་པ་མཛད། ནམ་མཁའི་དཀྱིལ་འཁོར་གྱི་གཙོ་བོ་ལྔ་པོ་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པའི་རྣམ་པ་ཅན་དུ་གྱུར་ནས། ཕྱག་བཅུ་དྲུག་པོ་ཐམས་ཅད་ཀྱི་བུམ་པ་ཡེ་ཤེས་ཀྱི་བདུད་རྩིའི་གང་བ་རེ་རེ་ཐོགས་ཏེ་སློབ་དཔོན་དང་ལྷན་ཅིག་པས། ཁྱེད་རྣམས་ཀྱི་སྤྱི་བོ་ནས་དབང་བསྐུར་བས། ཕུང་པོ་ལྔ་དེ་བཞིན་གཤེགས་པ་རིགས་ལྔ། རིག་མ་རྣམས་ཀྱིས་རྡོ་རྗེའི་གླུ་བླངས་པས་ཁམས་བཞི་ཡུམ་བཞི་བྱང་ཆུབ་སེམས་དཔའ་རྣམས་ཀྱི་བཀྲ་ཤིས་བརྗོད་པས། ནང་གི་སྐྱེ་མཆེད་དྲུག་བྱང་ཆུབ་སེམས་དཔའ་དྲུག ལྷ་མོ་རྣམས་ཀྱི་མཆོད་པས་ཕྱིའི་སྐྱེ་མཆེད་དྲུག་ལྷ་མོ་དྲུག ཁྲོ་བོ་རྣམས་ཀྱི་བགེགས་བསྐྲད་པས་ཚིགས་ཆེན་བཅུ་ཁྲོ་བོ་བཅུར་སོགས་རྟོགས་བསྐྱེད་ཀྱི་འཇུག་ཏུ་དེ་ལ་མི་བསྐྱོད་པ་དང་ཆུ་དབང་སྦྱར་བ་ནི།
མི་བསྐྱོད་པ་ཐུགས་ཀྱི་ངོ་བོ་བྱང་ཆུབ་ཀྱི་སེམས་བདེ་བ་ཆེན་པོའི་རང་བཞིན་ཡིན་པ་ལྟར། རྒྱུད་ལས་ཀྱང་། གང་ཕྱིར་བྱང་སེམས་གཤེར་བ་ཉིད། ། གཤེར་བ་ཆུ་ཡི་ཁམས་སུ་བརྗོད། ། ཆུ་ནི་མི་བསྐྱོད་གཟུགས་ཀྱི་ཕྱིར། ། ཞེ་སྡང་འདྲེན་པ་མི་བསྐྱོད་པ། ། ཞེས་བདེ་བའི་རྟེན་བྱང་སེམས་གཤེར་བའི་ངོ་བོ་མི་བསྐྱོད་པ་ཡིན་པར་གསུངས་ཤིང་། མི་བསྐྱོད་པ་ནི་ཐམས་ཅད་ཀྱི་གཙོ་བོ་ཡིན་པ་ལྟར། བུམ་པའི་ཆུ་ཡང་དབང་རྫས་ཀྱི་གཙོ་བོ་ཡིན་ལ། སྦྱང་གཞི་རྣམ་ཤེས་ཀྱི་ཕུང་པོ་ལས་ཉོན་གྱི་བག་ཆགས་བགོ་བའི་རྟེན་ཡིན་པ་ལྟར་རམ།
ཡང་ན་འཕགས་པ་ལྷས་ཆོས་རྣམས་སྔོན་དུ་ཡིད་འགྲོ་ཏེ། ། ཡིད་གཙོ་ཡིད་ཀྱིས་འགྲོས་ཅན་ཡིན། ། ཞེས་བ་ལྟར་སྦྱང་གཞིའི་གཙོ་བོར་འཁོར་བར་སྐྱེ་བ་ལེན་པ་པོ་རྣམ་ཤེས་ཡིན་པས་དེ་སྦྱང་བྱེད་ཆོས་དབྱིངས་ཡེ་ཤེས་སྦྱར་བའང་ཡོང་བ་ལ་ཡང་སྦྱང་འབྲས་མེ་ལོང་ཡེ་ཤེས་ཀྱང་། མདོ་སྡེ་རྒྱན་ལས། མེ་ལོང་ཡེ་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ལ་རྟེན། ། ཞེས་ཡེ་ཤེས་གཞན་གྱི་རྟེན་བྱེད་བར་གསུངས་ཤིང་། སྦྱང་བྱ་ཞེ་སྡང་སྐྱེས་ན་ཁ་དོག་ནག་པོ་ལྟར། སྦྱོང་བྱེད་མི་བསྐྱོད་པ་ཡང་སྐུ་མདོག་ནག་པོར་འབྱུང་བ་ལགས། དེ་བཞིན་དུ་རིན་འབྱུང་དང་ཅོད་པཎ་སྦྱར་བ་ནི།
རིན་འབྱུང་སངས་རྒྱས་ཀྱི་ཡོན་ཏན་གྱི་ངོ་བོ་གདུལ་བྱའི་བསམ་པ་འགེངས་པར་བྱེད་པ་ཡིན། ཟག་མེད་སྦྱང་གཞི་ཚོར་བ་བདེ་སྡུག་མྱང་བས་ཡུལ་ལ་བླང་དོར་བྱེད་པ། སྦྱང་འབྲས་མཉམ་ཉིད་ཡེ་ཤེས་ཀྱི་འཁོར་བ་མི་སྟོང་ཞིང་མྱང་འདས་ལ་མི་གནས་ལ། སྦྱང་བྱ་ང་རྒྱལ་དང་སེར་སྣ་ལོངས་སྤྱོད་ལ་བརྟེན་ནས་འབྱུང་ཞིང་། ལོངས་སྤྱོད་ཀྱི་གཙོ་བོ་རིན་པོ་ཆེ་འོད་གསལ་བ་ལྟར་རིན་འབྱུང་སྐུ་མདོག་སེར་པོ་འབྱུང་བ་ལགས། འོད་དཔག་མེད་དང་རྡོ་རྗེ་སྦྱོར་བ་ནི། འོད་དཔག་མེད་སངས་རྒྱས་ཀྱི་གསུང་གི་ངོ་བོ་ཡིན་པ་ལྟར་རྡོ་རྗེ་རྩེ་དགུ་པས་ཀྱང་བཤད་བྱའི་ཆོས་གསུང་རབ་ཡན་ལག་དགུ་མཚོན་ཞིང་། རྩེ་དགུ་ནི། གུར་ལས། རྡོ་རྗེ་ཆེན་པོ་རྩེ་དགུ་པ། །
ཞེས་པའི་དོན། རྡོ་རྗེ་རྩེ་ལྔའི་སྟེང་འོག་གི་ར་ཐལ་བྱུང་དུ་ཡོད་པ་གུར་འགྲེལ་ལས་བཤད་ཅིང་གསུང་རབ་ཡན་ལག་དགུའི་ཐ་སྙད་ཀྱང་བཞི་བརྒྱ་ལྔ་བཅུ་པ་ལས་འབྱུང་། སྦྱང་གཞི་འདུ་ཤེས་ཀྱི་ཡུལ་ལ་མཚན་མར་བཟུང་ནས་སྤུ་རིས་སོ་སོར་འབྱེད་པ་ལྟར། སྦྱང་འབྲས་སོ་སོར་རྟོག་པའི་ཡེ་ཤེས་ཀྱང་ཆོས་ཅན་ཐམས་ཅད་མ་འདྲེས་པར་སོ་སོར་མཁྱེན་ལ། སྦྱང་བྱ་འདོད་ཆགས་སྐྱེས་ན་ཁ་དོག་དམར་བ་ལྟར། འོད་དཔག་མེད་ཀྱང་སྐུ་མདོག་དམར་པོར་འབྱུང་ལགས། དོན་གྲུབ་དང་དྲིལ་བུ་སྦྱར་བ་ནི་དོན་གྲུབ་སངས་རྒྱས་ཀྱི་ཕྲིན་ལས་ཀྱི་ངོ་བོ་ཡིན་པས། ཕྲིན་ལས་ཀྱི་གཙོ་བོ་གདུལ་བྱ་ཆོས་ཉིད་ཀྱི་བདེན་པ་མཐོང་བ་ལ་སྦྱོར་བར་མཛད་པ་ལྟར་དྲིལ་བུའི་སྒྲས་ཀྱང་སྐྱེ་འགག་དང་བྲལ་བའི་དོན་སྟོན་པ་དགའ་བ་སྟོང་པ་དང་ཤེར་ཕྱིན་གྱི་ཞལ་གྱི་ཆོས་ཉིད་རང་བཞིན་གྱི་སྟོང་པར་རྟོགས་པས་མཚོན་ཞིང་། སྦྱང་གཞི་འདུ་བྱེད་ཀྱི་ཡུལ་འདུས་བྱས་ནས་རང་དོན་གྲུབ་པའི་གཉེན་པོར་བྱ་གྲུབ་ཡེ་ཤེས་ཀྱི་སེམས་ཅན་གྱིས་དོན་འགྲུབ་ལ་སྦྱང་བྱ་ཕྲག་དོག་ཉོན་མོངས་པ་ཀུན་ལྡན་ཡིན་པ་ལྟར་དོན་གྲུབ་ཀྱང་ཁ་དོག་ཀུན་ལྡན་ལྗང་ཁུར་འབྱུང་བ་ལགས། རྣམ་སྣང་དང་མིང་དབང་སྦྱར་བ་ནི།
རྣམ་སྣང་སངས་རྒྱས་ཀྱི་སྐུ་ཡིན་པས། གདུལ་བྱས་མཚོན་བླ་ཞིང་། ལུང་སྟོན་པ་ལ་སོགས་པ་ཡིན་པ་ལྟར། མཉམ་སྦྱོར་ལས། རྡོ་རྗེ་མིང་གི་དབང་བསྐུར་བ། ། དེ་བཞིན་གཤེགས་པར་དེ་ལུང་བསྟན། ། ཞེས་འབྱུང་བ་ལགས་ཤིང་། སྦྱང་གཞི་གཟུགས་ཕུང་ནི་ཤེས་པ་ལ་དེར་སྣང་བ་ཙམ་ལས་དོན་གཞན་དུ་མེད་པར་ལྟར། སྦྱང་འབྲས་ཆོས་དབྱིངས་ཡེ་ཤེས་ཀྱང་ཡེ་ཤེས་ཆོས་ཀྱི་དབྱིངས་དང་། དབྱེར་མེད་པ་ལ་ཡེ་ཤེས་སུ་བཤད།
ཅེས་ལ་ལྟར་ཡེ་ཤེས་ལས་དོན་གཞན་པའི་དབྱིངས་མ་གྲུབ་ཅིང་། སྦྱང་བྱ་གཏི་མུག་གང་དུའང་བསྒྱུར་དུ་འདོད་པ་ལྟར་རམ། ཡང་ན་མེ་ལོང་ང་ཡིར་མེད་ཞེས་པའི་ཚུལ་གྱིས་མེ་ལོང་ཡང་སྦྱོར་ལ། རྣམ་སྣང་སྐུ་མདོག་དཀར་པོར་འབྱུང་བ་ལགས། དབང་དེ་རྣམས་ཀྱི་དོན་སོགས། འདི་རྣམས་སོ་སོར་རམ་སྟབས་གཅིག་འཆད་པ་གང་བདེའོ། ། གཞན་འདྲ། རིགས་ལྔའི་སྤྲུལ་བཤད་ནི་ཇི་ལྟར་སོགས། དེའི་དོན་ནི་ཐབས་ཀྱིས་བྱེ་བྲག་ཇི་ལྟ་བུའི་ཚུལ་ཇི་ལྟར་འདུལ་བའི་འགྱུར་བ་ལེགས་པར་རྟོགས་ནས། ཐབས་དེ་ལྟ་བུ་དང་ཚུལ་དེ་ལྟར་སེམས་ཅན་གྱི་དོན་བྱ་དགོས་པས།
ཐབས་གཙང་བ་ནི་དག་པ་སྟེ། དུག་ལྔ་གང་དང་གང་འབྲེལ་བ། དེ་དང་རྗེས་སུ་མཐུན་པར་བསྟན་ནས་གནས་སྐབས་དང་མཐར་ཐུགས་གི་འབྲས་བུ་ལ་སྦྱོར་བར་གྱིས་ཤིག་ཅེས་པའི་དོན་ཡིན་པས་ཁྱེད་རང་རྣམས་དེ་བཞིན་གཤེགས་པ་རྣམ་སྣང་ལ་སོགས་པའི་ང་རྒྱལ་དུ་རིམ་པར་འཕོས་ནས་ཕྱག་རྒྱ་རྣམས་ཀྱི་ལད་མོ་མཛོད། འཇིག་རྟེན་ཀུན་ལ་སོགས། འབྲས་བུའི་དབུགས་དབྱུང་བ་ནི། མཆོག་ཏུ་གསང་བའི་སོགས། དེའི་དོན་ནི་མཆོག་ཏུ་གསང་བའི་དཀྱིལ་འཁོར་འདིར་ཁྱེད་རྣམས་ཆོ་གའི་སྒོ་ནས་བཙུད་ཅིང་མཐོང་བས་ན་སྡིག་པ་དང་སྡུག་བསྔལ་ཀུན་ལས་རྣམ་པར་གྲོལ་ཏེ། བདེ་བའི་ལེགས་པའི་འབྲས་བུ་བདེ་བ་ཆེན་པོའི་ཐེག་པ་འདིར་བཙུད་ནས། ཕྱིན་ཆད་སྲིད་པའི་སྡུག་བསྔལ་སྐྱེ་བ་དང་། འཆི་བ་མེད་པས་བདུད་དང་བར་དུ་གཅོད་པ་གང་གིས་ཀྱང་མི་ཚུགས་ཤིང་མི་ཆུད་པས་ཅིས་ཀྱང་འཇིགས་པ་མེད་པའི་སྨིན་གྲོལ་གྱི་ལམ་འདི་ལ་དགའ་བར་གྱིས་ཤིག
དེ་ལྟར་སྲིད་པ་ཤིན་ཏུ་དག་པ་སྐུ་བཞིའི་འབྱོར་པ་ཐོབ་ནས། གདུལ་བྱ་འཁོར་བ་དང་ངན་སོང་གི་སྲིད་པ་ལས་སྟོན་པའི་མཆོག་ཏུ་འགྱུར་བ་ཡིན་ཞེས་པའོ། ། གཞན་རྒྱས་པ་ཀྱཻ་རྡོར་དབང་བཤད་ལྟར་བྱའོ། ། སངས་རྒྱས་ཕུན་ཚོགས་ཀྱི་བརྗེད་ཐོའོ།། །། PAGE * MERGEFORMAT 4 སངས་རྒྱས་ཕུན་ཚོགས། གུར་རིགས་བསྡུས་ཀྱི་དབང་གི་མཚམས་སྦྱོར། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
