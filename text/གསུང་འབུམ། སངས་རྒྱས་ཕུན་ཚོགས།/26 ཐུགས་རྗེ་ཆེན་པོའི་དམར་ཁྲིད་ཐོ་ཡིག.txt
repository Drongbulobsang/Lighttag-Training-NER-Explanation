གསུང་འབུམ། སངས་རྒྱས་ཕུན་ཚོགས།
པོད ༢༦
ཐུགས་རྗེ་ཆེན་པོའི་དམར་ཁྲིད་ཐོ་ཡིག
༄༅། །ཐུགས་རྗེ་ཆེན་པོའི་དམར་ཁྲིད་ཐོ་ཡིག་བཞུགས་སོ།། ན་མོ་ལོ་ཀི་ཤྭ་ར་ཡ། ཐུགས་རྗེ་ཆེན་པོའི་དམར་ཁྲིད་གཉན་ཚེམ་བུ་པའི་ལུགས་ཀྱི་ཁྲིད་ཀྱི་ཐོ་ལ། བླ་མ་བརྒྱུད་པའི་ལོ་རྒྱུས་དང་། གདམས་པ་དངོས་གཉིས། དང་པོ་ནི་གྲུབ་ཐོབ་ཚེམ་བུ་པ། འཁྲུངས་ཡུལ་ཤབ་སྟོད་པ། གདུང་རུས་གཉན། མཚན་དར་མ་འོད། ན་བཟའ་ལས་མཚན་དུ་གྲགས་པ་ཚེམ་བུ་པའོ། །
དེ་ནས་བཟུང་སྟེ་བླ་མ་བརྒྱུད་པའི་ལོ་རྒྱུས་སྐབས་སུ་གང་བབ་བཤད། གཉིས་པ་གདམས་པ་དངོས་ལ། ཁྲིད་བྱའི་གཞི་ངོས་བཟུང་བ། ཁྲིད་བྱེད་ཀྱི་ཐབས་བསྟན་པ། དེ་ལྟར་ཁྲིད་པའི་འབྲས་བུའོ། ། དང་པོ་སྒྲུབ་པ་པོ་རང་གི་སེམས་གསལ་སྟོང་ཟུང་འཇུག་གོ ། འདི་རྒྱས་པར་གཞིའི་སྐབས་ཀྱི་ཆོས་སྐད་རྣམས་ནས་ཇི་ལྟར་འབྱུང་བ་ལྟར་སྐབས་སུ་གང་བབ་བསྙད། གཉིས་པ་འཁྲིད་བྱེད་ཀྱི་ཐབས་ལ། སྔོན་འགྲོ། དངོས་གཞི།
རྗེས་གསུམ་ལས། དང་པོ་ལ་ཐུན་མོང་དང་ཐུན་མོང་མ་ཡིན་པ་གཉིས་ལས། ཐུན་མོང་བ་དལ་འབྱོར་རྙེད་དཀའ། འཆི་བ་མི་རྟག་པ། འཁོར་བའི་ཉེས་དམིགས། ལས་རྒྱུ་འབྲས་བསམ་པ་རྣམས་སྤྱི་འགྲོ་ལྟར་འཆད་པའམ། སློབ་མ་རྣམས་ལ་ངེས་འབྱུང་གི་བསམ་པ་བརྟན་པོ་ཡོད་ན་མ་བཤད་ཀྱང་ཆད་སྐྱོན་མེད། ཐུན་མོང་མ་ཡིན་པའི་སྔོན་འགྲོ། སྐྱབས་འགྲོ་སེམས་བསྐྱེད། ཡིག་བརྒྱ།
བླ་མའི་རྣལ་འབྱོར་མཎྜལ་དང་བཅས་པ་འཁྲིད་དམིགས་ཕོག་ནས། རྟགས་ཐོན་ཐོན་བར་དུ་བསྒོམ། དངོས་གཞི་ཡོངས་རྫོགས་ནི་རྣལ་འབྱོར་བླ་མེད་ཀྱི་དབང་ཐོབ་པ་ལ་འབོགས། མ་ཐོབ་པ་རྣམས་ལ་སྤྱན་རས་གཟིགས་བསྒོམ་ལུང་ཙམ་དང་ཡི་གེ་དྲུག་པའི་བཟླས་ལུང་ཙམ་དང་འཕོ་ལུང་ཙམ་འབོགས་སོ། ། འདི་ནི་དབང་ཐོབ་པའི་ལུགས་སུ་བྱས་ནས་བཤད་པ་ན། དངོས་གཞི་ལ་རིམ་གཉིས་ཀྱི་རྣལ་འབྱོར། རྗེས་སྤྱོད་རྣལ་འབྱོར་དྲུག་གི་ཉམས་ལེན་ནོ། ། དང་པོ་ལ་བསྐྱེད་རིམ་དང་། དེ་ལ་སེམས་འཛིན་པའི་མན་ངག་གཉིས་ལས། དང་པོ་ནི།
རྒྱས་པ་ལ། སྐྱབས་འགྲོ་ནས་བླ་མའི་རྣལ་འབྱོར་གྱི་བར། བསྡུ་ན། སྐྱབས་འགྲོ་སེམས་བསྐྱེད། ཡིག་བརྒྱ་གསུམ་སྔོན་དུ་བཏང་ནས་ཚད་མེད་བཞི་བསྒོམ་པ་བསོད་ནམས་ཀྱི་ཚོགས་བསགས་པའོ། ། ཡེ་ཤེས་ཀྱིས་ཚོགས་ནི་གནས་ལུགས་ཀྱི་དོན་བསྒོམ་ཞིང་། སྭ་བྷ་ཝ་སོགས་ཀྱི་སྔགས་བརྗོད་པའོ། ། དངོས་གཞི་ནི། མངོན་བྱང་ལྔའམ། སྐད་ཅིག་གིས་སྤྱན་རས་གཟིགས་བསྒོམས།
སེམས་དཔའ་སུམ་བརྩེགས་སམ། བསྡུ་ན་མ་བྱུང་ཡང་སྐྱོན་མེད། སྤྲོ་བསྡུ་དྲུག་སོགས་བྱ། སེམས་འཛིན་ནི་ལྷའི་ང་རྒྱལ་དང་། རྣམ་པ་སྤྱི་དང་བྱེ་བྲག་ལ་སེམས་འཛིན་པ་སོགས་འདྲ། བཟླས་པའི་ཚེ་རང་ཀུན་འདུས་རྣམ་གཉིས་དང་། སྣོད་བཅུད་ལྷ་དང་གཞལ་ཡས་ཁང་དུ་གསལ་བ་ལས་མ་ཎི་པདྨེའི་སྒྲ་གྲགས་སྟོང་རང་བཞིན་མེད་པ་སྒྲོག་པར་བསམ་སྟེ་མ་ཎི་བགྲང་། དེའང་ཀུན་འདུས་རྣམ་གཉིས་ཀྱི་གོ་རྒྱུ་ནི། རང་ཉིད་ཐུགས་རྗེ་ཆེན་པོར་གསལ་བའི་སྐུ་ལུས་ཀྱི་ནང་ཐམས་ཅད་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་ཏིལ་གྱི་གང་བུ་ལྟར་གང་བར་བསམ་པ་ཡི་དམ་ཀུན་འདུས། སྤྱི་བོར་བླ་མ་འོད་དཔག་མེད་ཆོས་འབྲེལ་ཡོད་ཚད་ཀྱི་བླ་མ་བརྒྱུད་པ་དང་བཅས་པས་ཏིལ་གྱི་གང་བུ་ལྟར་བསམ་པ་བླ་མ་ཀུན་འདུས་སོ། །
རྫོགས་རིམ་ནི་རགས་པ་རྩ་གསུམ་གསལ་བཏབ་རྡོར་བཟླས་སོགས་དང་། ཕྲ་བ་གནས་ལུགས་སྐྱེ་བ་མེད་པའི་དོན་བསྒོམ་པའོ། ། རྗེས་ཐོབ་རྣལ་འབྱོར་དྲུག་གི་ཉམས་ལེན་ནི་ཟས་གོས་གནས་ཁང་གཉིས། འཕོ་བ། བར་དོ་རྣམས། དེ་ལྟར་སྔོན་འགྲོའི་དངོས་གཞི་རྗེས་ཀྱི་དམིགས་རྐང་ཐམས་ཅད་ཉམས་སུ་ལེན་ཚུལ་ནི། སྦྱོར་བ་སྐྱབས་འགྲོ་སེམས་བསྐྱེད་དངོས་གཞི་རང་རང་གི་དམིགས་པ། རྗེས་བསྡོ་བ་སྨོན་ལམ་དྲན་ཤེས་ཀྱི་རྒྱུན་བསྟན་པའི་སྐྱ་བར་དུ་ཚུད་པར་བྱ་ཞིང་། དམིགས་པ་སྔ་མ་རྣམས་ལ་ཉམས་མ་སྐྱེས་པར་ཕྱི་མར་མི་སྤོ། ཚེ་འདིའི་སྙན་གྲགས་སོགས་དང་མ་འདྲེས་པར་བྱ།
ཉམས་རྟོགས་གང་སྐྱེས་ཀྱང་གཞན་གྱི་མ་ཚོར་བར་བྱ། རང་གི་ཉམས་སུ་ལེན་རྒྱུའི་ཆོས་དང་བླ་མ་ལ་གློ་སྙིང་བྲང་གསུམ་ཧྲིལ་གྱིས་གཏད། རྣམ་གྲངས་མང་པོའི་རྩོམ་པ་མི་བྱ། ཉོན་མོངས་གང་སྐྱེས་ཀྱང་དེ་མ་ཐག་འབུར་འཇོམས་བྱ། གཞན་གྱི་སྐྱོན་ལ་མི་བསམ་སྟེ་ཐམས་ཅད་ལྷར་བསྒོམ་པ་ཡིན་པས་སོ། ། གང་ལའང་རྟག་འཛིན་སྤངས་ཏེ་ཐམས་ཅད་མི་རྟག་ཅིང་རྨི་ལམ་སྒྱུ་མ་ལྟ་བུ་ཡིན་པས་སོ། ། རབ་ཏུ་བྱུང་བ་ཡིན་ན་རྟག་ཏུ་དམན་ཆ་བཟུང་ནས་ཐམས་ཅད་གོང་དུ་བཀུར་དགོས་ཏེ་དགེ་སྦྱོང་གི་ཆོས་བཞི་ཁས་བླངས་པས་སོ། ། འདི་ཕྱི་བར་དོའི་འདུན་མ་ཐམས་ཅད་ད་ལྟའི་རང་སེམས་སྐད་ཅིག་མ་འདིའི་སྟེང་དུ་ཐག་གཅད་དགོས་ཏེ་གཞན་དུ་ལེ་ལེན་བདའ་ས་མེད་པས་སོ། ། སྤྱི་དོན་གསུམ་པ་འབྲས་བུ་ནི། འཕགས་པ་སྤྱན་རས་གཟིགས་དབང་ཕྱུག་གི་གོ་འཕང་ཐོབ་པར་འགྱུར་རོ། །
སྔོན་ཚེ་གྲུབ་པའི་དབང་ཕྱུག་ཚེམ་བུ་པས། ། འཇིག་རྟེན་དཔལ་འབྱོར་སྙིང་པོ་མེད་གཟིགས་ནས། ། རི་དྭགས་ལྟ་བུར་མི་མེད་ལུང་སྟོང་དུ། ། རྩེ་གཅིག་སྒྲུབ་པས་ཟབ་མོའི་དངོས་གྲུབ་བརྙེས། ། དེང་སང་ཀུན་ཀྱང་སྟོབས་འབྱོར་ལ་དགའ་བས། ། དམ་པ་གོང་མའི་རྣམ་ཐར་རྩྭ་བཞིན་འདོར། ། དེ་ཕྱིར་འདིས་ཀྱང་ཕན་པའི་གོ་སྐབས་ཅི། ། འོན་ཀྱང་བསྐུལ་ངོར་རགས་བསྡུས་ཐོ་འདི་བཀོད། ། འདིས་མཚོན་དགེ་ཚོགས་ཀུན་གྱི་ནུས་མཐུ་ཡིས། ། བདག་ཅག་ཚེ་འདི་མྱུར་དུ་བཏང་བྱས་ནས། །
འཇིག་རྟེན་དབང་པོའི་གནས་མཆོག་པོ་ཏ་ལར། ། སྐྱེས་ནས་བརྣག་པའི་དོན་དེ་འགྲུབ་གྱུར་ཅིག ། བཀྲ་ཤིས། སརྦ་མདྒ་ལཾ།། །། PAGE * MERGEFORMAT 2 སངས་རྒྱས་ཕུན་ཚོགས། ཐུགས་རྗེ་ཆེན་པོའི་དམར་ཁྲིད་ཐོ་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
