གསུང་འབུམ། སངས་རྒྱས་ཕུན་ཚོགས།
པོད ༣༠
གཙུག་ཏོར་རྣམ་རྒྱལ་གྱི་སྦྱིན་སྲེག་གི་ཐོ་ཡིག་འཆི་མེད་འོད་སྣང་།
༄༅། །གཙུག་ཏོར་རྣམ་རྒྱལ་གྱི་སྦྱིན་སྲེག་གི་ཐོ་ཡིག་འཆི་མེད་འོད་སྣང་ཞེས་བྱ་བ་བཞུགས་སོ།། སྭ་སྟི་བི་ཛ་ཡ། རྣམ་པར་རྒྱལ་མའི་བསྙེན་པ་རྫོགས་པའི་རྣལ་འབྱོར་པས། སྔགས་ཀྱི་ནུས་པ་དབྱུང་ཞིང་ཁ་སྐོང་བ་དང་། སྡིག་སྒྲིབ་ཞི་བའི་ཕྱིར་ཞི་བའི་སྦྱིན་སྲེག་བྱེད་པར་འདོད་པས། ཞི་བའི་ཐབ་ལག་ལེན་ལྟར་བྱས་ཏེ། ལྷ་དགུའི་མཚན་མ་བཀོད། ཁ་ཁྱེར་གྱི་སྟེང་དུ་བུད་ཤིང་བརྩིག ཤར་ལྷོའི་མཚམས་སུ་མེ་ཚང་ཏིང་ལོ་བཞག ཐབ་ཀྱི་ཞལ་ནུབ་ཏུ་ཕྱོགས་པར་བྱས་པའི་མདུན་དུ་སྒྲུབ་པ་པོའི་སྟན་དང་།
བསང་ཆུ། རྡོ་དྲིལ། དགང་བླུགས། མེ་ཡོལ་དཀར་རྩིས་བྱུགས་ཏེ་ཏི་སེའི་གངས་སུ་བསྒོམ། སྒྲུབ་པ་པོའི་གཡས་ནས་ཡམ་ཤིང་མར་ཏིལ་སོགས་བསྲེག་རྫས་བཅུ་གཅིག་བཤམ། གཡོན་ནས་ཆུ་གཉིས་ཉེར་མཆོད་ལྔ། དེ་མདུན་འདས་གཏོར་མེ་ལྷ་དང་། ཆ་གསུམ་གཏོར་མ་བཤམ། སྔ་དྲོའམ་ཕྱི་དྲོའི་དུས་སུ་ཁྲུས་དང་གཙང་སྦྲ་སྔོན་དུ་འགྲོ་བས་འབྱོར་ན་གོས་རྒྱན་དཀར་པོ་བྱ། ཞི་བའི་སེམས་དང་ལྡན་པས་བདག་བསྐྱེད་བཟླས་པ་དང་བཅས་པ་རྫོགས་པར་བྱ།
ཨ་མྲི་ཏ་ཉེར་གཅིག་གིས་བསངས་ཆུ་བྱིན་གྱིས་བརླབས། རྫས་རྣམས་ལ་གཏོར་ཏེ་བསངས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་མཆོད་རྫས་དང་བསྲེག་རྫས་ལྷ་མཉེས་པ་དང་སོ་སོའི་ལས་གྲུབ་པའི་ནུས་པ་དང་ལྡན་པར་གྱུར་པར་བསམ་ལ། ཨརྒྷཾ་ནས་ཤཔྟའི་བར་དང་། ཨོཾ་ཨཱཿཧཱུྃ་གིས་བྱིན་གྱིས་བརླབས། གཟུངས་རིང་གསུམ་བཟླས་ཏེ། ཡམ་ཤིང་གི་རྩེ་ལ་རས་མར་སྦགས་པའི་སྤོར་འདེས་མེ་སྤར་ཏེ། ཨོཾ་ཨགྣ་ཡེ་ཛྭ་ལ་རཾ། ཞེས་བརྗོད་ཅིང་ཐབ་ལ་གཡས་ནས་ལན་གསུམ་བསྐོར་ཏེ། ཏིང་ལོ་སྦར་རྩྭ་སྐམ་པོ་མར་སོགས་ཀྱིས་མེ་གསོ།
བསངས་སྦྱངས་སྟོང་པའི་ངང་ལས་ཞི་བའི་ཐབ་ཁུང་དཀར་པོ་ཟླུམ་པོ་ཡངས་ཤིང་རྒྱ་ཆེ་བ་དྭངས་ཤིང་ཐོགས་པ་མེད་པ་མུ་རན་ལ་རྡོ་རྗེའི་ཕྲེང་བའི་བསྐོར་བ་ནང་ཡེ་ཤེས་ཀྱི་མེ་རབ་ཏུ་འབར་བས་གང་བར་གྱུར། རང་གི་ཐུགས་ཁའི་ས་བོན་ལས་འོད་ཟེར་འཕྲོས་པས། ཤར་ལྷོ་ནས་མེ་ལྷ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཐབ་ཏུ་མེ་ཏོག་ཕུལ་ལ། ཨོཾ་པདྨ་ཀ་མ་ལ་ཡ་སཏྭཾ། ཐབ་ཀྱི་དབུས་སུ་པདྨ་དང་ཉི་མའི་གདན་ལ་འཁོད་པ་ནི། མེ་ལྷ་དམར་པོ་ཞལ་གཅིག་ཕྱག་བཞི་པ་གཡས་ན་དབྱུག་པ་དང་རལ་གྲི། གཡོན་ཕྲེང་བ་དང་སྤྱི་བླུགས་འཛིན་པ་དྲང་སྲོང་གི་ཚོགས་ཀྱིས་བསྐོར་བར་གྱུར། ཨརྒྷཾ་སོགས་ཀྱིས་མཆོད་ལ།
སྤྲོ་ན་ཀུ་ཤ་སྤྱི་ལྟར་ཕུལ། མེ་ལྷའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་སོགས་ཀྱིས་དམིགས་པ་སྤྱི་ལྟར་གསལ་བཏབ་ཏེ། ཨོཾ་ཨགྣ་ཡེ་སྭཱ་ཧཱ། བདུན་གྱི་མཐར་ཨགྣ་ཡེ་ཨ་དཱི་བྱ་སོགས་ལན་གསུམ་གྱི་བྱོན་སྐྱེམས་ཕུལ། མཚན་སྔགས་རེ་རེའི་མགོར་སྦྱར་བའི་མཆོད་པ་དང་། འཇིག་རྟེན་དབང་ཕྱུག་སོགས་ཀྱིས་བསྟོད། བསྲེག་རྫས་རྣམས་བདུན་ལ་སོགས་པ་ཕུལ། སྤེལ་ཚིག་འོག་ནས་འབྱུང་བ་ལྟར་བྱ། འབུལ་སྔགས་རྫས་སྔགས་སམ་ལྷ་སྔགས་གང་རུང་གིས་བྱ། གཞུང་ལས་སྐབས་འདིར་མེ་ལྷ་གཤེགས་གསོལ་བཤད་ཀྱང་འདིར་སྤྱི་ལྟར་བྱ།
མར་བླུག་གཟར་གང་ཐབ་ཏུ་བླུགས་ཏེ། ཨོཾ་ཨགྣ་ཡེ་ཛྭ་ལ་རཾ། མེ་ལྷ་འབར་བའི་རྣམ་པར་གྱུར། མེ་བསངས་སྦྱངས་སྟོང་པའི་ངང་ལས་པཾ་ལས་སོགས་ནས་ལྷའི་བུ་གཉིས་ལ་རིན་ཆེན་འབྱུང་ལྡན་གྱིས་དབུ་བརྒྱན་ཞེས་པའི་བར་གྱི་ལྷ་བསྐྱེད། ཉེ་སྙིང་སྔོན་འགྲོའི་བྱོན་སྐྱེམས་ལན་གསུམ་གོང་ལྟར་ཕུལ། ཨོཾ་སརྦ་ཏ་ཐཱ་ག་ཏ་ཨུཥྞཱི་ཥ་བི་ཛ་ཡ་ས་པ་རི་ཝཱ་ར་རེ་རེའི་སྔོན་དུ་འགྲོ་བའི་ཆུ་གཉིས་སྔོན་འགྲོའི་ཉེར་མཆོད་ཀྱིས་མཆོད། དཔལ་ལྡན་ལྷ་མོ་སོགས་ཀྱིས་བསྟོད། ཡམ་ཤིང་ལ་སོགས་པའི་བསྲེག་རྫས་རྣམས་བརྒྱ་རེ་འབུལ། རྫས་སྔགས་ཨོཾ་བོ་དྷི་བྲྀཀྵ་ལ་སོགས་པ་རྣམས་གསུམ་ཙམ་རེ་སྔོན་དུ་བཏང་ནས། ནུས་ན་གཟུངས་རིང་མི་ནུས་ན་ཉེ་སྙིང་གིས་ཕུལ།
སྤེལ་ཚིག་བརྒྱ་རེའི་མཇུག་ཏུ། བདག་གི་ཚེ་ཐོག་མ་མེད་པ་ནས་བསག་པའི་སྡིག་སྒྲིབ་བག་ཆགས་དང་བཅས་པ་ཐམས་ཅད་དང་། གསང་སྔགས་ཀྱི་ལྷག་ཆད་ཐམས་ཅད་ཤནྟིཾ་ཀུ་རུ་སྭཱ་ཧཱ། བསྲེག་རྫས་ཐམས་ཅད་མ་འབྱོར་ན་ཡམ་ཤིང་བཅས་ཏིལ་ཙམ་གྱིས་ཆོག བསྙེན་པའི་ཁ་སྐོང་བཅུ་ཆའི་ཏིལ་འབུལ། སླར་ཡང་གོང་བྱོན་སྐྱེམས་ལྟར་མར་དགང་བླུགས་གསུམ་དང་། མཆོད་པ་ཁ་གསོས་ཏེ་མཆོད་བསྟོད་རྒྱས་བསྡུས་གང་རིགས་བྱ། གཏོར་མ་དང་པོ་བཅོམ་ལྡན་འདས་འཁོར་བཅས་ལ་ཕུལ། མཆོད་བསྟོད་འདོད་དོན་གསོལ་བཏབ་བྱ། དེ་ནས་ཆ་གསུམ་བཏང་།
ཡིག་བརྒྱ་ཅི་ནུས་དང་། མ་འབྱོར་བ་སོགས་ཀྱི་ནོངས་པ་བཟོད་པར་གསོལ། ཨོཾ་ཁྱེད་ཀྱིས་ཡེ་ཤེས་པ་གཤེགས། ཐབ་ཀྱི་རྡུལ་ཅུང་ཟད་དཔྲལ་བར་བསྐུས་ཏེ་དམ་ཚིག་པ་རང་ལ་ཐིམ་པར་བསམ། མར་བླུགས་གཟར་གང་ཐབ་ཏུ་བླུག ཨོཾ་བཛྲ་ཛྭ་ལ་རཾ། མེ་ལྷ་ཞལ་ཕྱག་གི་རྣམ་པར་གྱུར། བསྲེག་རྫས་ལྷག་མ་རྣམས་ཅི་རིགས་ཕུལ། བྱོན་སྐྱེམས་ལྟར་གཤེགས་སྐྱེམས་ཕུལ། གཏོར་མ་ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས་ཏེ་མཚན་སྔགས་ཀྱི་མཐར་ནམ་མཁའ་མཛོད་ཀྱི་ཕྱག་རྒྱས་ཕུལ།
མཆོད་བསྟོད་དང་། མེ་ལྷའི་རྒྱལ་པོ་འཁོར་བཅས་རྣམས་སོགས་ཀྱིས་འདོད་དོན་ཞུས། མ་འབྱོར་བ་སོགས་ཀྱིས་བཟོད་པར་གསོལ། བདག་གི་དོན་དང་སོགས་ཀྱིས་གཤེགས་སུ་གསོལ། རང་གི་གནས་གསུམ་བསྲུང་ཞིང་བསྔོ་བ་སྨོན་ལམ་བཀྲ་ཤིས་བྱའོ། ། དེ་ལྟར་ཐུན་གཉིས་གསུམ་གཞི་བསྙེན་པའི་གྲངས་ཀྱི་བཅུ་ཆའི་ཁ་སྐོང་ནམ་འགྲིག་པར་བྱ། གྲོལ་མཚམས་སྔ་དྲོ་ལ་བྱ། མཐར་ཐལ་བ་རྒྱ་མཚོར་འབབ་པའི་ཆུ་ཀླུང་དུ་དོར་བ་སོགས་བྱའོ། ། རྒྱས་པ་ལ་སོགས་པ་རྣམས་ཀྱང་དེ་དང་དེའི་ཁྱད་པར་གྱི་བསམ་པ་དང་ལྡན་པས། དེ་དང་དེའི་ཁྱད་པར་གྱི་རྫས་རྣམས་དང་ཐབ་ལ་སོགས་པ་སྤྱིའགྲོ་ལྟར་ཤེས་པར་བྱ་ཞིང་།
ཕན་ཡོན་གཟུངས་དང་རྟོགས་པ། དེའི་ཊཱི་ཀ་རྗེ་བཙུན་རྩེ་མོས་མཛད་པ་དང་། རྣམ་རྒྱལ་རྣམ་བཤད་མཁས་གྲུབ་དཔལ་ལྡན་དོན་གྲུབ་ཀྱིས་མཛད་པ་སོགས་ཞིབ་ཏུ་བལྟའོ། ། ཞེས་གཙུག་ཏོར་རྣམ་རྒྱལ་གྱི་སྦྱིན་སྲེག་གི་ཐོ་ཡིག་འཆི་མེད་འོད་སྣང་ཞེས་བྱ་བ་འདི་ཡང་བསྙེན་པ་བགྱིད་པའི་སྒྲུབ་པ་པོ་རྣམས་ལ་ཕན་པའི་ཆེད་དུ་དགེ་སློང་སངས་རྒྱས་ཕུན་ཚོགས་ཀྱིས་བཀོད་པ་དགེ་ལེགས་འཕེལ། ། བཀྲ་ཤིས། ཞལ་གྲོ། །། PAGE * MERGEFORMAT 2 སངས་རྒྱས་ཕུན་ཚོགས། གཙུག་ཏོར་རྣམ་རྒྱལ་གྱི་སྦྱིན་སྲེག་གི་ཐོ་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
