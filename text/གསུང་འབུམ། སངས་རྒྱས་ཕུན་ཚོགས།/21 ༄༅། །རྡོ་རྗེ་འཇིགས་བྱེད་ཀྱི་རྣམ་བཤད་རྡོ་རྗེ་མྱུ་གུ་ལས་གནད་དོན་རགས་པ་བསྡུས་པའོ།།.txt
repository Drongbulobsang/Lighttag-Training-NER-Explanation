གསུང་འབུམ། སངས་རྒྱས་ཕུན་ཚོགས།
པོད ༢༡
༄༅། །རྡོ་རྗེ་འཇིགས་བྱེད་ཀྱི་རྣམ་བཤད་རྡོ་རྗེ་མྱུ་གུ་ལས་གནད་དོན་རགས་པ་བསྡུས་པའོ།།
༄༅། །རྡོ་རྗེ་འཇིགས་བྱེད་ཀྱི་རྣམ་བཤད་རྡོ་རྗེ་མྱུ་གུ་ལས་གནད་དོན་རགས་པ་བསྡུས་པའོ།། དཔལ་ལྡན་བླ་མ་མཆོག་དང་དབྱེར་མེད་པའི། ། དཔལ་ལྡན་འཇམ་དབྱངས་རྒྱལ་བ་ཀུན་གྱི་ཡབ། ། དཔལ་ལྡན་ཁྲོ་ཆེན་རྒྱལ་པོ་ལ་བཏུད་ནས། ། དཔལ་ལྡན་བྱ་ཕྱིར་གནད་དོན་རི་མོར་བྲི། ། དེ་ལ་འདིར་དཔལ་རྡོ་རྗེ་འཇིགས་བྱེད་ཀྱི་བསྐྱེད་རིམ་གཏན་ལ་དབབ་པ་ལ་གཉིས། གང་གི་གཏན་ལ་འབེབས་པར་བྱེད་པ་སྤྱི་དོན་དང་། གང་གཏན་ལ་དབབ་པར་བྱེད་པ་ཡན་ལག་གི་དོན་ནོ། ། དང་པོ་ནི། བརྩོན་འགྲུས་ཅན་ཚེ་གཅིག་ལ་སངས་རྒྱས་ཐོབ་པར་བྱེད་པ་རྡོ་རྗེ་ཐེག་པ་ནི།
ཕར་ཕྱིན་ལས་ཁྱད་པར་འཕགས་ཆོས་ནི། གྲུབ་ཆེན་ཌོཾ་བྷི་ཧེ་རུ་ཀས། འདིར་ནི་སྣོད་ཀྱི་ཁྱད་པར་དང་། ། སྣོད་དུ་བྱེད་པའི་ཆོས་དང་ནི། ། འབྲས་བུ་དག་གིས་ཁྱད་པར་གྱིས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་པ་ལ། ཐེག་པ་འོག་མ་གསུམ་གྱི་རྣམ་པར་འཇོག་ཚུལ་དང་། རྡོ་རྗེ་ཐེག་པའི་རྣམ་གཞག་བྱེ་བྲག་ཏུ་བཤད་པའོ། ། དང་པོ་ལ་གནས་སྐབས་ཐེག་པ་གསུམ་དུ་བཞག་པའི་རྒྱུ་མཚན།
ཐེག་པ་གསུམ་པོ་དེ་འོག་མ་ལས་གོང་མ་གོང་མ་ཁྱད་པར་འཕགས་པར་བསྟན་པའི་སྒོ་ནས་ཁྱད་པར་འཇོག་ཚུལ་ལོ། ། དང་པོ་ནི། དབང་པོ་རྣོ་རྟུལ་གྱི་བྱེ་བྲག་གི་རིགས་ཅན་གསུམ་དུ་དབྱེའོ། ། གཉིས་པ་ལ་གཉིས། ཉན་རང་གི་རྟོགས་རིགས་དཔྱད་པའི་སྒོ་ནས། ཐེག་དམན་གྱི་རྣམ་གཞག་མདོར་བསྡུས་ཏེ་བཤད་པ། ཐེག་ཆེན་ཉན་རང་ལས་ཁྱད་པར་འཕགས་ཆོས་ངོས་བཟུང་བའོ། ། དང་པོ་ནི། ཉན་ཐོས་ཞི་བ་འཚོལ་རྣམས་ཀྱིས་སོགས་ཀྱི་ཉན་རང་གི་མངོན་རྟོགས་ཕྱོགས་གཅིག་ཏུ་གསུངས་པས་འདིར་ཡང་དེ་གཉིས་ཀྱི་ཐེག་པ་ཕྱོགས་གཅིག་དཔྱད་ན། འཕགས་པས།
ཉན་ཐོས་ཐེག་པ་འདི་ལ་ནི་སོགས་ཀྱིས་ཉན་རང་ལ་བྱང་ཆུབ་སེམས་དཔའི་བསྔོ་སྨོན་སོགས་ཀུན་རྫོབ་བྱང་སེམས་རླབས་པོ་ཆེ་མ་བསྟན་པ་དང་། ལྟ་བ་ཡང་། བདེན་བཞི་མི་རྟག་ལ་སོགས་བཅུ་དྲུག་རྟོགས་པ་གྲུབ་མཐའ་སྨྲ་བ་བཞི་ཀ་མཐུན། ཆོས་ཀྱི་བདག་མེད་མ་རྟོགས་པར་འདོད་པ་དང་། རྟོགས་པར་འདོད་པའི་ཕྱོགས་གཉིས་སུ་གྲགས་པ་ལ། བྱམས་མགོན་རྗེས་འབྲང་དང་བཅས་པ་མ་རྟོགས་པར་བཞེད་དེ། དེ་ནི་མཚན་མར་དམིགས་སྒོ་ནས་ཐབས་མ་ཡིན་པས་རིང་བ་དང་སོགས་ཀྱིས་དངོས་པོ་ལ་མཚན་མར་འཛིན་པའི་སྒོ་ནས། གཞན་དོན་དུ་རྫོགས་བྱང་ཐོབ་འདོད་ཀྱི་ཐབས་མཁས་བྲལ་ནས་རྒྱལ་ཡུམ་ལ་རིང་བ་དང་། རྒྱལ་ཡུམ་ནི། ཚུ་རོལ་ཕ་རོལ་མཐའ་ལ་མིན། །
སོགས་ཀྱིས་འཁོར་འདས་མཉམ་ཉིད་དུ་རྟོགས་པ་ལ་བཤད་པའི་ཕྱིར་དང་། སྦྱོར་ལམ་གྱི་སྐབས་སུ། དམིགས་པ་དང་ནི་རྣམ་པ་དང་སོགས་ཀྱིས་ཐེག་ཆེན་གྱི་སྦྱོར་ལམ་དྲོད་སོགས་བཞི་པོ། ཉན་རང་ལས་དམིགས་རྣམ་ཁྱད་པར་འཕགས་ཚུལ་དང་། དེ་བཞིན་སྒོམ་ལམ་སོགས་དབྱེ་བ་རྒྱས་པར་གསུངས་སོ། ། གང་གི་དངོས་གཅིག་སོགས་ཀྱིས་དངོས་པོ་གཅིག ཆོས་ཀྱི་བདག་མེད་དུ་མཐོང་ན་དངོས་པོ་ཀུན་གྱི་ཆོས་ཉིད་བདག་མེད་དུ་མཐོང་བ་བསྟན་ཏེ། ཆོས་དབྱིངས་ལ་ཡོད་མེད་དང་མང་ཉུང་མེད་པའོ། ། འདི་དག་གི་སྐབས་སུ་རྟགས་བསལ་ཁྱབ་གསུམ་ལ་རིགས་པ་ངེས་དགོས་སོ། ། གཉིས་པ་ནི་སློབ་དཔོན་ཟླ་གྲགས་རྗེས་འབྲང་དང་བཅས་པ་འགའ་ཞིག་གིས་ལུང་དང་རིགས་པའི་སྒྲུབ་བྱེད་དུ་མ་བཀོད་ནས།
ཉན་རང་ཆོས་ཀྱི་བདག་མེད་རྟོགས་པ་ཡོད་པར་བཤད། ལུང་ནི་ས་བཅུ་པར་ཀྱེ་རྒྱལ་བའི་སྲས་དག་འདི་ལྟ་སྟེ་དཔེར་ན་རྒྱལ་པོའི་རིགས་སུ་སྐྱེས་པའི་རྒྱལ་པོའི་བུ་སོགས་དང་། སྡུད་པར། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་སོགས་དང་། ཉན་ཐོས་ལ་གདམས་པའི་མདོར། གཟུགས་ནི་དབུ་མ་རྡོས་པ་འདྲ་སོགས་དང་། རིན་ཆེན་ཕྲེང་བར། ཇི་སྲིད་ཕུང་པོར་འཛིན་ཡོད་པ་སོགས་དང་། ། གཉིས་པ་རིགས་པ་ནི་འཇུག་པར། ཁྱོད་ཀྱི་རྣལ་འབྱོར་བདག་མེད་མཐོང་བ་ཡི་སོགས་དང་།
འཇུག་འགྲེལ་ལས། གཟུགས་ལ་སོགས་པའི་རང་གི་ངོ་བོ་ལ་དམིགས་པས་སོ། ། དེའི་རྗེས་སུ་འབྲང་ནས་བོད་ལ་ལའི་ཟེར་ཚུལ་དཔྱད་པ་མང་ངོ་། ། འཕགས་པའི་དངོས་སློབ་ལེགས་ལྡན་འབྱེད་ཀྱིས་ཉན་རང་ལ་ཆོས་ཀྱི་བདག་མེད་རྟོགས་པ་རྒྱས་པ་མེད་པར་གསུངས་པ་ནི་སངས་རྒྱས་དང་ཀླུ་སྒྲུབ་ཡབ་སྲས་ཀྱི་བཞེད་པའོ། ། ཐེག་ཆེན་གྱི་ཀུན་རྫོབ་སེམས་བསྐྱེད་མ་བསྒོམ་ན་སྟོང་ཉིད་རྟོགས་པར་མི་སྲིད་དེ། སྡུད་པར། ཇི་སྲིད་དགེ་བའི་རྩ་བ་སོགས། སློབ་དཔོན་ཟླ་བས་དྲངས་པའི་ས་བཅུ་པའི་ལུང་གི་རྒྱལ་བའི་སྲས་སོགས་ཀྱི་དོན་ནི། སེམས་བསྐྱེད་མ་ཐག་པ་ཞེས་འབྱུང་བས། བྱང་སེམས་ལས་དང་པོ་པས་སེམས་བསྐྱེད་ཀྱི་ལྷག་བསམ་གྱིས་ཉན་རང་རྣམས་ཟིལ་གྱིས་གནོན་ཀྱང་།
གང་ཟག་གི་བདག་མེད་རྟོགས་པའི་ཆ་ནས་གནོན་མི་ནུས་པ་ལ་དགོངས་པ་ཡིན་ཏེ་བྱང་སེམས་ལས་དང་པོ་པས། བདག་མེད་ཐོས་བསམ་གྱིས་གཏན་ལ་ཕབ་པ་ཙམ་ལས་མེད་ལ་ཉན་རང་དགྲ་བཅོམ་པས་ནི་མངོན་སུམ་དུ་རྟོགས་པའི་ཕྱིར་རོ། ། ཉན་ཐོས་ལ་གདམས་པའི་མདོ་ཡི་དགོངས་པ་ནི། འཆར་བྱེད་ལ་གདམས་པའི་མདོ་ལས། བདག་ནི་སེམས་ཅན་སོ་སོའི་ལུས་འདི་ལ། ། ང་དང་བདག་ཏུ་བཟུང་ནས་ཆགས་གྱུར་ཏེ། ། བདག་ནི་ན་དང་ཤི་བཀྲེས་གྲང་གིས་དོགས། ། བསྟོད་ན་དགའ་ཞིང་སྨད་ན་མི་དགའ་སྟེ། ། དེ་ལྟ་དམིགས་ནས་མུ་སྟེགས་ལྟ་རྣམས་འཇུག ། ངའམ་བདག་དེ་ཡོད་པ་མ་ཡིན་ཏེ། །
ཕུང་པོ་འདི་ལ་བརྟེན་ནས་འཁྲུལ་པ་ཡིན། ། ཞེས་སོ། ། ཁ་ཅིག་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་དེ་འཁོར་བ་ལས་ཐར་བའི་ཕྱིར་ཟེར་མོད། མི་རིགས་ཏེ། བདེན་བཞི་མི་རྟག་སོགས་བཅུ་དྲུག་བསྒོམ་པས་འཁོར་བ་ལས་ཐར་བ་བསྙོན་མེད་པར་གསུངས་ཏེ། བཤེས་སྤྲིང་ལས། ཐར་པ་བདག་ལ་རག་ལས་སོགས། ། གཞན་ཡང་མདོ་རྒྱུད་བསྟན་བཅོས་དུ་མ་ནས་ཉན་རང་ལ་ཆོས་ཐམས་ཅད་སྟོང་པ་ཉིད་དུ་བསྒོམ་པ་མེད་ཚུལ་མང་དུ་གསུངས་སོ། ། ལང་ཀར་གཤེགས་པར། བློ་གྲོས་ཆེན་པོ།
ཤེས་བྱའི་སྒྲིབ་པ་ནི། ཆོས་ལ་བདག་མེད་མཐོང་བའི་བྱེ་བྲག་གིས་རྣམ་པར་དག་པར་འགྱུར་རོ། ། ཉོན་མོངས་པའི་སྒྲིབ་པ་ནི། གང་ཟག་བདག་མེད་པར་མཐོང་བའི་བྱེ་བྲག་གི་རྣམ་པར་དག་པར་འགྱུར་རོ་སོགས། རྗེ་རྩེ་མོས་སཾ་བུ་ཊིའི་འགྲེལ་པར། གཉིས་མེད་གཉིས་ཀྱི་རྣམ་སྤངས་ཞེས་པའི་སྐབས་དང་། སྤྱོད་འཇུག་གི་འགྲེལ་པར། སེམས་ནི་དམིགས་དང་བཅས་སོགས་ཀྱི་སྐབས་དང་། རྗེ་བཙུན་ཆེན་པོས་ཀྱང་དེ་ལྟར་བཞེད་ལ། རྗེ་ས་པཎ་གྱི་ཐུབ་པ་དགོངས་གསལ་ལས་གང་ཟག་གི་བདག་མེད་མ་རྟོགས་ན་ཕྱི་རོལ་པའི་སྒོམ་དང་ཁྱད་པར་མེད།
ཆོས་ཀྱི་བདག་མེད་མ་རྟོགས་ན་ཉན་ཐོས་ཀྱི་སྒོམ་དང་ཁྱད་པར་མེད། ཅེས་ཉན་ཐོས་ཀྱི་ཆོས་ཀྱི་བདག་མེད་མ་རྟོགས་པར་གསལ་བར་གསུངས་པ་ཡིན་ནོ། ། རབ་དབྱེར་སྟོང་ཉིད་ཉན་ཐོས་རྣམས་ཀྱང་བསྒོམ་ཞེས་པའི་དོན། གང་ཟག་རང་དབང་ཅན་གྱི་རྫས་ཡོད་ཀྱིས་སྟོང་པའི་སྟོང་ཉིད་དེའོ། ། རྣམ་འགྲེལ་གྱི་སྟོང་ཉིད་ལྟ་བས་སོགས་ཀྱང་དེའོ། ། ཉན་ཐོས་ཀྱི་བསྔོ་བ་སངས་རྒྱས་སུ་བསྔོ་བ་ཡོད་ཀྱང་བདག་གཞན་བརྗེ་བའི་བྱང་སེམས་དང་བྲལ་བས་སངས་རྒྱས་མི་ནུས། ། འདུལ་ལུང་ཐེག་ཆེན་དང་ཐུན་མོང་བའི་རྒྱུ་མཚན། ཐེག་པ་གཉིས་ཀའི་ལྟ་སྒོམ་སྤྱོད་འབྲས་བསྟན་ནོ། ། ཐེག་དམན་ནི་གསལ་ལ་ཐེག་ཆེན་ནི་སྟོང་པ་ཉིད་དང་སྐྱེ་མེད་སོགས་དང་། བདག་གི་བྲམ་ཟེ་འདོད་པ་སོགས་དང་།
གཞན་ཡང་ཐེག་ཆེན་གྱི་ཁྱད་པར་མང་དུ་གསུངས་མོད། བདག་གཞན་བརྗེ་བ་མ་གསུངས་སོ། ། ཡང་རབ་དབྱེར། ཉན་ཐོས་དང་ནི་ཐེག་ཆེན་ལ། ། ལྟ་བའི་རིམ་པ་ཡོད་མོད་ཀྱི་སོགས་ལ་གཟིགས། སྤྱི་དོན་གཉིས་པ་བྱང་སེམས་ཀྱི་ཐེག་པ། ཉན་རང་གི་ཐེག་པ་ལས་ཁྱད་པར་འཕགས་ཆོས་ངོས་བཟུང་བ་ནི། ཆེན་པོ་བདུན་གྱི་སྒོ་ནས་མདོར་བསྟན་པ་དང་། ས་ལམ་གྱི་ཡོན་ཏན་བྱེ་བྲག་ཏུ་བཤད་པའི་སྒོ་ནས་རྒྱས་པར་བཤད་པ་སྟེ་རྒྱས་པར་རྒྱུད་སྡེ་སྤྱི་རྣམ་སོགས་ན་གསལ་ལོ།། ༈ །སྤྱི་དོན་གཉིས་པ་གང་ཁྱད་པར་དུ་འཕགས་པ་རྡོ་རྗེ་ཐེག་པའི་རྣམ་གཞག་བྱེ་བྲག་ཏུ་བཤད་པ་ལ་གཉིས།
གང་གི་གཏན་ལ་འབེབས་པར་བྱེད་པའི་སྤྱི་དོན་དང་། གང་གཏན་ལ་དབབ་པར་བྱ་བ་ཡན་ལག་གི་དོན་ནོ། ། དང་པོ་ལ་གསུམ། རྡོ་རྗེ་ཐེག་པའི་མིང་གི་རྣམ་གྲངས་ངོས་བཟུང་བ། ངོས་ཟིན་པའི་རྣམ་གྲངས་ཀྱི་མིང་དོན་བཤད་པ། དོན་དང་ལྡན་པའི་རྡོ་རྗེ་ཐེག་པ་དེ་ཕར་ཕྱིན་ལས་ཁྱད་པར་འཕགས་པར་བསྟན་པའོ། ། དང་པོ་ནི་རྡོ་རྗེའི་ཐེག་པ་དང་། འབྲས་བུའི་ཐེག་པ་དང་། ཐབས་ཀྱི་ཐེག་པའོ། ། གཉིས་པ་མིང་དོན་ནི་སྔགས་ཞེས་པ་སངས་རྒྱས་ཐམས་ཅད་སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་ཏེ་དེ་ནི་མཚན་རྟོག་ལས་སྐྱོབ་པས་སོ། །
དེའང་སྟོང་ཉིད་སྙིང་རྗེ་གཉིས་སུ་མེད་པའོ། ། སྐྱོན་འཇོམས་པའི་ལྡོག་པ་ནས་རིག་སྔགས། ཡོན་ཏན་འཛིན་པའི་ལྡོག་པ་ནས་རིག་སྔགས་སོ། ། གསུམ་པ་དོན་དང་ལྡན་པའི་ཐེག་པ་དེ་ཕར་ཕྱིན་ཐེག་པ་ལས་ཁྱད་པར་འཕགས་པར་བཤད་པ་ལ་གཉིས། ཁྱད་པར་འཕགས་ཆོས་ངོས་བཟུང་ནས་ཐེག་པ་དེ་གཉིས་ཀྱི་ཁྱད་པར་འབྱེད་ཆོས་ཀྱི་ངོ་བོ་མདོར་བསྟན་པ་དང་། དེ་ཉིད་དོན་རྒྱས་པར་བཤད་པའོ། ། དང་པོ་ནི། དེ་གཉིས་ཀྱི་ཁྱད་པར་ཚེ་གཅིག་གིས་སངས་རྒྱས་བྱེད་ནུས་མི་ནུས་སོ། ། གཉིས་པ་དེ་ཉིད་ཀྱི་དོན་རྒྱས་པར་བཤད་པ་ལ་བཞི། བྱ་རྒྱུད་དེ་ལས་ཁྱད་པར་དུ་འཕགས་པར་བྱེད་པའི་འཕགས་ཆོས་ངོས་བཟུང་བ།
སྤྱོད་རྒྱུད་དེ་ལས་ཁྱད་པར་དུ་འཕགས་པར་བྱེད་པའི་འཕགས་ཆོས་ངོས་བཟུང་བ། རྣལ་འབྱོར་རྒྱུད་དེ་ལས་ཁྱད་པར་དུ་འཕགས་པར་བྱེད་པའི་འཕགས་ཆོས་ངོས་བཟུང་བ། རྣལ་འབྱོར་བླ་མེད་ཀྱི་ཟབ་ཁྱད་བྱེ་བྲག་ཏུ་བཤད་པའོ། ། དང་པོ་ལ་དགག་བཞག་སྤང་གསུམ་ལས། དང་པོ་ནི་བྱ་རྒྱུད་རང་རྐང་ལ་བདག་བསྐྱེད་ཡོད་ཟེར་བ་དེའོ། ། གཉིས་པ་ལ་གསུམ། བྱ་རྒྱུད་ཕར་ཕྱིན་ཐེག་པ་ལས་ཁྱད་པར་དུ་འཕགས་པ་བསྟན་པ་དངོས་དང་། བྱེ་བྲག་ཏུ་བྱ་རྒྱུད་ལ་བདག་བསྐྱེད་ཡོད་མེད་ཀྱི་མཐའ་དཔྱད་པ། དེ་ལ་རྩོད་པ་སྤང་བའོ། ། དང་པོ་ལ་གཉིས།
ཁྱད་པར་འཕགས་ཚུལ་མདོར་བསྟན། དེ་ཉིད་རྒྱས་པར་བཤད་པའོ། ། དང་པོ་ནི། འཇམ་དཔལ་རྩ་རྒྱུད་ལས། ཕྱུགས་ཀྱི་ཤིང་རྟ་དང་ཉི་ཟླའི་འགྲོས་དཔེར་མཛད་པ་བཞིན་ནོ། ། འདི་རྒྱུ་རྐྱེན་འགའ་ཞིག་མ་ཚང་ནའང་སྐྱེ་བ་གསུམ་ནས་འགྲུབ་པར་བཤད། གཉིས་པ་ནི། སྨིན་གྲོལ་ཏེ་སྤྱོད་པ་གསུམ་མོ། ། གཉིས་པ་བྱེ་བྲག་ཏུ་བྱ་རྒྱུད་བདག་བསྐྱེད་ཡོད་མེད་ཀྱི་མཐའ་དཔྱད་པ་ལ་བཞི། བྱ་རྒྱུད་ལ་བླ་མེད་ཀྱི་བསྐྱེད་ཆོག་སྦྱར་ཚུལ་བཤད་པ།
སྤྱོད་རྒྱུད་ཀྱི༞ རྣལ་འབྱོར་རྒྱུད་ཀྱི༞ བྱ་རྒྱུད་རང་ལུགས་སོ། ། གསུམ་པ་རྩོད་སྤོང་ནི། སློབ་དཔོན་སངས་རྒྱས་གསང་བས་བསམ་གཏན་ཕྱི་མའི་འགྲེལ་པར་བྱ་རྒྱུད་ལ་བདག་བསྐྱེད་བཤད་ཟེར་ན། དེ་ནི་བྱ་རྒྱུད་སྤྱོད་རྒྱུད་དུ་བཀྲལ་བའོ། ། གཉིས་པ་སྤྱོད་རྒྱུད་ཀྱི་ཟབ་ཁྱད་ངོས་བཟུང་བ་ལ་གཉིས། ཕར་ཕྱིན་ལས་ཟབ་ཚུལ། བྱ་རྒྱུད་སྤྱོད་རྒྱུད་ཁྱད་པར་དུ་འཕགས་པར་བསྟན་པའི་སྒོ་ནས་སྤྱོད་རྒྱུད་ཀྱི་ཟབ་ཁྱད་རྒྱས་པར་བཤད་པའོ། ། དང་པོ་ནི་ཚེ་འདིར་འགྲུབ་པའོ། ། དེའང་སྤྱོད་པ་གསུམ་སྟེ་བྱ་རྒྱུད་བཞིན་ལ་ནང་གསེས་ཅུང་ཟད་ཡོད་དོ། ། གཉིས་པ་ལ་གཉིས།
བྱ་རྒྱུད་ལས་ལམ་གང་གིས་ཁྱད་པར་འཕགས་ཚུལ། ཁྱད་པར་འཕགས་པའི་སྤྱོད་རྒྱུད་ཀྱི་སྒྲ་དོན་ནོ། ། དང་པོ་ནི། རང་ལྷར་བསྒོམ་པ་སོགས་སྤྱོད་པ་གསུམ་གྱི་མི་འདྲ་བའི་ཁྱད་པར་རྣམས་སོ། ། རང་ཉིད་ལྷར་བསྒོམ་པ་ནི་འདིར་བརྟུལ་ཞུགས་མཆོག་ཏུ་གསུངས་ཏེ། ཕྱག་རྡོར་དབང་བསྐུར་བའི་རྒྱུད་ལས། ཞི་བའི་བློ་གྲོས་གང་གི་ཚེ་བྱང་ཆུབ་སེམས་དཔའི་སྤྱོད་པ་གསང་སྔགས་ཀྱི་སྒོ་སྤྱོད་པ་འདི་ཉིད། རང་གི་ལྷའི་གཟུགས་བྱས་ལ་ཐེ་ཚོམ་མེད་པའི་ཡིད་ཀྱི་མངོན་པའི་ང་རྒྱལ་བསྐྱེད་ཅིང་། འགྲོ་ཡང་རུང་། འདུག་ཀྱང་རུང་།
ཉལ་ཡང་རུང་། རྟག་ཏུ་དུས་ཐམས་ཅད་དུ་སོགས་གསུངས་སོ། ། གཉིས་པ་ནི། ཕྱི་ལུས་ངག་གི་བྱ་བ་དང་ནང་ཏིང་ངེ་འཛིན་ཆ་མཉམ་སྤྱོད་པ་སོགས་ཀྱིས་སོ། ། གསུམ་པ་རྣལ་འབྱོར་རྒྱུད་ཀྱི་ཟབ་ཁྱད་ངོས་བཟུང་བ་ལ་གཉིས། ཟབ་ཚུལ་མདོར་བསྟན་པ་དང་། དེ་ཉིད་རྒྱས་བཤད་དོ། ། དང་པོ་ནི། ཚེ་འདིར་འགྲུབ་པའོ། ། གཉིས་པ་ལ་སྨིན་གྲོལ་ཏེ་རྒྱས་པར་ཡོ་གའི་གཞུང་ཆེན་རྣམས་སུ་བལྟ།
འདིར་སྟོང་ཉིད་བསྒོམ་པ་ལ་ཕྱག་རྒྱ་འཆིང་ཞེས་པ། ཕྱག་ཆེན་ཐིག་ལེར། ཕྱག་ནི་སྟོང་པ་ཞེས་བྱ་སྟེ། ། རྒྱ་ནི་འཁོར་བའི་རྒྱ་ལས་གྲོལ། ། ཞེས་སོ།། ༈ །བཞི་པ་བླ་མེད་ཀྱི་ཟབ་ཁྱད་བྱེ་བྲག་ཏུ་བཤད་པ་ལ་གཉིས། བླ་མེད་ཀྱི་ཚུལ་མདོར་བསྟན་པ་དང་། ཟབ་ཁྱད་ཀྱི་ཆོས་རྒྱས་པར་བཤད་པའོ། ། དང་པོ་ལ་གསུམ། བརྩོན་འགྲུས་ཅན་དབང་པོ་རབ་ཚེ་འདིར་སངས་རྒྱས་པར་བསྟན་པ་དང་།
འབྲིང་བར་དོར་སངས་རྒྱས་པར་བསྟན་པ་དང་། ཐ་མ་སྐྱེ་བ་བརྒྱུད་ནས་སངས་རྒྱས་པར་བསྟན་པའོ། ། འདི་དག་ནི་གསང་འདུས་སོགས་བླ་མེད་ཀྱི་རྒྱུད་སྡེ་དགོངས་འགྲེལ་དང་བཅས་པར་གསལ་ལོ། ། གཉིས་པ་ཟབ་ཁྱད་ཀྱི་ཆོས་རྣམས་རྒྱས་པར་བཤད་པ་ལ་གཉིས། རྗོད་བྱེད་སྒྲའི་ཟབ་ཁྱད། བརྗོད་བྱའི་དོན་གྱི་ཟབ་ཁྱད་དོ། ། དང་པོ་ནི། ། མཐའ་དྲུག་ཚུལ་བཞི་སོགས་ཀྱིས་སོ། འདི་དག་རྒྱུད་སྡེ་འོག་མར་མེད་དོ། ། གཉིས་པ་བརྗོད་བྱ་དོན་གྱི་ཟབ་ཁྱད་ནི།
སྨིན་གྲོལ་འབྲས་བུའི་ཟབ་ཁྱད་གསུམ་མོ། ། དང་པོ་ལ་གང་ཁྱད་པར་དུ་འཕགས་པའི་རབ་དབྱེ། དཔོན་སློབ་ཀྱི་མཚན་ཉིད། དབང་གི་དགོས་པ། མི་ཉམས་པར་བྱེད་པ་དམ་ཚིག་དང་ལྔའོ། ། དེ་དག་གཞན་དུ་བལྟ། ལུས་འདི་ནམ་གྲུབ་པ་ན། དེ་ལ་མིང་འདོགས་པ་འབྲེལ་བ་ཅན་དུ་འབྱུང་བས་རྣམ་སྣང་ལ་མིང་དབང་དུ་བཞག དཀྱིལ་ཆོག་ཉི་ཤུ་པར་རྣམ་སྣང་ལ་ཆུ་དབང་དང་། མི་བསྐྱོད་པ་ལ་མིང་བཤད།
རྣལ་འབྱོར་རྒྱུད་ཀྱི་རིག་པའི་དབང་ལ་ཟབ་ཚུལ། ལྷ་ཡབ་ཡུམ་སོགས་ཁྲོ་ཆགས་ཀྱི་རྣམ་པ་ཅན་དང་། དབང་རྫས་བདུད་རྩི་ལྔ་སོགས། བསྐུར་ཡུལ་རིགས་ལྔ་ཡབ་ཡུམ་དུ་བསྐྱེད་པ་དང་། དགོས་པ་དབང་ལྷ་རིགས་ལྔ་ཆགས་ཅན་རྣམས་པས། བསྐུར་ཡུལ་སློབ་མ་རིགས་ལྔ་ཞལ་སྦྱོར་གྱི་རྣམ་པར་བསྐྱེད་པ་ལ། དབང་རྫས་བདུད་རྩི་ལྔའི་ཁུ་བས་སྤྱི་བོ་ནས་དབང་བསྐུར་བས་རྩ་ཁམས་ཐམས་ཅད་བྱིན་གྱིས་བརླབས་ནས། ཡས་ནས་བྱོན་པའི་བདུད་རྩིས་རྐྱེན་བྱས་ཏེ། གཞིར་གནས་ཀྱི་བྱང་སེམས་འཕེལ་བ་དང་རྒྱས་པར་བྱས་ནས། ལུས་ཀྱི་ཆ་ཤས་རྣམས་རིམ་པ་བཞིན་དུ་གང་བས།
དགའ་བ་དང་པོ་གསུམ་རིམ་པ་བཞིན་སྐྱེ་ཞིང་མཐར་ལུས་ཀྱི་ཆ་ཤས་རྩ་འཁོར་བཞི་ལ་སོགས་པ་རྩ་གནས་མཐའ་དག་བྱང་ཆུབ་སེམས་ཀྱིས་གང་བ་ལས་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བ་ཡིན་པས་དགའ་བ་བཞི་བསྐྱེད་པའི་རྟེན་འབྲེལ་ཁྱད་པར་ཅན་བུམ་དབང་གི་དུས་ནས་འགྲིག་པ་ཅིག་དགོས་པ་ཡིན། རྣལ་འབྱོར་རྒྱུད་དུ་ནི་དེ་འདྲ་བའི་བཤད་པ་མེད་པའི་ཕྱིར་རོ། ། དབང་པོ་ཐ་མ་ལ་དབང་བཞི་ཅིག་ཅར་རོ། ། དབང་གོང་མའི་སྐབས་སུ་གསང་རྫས་དངོས་སུ་སྟེར་བ་དང་། ལས་རྒྱ་སྤྲོད་པ་ནི་ཁྱིམ་པ་རྡོར་འཛིན་ལ་དགོངས། རབ་ཏུ་བྱུང་བས་ནི་ཏིང་ངེ་འཛིན་གྱི་སྒོ་ནས་སོ། ། གང་ལྟར་དངོས་དབང་བསྐུར་ན་སློབ་མས་ཀྱང་བསྐྱེད་རིམ་བརྟན་ལ་གསང་བའི་ལམ་བསྒོམས་པས་འཕོ་མེད་ཀྱི་ཚུལ་ཁྲིམས་ཐོབ་པ་གཅིག་ངེས་པར་དགོས། ག་བུར་འཛག་ན་དགའ་བཞི་རྒྱུད་ལ་མི་སྐྱེའོ། ། གསུམ་པའི་ཡེ་ཤེས་དེ་དཔེ་ཡི་ཡེ་ཤེས་ཡིན་གྱི་དོན་གྱི་ཡེ་ཤེས་མིན་ཏེ། གལ་ཏེ་ཡིན་ན་མཐོང་ལམ་ཐོབ་པར་ཐལ།
ཕར་ཕྱིན་གྱི་མཐོང་ལམ་དང་སྔགས་མི་གཅིག་ཟེར་བ་ཁ་སྦྱོར་ལས། གནས་ནི་རབ་ཏུ་དགའ་བའི་སོགས་ལུང་རིགས་དང་འགལ་ལོ། ། བཞི་པ་ནི། དབང་གསུམ་པའི་དུས་སུ་ལྷ་སྐུ་ཡབ་ཡུམ་ཞལ་སྦྱོར་གྱི་རྣམ་པ་བསྒོམ་པ་ཡོད་ལ། དེ་ཉིད་ཀྱི་རྒྱུན་བསྒོམ་པའི་སྟོབས་ཀྱིས་ཞི་བའི་དུས་སུ་རྟོག་པ་ཐམས་ཅད་འོད་གསལ་ལྷའི་སྐུར་གནས་གྱུར་ཏེ། རང་དང་སྣོད་བཅུད་ཀྱི་སྣང་བ་ཐམས་ཅད་ལྷ་སྐུ་ཞལ་སྦྱོར་གྱི་རྣམ་པ་ཅན་གསལ་ལ་མ་འགགས་པ་མངོན་དུ་གྱུར་པ་སྤྲུལ་པའི་སྐུ་སོགས་སྐུ་བཞིར་ངོ་སྤྲད། སྣང་བ་དང་བྲལ་བའི་སྟོང་རྐྱང་མིན་ནོ། ། བརྟག་གཉིས་སུ་ཡེ་ཤེས་འདི་ནི་ཞེས་པའི་དོན་དབང་གསུམ་པའི་དུས་སུ་སྐྱེས་པའི་ཡེ་ཤེས་ལ་གསལ་བར་བཤད་དོ། ། ཡང་སློབ་དཔོན་མང་པོས་དབང་བཞི་པའི་དོན་སྟོང་ཉིད་རྟོགས་པའི་ལྟ་བ་ལ་ངོ་སྤྲད་པའི་དགོས་པ་ཡང་དབང་གསུམ་པའི་དུས་སུ་སྐྱེས་པའི་ལྷ་སྐུའི་སྣང་བ་མི་འདོར་བའི་ངང་ནས་ཕྱག་རྒྱ་ལ་བརྟེན་ནས་དགའ་བཞིའི་རྟོགས་པ་སྐྱེས་པ་དེ་ལ་སྟོང་པ་ཉིད་ཀྱི་རྒྱས་བཏབ་ནས་བསྒོམ་པ་ལ་དགོངས་པ་ཡིན་ནོ། ། ཚིག་གི་བཞི་པ་ཞེས་པ་སྣོད་རུང་དུ་བྱ་སྟེ།
དོན་སྤྱི་གོ་བ་ལ་ཐོབ་པའི་ཐ་སྙད་བྱེད་དོ། ། དོན་གྱི་བཞི་པའི་སྐབས་རྟེན་ཅན་རྟེན་མེད་ནི། གསུམ་པའི་དུས་སུ་ཡེ་ཤེས་ངོས་མ་ཟིན་ན་སླར་ཡང་ལས་ཀྱི་ཕྱག་རྒྱ་སྟེར་བ་རྟེན་ཅན་ནོ། ། གསུམ་པའི་མྱོང་བ་ལ་ངོ་སྤྲོད་པ་ཙམ་ནི་རྟེན་མེད་དོ། ། དོན་གྱི་བཞི་པ་མཚན་ཉིད་པ་མཐོང་ལམ་མོ། ། འབྲས་བུའི་བཞི་པ་ནི་ཡན་ལག་བདུན་ལྡན་རྡོ་རྗེ་འཆང་ལ་བྱེད་དོ། ། སློབ་དཔོན་གྱི་མཚན་ཉིད་ཀྱི་སྐབས་སུ་ཐམས་ཅད་ཚང་བ་མ་རྙེད་ཀྱང་དོན་དམ་བསྙེན་པར་གསུངས་པ་ལྟར་ཡོན་ཏན་ཤས་ཆེ་ཙམ་དང་། ཁྱད་པར་རྩ་ལྟུང་མེད་པའོ། ། ཉན་ཐོས་ཀྱི་ཀུན་སྤྱོད་མཐའ་དག་གསང་སྔགས་འགལ་ཟླར་སྨྲ་ཞིང་བག་ཡངས་སུ་སྤྱོད་པ་ནི་ཤིན་ཏུ་ནོར་ཚབ་ཆེའོ། ། ཁ་ཆེའི་མཁས་པ་ཆེན་པོ་ཛྙཱ་ན་ཤྲཱིས་མིག་ཕུག་པ་བཞིན་དུ་བཀག་སྟེ།
ཇི་སྐད་དུ། ཚུལ་ཁྲིམས་དང་། དམ་ཚིག་དང་། སྡོམ་པ་མི་འགལ་བ་ལས། དང་པོར་རབ་ཏུ་བྱུང་བ་སྟན་སོགས། མདོར་ན་གསང་སྔགས་ཀྱི་རྟེན་ལ་ཁྱིམ་པ་ལས་རབ་བྱུང་མཆོག་ཏུ་གསུངས་པ་འདི་གཟིགས། བླ་མ་བསྟེན་ཚུལ་གྱི་སྐབས་སུ། ལྔ་བཅུ་པར། ཁྱིམ་པའམ་ནི་གསར་བུ་ལ། ། བརྟུལ་ཞུགས་ལྡན་པ་སོགས་ཀྱི་དོན་དང་པོ་བླ་མར་བྱེད་མི་བྱེད་བརྟགས་སྐབས་ཡིན་གྱི།
བླ་མར་བྱས་ཕྱིན་ཁྱིམ་པ་དང་། བསླབ་པ་རང་ལས་གཞོན་ཡང་ཕྱག་དང་བསྙེན་བཀུར་མ་བྱས་ན་རྩ་ལྟུང་ངོ་། ། ཡེ་ཤེས་ཀྱི་དམ་ཚིག་ནི་སློབ་དཔོན་དང་སེམས་ཅན་ནོ། ། ཡོན་ཏན་ལ་ཁྱད་ཞུགས་ན་ཁྱིམ་པ་དང་གཞོན་པ་ལ་ཕྱག་དང་བསྙེན་བཀུར་བྱེད་པ་ཐེག་པ་གསུམ་ཆར་མཐུན་ནོ། ། ཡོན་ཏན་གཙོ་ཡི་རྟགས་ཙམ་མི་གཙོའོ། ། བླ་མ་སྨོད་པའི་ཚིག་ལ་ཡང་རྣ་བ་མི་གཏད་སོགས་ལ་བསླབ་བོ། ། བླ་མ་སངས་རྒྱས་སུ་བསྒོམ་སྐབས་ཀྱི་དོགས་སྤོང་ལ་སོ་སྐྱེའི་སློབ་དཔོན་ཡིན་ཡང་སངས་རྒྱས་སུ་ངེས་པར་བསྒོམ་དགོས་ཏེ་དྲི་མ་མེད་པའི་ལུང་རིགས་ཀྱིས་གྲུབ། ཁ་ཅིག་ཡུལ་གྱི་གནས་ཚུལ་དང་བློ་ཡི་འཛིན་སྟངས་འགལ་སྙམ་ན་སེམས་བསྐྱེད་ལ་ཡང་མཚུངས་པ་སོགས་སྐྱོན་མང་ངོ་། ། རས་བྲིས་ཀྱི་དཀྱིལ་འཁོར་ལ་ཞལ་ཕྱག་རྫོགས་པ་ངེས་པར་དགོས་སོ། ། གཞན་དབང་བསྐུར་ཚེ་ཐོག་མར་བདག་འཇུག་དགོས་པར།
ཀོ་ས་ལའི་རྒྱན་ལས། སློབ་མ་བཞུགས་པའི་དུས་ལ་བབ་པ་དང་། སློབ་དཔོན་འཇུག་པའི་ཆོ་ག་དང་པོར་བྱ་དགོས་ཏེ། གང་ཕྱིར་གང་ལ་བདག་བརྗོད་ངེས་པ་དང་། དམ་ཚིག་དང་འདས་པ་འགའ་ཞིག་བྱུང་བ་དག་སྲིད་པས་ན་དེའི་ཕྱིར་སློབ་དཔོན་ཉིད་དང་པོར་འཇུག་པར་བྱའོ། ། ཞེས་དང་། རྡོ་རྗེ་ཕྲེང་བར་རང་ཉིད་དམ་ཚིག་ཉམས་ན་འདི་ལྟ་བུའི་དབང་ཉིད་ཇི་ལྟར་སློབ་དཔོན་གྱི་འཇུག་པའི་ཆོ་གར་བཤད་པ་དེ་ལྟར་བྱའོ། ། འོན་ཀྱང་བླ་མ་དམ་པ་ཤིན་ཏུ་རིང་བ་དང་བགྲོད་དཀའ་བ་ལ་སོགས་པའི་ཉེ་བར་འཚེ་བས་བགྲོད་པར་མི་ནུས་པའི་ཕྱོགས་སུ་གནས་ན་སྟེ་གཞན་དུ་མ་ཡིན་ནོ། ། ཞེས་སྔགས་ཀྱི་རྩ་ལྟུང་བྱུང་བ་དག་པ་དང་སྔགས་སྡོམ་སོར་ཆུད་པར་བྱ་བའི་ཕྱིར། རིགས་ལྔའི་སྡོམ་བཟུང་སྐབས།
རྣམ་སྣང་གི་དམ་ཚིག་སྐྱབས་འགྲོ་སོགས་བཅུ་བཞི་ཡོད་དོ། ། འོ་ན་རྒྱུད་སྡེ་གོང་མ་གཉིས་ཀར་རྡོ་རྗེ་སློབ་དཔོན་གྱི་དབང་ལ་རིགས་ལྔའི་སྡོམ་བཟུང་སྔོན་དུ་འགྲོ་བར་མཚུངས་ན། རྩ་ལྟུང་བཅུ་བཞི་ཡན་ལག་གི་ལྟུང་བ་བརྒྱ་དང་ཉི་ཤུ་རྩ་གཉིས་བླ་མེད་ཀྱི་བསྲུང་བྱའི་སྡོམ་པར་བཤད་ནས་རྣལ་འབྱོར་རྒྱུད་ཀྱི་བསླབ་བྱའི་དམ་ཚིག་ཏུ་མ་བཤད་པའི་རྒྱུ་མཚན་ཅི་ཡིན་སྙམ་ན། གོང་དུ་བཤད་པ་ལྟར་གྱི་རྒྱུད་སྡེ་བཞི་ཀའི་སྡོམ་པ་དེ་དག་བཟུང་བའི་ཆོ་གས་ཐེག་པ་མ་ཡིན་གྱི་དེ་དག་རང་རང་གི་དབང་བསྐུར་གྱི་སྟོབས་ཀྱིས་ཐོབ་པ་ཡིན་ཏེ། རབ་དབྱེར་རིགས་འཛིན་སྔགས་ཀྱི་སྡོམ་པ་ཡང་། ། དབང་བསྐུར་མེད་ན་ཐོབ་མི་ནུས། ། ཞེས་གསུངས་སོ། ། དེས་ན་རྒྱུད་སྡེ་གོང་མ་གསུམ་གྱི་ཐུན་མོང་མ་ཡིན་པའི་སྡོམ་པ་ཡང་རང་རང་གི་དབང་བསྐུར་གྱིས་ཐོབ་པ་ཡིན་པས་བསྲུང་བྱའི་ལྟུང་བ་ཡང་སོ་སོར་ཡིན་ནོ། ། འདིར་ནི་རིགས་འཛིན་ཞེས་པ་ནི། རྗེ་ས་ཆེན་གྱི་གསུང་སྒྲོས་གཉག་གིས་བྲིས་པར།
དཀྱིལ་འཁོར་དུ་ཞུགས་པའི་དུས་སུ་མེ་ཏོག་གང་ལ་ཕོག་པའི་ལྷ་དང་དེའི་སྔགས་ཡིན། དེ་འཛིན་པ་ནི་བསྒོམ་བཟླས་ཀྱི་སྒོ་ནས་དེ་མཉེས་པར་བྱེད་པ་ལ་གསུངས་སོ། ། སྔགས་སྡོམ་ངོས་བཟུང་བ་ནི། སྣང་གྲགས་རིག་གསུམ་གྱི་ཆོས་ཐམས་ཅད་ལྷ་སྔགས་ཡེ་ཤེས་སུ་བལྟ་བའི་སེམས་དཔའ་རྒྱུན་ཆགས་གཅིག་ལ། སྔགས་ཀྱི་སྡོམ་པ་ཞེས་ཀྱང་བྱ། དམ་ཚིག་ཅེས་ཀྱང་བྱ་སྟེ། ཞེས་རྗེ་བཙུན་སྐུ་མཆེད་ཀྱིས་གསུང་ངོ་། ། རྒྱུད་སྡེ་འོག་མ་གཉིས་ལ་སྣང་བ་ལྷར་བསྒོམ་པ་ནི་མེད་ལ། རྣལ་འབྱོར་རྒྱུད་དུ་རང་ལྷར་བསྒོམ་པ་ཡོད་དེ། དཔལ་མཆོག་ལས།
རྟག་ཏུ་རང་གི་དམ་ཚིག་བསྲུང་། ། ཞེས་གསུངས་ལ། དེའི་འགྲེལ་པར། གྲུབ་ཆེན་ཀུན་སྙིང་གིས། རྟག་ཏུ་རང་གི་དམ་ཚིག་བསྲུང་ཞེས་པ་ནི་རང་ཉིད་ལྷག་པའི་ལྷ་རྡོ་རྗེ་སེམས་དཔའི་སྐུ་གསུང་ཐུགས་དང་ལྡན་པ་ཡིན་ནོ། ། ཞེས་གསུངས་སོ། ། སྤྱོད་རྒྱུད་དུའང་རང་ལྷར་བསྒོམ་པ་སྔགས་སྡོམ་ཡིན་ཏེ། ཕྱག་རྡོར་དབང་བསྐུར་བའི་ལུང་གིས་སོ། ། བྱ་རྒྱུད་ལ་རང་གི་སྙིང་ཁར་སྔགས་ཕྲེང་བཀོད་པ་སོགས་ཏེ་ལྷ་སྔགས་དབྱེར་མེད་དུ་ཡིན་པའི་ཕྱིར་རོ། ། འཕགས་པ་ཐོགས་མེད་ཀྱིས།
བྱང་ཆུབ་སེམས་དཔའ་རྣམས་ཀྱིས་སྨོན་ལམ་གྱི་མཆོག་ནི་སེམས་བསྐྱེད་པའོ། ། འདི་འཕྲོས་དོན་ནོ། ། གནས་འགྱུར་རྒྱུའི་གནས་ནི་རང་དོན་ཡིད་བྱེད་ཀྱི་བློ་དེ་ཉིད་ཡིན་ལ། དེ་གྱུར་པ་ནི་བློ་སྤང་བ་ལ་བཤད་དེ་ཤཱནྟི་པས། གནས་ནི་སྒྲིབ་པ་ལའོ། ། གྱུར་བ་ནི་སྤང་བ་ལའོ། ། ཞེས་སོ། ། མདོར་ན་སྡོམ་པ་འོག་མ་གོང་མར་གནས་གྱུར་ནས་གོང་མ་གོང་མར་འཕོ་བའི་ཚུལ་འདི་རིགས་པས་ཤེས་པར་བྱའོ། ། སྔགས་སུ་ཐ་མལ་སྣང་ཞེན་དེ་ལྷ་སྔགས་སུ་འགྱུར་རོ། ། ཐམས་ཅད་དུ་སྤོང་སེམས་ནི་དོར་བ་མ་ཡིན་ནོ། །
རྒྱུད་འབུམ་པའི་ལུང་དོན་སྡོམ་གསུམ་གནས་འགྱུར་ངོ་བོ་གཅིག་ལ་ལྡོག་པ་ཐ་དད་པ་འདི། ཁ་ཆེ་ཛྙཱ་ན་ཤྲཱིས་ཀྱང་མི་འགལ་བར་བསྟན་པར་བཤད་དོ། ། དྲིན་ལན་གསབ་པར་ཡང་མཐུན་དཔེ་གསལ་ལོ། ། གནས་འགྱུར་མི་འཐད་ན་ཁ་སྦྱོར་སོགས་ལས་མ་དག་པའི་སེམས་ཅན་གྱི་རྣམ་ཤེས་ཚོགས་བརྒྱད་གནས་གྱུར་ནས་སངས་རྒྱས་ཀྱི་ཡེ་ཤེས་བཞིར་གྱུར་པར་བཤད་པ་ཡང་མི་འཐད་པར་འགྱུར། གནས་གྱུར་ལ་མ་ལྟོས་པའི་སྡོམ་གསུམ་ངོ་བོ་གཅིག་པ་ནི། ཐེག་པ་འོག་མ་གཉིས་ལ་མ་ཞུགས་པར་དབང་བསྐུར་གཅིག་པུས་ཐོབ་པ་དེའོ། ། དམ་ཚིག་ཉམས་ན་སླར་གསོ་རུང་བར་བསྟན་པ་ནི། འོ་ན་གོང་དུ་དེ་ལྟར་བཤད་པའི་སྡོམ་པ་དེ་ཉིད་ཉན་ཐོས་ཀྱི་རྩ་བའི་སོ་ཐར་དང་འདྲ་བར་སྡོམ་པ་དེ་ལན་ཅིག་ཉམས་ན་སླར་གསོ་མི་རུང་བ་ཞིག་ཡིན་ནམ་སྙམ་ན་མ་ཡིན་ཏེ། གསང་བ་སྤྱི་རྒྱུད་ལས། ཇི་ལྟར་བཤད་པའི་དམ་ཚིག་རྣམས། །
གལ་ཏེ་ཉམས་པར་གང་གྱུར་པ། ། དེ་ནི་རང་གི་སྙིང་པོའི་སྔགས། ། ཆིག་འབུམ་དུ་ནི་བཟླས་བརྗོད་བྱ། ། ཡང་ན་མ་རྨོངས་བྱེ་བའི་གཟུགས། ། སྟོང་དུ་བརྗོད་པ་བྱས་ཀྱང་རུང་། ། ཡང་ན་ཞི་བའི་སྦྱིན་སྲེག་བྱ། ། ཡང་ན་དཀྱིལ་འཁོར་དུ་ནི་གཞུག ། ཅེས་གསུངས་པས། སེམས་གཡེང་མ་གཡེང་དང་། ལྟུང་བ་ལྕི་ཡང་གི་ཁྱད་པར་གྱི་བསྙེན་པ་དང་།
ཞི་རྒྱས་ཀྱི་སྦྱིན་སྲེག་དང་དབང་བླང་བའི་སྒོ་ནས་གསོ་རུང་བར་བཤད་དོ། ། དེ་བཞིན་དུ་རྒྱུད་སྡེ་འོག་མ་གཉིས་ཀ་ལས་བཤད་ཅིང་གོང་མ་ལ་གཤིན་རྗེའི་གཤེད་དམར་པོའི་རྒྱུད་དང་། དུས་འཁོར་གྱི་ལེའུ་གསུམ་པའི་རྩ་འགྲེལ་རྣམས་ལས་རྩ་ལྟུང་བྱུང་ན་སླར་ཡང་དཀྱིལ་འཁོར་དུ་ཞུགས་ནས་དབང་བླངས་པར་བཤད་ལ། ལུང་ནི་གོང་དུ་དྲུག་པ་ལྟར་ཤེས་པར་བྱའོ། ། རྩ་ལྟུང་བྱུང་ན་གསོ་ཚུལ་ཡང་། ཨ་བྷ་བས་རང་ཉིད་ཀྱི་བླ་མ་བསྒྲོད་པར་འོས་པའི་གནས་སུ་བཞུགས་པ་ན་བླ་མ་ལས་དབང་བླང་ལ་བསྒྲོད་པར་དཀའ་བའི་གནས་སུ་བཞུགས་ན་རང་ཉིད་ཀྱི་དཀྱིལ་འཁོར་དུ་ཞུགས་ནས་དབང་བླངས་ཀྱང་སོར་ཆུད་པར་བཤད་པ་ལྟར་སློབ་དཔོན་ཤཱཀྱ་བཤེས་གཉེན་གྱིས་བཤད་དེ། ཀོ་ས་ལ་ཡི་རྒྱན་གྱི་ལུང་གོང་དུ་དྲངས་པ་ལྟར་རོ།། ༈ །སྤྱི་དོན་གཉིས་པ་གྲོལ་བྱེད་ལམ་གྱི་ཟབ་ཁྱད་ལ་བཞི། བསྒོམ་བྱའི་ལམ་ལ་ཐོས་བསམ་གྱི་སྒྲོ་འདོགས་གཅོད་དགོས་པར་བསྟན་ནས། དེ་ལ་སྒྲོ་འདོགས་གཅོད་ཚུལ་གྱི་རྣམ་གཞག་བྱེ་བྲག་ཏུ་བཤད་པ།
སྒྲོ་འདོགས་ཆོད་པའི་རིམ་གཉིས་ཉམས་སུ་ལེན་ཚུལ་བཤད་པ། ཉམས་སུ་བླང་བ་ལ་བརྟེན་ནས་དྲོད་སོགས་ཀྱི་ཡོན་ཏན་སྐྱེ་ཚུལ་བཤད་པའོ། ། དང་པོ་ནི་སློབ་དཔོན་ཤྲརྡྷ་ཀར་ཝརྨས། རྒྱན་བདུན་གྲོལ་བ་ལས། རྣལ་འབྱོར་བླ་མའི་རྒྱུད་འཛིན་པས། ། འབྲས་བུ་རྒྱུད་ལ་རག་ལས་ཏེ། ། ས་བོན་ལྟ་བུའི་གང་ཟག་ལྔ། ། སྤང་བླང་བྱེ་བྲག་ཤེས་པར་བྱ། ། དེ་ནས་རིམ་པར་དབང་བླངས་ཏེ། ། ཐབས་ཀྱི་རྒྱུད་ལ་འཇུག་པར་བྱ། །
དང་པོར་ཉན་པའི་ཤེས་རབ་ཀྱིས། ། ཚིག་གི་རྒྱུད་ལ་ཐོས་པ་བསྐྱེད། ། དེ་ནས་བསམ་པའི་ཤེས་རབ་ཀྱིས། ། ཚིག་དང་དོན་དེ་འབྲེལ་བར་བསླབ། ། དེ་ནས་བསྒོམ་པའི་བློ་རྩལ་གྱིས། ། དང་པོ་བསྐྱེད་པའི་རིམ་ལ་བསླབ། ། དེ་ནས་རྫོགས་པ་མཐར་དབྱུང་སྟེ། ། ཁ་བུབ་རྡོལ་དང་དུག་ཅན་གྱིས། ། སྐྱོན་རྣམས་སྤངས་ཏེ་རྒུད་གནས་ན། ། ཆུ་ལུད་རྐྱེན་གྱིས་འབྲས་བསྐྱེད་བཞིན། །
ཞེས་ལམ་བསྒོམ་པའི་གོང་དུ་ཉམས་སུ་བླང་བྱའི་དོན་ལ་ཐོས་བསམ་གྱི་སྒྲོ་འདོགས་གཅོད་དགོས་པར་བཤད་ཅིང་། གྲུབ་ཆེན་མི་ཐུབ་ཟླ་བས་ཀུ་མུ་ཏིའི་ཕྲེང་བ་ལས། སློབ་དཔོན་མེད་ལ་ཐོས་པ་མེད། ། མ་ཐོས་པ་ལ་བསམ་པ་མེད། ། གཉིས་བྲལ་རྣལ་འབྱོར་ལམ་མེད་ཅིང་། ། རྣལ་འབྱོར་བྲལ་ལ་དངོས་གྲུབ་མེད། ། ཅེས་སོགས་མཐའ་ཡས་སོ། ། དེས་ན་ཐོག་མར་ཕར་ཕྱིན་ནས་བརྩམས་ཏེ་རིམ་གྱིས་བསླབ་སྟེ། དེ་ལྟར་མ་བསླབས་ན་ཕར་ཕྱིན་གསང་སྔགས་ཀྱི་འགལ་ཟླར་སྨྲ་བ་དང་། བླ་མེད་ཀྱི་ཟབ་ཁྱད་མི་ཤེས་པ་དང་།
ཐེ་ཚོམ་གྱིས་གེགས་བྱེད་པ་སོགས་མང་དུ་ཡོད་པས། ཐོག་མར་ཐོས་བསམ་གྱི་སྒྲོ་འདོགས་གཅོད་པ་ངེས་པར་དགོས་སོ། ། གཉིས་པ། སྒྲོ་འདོགས་གཅོད་ཚུལ་གྱི་རྣམ་གཞག་བྱེ་བྲག་ཏུ་བཤད་པ་ལ་ལྔ། རིམ་གཉིས་ཀྱི་ངོ་བོ། དབྱེ་བ། ངེས་ཚིག གྲངས་ངེས། སོ་སོའི་བསྒོམ་ཚུལ་ལོ། ། སྤྱོད་བསྡུས་ཀྱི་གང་ཞིག་སྐྱེ་བ་སོགས་ཀྱི་དོན།
སེམས་ཅན་གྱི་སྐྱེ་འཆི་གཉིས་པོ་དེ། སྦྱང་གཞིའི་བསྐྱེད་རྫོགས་གཉིས་སུ་བླ་མའི་དྲིན་གྱིས་ངོ་སྤྲོད་པ་ལས་རྙེད་པ་དེ་ནི། མ་འོངས་པའི་སངས་རྒྱས་ཐོབ་པའི་ཐབས་ཁྱད་པར་ཅན་དུ་བསྔགས་པ་ཡིན་ནོ། ། ཁ་ཅིག་བསྐྱེད་རིམ་རྣམ་རྟོག་ཡིན་པས་རྫོགས་རིམ་སྟོང་ཉིད་ཁོ་ན་བསྒོམ་ཟེར་བ་གནད་མ་གོ་བར་ཆོས་རང་རང་གི་ཆེ་བརྗོད་སོགས་ཀྱི་ལུང་དོན་མ་གོ་བ་སྟེ་བསྐྱེད་རྫོགས་གཉིས་ཀ་ངེས་པར་དགོས་པ་སོགས་ཐབས་ཤེས་ཡ་མ་བྲལ་བ་ཐམས་ཅད་དུ་གལ་ཆེའོ། ། ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་ཐམས་ཅད་སྒྱུ་མ་དང་འདྲ་བར་ལྟ་བ་དང་མ་བྲལ། ཉོན་མོངས་པ་ཚེགས་མེད་པར་སྤོང་བ་དང་། དགེ་བ་ལ་རློམ་སེམས་ལ་སོགས་པ་འདོར་བ་ལ་སོགས་ནས། དངོས་པོར་འཛིན་པ་ལས་གྲོལ་ཞིང་སྒྱུ་མ་དང་འདྲ་བར་རང་བཞིན་གཅིག་པ་ལས་མི་ཕྱེད་པས་འདི་ནི་རྡོ་རྗེ་ཐེག་པ་ཞེས་བྱ་ལ། ཡེ་ཤེས་ཞབས་ཀྱིས་དགོངས་པ་ཐ་མལ་རྣམ་རྟོག་སོགས་ཀྱི་དོན་བསྐྱེད་རིམ་དང་འཁོར་བའི་རྩ་བ་བདག་འཛིན་གཉིས་འགལ་བར་གསལ་བར་གསུངས་ལ། འགལ་ལུགས་ནི་རྣམ་པ་འགལ་བ་སྟེ།
ཟབ་གསལ་གཉིས་མེད་དོ། ། ནམ་མཁའ་མཐའ་ཡས་སྐྱེ་མཆེད་སོགས་དང་མི་འདྲ་སྟེ་དེ་ནི་བདག་མེད་པར་མི་འཇུག་གོ ། མདོར་ན་དམིགས་པ་ལྷ་ལ་དམིགས་ནས་རྣམ་པ་རང་བཞིན་མེད་པའི་དོན་ལ་ཞུགས་པའི་བློས་གཟུགས་རྣམས་རྟེན་དང་བརྟེན་པར་ཤར་བའོ། ། གནད་འདི་མ་ཤེས་ན་འཇམ་དཔལ་རྩ་རྒྱུད་དུ་གསུངས་པའི་བྲམ་ཟེའི་ཁྱེའུ་རྩ་ནག་སྐྱ་བཞིན་ནོ། ། རྫོགས་རིམ་གྱི་སྐབས་བསྐྱེད་པའི་སྣང་ཕྱོགས་ཐམས་ཅད་ལྷའི་འཁོར་ལོར་བསྒོམ་པ་ལ་སྟོང་ཉིད་ཀྱི་རྒྱས་བཏབ་ནས་ལྷ་སྐུ་སྒྱུ་མ་ལྟ་བུའི་ཚུལ་དུ་བསྒོམ་པ་ཡོད་ཀྱང་། རྫོགས་པའི་རིམ་པ་ལྟར་གྱི་རྩ་ཐིག་རླུང་གསུམ་ལ་གནད་དུ་བསྣུན་པའི་སྟོབས་ཀྱིས་སྐྱེས་པའི་དཀྱིལ་འཁོར་གྱི་འཁོར་ལོ་སྒྱུ་མ་ལྟ་བུར་རྟོགས་པ་མེད་པའི་ཕྱིར། འཕགས་པ་ལྷའི་གསུངས་ལ་གཟིགས། སྦྱང་གཞིའི་སྐབས་སུ། འོ་ན་སེམས་རང་ཉིད་གང་ལ་སྐྱེ་ཞེ་ན། སྟོང་པ་གསུམ་གྱི་རང་བཞིན་གྱི་སྐྱེ་བ་ཡིན།
སཾ་ཊིར་ཆོས་ཀྱི་ཕུང་པོ་བརྒྱད་ཁྲི་སོགས་ཀྱི་དོན་ལུས་ཀྱི་རྩ་ཐིག་རླུང་གསུམ་ལ་གནད་དུ་བསྣུན་པ་མེད་པས་རྒྱུད་སྡེ་འོག་མས་ཀྱང་བཅུ་གསུམ་རྡོ་རྗེ་འཛིན་པ་མི་འགྲུབ་པར་བསྟན། འཆི་བའི་དུས་རླུང་ནམ་མཁའ་ལ་ཐིམ། སྦྱང་གཞི་ལུས་ལ་གནད་དུ་བསྣུན་པ་ནི་བསྐྱེད་རྫོགས་གཉིས་ཆར་ཡིན་ལ། དེའང་ཕྱི་བསྐྱེད་རིམ་གྱིས་བརྒྱུད་ནས་སོ། ། ནང་བསྐྱེད་རིམ་གྱིས་དངོས་སུ་བསྣུན། འཁོར་ལོ་དྲུག་གི་རྩ་ཐིག་ལྷར་བསྒོམ་པ་རྡོ་རྗེ་སྙིང་རྗེ་པ་དང་། གཉུག་མ་དྲག་གསལ་དུ་འཁོར་ལོ་ལྔ་ལ་བསྣུན་པར་བཤད། བིརྺ་པའི་མན་ངག་ཕྱག་རྒྱ་བཞི་པའོ། ། བཞི་པ་རྦ་རླབས། མས་བརྟན་དྭངས་མ་གསེར་འགྱུར་རྩི་ལྟ་བུས། །
ལྕགས་འདྲའི་རྣལ་འབྱོར་ལུས་ལ་རེག་པ་ཡིས། ། པྲ་སེན་དབབ་བཞིན་འཇའ་ཚོན་ལྟ་བུར་འགྱུར། ། ཞར་བྱུང་རང་ཉིད་བསྒོམ་པའི་ལྷ་དེ་ཡིན་མིན་ལ། ། རང་ལུགས་རྗེ་བཙུན་གོང་མས་ཡིན་པས་བསྒོམ་པར་བཞེད། ། རྩོད་པ་ཁ་ཅིག་ན་རེ། འགྲོ་བ་རྣམས་འཁོར་ལོ་བདེ་མཆོག་ཏུ་གྲུབ་ན། བདེ་མཆོག་རང་གི་ལུས་དཀྱིལ་འཁོར་གྲུབ་པ་མི་ཤེས་པ་འགལ་ཟེར་བ་སོགས་སོ། ། ལན། ཀྱཻ་རྡོར་སོགས་ལ་གཞི་ལམ་འབྲས་གསུམ་དུ་བྱས་གཞི་ཡིན་པར་བཤད་ཀྱི། སྤངས་རྟོགས་ཀུན་རྫོགས་སུ་ཁས་བླང་རྒྱུ་ནི་ད་ལྟ་དངོས་སུ་མེད་ཀྱང་རྐྱེན་དང་འཕྲད་ན་འབྲས་བུ་སྐྱེ་རུང་དུ་རྗེ་རྩེ་མོས་བཤད།
རྒྱུ་རྒྱུད་ཐབས་ཤེས་གཉིས་མེད་ནི། དངོས་པོ་གཟུང་བ་དང་། འཛིན་པ་སྣ་ཚོགས་སུ་སྣང་བ་ཐབས་ཏེ་འཁོར་བ་དང་། དེ་ཉིད་ཀྱི་ཚེ་ངོ་བོ་སྤྲོས་པ་མཐའ་དག་དང་བྲལ་བས་མྱ་ངན་ལས་འདས་པའོ། ། དེ་གཉིས་དབྱེར་མེད་པ་ནི་རྒྱུའི་རྒྱུད་དོ། ། རྫོགས་རིམ་གྱི་སྦྱང་གཞི་ལུས་ལ་བསྣུན་པ་བླ་མེད་ཀྱི་དབང་གོང་མ་གསུམ་གྱི་ལམ་མོ། ། རིམ་གཉིས་བསྒོམ་པ་ལས་བྱུང་བའི་དྲོད་ནི་ལུས་ངག་ཡིད་གསུམ་གྱི་ནུས་མཐུ་ཁྱད་པར་ཅན་ནོ། ། རྟགས་ནི་དུ་སོགས་པའི་སྐབས་རིམ་ལྔར་སྣང་བ་གསུམ་པོ་མཐོང་མ་ཐག ས་བཅུ་ལ་ནི་རབ་ཏུ་གནས། ། འདིར་བསྐྱེད་རིམ་གྱིས་ས་བརྒྱད་དང་དབེན་གསུམ་མཐར་ཕྱིན་པས་ས་བཅུར་བཤད།
ས་ལམ་གྱི་དབྱེ་བསྡུ། ཕར་ཕྱིན་ཐེག་པ་རང་ལམ་གྱི་ས་བཅུ་པ་ཟིན་ཙམ་ནས་བཟུང་སྟེ་བླ་མེད་ནས་བཤད་པའི་རྒྱུ་ལུས་ཀྱི་རྟོགས་པ་མ་ཐོབ་ཀྱི་བར་དུ་རྒྱུད་སྡེ་འོག་མ་གསུམ་དང་། བླ་མེད་ཀྱི་བསྐྱེད་རྫོགས་ཀྱི་རྟོགས་པ་མཐའ་དག་ས་བཅུའི་ནང་དུ་བསྡུས་ནས། སའི་གྲངས་བཅུར་བྱས་ནས། དེའི་སྟེང་དུ་དཔེ་མེད་སོགས་གྲངས་བླ་མེད་ལ་གྲགས་པའི་ས་བཅུ་གསུམ་གྱི་རྣམ་གཞག་བྱེད་དོ། ། ལུང་གྲུབ་ཆེན་དཔལ་འཛིན་གྱི་དགྲ་ནག་འགྲེལ་པར་སའི་རྒྱུ་སྙིང་ཁའི་ནང་བསྐོར་ལཾ་མཾ་སོགས། སྙིང་ཁའི་ནང་དུ་བྷྲཱུཾ་ཨཾ་སོགས། འོ་ན་སྦས་པའི་རྩ་ལྔ་པོ་དེ་གང་ཡིན་སྙམ་ན། དབུ་མ་དང་རོ་རྐྱང་གཉིས་ལ། གཉིས་གཉིས་སུ་གྱེས་པའི་ལྔ་པོ་ཡིན་པར་སློབ་དཔོན་རིན་པོ་ཆེས་གསུངས་སོ། །
ཀུན་གཞི་གནས་འགྱུར་སོགས་ཀྱི་དོན། འགྱུར་ཞེས་བྱ་བ་ནི། རང་རང་གི་ངོ་བོ་དེ་རྣམས་ལྡོག་པ་དང་། སྤངས་པ་ལ་བྱ་བ་ཡིན། མི་འཐད་པའི་ཕྱོགས་ནི། གནས་གྱུར་སེམས་ཙམ་པའི་ཡིན་ཟེར་བ་དང་། གཞི་དུས་ནས་སྟོབས་སོགས་རང་ཆས་སུ་ཡོད་ཟེར་བའོ། ། རྡོ་རྗེ་ཐེག་པའི་ཡན་ལག་བདུན་ལྡན་ནི་ལྡོག་པའི་སྒོ་ནས་གདུལ་བྱའི་སྣང་ཚུལ་ལོ། ། གང་ལ་སངས་རྒྱས་པའི་རྟེན་ནི། མདོ་ལུགས་འོག་མིན་དུ་སངས་རྒྱས་པར་བཞེད།
སྔགས་ལས་མིའི་རྟེན་ལ་ཚེ་གཅིག་གིས་འགྲུབ་པ་དང་བར་དོ་དང་སྐྱེ་བ་བརྒྱུད་པའི་དབང་དུ་བྱས་ནས་འོག་མིན་ལ་སོགས་པར་སངས་རྒྱས་པར་བཤད། དང་པོ་ནི། རིམ་གཉིས་ཀྱི་སྦྱང་གཞི་རོ་རྐྱང་སོགས་ཀྱི་རྩ་ཐིག་འགྲོ་བ་གཞན་ལ་མེད་པར་སའི་དངོས་གཞི་སོགས་སུ་བཤད། བར་དོར་འགྲུབ་པའང་འཆི་བ་ཆོས་སྐུ་དང་བར་དོ་ལོངས་སྐུར་འཆར་བའི་གདམས་ངག་ལ་བསྒོམ་པའི་ནུས་པ་མ་ཐོན་ན། བར་དོའི་གདམས་ངག་ཐོས་བསམ་གྱི་ཡིད་ཡུལ་དུ་གོ་བ་ཙམ་བྱས་པས་ནི། བར་དོ་ཤར་བའི་དུས་སུ་རྟེན་དེ་ལ་སངས་རྒྱས་ཐོབ་ག་ལ་ནུས། བརྒྱུད་ནས་འགྲུབ་པའང་དེ་ཉིད་འདུས་པར་འོག་ཏུ་བཤད། བླ་མེད་ལ་མ་ངེས་ཏེ་སྐྱེ་བ་བརྒྱུད་ནས་མིའི་རྟེན་ལ་འགྲུབ་པར་རྡོ་རྗེ་སྙིང་འགྲེལ་ལས་བཤད། སངས་རྒྱས་ལ་ཡེ་ཤེས་ཡོད་མེད་དཔྱད་སྐབས། གསེར་འོད་དམ་པར།
གཉིད་སད་ཚེ་རྨི་ལམ་མེད་ཀྱང་སེམས་མེད་པ་མ་ཡིན་པ་ལྟར་འཁོར་བའི་རྣམ་རྟོག་ཟད་ཀྱང་ཡེ་ཤེས་མེད་པ་མ་ཡིན་པར་བཤད་པ་སོགས། དུས་འཁོར་དང་རིམ་ལྔར་མཐར་ཐུག་གི་སངས་རྒྱས་ཅི་མིན་གྱི་སྟོང་རྐྱང་མིན་པར་ལྷ་སྐུ་སྒྱུ་མ་ལྟ་བུ་དང་དོན་དམ་པའི་བདེན་པ་འོད་གསལ་སྟོང་པ་ཉིད་རོ་གཅིག་པར་བཤད། ཡང་འཕགས་པ་ཐོགས་མེད་ཀྱི་རིགས་ཀྱི་དོན་ནི་རྒྱུའི་དོན་ཏེ། ཞེས་གསུངས། སྤྱིར་ཆོས་ཅན་ལ་སྤྱི་བྱེ་བྲག་གཉིས་ཡོད་པས། ཆོས་ཉིད་བདེ་གཤེགས་སྙིང་པོ་ཙམ་དང་། བྱེ་བྲག་ཏུ་ཁམས་བདེ་གཤེགས་སྙིང་པོ་གཉིས་སུ་བཤད། ཁམས་བདེ་སྙིང་ནི་ཆོས་དབྱིངས་ལའོ། ། འདི་འབྲས་དུས་ཀྱི་སངས་རྒྱས་དང་ཁྱད་པར་མེད་པར་བཤད་པ་དགོངས་པ་ཅན་ནོ། ། འབྲས་བུ་ཐོབ་ཟིན་པའི་དུས་མི་སྲིད་པའི་མཐའ་དཔྱད་པ།
སེམས་ཅན་ཐམས་ཅད་སངས་རྒྱས་རུང་བ་ཡིན་ཡང་། སངས་རྒྱས་ཟིན་པའི་དུས་མི་སྲིད་དེ། ལུང་མང་ཞིང་རིགས་པ་ངེས་པ་ལྔ་ལྡན་གྱི་གཟུགས་སྐུ་མ་ཡིན་པར་འགྱུར་བ་སོགས་འབྲས་བུ་མངོན་དུ་བྱེད་ཚེ་ངེས་པར་ཉེ་རྒྱུ་དགོས་ཤིང་། འོག་མིན་དང་བར་དོའི་རྟེན་ལ་སངས་རྒྱས་པ་ལ་ཡང་ཡེ་ཤེས་ཀྱི་ཕྱག་རྒྱ་ལ་བརྟེན་ནས་སོ། ། ཡང་རྣལ་འབྱོར་པ་རང་གི་སྙིང་ཁ་ནས་སྤྲུལ་པ་དང་། དེ་བཞིན་གཤེགས་པས་སྤྲུལ་ནས་གནང་བའོ། ། དེ་གཉིས་གང་རུང་གིས་ཆོག་གོ ། ལས་རྒྱ་དངོས་དང་ཡེ་རྒྱ་ལ་ཁྱད་པར་ཡོད་དམ་སྙམ་ན་མེད་དོ། ། དེས་ན་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་དེ་གསུམ་ཆར་གྱི་འབྲས་བུ་མངོན་དུ་བྱེད་པ་ཁྱད་མེད་དོ།། ༈ །སྤྱི་དོན་གཉིས་པ་གང་གཏན་ལ་དབབ་པར་བྱ་བ་ཡན་ལག་གི་དོན་ལ་བདུན།
རྒྱུད་སྡེ་སོ་སོའི་དབྱེ་བ། གཏན་ལ་དབབ་བྱའི་རྒྱུད་འདི་གང་གི་ཕྱོགས་སུ་གཏོགས་དཔྱད་པ། དེར་གཏོགས་པའི་རྒྱུད་འདི་རྡོ་རྗེ་འཆང་གིས་ཇི་ལྟར་གསུང་ཚུལ་དེ་ལྟར་གསུངས་པའི་རྒྱུད་ཀྱི་བརྗོད་བྱའི་ཚུལ། བྱེ་བྲག་ཏུ་བསྐྱེད་རིམ་གྱི་རྣམ་གཞག་འཕགས་ཡུལ་མཁས་གྲུབ་རྣམས་ཀྱི་ཇི་ལྟར་བཀྲལ་ཚུལ། བོད་ཀྱི་བླ་མ་རྣམས་གང་གི་རྗེས་སུ་འབྲང་དཔྱད་པ། ཉམས་སུ་བླང་བྱའི་བསྐྱེད་རིམ་གྱི་རྣམ་གཞག་རྒྱུད་གཞུང་ལ་བརྟེན་ནས་བྱེ་བྲག་ཏུ་བཤད་པའོ། ། དང་པོའི་སྐབས་སུ། སཾ་ཊིའི། སྲིན་བུའི་ཚུལ་གྱི་ཞེས་པ། སྲིན་བུའི་ཤིང་ཟོས་ཞིང་རང་ཉིད་འཕེལ་བར་བྱེད་པ་བཞིན།
རྒོད་པ་ལ་སོགས་པ་འདོད་ཆགས་ཀྱི་ཀུན་སྤྱོད་བཞིས་ལམ་གྱི་རྟོགས་པ་ཟོས་ཏེ་ཆོས་ཉིད་ཀྱི་ངོ་བོ་གསལ་བར་བྱེད་པ་སྟོན་པའོ། ། རྒྱུད་སྡེ་བཞི་ལས་བླ་མེད་ལས་ཐབས་ཤེས་གཉིས་མེད་གསུམ་དུ་ཕྱེ་བ་འཇོག་ཚུལ་མང་ཡང་གཙོ་བོར་ཐབས་ཤེས་ཀྱི་གཙོ་བོ་བསྐྱེད་རྫོགས་གཉིས་ནས་ཤས་གང་ཆེའོ། ། ཕ་རྒྱུད་ལ་སྡེ་གསུམ་དང་། མ་རྒྱུད་ལ་སྒོ་དྲུག་ཏུ་མཁས་པ་སྔ་མ་རྣམས་བཞེད་དོ། ། གཉིས་པ་ནི། འཇིགས་བྱེད་ཀྱི་རྒྱུད་རྟོག་བདུན་འདི་བླ་མེད་དེའི་ནང་ཚན་ཕ་རྒྱུད་སྡེ་གསུམ་ལས་ཞེ་སྡང་ཅན་འདུལ་བ་གཤིན་རྗེའི་གཤེད་དེ་ལ་དམར་ནག་གཉིས་ལས་འདིར་ནག་པོའོ། ། གསུམ་པ་ནི་རྩོད་བྲལ་རྟོག་བདུན་འདིའི་ཐོག་མར། རྒྱུད་འབུམ་ཕྲག་གཅིག་པའམ། གསུམ་པ་ལས་མཆོག་གི་དངོས་གྲུབ་གཙོ་བོར་སྟོན་པའི་ལེའུ་གསུམ་པའི་རྗེས་དེ་ལ་བསྐྱེད་རིམ་དང་དྲག་ཤུལ་གྱི་ལས་ཚོགས་གཙོ་བོར་སྟོན་པ་རྒྱུད་ཀྱི་རྒྱལ་པོ་རྟོག་བདུན་གསུངས། རྟོག་པ་ནི།
རྡོ་རྗེ་རྩེ་མོར། ཆོས་ཅན་གཟུགས་ཅན་མ་ཡིན་ཡང་། ། ཞེས་སོགས་གསུངས་པ་ལྟར། དོན་དམ་པར་ཆོས་ཐམས་ཅད་རྟོག་པ་མེད་ཀྱང་། ཀུན་རྫོབ་ཏུ་སེམས་ཅན་གྱི་དོན་གྱི་ཕྱིར་ཞི་རྒྱས་དབང་དྲག་བསྒྲུབ་པའི་ཆོ་ག་དང་སྤྲོས་བཅས་ཀྱི་ཏིང་ངེ་འཛིན་བསྒོམས་པ་ལ་སོགས་པ་བརྗོད་པར་བསྟན་པས་རྟོག་པ་ཞེས་བརྗོད། བདུན་ནི་གྲངས་ཀྱི་གནད་དོ། ། བཞི་པ་ནི། རྒྱུད་སྡེའི་བརྗོད་བྱ་སྨིན་གྲོལ་ཡན་ལག་དང་བཅས་པའོ། ། བསྐྱེད་རིམ་སྐབས་ཐབས་ཤེས་དབྱེར་མེད་ངེས་དོན་རྡོ་རྗེ་འཇིགས་བྱེད་དེ་གཟུགས་སྐུ་རྡོ་རྗེ་འཇིགས་བྱེད་དུ་བཞེད་དུ་བཞེངས་པ་སྟེ། དེའང་སྔོན་བསོད་ནམས་ཀྱི་ཚོགས་བསགས་པས་སྨོན་ལམ་དེའི་ཁྱད་བར་གྱི་མཐུས་ལྷ་སྐུ་མཚན་དང་དཔེ་བྱད་ཀྱིས་བརྒྱན་པ་འབྱུང་བར་འགྱུར་ཏེ།
དཔེར་ན་ཀླུ་རྣམས་ཀྱི་བྱིན་རླབས་ཀྱིས་རྣམ་པར་རྟོག་པ་མེད་བཞིན་དུ་ནམ་མཁའི་དཀྱིལ་དུ་མདོག་དང་དབྱིབས་ཐ་དད་པའི་སྤྲིན་གྱི་ཕུང་པོ་འབྱུང་བ་བཞིན་ནོ། ། དགའ་རབ་དབང་ཕྱུག་གི་དབང་དུ་མ་གྱུར་པའི་བདུད་སོགས་ནི་རིགས་དྲུག་ན་མེད་ལ། དེའང་གཤིན་རྗེའི་གཤེད་འདིས་འདུལ་ལོ། ། ཁ་ཅིག་རྒྱུད་དང་རྒྱ་གཞུང་ལས་རྫོགས་རིམ་མི་གསལ་ཟེར་བ་མ་གོ་བའི་གཏམ་མོ། ། ལྔ་པ་ལ་དཀྱིལ་འཁོར་ཡོངས་རྫོགས་དང་། དཔའ་བོ་གཅིག་པའི་སྒྲུབ་ཐབས་སོ། ། ལྷ་ཞེ་དགུ་པའི་བསྙེན་པའི་སྐབས་སུ་ཐུན་གྱི་མཐར་གཏོར་མ་བཏང་ཞིང་། དེའི་རྗེས་སུ་དག་པ་དྲན་པ་བྱས་ལ་ཐུན་མཚམས་ཀྱི་བྱ་བ་ལ་འཇུག་དགོས་པར་བཤད་དོ། ། བཅུ་བདུན་མའི་སྐབས་སུ་ཁ་ཅིག་སྲུང་འཁོར་ལ་བཀོད་པའི་ལྷ་དཀྱིལ་འཁོར་ལ་བཀོད་པ་མི་འཐད་ཟེར་བ་མི་འཐད་དེ། དཀྱིལ་འཁོར་གྱི་སྒྲུབ་ཐབས་ཀྱི་གཙོ་འཁོར་གྱི་གོ་འཕོ་བའི་མན་ངག་ནི་གསང་སྔགས་ཀྱི་ལམ་སྲོལ་ཡིན་ནོ། །
དྲུག་པ་ནི། དང་པོར་མཁས་པ་རྭ་སྐྱོ་ཞང་གསུམ། ཐ་མར་མཁས་པ་འགར་ལྡོང་གཉོས་གསུམ་ཏེ་མཁས་པ་སྒོ་དྲུག་གོ ། རྭ་པ་ནི་གྲགས་པར་ཟད་ལ། སྐྱོ་པའི་སྲོལ་འཛིན་འཛིན་པ་རིན་ཤེ་སོགས། ཞང་ཤེས་རབ་བླ་མ། རྡོ་རྗེ་རྩེ་མོ། མར་ཆོས་འབར་སོགས། འགར་རྡོ་རྗེ་སྙིང་པོ། ཟོམ་རང་ཆོས་བཟང་སོགས་ཏེ་ཞང་པའི་རྗེས་འབྲང་།
ལྡོང་ཤེས་རབ་གསལ་ནི་རྭ་པའི་རྗེས་འབྲང་ངོ་། ། གཉོས་པ་ལིཾ་ཨ་ཙརྻའི་རྗེས་འབྲང་ངོ་། ། སྣར་ཐང་འཇམ་རལ་བོ་དོང་འཇམ་རལ་སོགས་ཡུམ་ཡོད་སྒྲུབ་པ་སོགས་མང་པོ་ཞིག་ནི་མི་འཐད་པའོ། ། དབང་གོང་མ་གཉིས་དང་། སྟ་གོན་གྱི་སྐབས་སུ་བླ་མ་དང་སློབ་མ་གཉིས་ཀས་རང་གི་རིགས་བདག་མི་བསྐྱོད་པ་ཡབ་ཡུམ་གྱི་ང་རྒྱལ་གྱི་སྒོ་ནས་བྱེད་པ་ཡིན་ཏེ། དཔེར་ན་གསང་འདུས་པའི་རྗེས་ཆགས་ཀྱི་སྐབས་སུ་སློབ་མ་རིན་འབྱུང་དང་དོན་གྲུབ་ལ་སོགས་པར་འགྱུར་པར་བཤད་པ་བཞིན་ནོ། ། བདུན་པ་ལ་དྲུག་སྟེ། གང་གིས་སྒོམ་པའི་གང་ཟག ནམ་བསྒོམ་པའི་དུས། གང་དུ་བསྒོམ་པའི་གནས།
ཇི་ལྟར་བསྒོམ་པའི་འདུན་པ། གང་གིས་བསྒོམ་པའི་རྣལ་འབྱོར། ཞར་ལས་བྱུང་བ་འཁྲུལ་འཁོར་གྱི་སྒོ་ནས་ལས་རབ་འབྱམས་སྒྲུབ་ཚུལ་ལོ། ། སྒོམ་པའི་དུས་སུ་རྡོ་རྗེ་འཇིགས་བྱེད་ཀྱི་རས་བྲིས་ལ་སོགས་པའི་རྟེན་རྣམས་བཀྲམ། དེའི་མདུན་དུ་ཆུ་གཉིས་སྔོན་དུ་འགྲོ་བའི་ཉེར་མཆོད་རོལ་མོ་དང་བཅས་པ་བཤམ། ཁྱད་པར་དུ་གོང་གི་གཏོར་མའི་རྒྱུ་རྣམས་ལས་བྱས་པའི་ཕྱོགས་སྐྱོང་དང་གནས་དེའི་འབྱུང་པོ་རྣམས་ལ་བྱིན་རྒྱུའི་གཏོར་མ་ཡང་བཤམ་བསམ་གཏན་གྱི་སྤྱོད་ལམ་བྱས་ནས་དང་པོར་མཆོད་པ་རྣམས་བྱིན་བརླབས་ཏེ། གནས་ཁང་མཆོད་རྫས་རྣམས་ལ། དེའང་ནང་མཆོད་ཡོད་ན་རྡོ་རྗེའི་རྩེས་ནང་མཆོད་གཏོར་ཞིང་། ཧྲཱིཿཥྚྲཱི་སོགས་ནས་བླ་མ་དང་རྡོ་རྗེ་འཇིགས་བྱེད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཞེས་བརྗོད་ལ་དེའི་རྗེས་སུ།
སྒྲུབ་ཐབས་མདོར་བསྟན་ལས། རྡོ་རྗེ་གསུམ་གྱིས་བྱིན་རླབས་གདབ། ། རང་མིང་ས་བོན་ལྡན་པར་བྱ། ། ཞེས་གསུངས་པ་ལྟར་ཉེར་མཆོད་ལྔ་སོ་སོའི་ཕྱག་རྒྱ་དང་ཏིང་ངེ་འཛིན་གྱི་མཆོད་པ་རྣམས་བྱིན་གྱིས་བརླབས་ལ་པྲ་ཏིཙྪ་ཞེས་པ་ནི་འབུལ་བའི་ཚིག་ཡིན་པས་སྐབས་འདིར་མི་བརྗོད། ཁ་ཅིག་སྒྲུབ་ཐབས་ཀྱི་སྔོན་དུ་སྐྱབས་འགྲོ་མ་བཤད་ཟེར་ནས་གཅོད་པ་ནོར་ཚབས་ཆེའོ། ། ཡེ་ཤེས་ཚོགས་བསགས་སྐབས་སེམས་རང་གིས་རང་ཉིད་རང་བཞིན་ཡོད་མེད་དཔྱད་ནས་བདེན་མེད་དུ་གཏན་ལ་འབེབས་དགོས་པ་ཡིན་ནོ། ། འགའ་ཞིག་སེམས་ཡོད་མེད་ཙམ་དུ་བཙལ་ནས་སེམས་མ་རྙེད་པ་དེ་ཉིད་སེམས་ཀྱི་གནས་ལུགས་སུ་ངོ་སྤྲོད་པ་ནི་ཁྱད་ལྟ་སྒྲུབ་བའི་མན་ངག་ཁྱད་པར་ཅན་དུ་གྱུར་པར་སྣང་ངོ་། ། ཡུལ་དང་ཡུལ་ཅན་དབྱེར་མེད་དུ་བསྲེས་ནས་བརྗོད་བྲལ་ཉམས་སུ་མྱོང་བར་བྱས་པའི་ངང་ནས་ཡོད་མེད་ལ་སོགས་པ་གང་དུ་ཡང་མ་འཛིན་པ་གཅིག་དགོས་པ་ཡིན། བདུད་རྩི་མྱང་བ་ནི། དམ་ཚིག་ཉམས་པ་སོགས་ཀྱིས་མ་དག་པར་བཤད་ཅིང་རྣལ་འབྱོར་པ་ཚེ་རིང་བའི་རྟེན་འབྲེལ་དུ་འགྱུར།
བསྐྱེད་རིམ་སེམས་འཛིན་མཚོ་སྐྱེས་ལྟར་རོ། ། དམིགས་པ་གཅིག་ལ་གསལ་སྣང་གཉིས་བསྟན་པ་མ་ཐོབ་པར། དམིགས་པ་མང་པོ་རིམ་ཅན་དུ་གཅིག་སྟེང་ན་གཅིག་མཐུད་ནས་བསྒོམ་པ་ཡིན་ལ་ཉོན་མོངས་བསྐྱེད་པ་གསལ་བར་གསུངས་པ་བཞིན་ནོ། ། དེའི་ཉོན་མོངས་པ་བསྐྱེད་ཞེས་པའི་དོན་ཡང་དམིགས་པ་མང་པོ་གཅིག་སྟེང་དུ་གཅིག་བརྒྱུད་ནས་བསྒོམ་པ་ལས་གསལ་ཆ་དང་གནས་ཆ་གང་ཡང་ཡོང་མི་སྲིད་པས། དེ་མ་བྱུང་ན་རྣལ་འབྱོར་པ་ཚིག་པ་ཟ་བ་དང་ཡིད་མི་བདེའི་སྒོ་ནས་ཉོན་མོངས་པ་སྐྱེད་པར་བྱེད་ཞེས་པའི་དོན་ནོ། ། མདོར་ན་རྩུབ་ཤིང་ལས་མེ་འདོན་པ་ལྟར་དགོས་པ་ནི་གནད་དོ། ། གཏོར་མར་བསད་ཤ་འདྲེ་མི་རུང་། ཐུན་ཐམས་ཅད་ཀྱི་རྗེས་སམ། ཐ་ནའང་ཕྱི་ཐུན་གྱི་རྗེས་སོ། ། ཟླ་རེ་ལོ་རེ་སོགས་ནི།
དུས་ཁྱད་པར་ཅན་ལ་དགོངས་ཏེ། ཟླ་རེ་ལ་དུས་ཁྱད་པར་ཅན་གྱི་དབང་དུ་བྱས་ནས་ཉི་ཤུ་དགུ་དང་། མང་པོའི་དབང་དུ་བྱས་ན་བཅུ་དགུ་དང་བརྒྱད་དང་། བཅུ་བཞི་དང་། བཅོ་ལྔ་དང་། གནམ་སྟོང་། ལོ་རེའི་དབང་དུ་བྱས་ན་དཔྱིད་ཟླ་ར་བའི་ཉི་ཤུ་དགུ། གཏོར་མགྲོན་ནི་འཇིགས་བྱེད་དང་ཕྱོགས་སྐྱོང་ལ་སྟེ། གནས་དེར་གནས་པའི་མི་མ་ཡིན་རྣམས་ཀྱང་གཏོར་མགྲོན་གྱི་འབྱུང་པོའི་ནང་དུ་འདུས་གནས་བདག་དེ་དག་ལ་གཏོར་མ་སྦྱིན་དགོས་པར་རྡོ་རྗེ་སྙིང་འགྲེལ་དུ་བཤད། གཏོར་མ་ལག་ཏུ་བཟུང་ནས་སྦྱོང་བ་དང་ཡང་བར་མཚམས་ཆོད་པ་སོགས་མི་རུང་།
ལས་གང་འགྲུབ་ཀྱང་གཏོར་མ་གནད་དུ་ཆེ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་གང་བསྒྲུབ་ཀྱང་། ཐ་མལ་གྱི་ཆགས་སྡང་ནི་བར་ཆད་ཀྱི་སྒྲིབ་པ་ཆེན་པོ་ཡིན་ནོ། ། གཞན་འཁྲུལ་འཁོར་སོགས་ནི་ལོགས་སུ་ཤེས་སོ། ། འཇིགས་བྱེད་རྭ་ལུགས་ཀྱི་སྒྲུབ་ཐབས་བདུད་འཇོམས་སྣང་བའི་གོ་དོན་ཁོ་བོས་ལོགས་སུ་བྲིས་ཡོད་དོ། ། འདི་ཡང་དགེ་སློང་སངས་རྒྱས་ཕུན་ཚོགས་ཀྱི་བརྗེད་ཐོའོ། ། མཁས་པ་རྣམས་ལ་བཟོད་པར་གསོལ་སརྦ་མངྒ་ལཾ།། །། PAGE * MERGEFORMAT 4 སངས་རྒྱས་ཕུན་ཚོགས། རྡོ་རྗེ་འཇིགས་བྱེད་ཀྱི་རྣམ་བཤད། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
