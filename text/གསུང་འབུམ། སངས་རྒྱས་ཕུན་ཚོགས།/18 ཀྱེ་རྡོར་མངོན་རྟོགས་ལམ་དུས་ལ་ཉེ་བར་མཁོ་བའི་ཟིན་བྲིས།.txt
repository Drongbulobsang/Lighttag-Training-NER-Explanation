གསུང་འབུམ། སངས་རྒྱས་ཕུན་ཚོགས།
པོད ༡༨
ཀྱེ་རྡོར་མངོན་རྟོགས་ལམ་དུས་ལ་ཉེ་བར་མཁོ་བའི་ཟིན་བྲིས།
༄༅། །ཀྱེ་རྡོར་མངོན་རྟོགས་ལམ་དུས་ལ་ཉེ་བར་མཁོ་བའི་ཟིན་བྲིས་བཞུགས་སོ།། ཀྱཻ་རྡོར་མངོན་རྟོགས་ལམ་དུས་ཀྱི་སྐབས་སུ་ཉེར་མཁོ་ལ། སྐྱབས་ཡུལ་གསལ་འདེབས་ཀྱི་སྐབས་སུ་འཁོར་བའི་སྡུག་བསྔལ་རགས་རིམ་བསམ་ནས། དེ་དག་སྡུག་བསྔལ་ལས་བྲལ་ཏེ་བྱང་ཆུབ་ལ་དགོད་པའི་ཆེད་དུ་ལམ་ཟབ་མོ་ཉམས་སུ་བླང་སྙམ་དུ་བསྒོམ་ལ། དེ་ནས་ཁམས་གསུམ་སྣོད་བཅུད་ཐམས་ཅད་རང་གི་ལུས་ལ་བསྡུས་ཤིང་། ལུས་དེ་ཡང་འབྱུང་བ་བཞི་ལ་བརྟེན་ནས་སྐྱེས་པ་ཡིན་པས། རིམ་པ་བཞིན་དུ་བསྡུ་སྟེ། དེ་ཡང་ས་ཆུ་ཐིམ་སོགས་ནས། ཐོབ་པ་འོད་གསལ་ལ་ཐིམ། འོད་གསལ་དེ་དབང་གི་ཡེ་ཤེས་ཀྱིས་བྱིན་གྱིས་བརླབས་པར་བསམ།
དེའི་རྐྱེན་གྱིས་སྣོད་ཀྱི་འཇིག་རྟེན་གཞལ་ཡས་ཁང་དང་། རང་གི་གཙོ་བྱས་སེམས་ཅན་ཐམས་ཅད་ཀྱེ་རྡོ་རྗེའི་རྣམ་པ་སྐྱབས་ཡུལ་རྣམས་ཀྱང་ཀྱེ་རྡོ་རྗེའི་རྣམ་པར་བསྒོམ་པའོ། ། དེ་ཡང་རང་གི་སྨིན་མཚམས་ཀྱི་ཐད་ཀའི་མདུན་གྱི་ནམ་ཁར་སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་བདྨའི་ལྟེ་བར་ཉི་མ་བདུད་བཞི་བརྩེགས་པའི་གདན་གྱི་སྟེང་དུ་ངོ་བོ་རང་གི་ཀྱེ་རྡོར་གྱི་དབང་ཐོབ་པའི་བླ་མ་རྣམས་ཡིན་པ་ལ་རྣམ་པ་ཀྱེ་རྡོར་ཡབ་ཡུམ་སོགས་ལྷ་དགུ། རྒྱས་པར་སྤྲོ་ན་བླ་མའི་མཐའ་སྐོར་དུ་གདན་དེ་འདྲ་བ་ཆུང་ངུ་རེའི་སྟེང་དུ། རྡོ་རྗེ་འཆང་ནས་རྩ་བའི་བླ་མའི་བར་ཞལ་ཕྱག་རྒྱན་ཆ་ལུགས་རྩ་བའི་བླ་མ་དང་འདྲ་བས་གཡས་སྐོར་དུ་བསམ། དེའི་མདུན་ནམ་ཤར་དུ་ཡི་དམ་རྒྱུད་སྡེ་བཞིའི་ལྷ་ཚོགས་ཞལ་ཕྱག་གསལ་མ་ནུས་ཀྱང་ཚང་བར་བཞུགས་སྙམ་པས་ཆོག གཡས་སུ་རིགས་ལྔ་སོགས་ལོངས་སྐུ། བདེ་གཤེགས་མཆོད་རྟེན་སོགས་ཆོས་སྐུ། རྒྱབ་ཀྱི་ཆོས་ཀྱི་སྐབས། སྡེ་སྣོད་གསུམ་དང་རྒྱུད་སྡེ་སོགས་ལུང་གི་ཆོས།
ཐུགས་རྒྱུད་ཀྱི་བདེ་ཆེན་ཡེ་ཤེས་སོགས་རྟོགས་པའི་ཆོས་སོ། ། གཡོན་དུ་ཤཱ་རིའི་བུ་དང་མཽའུ་འགལ་གྱི་བུ་སོགས་རབ་བྱུང་གི་ཆ་ལུགས་རྣམས་དང་། བྱམས་པ་འཇམ་དབྱངས་སོགས་བྱང་སེམས་དང་། གསང་སྔགས་ཀྱི་དཔའ་བོ་རྣལ་འབྱོར་མ་རྣམས་དང་། མཐའ་སྐོར་དུ་གུར་ཞལ་སོགས་ཆོས་སྐྱོང་རྣམས་དང་། ཛམྦྷ་ལ་སོགས་ནོར་ལྷ་རྣམས་སོ། ། རྒྱས་པའོ།། ༈ །སྐྱབས་ཡུལ་འབྲིང་པོ་ནི། གཙོ་བོ་གོང་ལྟར་གསལ་བཏབ། དེའི་སྤྱི་བོར་བླ་མ་མི་བསྐྱོད་པ་རྩ་བརྒྱུད་ཀྱི་བླ་མ་ཐམས་ཅད་ཀྱི་འདུས་སྐུར་བསྒོམ།
ཐུགས་ཡེ་ཤེས་ལྔའི་རང་བཞིན་ཧཱུྃ་སངས་རྒྱས། སྔགས་རྣམས་ཆོས། སྐུ་ཡོངས་རྫོགས་སྐྱེ་མཆེད་ཀྱི་ལྷ་མཐའ་སྐོར་གྱི་སངས་རྒྱས་བྱང་སེམས་དགེ་འདུན་ནོ། ། བསྡུས་པ་ནི། གཙོ་བོ་བླ་མ་ཐ་མི་དད་སངས་རྒྱས། གསུང་ཆོས། སྐུ་དགེ་འདུན། རྟོགས་པ་དཔེའི་ཡེ་ཤེས་ཀྱི་ཚུལ་གྱི་རྒྱུད་ལ་ཞུགས་ཤིང་དབང་གི་བསླབ་པ་རང་ལས་རྒན་པ་རྣམས་དང་འཁོར་གྱི་ལྷ་རྣམས་དགེ་འདུན་ནོ། ། དེ་རྣམས་ཀྱི་སྦྱང་གཞི་སྦྱོང་བྱེད་ལ་འཆི་སྲིད་ཀྱི་སྦྱང་གཞི་སྦྱོང་བྱེད་དང་། སྐྱེ་སྲིད་ཀྱི་སྦྱང་གཞི་སྦྱོང་བྱེད་གཉིས་ལས།
དང་པོ་ལ་སྔར་ཤི་བ་རྣམས་དང་། མ་འོངས་པ་ན་འཆི་བར་འགྱུར་བའི་བག་ཆགས། ད་ལྟར་གྱི་འཆི་བ་རྣམས་ནི་སྦྱང་གཞི། འབྱུང་བ་རྣམས་རིམ་གྱིས་བསྡུས་ནས་དབང་གི་ཡེ་ཤེས་ཀྱིས་བྱིན་གྱིས་བརླབས་པར་བསྒོམ་ནས་ཆོས་སྐུར་བསམ་པ་ནི་སྦྱོང་བྱེད་མཐར་ཆོས་སྐུ་ཐོབ་པ་ནི་སྦྱངས་འབྲས་སོ། ། གཉིས་པ་ལ་སྣོད་ཀྱི་འཇིག་རྟེན་ཆགས་པ། བཅུད་ཀྱི་སེམས་ཅན་སྐྱེ་བ། དེ་ཡང་སྔར་ཆགས་པ་དང་སྐྱེ་བ། མ་འོངས་པ་ན་འཆགས་འགྱུར་དང་། སྐྱེ་འགྱུར། ད་ལྟར་གྱི་སྣོད་ཆགས་སྐྱེས་ཐམས་ཅད་ནི་སྦྱང་གཞི།
འོད་གསལ་དེ་ཉིད་དབང་གི་ཡེ་ཤེས་དེ་ཉིད་ཀྱིས་བྱིན་གྱིས་བརླབས་པའི་རྐྱེན་གྱི་ཕྱི་སྣོད་འཇིག་རྟེན་གཞལ་ཡས་དང་། ནང་རང་གིས་གཙོ་བྱས་བཅུད་ཀྱི་སེམས་ཅན་གྱི་རྡོ་རྗེའི་ལྷ་དགུའི་འཁོར་དུ་བསྒོམ་པ་སྦྱོང་བྱེད། དེ་ལྟར་བསྒོམ་པས་གཟུགས་ཀྱི་སྐུ་ཐོབ་པ་སྦྱང་འབྲས་སོ། ། སྐྱབས་སུ་འགྲོ་བའི་གང་ཟག་ནི། རང་གི་གཡས་སུ་ཕ། གཡོན་དུ་མ་སོགས་སེམས་ཅན་ཐམས་ཅད་ཀྱིས་སྐྱབས་འགྲོ་བྱེད་པར་བསམ། སྐྱབས་སུ་འགྲོ་བའི་རྒྱུ་འཇིགས་དད་སྙིང་རྗེ་གསུམ་ལས། རྒྱུ་ནི་སེམས་ཅན་ཐམས་ཅད་ཀྱི་དོན་དུ་རང་ཉིད་དཀོན་མཆོག་གི་གོ་འཕང་ཐོབ་པར་འདོད་པའོ། ། དད་པ་དྭང་འདོད་ཡིད་ཆེས་སོ། ། འཇིགས་པ་ནི།
འཁོར་བ་རང་དོན། ཡིད་བྱེད་ཐ་མལ་སྣང་ཞེན། གྱ་ནོམ་ལྷར་ཞེན་སོགས་དང་། འཁོར་བ་སྤྱི་བྱེ་བྲག ཚེ་འདིར་ཡང་ཆོས་སྒྲུབ་པའི་འགལ་རྐྱེན་ནད་གདོན་སོགས་ཚེ་འདིའི་མི་མཐུན་ཕྱོགས་དང་། འཆི་ཁར་མཚམས་སྦྱོར་ངན་པ་དང་། གནད་གཅད་དྲག་པོ་དང་། ནད་ངན་སོགས། བར་དོའི་འཇིགས་པ་སྐྱེ་བ་ཕྱི་མ་མི་ཁོམ་པའི་གནས་དང་གནས་ངན། གྲོགས་ངན།
སློབ་དཔོན་ངན་པ། ཆོས་ངན་པ་སོགས་དམ་པའི་ཆོས་ཀྱི་འགལ་རྐྱེན་དུ་འགྲོ་བ་ཐམས་ཅད་བསྐྱབ་པའི་ཆེད་དུ་འོ། ། དད་པའི་དོན་གཞན་ན་གསལ་བ་ལྟར་རྒྱས་བར་དྲན་པར་བྱ། སྡིག་སྤོང་དགེ་བ་སྒྲུབ་པའི་སྒོ་ནས་སྐྱབས་སུ་འགྲོ་དགོས། བླ་མ་ལ་སྐྱབས་སུ་འགྲོ་བའི་ཚེ་སྦྱང་གཞི་རང་གི་ཉོན་མོངས་པ་དུག་གསུམ་ལ་སོགས་བའི་ཀུན་ནས་བླངས་ཏེ་ལུས་ངག་ཡིད་གསུམ་གྱི་སྒོ་ནས་མི་དགེ་བའི་ལས་བསགས་པ་ཐམས་ཅད། སྦྱོང་བྱེད་བླ་མ་ལ་སྐྱབས་སུ་སོང་བས་དབང་བཞི་ཐོབ་པར་བསམ་པའོ། ། སྦྱངས་འབྲས་ལུས་ངག་ཡིད་གསུམ་གྱི་དྲི་མ་དག་ནས་ངོ་བོ་ཉིད་སྐུ་ཐོབ་པར་བསམ། སངས་རྒྱས་ལ་སྐྱབས་སུ་འགྲོ་བའི་ཚེ། སྦྱང་གཞི་ཞེ་སྡང་གིས་ཀུན་ནས་བླངས་ཏེ་ཡིད་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད། སྦྱོང་བྱེད་སངས་རྒྱས་ལ་སྐྱབས་སུ་སོང་བས་ཤེས་རབ་ཡེ་ཤེས་ཀྱི་དབང་ཐོབ་པར་བསམ།
སྦྱངས་འབྲས་ཡིད་ཀྱི་དྲི་མ་དག་ནས་སངས་རྒྱས་དཀོན་མཆོག་གི་ཆོས་སྐུ་ཐོབ་པའོ། ། ཆོས་ལ་སྐྱབས་སུ་འགྲོ་བའི་ཚེ། སྦྱངས་གཞི་འདོད་ཆགས་ཀྱིས་ཀུན་ནས་བླངས་ཏེ། ངག་གི་སྒོ་ནས་བསགས་པའི་སྡིག་སྒྲིབ་ཐམས་ཅད་སྦྱོང་བྱེད་ཆོས་ལ་སྐྱབས་སུ་འགྲོ་བས། གསང་དབང་ཐོབ་པར་བསམ། སྦྱངས་འབྲས་ངག་གི་དྲི་མ་དག་ནས་ཆོས་དཀོན་མཆོག་ལོངས་སྤྱོད་རྫོགས་པའི་སྐུ་ཐོབ་པའོ། ། དགེ་འདུན་ལ་སྐྱབས་སུ་འགྲོ་བའི་ཚེ། སྦྱང་གཞི་གཏི་མུག་གིས་ཀུན་ནས་བླངས་ཏེ་ལུས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད། སྦྱོང་བྱེད་དགེ་འདུན་ལ་སྐྱབས་སུ་འགྲོ་བའི་བུམ་དབང་ཐོབ་པར་བསམ། སྦྱངས་འབྲས་ལུས་ཀྱི་དྲི་མ་དག་ནས་དགེ་འདུན་དཀོན་མཆོག་སྤྲུལ་པའི་སྐུའམ།
གོ་འཕང་ཐོབ་པར་བསམ། དཔལ་ལྡན་ནི་ཚོགས་གཉིས་ཀྱི་དཔལ་དང་ལྡན་པའོ། ། བླ་མ་ནི་ཡོན་ཏན་གྱི་ཁུར་གྱིས་ལྕི་བའོ། ། དམ་པ་ནི་དབང་བསྐུར་བ་ལ་སོགས་པའི་སྒོ་ནས་རང་རྗེས་སུ་འཛིན་པའོ། ། རྣམས་ཞེས་པ་མང་ཚིག་སྟེ། ཚིགས་བཅད་གཅིག་ལ་སོགས་པའི་དམ་པའི་ཆོས་ཀྱི་བཀའ་དྲིན་ནོས་པའི་བླ་མ་ཐམས་ཅད་ལ་སྐྱབས་སུ་འགྲོ་བའོ། ། ཚིགས་གཅིག་ཙམ་སྟོན་པའི་སློབ་དཔོན་ལའང་སྐྱབས་སུ་འགྲོ་ཞིང་དམ་ཚིག་བསྲུང་དགོས་ཏེ། གཤིན་རྗེ་ཞལ་དྲུག་པའི་རྒྱུད་ལས། ཚིག་གཅིག་སྟོན་པའི་སློབ་དཔོན་ལ། ། སློབ་དཔོན་དག་ཏུ་མ་བཟུང་ན། །
སྐྱེ་བ་ལྔ་བརྒྱར་ཁྱིར་སྐྱེས་ཤིང་། ། རྨེ་ཤ་ཅན་གྱི་རིགས་སུ་འགྱུར། ། ཞེས་གསུངས་པ་ལ་རྨེ་ཤ་ཅན་སྡིག་པ་རཱ་ཛ་སོགས་ཏེ། སྡིག་པ་རཱ་ཛའི་བུ་རྣམས་ཀྱིས་ཕ་མ་ཟ་བར་བྱེད་དོ། ། དམ་ཚིག་མ་བསྲུངས་ན་དེ་ལྟ་བུའི་ཉེས་པ་འབྱུང་བའོ། ། སྐྱབས་འགྲོའི་ཚིག་དོན། སྐྱབས་ནི་དཀོན་མཆོག་ཡིན་ལ། འགྲོ་བ་ནི་དེ་ཐོབ་པར་འདོད་པའོ། ། མཐར་བླ་མ་དཀོན་མཆོག་མཁྱེན། བདག་ལ་རེ་ས་ལྟོས་པ་གཞན་མེད།
ད་ལྟ་ཉིད་དུ་ཐུགས་རྗེས་བཟུང་སྙམ་པས། བླ་མ་དང་དཀོན་མཆོག་སོགས་ཀྱིས་གསོལ་བ་བཏབ་སྟེ། སྐྱབས་ཡུལ་བསྡུ་བ་ནི། འཁོར་རྣམས་འོད་ཟེར་དཀར་པོར་གྱུར་ཏེ་རང་གི་དཔྲལ་བར་ཐིམ་སོགས་ལ་ཡང་རྒྱས་པར་བུམ་དབང་ཐོབ་ཞེས་སོགས་སྦྱར། དེའི་ཚེ་འོད་ཟེར་རྣམས་རང་གི་མཐའ་སྐོར་གྱི་སེམས་ཅན་རྣམས་ལ་ཡང་ཕོག་དེ་ཐམས་ཅད་ཀྱི་སྡིག་སྒྲིབ་སྦྱངས་ནས་ལུས་ཟག་མེད་གཟུགས་ཀྱི་སྐུ་དང་། སེམས་རྟོག་མེད་ཆོས་སྐུར་གྱུར་ནས་བྱ་ཁྱུ་ལ་འུར་རྡོ་རྒྱབ་པ་ལྟར་དག་པའི་ཞིང་དུ་གཤེགས་པར་མོས། རང་སེམས་གསལ་སྟོང་འཛིན་མེད་ལ་ཅི་གནས་མཉམ་པར་བཞག དེ་ལ་དོན་དམ་པའི་སྐྱབས་འགྲོ་ཟེར་ཏེ། གསལ་བ་སྤྲུལ་སྐུ་དགེ་འདུན་སྟོང་པ་ཆོས་སྐུ་ཟུང་འཇུག་ལོང་སྐུ། ངོ་བོ་དབྱེར་མི་ཕྱེད་པ་ངོ་བོ་ཉིད་སྐུ་བླ་མའོ། །
ཕན་ཡོན་བསླབ་བྱ་སོགས་རྒྱས་པར་གཞན་དུ་གསལ། སངས་རྒྱས་ལ་སྐྱབས་སུ་སོང་བས་རང་ཉིད་འཚང་རྒྱ་བའི་རྟེན་འབྲེལ། ཆོས་ལ་སྐྱབས་སུ་སོང་བས་ཆོས་འཁོར་བསྐོར་བའི་རྟེན་འབྲེལ། དགེ་འདུན་ལ་སྐྱབས་སུ་སོང་བས་ཐེག་པ་ཆེ་ཆུང་གི་འཁོར་རྒྱ་མཚོ་ལྟ་བུ་འདུ་བའི་རྟེན་འབྲེལ། དེ་དག་ནི་རང་གིས་ཐོབ་པའོ། ། གཞན་གྱིས་རང་ཉིད་སངས་རྒྱས་པ་ལ་ཚུར་སྐྱབས་འགྲོ་བྱས་ནས་སངས་རྒྱས་ཀྱི་འཕྲིན་ལས་རྒྱུན་མི་ཆད་པ་འབྱུང་བའི་རྟེན་འབྲེལ་ལོ། ། སེམས་བསྐྱེད་ནི། སྐྱབས་ཡུལ་རྣམ་གསར་དུ་གསལ་འདེབས་མི་དགོས་པར། མཁའ་ཁྱབ་ཏུ་བཞུགས་པའི་སངས་རྒྱས་བྱང་སེམས་རྣམས་དཔང་པོར་ཡོད་པར་དམིགས། སེམས་ཅན་གྱི་དོན་དུ་སངས་རྒྱས་ཐོབ་འདོད་སྨོན་སེམས།
དེའི་ཆེད་དུ་ལྷ་བསྒོམ་སྔགས་བཟླས་སོགས་ཀྱི་ལམ་ཟབ་མོ་ཉམས་སུ་ལེན་པ་འཇུག་པའོ། ། རྒྱུ་བྱམས་སྙིང་རྗེ་མེད་ན་སེམས་བསྐྱེད་མི་འབྱུང་བས་དེ་ལ་ནན་ཏན་བསྐྱེད། གུས་སྦྱོར་གྱི་བརྩོན་འགྲུས་མེ་འབར་བ་ལྟ་བུ། རྟག་སྦྱོར་གྱི་བརྩོན་འགྲུས་ཆུ་བོའི་རྒྱུན་ལྟ་བུ་ལ་འབད། སྦྱང་གཞི་བྱང་ཆུབ་ཀྱི་སེམས་ཀྱི་འགལ་རྐྱེན་གྱི་གཙོ་བོ་ནི་ཞེ་སྡང་སོགས་འདྲ། དེ་ཡང་སྡིག་སྒྲིབ་རྣམས་ཀུན་གཞི་སྐད་ཅིག་མའི་སྟེང་དུ་བསྡུས་ལ། ཀུན་གཞི་བདེ་ཆེན་གྱི་ཡེ་ཤེས་ཀྱི་ངོ་བོ་བྱང་ཆུབ་ཀྱི་སེམས་སུ་བསྒོམ་པ་སོགས་འདྲ། ༈ །རྡོར་སེམས་སྐབས། རང་ཀྱཻ་རྡོར་ཞལ་བརྒྱད་ཕྱག་བཅུ་དྲུག་པར་གསལ་བའི་སྤྱི་བོར། བླ་མ་དང་གཉིས་སུ་མེད་བའི་རྡོར་སེམས་ཡབ་ཡུམ་སྣང་ལ་རང་བཞིན་མེད་པ་རེག་ལ་མ་འབྱར་བ་ཆེ་ཆུང་མཐོ་གང་ངམ་མཚོན་གང་ཙམ་གང་མོས་བསྒོམ།
སྔགས་བཟླ་བའི་དམིགས་པ་ཐུན་མོང་བ་ཀྱུས་བཞིན། རྗེ་བཙུན་ས་སྐྱ་པ་རྣམས་ཀྱི་ཐུན་མོང་མ་ཡིན་པའི་གདམས་པ་ཟབ་ལ་འཆུན་ཆེ་ཞིང་གཅེས་སྤྲས་སུ་མཛད་པ་ནི། བདུད་རྩིའི་རྒྱུན་གྱི་སྨིན་མཚམས་ཡན་ཆད་གང་བུམ་པའི་དབང་ཐོབ་ཞེས་སོགས་སྦྱར་སངས་རྒྱས་བྱང་སེམས་ཀྱི་བྱིན་རླབས་གཟུགས་མེད་ཀྱང་འོད་ཟེར་དང་བདུད་རྩི་སོགས་སུ་བསྒོམ་པ་དང་། དེ་བཞིན་དུ་ནད་གདོན་སྡིག་སྒྲིབ་ལ་གཟུགས་མེད་ཀྱང་དུད་ཁུ་དང་རྣག་ཁྲག་དང་། སྡིག་པ་དང་དོམ་ལ་སོགས་པ་སྲོག་ཆགས་ཀྱི་རྣམ་པས་འཐོན་པ་ནི་ཐབས་མཁས་ཀྱི་ཁྱད་པར་རོ།། ༈ །ལམ་བྱེད་བཞིའམ་དྲུག་ནི། དེ་ཡང་རང་ཡི་དམ་གྱི་ལྷར་བསྒོམ་པ་རྣམ་པ་ལམ་བྱེད་གཅིག དེ་ཡང་ཀྱཻ་རྡོར་དངོས་ཡིན་སྙམ་པ་མོས་པ་ལམ་བྱེད་གཉིས་པ། དེ་ཡང་འབྲས་དུས་ཀྱི་ཀྱེ་རྡོ་རྗེ་དངོས་ཡིན་སྙམ་པ་འབྲས་བུ་ལམ་བྱེད་གསུམ། དེ་ལྟར་བསྒོམ་པ་ལ་བརྟེན་ནས་རང་རྒྱུད་ལ་ཚོགས་རྫོགས་ཤིང་སྒྲིབ་པ་བྱང་བའི་རྟེན་འབྲེལ་དུ་འགྱུར་བས་བྱིན་རླབས་དྲུག་ཏུ་བྱེད་ན་ཞེན་པས་འཇུག་པའི་ལམ་ནི་འབྲས་བུ་ལ་ཞེན་པའི་སྒོ་ནས་ལམ་ལ་འཇུག་པའོ། །
འབྲེལ་བས་མི་བསླུ་བའི་ལམ་ནི། དེ་ལྟར་དུ་ཞེན་པ་ཞུགས་པས། རྒྱུ་འབྲས་ཀྱི་དབང་གིས་འབྲས་བུ་ཐོབ་པ་ལ་མི་བསླུ་བའོ། ། ཚོགས་ཤིང་སྤྱན་འདྲེན། ལྷ་དབང་དུ་བསྡུ་བའི་ཕྱི་པདྨ་དམར། རྣམ་ཤེས་ཚོགས་བརྒྱད་མཚོན་ཕྱིར་འདབ་བརྒྱད་དོ། ། སྦྱང་གཞི་དེ་སྦྱོང་བྱེད་པདྨ་སྙིང་རྗེའོ། ། སྦྱངས་འབྲས་སྤྲུལ་སྐུའོ། ། ཉི་མའི་སྦྱང་གཞི་སེམས་སྟོང་པར་ཞེན་ཅིང་འཛིན་པ། སྦྱོང་བྱེད་ཤེས་རབ་སྟོང་ཉིད་ཉི་མ་སྦྱང་འབྲས་ཆོས་སྐུ།
ཧཱུྃ་ནི་སྦྱང་གཞི་རང་སེམས་ཀུན་གཞི། སྦྱོང་བྱེད་ཐབས་ཤེས་ཟུང་འཇུག་གི་ངོ་བོ་ཧཱུྃ་དུ་བསྒོམ། སྦྱངས་འབྲས་ལོངས་སྐུའོ། ། རྡོ་རྗེ་ཐལ་མོ་ཐབས་ཤེས་ཟུང་འཇུག་མཚོན་ནོ། ། ལྷ་མོ་བརྒྱད་མཆོད་སྐབས། ཐོད་པ་རྣམས་ལྷ་ཐམས་ཅད་ཀྱི་ཕྱག་གཡོན་པར་ཕུལ། ཤ་ཆེན་གྱི་དྭངས་མ་ཀླད་པ། ཅང་ཏེའུས་མཆོད་པ་ལྔ་ཀ་མཚོན། ལྷ་མོ་རྣམས་ཀྱི་མཚོན་དོན་ནི། ངའོ་སྙམ་པའི་བདག་འཛིན་གྱི་དྲི་མས་མ་གོས་པས་དཀར་མོ།
རྣམ་རྟོག་བཅོམ་པས་ཆོམ་ཀུན་མ། རྣམ་རྟོག་གི་སྲོག་བདས་ནས་བདག་མེད་རྟོགས་པའི་ཤེས་རབ་ཀྱི་རོ་ལངས་པས་རོ་ལངས་མ། ཉོན་མོངས་རྣམ་རྟོག་ཟ་བས་ཟ་ཕོད་མ། བདག་མེད་རྟོགས་པའི་ཤེས་རབ་ཀྱིས་སྦོས་པས་སྦོས་མོ། རྣམ་རྟོག་གིས་དབེན་པས་རི་ཁྲོད་མ། རྣམ་རྟོག་གསོད་པས་གདོམ་མོའི་གཏུམ་མོ། གཡུང་མོ་ནི་འཇིག་རྟེན་ན་རིགས་ངན་གྱི་བུ་མོ་ལ་གཞན་གྱིས་མི་རེག་པ་ལྟར་ཉོན་མོངས་རྣམ་རྟོག་ཚུར་མི་རེག་གོ ། གཙོ་བོ་ཡབ་ཡུམ་ནི་བདག་འཛིན་གྱི་དྲི་མས་མ་གོས་པས་བདག་མེད་མ། ཀྱེ་རྡོ་རྗེ་ནི་ཐབས་ཤེས་དབྱེར་མེད་དོ། ། སྡོམ་བཟུང་ཚེ་རང་གི་ཆོས་མིང་ནས་སྨོས།
ཡེ་ཤེས་ཚོགས། སྣང་བཅས་སྣང་ཙམ་མ་འགགས་པ། མེ་ལོང་གི་གཟུགས་བརྙན་ལྟ་བུ། སྣང་མེད་སྟོང་ཉིད་འོད་གསལ་དུ་བསྒོམ། སྔགས་དོན། མཆོག་སྟེར་སྟོང་ཉིད་ཡེ་ཤེས་རྡོ་རྗེའི་རང་བཞིན་ངའོ། ། ཞེས་སོ། ། རྭ་གུར་བར་དུ་བར་སྟོང་ཆ་ཆེན་གཅིག གུར་རྩེར་གསེར་གྱི་རྡོ་རྗེ་རྩེ་ལྔ་ཕྱེད་པའི་ཏོག རཀྵ་གསུམ་གྱིས་བདག་ནས་རྣལ་འབྱོར་བསྲུང་།
སྲུང་འཁོར་རྒྱུད་ལས་ཧཱུྃ་བཀོད་པར་བཤད་ཀྱང་། བླ་མ་འདི་མན་ངག་གིས་གཙུག་ཏོར་འཁོར་ལོས་སྒྱུར་བ་བྷྲཱུཾ་ལས་བསྐྱེད་པར་གསུངས་པའི་དོན། བྷྲཱུཾ་གྱི་ཀླད་ཀོར་མ་དང་། ར་ཏའི་ར་གཉིས་ལ་ར་ཅེས་པ་གནོད་བྱེད། ཁོག་པའི་བ་ལ་རྐྱེན་ལ་སྦྱིན་པའི་བ་ལ་རེ་སྟོབས། ཧ་དང་ར་ལ། རས་ར་ཏའི་རི་ལ་ཧ་ར་ཏེ་འཕྲོག་པ། མདོར་ན་གནོད་བྱེད་ཀྱི་སྟོབས་འཕྲོག་པ་སྟེ། གཙུག་ཏོར་འཁོར་ལོས་བསྒྱུར་བ་བསྒོམ་པ། གནོད་པ་ཕྱིར་བཟློག་ལ་ཤིན་ཏུ་བསྔགས།
དངོས་བསྟན་སྐུ་གསུང་ཐུགས་བྱིན་གྱི་རླབས་པ། གསུངས་ཀྱང་། མན་ངག་གི་གཏི་མུག་རྡོ་རྗེ་སོགས། ཉི་མའི་སྟེང་དུ་བསྲུང་བྱ་རྣམས་སྔགས། ན་མཿསོགས་ནས་ཙཀྲ་ཝརྟི་ཡན་གྱིས་་་་་་གཉིས་བསྐོར་ཐེར་བའང་སྣང་བསྐོར་བར་བསམ། གནད་ལྔས་དགྲ་འདུལ་གཉེན་སྐྱོང་སོགས། གཞན་ལ་བར་ཆད་བྱས་པ། མདོར་བསྡུས་ན་ཕྱི་སྣོད་ཀྱི་འཇིག་རྟེན་དང་། ནང་བཅུད་ཀྱི་སེམས་ཅན་གཉིས་སུ་འདུ། ཕྱི་སྣོད་ཀྱི་འཇིག་རྟེན་སྦྱོང་བྱེད་དུ།
གཞལ་ཡས་ཁང་། བསྲུང་འཁོར་དང་བཅས་པ་བསྒོམ། ནང་བཅུད་ཀྱི་སེམས་ཅན་སྦྱང་བའི་དོན་དུ། ལྷ་དགུའི་དོན་བསྐྱེད་ཆོག་བསྒོམ་པ་རྣམས། གཙོ་ཆེ་བའི་དབང་དུ་བྱས་པ་ཡིན། ཡང་དག་པར་ན་སྦྱོང་བྱེད་གཅིག་གིས་སྦྱང་གཞི་མཐའ་དག་སྦྱོང་བ་དང་། སྦྱོང་གཞི་གཙོ་༣༤ཆེ་བ་གཅིག་སྦྱོང་བྱེད་མང་པོས་སྦྱོང་བ་དང་། སྦྱོང་བྱེད་གཅིག་གིས་སྦྱང་གཞི་མང་པོ་སྦྱོང་བ་སོགས་མང་དུ་ཤེས་དགོས་སོ། ། དེ་ཡང་ལམ་བྱེད་བཞིའམ་དྲུག་གི་སྒོ་ནས་ཉམས་སུ་ལེན། བྲེ་ཕུལ་རིན་པོ་ཆེ་དཀར།
གསེར་གདུང་གི་སྟེང་ནས་ནང་གི་ལྕམ་སྣེ་ཆ་ཕྲན་གཉིས་ཕྱིར་འཆར་བར་ཐོག་ཕུབ་པ་བྱ་འདབ། དེ་ལ་ཐུར་དུ་སྤྱི་བླུགས་ལྟ་བུ་མདའ་ཡབ། སྟེང་དུ་དྲྭ་བ་མིག་བསེང་ལ་བྱང་ཆེན་མཆོད་རྟེན་ལྟ་བུ་པུ་ཤུད། རྟ་བབས་ནང་ངོས་གླང་རྒྱབ་མིག་གསུམ་ཆ་ཕྲན་ཕྱེད་བསྐོས་བར་གནམ་རྒྱན། རྡོ་རྗེའི་གདུང་འོག་ཏུ་རྭ་བ་འོབས་ཀྱི་ཚུལ་དུ་འདོད་པ། ཐོག་ཐག་ཏུ་འདོད་པ་རྭ་བའི་ཚུལ་དུ་འདོད་པ་གསུམ་ལས་ཕྱི་མ་རང་ལུགས། སྒོའི་རྣམ་གཞག་ལ། སྒོ་གཅིག་པ་དང་། སྒོ་བརྒྱད་པ་དང་། གྲུ་བཞི་སྒོ་བཞིར་བཤད་པ་ཡོད་ཀྱང་འདིར་ཕྱི་མའོ། །
སྲིད་རྩེ་ནས་དམྱལ་བའི་བར་གྱི་སྣོད་གཞལ་ཡས་ཁང་གིས་སྦྱོང་། དུར་ཁྲོད་ནི་རོའི་གནས་ཏེ། རོ་ལ་བདག་མེད་པ་ལྟར། རྣལ་འབྱོར་པ་རང་བདག་མེད་རྟོགས་པའི་ཤེས་རབ་དང་ལྡན་པ་མཚོན་ཕྱིར། འཛམ་བུའི་གླིང་ན་མཁའ་འགྲོ་སྟོང་ཕྲག་བདུན་ཅུ་རྩ་གཉིས་བཞུགས་པའི་ཡུལ་སྟོང་ཕྲག་བདུན་ཅུ་རྩ་གཉིས་ཡོད་ལ། དེ་ཡུལ་སུམ་ཅུ་རྩ་གཉིས་སུ་འདུས། དེ་ཉི་ཤུ་རྩ་གཉིས་སུ་འདུས། དེ་བཅུ་གཉིས་སུ་འདུས། དེ་བརྒྱད་དུ་འདུ་བས་དུར་ཁྲོད་བརྒྱད། གང་དུ་བསྒོམ་པའི་གནས་ནི།
སྲུང་འཁོར་གྱི་ཕྱི་རོལ་དུ་སྒོམ་པ་དང་། སྲུང་འཁོར་ཐུན་མོང་བའི་ནང་། ཐུན་མོང་མ་ཡིན་པའི་ཕྱི་རུ་བསྒོམ་པ་དང་། ཐུན་མོང་མ་ཡིན་པའི་ནང་ཆོས་འབྱུང་གི་ཕྱི་རུ་བསྒོམ་པ་དང་། ཆོས་འབྱུང་གི་ནང་གཞལ་ཡས་ཁང་གི་ཕྱི་རུ་སྒོམ་པར་གསུངས་པ་རྣམས་ལས། འཁོར་འདས་དབྱེར་མེད་མཚོན་ཕྱིར་གང་དུ་བསྒོམས་ཀྱང་མི་འགལ་མོད།་་་་་ དུར་ཁྲོད་རྒྱན་གྱི་རྒྱུད་ལས། དུར་ཁྲོད་རྣམ་པ་བཞི་རུ་འགྱུར། དང་པོ་ཕྱིའི་དུར་ཁྲོད་ནི་རྡོ་རྗེ་རྭ་བའི་ནང་རོལ་ལམ། ཡང་ན་ཕྱིའི་གྲངས་རྣམས་སུ།
ཞེས་སོགས། ནང་ལུས། གསང་བ་དབུགས་རྒྱུ་དེ་ཁོ་ན་སངས་རྒྱས་ཀྱི་མཚན་མ། ད་རིས་ཚོས་འབྱུང་གི་ཕྱི་རུ་བསྒོམ། ལུས་དང་སྲིད་པ་འཇིག་རྟེན་ཆོས་བརྒྱད་སྦྱོང་ཞིང་ལྷ་དང་འབྱུང་པོ་དབང་དུ་འདུ་བའི་དགོས་པ། གཏོར་མགྲོན་གྱི་གནས་ངེས་པར་བྱ་བའི་དགོས་པ། གཞི་ལམ་འབྲས་གསུམ་བསྲེས་ནས་ཉམས་སུ་ལེན་པའི་དགོས་པའོ། ། དག་བྱ་དག་བྱེད་ངོ་སྤྲོད་ཚུལ་ནི། དག་བྱ། ཕྱི་ནང་གཉིས་ཀྱི་དང་པོ་ནི།
ཕྱོགས་བཞི་མཚམས་བཞི་བརྒྱད་ཕྱི་རོལ་གྱི་དུར་ཁྲོད་བརྒྱད་དུ་སྣང་བ། ནང་ལུས་ཀྱི་སྣ་བུག་གཉིས་གཅིག་བསྡོམས་པའི་བུ་ག་བརྒྱད་དུར་ཁྲོད་བརྒྱད། དེ་ལ་ཟུག་པའི་རྩ་བརྒྱད་ཤིང་བརྒྱད་སོགས་ཚང་། དག་བྱ་ཕྱིའི་དུར་ཁྲོད་བརྒྱད་པོ་དག་པར་བྱེད་པ་ནི་གཞལ་ཡས་ཁང་གི་དུར་ཁྲོད་བརྒྱད་དེ། མ་དག་བའི་སྣང་བ་དང་ཆ་འདྲ་ཡང་མ་དག་པ་དངོས་མིན་དེ། ཡེ་ཤེས་ཀྱི་སྣང་བ་ཡིན་པས་སོ། ། གཞན་ཡང་དུར་ཁྲོད་བརྒྱད་སངས་རྒྱས་ཀྱི་བཞུགས་གནས་བརྒྱད་རྣམ་པར་དག་ཤིང་བརྒྱད་ཀྱི་བྱང་ཆུབ་ཤིང་རྣམ་པར་དག སྤྲིན་བརྒྱད་ཀྱི་བྱང་ཆུབ་སེམས་རྣམ་པར་དག མེ་བརྒྱད་ཀྱི་ཡེ་ཤེས་བརྒྱད་རྣམ་པར་དག ཆུ་བརྒྱད་ཀྱི་ཐུགས་རྗེ་ཆེན་པོ་བརྒྱད་དག
ཕྱོགས་སྐྱོང་བརྒྱད་སངས་རྒྱས་རབས་བདུན། རྗེ་བཙུན་བྱམས་པ་དང་བརྒྱད། ཞིང་སྐྱོང་བརྒྱད་ཉན་ཐོས་བརྒྱད་རྣམ་པར་དག་གོ ། མངོན་བྱང་སྐབས་སུ་ཁམས་གསུམ་འཁོར་བར་ཞེན་པ་སྣ་ཚོགས་བྱེད་པའི་ལས་སྒྲིབ་ཐམས་ཅད། རང་གི་ལུས་སེམས་གཉིས་སུ་འདུས། དེ་ཡང་སེམས་སུ་འདུས། དེ་ཡང་རང་སྐྱེ་བའི་རྒྱུ་ཕ་མའི་བྱང་སེམས་དཀར་དམར་ཨཱ་ལི་ཀཱ་ལིར་བསྒོམ། དེ་ཡང་ཚེས་གཅིག་ནས་བཅོ་ལྔ་ལ་ཉིན་མཚན་གཉིས་སུ་ཕྱེ་བས་བཅུ་དྲུག ཚེས་གཅིག་ལ་རྐང་པ་གཡས་པའི་མཐེ་བོང་ནང་གི་ཁམས་ཨ་ཐུང་ངུར་གནས་པ་སོགས་དང་། དམར་ཆ་ལ་འབྱུང་བཞི་ནམ་མཁའ་དང་ལྔ།
ལྔ་པོ་ལ་ཡང་དགའ་བ་བཞི་བཞིས་ཕྱེ་སོགས། ཐབས་་་་་་དཀར་དམར་གྱིས་ཤེས།་་་་་ ཐབས་ཤེས་ཀྱིས། དེ་དབང་གི་ཡེ་ཤེས་སུ་བྱིན་གྱིས་རླབས་པའི་ཡེ་ཤེས་མངོན་བྱང་ལྔ་ལ་སོགས་པར་བསྒྱུར་ནས་ཉམས་སུ་ལེན། ཡུམ་གྱི་ཕྱག་གཡོན་ཐོད་པ་བྱང་སེམས་དམར་པོས་གང་བ། ཡབ་ཀྱི་ཕྱག་གཡས་དང་པོའི་གླང་པོ་ཆེ་ཁ་ནང་། གཡོན་གྱི་ཤ་ར་བྷ་ཕ་ཁྱུང་མ་སེང་། འབིར་རྫི་འབྲུམ་བུ། སེམས་ཅན་ཐམས་ཅད་ཀྱི་ནད་སྲོག་ཆགས་བརྒྱད་ལ། དེ་རང་ལ་བསྡུས་ནས་བདེ་ཆེན་གྱི་ཡེ་ཤེས་སུ་བསྒྱུར་ཏེ།
སྐྱེ་རྒ་ན་འཆི་མེད་བའི་ཐུན་མོང་དངོས་གྲུབ་ཐོབ། འཁོར་ལོ་མི་རུས་ལ་བྲིས་ནས་བསེང་། མགྲིན་རྒྱན་སྐེད་རྒྱན་ལ་མཆོད་ལྷ། ཐོད་ཕྲེང་རྒྱུ་རློན་ལ་མ་ལེ་ཕུག་ནས་སོ། ། ཡུམ་མཁའ་པདྨ་དམར་པོ་འདབ་བརྒྱད་སེམས་ཅན་ལ་རྗེས་སུ་ཆགས་པས་དམར། ཚད་མེད་བཞི་དང་བསྡུ་དངོས་བཞི་མཚོན་པས་འདབ་བརྒྱད། ཡུམ་རང་བཞིན་གྱི་སྐྱེ་མེད་མཚོན་པས་ཟེ་འབྲུ་ཨཱཿཡིས་མཚན་པ། སྟོང་་་་་་ཕྱག་བཅུ་དྲུག་ཉིད་རྟོགས་པའི་ཤེས་རབ་བཅུ་དྲུག་གི་དངོས་འཛིན་གྱི་མགོ་བཅད་པས་ཐོད་པ་བཅུ་དྲུག ཐབས་ལ་སྙིང་རྗེ་བཅུ་དྲུག དགའ་བ་བཅུ་དྲུག
བདེ་སྟོང་ཟུང་འཇུག་ཡུལ་ཅན་ཡེ་ཤེས་བཅུ་དྲུག སྲོག་ཆགས་དེ་དག་ཐོད་པའི་ནང་དུ་ཚང་བ་ནི། སྔོན་འབྱུང་བཅོམ་ལྡན་འདས་ཀྱི་ཕྱག་གཡས་པའི་ཕྱག་མཚན་རྣམས་ལས་འོད་ཟེར་སྤྲོས་ནས་སེམས་ཅན་ཐམས་ཅད་ཀྱི་ནད་རྣམས་བསྡུས་ནས་ཞི་བར་མཛད་པ་ཡིན། རྗེས་འཇུག་གིས་ཀྱང་དེ་ལྟར་ཉམས་སུ་བླངས་པས། རྒྱུ་ཉོན་མོངས་པ་བརྒྱད་ཁྲི་བཞི་སྟོང་མེད་པར་འགྱུར། དེ་མེད་པས་འབྲས་བུ་ནད་བརྒྱད་ཁྲི་བཞི་སྟོང་མེད། དེ་མེད་པས་བཀྲེས་སྐོམ་འཆི་སོགས་མེད་དོ། ། རྒྱུ་རྡོ་རྗེ་འཛིན་པ་ཕ་མའི་ཏིང་ངེ་འཛིན། ལྷ་མོ་དབྱུང་བ་སྤུན་ཟླའི༞ འབྲས་བུ་རྡོ་རྗེ་འཛིན་པ་རང་ཉིད་ཀྱི་ཏིང་ངེ་འཛིན་ནོ། ། སེམས་དཔའ་གསུམ་བརྩེགས་ནི་སྤྲུལ་ལོངས་ཆོས་གསུམ་གྱི་ངོ་བོའོ།
ལྷ་མོ་རྣམས་ལ་ནི་པད་ཟླ་རོ། ། ཡེ་ཤེས་པ་དགུག་གཞུག་གི་དགོས་པ་གསེར་འགྱུར་རམ། ཏི་ཚས་ཟངས་ཀྱི་མདོག་བསྒྱུར་བ་སླར་ཟངས་སུ་མི་འགྲོ་བ་ལྟར། རང་ཀྱཻ་རྡོར་ལྷ་དགུ་རྟེན་དང་བརྟེན་པར་བཅས་པ་ལ། ཀྱཻ་རྡོར་ལྷ་དགུའི་རྟེན་དང་བརྟེན་པར་བཅས་པ་སྤྱན་དྲངས་ནས་བསྟིམས་པ་སླར་རང་ཐ་མལ་དུ་མི་འགྱུར་ཅིང་། རིགས་དྲུག་ཏུ་ལྟུང་མི་སྲིད་དེ། ཡོ་ག་རྡོ་རྗེ་རྩེ་མོར། ཇི་ལྟར་རྩི་ཡིས་ཟངས་ཕུག་ན། ། སླར་ཡང་ཟངས་སུ་འགྱུར་མི་སྲིད། ། དེ་བཞིན་ཡེ་ཤེས་ལུས་ཕུག་ན། །
སླར་ཡང་འགྲོ་དྲུག་ལྷུང་མི་སྲིད། ། ཅེས་གསུངས་པས་འདི་ལ་ངེས་ཤེས་འདྲོངས་བ་གལ་ཆཻ། ནང་དཀྱིལ་སྐབས་མདའ་དྲྭ་རྒྱ་གྲམ། མགོ་བོ་རི་རབ་སྟོད་ཆ། མགོའི་ཟུར་བཞིར་ལྷ་གནས་ཀྱི་ཁང་ཆུང་བཞི་ལྟ་བུར་བསྒོམ། ཞར་བྱུང་སྐབས། ཡུལ་གྱི་ལྷ་མོ་དྲུག་རྣམས་ཀྱི་ཞོན་པའི་རླུང་ཡིན་པས་ཐམས་ཅད་ཁ་དོག་ནག་མོ་ཞལ་ནང་གཟིགས། སྐྱེ་མཆེད་ཀྱི་ལྷ་མོ་དྲུག་ཞལ་ཕྱིར་གཟིགས་ཏེ། ཡུལ་ཡུལ་ཅན་ཞལ་སྤྲོད། རིགས་ལྔ་དང་ཡེ་ཤེས་ལྔ་སྦྱོར་ཚུལ་སོགས་ཀྱི་བཤད་པ་བདེ་ཆེན་བཅུད་སྙིང་ནས་གསལ།
དབང་ལྷ་རྒྱས་པར་ན་གཞལ་ཡས་ཁང་གི་ནང་གཙོ་བོ་སྨིན་མཚམས་ཀྱི་ཐད་དུ། གཞལ་ཡས་ཁང་གྲུབ་བཞི་སྒོ་བཞི་རྒྱན་ཐམས་ཅད་ཀྱིས་བརྒྱན་པའི་ནང་དུ། ལྷ་སྣམ་རིམ་གཉིས། ལེགས་དགུ་སོགས། ད་ལྟ་ཕྱག་ལེན་ལམ་དུས་སྐབས། ཁྲི་ཟླུམ་པོ་བང་རིམ་གསུམ་པ་མཛད། རིག་དབང་གི་སྭ་བྷ་ཝའི་སྐབས། རྒྱས་པར། རང་ཉིད་ཕྱི་དཀྱིལ་ལྷ་དགུ་ནང་དཀྱིལ་ལྷ་བརྒྱ་ལྔ་བཅུ་རྩ་བདུན། ཞར་བྱུང་གི་ལྷ་ཉི་ཤུ་རྩ་གཉིས་དང་བཅས་པའི་ཕུང་ཁམས་སྐྱེ་མཆེད།
དབང་རྫས་བཅས་སྟོང་པར་སྦྱངས། སྦྱང་གཞི་ཕུང་སོགས་ནི། རྣམ་ཤེས་ཚོགས་བརྒྱད་ཀྱི་ངོ་བོའི་རྣམ་ཤེས་ནི་རྣམ་པར་ཤེས་པའི་མཚན་ཉིད། དེ་ལྟ་བུ་བག་ཆགས་ཀྱི་ཚུལ་དུ་སྤུང་པ་ཕུང་པོ། དེ་ལ་སྟོང་པར་སྦྱངས། དེས་ཀུན་ལ་འགྲེ་ཡེ་ཤེས་པ་སྤྱན་དྲངས། ཛཿཧཱུྃ་བཾ་ཧོཿའི་ཚེ། འོད་ཟེར་ལྷ་མོ་བཞི་སྤྲོས་ཏེ། མར་མེ་གཅིག་ལས་གཉིས་ཆད་ཀྱི་ཚུལ་དུ་ཆ་གཅིག་རང་གིས་སྤྱི་བོ་ནས་ཐིམ་ལུས་དཀྱིལ་གསལ་འདེབས་ཆ་གཅིག་དབང་རྫས་ལ་ཐིམ། ཚོར་བའི་མཚན་ཉིད་ངོ་བོ་བདེ་སྡུག་བཏང་སྙོམས་གསུམ།
རྟེན་གྱི་སྒོ་ནས་དྲུག་ནི་མིག་གིས་འདུས་ཏེ་རེག་པའི་རྐྱེན་གྱིས་ཚོར་བ་སོགས། ཡུལ་གྱི་བྱེ་བྲག་མ་འདྲེས་པར་མཚན་མར་འཛིན་པ་འདུ་ཤེས་ཀྱི་མཚན་ཉིད། དེ་ཡང་སྔོ་སེར་སོགས་དོན་དང་། ཕོ་མོ་སོགས་ཐ་སྙད་ལ་མཚན་མར་འཛིན་པ་སྟེ། ཡུལ་གྱི་སྤུ་རིས་སོ་སོར་འཛིན་པའི་མཚན་རྟོག་གི་བག་ཆགས་སོགས། འདུས་བྱེད་ནི་ཡུལ་ཕན་ཚུན་ཕྲད་པ་སོགས། གཟུགས་ནི་གཟུགས་སུ་རུང་བ་སྟེ་གཟུགས་རྫས་ཉི་ཤུ་སོགས་དབང་རྫས་འགྲིམ་ཚེ། ཕྱི་དཀྱིལ་གྱི་གཙོ་བོའི་སྤྱི་བོར་བུམ་པ་བཞག་པའི་དུས་སུ། བུམ་པ་དེ་ལས་མང་པོ་སྤྲོས་ཏེ། ཕྱི་ནང་གི་ལྷ་ཐམས་ཅད་ཀྱི་སྤྱི་བོར་བཞག་པ་སོགས་རིགས་འགྲེས།
དེ་ལྟར་ན་བརྟན་གཡོའི་སྣོད་བཅུད་ཕྱི་ནང་གིས་ངོ་བོས་ཐམས་ཅད་ཁམས་དྲུག་ཡུལ་སོགས་དང་སྦྱར་རོ། ། རྡོར་སེམས་གཡས་རྐྱང་གཡོན་བསྐུམ་འདི་རང་བཞིན་རྣམ་དག་གི་ལྷ་སྟེ། སྒོམ་མེད་བསྒོམ་པ་པོ་ཡང་མེད་སོགས་དང་སྦྱར། རྡོ་རྗེ་འཆང་སྔོན་པོ་གནས་གསུམ་བྱིན་རླབས་བྱེད་པ་ཡང་སྣང་ངོ་། ། མི་ལྡོག་སོགས་དབང་བཞི་རྫོགས་པས་སྔགས་སྡོམ་ཐོབ་པར་འདོད་པ་རྣམས་ཀྱིས་གསོལ་བཏབ་ཐུན་མོང་བར་འདོད། སློབ་མ་དང་སློབ་དཔོན་གྱི་དཔང་གཉིས་ཆར་ལ་དབང་སྟེགས་བསྒོམ། སྦྱང་གཞི་དམ་ཚིག་གསུམ་གྱི་ཆགས་ཉམས། སྦྱོང་བྱེད་དམ་ཚིགས་གསུམ་བྱིན་པ། བསྲུང་ཚུལ་བསྡུ་ན་སྒོ་གསུམ་དམ་ཚིག་ཉིད་ཅེས་པ་གནད་ཀྱི་དོན། སློབ་དཔོན་གྱི་དབང་གི་འཇུག་ཏུ་དབང་ལྷ་རང་ལ་མར་མེ་གཅིག་ལས་གཉིས་ཆད་ཀྱི་ཚུལ་དུ་བསྟིམ་པའང་སྣང་།
དབང་རྫོགས་རྗེས་མདུན་གྱི་དབང་ལྷ་རྟེན་དང་བརྟེན་པར་བཅས་པ་འོད་དུ་ཞུ་ཕྱི་ནང་གི་ལྷ་ཐམས་ཅད་ཀྱི་སྤྱི་བོ་ནས་ཐིམ་པས། སྐུ་ལུས་ཀྱི་ནང་ཐམས་ཅད་ཡེ་ཤེས་ཀྱི་བདུད་རྩིའི་ཆུ་རྒྱུན་གྱིས་གང་། ཆུ་ལྷག་མ་ཡར་ལུད་པ་ལས་རིགས་བདག་གིས་རྒྱས་བཏབ། རིགས་བདག་རྣམས་ནི་རང་འོད་ཀྱི་ཡུམ་དང་བཅས་ལོངས་སྐུའི་ཆ་བྱད་ཅན་ནོ། ། ནང་མཆོད་སྐབས། ཐོད་པའི་ནང་དུ་ཟླ་བ་ཤར་ནས་དཔྲལ་བའི་ངོས་སུའོ། ། ཤ་ལྔ་ནི། བ་ལང་སོགས་ཀྱི་རོ་ཡོངས་རྫོགས་ཀྱི་རྣམ་པ་དབུས་ཀྱི་མི་རོ་གན་རྒྱལ་དུ་ཡོད་པར། ཕྱོགས་བཞིའི་རོ་རྣམས་ཀྱང་འགྱེལ་ནས་མགོ་དབུས་སུ་བསྟན་པའོ། ། རླངས་པ་ཚ་ལ་བདུད་རྩི་རྒྱུན་གྲང་།
བདུད་རྩིའི་ཧེ་རུ་ཀ་ཡང་སྐུ་མདོག་དཀར། ཕྱག་གཉིས་རྡོ་རྗེ་ཐོད་པ་འཛིན་པའོ། ། རང་ཉིད་ཕྱི་ནང་ལྷ་ཚོགས་ཐམས་ཅད་ཀྱི། ལྗགས་ཀྱི་ཧཱུྃ་ལས་རྡོ་རྗེ་དཀར་པོ་རྩེ་ལྔ་ནས་འབྲས་ཙམ་ལས་འོད་ཀྱི་སྦུ་གུ་བྱུང་། བདུད་རྩི་དྲངས་ཏེ་མྱངས་པས་མགྲིན་པ་ཡི། རྩ་འཁོར་གང་ཞིང་གཞིར་གནས་བདུད་རྩིར་འདྲེས། ། ཟག་མེད་བདེ་བ་ཆེན་པོས་གང་བར་བསྒོམ། སྤྱིར་དག་པ་ཞེས་པ་ངོ་བོ་ཉིད་ཀྱིས་དག་པར་བཞག་པ་དང་། རྟགས་སམ་མཚོན་བྱེད་ལ་དག་པར་བཞག་པ་དང་། དྲི་མ་དག་པ་ལ་དག་པར་བཞག་པ་དང་གསུམ།
འདིར་གཉིས་པ་ལྟར་རྟགས་སམ་མཚོན་བྱེད་ལ་དག་པར་བཞག་པ་ཡིན། དྭངས༡་མ་ཁྲག༢་ཤ༣་ཚིལ༤་རུས༥་རྐང༦་ཁུ་བ༧་ལུས་ཟུངས་བདུན་ཡིན་ཅེས་པའི་ཕྱི་ཤུན་འོ་མ་ལ་སྐྲིས་མ་ཆགས་པ་ལྟ་བུའི་པགས་པ་བདུན། བྱང་ཆུབ་སོགས། ཐོད། རྐང་། རྩིབ། ཚིགས་རུས་རིགས་བཞི། བདེན་པ་སོགས། དག་པ་དྲན་པ་འདིར་བྱས་ན་མཉམ་བཞག་ཏུ་བསྡུ། བཟླས་པའི་རྗེས་དང་སྤྱོད་ལམ་གྱི་སྐབས་སུ་ཡང་རུང་།
བཟླས་པའི་སྔགས་འཁོར་གྱི་ཚེ་ཞི་བ་ལ། སྔགས་ཕྲེང་འོད་ཟེར་དཀར་པོ་འཕྲོ་བས་རང་གཞན་གྱི་སྡིག་སྒྲིབ་སྦྱངས། སངས་རྒྱས་བྱང་སེམས་ཀྱི་ཐུགས་རྗེ་བྱིན་རླབས་འོད་ཟེར་དཀར་པོའི་རྣམ་པར་སྔགས་ཕྲེང་ལ་ཐིམ་པས་བྱིན་གྱིས་བརླབས་པར་བསམ། རྒྱས་པ་སོགས་ལ་ཡང་ལྡེ་ཁ་བསྒྱུར། བཟླས་པའི་རྗེས་སུ་མདུན་གྱི་ནམ་མཁར་བླ་མ་ཡི་དམ་སངས་རྒྱས་བྱང་སེམས་ཐམས་ཅད་འདུས་པར་བསྒོམ་པ་དང་། ལྷ་རྣམས་ཀྱི་སྤྱི་བོར་རིགས་བདག་རྣམས་གསལ་བཏབ་སྟེ། ཞྭ་ཕུད་ཐལ་མོ་སྦྱར་ཏེ་ངག་ཏུ། བདེ་བར་གཤེགས་པ་སོགས་ནས་གསོལ། དེའི་ཐབས་སུ་བདག་གི་རྒྱུད་ལ་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་དང་། ལམ་རིམ་གཉིས་ཀྱི་ཏིང་ངེ་འཛིན་དང་རྟོགས་པ་བཟང་པོ་ཁྱད་པར་ཅན་སྐྱེ་བ་གནས་པ་གོང་ནས་གོང་དུ་འཕེལ་ཞིང་རྒྱས་པར་བྱིན་གྱིས་རླབས་དུ་གསོལ་དང་ཡིག་བརྒྱ་ལན་གསུམ་བརྗོད་པས་ཏིང་ངེ་འཛིན་དང་རྟོགས་པ་བརྟེན་པར་བསམ།
བྱིན་གྱིས་རློབས་ཕྱིར་རྡོ་རྗེའི་གླུ་ལེན་སོགས། གཏོར་མཆོད་བཤམས་ལ་རང་ལུགས་ལས་འཇམ་པོ་གསུམ་ལ་གཉིས་ཀ་གཡས་སྐོར། དྲག་པོར་དེ་ལས་བཟློག སྒྲ་དོན་བ་ལིཾ་ཞེས་པ་ནུས་པའི་སྟོབས་ལ་འཇུག་སྟེ། རང་གཞན་ཚེ་རིང་ནད་མེད་དཔལ་འབྱོར་ཐོབ་པའི་སྟོབས་དང་། ནུས་པ་བདུད་འཇོམས་པ་སྟེ། ཨ་མྲྀ་ཏ་ཞེས་པ་བདུད་རྩིའོ། ། བོད་སྐད་གཏོར་མ་ཞེས་པ་ཐམས་ཅད་ལ་གཏོར་བས་གཏོར་སྡང་ཞེན་མེད་པར་སྦྱིན་པས་མ་ཞེས་སོ། ། དང་པོ་མཆོད་པ་བྱིན་རླབས་བྱེད་པའང་སྣང་། ཆོས་འབྱུང་གསུམ་གྱི་བདྨ་དཀར་སྔོ་དམར།
འགྲོན་བསྡུ་ཚེ་སྟེང་གི་ས་བླ་ནི། གཟུགས་ཁམས་གཟུགས་མེད། ས་སྟེང་ན་གནས་པ་འདོད་ལྷ་དྲུག་ནས་མཁའ་འགྲོ་འབྱུང་པོ་སོགས་གླིང་བཞིའི་མིའོ། ། ས་འོག་ན་གནས་པ་ནི། ངན་སོང་གསུམ་དང་། ལྷ་མ་ཡིན་དང་ཀླུའོ། ། བྱིན་གྱི་རླབས་པ་ནི་ཡེ་ཤེས་པ་སྤྱན་དྲངས་པ་སོགས། མཆོད་པའི་ཚེ་རང་གི་སྙིང་ཁ་ནས་ཞབས་བསིལ་མ་དཀར་མོ་དུང་ཕོར་དྲི་བཟང་གི་ཆུས་གང་བ་ཐོགས་པ་སྤྲོས་ཏེ་ལྷ་རྣམས་ཀྱི་ཞབས་བཀྲུ་བར་བསམ། དེ་བཞིན་དུ་ཞལ་བསིལ་མ་དཀར་མོས་ཞལ། འཐོར་འཐུང་མ་དཀར་མོས་སྐུ་ཁ་དྲི་བཟང་གིས་བྱུགས།
མཆོད་ཡོན་མ་དཀར་མོས་མཆོད་ཡོན་ཞལ་དུའོ། ། གཏོར་མའི་དམིགས་པ་འདྲ། གཏོར་སྔགས་ཕེ་ཊ་ག་ཏ་ཡན་པྲ་པྲི་ཏའི་སྐད། མར་ལོས་སཾ་སྐྲི་ཏར་འཁྲུལ་གསུང་། དེ་ནས་མེ་ཏོག་མ་སོགས་སྤྲོས་ཏེ་མཆོད། ལག་གཡོན་ནང་མཆོད་འཐོར་ཚེ་ལྷ་ཐམས་ཅད་ཀྱི་ཕྱག་ཏུ་ཐོད་པ་བདུད་རྩིས་གང་བ་རེ་རེ་བྱུང་བར་བསམ། མཁའ་འགྲོ་སྤྱི་གཏོར་སྐབས་ཕཻཾ་ནི། ཕེ་ཨེམ་ཞེས་བོད་སྐད་མགོ་ཁོས་ཟེར། ལྷ་ཡིན་ཀྱང་དམ་ཚིག་ཉམས་ན་མགོ་ཁོས་ཟེར་བའོ། ། སྔགས་བརྒྱ་འདིས་མགྲོན་མི་འབྱོན་དབང་མེད།
དུར་ཁྲོད་བརྒྱད་ནི་རྡོ་རྗེ་གདན་གྱི་ཕྱོགས་མཚམས་བརྒྱད་ན་གནས་གསུང་། འཇིག་རྟེན་པའི་སྡེ་བརྒྱད་རྒྱལ་པོ་རྨུ་བཙན་སོགས། རྒྱུད་སྡེ་འོག་མར་གསུང་པའི་སྡེ་བརྒྱད་ཆ་གསུམ་གྱི་ཕུལ། གསང་སྔགས་བླ་མེད་ལས་གསུངས་པའི་སྡེ་བརྒྱད་ལྷའི་ཚོགས་རྣམས་ཞེས་སོགས་ཡིན། དེ་རྣམས་འཇིག་རྟེན་པའི་ཚུལ་བཟུང་ནས། གཏོར་མ་ཕུལ་ནའང་རུང་། རྣམ་པ་དེ་དང་དེར་བསྒོམ་ནས་ཕུལ་ནའང་རུང་། ཡི་དམ་གྱི་ལྷར་བསྒོམ་ནས་ཕུལ་ནའང་རུང་བས། གསང་སྔགས་བླ་མེད་ཀྱི་ཀུན་རྫོབ་ཀྱི་སྣང་བ་ཐམས་ཅད་ལྷར་བསྒོམ། རང་འོད་དཔག་མེད་ཀྱེ་རྡོ་རྗེར་བསྒོམ་ལ་རྡོར་གླུ་དང་།
གཏོར་མགྲོན་བསྙེས་པར་བསམ་ཏེ། མེ་ཏོག་གི་ཆར་ཕབ། བཀྲ་ཤིས་ཀྱི་མངའ་གསོལ་ཏེ་བདག་རྒྱུད་ལ། སྤང་དང་རྟོགས་པའི་ཡོན་ཏན་ཐམས་ཅན་གོང་ནས་གོང་དུ་རྒྱས་པར་བསམ་ཞིང་། གཏོར་མགྲོན་རྣམས་མངོན་སུམ་དུ་བཞུགས་པ་ལ་སྨོན་ལམ་གྱི་དཔང་པོ་ཞུས་ཏེ། རིགས་སུ་སྐྱེ་དང་སོགས། འདི་དག་ནི་ཟླ་ཟེར་སོགས་སུ་མི་གསལ་བའི་གསུང་སྒྲོས་འགའ་རེའི་བརྗེད་ཐོ། མཁས་པ་རྣམས་ཀྱི་ཐུགས་མི་ཁྲེལ་བར་ཞུ། ཞེས་པ་ཆོས་སྨྲ་བའི་བཙུན་པ་སངས་རྒྱས་ཕུན་ཚོགས་ཀྱིས་དཔལ་ཨེ་ཝཾ་ཆོས་ལྡན་དུ་བྲིས་པའོ།། །། སརྦ་མངྒ་ལཾ།། །།
PAGE * MERGEFORMAT 8 སངས་རྒྱས་ཕུན་ཚོགས། ཀྱེ་རྡོར་མངོན་རྟོགས་ལམ་དུས་ལ་ཉེ་བར་མཁོ་བའི་ཟིན་བྲིས། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
