གསུང་འབུམ། སངས་རྒྱས་ཕུན་ཚོགས།
པོད ༤༠
སྙན་བརྒྱུད་ལུགས་དང་མགོན་པོ་ལྷ་བཅུ་བདུན་གྱི་དབང་གི་ཕྱག་ལེན་ཟུར་འདེབས།
༄༅། །པཎ་ཆེན་ནམ་མཁའ་དཔལ་བཟང་གིས་མཛད་པའི་གུར་གྱི་མགོན་པོ་ལྷ་བཅུ་གཉིས་ཀྱི་ཆོ་གའི་ཐོ་ཡིག་ཉིན་བྱེད་སྣང་བ་ལ་བརྟེན་ནས་གྲི་གུག་ལྷ་ལྔ་སིནྡྷུ་ར་ལ་བརྟེན་པ་སྙན་བརྒྱུད་ལུགས་དང་མགོན་པོ་ལྷ་བཅུ་བདུན་གྱི་དབང་གི་ཕྱག་ལེན་ཟུར་འདེབས་བཞུགས་སོ།། ཨོཾ་སྭ་སྟི། པཎ་ཆེན་ནམ་མཁའ་དཔལ་བཟང་གིས་མཛད་པའི་གུར་གྱིས་མགོན་པོ་ལྷ་བཅུ་གཉིས་ཀྱི་ཆོ་གའི་ཐོ་ཡིག་ཉིན་བྱེད་སྣང་བར་བཅུ་གཉིས་མ་དང་ལྷ་ལྔའི་དབང་ཆོག་གསལ་ལ། ལྷ་བརྒྱད་ནི་སྒོ་མ་བཞི་དོར་བ་མ་གཏོགས་གཞན་འདྲའོ། ། མན་ངག་ལུགས་ཀྱི་སིནྡྷུ་ར་ལ་བརྟེན་པའི་གྲི་གུག་ལྷ་ལྔ་མ་ལ་ཆོག་དབང་གོང་མ་རྣམས་དང་བཅས་པ་ག་ཡ་དྷ་ར་ནས་བརྒྱུད་ལུགས་ལ་སྦྱོར་བའི་སྐབས་སུ་གྲི་གུག་ལྷ་ལྔའི་རྡུལ་ཚོན་ནམ་རས་བྲིས་ཀྱི་དཀྱིལ་འཁོར་གྱི་དབུས་སུ་མཉྫིའི་ཁར་ཐོད་པ་བདུད་རྩིས་གང་བའི་སྟེང་དུ་མཎྜལ་ལ་སིནྡྷུ་རས་བྱུགས་ཏེ་དབུས་སུ་གྲི་གུག་གཅིག་བྲིས་པའི་ལྟེ་བ་ཡངས་པའི་གུང་དུ་ཧཱུྃ། ཤར་དུ་བྷྲུཾ། ལྷོར་ཨཾ། ནུབ་ཏུ་ཛྲཱིཾ། བྱང་དུ་ཁཾ་བྲིས། དེའི་མཐའ་སྐོར་དུ་ཡི་གེ་བདུན་མ།
དེའི་མཐའ་སྐོར་དུ་བཅུ་གཉིས་མ། དེའི་མཐའ་སྐོར་དུ་ཤཱ་ས་ན། དེའི་མཐའ་མར་མདུན་ནས་བརྩམས་ཏེ་གཡས་སྐོར་གྱིས་ཀཱ་ལི་སོ་བཞི། མདུན་ནས་གཡོན་སྐོར་གྱི་ཨཱ་ལི་བཅུ་དྲུག་སྟེ། ཐམས་ཅད་ཀྱི་ཡིག་མགོ་ཕྱིར་བསྟན་པར་བྲིས་ལ་དར་གྱིས་ལྡིང་གུར་ཕུབ་པའམ་མ་འབྱོར་ཡང་ཆོག དབང་གི་མཐའ་བརྟེན་སྐབས་སུ་སློབ་མ་ལ་བཀའ་བསྒོ་བྱེད་ན། གཏོར་མ་དེ་ལ་མདའ་དར་དང་། མགོན་པོའི་ཙཀླི་ཡོད་ནའང་བཙུགས། སྐུའི་རྗེས་གནང་ལ་སྐུ་དང་། གསུང་ལ་བཟླས་ལུང་བྱེད་པས་དབང་རྫས་མི་དགོས་ཐུགས་ལ་ལྕགས་ཀྱུ་རྡོ་རྗེ་རྩེ་དགུ་པའམ།
གྲི་གུག་གང་རུང་། ཡོན་ཏན་ལ་གཎྜེ།་་་་་ འདི་ལྷ་བཅུ་བདུན་མ་གཏོགས་དབང་བཀའ་བཞི་ཀ་ལ་དགོས་སོ།། དངོས་གྲུབ་ལ་ཐོད་པ་བདུད་རྩིས་གང་བ། དུར་ཁྲོད་ཆས་བརྒྱད་ཀྱི་རྗེས་གནང་ལ་མི་རྐང་གི་གླིང་བུ་དང་། སྟག་ལྤགས་སོགས་ཡོད་ན་བཤམས། མེད་ན་དུར་ཁྲོད་ཆས་བརྒྱད་ཀྱི་རྗེས་གནང་ཙཀླི་སོགས་རས་ཀྱིས་རུང་། གཞན་མཆོད་གཏོར་བཤམ་པ་སོགས་འདྲ། བདག་མདུན་གྱིས་ལྷ་བསྐྱེད་མི་འདྲ་བའི་ཁྱད་པར། མདུན་བསྐྱེད་ཀྱི་ཚེ་སིནྡྷུ་རའི་དཀྱིལ་འཁོར་དང་བཅས་པ་ལྷ་ལྔར་བསྐྱེད།
བུམ་པ་རྣམ་རྒྱལ་དུ་མགོན་པོ་ལྷ་ལྔ་བསྐྱེད་པ་དང་། ལས་བུམ་འཁྱིལ་པ་སྟེ་དབང་བཀའ་ལྔ་ཀ་ལ་འདྲ། འདིར་དབང་གི་སྐབས་སིནྡྷུ་རའི་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་འབུལ་བ་དང་། འཇུག་པ་ནས་བུམ་དབང་རྡོ་རྗེ་སློབ་དཔོན་གྱི་དབང་རྫོགས་པའི་བར་ཀྱཻ་རྡོར་ལམ་དབང་དང་འདྲ་ལ། ཅུང་ཟད་མི་འདྲ་བ་དེང་ཁྱོད་ནག་པོ་ཆེན་པོ་ཐམས་ཅད་ཀྱི་རིགས་སུ་ཞུགས་ཀྱི་ཞེས་དང་། ནག་པོ་ཆེན་པོ་དེང་ཁྱོད་སོགས་དང་། ཡེ་ཤེས་དབབ་པ་སོགས་གྲི་གུག་ལྷ་ལྔ་རྒྱ་གཞུང་དང་འདྲ། རིག་པའི་དབང་ལྔ་ཀྱཻ་རྡོར་དང་འདྲ་ལ། མཐའ་བརྟེན་རྗེས་གནང་སྐབས་སུ་མགོན་པོའི་འབུར་སྐུའམ། ཙཀླི་རབ་གནས་ཅན་སློབ་མའི་སྤྱི་བོར་ཁྱེད་ལ་རྡོ་རྗེའམ་དམ་ཚིག་གི་ཕྱག་རྒྱ་སྐུའི་སྤྱི་བོར་བཞག་ཡི་གེ་བདུན་པའི་རྗེས་ལ་ས་མཱ་ཡ་སྨྲ་ར་སོགས་ནས་རཀྵནྟུ།
ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་། ཡེ་ཤེས་ཀྱི་མཁའ་འགྲོ་མ། ཨ་མོ་གྷ་བཛྲ། པདྨ་བཛྲ། ཨིནྟྲ་བྷུ་ཏི། ཕུན་ཚོགས་བདེ་བ་ནག་པོ་སྤྱོད་པ། བྲམ་ཟེ་དཔལ་འཛིན། ག་ཡ་དྷ་ར། འབྲོག་མི་ལོ་ཙཱ་བ། སེ་མཁར་ཆུང་པ།
རོལ་པའི་རྡོ་རྗེ། ས་སྐྱ་པ་ཆེན་པོ། རྫེ་བཙུན་བསོད་ནམས་རྩེ་མོ། ། རྗེ་བཙུན་གྲགས་པ་རྒྱལ་མཚན། ཆོས་རྗེ་ས་སྐྱ་པཎ་ཆེན། ཤར་པ་ཤེས་རབ་འབྱུང་གནས། ཤར་བ་རྡོ་རྗེ་འོད་ཟེར། འཕགས་པ་རིན་པོ་ཆེ། དམ་པ་ཀུན་དགའ་གྲགས། རོང་མི་ཡེ་ཤེས།
ཏྲཱེ་བོ་རྡོ་རྗེ་གྲགས། བག་སྟོན་གཞོན་ཚུལ། བླ་མ་ཚུལ་ཁྲིམས་རྒྱལ་མཚན། བླ་མ་ངག་དབང་པ་ཐེག་ཆེན་ཆོས་རྒྱལ། ཆོས་རྗེ་ཀུན་དགའ་རྒྱལ་མཚན། མཁན་ཆེན་ནམ་མཁའ་ལྷུན་བཟང་། མཉམ་མེད་དཔལ་འཛིན་བཟང་པོ། ཐམས་ཅད་མཁྱེན་པ་རྡོ་རྗེ་གདན་པ། ཐུགས་སྲས་ཀུན་དགའ་རྒྱལ་པོ། རིགས་འཛིན་ཚེ་དབང་བཀྲ་ཤིས།
ཚར་ཆེན་ཆོས་ཀྱི་རྒྱལ་པོ། བོད་མཁར་བ་བྱམས་པ་དོན་གྲུབ་རྒྱལ་མཚན། སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་གྲུབ། ས་སྐྱ་པ་ངག་དབང་ཀུན་དགའ་བསོད་ནམས། འཇམ་དབྱངས་བསོད་ནམས་དབང་ཕྱུག དྲིན་ཅན་རྩ་བའི་བླ་མ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ལ་སོགས་པའི་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་བསྟན་པ་བསྲུངས། དཀོན་མཆོག་གི་དབུ་འཕང་བསྟོད། ཁྱད་པར་དུ་རྡོ་རྗེ་སློབ་མ་འདི་རྣམས་བྱང་ཆུབ་མ་ཐོབ་ཀྱི་བར་དུ་བསྲུང་སྐྱབས་སྦ་བའི་འཕྲིན་ལས་མཛད་དུ་གསོལ། ཅེས་བརྗོད། གསུང་གི་རྗེས་གནང་ལ་གཙོ་བོའི་སྔགས་གསུམ་གྱི་བཟླས་ལུང་སྦྱིན།
ཐུགས་ཀྱི་རྗེས་གནང་ནི། ལྕགས་ཀྱི་རྡོ་རྗེ་རྩེ་དགུ་པའམ་གྲི་གུག་རབ་གནས་ཅན་ལག་པ་གཡས་པར་གཏད་དེ། སངས་རྒྱས་ཀུན་གྱི་ཐུགས་ཀྱི་རྟེན། ། གང་གིས་འཕྱར་བ་ཙམ་གྱིས་ནི། ། གདུག་པ་རྡུལ་དུ་རློག་བྱེད་པ། ། དེ་རིང་ཁྱེད་ལ་སྦྱིན་པར་བྱ། ། ཨོཾ་ཤྲཱི་ཀ་ལ་ཡེ་བཛྲ་ཀརྟ་རི་ཡ་བྷི་ཥིཉྩ་མཾ། གཎྜེ་རབ་གནས་ཅན་ལག་པར་གཏད་དེ། སངས་རྒྱས་ཀུན་གྱི་ཡོན་ཏན་རྟེན། ། གང་གིས་བསྣུན་པ་ཙམ་གྱིས་ནི། །
ཕོ་ཉ་ལས་ལ་བསྐུལ་བྱེད་པ། ། དེ་རིང་སོགས། ཨོཾ་ཤྲཱི་ནས་བཛྲ་གཎྜེ། བཛྲ་ཨ་བྷི་ཥིཉྩ་མཾ། ཐོད་པ་ཆང་གིས་གང་བ་ལག་པ་གཡོན་པར་གཏད་དེ། སངས་རྒྱས་ཀུན་གྱིས་དངོས་གྲུབ་རྟེན། ། གང་གིས་བཅངས་པ་ཙམ་གྱིས་ཀྱང་། ནག་པོ་དགེས་པས་ངོམ་བྱེད་པ། ། དེ་རིང་སོགས། ཨོཾ་ཤྲཱི་ནས།
བཛྲ་ཀ་པཱ་ལ། ཨ་བྷི་ཥིཉྩ་མཾ། སློབ་མའི་རྐང་འོག་ཏུ་རོ་གདན་བྲིས་པའམ་བཅོས་པ། སྐེད་པར་སྟག་ཤམ་དངོས་སམ་བྲིས་པ། ལུས་དང་ཡན་ལག་ཏུ་རུས་རྒྱན། ལག་ཏུ་མི་རྐང་གི་གླིང་བུ་རྣམས་གཏད་དེ། གདུག་པ་འདུལ་ཕྱིར་རོ་ཡི་གདན། ། དེ་བཞིན་སྟག་ཤམ་དཔའ་བོའི་ཆས། ། ཀུན་འབོད་དུང་ཆེན་གླིང་བུའི་སྒྲས། ། ཟིལ་གྱིས་གནོན་བྱེད་ཕྱག་རྒྱ་དྲུག །
འཇིགས་བྱེད་ཆེན་པོའི་ཆས་རྣམས་ཀྱིས། ། དེ་རིང་ཁྱེད་ལ་དབང་བསྐུར་བས། ། མགོན་པོའི་འཕྲིན་ལས་མ་ལུས་པ། ། ཐམས་ཅད་འགྲུབ་པའི་དབང་ཐོབ་ཤོག ། ཨོཾ་ཤྲཱི་མ་ཧཱ་ཀ་ལ་ཡ་ཀ་ལ་ཝཀ་ཙིཏྟ་གུ་ན་ཀརྨ་ཨ་བྷི་ཥིཉྩ་མཾ། གཏོར་དབང་ནི་འདིར་མི་དགོས། དབང་བཀའ་གཞན་ལ་བྱེད་ན་བླ་མ་བརྒྱུད་པའི་མཚན་ནས་བརྗོད་དེ་བཀའ་བསྒོ་བྱ། དེང་སང་གྲི་གུག་ལྷ་ལྔ་རྒྱ་གཞུང་ལུགས་ལ་མཛད་གཞན་ལ་ནི་རྒྱུན་དུ་མི་མཛད། བསླབ་བྱ་ནི། ཁྱེད་རྣམས་ཀྱི་སྐུའི་དམ་ཚིག་ཏུ་མགོན་པོ་རྒྱུན་ཏུ་མཆོད་གསུང་གི་དམ་ཚིག་ཏུ་བསྙེན་པ་ལ་བརྩོན་པ་དང་།
ཐུགས་གྱི་དམ་ཚིག་ཏུ་བསྒྲུབ་པ་དང་། ལས་ལ་སྦྱར་ཏེ། བསྟན་པ་བསྲུང་། སེམས་ཅན་གྱི་དོན་གྱིས་ཤིག ཅེས་བརྗོད། སིནྡྷུ་རའི་ཡིག་འབྲུ་རྣམས་ཀྱི་ཕྱི་ལོག་ནས་བླངས་ཏེ་སྲིན་ལག་གཡོན་པས་སློབ་མའི་དཔྲལ་བར་བྱུགས་ཏེ་ཡི་གེ་བདུན་པ་བརྗོད། སྐུའི་བྱིན་རླབས་ཞུགས། བུམ་དབང་བརྟན་པར་བྱས་པའི་མོས་པ་མཛོད། དེ་ལྟར་ན་ཁྱེད་རྣམས་ཀྱིས་སིན་དྷུ་རའི་འཁོར་དུ་བུམ་པའི་དབང་བསྐུར་བ་ཐོབ། ལམ་བསྐྱེད་པའི་རིམ་པ་དང་།
ལྟ་བ་ངོ་བོ་ཉིད་གསུམ། བསྒོམ་པ་ལ་དབང་། འབྲས་བུ་སྤྲུལ་སྐུ་ཐོབ་པའི་ནུས་པ་རྒྱུད་ལ་བཞག་པ་ཡིན་ནོ། ། གསང་དབང་ཞུ་བ་བའི་ཡོན་དུ་མཎྜལ། བཅོམ་ལྡན་ཞི་བ་ཆེན་པོ་སོགས་ཀྱི་གསོལ་བ་བཏབ་ལན་གསུམ། ཨོཾ་ཨཱཿཧཱུྃ་གིས་མིག་དར་བཅིངས། བླ་མ་ཧེ་རུ་ཀ་ཡབ་ཡུམ་མཉམ་པར་སྦྱོར་བ་ལས་བྱུང་བའི་བྱང་སེམས་དུང་དང་ཀུནྡ་ལྟར་དཀར་བ་དེ་ལྗགས་ཐོག་ཏུ་ཕུལ་བའི་མོས་པ་མཛོད། ཇི་ལྟར་འདས་པའི་སོགས་བདུད་རྩི་སྟེ། སློབ་མ་ཨ་ཧོ་སུ་ཁཿབརྗོད། མགྲིན་པའི་ཡ་ར་ལ་ཝའི་རྩ་བཞི་ནས་བརྒྱུད།
ལུས་ཀྱི་རྩ་ཁམས་ཐམས་ཅད་ལ་ཁྱབ་པས་རང་བཞིན་བརྒྱད་ཅུའི་རྟོག་པ་དབྱིངས་སུ་འགག་ཏེ། གསལ་སྟོང་བདེ་བས་བརྒྱན་པའི་ཏིང་ངེ་འཛིན་རྒྱུད་ལ་སྐྱེས་པའི་མོས་པ་མཛོད། འབྲུ་གསུམ་གྱི་མིག་དར་དཀྲོལ། སིན་དྷུ་རའི་ཡིག་འབྲུ་རྣམས་ལ་སྲིན་ལག་གཡོན་པས་བླངས་ཏེ་སློབ་མའི་མགྲིན་པར་བྱུགས། གསུང་གི་བྱིན་རླབས་ཞུགས། གསང་དབང་རྟེན་པར་བྱས་པའི་སོགས། དེ་ལྟར་ན་ཁྱེད་རྣམས་ཀྱིས་གསང་དབང་ཐོབ། ལམ་རང་བྱིན་གྱི་རླབས་པ་དང་། ལྟ་བ་རང་བྱུང་གི་ཡེ་ཤེས་སྐྱོང་བ་ལ་དབང་། འབྲས་བུ་ལོངས་སྐུ་སོགས།
ཤེས་རབ་དབང་ལ་མཎྜལ་གསོལ་གདབ་མིག་དར་རྣམས་སྔར་བཞིན། དགའ་སྟེར་གནས་སྟེར་སོགས་ཚིགས་བཅད་ཀྱི་ཕྱག་རྒྱ་གཏད། བཤང་ལྕི་དག་ནི་སོགས་ཀྱིས་དྲི་བ་དྲི་ལན། ཐབས་ཤེས་སྙོམ་འཇུག དགའ་བཞི་ཉམས་སུ་མྱང་བའི་བར་ལམ་དུས་བཞིན་འབྲུ་གསུམ་གྱིས་མིག་དར་བཀྲོལ། སིནྡྷུ་རའི་ཕྱག་མཚན་སྲིན་ལག་གིས་བླངས་ཏེ་སྙིང་ཁར་བྱུགས་ཏེ། ཐུགས་ཀྱིས་བྱིན་རླབས་ཞུགས། ཤེས་རབ་ཡེ་ཤེས་ཀྱི་དབང་བརྟན་པར། དེ་ལྟར་ན་ཁྱེད་རྣམས་ཀྱི་ཤེས་རབ་ཡེ་ཤེས་ཀྱི་དབང་ཐོབ། ལམ་དཀྱིལ་འཁོར་འཁོར་ལོ་སྒོམ་པ་དང་།
ལྟ་བ་ལྷན་སྐྱེས་སྐྱོང་བ་ལ་དབང་། འབྲས་བུ་ཆོས་སྐུ་ཐོབ་པའི་ནུས་པ་སོགས་དབང་བཞི་པ་མཎྜལ་གསོལ་གདབ། མིག་དར། ཡེ་ཤེས་འདི་ནི་ནས་མིག་དར་བཀྲོལ་བའི་བར་ལམ་དུས་བཞིན། ཀ་པཱ་ལ་ནས་བདུད་རྩི་ལན་གསུམ་མམ་གཅིག་སྦྱིན་ལ། སྐུ་གསུང་ཐུགས་ཀྱི་བྱིན་རླབས་ཞུགས། དབང་བཞི་པ་བརྟན་པའི་མོས་པ་མཛོད། དེ་ལྟར་ན་ཁྱེད་རྣམས་ཀྱིས་དབང་བཞི་པ་ཐོབ། ལམ་རྡོ་རྗེའི་རྦ་རླབས་བསྒོམ་པ་དང་། ལྟ་བ་མས་བརྟན་གྱི་ལྷན་སྐྱེས་སྐྱོང་བ་ལ་དབང་འབྲས་བུ་ངོ་བོ་ཉིད་སྐུ་ཐོབ་པའི་ནུས་པ་རྒྱུད་ལ་བཞག་པ་ཡིན་ནོ། །
རྗེས་གཙོ་བོས་སོགས་འདྲ། རྗེས་ཆོག་རས་བྲིས་བརྟན་བཞུགས་དང་། སིནྡྷུ་རའི་ཡེ་ཤེས་པ་གཤེགས་པ་སོགས་བྱའོ།། ༈ །ལྷ་བཅུ་བདུན་མའི་མི་འདྲ་བའི་ཁྱད་པར་ལ། བདག་མདུན་ལྷ་བསྐྱེད་གཞལ་ཡས་ཁང་རྫོགས་པར་བསྐྱེད་ནས། བྱང་ལྗང་བའི་བར་འདྲ། དེ་ནས་འོག་གི་ས་གཞི་རྡོ་རྗེའི་བྲག་ནག་ནག་པོས་གཏམ་པའི་སྟེང་ན། འཁོར་ལོ་རྩིབས་བརྒྱད་མཐིང་གྲི་གུག་གིས་རྭ་བས་བསྐོར་བ། དེའི་དབུས་གྲུ་གསུམ་ལ་ཞིང་གཉིས་བསྣོལ་བའི་སྟེང་དུ་ཉི་མའི་གདན། རྩིབས་བརྒྱད་ལ་ཉི་མའི་གདན།
དབུས་སུ་ཧཱུྃ་ལས་ནག་པོ་ཆེན་པོ་སྔར་བཞིན་བསྐྱེད། འོན་ཀྱང་གཡས་གྲི་གུག་འཕྱར་ཐབས་དང་། གཡོན་ཐོད་ཁྲག་ཐུགས་ཁར་གཎྜེ་མེད། ཞབས་གཡོན་བརྐྱང་ངོ་། ། རྩིབས་བརྒྱད་ལ་ཧཱུྃ་བརྒྱད་ལས་གཡས་བསྐོར་དུ་རིམ་པ་བཞིན། གཤིན་རྗེ་ཕོ་ཉ་མོ་དང་། མཆེ་བ་མོ་དང་། བེ་ཅོན་མོ་དང་། དུས་མཚན་མོ་དང་། ལྕག་ཀྱུ་མོ་དང་།
ཞགས་པ་མོ་དང་། ལྕགས་སྒྲོག་མོ་དང་། འབེབས་མ་སྟེ་མ་མོ་བརྒྱད་གཡས་ན་གྲི་གུག་འཕྱར་བའི་ཚུལ། གཡོན་པས་ཐོད་ཁྲག་སྟོབས་པའི་ཚུལ། དེའི་ཕྱི་རིམ་བརྒྱད་ལ་ཧཱུྃ་བརྒྱད་ལས་ཤར་ཕྱོགས་སུ་ཡ་བ་ཏི། ལྷོ་ཕྱོགས་སུ་ཆོས་ཀྱི་རྒྱལ་པོ། ནུབ་ཕྱོགས་སུ་ཏེལ་པ། བྱང་ཕྱོགས་སུ་གླང་མགོ་ཅན། བྱང་ཤར་དུ་རལ་པ་ཚར་དགུ། ནུབ་བྱང་དུ་གཤིན་རྗེ་རྨིག་པ།
ལྷོ་ནུབ་ཏུ་གཤིན་རྗེ་ཕྱ་སངས། ཤར་ལྷོར་མིག་དམར་ཐབས་ཅད་ཁ་དོག་སྔོ་སྐྱ། གཡས་གྲི་གུག་འཕྱར་བའི་ཚུལ། གཡོན་ཐོད་ཁྲག་ཐུགས་ཁར་འཛིན་པ། གཤིན་རྗེ་ཕོ་མོ་ཀུན་ཀྱང་སྟག་ལྤགས་རློན་པས་སྨད་དཀྲིས་པ། ཁྲོ་ཞིང་སྤྱན་གསུམ་པ་དམར་ལ་ཟླུམ་པ། གསུས་པ་འཕྱང་བ། སྐུ་ལ་སྦྲུལ་གྱིས་བརྒྱན་པ། ཞལ་མཆེ་བ་གཙིགས་པ། སྐུ་ལ་རང་འདྲའི་སྤྲུལ་པ་དཔག་མེད་འཕྲོ་བ།
ཞབས་གཡོན་བརྐྱང་པའི་སྟབས་ཀྱི་ཡེ་ཤེས་ཀྱི་མེ་འབར་བའི་དབུས་ན་བཞུགས་པ།། ༈ །རས་བྲིས་ལ་གཤིན་རྗེ་མོ་རྣམས་རྩིབ་བརྒྱད་ཀྱི་ནང་རིམ་དང་། ཕོ་རྣམས་དེའི་རྒྱབ་ཀྱི་ཕྱི་རིམ་ལ་ཡོད་ནའང་བཤད་མ་ཐག་པ་བཞིན་བསྐྱེད་བརྒྱུད་དུར་ཁྲོད་ནག་པོའི་འགྲིལ་བ་སོགས་ལས་བཤད་པས། ལུགས་ཚད་ལྡན་གཅིག་གོ། ༈ །ཡང་བྲི་ཆ་འགའ་ཞིག་ལ་གཤིན་རྗེ་ཕོ་མོ་མཉམ་སྦྱོར་དུ་བྲིས་པ་ཡང་འདུག་པས། དེ་བཞིན་དུ་བྱེད་ན། རྩིབས་བརྒྱད་ལ་པད་ཉིའི་སྟེང་དུ་ཡ་དང་མ་རྣམས་ལས་ཤར་དུ་གཤིན་རྗེ་ཡ་བ་ཏི་དང་། གཤིན་རྗེ་ཕོ་ཉ་མོ་གཉིས་ཡབ་ཡུམ་ཞལ་སྦྱོར། ལྷོར་གཤིན་རྗེ་ཆོས་ཀྱི་རྒྱལ་པོ་གཤིན་རྗེ་ཆེ་བ་མོ་གཉིས་ཡབ་ཡུམ། ནུབ་ཏུ་གཤིན་རྗེ་ཏེལ་པ་གཤིན་རྗེ་བེ་ཅོན་མ་གཉིས།
བྱང་དུ་གཤིན་རྗེ་གླང་མགོ་ཅན་དང་གཤིན་རྗེ་ལྕག་སྐྱུ་མ་དང་ཞལ་སྦྱོར། བྱང་ཤར་དུ་གཤིན་རྗེ་རལ་པ་ཚར་དགུ་དང་གཤིན་རྗེ་དུས་མཚན་མོ་གཉིས་ཞལ་སྦྱོར། ནུབ་བྱང་དུ་གཤིན་རྗེ་རྨིག་པ་དང་གཤིན་རྗེ་ཞགས་པ་མ་གཉིས་ཞལ་སྦྱོར། ལྷོ་ནུབ་ཏུ་གཤིན་རྗེ་ཕྱ་སངས་དང་ལུག་གུ་བརྒྱུད་མ་གཉིས། ཤར་ལྷོ་གཤིན་རྗེ་མིག་དམར་དང་འབེབས་མ་གཉིས་ཡབ་ཡུམ་གཉིས་ཞལ་སྦྱོར་ཏེ། ཐམས་ཅད་ཀྱང་སྐུ་མདོག་སྔོ་སྐྱ་ཞལ་གཅིག་ཕྱག་གཉིས། གཡས་གྲི་གུག་གཡོན་ཐོད་པ་ཁྲག་གི་གང་བ་འཛིན་པས་ཡུམ་ལ་འཁྱུད་པ། མི་མགོ་སྐམ་པོ་ལྔའི་དབུ་བརྒྱན་དང་། དབུ་སྐྲ་ཁམ་ནག་གྱེན་དུ་འཁྱིལ་པ། ལུས་ལ་རྒྱན་ཆ་མེད་པ།
སྦྲུལ་ནག་པོ་སེ་རལ་ཁར་ཐོག་པ། ཧ་ཧ་ཞེས་ཁྲོ་བོའི་སྒྲ་ཆེན་པོ་སྒྲོག་ཤིང་། ཞབས་གཡས་བསྐུམས་ཤིང་གཡོན་བརྒྱངས་བས་མེ་རླུང་དམར་ནག་འཁྲུགས་པའི་ཀློང་དཀྱིལ་ན་བཞུགས་པ། ཡུམ་ཐམས་ཅད་སྐུ་མདོག་ནག་མོ་ཞལ་གཅིག་ཕྱག་གཉིས། གཡས་གྲི་གུག་ནམ་མཁའ་ལ་འཕྱར་ཞིང་གཡོན་ཐོད་པ་ཁྲག་གིས་གང་བ་འཛིན་པས་ཡབ་ལ་སྟོབས་པ། གཅེར་བུ་སྐྲ་གྲོལ་བ། མཆེ་བ་གཙིགས་པ། ཡབ་ཀྱི་ལྕེ་འཇིབ་པ། གདུག་པ་ཐམས་ཅད་ཚུལ་བཞིན་དུ་འགུགས་མ། ཞབས་གཡས་བརྐྱངས་བས་ཡབ་ཀྱི་གཡོན་བརྐྱངས་པ་དང་གཤིབ་པ།
གཡོན་གྱིས་ཡབ་ཀྱི་གཡས་ལ་འཁྲིལ་ཞིང་གཉིས་སུ་མེད་པར་བཞུགས་པ། འདི་དམ་པ་ཀུན་དགའ་གྲགས་ཀྱིས་ལྷ་བཅུ་བདུན་གྱི་སྒྲུབ་ཡིག་དགོས་འདོད་འབྱུང་བའི་གཏེར་དུ་བཤད།། ༈ །ཡང་དཀྱིལ་ཐང་འགའ་རེར་གཤིན་རྗེ་ཕོ་མོ་རྣམས་རྩིབ་རྣམས་ལ་གཡས་གཡོན་དུ་ཞལ་གཡས་གཟིགས་གཡོན་གཟིགས་སུ་འབྱུང་ངོ་། ། ལུགས་སྲོལ་གང་ལྟར་ཡང་། གནས་གསུམ་བྱིན་གྱི་རླབས་ལྷ་བཅུ་བདུན་གྱི་ཡེ་ཤེས་པ་སྤྱན་དྲངས་ལ་བསྟིམས། དབང་ལྷ་སྤྱན་དྲངས་དབང་བསྐུར་བས་ལྷ་ཐམས་ཅད་ལ་འཕྲིན་ལས་ཀྱི་ངོ་བོ་མི་བསྐྱོད་པས་དབུ་རྒྱན་བྱིན་གྱི་རླབས་ལ། ཕྱི་མཆོད་སྔར་བཞིན། ནང་མཆོད་ལ་ཨོཾ་ཨཱཿཧཱུྃ་གིས་བྱིན་རླབས་དྲན་པར་བྱས་ལ། རྒྱལ་བ་རྡོ་རྗེ་འཆང་ཆེན་པོ། སློབ་དཔོན་བྲམ་ཟེ་མཆོག་སྲེད།
གྲུབ་ཆེན་ནག་པོ་རོ་འཛིན། ལོ་ཙཱ་བ་གྱི་ལྗང་དབུ་དཀར། ཁམས་པ་ཚར་དགུ་སྟོན་པ། གྲུབ་ཐོབ་བསོད་ནམས་གྲགས། བླ་མ་མོན་མིག་དམར་སྟོན། བླ་མ་ཞང་ཆུང་བ། ལང་གྲོ་དབང་ཕྱུག་དར། ལྕེ་སྟོན་མདོ་སྡེ་སེང་གེ དཔལ་ཆེན་སྐྱེ་མེད་ཇོ་གདན། གྲུ་སྟོན་ཤཱཀྱ་འབུམ།
དགེ་བཤེས་དབུགས། བླ་མ་དྷརྨ་གཟི་བརྗིད། ཉི་ཐོག་པ་ཀུན་དགའ་ཟླ་བ། མདར་མཁན་པོ་བློ་གྲོས་རྒྱལ་མཚན། མཁན་ཆེན་བསོད་ནམས་དཔལ་བ། ཕ་རྒོད་ཆོས་རྗེ་བྲག་ཐོག་པ། སྔགས་འཆང་འཇིགས་མེད་དཔའ་བོ། ཐུགས་སྲས་ཀུན་དགའ་རྒྱལ་པོ། རིགས་འཛིན་ཚེ་དབང་བཀྲ་ཤིས། ཚར་ཆེན་ཆོས་ཀྱི་རྒྱལ་པོ།
བོད་མཁར་བ་བྱམས་པ་དོན་གྲུབ་རྒྱལ་མཚན། སྤྱན་སྔ་ཀུན་དགའ་དོན་གྲུབ། སྔགས་འཆང་ངག་དབང་ཀུན་བསོད། འཇམ་དབྱངས་བསོད་ནམས་དབང་ཕྱུག བདག་ཆེན་ཀུན་དགའ་བཀྲ་ཤིས། དྲིན་ཅན་རྩ་བའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་སམ། བསྡུ་ན། དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། བརྒྱུད་པའི་བླ་མ་རྣམས་ཀྱི་ཞལ་དུ ཡི་དམ་དཀྱིལ་འཁོར་གྱི་ལྷ་ཚོགས་ཀྱི་ཞལ་དུ༞ ཨོཾ་ཤྲཱི་མ་ཧཱ་ཀ་ལ་ཡེ།
དཔལ་རྡོ་རྗེ་ནག་པོ་ཆེན་པོ་མ་གཤིན་དྲེགས་པའི་ཚོགས་དང་བཅས་པའི་ཞལ་དུ༞ གཞན་ཡང་ལྷ་ཆེན་བརྒྱད་ལ་སོགས་པ་ནས། རིགས་དྲུག་གི་བར་དུའང་སྦྱིན། རང་གི་ལྕེར་ཡང་མྱངས། གཙོ་བོ་ལ་སྲིན་གཟུགས་ཀྱིས་བསྟོད། འཁོར་རྣམས་ལ། ཐབས་མཁས་སྣང་སྟོང་སྒྱུ་མའི་གར། ། མི་སྡུག་ཁྲོ་བོའི་ཆ་ལུགས་འཛིན། ། རྔམ་པས་དགྲ་བོ་རྡུལ་དུ་རློག ། གཤིན་རྗེའི་གཙོ་བོ་བརྒྱད་ལ་བསྟོད། ། ཤེས་རབ་བདེ་སྟོང་ཁྲོ་མོའི་སྐུ། །
བགེགས་ཀུན་ཚར་གཅོད་གྲི་གུག་འཕྱར། ། སྒྲུབ་ལ་བརྩེ་བས་ཐོད་ཁྲག་བསྣམས། ། མ་མོའི་གཙོ་མོ་བརྒྱད་ལ་བསྟོད། ། ཅེས་པས་བསྟོད། དེ་ནས་ཡི་དམ་གྱི་གཏོར་མ་དཀྱུས་བཞིན་དང་། མདུན་བསྐྱེད་ཀྱི་མགོན་པོ་འཁོར་བཅས་ལ་གཏོར་མ་བྱིན་རླབས་བྱས་ལ། གཙོ་བོ་ཤཱ་ས་ཚར་གསུམ། གཙོ་འཁོར་ཀུན་ལ་ཐུན་མོང་དུ། ཨོཾ་ཤྲཱི་མ་ཧཱ་ཀ་ལ་ཡེ། ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་བྷྱཿ
སོགས་ལན་གསུམ་ཕྱག་རྒྱ་དང་བཅས་པས་འབུལ། ཕྱི་མཆོད། ནང་མཆོད། བསྟོད་པ་མདོར་བསྡུས་བྱ། མཁའ་འགྲོ་སྤྱི་གཏོར་དང་། གཞི་བདག་གཏོར་མ་ཡང་གཏོང་ཐུབ་ན་ལེགས་རྡོ་རྗེའི་གླུ་བཀྲ་ཤིས་རྣམས་སྤྱི་ལྟར་བཟླས་པ་བྱེད་སྤྲོ་ན་དེ་ཝ་པི་ཙུ་ཉེར་གཅིག་སོགས་ཀྱི་མཐར། ཡི་གེ་བདུན་པ་ཤཱ་ས་ན་ཇི་ལྟར་རིགས་པ་བཟླ། ལྷ་ལྔ་རྒྱ་གཞུང་ལུགས་དང་ཆ་འདྲ་བར་བདག་འཇུག་བླངས། དེ་ནས་སློབ་མ་རྣམས་གྲལ་ལ་འཁོད། འོ་སེམས་ཅན་ཐམས་ཅད་ཀྱི་དོན་དུ་སོགས་དང་།
འདིར་མགོན་པོ་ལྷ་བཅུ་བདུན་གྱི་དཀྱིལ་འཁོར་དུ་འཇུག་ཅིང་། དབང་བསྐུར་བ་ལ་ཞེས་སོགས་མཚམས་སྦྱར་ལ། ད་ཟོད་ནས་སློབ་དཔོན་གྱི་བྱ་བ་རྣམས་གྲུབ། སློབ་མ་རྣམས་ཀྱི་ངོ་སྐལ་དུ་གྱུར་པ་མཎྜལ་གསོལ་གདབ་རྒྱུན་བཤགས་མིག་དར། མེ་ཏོག་གཏད་པ་བགེགས་བསང་བ། ནང་གི་སེམས་བསྐྱེད་ལ་བརྟེན་པར་བྱ་བ། དཀྱིལ་འཁོར་གྱི་ནང་དུ་གཞུག་པ་ཕྱག་བྱ་བ། ཡེ་ཤེས་དབབ་པ། མེ་ཏོག་དོར། མིག་དར་བཀྲོལ།
ལྷ་བཅུ་བདུན་མའི་སྒྲུབ་ཐབས་ལྟར་ལྷ་ངོ་བསྟན། དངོས་གཞིའི་ཆེད་དུ་མཎྜལ་གསོལ་གདབ། སློབ་མ་དང་། དབང་རྫས། བུམ་པ་ཅོད་པཎ་སོགས། ཐུགས་ཀྱི་མགོན་པོ་སོགས་རིགས་སོ་སོར་བསྐྱེད་ལ། རིག་དབང་ལྔ་བསྐུར། དྲུག་པ་བརྟུལ་ཤུགས་ཀྱི་དབང་སྦྱིན། མཐའ་རྟེན་སྐུ་གསུང་ཐུགས་ཡོན་ཏན་འཕྲིན་ལས་ཀྱི་རྗེས་གནང་རྣམས་མགོན་པོའི་སྐུ་སོགས་དབང་རྫས་སོ་སོ་དང་བསྟུན། ཚིགས་བཅད་སྔགས་དང་བཅས་པས་སྟེར་བ་སྔར་གྱི་རིགས་འགྲེ་ནས་ཤེས་པར་བྱའོ། །
རྗེས་གཙོ་བོས་སོགས་འདྲ། དེ་ལྟར་སྔོན་འགྲོ་གཏོར་མ་ནས་གཟུང་རྗེས་ཆོག་གི་བར་ཆོ་གའི་ཆིངས་གོང་བཅུ་གཉིས་མའི་དཀྱིལ་ཆོག་བཞིན་ནོ། ། མགོན་པོའི་དབང་འདི་ཉན་པའི་སློབ་མ་ནི་ཀྱཻ་རྡོར། དེ་མིན་ནའང་བླ་མེད་ཀྱི་དཀྱིལ་འཁོར་གང་རུང་ཞུགས་ཏེ་སྨིན་དབང་ཐོབ་པ་ཞིག་དགོས་སོ། ། སྨྲས་པ། གཞུང་མང་ཀླག་ཆོག་ཉིད་དུ་མ་བཀོད་པ། ། གོང་མའི་གསུང་རབ་མི་ནུབ་བྱ་ཕྱིར་དང་། ། ཡི་གེའི་ཚོགས་ཀྱི་ངལ་བ་སྤང་ཕྱིར་ཡིན། ། མདོར་བསྡུས་འདི་ཡིས་བསྟན་འགྲོའི་དོན་གྲུབ་ཤོག ། དཀྱུས་གཅིག་ལ་བྱེད་ན་སློབ་མ་སྟ་གོན་གཅིག་པུ་དེས་ཆོག་པར་མཛད།
དབང་བཀའ་རེ་རེ་ཙམ་སོ་སོར་བྱེད་ན་དངོས་སྟ་ཚང་མ་བྱས་ན་ལེགས། གྲི་གུག་ལྷ་ལྔ་མ་གཏོགས་གཞན་ལ་སྟ་གོན་མ་བྱས་ཀྱང་རུང་ཟེར་བའང་འདུག སྟ་གོན་གྱི་རྨི་ལམ་བརྟགས་པ་གཉིད་ལོག་པའི་དམིགས་པ་བྱས་ནས་དངོས་གཞི་དང་སྦྲེལ་བའི་ལུགས་ཀྱང་མཐོང་ངོ་། ། དེས་ན་ཕྱོགས་གཅིག་ལ་ཨ་འཐས་མི་བྱེད་པར་འཕྲུལ་ཤེས་པར་བྱའོ། ། ཞེས་པ་འདིའང་ཤཱཀྱའི་དགེ་སློང་སངས་རྒྱས་ཕུན་ཚོགས་ཀྱིས་ཨེ་ཝཾ་ཆོས་ལྡན་གྱི་རི་ཁྲོད་དུ་བགྱིས་པའི་ཡི་གེ་པ་ནི་ཆོས་ཀྱི་བུར་གྱུར་པ་རྨ་ཁམས་པ་ཤེས་རབ་ལྷུན་གྲུབ་ཀྱིས་བགྱིས་པའོ། ། འདིའི་དགེ་བས་དཔལ་ལྡན་ས་སྐྱའི་ཆོས་སྲིད་ཕྱོགས་ཀུན་ཏུ་དར་ཞིང་རྒྱས་པར་གྱུར་ཅིག ། སརྦ་མངྒ་ལམ། པྲྀཙྪ་ཤདྡྷ།། །། PAGE * MERGEFORMAT 8 སངས་རྒྱས་ཕུན་ཚོགས། གྲི་གུག་ལྷ་ལྔ་སིནྡྷུ་ར་ལ་བརྟེན་པ་སྙན་བརྒྱུད་ལུགས་སོགས།
PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
