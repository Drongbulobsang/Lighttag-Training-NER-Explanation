གསུང་འབུམ། སངས་རྒྱས་ཕུན་ཚོགས།
པོད ༣༤
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་འཆད་པར་ཐོ་ཡིག་གནད་ཀྱི་ལྡེ་མིག
༄༅། །གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་འཆད་པར་ཐོ་ཡིག་གནད་ཀྱི་ལྡེ་མིག་ཅེས་བྱ་བ་བཞུགས་སོ།། སྭ་སྟི། དཔལ་ཨེ་ཝཾ་ཆོས་ལྡན་གྱི་གཙུག་ལག་ཁང་ཆེན་པོར་ལམ་འབྲས་འཆད་པའི་ཕྱག་ལེན་གྱི་ཐོ་ལ། བླ་མ་དམ་པའི་དྲུང་དུ་ལམ་འབྲས་བུ་དང་བཅས་པའི་དབང་ཁྲིད་མན་ངག་ལུང་དང་བཅས་པ་སྒྲུབ་པ་ལུང་སྦྱིན་གྱི་བར་ལེགས་པར་ཐོབ་ནས་ཆག་མེད་ཀྱི་རིམ་པ་ཐུན་གཉིས་ཉམས་སུ་ལེན་པའི་སྒོ་ནས་སྙན་བརྒྱུད་བཞི་དང་ལྡན་པས་གཞིའི་བསྙེན་པ་ལས་སུ་རུང་བའི་སྦྱིན་སྲེག་དང་བཅས་པ་གྲུབ་པའི་རྡོ་རྗེ་སློབ་དཔོན་གྱིས། བླ་མའི་བཀའི་གནང་བ་ཐོབ་པའམ། དངོས་སུ་བཀའ་རྒྱས་བཏབ་པ་ཐིམ་པའི་དུས་སམ། བཀའ་རྒྱ་དངོས་སུ་མེད་ན་ཡང་གཞན་གྱིས་གསོལ་བ་བཏབ་པས་རྟེན་འབྲེལ་འགྲིག་པའི་དུས་སུ་གཞན་ལ་སྟོན་པའི་ཚུལ་ལ། སྣང་གསུམ་གྱི་སྐབས་སུ་ཆོས་གཏོར་ནི་མི་དགོས། འཁྲིད་འཛུགས་པ་དགོང་མོ་ནས་མཛད་ཅིང་། གྲོལ་བ་སྔ་དྲོ་ནས་མཛད་པ་ཕྱག་ལེན་ཡིན་པས་གཟའ་སྐར་བཟང་པོ་ཡོད་པར་འགྲིགས་ན་བླ་མ་གོང་མའི་དུས་ཆེན་ཡོད་པ་ཞིག་ལ་འཛུགས།
དེ་ཉིན་ནས་བརྩམས་ཏེ་སྣང་གསུམ་གྱི་རིགས་ལ། ཆོས་རིམ་མཛད་ཚུལ་ནི། ཁྲི་ཐོག་ཏུ་ཕེབས་བསྟུན་ཆོས་ཀྱི་གཎྜེ་བསྐུལ་ནས། གྲྭ་པ་སྔ་མ་གང་འཚོགས་ལ་ཆོས་ཁྲིམས་པས་གཟིངས་ཆོས་བཀྱེ། ཤོག་བུ་གཅིག་ཀློག་ཟིན་པ་དང་མཉམ་དུ་ཆོས་ཁྲིམས་པས་ཆོས་བསྡུས་ལ། དབུ་མཛད་ཀྱིས་སྨྲ་བསམ་བརྗོད་མེད་སོགས་ཤློ་ཀ་གཅིག་དང་། འདི་སྐད་བདག་གིས་ཐོས་པ་སོགས། མདོ་སྒྲུབ་ཚར་གཅིག བདུད་བཟློག་ཚར་གསུམ། བསོད་ནམས་འདི་ཡིས་སོགས་ཤློ་ཀ་གཅིག
བགེགས་རིགས་སྟོང་ཕྲག་སོགས་ཤློ་གཅིག དཔལ་ལྡན་ལྷ་མོ་སོགས་ཤློ་གཅིག ཨོཾ་ན་མོ་བྷ་ག་ཝ་ཏེ་སརྦ་ཏྲཻ་ལོ་ཀྱ་སོགས། རྣམ་རྒྱལ་མའི་གཟུངས་ཚར་གཅིག ཨོཾ་ཨ་མྲྀ་ཏེ་སོགས་ཚར་གཅིག དཔལ་ལྡན་རྩ་བའི་བླ་མ་སོགས་ཤློ་ཀ་གཅིག ཨ་ལ་ལ་ཏེ་སོགས་ཚར་གཅིག དཔལ་ལྡན་ཁྱོད་ཀྱི་ཡོན་ཏན་དྲན་སོགས་ཤློ་ཀ་གཅིག སྲིད་པའི་འཁྲི་ཤིང་དྲྭ་བ་བྲལ་མཛད་ཅིང་སོགས་ནས་འཇུག་པར་ཤོག ཅེས་པའི་བར་ཚར་གསུམ།
ཤེས་བྱ་ཀུན་ལ་ལེགས་སྦྱངས་སོགས་ཤློ་ཀ་གཅིག་དང་སྦྲེལ་ལ་སྡེ་སྣོད་གསུམ་གྱི་ཆུ་ཀླུང་ཀུན་འདུའི་མཚོ། ཞེས་པ་ནས་མཁའ་འགྲོའི་དབང་པོར་བྱིན་གྱིས་རློབས། སྐྱེ་བ་ཀུན་ཏུ་སོགས་ཤློ་ཀ་གཅིག ཁྱོད་ལ་བསྟོད་ཅིང་སོགས་ཤློ་ཀ་གཅིག་རྣམས་མཛད་དོ། ། འདི་དག་ནི་དཔལ་ཡེ་ཝཾ་ཆོས་ལྡན་དུ་རྗེ་བཙུན་རྡོ་རྗེ་འཆང་ཀུན་དགའ་བཟང་པོ་ཉིད་ཀྱིས་མཛད་པའི་བསྒྲིགས་རིམ་བླ་མ་བརྒྱུད་པ་ཐམས་ཅད་ཀྱི་ཕྱག་ལེན་ཆག་མེད་ཡིན། རྗེས་གནང་མི་མཛད་དུས་ཆོས་རིམ་རྫོགས་པ་འཕྲལ་མཆོད་གཡོག་པས་མཎྜལ་འབུལ་བ་ཞུ། ཞེས་བསྐུལ་ལ་མཎྜལ་ཚོམ་བུ་བདུན་མ་ཚར་གཅིག་ཕུལ། འདི་ལས་བསྒྲིགས་འདོན་མི་མཛད། ཆུ་མེད་པར་སྐམ་འབུལ་བྱེད་པ་ཕྱག་ལེན་ཡིན། འདི་རྣམས་སྣང་གསུམ་གྱི་སྐབས་ཐམས་ཅད་དུ་བྱ་བ་ཡིན།
ཉི་མ་དང་པོ་ལ་རི་ཁྲོད་ལོ་མ་ཅན་གྱི་རྗེས་གནང་སྒྲུབ་ཐབས་བརྒྱ་རྩའི་འཆིང་དང་མཐུན་པར་མཛད། ཉི་མ་གཉིས་པའི་སྔ་དྲོ་ཆོས་རིམ་སྔར་བཞིན་གྲུབ་ནས། མཎྜལ་ཕུལ་ཆོས་སྤྱོད་ཀྱི་རིམ་པའི་ལུང་རྣམས་མང་ཉུང་ཅི་རིགས་བཏང་། དགོང་མོ་འཇམ་དབྱངས་ཨ་ར་པ་ཙ་ན་སོགས་རྗེས་གནང་གང་རུང་མཛད། དེ་བཞིན་དུ་ཉི་མ་བཞི་ལྔའི་བར་སྔ་གྲོ་ཆོས་སྤྱོད་སྐོར་སོགས་ཀྱི་ལུང་དང་དགོང་མོ་རྗེས་གནང་རེ་མཛད་ནས་ཉི་མ་དྲུག་བདུན་གང་རུང་གི་དམིགས་པ་འཛུགས། ཐུགས་བྲེལ་དང་བསྟུན་དགོས་ཀྱི་རྗེས་གནང་ཞག་མང་མཛད་ལོང་མེད་ན། དེ་ནུབ་ནས་དམིགས་པ་འཛུགས་པའམ། ཉི་མ་གཅིག་གམ་གཉིས་རྗེས་གནང་མཛད་ནས་དམིགས་པ་འཛུགས་པ་སོགས་སྐབས་དང་བསྟུན། གང་ལྟར་ཡང་སྔ་དྲོའི་ལུང་མཛད་ལུགས་ནི་འདྲའོ། ། ཆོས་སྤྱོད་ཀྱི་ལུང་རྣམས་གྲུབ་ནས།
རྗེ་ས་སྐྱ་པ་ཆེན་པོའི་རྣམ་ཐར་ནས་བཟུང་སྟེ་བླ་མ་བརྒྱུད་པ་རྣམས་ཀྱི་རྣམ་པར་ཐར་པའི་ལུང་ཅི་འགྲོ་མཛད་པ་ཕྱག་ལེན་ཡིན། གྲུབ་ན་སྐབས་འདིར་ཐུབ་པ་དགོངས་གསལ་ལྟ་བུའི་ལུང་གནང་ནའང་ལེགས། སྔགས་ཕྱོགས་ཀྱི་ཡིག་ཆའི་ལུང་ནི་གང་ཡང་སྣང་གསུམ་གྱི་སྐབས་སུ་མི་མཛད་པ་ཕྱག་ལེན་ཡིན། བསྔོ་བ་ཞུ་མི་བྱུང་ན། ཆོས་རིམ་ཚར་མ་ཁད་བསྔོ་བ་མཛད། དེ་ནས་རྗེས་གནང་ཡིན་ན་སེམས་བསྐྱེད་གསལ་འདེབས་ལ་འཇུག ལུང་དང་འཁྲིད་ཡིན་ན་མཎྜལ་འབུལ་བ་ཡིན། ཡང་ཆོས་ཐུན་གཅིག་ལས་མི་མཛད་ན་དགོང་ཆོས་ཀྱི་མཎྜལ་ཡན་གྲུབ་ནས་ཐོག་མར་ལུང་ཅི་རིགས་མཛད་དེ་རྗེས་སླར་ཡང་སེམས་བསྐྱེད་གསལ་འདེབས་ནས་བརྩམས་ཏེ་དམིགས་ཐུན་གནང་བར་མཛད་དོ། ། གང་ལྟར་ཡང་རུང་དམིགས་ཐུན་རྣམས་དགོང་མོ་མཛད་པ་ཕྱག་ལེན་ཡིན་པས་དགོང་མོ་ཆོས་རིམ་རྫོགས་ནས་མཎྜལ་ཕུལ། ཆོས་རིམ་རྣམས་སློབ་དཔོན་མཉམ་དུ་མཛད།
དེ་ནས་ཟང་ཟིང་མེད་པའི་བྱམས་པ་དང་འཁོར་བ་ལས་སྒྲོལ་འདོད་ཀྱི་སྙིང་རྗེ་ཆེན་པོ་དང་ལྡན་བཞིན་པས་སློབ་མ་རྣམས་ལ་ཕན་པའི་བསམ་པ་དང་སངས་རྒྱས་ཀྱི་བསྟན་པ་རྒྱས་པར་འདོད་པའི་བསམ་པས་ཀུན་ནས་བླངས་ཏེ་འདི་སྐད་བརྗོད་དོ། ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སོགས་སེམས་བསྐྱེད་གསལ་འདེབས་དང་། ཆོས་ཉན་པའི་ཀུན་སྤྱོད། འཆད་ཐབས་ཁོག་ཕུབ་སོགས་མགོ་རྒྱངས་ཀྱི་བཤད་པ་རྣམས་གསུང་ངག་བསྟན་པ་རྒྱས་པའི་ཉི་འོད་སོགས་ཆོས་འབྱུང་རྣམས་དང་གསང་བའི་སྒོ་འབྱེད་སོགས་བླ་མ་བརྒྱུད་པ་རྣམས་ཀྱི་གསུང་རབ་རྩ་བའི་བླ་མས་ཕྱག་ལེན་ཇི་ལྟར་མཛད་པ་སོགས་ངེས་པར་བྱས་ལ། ཉི་མ་དང་པོ་ལ་དེ་ལ་གསན་རྒྱུའི་ཆོས་ནི། འདིར་དུས་གསུམ་གྱི་དེ་བཞིན་གཤེགས་པ་སོགས་ནས། བརྒྱུད་པའི་གསོལ་འདེབས་གང་རུང་གི་ལུང་སྦྱིན་པའི་བར་དང་། ཉི་མ་གཉིས་པར། མགོ་རྒྱངས་རྒྱས་བསྡུས་གང་རུང་དང་སྐབས་འགྲེ། དཔྱད་དོན་ཉམས་ལེན་དང་དམིགས་པ་སྐྱར་ཚུལ་ནི།
འཁྲིད་གཞུང་ལྟར་བཤད་ནས། དེ་དག་གིས་ཐོས་བསམ་གྱི་སྒྲོ་འདོགས་ཆོད་པར་བྱས་ནས། གཉིས་པ་བསྒོམ་པ་ཉམས་སུ་བླང་ཚུལ་ནི། དོ་ནུབ་ནས་བརྩམས་ཏེ་རང་རང་གི་གནས་ཁང་དུ་འཇམ་པའི་སྟན་ལ་བསམ་གཏན་གྱི་སྤྱོད་ལམ་གྱིས་འདུག་སྟེ། མདུན་གྱི་ནམ་མཁར་བླ་མ་རྒྱལ་བ་སྲས་དང་སློབ་མར་བཅས་སོགས། དམིགས་པ་དམར་བཏུས་ཚར་གཅིག་སྐྱར། ལན་གསུམ་སྐྱོར་ན་ཡང་། ད་དུང་ལན་གཅིག་སྐྱོར་ན་ཞེས་སྦྱར་ཏེ། རང་རང་གི་གནས་ཁང་སོགས་ནས། མཉམ་པར་བཞག་གོའི་བར་སྐྱར་ཚུལ་འདི་ནི་ཐམས་ཅད་ལ་འདྲའོ། །
འདི་མན་ལ་སྔར་སོང་གི་ས་བཅད་བསྐྱར་དགོས་སོགས་རྣམ་དབྱེ་མ་འཆོལ་བ་གལ་ཆེ། དམིགས་ཐུན་རྣམས་ཐུན་དྲུག་གམ། བཞིའམ། གསུམ་མམ། ཐ་ནའང་དོ་ནུབ་ཐུན་གཅིག་དང་སང་སྔ་དྲོ་ཐུན་གཅིག་ཅིས་ཀྱང་ཉམས་སུ་ལེན་དགོས། དེ་ལྟར་མ་བྱས་ན་དམིགས་འཁྲིད་ཐོབ་པའི་གོ་མི་ཆོད་དོ། ། ཆོས་ཐུན་བསྡུ་བའི་ཁྲིད་དམིགས་གང་ཡིན་དེ་བརྗོད་ནས་དེ་རིང་གི་ཐུགས་དམ་དེ་ལ་མཛད་པར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། སོགས་དང་། ཐེག་མཆོག་དམ་ཆོས་རིན་ཆེན་བཤད་འདི་ལ། །
བདག་གིས་བསོད་ནམས་མཐའ་ཡས་གང་ཐོབ་པ། ། དེས་ནི་འགྲོ་ཀུན་ཐེག་མཆོག་དམ་པའི་ཆོས། ། རིན་ཆེན་དྲི་མ་མེད་པའི་སྣོད་གྱུར་ཏེ། ། བདུད་ཀྱི་སྡེ་དང་མུ་སྟེགས་གཞུང་ལུགས་དང་། ། ཆོས་ལྟར་བཅོས་པའི་མུན་སྤྲུལ་དུ་མ་དང་། ། གཞན་ཡང་འགྲོ་བའི་ཉེ་བར་འཚེ་བ་རྣམས། ། བདག་གིས་སྟོབས་ཀྱིས་རྩད་ནས་འཇོམས་གྱུར་ཅིག ། སྲིད་པ་ཐམས་ཅད་དུ་ནི་འཁོར་བ་ན། ། བསོད་ནམས་ཡེ་ཤེས་དག་ནི་མི་ཟད་བརྙེས། ། ཐབས་དང་ཤེས་རབ་ཏིང་འཛིན་སྟོབས་དག་དང་། །
ཡོན་ཏན་ཀུ་གྱིས་མི་ཟད་མཛོད་གྱུར་ཅིག ། ཅེས་བརྗོད། སློབ་མ་རྣམས་ཀྱིས། ཐེག་མཆོག་དམ་ཆོས་རིན་ཆེན་ཉན་འདི་ལ། ། ཞེས་སོགས་སྨོན་ལམ་མཉམ་དུ་མཛད། སྔ་དྲོའི་ལུང་ལ་སེམས་བསྐྱེད་གསལ་བཏབ་ནས། དེ་ལ་གསན་པར་བྱ་རྒྱུའི་ཆོས་ནི་ཞེས་བརྗོད་ལ་ཁ་ཡིག་གང་ཡིན་པ་ནས་བརྩམས་ཏེ་ལུང་མཛད། འཇོག་མཚམས་ཚིག་བཀྲ་ལེགས་པ་ཞིག་གི་རྫོགས་མཚམས་སུ་སླེབ་ནས་དེ་ཙམ་ལ་མཛད་པར་ཞུ། བསོད་ནམས་འདི་ཡིས་སོགས་སྔར་བཞིན་བྱའོ། ། ཉི་མ་དང་པོ་ཉིད་ལ་སྐྱབས་འགྲོའི་དམིགས་པ་ཡང་བཏང་ན།
ཉི་མ་གཉིས་པའི་དམིགས་ཐུན་ལ། གྲང་དམྱལ། ཉི་མ་གསུམ་པ་ལ་ཚ་དམྱལ། ཉི་མ་བཞི་པར་ཉེ་འཁོར་བ་དང་ཉི་ཚེ་བ། ཉི་མ་ལྔ་པར་ཡི་དྭགས་དང་དུད་འགྲོའི་སྡུག་བསྔལ་བསམ། འདི་གཉིས་ལ་ཉི་མ་གཉིས་བྱས་ཀྱང་ཆོག ཉི་མ་དྲུག་པར། འགྱུར་བ་དང་འདུ་བྱེད་ཀྱི་སྡུག་བསྔལ་འདི་གཉིས་ལའང་ཉི་མ་གཉིས་བྱས་ན་ཆོག ཉི་མ་བདུན་པ་ལ། དལ་འབྱོར་མི་ལུས་རྙེད་པར་དཀའ་བ་བསམ་པ་དང་།
རྙེད་པའི་ལུས་རྟེན་ཕན་འདོགས་ཆེ་བ་བསམ་པ་གཉིས། ཉི་མ་བརྒྱད་པར། ངེས་པར་འཆི་བ་བསམ་ལ་རྟག་འཛིན་སྤང་བ། ནམ་འཆི་ངེས་མེད་བསམ་ལ་བློ་སྣ་བསྟུང་བ། ཆོས་མེད་ཕན་མེད་བསམ་པ་དམ་ཆོས་སྒྲུབ་པ་རྣམས་འདི་རྣམས་ལ་ཉི་མ་གསུམ་བྱས་ཀྱང་ལེགས། ཉི་མ་དགུ་པར། མི་དགེའི་ལས་འབྲས་བསམ་ལ་སྤོང་འདོད་བསྐྱེད་པ་དང་། དགེ་བའི་ལས་འབྲས་བསམ་ལ་སྒྲུབ་འདོད་བསྐྱེད་པའོ། ། ཉི་མ་བཅུ་པར། ལུང་མ་བསྟན་དགེ་བ་ཁ་བསྒྱུར་བའོ། །
དགེ་སྡིག་ལུང་མ་བསྟན་གསུམ་ནུབ་གཅིག་ལ་བཏང་ཡང་ལེགས། ཉི་མ་བཅུ་གཅིག་པར། གཞན་ལ་ཕན་པར་འདོད་པའི་བྱམས་པ་བསྒོམ་པ། ཉི་མ་བཅུ་གཉིས་པར་གཞན་གྱི་སྡུག་བསྔལ་བསམ་འདོད་སྙིང་རྗེ་བསྒོམ་པ། ཉི་མ་བཅུ་གསུམ་པར། གཞན་ཕྱིར་འབྲས་བུ་འདོད་པ་སྨོན་པའི་སེམས། ཉི་མ་བཅུ་བཞི་པར། བདག་གཞན་མཉམ་བརྗེ་བསྒོམ་པ། དེ་དག་གིས་སྤྱོད་པ་ལ་བསླབ་པའོ། ། ཉི་མ་བཅོ་ལྔ་པར།
ཞི་གནས་སྒོམ་པ། ཉི་མ་བཅུ་དྲུག་པ་ལ་ལྷག་མཐོང་དང་གཟུང་འབྲེལ། ཉི་མ་བཅུ་བདུན་པར། སྐྱེ་འགྱུར་རྣམས་ལ་ངེས་ཤེས་སྒོམ་པ་དང་། གསུམ་པ་སྤྲོ་བ་བསྐྱེད་པ་དག་པའི་སྣང་བའི་འཁྲིད་དོ། ། དེ་གཉིས་སོང་འཕྲལ། དེ་རིང་གི་ཐུགས་དམ་དེ་ལ་མཛད་པ་དང་། སང་ཉིན་དབང་གིས་སྔོན་འགྲོའི་སེམས་བསྐྱེད་བྱ་དགོས་པས། དེ་ལ་དགོས་པའི་ཡོ་བྱད་ལ་སོགས་པ་ཐོགས་མེད་མཛད་པ་དང་། མཆོད་པའི་གདངས་རྣམས་དོ་དགོང་བསྒྲིག་པའི་ཕྱག་སྲོལ་འདུག་པས་དེ་བཞིན་མཛད་དགོས་བྱས་ལ།
མཆོད་ཡོན་ཕལ་ཆེར་མའི་གདངས་་་་་་དེང་སང་བླ་མེད་ཟེར་བའི་གདངས་སྤྱི་འགྲོ་དེ་ཡིན། ཀུན་རིག་སོགས་ཡོ་ག་དང་མི་གཅིག་ཚར་གཅིག་བསྒྲིགས། བསོད་ནམས་འདི་ཡིས་སོགས་དགེ་བ་བསྔོའོ། ། ཐུན་མོང་མ་ཡིན་པའི་ཉམས་སྣང་དག་སྣང་གཉིས་ལ་ཉི་མ་རེ་བྱ་བར་བཤད་པས། དེ་ལྟར་སྤྲོ་ན་བཤད་པ་དང་དམིགས་ཐུན་རང་རང་གི་སྐབས་གཉིས་སོ་སོར་ཕྲལ་ལ་གཉིས་བྱའོ། ། འདི་དག་གི་བཤད་པ་དང་དམིགས་ཐུན་མང་བ་རྣམས་ཁ་སང་གི་དེ་བཤད་པའི་སྐབས་སུ་ལན་ཅིག་སྐྱར་ནས། དམིགས་ཐུན་གྱི་སྐབས་སུ་མ་བསྐྱར་ཡང་ཆོག་པས་སྐབས་སུ་གང་བབས་བྱའོ། ། བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་བྱ་ཚུལ་ལ། སྟེགས་ཤིན་ཏུ་མཐོ་བ་བང་རིམ་མང་པོ་དར་ཟབ་ཀྱིས་བཀབ་པའི་སྟེང་མའི་དབུས་སུ་མཉྫིའི་སྟེང་དུ་གསེར་དངུལ་མཁར་བ་སོགས་ཀྱིས་མཎྜལ་ལ་དྲི་བཟང་གིས་ཐིག་ལེ་བྱས་པའི་དབུས་དང་ཕྱོགས་བཞིར་ཚོམ་བུ་ལྔ་བཀོད། བང་རིམ་འོག་མ་རྣམས་ལ་མེ་ཏོག་དཀར་པོ་ལ་སོགས་པའི་རྫས་རྣམས་བཏབ་པའི་མཆོད་ཡོན་ནམ།
མ་འབྱོར་ན་ཆུ་གཙང་མ་ཏིང་ཕོར་བདུན་ལ་སོགས་པ་བཤམས། དེ་བཞིན་འབྲུ་གཙང་མའི་མེ་ཏོག་ཚར་དུ་བསྒྲིགས་པ་ལ་དྲི་བཟང་པོའི་རེང་བུའི་སྤོས་རྒྱ་དང་། མར་དཀར་གྱི་མར་མེའི་ཕྲེང་བ་དང་། བང་རིམ་འོག་མ་ལ་ཞལ་ཟས་ཆུང་ངུ་དང་ཆེན་པོའི་རིམ་པ་རྒྱན་གྱིས་སྤྲས་པ་ཇི་ལྟར་ནུས་པ་བཤམས་ཤིང་། དཀར་གཏོར་ཆེ་བ་གཅིག་ཀྱང་བཤམས། འདི་དག་གི་རྒྱུ་ཆ་ནི་ཕུད་ཕྱེ་དང་དཀར་རྒྱན་དཀར་མེ་སོགས་ཁར་སིང་གི་ཉིན་གྲྭ་པ་ལ་བསྐུལ་བ་དང་། སྦྱིན་བདག་བསྐུལ་བ་སོགས་ཀྱི་སྒོ་ནས་རྒྱས་པར་བྱ་དགོས་ཏེ། མཆོད་པ་དམན་པ་དང་། ཉུང་ན་སེམས་བསྐྱེད་མི་སྐྱེ་བར་གསུངས་སོ། ། རོལ་མོའི་བྱེ་བྲག་དུ་མ་དང་།
བླ་རེ་དང་། ཡོལ་བ་དང་། འཕན་དང་། བ་དན་ལ་སོགས་པའི་རྒྱན་གྱིས་བཀོད་པ་ཇི་ལྟར་མཛེས་པ་ནུས་པ་བྱའོ། ། ཁྲི་མཐོ་ཞིང་བཟང་བའི་སྟེང་དུ་སློབ་དཔོན་ཡང་ཆོས་གོས་རྣམས་སྦྱར་སོགས་རྒྱན་གོས་བཟང་པོས་བརྒྱན་ཏེ་བཞུགས་སུ་གསོལ། གཎྜེ་བསྐུལ་ལ་དེ་ནས་འཚོགས་ཚར་འཕྲལ་མདོ་གསུམ་འདོན། སློབ་མ་རྣམས་ཁྲུས་བྱས་ཏེ་འཁོད་པ་ལ། སློབ་དཔོན་གྱིས། འོ། ཉིན་དང་མཚན་མོ་སོགས་ཀྱི་ནས།
སོར་ཆུད་པའི་སྟོབས་ཏེ། དེ་རྣམས་དྲན་བཞིན་པས་ལྟུང་བཤགས་བསྐུལ་བར་ཞུ། བྱས་ལ་དབུ་མཛད་པས་སེམས་ཅན་ཐམས་ཅད་རྟག་པར་སངས་རྒྱས་ལ་སྐྱབས་སུ་མཆིའོ་ཞེས་སོགས་དལ་བུ་ཚར་གསུམ་འདོན། སློབ་དཔོན་རང་ཉིད་ཀྱང་ཁྲི་ལས་བབས་ཏེ་སྟན་དམར་རམ། གདིང་བའི་སྟེང་ནས་སྣམ་སྦྱར་དང་བཅས་ཏེ་ཕྱག་བྱ། སློབ་མ་རྣམས་ཀྱང་ཕྱག་འཚལ་དུ་བཞུགས། དེ་དག་ཐམས་ཅད་བདག་ལ་དགོངས་སུ་གསོལ་ཞེས་པ་ནས། བྱང་ཆུབ་སེམས་དཔའ་དེ་དག་རྣམས་ལ་བདག་སྐྱབས་མཆི། ཞེས་པའི་བར་ཙོག་པུར་ཐལ་མོ་སྦྱར་ཏེ་བརྗོད། མཇུག་ཏུ་ལུས་ཀྱི་ལས་ནི་རྣམ་པ་གསུམ་ཞེས་སོགས་དང་།
ཐོག་མ་མེད་ནས་ད་ལྟའི་བར་སོགས་དང་། འདོད་ཆགས་ཞེ་སྡང་གཏི་མུག་དབང་གིས་ནི་སོགས་ཕྱག་འཚལ་བ་དང་སོགས་ཚིགས་བཅད་རྣམས་ཀྱང་ཤློ་ཀ་རེ་རེ་གསུམ་གསུམ་བརྗོད། སློབ་དཔོན་ཁྲི་ལ་འཁོད་ནས་ཆོས་རིམ་གང་ལ། སློབ་མ་རྣམས་ལ་མེ་ཏོག་བཀྱེ་བསྡུ་གྲུབ་ནས། སློབ་དཔོན་གྱི་ཆོས་ཐམས་ཅད་སྟོང་པ་ཉིད་དུ་ཤེས་པའི་ཤེས་རབ་དང་སེམས་ཅན་བདེ་བ་ལ་འགོད་པར་འདོད་པའི་བརྩེ་བ་དང་། སློབ་མ་རྣམས་ལ་བྱང་ཆུབ་ཀྱི་སེམས་བསྐྱེད་པར་འདོད་པའི་བསམ་པ་བཟང་པོ་དང་ལྡན་པས་འདི་སྐད་བརྗོད་དོ། ། འོ་ནམ་མཁའི་མཐའ་དང་མཉམ་པའི་སོགས་ནས། བླ་མ་ལ་ཕྱག་འཚལ་བར་མོས་ལ་བཞེངས། དེང་སང་མི་བཞེངས་པ་འདུག་ནས་ཕྱག་འཚལ་ཞིང་འདིའི་རྗེས་བཟློས་མཛོད། ན་མོ་གུ་རུ་སོགས་ནས།
སངྒྷ་ཡ། དེ་ནས་དབུ་མཛད་པས། མགོན་པོ་ཐུགས་རྗེ་ཆེ་ལྡན་པ་ནས། དགེ་འདུན་ལའང་ཕྱག་འཚལ་ལོ། ། སྐུར་གྱུར་པ་ནི་སོགས་ཤློ་ཀ་གཅིག ཕྱག་བྱར་འོས་པ་སོགས། འདོན་ཞིང་ཕྱག་བྱའོ། ། དེ་ནས་ས་ལ་བསྡད་ལ་སློབ་དཔོན་གྱིས་མཆོད་པའི་དམིགས་པ་ཕོག་ལ། མཆོད་པ་བྱིན་རླབས་ཐུན་མོང་བ་ཀུན་རིག་ལྟར་མཛད་པར་ཞུ་བྱས་ལ། དབུ་མཛད་ཀྱིས་ཨོཾ་བཛྲ་ཨ་མྲྀ་ཏ་སོགས།
མཆོད་ཡོན་ཕལ་ཆེ་སོགས་བརྗོད། ཨོཾ་གུ་རུ་བུདྡྷ་ས་ཏྭ་མཎྜ་ལ་ས་པ་རི་ཝ་ར་ཨརྒྷཾ་པྲ་ཏི་ཙྪ་སྭཱ་ཧཱ་སོགས་སྦྱར། རོལ་མོའི་གོང་དུ་གདུགས་མཆོག་ཕལ་ཆེར་ཕྱེ་ཕུར་ཕལ་ཆེར། རྒྱན་ཕྲེང་ཕལ་ཆེར། ལྡ་ལྡི་ཕལ་ཆེར་བཞི་ལ་སྔགས་མེད་པར་ཚིགས་བཅད་རྐྱང་པ་ལ་གདངས་མཛད་པ་མཐོང་བརྒྱུད་དོ། ། ཤཔྟའི་ཚེ་རོལ་ཆེན་བྱ། ཨ་བཛྲ་གཎྜི་ཨཱཿཞེས་བརྗོད་ཅིང་དྲིལ་བུ་གནས་ལྔར་དབུལ། ཡང་སློབ་དཔོན་གྱིས་སྤྲུལ་པའི་མཆོད་པའི་དམིགས་པ་ཅུང་ཟད་ཕོག་ལ། གདུགས་རྒྱལ་མཚན། བ་དན་བླ་བྲེ་རྣམས་དང་།
ཁ་ཟས་སོགས་ནས་མཆོད་པར་མོས་པ་མཛོད། དེ་ལས་གཞན་ཡང་སོགས་ནས་གནས་གྱུར་ཅིག ཏིང་ཤག་སོགས་དང་བཅས་ཅེས་དཔོན་སློབ་ཐམས་ཅད་ཀྱིས་བརྗོད་ཅིང་རོལ་ཆེན་བྱའོ། ། གཎྜེ་ར་ནིའི་སྔགས་ཀྱང་བརྗོད་དོ། ། འགལ་རྐྱེན་སྡིག་པ་སྦྱང་བ་སོགས་ནས་དགའ་བར་གྱིས་ཤིག་ཅེས་པའི་བར་དང་། གསུམ་པ་གཏང་རག་ནི་ཐོག་མར་མཆོད་པའི་ཕྱིར་ཡན་ལག་བདུན་པ་བྱ་བ་ལ། དེང་སང་དབུ་མཛད་གཅིག་པུ་བཞེངས་ཏེ་ཡན་ལག་བདུན་པ་བསྐུལ། ཐམས་ཅད་བཞེངས་ལ་ཕྱག་འཚལ་བར་ཞུ། དབུ་མཛད་པས་ཇི་སྙེད་སུ་དག་སོགས་བརྗོད། རོལ་ཆེན་དང་བཅས་པས།
ན་བཟའ་དམ་པ་སོགས་དང་། ས་ལ་བསྡད་ལ་ཐལ་མོ་སྦྱར་ཏེ་འདོད་ཆགས་ཞེ་སྡང་སོགས་ནས། བྱང་ཆུབ་ཕྱིར་བསྔོའོ། ། ཞེས་པའི་བར་བརྗོད། དཀར་གཏོར་ཆུ་གཙང་གིས་བྲན་ལ་ཆོས་སྐྱོང་རྣམས་ལ་གཏོར་མ་སྦྱིན་དགོས་པས་སོགས་ནས། མཎྜལ་ཕུལ་ཟིན་པ་དང་། དགེ་འདུན་ལ་དགའ་སྟོན་ཅི་འབྱོར་པ་བྱ་དགོས་པ་ནི། མང་ཇ་ཞིག་ད་ལྟ་ཡོང་བ་ཡིན། དེ་དག་གི་དགེ་བ་བྱང་ཆུབ་ཀྱི་མཆོག་ཏུ་བསྔོ་དགོས་པ་ཡིན་པས། ཕུན་སུམ་ཚོགས་པའི་དགེ་འདུན་རྣམས་ཀྱིས་སོགས།
མཐུན་འགྱུར་བསྐུལ་ལ། དབུ་ཞྭ་ཕུད། བསྔོ་སྨོན་རྒྱས་པར་བྱ། དེ་ནི་དབང་གི་སྔོན་དུ་འགྲོ་བའི་སེམས་བསྐྱེད་ཞེས་བྱ་བ་ཡིན། དངོས་གཞི་དབང་བསྐུར་བ་ལ། ཞལ་དང་འདྲ་བའི་ཆོ་གའི་གཞི་བརྒྱད་ཡོད་པ་ལས། ཐོག་མར་སློབ་མ་རྗེས་འཛིན་བྱེད་དགོས་པ་ནི། དགོང་མོའི་དུས་སུ་འོང་བས། བརྡ་བྱུང་འཕྲལ་ཕེབས་པར་ཞུ། བསོད་ནམས་འདི་ཡིས་སོགས་བྱའོ། །
འདི་ལ་རྗེས་ཆོག་མི་དགོས། སྔ་དྲོ་ཉི་མ་ཤར་ཙམ་ན་བྱ། སྦྱིན་བདག་བསྐུལ་བ་སོགས་བྱས་ལ། དེའི་ཉིན་མང་ཇ་ཞིག་ཅིས་ཀྱང་འོང་བར་བྱ། མང་ཇར་འཚོགས་པ་རྣམས་ཀྱིས་གསུང་འདོན་གྱི་རིམ་པ་མཚན་བརྗོད་གྲུབ་མཚམས་སུ་སློབ་དཔོན་ཁྲི་ཁར་ཕེབས། ཟླུམ་གཏོར་གཉིས་དང་ཆུ་བཞི་སྔོན་དུ་འགྲོ་བའི་ཉེར་མཆོད། སློབ་དཔོན་གྱི་མདུན་དུ་རྡོ་རྗེ་དྲིལ་བུ་ནང་མཆོད་རྣམས་བཤམས། སློབ་མ་རྗེས་འཛིན་སྐབས་སུ། ཀྱེ་རྡོ་རྗེའི་བདག་བསྐྱེད་རྒྱས་བསྡུས་ཇི་ལྟར་རིགས་པ་བཟླས་པ་དང་བཅས་པ་སྔོན་དུ་བཏང་། དེ་ནས་ཆོས་ཀྱི་གཎྜེ་བསྐུལ་ལ།
སློབ་མ་རྣམས་འཁྲུས་དང་ཕྱག་བྱས་ཏེ་མདུན་དུ་འཁོད་པ་ལ། འདི་སྐབས་ཆོས་རིམ་ལ། སྔོན་དུ་ཡིག་བརྒྱ། དེ་ནས་སྣང་གསུམ་བཞི་གྱིས་ཆོས་རིམ་བྱེད་པའི་བཤད། འགའ་ཞིག་ཏུ་མཆོད་གཏོར་བཤད་ཀྱང་མེ་དགོས། མེ་ཏོག་བཀྱེ་བསྡུ་བྱས་ནས་སློབ་དཔོན་གྱིས་འདི་སྐད་བརྗོད་དོ། ། འོ། མདུན་དུ་དུལ་བར་འདུག་པ་སོགས་ནས། གསང་གནས་ནས་རང་གནས་སུ་འཁོད་པར་མོས་པ་མཛོད། གཏོར་མ་ལ་ཆབ་བཏང་ལ།
ཆོ་ག་ཤེས་པ་ཐམས་ཅད་ཀྱིས་ཡི་དམ་ཀྱེ་རྡོ་རྗེ་དང་མགོན་པོ་ལྕམ་དྲལ་ལ་གཏོར་མ་འབུལ་བར་ཞུ་བྱས་ལ། ཨོཾ་བཛྲ་ཨ་མྲྀ་ཏ་ནས། ཀྱཻ་རྡོ་རྗེ་དང་། གུར་མགོན་ལྕམ་དྲལ་ལ་ཕུལ། ཧཱུྃ་ཡིག་མ་དང་། རྒྱ་ཀློངས་མས་བསྟོད། དཔལ་ལྡན་མགོན་པོ་འཁོར་དང་བཅས་པ་དང་། ། དཔལ་ལྡན་ལྷ་མོ་འཁོར་དང་བཅས་པ་རྣམས། ། ཕྱི་ནང་སོགས་ཀྱི་འཕྲིན་ལས་བཅོལ། ཡིག་བརྒྱ་ཚར་གསུམ།
མ་འབྱོར་བ་དང་། རྟེན་ཡོད་ན་བརྟན་བཞུགས། མེད་ན་ཨོཾ་ཁྱེད་ཀྱི་སོགས་དང་། རང་གི་མིག་ཏུ་སོགས་དང་། ཨཏྨ་ཀོ྅ཧཾ། ཞེས་པའི་བར་བྱས། དེ་ན་འདི་སྐད་བརྗོད་དེ། ཁོ་བོས་ནི་ལྷ་མཉེས་པར་སོགས་ནས། འཛེམ་པ་དང་། དགེ་བའི་བྱ་བ་ལ་བརྩོན་པར་བྱ་དགོས།
དེ་ཡང་འགལ་རྐྱེན་སྡིག་པ་སྦྱང་བ་སོགས་ནས་འདུས་པས། དེ་གཉིས་ཉམས་སུ་བླངས་པའི་ཚུལ་ལ། རྡོ་རྗེ་སེམས་དཔའི་བསྒོམ་བཟླས་དང་མཎྜལ་འབུལ་བ་གཉིས་ཉམས་སུ་ལེན་དགོས་པས། དང་པོ་རྡོ་རྗེ་སེམས་དཔའི་བསྒོམ་བཟླས་ནི་གནས་དབེན་པར་སོགས་རྒྱུད་གསུམ་ལྟར་བརྗོད། དེ་ལྟར་བསགས་སྦྱངས་ཀྱིས་རྣལ་འབྱོར་ལ་འབད་པར་ཞུ། བསོད་ནམས་འདི་ཡིས་སོགས་བརྗོད། དེ་ནས་རང་ཉིད་མཚམས་དམ་དུ་བྱས་ལ། ཞག་བདུན་དུ་བསྙེན་པ་ཁ་གསོ་བྱ། འདི་སྐབས་ཀྱི་བསྙེན་པ་བུམ་པ་ལ་བརྟན་པའང་འདུག དེ་ནས་གཟའ་སྐར་བཟང་བ་དང་བསྟུན་ལ་སྟ་གོན་བྱས་ཏེ་རྡུལ་ཚོན་གྱིས་དཀྱིལ་འཁོར་བཞེངས་ལ་རྒྱུ་དབང་བྱའོ། །
རྒྱུ་དབང་ཐམས་ཅད་ལ་གྲུབ་ནས་སྔགས་ལམ་མགོ་ཚུགས་པ་ཡིན་ཞིང་། སྔ་དྲོ་ལུང་གིས་རིམ་པ་རྣམས་བྱ་ཞིང་། དགོང་མོ་དམིགས་ཐུན་གཏོང་བ་ཡིན་པས་སྔགས་ལམ་གྱི་སྐབས་རྣམས་སུ་དགོང་ཆོས་ཚོ་ལ་བཞུགས་ཁྲི་ཕེབས་བསྟུན་ཆོས་གན་བརྡུངས། གྲྭ་པ་སྔ་མ་འགའ་ཞིག་འཚོགས་པ་དང་བསྟུན། ཕྱག་འཕྲེང་བསྒྲངས་ལ་བཅོམ་ལྡན་འདས་རྡོ་རྗེ་སེམས་དཔའ་ཧེ་རུ་ཀ་ལ་ཕྱག་འཚལ་ལོ། ། ཨོཾ་ཤྲཱི་བཛྲ་ཧཱེ་རུ་ཀ་ས་མ་ཡ། མ་ནུ་པཱ་ལ་ཡ། ཞེས་སོགས་ཡིག་བརྒྱ་མྱུར་བར་ཚར་ཉེར་གཅིག་མཛད། དེ་ནས་ཐལ་མོ་སྦྱར་ཏེ། བདག་ནི་མི་ཤེས་རྨོངས་པ་སྟེ་སོགས་ནས་བྱང་ཞིང་དག་པར་མཛད་དུ་གསོལ།
ཞེས་པའི་བར་བརྗོད། ཆོས་འདོན་དང་མདོ་སྒྲུབ་བདུད་བཟློག་མི་དགོས། དཔལ་ལྡན་ལྷ་མོ་སོགས་རྣམས་རྒྱལ་གྱི་གཟུངས་ནས་བརྩམས་ཏེ། ཁྱོད་ལ་བསྟོད་ཅིང་སོགས། འཕེལ་བར་མཛད་དུ་གསོལ་གྱི་བར་འདྲ། ཡོན་ཏན་རྒྱ་མཚོ་མ་ཚར་གཉིས་སོང་ཙམ་མམ། སྡེ་སྣོད་མ་ཚོགས་ཙམ་ནས་མཆོད་གཡོག་པ་གཅིག་གིས་མཎྜལ་ནས་གཏོར། གཅིག་གིས་ཀ་དོ་ར་ཁྱེར་ལ་བསྡུས་ནས་མཎྜལ་འབུལ་རྒྱུར་བླུག བསག་སྦྱངས་ཉིན་མ་གཏོགས་ནས་འགྱེད་པ་མི་མཛད། ཆོས་རིམ་གཞན་ཁ་སང་བཞིན་གྲུབ་ནས།
སློབ་དཔོན་གྱིས་བསྐུལ་ལ་བསྒྲིགས་འདོན་མི་དགོས་པར་འུར་འདོན་བྱས་ཏེ། སངས་རྒྱས་ཆོས་དང་ཚོགས་ཀྱིས་མཆོག་རྣམས་ལ་སོགས་ཚར་གསུམ། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་ཚར་གཅིག ཨོཾ་ཤུ་ནྱ་ཏ་ཛྙཱ་ན་སོགས་ཐུན་མོང་དང་ཐུན་མོང་མ་ཡིན་པའི་སྲུང་འཁོར་བསྒོམ་པ་གཞན་ཐམས་ཅད་ལ་མི་བསྐྱོད་པས་དབུ་བརྒྱན། ཞེས་པའི་བར་བརྗོད་ལ། སྐབས་འདིར་དམིགས་པ་རྣམས་བསྒོམ་ལ་ཅུང་ཟད་གཅིག་བཞག་དེ་ནས་ཧཱུྃ་རིང་པོ་བྱས་ནས། ན་མ་ས་མནྟ་ཞེས་སོགས་ཉེར་ཅིག་འགྱོགས་སེ་བཟླས། བྷ་ཡ་ན་ཚར་གསུམ། རྡོ་རྗེ་ཐལ་མོ་སྦྱར་ཏེ། སུ་གང་དག་སོགས།
ལུས་བཅིངས་བར་བགྱིའོ། ། ངག་བཅིངས་བར་བགྱིའོ། ། ཡིད་བཅིངས་བར་བགྱིའོ་ལ་ཐལ་མོ་རེ་རེ་བརྡབས། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ལན་གསུམ་གྱི་བར་དུ་འུར་འདོན་བྱ། དེ་ནས་བསྒྲིགས་འདོན་བྱས་ཏེ། ཧཱུྃ་རིང་པོ་གསུམ་བརྗོད། དང་པོའི་ཚེ་ཁམས་གསུམ་སྣོད་བཅུད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ་པར་བསམ། གཉིས་པའི་ཚེ། ཐུན་མོང་དང་ཐུན་མོང་མ་ཡིན་པའི་སྲུང་འཁོར་ཁྲོ་བོ་བཅུ་ལ་ཐིམ།
གསུམ་པའི་ཚེ་ཁྲོ་བཅུ་རང་གཙུག་ཏོར་འཁོར་ལོ་བསྒྱུར་བ་ལ་ཐིམ་པར་བསམ། ཡང་བླ་མ་འགའ་ཞིག་དང་པོ་འདྲ། གཉིས་པ་སྲུང་འཁོར་ཁྲོ་བོ་དང་བཅས་པ་རང་ལ་ཐིམ། གསུམ་པ་རང་ཉིད་གཙུག་ཏོར་འཁོར་བསྒྱུར་དུ་གསལ་གདབ། ཅེས་གསུངས་པས་དེ་གཉིས་གང་རུང་བྱའོ། ། བསྒྲིགས་འདོན་བྱས་ལ། བགེགས་དང་ལོག་པར་འདྲེན་པ་རྣམས། ། གདུག་པ་འདུལ་ཕྱིར་དཔའ་བོ་ཡིས། ། ཤིན་ཏུ་གཏུམ་པའི་ཁྲོ་གཟུགས་ཀྱིས། ། མ་རུང་པ་རྣམས་ཚར་གཅོད་ཤོག །
བསོད་ནམས་འདི་ཡིས་སོགས་ཤླཽ་ཀ་གཅིག་བྱ། འདི་རྣམས་སློབ་དཔོན་གྱིས་བསྐུལ་བར་མཛད། མཆོད་གཡོག་པས་ཆོས་གཏོར་ཟླུམ་གཏོར་སྙིང་པོ་པད་འདབས་དྲུག་པ་ནང་གཏོར་སྙིང་ལ་རེག་ཅིང་འདབ་མ་ཕན་ཚུན་ཐུག་པ་དཀར་རྒྱན་སྒོར་མོ་གཉིས་པད་འདབ་མདུན་མ་དང་གཡས་གཡོན་གྱི་གཉིས་རྣམས་སུ་རྒྱན་ཡོད་པ་སློབ་དཔོན་ལ་ཞལ་ཕྱོགས་པར་སྟེགས་ཀྱི་སྟེང་དུ་བཞག དེའི་འཁྲིས་སུ་ཆབ་བུམ་ཆུང་ངུ་ཆུ་གཙང་བཞག་པར་སྔར་བཤམས་པ་དེ་ནས་ཆབ་བཏང་ལ། དེ་ནས་སློབ་དཔོན་གྱིས་ཨོཾ་ཨཱཿཧཱུྃ་ཧོ། རྣམས་ཕྱག་རྒྱ་དང་བཅས་པ་དང་། ཨོཾ་ཨཱཿཧཱུྃ་ལན་གསུམ། ཧ་ཧོ་ཧྲིཿལན་གསུམ་བརྗོད། དེ་དག་སྦྲེལ་ནས་ལན་གསུམ་བརྗོད་ཀྱང་ཆོག ཧཱུྃ་མཛད་ཀྱི་ཕྱག་རྒྱ་བྱས་ལ།
ཨོཾ་མ་ཧཱ་བྷུ་ཏ་ས་པ་རི་ཝཱ་ར་ཨ་ཀརྵ་ཡ་ཛཿཞེས་པས་མགྲོན་བཀུག པད་སྐོར་དང་བཅས་པས་རྡོ་རྗེ་ཐལ་མོ་ཁ་ཕྱེ་ལ། ཨོཾ་ཨིནྟྲ་ཛ་མ་སོགས་གཏོར་སྔགས་ལན་གསུམ། ཕྱག་རྒྱ་དང་བཅས་ཏེ། ཨོཾ་བཛྲ་པུཥྤེ་སོགས། ཨོཾ་མ་ཧཱ་བྷུ་ཏ་ས་པ་རི་ཝཱ་ར་ཨོཾ་ཨཱཿཧཱུྃ་གི་ནང་མཆོད་ཕུལ་བར་བསམ་རྡོ་རྗེ་ཐལ་མོ་སྦྱར་ཏེ། དཀར་མོ་རི་དགས་སོགས། མི་བསྐྱོད་རྡོ་རྗེ་སོགས་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་བརྗོད།
མཐེབ་སྲིན་གྱི་སེ་གོལ་དང་། ཨོཾ་བཛྲ་མུཿཞེས་བརྗོད། གོང་གི་བསོད་ནམས་འདི་ཡིས་སོགས་ཚར་མ་ཁད། མཆོད་གཡོག་པས། མཎྜལ་འབུལ་བར་ཞུ་ཞེས་བསྐུལ་ལ། ཆུ་དང་བཅས་ཏེ་མཎྜལ་སུམ་ཅུ་སོ་བདུན་མ་འུར་འདོན་བྱས་ཏེ་འབུལ། དེང་སང་ནི་དེ་ལས་མི་མཛད། གློ་བོ་མཁན་ཆེན་པས་མཛད་པའི་ཐོ་ཡིག་ན་ཚོམ་བུ་བདུན་མ་ལན་གཉིས་དང་། སོ་བདུན་མ་ལན་གཅིག་འཕུལ་བ་སྔགས་ལམ་གྱི་སྐབས་ཀྱི་དམིགས་པའི་དུས་ཐམས་ཅད་དུ་མཛད་པ་ཕྱག་ལེན་ལ་ཡོད་གསུངས་པ་འདུག་པས་དེ་བཞིན་གྲུབ་ན་བྱ། དེ་ནས་མཆོད་གཡོག་པས་བསྒྲིགས་འདོན་བྱས་ཏེ་འབུལ་ལ།
གང་གིས་ཆོད་རྫས་ལ། དེང་ནས་བྱང་ཆུབ་སོགས་ཚིགས་རྐང་ལྔ་པ་ཚིགས་བཅད་གཉིས་བྱས་ལ། བཞེས་ནས་བྱིན་གྱི་རླབས་ཏུ་གསོལ། ཞེས་པ་དང་ཕྱག་བྱས་ལ་འདུག་གོ ། འདི་དག་ལ་གདངས་མི་མཛད་དོ། ། འདི་དག་དགོང་མོའམ་སྔ་དྲོ་གང་རུང་དམིགས་པ་གཏོང་ནའང་དགོས་ཤིང་། སྔ་དྲོ་དཔེ་ལུང་རྒྱས་པར་མཛད་པ་ལ། སྣང་གསུམ་དུས་ཀྱི་ཇི་ལྟ་བ་བཞིན་མཛད་དོ། ། སྔགས་ལམ་གྱི་སྐབས་སུ་ལུང་ལ། དབང་ཆུ་ཆེན་མོ་སློབ་དཔོན་རིན་པོ་ཆེས་མཛད་པ།
རྩ་ལྟུང་འཁྲུལ་སྤོང་རྗེ་བཙུན་གྱིས་མཛད་པ། སྒྲུབ་ཐབས་ཡན་ལག་བཞི་པ་རྗེ་བཙུན་རྩེ་མོས་མཛད་པ། ཡན་ལག་དྲུག་པའི་ཐོ་རྗེ་བཙུན་གྱིས་མཛད་པ། རྡོ་རྗེ་བདག་མེད་མའི་སྒྲུབ་ཐབས་རྗེ་བཙུན་གྱིས་མཛད་པ། ལས་བཞིའི་སྦྱིན་སྲེག་རྗེ་བཙུན་གྱིས་མཛད་པ། ཚོགས་འཁོར་རྗེ་བཙུན་གྱིས་མཛད་པ་རྣམས་ཀྱི་ལུང་བྱ། དགོང་མོའམ་སྔ་དྲོ་གང་ལྟར་ཡང་དམིགས་ཐུན་གྱི་སྔོན་ལ་ལུང་ཅུང་ཟད་གཏོང་ན། མཎྜལ་དང་གང་གིས་མཆོད་རྫས་མ་ཚར་ནས། སེམས་བསྐྱེད་གསལ་འདེབས་བྱས་ལ་ལུང་ཅུང་ཟད་བྱ། དེ་ནས་སེམས་བསྐྱེད་གསལ་འདེབས་ནས་བརྩམས་ཏེ་དམིགས་ཐུན་གཏང་བས།
བླ་མས་མཆོད་གཏོར་བྱ་བ་དང་། སློབ་མ་རྣམས་ཀྱིས་མཎྜལ་དང་གང་གིས་མཆོད་རྫས་མ་བྱ་བ་དུས་གཅིག་ལ་བྱ་བ་ཡིན་ནོ། ། སྔགས་ལམ་ཉིན་དང་པོ་ལ། འོ་ནམ་མཁའི་མཐའ་དང་སོགས་དེའི་ཆེད་དུ་རྡོ་རྗེ་ཐེག་པའི་དམ་པའི་ཆོས་ཟབ་མོ་སོགས། སྔགས་ལུགས་ཀྱི་ཆོས་ཉན་པའི་ཀུན་སྤྱོད་གསལ་བཏབ། དེ་ལ་འདིར་གསན་པར་བྱ་རྒྱུའི་ཆོས་ནི་འདིར་དུས་གསུམ་གྱིས་སོགས་ནས། སྔོན་འགྲོ་སྣང་བ་གསུམ་གྱིས་སྒོ་ནས་དཀྲི་བ་དང་། དངོས་གཞི་རྒྱུད་གསུམ་གྱི་སྒོ་ནས་དཀྲི་བ་གཉིས་ལས། དང་པོ་སྔོན་འགྲོ་སྣང་བ་གསུམ་གྱི་སྒོ་ནས་དཀྲི་བའི་འཁྲིད་ཀྱི་རིམ་པ་རྣམས་སྔོན་དུ་སོང་ནས། ད་གཉིས་པ་ཉམས་ལེན་གྱི་དངོས་གཞི་རྒྱུད་གསུམ་གྱི་སྒོ་ནས་དཀྲི་བ་ལ་རྗེ་བཙུན་རིན་པོ་ཆེ་སོགས་དང་།
བསག་སྦྱངས་མཎྜལ་དང་ཡིག་བརྒྱའི་རྣལ་འབྱོར་བཏང་། ཉི་མ་གཉིས་པ་ལ་སེམས་བསྐྱེད་གསལ་འདེབས་འདྲ། དམིགས་པ་ཁ་སང་སོང་བ་སྐྱར་ཚུལ་ཡང་འདྲ། དེ་བཞིན་འོག་མ་ཐམས་ཅད་ལ་ཡང་ཤེས་པར་བྱའོ། ། ས་སྐྱ་པ་ཆེན་པོས་གསུངས་སོའི་བར་འདྲ། དེ་རིང་གི་ཐུགས་དམ་སོགས་འདྲ། ཉི་མ་གསུམ་པ་ལ། ལྷན་ཅིག་སྐྱེས་པའི་ཆོས་གསུམ་གྱིས་སྒོ་ནས་འཁོར་འདས་དབྱེར་མེད་ཀྱི་བལྟ་བ་བསྒོམ་པ། ཉི་མ་བཞི་པར་ཉམས་སུ་བླངས་པའི་གནད་གསུམ་གྱི་སྒོ་ནས་རྒྱས་པར་བཤད་པ་དང་རྨི་ལམ་གྱི་དཔེ། ཉི་མ་ལྔ་པར་དཔེ་ལྷག་མ་རྣམས་དམིགས་རྐང་གཅིག་ལ་བཏང་བའི་དབང་དུ་བྱས་པ།
ཉི་མ་དྲུག་པར། གཉིས་པ་སེམས་སྣང་སྒྱུར་མར་བསྒྲུབ་པའི་དཔེ་བརྒྱད། ཉི་མ་བདུན་པར། གསུམ་པ་སྒྱུར་མ་རང་བཞིན་མེད་པར་སྒྲུབ་པ། ཉི་མ་བརྒྱད་པར། གཉིས་པ་བརྗོད་བྲལ་དུ་སྒྲུབ་ལ། ཉི་མ་དགུ་པར་སླར་ཡང་རྟོགས་པ་གསལ་བའི་ཕྱིར་དཔེའི་གཙོ་བོ་བཞི་བཏུས་པ། ཉི་མ་བཅུ་པར་གསུམ་པ་རྒྱུད་གསུམ་གྱི་སྒོ་ནས་རྒྱས་བར་བཤད་པ་ནི་ཡིད་བཞིན་གྱི་ནོར་བུ་ལྟ་བུའི་རྩ་འགྲེལ་ལས་འབྱུང་བ་ཡིན་ནོ། ། སོགས་ཀྱི་ཐོས་བསམ་གྱི་སྒྲོ་འདོགས་བཅད་ནས། བསྒོམ་པས་ཉམས་སུ་ལེན་པ་ལ་སྦྱོར་བའི་ཆོས་གསུམ་སོགས་དང་།
གཉིས་པ་དངོས་གཞིའི་ཆོས་གསུམ་ནི། གསལ་བར་ཐག་བཅད། སྟོང་པར་རྒྱས་བཏབ། ཟུང་འཇུག་ཏུ་ལ་འདའ་བ་གསུམ་ལ་མཉམ་པར་བཞག་པ་སོགས་དང་། འདིའི་སྐབས་སུ་སྔ་དྲོའམ་ཕྱི་དྲོ་གང་རུང་ལ་འཁོར་འདས་དབྱེར་མེད་རྩ་འགྲེལ་གྱིས་ལུང་བྱས་ནས། བརྡའ་སྤྲོད་པར་བྱ། འདི་ལ་རྒྱུད་གསུམ་མཛེས་རྒྱན་དུ་དམིགས་པར་དྲིལ་ནས་ཉམས་སུ་ལེན་ཚུལ་གྱི་གསལ་ཁ་མ་མཛད་ལ། རྗེ་བཙུན་རིན་པོ་ཆེས་ལྷན་ཅིག་སྐྱེས་པའི་ཆོས་གསུམ་གྱིས་སྐབས་སུ་གསུངས་པ་དེ་དམིགས་པ་འོག་མ་རྣམས་ཀྱི་གཞིར་བྱ་རྒྱུ་ཡིན་པར་དེའི་ཉམས་ལེན་དང་ཆ་འདྲ་བར་དམིགས་པ་བྱ་དགོས། དམིགས་ཐུན་མ་བྱས་པ་ལུང་ལ་བརྟེན་ན་ཡང་དོན་འགྲུབ་པས་སྐབས་སུ་ཕྱག་ལེན་བཞིན་མཛོད། ཕྱི་བསྐྱེད་པའི་རིམ་པ་ལ་སྔོན་འགྲོ་བསགས་སྦྱངས་ནུབ་གཅིག་བྱས་ལ།
དངོས་གཞི་ཉི་མ་བརྒྱད་དུ་མཛད་པ་ཕྱག་ལེན་རྒྱས་པ་ཡིན་པས། དེའི་རིམ་པ་བཞིན་བརྗོད་ན། ཉི་མ་དང་པོ་ལ་མེ་ཏོག་བཀྱེ་བསྡུ་ཡང་བྱ། སེམས་བསྐྱེད་གསལ་འདེབས་ནས་བརྩམས་ཏེ་བལྟ་བའི་ས་བཅད་རྣམས་བསྐྱར་ནས། སྤྱི་དོན་གཉིས་པ་ལམ་གྱི་ཉམས་བསྐྱེད་པའི་ཕྱིར་སོགས་དང་སྦྲེལ་ནས་བསག་སྦྱངས་ཀྱི་དམིགས་པ་བླ་མའི་རྣལ་འབྱོར་དང་བཅས་པ་འབོགས་བསག་སྦྱངས་འཇུག་གསུམ་ཉམས་སུ་ལེན་པ་ནི་བསྐྱེད་རིམ་གྱི་སྔོན་འགྲོ་ཡིན་པས། དེ་རིང་གི་སོགས། དངོས་གཞི་ཉི་མ་བརྒྱད་དུ་བྱེད་ན། ཉི་མ་དང་པོ་ལ། མངོན་རྟོགས་ཀྱི་སྔོན་འགྲོ་རྣམ་གསུམ་གྱི་གོ་དོན་བཤད་ནས། དེ་དག་གི་ཐུན་མོང་གི་སྔོན་འགྲོ་གསུམ་གྱི་རྣམ་བཞག་བསྟན་ཟིན་ལ།
མངོན་རྟོགས་ཀྱི་གོ་དོན་ལྷག་མ་རྣམས་སང་ཉིན་ནས་རིམ་པར་ཞུ་བས། དེ་དག་གིས་ཐོས་བསམ་སོགས་ནས་སྤྱོད་ལམ་དང་ལྡན་པས་བསྡད་ལ། འཇུག་པའི་རིམ་པ་ནི། སྐྱབས་འགྲོ་སེམས་བསྐྱེད་སོགས་ནས། སྤྱན་གསུམ་ཁྲོ་གཉེར་ཤངས་དང་བཅས་པའི་གོ་དོན་བརྡ་སྤྲད། ཐུན་ཐམས་ཅད་ལ་འཇུག་གནས་ལྡང་སོགས་འདྲ། ཉི་མ་གཉིས་པ་ལ། ཐུན་མོང་མ་ཡིན་པའི་སྔོན་འགྲོ་ལ་གསུམ། བསོད་ནམས་ཀྱི་ཚོགས་བསགས་པ། ༞ བསྲུང་བའི་འཁོར་ལོ་བསྒོམ་པ་གསུམ་ལས།
ཚོགས་གཉིས་བསགས་པའི་གོ་དོན་བཤད་ནས་སེམས་འཛིན་གྱི་དམིགས་པ་ལ། ཉི་མ་གཉིས་པ་ལ་ཐུན་བཞིར་བྱས་པའི་ཐུན་དང་པོ་ལ་སྔར་གྱི་སྟེང་དུ་ཞལ་གྱི་སྒོར་མཆེ་བའི་སོགས། གཡས་ཞལ་དཀར་བའི་བར་གྱི་གོ་དོན། བསྐྱེད་རིམ་གྱི་དམིགས་པ་ཉི་མ་གཉིས་པ་ལ། སྲུང་འཁོར་གྱི་གོ་དོན་སྐབས་གནད་ལྔ་ནི། གཙོ་བོ་འཕོ་བའི་གནད་དང་། བསྲུང་བྱ་སྦ་བའི་གནད་དང་། ལྷའི་རྣམ་པའི་གནད་དང་། འཁོར་ལོ་འཁོར་བའི་གནད། སྔགས་ཀྱིས་གནད་དང་ལྔ་སོགས།
སེམས་འཛིན་གཡོན་ཞལ་དམར་བ་ནས་སྟེང་ཞལ་གྱི་བར་ཞལ་བརྒྱད་སོ་སོ་ལ་སེམས་འཛིན་པ་སྟེ། སྟེང་ཞལ་དུད་ཁ་སྟེ། མར་མེ་མཛད་ཀྱིས་སྟེང་ཞལ་གཡུ་མདོག་ཅེས་གསུངས་པ་ལྟར། དུ་བ་སྔོ་ལེགས་སམ། གཡུ་གྲུ་དཀར་གྱི་མདོག་ལྟ་བུ། སྟེང་ཞལ་འདི་ལ་དབུའི་གཙུག་ཏོར་སོར་བཞི་པའོ། ། ཁྲོ་གཉེར་རྣམས་ནི་སྤྱན་གསུམ་འཛོམས་པའི་ཤངས་ཀྱི་སྟེང་དུ་ཁྲོ་གཉེར་རིམ་པ་གསུམ་མོ། ། བསྐྱེད་རིམ་གྱི་དམིགས་པ་ཉི་མ་བཞི་པ། སེམས་བསྐྱེད་གསལ་འདེབས་ནས། སླར་ཡང་འཁོར་ལོ་གཡས་སུ་འཁོར་བ་བསམ་མོའི་བར་བསྐྱར།
སྔོན་འགྲོ་རྣམས་སོང་ནས། གཉིས་པ་དངོས་གཞི་ལ་ཡན་ལག་དྲུག་སོགས་ནས། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག ནཱི་ལ་ཡ་བཛྲ་སྭ་བྷཱ་ཝ་ཨཏྨ་ཀོ྅ཧཾ་གི་བར་གྱིས་གོ་དོན་རྣམས་བརྡ་སྤྲད། དེའི་རྐྱེན་གྱི་ཡན་ལག་གི་སྐབས། ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ་རྣམས་གོང་འོག་ཏུ་བརྩེགས་པར་གནས་པ་ལ་སྟེང་ནས་ཧོཿདམར་པོ་མགོ་ཐུར་བསྟན་དང་། འོག་ཏུ་ཧོཿདམར་པོ་མགོ་གྱེན་གྱིས་བར་དུ་ཆུད་པར། ལྷ་མོ་རྣམས་ཀྱི་རོ་གདན་མགོ་གཡོན་དུ་བསྟན་པ།
སེམས་འཛིན་གྱི་དམིགས་པ་ཉི་མ་བཞི་པ་ལ་ཐུན་བཞིར་བྱས་པའི་སོགས་ནས། ཤལ་བརྒྱད་མགྲིན་པ་དེ་དག་གི་རྒྱན་སྐུ་བྱིངས་རྣམས་ལ་སེམས་འཛིན། བསྐྱེད་རིམ་གྱི་དམིགས་པ་ཉི་མ་ལྔ་པ་ལ། གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ལ་གསུམ། དམ་ཚིག་པ་བསྐྱེད་པ། མིག་སོགས་བྱིན་གྱིས་བརླབས་པ། ཡེ་ཤེས་པ་ཞུགས་པ་སོགས་ནས། འབྲས་བུའི་རྡོ་རྗེ་འཛིན་པའི་སྐབས་ཀྱི་གར་དགུའི་བར་གྱི་གོ་དོན། སེམས་འཛིན་ལ་ཉི་མ་ལྔ་པ་ལ་ཐུན་བཞིར་སོགས་ནས་ཡབ་ཡུམ་མེ་རི་དང་བཅས་པ་ལ་སེམས་འཛིན། བསྐྱེད་རིམ་གྱི་དམིགས་པ་ཉི་མ་དྲུག་པ་ལ།
གསུམ་པ་བཞེངས་ནས་སྣོད་བཅུད་སྦྱངས་པ་ནས། བསྟོད་པ་རིན་ཆེན་འབྱུང་ལྡན་གྱིས་ཡན་ལགས་གིས་བར་གྱི་གོ་དོན། སེམས་འཛིན་ཉི་མ་དྲུག་པ་ལ་ཐུན་བཞིར་སོགས་ནས། གཙོ་བོ་ཡབ་ཡུམ་ཕྱོགས་ཀྱི་ལྷ་མོ་བཞི་དང་བཅས་པར་སེམས་འཛིན། བསྐྱེད་རིམ་གྱི་དམིགས་པ་ཉི་མ་བདུན་པ་ལ། དེ་ལྟར་དངོས་གཞི་ཡན་ལག་དྲུག་གིས་རྣལ་འབྱོར་རྣམས་སོགས་ནས། བཟླས་པའི་རྣལ་འབྱོར་ལ་གཉིས་ཏེ་སོགས་ནས། ལྡང་བའི་རྣལ་འབྱོར་གྱི་བར་གྱི་གོ་དོན། གཙོ་བོ་ཡབ་ཡུམ་ནི་སྟ་གོན་དང་སྦྱིན་སྲེག་ལ་སོགས་པའི་དུས་ཧེ་རུ་ཀའི་ཕྱག་གཉིས་པའི་བར་བསྡུ་བའང་ཡོད་ལ། གཞན་རང་གཙོ་བོ་ཡབ་ཡུམ་ནི་ཉལ་བའི་རྣལ་འབྱོར་གྱི་བར་མི་བསྡུ་བར་མཛད་དོ། །
སེམས་འཛིན་ནི་ཉི་མ་བདུན་པ་ལ་ཐུན་བཞིར་སོགས་ནས་ལྷ་དགུ་ལ་སེམས་འཛིན། བསྐྱེད་རིམ་གྱི་དམིགས་པ་ཉི་མ་བརྒྱད་པ་ལ། སྦྱང་གཞི་སྦྱོང་བྱེད་ངོ་སྤྲད། སྦྱང་གཞི་སྦྱང་ཚུལ་གལ་ཆེ་བས་ད་དུང་ལན་གཅིག་བསྐུར། སེམས་འཛིན་ཉི་མ་བརྒྱད་པ་ལ་ཐུན་བཞིར་སོགས་ནས་སྣོད་བཅུད་ཐམས་ཅད་དཀྱིལ་འཁོར་གྱི་འཁོར་ལོ་གསལ་བཏབ་ཅིང་སེམས་འཛིན་དེ་ལྟར་མ་བྱུང་ན་ཡང་ཅི་རིགས་པར་སེམས་འཛིན་དེ་དག་གི་འཇུག་གནས་ལྡང་གསུམ་གྱི་སྒོ་ནས་རྟེན་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པ་དང་། སྣོད་བཅུད་དཀྱིལ་འཁོར་འཁོར་ལོར་གསལ་བ་ལ་སེམས་བཟུང་བ་དེ་ལ་དེ་རིང་གི་ཐུགས་དམ་གྱི་རིམ་པ་གནང་བ་དང་། སང་ནས་ལུས་དཀྱིལ་ཉམས་སུ་ལེན་པའི་སྔོན་འགྲོ་ལམ་དུས་ཀྱི་དབང་བསྐུར་བྱ་དགོས་པས་དེ་བཞིན་དགོངས་པར་བཞུགས་པ་ཞུ། བསོད་ནམས་འདི་ཡིས་སོགས། འདི་ནི་བསྐྱེད་རིམ་གྱི་སེམས་འཛིན་རྒྱས་པ་ཡིན་ལ། བསྡུ་ན་ཉི་མ་གསུམ་ལ་མཛད་པ་ནི།
གོང་འོག་ཐམས་ཅད་སྔ་མ་དང་འདྲ་བ་ལས་ཉི་མ་དང་པོའི་ཐུན་བཞིར་བྱས་པའི་དང་པོ་ལ་སྤྱན་དབུས་མ། གཉིས་པ་ལ་སྤྱན་གསུམ་ཀ གསུམ་པ་ལ་དབུ་རིལ་པོ། བཞི་པ་ལ་སྐུ་རིལ་པོ་ལ་སེམས་འཛིན། ཉི་མ་གཉིས་པའི་ཐུན་དང་པོ་ལ་ཡུམ་དང་གདན། གཉིས་པ་ལ་གཙོ་འཁོར་ཚང་མ། གསུམ་པ་ལ་གཞལ་ཡས་ཁང་། བཞི་པ་ལ་དུར་ཁྲོད་སྲུང་འཁོར་དང་བཅས་པ་ལ་སེམས་བཟུང་། ཉི་མ་གསུམ་པའི་ཐུན་དང་པོ་ལ། ཕྱི་རོལ་གྱི་དངོས་པོ་གང་རུང་གཅིག་དཀྱིལ་འཁོར་དུ་བསྒོམ།
གཉིས་པ་ལ་རང་གི་མཐོང་ཚད་ཀྱི་སྣང་བ་དཀྱིལ་འཁོར་དུ་བསྒོམ། གསུམ་པ་ལ་རང་གི་བསྒོམ་པའི་དཀྱིལ་འཁོར་རྒྱ་བསྐྱེད་དེ་འཇིག་རྟེན་གྱི་ཁམས་ཐམས་ཅད་ཁྱབ་པར་བསྒོམ། བཞི་པ་ལ་ལྷ་དང་དཀྱིལ་འཁོར་ཆུང་ངུར་བསྡུས་ལ། ཡུངས་འབྲུའི་ཚད་ཙམ་གྱི་དཀྱིལ་འཁོར་གྱིས་ནམ་མཁའི་ཁམས་ཐམས་ཅད་ཁྱབ་སྟེ་ཡུངས་འབྲུ་ཆེར་མ་སོང་ཞིང་ནམ་མཁའ་ཆེར་མ་སོང་བའི་ཚུལ་དུ་བསྒོམ་པ་ནི་ཆོས་ཀྱི་རྒྱལ་པོ་འཕགས་པའི་གསུང་རབ་ཀྱིས་དགོངས་པའོ། ། ཕྱི་ནང་སེམས་འཛིན་གཉིས་ཀྱི་བར་དུ་ལམ་དུས་ཀྱི་དབང་མཛད་པ་ཡིན་ནོ། ། ལུས་དཀྱིལ་གྱི་དམིགས་པ་ཉི་མ་དང་པོ་ལ། སེམས་བསྐྱེད་གསལ་འདེབས་ནས་བརྩམས་ཏེ་ཕྱི་བསྐྱེད་པའི་རིམ་པ་དང་། ནང་བསྐྱེད་པའི་རིམ་པ་གཉིས་ལས་ཞེས་པའི་བར་གྱི་ཕྱི་བསྐྱེད་རིམ་གྱི་སྐབས་བཞིན་བསྐྱར་ལ། དང་པོ་ཕྱི་བསྐྱེད་པའི་རིམ་པ་ལ་སེམས་འཛིན་པའི་ཚུལ་རྣམས་སྔོན་དུ་ལེགས་པར་སོང་ཟིན་ནས། གཉིས་པ་ནང་བསྐྱེད་པའི་རིམ་པ་ཉམས་སུ་བླངས་པའི་ཚུལ་ལ།
ཐོག་མར་ཐབས་རྒྱུད་ཀྱི་གཙོ་བོ་ལམ་དུས་ཀྱི་དབང་བླ་མ་ལས་བླངས་དགོས་པ་ནི། རང་ཉིད་ཀྱིས་རྒྱུ་དུས་ཀྱི་དབང་བསྐུར་བ་ཐོབ་པའི་བླ་མ་དེ་ཉིད་ཀྱིས་རྡོ་རྗེ་ལུས་ཀྱི་དཀྱིལ་འཁོར་དུ་ཞུགས་ཏེ་བླངས་གྲུབ་པ་ཡིན། ལུས་དཀྱིལ་གྱིས་སེམས་འཛིན་ལ། འཇུག་རིམ་ཡེ་ཤེས་པ་བསྟིམ་པའི་རྐྱེན་གྱིས། ལུས་དཀྱིལ་གསལ་བཏབ་ནས། བསྟོད་པ་རིན་འབྱུང་གི་ཡན་ལག་གི་བར་ཚར་བ་དང་། ཕྱི་དཀྱིལ་ལ་སེམས་ཅུང་ཟད་འཛིན་ཙམ་སྔོན་དུ་འགྲོ་བར་བྱའོ། ། གཉིས་པ་གནས་པའི་རིམ་པ་ནི། ཐོག་མར་རང་གི་ཕུང་པོ་དང་སོགས་ནས་དྲག་ཏུ་བྱའི་བར་དང་། དེས་ནས་རྟེན་ལུས་དཀྱིལ་ལ་སེམས་འཛིན་པའི་ཚུལ་ནི།
སྤྱི་བོའི་པགས་པའི་འོག་གི་ཤ་རུས་ཆུ་རྒྱུས་དང་བཅས་པ་གནས་དེ་ཉིད་དུ་སྣ་ཚོགས་རྡོ་རྗེ་ཤར་དཀར་དཔྲལ་བ་ངོས་སུ་བསྟན་པ་སོགས། ལྟེ་བ་སྔོན་པོ་གྲུ་བཞི། དེ་བཞིན་དུ་རྐང་མཐིལ་གཡས་གཡོན་གྱི་ལྤགས་པའི་སྟེང་གི་ཤ་རུས་ཆུ་རྒྱུས་དང་བཅས་པ་གནས་དེ་ཉིད་དུ་རྡོ་རྗེ་སྔོན་པོ་ཆེ་ཆུང་དུ་མ་བདལ་བའི་ས་གཞིར་རོ། ། རྩིབས་མ་རིང་ཐུང་ཐམས་ཅད་གནས་དེ་ཉིད་དུ་ཚད་དེ་ཉིད་ཀྱི་རྡོ་རྗེ་སྔོན་པོ་རྩེ་ལྔ་པ་གཅིག་ལ་གཅིག་འབྲེལ་བའི་རྭ་བ་ཤ་བའི་རྭ་བརྐྱངས་པ་ལྟ་བུ་སོགས། སྦྱང་གཞི་གང་ན་གནས་པ་དེ་ཉིད་རྒྱུར་བྱས་ནས་རྟེན་དང་བརྟེན་པའི་རྣམ་པར་བསྒོམ། འགོས། མར་དོ། མལ་ཇོ། བདེ་མཆོག ཁ་ཆེ་ལུགས་སོགས་ཀྱི་དོད་དམ་ཚང་རྩེ་ཡང་འདིར་རྣམ་པར་བསྒྱུར་བ་ནག་པོ་པའི་སྡོམ་པར་བཤད་པར།
རྐང་པའི་མཐིལ་དུ་རྩོམ་ཆེན་སོགས་དང་། རྗེའི་ལཱུ་ཧི་པའི་གསལ་བྱེད་དུའང་བཤད་གསུངས། ཆོས་རྗེ་གློ་བོ་མཁན་ཆེན་པའི་ཐོ་ཡིག་ཏུ་གཙོ་བོ་དཀྱིལ་ཀྲུང་དུ་བཤད། མཱ་མ་ཀི་བརྒྱད་གཡོན་བརྐྱངས། འདི་དག་ལ་རོ་གདན་སོགས་མེད་པར་བསྒོམ། བཀྲག་ཅིང་འོད་འབར་བ་དམིགས་པ་གསལ་ཆེ་ཚད་གནས་ཡངས་དོག་གི་དབྱེའོ། ། ཉི་མ་དང་པོ་བརྟན་ལུས་དཀྱིལ་དང་ཐུགས་ཁའི་ཕོ་བྲང་གི་གོ་དོན་དང་སེམས་འཛིན། ལུས་དཀྱིལ་གྱི་ཉི་མ་གཉིས་པ་ལ། མགྲིན་པ་སྤྱི་བོ་ལྟེ་བ་སྟེ་ཕོ་བྲང་བར་པ་གསུམ་གྱིས་གོ་དོན་དང་སེམས་འཛིན་ནོ། ། རིན་འབྱུང་འཁོར་ལོ་ལ་རིན་པོ་ཆེའི་རྒྱན་ཡང་ལྷག་པོར་ཡོད་པ་ག་ཡ་དྷ་རའི་གཟིགས་སྣང་ཡིན་པར་གསུངས་ལ།
རུས་རྒྱན་གྱིས་སྐབས་སུ་རིན་པོ་ཆེས་སྤེལ་བར་གསུངས་སོ། ། ལུས་དཀྱིལ་ཉི་མ་གསུམ་པ་ལ། གསང་གནས་ཀྱི་འཁོར་ལོའི་གོ་དོན་སེམས་འཛིན་རང་རིག་པའི་དག་པ་མཐར་ཕྱིན་པ་ཡིན་ནོའི་བར་དང་། ཡན་ལག་གི་ལྷ་རྣམས་ལ་སེམས་འཛིན་ཚུལ་ནི། མིག་འབྲས་གཉིས་ཀྱི་ནང་ན་གཟུགས་ལ་འཇུག་པའི་རྟེན་དུ་གྱུར་པའི་རྩ་གནས་པ་དེ་ཉིད་མིག་ཏུ་གཏི་མུག་རྡོ་རྗེ་སོགས་རྩ་ནང་དེ་ནས་གཟུགས་ལ་འཇུག་པའི་རྟོགས་པ་བསྐུལ་བར་བྱེད་པའི་རླུང་གནས་པ་དེ་ཉིད་གཽ་རཱི་སོགས་ཡུལ་གྱི་་་་་་ཡུལ་གྱི་ལྷ་རྣམས་ཁ་དོག་ནག་པོར་འབྱུང་བར་ཡུལ་རང་ངོས་ནས་བྱ་བྱེད་ཀྱི་སྤྲོས་པ་དང་བྲལ་བ་མཚོན་ལྷ་ཡུལ་གྱི་ལྷ་རྣམས་ཁ་དོག་ནག་པོ་ཞལ་ནང་དུ་གཟིགས་ཏེ་དེ་ལྟར་ཞལ་སྤྲད་དོ། ། ཁྲོ་བཅུ་ནི། ལག་པའི་སྐབས་ལག་པའི་མཁྲིག་མ་ལ་ལ་འདོད། ལ་ལ་ལག་པའི་རྩ་བ་སྟེ་གྲུ་མོ་དང་དཔུང་ལྷུ་འབྲེལ་མཚམས་སུ་འདོད་དེ་དཔྱད། ཕྱི་མ་དག་གམ་སྙམ་མོ། ། ལྕེ་དཀྱིལ་གྱི་རྒྱབ་ཙམ་རྩེ་མོ་ཕྱོགས་སུ་པད་མཐར་རོ། །
གསང་གནས་རྡོ་རྗེའི་དཀྱིལ་དུ་བགེགས་མཐར་གཞན་སླ་སྤྱི་གཙུག་ལྤགས་འོག་རུས་སྟེང་འཁོར་བསྒྱུར། རྐང་མཐིལ་རྡོ་རྗེའི་ས་གཞིའི་སྟེང་དུ་རླུང་དཀྱིལ་འོག་གནོད་མཛེས། ཁྲོ་བོ་རྣམས་ཞལ་ནང་གཟིགས། ཕོ་བྲང་རྣམ་དང་ཡན་ལག་གི་ལྷ་སོགས་སྡེ་ཚན་རེ་རེ་བཞིན་ཡང་ལྷ་དེ་ཐམས་ཅད་ཀྱང་སྐུའི་དབྱིབས་སོགས་ནས་ངོ་བོ་ཉིད་ཀྱི་སྐུའོ། ། ཞེས་སེམས་བཟུང་། གསལ་ན་གསལ་ཏེ་འཕྲོ་སོགས་དང་། འཇུག་ནས་ལྡང་གསུམ་ཐམས་ཅད་ལ་འདྲའོ། ། བུམ་དབང་གི་ལྟ་བ་དང་འདའ་ཁ་མ་སོགས་ལ་ཉིན་གཅིག་སྤྲོ་ནའོ། ། དོན་དམར་བཏུས་ཙམ་ལས་རྒྱུད་གསུམ་མཛེས་རྒྱན་གྱི་ཚིག་རིས་སྒྲ་ཇི་བཞིན་པ་མ་ལྕོགས་ན། དེ་དག་རྒྱས་པར་ཤེས་པར་བྱ་བའི་ཕྱིར་ལུང་ལ་བརྟེན་ནས་རུང་བས་འདི་ལྟར་ཤེས་པར་བྱའོ། །
ཞེས་མཚམས་སྦྱར་ལ་རྒྱུད་གསུམ་མཛེས་རྒྱན་ནས་འབྱུང་བའི་ལྟ་བ་ངོ་བོ་ཉིད་གསུམ་སོགས་ཀྱི་ལུང་དལ་བུར་བླང་ལ་གོ་བར་ངོ་སྤྲད་པས་རུང་ངོ་། ། འདི་རྣམས་ད་ལྟ་དམིགས་རིམ་དུ་ཉམས་སུ་བླངས་ཀྱང་རུང་བས་དེ་ལ་དེ་རིང་གི་ཐུགས་དམ་སོགས། དེ་ཡང་ཆད་ཀྱི་བུམ་དབང་གི་ལམ་སོགས་ཞར་བྱུང་དང་བཅས་པ་སོགས་ནས་རྒྱས་པར་ན་སྐབས་འདིར་བདག་མེད་མའི་དབང་དང་བྱིན་རླབས་གཉིས་ཀ་བྱ། ཡང་ན་ཡུམ་གྱི་བྱིན་རླབས་ཙམ་བྱ། དུས་རྒྱུན་པར་ནི་མ་བྱས་ཀྱང་རུང་། གསང་དབང་གི་འཁྲིད་ལ་དམིགས་པ་རྒྱས་པར་ལྟར་ན་དངོས་གཞི་ཉི་ཤུ་རྩ་ལྔ། སྔོན་འགྲོ་ལ་ཡང་ཞག་གྲངས་ཅི་རིགས་པར་མཛད་པ་ཡིན་ཀྱང་། དེ་ཙམ་མི་འགྲུབ་པས་ཉུང་བའི་དབང་དུ་བྱས་ཏེ་ཉི་མ་དང་པོ་ལ་མཎྜལ་གྱི་ནས་བཀྱེ་བསྡུ་གྲུབ་ནས། སེམས་བསྐྱེད་གསལ་འདེབས་ནས། སྤྲུལ་པའི་སྐུ་རང་བཞིན་ལྷུན་གྲུབ་ཀྱི་བར་བསྐྱེད་རིམ་གྱི་མགོ་བརྐྱངས་རྣམས་སྔར་བཞིན་ལས།
དེ་རྣམས་སྔོན་དུ་སོང་ཟིན་ནས། གཉིས་པ་གསང་དབང་དང་རྗེས་སུ་སོགས་དང་བསག་སྦྱང་གཉིས་སོགས། ཉི་མ་གཉིས་པ་ལ། མེ་ཏོག་ནས་འགྱེད་མི་དགོས། བསམ་གཏན་གྱི་ཡན་ལག་དགུའི་སྐབས་སུ་བསྒོམ་པ་གསུམ་རྒྱས་བསྡུས་གཉིས་ལས་རྒྱས་པ་ཀྱཻ་རྡོ་རྗེའི་ཕྱི་ནང་སྦྲགས་མའི་མངོན་རྟོགས། བསྡུས་པ་བྱང་ཆུབ་ཀྱི་སེམས་བསྒོམ་པ། སྤྱི་བོར་བླ་མ་བསྒོམ་པ། རང་ཡི་དམ་གྱི་ལྷར་བསྒོམ་པ་རྣམས་འཁོར་འདས་དབྱེར་མེད་སྐབས་ལྟར་བཤད། རྡོར་བཟླས་ཀྱི་དམིགས་པ་ཕབ། ཉི་མ་གསུམ་པ་ལ།
ཕྱིར་བཏང་བ་ནས་ཁ་སྦྱོར་གྱི་བར་གྱི་རླུང་སྦྱོར་ལྷག་མ་དྲུག་པོ་བསྟན། ཉི་མ་བཞི་པ་ལ། གཏུམ་མོའི་དམིགས་པ་འཁོར་ལོ་ལ་མ་བསྟེན་པ་ལྔ་ལས། མར་མེ་བསོ་བ། ཚངས་པའི་ཐོག རྩ་བའི་རྣལ་འབྱོར། བསྲུབ་ཤིང་གི་འཁོར་ལོ་རྣམས་སོ། ། ཉི་མ་ལྔ་པ་ལ། ལྔ་པ་ཐིག་ལེའི་རྣལ་འབྱོར་མ། སྙིང་གའི་ཉི་ཟླ་ཁ་སྦྱོར་ནས་མཛོད་སྤུ་སྐྲ་དཀར་ས་བོན་གྱི་བར་བཞི་དང་།
སྤྱི་དོན་གཉིས་པ་འཁོར་ལོ་ལ་བརྟེན་པ་གསུམ་ལས། འཁོར་ལོ་གཅིག་ལ་བརྟེན་པ་རྣོ། གཉིས་ལ་བརྟེན་པ་མྱུར་ཞེས་པའོ། ། ཉི་མ་དྲུག་པ་ལ། འཁོར་ལོ་བཞི་ལ་བརྟེན་པ་འདིའི་དབྱངས་གསལ་སོགས་ཡིག་འབྲུ་རྣམས་སོ་སོར་བརྗོད་དགོས་སོ། ། འདི་དུས་རྒྱུན་དུ་ཉམས་སུ་ལེན་རྒྱུ་ཡིན་པས། བློ་ལ་འཛིན་པར་བྱ་དགོས་པས་ལེན་གསུམ་བསྐྱར། ཉིན་བདུན་པ་ལ། སྤྱི་དོན་གསུམ་པ་མན་ངག་གི་གནད་ལ་བརྟེན་པའི་མྱུར་བ་ལ། མེ་དམར་སྐྱ་ལ་དམིགས་པ་སོགས་མེ་དམིགས་བདུན་བསྟན།
ཉི་མ་བརྒྱད་པ་ལ། ལྟ་བ་སོགས་བསྟན། དེ་དག་ཀྱང་རྒྱུད་གསུམ་མཛེས་རྒྱན་ཚིག་སྒྲོས་མ་ཉམས་པ་ཡོད་ན་དེས་མཆོག དམིགས་པ་དམར་བཏུས་ཙམ་ལས་ཐམས་ཅད་བློ་ལ་མི་ལྕོགས་ན་གསང་དབང་གི་སྐབས་ཀྱི་རྒྱུད་གསུམ་མཛེས་རྒྱན་གྱི་ལུང་ཞིག་བྱས་ནའང་ལེགས་ཏེ་གེགས་སེལ་ལ་སོགས་པའི་མན་ངག་ཕལ་ཆེ་རེ་རེ་འབྱུང་བའི་ཕྱིར་རོ། ། ཤེས་རབ་ཡེ་ཤེས་ཀྱི་ལམ་ལ། ཉི་མ་དང་པོ་ལ་མཎྜལ་གྱི་ནས་བཀྱེ་བསྡུ་གྲུབ་ནས། སེམས་བསྐྱེད་གསལ་འདེབས་ནས། དྲུག་དྲུག་གིས་གཏན་ལ་འབེབས་པ་ལས་བུམ་དབང་གི་ལམ་བསྐྱེད་པའི་སོགས་ནས། ལོངས་སྤྱོད་རྫོགས་སྐུ་རང་བཞིན་ལྷུན་གྲུབ་སྟེ་དྲུག་གོ ། ཞེས་བའི་བར་གྱི་ས་བཅད་བསྐྱར།
དེ་རྣམས་སྔོན་དུ་ལེགས་པར་སོང་ནས། སྤྱི་དོན་གསུམ་པ་ཤེས་རབ་ཡེ་ཤེས་ཀྱི་དབང་དང་། རྗེས་སུ་འབྲེལ་བ་ལ་སོགས་ནས་བསག་སྦྱངས་ཕབ། ཉི་མ་གཉིས་པ་ལ་ཐུན་གྱི་སྔོན་འགྲོ་བསམ་གཏན་གྱི་ཡན་ལག་དགུ་ནི་གསང་དབང་དང་འདྲ། སྲོག་རྩོལ་མི་དགོས་གཉིས་པ་དངོས་གཞི་ལ། ལམ་རྒྱས་པ་དང་། བསྡུས་པ་གཉིས་ལས་སོགས། ལམ་རྒྱས་པ་བཏང་། ཆོས་གོས་འཛིན་པ་རྣམས་ཀྱིས་ཀྱང་རེ་ཤིག་ཡེ་རྒྱ་ལབྱ་རུང་བར་བཤད་གསུངས། ཉི་མ་གསུམ་པ་ལ།
ལམ་བསྡུས་པ་དང་། གཉིས་པ་ལམ་དེ་བསྒོམ་པ་ལས་བྱུང་བའི་ལྟ་བ་སོགས་བསྟན། ཉི་མ་བཞི་པ་ལ་དབང་བཞི་པའི་ལམ་གྱི་དམིགས་པ་ནི། མེ་ཏོག་བཀྱེ་བསྡུ་མི་དགོས། མགོ་བརྐྱངས་འབྲས་བུས་ཆོས་ཀྱི་སྐུ་རང་བཞིན་ལྷུན་གྲུབ་ཀྱི་ས་བཅད་རྣམས་བསྐྱར། དེ་རྣམས་ཀྱི་བསྒོམ་རིམ་རྣམ་སྔོན་དུ་སོང་ནས། དབང་བཞི་པ་དང་རྗེས་སུ་འབྲེལ་བ་ལ་སོགས་རྦ་རླབས་གསུམ་བརྟན། ཉི་མ་ལྔ་པ་ལས། ལྟ་བ་སོགས་ནས་ངོ་བོ་ཉིད་ཀྱི་སྐུ་རང་བཞིན་ལྷུན་གྲུབ་ནི་འབྲས་བུའི་སྐབས་ཉིད་དུ་འཆད་པར་འགྱུར་བས་འདིར་མ་སྤྲོས་སོ། ། དེ་དག་གི་ལུས་ཐབས་རྒྱུད་ལ་དབང་བཞིས་དང་རྗེས་སུ་འབྲེལ་བའི་ལམ་བསྒོམ་པའི་ཚུལ་རྣམས་སོང་ནས།
གསུམ་པ་འབྲས་བུ་སྐུ་ལྔ་སོགས་འབྲས་བུ་ལ་སྤྲོ་བ་བསྒོམ་པའི་དམིགས་ཐུན་ཡང་བསྐྱར་བ་དང་བཅས་པ་དང་། སྤྱི་དོན་གསུམ་པ་ངེས་ཤེས་ཁྱད་པར་ཅན་བསྐྱེད་ལ་སོགས་ཀྱི་ས་མཚམས་དང་། འབྲས་བུ་མཐུན་འཇུག་བཤད། དེ་ཡང་ས་མཚམས་རྣམ་པར་བཞག་པ་ནི་འཁོར་ལོ་འཚམ་སྐོར་གཉིས་ལས་ཚོགས་སྦྱོར་མཚམས། མཐོང་ལམ་ཡན་བསྐོར་བའོ། ། འབྲས་བུ་སངས་རྒྱས་ཀྱི་སའི་རྣམ་པར་བཞག་པ་ནི། རིག་མའི་སྐྱེས་བུའམ། བཅུ་གསུམ་པའི་སངས་རྒྱས། དེ་ནི་རྒྱུ་ལ་ལྟོས་དགོས་པས་དེ་སྐད་དོ། ། རྒྱས་པར་གཞུང་བཤད་རྣམས་དང་ལྗོན་ཤིང་སོགས་སུ་ཤེས།
འདིར་རྒྱས་པར་མི་གསུང་། གསུམ་པ་ཉམས་ལེན་པའི་རྣལ་འབྱོར་པ་ལ་གསང་བ་བཅུས་རྒྱས་གདབ་ཅིང་སྐལ་ལྡན་གྱི་སློབ་མ་ལ་ཕན་པར་གདམས་པ་ནི། ཐོག་མར། བླ་མའི་མཛད་སྤྱོད་གསང་ཞེས་བྱ་བ་ལ་སོགས་པས་རྒྱས་བཏབ་ཅི་ནུས་ལ་བབ་ཅིང་རྟེན་འབྲེལ་འགྲིག་པའི་ཚེ་སྤེལ་བར་གདམས་པའོ། ། གསུམ་པ་བསྒྲུབ་པ་མཐར་ཕྱིན་ནས་གཞན་དོན་བྱ་བའི་ཚུལ་ནི། རང་དོན་སྒྲུབ་པའི་ལུང་སྦྱིན་པ། གཞན་དོན་བཤད་པའི་ལུང་སྦྱིན་པ་གཉིས་ཀྱི་སྒོ་ནས་ཤེས་པར་བྱ་བ་ཡིན་ནོ། ། དེ་དག་གིས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་དག་གི་གཞུང་ཤིང་རྒྱས་པ་གཞུང་ཇི་ལྟ་བ་བཞིན་དུ་དཀྲི་བའི་གཞུང་ཤིང་གི་དམིགས་རིམ་རྣམས་ཡོངས་སུ་རྫོགས་པར་གྲུབ་པ་ཡིན། དེ་ལྟར་འོ་སྐོལ་རྣམས་ཀྱི་བཤད་བསྒྲུབ་བྱས་པ་ལ་དགེ་བ་དཔག་ཏུ་མེད་པ་ཡོད་པས་དགེ་བའི་རྩ་བ་དེ་དག་བར་མ་དོར་ཆུད་མི་ཟ་བའི་ཕྱིར་དུ་བསྔོ་བས་རྒྱས་འདེབས་དགོས་པས། ཕུན་སུམ་ཚོགས་པའི་དགེ་འདུན་སོགས་ནས།
འདོགས་པར་ཞུ། ཞེས་སོགས་བརྗོད་ཅིང་ཞྭ་ཕུད་ལ་བསྔོ་བ་རྒྱས་བསྡུས་ཇི་ལྟར་རིགས་པར་བྱ། མཇུག་ཏུ་སྤྱི་བསྔོ་རྒྱས་པར་བྱས་ལ། མཐུན་འགྱུར་གྱི་ཚིགས་བཅད་ཐུང་བ་རྣམས་མི་བྱ་བར། འགྲོ་ལ་བདེ་སྐྱིད་མ་ཚར་གཅིག་དལ་བུས་བསྐུལ། མཇུག་ཏུ་བསྟན་པའི་བདག་པོ་དཔལ་ལྡན་ས་སྐྱ་པ་སོགས་བརྗོད་ལ། བསྟན་པ་ཡུན་རིང་གནས་པའི་བཀྲ་ཤིས་ཤོག ། ཅེས་བརྗོད་ལ་གྲོལ་ལོ། ། ཐོག་མར་འཁྲིད་ཀྱི་སྐབས་སུ་དམིགས་རྐང་མ་ཆག་ཙམ་ཉམས་སུ་ལེན་པ་ཡིན་ལ། ཕྱིས་མཐུན་རྐྱེན་འཚོགས་ནས་སྒྲུབ་པ་ཉམས་སུ་ལེན་ཚེ་དམིགས་པ་སྔ་མ་ཉམས་མ་སྐྱེས་པར་ཕྱི་མར་མི་སྤོ།
དམིགས་རིམ་ཡོངས་རྫོགས་ཐེར་ཆགས་སུ་ཉམས་སུ་བླང་ངོ་། ། འཁྲིད་གྲོལ་ནས། དེའི་དགོང་མོ་ལྟ་བུའམ། སང་སོགས་སྐབས་གང་བདེར། ལམ་ཟབ་ཀྱི་བསག་སྦྱངས་ཚོགས་པ་ལ་ཕྱོགས་གཅིག་ཏུ་བྱ། དེ་ནས་ལམ་ཟབ་ཉེར་ལྔས་ཚན་པ་ལ་རིམ་བཞིན་བྱ་ཞིང་། ཆགས་མེད་གཞན་རྣམས་ཀྱང་སྐབས་སུ་གང་བབས་ལ་བྱས་ཏེ་ཆག་མེད་ཀྱི་རྣལ་འབྱོར་ལ་བརྩོན་པར་གྱིས་ཞེས་ནན་ཏན་དུ་གདམས་པར་བྱ། སྔར་གྱི་དབང་ཆུ་ལ་སོགས་པའི་ལུང་རྣམས་གྲུབ་ནས། བསྐྱེད་རིམ་ཕྱི་ནང་གི་སྐབས་སུ་རྗེ་སངས་རྒྱས་རིན་ཆེན་པས་མཛད་པའི་བསྐྱེད་རིམ་གྱི་བཤད་པའི་ལུང་མཛད་ལ། ལུས་དཀྱིལ་གྱི་བཤད་པའི་ཚེ་ཀུན་མཁྱེན་རིན་པོ་ཆེས་མཛད་པའི་ལུས་དཀྱིལ་གྱི་རྣམ་བཤད།
བདེ་ཆེན་བཅུད་ཀྱི་སྙིང་པོའི་ལུང་བྱ། དེ་ནས་ལམ་འབྲས་གླེགས་བམ་གྱི་ལུང་བྱ། ཆ་ལག་རྣམས་རྫོགས་པའི་སློབ་མ་ལ་པུ་ཏི་དམར་བསྡུས་ཀྱི་ལུང་དང་། སྲས་དོན་མ་ལ་སོགས་པའི་གཞུང་བཤད་གཞན་གྱི་ལུང་ཡང་སྦྱིན་ནོ། ། འདི་དག་ནི་སྔར་བཤད་པའི་ཡིག་ཆ་རྣམས་དང་། འཁྲིད་ཀྱི་དངོས་གཞི་སྣང་གསུམ་མཛེས་རྒྱན། རྒྱུད་གསུམ་མཛེས་རྒྱན། རྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད། སློབ་མ་རྗེས་བཟུང་གི་ཡི་གེ དབང་བཤད་རྒྱས་བསྡུས།
མངོན་དཀྱིལ་མཛེས་རྒྱན་རྣམས་ཏེ། སྙིགས་མའི་དུས་འདིར་ཆོས་འདིས་རྩ་ལག་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་ཡིག་ཆ་གཞིར་གཞག་གི་ཕྱག་ལེན་མཚམས་སྦྱོར་གྱི་ཐོ་ཡིན་ལ། རྒྱས་འབྲིང་བསྡུས་གསུམ་གྱི་རྣམ་གཞག་ཀྱང་མཛེས་རྒྱན་གཉིས་ན་གསལ། དེ་ལྟར་གསུང་རབ་ཀྱི་གོ་དོན་ལ་དཔྱོད་ནུས་མེད་པ་དག་གིས་ཁྲིད་ཀྱི་དམིགས་རྐང་དམར་བཏུས་རྗེ་དབང་ངག་བརྟན་པའི་རྡོ་རྗེས་ནག་པོ་འགྲོ་ཤེས་སུ་བཀོད་པ་དེར་གཟིགས། འདིར་ནི་གོང་དུ་སྨོས་པའི་ཡིག་ཆ་རྣམས་ནུབ་ཀྱི་དོགས་ནས་ནག་པོ་འགྲོ་ཤེས་མ་བྱས་པར་ལག་ལེན་གྱི་ཐོ་རགས་པ་ཙམ་ཡིན་ལ། ད་དུང་ཕྱག་ལེན་འགྲོས་འདིར་མ་བཀོད་པ་དོན་ཐོབ་བློ་ལ་ངེས་ཤེས་འཆར་རྒྱུ་མང་པོ་ཡོད་ཅིང་། ཆོས་འདི་ཡི་གེ་རྐྱང་པས་གོ་བའི་ཆོས་མིན་ཅིང་། བླ་མ་བརྒྱུད་པའི་དམ་ཚིག་ལ་སེལ་མེད་པ་དང་། བླ་མ་རྣམས་མཉེས་པའི་གསུང་རྒྱུན་དང་མཐོང་བ་བརྒྱུད་པའི་ཕྱག་ལེན་རྣམས་གལ་ཆེའོ། ། ཞེས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་ཀྱི་ཐོ་ཡིག་གནད་ཀྱི་ལྡེ་མིག་ཅེས་པ་འདི་ནི་ལུགས་འདིའི་ཆོས་སྐོར་ལ་འདྲིས་པར་སྦྱངས་པ་དགེ་སློང་སངས་རྒྱས་ཕུན་ཚོགས་ཀྱིས་ཤྲཱི་ཨེ་ཝཾ་ཆོས་ལྡན་གྱི་གཙུག་ལག་ཁང་དུ་བསྡེབས་པ་དགེ་ལེགས་འཕེལ།། །།
སྨྲས་པ། སྔོན་ཚེ་བསྟན་འགྲོའི་དགེ་བ་ཡར་ལྡན་དུས། ། དོན་གཉེར་སྐྱེ་བོ་ཆོས་དོན་སེམས་པས་བྲེལ། ། ཆོས་ཕྱིར་ལུས་སྲོག་ལོངས་སྤྱོད་གཏོང་བ་ལ། ། པད་མཚོར་ངང་པ་འཇུག་འདྲ་ཨེ་མ་མཚར། ། དེང་དུས་སྐྱེ་བོ་ཚེ་འདིའི་སྟོབས་འབྱོར་ལས། ། གསུང་རབ་གནད་ལ་སེམས་པ་ཉིན་སྐར་ཙམ། ། ཅུང་ཟད་ཡོད་ཚོ་མཐུན་རྐྱེན་རི་བོང་རྭ། ། འདི་འདྲ་བསམ་ན་འདིས་ཀྱང་གཞན་དོན་ཅི། ། འོན་ཀྱང་རང་ལ་གྲུབ་པ་དངོས་པོའི་གཤིས། །
ཕྱི་རོལ་ཡུལ་སྣང་མེ་ལོང་ལ་འཆར་བ། ། རྟེན་འབྲེལ་ཆོས་ཉིད་སུ་ཡིས་དགག་པར་ནུས། ། དེ་ཕྱིར་འདི་ཡང་ངང་ཚུལ་བསྒོམ་པའི་ཤུགས། ། འདིས་མཚོན་དགེ་ཚོགས་མ་ལུས་གཅིག་བསྡུས་པས། ། གྲུ་འཛིན་གནས་སུ་མྱུར་འཕོ་མངོན་ཤེས་དང་། ། སྙིང་སྟོབས་ཆེན་པོས་རྒྱལ་སྲས་མཐུ་ཐོབ་ནས། ། ཆོས་འདིའི་འཛིན་སྐྱོང་སྤེལ་བའི་བྱེད་པོར་ཤོག། །། ས་མ་ཡ་ཨི་ཐི། བཀྲ་ཤིས་དགེའོ།། །། PAGE * MERGEFORMAT 2 སངས་རྒྱས་ཕུན་ཚོགས།
གསུང་ངག་ལམ་འབྲས་ཀྱི་ཁྲིད་འཆད་པར་ཐོ་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
