གསུང་འབུམ། སངས་རྒྱས་ཕུན་ཚོགས།
པོད ༤༡
དམ་ཅན་ཆོས་རྒྱལ་འཁོར་བཅས་ཀྱི་རྗེས་གནང་གི་སྤྱི་བཤད་མདོར་བསྡུས།
༄༅། །དམ་ཅན་ཆོས་རྒྱལ་འཁོར་བཅས་ཀྱི་རྗེས་གནང་གི་སྤྱི་བཤད་མདོར་བསྡུས་བཞུགས་སོ།། ན་མཿསྶངྒུ་རུ་པཱ་ད་ཡ། འདིར་དམ་ཅན་ཆོས་ཀྱི་རྒྱལ་པོ་འཁོར་བཅས་ཀྱི་རྗེས་གནང་བསྒྲུབ་པ་ལ། སྔོན་འགྲོ་སློབ་དཔོན་གྱི་བྱ་བ་རྣམས་གྲུབ་རྗེས་རྡོ་རྗེ་འཇིགས་བྱེད་ཀྱི་དབང་ཐོབ་པའི་དམ་ཚིག་དང་ལྡན་ཞིང་ནང་གཤིན་པ་བཅུ་གཅིག་ཚུན་ཇི་ལྟར་རིག་པ་ཁྲུས་བྱས། མེ་ཏོག་བཀྱེ་བསྡུ་གྲུབ་ནས། སློབ་དཔོན་གྱིས་ཟང་ཟིང་ལ་མི་བལྟ་བའི་སྙིང་རྗེ་དང་། ལྷའི་ང་རྒྱལ་བརྟན་པ་དང་ལྡན་པའི་སྒོ་ནས་འདི་སྐད་ཅེས་བརྗོད་དོ། ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ་བ་དང་། གནས་སྐབས་སུ་དམ་པའི་ཆོས་སྒྲུབ་པ་ལ་འགལ་རྐྱེན་བར་ཆད་ཐམས་ཅད་ཞི་བར་བྱེད་པའམ། སེལ་བར་བྱེད་པའི་ཆེད་དུ་དམ་ཅན་ཆོས་ཀྱི་རྒྱལ་པོ་འཁོར་དང་བཅས་པའི་རྗེས་སུ་གནང་བ་ཟབ་མོ་ཞུས་ལ།
དམ་ཚིག་དང་སྡོམ་པ་ལ་བསྲུང་སྡོམ་ཚུལ་བཞིན་དུ་བགྱིའོ་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་གསན་འཚལ། དེ་ལ་རང་རེ་ཆོས་སྒྲུབ་པ་ལ་བདུད་རིགས་ཀྱི་བར་ཆད་ཉེར་འཚེ་དུ་མ་འབྱུང་བར་གསུངས་ཏེ། ཤེར་ཕྱིན་སྡུད་པ་ལས། རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བའང་མང་། ། ཞེས་སོགས། མདོ་རྒྱུད་བསྟན་བཅོས་རྣམས་ལས་རྒྱ་ཆེར་གསུངས་སོ། ། དེ་ཡང་གང་ཟག་རབ་ལ་ནི་བར་ཆད་ཀྱི་མི་ཚུགས་ལ། ལས་དང་པོ་པ་དད་བརྩོན་དང་ལྡན་པའི་ལམ་ཉམས་སུ་ལེན་པ་རྣམས་ལ་འབྱུང་སྟེ། འཇམ་དཔལ་རྣམ་པར་འཕྲུལ་བའི་མདོ་ལས་ཀྱང་། མི་བརྩོན་པ་ལ་ནི་བདུད་ཀྱི་ཅི་ཞིག་བྱ་སྟེ།
དེ་ཉིད་བདུད་ཡིན་པའི་ཕྱིར་རོ། ། ཞེས་སོ། ། བར་ཆད་ཀྱི་རྟགས་ནི། ཚེ་འདིའི་རྙེད་བཀུར་སོགས་འདོད་པ་ཡིན་ཏེ། དེ་ལ་བརྟེན་ནས་ཐོས་བསམ་བསྒོམ་པ་ལ་མི་བརྩོན་པ་དང་། ཆགས་སྡང་རྒྱས་ཤིང་ཆོས་ལ་སེམས་ཞུམ་པ་དང་། འཇིག་རྟེན་གྱི་བྱ་བ་ཆེར་འབར་བ་སོགས་འབྱུང་བར་བཤད་དོ། ། བར་ཆད་ཀྱི་ཚུལ་ནི་ལྷའི་བུའི་བདུད་ཅེས་པ་འཕྲལ་རྙེད་བཀུར་སོགས་འཕེལ་བ་ལྟར་བྱས་ནས་ཆོས་ལ་བར་དུ་གཅོད། ཉོན་མོངས་པའི་བདུད་འདོད་ཆགས་ཞེ་སྡང་སོགས་རང་དབང་མེད་པར་སྐྱེ། ཕུང་པོའི་བདུད་ན་ཚ་སྡུག་བསྔལ་བསྐྱེད།
འཆི་བདག་གི་བདུད་སྲོག་རྩ་ལ་ཞུགས་ནས་བར་དུ་གཅོད་པར་བྱེད་དོ། ། བར་ཆད་དེ་རྣམས་ཞི་བར་བྱེད་པའི་ཐབས་ལ་གཉིས་ལས། དང་པོ་ཐབས་ཀྱི་སྒོ་ནས་ཞི་བར་བྱ་བ་ནི། བདུད་ལས་རྣམ་རྒྱལ། བར་དུ་གཅོད་པའི་བདུད་རྣམས་ཀྱང་། ། གཉེན་པོ་བྱང་ཆུབ་སེམས་མཆོག་གིས། ། ཞི་བ་ཆེན་པོའི་ངང་དུ་བཟློག ། ཞེས་པའི་ཚུ་གྱིས་ཆོས་བརྒྱད་དོར་ནས། དམ་ཚིག་དང་སྡོམ་པ་ལ་གནས་པས། ཕྲག་དོག་ལ་སོགས་པ་རྣམས་སྤངས་ནས་བྱང་ཆུབ་ཀྱི་སེམས་གཙོ་བོར་བསྒོམ་པའམ།
ཡང་ན་བསྲུང་བའི་འཁོར་ལོ་སྔགས་མདུད་སོགས་ཀྱི་སྒོ་ནས་སེལ་བར་བྱེད་དགོས་པ་ཡིན་ནོ། ། གཉིས་པ་ཤེས་རབ་ཀྱིས་སྒོ་ནས་ཞི་བར་བྱེད་པ་ནི། རང་སེམས་འཁྲུལ་པའི་དབང་གིས་མེད་པ་ལ་ཡོད་པར་འཛིན་པའི་དགྲ་འདྲེར་སྣང་བ་ལ་སོགས་པ་རྣམས་བར་ཆད་ཡིན་ཞིང་། དེ་ཉིད་རང་གིས་ངོ་བོས་སྟོང་ཞིང་སྤྲོས་པའི་མཐའ་ཐམས་ཅད་དང་བྲལ་བ་བློས་ཅིར་ཡང་མི་བཟུང་བ་དེ་ཁོ་ན་ཉིད་ཀྱི་ངང་ལས་མ་བཅོས་པར་བཞག་པ་ནི་དོན་དམ་པའི་བསྲུང་བའོ། ། འདིར་སྔ་མ་ལྟར་ཐབས་ཀྱི་སྒོ་ནས་སྲུང་བ་བྱེད་པ་ལ། ཆོས་སྐྱོང་ཁྱད་འཕགས་རེ་བསྟེན་དགོས། དེ་ལ་འཇིག་རྟེན་པའི་སྲུང་མ་དང་འཇིག་རྟེན་ལས་འདས་པའི་སྲུང་མ་གཉིས་ལས། དང་པོ་ནི། ཕོ་ལྷ་མོ་ལྷ་ཞང་ལྷ་སོགས་བརྟེན་ཀྱང་ཚེ་འདིར་འགལ་རྐྱེན་བར་ཆད་ཕྲ་མོ་ཙམ་སེལ་བ་དང་། མཐུན་རྐྱེན་ཅུང་ཟད་སྒྲུབ་ནུས་ཀྱང་།
མཐར་ཐུག་བྱང་ཆུབ་མ་ཐོབ་ཀྱིས་བར་གྱིས་འགལ་རྐྱེན་བར་ཆད་ཞི་བ་དང་། མཐུན་རྐྱེན་བྱང་ཆུབ་སྒྲུབ་པར་མི་ནུས་པས་བསྟེན་ཀྱང་དོན་ཆུང་བ་ཡིན་ཏེ། རྒྱལ་སྲས་སེམས་དཔའ་ཆེན་པོ། རང་ཉིད་འཁོར་བའི་བརྩོན་རར་བཅིངས་གྱུར་ན། ། འཇིག་རྟེན་ལྷ་ཡི་སུ་ཞིག་སྐྱོབས་པར་ནུས། ། ཞེས་སྙིང་རྗེའི་བསམ་པས་གཏོར་མ་རེ་ཙམ་སྟེར་བ་མ་གཏོགས་བསྟེན་ཅིང་སྲུང་སྐྱོབ་བྱེད་པའི་ལྷ་མ་ཡིན་ཏེ། སྐྱབས་འགྲོའི་བསླབ་བྱ་དང་འགལ་བར་མདོ་ལས་བཤད། གཉིས་པ་འཇིག་རྟེན་ལས་འདས་པའི་སྲུང་མ་ལ་ཡང་། ཕར་ཕྱིན་གྱི་སྲུང་མ་ནི་དཔལ་མགོན་བདུན་ཅུ་རྩ་ལྔ་སོགས་ཏེ། དེ་རྣམས་བསྟེན་ན་དོན་གྲུབ་པར་བཤད།
འདིར་དེ་ལས་ཁྱད་པར་དུ་འཕགས་པའི་རྡོ་རྗེ་ཐེག་པ་ནས་གསུངས་པའི་སྲུང་མ་རེ་བསྟེན་དགོས། དེ་ལ་རྒྱུད་སྡེ་བཞིའི་སྲུང་མ་མང་དུ་ཡོད་པ་ལས། འདིར་རྣལ་འབྱོར་བླ་མེད་ཀྱི་བསྲུངས་མ་ཡིན། དེ་ལ་ཐབས་ཤེས་གཉིས་མེད་གསུམ་ལས། འདིར་ཐབས་རྒྱུད་ཡིན། དེ་ལ་ཕ་རྒྱུད་སྡེ་གསུམ་དུ་གྲགས་པ་ལས། འདིར་གཤིན་རྗེའི་གཤེད་སྐོར་ཡིན། དེ་ལ་དམར་ནག་འཇིགས་གསུམ་ལས། འདིར་རྡོ་རྗེ་འཇིགས་བྱེད་ཀྱི་བཀའ་བསྲུང་ཐུན་མོང་མ་ཡིན་པ་དམ་ཅན་ཆོས་ཀྱི་རྒྱལ་པོ་འཁོར་བཅས་ཀྱི་རྗེས་གནང་སྒྲུབ་པའི་སྐབས་སུ་བབས་པ་ཡིན། འདི་ལ་རྒྱུད་ཡོངས་སུ་མ་བསྒྱུར་བའི་དབང་དུ་བྱས་ནས་འཇིག་རྟེན་གྱི་འཆི་བདག་གཤིན་རྗེ་རང་རྒྱུད་པའི་ལོ་རྒྱུས་དང་།
རྒྱུད་ཡོངས་སུ་བསྒྱུར་བ་འཇིག་རྟེན་ལས་འདས་པའི་གཤིན་རྗེའི་གཤེད་ཀྱི་ལོ་རྒྱུས་གཉིས་ལས། དང་པོ་ནི། ལ་ལི་ཏ་བཛྲས་མཛད་པའི་ལས་གཤིན་གྱི་སྒྲུབ་ཐབས་ལས། ཤི་བ་ཡི་དྭགས་རྒྱལ་པོ་ནི། ། འཆི་བདག་བདུད་ཅེས་བྱ་བ་སྟེ། ། འགྲོ་རྣམས་ཀུན་གྱི་ལས་ཀྱི་བདུད། ། ལུས་དང་གྲིབ་མའི་ཚུལ་བཞིན་དུ། ། འགྲོ་བ་ཀུན་ལ་སྣང་བ་སྟེ། ། ཕུང་པོ་ཉིང་འཚམས་སྦྱོར་བ་ཡིས། ། འཇིགས་པ་དེ་ཡིས་གཟུགས་མཐོང་ནས། །
གཤིན་རྗེ་དེ་ཡིས་དྲི་ངན་འབྱུང་། ། དེས་ན་རང་གི་སྲོག་གིས་བདག ། ལྟག་པའི་ཕྱོགས་ན་གནས་པ་སྟེ། ། གཙིགས་པ་ཅན་ལ་ཕྱག་འཚལ་ལོ། ། ཞེས་གསུངས་ཤིང་། འཆི་བ་ཡི་དྭགས་རྒྱལ་པོ་ནི། ། མ་དྲོས་མཚོ་ཡིས་འབྲི་མིག་ནས། ། རི་ནག་དགུ་ཡི་ཕ་མཐའ་སྟེ། ། སྤོས་ངད་རི་བོའི་བར་དག་ན། ། འཆུ་དང་ཞེང་དུ་ཆ་མཉམ་མཚོ། །
དེ་འོག་དཔག་ཚད་ལྔ་བརྒྱའི་འོག ། འཆི་བ་ཡི་དྭགས་རྒྱལ་པོའི་གནས། ། འགྲོ་བའི་བལྟག་པའི་ཕྱོགས་ན་གནས། ། ཞེས་གསུངས་པས། ཕྱིའི་གནས་ནི་མཚོ་མ་དྲོས་པའི་འོག་དཔག་ཚད་ལྔ་བརྒྱའི་ས་ན་ཡོད་ཅིང་། ནང་དུ་སྐྱེ་འགྲོའི་ལྟག་ཁུང་དུ་གནས་པ། ལུས་དང་གྲིབ་མའི་ཚུལ་དུ་གནས་པ། ཕུང་པོ་ཉིང་འཚམས་སྦྱོར་བའི་ཚེ། འཆི་བདག་ཏུ་འགྱུར་བ་ཡིན་ལ། གཉིས་པ་རྒྱུད་ཡོངས་སུ་བསྒྱུར་བ་འཇིག་རྟེན་ལས་འདས་པའི་གཤིན་རྗེ་གཤེད་ཀྱི་ལོ་རྒྱུས་ནི།
སྔོན་རྡོ་རྗེ་འཇིགས་བྱེད་ཀྱི་རྒྱུད་གསུངས་པའི་ཚེ། གདུལ་བྱ་ཐུན་མོང་བ་འཇིག་རྟེན་གྱི་དྲེགས་པ་ཅན་ཐམས་ཅད་བཏུལ། དེ་ནས་ལྷོ་ཕྱོགས་ཀྱི་རྒྱ་མཚོ་ལས་བརྒལ་ཏེ་གཤིན་༼མ་དཔེ་ལ་ཡིག་ཕྲེང་གཅིག་མི་གསལ༽དེས་ན་འཇིག་རྟེན་པའི་གཤིན་རྗེ་རང་རྒྱུད་པ་དང་འཁྲུལ་བར་མི་བྱའོ། ། དེ་ལྟར་ན་འཆི་བདག་གི་གཉེན་པོ་ཡིན་པས་ཆོས་སྐྱོང་འདི་ཤིན་ཏུ་ཟབ་པ་ཡིན་ནོ། ། དེ་ལྟ་བུའི་རྗེས་སུ་གནང་བ་སྒྲུབ་པ་ལ། སྔོན་འགྲོ་སློབ་དཔོན་གྱི་བྱ་བ་རྣམས་གྲུབ་ནས། ཁྱེད་རྣམས་ཀྱི་ངོ་སྐལ་དུ་གྱུར་པ་ལ་ཐོག་མར་སློབ་དཔོན་ལ་བཅོམ་ལྡན་འདས་རྡོ་རྗེ་འཇིགས་བྱེད་དངོས་ཡིན་སྙམ་པས་རྗེས་སུ་གནང་བ་ཟབ་མོ་ཞུ་བའི་ཡོན་དུ་མཎྜལ་འབུལ་བར་ཞུ། དེ་ལྟར་མཎྜལ་ཕུལ་ནས་སྙིམ་པ་མེ་ཏོག་དང་བཅས་པས་ཐལ་མོ་སྦྱར་ཏེ་གསོལ་བ་འདེབས་པ་ནི་འདིའི་རྗེས་ཟློས་ལན་གསུམ་མཛོད། རྡོ་རྗེ་སློབ་དཔོན་དགོངས་སུ་གསོལ། ཞེས་སོགས་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་ཡིག་ཆ་ལྟར་བྱའོ། །
ཞེས་པ་འདི་ཡང་དོན་གཉེར་འགའ་ཡི་བསྐུལ་ནས། དཱ་རི་དྲ་པ་སངས་རྒྱས་ཕུན་ཚོགས་ཀྱིས་སོ།། །། སརྦ་མངྒ་ལཾ།། །། PAGE * MERGEFORMAT 2 སངས་རྒྱས་ཕུན་ཚོགས། དམ་ཅན་ཆོས་རྒྱལ་འཁོར་བཅས་ཀྱི་རྗེས་གནང་གི་སྤྱི་བཤད་མདོར་བསྡུས། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
