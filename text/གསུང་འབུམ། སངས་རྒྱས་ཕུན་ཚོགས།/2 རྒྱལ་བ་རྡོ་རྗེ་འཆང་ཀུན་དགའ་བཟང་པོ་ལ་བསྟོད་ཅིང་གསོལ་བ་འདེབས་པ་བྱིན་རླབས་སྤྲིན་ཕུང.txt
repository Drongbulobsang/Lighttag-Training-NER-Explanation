གསུང་འབུམ། སངས་རྒྱས་ཕུན་ཚོགས།
པོད ༢
རྒྱལ་བ་རྡོ་རྗེ་འཆང་ཀུན་དགའ་བཟང་པོ་ལ་བསྟོད་ཅིང་གསོལ་བ་འདེབས་པ་བྱིན་རླབས་སྤྲིན་ཕུང་།
༄༅། །རྒྱལ་བ་རྡོ་རྗེ་འཆང་ཀུན་དགའ་བཟང་པོ་ལ་བསྟོད་ཅིང་གསོལ་བ་འདེབས་པ་བྱིན་རླབས་སྤྲིན་ཕུང་ཞེས་བྱ་བ་བཞུགས་སོ།། རྒྱལ་བ་རྡོ་རྗེ་འཆང་ཀུན་དགའ་བཟང་པོ་ལ་བསྟོད་ཅིང་གསོལ་བ་འདེབས་པ་བྱིན་རླབས་སྤྲིན་ཕུང་ཞེས་བྱ་བ། བླ་མ་དང་ལྷ་མཆོག་འཇམ་པའི་དབྱངས་ལ་ཕྱག་འཚལ་ལོ། ། ཟས་གཙང་སྲས་པོ་མཉེས་པའི་གསུང་སྐྱེས་མཆོག ། ཀུན་དགའ་བོ་ཞེས་ངེས་དོན་རྡོ་རྗེ་འཛིན། ། བསིལ་ལྡན་ལྗོངས་འདིར་ཀུན་དགའ་བཟང་པོ་ཞེས། ། ལུང་བསྟན་སྐྱེས་བུ་མཆོག་དེ་བསྟོད་པར་བགྱི། ། མགོན་ཁྱོད་ངེས་དོན་སྟོན་བསྡུད་དབྱེར་མེད་ཕྱིར། ། རྟོགས་བརྗོད་ཀུན་མཁྱེན་ཁོ་ནའི་སྤྱོད་ཡུལ་ལས། ། སར་གནས་སེམས་དཔས་རྟོགས་པར་མི་འགྱུར་ན། །
བྱོལ་སོང་ཡིད་ཅན་བདག་འདྲས་ཅི་ཞིག་འཚལ། ། ཁྱོད་ཀྱི་ཞལ་གྱི་བདུད་རྩི་ལེགས་གསོལ་བའི། ། ལྷ་ཚོགས་བརྒྱུད་པར་བཅས་པའི་མཁས་རྣམས་ཀྱིས། ། བསྟོད་ཚོགས་དབྱར་རྔས་སྟོང་གསུམ་འགེངས་མཐོང་ནས། ། བདག་ཡིད་གདེངས་ཅན་སར་ནས་འདི་སྤྲོས་སོ། ། ཀུན་ཁྱབ་ཟབ་གསལ་གཉིས་མེད་ཆོས་ཀྱི་སྐུ། ། དགའ་ཆེན་ཡན་ལག་བདུན་ལྡན་ལོངས་སྤྱོད་རྫོགས། ། བཟང་པོའི་ཕྲིན་ལས་བསམ་ཡས་སྤྲུལ་པའི་སྐུ། ། འོག་མིན་ཞིང་གི་དཔལ་གྱུར་ཁྱོད་ཕྱག་འཚལ། ། གྲངས་མེད་བསྐལ་པའི་སྔོན་དུ་བྱང་ཆུབ་ཀྱང་། །
འཇིག་རྟེན་མགོན་དང་གསང་བའི་བདག་པོ་སོགས། ། རྒྱལ་བའི་མྱུ་གུ་ཉེ་སྲས་ཚུལ་འཛིན་སོགས། ། ཐོས་སྒྲོགས་ངུར་སྨྲིག་འཛིན་པར་སྤྲུལ་ལ་འདུད། ། གང་ལ་གང་འདུལ་སྣ་ཚོགས་སྤྲུལ་པའི་གར། ། སྲིད་མཐའི་བར་དུ་རྒྱུན་མི་ཆད་པས་ན། ། དེ་མཐའ་འདི་ཞེས་ཁྱབ་མཐའ་སུ་ཡིས་འཛིན། ། བསམ་མི་ཁྱབ་པ་ཁྱོད་ལ་ཕྱག་འཚལ་ལོ། ། འོན་ཀྱང་འཕགས་པའི་ཡུལ་དང་གངས་ཅན་འདིར། ། གནས་ལྔ་རིག་པ་བསླབ་གསུམ་རྒྱན་ཕྲེང་ཅན། ། བསྟན་པའི་རྩ་ལག་སྐྱེས་ཆེན་རབ་མང་དུ། །
སྤྲུལ་པའི་ཕྲིན་ལས་མཛད་ལ་ཕྱག་འཚལ་ལོ། ། ཁྱད་པར་ཞིང་འདིར་རིགས་བཟང་གཞོན་ནུ་ནས། ། རྒྱལ་བ་དགེས་པའི་བསླབ་གསུམ་ལང་ཚོ་ལ། ། ཡོངས་འཛིན་རྣམས་ཀྱི་སྤྱན་གྱིས་འབྲས་ལྟར་འཚོ། ། ཡོངས་རྫོགས་བསྟན་ལ་དབང་བསྒྱུར་ཁྱོད་ཕྱག་འཚལ། ། ཅི་ནུས་ཀློག་སྤོང་ལས་ཀྱི་འཁོར་ལོ་དང་། ། སེམས་གཉིས་ཡིད་ནོར་ཐབས་ཤེས་བཙུན་མོའི་དངོས། ། བློ་ཡི་ནོར་འཆང་ཁྱིམ་བདག་ཐེག་ཆེན་གླང་། ། མྱུར་འགྲོ་གོ་ཆ་རིན་ཆེན་བདུན་སོགས་འབུལ། ། རང་གཞན་བཅས་རང་ཉེས་ཀུན་བཤགས་ཤིང་སྡོམ། །
འཁོར་འདས་དུས་གསུམ་དགེ་ལ་རྗེས་ཡི་རང་། ། ཆོས་འཁོར་བསྐོར་བསྐུལ་མྱ་ངན་མི་འདའ་གསོལ། ། དགེ་ཚོགས་བླ་མེད་བྱང་ཆུབ་ཐོབ་ཕྱིར་བསྔོ། ། ད་ནི་ཡིད་ཀྱི་འཕྱང་མོའི་ཆ་འགའ་ཞིག ། ཞུ་བ་འདི་ལ་ཡིན་མིན་ངེས་པའི་ཆ། ། རིང་པོར་མི་འགྱངས་སྲིད་འདིར་གསལ་གྱུར་ནས། ། དཔྱོད་ལྡན་བློ་ལ་ངེས་པའི་དཔལ་སྟེར་མཛོད། ། དམ་པའི་རིང་ལུགས་ཡོངས་རྫོགས་བསྟན་པའི་ཁུར། ། ཕལ་ཆེར་ནུབ་ནས་མིང་གི་ལྷག་མ་ཙམ། འཛིན་པ་ལ་ལ་ཁེ་རྙེད་འདུ་འཛི་དང་། །
ལ་ལ་དེ་མེད་ཀུན་གྱི་བརྙས་པའི་གཞི། ། འདི་འདྲའི་དུས་སུ་ངེས་དོན་གདམས་པའི་བཅུད། ། གཞི་ལམ་འབྲས་བུའི་ངེས་གསང་བདུད་རྩིའི་ཐིག ། འཛིན་པ་གང་ལ་ཁྱོད་ཞལ་ཉམས་རྨི་ལམ། ། བསྟན་ནས་དབུགས་དབྱུང་དུས་བབ་འདྲེན་དབང་ཀྱེ། ། ད་ལྟ་ཉམ་ཐག་འདི་འདྲར་མི་གཟིགས་ན། ། ཚོགས་ལམ་ཆེར་གནས་སོགས་ཀྱིས་མཐོང་ཞེས་པ། ། དེ་ཚེ་འབྱོར་དུས་གཉེན་གྱི་དཔེ་ཇི་བཞིན། ། གནས་ཚུལ་དེ་ལ་བདག་ཅག་སོམ་ཉིར་མཆིས། ། འོན་ཀྱང་རྣམ་པ་ཀུན་ཏུ་ཁྱོད་ཉིད་ལས། །
སྐྱབས་གཞན་མེད་པར་མོས་པ་རྩེ་གཅིག་པར། ། ཁྱོད་ཀྱི་མཁྱེན་བརྩེ་ནུས་པའི་རྣམ་རོལ་གྱིས། ། དོན་གཉིས་ཕུན་ཚོགས་དངོས་གྲུབ་བསྩལ་དུ་གསོལ། ། ཞེས་པ་འདི་རྒྱལ་བ་རྡོ་རྗེ་འཆང་ཆེན་པོའི་དུས་ཆེན་གྱིས་མཆོད་པའི་དུས་དུ་དགེ་སློང་སངས་རྒྱས་ཕུན་ཚོགས་ཀྱིས་གསོལ་བ་བཏབ་པའོ། ། སརྦ་མངྒཱ་ལཾ།། ༈ །ཡན་ལག་བདུན་པ་ཕུལ་བའི་ཚིགས་བཅད་བཞུགས་སོ།། སྭ་སྟི། རྩ་བརྒྱུད་བླ་མ་ཡི་དམ་ལྷ་ཚོགས་དང་། ། དཀོན་མཆོག་རྣམ་གསུམ་ཆོས་སྲུང་ནོར་ལྷའི་ཚོགས། ། ཕྱག་འོས་ཀུན་ལ་བདག་དང་སེམས་ཅན་ཀུན། །
སྒོ་གསུམ་གུས་པས་ཕྱག་འཚལ་སྐྱབས་སུ་མཆི། ། ཀུན་ནས་མཆོད་ཅིང་སྡིག་བཤགས་དགེ་ཡིད་རང་། ། ཆོས་འཁོར་བསྐོར་ཞིང་བསྐལ་བརྒྱར་བཞུགས་སུ་གསོལ། ། དུས་གསུམ་བསགས་པའི་དགེ་རྩ་ཅི་མཆིས་རྣམས། ། བླ་མེད་རྫོགས་པའི་བྱང་ཆུབ་ཐོབ་ཕྱིར་བསྔོ། ། དེ་ལྟའི་རྫོགས་པའི་བྱང་ཆུབ་མ་ཐོབ་བར། ། དལ་འབྱོར་དགེ་མཚན་ལྡན་པའི་ལུས་ཐོབ་ནས། ། དཀོན་མཆོག་སྐྱབས་བརྙེས་དམ་པས་རྗེས་བཟུང་སྟེ། ། རྒྱལ་སྲས་སྤྱོད་ཚུལ་རྒྱ་མཚོ་སྤྱོད་པར་ཤོག ། ཚེ་འདིར་བདག་ལ་གློ་སྙིང་བྲང་གསུམ་གྱིས། །
འདི་ཕྱིའི་རྐྱེན་སེལ་འདྲེན་ལྟོས་རེ་བ་རྣམས། ། གནས་སྐབས་ཆོས་མཐུན་དགེ་ཚོགས་རྣམ་པར་འཕེལ། ། མཐར་ཐུག་རྫོགས་བྱང་འབྲས་བུ་ཐོབ་པར་ཤོག ། ཁྱད་པར་དམིགས་ཡུལ་ཚེ་འདས་བགྲང་ཡས་ཀྱི། ། སྡིག་སྒྲིབ་བག་ཆགས་བཅས་པ་ཀུན་བྱང་ནས། ། ཐེག་ཆེན་ས་ལམ་རིམ་པ་ལེགས་བགྲོད་དེ། ། ཀུན་མཁྱེན་རྒྱལ་བའི་གོ་འཕང་མྱུར་ཐོབ་ཤོག ། གང་དག་བདག་ལ་གཤེ་བར་བྱེད་པ་དང་། ། སྲོག་གི་བར་དུ་འཚེ་བ་བྱེད་ནའང་། ། དེ་ལ་བརྟེན་ནས་སྡིག་པར་མི་འགྱུར་ཞིང་། །
ཀུན་མཁྱེན་རྒྱལ་བའི་བཟོད་པ་མཐར་ཕྱིན་ཤོག ། འཇིག་རྟེན་བདེ་ཞིང་འབྱོར་པ་ཕུན་སུམ་ཚོགས། ། ཚེ་རིང་ནད་མེད་ཆོས་ལ་བློ་ཁ་ཕྱོགས། ། ཆོས་དོན་ཡར་ངོའི་ཟླ་བ་ལྟར་འཕེལ་ཏེ། ། ཕུན་ཚོགས་རྫོགས་པའི་བྱང་ཆུབ་ཐོབ་པར་ཤོག ། བདག་གི་ཚེ་འདིའི་གནས་སྐབས་ཐམས་ཅད་དུའང་། ། རང་དོན་ཡིད་བྱེད་དམན་པའི་སེམས་སྤངས་ཏེ། ། ལྷག་བསམ་རྣམ་དག་འདོད་དོན་ཀུན་འགྲུབ་ནས། ། ཟག་མེད་བདེ་ཆེན་གླིང་དུ་འགྲོ་བར་ཤོག ། ཅེས་དཀོན་མཆོག་གསུམ་ལ་འདོད་དོན་ཞུ་བའི་ཚིགས་བཅད་འདི་དཀོན་མཆོག་གི་བཀའ་འབངས་སུ་གནས་པ་བུདྡྷ་ལཀྵི་ངོར་ཆེན་རྡོ་རྗེ་འཆང་སོགས་སྐྱེས་ཆེན་དུ་མའི་དུས་ཆེན་ཟླ་བ་བཞི་པའི་ཉེར་ལྔ་ལ་བྲིས་ཏེ་ཁ་འདོན་དུ་བྱས་པའོ། །
སརྦ་མངྒ་ལཾ།། ༈ །ཨ་ཧོ། ངོ་མཚར་དཔག་པར་དཀའ་བའི་སངས་རྒྱས་བསྟན། ། གངས་ཅན་འདིར་ཡང་དམ་པས་རྒྱས་མཛད་ཀྱང་། ། ད་ནི་ལྔ་བདོའི་ཤུགས་དྲག་ལྷགས་དུས་འདིར། ། ཐར་ལམ་མི་འཚོལ་སེམས་ལྡན་དེ་ཅི་འདྲ། ། ཞེས་སོ།། ༈ །བླ་མ་ལ་གསོལ་འདེབས་ཕུར་ཚུགས་བཞུགས་སོ།། རྒྱལ་བ་ཀུན་དངོས་དཔལ་མཆོག་དང་པོའི་སངས་རྒྱས་གང་། ། གང་གི་རང་བཞིན་བསྟན་པའི་རྒྱལ་མཚན་ལྷར་བཅས་འགྲོ་བའི་འདྲེན་པ་མཆོག །
མཆོག་གི་བླ་མར་སྒོ་གསུམ་གུས་པ་ཆེན་པོས་འདུད། ། འདུད་བསྟོད་མཆོད་སོགས་རླབས་ཆེན་ཡན་ལག་བདུན་པ་འབུལ། ། དེ་ལྟར་སྐྱབས་ཀུན་ངོ་བོ་བླ་མ་ལ། ། དད་པ་གསུམ་གྱི་ཡན་ལག་བདུན་པའི་མཐུས། ། དེ་བཞིན་གཤེགས་པའི་བསྟན་པ་འཛིན་པ་དང་། ། དེ་འཛིན་བྱེད་པའི་སྐྱེས་རྣམས་རྟག་རྒྱས་ཤོག ། བདག་ཀྱང་དེང་ནས་ཚེ་རབས་ཐམས་ཅད་དུ། ། བདག་ཏུ་འཛིན་པའི་འཁྲི་ཤིང་དྲྭ་བ་ཀུན། ། བདག་མེད་རྟོགས་པའི་མཚོན་གྱིས་ལེགས་བཅད་དེ། ། བདག་གཞན་དོན་གཉིས་འགྲུབ་པའི་མཐུ་ལྡན་ཤོག །
གང་དག་བདག་ལ་ཀུན་ཏུ་ལྟོས་བཅས་རྣམས། ། གང་ཡང་བདག་ལ་སྐྱོབས་ནུས་མ་མཆིས་པས། ། གང་ཕྱིར་དཔལ་ལྡན་བླ་མའི་ཐུགས་རྗེ་ཡིས། ། གང་རྣམས་མངོན་མཐོ་ངེས་ལེགས་གནས་ཐོབ་ཤོག ། རབ་མཆོག་ཐུབ་པའི་བསྟན་པའི་སྙིང་པོ་ནི། ། རབ་ཏུ་བླ་མའི་མོས་གུས་ཞེས་གསུངས་ཀྱང་། ། རབ་མགྱོགས་འཇིག་རྟེན་ཟས་ནོར་རྗེས་འགྲོ་བའི། ། རབ་དམན་བདག་ལ་དད་པའི་རླན་སྐྱེ་ཤོག ། ཅེས་བླ་མ་ལ་ཕུར་ཚུགས་སུ་བྱ་བྲལ་སངས་རྒྱས་ཕུན་ཚོགས་ཀྱིས་གསོལ་བ་བཏབ་པའོ།། ༈ །མཁན་ཆེན་ལྷུན་གྲུབ་དཔལ་ལྡན་ལ་བསྟོད་པ་བཞུགས་སོ།།
རྣམ་དཀར་ཚོགས་གཉིས་གོམས་པའི་ལེགས་བྱས་མཐུས། ། དྲི་མེད་བསྟན་དང་འགྲོ་བའི་རྩ་ལག་ཏུ། ། ལྷུན་གྱིས་གྲུབ་པའི་ཕྲིན་ལས་དཔལ་མངའ་བ། ། རྡོ་རྗེ་གསུམ་དངོས་ལྡན་པ་ཁྱོད་ཕྱག་འཚལ། ། ཞེས་པ་འདི་རྗེ་ཆོས་རྗེ་བཀྲ་ཤིས་རྒྱ་མཚོས་བསྐུལ་ངོར་དགེ་སློང་སངས་རྒྱས་ཕུན་ཚོགས་ཀྱིས་བྲིས་པའོ།། ༈ །ཤར་པ་ཡེ་ཤེས་བཟང་པོ་ལ་བསྟོད་པ་བཞུགས་སོ།། སྭ་སྟི། ཡེ་ཤེས་དཀྱིལ་འཁོར་ཐུགས་རྗེའི་རྟ་ལྗང་གིས། ། རྣམ་དཔྱོད་བརྩོན་པའི་མཁའ་ལ་ལེགས་དྲངས་ནས། ། ཕན་བདེའི་པད་ཚལ་མ་ལུས་རྒྱས་མཛད་པ། །
ཕྲིན་ལས་བཟང་པོ་འཇམ་དབྱངས་བླ་མར་འདུད། ། ཅེས་རྗེ་ཤར་པ་ཡེ་ཤེས་བཟང་པོ་ལ་བསྟོད་པ་འདི་ཡང་བཙུན་པ་སངས་རྒྱས་ཕུན་ཚོགས་ཀྱིས་སོ།། ༈ །ཤར་པ་ཡེ་ཤེས་བཟང་པོ་ཁུ་དབོན་ལ་བརྟན་བཞུགས་ཕུལ་བའི་ཚིགས་བཅད།། ཨོཾ་སྭ་སྟི། རབ་མཆོག་བསོད་ནམས་རིན་ཆེན་ཁམས་ལས་གྲུབ། ། རབ་ཟབ་ཡེ་ཤེས་རྒྱ་མཚོར་མངོན་པར་བརྗིད། ། རབ་མང་གདུལ་བྱ་གླིང་བཞིའི་ལྟེ་འཛིན་དབང་། ། རབ་མཁས་ཕྲིན་ལས་བཟང་པོ་རྒྱལ་གྱུར་ཅིག ། བསྐལ་བཟང་སངས་རྒྱས་བཞི་པའི་རིང་ལུགས་མཆོག ། མཆོག་ཏུ་བསྟན་འཛིན་ཕན་བདེ་འབྱུང་བའི་གནས། །
གནས་བཞི་ཆོས་གྲྭ་འོ་མའི་རྒྱ་མཚོ་ཆེ། ། ཆེས་ཆེར་རྒྱས་པའི་ཕྲིན་ལས་བཟང་པོར་ཤོག ། རྒྱལ་བའི་བསྟན་འཛིན་བླ་མ་ཡབ་སྲས་སོགས། ། རླབས་ཆེན་རྒྱལ་སྲས་སྤྱོད་པའི་གོ་སྒྲུབ་རྣམས། ། ཡིད་སྲུབ་བྱེད་པོའི་ཕྱོགས་ལས་རྣམ་རྒྱལ་ནས། ། གནས་སྐབས་མཐར་ཐུག་ཕན་བདེའི་སྒོ་འབྱེད་ཤོག ། རིག་འཛིན་ཚེ་དང་རྣམ་ཐོས་འབྱོར་པ་དང་། ། ཀློག་སྤོང་བྱ་བ་ལས་ཀྱི་འཁོར་ལོ་སོགས། ། བསྟན་དང་སེམས་ཅན་བདེ་བའི་ཕྲིན་ལས་རྣམས། ། རྫོགས་ལྡན་གཞོན་ནུའི་སྤྲིན་བཞིན་རྒྱས་པར་ཤོག །
དངོས་བརྒྱུད་བླ་མ་མཆོག་གསུམ་ཐུགས་རྗེ་དང་། ། བསྟན་སྲུང་ནོར་ལྷའི་ཚོགས་ཀྱི་མཐུ་དཔལ་དང་། ། ཆོས་ཉིད་འགྱུར་མེད་རྟེན་འབྲེལ་བསླུ་མེད་མཐུས། ། ཇི་ལྟར་འདོད་པའི་དོན་ཀུན་འགྲུབ་གྱུར་ཅིག ། ཅེས་ཤར་ཆེན་ཡེ་ཤེས་བཟང་པོ་ཁུ་དབོན་གྱི་བརྟན་བཞུགས་བདེན་ཚིག་བརྗོད་རྒྱུར་ཕྲིན་ལས་དཔལ་འབར་ཞེས་བྱ་བ་འདི་རྒྱལ་ཁམས་ཀྱི་དཱ་རི་དྲ་པ་སངས་རྒྱས་ཕུན་ཚོགས་ཀྱིས་ཨེ་ཝཾ་ཆོས་ལྡན་དུ་བྲིས་པ་དགེ་ལེགས་འཕེལ།། ༈ །མཁན་ཆེན་ཤེས་རབ་རྒྱ་མཚོའི་བརྟན་བཞུགས།། ཤེས་བྱའི་ལྷ་ལམ་ངོས་ཡངས་པར། ། རབ་གསལ་མཁྱེན་པའི་དཀྱིལ་འཁོར་རྒྱས། ། ཕན་བདེ་རྒྱ་མཚོ་འབྱུང་བའི་གནས། ། བསྟན་པའི་དཔལ་དུ་བརྟན་གྱུར་ཅིག །
ཅེས་ཀུན་མཁྱེན་གཉིས་པ་བུ་སྟོན་རིན་པོ་ཆེའི་རྒྱལ་ཚབ་ཐར་རྩེ་ནས་མཁན་ཆེན་ཤེས་རབ་རྒྱ་མཚོའི་བརྟན་བཞུགས་སུ་དགེ་སློང་སྙོམས་ལས་པ་སངས་རྒྱས་ཕུན་ཚོགས་ཀྱིས་བརྗོད་པའོ།། ༈ །བླ་མ་དམ་པ་ཕུན་ཚོགས་རྡོ་རྗེ་ལ་གསོལ་བ་འདེབས་པའི་ཚིགས་བཅད།། ན་མོ་གུ་རུ་ཝེ། ཕུན་ཚོགས་ཚོགས་གཉིས་མཐར་ཕྱིན་སྐྱབས་ཀུན་གཙོ། ། རྡོ་རྗེ་རྗེ་བཙུན་མི་ཕྱེད་གསུམ་གྱི་དངོས། ། ཡོངས་གྲགས་གྲགས་དཀར་མི་བཟད་འབྱུང་བའི་སྒོ། ། དཔལ་བཟང་བཟང་པོ་བཀའ་དྲིན་ཆེ་ལ་འདུད། ། མགོན་པོ་ཁྱོད་ཀྱི་མཁྱེན་བརྩེ་ནུས་མཐུ་ཡིས། ། རྒྱུན་ཆད་མེད་པར་རྟག་ཏུ་སྐྱབས་ན་ཡང་། ། རིང་མོའི་བར་དུ་གནས་ཚུལ་ཤེས་མ་གྱུར། །
ད་ནི་བླ་མའི་བྱིན་རླབས་སེམས་ལ་ཞུགས། ། སྣང་སྲིད་འདི་ཀུན་མཐུན་རྐྱེན་གྲོགས་སུ་ཤར། ། སྣང་སྟོང་ཟུང་འཇུག་རྟེན་འབྲེལ་གསང་བ་ཆེར། ། ངེས་པ་གཏིང་ནས་རྙེད་པའི་དགའ་སྟོན་འདི། ། མར་གྱུར་བགྲང་ཡས་འགྲོ་ལ་སྟོན་པར་ཤོག ། ཅེས་པ་འདི་ནི་གཞོན་ནུའི་དུས་གཅོད་ཡུལ་ལ་སོགས་པའི་དམ་པའི་ཆོས་ཀྱིས་ཡོངས་སུ་བཟུང་བའི་བླ་མ་ཉམས་དང་རྟོགས་པའི་དབང་ཕྱུག་ཕུན་ཚོགས་རྡོ་རྗེ་གྲགས་པ་དཔལ་བཟང་པོ་དེ་ཉིད་ཀྱི་བཀའ་དྲིན་ཤིན་ཏུ་ཆེ་བར་གོ་ཞིང་བྱིན་རླབས་སེམས་ལ་ཞུགས་པའི་མཚན་མ་མཐོང་མ་ཐག་མེ་ཕོ་སྟག་ལོ་ཟླ་བ་དང་པོའི་ཡར་ཚེས་བཅུའི་དུས་བཟང་ལ་དགེ་སློང་སངས་རྒྱས་ཕུན་ཚོགས་ཀྱིས་ཤུགས་འབྱུང་དུ་གསོལ་བ་བཏབ་པའོ།། ༈ །མཁས་བཙུན་ཀུན་ལེགས་ལ་བསྟོད་པ།། སྭ་སྟི། ཀུན་ནས་དགའ་བཞི་བརྙེས་པའི་སྙིང་པོའི་དོན། ། ལེགས་བྱས་བསོད་ནམས་མཆོག་གི་རྩེར་སོན་དང་། །
རྣམ་དཀར་གྲགས་པའི་རྒྱ་མཚན་འཛིན་པ་སོགས། ། དབྱེར་མེད་བླ་མའི་ཞབས་ལ་གསོལ་བ་འདེབས། ། གང་སྐུ་མཁས་བཙུན་བཟང་པོའི་ཆུ་འཛིན་ལས། ། གང་གསུང་འཆད་རྩོད་རྩོམ་པའི་འབྲུག་སྒྲ་སྒྲོག ། གང་ཐུགས་མཁྱེན་བརྩེ་ནུས་པའི་ཆར་རྒྱུན་གྱིས། ། གང་ཞིག་གདུལ་བྱའི་ལོ་ཐོག་སྨིན་ལ་འདུད། ། དགེ་བ་འདི་དང་འཁོར་འདས་ལེགས་བྱས་ཀུན། ། མ་ལུས་བློ་ཡིས་གཅིག་ཏུ་སྡོམ་པའི་མཐུས། ། གནས་སྐབས་འདི་ནས་བྱང་ཆུབ་སྙིང་པོའི་བར། ། མངོན་མཐོ་ངེས་ལེགས་དཔལ་གྱི་འབྱོར་པར་ཤོག །
ཅེས་མཁས་བཙུན་དམ་པ་ཀུན་དགའ་ལེགས་པ་ལ་བསྟོད་པའི་ཚིགས་སུ་བཅད་པ་འདི་དྲ་པ་བུདྡྷའི་མིང་ཅན་གྱིས་ཕུལ་བའོ།། ༈ །བླ་མ་དམ་པ་དམ་ཆོས་བསམ་གྲུབ་ལ་གསོལ་བ་འདེབས་པའི་ཚིགས་བཅད་བཞུགས།། རྒྱལ་བ་རྒྱ་མཚོའི་རིགས་བདག་དམ་པ་མཆོག ། ཆོས་ཚུལ་རྒྱ་མཚོ་མི་ཟད་འབྱུང་བའི་སྒོ། ། གདུལ་བྱ་རྒྱ་མཚོའི་བསམ་པ་འགྲུབ་མཛད་པའི། ། ཕན་བདེ་རྒྱ་ཚོའི་གཏེར་ཆེན་ཁྱོད་ཕྱག་འཚལ། ། གསང་གསུམ་འཁོར་ལོའི་མགོན་པོ་ཧེ་རུ་ཀ ། ངུར་སྨྲིག་ཆུ་འཛིན་གར་གྱི་རྣམ་རོལ་ལས། ། སྨིན་གྲོལ་ཟིལ་མངར་བདུད་རྩིའི་ཆར་རྒྱུན་གྱིས། ། སྐལ་ལྡན་གདུལ་བྱའི་གདུང་སེལ་ཁྱོད་ཕྱག་འཚལ། །
རབ་འབྱམས་རྒྱལ་བའི་རིགས་བདག་བླ་མ་ལ། ། གསོལ་བཏབ་དགེ་དང་དུས་གསུམ་དགེ་ཚོགས་ཀྱིས། ། མཐའ་ཡས་སྲིད་ཞིའི་གདུང་བ་ཀུན་བསལ་ནས། ། ཀུན་མཁྱེན་ཡེ་ཤེས་རྒྱ་མཚོར་འཇུག་གྱུར་ཅིག ། ཞེས་ཨེ་ཝཾ་ཆོས་ལྡན་གྱི་ཟུར་ཆེན་རྗེ་བླ་མ་དམ་ཆོས་བསམ་འགྲུབ་ལས་འཁོར་ལོ་བདེ་མཆོག་ལོ་ནག་སོགས་ཀྱི་བཀའ་དྲིན་ཐོབ་པ་དྲན་ནས་དགེ་སློང་སངས་རྒྱས་མིང་ཅན་གྱི་བསྡེབས་པ་དགེ་ལེགས་འཕེལ། དེང་སང་མི་མང་པོ་རིགས་རུས་དང་གྲགས་པ་གང་ཆེ་དང་ཟས་ནོར་གྱི་ཕན་ཆ་གང་ཆེ་མཆོག་ཏུ་འཛིན་པ་མ་གཏོགས་ཆོས་ཀྱི་བཀའ་དྲིན་ལ་བསམ་མཁན་ཤིན་ཏུ་དཀོན་པར་སྣང་ངོ་།། ༈ །བླ་མ་དམ་བ་ཀུན་དགའ་དཔལ་འབྱོར་ལ་བསྟོད་པ་བཞུགས་སོ།། སྭ་སྟི། རྣམ་དག་ཚུལ་ཁྲིམས་ཀུན་དགའི་ཁང་བཟང་ཆེར། ། རྣམ་མང་ཐོས་བསམ་སྒོམ་པའི་ནོར་གྱིས་ཕྱུག །
རྣམ་དཀར་ཕྲིན་ལས་དཔལ་འབྱོར་ཀུན་སྩོལ་བའི། ། རྣམ་མཁྱེན་འདྲེན་མཆོག་དམ་པ་དེ་ལ་འདུད། ། ཅེས་ཨེ་ཝཾ་ཆོས་ལྡན་གྱི་དབུ་མཛད་ཤར་མི་ཉག་གི་སྟོན་པ་ཀུན་དགའ་དཔལ་འབྱོར་ལ་བསྟོད་པ་དགེ་སློང་སངས་རྒྱས་ཕུན་ཚོགས་ཀྱིས་སོ།། ༈ །ཁམས་སྟོན་སངས་རྒྱས་དཔལ་བཟང་ལ་བསྟོད་པ་བཞུགས་སོ།། སྭ་སྟི། སངས་རྒྱས་བསྟན་རྩ་སོ་ཐར་རབ་བརྟན་ཞིང་། ། བྱང་སེམས་སྡོམ་པའི་ཡལ་འདབ་རབ་ཏུ་རྒྱས། ། རིག་འཛིན་གསང་སྔགས་འབྲས་བུའི་དཔལ་གྱི་ལྗིད། ། དོན་གཉིས་དཔག་བསམ་བཟང་པོ་ལ་ཕྱག་འཚལ། ། ཞེས་ཁམས་སྟོན་ཆོས་རྗེ་སངས་རྒྱས་དཔལ་བཟང་ལ་བསྟོད་པ་འདི་ཡང་སྙོམས་ལས་པས་སོ།།
༈ །རང་བསྟོད་བཞུགས།། སྭ་སྟི། མཁྱེན་རབ་འོད་ཀྱི་མ་རིག་མུན་སངས་ཤིང་། ། བརྩེ་ཆེན་ཐུགས་རྗེའི་དཀྱིལ་འཁོར་རྒྱས་པ་ཡི། ། ནུས་པ་ཕུན་ཚོགས་ཐུབ་བསྟན་རྒྱ་མཚོའི་གཉེན། ། དགེ་ལེགས་འོད་སྟོང་ལྡན་པ་དེ་ལ་འདུད། ། སངས་རྒྱས་ཀུན་དངོས་བླ་མ་མཆོག་རྣམས་ཀྱིས། ། ཕུན་ཚོགས་མཁྱེན་བརྩེ་ནུས་པས་ལེགས་བཟུང་པས། ། བཤད་དང་སྒྲུབ་པའི་དཔལ་ལ་དབང་བསྒྱུར་བའི། ། མང་ཐོས་ངུར་སྨྲིག་གོས་ཅན་དེ་ལ་འདུད། །
འདིས་མཚོན་དགེ་ཚོགས་མ་ལུས་གཅིག་བསྡུས་པས། ། ལྷན་སྐྱེས་བློ་ཡི་མུན་པ་རབ་སངས་ནས། ། ཡང་དག་དོན་གྱི་སྣང་བ་རབ་རྒྱས་ཏེ། ། དོན་གཉིས་ཕུན་སུམ་ཚོགས་པའི་བཀྲ་ཤིས་ཤོག ། ཅེས་འདི་དབང་ཞུས་དད་ལྡན་འགས། ། བསྐུལ་ངོར་སངས་རྒྱས་ཕུན་ཚོགས་ཀྱིས། ། ཨེ་ཝཾ་གཙུག་ལག་ཁང་དུ་བྲིས། ། འདི་ནི་སྙན་ངག་བསྟན་བཅོས་ལས། ། སྒྲོ་བཏགས་བྱི་བ་གླང་ཆེན་བཞིན། ། ཡིན་ནོ་རང་བཞིན་རྒྱན་གྱིས་དབེན། །
དཔྱོད་ལྡན་རྣམས་ཀྱིས་དེ་དགོངས་མཛོད། ། སརྦ་མངྒ་ལཾ།། ༈ །རང་བསྟོད་ཁ་སྐོང་བཞུགས།། དགེ་ལེགས་ཀུན་འབྱུང་སངས་རྒྱས་བསྟན་པ་ལ། ། ཕན་དགོས་ལྷག་བསམ་ཕུན་ཚོགས་དཔལ་ཡོན་ཅན། ། སྐུ་ཚེ་བརྟན་ཞིང་བཤད་སྒྲུབ་གོང་འཕེལ་ནས། ། རྡོ་རྗེ་གསུམ་དངོས་ངོ་བོ་མངོན་གྱུར་ཤོག ། དངོས་བརྒྱུད་བླ་མ་རྣམས་དང་ཡི་དམ་ལྷ། ། མཁའ་འགྲོ་ཆོས་སྐྱོང་བསྲུང་མའི་བྱིན་རླབས་དང་། ། ཆོས་ཉིད་མི་འགྱུར་རྟེན་འབྲེལ་བསླུ་མེད་མཐུས། །
ཇི་ལྷར་སྨོན་པ་བཞིན་དུ་འགྲུབ་གྱུར་ཅིག ། ཅེས་རང་ཉིད་ཀྱི་རིང་འཚོར་མང་པོས་བསྐུལ་བའི་ངོར་བྱ་བྲལ་བ་སངས་རྒྱས་ཕུན་ཚོགས་ཀྱིས་སོ། ། མངྒ་ལཾ།། ༈ །ཤར་པ་སངས་རྒྱས་བསྟན་འཛིན་ལ་སྟོད་པ།། ཨོཾ་སྭ་སྟི། སངས་རྒྱས་བསྟན་པའི་སྙིང་པོ་སྡོམ་གསུམ་གྱི། ། བཅུད་འཛིན་ཕན་བདེའི་འབྱུང་གནས་རིན་པོ་ཆེ། ། དཔལ་ལྡན་བྱང་ཆུབ་སེམས་ཀྱི་རྡོ་རྗེ་དངོས། ། འཕྲིན་ལས་བཟང་པོའི་ཞབས་ལ་གསོལ་བ་འདེབས། ། རྒྱ་ཆེན་ཚོགས་གཉིས་སྔོན་བསགས་འབྲས་བུས་མཆོག །
རིགས་རུས་མངོན་མཐོ་གཙང་མའི་སྐུ་བརྙེས་ནས། ། ཤེས་ལྡན་གཟུ་བོར་གནས་པའི་རྡོ་རྗེ་འཆང་། ། དཔལ་ལྡན་ཆོས་ཀྱི་རྗེ་ལ་གསོལ་བ་འདེབས། ། རྩ་བརྒྱུད་བླ་མ་མཆོག་གསུམ་ཐུགས་རྗེ་ཡིས། ། བདག་སོགས་གདུལ་བྱའི་ཤེས་རྒྱུད་སྨིན་པ་དང་། ། བསྟན་འགྲོའི་དགེ་ལེགས་མི་ཉམས་རྒྱས་པ་དང་། ། མཐར་ཐུག་ཐམས་ཅད་གཟིགས་པ་ཐོབ་པར་ཤོག ། ཅེས་ཤར་ཆེན་པ་སངས་རྒྱས་བསྟན་འཛིན་གཞན་དོན་ལ་དགོངས་པའི་ཚེ། གདན་རབས་ཆོས་སྤྱོད་ཀྱི་ཁ་སྐོང་དུ་སྙོམ་ལས་པ་སངས་རྒྱས་ཕུན་ཚོགས་ཀྱི་དཔལ་ཨེ་ཝཾ་ཆོས་ལྡན་དུས་སུག་བྲིས་སོ། ། མངྒ་ལཾ།།
༈ །ཤར་པ་སངས་རྒྱས་བསྟན་འཛིན་ལ་བསྟོད་པ་བཞུགས།། སངས་རྒྱས་ཀུན་གྱི་ཐུགས་རྗེ་གར་གྱི་དབང་། ། རྒྱལ་བའི་ལུང་བསྟན་རྗེ་བཙུན་ཨེ་ཝཾ་པའི། ། བསྟན་འཛིན་མཆོག་གྱུར་ཕན་བདེ་འབྱུང་བའི་གནས། ། དཔལ་ལྡན་འཕྲིན་ལས་བཟང་པོ་རྟག་བརྟན་ཤོག ། དཔལ་ལྡན་བླ་མའི་སྐུ་ཚེ་རབ་བརྟན་ཞིང་། ། རྒྱལ་བསྟན་སྤྱི་དང་ཁྱད་པར་རིང་ལུགས་འདི། ། སྲིད་མཐའི་བར་དུ་མི་ཉམས་རྒྱས་པ་དང་། ། སྲིད་ཞིའི་དཔལ་འབྱོར་མ་ལུས་རྒྱས་པར་ཤོག ། རྩ་བརྒྱུད་བླ་མ་མཆོག་གསུམ་ཡི་དམ་ལྷ། །
མཐུ་ལྡན་ཆོས་སྲུང་ནོར་ལྷའི་བྱིན་རླབས་དང་། ། ཆོས་ཉིད་མི་འགྱུར་རྟེན་འབྲེལ་བསླུ་མེད་མཐུས། ། ཇི་ལྟར་བསམ་དོན་ཡིད་བཞིན་འགྲུབ་པར་ཤོག ། ཅེས་ཤར་ཆེན་སངས་རྒྱས་བརྟན་འཛིན་ཕན་བདེའི་འབྱུང་གནས་དཔལ་བཟང་པོ་ལ་བསྟོད་པ་བྷ་དནྟ་བུདྡྷ་ལཀྵིས་སོ།། ༈ །མཁན་ཆེན་ཤེས་བྱ་བཟང་པོ་ལ་བསྟོད་པ་བཞུགས།། མཁས་ཀུན་དགའ་མཛད་འདྲེན་པ་བཟང་པོ་ཡིས། ། རིང་ལུགས་ཤེས་བྱར་ཕྲིན་ལས་བཟང་པོའི་ཕུལ། ། བསྟན་དང་འགྲོ་བའི་དཔལ་དུ་རབ་བརྟན་ཞིང་། ། རྣམ་པར་དཀར་བའི་ཕྲིན་ལས་རྒྱས་གྱུར་ཅིག ། ཅེས་པ་འདི་ཡང་སྤོ་འབོར་དགེ་སློང་དཀོན་མཆོག་ཕུན་ཚོགས་ཀྱིས་བསྐུལ་ནས་སངས་རྒྱས་ཕུན་ཚོགས་ཀྱི་བྲིས་པའོ།།
༈ །རང་ཉིད་དང་མཁན་ཆེན་ཤེས་བྱ་བཟང་པོ་ལ་བསྟོད་པ་བརྟན་བཞུགས་བཅས་བཞུགས།། མཐའ་ཡས་ཤེས་བྱར་མུན་སངས་བློ་གྲོས་རྒྱས། ། བཟང་པོའི་འཕྲིན་ལས་ཕུན་ཚོགས་གདུལ་བྱའི་དཔལ། ། བསྟན་དང་བསྟན་འཛིན་དེ་འདེགས་བཅས་པ་ཀུན། ། བསམ་དོན་ཆོས་བཞིན་འགྲུབ་པའི་བཀྲ་ཤིས་ཤོག ། ཅེས་པ་རང་གི་མིང་དང་བསྲེས་ནས་བསྟོད་པ་འདིའང་རང་དང་གདན་ས་པ་གཉིས་ཆར་རིང་འཚོར་སངས་རྒྱས་ཕུན་ཚོགས་ཀྱིས་བྲིས་པའོ། ། མངྒ་ལཾ།། ༈ །བླ་མ་ཀུན་དགའ་རིན་ཆེན་གྱི་བརྟན་གཞུག་བཞུགས་སོ།། སྭ་སྟི། རྩ་བརྒྱུད་བླ་མ་མཆོག་གསུམ་ཐུགས་རྗེ་ཡིས། །
བདག་གིས་སྨོན་གནས་ཡིད་བཞིན་འགྲུབ་པར་མཛོད། ། ཀུན་དགའི་ཡོངས་འཛིན་ཕན་བདེའི་རིན་ཆེན་གཏེར། ། ཞབས་པད་བརྟན་ཞིང་འཕྲིན་ལས་རྒྱས་གྱུར་ཅིག ། བདག་སོགས་ལྟོས་པར་བཅས་པའི་གདུལ་བྱ་རྣམས། ། གནས་སྐབས་རྒྱལ་བས་སྔགས་པའི་མཐུན་རྐྱེན་ཚང་། ། ཡེ་ཤེས་ཚོགས་དང་ལྷན་ཅིག་འཁོར་ལོ་བཅུས།་་་་་ དགེ་བཅུ་ལ་ཟེར། ། སྟོབས་བཅུ་མངའ་བའི་གོ་འཕང་ཐོབ་པར་ཤོག ། དམ་པ་ཀུན་དགའ་རིན་ཆེན་པའི་བརྟན་བཞུགས་འདོད་དོན་གསོལ་བཏབ་དང་བཅས་པ་འདི་དགེ་སློང་སངས་རྒྱས་བཟང་པོས་བསྐུལ་ནས་བྷ་དནྟ་བུདྡྷ་ལཀྵིས་ཨེ་ཝཾ་ནས་ཕུལ། བཀྲ་ཤིས།།
༈ །ཆོས་རྗེ་ཤེས་རབ་དོན་བཟང་ལ་བསྟོད་པ་བཞུགས་སོ།། ཤེས་བྱའི་མཁའ་ལ་རབ་གསལ་དཀྱིལ་འཁོར་རྒྱས། ། ངེས་དོན་སྣང་བས་བློ་གསལ་དགའ་སྟོན་འགྱེད། ། འཕྲིན་ལས་བཟང་པོ་མཐའ་ཡས་གདུལ་བྱའི་དཔལ། ། དཔལ་ལྡན་བླ་མའི་ཞབས་ལ་གསོལ་བ་འདེབས། ། བྱ་བྲལ་བུརྡྷས་བགྱིས་སོ།། ༈ །གསེར་མདོག་ཆོས་གྲྭའི་མཁན་པོར་བསྟོད་པ།། དྲི་མེད་ཚུལ་ཁྲིམས་བསྟན་པ་ཡངས་པའི་གཞིར། ། ཐོས་བསམ་སྒོམ་པའི་བརྩོན་འགྲུས་གོ་ཆ་ཅན། ། ལུང་དང་རྟོགས་པའི་དགེ་ཚོགས་རབ་རྒྱས་པའི། །
རང་གཞན་དོན་གཉིས་ཕུན་ཚོགས་དེ་ལ་འདུད། ། ཀུན་མཁྱེན་ཤཱཀྱའི་རིང་ལུགས་དྲི་མ་མེད། ། ཚུལ་གནས་ཤེས་རབ་གསུམ་གྱི་བྱི་དོར་གྱིས། ། ཕན་བདེའི་འོད་བརྒྱ་འཕྲོ་བའི་དཔལ་འབར་བས། ། རང་གཞན་དོན་གཉིས་ཕུན་ཚོགས་དེ་ལ་འདུད། ། འདིས་མཚོན་དགེ་བས་ཤེས་རབ་སྣང་བ་རྒྱས། ། དམ་ཆོས་སྒྲུབ་པའི་འགལ་རྐྱེན་ཀུན་ཞི་ཞིང་། ། བསམ་དོན་ཆོས་དང་མཐུན་པ་ལེགས་གྲུབ་སྟེ། ། རང་གཞན་དོན་གཉིས་ཕུན་ཚོགས་བཀྲ་ཤིས་ཤོག ། ཅེས་གནས་ལྔ་རིག་པའི་པནྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་བསྟི་གནས་ཆོས་གྲྭ་ཆེན་པོ་ཐུབ་བསྟན་གསེར་མདོག་ཅན་གྱི་གདན་ས་པ་མཁན་ཆེན་བརྩོན་འགྲུས་ཕུན་ཚོགས་དང་།
ཤཱཀྱ་ཕུན་ཚོགས་ལ་བསྟོད་པའི་ཚིགས་སུ་བཅད་པ་ཞིག་དགོས་ཞེས་དམ་པ་དེ་ཉིད་ཀྱི་ཆོས་ལས་སྐྱེས་པའི་སྲས། ཆོས་སྡེ་ཆེན་པོ་དཔལ་འཁོར་བདེ་ཆེན་གྱི་མངོན་དགའ་གྲྭ་ཚང་གི་གདན་རྙིང་པ་ཆོས་རྗེ་ཤེས་རབ་ཕུན་ཚོགས་པའི་གསུང་གིས་བསྐུལ་ནས་སྙོམ་ལས་པ་སངས་རྒྱས་ཕུན་ཚོགས་ཀྱི་ཆོས་གྲྭ་ཆེན་པོ་དཔལ་ཨེ་ཝཾ་ཆོས་ལྡན་དུ་སྨྲས་པའོ། ། སརྦ་མངྒ་ལཾ།། ༈ །དགེ་བའི་བཤེས་གཉེན་ཤེས་རབ་རིན་ཆེན་ལ་བསྟོད་པ་བཞུགས།། རྣམ་དག་ཁྲིམས་ལྡན་ཤེས་རབ་རྣམ་གསུམ་གྱིས། ། ལེགས་སྦྱངས་དམ་ཆོས་རིན་ཆེན་དབང་གི་རྒྱལ། ། རྩེ་གཅིག་སྒྲུབ་པའི་རྒྱལ་མཚན་རྩེར་བཀོད་ནས། ། རང་གཞན་དོན་གཉིས་སྒྲུབ་མཛད་དེ་ལ་འདུད། ། འདིས་མཚོན་དགེ་ཚོགས་དཔལ་གྱི་ལམ་ཆེན་པོས། ། བདག་ཅག་དཔོན་སློབ་བསམ་དོན་ཆོས་བཞིན་འགྲུབ། །
མར་གྱུར་མཁའ་མཉམ་འགྲོ་བ་མ་ལུས་པ། ། མངོན་མཐོ་ངེས་པར་ལེགས་པའི་ལམ་འཇུག་ཤོག ། རྩ་བརྒྱུད་བླ་མའི་བཀྲ་ཤིས་དཔལ་གྱིས་གཟིགས། ། མཆོག་གསུམ་བཀྲ་ཤིས་ཐུགས་རྗེའི་སྤྲིན་བསྡུས་ནས། ། དོན་གཉིས་བཀྲ་ཤིས་ཕུན་ཚོགས་ལོ་ཏོག་རྒྱས། ། མཐར་ཐུག་བཀྲ་ཤིས་ཀུན་གཟིགས་ཐོབ་པར་ཤོག ། དགེ་བའི་བཤེས་གཉེན་སྒྲུབ་པ་རྩེ་གཅིག་ཏུ་མཛད་པ་ཤེས་རབ་རིན་ཆེན་ལ་བསྟོད་ཅིང་འདོད་དོན་གསོལ་བའི་ཚིགས་སུ་བཅད་པ་དགོས། ཞེས་དགེ་སློང་ཀུན་དགའ་བསོད་ནམས་ཀྱིས་བསྐུལ་བའི་ངོར། བྱ་བྲལ་སངས་རྒྱས་ཕུན་ཚོགས་ཀྱིས་དཔལ་ཨེ་ཝཾ་ཆོས་ལྡན་ནས་བོད་ཆེན་གྱི་སའི་ཆར་ཕུལ་པའོ། ། ཛ་ཡནྟུ།།
༈ །བླ་མ་གནམ་ཁའུ་པ་ལ་གསོལ་འདེབས་ཀྱི་ཚིགས་བཅད།། སྭ་སྟི། དཔལ་ལྡན་གཉན་ལོའི་ཐུགས་སྲས་གྲུབ་དབང་མཆོག ། གཉན་མགོན་དབང་བསྐུར་གསང་སྔགས་རྒྱ་མཚོའི་བདག ། སྙན་གྲགས་སྲིད་གསུམ་ཁྱབ་པའི་ཁའུ་པ། ། ཆོས་ཀྱི་རྒྱལ་མཚན་ཞབས་ལ་གསོལ་བ་འདེབས། ། འདི་ཡང་གནས་མཆོག་ཁའུའི་བྲག་རྫོང་དུ་དགེ་སློང་སངས་རྒྱས་ཕུན་ཚོགས་ཀྱིས་གསོལ་བ་བཏབ་པའོ།། ༈ །བཱ་རི་ལོ་ཙཱ་བ་ལ་གསོལ་འདེབས་ཀྱི་ཚིགས་བཅད།། སྭ་སྟི། ཚོགས་གཉིས་སྔོན་གོམས་འདོད་ལྷས་རྗེས་སུ་བཟུང་། །
སྐད་གཉིས་སྨྲ་བ་གངས་ཅན་འགྲོ་བའི་དཔལ། ། འདིར་ཚིག་དྲུག་ཆད་་་་་་ལོ་ཙཱ་བ། ། རིན་ཆེན་གྲགས་པའི་ཞབས་ལ་གསོལ་བ་འདེབས། ། ཞེས་པ་འདི་ཡང་རྗེ་དེ་ཉིད་ཀྱི་གནས་མཆོག་དཔལ་གཡུར་མཁར་མོའི་གཙུག་ལག་ཁང་དུ་དགེ་སློང་སངས་རྒྱས་ཕུན་ཚོགས་ཀྱིས་སོ།། ༈ །བདག་ཆེན་ངག་དབང་ཀུན་དགའ་བཀྲ་ཤིས་ལ་ཞབས་བརྟན་ཕུལ་པའི་ཚིགས་བཅད།། ཨོཾ་སྭ་སྟི། ངག་དབང་ཀུན་གཟིགས་ཟུར་ཕུད་ལྔ་པའི་གར། ། དགའ་ཆེན་ཧེ་རུ་ཀ་དཔལ་རྡོ་རྗེ་འཆང་། ། བཀྲ་ཤིས་ལྷར་བཅས་འགྲོ་བའི་སྐྱབས་མགོན་མཆོག ། གྲགས་པ་རྒྱལ་མཚན་དཔལ་འབྱོར་བཟང་པོ་རྒྱལ། །
རྩ་བརྒྱུད་བླ་མ་མཆོག་གསུམ་ཐུགས་རྗེ་དང་། ། ཁྱད་པར་མྱུར་མ་དཔའ་མོའི་ནུས་མཐུ་ཡིས། ། སྐྱབས་ཀུན་རྩ་བ་འཇམ་མགོན་ཆོས་ཀྱི་རྒྱལ། ། བསྐལ་བརྒྱར་ཞབས་བརྟན་འཕྲིན་ལས་རྒྱས་གྱུར་ཅིག ། བསྟན་དང་འགྲོ་བའི་རྩ་ལག་མཆོག་གྱུར་པ། ། ལྷ་བབས་འཁོན་གྱི་གདུང་རིགས་འཕེལ་རྒྱས་ཤིང་། ། ཕྲིན་ལས་བ་དན་དཀར་པོ་རབ་བསྐྱོད་པས། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། ཅེས་དཔལ་ས་སྐྱ་པ་ཆེན་པོ་སྔགས་འཆང་ངག་དབང་ཀུན་དགའ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་བསྐལ་བརྒྱའི་བར་དུ་ཞབས་པད་བརྟན་ཅིང་། གདུང་སྲས་རིན་པོ་ཆེ་འབྱོན་པར་གསོལ་བའི་ཚིགས་སུ་བཅད་པ་འདི།
ཤཱཀྱ་དགེ་སློང་སངས་རྒྱས་ཕུན་ཚོགས་ཀྱིས་དཔལ་ཨེ་ཝཾ་ཆོས་ལྡན་དུ་བྲིས་ནས། མེ་ཕོ་བྱི་ལོ་གསར་པ་ཤར་བའི་ཚེ། ཡར་ཚེས་ཀྱི་དགའ་བ་དང་པོ་ལ་དཔལ་ས་སྐྱར། ཁོ་བོ་ཅག ངོར་ཁྲི་ཐོག་པ་དང་བཅས་པ། མགྲིན་གཅིག་ཏུ་གསོལ་བ་བཏབ་སྟེ། ལེགས་འབུལ་གྱི་རྟེན་འབྲེལ་དང་བཅས་ཏེ་ཕུལ་བ་ཛ་ཡནྟུ། མངྒ་ལཾ།། །། PAGE * MERGEFORMAT 2 སངས་རྒྱས་ཕུན་ཚོགས། རྒྱལ་བ་རྡོ་རྗེ་འཆང་ཀུན་དགའ་བཟང་པོ་ལ་བསྟོད་པ་སོགས།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
