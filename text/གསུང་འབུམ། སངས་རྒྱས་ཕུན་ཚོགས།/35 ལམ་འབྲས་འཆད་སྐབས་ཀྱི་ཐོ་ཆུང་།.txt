གསུང་འབུམ། སངས་རྒྱས་ཕུན་ཚོགས།
པོད ༣༥
ལམ་འབྲས་འཆད་སྐབས་ཀྱི་ཐོ་ཆུང་།
༄༅། །ལམ་འབྲས་འཆད་སྐབས་ཀྱི་ཐོ་ཆུང་བཞུགས་སོ།། ཤར་ཆེན་བྱམས་པ་ཀུན་དགའ་བཀྲ་ཤིས་ཀྱིས་མཛད་པའི་ལམ་འབྲས་གྱི་དམིགས་ཁྲིད་ཐོ་ཡིག་ལས། སློབ་མས་ཆོས་རིམ་རྗེས་ལ་སློབ་དཔོན་གྱིས་འདྲེན་མཆོག་བླ་མ་ཀུན་གྱི་ངོ་བོ་ཉིད། ཅེས་ཡན་ལག་བདུན་པ་བྱེད་པར་བཤད། སྣང་གསུམ་མཛེས་རྒྱན་ནས་འབྱུང་བ་ལྟར་རྒྱས་འབྲིང་བསྡུས་གསུམ་བློ་ནུས་དུས་སྐབས་དང་བསྟུན་ལ་སྐྱབས་འགྲོ་ལ་དམིགས་ཐུན་གཅིག མ་དག་སྣང་བའི་གྲང་དམྱལ་བརྒྱད་ལ་གཅིག ཚ་དམྱལ་བརྒྱད་ལ་གཅིག ཉི་ཚེ་ཉེ་འཁོར་བ་ལ་གཅིག ཡི་དྭགས་ལ་གཅིག དུད་འགྲོའི་སྡུག་བསྔལ་བསམ་པ་ལ་གཅིག
སྤྱིར་འགྱུར་བའི་སྡུག་བསྔལ་དང་ཁྱད་པར་མིའི་འགྱུར་བའི་སྡུག་བསྔལ་བསམ་པ་ལ་གཅིག ལྷ་དང་ལྷ་མིན་འགྱུར་བའི་སྡུག་བསྔལ་བསམ་པ་ལ་གཅིག འདུ་བྱེད་ཀྱི་སྡུག་བསྔལ་བསམ་པ་ལ་གཅིག དལ་འབྱོར་རྙེད་དཀའ་བསམ་པ་དང་ཕན་འདོགས་ཆེ་བ་བསམ་པ་ལ་གཅིག ཐོབ་པའི་དལ་བ་ཡུན་དུ་གནས་མིན་བསམ་བ་ལ་གཅིག ངེས་པར་འཆི་བ་བསམ་པ་ལ་གཅིག ནམ་འཆི་ངེས་མེད་བསམ་པ་ལ་གཅིག ཆོས་མིན་ཕན་མེད་བསམ་པ་ལ་གཅིག བླང་དོར་སྟོན་པ་དཀར་ནག་ལས་འབྲས་ཁྲིད་ལ་གཅིག མི་དགེའི་ལས་འབྲས་བསམ་པ་གཅིག
དགེ་བའི་ལས་འབྲས་བསམ་པ་ལ་གཅིག ལུང་མ་བསྟན་གྱི་ལས་བསམ་པ་ལ་གཅིག་སྟེ་མ་དག་པའི་སྣང་བ་ལ་དམིགས་ཐུན་བཅོ་ལྔ་བྱའོ། ། ཉམས་ཀྱི་སྣང་བ་ལ་བྱམས་པ་བསྒོམ་པ་ལ་གཅིག སྙིང་རྗེ་བསྒོམ་པ་ལ་གཅིག བྱང་སེམས་བསྒོམ་པ་ལ་སྨོན་པ་སེམས་བསྐྱེད་ལ་གཅིག འཇུག་པ་སེམས་བསྐྱེད་ཀྱི་བདག་གཞན་མཉམ་པ་ལ་གཅིག བརྗེ་བ་ལ་གཅིག དེ་དག་སྤྱོད་པ་རྒྱ་མཚོ་ལྟ་བུ་ལ་བསླབ་པ་ལ་གཅིག ཞི་ལྷག་ཟུང་འབྲེལ་དོན་དམ་བྱང་སེམས་བསྒོམ་པ་ལ་གཅིག ཞི་གནས་ལ་གཅིག
ལྷག་མཐོང་ལ་གཅིག ཟུང་འབྲེལ་ལ་གཅིག སྐྱེ་འགྱུར་གྱི་ཉམས་ལ་ངེས་ཤེས་བསྒོམ་པ་ལ་གཅིག་སྟེ་ཉམས་ཀྱི་སྣང་བ་ལ་དམིགས་ཐུན་བཅུ་བྱའོ། ། དག་པའི་སྣང་བ་ལ་དམིགས་ཐུན་གཅིག་དང་བཅས་པའི་དམིགས་ཐུན་ཉི་ཤུ་རྩ་བདུན་བྱེད་པ་ནི་རྒྱས་པའོ། ། འབྲིང་དུ་བྱེད་ན། དམྱལ་བ་ལ་གཅིག ཡི་དྭགས་ལ་གཅིག དུད་འགྲོ་ལ་གཅིག འགྱུར་བའི་སྡུག་བསྔལ་ལ་གཅིག འདུ་བྱེད་ཀྱི་སྡུག་བསྔལ་ལ་གཅིག
དལ་འབྱོར་རྙེད་དཀའ་ལ་གཅིག ཕན་འདོགས་ཆེ་བ་ལ་གཅིག ཡུན་དུ་གནས་མིན་བསམ་པ་ལ་གཅིག མི་དགེ་བའི་ལས་འབྲས་བསམ་པ་ལ་གཅིག དགེ་བའི་ལས་འབྲས་བསམ་པ་དང་ལུང་མ་བསྟན་གྱི་ལས་བསམ་པ་ལ་གཅིག་སྟེ་དམིགས་ཐུན་དགུ་བྱའོ། ། ཉམས་ཀྱི་སྣང་བ་ལ་བྱམས་པ་ལ་གཅིག སྙིང་རྗེ་ལ་གཅིག སྨོན་པ་ལ་གཅིག བདག་གཞན་མཉམ་པ་དང་བརྗེ་བ་ལ་གཅིག དེ་དག་གི་སྤྱོད་པ་བསླབ་པ་ལ་གཅིག
དོན་དམ་བྱང་སེམས་ཀྱི་ཞི་གནས་ལ་གཅིག ལྷག་མཐོང་དང་ཟུང་འབྲེལ་སྐྱེ་འགྱུར་གྱི་ཉམས་རྒོལ་བ་ལ་གཅིག་སྟེ་བདུན་བྱའོ། ། དག་པའི་སྣང་བ་ལ་གཅིག་དང་བཅས་པས་བཅོ་བརྒྱད་དོ། ། བསྡུས་པ་ལ། ངན་སོང་གསུམ་གྱི་སྡུག་བསྔལ་བསམ་པ་གཅིག འགྱུར་བའི་སྡུག་བསྔལ་བསམ་པ་ལ་གཅིག འདུ་བྱེད་ཀྱི་སྡུག་བསྔལ་བསམ་པ་ལ་གཅིག དལ་འབྱོར་རྙེད་དཀའ་ལ་གཅིག ལས་འབྲས་བསམ་པ་ལ་གཅིག་སྟེ། མ་དག་པའི་སྣང་བ་ལ་དམིགས་ཐུན་ལྔ་བྱ།
ཉམས་ཀྱི་སྣང་བ་ལ་བྱས་པ་དང་སྙིང་རྗེ་གཉིས་ལ་གཅིག ཞི་ལྷག་གཉིས་ལ་གཅིག སྨོན་འཇུག་གཉིས་ལ་གཅིག ཟུང་འབྲེལ་དང་སྐྱེ་འགྱུར་གྱི་ཉམས་ལ་གཅིག་སྟེ་དམིགས་ཐུན་བཞི་བྱ། དག་པའི་སྣང་བ་ལ་གཅིག་དང་བཅས་པའི་དམིགས་ཐུན་བཅུ་གཅིག་བྱའོ། ། དམིགས་ཐུན་དེ་རྣམས་ཀྱི་གྲངས་ལ་སྐྱབས་འགྲོ་ལ་དམིགས་ཐུན་རེ་རེ་བྱེད་པ་གསུམ་ཆར་ལ་འདྲ་བས། སྐྱབས་འགྲོ་ཐེ་བའི་དམིགས་ཐུན་གྲངས་དེ་བཞིན་འབྱུང་བ་ཡིན་པས་དེ་དག་སྐབས་དང་སྦྱར་ལ་བཤད། དེའི་ཉི་མ་རྗེས་མའི་སྔ་ཆོས་ལ། སེམས་བསྐྱེད་གཏོར་མ་ཟླུམ་གཏོར་གཅིག ལྟུང་བཤགས་ཚར་གསུམ་སོང་རྗེས།
ལུས་ཀྱི་ལས་ནི་རྣམ་པ་གསུམ་ཞེས་སོགས་དང་། ཐོག་མ་མེད་ནས་ད་ལྟའི་བར་ཞེས་དང་། འདོད་ཆགས་ཞེ་སྡང་གཏི་མུག་དབང་གིས་ནི་ཞེས་དང་། ཕྱག་འཚལ་བ་དང་མཆོད་ཅིང་བཤགས་པ་དང་། ཞེས་པ་རྣམས་ཤློ་ཀ་རེ་རེ་ལན་གསུམ་གསུམ། སློབ་དཔོན་ཁྲི་ལ་འཁོད་ནས་སློབ་མ་རྣམས་ཀྱི་ཆོས་རིམ་བྱ། དེའི་སྒང་ལ་མེ་ཏོག་བཀྱེ་བསྡུ་བྱ། དེའི་ཕྱི་དྲོ་སློབ་མ་རྗེས་འཛིན་ལའང་ཡིག་བརྒྱ་དང་ཆོས་གཏོར་སོགས་བཤད། དཀར་མོ་སོགས་དང་། མི་བསྐྱོད་རྡོ་རྗེ་སོགས་མ་བཤད།
ལྷ་ཡི་སོགས་ནས་ཀུན་འགྲུབ་ཤོག ཨོཾ་སོགས་ནས་མུཿཡི་མཐར། འདིར་བདག་ཅག་དཔོན་སློབ་འཁོར་དང་བཅས་པ་ལ་གེགས་མེད་ཅིང་ཞི་བར་མཛོད་ཅིག་སྭཱ་ཧཱ། ཞེས་བརྗོད་ལ་མཐེབ་སྲིན་གྱི་སེ་གོལ་སོགས། དེ་ནས་སློབ་དཔོན་གྱིས་མདུན་དུ་དུལ་བར་སོགས། སྔགས་ལམ་བསྲུང་འཁོར་བསྡུ་ཚེ། ཧཱུྃ་དང་པོས། ཐུན་མོང་གི་སྲུང་འཁོར་རྩིབས་བཅུ་པ་ལ་བསྡུ། གཉིས་པ་བརྗོད་པའི་ཚེ་འཁོར་ལོ་རྩིབས་བཅུ་པ་ཁྲོ་བོ་བཅུ་ལ་བསྡུ། གསུམ་པ་བརྗོད་པའི་ཚེ་ཁྲོ་བོ་བཅུ་དབུས་ཀྱི་གཙུག་ཏོར་འཁོར་ལོ་བསྒྱུར་བའི་ཐུགས་ཀའི་ཧཱུྃ་ལ་བསྡུ།
རྒྱུད་གསུམ་མཛེས་རྒྱན་ལྟར་ལས། བསྐྱེད་རིམ་གྱི་སྐབས་སུ་མན་ངག་རྣམས་བཤད་ནས་འབྱུང་བ་ལྟར་གྱི་མངོན་རྟོགས་ཀྱི་གོ་དོན་རྒྱས་བསྡུས་ཇི་ལྟར་རིགས་པར་བློ་ནུས་དུས་སྐབས་སོགས་དང་སྦྱར་ནས་འཆད་པ་ཡིན་ལ། རྒྱུད་གསུམ་གྱི་དམིགས་རྐང་གྲངས་ཀྱང་རྒྱས་འབྲིང་བསྡུས་གསུམ་ལས། དེ་དག་ཇི་ལྟར་ཡིན་བརྡ་དོན་གསལ་བའི་དམིགས་རིམ་རྒྱས་འབྲིང་བསྡུས་གསུམ་བརྡ་ཚིག་གི་ཚུལ་གྱིས་གསུངས་པའི་དོན་འགྲེལ་པ་ལ་གཉིས་ཏེ། བརྡ་ཚིག་ཚུལ་གྱིས་གསུངས་ཚུལ་དང་། དེའི་དོན་བཤད་པའོ། ། དང་པོ་ནི་གསང་བའི་སྒོ་འབྱེད་ལས་ཁྲིད་ཚུལ་རྒྱས་འབྲིང་བསྡུས་གསུམ་པོ། ཀུན་ལ་སོགས་དང་། ཆོས་ཀྱི་རྒྱལ་པོ་དཀོན་མཆོག་ལྷུན་གྲུབ་ཀྱི་གསུང་ལས་གཉིས་ལས་གསུམ་འབྱུང་ཞེས་བྱ་བ། གནས་སྐབས་གཞན་དུ་གཞན་གསུང་ཡང་། །
ཐུན་མོང་མིན་པར་གསུངས་པ་ནི། ། ཉེ་རིང་བརྒྱུད་ཚུལ་བགྲོད་པ་ལས། ། ཟབ་དོན་སྙིང་པོ་ཡོན་ཏན་འབྱུང་། ། ཀླུས་བསྒྱུར་ཕྱོགས་ནི་བུ་ག་བཅས། ། དང་པོའི་གྲངས་ཡིན་མེས་བསྒྱུར་ཕྱོགས། ། ཡོན་ཏན་གྱིས་ལྷག་བར་པ་སྟེ། ། ཕྱི་མ་བུ་གར་ཤེས་པར་བྱ། ། འདི་དག་བལྟ་བ་བསྐྱེད་རྫོགས་ཀྱི། ། དོན་གྱི་གནད་རྣམས་བསྡུས་པ་སྟེ། བླ་མ་མཆོག་ལ་རག་ལས་ཕྱིར། །
ཀུན་གྱི་སྤྱོད་ཡུལ་མ་ཡིན་པས། ། ཕྱི་ནང་མུ་སྟེགས་ཀུན་ལ་གསང་། ། ཤིན་ཏུ་བསྡུས་པ་དབང་བཞིའི་ལམ། ། གདན་ཐོག་གཅིག་ལ་ལོགས་ཤིག་ཏུ། ། རྩ་བའི་ཚིག་གིས་བསྟན་པ་སྟེ། དེས་ན་འཁྲིད་ཚུལ་ཆུ་གཏེར་རོ། ། ཞེས་གསུངས་སོ། ། གཉིས་པ་དེའི་དོན་བཤད་པ་ནི། རྒྱས་པའི་སྐབས་སུ་སྔོན་འགྲོ་ཡོན་ཏན་གསུམ། ལྟ་རི་མེ་ནི་སོ་བདུན།
བསྐྱེད་རིམ་རེ་གཟའ་བདུན། རླུང་ཐུབ་པ་ཡང་བདུན། གཏུམ་མོ་ཉེས་པ་བཅོ་བརྒྱད། ཞུ་བདེ་ཀླུ་བརྒྱད། རྦ་རླབས་བུ་ག་བདུན། བསྡོམས་ན་གྱ་དགུ། ཀླུས་བསྒྱུར་ཕྱོགས་ནི་བུ་གར་བཅས། ། ཞེས་པས་སོ། ། འབྲིང་ལ་སྔོན་འགྲོ་འཇིག་རྟེན་གསུམ། ལྟ་བ་མཚོ་བཞི།
བསྐྱེད་རིམ་རྩེ་མོ་གསུམ། རླུང་རི་བོ་བདུན། གཏུམ་མོ་ཐུབ་པའང་བདུན། ཞུ་བདེ་མཚོ་བཞི། རྦ་རླབས་འབྱུང་བ་ལྔ། བསྡོམས་པས་སོ་གསུམ་སྟེ། མེས་བསྒྱུར་ཕྱོགས། ཡོན་ཏན་གྱིས་ལྷག་པའོ། ། བསྡུས་པ། སྔོན་འགྲོ་རྩེ་མོ་གསུམ།
ལྟ་བ་ནས་རྦ་རླབས་ཀྱི་བར་ཐམས་ཅད་རི་བོང་ཅན་ཏེ་གཅིག་གོ ། བསྡོམས་ན་དགུ་སྟེ་ཕྱི་མ་བུ་གར་ཤེས་པར་བྱ། ཞེས་སོ། ། འདི་དག་ནི་ལམ་གྱི་དངོས་གཞིའི་སོགས་ནི་མི་རུང་བ་ནི་མ་ཡིན་པས། རྒྱུད་གསུམ་མཛེས་རྒྱན་གྱི་ནང་བཞིན་རྒྱས་འབྲིང་བསྡུས་གསུམ་སྟོན་དགོས་སོ། ། འཕོ་བ་བར་དོ་སོགས། དེ་ལྟར་ཕྱི་བསྐྱེད་རིམ་ལ་དམིགས་ཐུན་རྒྱས་པ་ལ་སུམ་ཅུ་རྩ་གཅིག་དང་། འབྲིང་པོ་ལ་ཆོས་ཀྱི་རྒྱལ་པོ་འཕགས་པའི་དགོངས་པ་བཞིན་བཅུ་གཉིས་བྱའོ། ། དེས་ན་འདིར་བཤད་པའི་དམིགས་པ་རྒྱས་པར་སྤྲོ་ན་དངོས་གཞིའི་དམིགས་པ་རྒྱས་པ་ལ་དམིགས་ཐུན་སྔར་གྱི་བརྒྱད་ཅུ་རྩ་དགུའི་སྟེང་དུ་བསྐྱེད་རིམ་སུམ་ཅུ་རྩ་གཉིས་བསྣན་པས་དམིགས་ཐུན་བརྒྱ་དང་ཉི་ཤུ་རྩ་གཅིག་འབྱུང་ལ། འབྲིང་ལ་སྔར་གྱི་སུམ་ཅུ་རྩ་གཉིས་ཀྱི་སྟེང་དུ་བསྐྱེད་རིམ་གྱི་བཅུ་གཉིས་བསྣན་པས་བཞི་བཅུ་ཞེ་ལྔ།
བསྡུས་པ་ལ་བསྐྱེད་རིམ་བསྟན་དུ་ཡོད་པ་ཙམ་མོ། ། ཞེས་པ་འདིའང་ཆོས་སྨྲ་བའི་བཙུན་པ་སངས་རྒྱས་ཕུན་ཚོགས་ཀྱིས་ཆོས་གྲྭ་ཆེན་པོ་ཨེ་ཝཾ་ཆོས་ལྡན་དུ་ཐོར་བཀོད་པའོ།། །། མངྒ་ལཾ།། །། PAGE * MERGEFORMAT 4 སངས་རྒྱས་ཕུན་ཚོགས། ལམ་འབྲས་འཆད་སྐབས་ཀྱི་ཐོ་ཆུང་། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
