གསུང་འབུམ། སངས་རྒྱས་ཕུན་ཚོགས།
པོད ༡༡
ནཱ་རོ་མཁའ་སྤྱོད་ཀྱི་འཕོ་བ།
༄༅། །ནཱ་རོ་མཁའ་སྤྱོད་ཀྱི་འཕོ་བ་བཞུགས་སོ།། རྣལ་འབྱོར་མའི་འཕོ་བ་མང་ཡང་། འདི་ཡུམ་ཀའི་འཕོ་བ་ལ། གཞན་དུ་སྐྱབས་འགྲོ་སེམས་བསྐྱེད་སྔོན་དུ་བཏང་ནས་བྱས་ཀྱང་ཆོག གཙོ་ཆེར་མངོན་རྟོགས་ཀྱི་མཇུག་བསམ་མི་ཁྱབ་ཀྱི་མཐར། རང་རྡོ་རྗེ་རྣལ་འབྱོར་མར་གསལ་བའི་ལྟེ་བ་ནས་སྤྱི་བོའི་ཚངས་པའི་བུ་གའི་བར་དུ་རྩ་དབུ་མ་དྲང་ཐ་ལེ་བ་ལྕགས་ཙམ་ཡར་རིམ་བཞིན་སྤོམ་དུ་སོང་བ་རྩེ་མོ་ཚངས་བུག་ཏུ་རྒྱ་མཐོངས་ཁ་ཕྱེ་བ་ལྟར་ཧར་རེ་ཡོད་པ། དེའི་སྟེང་དུ་བླ་མ་རྡོ་རྗེ་རྣལ་འབྱོར་མ་ཞལ་ཕྱག་རྒྱན་ཆ་ལུགས་ཡོངས་སུ་རྫོགས་པ། མཐའ་སྐོར་དུ་མཁའ་སྤྱོད་ཀྱི་དཔའ་བོ་དཔའ་མོ་སྤྲིན་ལྟར་གཏིབ་པ་ཙམ་གྱིས་བསྐོར་བ། དེའི་ཐུགས་ཀ་ནས་འོད་འཕྲོས་པས་ཕྱོགས་བཅུའི་བླ་མ་ཡི་དམ་སངས་རྒྱས་བྱང་སེམས་ཐམས་ཅད་སྤྱན་དྲངས་བླ་མ་ལ་ཐིམ། རང་གི་ལྟེ་བར་དབུ་མའི་མས་སྣ་རུ་ཆོས་འབྱུང་ནང་དུ་རྣམ་ཤེས་བཾ་ཡིག་དུ་བསམ།
ལུས་ལོངས་སྤྱོད་མཆོད་པར་འབུལ་བར་བསམ་ཏེ། ཨོཾ་བཛྲ་ཡོ་གི་ནི་ཨརྒྷཾ་སོགས་ཀྱིས་མཆོད། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱིས་བསྟོད། སྤྲོ་ན་རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ་སོགས་གསོལ་འདེབས་གང་ཤེས་བྱ། དེ་ཙམ་མ་བྱུང་ན་འདི་ལྟར་དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རྡོ་རྗེ་རྣལ་འབྱོར་མ་ལ་གསོལ་བ་འདེབས་སོ། ། བདག་འཛིན་བློ་ཡིས་ཐོང་བར་བྱིན་གྱིས་རློབས། ། ལམ་མཆོག་འཕོ་བ་འབྱོངས་པར་བྱིན་གྱིས་རློབས། ། མཚུངས་མེད་མཁའ་སྤྱོད་འགྲུབ་པར་བྱིན་གྱིས་རློབས། ། ཞེས་གསོལ་བ་བཏབ། འོག་རླུང་འཐེན་ཙམ་བྱས་ཧིཀ་ཞེས་བརྗོད་པས་རང་སེམས་ཀྱི་ངོ་བོ་བཾ་ཡིག་དེ་དབུ་མའི་ནང་ནས་ཡར་རྒྱ་མཐོངས་ལ་བྱ་འཕུར་བ་བཞིན་སོང་།
བླ་མའི་ཐུགས་ཁར་ཐིམ་པར་བསམ་ལ་ཅུང་ཟད་གློད་ལ་བཞག ཡང་བླ་མའི་ཐུགས་ཁ་ནས་ཐོན་ཏེ་དབུ་མ་ནས་མར་ཞུགས། དབུ་མའི་མས་སྣ་ཆོས་འབྱུང་གི་ནང་དུ་སླེབས་པར་བསམས་ལ་ངག་ཏུ་ཀ་ཞེས་བརྗོད་ཡང་སྔར་ལྟར་མཆོད་བསྟོད་གསོལ་བཏབ་བྱས་ལ་བླ་མའི་ཐུགས་ཁར་འཕོ། ཡང་མར་འབེབས་པ་སོགས་ཐུན་རིའི་ནང་དུ་ཚར་ཅི་འགྲོ་བྱེད། ཐུན་བསྡུ་བ་ན། མཐའ་སྐོར་གྱི་དཔའ་བོ་མཁའ་འགྲོ་བླ་མ་ལ་ཐིམ། བླ་མ་སྤྱི་གཙུག་ནས་སྙིང་ཁར་བྱོན། སྤྱི་བོའི་ཚངས་བུག་འོད་དམར་གྱི་རྡོ་རྗེ་རྒྱ་གྲམ་གྱིས་བཀབ་ཆུ་ཡང་མི་འཛག་རླུང་ཡང་མི་ཐར་བར་བསམ། རྟགས་མ་བྱུང་བར་དུ་སྦྱངས་ཏེ། རྟགས་ནི་སྤྱི་གཙུག་སྐྲངས་པ་དང་།
ཁྲག་ཐོན་པ། སྒྲུབ་ཁང་ལ་འཇའ་ཟུག་པ་འབྱུང་། ལས་སྦྱོར་ནི་ནམ་ཞིག་འཆི་བའི་ཚེ་བླ་མའི་ཐུགས་ཁར་འཕོ་བའི་དམིགས་པ་དབུགས་ཀྱི་རྒྱུ་བ་མ་ཆད་བར་དུ་ཡང་ཡང་བྱ། མཐར་བླ་མ་སྐར་མདའ་འཕོ་བ་ལྟར་རང་གང་དུ་མོས་པའི་ཞིང་ཁམས་སུ་གཤེགས་པར་བསམ་པའོ། ། འཕོ་བ་གནད་དུ་སོང་ན་བར་དོར་མཁའ་སྤྱོད་འགྲུབ་གསུང་ངོ་། ། ཞེས་པ་འདིའང་བསྐུལ་བའི་ངོར་སངས་རྒྱས་ཕུན་ཚོགས་ཀྱིས་བྲེས་པའོ།། །། མདྒ་ལཾ། དགེའོ།། །། PAGE * MERGEFORMAT 2 སངས་རྒྱས་ཕུན་ཚོགས། ནཱ་རོ་མཁའ་སྤྱོད་ཀྱི་འཕོ་བ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
