གསུང་འབུམ། སངས་རྒྱས་ཕུན་ཚོགས།
པོད ༢༠
དཔལ་རྡོ་རྗེ་འཇིགས་བྱེད་ཀྱི་སྒྲུབ་ཐབས་བདུད་འཇོམས་སྣང་བའི་གོ་དོན་བདུད་རྩིའི་ཉིང་ཁུ།
༄༅། །དཔལ་རྡོ་རྗེ་འཇིགས་བྱེད་ཀྱི་སྒྲུབ་ཐབས་བདུད་འཇོམས་སྣང་བའི་གོ་དོན་བདུད་རྩིའི་ཉིང་ཁུ་ཞེས་བྱ་བ་བཞུགས་སོ།། དཔལ་རྡོ་རྗེ་འཇིགས་བྱེད་ཀྱིས་སྒྲུབ་ཐབས་བདུད་འཇོམས་སྣང་བའི་གོ་དོན་བདུད་རྩིའི་ཉིང་ཁུ་ཞེས་བྱ་བ། བླ་མ་དང་ལྷག་པའི་ལྷ་མཆོག་མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། འདི་འཆད་པ་ལ་དོན་གསུམ་སྟེ། གཤིན་རྗེའི་གཤེད་ཀྱི་ཆོས་སྐོར་སྤྱིའི་རྣམ་གཞག ཁྱད་པར་རྡོ་རྗེ་འཇིགས་བྱེད་ཀྱི་ཆོས་སྐོར་བྱུང་ཚུལ། སྐབས་སུ་བབས་པའི་སྒྲུབ་ཐབས་ཀྱི་དོན་བཤད་པའོ། ། དང་པོ་ནི་ཡང་དག་པར་རྫོགས་པའི་སངས་རྒྱས་ཀྱི་གདུལ་བྱ་རྣམས་ཀྱི་བསམ་པ་དང་མཐུན་པར་ཆོས་ཀྱི་ཕུང་པོ་བསམ་གྱིས་མི་ཁྱབ་པ་གསུངས་པ་མདོ་སྔགས་གཉིས་སུ་འདུས་པ་ལས་འདིར་སྔགས། དེ་ལ་རྒྱུད་སྡེ་བཞི་ལས། འདིར་བླ་མེད།
དེ་ལ་ཐབས་ཤེས་གཉིས་མེད་གསུམ་ལས་འདིར་ཐབས་རྒྱུད། དེ་ལ་འདོད་ཆགས་ཅན་འདུལ་བ་གསང་འདུས། ཞེ་སྡང་ཅན་འདུལ་བ་གཤིན་རྗེ་གཤེད་སྐོར། གཏི་མུག་ཅན་འདུལ་བ་རྣམ་སྣང་སྒྱུ་དྲྭ་རྣམས་ལས། འདིར་གཤིན་རྗེ་གཤེད་ཀྱི་སྐོར་ལ། དམར་ནག་འཇིགས་གསུམ་ལས་དམར་པོ་བོད་དུ་རྒྱུད་ལེའུ་ཉེར་གཉིས་པ་དང་། བཅུ་དགུ་བ་གཉིས་འགྱུར། བིརྺ་པའི་གཞུང་བརྒྱད་སོགས་བསྟན་བཅོས་ཀྱང་མང་དུ་འགྱུར། དབང་བཀའ་ལྷ་ལྔ་དང་བཅུ་གསུམ་མ་གཉིས། བསྐྱེད་རྫོགས་ཀྱི་ཉམས་ལེན་ལས་ཚོགས་སོགས་རྒྱས་པར་བཞུགས།
ནག་པོ་ལ་དགྲ་གདོང་འཇིགས་གསུམ་ལས། འདིར་སྤྱི་དོན་གཉིས་པ་འཇིགས་བྱེད་ཀྱི་སྐོར་ལ། ཞང་ལུགས་ལྷ་ཞེ་དགུ་མའི་སྐོར། སྐྱོ་ལུགས་བཅུ་བདུན་མའི་སྐོར། ས་ལུགས་ལྷ་དགུ་མའི་སྐོར། རྭ་ལུགས་ལྷ་དགུ། ལྷ་བཅུ་གསུམ་མ་གཉིས། འདིར་རྭ་ལུགས་ལྷ་དགུ་མའི་ཕྱོགས་ཡིན། དེ་ཡང་ལྷ་དགུ་ནི་གཙོ་བོ་རྡོ་རྗེ་འཇིགས་བྱེད། ཕྱག་མཚན་སུམ་ཅུ་རྩ་གཉིས།
རོ་ལངས་བརྒྱད་དང་བཅས་པ་ལ་ལྷ་དགུའམ་རོ་ལངས་བརྒྱད་སྐོར་ཟེར་རྒྱུད་རྟོག་བདུན་གྱི་དངོས་བསྟན་རང་ཡིན། དེ་ལ་རྒྱ་བོད་ཀྱིས་སྒྲུབ་ཐམས་རྣམས་ལ། དཀྱིལ་འཁོར་ཡོངས་རྫོགས་དང་དཔའ་བོ་གཅིག་པ་གཉིས་སུ་ཡོད། འབྲོག་མི། འགོས། གཉེན་སོགས་ཀྱིས་བསྒྱུར་བ་ནི་དེང་སང་བཤད་ཉན་ཆེར་མི་སྣང་། རྭ་ལུགས་ལ་རྒྱ་གཞུང་རྣམས་ནི་རྒྱབ་རྟེན་དུ་ཤིན་ཏུ་འགྲོ་ལ། རྭ་ལོ་ཉིད་ཀྱི་དཀར་ཆག་ཏུ་ཐེབས་པ་རྣམས་ལ། རྭ་པོད་དུ་གྲགས་པ་དང་། རྗེས་འཇུག་ལྡོང་རྒྱ་སྟོན་འབྲི་ཁུང་དཔལ་འཛིན་སོགས་ཀྱིས་མཛད་པའི་ཡིག་ཆ་དང་།
ཆོས་རྒྱལ་འཕགས་པ་རྡོ་རྗེ་འཆང་ཀུན་དགའ་བཟང་པོའི་གསུང་སྒྲོས་རྣམ་བཤད་རྡོ་རྗེ་མྱུ་གུ། རྡོ་རྗེ་འཆང་གི་སློབ་མ་མཁས་པ་དཔལ་གྱི་རྒྱལ་མཚན་སོགས་ཀྱིས་མཛད་པའི་ལེགས་བཤད་ཀྱི་ཆ་བསྡུས་པ་ནི་ཐུབ་བསྟན་མཁན་རིན་པོ་ཆེ་ངག་དབང་བསྟན་པའི་རྡོ་རྗེས་མཛད་པའི་རྣམ་བཤད་འདི་ཡིན་ལ། འདིར་དེ་ཉིད་གཞུང་མང་བས་འཛིན་དཀའ་བར། འཛངས་པར་རྟེན་གོ་དོན་གལ་ཆེ་བ་རགས་རིམ་འཆད་པའོ། ། དེ་ལ་འབྱུང་ཁུངས་ལོ་རྒྱུས་ཀྱི་སྐབས་ན་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་མཛད་པའི་གཤིན་རྗེ་གཤེད་སྐོར་གྱི་ཆོས་འབྱུང་སར་དུ་མཁྱེན་པ་བཅས་དར་རྒྱས་ཆེ་བས་དེར་བལྟ། གཞན་ཡང་འཇིགས་བྱེད་ཀྱི་རྒྱ་གཞུང་རྣམས་དང་བོད་གཞུང་རྭ་པོད་སོགས་ད་ལྟ་ལུང་རྒྱུན་མ་ཆད་པར་བཞུགས་པས་དབང་ལུང་གི་དོན་གཉེར་དང་དཔེ་གང་འབྱོར་རང་གི་ལྟ་རྟོག་དང་མ་གོ་བའི་གནས་སློབ་དཔོན་མཁས་པའི་ངག་ལས་བཙལ་ཏེ་ཐོས་བསམ་གྱི་སྒྲོ་འདོགས་ཆོད་པར་བྱའོ།། །། སྤྱི་དོན་གསུམ་པ་སྐབས་སུ་བབ་པའི་སྒྲུབ་ཐབས་ཀྱི་དོན་བཤད་པ་ལ། གང་གི་སྒོམ་པའི་གང་ཟག གང་དུ་བསྒོམ་པའི་གནས། ནམ་བསྒོམ་པའི་དུས།
གང་བསྒོམ་པའི་རྣལ་འབྱོར་རོ། ། དང་པོ་ནི། རྡོ་རྗེ་འཇིགས་བྱེད་ཀྱི་དཀྱིལ་འཁོར་དུ་དབང་བསྐུར་བ་ཐོབ་ཅིང་། དམ་ཚིག་དང་ལྡན་པའི་སྔགས་པས་སོ། ། དེ་ཡང་འདིར་རྭ་ལུགས་རོ་ལངས་བརྒྱད་བསྐོར་གྱི་དབང་ཐོབ་དགོས་ལ། གཞན་རང་གང་ཉམས་སུ་ལེན་པའི་དཀྱིལ་འཁོར་དེ་དང་དེའི་དབང་ཐོབ་དགོས་ཏེ། གཅིག་ཙམ་ཐོབ་ནས་ཐམས་ཅད་ཉམས་ལེན་མི་རུང་། དམ་ཚིག་ལྡན་པ་ཡང་རྩ་བ་དང་ཡན་ལག་གི་དམ་ཚིག་ཉི་ཤུ་རྩ་གཉིས་ངོ་བོ་ཐོབ་ཚུལ་གཏོང་ཚུལ་ངེས་ཤེས་སྐྱེས་ནས་སྤང་བླང་བྱེད་པ་ཞིག་དགོས་ཀྱི་དམ་ཚིག་ཅི་ལ་ཟེར་ཆ་མེད་པ་དག་གི་དོན་མི་འགྲུབ་པས། འདི་གལ་ཆེ་སྟེ། རྗེ་བཙུན་རིན་པོ་ཆེས།
འདི་མེད་འགྲམ་རྩ་ཟད་པའི་ཁང་རུལ་བཞིན། ། ཞེས་གསུངས། རྟོག་བདུན་ལས་དམ་ཚིག་མ་ཉམས་པ་དང་། རྣམ་པར་རྟོག་པ་མེད་པ་དང་། དམ་པའི་བརྟུལ་ཞུགས་ཅན་དང་། དཔའ་བོ་བླ་མ་ལ་གུས་པ་དུལ་བ་ཅན་ཞེས་སོགས་གསུངས། གཉིས་པ་ནི། རྟོག་བདུན་ལས། དེ་ལ་གནས་གསུངས་པ་ནི་དུར་ཁྲོད་དམ། ཆུ་ཀླུང་གི་འགྲམ་མམ་ཞེས་སོགས་རྒྱས་པར་གསུངས་ལ།
ལས་དང་པོ་པས་འདུ་འཛི་དབེན་ཞིང་བསོད་སྙོམས་རྙེད་བླ་ཆུ་ལ་སོགས་པས་ནད་མི་བསྐྱེད་པ་སོགས་དང་། བརྟན་པ་ཐོབ་པས་ནི་རྒྱུད་ལས་གསུངས་པའི་གནས་རྣམས་སོ། ། བྲིས་འབུར་ལ་སོགས་པའི་བྱེ་བྲག་གི་རྟེན་འབྱོར་ན་བཤམ་མ་འབྱོར་ནའང་སྐྱོན་ནི་མེད། བསྙེན་པ་སོགས་ལ་མཆོད་གཏོར་ལག་ལེན་བཞིན་བཤམ། འབྱོར་ན་འོག་ཏུ་གདན་ཁྲི་དང་བཅས་པའི་སྟན་ནང་ཚངས་ཅན་འབོལ་བ། རོ་གདན་དངོས་མ་གྲུབ་ཀྱང་རོ་རས་སོགས་ལ་བྲིས་པ་སྟེ། རོ་ལ་བདག་མེད་པ་བཞིན་སྒྲུབ་པ་པོ་བདག་མེད་ཀྱི་དོན་ལ་གོམས་འདྲིས་བྱེད་པའི་དགོས་པ་ཡོད་འོག་ཏུ་རྡུལ་ཚོན་གྱིས་སྣ་ཚོགས་རྡོ་རྗེ་བྲིས་པའམ་རས་གཡམ་པ་སོགས་ལ་བྲིས་ཀྱང་རུང་། བསམ་གཏན་གྱི་སྤྱོད་ལམ་དང་ལྡན་པས་ཁ་ལྷོར་བལྟ། གནས་ཁང་གིས་སྟབས་ཀྱི་མ་འགྲིག་ན་ལྷོར་བལྟས་པར་བསམ་པས་ཀྱང་རུང་། དལ་འབྱོར་རྙེད་དཀའ་འཆི་བ་མི་རྟག་པ།
ལས་རྒྱུ་འབྲས་འཁོར་བའི་ཉེས་དམིགས་ཞིབ་ཏུ་བསམ། སེམས་ཅན་ཐམས་ཅད་ཕ་མར་ཤེས་པའི་བྱམས་སྙིང་རྗེ་བཅོས་མ་མ་ཡིན་པ་དགོས་སོ། ། དེ་རྣམས་རྒྱུད་ལ་སྐྱེས་པའི་རྟགས་མི་ལུས་འདི་ཉིན་སྐར་བཞིན་རྙེད་དཀའ། དབུལ་པོས་ཡིད་བཞིན་ནོར་བུ་རྙེད་པའམ། ལོང་བས་མིག་རྙེད་པ་བས་ཀྱང་དོན་ཆེ། དེ་ཡུན་དུ་མི་གནས་ཏེ། དེ་རིང་ཙམ་ཡང་མི་འཆི་བའི་གདེང་མེད་པར་ཤེས་ནས་སྙིང་འདར་ཡེད་ཡེད་པ། ཚེ་འདིའི་སྙན་གྲགས་ལོངས་སྤྱོད་སོགས་བྲག་ཆ་དང་། གཅན་གཟན་གྱི་མདུན་དུ་རྩྭ་སྤུངས་པ་ལྟ་བུ་ད་ལྟའི་བདེ་སྐྱིད་ཚེ་སྔ་མའི་ལས་སུ་ཤེས་པས། ཕྱིས་གང་ཡོང་ད་ལྟ་རང་གི་བྱེད་པ་ལ་རག་ལས་པར་ཤེས་ནས།
དགེ་སྡིག་གི་བླང་དོར་སྲོག་དང་བསྡོས་ཏེ་མ་ཉམས་པར་བྱེད་པ་ཞིག་ཆོས་འདིའི་སྔོན་དུ་མི་དགོས་ཁ་མེད་ཡིན་ནོ། ། གསུམ་པ་ནི། རྟོག་བདུན་ལས་མཚན་ཕྱེད་ན། ཞེས་སོགས་གསུངས་པས། སྲོད་ཐོ་རངས་སོགས་ཐུན་གསུམ་མམ་བཞི་ལ་སོགས་པར་རོ། ། དེ་དག་གིས་ནི་སྒྲུབ་ཐབས་བདུད་འཇོམས་སྣང་བར། དབང་ཐོབ་ཅིང་སོགས་ནས་འདུག་ལ་ཞེས་པའི་བར་གྱི་དོན་ནོ། ། བཞི་པ་གང་བསྒོམ་པའི་རྣལ་འབྱོར་ལ། མཉམ་པར་བཞག་པའི་རྣལ་འབྱོར་དང་། མཉམ་པར་མ་བཞག་པའི་རྣལ་འབྱོར་རོ། །
དང་པོ་ལ་མངོན་རྟོགས་དངོས་བཤད་པ་དང་། དེ་ཉིད་རྣལ་འབྱོར་བླ་མེད་ཀྱི་ཟབ་གནད་དང་སྦྱར་བ་གཉིས། དང་པོ་ལ་སྔོན་འགྲོ་དང་། དངོས་གཞི་གཉིས། སྔོན་འགྲོ་ལ་ཡང་ཐུན་མོང་བའི་སྔོན་འགྲོ་དང་། ཐུན་མོང་མ་ཡིན་པའི་སྔོན་འགྲོ་གཉིས་ལས། དང་པོ་ནི། རྒྱ་གར་བའི་སྒྲུབ་ཐབས་སོགས་སུ་ཚོགས་ཞིང་སྤྱན་དྲངས་པ་ནས་བསྒོམ་པར་གསུངས་པ་ནི་རྣལ་འབྱོར་རྣམ་བཅུ་བར་མ་ཆད་པ་ལ་དགོངས། ད་ལྟ་སྐྱབས་སེམས་རྡོར་སེམས་བསྒོམ་བཟླས་མཛད་པས་དེ་བཤད་ན། སྔོན་འགྲོ་གསུམ་བྱ་དགོས་བའི་རྒྱུ་མཚན།
ཇི་ལྟར་བྱ་བའི་ཚུལ། དེ་ལྟར་བྱས་པའི་དགོས་པའོ། ། དང་པོ་ནི། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་གར་མི་ལྡན་པས། ། སྔགས་པའི་བདག་ཉིད་མི་འགྱུར་ཏེ། ། ཞེས་གསུངས་པས་སྔགས་པར་འགྱུར་བ་ལ། རང་རང་སོ་སོའི་ཆོ་གས་སྡོམ་པ་གསུམ་སོ་སོ་བླང་བའམ། དབང་བསྐུར་གྱི་ཆོ་ག་གཅིག་ཉིད་ལས་སྡོམ་གསུམ་ཅིག་ཅར་ཐོབ་ཀྱང་རུང་སྟེ། རྒྱུད་སྡོམ་པ་གསུམ་དང་ལྡན་པར་བྱས་ནས་ཚུལ་བཞིན་དུ་བསྲུང་བ་ཞིག་དགོས་ཏེ།
གོང་དུ་དམ་ཚིག་དང་ལྡན་པ་ཞེས་པ་དང་དོན་གཅིག སྔགས་སྡོམ་ཡིན་ན་སྡོམ་པ་གསུམ་ཆར་དང་ལྡན་དགོས་པས་ཁྱབ་བོ། ། དེ་ལ་ཉེས་པ་ཆེན་པོ་རྣམས་ནི་དབང་གིས་གསོ་དགོས། ཐུན་བར་གྱི་ཉེས་པ་ཆུང་ངུ་སྦྱོང་བའི་ཆེད་དུ་སོ་ཐར་གྱི་སྡོམ་པ་ཡར་ལྡན་དུ་བྱེད་པ་སྐྱབས་འགྲོ། བྱང་སེམས་ཀྱི་སྡོམ་པ་ཡར་ལྡན་དུ་བྱ་བ་སེམས་བསྐྱེད། རིག་འཛིན་གྱི་སྡོམ་པའི་ཉེས་ལྟུང་རྣམས་བྱིན་གྱིས་རློབ་ཅིང་། ལྟུང་བ་འཕེལ་དུ་མི་བཞུགས་པའི་ཕྱིར། རྡོ་རྗེ་སེམས་དཔའི་བསྒོམ་བཟླས་རྣམས་བྱས་པས། རང་རྒྱུད་ཀྱི་སྡོམ་པ་གསུམ་ཡོངས་སུ་དག་པར་འགྱུར་བ་ཡིན་ནོ། ། གཉིས་པ་ཇི་ལྟར་བྱ་བའི་ཚུལ་ལ་གསུམ།
སྐྱབས་འགྲོའི་རྣལ་འབྱོར། སེམས་བསྐྱེད་ཀྱི་རྣལ་འབྱོར། རྡོ་རྗེ་སེམས་དཔའི་རྣལ་འབྱོར། དང་པོ་ནི། སྤྱིར་སྐྱབས་འགྲོ་ལ་ཐུན་མོང་དང་ཐུན་མོང་མ་ཡིན་པ་དུ་མ་ཡོད་པ་ལས། འདིར་ཐུན་མོང་མ་ཡིན་པ་བླ་མེད་ཀྱི་སྐྱབས་འགྲོ་ཉམས་སུ་ལེན་པ་ལ། ས་ཕྱོགས་དང་གནས་ཁང་ཐ་མལ་དུ་འཛིན་པ་སྟོང་ཉིད་དུ་ཡལ་ནས། བཻ་ཌཱུརྻ་སོགས་རིན་པོ་ཆེ་ལས་གྲུབ་པའི་དག་པའི་ཞིང་དུ་མོས་པའི་མདུན་གྱི་ནམ་མཁར་རང་གི་རྡོ་རྗེ་འཇིགས་བྱེད་ཀྱི་དབང་བསྐུར་བ་ཕྱིན་ཅི་མ་ལོག་པར་ཐོབ་པའི་རྩ་བའི་བླ་མ་དེ་ཉིད་རྡོ་རྗེ་འཇིགས་བྱེད་ཀྱི་སྐུར་བསམ། འདི་ལ་བླ་མ་ཆོས་འབྲེལ་ཡོད་ཚད་དང་བརྒྱུད་པའི་བླ་མ་ཐམས་ཅད་འདུས་པར་བསྒོམ། དེའི་རྒྱབ་ཏུ་རིན་པོ་ཆེའི་ཁྲི་སྟེང་པོ་ཏི་བྲག་རི་བརྩིགས་པ་ལྟ་བུ་བསམ།
དེ་ལུང་རྟོགས་ཀྱི་ཆོས་ཐམས་ཅད་ཀྱི་ངོ་བོར་བསྒོམ། མཐའ་སྐོར་དུ་སངས་རྒྱས་བྱང་སེམས་དཔའ་བོ་མཁའ་འགྲོ་བསམ་གྱིས་མི་ཁྱབ་པ་བཞུགས་པར་མོས་དེ་ལ་དགེ་འདུན་དཀོན་མཆོག་ཐམས་ཅད་མ་ལུས་པར་འདུས་པར་བསྒོམ། སྐྱབས་སུ་འགྲོ་བའི་གང་ཟག་བདག་དང་མཐའ་ཡས་པའི་འགྲོ་བ་དྲིན་ཅན་མར་གྱུར་པ་ནི་ནམ་མཁའི་མཐའ་དང་མཉམ་པ་རྣམས་རང་གི་ཉེ་འཁོར་ན་ས་ཆེན་པོའི་རྡུལ་བཞིན་ཡོད་པར་བསམ། ཁྱད་པར་རྩ་བའི་ཕ་མ་དང་གནོད་བྱེད་དགྲ་འདྲེ་བྱུར་གསུམ་རྣམས་རང་གི་མདུན་དུ་གསལ་བཏབ། རང་གི་སྐྱབས་འགྲོ་བྱེད་པ་བཞིན་དེ་ཐམས་ཅད་ཀྱིས་བྱེད་པར་བསམ། དུས་འདི་ནས་བཟུང་བྱང་ཆུབ་སྙིང་པོ་ཞེས་སངས་རྒྱས་ཀྱི་གོ་འཕང་མ་ཐོབ་བར་གྱི་སྐྱབས་མགོན་རེ་ས་བླ་མ་དཀོན་མཆོག་ལས་མེད་པར་ཐག་རྦད་བཅད་ནས་སྐྱབས་སུ་འགྲོ་དེ་སྙིང་རྗེ་དང་དད་པ་གལ་ཆེ། སེམས་མ་ཡེངས་པར་དཔལ་ལྡན་བླ་མ་སོགས་དང་རྫོགས་པའི་སངས་རྒྱས་སོགས་ཀྱི་གཙོ་བོ་ལ་དམིགས། དམ་པའི་ཆོས་སོགས་ཀྱི་ཆོས་ལ་དམིགས། འཕགས་པའི་དགེ་འདུན་སོགས་ལ་དགེ་འདུན་ལ། ཁ་ཙམ་ཚིག་ཙམ་མིན་པར་བློ་ཁེལ་ངེས་ཀྱི་ཅི་ནུས་བྱ།
མཇུག་ཏུ་བླ་མ་དང་དཀོན་མཆོག་སོགས་ཀྱི་གསོལ་བ་བཏབ་པས། འཁོར་རྣམས་འོད་ཟེར་དཀར་པོ་ཞུ་ནས། རང་གི་སྤྱི་བོར་ཐིམ། ཆོས་པོ་ཏི་འོད་ཟེར་དམར་པོའི་རྣམ་པར་ཞུ་ནས་མགྲིན་པར༞ དཀྱིལ་འཁོར་གྱི་གཙོ་བོ་འོད་ཟེར་སྔོན་པོའི་རྣམ་པར་ཞུ་ནས་སྙིང་གར་ཐིམ་པས། རང་གཞན་གྱི་ལུས་ངག་ཡིད་གསུམ་དཀོན་མཆོག་གསུམ་དང་དབྱེར་མེད་དུ་བསམ། འདི་ལ་དབང་བཞི་བྱིན་རླབས་ཀྱང་ཚང་། ཅུང་ཞིག་སེམས་གློད་ལ་མཉམ་པར་བཞག གཉིས་པ་སེམས་བསྐྱེད་ནི། ཁམས་གསུམ་གྱི་སེམས་ཅན་ཐམས་ཅད་བདག་གི་ཕ་མར་མ་གྱུར་པ་གཅིག་ཀྱང་མེད་ལ་ཕ་མ་བྱས་རེས་ཀྱིས་ཕན་བཏགས་པའི་དྲིན་ཅན་ཤ་སྟག་ཡིན་པས། དྲིན་ཅན་འདི་རྣམས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་མཐའ་ཡས་པའི་སྡུག་བསྔལ་གྱིས་གཟིར་བ་རྣམས་སྙིང་རེ་རྗེ་སྙམ་དུ་ཡང་ཡང་བསམ་ལ།
སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་སོགས་སྙིང་ཐག་པ་ནས་གསུམ་ལ་སོགས་མང་དུ་བརྗོད། གསུམ་པ་རྡོ་རྗེ་སེམས་དཔའི་བསྒོམ་བཟླས་སྤྱིར་བཤད་པ་དང་། བྱེ་བྲག་ཏུ་བཤད་པའོ། ། དང་པོ་ནི། དེ་ལ་གཤིན་རྗེ་གཤེད་བསྐོར་བ་རྣམས། རང་ཡི་དམ་དུ་གསལ་བའི་སྙིང་གར་ཧཱུྃ་ཡིག་གི་མཐར་ཡིག་བརྒྱས་བསྐོར་བ་ལས་འོད་ཟེར་སྤྲོ་བསྡུས་བྱས། དེ་དག་ལས་བདུད་རྩི་དཀར་པོ་བབས་པས་རང་གི་ལུས་གང་ནས། སྡིག་སྒྲིབ་ཉེས་ལྟུང་རྣམས་འོག་སྒོ་དང་མཐེའུ་ཆུང་གཉིས་ནས་ཐོན་པར་བསམ་ནས། ཡ་མནྟ་ཀ་བཞི་སྦྱོར་གྱི་ཡིག་བརྒྱ་བཟླ་བ་ལུགས་གཅིག་གོ ། ད་ལྟ་ཕྱག་ལེན་ལ་མ་རྒྱུད་པ་ཨ་བྷི་ད་ན་ལྟར་དང་།
ཕ་རྒྱུད་པ་ཀླུ་བྱང་གི་མི་བསྐྱོད་པའི་དཀྱིལ་ཆོག་དང་། ནག་པོ་དམ་ཚིག་རྡོ་རྗེའི་མཆོད་ཆོག་ལྟར་མཛད། གཉིས་པ་བྱེ་བྲག་ཏུ་བཤད་པ་ལ་ལྷ་སྒོམ་པ། སྔགས་བཟླ་བ་བཤགས་སྡོམ་བྱ་བའོ། ། དང་པོ་ནི། རང་གི་སྤྱི་བོར་སྣ་ཚོགས་པདྨ་དང་ཞེས་སོགས་ངག་འདོན་བཞིན་ནོ། ། འདི་ལ་དབུ་རྒྱན་རང་འདྲ་རང་ཆས་སུ་སྒོམ། ཆེ་ཆུང་ཚོན་གང་སོགས་ཡིད་ཡུལ་དུ་གང་བདེ་བླ་མ་དང་དབྱེར་མེད་དོ། ། གཉིས་པ་ལ་གསུམ། བཟླས་པའི་དམིགས་པ།
བཟླས་རྒྱུའི་སྔགས། ཇི་ཙམ་བཟླས་པའི་གྲངས་སོ། ། དང་པོ་ནི། ཡབ་ཀྱི་ཐུགས་ཀར་ཟླ་བའི་སོགས་དཀྱུས་བཞིན། གཉིས་པ་ནི། ཡིག་བརྒྱ་དུ་མ་ཞིག་ཡོད་ཀྱང་འདིར་ཡོ་གའི་རྩ་རྒྱུད་དེ་ཉིད་འདུས་པ་བཞིན་བྱེད། སྔགས་དོན་ནི། ཨོཾ་ནི་རྡོ་རྗེ་གསུམ་ལྡན། བསོད་ནམས་ལེན་དང་། བཀྲ་ཤིས་སོགས་མང་པོ་ལ་འཇུག
བཛྲ་སཏྭ། རྡོ་རྗེ་སེམས་དཔའ་སྟེ། ལྷ་ལ་འབོད་པའོ། ། རྡོ་རྗེ་ཤེས་རབ་སྟོང་པ། སེམས་དཔའ་སྙིང་རྗེ་བདེ་ཆེན་ཏེ་ཟུང་འཇུག་གི་སྐུའོ། ། ས་མ་ཡ་མ་ནུ་པཱ་ལ་ཡ་ནི་དམ་ཚིག་རྗེས་སུ་སྐྱོངས་ཤིག་པའོ། ། བཛྲ་སཏྭ་ཏྭེ་ནོ་པ་ཏིཥྛ་ནི། རྡོ་རྗེ་སེམས་དཔའ་ཉིད་ཀྱིས་ཉེ་བར་གནས་པའམ་བཞུགས་སུ་གསོལ། ཌཱི་ཌྷོ་བརྟན་པ་མེ་བདག་ལ་བྷ་ཝ་མཛད་དུ་གསོལ། སུ་ཏོ་ཥྱོ་མེ་བྷ་ཝ།
བདག་ལ་ཤིན་ཏུ་དགེས་པར་མཛོད། སུ་པོ་ཥྱོ་མེ་བྷ་ཝ། བདག་ལ་ཤིན་ཏུ་རྒྱས་པར་མཛོད། ཨ་ནུ་རཀྟོ་མེ་བྷ་ཝ། བདག་ལ་ཤིན་ཏུ་ཆགས་པར་མཛོད། ཅེས་པར་འགྱུར། སརྦ་ཐམས་ཅད། སིདྡྷི་དངོས་གྲུབ། འདི་ཡན་ཡི་གེ་ལྔ་བཅུ། མན་ལྔ་བཅུ།
མེ་བདག་ལ། པྲ་རབ་ཏུ། ཡ་ཙྪ་སྩོལ། སརྦ་ཀརྨ་སུ་ཙ་མེ། ལས་ཀུན་ལ་ཡང་བདག་གི་ནི། ཙི་ཏཾ་ཤྲཱེཿཡ་ཀུ་རུ་ཧཱུྃ། སེམས་ལ་དགེ་ལེགས་སུ་ནི་མཛོད། ཧ་ཧ་ཧ་ཧ། དགའ་བས་དགོད་པ། ཧོ་བྷ་ག་ཝན་ཀྱེ་བཅོམ་ལྡན་འདས།
སརྦ་ཏ་ཐཱ་ག་ཏ་བཛྲ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ། མ་མེ་བདག་ལ་མུཉྩ་གྲོལ་བར། བཛྲི་བྷ་ཝ་རྡོ་རྗེ་ཅན་དུ་གྱུར་ཅིག་གི མཧཱ་ས་མ་ཡ་སཏྭ། དམ་ཚིག་སེམས་དཔའ་ཆེན་པོ་ཨཱཿ སྟོང་ཉིད་རྣམ་ཀུན་མཆོག་ལྡན་ནོ། ། གསུམ་པ་གྲངས་ནི། བསྙེན་པ་བཞི་འབུམ། ཐུན་རེ་ཉེར་གཅིག་སོགས་སོ། །
གསུམ་པ་བཤགས་སྡོམ་ནི་ཐལ་མོ་སྦྱར་ཏེ། ཕྱག་འཚལ་བསྟོད་དེ་སོགས་ཏེ། བཤགས་པ་ལ་སྟོབས་བཞི་ཚང་དགོས་པས། རྡོ་རྗེ་སེམས་དཔའ་ཡབ་ཡུམ་རྟེན་གྱི་སྟོབས། དམ་ཚིག་ཉམས་ཆག་མ་ལུས་པ་འགྱོད་སེམས་དྲག་པོས་བཤགས་པ་རྣམ་པར་སུན་འབྱིན་པའི་སྟོབས། ཕྱིན་ཆད་སྡིག་པ་སྲོག་ལ་བབས་ཀྱང་མི་བྱ་སྙམ་པ་གཉེན་པོ་ཀུན་ཏུ་སྤྱོད་པའི་སྟོབས། འདི་གལ་ཆེ་སྟེ། དེ་ལྟར་བྱས་པས་སྡིག་པ་འདག་ངེས་སྙམ་པ་སོར་ཆུད་པའི་སྟོབས་ཏེ་བཞིའོ། ། རྡོ་རྗེ་སེམས་དཔའི་རིགས་ཀྱི་བུ་ཁྱོད་ཀྱི་སྡིག་པ་དག་པར་བྱས་ཡོད། ཞེས་གསུང་ལྷང་བྱུང་ནས་རང་ལ་ཐིམ་པས་སོགས་དོན་དམ་པར་བཤགས་བྱ་འཆགས་བྱེད་སོགས་མི་དམིགས་པ་བརྗོད་བྲལ་ལ་བློ་བཞག་གོ །
གསུམ་པ་དགོས་པ་ནི། དེ་ལྟར་ཐུན་མོང་གི་སྔོན་འགྲོ་གསུམ་བྱས་པས། སྡོམ་གསུམ་གྱི་ཉེས་པ་ཕྲ་མོ་རྣམས་དག་ཅིང་ལྷ་མིའི་མཆོད་གནས་སུ་འགྱུར་བ་དང་བསྐྱེད་རྫོགས་ཀྱི་ཏིང་ངེ་འཛིན་སྐྱེ་བའི་དགོས་པ་ཡོད་དོ། ། སྒྲུབ་ཐབས་ལས་སྐྱབས་འགྲོ་སོགས་ནས། མཐུན་པར་བྱས་ནས་ཞེས་པའི་དོན་ནོ། ། གཉིས་པ་ཐུན་མོང་མ་ཡིན་པའི་སྔོན་འགྲོ་ལ་གཉིས། བསོད་ནམས་ཀྱི་ཚོགས་བསག་པ་དང་། ཡེ་ཤེས་ཀྱི་ཚོགས་བསག་པའོ། ། དང་པོ་ལ་གསུམ། ཡུལ་དག་པ་ལ་བརྟེན་པའི་ཚོགས་བསག
མ་དག་པ་ལ་བརྟེན་པའི་ཚོགས་བསག དེ་དག་གི་དགོས་པ་བཤད་པའོ། ། དང་པོ་ལ་བཞི། ཚོགས་བསག་ཞིང་སྤྱན་དྲངས། དེ་ལ་ཕྱག་མཆོད་པ་བྱ་བ། དེའི་སྤྱན་སྔར་རྒྱུན་བཤགས་བྱ་བ། གནང་བ་ནོད་དེ་གཤེགས་སུ་གསོལ་བའོ།། དང་པོ་ནི། རང་སྐད་ཅིག་གིས་རྡོ་རྗེ་འཇིགས་བྱེད་ཅེས་སོགས་ཏེ། རྭ་ལོས་རང་སྐད་ཅིག་གིས་པདྨ་དང་ཉི་མ་མ་ཧེ་ལ་གནས་པའི་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་ཞེས་སོགས་གསུངས་པ་ལྟར།
གཡས་གྲི་གུག གཡོན་ཐོད་པ་བདུད་རྩིས་གང་བ་ཐུགས་ཀར་འཛིན་པ། ཞབས་གཡས་བསྐུམ་པའི་མ་ཧེ་ནག་པོའི་རྭ་བར་དང་། གཡོན་བརྐྱངས་པས་ཚང་རའི་སྟེང་དུ་བརྫིས་པ། གཅེར་བུ་ལིང་ག་གྱེན་དུ་རྒྱས་ཤིང་རུས་པའི་རྒྱན་དྲུག་དང་ལྡན་པ་དམར་ལ་ཟླུམ་པའི་སྤྱན་གསུམ་དང་ལྡན་ཞིང་ལྗགས་འདྲིལ་བ་མི་མགོ་སྐམ་པོ་ལྔས་དབུ་བརྒྱན་པ། རློན་པ་ལྔ་བཅུའི་དོ་ཤལ་ཅན། ཡེ་ཤེས་ཀྱི་མེ་འབར་བའི་དབུས་ན་བཞུགས་པར་གསལ་བཏབ། དགོས་པ་ནི། ཐ་མལ་རྣམ་རྟོག་བཟློག བར་ཆད་བསྲུང་།
ལྷས་ལྷ་ལ་ཚོགས་བསག་པའི་ཚོགས་མྱུར་དུ་རྫོགས་པའོ། ། ཐུགས་ཀ་སྟེ་ནུ་མ་གཉིས་ཀྱི་བར་ལུས་ཀྱི་ནང་གི་དབུས་དྲང་པོར་པདྨ་དང་ཉི་མ་ལ་གནས་པའི་ཧཱུྃ་ཡིག་སྔོན་པོ་གསལ་བཏབ། དེ་ལས་འོད་ཟེར་ཁ་དོག་སྣ་ལྔ་པ་རྩེ་མོ་ལྕགས་ཀྱུ་ལྟར་དགུག་པ་གྲངས་མེད་པ་ཕྱོགས་བཅུར་འཕྲོས་པས་སྤྱན་འདྲེན། སྔགས་ཨོཾ་བཛྲ་ས་མཱ་ཛཿ ཨོཾ་སྔགས་ཀྱི་འགོ་འདྲེན་པ་སོགས་མང་པོ་ལ་འཇུག བཛྲ་ས་མཱ་ཛཿ རྡོ་རྗེ་དམ་ཚིག་གིས་འདིར་བྱོན། རྡོ་རྗེ་བསྡུ་བའི་ཕྱག་རྒྱ་ལྷའི་རིགས་ཀྱི་བློ་གྲོས་ཀྱིས་གུར་འགྲེལ་ལས། རྡོ་རྗེ་སེ་གོལ་སྦྱོར་བ་ཡི། ། ཞེས་བྱ་བ་ནི།
ལག་པ་གཉིས་དཔུང་མགོར་རྡོ་རྗེ་བཅིང་བ་བྱས་ལ་སོགས་ནས། མཛུབ་མོ་ལྕགས་ཀྱུ་ལྟར་བཀུག་ནས། མཐེ་བོང་དང་གུང་མོ་སེ་གོལ་སྦྱོར་བའོ། ། ཞེས་གསུངས། གཉིས་པ་དེ་ལ་ཕྱག་མཆོད་བྱ་བ་ནི། ཕྱག་ལ་འདིར་ཚིག་ཉུང་དོན་རྒྱས། ན་མོ་གུ་རུ་བྷྱཿནི། བླ་མ་རྣམས་ལ་ཕྱག་འཚལ་ལོ། ན་མཿཤྲཱི་བཛྲ་བྷཻ་ར་ཝ་མཎྜལ་ལ་བྷྱཿནི། དཔལ་རྡོ་རྗེ་འཇིགས་བྱེད་ཀྱི་དཀྱིལ་འཁོར་བ་རྣམས་ལ་ཕྱག་འཚལ་ལོ། །
མཆོད་པ་ནི་རང་གི་སྙིང་ག་ནས་ཧཱུྃ་ལས་སྤྲུལ་པའི་ལྷ་མོ་སྒེག་སོགས་བརྒྱད། མེ་ཏོག་མ་ལ་སོགས་པ་ལྔ་རང་རང་གི་ཕྱག་མཚན་མཆོད་རྫས་འཛིན་པ་སྤྲུལ་ལ། དེ་དག་རེ་རེ་ལའང་གྲངས་མེད་པར་གྱུར་ཏེ། མདུན་གྱི་ཚོགས་ཞིང་གི་མཐའ་བསྐོར་དུ་འཁོད་ནས་མཆོད་པར་བསམ་སྟེ། སོ་སོའི་ཕྱག་རྒྱ་དང་བཅས་ཏེ། ཨོཾ་བཛྲ་ལ་སེ་སོགས་ཀྱི་སྒེག་མོ་དཀར་མོ། ཕྲེང་བ་མ་སེར་མོ། གླུ་མ་དམར་མོ། གར་མ་ལྗང་ཁུ། བདུག་སྤོས་མ་དཀར་མོ།
མེ་ཏོག་མ་སེར་མོ། མར་མེ་མ་དམར་སྐྱ། དྲི་ཆབ་མ་ལྗང་ཁུ་རྣམས་ཀྱིས་མཆོད་པར་བསམ། སྔགས་རྣམས་བོད་སྐད་དུ་བསྒྱུར་བ་སྒེག་མོ་ལ་སོགས་པ་བརྒྱད་པོ་དེ་ཡིན། དེ་ཙམ་མི་ནུས་ན་ཨོཾ་སརྦ་སོགས་ཉེར་མཆོད་ལྔས་མཆོད། མཐར་མཆོད་པའི་ལྷ་མོ་རྣམས་མཆོད་ཡུལ་དཔལ་ཆེན་པོ་རྡོ་རྗེ་འཇིགས་བྱེད་ཀྱི་ཐུགས་ཀར་ཐིམ་པས་མཉེས་པར་བསམ་མོ། ། གསུམ་པ་དེ་ཡི་སྤྱན་སྔར་རྒྱུན་བཤགས་བྱ་བ་ནི། ཡན་ལག་བདུན་པ་ལ་རིགས་མང་ཡང་། འདིར་གུར་ནས་འབྱུང་བའི་རྒྱུན་བཤགས་དང་། སཾ་བུ་ཊ་ནས་འབྱུང་བའི་སྡོམ་བཟུང་ལན་གསུམ་གསུམ་བྱ་བར་གསུངས་པས།
འདི་ལ་གཉིས། ཡན་ལག་བདུན་པ་བཤད་པ་དང་། རིགས་ལྔའི་སྡོམ་བཟུང་བཤད་པའོ། ། དང་པོ་ལ། འདིར་ཡན་ལག་བདུན་ནི། སྡིག་པ་བཤགས་པའི་ཡན་ལག དགེ་བ་ལ་རྗེས་སུ་ཡིད་རང་བའི་ཡན་ལག དོན་དམ་བྱང་སེམས་བཟུང་བའི་ཡན་ལག སྐྱབས་སུ་འགྲོ་བའི་ཡན་ལག སྨོན་པ་སེམས་བསྐྱེད་པའི་ཡན་ལག
འཇུག་པ་སེམས་བསྐྱེད་པའི་ཡན་ལག བསྔོ་བའི་ཡན་ལག་སྟེ། དེ་དག་གཞུང་ཚིག་དང་སྦྱར་ན། སྡིག་བཤགས་ནི་དཀོན་མཆོག་གསུམ་ལ་སོགས་ཚིག་རྐང་གཉིས་ཏེ། ཚིག་དང་པོས་རྟེན་གྱི་སྟོབས་ཏེ་མདུན་གྱི་ཚོགས་ཞིང་ངོ་། ། ཚིག་རྐང་གཉིས་པས་རྣམ་པར་སུན་འབྱིན་པའི་སྟོབས་ཏེ། སྔར་བྱས་ཀྱི་སྡིག་པ་ལ་འགྱོད་སེམས་དྲག་པོས་བཤགས་པའོ། ། གཉེན་པོ་ཀུན་ཏུ་སྤྱོད་པ་དང་སོར་ཆུད་པའོ། ། སྔགས་རྡོར་སེམས་ཀྱི་བཤགས་སྡོམ་དུ་བཤད་པ་ལྟར་ཏེ་ཤུགས་ལ་བསྟན་ཏོ། ། རྗེས་སུ་ཡི་རང་ནི།
འགྲོ་བའི་དགེ་ལ་རྗེས་ཡི་རང་ཞེས་པ་སྟེ། རང་གཞན་གྱི་དགེ་རྩ་ལ་ཕྲག་དོག་མེད་པར་དགའ་བ་བསྒོམ་པའོ། ། དོན་དམ་བྱང་སེམས་ནི། སངས་རྒྱས་བྱང་ཆུབ་ཡིད་ཀྱིས་བཟུང་ཞེས་པ་སྟེ། སྤྲོས་བྲལ་བསྒོམ་པར་དམ་བཅའ་བའོ། ། སྐྱབས་འགྲོ་ནི། སངས་རྒྱས་ཆོས་དང་། ཞེས་སོགས་ཚིག་གཉིས། སྨོན་སེམས་ནི། རང་གཞན་དོན་ནི་སོགས་ཚིག་གཉིས།
འཇུག་སེམས་ནི། བྱང་ཆུབ་མཆོག་གི་སོགས་ཚིག་གསུམ། བསྔོ་བ་ནི། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་སོ། ། ཚིག་དོན་དེ་དག་བློ་དང་འདྲེས་པར་ལན་གསུམ་བརྗོད་དོ། ། གཉིས་པ་རིགས་ལྔའི་སྡོམ་བཟུང་ནི་སྲས་བཅས་སངས་རྒྱས་ཞེས་སོགས་ཏེ། ཚིགས་བཅད་དང་པོའི་ཚིག་རྐང་གཉིས་ཀྱི་སྡོམ་པ་བཟུང་བའི་ཡུལ་དང་། དེ་ནས་གཅིག་གི་བཟུང་བ་པོའི་གང་ཟག་དང་། དེ་ནས་གཉིས་ཀྱིས་དུས་བསྟན་ཏོ། །
ཇི་ལྟར་དུས་གསུམ་ཞེས་སོགས་ཚིགས་བཅད་གཅིག་གིས་སྨོན་པ་སེམས་བསྐྱེད་དང་། ཚུལ་ཁྲིམས་ཀྱིས་ནི་སོགས་ཚིགས་བཅད་གཅིག་གིས་འཇུག་པ་སེམས་བསྐྱེད་བསྟན་ཏེ། རིགས་ལྔ་སྤྱིའི་དམ་ཚིག་གོ ། སོ་སོའི་དམ་ཚིག་ལ། རྣམ་སྣང་། མི་བསྐྱོད་པ། རིན་འབྱུང་། འོད་དཔག་མེད། དོན་གྲུབ་རྣམས་ཀྱི་སྡོམ་བཟུང་ཤློ་ཀ་རེ་རེའོ། ། བྱང་ཆུབ་སེམས་ནི་ཞེས་པ་མན་གྱི་མདོར་བསྡུས་ནས་བཟུང་བ་བསྟན་པས།
སྡོམ་བཟུང་འདི་ཡན་ལག་བདུན་པའི་འཇུག་པ་སེམས་བསྐྱེད་དུ་འདུ་བར་གསུངས་ལ། འདི་སྟ་གོན་དང་འཇུག་པའི་སྐབས་ཀྱི་སྡོམ་པ་ཡར་འཕེལ་དུ་བྱེད་པར་རྗེ་བཙུན་མཆོག་གིས་གསུངས་སོ། ། བཞི་པ་སྣང་བ་ནོད་པ་ནི། དེ་ལྟར་རྒྱུན་བཤགས་བྱས་པས་ཚོགས་རྟེན་དེ་དག་གིས་ཞལ་ནས་རིགས་ཀྱི་བུ་ཁྱོད་ཀྱིས་མཆོག་གི་དངོས་གྲུབ་ཐོབ་པའི་སྐལ་བ་ཡོད་པས་ལམ་རིམ་པ་གཉིས་སྒོམས་ཤིག ཅེས་གནང་བ་བྱིན་པར་བསམ་མོ། ། ཚོགས་ཞིང་གཤེགས་སུ་གསོལ་བའམ། མི་དམིགས་པ་གང་རུང་བྱའོ། ། གཉིས་པ་ཡུལ་མ་དག་པ་ལ་རྟེན་པའི་ཚོགས་བསགས་ནི། ཡུལ་སེམས་ཅན་རྣམས་དམིགས་ཡུལ་དུ་བྱས་ནས་བསྒོམ་པས་སོ། ། དེའང་སེམས་ཅན་ཚད་མེད་པའི་བསོད་ནམས་ཀྱང་ཚད་མེད་པའོ། །
བཞི་ནི་བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་སོ། ། འདི་སྒོམ་པའི་འབྲས་བུ་མཐར་ཐུག་གིས་ཚངས་པ་སངས་རྒྱས་དང་། གནས་སྐབས་སུ་ལྷ་ཚངས་པའི་གོ་འཕང་ཐོབ་པས་ཚངས་པའི་གནས་བཞི་ཡང་ཟེར། སྒོམ་ཚུལ་ནི། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་ཅེས་སོགས། བཞི་པོ་སྙིང་ཐག་པ་ནས་བསྒོམ་མོ། ། གསུམ་པ་དེའི་དགོས་པ་ནི།
དེ་ལྟར་བྱས་པས་རང་གི་རྒྱུད་རྣམ་པར་དག་པར་འགྱུར་བ་དང་། མཐའ་ཡས་པའི་བསོད་ནམས་ཀྱི་ཚོགས་རྒྱ་ཆེར་འཕེལ་བར་འགྱུར་བའི་དགོས་པ་ཡོད་ལ། བསྐལ་པ་གྲངས་མེད་གསུམ་ལ་སོགས་པར་ཚོགས་བསགས་པ་དེ་ཉིད་རྣལ་འབྱོར་པས་སྟན་ཐོག་གཅིག་ཏུ་ཉམས་སུ་ལེན་པའོ། ། ཡང་། ཚོགས་གཉིས་ཟུང་དུ་འཇུག་པའི་དགོས་པ་ཡོད། འོག་ཏུ་སྟོང་ཉིད་བསྒོམ་པ་ནི་ཡེ་ཤེས་ཀྱི་ཚོགས་དང་། འདི་བསོད་ནམས་ཀྱི་ཚོགས་ཏེ། རྒྱུ་ཚོགས་གཉིས་ཟུང་འཇུག་ཏུ་བསྒྲུབ་པ་ལ་འབྲས་བུ་རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད་ནས་སེམས་ཅན་གྱི་དོན་སྒྲུབ་པའི་ཉམས་ལེན་ནོ། ། གདོང་དྲུག་གི་རྒྱུད་ལས། དཀྱིལ་འཁོར་བསྒོམ་པའི་ཚེ་ན་ཡང་། །
བྱམས་དང་སྙིང་རྗེ་དགའ་བཏང་སྙོམས། ། ཚད་མེད་བཞི་ཡི་རིམ་པ་ཡིས། ། སེམས་ཅན་རྣམས་ལ་ཕན་གདགས་ཏེ། བརྟན་དང་གཡོ་བའི་དངོས་པོ་རྣམས། ། ཡོད་མིན་མེད་མིན་གཉིས་ཀ་མིན། ། གཉིས་ཀ་མེད་པའང་མ་ཡིན་ཏེ། ། སྤྲོས་བྲལ་ངོ་བོ་མེད་པར་བསྒོམ། ། ཨོཾ་ཤུ་ནྱ་ཏཱ་ཞེས་སོགས་ཚད་མེད་བཞིའི་རྗེས་ཐོགས་དེ་མ་ཐག་ཏུ་ཡེ་ཤེས་ཚོགས་བསག་བསྒོམ་པར་བཤད། གཞུང་གཞན་ནས་ཀྱང་འབྱུང་བས། གཉིས་པ་ཡེ་ཤེས་ཀྱི་ཚོགས་བསག་པ་ལ་གཉིས་ཏེ།
དངོས་དང་དེའི་དགོས་པའོ། ། དང་པོ་ནི། རྟོག་བདུན་ལས། ཆོས་ཐམས་ཅད་བདག་མེད་པར་སྔོན་དུ་སོང་བས་ལྷའི་དམིགས་པ་བྱ་སྟེ། ཞེས་སོགས་གསུངས་པས། ཨོཾ་ཤུ་ནྱ་ཏཱ་ཞེས་སོགས་ཏེ། སྔགས་དོན་ནི། ཨོཾ་ནི་དམ་བཅའ་བ། ཤུ་ནྱ་ཏཱ་སྟོང་པ་ཉིད། ཛྙཱ་ན་ཡེ་ཤེས།
བཛྲ་རྡོ་རྗེ། སྭ་བྷ་ཝ་རང་བཞིན་ཨཏྨ་ཀོ་ཧཾ་འདི་ཉིད་ངའོ།་་་་་ གསལ་སྟོང་ཟུང་འཇུག་དེ་ཉིད་ལ་ཞེས་པའི་ཐ་སྙད་བྱས་པའོ། ། ཞེས་སྔགས་བརྗོད་པས། རང་གི་ཕུང་ཁམས་སྐྱེ་མཆེད་ཕྱི་རོལ་རི་རྭ་བ་ཁང་ཁྱིམ་སོགས་སྣང་སྲིད་ འཁོར་འདས་ཀྱིས་བསྡུས་པའི་ཆོས་ཐམས་ཅད་སྟོང་ཉིད་དུ་སངས་ཀྱིས་བསྒོམ། གཉིས་པ་དགོས་པ་ནི། སྔར་གྱི་བསོད་ནམས་ཀྱི་ཚོགས་བསག་པ་དང་། ཡེ་ཤེས་ཀྱི་ཚོགས་གཉིས་ཟུང་འཇུག་ཏུ་འགྱུར་བའི་ཆེད་དང་། ཡེ་ཤེས་ཀྱི་ཚོགས་ཀྱི་ཆོས་སྐུ་ཉམས་སུ་བླངས་ནས་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་གཟུགས་ཀྱི་སྐུ་བསྒོམ་པས་སྐུ་གཉིས་ཟུང་འཇུག་ཏུ་འགྱུར་བ་དང་། རྡོ་སོགས་རགས་པ་མ་བསལ་ན་མྱུ་གུ་སྐྱེ་བའི་སྐབས་མེད་པ་བཞིན་དུ།
ཐ་མལ་གྱི་སྣང་བ་མ་བསལ་ན་ལྷ་བསྐྱེད་པའི་་་་་་སྐབས་མེད་པས་ལྷ་བསྐྱེད་པའི་དགོས་པ་དང་གསུམ་ཡོད་པ་གསུངས་སོ།། ༈ །གཉིས་པ་དངོས་གཞི་ལ་གཉིས། བདག་ཉིད་ལྷར་བསྐྱེད་པ་དང་། དེ་ལ་མཆོད་བསྟོད་བྱ་བའོ། ། དང་པོ་ལ་གཉིས་ཏེ། རྟེན་གཞལ་ཡས་ཁང་བསྐྱེད་པ་དང་། བརྟེན་པ་ལྷ་བསྐྱེད་པའོ། ། དང་པོ་ལ་སྲུང་བའི་འཁོར་ལོ་སྒོམ་པ། གཞལ་ཡས་ཁང་བསྒོམ་པ། དུར་ཁྲོད་བསྒོམ་པ་དང་གསུམ་ལས།
དང་པོ་ནི། སྟོང་པའི་ངང་ལས་ཞེས་སོགས་ཏེ། དེར་སྔོན་གྱི་སྨོན་ལམ་གྱི་མཐུ་ཞེས་པའི་དོན་ནི། སངས་རྒྱས་རྣམས་ཆོས་སྐུ་སྤྲོས་བྲལ་མངོན་དུ་མཛད་ཀྱང་། དེ་ཁོ་ནའི་ངང་དུ་མི་གནས་པར་སྙིང་རྗེས་ཞི་བ་མྱ་ངན་ལས་འདས་བའི་མཐའ་མནན་པའི་སྔོན་གྱི་ཐུགས་བསྐྱེད་དང་སྨོན་ལམ་རྗེས་སུ་དྲན་ནས་སེམས་ཅན་གྱི་དོན་བྱ་བའི་ཕྱིར་གཟུགས་ཀྱི་སྐུར་བསྟན་ཞེས་པའི་དོན་ནོ། ། ལུང་ནི་ལ་ལི་ཏ་སོགས་ཀྱི་རྒྱ་གཞུང་མང་པོར་སྣང་ལ་སྒྲུབ་ཐབས་ཐམས་ཅད་ལ་འགྲེའོ། ། རང་གི་སེམས་གསལ་བའི་རྒྱུན་པཾ་དུ་བསྐྱེད། དེ་སྣ་ཚོགས་པདྨ་འདབ་བརྒྱད། དེ་སྟེང་རཾ་ལས་ཉི་དཀྱིལ། དེ་སྟེང་ཧཱུྃ་ལས་སྣ་ཚོགས་རྡོ་རྗེ་རྭ་ཉི་ཤུ་པ་ཧཱུྃ་གིས་མཚན་པ།
ཧཱུྃ་ལས་འོད་ཟེར་འཕྲོས་པས་འོག་རྡོ་རྗེ་སྔོན་པོའི་ས་གཞི་ནས་ཕུང་བརྡལ་བ་ལྟ་བུ། རྭ་བ་ནི་ཁྲོ་བོའི་རྡོ་རྗེ་ནག་པོ་གྱེན་དུ་འགྲེང་བ་བསྒྲིགས་པ་ལས་གྲུབ་པ་དབྱིབས་ཟླུམ་པོར་ཡོད་པ། གུར་ནི། རྭ་བའི་ནང་དུ་གུར་གྱི་རྣམ་པ་ཅན་ཟླུམ་པོ་སྟེ། ཕྱོགས་མཚམས་སུ་རྭ་བ་དང་གུར་གྱི་ནང་སྦྲགས་པའོ། ། རྭ་བའི་ཐད་དང་མཉམ་པའི་གུར་ནང་དུ། རྡོ་རྗེའི་བླ་རེ་བྲེས་པ། རྭ་གུར་དེ་དག་ལས་ཕྱིར་འཕྲོས་པའི་མེ་རི་འབར་བས་བསྐོར་བར་བསམ། དེ་ཡང་སྣ་ཚོགས་རྡོ་རྗེ་ཤར་དཀར་སོགས་ཕྱོགས་མདོག་ཡིན་ཞིང་། སྲུང་འཁོར་ཤིན་ཏུ་ཡངས་པ་བློས་འཁྱུད་ཚད་དུ་བསྒོམ།
བརྟན་བྱེད་ཨོཾ་བཛྲ་རཀྵ་སོགས་གསུམ་བརྗོད་པ་བདག་དང་གནས་དང་། རྣལ་འབྱོར་གསུམ་བསྲུང་བའོ། ། བརྗོད་ཚུལ་ཆོས་ཉིད་རང་སྒྲར་གྲགས་པའོ། ། སྔགས་དོན་ནི། ཨོཾ་སྔགས་ཀྱི་མགོ་འདྲེན། བཛྲ་རཀྵ་རཀྵ་རྡོ་རྗེ་སྲུངས་སྲུངས། ཧཱུྃ་གསུམ་སྐུ་གསུང་ཐུགས་མི་ཕྱེད་པ་ཕཊ་གདུག་པ་ཅན་རྣམས་འཇོམས་པའི་དོན་ནོ། ། རྣལ་འབྱོར་བསྲུང་བ་ནི། ཉམས་སུ་བླང་བྱའི་ཆོས་སྒྲུབ་པའི་བར་ཆད་བསྲུང་བའོ། ། རྡོ་རྗེའི་ས་གཞི་སོགས་སུ་བསྒོམ་པ་ནི་ངོ་བོ་ཉིད་སྟོང་ཉིད་གཟུགས་རྣམས་རྡོ་རྗེར་ལངས་པ་མཚོན་ནོ། །
དགོས་པ་བདུད་དང་བར་ཆད་ཞི་བར་དགྲ་ནག་སོགས་ལས་གསུངས་སོ། ། གཉིས་པ་གཞལ་ཡས་ཁང་བསྒོམ་པ་ནི། རྟོག་བདུན་ལས། ནམ་མཁའི་དཀྱིལ་དུ་ཡཾ་ལས་གྲུབ་པའི་རླུང་གི་དཀྱིལ་འཁོར་མདོག་དུ་བའི་རྣམ་པར་བསམ་མོ། ། ཞེས་གསུངས། སཾ་བུ་ཊའི་འཇིགས་བྱེད་ཀྱི་སྐབས་སུ། བྷ་གའི་ནང་དུ་ཡཾ་ལ་སོགས་གསུངས་པའི་དོན་སྲུང་བའི་འཁོར་ལོའི་ནང་དུ་ཨེ་ལས་ཆོས་ཀྱིས་འབྱུང་གནས་སོགས་གཞན་དུ་ཆོས་འབྱུང་དཀར་པོ་སོགས་བསྒོམ་པ་ཡོད་ནའང་། འདིར་གདུག་པ་ཅན་གདུལ་བའི་དོན་དུ་ཆོས་འབྱུང་གྲུ་གསུམ་མཐིང་ནག་མེ་འབར་བ་བསྒོམ། དེ་ནང་རླུང་དཀྱིལ་ནི་དབྱིབས་ཏིང་ཕོར་སྒོང་གཟུགས་མ་ཆུས་བསྐང་བ་ལྟ་བུ། དེ་སྟེང་ཁྲག་ཞག་གི་རྒྱ་མཚོའི་དབུས་སུ་མི་མགོ་སྐམ་པོའི་གཞལ་ཡས་ཁང་བསྒོམ་པ་དྲག་པོའི་གཞལ་ཡང་ཁང་གི་དབང་དུ་བྱས་པའོ། །
འདི་སྔོན་བྱུང་བཅོམ་ལྡན་འདས་ཀྱི་བདུད་དང་ལོག་འདྲེན་བསྒྲལ་ཚུལ་དང་ཡང་མཐུན་ནོ། ། མི་མགོ་རྣམས་སྐམ་པོ་ཁ་ཕྱིར་བསྟན་ནས་བརྩིགས་པའོ། ། བྱང་ཕྱོགས་སོ་བདུན་མཚོན་དོན་ནོ། ། བྱང་ཕྱོགས་སོ་བདུན་ཆོས་སྐུའི་ཡོན་ཏན་ཡིན་ལ། འདི་མི་མགོ་སྐམ་པོ་རེ་རེས་ཀྱང་ཆོས་སྐུ་མཚོན་ཞིང་། ཟླུམ་པོ་དང་སྒོ་གཅིག་པས་ཆོས་ཐམས་ཅད་ཆོས་སྐུའི་དེ་བཞིན་ཉིད་དུ་རོ་གཅིག་པ་མཚོན་ལ། ཆོས་སྐུའི་མཚོན་བྱེད་དེ་ཉིད་ལས་ཆོས་སྐུའི་ཡོན་ཏན་བྱང་ཕྱོགས་སོགས་ཀྱི་མཚོན་དོན་ངོ་བོའི་སྒོ་ནས་ཚང་བའི་ཕྱིར་རོ། ། རྭ་ལོས་བཅུ་གསུམ་མར་ཐོད་སྐམ་གྱི་རྭ་བའི་སྒོ་ལ་སྒོ་འཁྱུད་ལ་སོགས་པ་གསུངས་པས་འདིར་ཡང་དགོས་པ་འདྲའོ། ། ཁྲག་ཞག་གིས་ནི་ཆོས་སྐུ་སྙིང་རྗེ་ཆེན་པོ་དང་མི་འབྲལ་བ་དང་འཕྲིན་ལས་རྒྱུན་མི་འཆད་པ་མཚོན། གསུམ་པ་དུར་ཁྲོད་བསྒོམ་པ་ནི།
གཞལ་ཡས་ཁང་གི་ཕྱི་རོལ་ཏུ་དུར་ཁྲོད་ཆེན་པོ་བརྒྱད་སོགས་སོ། ། འདི་དག་ནི་ཀྱཻ་རྡོར་སོགས་དང་ཡང་འདྲའོ། ། རོ་གནས་པའི་ས་ཡིན་པས་དུར་ཁྲོད་ཅེས་བྱ་ལ། ཕ་རྒྱུད་ཀྱི་དཀྱིལ་འཁོར་རྣམས་ལ་དུར་ཁྲོད་མི་འབྱུང་ཡང་། འདིར་གདུག་པ་ཅན་རྣམས་གསོད་གཅོད་ཀྱི་ལས་བྱེད་པའི་གནས་ལ་དགོངས་ཏེ། རྟོག་བདུན་གྱི་བྲིས་སྐུའི་རྟོག་པ་དང་། སཾ་བུ་ཊར་གསལ་བར་གསུངས་སོ། ། གཉིས་པ་བརྟེན་པ་ལྷ་བསྐྱེད་པ་བཞི་སྟེ། མངོན་བྱང་ལས་དམ་ཚིག་པ་བསྐྱེད་པ། སྐྱེ་མཆེད་སྐུ་གསུང་ཐུགས་བྱིན་གྱིས་རླབས་པ།
དབང་བསྐུར་ཞིང་རིགས་ཀྱི་བདག་པོས་རྒྱས་གདབ་བ། ཡེ་ཤེས་པ་བཅུག་སྟེ་སེམས་དཔའ་གསུམ་བརྩེགས་བསྒོམ་པའོ། ། དང་པོ་ནི། རྟོག་བདུན་ལས། ནམ་མཁའི་དཀྱིལ་དུ་ཞེས་སོགས་ནས་མེ་ལྟར་འབར་བའོ། ། ཞེས་པའི་བར་གསུངས་པའི་དོན། མངོན་པར་བྱང་ཆུབ་པ་ལྔ་ལས་རྡོ་རྗེ་འཇིགས་བྱེད་བསྐྱེད་པ་དང་། དེ་ལྟར་བསྐྱེད་པའི་ཞལ་ཕྱག་སོགས་ཞིབ་པར་བཤད་པ་ལས། དང་པོ་ལ་ངོ་བོ་ངོས་བཟུང་བ་དང་། དེ་ལ་ཤེས་བྱེད་འགོད་པ་གཉིས་ལས།
དང་པོ་ལ་མངོན་པར་བྱང་ཆུབ་པ་ལྔ་སྟེ། མངོན་བྱང་དང་པོ་མེ་ལོང་ལྟ་བུའི་ཡེ་ཤེས་དང་། གཉིས་པ་མཉམ་པ་ཉིད་ཀྱི་ཡེ་ཤེས་དང་། གསུམ་པ་སོ་སོར་རྟོག་པའི་ཡེ་ཤེས་དང་། བཞི་པ་བྱ་བ་གྲུབ་པའི་ཡེ་ཤེས་དང་། ལྔ་པ་ཆོས་ཀྱི་དབྱིངས་ཀྱི་ཡེ་ཤེས་རྣམས་སོ། ། དེ་ལ་མངོན་བྱང་དང་པོ་མེ་ལོང་ལྟ་བུའི་ཡེ་ཤེས་ནི། པཾ་ལས་པདྨ་འདབ་མ་སྟོང་དང་ལྡན་པའི་ཞེས་སོགས་ནས། དེའི་ཐུགས་ཀར་ཨཱཿཡིག་རིང་ཆ་ཚེག་དྲག་དང་བཅས་པ་ལས་ཉི་མའི་དཀྱིལ་འཁོར་ཞེས་པའི་བར་རོ། ། ཉི་དཀྱིལ་ཐུགས་ཁར་ཟེར་ཡང་མདུན་དུ་བསྒོམ་པ་སྦྱང་གཞི་དང་མཐུན་གསུང་ངོ་། །
དེ་ལྟར་འཇམ་དཔལ་བསྐྱེད་པ་ནི་རྒྱུ་རྡོ་རྗེ་འཛིན་པ་སོགས། གོང་གི་པདྨ་འདབ་མ་སྟོང་ལྡན་ནི་རྒྱུ་འབྲས་ཀྱི་ལྷ་གཉིས་ཀའི་གདན་ཡིན་པས་མི་འགྱུར་བར་གནས། ཟླ་བ་ནི་འཇམ་དཔལ་གྱི་གདན་ཡིན་ཡང་། གདན་དུ་གནས་པར་བྱ་བ་མ་ཡིན་ཏེ། འཇམ་དཔལ་དང་ལྷན་ཅིག་ཏུ་ཐུགས་ཁའི་ཉི་མར་ཐིམ་རྒྱུ་ཡིན། མངོན་བྱང་གཉིས་པ་མཉམ་པ་ཉིད་ཀྱི་ཡེ་ཤེས་ནི། ཉི་མའི་དཀྱིལ་འཁོར་དེ་ལས་འོད་ཟེར་ཕྱོགས་བཅུར་འཕྲོས་པས་སོགས་ནས། འོད་ཀྱི་ཕུང་པོ་ཆེན་པོར་གྱུར་ཞེས་པའི་བར་རོ། ། དེའི་ཚེ་སངས་རྒྱས་ཐམས་ཅད་ཀྱི་ཐུགས་ཁ་ནས་གཤིན་རྗེ་གཤེད་ཀྱི་སྐུ་བསམ་གྱིས་མི་ཁྱབ་པ་ཉི་མ་དང་བདག་ཉིད་འཇམ་དབྱངས་སུ་གསལ་བ་ལ་ཐིམ་པའི་རྐྱེན་གྱིས་སྔར་བཤད་པ་ལྟར་གདན་ཟླ་བ་དང་། འཇམ་དབྱངས་དང་ཉི་མ་དང་བཅས་པ་ཐམས་ཅད་རོ་གཅིག་ཏུ་འདྲེས་ཏེ་འོད་ཀྱི་གོང་བུའམ།
ཉི་མའི་དཀྱིལ་འཁོར་འོད་ཟེར་བརྒྱ་སྟོང་འབར་བར་བསམ་པར་བྱའོ། ། ཉི་མ་འདི་ནི་འོག་གི་ལྷའི་གདན་དུའང་གནས་སོ། ། མངོན་བྱང་གསུམ་པ་སོ་སོར་རྟོག་པའི་ཡེ་ཤེས་ནི། འོད་ཕུང་དེ་ལས་འོད་ཟེར་ཕྱོགས་བཅུར་འཕྲོས་སོགས་ནས། ཧཱུྃ་གི་ཡི་གེ་མཐིང་ནག་ཆེན་པོ་ཞིག་ཏུ་གྱུར་ཞེས་པའི་བར་རོ། ། འདིར་དེ་ལྟར་ཐིམ་པའི་རྐྱེན་གྱིས་འོད་ཕུང་ལས་ཧཱུྃ་མཐིང་ནག་ཆེན་པོ་འོད་ཟེར་ལྔ་འཕྲོ་བ་ཞིག་ཏུ་གྱུར་པར་བསམ། འོད་ཕུང་བྱིན་གདན་ཉི་དཀྱིལ་དུ་གནས་སོ། ། མངོན་བྱང་བཞི་པ་བྱ་བ་གྲུབ་པའི་ཡེ་ཤེས་ནི། ཧཱུྃ་དེ་ལས་འོད་ཟེར་འཕྲོས་སོགས་ནས། ལྟེ་བའི་ཧཱུྃ་གིས་མཚན་པ་གཅིག་ཏུ་གྱུར་ཞེས་པའི་བར་རོ། །
མངོན་བྱང་ལྔ་པ་ཆོས་ཀྱི་དབྱིངས་ཀྱི་ཡེ་ཤེས་ནི། རྡོ་རྗེའི་ལྟེ་བའི་ཧཱུྃ་དེ་ལས་འོད་ཟེར་སོགས་ནས་བདག་ཉིད་ཁྲོ་བོའི་རྒྱལ་པོ་རྡོ་རྗེ་འཇིགས་བྱེད་དུ་གྱུར་པ་ནི། ཞེས་པའི་བར་རོ། ། སྣོད་བཅུད་ལྷ་དང་གཞལ་ཡས་ཁང་དུ་གྱུར་པ་ནི། སྣོད་བཅུད་སྦྱོང་བ་ཡིན་ལ། ཀྱཻ་རྡོར་དང་ཡང་མཐུན། གསང་འདུས་པས་འགྲོ་བ་དབང་བསྐུར། བདེ་མཆོག་པའི་གཞི་སྦྱང་བསྒྱུར་སོགས་བླ་མེད་ཐམས་ཅད་སྒྲུབ་ཐབས་ཀྱི་སྐབས་ཅུང་ཟད་མི་འདྲ་བ་མ་གཏོགས་གནད་འདྲའོ། ། དེ་རྣམས་ལ་རྭ་ལོས་སྐུ་གསུང་ཐུགས་ཀྱི་ཞིང་ཁམས་དག་པ་ཞེས་གསུང་། དེ་ལྟར་ཞི་བ་རྒྱུའི་འཇམ་དཔལ་དང་འོད་ཟེར་སྤྲོ་བསྡུ་རྣམས་དང་འབྲས་བུ་རྡོ་རྗེ་འཛིན་པ་ཁྲོ་བོའི་སྐུར་བསྐྱེད་པའི་དགོས་པ་ནི།
གདུལ་བྱ་ཞི་བས་འདུལ་བ་དང་། དེས་མི་འདུལ་བ་ལ་དྲག་པོའི་སྐུར་བཞེངས་པར་མི་བསྐྱོད་པའི་འགྲེལ་པར་གསུངས། སྔོན་བྱུང་དང་ཡང་མཐུན་ནོ། ། གཉིས་པ་དེ་ལ་ཤེས་བྱེད་དགོད་པ་ལ་གཉིས་ཏེ། དགྲ་ནག་ནས་གསུངས་པའི་མངོན་བྱང་དང་མཐུན་པའི་བཤད་པ་དང་། རྒྱུད་གཞུང་གཞན་ནས་གསུངས་པའི་དོན་ཚང་བར་བཤད་པའོ། ། དང་པོ་ནི། དགྲ་ནག་ལེའུ་བཅུ་བདུན་པར། རྣམ་པ་ལྔ་ནི་བསྒོམ་བྱས་ལ། ། ཞེས་སོགས་ཀྱི་འགྲེལ་པར་དཔལ་འཛིན་གྱིས།
མངོན་བྱང་ལྔ་གསལ་བར་བཤད། མངོན་བྱང་དང་པོ་ཟླ་བ་མེ་ལོང་ལྟ་བུའི་ཡེ་ཤེས་ནི། གདན་གྱི་ཟླ་བའོ། ། ཅིའི་ཕྱིར་ཟླ་བ་མེ་ལོང་ལྟ་བུའི་ཡེ་ཤེས་ཞེས་བྱ་ཞེ་ན། ཆོས་ཐམས་ཅད་གཟུགས་བརྙན་གྱི་ཚུལ་དུ་སྣང་བ་མེ་ལོང་དང་འདྲ་བས་མེ་ལོང་ལྟ་བུ་སྟེ། ཡེ་ཤེས་གྲུབ་པ་ལས། ཇི་ལྟར་གཟུགས་བརྙན་མེ་ལོང་ལ། ། རང་ཉིད་ངེས་པར་སྣང་བ་བཞིན། ། དེ་བཞིན་ཆོས་སྐུའི་ཡེ་ཤེས་ནི། ། སྣང་བའི་མེ་ལོང་ཞེས་བྱའོ། །
ཞེས་གསུངས་ལ་གཟུགས་ཕུང་དང་ཀུན་གཞི་དག་པའོ། ། རྣམ་པ་ཟླ་བ་བསྒོམ་པ་རྣམ་པ་ལམ་བྱེད། དེ་ལ་མེ་ལོང་ཡེ་ཤེས་སུ་མོས་པ་ལམ་བྱེད། དེས་བདག་གི་རྒྱུད་ལ་ཚོགས་རྫོགས་ཤིང་བྱིན་གྱིས་བརླབས་པས་བྱིན་རླབས་ལམ་བྱེད། དེས་འབྲས་བུ་ཐོབ་པས་འབྲས་བུ་ལམ་བྱེད་དེ། ལམ་བྱེད་བཞི་པོ་ལམ་ཐམས་ཅད་ལ་སྦྱོར་ཚུལ་ཤེས་དགོས་སོ། ། མངོན་བྱང་གཉིས་པ་ཉི་མ་མཉམ་པ་ཉིད་ཀྱི་ཡེ་ཤེས་ནི། ཡེ་ཤེས་གང་གིས་ཆོས་ཐམས་ཅད་མཉམ་ཉིད་དུ་རྟོགས་པ་སྟེ། དེ་བཞིན་གཤེགས་ཀུན་ཡེ་ཤེས་ཏེ། ། རང་གི་ངང་གིས་འགྲོ་བ་ཡི། །
དངོས་ཉིད་གཅིག་པར་ཐུགས་ཆུད་ནས། ། མཉམ་ཉིད་ཡེ་ཤེས་ཞེས་བྱའོ། ། ཞེས་སོ། ། ཡེ་ཤེས་དེ་ནི་ཚོར་བའི་ཕུང་པོ་དང་ཉོན་ཡིད་དག་པའོ། ། རྣམ་པ་ཉི་མར་བསྒོམ་པ་སོགས་ལམ་བྱེད་བཞི་སྦྱར། མངོན་བྱང་གསུམ་པ་སོར་རྟོག་ཡེ་ཤེས། འོད་ཟེར་གྱི་སྔགས་རྣམས་སྤྱན་དྲངས་ཏེ་ཐིམ་པས་ཧཱུྃ་ཡིག་སྔོན་པོ་འོད་ཟེར་ལྔ་ལྡན་ཏེ། ཅིའི་ཕྱིར་སོ་སོར་རྟོག་པའི་ཡེ་ཤེས་ཞེས་བྱ་ཞེ་ན། རང་བཞིན་གྱིས་འོད་གསལ་བས་ཤེས་བྱ་ཐམས་ཅད་མ་འདྲེས་པར་མཁྱེན་པ་སྟེ། གདོད་ནས་དག་ཅིང་སྐྱེ་བ་མེད། །
རང་བཞིན་གྱི་ནི་འོད་གསལ་བ། ། ཕན་ཚུན་ཁྱབ་པའི་ཡེ་ཤེས་བས། ། སོ་སོར་རྟོག་པ་ཅན་ཞེས་བཤད། ། ཅེས་སོ། ། དེ་ཉིད་འདུ་ཤེས་ཀྱི་ཕུང་པོ་དང་ཡིད་ཀྱི་རྣམ་ཤེས་དག་པའོ། ། ཅིའི་ཕྱིར་ཡིག་འབྲུར་སྒོམ་སྙམ་ན། ཡིག་འབྲུ་དང་འདྲ་བའི་ཕྱིར་རོ། ། མངོན་བྱང་བཞི་པ་བྱ་བ་གྲུབ་པའི་ཡེ་ཤེས་ཕྱག་མཚན་རྡོ་རྗེ་ཧཱུྃ་བཅས་བསྒོམ་པ་ནི། ཅིའི་ཕྱིར་བྱ་བའི་གྲུབ་པའི་ཡེ་ཤེས་ཞེས་བྱ་ཞེ་ན། སངས་རྒྱས་ཀྱི་མཛད་པ་རོ་གཅིག་པ་སྟེ།
ཀུན་ཏུ་ཀུན་ནས་སངས་རྒྱས་ཀྱི། ། སངས་རྒྱས་མཛད་པ་ལ་འཇུག་པ། ། སངས་རྒྱས་ཐམས་ཅད་མཛད་གཅིག་པས། ། བྱ་བ་གྲུབ་པ་ཞེས་བཤད་དོ། ། ཞེས་སོ། ། དེ་ཉིད་འདུ་བྱེད་ཀྱི་ཕུང་པོ་དང་སྒོ་ལྔའི་རྣམ་ཤེས་དག་པ་སོགས་འདྲ། མངོན་བྱང་ལྔ་པ་ཚོས་ཀྱི་དབྱིངས་ཀྱི་ཡེ་ཤེས་རྡོ་རྗེ་ཧཱུྃ་གིས་མཚན་པའི་སྤྲོ་བསྡུ་ལས་ཁྲོ་བོའི་སྐུ་ཡོངས་རྫོགས་སུ་བསྒོམ་པ་སྟེ། མངོན་བྱང་ལྔ་པོ་འདི་རྣལ་འབྱོར་བླ་མེད་ཀྱི་བསྐྱེད་རིམ་གལ་ཆེ་ཤོས་ཡིན་པས་བཤད་པ་རྒྱས་པར་ཀྱེ་རྡོར་རྣམ་བཤད་སོགས་སུ་བལྟ། འདིར་སྣོད་བཅུད་སྦྱང་བ་མངོན་བྱང་ལྔ་པའི་སྐབས་སུ་འབྱུང་བ་རྟོག་བདུན་ལས། སེམས་ཅན་ཡོངས་སུ་སྨིན་པར་བཏུལ་ནས་བྱང་ཆུབ་ལ་རབ་ཏུ་འགོད་དོ། །
ཞེས་གསུངས་སོ། ། མངོན་བྱང་ལྔ་པ་ལ་ཅིའི་ཕྱིར་ཆོས་དབྱིངས་ཡེ་ཤེས་ཞེས་བྱ་ཞེ་ན། ཆོས་ནི་ཕུང་པོ་ལྔའི་བདག་ཉིད་དམ་སྒྲིབ་པ་ཐམས་ཅད་དོ། ། དེ་དག་གི་དབྱིངས་ནི་རྒྱུའོ། ། དེ་གང་ཞེ་ན། སྤྲོས་པ་དང་བྲལ་བའོ། ། ཡང་ན་ཆོས་ནི་སངས་རྒྱས་ཀྱི་ཆོས་སོ། ། དབྱིངས་ནི་རྒྱུའོ། ། དེའི་སྒྲིབ་པ་ཐམས་ཅད་ལས་གྲོལ་བ་སྟེ། གང་ཚེ་ཉོན་མོངས་ཤེས་བྱའི་སྒྲིབ། །
ཐམས་ཅད་ལས་གྲོལ་དེའི་ཚེ། ། རྣམ་པ་མཆོག་གི་རྡོ་རྗེ་ཅན། ། ཤིན་ཏུ་རྣམ་དག་ཅེས་བཤད་དོ། ། ཞེས་སོ། ། དེ་ཉིད་རྣམ་ཤེས་ཀྱི་ཕུང་པོ་དང་། ། བྱང་ཆུབ་སེམས་ཀྱི་བདག་ཉིད་དོ། ། དེ་ནི་སྐུ་རྫོགས་པ་དང་ཆོས་མཐུན་ཏེ་ཡེ་ཤེས་ཐམས་ཅད་རྫོགས་པའོ། ། རྡོ་རྗེ་རྩེ་མོ་གཤེད་དམར། གདོང་དྲུག་སོགས་རྒྱུད་སྡེ་མང་པོའི་མངོན་བྱང་འདིར་གསལ་ལོ། ། དབྱངས་གསལ་ཐིམ་པས་མཚན་དཔའི་ས་བོན་དང་།
དྷཱིཿལས་འཇམ་དཔལ་བར་དོ་སྦྱོང་བྱེད་དང་ཕ་མའི་ཏིང་ངེ་འཛིན་ཡང་ངོ་། ། གོ་རིམ་དང་རྣམ་པ་ཅུང་ཟད་མི་འདྲ་ཡང་། དོན་ཀྱེ་རྡོར་ཡེ་ཤེས་ཞབས་ཇོ་བོ་རྗེའི་གསང་འདུས་སྤྱན་རས་གཟིགས་སོགས་བླ་མེད་ཀུན་གནད་མཐུན། སྔགས་རྣམས་ཐིམ་ཚུལ་བདེ་མཆོག་གི་སྒྲ་ཚུལ་དང་མཐུན། འོད་ཕུང་གི་སྒོང་སྐྱེས་སོགས་རྒྱུད་འདི་ནས་བཤད་པའི་ལྷའི་བསྐྱེད་ཆོག་འདི་ནི་བླ་མེད་ཀྱི་རྒྱུད་རྣམས་ལས་གསུངས་པའི་མངོན་བྱང་ལྔ་སོགས་ཐམས་ཅད་ཚང་ཞིང་ཁྱབ་པར་སྣང་བས་རྨད་དུ་བྱུང་བའི་ལམ་སྲོལ་དུ་ཤེས་པར་བྱའོ། ། མངོན་བྱང་རྒྱུ་རྡོར་འཛིན་དང་། དཀྱིལ་འཁོར་གྱི་གཙོ་བོ་ལ་སྦྱར་བ་གཉིས་ལས་འདིར་ཕྱི་མའོ། ། གཉིས་པ་དེ་ལྟར་བསྐྱེད་པའི་ཞལ་ཕྱག་སོགས་ཞིབ་པར་བཤད་པ་ནི། རྟོག་བདུན་ལས་ཚིག་ལྷུག་ཏུ་གསུངས་པ། འགྲོ་མགོན་ཆོས་རྒྱལ་འཕགས་པས་ཚིགས་བཅད་དུ་བསྡེབས་པར་མཛད་པའི་དོན་འགྲེལ་བ་ལ།
མདོར་བསྟན་པ་དང་། རྒྱས་པར་བཤད་པ་གཉིས་ལས། དང་པོ་ནི། སངས་རྒྱས་ཀུན་གྱི་ཡེ་ཤེས་སྐུ། ། ཞེས་སོགས་ཏེ། སངས་རྒྱས་ཐམས་ཅད་ཀྱི་མཁྱེན་པའི་ཡེ་ཤེས་གཅིག་ཏུ་བསྡུས་པའི་སྐུ་ནི་རྗེ་བཙུན་འཇམ་དཔའི་དབྱངས་ཡིན་ལ་དེ་ཉིད་གདུག་པ་འདུལ་བའི་དོན་དུ་ཐུགས་རྗེ་ཆེན་པོའི་ཁྲོ་བོའི་སྐུར་གྱུར་པ་ནི། གཤིན་རྗེའི་གཤེད་ཅེས་བྱ་སྟེ་འཇམ་དཔལ་ཁྲོས་པ་གཤིན་རྗེའི་གཤེད། ཅེས་དང་། འཇམ་དཔལ་གསང་རྒྱུད་ལས། དེ་མཐོང་ནས་ནི་ཁྲོ་བོ་གཞན། །
ཐམས་ཅད་ཀུན་གྱི་ལག་ཆ་ཤོར། ། ཞེས་སོགས་མང་དུ་གསུངས། དེ་ལ་རྡོ་རྗེ་འཇིགས་བྱེད་ཅེས་པའི་མཚན་དོན་ནི། རྡོ་རྗེ་སྟོང་པ་ཉིད་དེ། སྲ་ཞིང་སྙིང་པོ་ཁོང་སྟོང་མེད་པ་སོགས་གང་ལའང་ཐོགས་པ་མེད་པའོ། ། འཇིགས་བྱེད་ནི་དམིགས་མེད་སྙིང་རྗེ་བྱང་ཆུབ་ཀྱི་སེམས་སོ། ། དེ་ལྟར་སྟོང་ཉིད་སྙིང་རྗེ་དབྱེར་མེད་དེ་གཟུགས་རྣམས་གདུག་པ་ཅན་འདུལ་བའི་ཕྱིར། ཁྲོ་བོ་དྲག་པོའི་སྐུར་བསྟན་པའོ། ། གཉིས་པ་རྒྱས་པར་བཤད་པ་ལ་ལྔ། ཞལ་གྱི་རྣམ་པ་ཇི་ལྟར་ཡིན་པ་དབུ་རྒྱན་དང་བཅས་པ།
ཕྱག་གི་གྱེས་ཚུལ་ཇི་ལྟར་ཡིན་པ་ཕྱག་མཚན་དང་བཅས་པ། ཞབས་ཀྱི་དོད་ཚུལ་ཇི་ལྟར་ཡིན་པ་སྲོག་ཆགས་དང་བཅས་པ། སྐུའི་རྒྱན་ཆ་ཇི་ལྟར་ཡོད་པ་ལིང་ག་དང་བཅས་པ། གར་གྱི་ཉམས་དགུ་ཇི་ལྟར་ཡིན་པ་འཕྲོས་གཞན་དང་བཅས་པའོ། ། དང་པོ་ནི། རྒྱ་བོད་ཀྱི་བླ་མ་རྣམས་ཀྱི་ཞལ་གྱི་འདོད་ཚུལ་མི་འདྲ་བ་གསུམ་ལས། དང་པོ་ནི། ལ་ལི་ཏའི་གཞུང་ཆུང་ངམ། འགའ་ཞིག་ཏུ་སློབ་དཔོན་ཨ་བོས་ཟེར་བའི་རྗེས་སུ་འབྲངས་ནས། རྗེ་ཙོང་ཁ་པའི་བཞེད་པ་དང་།
གཉིས་པ་ནི། ལ་ལི་ཏའི་ཞེ་དགུ་མའི་སྒྲུབ་ཐབས་སོགས་དང་། སྐྱོབ་པ་རྣམས་དང་རྗེ་བཙུན་ས་སྐྱ་པ་རྣམས་ཀྱི་བཞེད་པའི་འཁོར་ཞལ་དང་། གསུམ་པ་ནི། རྭ་ལོས་བཞེད་པ་བརྩེགས་ཞལ་ཏེ། ད་ལན་སྐབས་སུ་བབ་པ་དེ་བཤད་ན། རྭ་ལོས་བཅུ་གསུམ་མའི་སྒྲུབ་ཐབས་སུ། རྭའི་གཡས་སུ་དང་པོ་སྔོན་པོ་མཆེ་བ་གཙིགས་པ། དེའི་སྟེང་དུ་གཉིས་པ་དམར་པོ་ལྗགས་འདྲིལ་བ། དེའི་སྟེང་ན་གསུམ་པ་སེར་པོ་ཁྲོ་གཉེར་གཙིགས་པ།
རྭའི་གཡོན་གྱི་ཞལ་གསུམ་དཀར་པོ་དང་དུད་ཁ་ནག་པོ་གསུམ་བརྩེགས་པ། ཞེས་གསུངས་པས། གཡས་གཡོན་གྱི་ཞལ་གསུམ་པོ་རྭ་གཡས་གཡོན་གྱི་ལྡེབས་ལ་ཡར་བརྩེགས་ནས་ཡོད་པའི་ཞལ་སྟེང་མའི་སྟེང་ཙམ་དུ། རྭའི་རྩེ་མོ་ཐོན་པ་ཙམ་བཞེད། བྲིས་སྐུ་འགའ་རེ་སོགས་ལ། ཞལ་དང་པོ་གཉིས་མ་ཧེ་ཞལ་གྱི་གཡས་གཡོན་དང་། དེ་སྟེང་སྲིན་ཞལ་གྱི་གཡས་གཡོན་དེ་སྟེང་འཇམ་དཔལ་གྱི་ཞལ་གྱི་གཡས་གཡོན་དུ་སྦྱར་བ་སྣང་ཡང་། ལུགས་འདི་ལ་མི་འབྱོར་ཏེ། དེ་ལྟར་རྭའི་གཡས་ཀྱི་ཞལ་གསུམ་ཞེས་སོགས་མི་འཐད་པར་འགྱུར་བའི་ཕྱིར་རོ། ། དེས་ན་སྐབས་འདིར་བརྩེགས་ཞལ་སྔ་མ་ལྟར་བཞེད་དོ། །
དེས་ན་གཡས་ཀྱི་ཞལ་ཐོ་བརྩེགས་ཀྱི་རྣམ་པ་དང་། གཡོན་གྱི་ཞལ་གསུམ་ཐོ་བརྩེགས་ཀྱི་རྣམ་པ་དང་། དབུས་ཀྱི་ཞལ་གསུམ་ཡང་ཐོ་བརྩེགས་ཀྱི་རྣམ་པར་བསྒོམ་མོ། ། དཔེ་ལ་ལར་མདོག་ནག་རབ་ཁྲོས་འཇིགས་པའི་གཟུགས། ། ཞེས་དང་། ཁ་ཅིག་ཏུ་སྐུ་མདོག་མཐིང་ནག་འཇིགས་ཆེན་པོ། ། ཞེས་འབྱུང་བ་ལྟར་བྱས་ཀྱང་ལེགས་ལ། དཔེ་མང་པོར་སྐུ་མདོག་གི་གསལ་ཀ་མེད་པས་མ་བྱས་ཀྱང་དོན་ལ་སྐུ་མདོག་ནག་པོར་ཤུགས་བསྟན་ལ་གོ་བས་ཆད་པའི་སྐྱོན་མེད་དོ། ། དེ་དག་སོ་སོའི་ཁ་དོག་དང་རྣམ་འགྱུར་སོགས་བཤད་པ་ནི། རྩ་ཞལ་མ་ཧེ་ཁྲོས་པའི་གདོང་། །
ཧཱུྃ་དང་ཕཊ་གྱི་སྒྲ་ཆེན་སྒྲོགས། ། ཞེས་སོགས་ཏེ། རྩ་ཞལ་མ་ཧེའི་གདོང་ཤིན་ཏུ་ཁྲོས་པའི་ཚུལ་གྱི་ཞལ་རབ་དུ་གདངས་ཤིང་མཆེ་བ་གཙིགས་པ། ལྗགས་འདྲིལ་བ། སྤྱན་གསུམ་དམར་ཞིང་ཟླུམ་པ་དང་སྨིན་མ་དང་བཅས་པ། ཁྲོ་གཉེར་རིམ་པ་དུ་མས་འཇིགས་པ། ཤངས་འབུད་ཅིང་ཞལ་ནས་ཧཱུྃ་དང་ཕཊ་ལ་སོགས་པ་དྲག་པོའི་སྒྲ་སྒྲོག་པ། གཡས་གཡོན་གྱི་རྭ་སྔོ་སང་ངེ་བ་བསྒོམ། དེ་སྟེང་གི་ཞལ་དམར་པོ་ཁྲག་འཛག་པ་ཤིན་ཏུ་ཁྲོས་པ་སྟེ་སྲིན་ཞལ་ཟེར་བས་སོ། ། དེ་སྟེང་འཇམ་དཔལ་གྱི་ཞལ་སེར་པོ་ཅུང་ཟད་ཁྲོ་བ།
ཐོར་ཚུགས་དང་། རལ་པའི་ཟུར་ཕུད་ལྔ་དང་ལྡན་པའོ། ། གཡས་གཡོན་གྱི་ཞལ་དྲུག་འཁོར་ཞལ་བྱེད་ན། རྩ་ཞལ་གྱི་གཡས་ངོས་སུ་ཞལ་གསུམ་མདུན་ནས་རྒྱབ་དུ་བསྒྲིགས་པའི། དང་པོ་རྩ་ཞལ་གྱི་འགྲམ་ནས་ཁྲོ་ཞལ་སྔོན་པོ། དེའི་གཡས་འགྲམ་ནས་དམར་པོ། དེའི་གཡས་འགྲམ་ནས་སེར་པོ། རྩ་ཞལ་གྱི་གཡོན་ངོས་སུ། དང་པོ་ཁྲོ་ཞལ་དཀར་པོ། དེའི་གཡོན་དུ་དུད་ཁ།
དེའི་གཡོན་དུ་ནག་པོ་སྟེ། རྒྱབ་ངོས་ཀྱི་ཞལ་གཉིས་ཀྱི་བར་དུ་ལྟག་པ་ཅུང་ཟད་དང་བཅས་པའོ། ། ཁྲོ་ཞལ་བདུན་པོ་ཐམས་ཅད་ཞལ་གདངས་ཤིང་མཆེ་བ་གཙིགས་པ། ལྗགས་འདྲིལ་བ་སྤྱན་གསུམ་དམར་ལ་ཟླུམ་ཞིང་སྨིན་མ་དང་བཅས་པ་ཁྲོ་གཉེར་བསྡུས་ཤིང་སྙན་གཉིས་དང་བཅས་པའི་གཡས་གཡོན་གྱི་ཞལ་རྣམས་སྙན་གྱི་རྩེ་མོ་ཕྲད་ཙམ་དུ་བསྒྲིགས་པའོ། ། བརྩེགས་ཞལ་བྱེད་ན། གཡས་ཀྱི་ཞལ་ནི་མ་ཧེའི་རྭ་དང་རྣ་ཆོག་གི་འགྲམ་ནས་གཡས་སུ་གཟིགས་པའི་ཁྲོ་ཞལ་སྔོན་པོ། དེ་སྟེང་དམར་པོ། དེ་སྟེང་སེར་པོ་བརྩེགས་ནས་ཡོད་པ། གཡོན་གྱི་རྭ་དང་རྣ་ཆོག་གི་འགྲམ་ན་གཡོན་དུ་གཟིགས་པའི་ཁྲོ་ཞལ་དཀར་པོ། དེ་སྟེང་དུད་ཁ།
དེ་སྟེང་ནག་པོ་རྣམས་བརྩེགས་པ། ཐམས་ཅད་མགྲིན་པ་རང་སོར་བཞི་བཞི། ཁྲོ་ཞལ་བདུན་པོ་གདང་ཤིང་མཆེ་གཙིགས་ལྗགས་འདྲིལ་སོགས་གོང་ལྟར་འཇམ་དཔལ་གྱི་ཞལ་ལའང་སྤྱན་གསུམ་ཡོད། ཞལ་འོག་མ་གཉིས་ཀྱི་ལྟག་པ་མ་ཧེའི་ཞལ་དང་འབྲེལ། སྟེང་ཞལ་རྣམས་ལ་ནི་རང་རང་གི་ལྟག་པ་དང་བཅས་པ་ཡོངས་རྫོགས་རེ་ངེས་པར་ཡོད་དོ། ། གཞན་དང་མ་འདྲེལ་བའི་མཐོ་བརྩེགས་ཀྱི་རྣམ་པ་ཅན་ཡིན་ནོ། ། ཞལ་ཐམས་ཅད་ཀྱི་དབུ་སྐྲ་སེར་ནག་གམ་ཁམས་ནག འཇམ་དཔལ་གྱི་ཞལ་གྱི་རྒྱབ་ངོས་ནས། ཡར་འཁྱིལ་བའི་རྣམ་པ་ཅན་ལ་མ་ཧེའི་ཞལ་གྱི་རྭ་བར་ན་ཐོད་སྐམ་ལྔའི་དབུ་རྒྱན་རིན་པོ་ཆེའི་རྩེ་ཕྲན་དང་བཅས་པ། ཁྲོ་ཞལ་བདུན་ལའང་འདྲེ།
འཇམ་དཔལ་གྱི་ཞལ་ལ་རིན་པོ་ཆེའི་དབུ་རྒྱན་སྙན་རྒྱན་དང་། ཁྲོ་ཞལ་རྣམས་ཀྱི་སྙན་ལ་རུས་པའི་ཨ་ལོང་། མ་ཧེའི་ཞལ་གྱི་སྤྱི་བོར་རུས་པའི་འཁོར་ཕོ་དྲྭ་མིག་སོ་གཉིས་པའོ། ། རྒྱན་དྲུག་གི་དག་པ་ཕར་ཕྱིན་དྲུག་དང་རྒྱལ་བ་རིགས་དྲུག་མཚོན་ནོ། ། གཉིས་པ་ཕྱག་གི་གྱེས་ཚུལ་ཇི་ལྟར་ཡིན་པ་ཕྱག་མཚན་དང་བཅས་པ་ནི། གཡས་པའི་ཕྱག་རྣམས་ཞེས་སོགས་ཏེ། གཡས་སུ་བཅུ་བདུན་དང་། གཡོན་དུ་བཅུ་བདུན་འོང་བས། གཡས་གཡོན་གྱི་མདུན་ནས་རྒྱབ་ཏུ་བསྒྲིགས་ཤིང་། འཁོར་བའི་རྣམ་པ་ཅན་དཔུངས་པ་ནས་ཕྱག་མགོའི་བར་གྱི་ཕྱག་ཡོངས་རྫོགས་སོ་བཞིའོ། །
ཕྱག་མཚན་འཛིན་ཚུལ་ནི། ཁ་ཅིག་སྟེང་དུ་འཕྱར་བ་དང་། གཡས་གཡོན་དུ་གདེངས་པ་དང་། འོག་ཏུ་བརྐྱང་པ་སོགས་ཅི་རིགས་སོ། ། ཕྱག་མདུན་མ་གཉིས་གྲི་ཐོད་ཐུགས་ཁར་སྟེང་འོག་ཏུ་འཛིན་ལ། གྲི་གུག་ནི་རྡོ་རྗེ་རྩེ་ལྔས་ཡུ་བ་བྱས་པའོ། ། འཕང་མདུང་ནི། རྒྱ་སྐད་དུ་བི་ཏི་ཕ་ལ་སྟེ། སྨད་རྡོ་རྗེ་རྩེ་གཅིག་པའི་རྣམ་པ་ལ་རྨ་བྱའི་སྒྲོ་བཙུགས་པ་སྟེ་མཚོན་རྩེ་གཅིག་པ་ཡང་ཟེར། གཏུན་ཤིང་འབྲས་སོགས་རྡུང་བའི་ཤིང་དབྱིབས་འབྱོང་མོ་སྐེད་ཉག་མགོ་མཇུག་གཉིས་གཏུན་རིལ་འདྲ་བའོ། །
ཆུ་གྲི་འདོད་ཚུལ་མང་ཡང་། རང་ལུགས་ལ་གྱོང་བཟོ་བའི་ཀློག་གྲི་ལྟག་འགྱེད་རྡོ་རྗེ་ཡུ་བ་བྱས་པའོ། ། རྡོ་རྗེ་རྩེ་གཅིག་རྭ་གཞན་མེད་པའི་དབུས་རྭ་ཡར་མར་ཡོད་པའོ། ། དགྲ་སྟ་སཏྭ་རེ་རྔ་བོ་ཆེ་ཡུ་བའི་མགོ་མཇུག་གཉིས་སུ་རྡོ་རྗེ་ཕྱེད་པས་མཚན་པའོ། ། གཞན་རྣམས་སླ། རྔེའུ་ཆུང་ཧེ་རུ་ཀའི་ཆས་དྲུག་ལྟར་རམ། ཅང་ཏེའུ་གང་རུང་ངོ་། ། གཡོན་གྱི་ཕྱག་མཚན་རྣམས་ནི། མགོ་བོ་ནི་གདོང་བཞི་པ་ཚངས་མགོ་བྲིས་སྐུ་ཕལ་ཆེར་ལ་སྣང་། གདོང་བཞི་མེད་ཀྱང་ཆོག་སྟེ་འོག་ཏུ་ཚངས་པ་མནན་པ་སོགས་གསུང་།
གཞུའི་མཆོག་མ་ནས་འཛིན་པ་རྒྱལ་བའི་བརྡའོ། ། རོ་རས་དུར་ཁྲོད་ཀྱི་རས་ལ་འཕན་རྩེ་གསུམ་བཟོས་པའོ། ། མེ་ཐབ་གྲུ་གསུམ་འབར་བའོ། ། སྡིགས་མཛུབ་ཕྱག་གིས་མཛད་པའོ། ། རླུང་རས་རླུང་ལ་ཕྱར་བའི་རས་སོ། ། ཕྱག་རྒྱབ་མ་གཉིས་ཀྱི་གླང་པོ་ཆེའི་ལྤགས་པ་མགོ་གཡས་མཇུག་མ་གཡོན་དུ་བསྟན་ཏེ་འཛིན། བགྲང་ཚུལ་ཇི་ལྟར་བྱས་ཀྱང་རུང་ངོ་། ། ཕྱག་ཐམས་ཅད་ཀྱི་མཐིལ་དམར་པོ། ཕྱག་འགགས་དང་དཔུང་པར་རུས་པའི་གདུབ་བུ་དང་བཅས་པའོ། ། གསུམ་པ་ཞབས་ཀྱི་དོད་ཚུལ་ཇི་ལྟར་ཡིན་པ་སྲོག་ཆགས་དང་བཅས་པ་ནི།
ཞབས་བཅུ་དྲུག་པོ་གཡས་སུ་བརྒྱད་གཡོན་དུ་བརྒྱད་འོང་བས་མདུན་ནས་རྒྱབ་ཏུ་བསྒྲིགས་པས་སྲོག་ཆགས་རེ་རེ་མནན་པའོ། ། སྲོག་ཆགས་གོ་བླ། གཞུང་རྣམས་ན་མིང་མི་གཅིག་པ་དུ་མ་སྣང་། རི་སྐེག་ནི་སྐྱེ་ག་ཁྲ་མོའམ། མཇུག་མ་རིང་ཞིང་ཁྲ་བོར་ཡོད་པ་བོད་ཀྱིས་རྒྱ་བྱར་འབོད་པ་དེ་ལ་བཞེད་པ་གཉིས་སྣང་བཞད་ནི་བལ་པོ་སོགས་ན་ཡོད་པ་བྱ་དཀར་པོ་ཁྲུང་ཁྲུང་འདྲ་བ་གཅིག་ཡོད། སྲོག་ཆགས་རྣམས་གཡས་པ་རྣམས་གཡས་སུ་ཁ་བལྟ། གཡོན་པ་རྣམས་གཡོན་དུ་ཁ་བལྟས་ནས་མནན་པའི་འོག་ཏུ་བདུད་བཞི་མནན་པའོ། ། ཚངས་པ་ཕུང་པོའི་བདུད་མི་གཟུགས་དཀར་པོ། བརྒྱ་བྱིན་ལྷའི་བུའི་བདུད་མི་གཟུགས་སེར་པོ། གཉིས་གཡས་ཀྱི་གདོང་གཉན་བརྒྱད་ཀྱི་འོག་ཏུ་འགྱེལ་ནས་བརྫིས་པའོ། །
དབང་ཕྱུག་ཆེན་པོ་ཉོན་མོངས་པའི་བདུད་མི་དམར་པོ། ཁྱབ་འཇུག་འཆི་བདག་གི་བདུད་མི་ནག་པོ་གཉིས་གཡོན་གྱི་གདོང་གཉན་བརྒྱད་ཀྱི་འོག་ཏུ་མནན་པའོ། ། འདིར་རྭ་ལོའི་དཀར་འགྲེལ་ནག་འགྲེལ་ལྟར་ཡིན་ནོ། ། དེ་ལྟར་འཇིག་རྟེན་ན་ཆེ་བའི་ལྷ་རྣམས་ཞབས་འོག་ཏུ་མནན་པས་འཇིག་རྟེན་གསུམ་ལས་རྒྱལ་བ་མཚོན། རྣམ་པ་ནི་མི་གཟུགས་མནན་པ་བཤད་པས། རང་རང་སོ་སོའི་གཟུགས་སུ་བསྒོམ་མི་དགོས་གསུང་། ངོ་བོ་ནི་བདུད་དང་བར་ཆད་ཐམས་ཅད་དེ་དག་གི་གཟུགས་སུ་བྱས་ནས་མནན་པའོ། ། ཞབས་མགོ་རྣམས་ལ་རུས་པའི་རྐང་གདུབ་རེ་རེས་བརྒྱན་པའོ། ། བཞི་པ་སྐུའི་རྒྱན་ཆ་ཇི་ལྟར་ཡོད་པ་ལིངྒ་དང་བཅས་པ་ནི། མིག་གོ་ཁྲག་འཛག་སོགས་ཏེ།
ལྔ་བཅུས་ནང་གི་ཁམས་ཡི་གེ་ཨཱ་ལི་ཀཱ་ལི་ལྔ་བཅུ་མཚོན། སྦྲུལ་གྱི་ཆུན་པོས་ཞེ་སྡང་དབང་དུ་འདུས་པ་མཚོན། མགྲིན་པར་རུས་པའི་དྲྭ་མིག་བཅུ་དྲུག་པ་དང་། མདུན་རྒྱབ་ཏུ་རུས་པའི་ཚངས་སྐུད་དང་། རྐུན་མའི་སྐྲའི་ཚངས་སྐུད། སྐེད་རྒྱན་དྲྭ་མིག་དྲུག་ཅུ་རྩ་བཞི་པ་སྟེ། འདི་དག་གི་བཤད་པ་རྗེ་བཙུན་གྲགས་པས་མཛད་པའི་ཧེ་རུ་ཀའི་ཆས་དྲུག་གི་ཡི་གེར་བལྟ། ཐལ་ཆེན་གྱིས་བྱུགས་པའི་སྟེང་དུ་སྐྱེས་པའི་རུས་པ་ཞིབ་པར་བཏགས་པའི་ཕྱེ་མ་ལ་སོར་མོ་ལྔ་བཅུག་ནས་རེག་པས། སྔར་བས་དཀར་བའི་མཚན་མ་ལྔ་འབྱུང་བ། ཐལ་ཆེན་གྱི་ཚོམ་བུ།
རང་འབྱུང་གི་མེ་ཏོག་གི་ཐིག་ལེ་ནི་ཁྲག་ཞག་གི་ཐིག་ལེ། ཞག་ཆེན་གྱི་རི་མོ་གྲི་གུག་གི་དབྱིབས་ལྟ་བུ་བྱ་བ། ཞག་གི་ཟོ་རིས་ཏེ་གཏི་མུག་ཞི་བར་བྱེད། ཚོམ་བུས་ཞེ་སྡང་ཞི། ཐིག་ལེས་འདོད་ཆགས་ཞི། ཟོ་རིས་ཀྱིས་སྲིན་པོ་སོགས་དྲེགས་པ་ཅན་འདུལ། ཚོམ་བུས་དྲེགས་པ་ཅན་ཕོ་ཐམས་ཅད་འདུལ། ཐིག་ལེ་དྲེགས་པ་ཅན་མོ་ཐམས་ཅད་འདུལ་བའོ། ། འདི་དག་གཞུང་མང་པོ་ནས་འབྱུང་ངོ་། ། ལིངྒ་དམར་པོ་གྱེན་དུ་ལངས་པ་ནི།
ངེས་དོན་འཛག་མེད་ལིངྒ་རྒྱས་པ་ཆགས་པའི་སྨན། དྲང་དོན་དབང་ཕྱུག་ཆེན་པོ་འདུལ་བའོ། ། ལྔ་པ་གར་གྱི་ཉམས་དགུ་ཇི་ལྟར་ཡིན་པ་འཕྲོས་པ་གཞན་དང་བཅས་པ་ནི། སྒེག་པ་དཔའ་བ་སོགས་ཏེ། འདི་ལ་གསུམ་ལས། དང་པོ་སྐུའི་ཉམས་གསུམ་ནི། སྒེག་པ་དཔའ་བ་མི་སྡུག་པ་གསུམ་སྟེ། སྒེག་པ་ནི། རྒྱན་སྣ་ཚོགས་དང་ཞལ་ཅུང་ཟད་འགྱིང་བ་དང་། རྣམ་འགྱུར་དུ་མ་སྒེག་པ་སྟེ།
འདོད་ཆགས་ཅན་འདུལ། དཔའ་བ་ནི་ཚངས་སོགས་བདུད་བཞི་ནད་བརྒྱད་གདོན་བརྒྱད་རྣམས་ཀྱི་ངོ་བོ་སྲོག་ཆགས་རྣམས་མནན་ཏེ་སྐུ་ཆེ་ཞིང་བརྗིད་པ་སྟེ་ཞེ་སྡང་ཅན་འདུལ། མི་གདུག་པ་ནི། སྨིན་མ་ཁྲོ་གཉེར་བསྡུས་ཤིང་ཕྱག་རྣམ་འགྱུར་དུ་མ་དང་ལྡན་པ་སྟེ། གཏི་མུག་ཅན་འདུལ། གསུང་གི་ཉམས་གསུམ་ནི། རྒོད་པ་དྲག་ཤུལ་འཇིགས་རུང་གསུམ། རྒོད་པ་དགའ་བའི་གཞན་སྒྲ་ཧ་ཧ་སོགས་ཀྱི་འདོད་ཆགས་ཅན་འདུལ། དྲག་ཤུལ་ཧཱུྃ་ཕཊ་སོགས་ཀྱིས་ཞེ་སྡང་ཅན་འདུལ། འཇིགས་རུང་རྟག་ཆད་འཛིན་སོགས་རྨོངས་ཆེན་སད་པ་ཕཻཾ་གྱི་སྒྲས་གཏི་མུག་ཅན་འདུལ་ལོ། །
ཐུགས་ཀྱི་ཉམས་སུ། སྙིང་རྗེ་རྔམ་དང་ཞི་བ་གསུམ། སྙིང་རྗེ་ནི་སེམས་ཅན་ཐམས་ཅད་ཐུགས་རྗེ་ཆེན་པོས། ཡོངས་སུ་འཛིན་པར་བཞེད་པ་འདོད་ཆགས་ཅན་འདུལ། རྔམ་པ་བྱམས་པ་ཆེན་པོས་གདུག་པ་ཅན་ལ་ཁྲོ་བར་བྱེད་པས་ཞེ་སྡང་ཅན་འདུལ། ཞི་བ་སྟོང་ཉིད་སྙིང་རྗེ་ཟུང་འཇུག་གིས་ལོག་ལྟ་གཏི་མུག་ཅན་འདུལ་ལོ། ། སྐུའི་ཆ་ཐམས་ཅད་ལས་སྤྲུལ་པའི་ཕོ་ཉ་བསམ་གྱིས་མི་ཁྱབ་པ་ཕར་འཕྲོས་ནས་ཞི་བ་དང་རྒྱས་པ་དང་དབང་དང་མངོན་སྤྱོད་ཀྱི་ལས་ཇི་ལྟར་འོས་པ་མཛད་ནས་སླར་འདུས་ཏེ་སྐུའི་བ་སྤུའི་བུ་གར་འདུས་ཤིང་ཐིམ་པ་ལ་སོགས་པའི་ཆོ་འཕྲུལ་བསྐྱེད་ཅིང་ཡེ་ཤེས་ཀྱི་རང་བཞིན་མེ་རི་མེ་དཔུང་འབར་ཞིང་། འཁྱིལ་བའི་དབུས་ན་བཞུགས་པར་བསམ་མོ། ། དབུ་རྣམས་དང་འཚམས་པའི་སྐུ་ལུས་ཤིན་ཏུ་ཆེ་ཞིང་ཕྱག་རྣམས་དང་འཚམས་པའི་སྐུ་སྟོད་ཀྱང་། ཤིན་ཏུ་རྒྱས་ལ་སྒེག་ཅིང་དོད་པ་དང་།
ཞབས་རྣམས་དང་འཚམས་པའི་སྐུ་སྨད་ཤིན་ཏུ་སྦོམ་ཞིང་གསུས་ཁྱིམ་ཆེ་ལ་ཡན་ལག་རྣམས་ཀྱང་ཐུང་ཞིང་སྦོམ་ལ་རགས་པ་ཞལ་དང་ཕྱག་ཞབས་དེ་རྣམས་སྐུ་དང་འབྲེལ་ཆགས་ཤིང་མཐུན་པ་ཡིད་ལམ་དུ་ཤིན་ཏུ་བདེ་བའི་རྣམ་པ་ཅན་མཚན་ཉིད་ཐམས་ཅད་དང་ལྡན་ཞིང་བསྒོམ་པར་བྱའོ། ། གཉིས་པ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ་ནི། རྒྱས་པར་ན་རྭ་ལོའི་བཅུ་གསུམ་མའི་སྒྲུབ་ཐབས་སུ། གོ་ཆའི་ལྷ་རྣམས་ཞལ་གསུམ་ཕྱག་དྲུག་པར་བསྒོམ་པར་གསུངས་ལ། འགོད་གཞིའི་ལྷ་ཞལ་ཕྱག་མང་བས་གོ་ཆའི་ལྷ་ཡང་འདི་བཞིན་འབྲེལ་ཆགས་ལ། དེ་ཙམ་མི་ནུས་པས་འདིར་འཕགས་པའི་གསུང་བཞིན། དེའི་དཔྲལ་བར་ཨོཾ་སོགས་དང་། མིག་བྱང་ཆུབ་སེམས་དཔའི་སྙིང་པོ་ཞེས་སོགས་ཏེ། མིག་བྱང་ཆུབ་སེམས་དཔའ་སའི་སྙིང་པོ་སོགས་ཡིན་པ་མོས་པ་ཙམ་ཡིན། ལྷའི་རྣམ་པ་བསྒོམ་མི་དགོས་ཏེ།
མིག་སོགས་ཐ་མལ་དུ་འཛིན་པའི་བློ་བཟློག་པ་ཡིན། དེ་ཡང་སྦྱང་གཞི་གང་ཡོད་ཀྱི་གྲངས་དང་མཐུན་པ་བསྒོམ་དགོས་པས་ས་སྙིང་གཉིས་དང་ཕྱག་རྡོར་གཉིས་གཞན་རྣམས་རེ་རེ་བསྒོམ། ལུས་ནི་དཔྲལ་བའོ། ། ཞལ་ལྷག་མ་རྣམས་ལ་བསྒོམ་མི་དགོས་སོ། ། བསྡུ་ན་གནས་གསུམ་བྱིན་རླབས་ཙམ་མོ། ། དེ་ལྟར་བསྒོམ་པའི་དགོས་པ་ནི་དེ་དག་ལ་ཐ་མལ་གྱི་རྣམ་རྟོག་ལས་བློ་བཟློག་པ་དང་། བར་ཆད་ཀྱི་བགེགས་བསྲུང་བ་དང་། མངོན་ཤེས་དྲུག་འཆར་བའོ། ། དབང་བསྐུར་རྒྱས་གདབ་ཡེ་ཤེས་པ་བཞུགས་པ་རྒྱ་བོད་ཀྱི་གཞུང་རྣམས་སུ་མི་འདྲ་བ་དུ་མ་བཤད་ཀྱང་། འདིར་སློབ་དཔོན་ཤྲཱི་བྷ་ཏྲ་དང་འཕགས་པའི་གསུང་སྟར།
རང་གི་སྙིང་གའི་ཧཱུྃ་ལས་འོད་ཟེར་འཕྲོས་སོགས་ནས་གྷ་ནྜེ་ཧོཿཡི་བར་ཏེ། འདི་ནི་ཤིན་ཏུ་ལེགས་ཏེ། བླ་མ་རྡོ་རྗེ་འཆང་ཀུན་དགའ་བཟང་པོའི་གཤེད་དམར་ལྷ་ལྔའི་ལུང་སྦྱོར་དུ། གུར་ལས་སྐྱེས་པ་འདུལ་བ་ཕ་རྒྱུད་བུད་མེད་འདུལ་བ་མ་རྒྱུད་ཡིན་པར་བཤད་པ་ལྟར། འཇིག་རྟེན་ན་བུ་བསམ་པ་མ་རྫོགས་ཀྱང་ཕའི་མངའ་རིས་ལ་དབང་ཞིང་། བུ་མོ་བསམ་པ་ཡོངས་སུ་མ་རྫོགས་བར་དུ་མི་དབང་བ་ལྟར། ཕ་རྒྱུད་ཐོག་མར་དབང་བསྐུར་ནས་ཡེ་ཤེས་པ་ཕྱིས་འཇུག་མ་རྒྱུད་ཡེ་ཤེས་པ་ཐོག་མར་བཅུག་རྗེས་ལ་དབང་བསྐུར་བྱེད་པར་བཤད་པ་དང་མཐུན་པའི་ཕྱིར་རོ། ། འོ་ན་ཕ་རྒྱུད་པ་རང་ལ་དེ་གཉིས་བྱུང་ཚེ་ཇི་ལྟར་སྙམ་ན། ཡེ་ཤེས་པ་དང་པོ་བཅུག་ནས་དབང་བསྐུར་བ་ནི། འཇིག་རྟེན་ན་རྒྱལ་བུ་ནར་སོན་པར་བྱས་ནས་རྒྱལ་སར་མངའ་གསོལ་བ་དང་མཚུངས་ལ།
དབང་བསྐུར་ནས་ཡེ་ཤེས་པ་འཇུག་པ་ནི། ནར་མ་སོན་ཀྱང་རྒྱལ་སར་བསྐོས་ནས་ཕྱིས་བསམ་པ་རྫོགས་པ་དང་མཚུངས་སོ། ། ཞེས་སོ། ། ལུང་འདིར་ཡན་ལག་གསུམ་པ་དབང་བསྐུར་རྒྱས་གདབ་ནི། རང་གི་སྙིང་གའི་ཧཱུྃ་ལས་འོད་ཟེར་ཁ་དོག་ལྔ་པ་ལྕགས་ཀྱུ་ལྟ་བུ་འཕྲོས་པས། རང་བཞིན་གྱི་གནས་ནས་གཙོ་བོ་རྡོ་རྗེ་འཇིགས་བྱེད་བདག་གི་བསྒོམས་པ་དང་འདྲ་བ་དང་། འཁོར་རྒྱས་པར་ན་ཞལ་གསུམ་ཕྱག་དྲུག་བསྡུ་ན་ཞལ་གཅིག་ཕྱག་གཉིས་མ་ཧེའི་ཞལ་དང་མ་ཧེའི་གདན་ཅན། ཡུམ་བཞི་ཙརྩི་ཀ་དམར་མོ། ཕག་མོ་སེར་མོ་ཕག་ཞལ་ཅན། དབྱངས་ཅན་མ་དཀར་མོ།
གཽ་རཱི་ལྗང་སྔོན། དེ་རྣམས་ལ་མ་ཧེའི་ཞལ་དང་གདན་མེད། ཕྱག་མཚན་རིགས་བཞི་ཡབ་དང་འདྲ། བྱང་ཆུབ་སེམས་དཔའ་དྲུག་མ་ཧེའི་ཞལ་དང་གདན་ཅན། བྱམས་པ་ས་སྙིང་ལྟ་བུ། འཇམ་དབྱངས་ནམ་སྙིང་ལྟ་བུ་སྟེ་བརྒྱད། གཟུགས་རྡོ་རྗེ་སོགས་དྲུག་རང་རང་གི་ཕྱག་མཚན་འཛིན་པ་དང་། ཁྲོ་བོ་བཅུ་ཞལ་གཅིག་ཕྱག་གཉིས་པ་རྣམས་རང་གི་མདུན་གྱི་ནམ་མཁར་རྡོ་རྗེ་བསྡུ་བའི་སྔགས་རྒྱས་སྤྱན་དྲངས། གོང་ཚོགས་ཞིང་གི་སྐབས་ལྟར་མཆོད་ནས་མཐར་མཆོད་ཡུལ་གྱི་གཙོ་བོའི་ཐུགས་ཁར་ཐིམ། དེ་ནས་བཅོམ་ལྡན་འདས་དེ་བཞིན་གཤེགས་པ་ཀུན།
ཞེས་སོགས་ཀྱིས་གསོལ་བ་གདབ་སྟེ། ཚིག་རྐང་དང་པོས་དེ་བཞིན་གཤེགས་པ་རིགས་ལྔ་ཡུམ་བཞི། གཉིས་པ་ཁྲོ་བོ་ཁྲོ་མོ། གསུམ་པས་སེམས་དཔའ་དང་སེམས་མ་ལ་བོས་ནས། བཞི་པའི་དབང་བསྐུར་བར་གསོལ་བ་འདེབས་པའོ། ། དེ་ལྟར་གསོལ་བ་བཏབ་པས། རིགས་ལྔའི་སངས་རྒྱས་རྣམས་ནི་ཐམས་ཅད་སོགས་ཏེ། གདན་གསུམ་ཚང་བའི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱིས་གསང་བ་གསུམ་གྱི་གནས་སམ། རིགས་ལས་བྱུང་བའི་རྡོ་རྗེའི་དབང་བསྐུར་ཆེན་པོ་ཁམས་གསུམ་གྱི་སེམས་ཅན་ཀུན་གྱིས་ཕྱག་བྱས་པའི་ཆོས་ཀྱི་རྒྱལ་པོའི་གོ་འཕང་སྒྲུབ་པའི་ཐབས་ཀྱི་གཙོ་བོ་སྦྱིན་པ་བྱའོ། ། ཞེས་པའི་ཚིགས་བཅད་དང་།
ཨོཾ་ནི་དཔལ། བཛྲ་ཨུ་ད་ཀ་རྡོ་རྗེའི་ཆུ། ཨ་བྷི་ཥིཉྩ་མི་མངོན་པར་དབང་བསྐུར་བ། སུ་ཤིན་ཏུ། ར་ཏི་དགའ་བ། སཏྭཾ་ཁྱོད། ཨ་ཧཾ་ངའོ། ། ཞེས་པའི་སྔགས་གསུང་ཞིང་། དབང་བསྐུར་བའི་དགོངས་པ་མཛད་ཅིང་བྱིན་གྱིས་རློབས། རྡོ་རྗེའི་ཙརྩི་ཀ་ལ་སོགས་པའི་ཡུམ་བཞིས་བུམ་པ་བདུད་རྩིས་གང་བ་ཐོགས་ནས་དབང་བསྐུར།
བྱང་ཆུབ་སེམས་དཔའ་རྣམས་ཀྱིས་ཕུན་སུམ་ཚོགས་པ་མངའ་བ་ཞེས་སོགས་ཀྱིས་བཀྲ་ཤིས་བརྗོད། ཁྲོ་བོ་བཅུའི་ཧཱུྃ་ཕཊ་ལ་སོགས་པའི་བགེགས་བསྐྲད། རིག་མ་དྲུག་གིས། གཟུགས་སྒྲ་ལ་སོགས་དྲུག་པོ་ནི། ཞེས་སོགས་ཀྱིས་མཆོད་པའི་གླུ་ལེན་ཅིང་མཆོད། ལྷ་ཐམས་ཅད་ཀྱིས་ཁྲོ་བོའི་ཕྱག་མཚན་རྣམས་དང་། རུས་བའི་རྒྱན་དྲུག་ལ་སོགས་པའི་ཁྲོ་བོའི་ཆས་རྣམས་ཀྱིས་དབང་བསྐུར་ཏེ་སོ་སོར་ཐིམ། བུམ་པའི་ཆུ་སྤྱི་བོ་ནས་བླུག་པ་ཚངས་པའི་བུ་ག་ནས་མར་ཞུགས། བྱང་ཆུབ་སེམས་ཀྱི་ཆུ་རྒྱུན་གྱིས་ལུས་ཀྱི་ནང་ཐམས་ཅད་རྐང་མཐིལ་ཡན་ཆད་ཁེངས། དྲི་མ་དག
དབང་བཞི་ཐོབ་སྟེ། དེ་ཡང་སྨིན་མཚམས་ཡན་ཆད་གང་བས་ལུས་ཀྱི་དྲི་མ་དག་ནས། བུམ་པའི་དབང་ཐོབ། མགྲིན་པ་ཡན་ཆད་གང་བས་ངག་གི་དྲི་མ་དག་ནས་གསང་བའི་དབང་ཐོབ། སྙིང་ག་ཡན་ཆད་གང་བས་སེམས་ཀྱི་དྲི་མ་དག་ནས་ཤེས་རབ་ཡེ་ཤེས་ཀྱི་དབང་ཐོབ། རྐང་མཐིལ་ཡན་ཆད་གང་བས་སྒོ་གསུམ་གྱི་དྲི་མ་བག་ཆགས་དང་བཅས་པ་དག་ནས་དབང་བཞི་པ་ཐོབ་པར་བསམ། ཁྱད་པར་དུ་སོགས་ཏེ། ཆུ་ལྷག་མ་ཡར་སྤྱི་གཙུག་ཏུ་འཁྱིལ་བ་ལས། སྲིན་ཞལ་གྱི་མདུན། རྩ་ཞལ་གྱི་དཔྲལ་བའི་སྟེང་དུ་བླ་མ་མི་བསྐྱོད་པ་རྡོ་རྗེ་འཇིགས་བྱེད་ཞལ་ཕྱག་ཡོངས་སུ་རྫོགས་པ་རང་ཉིད་ཀྱིས་བསྒོམ་པ་ལྟ་བུ་ཆུང་ངུ་ཞིག་གིས་དབུ་བརྒྱན་པར་བསམ།
སོན་ཤྲཱིས་འདི་བཞིན་གསལ་ལོ། ། དབུ་རྒྱན་དེའི་སྤྱི་བོར་རང་རྟགས་རྡོ་རྗེ་རྩེ་ལྔ་བསྒོམ་མོ། ། དེ་ལྟ་བུའི་དབུ་རྒྱན་དེ་ནི་རང་ལ་རྡོ་རྗེ་འཇིགས་བྱེད་ཀྱི་དབང་བསྐུར་བའི་བླ་མར་མོས་པ་བྱ། དེ་ལ་བླ་མ་ཆོས་འབྲེལ་ཡོད་ཚད་འདུས་པར་བསྒོམ། བླ་མ་གཅིག་ལ་དམ་ཚིག་ཉམས་ན་ཡང་སྦལ་དོང་གི་སྦལ་པ་རྨ་ཅན་ལྟར་འགྱུར་བས་བླ་མ་རྣམས་ལ་དམ་ཚིག་མ་ཉམས་པ་གལ་ཆེ་སྟེ། དཔལ་ལྡན་ས་སྐྱ་པཎྜི་ཏས། བསྐྱེད་པའི་རིམ་པའི་མཐར་ཐུག་པ། ། དབུ་རྒྱན་ལ་ནི་རིགས་བདག་འབྱུང་། ། རིགས་བདག་དེ་ནི་བླ་མ་ཡིན། ། འདི་ནི་གལ་ཏེ་འཆོལ་གྱུར་ན། །
དངོས་གྲུབ་མེད་པར་རྒྱུད་ལས་གསུངས། ། ཞེས་སོགས་ལུང་མང་ངོ་། ། ཡན་ལག་བཞི་པ་ཡེ་ཤེས་པ་བཅུག་སྟེ་སེམས་དཔའ་སུམ་བརྩེགས་བསྒོམ་པ་ནི། རང་གི་སྙིང་ག་ནས་ལྕགས་ཀྱུ་ཞགས་པ་སོགས་ཏེ། ལྷ་རྡོ་རྗེ་ལྕགས་ཀྱུའི་ཚོགས་སྤྲོས་པས་ལྕགས་ཀྱུས་ལྷ་རྣམས་ཀྱི་ཐུགས་ཁར་རིག་པས་བསྲུང་འཁོར་གཞལ་ཡས་ཁང་གི་ནང་དུ་དབང་གི་ལྷ་རྣམས་ཡེ་ཤེས་པའི་ཚུལ་གྱིས་འགུགས་པར་བསམ་ཞིང་ཨོཾ་བཛྲ་ཨཾ་གུ་ཤ་ཛཿ ཨོཾ་སྔགས་ཀྱི་མགོ་འདྲེན། ཨཾ་གུ་ཤ་ལྕགས་ཀྱུ། ཛཿཁུག དེ་བཞིན་དུ་རྡོ་རྗེ་ཞགས་པའི་ཚོགས་སྤྲོས་པས། ཞགས་པས་མགྲིན་པར་རེག་པས་རང་གི་སྨིན་མཚམས་ནས་ཐིམ་པས་བདག་ལ་ཉེ་བར་བྱིན་གྱིས་རློབ་པར་བསམ་ཞིང་།
ཨོཾ་སོགས་གཞན་འདྲ། པཱ་ཤ་ཞགས་པ་རྡོ་རྗེ་ལྕགས་སྒྲོག་ཚོགས་སྤྲོས་པས། ལྕགས་སྒྲོག་ཞབས་ལ་རེག་པས་ཆུ་ལ་ཆུ་འདྲེས་པ་བཞིན་བདག་ལ་ཐིམ་པར་བསམ། ཨོཾ་སོགས་སྥོ་ཊ་ལྕགས་སྒྲོག་རྡོ་རྗེའི་དྲིལ་བུ་ཚོགས་སྤྲོས་པས། དྲིལ་བུའི་སྒྲ་ཕྱི་ནང་ཀུན་ཏུ་བྱུང་བས་དམ་ཚིག་པ་རྣམས་ཡེ་ཤེས་པའི་ངོ་བོར་གྱུར། དེ་དག་ཐམས་ཅད་བདག་ལ་མཉེས་བཞིན་ཏུ་བཞུགས་པར་བསམ་ཞིང་། ཨོཾ་སོགས་གྷཎྜེ་དྲིལ་བུའི། ལྷ་དེ་དག་གི་སྐུ་མདོག་ཕྱག་མཚན་ནི། གདོང་དྲུག་སྒྲུབ་ཐབས་དེ་ཝ་ཨཱ་ཀ་ར་ཙནྟྲས་མཛད་པ་ལས། ལྕགས་ཀྱུ་ཁ་དོག་དཀར་པོ་ལ། །
ཕྱག་གཡོན་དཀུར་བརྟེན་གཡས་བརྐྱང་བཞུགས། ། གཡས་ཀྱི་ལྕགས་ཀྱུ་བསྣམས་པའོ། ། ཞགས་པ་ཁ་དོག་སྔོན་པོ་ལ། ། ཕྱག་གཡོན་དཀུར་བརྟེན་གཡས་ཞགས་པ། ། གཡོན་བརྐྱང་སྟབས་ཀྱིས་གནས་པའོ། ། ལྕགས་སྒྲོག་ཁ་དོག་དམར་པོ་ལ། ། ཕྱག་གཉིས་ཀྱི་ནི་ལྕགས་སྒྲོག་བསྣམས། ། ས་གའི་སྟབས་སུ་བཞུགས་པའོ། ། དྲིལ་བུ་ཁ་དོག་ལྗང་ཁུ་ལ། ཕྱག་གཡོན་དཀུར་བརྟེན་གཡས་དྲིལ་བུ། །
ཟླུམ་པའི་འདུག་སྟངས་ཀྱིས་ནི་བཞུགས། ། ཁྲོ་བོ་སྒེག་པའི་ཆ་ལུགས་འཛིན། ། རྒྱན་ཀུན་གྱི་ནི་རྣམ་པར་བརྒྱན། ། ཞེས་གསུང་སོ། ། དགྲ་ནག་ལྟར་ཡང་རུང་ངོ་། ། སེམས་དཔའ་སུམ་བརྩེགས་བསྒོམ་པ་ནི། རང་གི་སྙིང་གར་ཟླ་བའི་དཀྱིལ་འཁོར་སོགས་ཏེ། རང་རྡོ་རྗེ་འཇིགས་བྱེད་དུ་བསྒོམ་པ་དམ་ཚིག་སེམས་དཔའ་དེའི་ཐུགས་ཁར་ཟླ་བའི་སྟེང་དུ་འཇམ་དཔལ་བསྒོམ་པ་ཡེ་ཤེས་སེམས་དཔའ། དེའི་ཐུགས་ཁར་ཟླ་བ་ལ་གནས་པའི་རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྃ་གི་མཚན་པ་བསྒོམ་པ་ཏིང་ངེ་འཛིན་སེམས་དཔའ། རཱ་ལོས་འཇམ་དཔལ་མཚོན་གང་བ།
རྡོ་རྗེ་ནས་ཙམ་གསུངས། འདི་རྣམས་ཐུགས་ཁར་ཟེར་ཡང་སྙིང་གའི་ནང་དུ་ཡིན། དམ་ཚིག་ཕྱག་རྒྱ་གདོང་དྲུག་ནས་སོ། ། ཕྱག་རྒྱ་འཆིང་ཚུལ་ཟུར་འདེབས་ན་གསལ། གཉིས་པ་མཆོད་པ་བྱ་བ་ནི། དེ་ནས་ནང་མཆོད་སོགས་ཏེ། གོ་རིམ་རྣམ་གྲངས་མི་འདྲ་བ་དུ་མ་འབྱུང་ཡང་། དགྲ་ནག་གི་རྒྱུད་ལྟར་འཕགས་པ་རིན་པོ་ཆེས། བདུད་རྩིས་མྱང་བ། མཆོད་བསྟོད་རྣམས་རིམ་པར་གསུངས།
གོ་ལ་སོགས་པའི་ས་བོན་རྣམས་ནི་སེམས་ཅན་དེ་དག་དང་བདུད་རྩི་རྣམས་ཀྱི་མིང་ཡིག་དང་པོ་ཡིན་ཏེ། གོ་ལ་བ་ལང་། ཀུ་ཀུ་ར་ཁྱི། དཎྜ་བོ་ལྡན་ཏེ་རྟ། ཧ་ཏ་གླང་པོ་ཆེ། ན་ར་མི། བི་ར་གཤང་བ། མུ་ར་གཅིན། ཤུ་ཏྲ་ཁུ་བ། མཛྫ་རྐང་།
ར་ག་ཁྲག་གོ ། སྲོག་ཆགས་རྣམས་ནི་རོའི་རྣམས་པ་ཡོངས་རྫོགས་རེ་བསམ། ཡཀྵེ་སོགས་ནི་གཤིན་རྗེ་གཤེད་རིགས་ལྔའི་ས་བོན་ནོ། ། ཤ་ལྔ་བདུད་རྩི་ལྔའི་ཁ་དོག་མཁའ་འགྲོ་རྒྱ་མཚོའི་སྒྲུབ་ཐབས་སུ། གོ་དཀར་པོ་ལས་བ་ལང་གི་ཤ་ཞེས་སོགས་བཤད་པས། བ་ལང་དཀར། ཁྱི་སྔོ། རྟ་དམར། གླང་པོ་ཆེ་ལྗང་ཁུ། མི་སྔོ།
བདུད་རྩིས་ལ་དྲི་ཆེན་དཀར། དྲི་ཆུ་ལྗང་། ཤ་ཆེན་དམར། རཀྟ་དམར་སེར། བྱང་སེམས་དཀར། དེ་ལྟར་ཐོབ་བམ་སྙམ་པས་དཔྱད་དོ། ། རིགས་ལྔ་རང་རང་གི་ཕྱག་མཚན་དང་དེ་དག་གི་ཡུ་བ་བྱས་པའི་དྲིལ་བུ་འཛིན་པས་ཡུམ་ལ་འཁྱུད་ཡབ་ཡུམ་བཅུ་སྣ་ཚོགས་རྡོ་རྗེ་དང་བཅས་པ་ཞུ། ཁ་དོག་དཀར་ཡི་གེ་གསུམ་གྱི་བྱིན་གྱིས་རླབས། སཾ་ཊར་ཧས་ནི་ཁ་དོག་འཕྲོག་པར་བྱེད། ། ཧོ་ཡིས་རོ་ནི་འཇིག་པར་བྱེད། །
ཧྲཱིཿཡིས་ནུས་པ་འཇིག་པར་བྱེད། ། ཅེས་གསུངས་པས། ཁ་དོག་དྲི་རོ་ངན་པ་རྣམས་བཅོམ་ནས་བཟང་པོར་བྱིན་གྱིས་བརླབས། མྱང་ཚུལ་ནི་ལྕེ་ཧཱུྃ་ལས་རྡོ་རྗེ་བསམ་པའི་སྦུ་གུ་ནས་འོད་ཟེར་བྱུང་སྟེ་བདུད་རྩི་དྲངས་ཏེ་གསོལ་ནས། སངས་རྒྱས་བྱང་སེམས་དཀྱིལ་འཁོར་གྱི་ལྷ་ཚོགས་སྙིང་གར་བཞུགས་པ་རྣམས་ཚིམ་པར་བསམ། གདོང་དྲུག་གི་སྒྲུབ་ཐབས་ལྟར་ན་གུང་མོ་དང་གསང་འདུས་ལྟར་ན་མཐེབ་སྲིན་སྦྱར་ནས་བདུད་རྩི་བླངས་ཏེ་མྱང་ངོ་། ། འདིར་གཡོན་པའི་མཐེབ་སྲིན་གྱིས་འབུལ་བ་རྩ་རྐྱང་མ་བྱང་སེམས་འབབ་འཛིན་བྱེད་པའི་རྒྱུ་མཚན་གྱིས་སོ། ། འཕགས་པས་ལྕེ་ལ་མྱངས་པས། ལུས་ཐམས་ཅད་བདུད་རྩིས་གང་བས་བདེ་བ་ཆེན་པོ་སྐྱེས་པར་བསམ་ཞིང་། ཨོཾ་སརྦ་སོགས་གསུངས་ཏེ།
སྔགས་དོན་ཨོཾ་ནི་ནོར་སྟེར་བ། སརྦ་ཏ་ཐཱ་ག་ཏ། དེ་བཞིན་གཤེགས་པ་ཐམས་ཅད། ཨ་མྲི་ཏ། བདུད་རྩི། བཛྲ། རྡོ་རྗེ། སྭ་བྷ་ཝ། རང་བཞིན། ཨཏྨ་ཀོ྅ཧཾ།
བདག་ཉིད་ངའོ། ། ཞེས་སོ། ། རྭ་ལོས་མཆོད་བྱ་མཆོད་བྱེད་མཆོད་པ་གསུམ་མི་དམིགས་པར་བསམས་ཏེ་སྔགས་བརྗོད་པར་གསུངས་སོ། ། གཉིས་པ་མཆོད་པ་ནི། ཐུགས་ཁ་ནས་སྤྲུལ་པའི་ལྷ་མོ་སོགས་ཏེ། གཟུགས་སྒྲ་སོགས་མཆོད་པའི་ཚིག་ནི་གདོང་དྲུག་གི་རྒྱུད་ལས་འབྱུང་ཞིང་། དེའི་དོན་ཡང་། གཟུགས་དང་སྒྲ་དང་དྲི་དང་རོ་དང་རེག་དང་། ཆོས་ཏེ་དྲུག་པོ་རྣམས་ནི། རང་གི་རང་བཞིན་དངོས་པོ་བདེན་པར་གྲུབ་པ་མེད་པ་ནམ་མཁའ་ལྟ་བུ་ཡིན་པ་ལ་མིག་སོགས་དབང་པོ་ལྔས་སོ་སོར་ལོངས་སྤྱོད་པའི་ཡུལ་དུ།
ཁ་དོག་དབྱིབས་ཀྱི་གཟུགས་ལ་སོགས་པ་དུ་མར་སྣང་སྟེ་ཤེལ་དག་པ་ལ་མཚོན་གང་བསྟན་པ་དེའི་ཁ་དོག་ཤར་བ་བཞིན་དུ། སེམས་རང་བཞིན་གྱིས་དག་པ་བག་ཆགས་ཀྱི་དབང་གི་དུ་མར་སྣང་བའི་ཕྱིར་རོ། ། རྣལ་འབྱོར་པས་ཀྱང་འདོད་པའི་ཡོན་ཏན་ལྔ་དང་། དེའི་ཡུལ་ཅན་ལ་སོགས་པའི་ཆོས་ཐམས་ཅད་ཚུལ་དེ་ལྟ་བུའི་སྒོ་ནས་རྟག་ཏུ་ཞེན་པ་མེད་པར་ལོངས་སྤྱོད་པར་ཤོག་ཅིག ཨ་ལ་ལ་ཧོ་ངོ་མཚར་བ་རོལ་དུ་གསོལ་ཞེས་པ་མཆོད་པའི་རྣམ་པར་རོལ་དུ་གསོལ། གནས་པར་མཛོད་ཅིག་ལ་གཅིག་ཐིམ་པའི་ཚུལ་གྱིས་སོ། ། གང་དུའང་མི་འཛིན་པ་སྒྱུ་མ་ལྟ་བུའི་འདོད་ཡོན་ལ་ལྷའི་རྣལ་འབྱོར་དགེས་པའི་གར་གྱིས་མཆོད་པའི་ཚུལ་དུ་རོལ་བར་མཛོད། རེག་བྱ་དང་དེས་མཚན་པའི་རོ་དང་དྲི་དང་སྒྲ་དང་གཟུགས་འགག་པ་མེད་བཞིན་དུ་སྣང་བ་དེ་ལ་དབྱིངས་དང་དངོས་མེད་ནམ་མཁའ་ལྟ་བུའི་ངང་ལས་མི་གཡོ་བཞིན་དུ་མཆོད་པར་དགོངས་ཏེ། རོལ་བར་མཛོད་ཅིག་སྟེ། ཧོ་དབྱིངས་སྐྱེ་བ་མེད་པའི་ཚིག་གོ །
ཆགས་པ་མེད་པ་ནམ་མཁའ་ལྟ་བུའི་རང་བཞིན་ཆགས་པའི་ཚུལ་གྱིས་བཞེས་པར་མཛོད་ཅེས་པའོ། ། དེ་ཡང་གཟུགས་ཀྱི་ལྷ་མོ་དཀར་མོ་མེ་ལོང་ཐོགས་པ་སྒྲའི་ལྷ་མོ་སྔོན་མོ་བི་ཝཾ། དྲིའི་ལྷ་མོ་སེར་མོ་དུང་ཆོས། རོའི་ལྷ་མོ་དམར་མོ་ཐོད་པ། རེག་བྱའི་ལྷ་མོ་ལྗང་ཁུ་ན་བཟའ། ཆོས་ཀྱི་ལྷ་མོ་དཀར་མོ་ཆོས་འབྱུང་ཐོགས་པ་རྣམས་སྙིང་ག་ནས་སྤྲོས་པས། རེ་རེའང་དུ་མར་སྤྲུལ་ཏེ། རང་གི་དཀྱིལ་འཁོར་གྱི་མཐའ་བསྐོར་དུ་འཁོད་ནས་མཆོད་པའི་གླུ་དེ་དག་ལེན་བཞིན་དུ་འཁོད་པར་བསམ། མཆོད་བྱ་མཆོད་བྱེད་སོགས་མི་དམིགས་བས་ཨོཾ་སརྦ་སོགས་ཏེ། གཞན་འདྲ།
པུ་ཛཱ་མཆོད་པ་སྟེ། དེ་བཞིན་གཤེགས་པ་ཐམས་ཅད་མཆོད་པའི་རང་བཞིན་བདག་ཉིད་ངའོ། ། ཞེས་ང་རྒྱལ་བྱའོ། ། གསུམ་པ་བསྟོད་པ་ནི། ལྷ་མོ་དེ་དག་གིས་བསྟོད་པར་བསམ་ཞིང་། དུར་ཁྲོད་རྒྱན་གྱིས་སོགས་ཏེ། བསྟོད་ཚིག་གདོང་དྲུག་གི་རྒྱུད་ལས་འབྱུང་། དུར་ཁྲོད་རྒྱན་གྱིས་ལེགས་པར་བརྒྱན་པའི་ཞེ་སྡང་གཤིན་རྗེ་གཤེད་པོ་རྡོ་རྗེ་འཇིགས་བྱེད་ཆེན་པོ་ནི་ཆོས་སྐུ་དངོས་པོ་མེད་པ་ནམ་མཁའ་དབྱིངས་ལྟ་བུའི་ངང་ལས་མ་གཡོས་པར་ཐུགས་རྗེས་ཞེ་སྡང་ཅན་འདུལ་བའི་ཕྱིར་སྒྱུ་མ་ལྟ་བུའི་སྤྲུལ་པའི་སྐུར་བསྟན་པའི་ཡེ་ཤེས་ཀྱི་རང་བཞིན་ཅན་གྱི་ཁྲོ་བོའི་རྒྱལ་པོ་དུད་ཁ་དང་། མུན་པ་ཆེན་པོའི་སྐུ་ཅན་ཁྱོད་ལ་བསྟོད། ཞེས་པ་སྟེ་སྔར་གྱི་ལྷ་མོ་རྣམས་ཀྱིས་ཚིག་དེ་དག་བརྗོད་པས་བསྟོད་པར་བསམ།
བསྟོད་ཡུལ་བསྟོད་མཁན་སོགས་མི་དམིགས་པས་ཨོཾ་སརྦ་སོགས་ཏེ་སྡུ་ཏི་བསྟོད་པ་སྟེ། དེ་བཞིན་གཤེགས་པ་ཐམས་ཅད་བསྟོད་པའི་རང་བཞིན་བསྟོད་པའི་བདག་ཉིད་ངའོ། ། ཞེས་པའོ། ། མཆོད་བསྟོད་བྱེད་མཁན་གྱི་ལྷ་མོ་རྣམས་རང་གི་སྙིང་གའི་ཧཱུྃ་ལ་ཐིམ་པས་ཟག་མེད་བདེ་བ་ཆེན་པོའི་ཡེ་ཤེས་སྐྱེས་པར་བསམ་ལ། ལྷ་དང་དཀྱིལ་འཁོར་སྣང་ལ་རང་བཞིན་མེད་པ་དབང་པོའི་གཞུ་ལྟར་གསལ་བ་ལ་རྩེ་གཅིག་དུ་སེམས་བཟུང་སྟེ་མཉམ་པར་བཞག་པར་བྱའོ། ། གཉིས་པ་དེ་ཉིད་བླ་མེད་ཀྱི་ཟབ་གནད་གཞན་དང་སྦྱར་བ་ལ་གཉིས་ཏེ། སྦྱང་གཞི་དང་སྦྱོང་བྱེད་ཀྱི་དོན་བཤད་པ། དེ་ཉམས་ལེན་གྱི་རིམ་པ་ལ་ཇི་ལྟར་སྦྱོར་བའི་ཚུལ། དང་པོ་ནི། གསང་འདུས་ལས།
མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་གྲགས། ། ཞེས་སོགས་རྒྱུད་གཞུང་མང་པོར་ཐ་ལམ་གྱི་ཕུང་ཁམས་སྐྱེ་མཆེད་ཐམས་ཅད་ལྷར་བསྒོམ་པར་གསུངས་པས། ཐ་མལ་གྱི་སྣོད་བཅུད་འདི་དག་སྦྱང་གཞི་དང་། ལྷའི་ཚོགས་རྣམས་སྦྱོང་བྱེད་དང་། ལྷ་དེ་དང་དེར་བསྒོམ་པ་སྦྱང་ཚུལ་དང་། མཐར་འབྲས་བུའི་གནས་སྐབས་སུ་སྦྱང་གཞི་དེ་དག་སྦྱོང་བྱེད་དེ་དག་གིས་གནས་གྱུར་པ་ནི་སྦྱངས་འབྲས་ཡིན་ནོ། ། དེ་ལའང་སེམས་ལ་ཐོག་མ་མེད་པ་ནས་བསགས་པའི་བག་ཆགས་འཁོར་བ་བདེ་སྡུག་སྣ་ཚོགས་སུ་སྣང་བ་འདི་སྦྱང་བར་བྱའོ། ། འོ་ན་སེམས་སྦྱངས་པས་ཕྱི་རོལ་གྱི་སྣང་བ་སྦྱང་གཞིར་འགྱུར་རམ་ཞེ་ན་འགྱུར་ཏེ། སེམས་ཐ་མལ་དུ་སྣང་བའི་རྣམ་རྟོག་གི་རྒྱུན་འདི་མ་གཏོགས་པའི་འཁོར་བའི་སྡུག་བསྔལ་གཞན་ཡོད་པ་མ་ཡིན་པའི་ཕྱིར་རོ། །
ཐ་མལ་གྱི་རྣམ་པར་རྟོག་པའི་གཉེན་པོར། སྦྱོང་བྱེད་ལྷ་བསྒོམ་པ་ནི། དེ་དང་རྣམ་པ་འགལ་བའི་སེམས་ཡིན་པས་གཉེན་པོར་འཇོག་སྟེ། སེམས་ཉིད་དཀྱིལ་འཁོར་གྱི་འཁོར་ལོ་སྣང་བས་ཐ་མལ་རྣམ་རྟོག་གི་གཉེན་པོའོ། ། གཉིས་པ་དེ་ཉིད་དཔལ་རྡོ་རྗེ་འཇིགས་བྱེད་ཀྱི་མངོན་རྟོགས་འདི་དང་སྦྱར་ཏེ་བཤད་ན་བདུན་ཏེ། སྔོན་འགྲོས་ལས་ཉོན་སྦྱོང་ཚུལ། བསྐྱེད་ཆོག་གི་སྐྱེ་གནས་བཞི་སྦྱོང་ཚུལ། ལྷ་བསྡུ་བས་འཆི་སྲིད་སྦྱོང་ཚུལ། ལྷའི་རྣམ་པས་དུག་གསུམ་སྦྱོང་ཚུལ། ཁ་དོག་དབྱིབས་ཀྱིས་དུག་ལྔ་སྦྱོང་ཚུལ།
ཕྱག་ཞབས་ཀྱིས་རྣམ་འགྱུར་གྱིས་མཐའ་གཉིས་སྦྱོང་ཚུལ་ལོ། ། དང་པོ་ལ་བསོད་ནམས་ཀྱི་ཚོགས་ཀྱིས་སྦྱོང་ཚུལ། ཡེ་ཤེས་ཀྱི་ཚོགས་ཀྱིས་སྦྱོང་ཚུལ། དང་པོ་བསོད་ནམས་ཀྱི་ཚོགས་ཀྱིས་སྔོན་གྱི་ལས་ངན་སྦྱོང་ཚུལ་ནི། འཁོར་བར་ཡང་ནས་ཡང་དུ་སྐྱེ་བའི་རྒྱུ་ལས་ཉོན་གཉིས་ཡིན། ལས་ལ་དགེ་སྡིག་ལུང་མ་བསྟན་གསུམ། མི་དགེ་བའི་ལས་ཀྱི་གཉེན་པོ་བསོད་ནམས་ཚོགས་ཡིན་ཏེ་རིགས་དྲུག་གང་རུང་ལུས་ཐོབ་དུས། དག་དང་མ་དག་ཡུལ་ལས་བསགས་པའི་སྡིག ། སྦྱོང་བྱེད་རང་ལྷའི་ཐུགས་ཁའི་འོད་ཟེར་གྱིས། ། ཡི་དམ་སྤྱན་དྲངས་ཕྱག་མཆོད་རྒྱུན་བཤགས་སོགས། །
མ་དག་སེམས་ཅན་ལ་བསགས་སྡིག་པའི་ཚོགས། ། སྦྱོང་བྱེད་ཚད་མེད་བཞི་པོ་བསྒོམ་པའོ། ། གཉིས་པ་ཡེ་ཤེས་ཚོགས་ཀྱིས་ཉོན་མོངས་སྦྱོང་ཚུལ་ནི། ཉོན་མོངས་རྩ་བ་ལྷན་སྐྱེས་མ་རིག་པ། ། གནས་ལུགས་སྤྲོས་བྲལ་རང་ངོ་མ་ཤེས་པས། ། ང་བདག་འཛིན་པ་ཉོན་མོངས་ཀུན་གྱི་གཞི། ། དེའི་གཉེན་པོ་ཡེ་ཤེས་ཚོགས་ཞེས་པ། ། སེམས་ཉིད་སྤྲོས་བྲལ་དོན་ལ་མཉམ་འཇོག་པའོ། ། འདིས་འཆི་སྲིད་ཀྱང་སྦྱོང་ངོ་། ། གཉིས་པ་ནི་སྲུང་འཁོར་གྱི་ལུས་ངག་ཡིད་གསུམ་གྱིས་མི་མཐུན་ཕྱོགས་མཐའ་དག་སྦྱོང་སྟེ།
འཇིག་རྟེན་པ་རྣམས་གོ་གྱོན་སྨན་གཏོང་སོགས་ལུས་ཀྱི་བར་ཆད་བཟློག་པ་དང་། སྨྱོ་འབོག་སོགས་སེམས་ཀྱི་བར་ཆད་བཟློག་པའི་ཐབས་ལ་རྩོལ་བ་བྱེད་པ་སྦྱོང་བྱེད་སྲུང་བའི་འཁོར་ལོའི་རྣམ་པར་བསྒོམ་པས་སྦྱོང་ལ་བར་དོའི་གནས་སྐབས་ཀྱང་སྦྱོང་ངོ་། ། རྟེན་གཞལ་ཡས་ཁང་ལ་ཐ་མལ་གྱི་སྣང་བ་སྤྱིར་སྦྱོང་ཚུལ་དང་། ཁྱད་པར་དྲག་པོའི་ལས་ལ་སྦྱར་བ་གཉིས་ལས། དང་པོ་ནི། ཆོས་འབྱུང་གྲུ་གསུམ་སྐྱེ་གནས་བཞི་ཆར་གྱི་སྣོད་སྦྱོང་སྟེ། མངལ་སྐྱེས་མའི་བྷ་ག སྒོང་སྐྱེས་སྒོང་ལྐོགས། རྫུས་སྐྱེས་མེ་ཏོག དྲོད་གཤེར་སྐྱེས་གང་དུ་སྐྱེ་བའི་ས།
ས་གཞི་ནམ་མཁའ་རྣམས་སྟོད་རྒྱས་ཤིང་སྨད་ཞུམ་པའི་རྣམ་པར་ཡོད་པ་དང་ཆོས་མཐུན་རྣམ་ཐར་སྒོ་གསུམ་ལམ་དུ་བྱེད་དོ། ། རླུང་དཀྱིལ་ཁྲག་མཚོས་འོག་གཞི་རླུང་ཆུ་ས་རྣམས་སྦྱོངས་ཏེ། ཕྱི་ནང་འབྱུང་བ་བཞི་སྦྱོང་ཚད་མེད་བཞི་དང་སྤྱན་སོགས་ལྷ་མོ་བཞི་ལམ་དུ་བྱེད། མི་མགོའི་གཞལ་ཡས་ཁང་གི་འཇིག་རྟེན་མཐའ་དག་སྦྱོང་།

མདོར་ན་རང་གི་གནས་ཁང་ལུས་ཀྱིས་བར་དུ་སྦྱོང་། བྱང་ཕྱོགས་སོ་བདུན་ལམ་དུ་བྱེད། གཉིས་པ་ནི། དྲག་པོའི་ལས་སྒྲུབ་པའི་སྐབས་སུ་ཐུན་ཁུང་གྲུ་གསུམ་མེ་འབར་བ་ལ་སོགས་པའི་ནང་དུ་བཀུག་ནས་རླུང་མེའི་དཀྱིལ་དུ་འཇུག་པ་སོགས་བསྒྲལ་ལས་བྱས་སྐབས་འཇིགས་སྐྲག་སོགས་འཆར་བར་སྦྱོང་བྱེད་དྲག་པོའི་གཞལ་ཡས་ཁང་དུ་བསྒོམ་དུར་ཁྲོད་བརྒྱད་ཀྱིས་འཇིག་རྟེན་ཆོས་བརྒྱད་སྦྱོང་ཞིང་ཀྱེ་རྡོར་རྩ་རྒྱུད་ལས། དབུགས་རྒྱུ་ཞེས་བྱ་བའི་རིགས་པ་འདིས། ། དུར་ཁྲོད་ཅེས་ནི་མངོན་པར་བརྗོད། ། ཅེས་གསུང་པས་སྣ་བུག་གཉིས་གཅིག་ཏུ་བྱས་པའི་བུག་བརྒྱད་ནས་རླུང་རྒྱུ་བས་འཁོར་བའི་རྒྱུ་བྱེད་པ་སྦྱོང་། རྒྱུ་སོགས་དཔེ་བརྒྱད་ལམ་དུ་བྱེད་དོ། ། གསུམ་པ་བསྐྱེད་ཆོག་གིས་སྐྱེ་གནས་བཞི་སྦྱོང་ཚུལ་ནི། མངོན་བྱང་དང་པོ་མེ་ལོང་ལྟ་བུའི་ཡེ་ཤེས། སྐབས་སུ་ཨ་ལས་ཟླ་དཀྱིལ་གྱི་ཕའི་ཁུ་བ་སྦྱོང་།
དྷཱིཿལས་འཇམ་དཔལ་དུ་བསྐྱེད་པས་བར་སྲིད་སྦྱོང་། ཐུགས་ཁའི་ཕྱི་རུ་ཨཱཿལས་ཉི་ཟླས་མའི་རཀྟ་སྦྱོང་། སངས་རྒྱས་བྱང་སེམས་སྔགས་ཕྱག་མཚན་རྣམས་ཐིམ་པས་ཀྱང་བར་སྲིད་སྦྱོང་། སོ་སོར་སྦྱར་ན་བར་དོའི་ལུས་ངག་ཡིད་གསུམ་སྦྱོང་བྱེད་དུ་འགྱུར་འདིར་སྔགས་ཀྱིས་སྒྲས་ཞུ་བ་གླུས་བསྐུལ་ཡང་ཚང་ངོ་། ། སྤྱིར་བར་སྲིད་སྦྱོང་ཚུལ་མི་འདྲ་བ་མང་ངོ་། ། མངོན་བྱང་གཉིས་པ་མཉམ་ཉིད་ཡེ་ཤེས་སྐབས་སུ་ཟླ་བ་འཇམ་དཔལ་ཉི་མར་འདྲེས་པའི་ཕའི་ཁུ་བ་དང་དྲི་ཟ་གཉིས་སྡོངས་མའི་མངལ་གྱི་ཁྲག་ལ་ཐིམ་ནས་ཐིག་ལེར་གྱུར་པ་སྦྱོང་། མངོན་བྱང་གསུམ་པ་སོར་རྟོག་ཡེ་ཤེས་སྐབས་སུ་ཧཱུྃ་ཡིག་མཐིང་ནག་བསྐྱེད་པ་ནི། མངལ་གྱི་གནས་སྐབས་ལྔ་སྦྱོང་སྟེ། ཟླ་བ་བཅུར་འཇུག་པ་བཅུ་ནི་ཉ་ལ་སོགས་པ་ཡིན་ལ་གནས་སྐབས་ལྔ་ནི། དང་པོ་ནུར་ནུར་པོ།
གཉིས་པ་མེར་མེར་པོ། གསུམ་པ་ལྟར་ལྟར་པོ། བཞི་པ་གོར་གོར་པོ། ལྔ་པ་འཕྲང་འགྱུར་རྣམས་འབྱུང་ཞིང་། དེ་དག་སྡོམ་འབྱུང་ལས། མི་བསྐྱོད་གཟུགས་ནི་ནུར་ནུར་པོ། ། ཞེས་སོགས་རིགས་ལྔར་བཤད་པས། ཧཱུྃ་གི་ཞབས་ཀྱུ་བྱ་བ་གྲུབ་པ། ཁོག་པ་སོ་སོར་རྟོག་པ། མགོ་བོ་མཉམ་པ་ཉིད།
ཟླ་ཚེས་མེ་ལོང་ལྟ་བུ། ཐིག་ལེ་ཆོས་ཀྱི་དབྱིངས་ཀྱི་ཡེ་ཤེས་སུ་བཤད་པས་སྦྱོང་སྟེ། ཡེ་ཤེས་ལྔ་ནི་རིགས་ལྔའོ། ། འོད་ཕུང་བྱིན་པོ་གདན་དུ་བྱས་ཏེ་དེ་ལ་ཧཱུྃ་སྟེང་དུ་སྐྱེས་པ་ནི་སྒོང་སྐྱེས་སྦྱོང་བྱེད་དེ་སྒོང་སྐྱེས་ལ་སྒོ་ང་ཕྱིར་ལུས་ནས་ནང་ནས་སེམས་ཅན་ཐོན་པའི་ཕྱིར་རོ། ། ཡང་མངལ་སྐྱེས་ལ་ཡང་མངལ་གྱི་ཕྲུ་མ་སྦྱོང་བྱེད་དུའང་འགྱུར་རོ། ། མངོན་བྱང་བཞི་པ་བྱ་བ་གྲུབ་པའི་སྐབས་སོ། ། དེ་ལྟར་རྐང་ལག་འགྱུས་པ་ན་ཟླ་དགུ་ངོ་བཅུའི་བར་ལ་ལུས་ཡོངས་སུ་རྫོགས་པ་དེ་སྦྱོང་བྱེད་ཧཱུྃ་ལས་རྡོ་རྗེ་ནག་པོ་རྩེ་ལྔ་རྭ་གདེངས་པ་དེས་སྦྱོང་སྟེ། སྟེང་གི་རྩེ་ལྔ་ཡན་ལག་བཞི་མགོ་བོ་དང་རྩེ་ལྔ་རྐང་ལག་བཞིའི་སོར་མོ་ལྔ་ལྔ་ཡོད་པ་དང་། མགོ་བོ་ལ་དབང་པོ་ཡོད་པ་མཚོན་པར། ཨ་བྷ་ཡས་མན་སྙེར་བཤད།
འདི་རྣམས་འཁོར་བའི་འདྲ་འབག་ལམ་དུ་བྱེད་པའོ། ། མངོན་བྱང་ལྔ་པ་ཆོས་ཀྱི་དབྱིངས་ཀྱི་ཡེ་ཤེས་སྐབས་སུ། མངལ་ནས་ཕྱིར་ཐོན་པའི་གནས་སྐབས་སྦྱོང་བྱེད་ནི་འབྲས་བུ་རྡོར་འཛིན་ཉིད་དོ། ། སྣོད་བཅུད་སྦྱང་བ་ནི་འཕྲལ་གྱི་བྱ་བ་གཞན་ཕན་སྒྲུབ་པ་སྦྱོང་། གནས་གསུམ་སྐྱེ་མཆེད་བྱིན་རླབས་ཀྱིས་ཐ་མལ་པའི་ལུས་ངག་ཡིད་སོགས་སྦྱོང་། དབང་བསྐུར་བས་རྒྱལ་པོ་རྒྱལ་སྲིད་དང་ཕལ་བ་རང་བཞིན་འཛིན་པ་སྦྱོང་། ཡེ་ཤེས་པ་བཅུག་སེམས་དཔའ་སུམ་བརྩེགས་བསྒོམ་པས་ལུས་སེམས་ཡོངས་རྫོགས་སྦྱོང་། དེ་དག་གཙོ་ཆེར་མངལ་སྐྱེས་ལ་སྦྱར་ལ། སྐྱེས་གནས་གཞན་ལ་སྦྱར་ན། ཉི་ཟླ་དྲོད་གཤེར་ཡིན་པས་དྲོད་གཤེར་སྐྱེས་སྦྱོང་།
སྒོང་སྐྱེས་ལ་ཉི་མས་མ་ཟླ་བས་ཕ་མཚོན། རྫུས་སྐྱེས་ལ་ཉི་མས་སྟོང་པ། ཟླ་བས་གསལ་བ་སྟེ། ཐམས་ཅད་ལ་འཇམ་དཔལ་བར་སྲིད་སྦྱོང་བྱེད། ཡང་མངོན་བྱང་ཕྱི་མ་གསུམ་ཆོ་ག་གསུམ་བསྐྱེད་དང་མཐུན་པས་སྒོང་སྐྱེས་སྦྱོང་ལ་ཡིད་ཀྱི་ལུས་ལྷར་གྱུར་པས་རྫུས་སྐྱེས་སྦྱོང་ངོ་། ། བཞི་པ་ནི། དཀྱིལ་འཁོར་བསྡུས་པས་སྣོད་བཅུད་འཇིག་པ་སྦྱོང་སྟེ། སྣོད་འཇིག་པ་མེ་ཆུ་རླུང་གསུམ་གྱིས་འཇིག་པ་ཡིན་ལ། དེ་ནི་ཁམས་གསུམ་སྣོད་བཅུད་བསྲུང་བའི་འཁོར་ལོ་ལ་བསྡུ་བ་ནས་གཞལ་ཡས་ཁང་གདན་བཅས་རང་ལ་བསྡུ་བའི་བར་གྱིས་སྦྱོང་། བཅུད་འཇིག་པ་ནི་སེམས་ཅན་འཆི་བ་ཡིན་པས་དེ་ནི་ཉལ་བའི་རྣལ་འབྱོར་གྱིས་སྦྱོང་ངོ་། །
དེས་ན་མངོན་རྟོགས་ཀྱིས་དངོས་གཞི་ལས་འཕེན་གཅིག་གིས་འཕངས་པའི་སྐྱེ་འཆི་བར་དོ་གསུམ་སྦྱོང་བའི་ཚེ་ཐོག་མར་ཕ་མའི་ཁུ་ཁྲག་དང་བར་དོ་གཅིག་ཏུ་འདྲེས་པ་དེ་ནས་མངལ་གྱི་གནས་སྐབས་ལྔ་རྫོགས་ནས་ཕྱིར་བཙས་པ། དེ་ནས་དེ་ཉིད་འཆི་བ་གསུམ་རིམ་ཅན་དུ་འབྱུང་བས་སྦྱོང་བྱེད་ལ་ཡང་གསུམ་པོ་རིམ་ཅན་དགོས་པར་གོ་རམས་ཆེན་པོས་གསུང་། གཞན་ཡང་ཡེ་ཤེས་ཚོགས་བསག་གི་འཆི་སྲིད་སྦྱོང་ཞིང་ཆོས་སྐུ་ལམ་དུ་བྱེད། རྒྱུ་རྡོར་འཛིན་འཇམ་དཔལ་གྱིས་བར་དོ་སྦྱོང་ཞིང་ལོངས་སྐུ་ལམ་དུ་བྱེད། འབྲས་བུ་རྡོ་རྗེ་འཛིན་འཇིགས་བྱེད་ཀྱིས་འགྲོ་དྲུག་གི་སྐྱེ་སྲིད་སྦྱོང་ཞིང་སྤྲུལ་སྐུ་ལམ་དུ་བྱེད། མཆོད་བསྟོད་ལ་སོགས་པས་འདོད་ཡོན་ལ་ལོངས་སྤྱོད་པ་སྦྱོང་ཞིང་བདེ་བ་ཆེན་པོའི་སྐུ་ལམ་དུ་བྱེད་པ་སྟེ། མི་གཡོ་རྣལ་འབྱོར་ཆེན་པོའི་རྒྱུད་ལས། འཆི་བ་ཉིད་ནི་ཆོས་སུ་བརྗོད། ། ལོངས་སྤྱོད་རྫོགས་པ་བར་སྲིད་དང་། ། འགྲོ་བ་དྲུག་གཟུགས་སྤྲུལ་པ་དང་། །
འདོད་པའི་ལོངས་སྤྱོད་བདེ་ཆེན་པོ། ། སྐུ་བཞི་ཡི་ནི་རང་བཞིན་གྱིས། ། ཞེས་པའི་དགོངས་པར་རྗེ་རྡོ་རྗེ་འཆང་བཞེད་དོ། ། འདི་དག་བླ་མ་ཉམས་མྱོང་ཅན་ལ་འཁྲིད་ཅིང་ངེས་པ་རྙེད་པ་གལ་ཆེའོ། ། འབྲས་བུའི་རྣམ་པ་ལམ་བྱེད་ནི། ཚོགས་གཉིས་བསགས་པས་ཐར་པ་ཆ་མཐུན་ནས། བསྐལ་པ་གྲངས་མེད་གསུམ་དུ་ཚོགས་བསགས་པའོ། ། སྲུང་འཁོར་བདུད་བཏུལ་ཕོ་བྲང་ཞིང་སྦྱོང་ལ། ། ལྷར་བསྐྱེད་དབང་བསྐུར་ཁམས་གསུམ་ཆོས་རྒྱལ་འགྱུར། ། སྤྲོ་བསྡུའི་དོན་མཛད་བཟླས་པས་ཆོས་འཁོར་བསྐོར། །
དཀྱིལ་འཁོར་བསྡུ་བས་མྱ་ངན་འདས་ཚུལ་སྟོན། ། སྤྱོད་ལམ་ལ་སོགས་མཛད་པ་འཕྲིན་ལས་སོ། ། འདི་ནི་ཐར་པའི་འདྲ་འབག་ལམ་དུ་བྱེད་པའོ། ། ལྔ་པ་ལྷའི་རྣམ་པས་དུག་གསུམ་སྦྱོང་ཚུལ་ནི། འདིར་ནི་གཙོ་ཆེར་ཁྲོ་བོས་ཞེ་སྡང་སྦྱོང་། ། ལིངྒ་གྱེན་དུ་ལངས་པས་འདོད་ཆགས་སྦྱོང་། ། མཚན་དཔེས་བརྒྱན་པའི་སྐུར་བསྒོམ་གཏི་མུག་སྦྱོང་། ། ལྷ་ཀུན་བསྡིགས་པར་མཛད་པས་ང་རྒྱལ་སྦྱོང་། ། གར་དགུ་རྣམས་ཀྱིས་རིམ་བཞིན་དུག་གསུམ་སྦྱོང་། ། དྲུག་པ་ཁ་དོག་དབྱིབས་ཀྱིས་དུག་ལྔ་སྦྱོང་ཚུལ་ནི།
དཀར་པོས་གཏི་མུག་སེར་པོས་ང་རྒྱལ་དང་། ། སེར་སྣ་སྦྱོང་ཞིང་སྔོན་པོས་ཞེ་སྡང་སྦྱོང་། ། དམར་པོས་འདོད་ཆགས་ལྗང་ཁུས་ཕྲག་དོག་སྦྱོང་། ། ཞལ་གྱི་མདོག་སོགས་ཐམས་ཅད་དེ་ལྟར་སྦྱར། ། ཕྱག་མཚན་ནི། འཁོར་ལོས་གཏི་མུག་རྡོ་རྗེས་ཞེ་སྡང་སྦྱོང་། ། རིན་ཆེན་ང་རྒྱལ་པདྨས་འདོད་ཆགས་སྦྱོང་། ། རྒྱ་གྲམ་རལ་གྲི་ལ་སོགས་ཕྲག་དོག་སྦྱོང་། ། ཉོན་མོངས་སོ་སོའི་རིགས་མཐུན་ཡེ་ཤེས་མཚོན། ། བདུན་པ་ཕྱག་ཞབས་ཀྱི་རྣམ་འགྱུར་གྱིས་མཐའ་གཉིས་སྦྱོང་ཚུལ་ནི།
ཕྱག་ཞབས་གཡས་བརྐྱངས་སྙིང་རྗེས་སེམས་ཅན་དོན། ། བསྐུམ་པས་བདག་ཉིད་ཐུགས་རྗེ་ཆེན་ལྡན་མཚོན། ། གཡོན་བརྐྱངས་ཆོས་ཉིད་སྟོང་པ་ཀུན་ཁྱབ་མཚོན། ། ཐུགས་ཁར་བསྣོལ་བའི་ཕྱག་དང་དཀྱིལ་ཀྲུང་གིས། ། ཟུང་འཇུག་མཚོན་ཏེ་མཐའ་གཉིས་སྦྱོང་བའོ། ། དེ་ལྟར་སྦྱང་གཞི་སྦྱོང་བྱེད་ལེགས་སྦྱར་ཏེ། ། ང་རྒྱལ་བརྟེན་དང་རྣམ་པ་གསལ་བ་བཅས། ། གཡེངས་སྐྱོན་སྤངས་ཏེ་རྩེ་གཅིག་བསྒོམ་མཛོད་དང་། ། རང་གཞན་དོན་གཉིས་མྱུར་དུ་འགྲུབ་པར་འགྱུར། ། ཞེས་ཉུང་ངུའི་ངག་གིས་གདམས་པའོ། །
འཕགས་པ་རིན་པོ་ཆེས། རྒྱལ་བས་གསུངས་པའི་ཆོས་ཀྱིས་ཚུལ། ། སེམས་ཅན་ཁམས་བཞིན་བགྲང་ཡས་ལས། ། ཐེག་པ་ཆེན་པོ་ཁྱད་པར་འཕགས། ། དེ་ཡི་སྙིང་པོ་རྡོ་རྗེ་ཐེག ། གསང་སྔགས་རྒྱ་མཚོ་ཐམས་ཅད་ལས། ། ལས་ཀུན་བདེ་བླག་སྒྲུབ་བྱེད་ཅིང་། ། གདུག་པ་འདུལ་བྱེད་དྲག་པོ་ཡི། ། ལས་ལ་གཤིན་རྗེ་གཤེད་པོ་བསྔགས། ། དེའི་ཚུལ་ཡང་དཔག་ཡས་ལ། །
མ་ཧེའི་ཞལ་གྱི་རྣལ་འབྱོར་ནི། ། ཁྱད་པར་འཕགས་ཞེས་ལུང་ལས་འབྱུང་། ། གཏན་ཚིགས་ཀྱང་ནི་འདི་ལ་སྣང་། ། ཞེས་གསུངས་ཏེ། དེ་ཡང་རྣལ་འབྱོར་པའི་ཚེ་གནས་པ་ལ་བར་དུ་གཅོད་པར་བྱེད་པའི་ཕྱིའི་བདུད་འཆི་བདག་གཤིན་རྗེ་ཡིན་པས། དེ་འདུལ་བར་བྱེད་པ་བཅོམ་ལྡན་འདས་རྡོ་རྗེ་འཇིགས་བྱེད་ཀྱིས་རྣམ་འགྱུར་དུ་མའི་སྒོ་ནས་རབ་ཏུ་ཁྲོས་པའི་ཚུལ་ཅན་གྱི་སྐུ་སྒོམ་པར་བྱེད་པས་འདུལ་ལ། དེ་ཡང་ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་པར་བྱེད་པ་མ་རིག་པ་ཡིན་ལ། དེ་སེམས་ཅན་གྱི་སྙིང་དབུས་ན་གནས་པར་བཤད་པས། དེའི་གཉེན་པོ་སངས་རྒྱས་ཐམས་ཅད་ཀྱི་མཁྱེན་རབ་ཀྱི་ངོ་བོ་རྗེ་བཙུན་འཇམ་དབྱངས་ཡིན་ལ། དེ་སྙིང་གའི་དབུས་སུ་ཡེ་ཤེས་སེམས་དཔའི་ཚུལ་དུ་བསྒོམ་པས་མ་རིག་པ་དྲུང་ནས་དབྱུང་བ་ལ་ཐབས་གཞན་ལས་ཁྱད་པར་དུ་འཕགས་པ་ཡིན་ནོ།།
༈ །གཉིས་པ་མཉམ་པར་མ་བཞག་པའི་རྣལ་འབྱོར་ལ་དྲུག་སྟེ། བཟླས་པའི་རྣལ་འབྱོར། སྤྱོད་ལམ་གྱི་རྣལ་འབྱོར། ཁ་ཟས་ཀྱི་རྣལ་འབྱོར། ཉལ་བའི་རྣལ་འབྱོར། ལྡང་བའི་རྣལ་འབྱོར། གཏོར་མའི་རྣལ་འབྱོར་རོ། ། དང་པོ་ལ་གསུམ་སྔོན་འགྲོ་དག་པ་དྲན་པ། བཟླས་བའི་རྣལ་འབྱོར་དངོས་ཞར་བྱུང་དཀྱིལ་འཁོར་བསྡུ་བའོ། ། དང་པོ་ནི།
རྡོ་རྗེ་འཇིགས་བྱེད་འདི་ལས་རྒྱས་པར་གཙོ་ཆེ་བས། སྒྲུབ་ཐབས་ཕལ་ཆེར་ན་དག་པ་མི་གསལ་ཡང་། མཆོག་སྒྲུབ་པ་ལ་ངེས་པར་དགོས་པས། སོ་ན་ཤྲཱིའི་མདོར་བཤད་ནས་འབྱུང་བའི་དག་པ་དྲན་པ། ཏ་ཐཱ་ག་ཏ་རཀྵི་ཏས་མཛད་པའང་ཕལ་ཆེར་དེ་དང་འདྲ་བ་ལ་ལི་ཏའི་བསྟོད་པའི་འཁུར་ཁ་ཅིག་ཏུ། དགུ་པ་འགུགས་བྱེད་ལྕགས་ཀྱུ་འཛིན་ཞེས་སོགས་དག་པ་དང་སྦྱར་བའང་སྣང་། རྭ་འགྱུར་ནི་དགུ་པའི་ཕྱག་གི་ལྕགས་ཀྱུ་སོགས་སྣང་། མི་བསྐྱོད་བའི་བཀའ་འགྲེལ་ནས་འབྱུང་བའི་དག་པ། རྡོ་རྗེ་སྙིང་འགྲེལ་ནས་སྦས་དོན་གྱིས་དག་པ་སོགས་ཤེས་པར་འདོད་ན་དེ་དག་ཏུ་བལྟ། སློབ་དཔོན་ལ་ལི་ཏ་བཛྲ་གྱི་ཞེ་དགུ་མའི་སྒྲུབ་ཐབས་ལས།
དམ་པའི་དོན་དུ་རྣམ་དག་པ། ། དུས་ནི་དཔའ་བོ་ཆེན་བོའི་གཟུགས། ། ཞལ་བརྒྱད་ཐུན་ཚོད་སྤྱི་ཡིན་ནོ། ། ཕྱག་དང་རྭ་གཉིས་ཟླ་བ་དང་། ། ཟླ་བ་ཕྱེད་དང་ཡང་དག་སྦྱོང་། ། ཞོན་པ་བཅུ་དྲུག་དུས་དང་ནི། ། ཟླ་བ་དང་ནི་ཞག་ཏུ་ཤེས། ། ཞལ་ནི་གཟའ་དགུ་དག་དུ་ཤེས། ། ཕྱག་ནི་རྒྱུ་སྐར་དག་དང་སྦྱར། ། ཞབས་ནི་འཕོ་བ་བཅུ་གཉིས་དང་། །
དུས་བཞི་ཡང་ནི་དེ་བཞིན་ནོ། ། མཚོན་ཆ་རྣམས་ནི་སྟོང་པ་དང་། ། སྙིང་རྗེ་དག་ནི་བཅུ་དྲུག་གཉིས། ། གླང་ཆེན་ལྤགས་པ་བགེགས་ཆེན་ཏེ། ། དྲག་པོའི་གཟུགས་ནི་སྡུག་བསྔལ་ཆེ། ། སེལ་བར་བྱེད་བའི་གཙོ་བོའོ། ། ཁ་དོག་ནག་པོ་བྱམས་པ་ཆེ། ། ཐོད་པའི་རྒྱན་ནི་མི་འགྱུར་བའོ། ། དཀྱིལ་འཁོར་ལྷ་ནི་ཐམས་ཅད་དག ། རང་བཞིན་འབྱུང་བའི་དུས་དག་གོ །
སྔགས་གསུམ་དག་པ་སྐུ་གསུམ་མོ། ། ལྷ་རྣམས་ཉིད་ཀྱི་རང་མིང་ནི། ། དང་པོ་ཨོཾ་དང་ཧཱུྃ་ཕཊ་མཐའོ། ། ཐོད་པ་བཏུང་བའི་དུས་དག་གོ ། དཀྱིལ་འཁོར་བྱང་ཆུབ་ཕྱོགས་ཡིན་ནོ། ། ཞོན་པ་ས་རི་སིན་ཏི་ཉིད། ། མདོག་སོགས་དེ་བཞིན་གཤེགས་པ་སྟེ། ། དག་པ་ཐམས་ཅད་ཤེས་པའོ། ། འདི་ནི་དག་པ་ཅུང་ཟད་ཙམ། ། འཇམ་དཔལ་རུ་ན་རྒྱས་པ་ཡིན། །
ཞེས་གསུངས་པ་འདི་བཟླས་པའི་གོང་དུ་བརྗོད་ཅིང་དོན་དྲན་པར་བྱ། ཡང་ན་ཐུན་མཚམས་སུ་བརྗོད་ཅིང་དོན་དྲན་པར་བྱའོ། ། དེ་དག་གི་དོན་ཅུང་ཟད་བཤད་ན། དུས་རྣམ་པར་དག་པ་ནི་བཅོམ་ལྡན་འདས་ཀྱི་སྐུའོ། ། དུས་གསུམ་དུས་མེད་རྟོགས་པའི་དུས་འཁོར་ལོ། ། ཞེས་པ་དང་དོན་གཅིག ཐུན་ཚོད་བརྒྱད་དང་ཐུན་ཚོད་སྤྱི་ཞལ་དགུ། ། ཟླ་བ་བཅུ་དང་ཟླ་ཕྱེད་ཉེར་བཞི་སྟེ། ། སོ་དྲུག་ནི་ཕྱག་སོ་བཞི་དང་རྭ་གཉིས་ཏེ་སོ་དྲུག་གོ ། གཞོན་པ་བཅུ་དྲུག་ནི་ཡར་ངོ་མར་ངོའི་དུས་དང་ཞག་བཅུ་དྲུག་གོ །
གཟའ་དགུ་ནི་ཉི་མ་སོགས་བདུན་དང་དགྲ་གཅན་མཇུག་རིངས་དང་དགུའོ། ། ཕྱག་ནི་རྒྱུ་སྐར་རྣམས་དག་པ་སྟེ། ཉེར་བརྒྱད་ནི་ཕྱོགས་རེ་རེ་བདུན་བདུན་ཡོད་པའོ། ། མཚམས་སྐར་བཞི་དང་སྐར་ཁོངས་རིང་ཐུང་གཉིས་ཏེ་སོ་བཞི་དག་པའོ། ། ཞབས་བཅུ་དྲུག་ནི་ལུག་གླང་ལ་སོགས་པ་བཅུ་གཉིས་དང་། དགུན་སོགས་དུས་བཞི་སྟེ་བཅུ་དྲུག་དག་པའོ། ། ཕྱག་གཡས་ཀྱིས་མཚོན་ཆ་རྣམས་སྟོང་ཉིད་བཅུ་དྲུག་མཚོན་ལ། ཕྱག་གཡས་བཅུ་དྲུག་ཐབས་ཀྱིས་ངོ་བོ་ཡིན་པས་ཟུང་འཇུག གཡོན་གྱིས་མཚོན་ཆ་བཅུ་དྲུག་ནི་ཡུལ་ཅན་སྙིང་རྗེ་བཅུ་དྲུག་མཚོན་ལ། ཕྱག་གཡོན་བཅུ་དྲུག་ཤེས་རབ་ཀྱིས་ངོ་བོ་ཡིན་པས་ཟུག
གླང་ལྤགས་ནི་ཕྱི་རོལ་དུ་བགེགས་ཆེན་པོ་བི་ན་ཡ་ཀ་བཏུལ་བ་དང་། ནང་དུ་མ་རིག་པ་དག་པའོ། ། སྡུག་བསྔལ་ཆེན་པོ་སེལ་བས་དྲག་པོའི་གཟུགས་སོ། ། ཁ་དོག་ནག་པོ་ནི་བྱམས་པ་ཆེན་པོའོ། ། ཐོད་པའི་རྒྱན་ནི་ཆོས་སྐུ་དེ་བཞིན་ཉིད་མི་འགྱུར་བའོ། ། དཀྱིལ་འཁོར་གྱི་ལྷ་རྣམས་ནི་རང་བཞིན་གྱི་འབྱུང་བའི་དུས་རྣམ་པར་དག་པའོ། ། སྔགས་གསུམ་ཞེས་བྱ་བ་རྩ་སྔགས་སྙིང་པོ་ཉེ་སྙིང་གསུམ་ནི་སྐུ་གསུམ་དག་པའོ། ། ལྷ་སོ་སོའི་རང་མིང་གི་དང་པོར་ཨོཾ་དང་མཐར་ཧཱུྃ་ཕཊ་སྦྱར་བ་ནི་ཐོད་པར་བདུད་རྩི་བཏུང་བའི་དུས་རྣམ་པར་དག་པའོ། ། རྟེན་གྱི་དཀྱིལ་འཁོར་ནི་བྱང་ཕྱོགས་སོ་བདུན་དག་པའོ། ། ཞོན་པ་ས་རི་སིན་ཏི་ཀ་བསྒྱུར་བ་མི་སྣང་གསུངས།
ཁ་དོག་ལྔ་རྣམས་དེ་བཞིན་གཤེགས་པ་ལྔ་སོགས་ཁོངས་ནས་དེ་དང་མཐུན་པའི་ཕྱག་མཚན་ལྔ་ལ་སོགས་པ་ལྔའི་ངོ་བོའོ། ། དེ་ལྟ་བུའི་དག་པ་རྣམས་གོ་དོན་འཕྲོད་པར་བྱེད་པ་ནི་མཆོག་གི་མངོན་པར་རྟོགས་པའི་ཡན་ལག་ཏུ་མེད་ཁ་མེད་ཡིན་ནོ། ། གཉིས་པ་བཟླས་པའི་རྣལ་འབྱོར་ལ་གསུམ་ཏེ། བཟླས་པའི་ཡུལ་ཕྲེང་བ། ཇི་ལྟར་བཟླས་པའི་བསམ་གཏན། བཟླས་བྱའི་སྔགས་སོ། ། དང་པོ་ནི་རྟོག་བདུན་ལས་དུང་ཆེན་གྱི་ཕྲེང་བ་གསུངས་པ། མི་ཐོད་ལས་བྱུང་བ་བསྔགས། གཞན་ལས་སོ་སོའི་ཕྲེང་བ་ཞི་བ་ལ་མུ་ཏིག་སོགས། རྒྱས་པ་ལ་གསེར་སོགས།
དབང་ལ་ཙན་དན་བྱུ་རུ། དྲག་པོ་ལ་རག་ཤ་ལུང་ཐང་སོགས། ཐུན་མོང་དུ་བོ་དྷི་ཙི་ཉིད། སྔགས་གྲངས་ཞི་བ་ལ་བརྒྱ། རྒྱས་པ་ལ་བརྒྱ་རྩ་བརྒྱད། དབང་དགུག་ལ་ཉེར་ལྔ། མངོན་སྤྱོད་ལ་དྲུག་ཅུ་རྩ་བཞིའོ། ། ཕྲེང་ཐག་དགུ་བསྒྲིལ། སྔགས་བཟླ་ཞིང་རྒྱུ་མདོ་འཛིན་ཉིས་བརྩེགས། ཞི་བ་ལ་མཛུབ་མོའི་སྟེང་ནས་བགྲངས།
རྒྱས་པ་གུང་མོ། དབང་ལ་སྲིན་ལག དྲག་པོ་མཐེ་ཆུང་ངོ་། ། ཁ་དོག་ཞི་བར་དཀར་པོ། རྒྱས་སེར། དབང་དམར། དྲག་པོ་ནག ལུང་རྒྱུད་སྡེ་མང་པོར་གསལ་ལོ། ། བྱིན་རླབས་བྱ་ཚུལ། བདུད་རྩི་ལྔས་གཏོར་ཏེ།
བཟླས་པའི་སྔོན་དུ་མཚན་ཉིད་དང་ལྡན་པའི་ཞེས་སོགས་ཟུར་འདེབས་ལྟར་རོ། ། ཡང་རྡོ་རྗེ་འཆང་གི་གཤེད་མར་ལུང་སྦྱོར་ལྟར་བྱས་ཀྱང་རུང་ངོ་། ། གཉིས་པ་བཟླས་པའི་བསམ་གཏན། དེ་ནས་ཐུགས་ཁའི་འཁོར་ལོ་ཞེས་སོགས་ཏེ། གསལ་འདེབས་ཚུལ་ནི་ཟུར་འདེབས་ན་ཡོད་པ་དེ་རྭ་ལོ་སོགས་ཀྱིས་ཡིག་རྙིང་གི་བཅུད་ཡིན་པས་དེ་བཞིན་བྱའོ། ། ཐུན་མོང་བ་དཀྱུས་མ་ནི་རྟོག་བདུན་ལས་བཤད་དོ། ། འོད་ཟེར་སྤྲོ་བསྡུའི་འཕྲིན་ལས་བཞི་བསྒྲུབ་ཚུལ་སྔགས་རྣམས་ལས་འོད་ཟེར་དཀར་པོ་འཕྲོས་པས་རང་གཞན་གྱིས་སྡིག་སྒྲིབ་ནད་གདོན་ཞི་བར་བསམ་པ་དང་། རྒྱས་པ་ལ་འོད་ཟེར་སེར་པོས་ཚེ་དང་བསོད་ནམས་ལ་སོགས་རྒྱས་པར། དབང་ལ་འོད་ཟེར་དམར། སྣོད་བཅུད་དམ་གང་དམིགས་དབང་དུ་འདུས་པར།
དྲག་པོ་ལ་འོད་ཟེར་ནག་པོ། བྱང་ཆུབ་སྒྲུབ་པའི་བར་ཆད་སོགས་ཚར་བཅད་པར་བསམ། ཡང་ན་ལྷའི་རྣམ་པ་ལས་མཐུན་སྤྲོ་བའང་རུང་། དམིགས་པ་དེ་གཅིག་པུས་སྐྱོ་ན་རེ་འགའ་ལྷ་དང་གཞལ་ཡས་ཁང་སོགས་ལ་སེམས་གཏད། རེས་སྔགས་འཁོར་ལ། རེས་སྔགས་ངག་ཏུ་བརྗོད་པར་སེམས་གཏད། གང་ལྟར་སེམས་རྒྱ་ཡན་ལ་བཏང་ནས་སྔགས་བཟླས་ཀྱང་འབྲས་བུ་མི་འབྱུང་བས་སེམས་མ་ཡེངས་པ་ནི་མན་ངག་དམ་པའོ། ། གསུམ་པ་བཟླ་བྱའི་སྔགས་ནི། རྟོག་བདུན་ལས་སྔགས་གསུམ་ཀའི་སྔགས་བཏུ་གསུངས། ཡ་མནྟ་ཀ་ལ་སྙིང་པོར་བཤད།
དཔལ་འཛིན་རྭ་ལོ་འཕགས་པ་རྣམས་ཀྱིས་ཉེ་སྙིང་དུ་བཤད། བསྙེན་པའི་སྔགས་གྲངས་སྒྲུབ་ཐབས་ན་གསལ། སྔགས་གསུམ་གང་མོས་གཙོ་བོར་བཟླ་བ་སྒྲུབ་ཐབས་ཐམས་ཅད་མཐུན། ཡ་མཱ་ར་ཛ་ནི་ལྷ་སོ་སོའི་ས་བོན་ཡིན་པས་བསྒྱུར་དུ་མེད་པར་བཤད་ལ། མ་ཏི་པཎ་ཆེན་གྱི་དངོས་སློབ་ལོ་ཙྪ་བ་རྡོ་རྗེ་དཔལ་གྱིས་ཚིགས་བཅད་དུ་བསྒྱུར་བ་སྣང་སྟེ། གང་དུ་གཤིན་རྗེའི་རྒྱལ་པོ་རྟག་པར་བདག ། འདྲེན་པ་གང་ཞིག་བདག་ལ་རིང་དུ་བརྩེ། ། ངེས་པར་གནོད་སྦྱིན་མིན་གང་བརྩེ་བ་གང་། ། གང་ཞིག་ནད་མེད་སྩོལ་མཛད་གནོད་སྦྱིན་ལ། ། ཞེས་བསྒྱུར།
དུས་དང་གནས་སྐབས་གང་དུ་གཤིན་རྗེའི་རྒྱལ་པོ་རྡོ་རྗེ་འཇིགས་བྱེད་ཀྱིས་བདག་དང་སེམས་ཅན་ཐམས་ཅད་ཀྱིས་འདྲེན་པ། བཅོམ་ལྡན་འདས་རྡོ་རྗེ་འཇིགས་བྱེད་གང་ཞིག་གི བདག་དང་སེམས་ཅན་ཐམས་ཅད་དུས་ཡུན་རིང་པོ་འཁོར་བ་མ་སྟོང་གི་བར་དུ་བདག་དང་སེམས་ཅན་ཐམས་ཅད་ཐུགས་བརྩེ་བ་ཅན་དེས་ངེས་པར་བདུད་དང་གནོད་སྦྱིན་ལ་སོགས་པ་བརྩེ་བ་མིན་ཏེ། གདུལ་དཀའ་འདུལ་བ་པོས། གང་ཞིག་སེམས་ཅན་ལ་རྒྱུ་ཅི་ཞེ་ན། དམིགས་པ་མེད་པའི་ཐུགས་རྗེ་ཆེན་པོ་དང་། རྟག་པར་ལྡན་པའོ། ། དེས་ན་སྒྲུབ་པ་པོ་གང་ཞིག་སྐྱེ་རྒ་ན་འཆིའི་འཇིགས་པ་མེད་པ་སྩོལ་བར་མཛད་ལ། བདུད་དང་གནོད་སྦྱིན་ལ་སོགས་པ་སྐྲག་པར་མཛད་པ་དེ་ལ་འདུད་དོ། ། ཞེས་ལོ་ཙྪ་བ་རྡོ་རྗེ་དཔལ་གྱིས་དཔལ་ལྡན་ས་སྐྱར་བསྒྱུར་ཞིང་བཤད་པའོ། །
ཞེས་འབྱུང་། ཧྲཱིཿའཕྲོག་པ་ཥྚྲཱི་ཟ་བ། ཝི་རྣམ་པ། ཀྲི་ཏ་བྱེད་པ། ཨ་ན་ན་ཞལ། ཡ་མ་གཤིན་རྗེ། མནྟ་ཀ་མཐར་བྱེད་དོ། ། གསུམ་པ་ཞར་བྱུང་དཀྱིལ་འཁོར་བསྡུ་བ་ནི། རང་གི་སྙིང་གའི་སོགས་ནས་གདན་དང་བཅས་པ་རང་ལ་ཐིམ། ཞེས་པའི་བར་རོ། །
གཏོར་མ་དང་མ་འབྲེལ་ན་གནས་གསུམ་དང་སྐྱེ་མཆེད་དྲུག་བསྲུང་བ། དགེ་བ་བསྔོ་བ་སོགས་བྱའོ། ། གཉིས་པ་སྤྱོད་ལམ་གྱི་རྣལ་འབྱོར་ནི། སྤྱོད་ལམ་ལ་འཇུག་པའི་ཚེ། ཨོཾ་ཞེས་སོགས་ནས་བློས་ཟིན་པར་བྱའོ། ། ཞེས་པའི་བར་ཏེ། ཐུན་མཚམས་སུ་དྲན་རྟོག་ཐམས་ཅད་ལྷ་སྔགས་ཡེ་ཤེས་སུ་དམིགས་ལ་སྡང་ཞེན་དང་ཉམ་ང་མེད་པར་བྱའོ། ། འགྲོ་འདུག་གང་བྱེད་ཀྱང་སེམས་མ་ཡེངས་པར་ལྷ་བསྒོམ་སྔགས་བཟླ་བ་སློབ་དཔོན་མི་བསྐྱོད་པས་དགྲ་ནག་གི་འགྲེལ་པར་བཤད། དེར་གྲངས་ལ་ཕན་མི་དགོས་ཞེས་པ། ཐུན་མཚམས་སུ་བཟླས་པ་རྣམས་བསྙེན་པའི་གྲངས་སུ་མི་བཞུགས་པའི་དོན་དེ་བསྙེན་པ་ནི་ཐུན་བཞིའི་སྦྱོར་བས་སྟན་ཐོག་གཅིག་ཏུ་ངག་བཅད་བྱས་ནས་འགྲོ་དགོས་པས་སོ། །
གསུམ་པ་ཁ་ཟས་ཀྱི་རྣལ་འབྱོར་ནི། ཁ་ཟས་ཟ་བའི་ཚེ་ཞེས་སོགས་ནས་མཆོད་པའི་བསམ་པས་ཟའོ། ། ཞེས་པའི་བར་རོ། ། ཕུད་མཆོད་ཆང་བུ། ཟ་བཏུང་བྱས་ནས་ཆབ་ལེན་པ་རྣམས་སངས་རྒྱས་ཀྱིས་བཅས་པ་ཡིན་པས་ལེགས་པར་བྱ། ཐུན་གྱི་སྒང་ལ་ཁ་ཟས་རགས་པ་ནི་མི་ཟ་ཇ་ལྟ་བུ་བཏུང་རྒྱུ་བྱུང་ན་བྱིན་རླབས་སོགས་འདི་བཞིན་མ་ཆད་པ་གལ་ཆེ་སྟེ། རྭ་ལོ་སོགས་ཀྱི་དགྲ་བགེགས་ཀྱིས་ཤ་ཁྲག་ཏུ་བསམ་གསུངས་སོ། ། ཕན་ཡོན་ནི་གསང་འདུས་བཤད་རྒྱུད་ལྷ་མོ་བཞིས་ཞུས་ལས། རྟག་པར་རྒྱུན་དུ་ཟས་ཟོས་ན། ། ཚེ་འདི་ཁོ་ནར་འགྲུབ་པར་འགྱུར། །
རྒས་པ་མེད་ཅིང་ནད་ཀྱང་མེད། ། ཞེས་སོགས་མང་པོ་གསུངས་ལ། ཁ་ཟས་བུ་ལོན་ཅན་དུ་མི་འགྱུར་བ་སོགས་ཕན་ཡོན་ཆེའོ། ། བཞི་པ་ཉལ་བའི་རྣལ་འབྱོར་ནི། ཉལ་བའི་ཚེ་སོགས་ནས་བསམ་ལ་ཉལ་ཞེས་པའི་བར་རོ། ། ལྔ་པ་ལྡང་བའི་རྣལ་འབྱོར་ནི། ལྡང་བའི་ཚེ་སོགས་ནས་འཇུག་པར་བྱའོ་ཞེས་པའི་བར་ཏེ། ཧཱུྃ་ཞེས་བརྗོད་སྣང་བ་ལྷ་དང་དཀྱིལ་འཁོར་དུ་བསྒོམ་མོ། ། དྲུག་པ་གཏོར་མའི་རྣལ་འབྱོར་ནི། གཏོར་མ་ཅི་འབྱོར་བ་སོགས་ནས་གཉིས་སུ་མེད་པར་ཐིམ་པར་བསམ་ལ་ཞེས་པའི་བར་ཏེ།
འབྱོར་ན་ཚད་མེད། མ་འབྱོར་ན་ཟས་ཀྱི་ཟླུམ་གཏོར་ཡི་དམ་ཕྱོགས་སྐྱོང་ལས་གཤིན་རྣམས་ལ་རེ་རེ་སྟེ་གསུམ་མ་གྲུབ་ན། འཇིག་རྟེན་ལས་འདས་པ་ལ་གཅིག འཇིག་རྟེན་པ་ལ་གཅིག་སྟེ་གཉིས། ཆོས་སྐྱོང་གཞན་ལ་འབུལ་ན། འདས་གཏོར་གྱི་འོག་ཏུ་དེ་དག་གི་གཏོར་མའང་བཤམས། ཡེ་མ་འབྱོར་ན་གཏོར་མ་གཅིག་གི་ཕུད་ནས་འདས་པ་དང་ལྷག་མ་གཞན་རྣམས་ལ་བསྔོ། ཀྱཻ་རྡོར། བདེ་མཆོག མཁའ་སྤྱོད་མ་རྣམས་ལ་འབུལ་ན་འཇིགས་བྱེད་ཀྱི་གོང་དུ་འབུལ།
འཇིགས་བྱེད་ཀྱི་བདག་བསྐྱེད་བྱས་ནས་ཀྱང་ཀྱཻ་རྡོར་སོགས་ལ་འབུལ་དུ་རུང་ལ། ཀྱཻ་རྡོར་སོགས་ཀྱི་བདག་བསྐྱེད་བྱས་ནས་ཀྱང་འཇིགས་བྱེད་སོགས་ལ་འབུལ་དུ་རུང་། དེའི་ཚེ་གཏོར་མ་བྱིན་རླབས་བདག་བསྐྱེད་གང་བྱས་ཀྱིས་ནང་མཆོད་ལྟར་བྱིན་གྱིས་བརླབས། མཇུག་ཏུ་གནས་གསུམ་བསྲུང་བ་སོགས་ཀྱང་རང་རང་གི་སྒྲུབ་ཐབས་ལྟར་བྱ་བ་སོགས་རྣམ་དབྱེ་ཤེས་པར་བྱའོ། ། འདི་དག་རྣལ་འབྱོར་བླ་མེད་ནང་ཕན་ཚུན་གྱི་དབང་དུ་བྱས་པ་ཡིན་ལ། རྒྱུད་སྡེ་འོག་མ་དང་བསྲེ་མི་རུང་ངོ་། ། བྱ་ཁྱུང་གི་ཕྱག་རྒྱ། ལག་པ་གཉིས་ནི་བཀན་བྱས་ལ། ། སྲིན་ལག་གཉིས་ནི་ཕན་ཚུན་དཀྲི། ། གུང་མོ་དང་ནི་མཐེབ་རྩེ་སྦྱར། །
ཁྲོ་བོ་གཉིས་ཀྱིས་མནན་པར་བྱ། ། ཞེས་བྱ་ཁྱུང་གི་ཀླུའི་དུག་འཕྲོག་པ་ལྟར་རྫས་ཀྱིས་དུག་སེལ་བའོ། ། གཞན་དཀྱུས་བཞིན་ནོ། ། ཕན་ཡོན་ནི་ལ་ལི་ཏས། བར་དུ་གཅོད་པ་ཞི་བ་དང་། མི་མཐུན་ཕྱོགས་རྣམས་ཞི་བ་དང་། ། དངོས་གྲུབ་དམ་པ་ཐོབ་པར་འགྱུར། ། ཞེས་གསུངས་སོ། ། གཏོར་མགྲོན་གྱི་དམ་ཚིག་པ་རྟེན་ཡོད་ན་བརྟན་བཞུགས་བྱ། རང་གི་གནས་གསུམ་བསྲུང་བ་སོགས་ནི་རང་རྡོ་རྗེ་འཇིགས་བྱེད་དུ་གསལ་བའི་དཔྲལ་བར་ཨོཾ་དཀར་པོ་སོགས་ནས་ཡིད་ཀུན་ཏུ་བཟང་པོའི་བར་བརྗོད་ཅིང་བསམ།
དགེ་བ་འདི་ཡིས་སོགས་དང་། སེམས་ཅན་ཐམས་ཅད་བདེ་གྱུར་སོགས་ཀྱི་མཇུག་ཏུ། བགེགས་དང་ལོག་པར་འདྲེན་པ་རྣམས། ། གདུལ་དཀའ་འདུལ་བྱེད་དཔའ་བོ་ནི། ། ཤིན་ཏུ་གཏུམ་པའི་ཁྲོ་གཟུགས་ཀྱིས། ། མ་རུངས་པ་རྣམས་ཚར་གཅོད་ཤོག ། ཅེས་རྭ་ལོའི་སྒྲུབ་ཐབས་ནས་འབྱུང་། འཕགས་པས། དེ་ལས་བྱུང་བའི་དགེ་བ་ཡི། ། རྡོ་རྗེ་རབ་ཏུ་འབར་བའི་མཐུས། །
བདུད་ཀྱི་དཀྱིལ་འཁོར་ཀུན་བཅོམ་ནས། ། བདེ་བ་ཆེ་ལ་རོལ་བར་ཤོག ། ཅེས་སོགས་སྨོན་ལམ་དང་ཕུན་སུམ་ཚོགས་པ་སོགས་བཀྲ་ཤིས་ཀྱིས་མཐའ་བརྒྱན་པ་བྱས་ལ། གོང་དུ་བཤད་པ་ལྟར་སྤྱོད་ལམ་གྱིས་རྣལ་འབྱོར་གསལ་བཏབ་ལ་འཇུག དེ་ལྟར་གང་བསྒོམ་ཡང་སྦྱང་གཞིའི་གཉེན་པོར་བསྒོམ་པ་དང་། ལྷའི་ཞལ་ཕྱག་ལ་སོགས་པ་གསལ་ན་ལེགས་མོད། གལ་ཏེ་མི་གསལ་ནའང་རེ་ཤིག་ལས་དང་པོ་པའི་སྐབས་སུ་དོན་སྤྱི་གསལ་བ་མ་བྱུང་ཡང་། ཚིག་གསལ་བའི་ངང་ནས་རྣམ་རྟོག་གཞན་དུ་མ་ཡེངས་པ་གལ་ཆེའོ། ། དེ་ཡང་འདི་ལྟར་བྱས་ཏེ་ཐུན་ལ་འཇུག་པའི་ཚེ་གྱ་ཚོམ་དུ་མི་འཇུག་པར་དང་པོར་རང་གི་སེམས་ལ་རྟོག་དཔྱོད་བཏང་སྟེ། ཉོན་མོངས་པ་དང་རྣམ་རྟོག་གཞན་གྱི་དབང་དུ་སོང་ན་རྒྱུན་བཅད་དེ།
སྐྱབས་འགྲོ་ནས་མཚན་ཉིད་དང་ལྡན་པར་བྱ། དེ་བཞིན་དུ་བར་བར་དུ་ཡང་། སེམས་ལ་བྱ་ར་ཡང་ཡང་བཏང་སྟེ། རིག་པ་ལེགས་པར་བཅུན་ལ། མཇུག་མ་རྫོགས་ཀྱི་བར་དུ་མ་ཡེངས་པར་བྱེད་པ་གལ་ཆེའོ། ། མཇུག་ཏུ་ཡང་རང་གིས་སེམས་ཀྱི་འཇུག་ཚུལ་ལ་ལེགས་པར་བརྟགས་ཏེ། སྔར་གྱི་རྣམས་ཉོན་མོངས་པ་དང་རྣམ་རྟོག་གི་དབང་དུ་སོང་ངམ། སྒྲུབ་ཐབས་ཀྱི་ཉམས་ལེན་ཚུལ་བཞིན་དུ་སོང་མ་སོང་བརྟག ཉོན་མོངས་པ་དང་རྣམ་རྟོག་གཞན་གྱིས་དབང་དུ་སོང་ན་འགྱོད་པ་བསྐྱེད། ཕྱིས་དེ་ལྟ་བུའི་དབང་དུ་མི་འགྲོ་བར་བྱ།
དགེ་སྦྱོར་ཚུལ་བཞིན་དུ་སོང་ན་ཞེན་པ་མེད་པའི་དགའ་བ་བསྒོམ། ཕྱིས་ཀྱང་འདི་བཞིན་དུ་བྱའོ་སྙམ་པའི་འདུན་པ་བཏང་སྟེ། དེ་ཡང་ཉོན་མོངས་པ་དང་རྣམ་རྟོག་གི་དབང་དུ་སོང་བ་མ་ཚོར་ན། བློ་ལ་བསྐྱེད་མི་ཐོན་པས། དྲན་འཛིན་བྱེད་པ་གལ་ཆེ་སྟེ། ཉམས་ལེན་མཚན་ཉིད་དང་ལྡན་པ་ཐུན་གཅིག་བྱུང་ནའང་ཐུན་འཇུག་ལ་བསམ་མནོ་བཏང་ནས་སྔར་དང་མི་འདྲ་བའི་བློ་བསྐྱེད་གཅིག་ཅིས་ཀྱང་ཡོད་པ་ཡིན་པ་འདུག་པས་བློ་བསྐྱེད་བྱུང་ན་མཚན་ཉིད་པར་སོང་བ་ཡིན། བློ་བསྐྱེད་མ་བྱུང་ན་ཉམས་ལེན་ཚུལ་བཞིན་དུ་མ་སོང་བའི་རྟགས་སུ་ཤེས་པར་བྱས་ལ། ཐུན་གང་ཉམས་སུ་ལེན་པ་ཆུད་མ་ཟོས་པར་བྱ་སྟེ། ཐུན་རེ་ཡང་བློ་བསྐྱེད་ཐོན་པ་གལ་ཆེ། དེ་ལྟར་བྱས་ན་ཐུན་གྱི་མགོ་མཇུག་ཐམས་ཅད་ཉོན་མོངས་པ་དང་རྣམ་རྟོག་གི་དབང་དུ་མི་འགྲོ་བར་འགྱུར།
དེའི་ཚེ་སྦྱང་གཞིའི་གཉེན་པོར་བསྒོམ་པ་དང་ལྷའི་སྐུ་མདོག་ཞལ་ཕྱག་མཚན་སོགས་གསལ་བཏབ་ནས་བསྒོམ་པ་ཡིན་ནོ། ། དེ་ཡང་ལས་དང་པོ་པས་ཐུན་བཞི་བྱ་སྟེ། སྲོད། ཐོ་རངས། སྔ་དྲོ། ཕྱི་དྲོའི་ཐུན། དེ་དག་ཀྱང་དང་པོར། དྲག་ཅིང་གསལ་ལ་ཡུན་ཐུང་བ། ། བསྐྱེད་པའི་རིམ་པ་གནད་དུ་ཆེ། ། ཞེས་ལྟར་ཡུན་ཐུང་བར་བྱ།
ཅུང་ཟད་བརྟན་ནས་ཡུན་ཇེ་རིང་གཏོང་། ཐུན་མཚམས་རྣམས་ཡང་ཅི་ནས་དགེ་བའི་རྩ་བས་དུས་འདའ་བར་བྱེད་དགོས་མོད། དེའི་ནང་ནས་ཀྱང་ཉིན་བར་སྔ་ཐུན་གྱི་བར་དུ་ཡང་རྒྱལ་སྲས་ལམ་བཟང་ལ་སོགས་པ་དང་། གཞན་མཁོ་བའི་དཔེ་ཆ་རྣམས་ལ་བལྟ་བ་གལ་ཆེ། དེ་ལྟར་དགེ་སྦྱོར་གང་བྱེད་ཀྱང་ཐོག་མཐའ་བར་གསུམ་ཐམས་ཅད་དུ་ཆོས་ཆོས་སུ་འགྲོ་བར་བྱེད་པ་གནད་ཀྱི་དོན་ཡིན་ནོ། ། ཞེས་གསུངས་པ་ལྟར་བྱའོ། ། དེ་ལྟར་ཉམས་སུ་བླངས་པའི་གནས་སྐབས་དང་མཐར་ཐུག་གི་ཕན་ཡོན་ནི། དེ་ལྟ་བུའི་ཚུལ་གྱིས་ཞེས་སོགས་ནས་ངེས་པའོ་ཞེས་པའི་བར་རོ། ། སྒྲུབ་ཐབས་ཀྱིས་མཛད་བྱང་སྨོན་ལམ་དང་བཅས་པ་ནི། དེ་ལྟར་འཇམ་དབྱངས་ཁྲོ་ཆེན་སོགས་ནས་ཕན་ཐོགས་པར་གྱུར་ཅིག་གི་བར་རོ། །
དེ་ལྟར་དཔལ་རྡོ་རྗེ་འཇིགས་བྱེད་རྭ་ལུགས་ཀྱིས་སྒྲུབ་ཐབས་བདུད་འཇོམས་སྣང་བ་ཞེས་བྱ་བ་རྗེ་བཙུན་དཀོན་མཆོག་ལྷུན་གྲུབ་ཀྱིས་མཛད་པའི་དོན་ཉམས་སུ་ལེན་ཚུལ་བླ་མ་གོང་མ་རྣམས་ཀྱི་གསུང་གི་བདུད་རྩི་ཉིང་ཁུ་འདི་ནི་དང་པོར་རང་གི་བླ་མ་མཚུངས་མེད་ཆོས་ཀྱི་རྗེ་སངས་རྒྱས་དཔལ་བཟང་པོས་བཀའ་གནང་ཡང་ཡུན་རིང་དུ་འགྱངས་དུས་ཕྱིས་རང་གི་སློབ་མ་མདོ་ཁམས་པ་ཤེས་རབ་ལྷུན་གྲུབ་ཀྱིས་ཉེ་བར་བསྐུལ་ཞིང་། ཡི་གེའི་རྐྱེན་སྦྱར་བ་ལ་བརྟེན་ནས། བྱ་བྲལ་སྙོམས་ལས་པ་སངས་རྒྱས་ཕུན་ཚོགས་ཀྱིས་དཔལ་ཨེ་ཝཾ་ཆོས་ལྡན་གྱི་དགོན་པར་སྦྱར་བའོ། ། འདིས་མཚོན་དགེ་ཚོགས་གཅིག་བསྡུས་པས། ། བདག་སོགས་འགྲོ་བའི་བློ་མུན་སངས། ། སྡེ་བཞིའི་འབྱོར་པ་རབ་རྒྱས་ནས། ། རྒྱལ་བས་བསྔགས་པའི་ལམ་བགྲོད་དེ། ། རང་གཞན་དོན་གཉིས་ཕུན་ཚོགས་ཤོག ། འདིའི་སོགས་ཁོང་རྣམས་སྒྲུབ་ཐབས་ལ་ཡིན་པས་གང་ངེས་དང་མཐའ་དཔྱོད་ལུང་གི་སྤྲོས་པ་འདོད་ན་རྡོ་རྗེ་མྱུ་གུ་དང་མཁས་པའི་དབང་པོ་ངག་དབང་བརྟན་པའི་རྡོ་རྗེས་མཛད་པའི་རྣམ་བཤད་སོགས་བལྟའོ། ། ལ་ལ་རྒྱས་འདོད་ལ་ལ་ཉུང་འདོད་ལ། །
ཤེས་རབ་ཆུང་བས་མང་པོ་མི་ཟིན་ལ། ། དེ་བཞིན་མང་པོ་འབྲི་བའང་མི་ནུས་ལ། ། རང་དང་སྐལ་མཉམ་གཞན་ལའང་ཕན་ཕྱིར་ལགས། ། སརྦ་མངྒ་ལཾ།། །། PAGE * MERGEFORMAT 40 སངས་རྒྱས་ཕུན་ཚོགས། དཔལ་རྡོ་རྗེ་འཇིགས་བྱེད་ཀྱི་སྒྲུབ་ཐབས། PAGE * MERGEFORMAT 39
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
