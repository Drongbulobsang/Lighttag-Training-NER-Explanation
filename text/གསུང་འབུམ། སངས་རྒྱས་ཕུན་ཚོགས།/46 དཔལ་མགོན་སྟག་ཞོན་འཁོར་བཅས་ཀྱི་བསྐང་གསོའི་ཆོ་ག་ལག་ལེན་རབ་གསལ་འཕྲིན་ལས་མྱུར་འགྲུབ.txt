གསུང་འབུམ། སངས་རྒྱས་ཕུན་ཚོགས།
པོད ༤༦
དཔལ་མགོན་སྟག་ཞོན་འཁོར་བཅས་ཀྱི་བསྐང་གསོའི་ཆོ་ག་ལག་ལེན་རབ་གསལ་འཕྲིན་ལས་མྱུར་འགྲུབ།
༄༅། །དཔལ་མགོན་སྟག་ཞོན་འཁོར་བཅས་ཀྱི་བསྐང་གསོའི་ཆོ་ག་ལག་ལེན་རབ་གསལ་འཕྲིན་ལས་མྱུར་འགྲུབ་ཅེས་བྱ་བ་བཞུགས་སོ།། སྭ་སྟི། བླ་མ་དང་དཔལ་ནག་པོ་ཆེན་པོ་ལ་ཕྱག་འཚལ་ལོ། ། དཔལ་ནག་པོ་ཆེན་པོ་སྟག་ཞོན་འཁོར་བཅས་ཀྱི་ཐུགས་དམ་བསྐང་བའི་ཆོ་ག་བྱེད་པར་འདོད་པས་རྟེན་བཤམས་ནས་འདིའི་དམ་རྫས་གཏོར་མའི་བར་པཎྜི་ཏ་ཆེན་པོ་ནམ་མཁའ་དཔལ་བཟང་གིས་མཛད་པའི་གཏོར་ཆོག་ལྟར་དང་། བསྐང་གཏོར་གྲུ་གསུམ་ཆེ་བ། དེའི་མདུན་དུ་གྲུ་གསུམ་ཆུང་བ་གསུམ། དེ་རྣམས་ཀྱི་མཐར་མཐེབ་ཀྱུ་ཇི་ལྟར་རིགས་པས་བསྐོར་བ་སྨུག་རྩི་སོགས་ཀྱིས་བྱུགས་པ། གཏོར་གདུགས་སམ། བ་དན་སོགས་དང་མར་གྱི་ཕྱག་མཚན་མེ་རི་སོགས་ཅི་མཛེས་དང་། ཁ་ཟས་བཟང་དགུ་ཅི་འབྱོར་གྱིས་བསྐོར།
ཁ་རླངས་སོགས་མ་ཕོག་པ་གལ་ཆེ། གཏོར་རྩམ་ཡང་ན་རྗེན་འཐག་ཕྱེ་ལ་བདུད་རྩི་རིལ་བུའི་ཕྱེ་མ་དང་སྨན་སྣ་གང་འཛོམས་བཏབ། ཕུད་མ་ཉམས་པ་དང་གཙང་སྦྲ་གལ་ཆེ། བསད་ཤ་མ་ཡིན་པ་ཁ་ན་མ་ཐོ་བ་མེད་པའི་ཤ་རྙེད་ན་དམར་རྒྱན་བྱ། བསད་ཤ་དང་། རང་གི་ནོར་ཕྱུགས་ཤི་བའི་ཤ་ཁྲག་མི་འབུལ། གོད་ཁ་འགྲམ་ཉེན་ཡོང་གསུངས། སྤྲོ་ན་དབང་པོ་ལྔའི་མེ་ཏོག་ལྕགས་ཀྱུ་ལྔ་སོགས་ཐུན་མོང་མ་ཡིན་པའི་མཆོད་པ་དང་། དེ་མ་གྲུབ་ན་ཆུ་གཉིས་སྔོན་འགྲོའི་ཉེར་སྤྱོད་སོགས་དང་། རིན་པོ་ཆེ་དང་།
སྟག་གཟིགས་ལྤགས་པ་སོགས་དང་། རྒྱན་དྲུག ཇ་བུ་རམ། ཀ་ར་གོ་མཚོན་སོགས་སྤྱན་གཟིགས་ཅི་ཙམ་འབྱོར་པ་བཀོད་པ་ལེགས་ཤིང་ཡིད་འཁུལ་ནུས་པ་བཤམས། རྣལ་འབྱོར་པ་རྣལ་འབྱོར་བླ་མེད་ཀྱི་དབང་དང་མགོན་པོ་འདིའི་རྗེས་གནང་སོགས་ཐོབ་ཅིང་དམ་ཚིག་གཙང་ལ་ཡི་དམ་ཆོས་སྐྱོང་གི་བསྙེན་སོང་སོགས་མཚན་ཉིད་ལྡན་པས། སྐྱབས་འགྲོ་ནས་བཟླས་པའི་བར་གཏོར་ཆོག་བཞིན་བྱ། འོན་ཀྱང་གུར་ཞལ་སོགས་ཀྱི་བསྐང་གསོ་དང་འབྲེལ་ཚེ། མཁའ་འགྲོ་སྤྱི་གཏོར་གྱི་གོང་དུ་འདིའི་གཏོར་བསྔོ་བྱེད། ཕྱོགས་སྐྱོང་ལས་གཤིན་སོགས་བྱེད་པ་ཡིན་ན། དེ་དག་གི་ཡང་གོང་དུ་བྱེད་དགོས་སོ། །
གང་ལྟར་བཟླས་བཤགས་སོགས་གྲུབ་ནས་སམ། གུར་ཞལ་སོགས་ཀྱི་བསྐང་གསོ་བྱེད་ན་དེ་དག་གི་རྗེས་སམ། སྐབས་སུ་གང་བབ་དང་བསྟུན་ནོ། ། བསྐང་རྫས་བྱིན་རླབས་ལས་འཇམ་པོའི་ཕྱོགས་ལ་གུར་གྱི་བསྐང་བ་ཧེ་རུ་ཀ་དཔལ་མའི་འོག་ན་ཡོད་པའི་སྔགས་དྲུག་ཕྱག་དྲུག་སོགས་བྱ། ཡང་ན་འདི་བཞིན་བྱ་སྟེ། བསྐང་རྫས་རྣམས་ལ་དམིགས་ནས་རྡོ་རྗེའི་རྩེས་ནང་མཆོད་ནས་གཏོར་ཞིང་། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཅེས་པས་བསངས། ཨོཾ་སྭ་བྷཱ་ཝ་སོགས་ཀྱིས་སྦྱངས་སྟོང་བའི་ངང་ལས་གནས་ཁང་དྲག་པོའི་གཞལ་ཡས་ཁང་མི་མགོ་སྐམ་པོའི་རྩིགས་པ་དང་རྒྱུ་མའི་དྲྭ་ཕྱེད་འཕྱང་བ། བསེ་སྨུག་པོའི་སྒོ་ཅན།
སྟེང་དུ་ཞིང་ཆེན་གྱི་བླ་བྲེ་དང་། མི་རོའི་རྒྱལ་མཚན་འཕྱར་བ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཨ་ལས་བྱུང་བའི་ཐོད་པ་དཀར་པོ་ཡངས་ཤིང་རྒྱ་ཆེ་བར། ཕྱི་ནང་གསང་གསུམ་གྱི་དགྲ་བགེགས་བཀུག་ནས་བསྒྲལ་བའི་ཤ་ཁྲག་རུས་གསུམ་གྱི་གཏོར་མ་རི་དང་རྒྱ་མཚོར་མཉམ་པ། ཁྲག་གི་མཆོད་ཡོན། དབང་པོ་ལྔའི་མེ་ཏོག ཚིལ་གྱི་བདུག་སྤོས། ཞུན་ཆེན་གྱི་མར་མེ། མཁྲིས་པའི་དྲི་ཆབ། ཤ་རུས་ཀྱི་ཞལ་ཟས།
རྐང་གླིང་ཐོད་རྔ་སོགས་རོལ་མོའི་བྱེ་བྲག་གཞན་ཡང་ཧཱུྃ་མཐིང་ནག་རེ་རེ་ལས་བྱུང་བའི་བྱ་ནག རྟ་ནག་གཡག་ནག་ལུག་ནག་ཁྱི་ནག་མི་ནག་རྣམས་དབང་པོ་རྫོགས་ཤིང་རྒྱན་གྱིས་བརྒྱན་པ། སྟག་གཟིགས་གོ་ཁྲབ་གོས་དར་ལ་སོགས་པ་ཕྱི་ནང་གི་དམ་རྫས་དངོས་སུ་འབྱོར་པ་དང་ཡིད་ཀྱི་སྤྲུལ་པ་དཔལ་རྡོ་རྗེ་ནག་པོ་ཆེ་ལེགས་ལྡན་སྟག་ཞོན་འཁོར་དང་བཅས་པ་ལ་སོགས་པ་དམ་ཅན་རྒྱ་མཚོ་མཉེས་པར་བྱེད་པའི་མཆོད་པའི་སྤྲིན་ཕུང་ནམ་མཁའི་ཁམས་གང་བར་གྱུར། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨཱ་ཝརྟ་ཡ་ཨཱ་ཝརྟ་ཡ་ཧོ། བཛྲ་སྥ་ར་ཎཱ་ཁཾ་སྭཱ་ཧཱ། ཞེས་པས་བྱིན་གྱི་རླབས། རྔ་སིལ་སོགས་རོལ་མོ་དབྱངས་དང་བཅས་པའམ་མེད་ཀྱང་རུང་སྟེ། ཧཱུྃ་ཕྱག་ན་རྡོ་རྗེ་གཏུམ་པོ་ནི། །
རབ་ཁྲོས་མ་ཧཱ་ཀཱ་ལ་ཆེ། ། མགོན་པོ་སྟག་ཞོན་འཁོར་བཅས་རྣམས། ། གནས་འདི་ཉིད་དུ་གཤེགས་སུ་སོལ། ། སྙིགས་མ་ལྔ་བདོར་སྒྲུབ་དུས་སུ། ། གསུངས་པའི་དམ་ཚིག་འདི་དགོངས་ལ། ། མགོན་པོ༞ ། གནས༞ ། སྔོན་ཚེ་རྒྱལ་བའི་སྤྱན་སྔ་རུ། ། བསྟན་པ་བསྲུང་བར་ཞལ་བཞེས་པའི། ། མགོན་པོ༞ གནས༞ །
ལི་ཡུལ་ལྕང་རར་ཨུ་རྒྱན་གྱིས། ། སྤྱན་སྔར་ཁས་བླངས་དམ་བཅས་ཤིང་། ། མགོན་པོ༞ གནས་འདི་ཉིད་དུ་གཤེགས་སུ་གསོལ། ། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ཨ་ཀཀྵ་ཡ་ཛཿ ཞེས་པའི་སྤྱན་དྲངས། ཛཿཧཱུྃ་བཾ་ཧོཿསྔར་བཞུགས་རྣམས་ལ་བསྟིམ། མཚན་ཉིད་ལྡན་པའི་གཞལ་ཡས་དམ་པ་འདིར། ། དམ་ཚིག་ཅན་གྱི་རྣལ་འབྱོར་བདག་ཅག་རྣམས། ། དམ་རྫས་མཆོད་གཏོར་འདོད་ཡོན་སྣ་ཚོགས་ཀྱིས། ། ཐུགས་དམ་བསྐང་ཕྱིར་བརྟན་པར་བཞུགས་སུ་གསོལ། །
རོ་བཅུད་བརྒྱ་ལྡན་གསེར་སྐྱེམས་གཙང་མ་དང་། ། དགྲ་བགེགས་བསྒྲལ་བའི་རཀྟའི་མཆོད་ཡོན་འདི། ། དམ་ཅན་རྒྱ་མཚོ་འཁོར་དང་བཅས་རྣམས་ལ། ། བྱོན་སྐྱེམས་དམ་པར་འབུལ་གྱིས་དགེས་པར་རོལ། ། ཨོཾ་ཤྲཱི་མ་ཧཱ་ཀ་ལ་ས་པ་རི་ཝཱ་ར་བཛྲ་ཨ་ས་ན་ཏིཥྛནྟུ་ས་མ་ཡ་སྟཾ། པཉྩ་ཨ་མྲྀ་ཏ་མ་ཧཱ་རཀྟ་ཨརྒྷཾ་པྲ་ཏི་ཙྪ་སྭཱ་ཧཱ། དེ་ནས་རོལ་མོ་བཞག་ཏེ། གཏོར་ཆོག་ལྟར་སྔགས་ལན་གསུམ་ལ་སོགས་པའི་བསྐང་གཏོར་ཕུལ། བསྐང་བ་དངོས་ནི་དབྱངས་རོལ་མོ་དང་བཅས་པའམ་མེད་ཀྱང་རུང་སྟེ། ཧཱུྃ་བསྟན་སྲུང་རྒྱ་མཚོའི་ཚོགས་ལ་ཕྱི་ནང་གིས། །
མཆོད་གཏོར་མཐུན་པའི་དམ་རྫས་ལེགས་འབུལ་གྱིས། ། ཐུགས་དམ་དགོངས་ལ་བརྩེ་ཞིང་རབ་དགེས་པས། ། ཟག་མེད་བདེ་བ་བསྐྱེད་ཕྱིར་བཞེས་སུ་གསོལ། ། མཚན་ལྡན་ཐོད་པ་དཀར་པོ་ཡངས་པའི་ནང་། ། དམ་ཉམས་བསྒྲལ་བའི་ཤ་རུས་དོན་སྙིང་ལྔ། ། འབྲུ་སྣ་སྒྲོན་མེ་ལྕགས་ཀྱུ་ཡེ་ཤེས་ལྔ། ། བྱིན་རླབས་བཞེད་དགུའི་གཏོར་མ་འདི་བཞེས་ཤིག ། ཁྲག་གིས་མཆོད་ཡོན་དབང་ལྔའི་མེ་ཏོག་དང་། ། ཚིལ་ཆེན་བདུག་སྤོས་ཞུན་ཆེན་སྒྲོན་མེ་སྦར། ། ཁྲག་ཞག་མཁྲིས་ཆབ་དམར་ནག་བཤོས་བུ་དང་། །
རྐང་གླིང་ཐོད་རྔ་ལ་སོགས་རོལ་མོའི་ཚོགས། ། སྙན་བརྗིད་འགྱིང་པའི་དབྱངས་ཀྱི་ང་རོ་སོགས། ། སྟག་ཞོན་འཁོར་བཅས་དགེས་པའི་བཞེས་སུ་གསོལ། ། མེ་དཔུང་རྡོ་རྗེའི་གུར་ཁང་ཡངས་པའི་ནང་། ། འཇིགས་རུང་དུར་ཁྲོད་བརྒྱད་ཀྱིས་བསྐོར་བའི་དབུས། ། མི་མགོའི་བརྩིགས་པ་ལྕང་ལོའི་ཁ་བད་ཅན། ། རྒྱུ་མའི་དྲྭ་ཕྱེད་ཞིང་ལྤགས་བླ་བྲེ་བྲེས། ། མི་རོའི་རྒྱལ་མཚན་གློ་སྙིང་འཕན་ཚར་བྱས། ། ཀེང་རུས་ཐོག་ཕུབ་བསེའི་སྒོ་གླེགས་ལ། ། གནམ་ལྕགས་གཟེར་བཏབ་ཁྲོ་ཆུའི་རྭ་བས་བསྐོར། །
མེ་རླུང་འཁྲུག་པ་དྲག་པོའི་གནས་ཁང་འདི། ། ལེགས་ལྡན་སྟག་ཞོན་འཁོར་དང་བཅས་ལ་འབུལ། ། རྟ་ནག་གཡག་ནག་ལུག་ནག་ཁྱི་ནག་དང་། ། མི་ནག་མཆུ་སྡེར་རབ་འཇིགས་བྱ་ཡི་ཚོགས། ། དྲེའུ་དམར་ནག་བོང་བུ་གྭ་དམར་དང་། ། སེང་གེ་གླང་ཆེན་གཅན་གཟན་འཇིགས་པའི་ཚོགས། ། ཡིད་བཞིན་ནོར་བུ་བུམ་བཟང་དཔག་བསམ་ཤིང་། ། འདོད་འཇོའི་བ་དང་རྒྱལ་སྲིད་རིན་ཆེན་བདུན། ། བཀྲ་ཤིས་རྫས་བརྒྱད་འདོད་ཡོན་རྣམ་པ་ལྔ། ། རིན་ཆེན་ཚོགས་དང་དར་གོས་ཇ་སོགས་དང་། །
དྲི་བཟང་སྨན་སྣ་འབྲུ་སྣ་དཔག་མེད་དང་། ། གོ་ཆ་མཚོན་ཆ་གཅན་གཟན་ལྤགས་པའི་ཚོགས། ། རིན་ཆེན་རུས་པ་མི་མགོ་སྦྲུལ་རྒྱན་སོགས། ། ཐུན་མོང་མཆོད་རྫས་ནམ་མཁའི་ཁམས་གང་བ། ། ལེགས་ལྡན་སྟག་ཞོན་འཁོར་དང་བཅས་ལ་འབུལ། ། ཁྱད་པར་རྟེན་རྫས་བེང་དང་ལྕགས་པར་སོགས། ། གསང་རྫས་བསྙེན་སྒྲུབ་ལས་འབྱོར་དམ་རྫས་སོགས། ། དངོས་འབྱོར་ཡིད་སྤྲུལ་མཆོད་སྤྲིན་དཔག་མེད་རྣམས། ། གུས་པས་འབུལ་ལོ་བརྩེ་བར་བཞེས་སུ་གསོལ། ། དེ་ལྟར་རྨད་བྱུང་དམ་རྫས་ཕྱི་ནང་གིས། །
ལེགས་ལྡན་སྟག་ཞོན་ལྕམ་དྲལ་ཐུགས་དམ་བསྐང་། ། སྐུ་གསུང་ཐུགས་ཀྱི་མགོན་པོའི་ཐུགས་དམ་བསྐང་། ། ལས་ཀྱི་མགོན་པོ་བདུན་གྱི་ཐུགས་དམ་བསྐང་། ། སྡེ་བརྒྱད་མགོན་པོ་གཙོ་འཁོར་ཐུགས་དམ་བསྐང་། ། གནོད་སྦྱིན་བརྒྱད་དང་གཤིན་རྗེ་བརྒྱད་ལ་སོགས། ། དྲེགས་པ་ཕོ་རྒྱུད་མོ་རྒྱུད་ཐུགས་དམ་བསྐང་། ། ཐུགས་དམ་སྐོང་ཞིང་ཉམས་ཆགས་སོས་གྱུར་ཅིག ། བཤགས་པ་ནི། བླ་མ་ཡི་དམ་མཁའ་འགྲོ་ཆོས་སྐྱོང་དགོངས། ། བདག་ཅག་ལས་དང་ཉོན་མོངས་དབང་གྱུར་པའི། །
སྤྱི་དང་ཁྱད་པར་དམ་ཚིག་ཉམས་པ་སོགས། ། བསམ་སྦྱོར་ནོངས་པ་གང་མཆིས་མཐོལ་ལོ་བཤགས། ། མ་དག་ཐ་མལ་འཛིན་པའི་སྒྲིབ་གྱུར་ཏེ། ། རིམ་གཉིས་མ་སྒྲུབ་བསྙེན་སྒྲུབ་གཡེལ་སོགས་དང་། ། མཆོད་གཏོར་ཆགས་དང་མི་གཙང་ཕུད་ཉམས་སོགས། ། གནོང་ཞིང་འགྱོད་པའི་སེམས་ཀྱིས་མཐོལ་ལོ་བཤགས། ། དམིགས་མེད་ཐུགས་རྗེས་ཀློང་དུ་བཟོད་པར་གསོལ། ། སྡིག་སྒྲིབ་ཉེས་ལྟུང་དག་པར་བྱིན་གྱི་རློབས། ། འཕྲིན་འཆོལ་ནི། ཁྱེད་ལ་འཕྲིན་ལས་གཉེར་དུ་གསོལ་བ་ནི། །
རྩ་བརྒྱུད་བླ་མའི་བཀའ་བསྒོས་དམ་བཞག་ལྟར། ། རྒྱལ་བསྟན་སྤྱི་དང་ཁྱད་པར་རིང་ལུགས་འདི། ། སྲིད་མཐའ་བར་དུ་མི་ཉམས་རྒྱས་པར་མཛོད། ། འཇིག་རྟེན་ཁམས་ཀུན་བདེ་ཞིང་ལོ་ཕྱུགས་ལེགས། ། ཆོས་སྲིད་དཔལ་འབྱོར་རྒྱས་པར་མཛད་དུ་གསོལ། ། རྣལ་འབྱོར་བདག་ཅག་ཁྱེད་ལ་ལྟོས་བཅས་རྣམས། ། ལུས་དང་གྲིབ་མ་ལྟར་འགྲོགས་སྡོང་གྲོགས་མཛོད། ། ནད་གདོན་རིམས་དང་དགྲ་བགེགས་གནོད་པ་སོགས། ། མི་མཐུན་བར་ཆད་ཉེ་བར་འཚེ་བ་རྣམས། ། མྱུར་དུ་ཞི་ཞིང་མེད་པར་མཛད་དུ་གསོལ། །
མཐུན་རྐྱེན་ཚེ་དང་བསོད་ནམས་ཡེ་ཤེས་དང་། ། དཔལ་འབྱོར་འཁོར་དང་ལོངས་སྤྱོད་དབང་ཕྱུག་སོགས། ། ལེགས་པའི་ཡོན་ཏན་མཐའ་དག་དབྱར་མཚོ་ལྟར། ། གང་ཞིང་རྒྱས་པའི་འཕྲིན་ལས་མཛད་དུ་གསོལ། ། གནས་འདིས་ཟས་ནོར་ལོངས་སྤྱོད་འཁོར་སོགས་ལ། ། དགྲ་རྐུན་འཇབ་བུས་ཁྱེར་ལ་ལྟས་ངན་ཐོང་། ། ཞི་བས་མི་འདུལ་གདུག་ཅན་དབྱིངས་སུ་སྒྲོལ། ། ཉེས་པ་ཀུན་བྲལ་ལེགས་པའི་གཞི་ཐིང་ལ། ། བསམ་དོན་ཀུན་འགྲུབ་བསྟན་པ་འཛིན་པར་མཛོད། ། མདོར་ན་ཞི་རྒྱས་དབང་དྲག་འཕྲིན་ལས་རྣམས། །
གང་བཅོལ་ཐོགས་པ་མེད་པ་འགྲུབ་པ་དང་། ། ས་ལམ་བགྲོད་ནས་རྡོ་རྗེ་འཛིན་པའི་ས། ། མྱུར་དུ་འགྲུབ་པའི་འཕྲིན་ལས་རྒྱ་ཆེན་མཛོད། ། བཟློག་པ་ནི། ཧཱུྃ་ལྷ་ཆེན་དཔལ་འབར་མཐུ་མ་ཆུང་། ། སོགས་བརྗོད། བསྟོད་པ་ལ་རྔ་བརྡུང་བ་སྤྲོ་ན། གོང་གཏོར་བསྔོའི་སྐབས་སུ་མི་བྱེད་པར་འདིར་བྱའོ། ། བསྟོད་པའི་ཚིག་ནི། ཧཱུྃ་བརྗོད་མེད་སྤྲོས་བྲལ་སོགས་གཏོར་ཆོག་ལྟར་རོ། །
ཐུན་གཏོར་རམ། འགྱོགས་གཏོར་འབུལ་བར་སྤྲོ་ན། གོང་བཤམ་གྱི་སྐབས་སུ། ལྕགས་སྡེར་ལ་སོགས་པར་གཏོར་ཆུང་གྲུ་གསུམ་དམར་པོ་བཞི་བཤམས་པ། སྐབས་འདིར་ལེགས་ལྡན་སྟག་ཞོན་འཁོར་དང་བཅས་པ་རྣམས། འདིར་གཤེགས་རྒྱན་གྱིས་གཏོར་མ་སོགས་ཀྱི་ཁང་སྟེང་ལ་སོགས་པ་གཙང་སར་འབུལ། དམིགས་པ་ནི་མགོན་པོའི་སྤྲུལ་པ་ཕོ་ཉ་ལས་མཁན་རྣམས་ཀྱི་གཏོར་མ་བཞེས་ཤིང་དགྲ་བགེགས་ཚར་བཅད་པར་བསམ་ལ། རོལ་མོའམ་དྲིལ་བསིལ་བཅས་སྔགས་ཤིབ་བུར་བཟླའོ། ། ཐུན་གཏོར་མ་བྱུང་སྐྱོན་ཆེར་མེད། དེ་ལྟར་གཏོར་བཞི་གཅིག་ལ་ཡུན་རིང་དུ་མཆོད་གཏོར་འབུལ་ན་སྔ་མ་རྣམས་ལ་གཏོར་མ་དངོས་གཞི་དེ་བདུད་རྩིའི་རྒྱ་མཚོར་བྱིན་གྱི་རླབས་ནས་ཕུད་ནས་ཅུང་ཟད་འབུལ་ཞིང་ཡོངས་རྫོགས་འབུལ་བའི་དམིགས་པ་མི་བྱེད།
ནུབ་རེ་བཞིན་མཐེབ་ཀྱུས་ཁ་གསོས་པ་རྣམས་འབུལ་བ་ཡིན་ལ། མཐེབ་ཀྱུ་ཡང་ལྔ་ཚར་སོགས་ཀྱི་གྲལ་གྱི་དམ་རྫས་གཏོར་མ་དང་། བསྐང་གཏོར་གཉིས་ཆར་ལ་མཐེབ་ཀྱུ་བཞི་རེ་གསོ་བ་བྱུང་ན་ལེགས། དམིགས་བསལ་ནི་གཏོར་མ་དངོས་གཞི་ལ་ཆེ་ཆུང་བཞི་རེ་ཡོད་པ། མགོན་པོ་ལྕམ་དྲལ་ནང་གི་ལས་མཁན། ཕྱིའི་འཁོར་ཚོགས་སྤྱི་རྣམས་རེ་རེ་ཡིན་པར་སྣང་བས་སོ། ། མཐེབ་ཀྱུ་རྣམས་ཀྱང་མ་རུལ་མ་འབགས་ལ་མ་ལྷུང་བ་དགོས་སོ། ། གཏོར་གཞི་སྤོད་པའི་མཆོད་གཏོར་གྲོལ་བའི་ཚེ་གཏོར་མ་རྣམས་ཡོངས་རྫོགས་ཕུལ་བའི་དམིགས་པ་བྱེད་སྤྲོ་ན། ཡི་དམ་གྱི་གཏོར་མ་མ་གཏོགས་ཁང་སྟེང་སོགས་སུ་སྤྱི་བཏབ་ཀྱིས་དབུལ་ལོ། ། མཚན་མོ་ཡིན་ན་གྲིབ་གནོན་གྱི་གདོན་བསྲུང་ཕྱིར་དཔལ་འབར་དགོས་པར་བཤད།
ཉིན་མོ་མི་དགོས་སོ། ། རྗེས་ཀྱི་བྱ་བ་རྣམས་གཏོར་ཆོག་ལྟར་བྱའོ། ། དེ་ལྟར་དཔལ་རྡོ་རྗེ་ནག་པོ་ཆེན་པོ་ལེགས་ལྡན་སྟག་ཞོན་འཁོར་བཅས་ཀྱི་ཐུགས་དམ་བསྐང་བའི་ཆོ་ག་ལག་ལེན་རབ་གསལ་འཕྲིན་ལས་མྱུར་འགྲུབ་ཅེས་བྱ་བ་འདི་ནི་དོན་དུ་གཉེར་བའི་བསྐུལ་ངོར་འདིའི་ཡི་གེ་རྙིང་པ་མང་དུ་མཐོང་ཡང་། ཚིག་གི་ཆ་བདེ་བ་དང་བྱིན་རླབས་ཆེ་ཁྱད་ནས་ས་ལོ་འཇམ་དབྱངས་ཆེན་པོའི་བསྐང་གསར་ལ་གཙོ་བོར་བརྟེན་ཞིང་གཞན་ནས་ཀྱང་ལེགས་བཤད་ཀྱིས་ཆ་ཅུང་ཟད་བླངས་ནས་ཤཱཀྱའི་དགེ་སློང་སངས་རྒྱས་ཕུན་ཚོགས་ཀྱི་དཔལ་ཨེ་ཝཾ་ཆོས་ལྡན་གྱི་ཆོས་གྲྭ་ཆེན་པོར་སྦྱར་བའོ། ། འདིས་མཚོན་དགེ་ཚོགས་མ་ལུས་སྡོམ་པའི་མཐུས། ། ཇི་སྲིད་བྱང་ཆུབ་སྙིང་པོ་མ་ཐོབ་བར། ། ལུས་རྟེན་བླ་མ་ཆོས་སོགས་མཐུན་རྐྱེན་ཀུན། ། བཀའ་སྲུང་རྣམས་ཀྱིས་འབད་མེད་སྒྲུབ་པར་ཤོག ། པཎ་ཆེན་ནམ་མཁའ་དཔལ་བཟང་གིས་མཛད་པའི་གཏོར་ཆོག་གི་ལྷན་ཐབས་ཡིན་ནོ།། །། སརྦ་མངྒ་ལཾ།། །།
PAGE * MERGEFORMAT 2 སངས་རྒྱས་ཕུན་ཚོགས། དཔལ་མགོན་སྟག་ཞོན་འཁོར་བཅས་ཀྱི་བསྐང་གསོའི་ཆོ་ག PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
