གསུང་འབུམ། སངས་རྒྱས་ཕུན་ཚོགས།
པོད ༧
རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྒྲུབ་ཐབས་ཀྱི་རྣམ་པར་བཤད་པ་མཁའ་སྤྱོད་ལམ་བཟང་།
༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྒྲུབ་ཐབས་ཀྱི་རྣམ་པར་བཤད་པ་མཁའ་སྤྱོད་ལམ་བཟང་ཞེས་བྱ་བ་བཞུགས་སོ།། ཨོཾ་སྭ་སྟི། རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྒྲུབ་ཐབས་ཀྱི་རྣམ་པར་བཤད་པ་མཁའ་སྤྱོད་ལམ་བཟང་ཞེས་བྱ་བ། རྗེ་བཙུན་བླ་མ་དམ་པ་བརྒྱུད་པ་དང་བཅས་པ་རྣམས་ཀྱི་ཞབས་ལ་གུས་པས་ཕྱག་འཚལ་ལོ། ། ཡན་ལག་བདུན་ལྡན་སྐུ་ནི་པད་མ་རཱ་གའི་མདོག་མཚུངས་མཚན་ཉིད་རྫོགས། ། དྲུག་ཅུའི་དབྱངས་ལྡན་གསུང་ནི་སོ་སོའི་སྐད་དུ་དམ་ཆོས་ལེགས་པར་སྟོན། ། ཇི་ལྟ་ཇི་སྙེད་མཁྱེན་པའི་ཐུགས་ནི་རྣམ་པར་རྟོག་མེད་ལྷུན་གྱིས་གྲུབ། ། རྒྱལ་བའི་ཡུམ་མཆོག་རྣལ་འབྱོར་མ་དཔལ་དག་དང་དབྱེར་མེད་བླ་མར་འདུད། ། ལྔ་རིགས་པཎ་ཆེན་ཀུན་གྱི་གཙུག་གི་རྒྱན། ། དྲུག་གཉིས་དཀའ་སྤྱད་མཐར་ཕྱིན་བརྩོན་པའི་ཕུལ། །
བདུན་ལྡན་སྐུ་མཉེས་དབང་མོས་རྗེས་སུ་བཟུང་། ། བརྒྱད་ལྡན་དབང་ཕྱུག་ནཱ་རོ་ཏ་པར་འདུད། ། གང་གསུང་ཞལ་གྱི་བདུད་རྩི་མཐོ་རིས་ཆབ། ། ལོ་པཎ་ལས་འབབ་གང་ཐུགས་རྒྱ་མཚོར་སིམ། ། འཕྲིན་ལས་ཆུ་ཀླུང་ཕྱོགས་བརྒྱར་ལེགས་བབས་པའི། ། ས་སྐྱའི་འཇམ་མགོན་བརྒྱུད་པར་བཅས་རྣམས་རྒྱལ། ། ཁྱད་པར་རྒྱལ་བས་ལུང་བསྟན་ཨེ་ཝཾ་པ། ། ངེས་དོན་བསྟན་པ་རྒྱས་མཛད་མུས་པ་རྗེ། ། སྙན་བརྒྱུད་རྒྱ་མཚོའི་མངའ་བདག་ཚར་ཆེན་སོགས། ། ལུགས་འདིར་བཀའ་དྲིན་ཆེ་རྣམས་འདིར་ཕྱག་ཡིན། །
དེ་ལྟར་དམ་པའི་ཕྱག་སྲོལ་ལས་བྱུང་བའི། ། སྐལ་བཟང་མཁའ་སྤྱོད་བགྲོད་པའི་ལམ་བཟང་འདི། ། ཅི་ནུས་དབྱེ་ཡི་དོན་གཉེར་གྲོགས་མཆོག་སོགས། ། བདག་དང་སྐལ་མཉམ་ཚོགས་རྣམས་གར་བྱོས་ཤིག ། ཅེས་མཆོད་པར་བརྗོད་ཅིང་བཤད་པར་དམ་བཅའ་བ་དང་སྤྲོ་བ་སྐྱེད་པའི་ཚིག་སྔོན་དུ་བཏང་ནས། འདིར་རྗེ་བཙུན་ནཱ་རོ་པ་ཆེན་པོས་མཛད་པའི་རྡོ་རྗེ་རྣལ་འབྱོར་མའི་སྒྲུབ་ཐབས་བཤད་པ་ལ་དོན་གཉིས་ཏེ། ཆོས་སྤྱིའི་རྣམ་གཞག་བསྟན་པས་བློ་གྲོས་ཡངས་པར་བྱས། སྐབས་དོན་རྒྱས་པར་བཤད་པས། ཉམས་རྟོགས་རྒྱས་པར་བྱ་བའོ། ། དང་པོ་ནི།
འོ་སྐོལ་རྣམས་ཀྱི་སྟོན་པ་ཡང་དག་པར་རྫོགས་པའི་སངས་རྒྱས་ཀྱི་ཆོས་ཀྱི་ཕུང་པོ་ཇི་སྙེད་ཅིག་གསུངས་པའི་བརྗོད་བྱ་བསྡུ་ན་ཐེག་པ་ཆེ་ཆུང་གཉིས་ལས། འདིར་ཐེག་པ་ཆེན་པོའི་ཉམས་ལེན་སྟོན་ཏེ། ཉན་ཐོས་ཐེག་པ་འདི་ལ་ནི། ། སྤྱོད་པ་ཡོངས་བསྔོ་མ་བཤད་པས། ། ཐེག་པ་ཆེན་པོར་ག་ལ་རུང་། ། ཞེས་གསུངས། ཐེག་ཆེན་ལ་ཡང་རྒྱུ་འབྲས་གཉིས་ལས་ཁྱད་པར་དུ་འཕགས་པ་གསང་སྔགས་ཏེ། མདོ་སྡེ་གདམས་ངག་འབོགས་པའི་རྒྱལ་པོ་ལས། འདྲེན་པའི་ཐེག་པ་གསུམ་པོ་དག ། བཅོམ་ལྡན་ངེས་པར་གསུངས་ལགས་ན། །
རྒྱུ་འབྲས་ལྷུན་གྲུབ་ཏུ་སྤྱོད་ཅིང་། ། སངས་རྒྱས་གཞན་ནས་མི་འཚོལ་བའི། ། ངེས་པའི་ཐེག་པ་ཅིས་མ་གསུངས། ། ཞེས་བའི་ལན་དུ། བཅོམ་ལྡན་འདས་ཀྱིས་བཀའ་བསྩལ་པ། ། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག ། མ་འོངས་དུས་ན་འབྱུང་བར་འགྱུར། ། ཞེས་གསུངས་པས་ཤེས་སོ། །
སྔགས་ཀྱི་ཐེག་པའི་འདོད་ཚུལ་ལ་མང་དུ་ཡོད་ནའང་། འདི་རྗེ་བཙུན་རྩེ་མོས་གུར་གྱི་དགོངས་པ་ལ། དགོས་པ་མང་པོ་ལ་དགོངས་ནས་རྒྱུད་སྡེ་བཞིར་བཞེད་དོ། ། མདོར་ན་སྤྱིའི་རྣམ་གཞག་རྒྱས་པར་ཤེས་པར་འདོད་ན་རྗེ་བཙུན་རྩེ་མོས་མཛད་པའི་རྒྱུད་སྡེ་སྤྱི་རྣམ་ཆེན་མོ་མཁས་པའི་བཤད་སྲོལ་གྱི་གསལ་བྱེད་དང་བཅས་པ་རྣམས་ལས་ཤེས་པར་བྱའོ། ། གཉིས་པ་སྐབས་དོན་རྒྱས་པར་བཤད་ལ་གཉིས་ཏེ། བདེ་མཆོག་གསང་མཐའི་ལམ་རིམ་སྤྱིར་བསྟན། དེ་ཉིད་ཀྱི་སྙིང་པོ་ཕྱུང་བའི་ཉམས་ལེན་བཤད་པའོ། ། དང་པོ་ནི་འཁོར་ལོ་བདེ་མཆོག་གི་དགོངས་པ་དང་། དེའི་འགྲེལ་བྱེད་རྣམས་རྒྱུད་སྡེ་དྲུག་ཏུ་བཞེད་དེ། རྩ་རྒྱུད་ལེའུ་ལྔ་བཅུ་རྩ་གཅིག་པ་ལས།
ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཡིས། ། སེམས་ཅན་མོས་པས་འཇུག་པ་རྣམས། ། དེ་དང་དེ་ལ་དགའ་བ་ཡི། ། ཞེས་གསུངས་པའི་དོན་ལ། མདོ་ཞེས་པ་འཆད་ཚུལ་གཉིས་ལས། གཙོ་བོ་མདོ་སྡེ་རྟོག་པའི་རྒྱུད་ལ་འཆད། དེ་བཞིན་དུ་བྱ་བ་དང་། སྤྱོད་པ་དང་། རྣལ་འབྱོར་གྱི་རྒྱུད་དང་།
གསང་ཞེས་པ་གསང་བ་འདུས་པ་ལ་སོགས་པ་ཕ་རྒྱུད་སྡེ་གསུམ། མཐའི་ཞེས་པ། དགེས་པ་རྡོ་རྗེ་དུས་ཀྱི་འཁོར་ལོ་ལ་སོགས་པ་མ་རྒྱུད་སྒོ་དྲུག དབྱེ་བ་ཡིས་ཞེས་པ་དེའི་ནང་ཚན་གྱི་བྱེ་བྲག་དྲུག་པ་དཔལ་བདེ་མཆོག་གི་རྒྱུད་དོ། ། འདིར་རྩ་རྒྱུད་རྒྱས་འབྲིང་བསྡུས་གསུམ་ལས་རྩ་རྒྱུད་རྒྱས་པ་ནམ་མཁའ་དང་མཉམ་པ་ལེའུ་འབུམ་པ་སྟོན་པ་རྡོ་རྗེ་འཆང་ཆེན་པོས་གསུངས། དེ་དུས་ཀྱི་དཔའ་བོ་དང་རྣལ་འབྱོར་མ་རྣམས་ཀྱི་དོན་བྱས་ཏེ་སྒྲ་ནམ་མཁའ་ལ་དེངས་ཏེ། ཨ་བྷི་དྷ་ན་ལས། ཀྱེ་ཀྱེ་དཔའ་བོ་ཆེན་པོ་སྟེ། ། ཁྱོད་ཀྱི་ཡེ་ཤེས་གང་མཐོང་བ། ། ཡེ་ཤེས་ཤེས་བྱ་ཆེན་པོ་སྟེ། །
དེ་ནི་དེའི་ངང་དུ་ཐིམ། ། ཞེས་པ་ལྟར་རོ། ། ཡང་དཔའ་བོ་དང་རྣལ་འབྱོར་མ་རྣམས་ཀྱིས། ཚོགས་མཆོད་སྔོན་དུ་བཏང་ནས། འབྲིང་པོ་གསུང་པར་གསོལ་བ་བཏབ་པས་རྩ་རྒྱུད་འབྲིང་པོ་ཤློ་ཀ་འབུམ་པ་གསུངས། དེ་དུས་ཀྱི་གདུལ་བྱ་རྣམས་ཀྱི་དོན་བྱས་ནས། བཻ་ཌཱུརྻའི་ཤོག་བུ་ལ་གསེར་ཞུན་མས་གླེགས་བམ་དུ་བྲིས་ནས། མཁའ་འགྲོ་མ་རྣམས་ཀྱིས་རྒྱས་བཏབ་སྟེ་ནུབ་ཕྱོགས་ཨོ་ཊི་བྷི་ཤའི་གཙུག་ལག་ཁང་དུ་བཞུགས་སོ། ། ཡང་གདུལ་བྱ་མི་རྣམས་ཀྱི་དོན་དུ་འགྱུར་བའི་རྩ་རྒྱུད་གསུང་བར་ཞུས་པས་བསྡུས་པ་ཡི་གེ་འབུམ་པ་ལེའུ་ལྔ་བཅུ་རྩ་གཅིག་པ་འདི་གསུངས་སོ། ། འདི་དོན་འགྲེལ་བྱེད་སོ་སོའི་བཀྲལ་ཚུལ་བཞི་ཡོད་པ་ལས།
རྩ་རྒྱུད་ཀྱི་དགོངས་པ་བཤད་རྒྱུད་རྣམ་པ་ལྔའི་གསང་མཐར་འཆད་དེ། བཤད་རྒྱུད་ལྔ་ནི། སློབ་དཔོན་ཀ་རྒྱལ་ཟླ་བས། འབྱུང་དང་མཁའ་འགྲོ་ཀུན་སྦྱོང་དང་། ། ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔར་འདོད་དོ། ། ཞེས་པ་ལྔ་ནི། ཧེ་རུ་ཀ་མངོན་འབྱུང་། རྡོ་རྗེ་མཁའ་འགྲོ། རྣལ་འབྱོར་མ་ཀུན་སྤྱོད།
དཔལ་སམྦུ་ཊ། ཨ་བྷི་དྷ་ན་རྣམས་ཀྱིས་བཀྲལ་བའི་གསང་མཐའ་འདི། བདེ་མཆོག་གཞན་ལས་ཟབ་སྟེ། སྤྱིར་ཐེག་དམན་ནས་རྡོ་རྗེ་ཐེག་པའི་བར་དམན་སེམས་སྤོངས་ཤིང་རྟོགས་རིག་ཡར་ལྡན་དུ་འགྲོ་བ་ལས་འོག་མ་འོག་མ་ལས། གོང་མ་གོང་མ་ཟབ་ཚུལ་སྤྱི་བཤད་ལྟར་ཡིན་པ་ལས། གསང་མཐའ་མཆོག་ཏུ་ཟབ་སྟེ་རྩ་རྒྱུད་ལས། ཕོ་ཉ་རྣམ་གསུམ་ལེགས་བསྲེས་ནས། ། སྒྲུབ་བ་པོ་ཡི་དངོས་གྲུབ་ཐོབ། ། ཅེས་གསུངས། གསང་མཐའི་ལམ་རིམ་ནི།
སྦྱིན་བྱ་བཞི། བསླབ་བྱ་གཉིས། གྲོགས་སྤྱོད་པ་གཉིས་ཀྱིས་མཚམས་སྦྱར་ནས། འབྲས་བུ་མཆོག་དང་ཐུན་མོང་གི་དངོས་གྲུབ་སྒྲུབ་པར་བྱེད་དོ། ། དང་པོ་ནི། ལོ་ནག་གཉིས་ཀྱི་ཕྱིའི་དཀྱིལ་འཁོར་དུ། སྨིན་བྱེད་ཀྱི་དབང་བསྐུར་བ་མ་ཐོབ་པ་ལ་གང་ཟག་མཆོག་མ་ཡིན་པ་རྣམས་ཀྱི་དྲིལ་བུ་ལུས་དཀྱིལ་དང་། རྡོ་རྗེ་རྣལ་འབྱོར་མའི་ལམ་ཉམས་སུ་བླངས་ན། རྩ་ལྟུང་འབྱུང་བར་གསུངས་ཏེ། ཡོངས་སུ་མ་སྨིན་སེམས་ཅན་ལ། །
གསང་བ་སྒྲོགས་པ་བདུན་པ་ཡིན། ། ཞེས་གསུངས། རྣལ་འབྱོར་མའི་བསྐྱེད་རྫོགས་ཀྱི་ལམ་ཉམས་སུ་ལེན་པ་ལ་ཡང་། སིནྡྷུ་རའི་དཀྱིལ་འཁོར་དུ་བྱིན་རླབས་དབང་བཞིའི་ཚུལ་དུ་ཐོབ་དགོས་ཏེ། སྦྱོར་བ་ངེས་པར་མ་བྱས་པར། ། སྐལ་མིན་གསང་བ་སྟོན་པ་དང་། ། ཞེས་གསུངས་པ་ལྟར་གྱི་ཡན་ལག་གི་ལྟུང་བ་འབྱུང་བའི་ཕྱིར། བསླབ་བྱ་གཉིས་ལ་སློབ་ཚུལ་ཡང་བློ་དམན་ནས་རིམ་གྱིས་འཁྲིད་པའི་དབང་དུ་བྱས་ཏེ། དང་པོར་ཕྱི་རྟོགས་བརྟགས་སེམས་ལ་གནད་དུ་བསྣུན་པ་གཙོ་བོར་བྱས་ཏེ། ནང་ལུས་ལ་ཞར་བྱུང་གི་ཚུལ་གྱིས་བསྣུན་པ།
ནག་པོ་ཆོས་སྐོར་གྱིས་འཁྲིད། དེ་ནས་ཕྱི་ནང་གཉིས་ཀ་ལ་ཆ་མཉམ་དུ་བསྣུན་པ་གྲུབ་ཆེན་ལཱུ་ཧི་པའི་འཁྲིད། དེ་ནས་ཕྱི་སྤྲོས་པ་སྤངས་ཏེ། ཟབ་མོ་ལུས་ལ་གནད་དུ་བསྣུན་པ། དྲིལ་བུའི་ཆོས་སྐོར་གྱི་འཁྲིད་དོ། ། འདི་དག་གི་རྣམ་དབྱེ་རྒྱས་པར་བདེ་མཆོག་ཆོས་འབྱུང་སོགས་སུ་གཟིགས། གཉིས་པ་དེ་ཉིད་ཀྱི་སྙིང་པོ་ཕྱུང་བའི་ཉམས་ལེན་རྒྱས་པར་བཤད་པ་ནི། དེ་ལྟར་ལོ་ནག་དྲིལ་གསུམ་གྱི་ཉམས་ལེན་དེ་དག་བོགས་དབྱུང་ཞིང་འབྲས་བུ་འབྱིན་པ་དང་། ཚེ་གཅིག་གིས་སངས་རྒྱས་སྒྲུབ་པར་བྱེད་པ། རྡོ་རྗེ་རྣལ་འབྱོར་མའི་ཆོས་སྐོར་འདི་ནི།
རྣལ་འབྱོར་གསང་མཐའི་རྩ་བཤད་ཀྱི་རྒྱུད་ཐམས་ཅད་ཀྱི་སྙིང་པོ་ཕྱུང་བའི་མན་ངག་རྗེ་བཙུན་རྡོ་རྗེ་རྣལ་འབྱོར་མ་ཉིད་ཀྱིས་ནཱ་རོ་ཏ་པ་ལ་དངོས་སུ་གནང་བའི་ནཱ་རོ་མཁའ་སྤྱོད་ཀྱི་གདམས་ངག་འདི་ཡིན་ལ། ནཱ་རོ་པ་དེ་ཉིད་ལ་སློབ་མའི་མཆོག་འཕགས་ཡུལ་ན་ཡོངས་སུ་གྲགས་པའི་པཎ་ཆེན་བཅུ་གཉིས་ཙམ་དང་། བོད་ཡུལ་ནས་དཀའ་བ་དུ་མ་སྤྱད་ནས་བྱོན་པའི་ཐུགས་སྲས་མར་པ་ལོ་ཙཱ་བ་རྣམས་ཡོད་ཀྱང་དེ་དག་ལ་མ་གནང་བར། བལ་པོ་ཕམ་མཐིང་པ་སྐུ་མཆེད་ལ་སློབ་བཤད་ཀྱིས་ཚུལ་དུ་གནང་བའི་ཟབ་ཆོས་ཀློག་སྐྱ་ཤེས་རབ་བརྩེགས་པ་དང་། མལ་ལོ་ཙཱ་བ་ལ་རིམ་གྱིས་བརྒྱུད་དེ་ས་སྐྱ་པ་ཆེན་པོ་ལ་བཀའ་བབས་པའི་གདམས་པ་ཁྱད་པར་ཅན་ཡིན་ལ། ས་ཆེན་ལ་ཡང་སྤྱིར་བླ་མེད་དང་འབྲེལ་བའི་གདམས་པ་རྒྱ་མཚོ་ལྟ་བུ་ཡོད་པ་ལས། མཆོག་ཏུ་གྱུར་པ་གསེར་ཆོས་བཅུ་གསུམ་གྱི་ནང་ཚན་མཆོག་བསྒྲུབས་པས་ཐུན་མོང་ཞར་ལས་འབྱུང་བ་དམར་མོ་སྐོར་གསུམ་དུ་གྲགས་པ་ཨིནྡྲ་མཁའ་སྤྱོད། མཻ་ཏྲི་མཁའ་སྤྱོད། ནཱ་རོ་མཁའ་སྤྱོད་གསུམ་ལས། དེའི་ནང་ནས་མཆོག་ཏུ་གྱུར་པ་ནཱ་རོ་མཁའ་སྤྱོད་ཀྱི་གདམས་པ་ཡིན་ལ།
འདི་འཆད་པ་ལ་དོན་གསུམ་སྟེ། གང་གི་ཉམས་སུ་ལེན་པའི་གང་ཟག དེའི་ཉམས་སུ་བླང་བའི་ལམ། ཉམས་སུ་བླངས་པའི་འབྲས་བུ་དང་གསུམ། དང་པོ་ལ་སྨིན་ལམ་མཇུག་རུང་གི་གང་ཟག གྲོལ་ལམ་སྒོམ་རུང་གི་གང་ཟག་དང་གཉིས། དང་པོ་ནི། སྤྱིར་རྡོ་རྗེ་ཐེག་པ་ནས་བཤད་པའི་མཚན་ཉིད་ཐམས་ཅད་ཚང་ན་རབ། མདོར་བསྡུས་པ་ནི་རྡོ་རྗེ་སྙིང་འགྲེལ་ལས། བརྟན་ཞིང་དུལ་ལ་བློ་གྲོས་ལྡན། །
བཟོད་ལྡན་དྲང་ལ་གཡོ་སྒྱུ་མེད། ། ཅེས་བཤད་པ་ལྟར་གྱི་མཚན་ཉིད་ཚང་ཞིང་འཁོར་ལོ་བདེ་མཆོག་ལོ་ནག་དྲིལ་གསུམ་གྱི་དཀྱིལ་འཁོར་དུ་དབང་བཞི་ཐོབ་པ་རབ། གསུམ་ཆར་གྱི་དབང་མ་ཐོབ་ཀྱང་ལོ་ནག་གང་རུང་གི་རྡུལ་ཚོན་རས་བྲིས་སུ་ཐོབ་པ་ནི་འབྲིང་། དེའི་དབང་ཡེ་མ་ཐོབ་ཀྱང་མ་རྒྱུད་ཀྱེ་རྡོར་ལྟ་བུའི་དབང་ཐོབ་པ་ཐ་མའོ། ། གཉིས་པ་གྲོལ་ལམ་སྒོམ་རུང་གི་གང་ཟག་ནི། སྔར་གྱི་དེའི་སྟེང་དུ། སམྦུ་ཊ་ལས། བསྐལ་པ་ཀུན་གྱི་སྔོན་གྲུབ་པའི། ། སློབ་དཔོན་ཆེན་པོ་གདོད་ནས་གནས། ། ཞེས་གསུངས་པ་ལྟར་སྒྲུབ་པ་པོ་རང་ཉིད་ཀྱི་སེམས་ཉིད་རྡོ་རྗེ་རྣལ་འབྱོར་མར་ཡེ་གདོད་མ་ནས་གནས་པ་དེ་ངོ་སྤྲོད་པའི་ཆེད་དུ་སིནྡྷུ་རའི་དཀྱིལ་འཁོར་དུ་རྡོ་རྗེ་རྣལ་འབྱོར་མའི་བྱིན་རླབས་ལེགས་པར་ཐོབ་ཅིང་རྒྱུན་དུ་འཆག་མེད་དུ་ཉམས་སུ་ལེན་པ་བྱམས་སྙིང་རྗེ་བྱང་ཆུབ་ཀྱི་སེམས་བརྟན་པོ་དང་ལྡན་ཞིང་།
སོ་ཐར་ནས་རྡོ་རྗེ་ཐེག་པའི་བར་གྱི་ཐུན་མོང་དང་། འཁོར་ལོ་བདེ་མཆོག་གི་ཐུན་མོང་མ་ཡིན་པའི་དམ་ཚིག་རྣམས་མ་ཉམས་ཤིང་ཉམས་སུ་བླང་བྱའི་ལམ་ལ་སྒྲོ་འདོགས་ཆོད་ཅིང་། དེའི་སྟེང་དུ་ཡང་འདིའི་སིནྡྷུ་རའི་དཀྱིལ་འཁོར་དུ་དབང་བཞི་བྱིན་རླབས་ཀྱི་ཚུལ་དུ་ཐོབ་པའི་དམ་ཚིག་ལ་གནས་ནས་ཉམས་སུ་བླང་བྱའི་རྣལ་འབྱོར་བཅུ་གཅིག་སོགས་ལ་སྒྲོ་འདོགས་ཆོད་ཅིང་སེམས་ཅན་གྱི་དོན་དུ་མྱུར་དུ་ཕྱག་རྒྱ་ཆེན་པོ་སངས་རྒྱས་ཀྱི་གོ་འཕང་ཐོབ་པར་འདོད་པའི་བློ་ཅན་ཏེ། སློབ་དཔོན་རྡོ་རྗེ་དྲིལ་བུས་པས། འགྲོ་དོན་དོན་ལ་རབ་གཞོལ་བ། ། རང་རྒྱུད་སྔགས་དང་རྣལ་འབྱོར་ཤེས། ། ཞེས་སོ། ། དེ་ལྟ་བུའི་གང་ཟག་རབ་ཀྱིས་སྒོམ་བཟླས་ལ་བརྟེན་ནས་མཆོག་གི་དངོས་གྲུབ་འགྲུབ། འབྲིང་གི་སིནྡྷུ་རའི་སྒྲུབ་པ་ལ་བརྟེན་ནས་འགྲུབ། ཐ་མས་འཕོ་བའི་གདམས་ངག་ལ་བརྟེན་ནས་བར་དོར་འགྲུབ།
ཤིན་ཏུ་ཐ་མ་ནི་སྐྱེ་བ་ཕྱི་མ་རྣམས་སུ་རྣལ་འབྱོར་མའི་བཟླས་སྒོམ་བྱེད་པའི་རིགས་སུ་སྐྱེས་ཏེ་ནམ་ཞིག་ནས་མཁའ་སྤྱོད་དུ་བགྲོད་པའོ། ། གང་ཟག་དེས་བསམ་གཏན་བསྒོམ་པ་ལ། གང་དུ་བསྒོམ་པའི་གནས། དེར་གདན་གང་གི་སྟེང་དུ། སྤྱོད་ལམ་དང་བསམ་གཏན་ཇི་ལྟ་བུས། ནམ་བསྒོམ་པའི་དུས། ཁ་གང་ལ་བལྟས་ནས། ཚུལ་ཇི་ལྟར་དུ་བསྒོམ་པ་རྣམས་ལས། གནས་ནི། ངེས་བརྗོད་དམ།
མངོན་བརྗོད་དམ། ཨ་བྷི་ད་ན་སྟེ། མཚན་གྱི་རྣམ་གྲངས་གསུམ་དང་ལྡན་པ་ལས། རི་སུལ་དང་ནི་རི་རྩེ་དང་། ། ཆུ་བོའི་ངོགས་དང་འདུས་པ་དང་། ། རྒྱ་མཚོ་ཆེན་པོའི་འགྲམ་དག་དང་། ། ཤིང་གཅིག་དང་ནི་ཞི་བའི་གནས། ། མ་མོའི་ཁྱིམ་དང་དུར་ཁྲོད་དང་། ། སྣ་ཚོགས་སྐྱེད་མོས་ཚལ་མཆོག་གམ། ། ལྷ་ཁང་དང་ནི་མཆོད་རྟེན་ནམ། །
ཁྱིམ་མམ་བཞི་མདོ་དག་ཏུ་ནི། ། སྒྲུབ་པ་པོ་ཡིས་སྦྱར་བསྒྲུབ་ན། ། འདོད་པ་ཀུན་གྱི་འབྲས་བུ་གསལ། ། གནས་ནི་བརྟག་པར་བྱས་པའམ། ། ཡིད་ནི་གང་དུ་དགའ་བ་དེར། ། སྣ་ཚོགས་བདེ་མཆོག་དམ་པ་དེར། ། དེ་རུ་བསྒྲུབས་ན་དངོས་གྲུབ་འགྱུར། ། དབྱེ་བ་དུ་མས་བསྒོམ་པ་ནི། ། གདུལ་བྱའི་བསམ་པའི་དབང་གིས་སོ། ། ཞེས་གསུངས་པའི་རི་སུལ་ནས་བཞི་མདོའི་བར་རྣམས་གདུལ་བྱའི་བསམ་པའི་དབང་གིས་རྒྱས་པར་དབྱེ་བ་ཡིན་ལ།
མདོར་བསྡུ་ན་ཡིད་ནི་གང་དུ་དགའ་བ་དེར་ཞེས་པ་སྟེ། ཀྱེ་རྡོ་རྗེར། དང་པོ་གོམས་པར་བྱེད་དུས་ཀྱི། ། གནས་ནི་གང་དུ་བསྔགས་པའི་སེམས། ། གཅིག་ཏུ་མཉམ་བཞག་འགྲུབ་གྱུར་པའི། ། གནས་ནི་བཟང་པོ་ངེས་པར་བརྟག ། རང་གི་ཁྱིམ་དུ་ཞེས་གསུངས་པ་དང་མཐུན་པས། ལས་དང་པོ་བ་འཚེ་བ་མེད་ཅིང་བཀྲ་ཤིས་པའི་གནས་སུ་བསྒོམ་པ་ཁྱད་པར་ཅན་དུ་བསྔགས་པའམ་ཡང་ན་དུར་ཁྲོད་དུ་བསྒོམ་ཀྱང་རུང་སྟེ། བར་ཆད་འོང་གི་དོགས་ནས། བསྒོམ་པ་ལ་བརྩོན་འགྲུས་རྩོམ་པའི་དགོས་པ་ཡོད་པས་སོ། །
དེར་གདན་གང་གི་སྟེང་དུ་འདུག་པ་ནི། བསྒོམ་པའི་དུས་སུ་རྣལ་འབྱོར་པའི་གདན་ལ་ཧེ་རུ་ཀའི་ཆས་དྲུག་ནས་གསུངས་པ་རོ་གདན་དངོས་སམ། རས་ལ་སོགས་པ་ལ་རོའི་གཟུགས་བརྙན་བྲིས་པའམ། རོ་གདན་བཏིང་བར་བསམ་པའམ། ཡང་ན་རོ་རས་ཞེས་པ་རོ་དུར་ཁྲོད་དུ་བསྐྱལ་བའི་གོས་བླངས་པ་བཏིང་བའི་དགོས་པ་ནི་རོ་ལ་བདག་མེད་པ་བཞིན་དུ། རྣལ་འབྱོར་པས་ཀྱང་བདག་མེད་རྟོགས་པ་དང་། བདག་མེད་ལ་འདྲིས་གོམས་བྱེད་པའི་དགོས་པ་ཡོད་དོ། ། བསྙེན་པའི་དུས་སུ་གཡམ་པ་སོགས་ལ་སྣ་ཚོགས་རྡོ་རྗེ་བྲིས་པའང་གདན་འོག་ཏུ་འཇུག་སྟེ། སློབ་དཔོན་གཉིས་མེད་རྡོ་རྗེའི་བསྒྲུབ་ཐབས་ལས། སྣ་ཚོགས་རྡོ་རྗེའི་མཚན་མའི་བདེ་བའི་སྟན་ལ་ཞེས་དང་།
ཀམ་པ་ལས། སྣ་ཚོགས་རྡོ་རྗེའི་གདན་ལ་གནས་པས། ། ཞེས་སོ་སྤྱི་དང་བྱེ་བྲག་གི་དཀོན་མཆོག་གི་རྟེན་ཡོད་ན་བཤམ། མེད་ཀྱང་འགལ་བ་མེད་ལ་ཇི་ལྟར་དགོས་པའི་མཆོད་གཏོར་རྡོར་དྲིལ་ལ་སོགས་པ་ཉེ་བར་མཁོ་བའི་ཡོ་བྱད་རྣམས་མ་ཚང་བ་མེད་པ་ཚུལ་བཞིན་བཤམ་མོ། ། སྤྱོད་ལམ་དང་བསམ་གཏན་ཇི་ལྟ་བུས་འདུག་ན། རྡོ་རྗེ་གུར་ལས། རྡོ་རྗེ་དཀྱིལ་ཀྲུང་རྣམ་བཅས་ནས་ཞེས་གསུངས་པ་ལྟར་རྐང་པ་རྡོ་རྗེའི་དཀྱིལ་ཀྲུང་ངམ། དེ་མ་ནུས་ནའང་སེམས་དཔའི་དཀྱིལ་ཀྲུང་སོགས་ལུས་བསམ་གཏན་གྱི་སྤྱོད་ལམ་ངེས་པར་བཅའ་ཞིང་། ཉལ་བ་དང་འཕྲེས་པ་སོགས་ངེས་པར་མི་རུང་སྟེ། གྲུབ་ཆེན་ནཱ་རོ་པ་ཉིད་ཀྱིས།
མི་མོས་ཉལ་སྔགས་བཟླ་བ་སྤང་། ། ཞེས་གསུངས་སོ། ། བསམ་གཏན་ཡང་འདི་བཞིན་བྱ་དགོས་ཏེ། སྒྲུབ་ཐབས་ཀྱི་ཐོག་མར་དལ་འབྱོར་རྙེད་པར་དཀའ་བ་བསམ་པ་དང་། སྐྱེས་བུ་དམ་བ་དང་མཇལ་བར་དཀའ་བ་བསམ་པ་དང་། དམ་པའི་ཆོས་ཟབ་མོ་དང་འཕྲད་པར་དཀའ་བ་བསམ་པ་སོགས་བྱ་སྟེ་སངས་རྒྱས་ཡེ་ཤེས་ཞབས་ཀྱིས། དལ་འབྱོར་འདི་ནི་ཤིན་ཏུ་གཡོ་བ་དང་། ། འཇིག་རྟེན་སྐྱེ་བོ་དམ་པ་འཕྲད་རྙེད་དཀའ། ། དེ་བས་ཤེས་རབ་ཐབས་ལ་གཞོལ་བ་ཡི། ། ཡིད་ལ་བྱེད་པ་མཆོག་འདི་བསྒྲུབ་པར་བྱ། །
ཞེས་གསུངས་པ་ལྟར་ངེས་འབྱུང་དང་བྱང་སེམས་སོགས་སྔོན་འགྲོའི་ཆོས་ཞིབ་ཏུ་བསམས་ནས་བློ་ཁུལ་ངེས་བྱ་བ་བརྟག་དཔྱད་ལེགས་པོར་བྱས་ནས་འཇུག་དགོས་ཀྱི་གྱ་ཚོམ་དུ་མི་འཇུག་གསུང་ངོ་། ། ནམ་བསྒོམས་པའི་དུས་ནི། ཀྱེ་རྡོ་རྗེར། རང་གི་ཁྱིམ་དུ་མཚན་དུས་སུ། ། བདག་ཉིད་འགྲུབ་པའི་སེམས་ཀྱིས་ནི། ། རྣལ་འབྱོར་མ་བསྒོམ་ཤེས་རབ་ཅན། ། ཞེས་པ་ལྟར་ལས་དང་པོ་པ་རྣམ་རྟོག་ཉུང་བས་མཚན་མོའི་དུས་ལ་ལྷག་པར་འབད་ཅིང་ཐུན་གསུམ་ཐུན་བཞི་ལ་སོགས་པ་མཉམ་རྗེས་ཀུན་ཏུ་གཞན་དོན་བསམ་པས་བསྒོམ་མོ། ། ཁ་གང་ལ་བལྟས་ནས་ཚུལ་ཇི་ལྟར་དུ་བསྒོམ་ན་སྔགས་ཀྱི་རྒྱུད་སྡེ་ཕལ་ཆེར་ལས་ཤར་དུ་བལྟ་བར་བཤད་པ་ནི། ཤར་ཕྱོགས་སུ་དབང་པོ་གནས་པ་དང་། ཉི་ཟླ་འོང་བས་བཀྲ་ཤིས་པའི་ཕྱོགས་ཡིན་པ་ལ་དགོངས་སོ། །
བྱ་སྤྱོད་ཕལ་ཆེར་དང་། དུར་ཁྲོད་ལས་ཤར་དང་བྱང་ཐབས་ཀྱི་ཕྱོགས་དང་། ནུབ་དང་ལྷོ་གཉིས་ཤེས་རབ་ཀྱི་ཕྱོགས་ཡིན་པས་ཤེས་རབ་ཀྱི་ཕྱོགས་སུ་བལྟ་བར་བཤད་པ་བཞིན། འདིར་ཡང་ཤེས་རབ་ཀྱི་ཕྱོགས་ལྷོར་ཁ་བལྟ་བའི་མོས་པ་བྱ་སྟེ་རྒྱུ་མཚན་ཤེས་རབ་ཀྱི་རྒྱུད་གཙོ་བོར་བྱས་པས་སྐོར་ཕྱོགས་ལ་ལྟོས་ནས་གཡས་སྐོར་ཐབས། གཡོན་སྐོར་ཤེས་རབ་ལས། འདིར་གཡོན་སྐོར། ལག་པ་ཡང་གཡས་ཐབས་གཡོན་ཤེས་རབ་ལ། འདིར་བྱ་བ་ཐམས་ཅད་གཡོན་པས་བྱེད་པ་ནི། རྩ་རྒྱུད་ལས། འཇིག་རྟེན་ན་རྟག་གཡོན་ནས་སྤྱོད། །
རྐང་པ་གཡོན་པ་སྔོན་ལ་འདོར། ། ལག་པ་གཡོན་པ་སྔོན་དུ་འགྱུར། ། གཡོན་གྱི་སྤྱོད་པས་རབ་མཆོད་བྱེད། ། ལུས་ཀྱི་གཡོན་ནི་རྣམ་པར་འཁྲི། ། གཡོན་པ་ཡིས་ནི་ཚིམ་པར་བཟའ། ། བརྟུལ་ཞུགས་མ་ཉམས་བརྟུལ་ཞུགས་རྫོགས། ། སྒྲུབ་པོ་དེ་ནི་དམ་ཚིག་བརྩོན། ། ཞེས་དང་། རྐང་པ་ཡང་གཡས་ཐབས་གཡོན་ཤེས་རབ་ལ། འདིར་གཡོན་པ་སྔོན་ལ་འདོར།
རྗེ་བཙུན་གྱིས་ནག་པོ་བཤད་སྦྱར་ལས། དེ་ལ་གཡོན་ནས་བསྐོར་བ་ཞེས་བྱ་བ་ནི། ཕྱོགས་ཐམས་ཅད་ཤར་ནས་གཡོན་བསྐོར་ཡིན་ཏེ། དེའི་རྒྱུ་མཚན་ཡང་། ཆོས་ཐམས་ཅད་ཤེས་རབ་གཡོན་པ་ལས་བྱུང་བ་སྟེ་འགྲོ་ཀུན་གཡོན་ལས་བྱུང་བ་ཡིན། ཞེས་བྱ་བ་ཡིན་ནོ། ། པུ་ཧྲངས་ལོ་ཆུང་ལུགས་ཀྱི་ནག་འབུམ་དུ། གཡོན་པའི་ཀུན་ཏུ་སྤྱོད་པ་ནི། ནང་བར་མལ་ནས་ལངས་པའི་དུས་སུ་རྐང་པ་གཡོན་པ་སྔོན་དུ་འདོར་བ་དང་། ལག་པ་གཡོན་པས་ཟས་བཟའ་བ་དང་མཆོད་པ་ལ་སོགས་པ་བྱའོ། །
གཡོན་པས་བྱེད་པའི་དགོས་པ་ནི། གཡོན་ངོས་ན་རྩ་རྡོ་རྗེ་དབྱིངས་ཀྱི་དབང་ཕྱུག་མ་ཡོད་པས། དེ་ལ་བརྟེན་ནས་བདེ་བ་སྐྱེད། དེ་ལ་བརྟེན་ནས་སེམས་ཟིན་པས་མི་རྟོག་པ་དང་། སྟོང་པ་ཉིད་རྒྱུད་ལ་སྐྱེ་བས་སྟོང་བ་ཉིད་ལ་གུས་པ་བསྐྱེད་པའི་ཆེད་དུའོ། ། ཞེས་གསུངས། ཕྱོགས་ལ་ཤར་དང་བྱང་ཐབས། ལྷོ་དང་ནུབ་ཤེས་རབ་ལས་འདིར་ལྷོར་བལྟ། འོ་ན་ལྷོ་དང་ནུབ་གཉིས་ཀ་ཤེས་རབ་ཀྱི་ཕྱོགས་ཡིན་པ་ལ་ནུབ་ཏུ་མི་བལྟ་ཞིང་ལྷོར་བལྟ་བའི་རྒྱུ་མཚན་གང་ཞེ་ན། འདིར་ལྷོར་བལྟ་བ་ལ་དགོས་པ་ཁྱད་བར་ཅན་ཡོད་དེ།
སྤྱིར་གདུལ་བྱ་གང་ན་ཡོད་པ་དེར་འདུལ་བྱེད་གཟིགས་དགོས་པ་ལ་བདེ་མཆོག་གི་གདུལ་བྱ་ནི་དྲག་པོ་དབང་ཕྱུག་འཁོར་བཅས་ཡིན་པ་ལྷོར་ཡོད་པ་དང་། གླིང་གསུམ་སྐྱེས་པའི་མི་རྣམས་ནི་ལོངས་སྤྱོད་ཆེ་ཞིང་དབང་པོ་བརྟུལ་ལ་ཆོས་ཀྱི་སྣོད་མ་ཡིན་པར་དགོངས་ནས་མི་གཟིགས་ཤིང་། ལྷོ་འཛམ་བུ་གླིང་པ་རྣམས་ལོངས་སྤྱོད་ཆུང་ཞིང་དབང་པོ་རྣོ་ལ་ཆོས་ཀྱི་སྣོད་དུ་གྱུར་པར་དགོངས་པ་དང་། དུས་གསུམ་གྱི་སངས་རྒྱས་རྣམས་ཀྱང་འཛམ་བུ་གླིང་པའི་མིའི་ལུས་རེ་རེ་ལ་བརྟེན་ནས་མངོན་པར་རྫོགས་པར་འཚང་རྒྱ་བར་བཞེད་པས་དག་པའི་ཞིང་ཡིན་པ་སོགས་ལ་དགོངས་པའོ། ། མོས་པ་ནི་འཇིག་རྟེན་པའི་ལྷོ་ཕྱོགས་སུ་མོས་པ་ཡིན་གྱི་རྣལ་འབྱོར་པས་ནི། ཁ་གང་བསྟན་ཤར་ཡིན་པའོ། ། ཡང་བྷ་ཝ་བྷ་དྲས་ཞལ་ལྷོར་བསྟན་པ་ནི་ཤེས་རབ་ཀྱི་ཕྱོགས་དང་དགའ་བའི་ཡུལ་ཡིན་པས་སོ། ། ཞེས་གསུངས། ལ་ཝ་བས། ཞལ་ལྷོར་བསྟན་པ་ཤེས་རབ་ཀྱི་ཕྱོགས་བཤད་པའི་དོན་ནི་གོང་དང་འདྲ་ལ།
དགའ་བ་ནི་ཕྱོགས་ལ་ལྟོས་ནས་འཇིག་རྟེན་པའི་ཤར་ཕྱོགས་དག་དང་། བྱང་ཁྱད་དགའ་ལས་འཇིག་རྟེན་པའི་ལྷོར་རྣལ་འབྱོར་པའི་ཤར་སྐྱེ་དཀའ་བ་དགའ་བ་བཞིའི་ནང་གི་དགའ་བ་དང་། འཇིག་རྟེན་པའི་ནུབ་རྣལ་འབྱོར་པའི་བྱང་ལྷན་སྐྱེས་ཡིན་པས་ཁྱད་པར་འཕགས། དེ་ལ་དགའ་བའི་ཕྱོགས་ལྷོ་ཡིན་པས་སྐྱེ་དགའ་བ་ལ། བལྟས་པས་ལན་ཅིག་དོན་འགྲུབ་གསུང་ངོ་། ། ཚུལ་ཇི་ལྟར་དུ་བསྒོམ་ན། ཀྱཻ་རྡོ་རྗེར། ཆུ་བོའི་རྒྱུད་ནི་རབ་འབབ་དང་། ། མར་མེའི་རྩེ་མོ་རབ་བཅིངས་ལྟར། ། རྟག་ཏུ་ཞེས་པ་ལྟར།
སེམས་རྣམ་རྟོག་གཞན་གྱིས་བར་མ་ཆོད་ཅིང་། དྲག་ཅིང་གསལ་བའི་ཚུལ་གྱི་བསྒོམ་ཞིང་། འགྲུབ་བམ་མི་འགྲུབ་བམ་སྙམ་པའི་དོགས་པ་སོགས་སྤངས་ཏེ་སེམས་རྩེ་གཅིག་པ་དགོས་ཏེ། དེ་ཉིད་ལས། དོགས་པ་མེད་པའི་སེམས་ཀྱིས་ནི། ། འདི་ཡི་ལས་རྣམས་ཐམས་ཅད་བྱེད། ། ཅེས་པ་ལྟར་རོ། ། གཉིས་པ་དེ་ལྟར་གང་ཟག་དབང་པོ་རབ་འབྲིང་བཞི་ཆར་གྱིས་ཉམས་སུ་ལེན་རྒྱུའི་ཆོས་ལ་དོན་གསུམ་སྟེ། ཐོག་མར་བཤད་བྱའི་གསུང་རབ་སོགས་རྣམ་གཞག་སྤྱིར་བསྟན་པ། གཞུང་དང་སྦྱར་ནས་བསྐྱེད་རིམ་འཁོར་བཅས་བཤད་པ།
ཤིན་ཏུ་ཟབ་པའི་རྫོགས་པའི་རིམ་པ་བཤད་པའོ། ། དང་པོ་ནི། བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ། ལམ་གྱི་ཡན་ལག་གནོད་སྦྱིན་མོ་དབང་དུ་བྱ་བ། པྲ་སེན་དབབ་པ། སྨན་ཆེན་པོའི་བཅུད་ལེན་ལ་སོགས་པ་རྣམས་ཏེ། རྩ་རྒྱུད་ལེའུ་སོ་གཅིག་་་་་་གཉིས་ཀྱང་སྣང་། པ་ལས། རྡོ་རྗེ་ཕག་མོ་དེ་ཡི་ནི། །
སྐུ་མདོག་མཚོན་ཆ་འཕྱར་ལ་གཟིགས། ། ཞེས་པས་ལྷ་བསྟན། ལེའུ་ཞེ་བདུན་པ་ལས། དེ་ལ་མཁའ་འགྲོ་མའི་རིགས་པ་ཆེན་པོ་བཟླས་ན་རིགས་ཐམས་ཅད་དབང་དུ་བྱེད་པར་འགྱུར་རོ། ། རྟག་ཏུ་བཟླས་བརྗོད་བྱས་ན་དཔལ་ཆེན་པོ་བསྐྱེད་པར་འགྱུར་རོ། ། ཞེས་ཕག་མོའི་ཉེ་སྙིང་ལ་བརྟེན་པའི་ལས་ཚོགས་གསུངས། ལེའུ་ཞེ་བརྒྱད་པ་ལས། དེ་ནས་གཞན་ཡང་བཤད་བྱ་སྟེ། ། མཁའ་འགྲོ་ཀུན་གྱི་བདེ་བའི་མཆོག ། སྙིང་པོའི་རྣལ་འབྱོར་མ་ཀུན་གྱི། །
འདོད་པའི་ལས་ཀུན་སྒྲུབ་པ་པོ། ། གང་ཞིག་དྲན་པ་ཙམ་གྱིས་ནི། ། འཇིག་རྟེན་གསུམ་པོ་གཡོ་བྱེད་ཅིང་། ། རྗེས་སུ་དྲན་པ་ཙམ་གྱིས་ཀྱང་། ། ཡང་དག་དངོས་གྲུབ་རིམ་གྱིས་སྟེར། ། ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ་ཧཱུྃ་ཧཱུྃ་ཕཊཿསྭཱ་ཧཱ། སྔགས་འདི་བཟླས་པས་འགྲུབ་པ་སྟེ། ། ལས་རྣམས་ཀུན་བྱེད་དགེ་བ་ཡིན། ། མཁའ་འགྲོ་རྣལ་འབྱོར་མ་རྣམས་དང་། །
ཁཎྜ་རོ་ཧ་ལཱ་མ་སོགས། ། མཁའ་འགྲོ་མ་ནི་ཐམས་ཅད་ཀྱི། ། སྔགས་ནི་འདི་ཉིད་ཡིན་པར་བཤད། ། ས་འོག་ཡང་ན་མཐོ་རིས་སམ། ། དེ་བཞིན་མི་ཡུལ་དག་ཏུ་ཡང་། ། ལས་ནི་གང་དག་ཡོད་པ་རྣམས། ། བཀླགས་པས་དེ་དག་ཐམས་ཅད་འགྲུབ། ། འདི་ལས་ཤིན་ཏུ་མཆོག་གྱུར་གང་། ། འཇིག་རྟེན་གསུམ་ན་ཅི་ཡང་མེད། ། གང་ཕྱིར་འདི་ནི་བླ་མེད་པ། །
ལས་རྣམས་ཐམས་ཅད་སྒྲུབ་བྱེད་ཡིན། ། མཁའ་འགྲོ་མ་ནི་ཀུན་གྱི་གནས། ། མདོ་བཤད་རྒྱས་པ་མ་ཡིན་ནོ། ། ཞེས་གསུངས། གཞུང་དེ་རྣམས་ཀྱི་དབང་དུ་མཛད་ནས། ཇོ་བོ་ནཱ་རོ་ཏ་པས་བསྐྱེད་རྫོགས་ཀྱི་གཞུང་ཆུང་འདི་མཛད། གཞུང་དངོས་བསྟན་ལས་རྣལ་འབྱོར་བརྒྱད་ལས་མ་བསྟན་ཡང་ཉལ་ལྡང་ཁྲུས་གསུམ་མན་ངག་གིས་ཁ་བསྐངས་ནས། རྗེ་ས་ཆེན་གྱི་བསྐྱེད་རིམ་གྱི་གཞུང་བརྒྱད་རྫོགས་རིམ་གྱི་གཞུང་བཞི་སྟེ་བཅུ་གཉིས་མཛད་དེ། དེ་རྣམས་ཀྱང་སྒྲུབ་ཐབས་སྤྱོད་ལམ་གྱི་རྣལ་འབྱོར་ལས་འཕྲོས་པའི་ཕྱི་མཆོད་མདོར་བསྡུས་དེའི་ཞར་ལ་རྗེས་གནང་ངམ་བྱིན་རླབས་གཅིག་ཡོད་ཕྱག་ལེན་མི་མཛད་པར་གདའ། བསྐྱེད་རིམ་དང་བཟླས་སྒོམ་ལ་བརྟེན་ནས་མཁའ་སྤྱོད་སྒྲུབ་པ།
བྱིན་རླབས་ཀྱི་ཡི་གེ་ཚོགས་མཆོད། ཚེས་བཅུའི་མཆོད་པ། སྦྱིན་སྲེག མར་མེའི་སྦྱིན་སྲེག པྲ་སེན་དབབ་པ། རྒྱུད་ཀྱི་དུམ་བུ་གནོད་སྦྱིན་མོའི་སྒྲུབ་ཐབས་ཚངས་པའི་བུ་མོ་བསྒྲུབ་པ། པདྨ་པ་ཏིའི་མན་ངག ཁོལ་བོ་པ་ཏིའི་མན་ངག སྨན་ཆེན་པོའི་བཅུད་ལེན་ཏེ། དུམ་བུ་འདི་དག་འབྲི་བ་ལ།
གོ་རིམ་ངེས་པ་མི་སྣང་ངོ་གསུངས། ལ་ལ་ས་ཆེན་གྱིས་མ་མཛད་ཀྱང་དོན་འཁྲུལ་མེད་ཡིན་ནོ། ། རྗེ་བཙུན་ཆེན་པོས་མཛད་པའི་རྩ་དབུ་མ་འདི་གཞུང་དངོས་བསྟན་ཡབ་ལ་སྦྱར་ཡང་། བླ་མ་ཕྱི་མ་རྣམས་ཀྱིས་ཡུམ་ལའང་སྦྱར་བར་མཛད་དེ། རྡོ་རྗེ་འཆང་གི་ཉེ་བརྒྱུད་ཀྱི་བརྒྱུད་འདེབས་ལས། བསྐྱེད་རིམ་ཟབ་མོའི་མཁའ་སྤྱོད་རྣལ་འབྱོར་དང་། ། རྫོགས་རིམ་དབུ་མའི་རྣལ་འབྱོར་བསྒོམ་པའི་མཐུས། ། བདེ་ཆེན་ལྷན་སྐྱེས་ཡེ་ཤེས་སྐྱེ་བ་དང་། ། མཁའ་སྤྱོད་གོ་འཕང་ཐོབ་པར་བྱིན་གྱིས་རློབས། ། ཞེས་གསུངས་པས།
སྦྱར་ལུགས་ནི་ཡབ་ཡུམ་ཐ་དད་དུ་མཁྱེན་དགོས། སྤྱིར་རྩ་དབུ་མ་ལ་ཕྱག་ལེན་གཅེས་བསྡུས་ན་བཞུགས་པ། མན་ངག་གཅེས་བསྡུས་ན་བཞུགས་པ་སོགས་ཡོད་པས་མཐའ་གཅིག་ཏུ་མ་ངེས་སོ། ། གང་ལྟར་རྗེ་ས་ཆེན་གྱི་ཕག་མོ་ལས་བཅུའི་གཞུང་མཛད། ལས་བཅུ་ནི་རང་གཞན་གྱི་དོན་བྱེད་པ་ལ་ལས་ཀྱི་ཡན་ལག་བཅུ་དགོས་ཏེ། ཐོག་མར་བསྙེན་པ་གཞན་དོན་དུ་སློབ་མ་རྗེས་བཟུང་། ཚེས་བཅུ་དང་འབྲེལ་བའི་ཚོགས་མཆོད། རང་གཞན་གཉིས་ཀ་དང་འབྲེལ་བ་གཞོན་ནུ་མའི་མཆོད་པ། གནས་སྐབས་ཐམས་ཅད་དང་འབྲེལ་བ་གཏོར་མ། དམན་པའི་དངོས་གྲུབ་དང་འབྲེལ་བ་སྦྱིན་སྲེག
བུ་ཆུང་གསར་བུ་ལ་ཕན་འདོགས་པ་སྲུང་འཁོར། ལས་རྩུབ་མོའི་དབང་དུ་བྱས་ཏེ་གདུག་པ་ཅན་ཚར་གཅོད་པ་སུམྦྷ་ནིའི་ཆོ་ག བསྒོམ་པས་ཕྱིར་བཟློག་པ་དང་། བྲིས་པས་ཕྱིར་བཟློག་པ་དང་བཅུ་ཡིན་ནོ། ། འདི་དག་ནི་རྣལ་འབྱོར་མ་ཐམས་ཅད་ཀྱི་མ་ཚང་བ་ཁ་སྐོང་བ་ཡིན་ཀྱང་གཙོ་བོར་ཞལ་གཉིས་མའི་སྐོར། རྗེ་བཙུན་གྲགས་པ་རྒྱལ་མཚན་གྱི་ལས་བཅུའི་གསལ་བྱེད་སོགས་དང་། ཞལ་གཉིས་མའི་སྒྲུབ་ཐབས་སུ། ཉལ་ལྡང་ཁྲུས་གསུམ་གསུངས་ནས། ཕག་མོ་གང་དུ་འདི་གསུམ་མ་ཚང་བ་འདིས་ཁ་བསྐང་བར་བྱའོ། ། ཞེས་གསུངས་སོ། །
འཕགས་པ་རིན་པོ་ཆེས། མངོན་རྟོགས། དཀྱིལ་ཆོག ཚོགས་འཁོར། སྦྱིན་སྲེག་རྣམས། བླ་མ་དམ་པའི་དངོས་སློབ་སྔགས་འཆང་གཟུངས་པས། མན་ངག་རིན་པོ་ཆེའི་གཏེར་ཞེས་བྱ་བ་སྒྲུབ་ཐབས་རྫོགས་རིམ་ཅུང་ཟད། མདུན་སྐྱེད་མཆོད་ཆོག སློབ་མ་ལ་བྱིན་རླབས་བྱ་ཚུལ། ཞི་བའི་སྦྱིན་སྲེག
དེར་གཞིར་བཞག་ནས་རྒྱས་པ་དང་དབང་དྲག་རྣམས་བྱ་ཚུལ། མར་མེའི་སྦྱིན་སྲེག ཡི་གེ་བརྒྱ་པ་ལ་བརྟེན་པའི་སྦྱིན་སྲེག བུམ་ཁྲུས། འཁྲུལ་འཁོར་གྱི་ཆོ་ག་རྣམས་ཕྱོགས་གཅིག་ཏུ་བསྡེབས་པ་མཛད། རྡོ་རྗེ་འཆང་གི་ཉེ་བརྒྱུད་ཀྱི་བརྒྱུད་འདེབས་གཉིས། བསྟོད་པ་ལ་སོགས་པའི་གཞུང་བཞི་མཛད། གཞན་ཡང་ཀུན་མཁྱེན་གུང་རུ། མངའ་རིས་པ་ཚུལ་ཁྲིམས་འོད་ཟེར། ཀུན་མཁྱེན་རིན་པོ་ཆེའི་སྒྲུབ་ཐབས་རྣལ་འབྱོར་བཅུ་གཅིག་གི་ཉམས་ལེན་སྦྱིན་སྲེག་མར་མེའི་སྦྱིན་སྲེག་ཚེས་བཅུའི་མཆོད་པ་སྟེ་མཁའ་སྤྱོད་སྒོ་འབྱེད་མཛད།
ས་ལོ་འཇམ་པའི་རྡོ་རྗེ། ངོར་ཆེན་དཀོན་མཆོག་ལྷུན་གྲུབ། སྔགས་འཆང་ཆོས་ཀྱི་རྒྱལ་པོ། ཐར་རྩེ་ནས་ནམ་མཁའ་དཔལ་བཟང་། པཎ་ཆེན་ཤཱཀྱ་མཆོག་ལྡན། ཚར་ཆེན་ཆོས་ཀྱི་རྒྱལ་པོ་ཡབ་སྲས། འདྲེན་མཆོག་བློ་གྲོས་ཆོས་འཕགས། མང་ཐོས་ཀླུ་སྒྲུབ། མཁས་གྲུབ་ངག་དབང་ཆོས་གྲགས། རྗེ་ཀུན་དགའ་གྲོལ་མཆོག
སྔགས་འཆང་ཐམས་ཅད་མཁྱེན་པ། ངག་དབང་བསོད་ནམས་རྒྱལ་མཚན། ཡང་རྗེ་སངས་རྒྱས་དཔལ་བཟང་། རྗེ་དཔལ་ལྡན་རྒྱལ་པོའི་གསུང་བཞིན། རྗེ་བཟང་པོ་དཔལ་བའི་འཁྲིད་ཡིག་སོགས་མདོར་ན་སྐྱེས་ཆེན་རྣམས་ཀྱི་བཤད་སྒྲུབ་ཀྱི་སྒོ་ནས་དར་ཞིང་རྒྱས་པར་མཛད་པའི་ཡིག་ཆ་སྒྲུབ་ཐབས་དཀྱིལ་ཆོག་བྱིན་རླབས་བསྟོད་པ་བཀྲ་ཤིས་སོགས་གླེགས་བམ་དུ་ལོངས་པ་དུ་མ་ཡོད་དེ། འདི་རྣམས་ནི་བཤད་བྱའི་ཆོས་སོ། ། བཤད་བྱ་རྡོ་རྗེ་ཕག་མོ་ནི། མཚོན་བྱ་དོན་གྱི་རྡོ་རྗེ་ཕག་མོ། མཚོན་བྱེད་བརྡའི་རྡོ་རྗེ་ཕག་མོའོ། ། དང་པོ་ནི།
རང་གི་སེམས་གཉིས་སུ་མེད་པའི་ཡེ་ཤེས་སྤྲོས་པའི་མཐའ་ཐམས་ཅད་དང་བྲལ་བ་འདི་ལ་རྡོ་རྗེ་ཞེས་བྱ་སྟེ། དཔེར་ན་རྫས་ཀྱི་རྡོ་རྗེ་ཕ་ལམ་གྱིས་ཕར་དངོས་པོ་ཐམས་ཅད་འཇོམས་ཤིང་། ཚུར་གང་གིས་ཀྱང་གཞིག་པར་མི་ནུས་པ་ལྟར། སྟོང་ཉིད་རྟོགས་པའི་ཡེ་ཤེས་འདིས་ཀྱང་ཕར་མཚན་རྟོག་ཐམས་ཅད་འཇོམས་ཤིང་། ཚུར་གང་གིས་ཀྱང་གཞིག་པར་མི་ནུས། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོག་སྟོང་མེད། ། གཅད་དང་གཞིག་པར་བྱ་བ་མེད། ། བསྲེག་པར་བྱར་མེད་འཇིག་མེད་པར། ། སྟོང་ཉིད་རྡོ་རྗེར་བརྗོད་པར་བྱ། །
ཞེས་གསུངས་སོ། ། ཕག་ནི་ཇི་ལྟར་ཕག་པས་མི་གཙང་བ་ལྗན་ལྗིན་སྦར་སྦུར་ཐམས་ཅད་ཟ་བ་ལྟར། སྟོང་ཉིད་རྟོགས་པའི་ཡེ་ཤེས་འདིས་ཀྱང་མཚན་རྟོག་ཐམས་ཅད་ཟ་བར་ནུས་པས་ཕག་ཞེས་བྱའོ། ། མོ་ནི་མོ་ཆགས་ཀྱིས་སེམས་ཅན་སྐྱེད་པ་བཞིན་དུ། གནས་ལུགས་སྟོང་པ་ཉིད་འདིས་ཀྱང་། དུས་གསུམ་གྱི་སངས་རྒྱས་ཐམས་ཅད་སྐྱེད་པའི་ཡུམ་ཡིན་པས་མོ་ཞེས་བྱ་སྟེ། དེ་སྐད་དུ། ང་ནི་སངས་རྒྱས་ཐམས་ཅད་ཀྱིས། ། ཡུམ་གྱི་གཟུགས་ཀྱིས་སྐྱེད་པར་བྱེད། ། ཅེས་གསུངས།
གཉིས་པ་ལ། ཕྱིའི་རྡོ་རྗེ་ཕག་མོ་ནང་གི་རྡོ་རྗེ་ཕག་མོ་གཉིས་ལས། དང་པོ་ནི། ལྷ་སྐུ་ཞལ་ཕྱག་གི་རྣམ་པ་ཅན་ཏེ། བསྐྱེད་རིམ་གྱི་ཐ་མལ་གྱི་སྣང་ཞེན་གཅོད་པར་བྱེད་པ་རྡོ་རྗེ། བསྐྱེད་རིམ་གྱིས་ཐ་མལ་གྱི་རྣམ་རྟོག་ལྷ་སྐུ་ཞལ་ཕྱག་གི་ངང་དུ་ཟ་བར་ནུས་པས་ཕག གཟུགས་སྐུ་བསྐྱེད་བྱེད་ཡུམ་ཡིན་པས་ན་མོ་ཞེས་བྱའོ། ། གཉིས་པ་ནི་གསང་བ་ཆོས་ཀྱི་དཀྱིལ་འཁོར་གསུམ་སྟེ། ཡི་གེ་དང་། བདུད་རྩི་དང་།
རླུང་གསུམ་ལ་གནད་དུ་བསྣུན་པ་ལ་བརྟེན་ནས་གསལ་སྟོང་བདེ་སྟོང་སྟོང་ཉིད་བདེ་སྟོང་མཆོག་གི་ཏིང་ངེ་འཛིན་གྱིས་གྱ་ནོམ་ལྷར་ཞེན་གྱི་རྣམ་རྟོག་གཅོད་པས་ན་རྡོ་རྗེ། ཏིང་འཛིན་དེས་ལྷ་ཞེན་གྱི་རྣམ་རྟོག་ཟ་བར་ནུས་པས་ན་ཕག ཆོས་སྐུ་བསྐྱེད་བྱེད་ཀྱི་ཡུམ་ཡིན་པས་ན་མོ་ཞེས་བྱའོ། ། དེ་ལྟར་ཡང་། བདེན་གཉིས་རྣམ་གཞག་རྫོགས་རིམ་དབུ་མའི་ལམ། ། སྒྲིབ་གཉིས་སྦྱང་ཕྱིར་བརྩོན་པས་ལེགས་བསྒོམས་པས། ། དོན་གཉིས་ལྷུན་གྲུབ་འགྱུར་མེད་བདེ་བའི་ཐུགས། ། མཁའ་སྤྱོད་ཐུགས་ཀྱི་བྱིན་གྱིས་བརླབ་ཏུ་གསོལ། ། ཞེས་གསུངས། གདམས་ངག་དེ་དག་གིས་བསྟན་པའི་ལམ་ཉམས་སུ་ལེན་པར་བྱེད་པ་ལ།
བསྒྲུབ་བྱའི་ལྷ། སྒྲུབ་བྱེད་ཀྱི་མངོན་རྟོགས། དེ་ཇི་ལྟར་སྒྲུབ་པའི་ཚུལ་ལོ། ། དང་པོ་བསྐྱེད་རིམ་ཕག་མོ་མཁའ་སྤྱོད་འདི་ནི། དབང་བཞིའི་དོན་དང་ལྡན་པ་ཟབ་དོན་མཐར་ཐུག་ཡིན་ཏེ། དབང་བཞིའི་དོན་ལྡན་བསྐྱེད་རིམ་ཟབ་མོའི་ལམ། ། ཐུན་བཞིར་བསྒོམ་ཞིང་གུས་པས་གསོལ་བཏབ་པས། ། སྐུ་བཞི་དབྱེར་མེད་ཟུང་འཇུག་རྡོ་རྗེའི་སྐུ། ། མཁའ་སྤྱོད་སྐུའི་བྱིན་གྱིས་བརླབ་ཏུ་གསོལ། ། ཞེས་གསུངས།
རྡོ་རྗེ་མཁའ་འགྲོ་ལས། མཁའ་འགྲོ་མ་ཡི་དྲྭ་བ་སྡོམ། ། རྣལ་འབྱོར་མ་ཡི་ལེགས་རྫོགས་པ། ། རྡོ་རྗེ་ཕག་མོའི་དཀྱིལ་འཁོར་ནི། ། འདི་ནི་རྣལ་འབྱོར་ཐམས་ཅད་ཀྱི། ། སྙིང་པོའི་དཀྱིལ་འཁོར་བསྡུས་པ་ཡིན། ། ཞེས་གསུངས་པས། དབང་བཞིའི་ལམ་ཐམས་ཅད་ལྷ་སྐུ་ཞལ་ཕྱག་གི་རྣམ་པ་ཅན། དེའི་ཐུགས་ཁར་འཁོར་ལོ་ལྔ་བརྩེགས་བསྒོམ་པ་ལ་ཚང་བས་ཤིན་ཏུ་ཟབ་བོ། ། གཞན་ཡང་རྣལ་འབྱོར་མ་ཀུན་སྤྱོད་ལས།
དེ་ནི་ཧེ་རུ་ཀ་དཔལ་སྤྲུལ། ། དག་པ་ཆོས་ཀྱི་སྤྲུལ་པ་ནི། ། ཕག་མོའི་གཟུགས་སུ་བསྟན་པ་ཡིན། ། ཐབས་དང་ཤེས་རབ་སྦྱོར་བ་ལས། ། འདི་ཉིད་དང་ནི་ཐམས་ཅད་འབྱུང་། ། ཞེས་དང་། འགྲོ་བ་འདི་ཀུན་སངས་རྒྱས་མངའ་བདག་ཉིད། ། གར་མཁན་དག་དང་རོལ་མོ་བཟང་ལྟར་སྣང་། ། གང་ཞིག་དྲུག་པ་ཞེས་བྱའི་སངས་རྒྱས་ཉིད། ། གཅིག་པུ་ཉིད་ནི་དུ་མའི་གར་མཛད་དོ། །
ཞེས་དང་། རྩ་རྒྱུད་ལས། མཁའ་འགྲོ་མ་ནི་ཉི་ཤུ་བཞི། ། ཕག་མོ་ཡི་ནི་རིགས་ལས་བྱུང་། ། ཞེས་གསུངས་པས། དཔའ་བོ་དང་རྣལ་འབྱོར་མ་ཐམས་ཅད་ཀྱི་བདག་ཉིད་དུ་གསུངས་སོ། ། ཡང་ཀུན་སྤྱོད་ལས། མཁའ་འགྲོ་མ་ནི་རེ་རེ་བཞིན། ། བྱེ་བ་གྲངས་མེད་དག་གིས་བསྐོར། ། ཞེས་དང་།
རྡོ་རྗེ་མཁའ་འགྲོ་ལས། རྣལ་འབྱོར་མ་ཡི་སྐྱེ་བ་མཆོག ། རྩ་ཡི་མཆོག་གི་གྲོང་ཁྱེར་དུ། ། སྟོང་ཕྲག་བདུན་ཅུ་རྩ་གཉིས་ཀྱིས། ། དབུ་མ་ཨ་ཝ་དྷུ་ཏིའོ། ། དབུ་མ་འདི་ལྟར་ཐམས་ཅད་ཀྱི། ། ཁྱབ་བྱེད་ཉིད་དུ་གནས་པས་ན། ། གོ་འཕང་མཆོག་ནི་གཞལ་བར་བྱ། ། ཞེས་གསུངས་པས། དང་པོར་ཨ་ཝ་དྷུ་ཏི།
དེ་ལས་ནང་སྐོར་འདབ་མ་བརྒྱད་མཚམས་གྱི་རྩ་བཞི་ལས་གཉིས་ཏེ་རྣམ་ཤེས་ཚོགས་བརྒྱད་ཀྱི་རྩ་བརྒྱད། དེ་རེ་རེ་ལ་སྐུ་གསུང་ཐུགས་ཀྱི་རྩ་གསུམ་གསུམ། སྔར་གྱིས་ཕྱོགས་ཀྱི་རྩ་བཞི། དབུ་མ་དང་ལྔ་སྟེ་སུམ་ཅུ་རྩ་བདུན། དེ་ལས་སྟོང་ཕྲག་བདུན་ཅུ་རྩ་གཉིས། དེ་ལས་རྒྱ་མཚོའི་ནང་དུ་སྐར་མ་ཤར་བ་བཞིན། རྟེན་ལ་བཞི་ཚད་མེད་གྲངས་མེད། འཁོར་འདས་སྣོད་བཅུད་ཐམས་ཅད་ལ་སྦྱང་གཞི་དང་སྦྱོང་བྱེད་དབྱེར་མེད་པའི་ཚུལ་གྱིས་གཡོགས་ནས་བཞུགས་པ་ཡིན་ཏེ། དཔལ་ལྡན་ཁྲག་འཐུང་རྒྱལ་པོ་ཆེ། ། འདོད་པ་ཀུན་གྱི་དབང་ཕྱུག་གཙོ། །
ཀུན་ཏུ་ཕྱག་དང་ཞབས་ལྡན་པ། ། ཀུན་ཏུ་མིག་དང་མགོའི་ཞལ། ། ཀུན་ཏུ་ཐོས་ལྡན་འཇིག་རྟེན་ལ། ། ཐམས་ཅད་གཡོགས་ཏེ་རྣམ་པར་བཞུགས། ། དེ་དག་ཀྱང་བསྡུ་ན་བྱེ་བ་ཕྲག་ཕྱེད་དང་བཞིར་འདུས། དེ་སྟོང་ཕྲག་བདུན་ཅུ་རྩ་གཉིས་སུ། དེ་བདུན་ཅུ་རྩ་བདུན་དུ། དེ་ཉི་ཤུ་རྩ་བཞིར། དེ་ཡང་བརྒྱད་དུ་འདུས་ཏེ། ལ་མ་དང་།
གཟུགས་ཅན་མ་དང་། ཡོངས་གྱུར་མ་དང་། བྱིས་བྱས་མ་དང་། མི་ལྡོག་མ་དང་། ཨེ་ཧི་ཀ་དང་། ཙུམ་འབི་ཀ་དང་། རྡོ་རྗེ་ཕག་མོ་རྣམས་སོ། ། དེ་རྣམས་ཀྱང་བསྡུ་ན་ཕག་མོར་འདུས་ཏེ། རྩ་རྒྱུད་ལས། ཡ་མི་ནི་དང་སྐྲག་བྱེད་མ།
འོད་ལྡན་མ་དང་འཇིགས་གཟུགས་མ། ། ཀུན་ཏུ་སྤྱོད་མ་སེམས་མ་དང་། ། བྷ་སུ་ར་དང་རྣམ་པ་བདུན། ། སྡུད་པ་མོ་ནི་འདིར་བཤད་བྱ། ། ཞེས་འདས་པའི་མིང་ངོ་། ། གཟུགས་ཅན་མ་དང་ཙུམ་བི་ཀ ། ལཱ་མ་ཡོངས་གྱུར་བྱིས་བྱས་མོ། ། མི་ལྡོག་ཨེ་ཧི་ཀ་ལྷ་མོ། ། མཁའ་འགྲོ་མ་ནི་བདུན་དུ་བཤད། ། ཅེས་གསུངས་སོ། །
དེ་ཡང་སྐུ་འཁོར་གྱི་ཕྱོགས་མ་བཞི་ལཱ་མར་བསྡུ། མཚམས་མ་བཞི་གཟུགས་ཅན་མར་བསྡུ། གསུང་འཁོར་གྱི་ཕྱོགས་མ་བཞི་ཡོངས་གྱུར་མར་བསྡུ། མཚམས་བཞི་བྱིས་བྱས་མར་བསྡུ། ཐུགས་འཁོར་གྱི་ཕྱོགས་མ་བཞི་མི་ལྡོག་མར་བསྡུ། མཚམས་མ་བཞི་ཨེ་ཧི་ཀར་བསྡུ། རྣལ་འབྱོར་མ་བཞི་ཙུམ་བི་ཀར་བསྡུ། སྒོ་མཚམས་བརྒྱད་གཙོ་མོར་བསྡུ། དེ་ལྟར་ཕག་མོ་ནི་རིགས་ཐམས་ཅད་ཀྱི་སྡུད་བྱེད་མ་གཙོ་མོ་ཡིན་པས་ཟབ་བོ། ། གཉིས་པ་སྒྲུབ་བྱེད་མངོན་རྟོགས་ཀྱི་སྒོ་ནས་ཀྱང་གཞན་ལས་ཟབ་སྟེ།
དེ་ཡང་ལམ་འདི་ཉིད་ནི་ལྟོས་པ་ཡབ་ལ་བཞག་ནས། ལྟོས་ཆོས་ཡུམ་དུ་ལེན་པ་བྱ་བ་སྨིན་བྱེད་ཡབ་ལས་ལྟོས་པའི་ཉམས་ལེན་ཁྱད་པར་ཅན་ཏེ། གསང་མཐའ་ལ་ཡང་ལོ་ནག་དྲིལ་གསུམ་གྱི་ཉམས་ལེན་ལ། མཉམ་པར་བཞག་པའི་རྣལ་འབྱོར་དང་། མ་བཞག་པའི་རྣལ་འབྱོར་རོ། ། མཉམ་བཞག་ལ་ཡང་བསྐྱེད་པའི་རིམ་པ་དང་། རྫོགས་པའི་རིམ་པའོ། ། བསྐྱེད་པའི་རིམ་པ་ལ་ཡང་། རྒྱུ་ཚོགས་གཉིས་བསགས་པ་དང་། འབྲས་བུ་ལྷ་བསྐྱེད་པ་གཉིས་ཏེ།
དེ་དག་གིས་ལམ་རྣམས་ལས་ཆུང་ལ་ཟབ་ཁྱད་དང་ལྡན་ཞིང་ལམ་ཐམས་ཅད་ཚང་སྟེ། དེ་ལ་ཚོགས་གཉིས་བསགས་པའི་བསོད་ནམས་ཀྱི་ཚོགས་ནི། འདིར་བླ་མ་སྤྱི་བོར་བསྒོམ་ཞིང་གསོལ་བ་འདེབས་པ་ལ་ཚང་ཞིང་ཟབ་བོ། ། ཡེ་ཤེས་ཀྱི་ཚོགས་ནི་བླ་མ་འོད་དུ་ཞུ་ནས་རང་ལ་ཐིམ་པས་ལུས་སེམས་ཐམས་ཅད་བདེ་ཆེན་གྱི་ཡེ་ཤེས་སུ་བྱིན་གྱིས་བརླབས་ཅིང་། དེ་འཁོར་འདས་སྣོད་བཅུད་ཐམས་ཅད་ལ་རྒྱས་བཏབ་ནས་བསྒོམ་པ་ལ་ཚང་ཞིང་ཟབ་བོ། ། གཉིས་པ་ལ་འབྲས་བུ་ལྷ་བསྐྱེད་པ་ལ། ལོ་ནག་དྲིལ་གསུམ་གྱི་སྐབས་སུ་ནག་པོ་པ་ལ་འབྱུང་བཞི་ལུགས་འབྱུང་ལས་གཞལ་ཡས་ཁང་བསྐྱེད་ལ། མངོན་བྱང་ལྔ་ལས་རྒྱུ་རྡོ་རྗེ་འཆང་ཡབ་ཡུམ་བསྐྱེད་པ་ཡབ་ཡུམ་སྙོམས་འཇུག་གི་བདེ་བ་སྔོན་དུ་འགྲོ་བའི་སྒོ་ནས་ཐིག་ལེ་ལས་དཀྱིལ་འཁོར་རྒྱལ་མཆོག་བསྐྱེད་པ། ལོ་ཧི་པ་ལ་འབྱུང་བཞི་སྒྲ་ཚུལ་དང་བཅས་པ་ལས་ཕྱི་ནང་གཉིས་ཅིག་ཅར་དུ་བསྐྱེད་པ། དྲིལ་བུ་པ་ལ་སྐད་ཅིག་གིས་ཕྱིའི་ཧེ་རུ་ཀ་ཞལ་བྱུང་ལ་ནང་ལ་ལྷ་དྲུག་ཅུ་རྩ་གཉིས་བསྐྱེད་པའི་བསྐྱེད་ཆོག་རྣམས་རྟོགས་རིགས་ཡར་ལྡན་གྱི་ཚུལ་དུ་ཚང་ཞིང་།
འདིར་ཟབ་ཁྱད་དང་ལྡན་པས་བསྐྱེད་ཆོག་ཁྱད་པར་འཕགས་པ་ཡིན་ཏེ། ཨོཾ་གསུམ་མ་ཚར་གཅིག་བརྗོད་པ་སྒྲ་ཚུལ་ལས་བསྐྱེད་པ་ལོ་ཧི་པ་དང་མཚུངས། ཉི་ཟླ་ཕྱག་མཚན་ས་བོན་རྣམས་མཚོན་པ་ཡོད་པས་ནག་པོ་དང་། སྐད་ཅིག་གིས་རྡོ་རྗེ་རྣལ་འབྱོར་མར་བསྒོམ་པས་དྲིལ་བུ་པ་དང་མཚུངས་ལ་དེ་རྣམས་རེ་རེས་ཀྱང་སྐྱེ་གནས་བཞི་སྦྱོང་བ་དང་གཙོ་ཆེ་ཆུང་གི་ཁྱད་པར་ཡོད་པའང་ཤེས་པར་བྱའོ། ། འདིར་སྐྱེ་གནས་བཞི་ཅིག་ཅར་སྦྱོང་སྟེ། སྙིང་ཁའི་ཆོས་འབྱུང་ཕྱི་མ་གང་དུ་སྐྱེ་བའི་གནས། གཉིས་པ་མའི་མངལ། ཟླ་བ་ཕའི་ཁམས། སཾ་བུ་ཊིར་གསུངས་པ་ལྟར། ཟླ་བ་ལ་དམར་མདངས་ཡོད་པས་རང་ཆས་ཅན་ནམ།
བཾ་ཡིག་གིས་མདངས་ཀྱིས་དབུས་དམར་ཉམས་ཡོད་པ་དེས་ནི་མའི་ཁམས་བཾ་ཡིག་གིས་བར་སྲིད་དེས་མངལ་སྐྱེས་སྦྱོང་ཞིང་། ཡང་འཁོར་ལོ་ལྔ་པོ་དེས་སྐྱེ་གནས་ལྷག་མ་སྦྱོང་སྟེ། ཆོས་འབྱུང་གཉིས་ཕ་མ་དང་སྒོང་ལྐོག ཟླ་བ་དམར་ཆ་དང་བཅས་པ་བྱང་སེམས་གཉིས། བཾ་ཡིག་སྔ་མ་ལྟར་ཏེ། སྒོང་སྐྱེས་སྦྱོང་བྱེད། འོད་ཟེར་གྱི་གོང་བུར་གྱུར་པས་དྲོད་གཤེར་སྐྱེས་སྦྱོང་། དེ་ལས་རྗེ་བཙུན་མར་སྐད་ཅིག་གིས་བསྐྱེད་པས་རྫུས་སྐྱེས་སྦྱོང་། ཡང་ན་འོད་ཀྱི་གོང་བུར་གྱུར་པས་སྒོང་སྐྱེས་སྦྱོང་སྟེ། གོང་བུའི་བདག་ཉིད་དུ་ཆོས་མཐུན་པས་སོ་གསུངས།
འདིས་ཕྱི་དཀྱིལ་རྒྱས་པའི་མངོན་བྱང་ལྔ་ཡང་བསྡུས་ཏེ། འབྲས་བུ་ཡེ་ཤེས་ལྔ་ཚང་བའི་བསྐྱེད་ཆོག་ཉིད་ལ་མངོན་བྱང་ལྔ་ཡང་ཚང་བ་ཡིན་ལ། ཡེ་ཤེས་ལྔ་ནི་ཟླ་བའི་བརྡས་བསྟན་པའི་མེ་ལོང་ལྟ་བུའི་ཡེ་ཤེས། སྔགས་ཕྲེང་མཉམ་ཉིད་ཡེ་ཤེས། བཾ་སོར་རྟོག་ཡེ་ཤེས། འོད་ཟེར་སྤྲོ་བསྡུ་བྱ་གྲུབ་ཡེ་ཤེས། སྐུར་བཞེངས་པ་ཆོས་དབྱིངས་ཡེ་ཤེས་ཡིན་ནོ། ། དངོས་སུ་ཚང་རྩི་བ་རང་ཉིད་རྣལ་འབྱོར་མར་བསྒོམ་པའི་སྙིང་ཁར་ཆོས་འབྱུང་གི་ནང་སྟོང་པ་ནི་ཆོས་དབྱིངས་སྟོང་པ་ཉིད་ལས་བྱང་ཆུབ་པ། ཟླ་བ་དང་དམར་ཆས་ནི་གདན་པད་ཉི་ལས་བྱང་ཆུབ་པ། སྔགས་ཕྲེང་གསུང་ཡིག་འབྲུ་ལས་བྱང་ཆུབ་པ།
ཨེ་ཝཾ་གཟུགས་བསྒྲུབ་ཀྱི་ཚེ་བཾ་གྱི་ཡི་གེ་ལ་གྲི་གུག་སོ་ལྟ་བུ་ཡོད་པས་ཐུགས་ཕྱག་མཚན་ལས་བྱང་ཆུབ་པ། ལྷར་བཞེངས་པ་སྐུ་ཡོངས་སུ་རྫོགས་པ་ལས་བྱང་ཆུབ་པ་སྟེ་ལྔ་ཚང་ངོ། ། ཇི་སྐད་དུ་ཨ་བྷི་ན་ལས། དེ་ནས་གཞན་ཡང་བཤད་བྱ་བ། ། ཕག་མོ་ཡི་ནི་བསྒྲུབ་པ་མཆོག ། བསྐྱེད་པའི་རིམ་པའི་སྦྱོར་བ་ཡི། ། བདག་ཉིད་བསྒོམ་པ་རྣལ་འབྱོར་བསྒོམ། ། ཞེས་གསུངས་པ་དང་། གཞན་ཡང་མཁའ་འགྲོ་རྒྱ་མཚོར། ཕག་མོ་ཕྱི་ཡི་ཡོངས་སུ་འབྱུང་། །
བསྐྱེད་པ་གང་གི་བསྐྱེད་པ་ལགས། ། རང་བཞིན་དང་ནི་ཇི་ལྟར་ལགས། ། བདག་ཉིད་འབྱུང་བའི་རྒྱུ་མཚན་ཅི། ། འདིར་ནི་དགོས་པ་ཇི་ལྟར་ལགས། ། ཞེས་ཞུས་པའི་ལན་དུ། དབང་པོ་དང་ནི་ཡུལ་ཐམས་ཅད། ། ལྟེ་བའི་དཀྱིལ་འཁོར་རབ་ཏུ་ཞུགས། ། སྤྱི་བོར་རྡོ་རྗེ་གུར་དུ་ནི། ། སྟེང་དུ་ཁ་ར་རླུང་འབབ་བོ། ། འདོད་ཆགས་ཉི་མའི་དབུས་སུ་ནི། །
སྐད་ཅིག་གི་ནི་སྤྲུལ་རྩེར་འགྱུར། ། དེ་ལས་བསྐྱེད་པའི་ཕག་མོ་ནི། ། བྷ་ག་ལིདྒ་ཡི་ལས་བྱུང་། ། བདེ་བ་ཆེན་པོའི་རང་བཞིན་ལས། ། དེ་རྣམས་ལ་ནི་སྔོན་དུ་བསྐྱེད། ། རང་བཞིན་བདག་མེད་གཅིག་པུ་སྟེ། ། མཁའ་མཉམ་རྣལ་འབྱོར་གཟུགས་ཅན་ནོ། ། རྒྱུ་མཚན་འགྲོ་བ་སྒྲོལ་བ་དང་། ། སྙིང་རྗེའི་གཟུགས་དང་བཞིན་དུ་འབྱུང་། ། འདིར་ནི་དགོས་པ་གཉིས་རིགས་ཏེ། །
ཕྱག་རྒྱ་སྦྱོར་བ་རབ་སྦྱོར་བའོ། ། ཞེས་གསུངས་པས། དེས་ན་ལོ་ནག་དྲིལ་གསུམ་གྱི་བསྐྱེད་ཆོག་རྣམས་ལས་ཟབ་པའི་བསྐྱེད་ཆོག་བསྟན་པ་ནི། བླ་མ་འོད་དུ་ཞུ་བའི་རྐྱེན་གྱིས་ལུས་སེམས་རྣམས་བདེ་ཆེན་གྱི་ཡེ་ཤེས་སུ་བྱིན་གྱིས་བརླབས་པ་ནི། བདེ་བ་ཆེན་པོའི་རང་བཞིན་ལས། ཞེས་པས་བསྟན་ཏེ། དེ་ནི་སྦྱང་གཞི་འཆི་བ་སྦྱོང་ཞིང་ཆོས་སྐུ་བསྒྲུབ་པའི་སྒྲུབ་ཐབས་ཕོ་ཉ་ལྷན་སྐྱེས་སོ། ། བདེ་ཆེན་གྱི་ཡེ་ཤེས་དེའི་ངང་ནས། རྒྱས་པར་ན་རང་གཞན་གཉིས་ཀའི་གཞི་སྦྱོང་ཞིང་བསྒྱུར་བ་དང་། དེ་བཞིན་གཤེགས་པ་རྣམས་དང་རྣལ་འབྱོར་མའི་སྐུར་བྱས་ལ་རང་ལ་བསྡུས་ཏེ་དེ་རྣམས་ལ་བསྐྱེད་པ་དང་།
རང་གཞན་གཉིས་ཀའི་གཞི་སྦྱོང་སྒྱུར་བྱས་ནས་བསྐྱེད་པ་དང་། བསྡུས་པ་ནི། རང་གི་གཞི་སྦྱོང་སྒྱུར་བྱས་པ་དང་གསུམ་ལས། ཕྱི་མ་ཕྱག་ལེན་ལ་མཛད་པས། དེའི་ངང་ལས་ཨེ་ལས་ཆོས་འབྱུང་ཡིག་འབྲུ་བཾ་ཡིག་རྣམས་ནི། བྷ་ག་ལིང་ག་ཡི་ལས་བྱུང་། ། ཞེས་པས་བསྟན་ཏེ། དེ་ཡང་སྦྱང་གཞི་བར་སྲིད་སྦྱོང་ཞིང་ལོངས་སྐུ་བསྒྲུབ་པའི་སྒྲུབ་ཐབས་ཕོ་ཉ་ཞིང་སྐྱེས་སོ། ། ཆོས་འབྱུང་། ཟླ་བའི་དཀྱིལ་འཁོར།
ཡིག་འབྲུ། བཾ་ཡིག་རྣམས་ལས་འོད་འཕྲོས་གཞི་སྤྱོད་སྒྱུར་བྱས། ལྷ་སྐུ་ཞལ་ཕྱག་གི་རྣམ་པར་བསྐྱེད་པ་ནི། དེ་རྣམས་ལ་ནི་སྔོན་དུ་བསྐྱེད། ། ཅེས་པས་བསྟན་ཏེ། དེའང་སྦྱང་གཞི་སྐྱེ་བ་སྦྱོང་ཞིང་སྤྲུལ་སྐུ་འགྲུབ་བའི་ཕོ་ཉ་སྔགས་སྐྱེས་སོ། ། འོ་ན་དེ་ལྟར་བསྐྱེད་པའི་ཕག་མོའི་རང་བཞིན་ཇི་ལྟར་ཡིན་སྙམ་ན། རང་བཞིན་བདག་མེད་གཅིག་པུ་སྟེ། ། མཁའ་མཉམ་རྣལ་འབྱོར་གཟུགས་ཅན་ནོ། ། ཞེས་པ་དང་།
ཨ་བྷི་དྷ་ནར། ཕག་མོའི་གཟུགས་ནི་མཐའ་ཡས་པས། ། སྤྲོས་དང་བྲལ་བའི་སྡོམ་པའོ། ། ཞེས་གསུངས་པས། རང་བཞིན་ཆོས་ཐམས་ཅད་ཀྱི་སྡུད་བྱེད་དེ་ཁོ་ན་ཉིད་དོ། ། དེ་ལྟར་གནས་ལུགས་སྤྲོས་བྲལ་དེ་ཁོ་ན་ཉིད་དེ། ལྷ་སྐུ་ཞལ་ཕྱག་གི་རྣམ་པར་བསྒོམ་པ་ལ་རྒྱུ་མཚན་ཅི་ཡོད་སྙམ་ན། རྒྱུ་མཚན་འགྲོ་བ་སྒྲོལ་བ་དང་། ། སྙིང་རྗེའི་གཟུགས་དང་གཞན་དུ་འབྱུང་། ། ཞེས་པས་བསྟན་ཏེ།
སེམས་ཅན་ཐམས་ཅད་འཁོར་བ་དུཿཁ་ལས་སྒྲོལ་བའི་ཕྱིར་དུ་ལྷ་སྐུ་ཞལ་ཕྱག་གི་རྣམ་པར་བསྒོམ་པའོ། ། དེ་ལྟར་བསྒོམ་པ་ལ་དགོས་པ་ཅི་ཡོད་ཅེ་ན། མཆོག་ཐུན་མོང་གི་དངོས་གྲུབ་སྟེ། དེའང་འདིར་ནི་དགོས་པ་གཉིས་རིགས་ཏེ། ཕྱག་རྒྱ་སྦྱོར་བ་རབ་སྦྱོར་བའོ། ། ཞེས་པས་བསྟན་ཏོ། ། དེས་ན་དེ་ལྟ་བུའི་བསྐྱེད་ཆོག་དེ། ། རྟེན་དཀྱིལ་འཁོར་བཞི་དང་འཁོར་ལོ་ལྔ་ལ་གནད་དུ་བསྣུན་པས་ཟབ་སྟེ། དང་པོ་དཀྱིལ་འཁོར་བཞི་ལ་གནད་དུ་བསྣུན་པ་ནི། ལུས་ལ་རྩ་བསམ་གྱིས་མི་ཁྱབ་རྣམས་ཆོས་འབྱུང་།
ཡི་གེ་རྣམས། ཡིག་འབྲུ། བདུད་རྩི་རྣམས་ཟླ་བའི་དཀྱིལ་འཁོར། རླུང་རྣམས་དགའ་བ་འཁྱིལ་བར་སྡོམ་ནས་གནད་དུ་བསྣུན། ཆོས་འབྱུང་ཕྱི་མ་ལྟེ་བའི་འཁོར་ལོ། ནང་མ་གསང་གནས་ཀྱི་འཁོར་ལོ། ཟླ་བའི་སྙིང་གའི་འཁོར་ལོ། བཾ་ཡིག་ཡ་ར་ལ་ཝ་བཞི་མཚོན་པས་མགྲིན་པའི་འཁོར་ལོ། ཡིག་འབྲུ་རྣམས་སྤྱི་བོའི་འཁོར་ལོ། ། རྩ་འདབ་སོ་གཉིས་མཚོན།
དེ་རྣམས་ཀྱང་ཆུང་ཆུང་ཉུང་ཉུང་ཞིག་མ་ཡིན། ལྷ་དྲུག་ཅུ་རྩ་གཉིས་ཀྱི་རྟེན་དང་བརྟེན་པའི་དཀྱིལ་འཁོར་ཡིན་ཏེ། ཆོས་ཀྱི་འབྱུང་གནས་གཞལ་ཡས་ཁང་། ཟླ་བའི་དཀྱིལ་འཁོར་དཔའ་བོ་རྣམས། ཡི་གེ་སོ་གཉིས་བཾ་ཡིག་ཆ་ལྔ་དང་བཅས་པ་རྣལ་འབྱོར་མ་སོ་བདུན་ནོ། ། དེས་ན་སྒྲུབ་བྱེད་མངོན་རྟོགས་ཀྱི་སྒོ་ནས་ཟབ་བོ། ། གཉིས་པ་དེས་ཚུལ་ཇི་ལྟར་བསྒྲུབ་པའི་ཚུལ་ནི་ལོ་ནག་གི་སྐབས་སུ་རྒྱུ་བདེ་གཤེགས་སྙིང་པོ་དེ་ཉིད། སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་སེམས་སུ་བསྒྱུར། དེ་ལྟ་བུའི་བྱང་ཆུབ་ཀྱི་སེམས་དེ་ལ་སྨིན་བྱེད་ཀྱི་དབང་གི་སྒོ་ནས་དབང་གི་ཡེ་ཤེས་སུ་བྱིན་གྱིས་བརླབ། དེ་ལྟར་བརླབ་པ་དེ་ཉིད་སིནྡྷུ་རའི་དཀྱིལ་འཁོར་དུ་དབང་བཞི་བྱིན་རླབས་ཀྱིས་ཚུལ་དུ་བསྐུར་ནས་དབང་གི་ཡེ་ཤེས་ལ་ངོ་སྤྲོད།
སྤྲད་པའི་ཡེ་ཤེས་དེ་ཉིད་རྡོ་རྗེ་འཆང་གིས། ཐ་མལ་སྣོད་དང་བཅུད་དུ་རབ་ཞེན་པའི། ། ཀུན་རྫོབ་འཁྲུལ་པའི་ལས་སྣང་མ་ལུས་ཀུན། ། རྣམ་གཞག་ལྷའི་སྣང་བར་བསྒྱུར་བྱེད་པའི། ། མཁའ་སྤྱོད་བསྐྱེད་རིམ་བསྒོམ་པར་བྱིན་གྱིས་རློབས། ། ཞེས་གསུངས་པ་ལྟར་གྱི། འཁོར་འདས་སྣོད་བཅུད་ཀྱི་སྣང་བ་ཕྲ་རགས་ཐམས་ཅད་རང་སེམས་ཀུན་གཞི་སྐད་ཅིག་མར་བསྡུས། དེ་སྤྲོས་བྲལ་སྟོང་པ་ཉིད་དུ་སྦྱངས། དེའི་ངང་ལས་ཆོས་འབྱུང་ཟླ་བ་སོགས། དེ་དག་ལས་ལྷ་སྐུ་ཞལ་ཕྱག་གི་རྣམ་པར་བསྒྱུར་བས་ཟབ་བོ། །
དེའང་རྣལ་འབྱོར་བཅུ་གཅིག་གི་སྒོ་ནས་བསྒྲུབ་པའི་ཕྱིར། གཉིས་པ་གཞུང་དང་སྦྱར་ནས་བསྐྱེད་རིམ་འཁོར་བཅས་བཤད་པ་ནི་ཀླད་ཀྱི་དོན། གཞུང་གི་དོན། མཇུག་གི་དོན་དང་གསུམ་ལས། དང་པོ་ཀླད་ཀྱི་དོན་ལ། མཚན་བསྒྱུར་བ། ཞར་བྱུང་ལོ་ཙཱ་བས་ཕྱག་བྱ་བའོ། ། དང་པོ་རྒྱ་གར་སྐད་དུ། བཛྲ་ཡོ་གི་ནི་ས་དྷ་ན། དེ་བོད་སྐད་དུ་བསྒྱུར་ན།
བཛྲ་རྡོ་རྗེ། ཡོ་གི་ནི་རྣལ་འབྱོར་མ། ས་དྷ་ནི་སྒྲུབ་པའི་ཐབས་ཞེས་བྱའོ། ། གཉིས་པ་ནི། དགོས་དོན། བསྡུས་དོན། ཚིག་དོན་རྣམས་ཀྱིས་མཆོད་དོ། ། གསུམ་པ་ནི། ཐེག་པ་ཆེན་པོ་ལ་ཕྱག་འཚལ་ལོ། ། ཞེས་སོ། །
གཉིས་པ་གཞུང་གི་དོན་ལ་རྟེན་གྱི་གདམས་ངག དེས་ཉམས་སུ་བླངས་པའི་ལམ། ལམ་དེ་ཉིད་ཉམས་སུ་བླངས་པ་ལས་བྱུང་བའི་འབྲས་བུའོ། ། དང་པོ། གཞུང་ལས། དང་པོ་རེ་ཞིག་རྣལ་འབྱོར་པས། ། ཞེས་པས་བསྟན་ལ། རྣལ་འབྱོར་མ་ཀུན་སྤྱོད་དུ་ཡང་། དང་པོ་རེ་ཞིག་རྣལ་འབྱོར་པའི་དབང་ཕྱུག ། ཅེས་གསུངས་ཤིང་།
ལོ་ཧི་པའི་རྒྱ་གཞུང་དུ་ཡང་། དེ་ལྟར་དུ་གསུངས་པས། དེ་ལ་གཉིས་ཏེ། སློབ་པའི་རྣལ་འབྱོར་པའི་དབང་ཕྱུག་དང་། མི་སློབ་པའི་རྣལ་འབྱོར་པའི་དབང་ཕྱུག་གོ ། དེའང་རྒྱུད་སྡེ་འོག་མ་ལ་ལྟོས་ནས། ལོ་ནག་གི་རྣལ་འབྱོར་པ་མི་སློབ་པའི་རྣལ་འབྱོར་གྱི་དབང་ཕྱུག་ཡིན་ཏེ། རྒྱུད་སྡེ་འོག་མ་རྣམས་ཀྱིས་ལམ་གྱི་རྟོགས་རིགས་ཡར་ལྡན་ཡིན་ཞིང་། དེ་དག་ལས་ཁྱད་པར་དུ་འཕགས་སོ། ། རྣལ་འབྱོར་མའི་རྣལ་འབྱོར་པ་ལ་ལྟོས་ན།
ལོ་ནག་གི་རྣལ་འབྱོར་པ་སློབ་པའི་རྣལ་འབྱོར་གྱི་དབང་ཕྱུག་ཡིན་ཏེ། དེ་དག་གི་ལམ་རིམ་རྟོགས་རིགས་ཡར་ལྡན་ཡིན་ཞིང་། དེ་དག་ལས་རྣོ་བའི་ལམ་ཡིན་པའི་ཕྱིར་རོ། ། དེ་ལ་སློབ་པའི་རྣལ་འབྱོར་པ་ནི་སྤྲོས་བཅས་ལ་དགའ་བ། མི་སློབ་པའི་རྣལ་འབྱོར་པ་ནི་སྤྲོས་མེད་ལ་དགའ་བའོ། ། རྣལ་འབྱོར་ཞེས་བྱ་བ་ནི། ལོ་ནག་གི་རྟོག་རིགས་ཡར་ལྡན་ཞིང་། འདིའི་རྣལ་འབྱོར་བཅུ་གཅིག་ཉམས་སུ་བླངས་པས་ཏིང་ངེ་འཛིན་རྒྱུད་ལ་སྐྱེས་པའོ། ། པ་ཞེས་བྱ་བ་ནི། དཔེར་ན།
རྟ་དང་ལྡན་པ་ལ་རྟ་པ་ཞེས་བྱ་བ། དེ་བཞིན་དུ་དེ་ལྟ་བུའི་ཏིང་ངེ་འཛིན་དང་ལྡན་པས་ན་པ་ཞེས་བྱའོ། ། དབང་ཕྱུག་ཅེས་བྱ་བ་ནི། སྤྱིར་ལོ་ནག་དྲིལ་གསུམ་གྱི་ལམ་གཞན་ལས་ཁྱད་པར་དུ་འཕགས་ཤིང་། བྱེ་བྲག་ཏུ་རྡོ་རྗེ་རྣལ་འབྱོར་མའི་ལམ་འདི་གཞན་ལས་ཟབ་ཅིང་མཆོག་ཏུ་གྱུར་པ་ཡིན་པས། དེ་ཉམས་སུ་ལེན་པའི་རྣལ་འབྱོར་པ་ཐམས་ཅད་ཀྱི་མཆོག་ཏུ་གྱུར་པ་ཡིན་པས་དབང་ཕྱུག་ཅེས་བྱའོ། ། རྟེན་གྱི་གང་ཟག་གི་མཚན་ཉིད་གོང་དུ་བཤད་ཟིན་ཏོ། ། ཐོབ་བྱ་མཐར་ཐུག་སངས་རྒྱས་ཀྱི་སྐུ་ཐོབ་པར་བྱེད་པ་ལ། རྟོགས་བྱ་མཐར་ཐུག་དེ་ཁོ་ན་ཉིད་དུ་རྟོགས་དགོས། དེ་ལ་རྫོགས་རིམ་གྱི་ཏིང་ངེ་འཛིན་རྒྱུད་ལ་སྐྱེ་དགོས།
དེ་ལ་རྟེན་བསྐྱེད་རིམ་དགོས། བསྐྱེད་པའི་རིམ་པ་བསྒོམ་པ་ལ་ལྷ་སྐུ་ཞལ་ཕྱག་གི་རྣམ་པར་བཞེངས་དགོས། དེ་ལ་བསྐྱེད་རིམ་རྣལ་འབྱོར་བཅུ་གཅིག་ནི་ས་སྐྱ་པ་ཆེན་པོའི་ཞལ་སྔ་ནས། ཉལ་དང་ལྡང་དང་བདུད་རྩི་མྱང་། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང་། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང་། ། སྤྱོད་ལམ་གྱི་ནི་རྣལ་འབྱོར་ཏེ། །
དེ་ལྟར་རྣལ་འབྱོར་བཅུ་གཅིག་གོ ། ཞེས་གསུངས། དེ་ལ་དང་པོ་ཉལ་དང་ཞེས་པ་ནི། ལྷ་སྐུ་ཞལ་ཕྱག་གི་རྣམ་པར་བཞེངས་པའི་སྔོན་དུ་ཉལ་བའི་རྣལ་འབྱོར་དགོས་ཏེ། དེ་དག་གི་གོ་རིམ་ནི་དང་པོ་རེ་ཞིག་ཅེས་པས་བསྟན་ནོ། ། རྣལ་འབྱོར་བཅུ་གཅིག་གི་དང་པོ་ཉལ་བའི་རྣལ་འབྱོར་ལ་གཉིས་ཏེ། བསྐྱེད་རིམ་གྱི་ཕྱོགས་ལ་མོས་པ་དང་། རྫོགས་རིམ་གྱི་ཕྱོགས་ལ་མོས་པའོ། ། གཉིས་པོ་གང་ལྟར་ནའང་། སྲོད་ཐུན་ལ་བསྒོམ་བཟླས་བྱས་ན་ཐུན་གཞུག་ཏུ་ཉལ་བའི་རྣལ་འབྱོར་བྱ།
བསྒོམ་བཟླས་དང་མ་འབྲེལ་ན་ཡང་སྐད་ཅིག་གིས་ཉལ་བའི་རྣལ་འབྱོར་བསྒོམ་པའོ། ། དང་པོ་སྒྲུབ་པ་པོ་སྤྲོས་པ་ལ་དགའ་ཞིང་བསྐྱེད་རིམ་ལ་མོས་པ་ཆེ་ན། རང་ཉིད་གནས་ཁང་ཆོས་འབྱུང་ཉིས་བརྩེགས་ཀྱི་ནང་དུ་སེང་གེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཉི་མའི་སྟེང་དུ་རང་རྗེ་བཙུན་རྡོ་རྗེ་རྣལ་འབྱོར་མའི་སྐུ་རྒྱན་དང་ཕྱག་མཚན་སྤངས་པ་ཤ་རུས་སོགས་གདོས་བཅས་མ་ཡིན་པ་འོད་ཀྱི་རང་བཞིན་དུ་བསྒོམ། གྲོགས་ཡོད་ན་ཡང་དེ་ལྟ་བུར་གསལ་བཏབ། རང་གི་སྤྱི་བོའམ་སྔས་མགོར་སྔས་སྲུང་གི་ཚུལ་དུ། སེང་གེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་ལ་རྩ་བའི་བླ་མ་རྡོ་རྗེ་ཆོས་ཀྱི་རྣམ་པ་ཅན་རྒྱན་ཆ་ལུགས་ཡོངས་སུ་རྫོགས་པ་ཞིག་གསལ་བཏབ། དེ་ལ་གུས་འདུད་དྲག་པོས་ཕྱག་འཚལ་གསོལ་བ་བཏབ་ཅིང་བློ་གཏད། དེས་མཚམས་སྦྱར་ལ་ཞོགས་གཡས་པ་འོག་ཏུ་ཕབ་སྟེ་ཉལ་ལོ། ། འདི་ཞུ་བདེ་ལྷན་སྐྱེས་བདེ་བའི་ངང་ལ་ཉལ་བ་ཡང་ཡིན་ནོ། ། གཉིད་སད་བྱུང་ན་ཡང་དེ་ལྟར་གསལ་བཏབ་སྟེ་ཉལ་ལོ། །
གཉིས་པ་ནི། ས་སྐྱ་པ་ཆེན་པོས། བསམ་མི་ཁྱབ་ཀྱི་རྣལ་འབྱོར་དང་འབྲེལ་ནས་ཉལ་བའམ། སྐད་ཅིག་གིས་སྟོང་པར་བསྒོམས་ནས་ཉལ་བ་གང་རུང་གསུངས་པས་བསམ་མི་ཁྱབ་དང་འབྲེལ་ནས་ཉལ་ན། ཨ་བྷི་དྷ་ནར་སྤྲོ་བ་དང་བསྡུ་བ་བྱས་ནས་ཞེས་གསུངས་པས། རང་གི་ལྟེ་བའི་བཾ་ཡིག་སྔགས་ཕྲེང་ཟླ་བའི་དཀྱིལ་འཁོར་ཡིག་འབྲུ་རྣམས་ལས་འོད་ཟེར་འཕྲོས། ཁམས་གསུམ་སྣོད་བཅུད་ཐམས་ཅད་ལ་ཕོག་པས་གཟུགས་མེད་ཁམས་འོད་ཟེར་སྔོན་པོའི་རྣམ་པས་ལུས་ཀྱི་སྟོད་ཀྱི་ཆ་ལ་ཐིམ། གཟུགས་ཁམས་འོད་ཟེར་དམར་པོའི་རྣམ་པས་བར་གྱི་ཆ་ལ་ཐིམ། འདོད་ཁམས་འོད་ཟེར་དཀར་པོའི་རྣམ་པས་སྨད་ཀྱི་ཆ་ལ་ཐིམ། རྣལ་འབྱོར་མ་རང་ཡང་སྐུ་སྟོད་སྐུ་སྨད་ནས་རིམ་གྱིས་འདུས་ཏེ་ཆོས་འབྱུང་ཕྱི་མ་ལ༞ ཕྱི་མ་ནང་མ་ལ༞ དེ་ཟླ་བ་ལ༞ དེ་སྔགས་ཕྲེང་ལ༞ དེ་བཾ་ཡིག་འབྲུ་བཞི་ལ༞ དེ་ཟླ་ཚེས་ལ༞ དེ་ཐིག་ལེ་ལ༞ དེ་ནཱ་ད་ལ་ཐིམ་མཐར་གཉིད་དུ་འགྲོ་ཁར་ནཱ་ད་ཡང་ཇེ་ཕྲར་སོང་སྟེ་ནམ་མཁའ་ལ་འཇའ་ཡལ་བ་ལྟར་སྤྲོས་བྲལ་དེ་ཁོ་ན་ཉིད་ཀྱི་ངང་ལ་རྣམ་རྟོག་གཞན་གྱིས་བར་མ་ཆོད་པར་བྱས་ནས་ཉལ་ཏེ།
འདི་རང་བཞིན་ལྷན་སྐྱེས་སྟོང་པའི་ངང་དུ་ཉལ་བ་ཡང་ཡིན་ནོ། ། ཨ་བྷི་དྷ་ནར། ཆོས་རྣམས་ཀུན་གྱི་ཆོས་ཉིད་བསྒོམ། ། ཞེས་གསུངས་སོ། ། རྣལ་འབྱོར་གཉིས་པ་ལྡང་བའི་རྣལ་འབྱོར་ལ་གཉིས་ཏེ། བསྐྱེད་རིམ་གྱི་ངང་ལ་ཉལ་བའི་ལྡང་ལུགས་དང་། རྫོགས་རིམ་གྱི་ངང་ལ་ཉལ་བའི་ལྡང་ལུགས་སོ། ། དེ་དག་ལ་བཞི་སྟེ། རྒྱུ་གང་ལྡང་། རྐྱེན་གང་གིས།
ཚུལ་ཇི་ལྟར། ངོ་བོ་གང་ལྡང་བའོ། ། དང་པོ་བསྐྱེད་རིམ་གྱི་ངང་ལ་ཉལ་བའི་ལྡང་ལུགས་ཀྱི་རྒྱུ་ནི། མདང་གི་ལྷ་སྐུའི་རྣམ་པ་དེ་ལས་སོ། ། རྐྱེན་ནི་སྔས་མགོའི་རྡོ་རྗེ་ཆོས་ཀྱི་ནམ་མཁར་ཌཱ་མ་རུའི་སྒྲ་ཨོཾ་གསུམ་མའི་སྔགས་སུ་གྲགས་པའོ། ། ལས་དང་པོ་པས་གཉིད་ཀྱི་ངང་དུ་དེ་དྲན་པ་མི་ཡོང་ནའང་། གཉིད་སད་མ་ཐག་ཏུ་དེས་བསྐུལ་ནས་ལྡང་བ་ཡིན་ནོ་སྙམ་དུ་མོས་པ་བྱས་པས། གོམས་ན་གཉིད་སད་ཁར་དེ་དྲན་པ་འབྱུང་ངོ་གསུང་། ཚུལ་ནི་སྐད་ཅིག་གིས་ཆུ་ལ་ཉ་འཕར་བའི་ཚུལ་གྱིས་བྱའོ། ། ངོ་བོ་ཕྱག་མཚན་མེད་པའི་རྣལ་འབྱོར་མའི་སྐུར་ལམ་སྟེ་ལངས་ཏེ།
རང་ཉིད་ལྷར་གསལ་བ་དང་། མདུན་གྱི་བླ་མ་དྭངས་པ་གསལ་བའི་ངང་ནས་གནས་ཁང་ལ་བལྟས་པས་དག་གསལ་གཉིས་མེད་ཀྱི་ངོ་བོ་ཆོས་འབྱུང་དམར་པོ་དང་། གྲོགས་སོགས་ནི་རྡོ་རྗེ་རྣལ་འབྱོར་མར་གསལ་བཏབ། མདུན་གྱི་བླ་མ་ལ་མོས་གུས་ཆེད་དུ་བྱས་པས་འོད་དུ་ཞུ་རང་ལ་ཐིམ་པས་རང་ཉིད་སྔར་བས་ཀྱང་གསལ་བར་བསམ། དེ་ཡང་ཨ་བྷི་དྷ་ནར། རང་གི་ལྷག་པའི་ལྷར་སྦྱོར་བའི། ། ཞེས་གསུངས། སེམས་ཅན་ཐམས་ཅད་ཀྱང་རྣལ་འབྱོར་མའི་སྐུར་བསྒོམ་ནུས་ན་ཁྱད་པར་འཕགས་ཏེ། སེམས་ཅན་ཀུན་ལ་རབ་བརྟགས་བྱ། ། ཞེས་གསུངས།
གཉིས་པ་རྫོགས་རིམ་གྱི་ངང་ལ་ཉལ་བའི་ལྡང་ལུགས་ཀྱི་རྒྱུ་ནི། མདང་གི་ཆོས་ཉིད་བསམ་གྱིས་མི་ཁྱབ་དེ་ལས་སོ། ། རྐྱེན་ནི་མཁའ་སྤྱོད་ཀྱི་དཔའ་བོ་དཔའ་མོ་རྣམས་ཀྱིས་ནམ་མཁར་ཌཱ་མ་རུའི་སྒྲ་ཨོཾ་གསུམ་མའི་སྔགས་སུ་འཁྲོལ་ཏེ་བྱུང་བའོ། ། ཚུལ་ནི་ཆུ་ལས་ཉ་འཕར་གྱི་ཚུལ་བྱ་བའམ། ཡང་ན་བསམ་མི་ཁྱབ་དེ་ལས་ནཱ་དར་ལྡང་། དེ་ནས་ཐིག་ལེ་ནས་རྣལ་འབྱོར་མའི་སྐུར་བསྒོམ་པའི་བར་གྱིས་ལྡང་ངོ་། ། ངོ་བོ་ཕྱག་མཚན་མེད་པའི་རྣལ་འབྱོར་མའི་སྐུར་ལངས་ཏེ། སེམས་ཅན་ཐམས་ཅད་རྣལ་འབྱོར་མའི་སྐུར་བསྒོམ་པ་སྔར་བཞིན་ནོ། ། ལྡང་བའི་དུས་ཚོད་ནི་ནམ་གྱི་བཞི་ཆའང་བརྒྱད་ཆ་ནས་ལྡང་བར་འདོད་གསུང་། དེ་དག་གི་སྦྱང་གཞི་སྦྱོང་བྱེད་ངོ་སྤྲོད་ན།
སྣོད་ཀྱི་འཇིག་རྟེན་འཇིག་པ། ཞིག་ནས་སྟོང་པ། བཅུད་ཀྱི་སེམས་ཅན་འཆི་བ་ལ་ཕྲ་རགས་གཉིས་ཏེ། རགས་པའི་འཆི་རིམ། ས་ཆུ་ལ་ཐིམ། ཆུ་མེ་ལ༞ མེ་རླུང་ལ༞ རླུང་རྣམ་པར་ཤེས་པ་ལ་ཐིམ་པ་ན་རགས་པའི་འཆི་རིམ་མོ། ། རྣམ་པར་ཤེས་པ་སྣང་བ་ལ་ཐིམ། སྣང་བ་མཆེད་པ་ལ་ཐིམ། མཆེད་པ་ཐོབ་པ་ལ་ཐིམ། ཐོབ་པ་འོད་གསལ་ལ་ཐིམ་པ་ནི་ཕྲ་བའི་འཆི་རིམ་སྟེ།
སྣོད་ཀྱི་འཇིག་རྟེན་ཞིག་པ་དེ་འཇིག་འགྱུར། སྔར་བཅུད་ཀྱི་སེམས་ཅན་ཤི་བ། ད་འཇིག་འགྱུར་གྱི་བར་རྟོག་པའི་སྣང་བ་དང་བཅས་པ་ཐམས་ཅད་དང་རང་གཞན་ཐམས་ཅད་དགེ་སྦྱོར་གྱིས་རྩིས་མ་ཟིན་པའི་ཐ་མལ་གྱི་ཉལ་ལྡང་རྣམས་ཀྱང་ཡིན་གསུངས། སྦྱོང་བྱེད་ནི་དེ་ཐམས་ཅད་འདིར་བསྒོམ་པའི་ཀུན་གཞི་རང་སེམས་སྐད་ཅིག་མ་གཅིག་ཏུ་གྱུར། དེ་སྤྲོས་བྲལ་དེ་ཁོ་ན་ཉིད་བསམ་གྱིས་མི་ཁྱབ་ཀྱི་ངང་དུ་བཤིག་ནས་བསྒོམ་ལ། དེ་ལྟ་བུའི་ཏིང་ངེ་འཛིན་ནི། དེ་ཡང་ཕོ་ཉ་གསུམ་བསྲེས་ཀྱི་ཚུལ་དུ་ཉམས་སུ་ལེན་ཏེ། རང་གི་དམིགས་པའི་སྒོ་ནས་བསྒོམ་པ་དེ་ཕོ་ཉ་སྔགས་སྐྱེས། དེའང་ཡུལ་ཉི་ཤུ་རྩ་བཞིའི་ཞིང་སྐྱེས་སྤྲུལ་སྐུའི་ཏིང་ངེ་འཛིན་ལས་གཞན་མ་ཡིན་ཏེ། ཞིང་སྐྱེས་དེའང་འོག་མིན་གྱི་ཕོ་ཉ་ལྷན་སྐྱེས་ཀྱི་ཏིང་ངེ་འཛིན་ལས་གཞན་མ་ཡིན་ལ།
དེའང་ཆོས་ཀྱི་སྐུ་ལས་གཞན་མ་ཡིན་ནོ་སྙམ་དུ་བསྒོམ་མོ། ། འཆི་བ་ཆོས་སྐུར་ངོ་སྤྲོད་པའོ། ། ཤི་ནས་ཆོས་སྐུར་ངོ་འཕྲོད་ན་མ་རིག་པས་རྒྱུ་བྱས། བག་ཆགས་ཀྱིས་རྐྱེན་བྱས་ཏེ། འོད་གསལ་ལས་ཐོབ་པར་ལངས། ཐོབ་པ་མཆེད་པར་ལངས་པ་སོགས་རིམ་གྱིས་ལངས་ཏེ་སྒོ་དགུ་གང་རུང་ནས་ཐོན་ཏེ་བར་དོ་འབྱུང་བ་དེ་སྦྱོང་བྱེད། དེ་ནས་གཉིད་དུ་སོང་བའི་གནས་སྐབས་སུ་ཉིན་བར་གྱི་བག་ཆགས་རྨི་ལམ་སྣ་ཚོགས་འབྱུང་བ་རྣམས་རྨི་ལམ་དུ་རང་ངོ་ཤེས་པར་བྱས་ལ། ལོངས་སྤྱོད་རྫོགས་སྐུར་ངོ་སྤྲོད། ཕོ་ཉ་གསུམ་བསྲེས་སྔར་བཞིན། ཡང་སྔར་སྐྱེས་པ་དང་སྐྱེ་འགྱུར་གྱི་བར་རྟོག་པའི་སྣང་བ་དང་བཅས་པ་ཐམས་ཅད་ལྡང་བའི་རྣལ་འབྱོར་གྱི་སེམས་སྐད་ཅིག་མར་བསྡུ།
དེ་རྣལ་འབྱོར་མའི་སྐུར་ལྡང་། དེ་སྤྲུལ་སྐུར་ངོ་སྤྲད། དེ་ལ་ཕོ་ཉ་གསུམ་བསྲེ་ཚུལ་སྔར་ལྟར་ཉམས་སུ་བླངས་ཏེ། སྦྱང་གཞི་སྐྱེ་འཆི་བར་དོ་གསུམ་མོ། ། སྦྱོང་བྱེད་ཉལ་བ་དང་། གཉིད་དུ་སོང་བ་དང་། ལྡང་བའི་རྣལ་འབྱོར་གསུམ་གྱི་སྦྱང་འབྲས་སྐུ་གསུམ་ངོ་སྤྲོད་པ་ཡིན་ཏེ། འཆི་བ་ཞེས་བྱ་ཆོས་སྐུ་སྟེ། ། བར་སྲིད་ལོངས་སྤྱོད་རྫོགས་པ་དང་། ། འགྲོ་བ་དྲུག་སོགས་སྤྲུལ་པ་སྟེ། །
ཞེས་གསུངས། འདི་དག་ལ་གོམས་ནས་རྨི་ལམ་སྦྱོང་བསྒྱུར་སྤེལ་བའི་གནད་ཀྱང་ཁ་བསྐང་ན་ལེགས་སམ་སྙམ་མོ། ། འོ་ན་སྦྱང་གཞི་སྐྱེ་འཆི་བར་དོ་གསུམ་འོག་ལྷ་བསྐྱེད་པའི་སྐབས་སུའང་འབྱུང་བས་ལན་མང་པོ་ཟློས་པའི་སྐྱོན་མེད་དམ་སྙམ་ན་མེད་དེ་སྦྱང་གཞི་གཙོ་ཆེ་བ་རྣམས་སྦྱོང་བྱེད་དུ་མས་སྦྱོང་དགོས་པའི་ཕྱིར། རང་བཞིན་གྱི་དུས་གསུམ་གྱི་སྐྱེ་འཆི་ལ་ཐུག་པ་ཡང་མེད་པའི་ཕྱིར་རོ་གསུངས། དེ་ལྟར་ལྡང་བའི་རྣལ་འབྱོར་གྱིས་ལངས་ནས་ཅི་བྱེད་ན་བསམ་གཏན་བསྒོམ་པ་ལ་འཇུག་པས་སོ། ། འདིར་བདུད་རྩི་འོག་ནས་འབྱུང་བ་ལྟར་མྱང་བསྲུང་བའི་མཆོག་ཀྱང་ཡིན་གསུང་། དེ་ནས་གོ་ཆ་གསལ་འདེབས་པ་དང་ཚམ་རྔམ་སྔགས་ཀྱིས་བསྲུང་བ་བྱ་བ་དང་། དགའ་བ་གསུམ་གསལ་འདེབས་བསྔོ་བ་སྨོན་ལམ་རྣམས་བྱ་སྟེ་དེ་རྣམས་སྲོད་ཐུན་གྱི་མཇུག་བསྡུ་ཡིན་གསུང་། བསྙེན་མཚམས་ལྟ་བུའི་གང་ལྟར་སྐབས་འདིར་སྔ་ཐུན་གྱི་ཐུགས་དམ་འཆག་མེད་གཞན་དགོས་པ་ཡོད་ནའང་བྱས་ལ་ཐུན་མཚམས་ཀྱི་བྱ་བ་ཅི་དགོས་པ་གྲུབ་བོ། ། བསམ་གཏན་གྱི་གྲོགས་སུ་འགྲོ་ཞིང་ཁྲུས་བྱེད་པར་སྤྲོ་ན་དབང་ལྷ་སྤྱན་དྲངས་མཆོད་ཅིང་གསོལ་བཏབ་ལ།
ཆུ་གཙང་མའམ། འདིར་རྣལ་འབྱོར་བླ་མེད་ཡིན་པས་དྲི་ཆུ་འབྲུ་གསུམ་གྱི་བྱིན་གྱིས་རླབས་པའམ། བུམ་ཆུས་དབང་གིས་སྐབས་ལྟར་གཙོ་བོའི་ཐུགས་ཁ་ནས་སྒོ་མཚམས་མ་བརྒྱད་བྱོན་ཏེ་བུམ་པའི་ཆུས་སྤྱི་བོ་ནས་དབང་བསྐུར་སྙིང་པོའི་རྣལ་འབྱོར་མ་བཞིས་རྡོ་རྗེའི་གླུ་ལེན། ཁཎྜ་ཀཱ་པཱ་ལི་ལ་སོགས་པའི་དཔའ་བོ་རྣམས་ཀྱིས་བཀྲ་ཤིས་བརྗོད། རབ་ཏུ་གཏུམ་མོ་ལ་སོགས་པའི་དཔའ་མོ་རྣམས་ཀྱིས་མཆོད་པ་བྱས། སྒོ་མཚམས་བརྒྱད་ཀྱིས་བགེགས་བསྐྲད་པར་བསམ་དངོས་སུ་ཁྲུས་བྱ་ཞིང་། ཡི་གེ་བརྒྱ་པ་འདོན་དབང་བཞི་ཆུ་རྒྱུན་གཅིག་ལ་ཐོབ་པར་བསམ། སྒྲུབ་པའི་ཆོ་ག་བསྲེ་བ་དང་རིགས་བདག་བསམ་པ་ནི་མི་དགོས་སོ། ། གནས་སྐབས་གཞན་དུ་ཡང་། གདོང་བཀྲུ་བ་དང་།
སྐྲ་བཀྲུ་བ་སོགས་ལ་ཡང་ཁྲུས་ཀྱི་རྣལ་འབྱོར་འདིའང་ཁྱད་པར་མེད་དོ། ། མི་སྤྲོ་ཞིང་བསམ་གཏན་གྱི་གྲོགས་སུ་མི་འགྲོ་ན་མ་བྱས་ཀྱང་ཉེས་པ་མེད་དོ། ། དེ་ནས་བསམ་གཏན་བསྒོམ་པ་ལ་གནས་ལ་སོགས་པ་ནི་བཤད་ཟིན་ཏོ། ། གསུམ་པ་བདུད་རྩི་མྱང་བ་ནི་ཐོ་རངས་ནི་ལྡང་བའི་རྗེས་ཐོགས་དེ་མ་ཐག་ནས་མྱང་ལ་ཐུན་ཕྱི་མ་གསུམ་ལ་ཐུན་ལ་འཇུག་པའི་གོང་འདིར་རམ། འོག་རྡོར་སེམས་ཀྱི་བསྒོམ་བཟླས་ཚར་ནས་མྱང་བ་ཡང་འདུག་པས་གང་ལྟར་ཡང་བདུད་རྩི་རིལ་བུ་ཡོད་ན་གསུམ་མམ་གཉིས་སམ་གཅིག་འབྲུ་གསུམ་གྱིས་མྱང་། མེད་ན་བུར་ཆང་ངམ། ནས་ཆང་བྱིན་རླབས་རྒྱས་པར་བྱེད་ན། ལོ་དྲིལ་གྱི་སྐབས་ལྟར་བྱ། འབྲིང་རྡོ་རྗེ་འཆང་གི་གཏོར་ཆོག་བཞིན། བསྡུ་ན་འབྲུ་གསུམ་གྱིས་མྱངས་བྱིན་གྱིས་བརླབས་ལ།
དག་བྱ་ལུས་ངག་ཡིད་གསུམ། དག་བྱེད་རྫས་སྔགས་དང་ཏིང་ངེ་འཛིན་གསུམ་གྱི་ལམ་བརྟེན་ནས། དགའ་བ་གསུམ་ལྡན་དུ་ལྡང་སྟེ། ལྷ་སྐུ་ཞལ་ཕྱག་གི་རྣམ་པར་ལྡང་བ་ནི་སྐུའི་དགའ་བའམ་དག་པ་མགྲིན་པ་འོད་དཔག་མེད་ཀྱི་གནས་སུ་བདུད་རྩི་མྱང་བ་གསུང་གི་དགའ་བའམ་དག་པ། དེའང་བདུད་རྩི་མྱང་ལུགས་ནི་སྙིང་ཁའི་བཾ་ཡིག་མཆོད་པའི་བསམ་པས་འབྲུ་གསུམ་གྱིས་མྱངས་ཏེ་མགྲིན་པ་ན་ཡ་ར་ལ་ཝའི་རྩ་བཞི་ཡོད་པས། དེར་དྭངས་མ་དཔག་ཏུ་མེད་པ་འཕེལ་བས། ལུས་ཐམས་ཅད་ལ་ཁྱབ། ཁྱད་པར་སྙིང་ཁའི་བཾ་ཡིག་དམར་པོ་ཡེ་ཤེས་ལྔའི་རང་བཞིན་ཅན་ལ་བདུད་རྩི་ཕུལ་བས་ལུས་སེམས་བདེ་ཆེན་གྱི་ཡེ་ཤེས་སུ་བྱིན་གྱིས་བརླབས། བཾ་ཡིག་ཉི་མ་བྱེ་བའི་གཟི་བརྗིད་དང་ལྡན་བསམ་པ་ནི་ཐུགས་ཀྱི་དགའ་བའམ་དག་པ་ཡིན་ནོ། ། བདུད་རྩི་སྦྱོང་མྱང་བའི་སྦྱང་གཞི།
འདོད་སྲེད་ཀྱིས་ཀུན་ནས་བསླངས་ཏེ་དུས་གསུམ་གྱི་དཀོར་ཟས་ལྷའི་བདུད་རྩི་དུད་འགྲོ་རྣམས་ཀྱི་ཁ་ཟས་སོགས་མདོར་ན་བཟའ་བཏུང་གི་སྣང་བ་ཇི་སྙེད་པ་རྣམས་ཡིན་ནོ། ། སྦྱོང་བྱེད་འདིར་བདུད་རྩི་མྱང་བའི་རྣལ་འབྱོར་དུ་བསྒྱུར་ནས་དག་པའི་སྣང་བས་རྒྱས་འདེབས་པ་ཡིན་ནོ། ། སྦྱངས་འབྲས་རིག་པ་འཛིན་པའམ་འོད་དཔག་མེད་ཀྱི་གོ་འཕང་ཐོབ་བྱེད་དོ། ། དེ་ལྟ་བུའི་ཉལ་བ་དང་ལྡང་བ་དང་བདུད་རྩི་མྱང་བ་རྣམས་འོག་གི་བསམ་མི་ཁྱབ་པའི་གཞུང་གིས་བསྟན་ནོ། ། བཞི་པ་ཚད་མེད་པ་བཞི་བསྒོམ་པ་ནི། གཞུང་ལས་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ནས་རྫོགས་པའི་བྱང་ཆུབ་ཀྱི་བདེ་བ་ལ་དགོད་པར་བྱའོ། ། ཞེས་ཚད་མེད་པའི་རྣལ་འབྱོར་སྔོན་དུ་འགྲོ་བས་བྱའོ། ། ཞེས་གསུངས། དེ་ལ་ཚད་མེད་བཞི་བསྒོམ་པའི་སྔོན་དུ་སྐྱབས་འགྲོ་བྱ་བ། དེ་ནས་ཚད་མེད་བཞི་བསྒོམ་པ་དངོས།
རྒྱས་པར་ན་རྡོ་རྗེ་སེམས་དཔའི་བསྒོམ་བཟླས་བྱ་བའོ། ། དེ་དག་གི་རྒྱུ་མཚན་ལམ་ལོག་པ་ལས་ཁྱད་པར་དུ་བྱ་བ་སྐྱབས་འགྲོའི་འཁྲིད། དམན་པ་ལས་ཁྱད་པར་དུ་བྱ་བ་སེམས་བསྐྱེད་ཀྱི་འཁྲིད། འགལ་རྐྱེན་སྡིག་པ་སྦྱང་བ་ཡི་གེ་བརྒྱ་པའི་འཁྲིད་དོ། ། དེ་གསུམ་གྱིས་སྒྲུབ་པ་པོའི་རྒྱུད་ཀྱི་སྡོམ་པ་གསུམ་གྱི་བསླབ་པ་ཡར་ལྡན་དུ་བྱ་བ་སྟེ། སོ་ཐར་གྱི་སྡོམ་པ་ཡར་ལྡན་དུ་བྱ་བའི་ཕྱིར་སྐྱབས་འགྲོ། བྱང་སེམས་ཀྱི་སྡོམ་པ་ཡར་ལྡན་དུ་བྱ་བའི་ཕྱིར་སེམས་བསྐྱེད་སྔགས་སྡོམ་ཡར་ལྡན་དུ་བྱ་བའི་ཕྱིར། རྡོ་རྗེ་སེམས་དཔའི་བསྒོམ་བཟླས་སོ། ། མདོར་ན་དངོས་གཞི་བསྐྱེད་རྫོགས་ཀྱི་ཉམས་ལེན་བྱེད་པ་ལ་སྔོན་འགྲོ་སྡོམ་གསུམ་གྱི་བསླབ་པ་ཤིན་ཏུ་དག་པ་གཅིག་དགོས་པས། དེ་ཡང་ཉེས་ལྟུང་ཆེན་པོ་བྱུང་ན་སླར་ཡང་དབང་བསྐུར་བ་བླང་དགོས་ཤིང་།
ཐུན་མཚམས་ཀྱི་ཉེས་ལྟུང་ཕྲ་མོ་རྣམས་སྔོན་འགྲོ་འདི་གསུམ་བྱས་པས་དག་པར་འགྱུར་རོ། ། དེ་སྐད་དུ་སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་གར་མི་ལྡན་པར། ། སྔགས་པའི་བདག་ཉིད་མི་འགྱུར་ཏེ། ། ཅེས་དང་། དང་པོར་སོ་སོ་ཐར་པ་ཡི། ། སྡོམ་པ་ལེགས་པར་མ་བཟུང་བར། ། གསང་བ་ཚོགས་ཚུལ་གནས་བྱེད་པ། ། ཐ་བ་ལས་འབྲས་བསྐྱེད་བཞིན་ནོ། ། རྩ་བ་རྙེད་པར་མི་འགྱུར་བས། །
དང་པོར་སྐྱབས་འགྲོ་ནས་བརྩམས་ཏེ། ། སྡོམ་གསུམ་ཆོ་ག་རབ་ཏུ་བརྟག ། ཅེས་གསུངས། དེ་ལྟར་སྡོམ་གསུམ་དག་པར་བྱས་པས་བསྐྱེད་རྫོགས་ཀྱི་ཏིང་ངེ་འཛིན་སྐྱེ་བ་སོགས་དགོས་པ་དཔག་ཏུ་མེད་པ་ཡོད་དེ། སྡོམ་གསུམ་ཆོ་གར་རབ་ཏུ་བརྟག ། དེ་ལྟར་སྔགས་པ་ཚུལ་ལྡན་པས། ། དངོས་གྲུབ་ལ་ནི་དོགས་མེད་དེ། ། བསྟན་པ་སངས་རྒྱས་སོགས་བསྟོད་ཅིང་། ། ལྷ་སོགས་འཇིག་རྟེན་ཀུན་གྱིས་བསྐུར། ། ཞེས་སོ། །
དང་པོ་སྐྱབས་འགྲོ་ནི། རྣམ་གཞག་རྒྱས་པར་ན། རྒྱུ་ཡུལ་ཚུལ་དང་ཕན་ཡོན་དང་། ། བསླབ་བྱ་སྒྲ་དོན་དབྱེ་བའོ། ། ཞེས་པའི་དོན་ཤེས་དགོས་ལ། འདིར་མདོར་བསྡུས་ཏེ་བཤད་ན། གང་ལ་སྐྱབས་སུ་འགྲོ་བའི་ཡུལ། སྐྱབས་སུ་འགྲོ་མཁན་གྱི་གང་ཟག སྐྱབས་སུ་འགྲོ་བའི་ཚུལ་གསུམ་ལས། དང་པོ་སྐྱབས་ཡུལ་གསལ་གདབ་པ་ནི།
རང་གང་དུ་གནས་པའི་ས་ཕྱོགས་འདི་ཉིད་ཐ་མལ་གྱི་སྣང་བ་ཐམས་ཅད་དབྱིངས་སུ་ཐིམ་པའི་ངང་ལས་ཞིང་ཡོངས་སུ་དག་པ་བཻ་ཌཱུརྻའི་ས་གཞི་ལག་མཐིལ་ལྟར་མཉམ་པ་ལ་གསེར་གྱི་མིག་མངས་རིས་སུ་བྲིས་པ། མནན་ན་ནེམ་བྱེད་པ། བཏེགས་ན་ཕར་བྱེད་པ། རེག་ན་ཕུན་སུམ་ཚོགས་པའི་བདེ་བ་སྐྱེད་པ། དེའི་དབུས་སུ་རང་གི་སྨིན་མཚམས་ཀྱི་ཐད་ཙམ་དུ་སླེབས་པའི་མདུན་གྱི་ནམ་མཁར་སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲིའི་དབུས་སུ་རྩ་བའི་བླ་མ་འཁོར་ལོ་བདེ་མཆོག་གི་རྣམ་པ་ཅན་ལ་ཐུགས་གསུང་སྐུའི་ལྷ། སྒོ་མཚམས་མ་བརྒྱད་ཀྱིས་བསྐོར་བ། གཙོ་བོའི་རྒྱབ་ཁཎྜ་རོ་ཧིའི་མདུན་དུ་ཆོས་པོ་ཏི་བྲག་རི་བརྩིགས་པ་ལྟ་བུ་གསལ་བཏབ། དེ་ཡང་གཙོ་བོ་ནི་བླ་མ་དང་སངས་རྒྱས་དཀོན་མཆོག་གི་རང་བཞིན་ཆོས་པོ་ཏི་ནི་ཆོས་དཀོན་མཆོག འཁོར་རྣམས་དགེ་འདུན་དཀོན་མཆོག་གི་རང་བཞིན་དུ་བསམ་ལ་སྐྱབས་འགྲོ་བྱེད་པའི་ཚེ། དཔལ་ལྡན་བླ་མ་དམ་པ་རྣམས་ལ་ཞེས་པའི་ཚེ་གཙོ་བོ་ལ་དམིགས་པ་གཏད།
རྫོགས་པའི་སངས་རྒྱས་ཞེས་པའི་ཚེའང་གཙོ་བོ་ལ་དམིགས། དམ་པའི་ཆོས་རྣམས་ལ་ཞེས་བའི་ཚེ་ཆོས་པོ་ཏི་ལ་དམིགས། འཕགས་པའི་དགེ་འདུན་ཞེས་བའི་ཚེ་འཁོར་གྱི་ལྷ་ཚོགས་ལ་དམིགས་པ་གཏད། སྐྱབས་འགྲོ་བསྡུ་བའི་ཚེ་བླ་མ་དང་དཀོན་མཆོག་རིན་པོ་ཆེ་སོགས་ཀྱིས་གསོལ་བ་བཏབ་པས་སྐྱབས་ཡུལ་རྣམས་ལས་འོད་ཟེར་འཕྲོས་རིགས་དྲུག་གི་སེམས་ཅན་ཐམས་ཅད་ལ་ཕོག་ནས་མི་དམིགས་པར་བཞག་པ་གང་བདེ་བྱ་ཞེས་པའི་བར་འོག་ནས་འབྱུང་བ་ལྟར་བསམ། དེ་ནས་གཙོ་བོ་བླ་མ་འོད་སྔོན་པོར་ཞུ། རང་གི་སྙིང་ཁར་ཐིམ་ཐུགས་ཀྱི་བྱིན་རླབས་ཞུགས་པར་བསམ། ཆོས་པོ་ཏི་འོད་དམར་པོར་ཞུ། མགྲིན་པར་ཐིམ། གསུང་གི་བྱིན་རླབས་ཞུགས་པར་བསམ། འཁོར་གྱི་ལྷ་རྣམས་འོད་དཀར་པོར་ཞུ།
དཔྲལ་བར་ཐིམ། སྐུའི་བྱིན་རླབས་ཞུགས་པར་བསམ་དེ་དག་ནི་དངོས་གྲུབ་བླང་བ་ཞེས་བྱའོ། ། དེ་རྣམས་སྐྱབས་འགྲོའི་དམིགས་པ་ལུགས་གཅིག་གོ ། ཡང་ན་སྨིན་མཚམས་ཀྱི་ཐད་ཀར་སེང་ཁྲི་པད་ཉི་འཇིགས་བྱེད་དུས་མཚན་དང་བཅས་པའི་སྟེང་ན་སྐྱབས་གནས་ཐམས་ཅད་འདུས་པའི་ངོ་བོ་རྗེ་བཙུན་རྡོ་རྗེ་རྣལ་འབྱོར་མའི་རྣམ་པ་རྒྱན་ཆ་ལུགས་ཡོངས་སུ་རྫོགས་པ། དེའི་སྤྱི་བོར་པད་ཟླའི་སྟེང་ན་རྣམ་སྣང་ཧེ་རུ་ཀ་སྐུ་མདོག་དཀར་པོ་གཡས་བརྐྱང་གཡོན་བསྐུམ་ཕྱག་གཡས་པས་འཁོར་ལོ་རྩིབས་བརྒྱད་པ་དང་གཡོན་པས་འཁོར་ལོས་ཡུ་བ་བྱས་བའི་དྲིལ་བུ་བསྣོལ་ནས་འཛིན་པ། རུས་པའི་རྒྱན་དྲུག་གིས་བརྒྱན་པ་གསལ་བཏབ་ལ་དཔལ་ལྡན་བླ་མ་ཞེས་པའི་ཚེ་རྣམ་སྣང་ལ་དམིགས་པ་གཏད། དེ་བཞིན་དུ། རྫོགས་པའི་སངས་རྒྱས་ཞེས་པའི་ཚེ་བཾ་ཡིག་འཁོར་ལོ་ལྔ་བརྩེགས་ལ། དམ་པའི་ཆོས་རྣམས་ལ་ཞེས་པའི་ཚེ་སྔགས་ཕྲེང་དང་གསུང་ལ། འཕགས་པའི་དགེ་འདུན་པའི་ཚེ་སྐུ་ལ་དམིགས་པ་གཏད།
བསྡུ་བའི་ཚེ་སྐུ་ལས་འོད་ཟེར་འཕྲོས་རིགས་དྲུག་གི་སེམས་ཅན་ཐམས་ཅད་ལ་ཕོག་པས་དེ་རྣམས་ཀྱི་ལུས་ངག་ཡིད་གསུམ་གྱི་སྒྲིབ་པ་ཐམས་ཅད་སྦྱངས། ལུས་འོད་ཀྱི་གོང་བུ་རེ་རེར་གྱུར། དེ་ཡང་མཁའ་སྤྱོད་མའི་སྐུར་གྱུར་ཏེ་མཁའ་སྤྱོད་ལ་བྱ་ཁྱུ་འཕུར་བ་ལྟར་སོང་བར་བསམ་པའམ། མི་དམིགས་པར་བཞག་པ་གང་བདེ་བྱ་སེམས་ཅན་རྣམས་ལ་དཀོན་མཆོག་གི་བྱིན་རླབས་བསྟིམ་པ་འདི་གོང་འོག་གཉིས་ཆར་དུ་ཤེས་པར་བྱའོ། ། དེ་ནས་རྡོ་རྗེ་རྣལ་འབྱོར་མ་དེ་འོད་དུ་ཞུ་ནས་རང་ལ་ཐིམ་པས་དཀོན་མཆོག་གི་བྱིན་རླབས་རང་ལ་ཞུགས་པར་བསམ། ཡང་སྐྱབས་ཡུལ་ལུགས་གཅིག་ལ། མདུན་གྱི་ནམ་མཁར་སེང་གེས་བཏེགས་པའི་རིན་པོ་ཆེའི་ཁྲི་སྣ་ཚོགས། པདྨ་དང་ཟླ་བའི་གདན་ལ་རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་དུ་བཞུགས་པ་ལ་སྐྱབས་གནས་ཀུན་ཚང་བ་ཡིན་ཏེ། བླ་མ་ཐམས་ཅད་ཐུགས་ཡིད་གཅིག་པ་བླ་མ་ཀུན་འདུས་ཀྱི་ངོ་བོ་ཡིན་པས་སོ། ། དེ་ཉིད་ཀྱི་ཕུང་པོ་རྒྱལ་བ་རིགས་ལྔ་ཡིན་པས་སངས་རྒྱས་ཀུན་འདུས།
ཐུགས་རྒྱུད་ལ་བཞུགས་པའི་སྤངས་རྟོགས་ཀྱི་ཡོན་ཏན་རྣམས་ཆོས༞ ཕྱི་ནང་གི་སྐྱེ་མཆེད་རྣམས་སེམས་དཔའ་སེམས་མའི་ངོ་བོ་ཡིན་པས་དགེ་འདུན༞ མཁའ་འགྲོ་ཆོས་སྐྱོང་རྣམས་བཀའ་ཉན་གསུང་བསྟོད་ཀྱི་ཚུལ་དུ་གནས་པས་མཁའ་འགྲོ་ཆོས་སྐྱོང་ཡང་ཚང་། དེ་ལྟར་ཤེས་པར་བྱས་ནས་སྐྱབས་འགྲོ་དྲུག་བསྐོར་བྱ་བའམ། བཞི་སྐོར་བྱེད་ན། དཔལ་ལྡན་བླ་མ་ཞེས་པའི་ཚེ་སྐུ་ལ་དམིགས། རྫོགས་པའི་སངས་རྒྱས་ཞེས་པའི་ཚེ་ཐུགས་ཁའི་བཾ་ཡིག་དུས་གསུམ་སངས་རྒྱས་ཐམས་ཅད་ཀྱི་ངོ་བོ་དང་། ཕུང་པོ་ལྔའི་སངས་རྒྱས་རྣམས་ལ་དམིགས། དམ་པའི་ཆོས་རྣམས་ཞེས་པའི་ཚེ་ཐུགས་ཁའི་སྔགས་ཕྲེང་དང་སྐུའི་རྩ་འཁོར་ཡིག་འབྲུ་རྣམས་ལ་དམིགས་སོ། ། འཕགས་པའི་དགེ་འདུན་ཞེས་པའི་ཚེ་སྐྱེ་མཆེད་ཀྱི་རྩ་འཁོར་རྣམས་ལ་དམིགས་སོ། ། བསྡུ་བའི་ཚེ་བླ་མའི་སྐུ་ལས་འོད་ཟེར་སོགས་གོང་དང་འདྲ། བླ་མ་དེ་ཡང་ཡས་གཙུག་ཏོར་ནས་མས་སེང་ཁྲི་ནས་རིམ་གྱིས་འོད་དུ་ཞུ་ནས་སྙིང་ཁའི་ཐད་དུ་འོད་རྫ་མ་ཙམ་གཅིག་བསམ།
འོད་དེ་རང་གི་སྤྱི་གཙུག་ནས་ཐིམ་པས་ལུས་ངག་ཡིད་གསུམ་བླ་མའི་སྐུ་གསུང་ཐུགས་དང་དབྱེར་མེད་དུ་བསམ་ལ་མཉམ་བཞག་བྱ། དེ་དག་ནི་སྐྱབས་ཡུལ་རྒྱས་བསྡུས་དམིགས་པ་ངོ་སྤྲོད་ལུགས་དང་བཅས་པའོ། ། གཉིས་པ་སྐྱབས་སུ་འགྲོ་མཁན་གྱི་གང་ཟག་ནི། རང་ཉིད་ཀྱི་གཡས་སུ་རྩ་བའི་ཕ། གཡོན་དུ་རྩ་བའི་མ། མདུན་དུ་དགྲ་འདྲེ་མཐའ་སྐོར་དུ་རིགས་དྲུག་བར་དོ་དང་བཅས་པ་སྟོན་མོ་ཆེན་མོ་ལ་ཁྲོམ་ཚོགས་པ་ལྟ་བུར་ཁྲིགས་མེར་གང་བར་བསམ། གསུམ་པ་སྐྱབས་སུ་འགྲོ་བའི་ཚུལ་ནི། བླ་མ་ལ་ལམ་གྱི་འདྲེན་པ། སངས་རྒྱས་ལ་ལམ་གྱིས་སྟོན་པ། ཆོས་ལ་ལམ་དངོས།
དགེ་འདུན་ལ་ལམ་གྱི་ཟླ་གྲོགས་ཞུ་སྙམ་པའི་སྒོ་ནས་རང་ཉིད་ཀྱིས་འགོ་དྲངས་ནས་ཐམས་ཅད་ཀྱང་སྐྱབས་འགྲོ་བྱེད་པའི་སྒྲ་དིར་རི་རིར་བྱེད་པར་བསམ་ཞིང་། སེམས་ཅན་གྱི་དོན་དུ་རང་ཉིད་དཀོན་མཆོག་གི་གོ་འཕང་མྱུར་དུ་ཐོབ་པ་ཞིག་བླ་མ་དཀོན་མཆོག་མཁྱེན་སྙམ་པས་སྐྱབས་འགྲོ་བརྒྱ་རྩ་སྟོང་རྩ་སོགས་བྱེད་པའི་བར་ལ་ཁ་ཙམ་ཚིག་ཙམ་མ་ཡིན་པར་སྙིང་ཁོངས་རུས་པའི་གཏིང་ནས་ཁྱེད་ཤེས་ཁྱེད་མཁྱེན་སྐྱབས་མགོན་རེ་ས་གཞན་མེད་སྙམ་དུ་དཀོན་མཆོག་གསུམ་ལ་བློ་ལིངས་ཏེ་བཀལ་བའི། གོ་ཆ་དགོས་ཏེ། དཔེར་ན་ཁང་པའམ་བྲག་གི་ཕུག་ལ་ཆར་སྐྱོབ་པའི་ནུས་པ་ཡོད་ཀྱང་ཡིད་གཉིས་ཐེ་ཚོམ་བྱས་ནས་དེར་མ་སོང་ན། ཁ་ནས་ཁང་པ་དང་བྲག་ཕུག་ལན་བརྒྱར་བཟླས་ཀྱང་ཆར་པས་བརྡུང་བ་ལ་མི་ཕན་པ་བཞིན་ནོ། ། དེས་ན་སྐྱབས་ཡུལ་རྣམས་ཀྱི་རྒྱུ་ལུས་ཀྱི་ཆོས་ཐམས་ཅད་ལག་མཐིལ་དུ་སྐྱུ་རུ་ར་བཞག་པ་ལྟར་མཁྱེན་པས་ན་མཁྱེན་པའི་སྤྱན་ཡང་མངའ། སེམས་ཅན་ཐམས་ཅད་ལ་བུ་གཅིག་པོ་ཤི་བ་ལྟར་མི་བཟོད་པའི་ཐུགས་རྗེ་ཡོད་པས་བརྩེ་བ་ཡང་མངའ། མཁྱེན་པ་དང་བརྩེ་བ་ཡོད་ཀྱང་ནུས་པ་མེད་ན་མ་ལག་ཞ་མའི་བུ་ཆུས་ཁྱེར་བ་བཞིན་སྐྱོབ་མི་ནུས་པ་ལ། རྫུ་འཕྲུལ་གྱི་ནུས་པ་ཡང་ཚད་མེད་པ་མངའ་བས་བླ་མ་དང་དཀོན་མཆོག་གསུམ་ལ་ཡིད་གཉིས་དང་ཐེ་ཚོམ་སྤངས་ཏེ། སྒོ་གསུམ་འཇུག་པ་རྩེ་གཅིག་ཏུ་དྲིལ་ཏེ་སྐྱབས་སུ་སོང་ན་ཕན་ཡོན་བསམ་གྱིས་མི་ཁྱབ་ཅིང་སྡུག་བསྔལ་རྒྱུ་བཅས་ལས་སྐྱོབ་ནུས་པ་ཡིན་ནོ། །
ཚད་མེད་པའི་རྣལ་འབྱོར་དངོས་ནི། སེམས་བསྐྱེད་དང་ཚད་མེད་རྒྱུ་ལུས་སུ་སོང་བ་དང་། དེ་གཉིས་ངོ་བོ་གཅིག་ཏུ་སོང་བ་དང་གཉིས་ལས། དངོས་གཞི་འཕགས་པ་རིན་པོ་ཆེའི་སྒྲུབ་ཐབས་སུ་གསུངས་ལ། ཕྱི་མ་ནི་ནཱ་རོ་ཏ་པ་དང་། ས་ཆེན་གྱི་གཞུང་དུ་འབྱུང་བ་དེ་བཞིན་བྱ་གསུངས་པས། གཉིས་པ་སེམས་བསྐྱེད་ནི། སྨོན་འཇུག་གི་གོ་དོན་སྤྱི་དང་མཐུན་ཞིང་འདིར་རྣལ་འབྱོར་བཅུ་གཅིག་ནང་ཚན་བཞི་པ་ཚད་མེད་ཀྱི་རྣལ་འབྱོར་ཏེ་ས་སྐྱ་པ་ཆེན་པོས། བདག་གི་རྫོགས་པའི་བྱང་ཆུབ་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་བར་བྱའོ། །
ཞེས་བསམས་ཏེ་དེ་ལ་ཚད་མེད་བཞི་ཚང་ངོ་། ། ཞེས་གསུངས་པས། རྒྱས་པར་གཞན་ལྟར་མི་བྷཻཾ་ཞིང་། བསྡུས་པ་འདི་ཙམ་ལའང་ཚད་མེད་བཞི་ཚང་བ་ཡིན་ཏེ། སེམས་ཅན་ཐམས་ཅད་བློ་ཡུལ་དུ་བྱས་པས་བཏང་སྙོམས་ཚད་མེད། སྲིད་པ་འཁོར་བའི་སྡུག་བསྔལ་ལས་བསྒྲལ་ཞེས་པས་སེམས་ཅན་ཐམས་ཅད་ལ་བརྩེ་བ་མི་བཟོད་པའི་སྙིང་རྗེ་སྐྱེ་བས་ན་སྙིང་རྗེ་ཚད་མེད། སྙིང་རྗེའི་ཆུ་བ་བྱམས་པ་སྟེ་ཞེས་གསུངས་པ་ལྟར་སྙིང་རྗེའི་ཤུགས་ལས་སྡུག་བསྔལ་དང་བྲལ་འདོད་ཀྱི་བློ་སྐྱེ་བས་བྱམས་པ། ཐམས་ཅད་བྱང་ཆུབ་ཀྱི་བདེ་བ་ལ་དགོད་སྙམ་པ་དགའ་བ་ཚད་མེད་དོ། ། ཞེས་རྗེ་མུས་པའི་གསུངས་ལ། ཟིན་བྲིས་ལ་ལར་ཚད་མེད་བཞི་ཚང་ཚུལ་ནི་སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བ་ནི་བྱམས་པ་ཚད་མེད།
འདི་རྣམས་སྡུག་བསྔལ་ལས་བསྒྲལ། རྣལ་འབྱོར་མའི་གོ་འཕང་ལ་དགོད་སྙམ་པ་སྙིང་རྗེ་ཚད་མེད། དེ་ལ་བརྟེན་ནས་བདག་རྡོ་རྗེ་རྣལ་འབྱོར་མའི་གོ་འཕང་ཐོབ་པ་ལ་དགའ་སྙམ་པ་དགའ་བ་ཚད་མེད། རྣལ་འབྱོར་མའི་ཐུགས་རྗེས་ཉེ་རིང་མེད་པ་སྐྱོང་བ་བཏང་སྙོམས་ཚད་མེད་ཡིན་ཞེས་འབྱུང་ངོ་། ། གསུམ་པ་རྡོ་རྗེ་སེམས་དཔའི་བསྒོམ་བཟླས་ནི། བླ་མ་བརྒྱུད་པའི་ཕྱག་ལེན་ལ། མ་རྒྱུད་པ་རྣམས་ཀྱི་ཨ་བྷི་དྷ་ནར་བཤད་པའི་ཧེ་རུ་ཀའི་ཡི་གེ་བརྒྱ་པའི་བསྒོམ་བཟླས་དང་། ཕ་རྒྱུད་པ་རྣམས་ཀྱི་དེ་དང་ཆ་འདྲ་བའི་རྡོ་རྗེ་སེམས་དཔའི་བསྒོམ་བཟླས་བྱ་བ་ཚོགས་འཁོར་གསང་བ་ཀུན་བརྒྱན་ལས་བཤད་པས་འདིར་ཧེ་རུ་ཀའི་ཡི་གེ་བརྒྱ་པའི་བསྒོམ་བཟླས་བྱ་བ་ལ་རང་ཉིད་རྡོ་རྗེ་རྣལ་འབྱོར་མར་གསལ་བའི་སྤྱི་བོར་ལྷ་བསྒོམ་པ།

དེའང་རྡོ་རྗེ་སེམས་དཔའ་ཆེ་ཆུང་རང་གི་མཐོ་ཚད་ཙམ་བསྒོམ་པ་བླ་མ་རྣམས་ཀྱི་གསུང་སྒྲོས་ཡིན། གསུང་སྔགས་བཟླ་བ། བཤགས་སྡོམ་བྱ་བ་རྣམས་བསྒོམ་དོན་མཐའ་དཔྱོད་དང་བཅས་པའི་བཤད་པ་རྒྱས་པར་ཀུན་མཁྱེན་ཆེན་པོས་མཛད་པའི། ཀྱཻ་རྡོར་མན་ངག་ལུགས་ཀྱི་རྣམ་བཤད་སོགས་སུ་ཤེས་པར་བྱའོ། ། དེ་ལྟར་སྔོན་འགྲོ་རྣམ་པ་གསུམ་གྱི་སྦྱང་གཞི་སྦྱོང་བྱེད་ངོ་སྤྲད་པ་ནི། དེ་ལ་སྐྱབས་འགྲོའི་སྦྱང་གཞི། ཡུལ་མཐོ་དམན་འབྲིང་གསུམ་སྐྱབས་མི་འོས་པ་ལ་སྐྱབས་སུ་སོང་བ། བླུན་པོ་ཡི་དྭགས་ལ་ཡང་སྐྱབས་འགྲོ་ཞིང་། ། བརྩེ་མེད་སྡིག་ཅན་མི་ལའང་སྐྱབས་འགྲོ་མེད། ། དེ་དག་མཁས་པ་སྙིང་རྗེ་ཅན་རྣམས་ཀྱི། ། སྐྱབས་གནས་མ་ཡིན་སྙིང་རྗེའི་ཡུལ་ཉིད་ཡིན། །
ཞེས་པ་ལྟར་སྐྱབས་གནས་ལོག་པ་ལ་བརྟེན་ནས་སྡིག་པ་བསགས་པ་ཇི་སྙེད་དང་། སོ་ཐར་གྱི་ཉེས་ལྟུང་ཐམས་ཅད་ཡིན། སྦྱོང་བྱེད་སྐྱབས་འགྲོའི་རྣལ་འབྱོར། སྦྱངས་འབྲས་དཀོན་མཆོག་གི་གོ་འཕང་ཐོབ་པའོ། ། སེམས་བསྐྱེད་ཀྱི་སྦྱང་གཞི་ནི། དུག་གསུམ་གྱི་ཀུན་ནས་བསླངས་ཏེ་སེམས་ཅན་ལ་གནོད་འཚེ་ཉེ་རིང་ཆགས་སྡང་བྱས་པ་ལ་སོགས་པའི་བག་ཆགས་རྟོག་སྣང་དང་བཅས་པ་ཐམས་ཅད་སྦྱོང་བྱེད་ཚད་མེད་བཞིའི་ངོ་བོར་བསྒྱུར། སྦྱངས་འབྲས་རྗེ་བཙུན་མའི་གོ་འཕང་ཐོབ་པའོ། ། རྡོ་རྗེ་སེམས་དཔའི་བསྒོམ་བཟླས་ཀྱི་སྦྱང་གཞི། དུས་གསུམ་གྱི་ལུས་ངག་ཡིད་གསུམ་གྱི་མི་དགེ་བ་དང་རྩ་བ་དང་ཡན་ལག་གི་དམ་ཚིག་ཉམས་པའི་ཉེས་ལྟུང་མཐའ་དག་ཡིན། སྦྱོང་བྱེད་ལྷ་བསྒོམ་པ།
སྔགས་བཟླ་བ་སོགས་དེ་དང་དེའི་ངོ་བོ་རང་སེམས་སྐད་ཅིག་མ་གཅིག་ལ་བསྡུ། སྦྱངས་འབྲས་རྡོ་རྗེ་སེམས་དཔའི་གོ་འཕང་ཐོབ་པའོ། ། ལྔ་པ་བླ་མའི་རྣལ་འབྱོར་བསྒོམ་པ་བསོད་ནམས་ཀྱི་ཚོགས་བསོག་པ་མཎྜལ་གྱི་འཁྲིད་དང་བཅས་པ་ནི་གཞུང་ལས། དེ་ནས་རང་གི་བླ་མ་བསྒོམ་པར་བྱའོ། ། ཞེས་གསུངས་པ་ས་སྐྱ་པ་ཆེན་པོས། ནམ་མཁའ་རིན་པོ་ཆེའི་ཁྲི་ལ་བླ་མ་སྐུ་དར་ལ་བབ་པའི་ཆ་ལུགས་ཅན། རུས་པའི་རྒྱན་དྲུག་དང་ལྡན་པ། ཌཱ་མ་རུ་དང་ཁ་ཊྭཱཾ་ག་ཐོད་པ་འཛིན་པ་བསམ་ལ། དེ་ལ་བླ་མ་དཀོན་མཆོག་གསུམ་གྱི་རང་བཞིན་ཡིན་སྙམ་དུ་དྲན་ཞིང་གུས་འདུད་དྲག་པོ་བྱའོ། ། ཞེས་གསུངས་པས།
བསྐྱེད་རིམ་གྱི་ཏིང་ངེ་འཛིན་སྐྱེ་བ་ལ་བསོད་ནམས་ཀྱི་ཚོགས་རྒྱ་ཆེན་པོ་གཅིག་བསག་དགོས་པས། དེ་ལ་འོག་མ་རྣམས་ཀྱི་རྟོགས་རིགས་ཡར་ལྡན་པའི་ཚོགས་རྒྱ་ཆེན་པོ་གཅིག་བསག་པ་ལ། ཚོགས་བསག་པའི་རྟེན་འོག་མ་རྣམས་ཀྱི་རྟེན་གྱི་གང་ཟག་ཞལ་བཞི་ཕྱག་བཅུ་གཉིས་པ་འདིར་ཞལ་གཅིག་ཕྱག་གཉིས་པར་བསྡུ། ཚོགས་བསག་པའི་ཡུལ་བླ་མ་གཅིག་པུར་བསྡུ། བསག་པའི་ཚུལ་ཕྱག་དང་མཆོད་པ་བྱེད་པ་རྣམས་འདིར་བླ་མ་ལ་ཕུར་ཚུགས་སུ་གསོལ་བ་འདེབས་པ་ལ་བསྡུ། དེའང་བླ་མ་རྡོ་རྗེ་ཆོས་དང་། དཔའ་བོ་རྡོ་རྗེ་ཆོས་གཉིས་ལས་ཕྱི་མ་བསྒོམ་པ་ས་སྐྱ་པ་ཆེན་པོས་བཤད་ཅིང་དེ་ལྟར་དུ་བསྒོམ། འོ་ན་བླ་མ་གཅིག་པུ་ལ་གསོལ་བ་འདེབས་པ་ཚོགས་བསག་པའི་ཡུལ་བཟང་བའི་རྒྱུ་མཚན་ཅི་ཡིན་སྙམ་ན། རྩ་རྒྱུད་ལས། དེ་ནས་སྒྲུབ་པོས་དངོས་ཀུན་གྱི། །
དང་པོར་སློབ་དཔོན་མཉེས་པར་བྱ། ། སྒྲུབ་འདོད་ཤིན་ཏུ་མཉམ་བཞག་པར། ། ཅི་ནུས་པས་ནི་བླ་མ་མཆོད། ། ཅེས་དང་། སྡོམ་འབྱུང་ལས། བླ་མ་སངས་རྒྱས་བླ་མ་ཆོས། ། བླ་མ་དགེ་འདུན་དེ་བཞིན་ཏེ། ། སངས་རྒྱས་ཀུན་དང་མཉམ་སྦྱོར་བའི། ། མཁའ་འགྲོ་མའི་དྲྭ་བའི་སྡོམ། ། སངས་རྒྱས་གོ་འཕང་འདོད་པ་ཡི། །
དེ་ཕྱིར་བླ་མ་མཉེས་པར་བྱ། ། ཞེས་དང་། དྲིལ་བུ་པས། བླ་མའི་བྱིན་རླབས་ཙམ་གྱིས་ནི། ། སྐད་ཅིག་ཉིད་ལ་འབྱུང་གང་ཡིན། ། ཞེས་དང་། ཧ་རི་པས། གང་གི་དྲིན་གྱི་བདེ་ཆེན་ནི། ། སྐད་ཅིག་ཉིད་ལ་ཐོབ་འགྱུར་བ། ། བླ་མ་རིན་ཆེན་ལྟ་བུ་ཡིས། །
ཞེས་དང་། སློབ་དཔོན་ཀླུ་སྒྲུབ་ཀྱི། རི་དབང་རྩེ་ནས་འགའ་ཞིག་ལྷུང་གྱུར་ན། ། ལྟུང་བར་མི་འགྱུར་སྙམ་ཡང་ལྟུང་བར་འགྱུར། ། བླ་མའི་དྲིན་གྱི་ཕན་པའི་ལུང་ཐོབ་ན། ། གྲོལ་བར་མི་གྱུར་སྙམ་ཡང་གྲོལ་བར་འགྱུར། ། ཞེས་དང་། མཆོད་པ་ཐམས་ཅད་སྤངས་ནས་ནི། ། བླ་མ་མཆོད་པར་བྱ་བའོ། ། དེ་མཉེས་པས་ནི་ཀུན་མཁྱེན་གྱི། །
ཡེ་ཤེས་མཆོག་ནི་ཐོབ་པར་འགྱུར། ། ཞེས་གསུངས་ཤིང་། གཞན་ཡང་མདོ་རྒྱུད་བསྟན་བཅོས་ཐམས་ཅད་ནས་མཆོག་ཐུན་མོང་གི་དངོས་གྲུབ་སྒྲུབ་པ་ལ་བླ་མ་དམ་པ་བསྔགས་པ་བསམ་གྱིས་མི་ཁྱབ་པ་གཅིག་གསུངས་སོ། ། བླ་མའི་རྣལ་འབྱོར་ཇི་ལྟར་བསྒོམ་པའི་ཚུལ་ནི། རྡོ་རྗེ་སེམས་དཔའི་བསྒོམ་བཟླས་ཉམས་སུ་བླང་ན། རང་སེམས་དང་རྡོར་སེམས་བསྲེས་པའི་སྟོང་ཉིད་དེའི་ངང་ལས་རང་རྣལ་འབྱོར་མར་གསལ་བའི་སྨིན་མཚམས་ཀྱི་ཐད་ཀྱི་མདུན་གྱི་ནམ་མཁར་སེང་གེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ། རྩ་བའི་བླ་མ་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་བསྐྱེད་ཅིང་གསོལ་བ་བཏབ་པ་ནི་ཐུན་མོང་བ་ཡིན་ལ། ཐུན་མོང་མ་ཡིན་པ་ནི་སྔར་གྱི་གདན་གྱི་སྟེང་དུ་ངོ་བོ་རྩ་བའི་བླ་མ་རྣམ་པ་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱི་གཡས་རྡོ་རྗེ་དང་གཡོན་དྲིལ་བུ་ཐུགས་ཁར་བསྣོལ་ནས་འཛིན་པ། ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་པ། དབུ་སྐྲ་རལ་པའི་ཐོར་ཅོག་ཅན།
གཞོན་ནུ་ལོ་བཅུ་དྲུག་ལོན་པ་ལྟ་བུའི་ན་ཚོད་དང་ལྡན་པ། དར་གྱི་ན་བཟའ་དང་། རུས་པའི་རྒྱན་དྲུག་རིན་པོ་ཆེའི་ཕྲ་ཚོམ་དུ་མ་ཡོད་པས་བརྒྱན་པ། འོད་ཟེར་དཔག་མེད་འཕྲོ་བ་དང་གསལ་ལ་རྙོག་པ་མེད་པ་བདག་ལ་དགེས་བཞིན་དུ་བཞུགས་པ། དེའི་མདུན་ནས་བརྩམས་ཏེ་གཡོན་བསྐོར་དུ་གདན་དེ་འདྲ་བ་རེ་རེའི་སྟེང་དུ་སངས་རྒྱས་རྡོ་རྗེ་འཆང་ནས་བཟུང་སྟེ་རྩ་བའི་བླ་མའི་བར་དུ། བྱོན་པའི་བརྒྱུད་པའི་བླ་མ་ཐམས་ཅད་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་གྱི་མཐའ་སྐོར་དུ་བཞུགས་པར་བསམ་པའམ། ། ཡང་ན་གཙོ་བོ་དང་འདྲ་བར་བསྒོམས་ཀྱང་ཆོག ཡང་ན་རྣལ་འབྱོར་པ་རྣམས་རྣལ་འབྱོར་པའི་ཆ་ལུགས་ཅན་དང་། དགེ་བསྙེན་རྡོ་རྗེ་འཛིན་པ་རྣམས་ན་བཟའ་དཀར་པོའི་ཆ་ལུགས་ཅན་དང་། དགེ་ཚུལ་དང་དགེ་སློང་རྡོ་རྗེ་འཛིན་པ་རྣམས་རབ་བྱུང་ཆོས་གོས་རྣམ་གསུམ་ཅན་དུ་བསྒོམས་ཀྱང་ཆོག་གསུངས་པས།
དེ་རྣམས་གང་མོས་བྱའོ། ། དེའི་མཐར་གཡོན་བསྐོར་གྱི་རིམ་བ་བཞིན་ཡི་དམ་རྒྱུ་སྡེ་བཞིའི་ལྷ་ཚོགས་དང་དེའི་མཐར་སངས་རྒྱས་བྱང་སེམས་ཉན་ཐོས་རང་རྒྱལ་ཆོས་བསྲུང་ནོར་ལྷ་དཔའ་བོ་མཁའ་འགྲོ་རྣམས་རྒྱན་ཆ་ལུགས་ཡོངས་སུ་རྫོགས་པ་རྣམ་པ་གསལ་བ་སྤྲིན་ཕུང་འཐིབས་པ་ལྟར་བཞུགས་པར་བསམ། དེ་ཐམས་ཅད་ཀྱི་དབྲལ་བར་ཨོཾ་དཀར་པོ། མགྲིན་པར་ཨཿདམར་པོ། ཐུགས་ཁར་ཧཱུྃ་སྔོན་པོ་དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྲུང་ནོར་ལྷའི་ཚོགས་དང་བཅས་པ་སྤྱན་དྲངས་པར་བསམ་ལ་ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱ་བྱ། ཛ་ཧཱུྃ་བཾ་ཧོཿཞེས་བརྗོད་པས། ཡུལ་སོ་སོ་ལ་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་ནོར་ལྷའི་ཚོགས་དང་བཅས་པ་ཆ་ཚང་རེ་རེ་ཐིམ་པས་ཐམས་ཅད་སྐྱབས་གནས་ཀུན་འདུས་ཀྱི་ངོ་བོར་གྱུར་པར་བསམ། སྤྱན་དྲངས་པའི་ཡུལ་ལ་ཀུན་སྙིང་གི་དེ་ཉིད་འདུས་པའི་འགྲེལ་པ་དེ་ཉིད་སྣང་ཆེན་དུ། སངས་རྒྱས་ཀྱི་ཡུལ་གཉིས་བཤད་པའི་དང་པོར།
འོག་མིན་དུ་ལོངས་སྐུ་ཆོས་སྐུ་དབྱེར་མེད་དུ་བཞུགས་པ་སངས་རྒྱས་ཐམས་ཅད་ཀྱི་ཡུལ་གཅིག་ཡིན་པ་ནས་སྤྱན་དྲངས་པ་དང་། གཉིས་པ་ནི་གདུལ་བྱ་སེམས་ཅན་གང་གནས་པའི་ས་དེར་སངས་རྒྱས་དེའི་དོན་མཛད་ནས་བཞུགས་པ་ནི་སངས་རྒྱས་ཀྱི་ཡུལ་རང་བཞིན་གྱི་གནས་ཞེས་བརྗོད་དེ། དེ་སྤྱན་དྲངས་ན་རང་གང་ན་ཡོད་པ་ན་སངས་རྒྱས་བཞུགས་ཀྱང་སྣང་བ་མ་དག་པས་མ་མཐོང་བ་ཡིན་པས་རང་གི་སྙིང་གའི་འོད་ཟེར་གྱི་མ་དག་པ་བསལ་ཞིང་སངས་རྒྱས་མངོན་སུམ་དུ་གཟིགས་པར་བསམ། ཞེས་ཉག་བྲེ་ཡོན་ཏན་འོད་ཟེར་གྱི་བདེ་མཆོག་ལོ་ཧི་པའི་རྣམ་བཤད་དུ་འབྱུང་ངོ་། ། དེ་ནས་བློ་སྙིང་བྲང་གསུམ་སྤྱི་བོའི་མཐིལ་བཞི་ལིངས་ཀྱི་བཀལ་ཏེ་སེམས་རྩེ་གཅིག་ཏུ་སྐྱིད་སྡུག་ལེགས་ཉེས་གང་བྱུང་ཡང་ཁྱེད་ཤེས་ཁྱེད་མཁྱེན་སྙམ་པས། གང་གི་དྲིན་གྱི་བདེ་ཆེན་ཉིད། ། ཅེས་སོགས་དང་། འདིའི་བརྒྱུད་འདེབས་ནི། རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ། ། ཞེས་སོགས་ཀྱི་གསོལ་འདེབས་ངག་ནས་འདོན་ཞིང་མཐོ་གཏོང་དམའ་གཏོང་ཁྱེད་ཤེས་ཁྱེད་མཁྱེན་སྙམ་པའི་གསོལ་བ་དྲག་ཏུ་འདེབས།
དེ་ནས་རང་ཉིད་ལ་ཆགས་པ་སྐྱེ་བའི་ཡུལ་ཡིད་དུ་འོང་བའི་དངོས་པོ་ཁང་ཞིང་ཟས་ནོར་ལོངས་སྤྱོད་གཉེན་བཤེས་ལ་སོགས་པ་ཉེ་བར་མཁོ་བའི་དངོས་པོ་ཐམས་ཅད་བླ་མ་ལ་ཕུལ་བས་བླ་མས་བདག་གིར་མཛད་པས་ཆགས་པའི་རྣམ་རྟོག་ཐམས་ཅད་རང་གྲོལ་དུ་སོང་བར་བསམ། དེ་བཞིན་དུ་ཞེ་སྡང་སྐྱེ་བའི་ཡུལ་གནོད་བྱེད་དགྲ་འདྲེ་དང་མི་དང་མི་མ་ཡིན་པའི་དགྲ་འདྲེ་བྱུར་གསུམ་ཐམས་ཅད་བླ་མ་ལ་ཕུལ་བས་བླ་མས་བདག་གིར་མཛད་པས་ཞེ་སྡང་གི་རྣམ་རྟོག་ཐམས་ཅད་རང་གྲོལ་དུ་སོང་བར་བསམ། ཡང་གཏི་མུག་སྐྱེ་བའི་ཡུལ་ཕན་གནོད་གང་ཡང་མེད་པའི་བཏང་སྙོམས་པ་བར་མའི་འགྲོ་བ་རྣམས་བླ་མ་ལ་ཕུལ་བས་བླ་མའི་བདག་གིར་མཛད་ནས་གཏི་མུག་གི་རྣམ་རྟོག་ཐམས་ཅད་རང་གྲོལ་དུ་སོང་བར་བསམ། དེ་ནས་ཀུ་ས་ལིའི་ཚོགས་བསོགས་ནི། རང་རྣལ་འབྱོར་མར་གསལ་བའི་སྙིང་ཁར་སེམས་ཉིད་ཀྱི་ངོ་བོ་བཾ་ཡིག་དེ་ཉིད་རྣལ་འབྱོར་མ་མཚོན་གང་པ་གཅིག་ཏུ་གྱུར་ཏེ་དབུ་མའི་ལམ་ནས་ཡར་སོང་སྤྱི་བོ་ཚངས་པའི་བུ་ག་རྒྱ་མཐོང་ཁ་བྱེ་བ་ལྟ་བུ་ནས་མཐོན། མདུན་གྱི་རྩ་བའི་བླ་མ་དང་ཞལ་སྦྱོར་དུ་བཞུགས་པས་ཕན་ཚུན་གྱི་རྒྱུད་ལ་བདེ་ཆེན་གྱི་ཡེ་ཤེས་སྐྱེས་པར་བསམ། རང་སེམས་ཀྱི་རྣལ་འབྱོར་མ་དེས་སླར་ཕྱིར་མིག་བལྟས་པས་རང་གི་ཕུང་པོ་དེ་ཆེ་ལ་སྣུམ་པ་ཚོ་བར་འདུག་པ་གཟིགས་ནས། སྔར་འདི་ལྟ་བུའི་ལུས་ཇི་སྙེད་གཅིག་བླངས་པ་དོན་མེད་དུ་སོང་འདུག ད་ལན་དོན་ཅན་དུ་བྱའོ་སྙམ་པས་ཕུང་པོའི་སར་བྱོན་ཏེ། གྲི་གུག་གི་སྨིན་འཚམས་སྣ་བ་ལྟག་པ་རྣམས་སུ།
རེག་ཙམ་རེ་བྱས་པས་ཐོད་པ་དེ་བོག་ཡོང་ལ་ཁད་སོང་བ། ཕྱག་གིས་བླངས་ཏེ་རང་བཞིན་གྱི་གྲུབ་པའི་རླུང་དཀྱིལ་མེ་དཀྱིལ་ཐོད་པའི་སྒྱིད་བུ་གསུམ་གྱི་སྟེང་དུ་བཞག དེ་ཡང་ཕྱི་དཀར་ལ་ནང་དམར་བ་སྟོང་གསུམ་གྱི་ཁྱོན་དང་མཉམ་པར་བསམ། ལག་ན་ཡོད་པའི་གུག་གིས་རྐང་པ་གཡོན་པ་དུམ་བུ་གསུམ་དུ་བཏུབ་ནས་ཐོད་པའི་ནང་དུ་བསྐྱུར། དེ་བཞིན་དུ་རྐང་བ་གཡས་ལག་པ་གཉིས་ནང་ཁྲོལ་དོན་སྙིང་རྣམས་དང་། མགོ་བོའི་ལྷག་མ་ཡང་བསྐྱུར་བས་ཤའི་རི་བོ་ཁྲག་གི་རྒྱ་མཚོ་རུས་པའི་གྲལ་ཕྲུལ་དང་བཅས་པས་གང་བའི་ཐོད་པར་བསམ། འོག་ནས་མེ་རང་འབར་དུ་བྱུང་བས་དེ་རྣམས་ཁོལ་ཞིང་ལུད་པས་ཟག་མེད་ཀྱི་བདུད་རྩི་ཁ་དོག་དཀར་ལ་དམར་བའི་མདངས་ཆགས་པ་དྲི་ཞིམ་པ་རོ་མངར་བ་རེག་བྱ་བསིལ་བ། ནུས་པ་ཤི་ནས་ཞག་ལྔ་སོང་བ་ཡང་སོས་ནུས་པའི་བདུད་རྩིའི་རྒྱ་མཚོ་ཆེན་པོར་གྱུར་པར་བསམ་ལ། རང་རྣལ་འབྱོར་མར་གསལ་བས་མཁའ་འགྲོ་སྤྱི་གཏོར་ལྟར་བྱིན་རླབས་བྱ་བའམ། ཡང་ན་འབྲུ་གསུམ་གྱིས་བྱིན་གྱིས་རླབས་ནས།
རང་གི་སྙིང་ཁ་ནས་རང་འདྲ་བའི་རྣལ་འབྱོར་མ་གཡས་ཐོད་པ་ཆུང་བ་དང་གཡོན་ཆེ་བ་འཛིན་བ་དཔག་མེད་སྤྲོས་མདུན་གྱི་བདུད་རྩི་ནས་གཡས་ཀྱི་བཅུས་གཡོན་དུ་བླུགས་ཏེ་མདུན་གྱི་གཙོ་བོ་རྩ་བའི་བླ་མ་ལ་མཆོད་པས་ཞལ་དུ་ལན་གསུམ་གསོལ་བས་ལྗགས་རྡོ་རྗེའི་འོད་ཀྱི་སྦུ་གུ་ཅན་གྱིས་གསོལ་ཏེ་ཐུགས་རྒྱུད་ཟག་མེད་ཀྱི་བདེ་བས་གང་བས་བདག་ལ་ཤིན་ཏུ་མཉེས་ནས་མཆོག་དང་ཐུན་མོང་གི་དངོས་གྲུབ་ཐམས་ཅད་ད་ལྟ་ཉིད་དུ་སྩོལ་བའི་བདག་ཉིད་ཅན་དུ་བསམ་ཞིང་དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། སླར་མཆོད་བའི་ལྷ་མོ་རང་ལ་བསྡུ་ཡང་སྙིང་ཁ་ནས་མཆོད་པའི་ལྷ་མོ་སྤྲོས། ཐོད་པས་བདུད་རྩི་བཅུས་ཏེ་བརྒྱུད་པའི་བླ་མ་རྣམས་ཀྱི་ཞལ་དུ་ཕུལ་བས་ཟག་མེད་ཀྱི་བདེ་བས་ཐུགས་རྒྱུད་གང་བདག་ལ་ཤིན་ཏུ་མཉེས་ནས། བདེ་ཆེན་ལྷན་ཅིག་སྐྱེས་པའི་ཡེ་ཤེས་ད་ལྟ་ཉིད་དུ་སྩོལ་བའམ་བདག་ཉིད་ཅན་དུ་བསམ། ལྷ་མོ་རྣམས་ཚུར་འདུས་ཏེ་རང་ལ་ཐིམ། ཡང་སྙིང་ཁ་ནས་ལྷ་མོ་སྤྲོས། ཐོད་པས་བདུད་རྩི་བཅུས་ཏེ། ཡི་དམ་ལྷ་ཚོགས། སངས་རྒྱས་བྱང་སེམས་ཉན་ཐོས་རང་རྒྱལ་དཔའ་བོ་མཁའ་འགྲོ་ཆོས་སྲུང་ནོར་ལྷ་རྣམས་སྤྲིན་ཕུང་འཐིབས་པ་བཞིན་བཞུགས་པ་རྣམས་ཀྱི་ཞལ་དུ་ཕུལ་བས་དེ་ཐམས་ཅད་ཐུགས་རྒྱུད་ཟག་མེད་ཀྱི་བདེ་བས་གང་མཆོག་ཐུན་མོང་གི་དངོས་གྲུབ་སྩོལ་བར་བསམ། ལྷ་མོ་རྣམས་ཚུར་བསྡུས།
ཡང་སྙིང་ཁ་ནས་ལྷ་མོ་སྤྲོས། དཔལ་མགོན་བདུན་ཅུ་རྩ་ལྔ་རྣམས་ཡི་དམ་གྱི་ལྷར་གསལ་བ་ལ་མཆོད། ཆོས་སྒྲུབ་པའི་གྲོགས་མཛད་པར་བསམ། ལྷ་མོ་བསྡུས། ཡང་སྙིང་ཁ་ནས་ལྷ་མོ་སྤྲོས། ཐོད་པས་བདུད་རྩི་བཅུས་ཏེ་གནས་བདག་གཞི་བདག་རྣམས་ལ་ཕུལ་བས་ཟག་མེད་ཀྱི་བདེ་བས་རྒྱུད་གང་ཞིང་རྡོ་རྗེ་རྣལ་འབྱོར་མའི་སྐུར་གྱུར་ནས་བདག་གི་བྱང་ཆུབ་བསྒྲུབ་པའི་གྲོགས་བྱེད་པར་བསམ་ལྷ་མོ་བསྡུས། ཡང་སྤྲོས་ཏེ་རིགས་དྲུག་བར་དོ་དང་བཅས་བའི་སེམས་ཅན་ལ་སྦྱིན་པས་ཐམས་ཅད་ཀྱི་བུ་ལོན་ཤ་མཁོན་བྱང་ཟག་མེད་ཀྱི་བདེ་བས་རྒྱུད་གང་སེམས་རྟོག་མེད་ཆོས་སྐུ་དང་། ལུས་ཟག་མེད་བདེ་ཆེན་རྡོ་རྗེ་རྣལ་འབྱོར་མའི་སྐུར་གྱུར་ནས་རང་རང་སོ་སོའི་གནས་དག་པའི་ཞིང་དུ་སེམས་ཅན་གཞན་གྱི་དོན་གྱི་ཕྱིར་དུ་བྱ་ཁྱུ་འཕུར་བ་ལྟར་སོང་བར་བསམ། མཆོད་པའི་ལྷ་མོ་རྣམས་རང་ལ་བསྡུ། དེ་ལྟར་མཆོད་པའི་ལྷ་མོ་སྤྲོ་བསྡུ་གོང་ཡི་དམ་ནས་ནོར་ལྷའི་བར་ལ་ཡང་གོང་འོག་གི་རིགས་འགྲེ་ཤེས་པར་བྱའོ། །
སྤྱིར་བླ་མའི་བསྐྱེད་ཆོག་ཀུན་འདུས་ནོར་བུ་ལུགས་སུ་བསྒོམ་པ་ནི། འདིའི་བླ་མའི་རྣལ་འབྱོར་བསྡུས་བའི་སྐབས་སོ། ། ཁྲོམ་ཚོགས་སུ་བསྒོམ་པ་ནི་འདིར་བཀོད་པ་འདིའོ། ། མཐོ་རྩེགས་སུ་བསྒོམས་ཀྱང་ཆོག་གོ ། མཎྜལ་འབུལ་བ་ནི་ཚོམ་བུ་བདུན་མ་གཙོ་བོར་འབུལ་ཞིང་སྐབས་སྐབས་སུ་སོ་བདུན་མ་ཡང་འབུལ། ཐུན་འཇོག་ཁར་ཤེས་ན་གང་གི་མཆོད་རྫས་མ་དང་ཐོས་པ་རྒྱ་མཚོ་མ་ཡང་བྱ། འདིར་སྒྲུབ་པའི་མཎྜལ་ཚོམ་བུ་ལྔ་པ་བཀོད་བའང་ཡིག་རྙིང་ན་འདུག་ཅིང་མཆོད་པ་དང་འདོད་དོན་གསོལ་གདབ་དང་། ཡན་ལག་བདུན་པ་དང་ཕྱོགས་བཅུ་དུས་གསུམ་མ་སོགས་ལམ་འབྲས་ལྟར་བྱ་བ་ཉིད་དོ། ། དེ་ནས་སྐྱབས་ཡུལ་རྣམས་མཐའ་ནས་རིམ་གྱིས་འོད་དུ་ཞུ་སྟེ་གཙོ་བོ་ལ་ཐིམ་པས་སྐྱབས་གནས་ཀུན་འདུས་ཀྱི་ངོ་བོར་བསམ་ལ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། །
བདག་ལ་དབང་བསྐུར་བ་བསྩལ་དུ་གསོལ། ཞེས་གསོལ་བ་བཏབ་པས། བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་བྱུང་། རང་གི་དཔྲལ་བར་ཐིམ་པས་ལུས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་དག་བུམ་པའི་དབང་ཐོབ། བླ་མའི་སྐུའི་བྱིན་རླབས་མ་ལུས་པར་ཞུགས་པར་བསམ། མགྲིན་པའི་ཨཱཿལས་འོད་ཟེར་དམར་པོ་བྱུང་མགྲིན་པར་ཐིམ། ངག་གི་སྒྲིབ་པ་དག གསང་བའི་དབང་ཐོབ། གསུང་གི་བྱིན་རླབས་ཞུགས། ཐུགས་ཁའི་ཧཱུྃ་ལས་འོད་ཟེར་སྔོན་པོ་བྱུང་སྙིང་ཁར་ཐིམ།
སེམས་ཀྱི་སྒྲིབ་པ་དག ཤེས་རབ་ཡེ་ཤེས་ཀྱི་དབང་ཐོབ། ཐུགས་ཀྱི་བྱིན་རླབས་ཞུགས། ཡང་ཡི་གེ་གསུམ་ལས་འོད་ཟེར་སྣ་ཚོགས་བྱུང་རང་གི་གནས་གསུམ་དུ་ཐིམ། ལུས་ངག་ཡིད་གསུམ་གྱི་སྒྲིབ་པ་བག་ཆགས་དང་བཅས་པ་དག དབང་བཞི་པ་ཐོབ་པར་བསམ། དེ་ནས་དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ། ཕྱག་འཚལ་ལོ་སྐྱབས་སུ་མཆིའོ། ། བདག་གི་རྒྱུད་བྱིན་གྱིས་བརླབ་དུ་གསོལ། ཞེས་གསོལ་བ་བཏབ་པས།
བླ་མ་དེ་ཡང་ཡས་གཙུག་ཏོར་དང་མས་གདན་ཁྲི་ནས་རིམ་གྱིས་འོད་དུ་ཞུ་ནས་ཐུགས་ཀའི་ཐད་དུ་འོད་དམར་པོ་བདེ་བ་ཆེན་པོའི་རང་བཞིན་དུ་གྱུར་པ་རྫ་མ་ཙམ་གཅིག་བསམ། དེ་ཡང་རང་གི་སྤྱི་བོ་ནས་མར་ཐིམ། སྙིང་ཁར་བདེ་ཧྲིལ་གྱིས་བྱུང་ནས་བཾ་ཡིག་ལ་ཐིམ། བཾ་ཡིག་ཇེ་ཆེར་སོང་ནས་སྔགས་ཕྲེང་རྣམས་ཀྱང་བཾ་ཡིག་ཏུ་སོང་། དེ་ནས་ཟླ་བ་ཆོས་འབྱུང་། ལུས་ཀྱི་ནང་གནས་ཁང་སོགས་ནས་མཐར་སྟོང་གསུམ་འཇིག་རྟེན་གྱི་ཁམས། ནམ་མཁའི་ཁམས་ཐམས་ཅད་ཀྱང་བཾ་ཡིག་ཏུ་སོང་བ་ལ་སེམས་གཏད་ནས་ཇི་ཙམ་གནས་ཀྱི་བར་ལྷོད་ཀྱིས་འཇོག བཾ་ཡིག་ཀྱང་ནམ་མཁའ་ལ་འཇའ་ཡལ་བ་ལྟར་སོང་ནས་དམིགས་མེད་སྟོང་ཉིད་ཀྱི་ངང་ལ་ལྷོད་དེ་འཇོག བླ་མའི་རྣལ་འབྱོར་མཎྜལ་དང་བཅས་པ་འདི་བསགས་སྦྱང་སོགས་སྐབས་འགའ་ཞིག་ཏུ་ཟུར་དུ་ཉམས་སུ་ལེན་ནའང་སྐྱབས་འགྲོ་སེམས་བསྐྱེད་སྔོན་དུ་བཏང་ནས་མདུན་གྱི་ནམ་མཁར་སེང་གེས་བཏེག་པའི་སོགས་ནས་འདིའི་བར་ཉམས་སུ་བླངས། དེ་ནས་ཐོས་པ་རྒྱ་མཚོ་མ་དང་།
སྐྱེ་བ་ཀུན་ཏུ་སོགས་བྱའོ། ། དེ་ལྟར་ཐུན་མོང་མ་ཡིན་པའི་སྡོན་འགྲོ་ཚོགས་གཉིས་བསགས་པའི་སྦྱང་གཞི་སྦྱོང་བྱེད་ངོ་སྤྲོད་པ་ནི། བསོད་ནམས་ཚོགས་བསགས་ནི་འདིར་བླ་མའི་རྣལ་འབྱོར་ཡིན་ལ་དེའི་སྦྱང་གཞི་ནི་སྐྱེ་བའི་སྲིད་པ་དང་སྐྱེ་བ་སྔ་མ་རྣམས་སུ་ཡུལ་དག་པ་ལྷ་དང་བླ་མ་ནས་ཡུལ་མ་དག་པ་འཇག་མའི་སྲིན་བུའི་བར་ཡན་ཆད་ལ་བརྟེན་ནས་ལས་བཟང་ངན་ཇི་སྙེད་བསགས་པ་ཐམས་ཅད་སྦྱོང་བྱེད་བླ་མའི་རྣལ་འབྱོར་ལ་བརྟེན་ནས་ཚོགས་བསགས་པའོ། ། སྦྱངས་འབྲས་རྡོ་རྗེ་འཆང་གི་གོ་འཕང་ཐོབ་པའོ། ། སངས་རྒྱས་ཐོབ་པ་ལ་སེམས་ཉིད་ལྷན་ཅིག་སྐྱེས་པའི་ཡེ་ཤེས་རྟོགས་དགོས་ལ། དེ་རྟོགས་པ་ལ་ཡང་བླ་མ་དམ་པའི་མན་ངག་དང་། ཐབས་བསོད་ནམས་ཀྱི་ཚོགས་བསགས་པ་ལ་བརྟེན་དགོས་ཏེ། ཀྱཻ་རྡོར་རྩ་རྒྱུད་ལས། གཞན་གྱི་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། །
བླ་མའི་དུས་ཐབས་བསྟེན་པ་དང་། ། བདག་གི་བསོད་ནམས་ལས་ཤེས་བྱ། ། ཞེས་དང་། བསྡུ་པ་ལས། ཇི་སྲིང་དགེ་བའི་རྩ་བ་དེ་ནི་མ་རྫོགས་པར། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། ། ཞེས་སོ། ། བསོད་ནམས་ཀྱི་ཚོགས་རྫོགས་པར་བྱེད་པའི་ཐབས་ཀྱང་བླ་མའི་རྣལ་འབྱོར་ལས་ལྷག་པ་མེད་དེ། མཚན་དང་དཔེ་བྱད་ལྡན་བ་ཡིས། ། སྐུ་ནི་བསྐལ་པར་བསྒོམ་པ་བས། །
བླ་མ་དྲན་པ་བསོད་ནམས་ཆེའོ། ། ཞེས་པ་ལ་སོགས་པ་མཛད། རྒྱུད་ཐམས་ཅད་ལས་མཐུན་པར་གསུངས་སོ། ། འོ་ན་བླ་མ་དང་སངས་རྒྱས་གཉིས་ཀྱི་ནང་ནས་བླ་མ་ཡུལ་ལྷག་པ་ཅི་ཡིན་སྙམ་ན། དེ་གཉིས་སྤངས་རྟོགས་ལ་ཁྱད་པར་མེད་མོད། རང་ཉིད་ལ་སངས་རྒྱས་ཀྱི་སྐུ་དངོས་སུ་སྣང་བ་དང་གསུང་དངོས་སུ་ཐོབ་པའི་སྐལ་བ་མ་བྱུང་བ་ལ་རང་དང་སྐལ་བ་མཉམ་པའི་བླ་མའི་སྐུར་བཞེངས་ནས་ཆོས་དངོས་སུ་སྟོན་པར་མཛད་པས་ན། བཀའ་དྲིན་གྱི་སྒོ་ནས་བླ་མ་ལྷག་པ་ཡིན་ནོ། ། ངོ་བོ་རྩ་བའི་བླ་མ་བསྒོམས་པས་བྱིན་རླབས་མྱུར་ཞིང་རྣམ་པ་སངས་རྒྱས་སུ་བསྒོམས་པས་བྱིན་རླབས་ཆེ་བ་སྟེ། སོ་སོ་སྐྱེ་བོ་ཐ་མལ་པའི་སྐུ་ལུས་དེ་ཉིད་གཞིའི་རྟེན་ཡིན་པས། དེ་ལ་དག་བྱ་དག་བྱེད་སྦྱར་དུ་མེད་པས་ན།
ངེས་པར་རྣམ་པ་སངས་རྒྱས་སུ་སྒོམ་པར་བྱེད། དེ་ཡང་ལྷག་པའི་ལྷ། གང་ཡང་རུང་བའི་རྣམ་པར་བསྒོམ་པ་ཡོད་ཀྱང་འདིར་བླ་མའི་གསུང་གིས་སློབ་མའི་ཤེས་རྒྱུད་ལ་ཕན་འདོགས་པའི་རྟེན་འབྲེལ་དུ་གསུང་། དཔའ་བོ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་དུ་བསྒོམ་པར་བྱེད་པ་དང་། འདིར་ཐུན་མོང་མ་ཡིན་པ་སངས་རྒྱས་རྡོ་རྗེ་ཆོས་སུ་བསྒོམ་པ་སྟེ། ལུགས་གཉིས་ལས། འདིར་གཞུང་གི་དངོས་བསྟན་དཔའ་བོ་རྡོ་རྗེ་ཆོས་སུ་བསྒོམ་པ་སྟེ། སྐུ་མདོག་དམར་པོ་ནི་བླ་མའི་ཐུགས་སློབ་མ་ལ་རྗེས་སུ་ཆགས་པ་མཚོན། ཕྱག་གཡས་པས་ཐོད་པའི་ཌཱ་མ་རུ་རྒྱུན་མི་ཆད་པར་འཁྲོལ་བའི་བདེ་སྟོང་གཉིས་སུ་མེད་པའི་ཆོས་སྒྲ་སྒྲོག་པ། གཡོན་པའི་ཐོད་པ་བདུད་རྩིས་གང་བ་བསྣམས་པ།
དེ་ལྟ་བུའི་ལམ་དེ་ཉིད་ཉམས་སུ་བླངས་པས་བདག་རྒྱུད་ལ་བདེ་ཆེན་གྱི་ཡེ་ཤེས་སྐྱེ་བ་མཚོན་པ་ཡིན། ཞེས་གསུང་ངོ་། ། དེ་དག་ཀྱང་སྔར་ནས་ལས་བསོགས་པའི་ཚུལ། བསོགས་པ་པོའི་གང་ཟག་བསགས་པའི་ལས་རྣམས་ཇི་ལྟར་དུ་བསོགས་བའི་ཚུལ་གསུམ་དུ་བསྒྱུར་ནས་ཉམས་སུ་ལེན། ཡེ་ཤེས་ཀྱི་ཚོགས་བསགས་ནི། བླ་མ་འོད་དུ་ཞུ་ནས་རང་ལ་བསྟིམས་པའི་རྐྱེན་གྱིས་ལུས་སེམས་རྣམས་བདེ་ཆེན་གྱི་ཡེ་ཤེས་སུ་བྱིན་གྱིས་རླབས་ཤིང་གནས་ལུགས་དེ་ཁོ་ན་ཉིད་ལ་བློ་བཞག་པའོ། ། དེའི་སྦྱང་གཞི་བདག་གཞན་གྱི་འཆི་སྲིད་དོ། ། སྦྱངས་འབྲས་ཆོས་སྐུ་ཐོབ་པའོ། ། དེ་ལྟར་ཐུན་མོང་གི་སྔོན་འགྲོ་སྐྱབས་འགྲོ་སེམས་བསྐྱེད་རྡོ་རྗེ་སེམས་དཔའི་བསྒོམ་བཟླས། ཐུན་མོང་མ་ཡིན་པའི་སྔོན་འགྲོ་བླ་མའི་རྣལ་འབྱོར་མཎྜལ་འབུལ་ཞིང་གསོལ་བ་བཏབ་པ་རྣམས་རྟགས་མ་བྱུང་བར་དུ་འབད་ནས་ཉམས་སུ་བླང་བར་བྱ་ཞིང་།
དེ་ལ་རྟགས་ནི། སྐྱབས་འགྲོ་རྒྱུད་ལ་སྐྱེས་ན་བློ་ཆོས་སུ་འགྲོ་ཞིང་། བློ་སྣ་དཀོན་མཆོག་གི་འཕྲོག་ནས་སྲོག་དང་བྱ་དགའི་ཕྱིར་ཡང་དཀོན་མཆོག་བློས་མི་གཏོང་བ་སོགས་དང་། སེམས་བསྐྱེད་རྒྱུད་ལ་སྐྱེས་ན། སེམས་ཅན་ཐམས་ཅད་ལ་བཅོས་མིན་གྱི་བྱམས་སྙིང་རྗེ་སྲན་མི་བཟོད་པ་སྐྱེ་བ་སོགས་དང་། རྡོ་རྗེ་སེམས་དཔའི་བསྒོམ་བཟླས་ལ་འབད་པས། སྡིག་པ་དག་པའི་རྟགས་རྨི་ལམ་དུ་ལུས་ལས་རྣག་ཁྲག་འཛག་པ་དང་། འབུ་སྲིན་འཐོན་པ་དང་། ཁྲུས་བྱས་པ་དང་། འཕུར་བ་དང་།
གྱེན་ལ་འཛེགས་པ་རྣམས་བྱུང་ན་ལེགས་ཤིང་། གཞན་གྱིས་མཚོན་ཆ་བསྣུན་ནས་ཁྲག་བྱུང་བ་དང་། རབ་བྱུང་གི་རྟེན་ལ་སྐྲ་རིང་དང་། གོས་དཀར་པོ་གྱོན་པ་དང་། ཞིང་རྨོ་བའི་ཐོང་མཁན་བྱེད་པ་དང་། གཉན་པ་བྱེད་པ་རྣམས་ངན་ངན་འདྲ་ཡང་བཟང་བ་ཡིན། རོལ་མོའི་སྒྲ་བསྒྲག་བ་དང་། གདུགས་དང་རྒྱལ་མཚན་བ་དན་འཕྱར་བ་རྣམས་གྲགས་པ་ཆེ་བའི་རྟགས། ཞྭ་ཐེབ་དཀར་དམར་སྔོ་སེར་གསར་པ་གྱོན་པ་དང་། ཆོས་འཆད་པ་དང་།
མང་པོས་བསྐུར་བ་དང་། གདན་ཁྲིའི་མཐོན་པོའི་སྟེང་དུ་འཛེགས་པ་རྣམས་གཞན་དོན་འབྱུང་བའི་རྟགས་ལ་སོགས་པའོ། ། མཎྜལ་འབུལ་བའི་བསོད་ནམས་ཀྱི་ཚོགས་འཕེལ་བའི་རྟགས། ཁྲི་སྟན་མཐོན་པོ་ལ་འདུག་པ་དང་། གཞན་གྱི་རྫས་སྟོབས་ཆེན་འབུལ་བ་རྨི་བ་སོགས་དང་། བླ་མ་ལ་སངས་རྒྱས་དངོས་ཀྱི་འདུ་ཤེས་བཅོས་མིན་སྐྱེ་བ་སོགས་མདོར་ན་ལུས་སེམས་ལས་སུ་རུང་བའི་ཤིན་སྦྱངས་དང་། ལྡན་པ་ཞིག་མ་བྱུང་གི་བར་དུ་སྔོན་འགྲོའི་ཆོས་རྣམས་ལ་འབད་པར་བྱ་སྟེ་འདི་རྣམས་རྒྱུད་ལ་མ་སྐྱེས་ན་དངོས་གཞིའི་ཏིང་ངེ་འཛིན་མི་སྐྱེ་བས་སོ། ། དྲུག་པ་བདག་ལྷར་བསྐྱེད་པ་ནི། གཞུང་ལས་དེའི་རྗེས་ལ་སྙིང་ཁར་ཟླ་བའི་དཀྱིལ་འཁོར་བསམ་ལ། དེར་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧཱུྃ་ཧཱུྃ་ཕཊ་སྭཱཧཱཿ
ཞེས་བྱ་བའི་སྔགས་ཀྱི་འཕྲེང་བ་ཁ་དོག་དམར་པོ་དེ་ལས་འོད་ཟེར་སྣ་ཚོགས་འཕྲོ་བ་ལུགས་ལས་བཟློག་པར་བསམ་མོ། ། དབུས་སུ་བཾ་ཡིག་གོ ། དེའི་འོད་ཟེར་གྱི་ལུས་ཐམས་ཅད་ཁྱབ་པས་ཡོངས་སུ་དག་པ་ནས། ཞེས་གསུངས་ལ། ས་སྐྱ་པ་ཆེན་པོས། རང་གི་སྙིང་ཁར་ཟླ་བའི་དཀྱིལ་འཁོར་ལ་བཾ་ཡིག་དམར་པོ་དེའི་མཐའ་མར་སྔགས་ཀྱི་ཕྲེང་བ་ཁ་དོག་དམར་པོ་གཡོན་བསྐོར་དུ་བཀོད་ལ། དེ་ལས་འོད་ཟེར་བྱུང་བའི་ལུས་ཀྱི་ནང་ཐམས་ཅད་འོད་ཀྱི་གང་སྟེ་དེས་ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་དག་པས་ལུས་ཤེལ་སྒོང་དག་པ་བཞིན་དུ་གྱུར་པ་ལ། རྗེ་བཙུན་མའི་སྐུ་གཞུང་ནས་འབྱུང་བ་བཞིན་བསྐྱེད་ལ་གསལ་གདབ་བོ། ། ཞེས་གསུངས་པས། གཞི་སྦྱངས་ཞིང་བསྒྱུར་བར་བྱ་སྟེ།
དེ་ལ་སྦྱོང་རྒྱུའི་གཞི་ནི་རང་གི་སེམས་ཉིད་གཉིས་སུ་མེད་པའི་ཡེ་ཤེས་ཆོས་སྐུ་སྐྱེ་མེད་ཟུང་འཇུག་བརྗོད་བྲལ་དེ་ཁོ་ན་ཉིད་ཆོས་ཐམས་ཅད་ཀྱི་གནས་ལུགས་སུ་གྱུར་བའི་སྤྲོས་བྲལ་སྟོང་པ་ཉིད་འདིའི་སྟེང་ན་ཕུང་ཁམས་སྐྱེ་མཆེད་ལ་སོགས་པ་འཁོར་འདས་ཀྱི་ཆོས་ཐམས་ཅད་སེམས་ལ་བག་ཆགས་ཀྱིས་ཚང་ལུས་ལ་རྩ་ཡི་གེའི་ཚུལ་དུ་དོད། དེའི་སྟོབས་ཀྱི་ཕྱི་རོལ་དུ་གནས་སྣོད་ཀྱི་འཇིག་རྟེན། བཅུད་ཀྱིས་སེམས་ཅན་བསམ་གྱིས་མི་ཁྱབ་པ་གཅིག་འཆར་བ་ཡིན་ཏེ། དེའང་འོད་གསལ་དེ་བག་ཆགས་ཀྱིས་བསླད་པ་ལ་རྟེན་ནས། མ་རིག་པར་ལངས་ནས། ཉོན་མོངས་པ་གཏི་མུག དེ་ལས་འདོད་ཆགས། དེ་ལས་ཞེ་སྡང་། དེ་ལས་ང་རྒྱལ་དང་སེར་སྣ་ལངས་ཏེ་བར་དོའི་སྣང་བ་བསམ་གྱིས་མི་ཁྱབ་པ་གཅིག་འཆར་ལ། དེ་ནས་གང་དུ་སྐྱེ་བ་ལེན་པའི་གནས་བཞི།
སྐྱེ་བ་བླངས་པའི་གནས་ཀྱི་འཇིག་རྟེན། སྐྱེ་བ་བླངས་པའི་བཅུད་ཀྱི་སེམས་ཅན་ལའང་དམྱལ་བ་ལ་སོགས་པའི་འགྲོ་བ་རིགས་དྲུག རིགས་དྲུག་པོ་དེའི་ལུས་སེམས་ལ་བདེ་ལྡུག་འདོད་མི་འདོད་བསམ་གྱིས་མི་ཁྱབ་པ་གཅིག་ཤར་བ་རྣམས་ནང་གི་རྟེན་དཀྱིལ་འཁོར་བཞིའི་སྟོབས་ཀྱིས་ཤར་བ་ཡིན་ཏེ། ཕྱི་རོལ་ཏུ་གཟུགས་སྡུག་མི་སྡུག་ཇི་སྙེད་ཡོད་པ་རྣམས་ནང་རྩའི་སྟོབས་ཀྱིས་ཤར་ཅིང་། ཕྱི་རུ་སྒྲ་སྙན་མི་སྙན་གྱིས་བྱེ་བྲག་བསམ་གྱིས་མི་ཁྱབ་པ་རྣམས་ནང་གི་ཡི་གེའི་སྟོབས་ཀྱིས་ཤར་ལ། ཕྱི་རོལ་དུ་ཚོར་བ་བདེ་སྡུག་བཏང་སྙོམས་ལ་སོགས་པ་བསམ་གྱིས་མི་ཁྱབ་པ་རྣམས་ནང་བདུད་རྩིའི་སྟོབས་ཀྱིས་ཤར་བ་ཡིན་ལ། ཕྱི་རོལ་དུ་རྣམ་རྟོག་བསམ་གྱིས་མི་ཁྱབ་པ་རྣམས་ནང་རླུང་གིས་སྟོབས་ཀྱིས་ཤར་བ་ཡིན་ཏེ། ཡེ་ཤེས་ཐིག་ལེ་ལས། སྟོང་པ་ལས་ནི་ཐམས་ཅད་འབྱུང་། ། ཞེས་དང་།
སྡོམ་འབྱུང་ལས། རྣམ་པ་སྣ་ཚོགས་དྲི་མེད་པའི། ། དཀྱིལ་འཁོར་དག་ནི་འཕྲོ་བར་སྣང་། ། ཞེས་གསུངས། དེས་ན་ཕྱི་རོལ་ཏུ་ཤར་ཚད་ནང་ན་གནས། ནང་ན་གནས་ཚད་ཕྱི་རོལ་ཏུ་ཤར་བ་ཡིན་ཏེ། ཡེ་ཤེས་ཐིག་ལེ་ལས། ཕྱི་དང་ཕྱིའི་དོན་རྣམས་ཀྱིས། ། ནང་གི་དོན་གནས་ཤེས་པར་བྱའོ། ། ཞེས་དང་།
བདེ་མཆོག་རྩ་རྒྱུད་ལས། འཇིག་རྟེན་ཕྱི་རོལ་དེ་བཞིན་ནང་། ། ཞེས་པ་དང་། ཀྱཻ་རྡོར་རྩ་རྒྱུད་ལས། ཇི་ལྟར་ཕྱི་རོལ་དེ་བཞིན་ནང་། ། ཞེས་གསུངས་སོ། ། དེས་ན་ཕྱི་རོལ་དུ་སྣང་ཚད་ནང་གི་རྟེན་དཀྱིལ་འཁོར་བཞི་ལ་ཚང་བ་ཡིན་ནོ། ། དེའང་དང་པོར་རྩ་དབུ་མ། དེ་ལས་རོ་རྐྱང་གཉིས། དེ་ལས་སྦས་པའི་རྩ་ལྔ།
དེ་ལས་ཉི་ཤུ་རྩ་ལྔ། དེ་ལས་སུམ་ཅུ་རྩ་བདུན། དེ་ལས་བསམ་གྱིས་མི་ཁྱབ་བ་གྱེས་པ་རྣམས་དང་། བདུད་རྩི་ཡང་དང་པོར་དྭངས་མ། དེ་ལས་ཁུ་ཁྲག་གཉིས། དེ་ལས་ཁས་བསམ་གྱིས་མི་ཁྱབ་པ་རྣམས་དང་། རླུང་ཡང་དང་པོར་གནས་པ། དེ་ལས་ལྡང་འཇུག་གཉིས། དེ་ལས་རྩའི་རླུང་ལྔ། དེ་ལས་རླུང་བཅུ།
དེ་ལས་ཉི་ཁྲི་གཅིག་སྟོང་བསམ་གྱིས་མི་ཁྱབ་པས་སོ། ། རྟེན་དཀྱིལ་འཁོར་བཞི་པོ་དེའི་སྟོབས་ཀྱིས་ཕྱི་རོལ། སྣོད་བཅུད་ཀྱིས་སྣང་བ་བསམ་གྱིས་མི་ཁྱབ་པ་དང་བཅས་པ་ཐམས་ཅད་སེམས་ཉིད་ཀྱིས་རྣམ་འཕྲུལ་ཡིན་པས་དེ་དག་བློའི་ཡུལ་དུ་ངེས་པར་བྱ་བ་ནི་རྒྱ་ཆེ་བའི་སྦྱངས་གཞི་ཡིན་ལ། ནང་རྩ་གསུམ་འཁོར་ལོ་ལྔ་ནི་ཟབ་པའི་སྦྱངས་གཞི། སེམས་ཉིད་ལྷན་ཅིག་སྐྱེས་པ་ནི་མཐར་ཐུག་གི་སྦྱངས་གཞི་ཡིན་ལ། སྦྱོང་བྱེད་ནི་ལྷ་རྡོ་རྗེ་རྣལ་འབྱོར་མ་དབྱེ་ན་རང་སེམས་སྤྲོས་པའི་མཐའ་ཐམས་ཅད་དང་བྲལ་བ་ནི་གསང་བའི་རྣལ་འབྱོར་མ། ལྟེ་བའི་རྩ་མདུད་གྲུ་གསུམ་གྱི་ནང་མ་ལས་ཐོབ་པའི་དྭངས་མ་གཉིས་མདང་གསུམ་མདང་ཀྱི་དྭངས་མས་ཁྲིག་མེར་ཏེ་གང་བའི་ཨ་ཐུང་ཤད་ཀྱི་རྣམ་པ་ཅན་ཆོས་འདི་པའི་ཐུན་མོང་མ་ཡིན་པའི་བཾ་ཡིག་གི་རྣམ་པ་ཅན་ནང་གི་རྣལ་འབྱོར་མ་ཕྱི་རོལ་འོག་མིན་ན་བཞུགས་པའི་རྗེ་བཙུན་མ་ནི་ལྷན་སྐྱེས་ཀྱི་རྣལ་འབྱོར་མ། ཡུལ་ཉེར་བཞི་དང་གནས་སུམ་ཅུ་རྩ་བདུན་ན་བཞུགས་པའི་སྤྲུལ་པའི་དཔའ་བོ་དང་དཔའ་མོ་རྣམས་ཞིང་ལས་སྐྱེས་བའི་རྣལ་འབྱོར་མ། མ་མཁའ་འགྲོ་མ་ཡིན་པའི་རིགས་སུ་སྐྱེས་པ་རྣམས་ནི་ལས་ལས་སྐྱེས་པ། ཡུལ་དང་ཡུལ་གྲུ་ཐམས་ཅད་ན་གནས་པའི་བུད་མེད་ཐམས་ཅད་ནི་ལས་ལས་སྐྱེས་པའི་རྣལ་འབྱོར་མ།
རང་ཉིད་རྣལ་འབྱོར་མར་བསྒོམ་པ་ནི་སྔགས་ལས་སྐྱེས་པའི་རྣལ་འབྱོར་མའོ། ། དེ་ལྟར་ན་རང་གི་སེམས་ཉིད་ཡེ་གདོད་མ་ནས་རྡོ་རྗེ་རྣལ་འབྱོར་མར་ཡིན་པ་དེ་བླ་མས་བྱིན་གྱི་རླབས་བའི་དུས་ཡིན་པར་ངོ་སྤྲད་རང་ཉིད་ཀྱིས་ཀྱང་ཡིན་པར་ངོ་ཤེས་ནས། དེའི་རྒྱུན་སྐྱོངས་པ་བསྐྱེད་རྫོགས་ཀྱི་ཉམས་ལེན་བྱས་པས། ཕྱི་རོལ་གྱི་དཔའ་བོ་དང་དཔའ་མོ་རྣམས་དབང་དུ་འདུས། དེ་རྣམས་དབང་དུ་འདུས་པས་འོག་མིན་གྱི་རྡོ་རྗེ་རྣལ་འབྱོར་མས་བྱིན་གྱིས་རླབས། དེས་བྱིན་གྱིས་རླབས་པས་རང་སེམས་ལྷན་སྐྱེས་ཀྱི་རྟོགས་པ་འཆར་བས་དེ་ནི་བྱིན་གྱིས་རློབས་པས་སློབ་པ་དང་། རྟོགས་པ་ལས་འཆར་ཞེས་པའི་དོན་ཏོ། ། ཚུལ་ཇི་ལྟར་སྦྱོང་ན་བློ་ཡུལ་དུ་ངེས་པའི་སྦྱང་གཞི་དེ་དག་བླ་མ་འོད་དུ་ཞུ་བའི་རྐྱེན་གྱིས་བདེ་ཆེན་གྱི་ཡེ་ཤེས་སུ་བསྒྱུར།་་་་་ མངོན་པར་བྱང་ཆུབ་པ་ལྔ་ནི། རང་ཉིད་རྡོ་རྗེ་རྣལ་འབྱོར་མར་བསྒོམ་པའི་སྙིང་ཁར་ཆོས་འབྱུང་ཉིས་བརྩེགས་སྟོང་པར་བསྒོམ་པ་ནི་སྟོང་པ་ཉིད་ལས་བྱང་ཆུབ་པ།
དེའི་དབུས་སུ་ཟླ་བའི་དཀྱིལ་འཁོར་བསྒོམ་པ་ནི་གདན་ཟླ་བ་ལ་བྱང་ཆུབ་པ། དེའི་སྟེང་དུ་བཾ་ཡིག་སྔགས་ཕྲེང་དང་བཅས་བ་བསྒོམ་པ་ནི་གསུང་ཡིག་འབྲུ་ལས་བྱང་ཆུབ་པ། དེ་ལས་འོད་ཟེར་འཕྲོས་ལུས་ཀྱི་ནང་ཐམས་ཅད་གང་བས་ཚེ་ཐོག་མེད་ནས་བསགས་བའི་སྡིག་སྒྲིབ་ཐམས་ཅད་བསྲེགས་ལུས་འོད་ཀྱི་གོང་བུ་གྲི་གུག་གི་དབྱིབས་སུ་གྱུར་བ་ནི་ཐུགས་ཕྱག་མཚན་ལས་བྱང་ཆུབ་པ། དེ་ཉིད་རྡོ་རྗེ་རྣལ་འབྱོར་མའི་སྐུ་གྱུར་བ་ནི། སྐུ་རྫོགས་པ་ལས་བྱང་ཆུབ་པ་སྟེ། མངོན་པར་བྱང་ཆུབ་པ་ལྔ་ལས་བསྐྱེད་བའོ།། སྟོང་ཉིད་དེའི་ངང་ནས་རང་རྣལ་འབྱོར་མར་གསལ་བའི་སྙིང་ཁར་གནས་ལུགས་རྟོགས་པའི་ཤེས་རབ་མཚོན་པས་ཨེ་བྱུ་རུའི་མདོག་ཅན་ཉིས་བརྩེགས་ཡོངས་སུ་གྱུར་པ་ལས། ཆོས་སྐུ་རྣམ་པར་ཐར་པའི་སྒོ་གསུམ་གྱི་རང་བཞིན། ཆོས་འབྱུང་ཉིས་བརྩེགས་ཏེ། བཀའ་བརྒྱུད་པ་སོགས་ཆོས་འབྱུང་ཕྱི་མ་གདན་སྟབས།
དེའི་སྟེང་དུ་ཆོས་འབྱུང་ནང་མ་ལངས་ཐམས་སུ་བསྒོམ་པར་འདོད་ཀྱང་རང་ལུགས་ཆོས་འབྱུང་ཕྱི་མ་དེ་དྭངས་གསལ་འོད་ཀྱི་རང་བཞིན་ཅན་རྙོག་པ་མེད་པར་བསམ། རྩེ་མོ་མདུན་ལ་བསྟན་པ། ཟུར་གཉིས་ལྡེབས་ལ་བསྟན་པ། རྩ་བ་ཕྲ་བ་གསང་གནས་སུ་ཟུག་ལ། གདེང་ཀ་ཆེ་བ་གྱེན་དུ་བསྟན་པ། ཆོས་འབྱུང་ནང་མ་ཟུར་གསུམ་ཕྱི་ལ་བསྟན། ཞེས་མཁན་ཆེན་ངག་དབང་ཆོས་གྲགས། གསུང་ལ། དཔེ་ལ་ལར། ཆོས་འབྱུང་ཉིས་བརྩེགས་ཕྱི་མའི་ཟུར་སྒལ་ཚིགས་ལ་བསྟན་པ་ཟུར་གཉིས་པོ་ནུ་མ་གཉིས་ཀྱི་ཐད་དུ་བསྟན་པ།
ནང་མའི་ཟུར་མདུན་ལ་བསྟན་པ། ཟུར་གཉིས་སོག་པ་གཉིས་ཀྱི་ཐད་དུ་བསྟན། དེ་གཉིས་ཀའི་མས་སྣ་གསང་གནས་སུ་ཟུག་པ། ཞེས་འབྱུང་བས་གང་དག་དཔྱོད། འདིར་ཆོས་འབྱུང་ཕྱི་མས་སྣོད་ཀྱི་འཇིག་རྟེན་སྦྱོང་། ནང་མས་མའི་མངལ་སྦྱོང་གསུང་། ཆོས་འབྱུང་ནང་མའི་ཁ་འཚམས་འཕེལ་ཁ་ཆེ་བའི་ཐད་དུ་མཉམ་བཞག་གི་རྣམ་པར་མི་རྟོག་པའི་ཏིང་ངེ་འཛིན་དེ་རྗེས་ཐོབ་དག་པ་འཇིག་རྟེན་པའི་ཡེ་ཤེས་མཚོན་པའི་ཕྱིར་ཟླ་བའི་དཀྱིལ་འཁོར་དཀར་བསིལ་ཉ་གང་བ་དེའི་དབུས་སུ་བཾ་ཡིག་གི་མཐར་གཡོན་སྐོར་དུ་སྔགས་ཁ་དོག་དམར་པོ་གྱེན་དུ་ལངས་པ། དེ་ཡང་བཾ་ཡིག་གི་མདུན་དུ། ཨོཾ་ཨོཾ་ཨོཾ། དེའི་འཁྲིས་སུ་སརྦ་ལོག་པས་རྦས།
དེའི་ཁྲིས་སུ་བུདྡྷ་ལོག་པས་དྡྷབུ། དེའི་ཁྲིས་སུ་ཀི་ཌཱ། དེའི་ཁྲིས་སུ་ཡེ་ནཱི། དེའི་ཁྲིས་སུ་ཛྲབ། དེའི་ཁྲིས་སུ་རྞཝ། དེའི་ཁྲིས་སུ་ཡེ་ནཱི། དེའི་ཁྲིས་སུ་ཛྲབ། དེའི་ཁྲིས་སུ་རོ་བཻ། དེའི་ཁྲིས་སུ་ཡེ་ནེ་ཙ། དེའི་ཁྲིས་སུ་ཧཱུྃ་ཧཱུྃ་ཧཱུྃ་དང་།
ཊཕ་ཊཕ་ཊཕ། དེའི་ཁྲིས་སུ་ཧཱ་སྭཱ། ཨོཾ་དང་པོའི་རྩ་བར་སླེབ་པ་ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་བ་ཁ་དོག་དཀར་པོ་གཡོན་དུ་འཁོར་བ་རེ་རེ་བསམ། འདི་ནི་སྦྱང་གཞི་བར་དོའི་སྲིད་པ་སྦྱོང་བར་བྱེད་བ་ཡིན་ནོ། ། འདིར་ཟླ་བ་ལ་དམར་མདངས་ཡོད་པ། ཉི་ཟླས་ཁུ་ཁྲག ཡིག་འབྲུ་རྣམས་ཀྱིས་བར་དོའི་སེམས། ཐམས་ཅད་སྡོམ་པས་མངལ་སྐྱེས་སྦྱོང་། ཉི་ཟླས་དྲོད་གཤེར་སྐྱེས་དེ་ཐམས་ཅད་གཅིག་ཏུ་འདྲེས་པས་སྒོང་སྐྱེས། དེ་རྡོ་རྗེ་རྣལ་འབྱོར་མར་གྱུར་པས་བརྫུས་སྐྱེས་སྦྱོང་།
སྦྱོང་བྱེད་དེ་དག་ཐམས་ཅད་འབྱུང་བཞི་རང་གི་སེམས་ཉིད་མཚོན་བའི་ཕྱིར་རང་གི་སེམས་སམ། སྡུད་བྱེད་ཀྱི་གཙོ་བོ་ལས་རྣལ་འབྱོར་མ་སོ་བདུན་འབྱུང་བ་མཚོན་པའི་ཕྱིར་དེའི་མཐར་ཡི་གེ་སོ་བདུན་གཡོན་སྐོར་དུ་བསྐོར་བ། འོ་ན་རྒྱུ་དང་རྒྱ་གཞུང་དུ་ཨོཾ་གཅིག་ལས་མ་བཤད་པས་འདིར་གསུམ་འབྱུང་བ་ཇི་ལྟ་ཡིན་སྙམ་ན། མི་དབང་ཆོས་གསུམ་དུ་གྲགས་པའི་མིའི་དབང་པོ་ཨིནྡྲ་བོ་དྷིས་བཤད་པ། རྗེ་བཙུན་གྱི་ཤེས་བྱེད་དུ་མཛད་དེ་གང་དུ་རྡོ་རྗེ་ཕག་མོའི་རྩ་བའི་ལས་མ་ཚང་བ་རྣམས་འདིས་ཁ་བསྐང་བར་བྱའོ། ། ཞེས་གསུངས།་་་་་ ཞལ་གཉིས་མ་ཕག་མོ་ཐམས་ཅད་ཀྱི་རྩ་བ་ཕག་ཞལ་ཡོད། གཞན་ཕག་མོའི་རིགས་ལས་བྱུང་བ་ལ་ཕག་མོར་བཞག་གོ། དེ་དག་ཀྱང་རྟེན་དཀྱིལ་འཁོར་བཞི་ལ་གནད་དུ་བསྣུན་པ་ཡིན་ཏེ། རྩ་བསམ་གྱིས་མི་ཁྱབ་པ་ཆོས་འབྱུང་དུ་བསྡུ།
ཡི་གེ་བསམ་གྱིས་མི་ཁྱབ་པ་རྣམས་ཡིག་འབྲུར་བསྡུ། ཁམས་བསམ་གྱིས་མི་ཁྱབ་པ་རྣམས་ཟླ་བའི་དཀྱིལ་འཁོར། རླུང་བསམ་གྱིས་མི་ཁྱབ་རྣམས་དགའ་བ་འཁྱིལ་པར་བསྡུ། འདུས་པ་ཕོ་བྲང་བཞི་མའང་གནད་དུ་བསྣུན་པ་ཡི་གེ་གོང་དུ་བརྗོད་ཟིན་ཏོ། ། དཔེར་ན་གཞི་སྦྱང་བའི་གཞི་དེ་དག་ངེས་པར་བྱས་ནས། བསྒྱུར་བའི་ཚུལ་ནི་ཟླ་བ་བཾ་ཡིག་ཡིག་འབྲུ་དང་བཅས་པ་རྣམས་ལས་འོད་ཟེར་ཁ་དོག་སྣ་ལྔ་འཇའ་ཚོན་ལྟ་བུ་བུན་གྱིས་འཕྲོས། འཁོར་འདས་ཐམས་ཅད་ཚང་བའི་རང་གི་ལུས་སེམས་ལ་ཕོག་པས་ཚེ་ཐོག་མ་མེད་པ་ན་བསགས་པའི་ནད་གདོན་སྡིག་སྒྲིབ་ཉེས་ལྟུང་བག་ཆགས་དང་བཅས་པ་དང་རྣམ་སྨིན་གདོས་བཅས་ཤ་ཁྲག་གིས་བསྡུས་པའི་ཕུང་ཁམས་སྐྱེ་མཆེད་ཐམས་ཅད་བསྲེགས་སྦྱངས་པས་རང་གི་ལུས་ཤེལ་སྒོང་དག་པ་ལྟར་འོད་ཀྱི་གོང་བུར་གྱུར་པར་བསྒོམ་པ་ནི་གཞི་སྦྱང་བའོ། ། དེ་ནས་བསྒྱུར་བ་ནི། གཞུང་ལས། བདག་ཉིད་བཅོམ་ལྡན་འདས་མ་རྡོ་རྗེ་ཕག་མོའི་སྐུ་ཞལ་གཅིག་ཕྱག་གཉིས་མ་སྐུ་མདོག་དམར་མོ་བསྐལ་པའི་མེ་ལྟ་བུ་གཟི་བརྗིད་ཅན།
ཕྱག་རྒྱ་ལྔ་ཡིས་རྒྱན་དང་ལྡན་པ། སྣ་ཚོགས་པདྨ་དང་ཉི་མའི་གདན་ལ་འཇིགས་བྱེད་དུས་མཚན་མནན་པ། ཕྱག་གཡས་ན་རྡོ་རྗེ་དང་གྲི་གུག གཡོན་ན་ཐོད་པ་དང་ཁ་ཊྭཱཾ་ག་འཛིན་པའོ། ། ཞེས་གསུངས་པའོ། ། དེ་ཡང་འོད་ཀྱི་གོང་བུ་དེ་ལས་སྐད་ཅིག་གིས་རྟེན་དང་བརྟེན་པར་བཅས་པ་ཝལ་གྱིས་བསྐྱེད་ནས་གསལ་བཏབ་ཅིང་དག་བྱ་དག་བྱེད་ངོ་སྤྲོད་པ་ནི་མ་དག་པ་སྣོད་ཀྱི་འཇིག་རྟེན། དག་པ་མཚོན་བྱེད་ཆོས་འབྱུང་ཉིས་བརྩེགས་བསྒོམ་པ་དངོས་སུ་མེད་ཀྱང་བསྒོམ་དོན་ལ་མ་ཆད་པ་གལ་ཆེའོ། ། ཞེས་མུས་ཆེན་བུདྡྷའི་མཚན་ཅན་གྱི་གསུངས་པའོ། ། སྤྲོ་ན་དེའི་ཕྱི་རོལ་དུ་ཡང་རྡོ་རྗེའི་ས་གཞི་དུར་ཁྲོད་བརྒྱད། དེའི་ཕྱི་རོལ་རྡོ་རྗེའི་གུར་དང་བཅས་པ་བདེ་ཀྱེ་དང་མཐུན་ལ།
དེའི་ཕྱི་རོལ་རྭ་བ་གྲུ་བཞི་པ་འགྲེང་བུར་གྱུར་པ། གུར་ལས་དཔངས་ཅུང་ཟད་དམའ་བ། དེའི་ཁ་ཁྱེར་གྱི་མདུན་རྒྱབ་འཐབ་ར་ལྟ་བུས་བསྐོར་བའི་ནང་དུ་སྒོ་འཚམས་མ་བརྒྱད་ཤར་གྱི་གཡས་སུ་སྟེང་གི་ཁྲོ་མོ། ནུབ་ཀྱི་གཡོན་དུ་འོག་གི་ཁྲོ་མོ་རྣམས་གསལ་བཏབ། དེའི་ཕྱི་རོལ་དུ་མེའི་འོབས་གྲུ་བཞི་པ་ཆ་ཆེན་གཅིག་དཔངས་ཆ་ཆེན་ཕྱེད་འཚུབ་ཅིང་ཚ་བ། དེའི་སྟེང་གི་བར་སྣང་ལ་མདའི་དྲྭ་བ་མདའི་མདེའུ་རྩེ་དང་སྟོང་རྣམས་བསྲེལ་བ་མདེའུ་རྩེ་ཕྱིར་བསྟན་པ་གུར་གྱི་དཔངས་དང་མཉམ་པ། དེ་དང་འོབས་ཀྱི་ཕྱི་རོལ་དུ་ཡེ་ཤེས་ཀྱི་མེ་ཁ་དོག་ལྔ་གཡོན་བསྐོར་དུ་འབར་བ་མེའི་རྩེ་མོ་ཤིན་ཏུ་མཐོ་བ་རབ་ཏུ་ཚ་བར་བསམ། ཁ་ཁྱེར་གྱི་སྒོ་འཚམས་མ་རྣམས་ལས་དེ་འདྲ་བ་དཔག་མེད་སྤྲོས། གནོད་བྱེད་ཐམས་ཅད་བཀུག་འོབས་ཀྱི་ཕྱིར་མཐར་བཀོད། སླར་ཡང་ཁྲོ་མོ་དེ་རྣམས་ལས་སྟོད་ཁྲོ་བོ་བཅུའི་རྣམ་པ་སྨད་ཕུར་བུའི་རྣམ་པ་ཅན་དཔག་མེད་སྤྲོས་གནོད་བྱེད་རྣམས་ཀྱི་སྤྱི་བོ་ནས་རྐང་མཐིལ་གྱི་བར་བཀས་ཕོ་གཡོན་མོ་གཡས་ཡིན།
དེ་ལྟར་བྱས་པས་ཐམས་ཅད་ཀྱི་རྣམ་ཤེས་ཆོས་དབྱིངས་སུ་བསྒྲལ་ཤ་རུས་རྣམས་འོབས་ནང་དུ་འཕངས་ཁྲོ་བོ་རྣམས་རང་ལ་ཐིམ། ཆོས་འབྱུང་གི་ནང་དུ་སྣ་ཚོགས་པདྨ་ཡུ་བ་ཁྲུ་གང་བ་སྟེང་འོག་གི་པད་འདབ་བཅུ་དྲུག ཟེ་འབྲུ་ལ་ཆ་ཆེན་གཅིག་འདབ་མ་རྣམས་ལ་ཆ་ཆེན་ཕྱེད་ཕྱེད་འོག་གི་འདབ་མ་རྣམས་ཐུར་དུ་འཕྱངས་ནས་ཡུ་བ་ལ་བཀབ་པའི་ཚུལ་དུ་ཡོད་པར་བསམ། ཞེས་ཟིན་བྲིས་ལས་འབྱུང་ངོ་། ། འདི་ཉིད་ལམ་བསྡུས་པའི་སྐབས་ཡིན་པས་བསྲུང་འཁོར་འདི་ཉིད་མེད་ཀྱང་འགལ་བ་ཆེར་མེད་ལ། འདི་ལྟར་བྱུང་ན་ཤིན་ཏུ་ལེགས་ལ་སྲུང་འཁོར་གཞལ་ཡས་ཁང་མེད་པའི་ལྷ་དཔའ་བོ་གཅིག་པ་ལ་སྣོད་ཀྱི་འཇིག་རྟེན་སྦྱོང་བྱེད་གདན་ཡིན་པར་མངོན་རྟོགས་ལྗོན་ཤིང་ལས་གསུངས་སོ། ། འདིར་ནི་སྤྲོས་པ་ལ་དགའ་ཞིང་རྒྱས་པའི་དབང་དུ་བྱས་སོ། ། གང་ལྟར་ཡང་རྒྱ་གཞུང་གི་ཕག་མོའི་སྒྲུབ་ཐབས་འགར་ཡང་བསྲུང་འཁོར་ཆོས་འབྱུང་སོགས་སྣང་ངོ་། ། བསྡུས་པ་ལྟར་ན་ཁ་ཊྭཱཾ་ག་ལ་བདེ་མཆོག་གི་རྟེན་དང་བརྟེན་པ་ཚང་སྟེ་རྒྱས་པར་འོག་ཏུ་འཆད་དོ། ། མཚོན་དོན་ནམ་དག་བྱ་དག་བྱེད་ངོ་སྤྲད་པ་ནི།
པདྨ་འདམ་ལས་སྐྱེས་ཀྱང་འདམ་གྱི་དྲི་མས་མ་གོས་པ་ཞེས་འབྱུང་བ་ལྟར། སྒྲུབ་པ་པོ་འཁོར་བར་གནས་ཀྱང་འཁོར་བའི་སྐྱོན་གྱིས་མ་གོས་པའི་བརྡར་སྣ་ཚོགས། དེའང་སངས་རྒྱས་སེམས་ཅན་གྱི་བཅུད་ལས་སྐྱེས་ཀྱང་ཉོན་མོངས་པའི་དྲི་མས་མ་གོས་པ་ཞེས་བྱ་བ་ལྟར་རོ། ། པདྨའི་ཟེའུ་འབྲུའི་སྟེང་དུ་རང་བཞིན་གྱི་འོད་གསལ་བ་མཚོན་པ་དང་། བྱང་ཆུབ་ཀྱི་སེམས་ཀྱི་མྱུ་གུ་འཕེལ་ཞིང་སྨིན་པའི་རྟགས་སུ་ཉི་མ་ཡང་ན་ཐབས་སྙིང་རྗེ་མཚོན་པས་པདྨ། གནས་ལུང་རྟོགས་པའི་ཤེས་རབ་མཚོན་པས་ཉི་མའོ། ། དེའི་སྟེང་དུ་འཇིགས་བྱེད་ནག་པོ་གཡས་ཌཱ་མ་རུ་དང་གྲི་གུག་གཡོན་ཐོད་བ་དང་ཁ་ཊྭཱཾ་ག་བཟུང་བ་མགོ་བོ་གཡོན་ཕྱོགས་སུ་བསྟན་པ་ཞི་སྡང་དང་ཕྲག་དོག་སྐྱེ་བའམ། གཟུང་འཛིན་བསྐྱེད་བྱེད་ཀྱི་གནས་ཡིན་པས། མགོ་བོ་སྙིང་ཁའི་ཐད་དུ་རྒྱབ་དུ་བསྟན་ནས་དཔྲལ་བ་ནས་ཇི་ལྟར་མནན་པ། དེ་ཡང་སྙིང་ཁ་ཞེ་སྡང་སྐྱེ་བའི་གནས་དང་།
དཔྲལ་བ་ཕྲག་དོག་སྐྱེ་བའི་གནས་ཡིན་པས་དེ་ཉིད་ཞབས་གཡོན་པས་མནན་པའོ། ། ཞབས་གཡས་པས་དུས་མཚན་མ་དམར་མོ་གྲི་གུག་དང་། ཐོད་བ་གཟུང་བ་འདོད་ཆགས་སྐྱེ་བའི་གནས་ནུ་མའི་སྟེང་ནས་མནན་པ་མགོ་བོ་གཡས་སུ་བསྟན་པའོ། ། དེ་ཡང་ངེས་བརྗོད་ལས། འཇིགས་བྱེད་དང་ནི་དུས་མཚན་དག ། ཆགས་པ་ཞེ་སྡང་ཞབས་ཀྱིས་མནན། ། ཞེས་གསུངས། དེ་ཡང་ཇི་ལྟར་ཞེ་ན། ཞབས་གཡོན་འདོད་ཆགས་རྣམ་པར་དག་པས་ཞེ་སྡང་གི་ངོ་བོ་འཇིགས་བྱེད་དང་། གཡས་པ་ཞེ་སྡང་རྣམ་པར་དག་པས་འདོད་ཆགས་ཀྱི་ངོ་བོ་དུས་མཚན་མནན་པའོ། །
འདི་གཉིས་མ་ཤི་བ་ཡིན་པ་ཇོ་བོ་རྗེས་བཤད་གསུང་ངོ་། ། དེས་ན་དབང་ཕྱུག་ལ་སོགས་པ་འཇིག་རྟེན་པའི་ཆེན་པོ་རྣམས་འདུལ་བ་མཚོན་པའོ། ། དེ་གཉིས་ཀྱི་སྟེང་དུ་རང་ཉིད་རྡོ་རྗེ་རྣལ་འབྱོར་མ་དམིགས་པ་མེད་པའི་སྙིང་རྗེ་ཆེན་པོས་སེམས་ཅན་ལ་རྗེས་སུ་ཆགས་པ་མཚོན་པའི་བརྡར་སྐུ་མདོག་པདྨ་རཱ་ག་ལྟར་དམར་ཞིང་། གདུག་པ་ཅན་ཚར་གཅོད་པས་བ་སྤུའི་བུ་ག་ཐམས་ཅད་ནས་འོད་ཟེར་དམར་པོ་འཕྲོ་ཞིང་བསྐལ་པའི་མེ་ལྟ་བུར་དྲག་ཅིང་གཟི་བརྗིད་འབར་བ་སྟེ་ཨ་བྷི་དྷ་ན་ལས། དེ་ནས་གཞན་ཡང་བཤད་བྱ་བ། ། ཕག་མོ་ཡིན་ནི་སྒྲུབ་པ་མཆོག ། བསྒོམ་པའི་བདག་ཉིད་བསྒོམ་བར་བྱ། ། སྐུ་ནི་ཉི་མ་བརྒྱའི་གཟི། ། སྐུ་མདོག་གཟི་བརྗིད་དང་མཚུངས་པ། ། མེ་ཏོག་བནྟུ་ཀ་ལྟ་བུ། །
ཞེས་གསུངས། ཉོན་མོངས་པའི་སྒྲིབ་གཡོགས་དང་བྲལ་བ་མཚོན་པས་སྐུ་གཅེར་བུ། ཆོས་ཐམས་ཅད་དེ་བཞིན་ཉིད་དུ་རོ་གཅིག་པའི་བརྡར་ཞལ་གཅིག ། བདེན་པ་གཉིས་ཐུགས་སུ་ཆུད་པའི་བརྡར་ཕྱག་གཉིས་མ། ང་རྒྱལ་ལ་སོགས་པའི་འཁོར་བའི་སྐྱོན་ཐམས་ཅད་གཅོད་པའི་བརྡར་ཕྱག་གཡས་པས་རྡོ་རྗེ་གྲི་གུག་ནི། སྤྱིར་རྡོ་རྗེ་ཞེས་བྱ་བ་ཙམ་གྱི་དབང་དུ་བྱས་ན། ཆོས་ཉིད་ཀྱི་རྡོ་རྗེ། མཚན་མའི་རྡོ་རྗེ་ཐབས་སམ། གསང་བའི་རྡོ་རྗེ། རྫས་ཀྱི་རྡོ་རྗེ་སྟེ་བཞིའོ། །
དང་པོ་ནི། མཚན་རྟོག་འཇོམས་པའི་ཡེ་ཤེས་སྟོང་ཉིད་རྡོ་རྗེ་སྟེ་གསང་སྔགས་རྡོ་རྗེ་ཐེག་པའི་ལམ་གྱི་སྙིང་པོའོ། ། རྡོ་རྗེའི་མཚན་དོན་དེ་ལྟར་ཡིན། འདིར་ནི་དེ་ལྟ་བུས་རྡོ་རྗེ་ཕྱེད་པས་ཡུ་བ་བྱས་པའི་གྲི་གུག་སོར་བརྒྱད་དམ་བཅུ་གཉིས་པ་གུགས་བའི་ཕྱོགས་སུ་རྩེ་མོ་ཅུང་ཟད་གུག་པ་རྡོ་རྗེས་མཚན་པའི་གྲི་གུག་ཐུར་དུ་བསྐྱངས་ནས་མགོ་འཁོར་བའི་ཕྱོགས་ལ་འཇོལ་ཐབས་སུ་བསྣམས་པ་ནི་བདག་ཏུ་འཛིན་པའི་དགྲ་བོ་རང་གིས་གཅོད་ཅིང་གཞན་གཅོད་པ་མཚོན། དེ་ཡང་གཞུང་ལས། རྡོ་རྗེ་དང་གྲི་གུག་ཅེས་གསུངས་ཀྱང་། ཕྱག་ལེན་ལ་ཡེ་ཤེས་ལྔ་མཚོན་པའི་བརྡར་རྡོ་རྗེ་རྩེ་ལྔ་པ་ཕྱེད་པས་མཚན་པའི་གྲི་གུག་མཛད་དོ། ། བདེ་ཆེན་གྱི་ཡེ་ཤེས་མཁའ་སྤྱོད་ཀྱི་གོ་འཕངས་མཉེས་པའི་བརྡར་གཡོན་པས་ཟླ་བ་ལྟར་དཀར་བའི་ཐོད་པ་བདུད་རྩིའི་རང་བཞིན་ཁྲག་གིས་གང་བ་སྟེང་གི་ཕྱོགས་སུ་བཟུང་སྟེ་ཞལ་གྱེན་དུ་ཕྱོགས་པས་རྒྱུན་མི་ཆད་པར་གསོལ་བ། རང་ཉིད་ཤེས་རབ་མ་ཡིན་པའི་བརྡར་ཞལ་གཡོན་དུ་ཕྱོགས་པ། ཐབས་ཧེ་རུ་ཀ་དང་མི་འབྲལ་བའི་བརྡར་ཕྲག་པ་གཡོན་བར་ཁ་ཊྭཱཾ་ཀ་ནི།
ཁ་ཞེས་བྱ་ནམ་མཁའ་ཡིན་ལ། ཊྭཱཾ་ཀ་ཞེས་པ་ཀེང་རུས་སམ་དབྱུག་རྡོ་སྟེ་ནམ་མཁའི་དབྱུག་པ་ཞེས་པ་གཞི་ལམ་འབྲས་བུའི་ཆོས་ཐམས་ཅད་མཚོན་པས་ལུས་ཚད་དང་མཉམ་པ་མདོར་ན་འཁོར་ལོ་བདེ་མཆོག་གི་གསང་བ་གསུམ་གྱི་ཟབ་གནད་ཐམས་ཅད་མཚོན་པས་ཡུ་བ་དཀར་པོ་བརྒྱད་ཞོགས་སུ་བྱས་པས་འཕགས་ལམ་བརྒྱད་མཚོན། རྩ་བ་ལ་རྡོ་རྗེ་རྩེ་ལྔ་པ་ཕྱེད་པས་མཚན་པ་འགྲོ་བ་རྒྱུད་ལྔ་མཚོན། གྱེན་དུ་འཕེལ་ཁ་ཆེ་བ་ནི་ཡོན་ཏན་གོང་ནས་གོང་དུ་འཕེལ་བ་མཚོན། དེས་འགྲོ་བ་རྒྱུད་ལྔ་སྐུ་གསུམ་གྱི་སར་འདྲེན་པ་མཚོན་ནོ།་་་་་ དེ་ཡང་སངས་རྒྱས་སུ་འགྲོ་བའི་ལམ་ལྔ་ནི་ཚོགས་སྦྱོར་སོགས་ཡིན་ཞིང་། འདིར་སེམས་ཅན་དུ་འཁྲུལ་བའི་ལམ་རྒྱུད་ལྔ་སྟེ། རྨི་ལམ་གྱི་ལམ་དང་། བག་ཆགས་ཀྱི་ལམ་དང་། ལས་ཀྱི་མཐའི་ལམ་དང་།
འཁྲུལ་འཁོར་མ་ངེས་པའི་ལམ་དང་། རྒྱུ་དང་འབྲས་བུས་སོ་སོར་མ་ངེས་བའི་ལམ་དང་ལྔ་ནས་སོ། ཡང་ལམ་རྒྱུད་ལྔ་ནི། ངན་སོང་གསུམ། ལྷ་མི་ཟུང་གཅིག་སྟེ། རྒྱ་རོལ་ལས། སྲིད་སྲེད་མ་རིག་དབང་གིས་སྐྱེ་བོ་རྣམས། ། མི་དང་ལྷ་གནས་ངན་སོང་རྣམ་གསུམ་པོ། ། འགྲོ་བ་ལྔ་པོ་དག་དུ་མི་མཁས་འཁོར། ། ཞེས་གསུང་སོ། །
རྩེ་མོར་སྣ་ཚོགས་རྡོ་རྗེའི་ཁར་བུམ་པ་དེའི་ཁར་ཐོད་པ་སྐམ་རློན་འདྲེས་མ་གསུམ་མང་ན་སྐམ་པོ་གསུམ་བརྩེགས་པའི་ཁར་རྡོ་རྗེ་རྩེ་ལྔ་པ་དྲངས་པོས་མཚན་པ། ཐབས་སྙིང་རྗེ་ཆེན་པོ་དང་། གནས་ལུགས་རྟོགས་པའི་ཤེས་རབ་ཟུང་དུ་ཆུད་པ་ལ་བརྟེན་ནས་སེམས་ཅན་གྱི་དོན་འབད་མེད་བསྒྲུབ་བ་མཚོན། ཁ་ཊྭཱཾ་ཀ་ལ་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པ་འཕྱངས་བཞིན་པ་དང་རྩ་བ་མདུན་ལ་བསྟན་པ། རྩེ་མོ་རྒྱབ་ལ་བསྟན་པ་ཕྲག་པ་ལ་བཀལ་བའི་ཚུལ་གྱིས་འཛིན་པའམ་གྲུ་མོར་འཛིན་པར་ཡང་མུས་ཆེན་གྱི་བཤད། ཡང་ཁ་ཊྭཱཾ་ཀས་ལྷ་སྐུ། ཌཱ་མ་རུ་དང་གཡེར་ཁས་གསུང་། འཕན་རྩེ་གསུམ་པས་ཐུགས་རྣམ་པར་ཐར་པའི་སྒོ་གསུམ་མཚོན་པས་ཡབ་ཀྱི་སྐུ་གསུང་ཐུགས་མཚོན། ལས་ཀྱི་རྡོ་རྗེ་ཕྱེད་པའི་བསྲུང་འཁོར་རྐང་གི་བརྒྱད་ཞོགས་དུར་ཁྲོད་བརྒྱད། སྣ་ཚོགས་རྡོ་རྗེ་གཞལ་ཡས་ཁང་།
ཐོད་པ་སྐམ་རློན་སྙིང་གསུམ་ནི་སྐུ་གསུང་ཐུགས་ཀྱི་འཁོར་ལོ། བུམ་པ་ནི་བདེ་ཆེན་འཁོར་ལོ། སྟེང་གི་རྡོ་རྗེ་ཕྱེད་པ་ནི་ཏོག་ཡིན་ནོ། ། རྟེན་དཀྱིལ་འཁོར་དུ་མ་ཟད་བརྟེན་པ་ལྷ་ཡང་ཚང་སྟེ། སྟེང་གི་རྡོ་རྗེ་ཕྱེད་པ་བཅོམ་ལྡན་འདས་ཡུམ་ནི་རྗེ་བཙུན་མ་ཉིད་དངོས་སུ་སྣང་བ། བུམ་པས་སྙིང་པོའི་རྣལ་འབྱོར་མ་བཞི་བུམ་ཐོད་དང་བཅས་པ། མི་མགོ་གསུམ་གྱིས་ཐུགས་གསུང་སྐུའི་དཔའ་བོ་དང་དཔའ་མོ་བཞི་བཅུ་རྩ་བརྒྱད། སྣ་ཚོགས་རྡོ་རྗེ་ནི་དམ་ཚིག་འཁོར་ལོའི་རྣལ་འབྱོར་མ་བརྒྱད་ཡིན་ནོ། ། ཡང་སྣ་ཚོགས་རྡོ་རྗེས་འཕྲིན་ལས་སྣ་ཚོགས་པའི་སེམས་ཅན་གྱི་དོན་བྱེད་པས་སྤྲུལ་སྐུ་མཚོན། བུམ་པ་ནི་བདེ་བ་ཆེན་པོ་སྟེ་ལོངས་སྐུ་མཚོན།
ཐོད་པ་སྐམ་པོ་གསུམ་ནི་རྣམ་ཐར་སྒོ་གསུམ་རང་བཞིན་ཆོས་སྐུ་མཚོན། སྟེང་གི་རྡོ་རྗེ་རྩེ་ལྔ་པ་ནི་སྐུ་གསུམ་པོ་རེ་རེ་ཡང་ཡེ་ཤེས་ལྔ་ལྔའི་བདག་ཉིད་ཅན་ཡིན་ནོ། ། དེ་དག་ནི་ཐུགས་ཀྱི་གསང་བ་མཚོན་ལ། ཌཱ་མ་རུ་དང་དྲིལ་བུས་ནི་གསུང་གིས་གསང་བ་བསམ་གྱིས་མི་ཁྱབ་པ་དང་། འཕན་གྱིས་ནི་སྐུའི་གསང་བ་བསམ་གྱིས་མི་ཁྱབ་པ་མཚོན་གསུང་། བཤད་པ་གཞན་ཡང་། ཁ་ཊྭཱཾ་ཀ་རང་གི་ལུས་ཚད་དང་མཉམ་པ་ཆོས་ཐམས་ཅད་རང་བཞིན་གྱི་རྣམ་པར་དག་ཅིང་། ཁ་དོག་གང་དུའང་བསྒྱུར་དུ་རུང་བའི་བརྡར་དཀར་པོའོ། ། འཁོར་བའི་རྩ་བ་ཕྲ་བའི་བརྡར་རྩ་བ་ཕྲ་བའོ། ། ཡང་སྣ་ཚོགས་རྡོ་རྗེས་བུམ་དབང་།
བུམ་པས་གསང་དབང་། ཐོད་སྐམ་གསུམ་གྱིས་ཤེས་དབང་། སྟེང་གི་རྡོ་རྗེ་རྩེ་ལྔ་པས་དབང་བཞི་པ་མཚོན་ནོ། ། འདིར་རྒྱས་པར་བཤད་ན་མཐའ་ཡས་མོད། དོན་ཧྲིལ་གྱིས་བསྡུ་ན་མཆོག་ཏུ་མི་འགྱུར་བ་བདེ་བ་ཆེན་པོའི་བརྡ་སྟེ་ནང་དུ་རིག་སྟོང་ཟུང་འཇུག་གོ ། གཟིགས་པར་བྱ་བའི་གནས་ཁམས་གསུམ་ལ་གཟིགས་ཤིང་། མཁྱེན་པར་བྱ་བ་དུས་གསུམ་ཅིག་ཅར་དུ་མཁྱེན་པ་མཉེས་པར་བྱ་བ་སྐུ་གསུམ་གྱི་གོ་འཕང་མཉེས་པ་མཚོན་པས་སྤྱན་གསུམ་མ། བདག་འཛིན་གྲོལ་བར་མཚོན་པས་དབུ་སྐྲ་ནག་པོ་མ་འཛིངས་ཤིང་མ་མདུད་པ་སིལ་བུར་གྱུར་པ། སྐུ་སྐེད་ཡན་ཆད་ཁེབས་པ་སྟེ་ཀུན་འཛིན་གྱི་རྟོག་པའི་མདུད་པ་ཐམས་ཅད་གྲོལ་བའི་བརྡའ་འོ། ། ཉོན་མོངས་པ་ལྔ་སྤངས་ཡེ་ཤེས་ལྔ་མཚོན་པའི་བརྡར་ལྟག་པར་གཉེར་མ་གསུམ་མགུལ་པ་གཉིས་སུ་གཉེར་མ་རེ་རེ་ཡོད་པ་ཡེ་ཤེས་ལྔའམ།
རྒྱལ་བ་རིགས་ལྔ་མཚོན་པས་མི་མགོ་སྐམ་པོ་ལྔའི་དབུ་རྒྱན། དེ་རེ་རེ་ཡང་ཡེ་ཤེས་ལྔ་ལྔ་མཚོན་པས་ལེབ་མོ་སོར་ལྔ་པ་རྒྱ་ཚོས་ཀྱིས་ཁ་མིག་བཟོས་པ་རེ་རེའི་སྟེང་དུ་གསེར་ལ་སོགས་པ་རིན་པོ་ཆེའི་རྩེ་ཕྲན་གྱིས་དབུས་སུ་རིགས་ལྔའི་ཕྱག་མཚན་དང་བཅས་པ་རིན་པོ་ཆེའི་འཁྱུད་མོའམ་རུས་པའི་འཁྱུད་མོས་སྟེང་འོག་གཉིས་ན་གསུམ་གཤིབས་རེ་རེས་བར་ན་གཉིས་གཤིབས་དང་བཅས་པས་བརྒྱན་པ། ཐོད་སྐམ་འདིའི་ཚད་ལ་རྗེ་ངག་དབང་ཆོས་གྲགས་ཀྱིས་འཁྲིད་ཡིག་དུ་སོར་བཅུ་གཉིས་པ་ཞེས་འབྱུང་བས་མཐེབ་སོར་ལྔ་ལ་མཛུབ་མོའི་རྩེ་སོར་ཉི་ཤུ་བྱས་པའི་བཅུ་གཉིས་སམ། ཡང་ན་མཐེའུ་ཆུང་གི་བཅུ་གཉིས་ཏེ་མཚོན་དོན་རྟེན་འབྲེལ་བཅུ་གཉིས་སོ་ཞེས་གསུངས་ཏེ་ད་དུང་དཔྱད་དོ། ། ནང་གི་ཁམས་ཨཱ་ལི་ཀཱ་ལི་ལྔ་བཅུ་དག་པའི་བརྡར་མི་མགོ་སྐམ་པོ་ལྔ་བཅུ། ཡེ་ཤེས་ཀྱི་སྣང་བ་ལས་གྲུབ་པའི་རོ་སྐྲའི་ཐག་པ་ལས་བརྒྱུས་པའི་དོ་ཤལ་ཕྲག་པ་ནས་བརླའི་བར་དུ་འཕྱང་བ། ཡུམ་ལ་ཐོད་སྐམ་ལྔ་བཅུའི་དོ་ཤལ་བྱས་པའི་དོན་ནི་ཡུམ་ཤེས་རབ་བྱང་སེམས་དམར་པོའི་རང་བཞིན་ཡིན་པ་ལ། ཐོད་སྐམ་གྱིས་བྱང་སེམས་དཀར་པོ་མཚན་པས་བརྒྱན་པའོ། ། ཐབས་དང་མི་འབྲལ་བ་མཚོན་པས་ཐལ་བ་དང་མཆོད་ཕྱིར་ཐོགས་ཤེས་རབ་མཚོན་བྱེད་ཡིན་ལ། དེས་ན་རང་ཉིད་སྟོང་ཉིད་ཀྱི་ངོ་བོ་ཡིན་པའི་ཕྱིར་དེ་གཉིས་སྤངས་པའི་ཕྱག་རྒྱ་ལྔས་བརྒྱན་པ།
དེ་དག་ཀྱང་སྤྱི་བོར་རྩ་འདབ་སོར་གཉིས་མཚོན་པའི་བརྡར་རུས་པའི་འཁོར་ལོ་དྲྭ་མིག་སུམ་ཅུ་སོ་གཉིས་པ། སྐྲ་ཐམས་ཅད་དྲྭ་མིག་ནང་ནས་ཡར་དྲངས་པ། དེའི་མཐར་ཐོད་སྐམ་གྱི་མདུན་དུ་དྲྭ་བ་དྲྭ་ཕྱེད་སོར་གཉིས་ཙམ་དང་སྣ་ལྟག་གཉིས་རྣམས་སུ་ཅུང་ཟད་འཕྱང་བའི་མཐའ་རྣམས་སུ་དྲིལ་ཆུང་དང་བཅས་པ་སྟེ་སྤྱི་བོར་འཁོར་འདས་བསམ་གཏན་མཚོན། སྙན་གཉིས་ལ་རུས་བའི་ཨ་ལོང་གཉིས་བརྩེགས་རུས་ཐུང་དང་བཅས་པ་མཐའ་རྣམས་སུ་ནོར་བུ་མིག་གསུམ་པ་རེ་རེས་བརྒྱན་པ་དེས་བཟོད་པ་མཚོན། ནང་གི་རྩ་འདབ་བཅུ་དྲུག་མཚོན་པའི་བརྡར་མགུལ་རྒྱན་རུས་བའི་གཞུང་གསུམ་དྲ་མིག་བཅུ་དྲུག་དྲིལ་ཆུང་སོགས་གོང་དང་འདྲ། དེས་སྦྱིན་པ་མཚོན། ཡན་ལག་རྣམས་ལ་རུས་པའི་གཞུང་གསུམ་གསུམ་དྲྭ་བ་དྲྭ་ཕྱེད་དྲིལ་ཆུང་དང་བཅས་པ། དཔུང་རྒྱན་དང་ལག་གདུབ་གཉིས་དྲྭ་ཕྱེད་ཁ་སྤྲོད། ཞབས་ཀྱི་དྲྭ་ཕྱེད་དྲིལ་ཆུང་རྣམས་ཐུར་དུ་འཕྱང་བ་དེ་དག་གི་ཚུལ་ཁྲིམས་མཚོན། ལྟེ་བར་ནང་གི་རྩ་འདབ་དྲུག་ཅུ་རྩ་བཞི་མཚོན་པའི་བརྡར་འོག་ལྤགས་སམ་སྨད་རྒྱན་ནམ་སྐེ་རགས་ཞེས་བྱ་བའི་རུས་པའི་གཞུང་གསུམ་བར་ན་ཉིས་གཤིབས་ཀྱི་སྡོམ་པ་དྲྭ་མིག་དྲུག་ཅུ་རྩ་བཞི་དྲྭ་ཕྱེད་དྲིལ་ཆུང་རིང་བ་རྣམས་བོལ་གོང་།
དེ་ལས་ཐུང་བ་རྣམས་པུས་མོ་དང་། དེ་ལས་ཐུང་བ་རྣམས་སྤྱི་མགོར་སླེབས་པའོ། ། དེས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་མཚོན་ཏེ། བདེ་མཆོག་རྩ་རྒྱུད་ལས། ཕ་རོལ་ཕྱིན་དྲུག་རྒྱན་དྲུག་སོགས།་་་་་ སེམས་དཔའ་ཆེན་པོའི་དངོས་སློབ། བློ་གྲོས་རིན་ཆེན་པའི་ཀྱཻ་རྡོར་མངོན་རྟོགས་བཤད་པར། རྒྱན་དྲུག་ནི། ལུས་མཐའ་དག་ལ་ཐལ་ཆེན་གྱི་རྒྱའམ། མཆོད་ཕྱིར་ཐོགས་ཀྱི་སྙིང་ཁའི་ཐད་དུ་པདྨ་འདབ་བརྒྱད་བྱས་པ་ནི།
སྙིང་ཁའི་རྩ་འདབ་བརྒྱད་མཚོན། དེས་སམ། ཚངས་སྐུད་དམ། དེ་གསུམ། གང་རུང་གིས་ཀྱང་རྒྱན་དྲུག་གིས་གོ་ནི་ཆོད་དོ། ། ཡུམ་ལ་ནི་རྒྱན་དྲུག་པ་མི་དགོས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་ཡིན་པའི་ཕྱིར། ཞེས་སོ། ། རྡོ་རྗེ་རྣལ་འབྱོར་མ་རང་ཤེས་རབ་ཀྱི་ངོ་བོ་ཡིན་པས་སེ་རལ་ཁ་དང་ཐལ་ཆེན་གྱི་རྒྱ་མི་དགོས་གསུང་། དེའི་སྤྱི་གཙུག་ཏུ་རང་ཆས་རིགས་བདག་རྣམ་སྣང་ཧེ་རུ་ཀ་དཀར་པོ་ཕྱག་གཉིས་ཀྱི་འཁོར་ལོ་དང་དྲིལ་བུ་ཐུགས་ཁར་བསྣོལ་ནས་འཛིན་པ།
ཞབས་གཡས་བསྐུམ་གཡོན་བརྐྱང་། གཡས་བརྒྱད་གཡོན་བསྐུམ་དུའང་བཤད་འདུག་པས་ལེགས་པ་འདྲའོ། ། རྒྱན་ལ་རུས་པ་དང་རིན་པོ་ཆེ་གཉིས་ཀ་བཤད་འདུག་པས་དཔྱད་དོ། ། ཡེ་ཤེས་ཀྱི་མེ་འབར་བའི་དབུས་ན་བཞུགས་པ་ལེགས་པར་གསལ་བཏབ་བོ། ། དེའང་རིགས་བདག་རང་ཆས་དང་། དབང་བསྐུར་ནས་རྒྱས་འདེབས་པ་གཉིས་ཏེ། སྦྱང་གཞི་ལ་རྒྱལ་པོའི་བུ་ལྟ་བུ་རྒྱལ་སྲིད་དུ་དབང་མ་བསྐུར་བ་མཆོད་ཡུལ་དུ་མི་འགྱུར་བ་ཞིག་དང་། སྐྱེས་ཙམ་ཉིད་ནས་རང་གི་གཞི་སོགས་ལ་དབང་བས་རིགས་ཏེ་ལུགས་གཉིས་འབྱུང་བའི་ཕྱི་མ་དང་བསྟུན་ནས་རང་ཆས་སུ་སྒོམ་པ་སྟེ། ངག་འདོན་ལ་མེད་པ་རྣམས་སུ་བསམ་བྱ་ལ། དེ་ལྟ་བུའི་རིགས་བདག་ནི་མ་ཆད་པ་ཤིན་ཏུ་གལ་ཆེ་སྟེ།
ཆེས་རྗེ་ས་སྐྱ་པཎྜི་ཏས། བསྐྱེད་པའི་རིམ་པའི་མཐར་ཐུག་ལ། ། དབུ་རྒྱན་ལ་ནི་རིགས་བདག་འབྱུང་། ། རིགས་བདག་དེ་ནི་བླ་མ་ཡིན། ། འདི་ནི་གལ་ཏེ་འཆོལ་གྱུར་ན། ། དངོས་གྲུབ་མེད་པར་རྒྱུད་ལས་གསུམ། ། ཞེས་གསུངས་པས་རང་གི་རྣལ་འབྱོར་མའི་བྱིན་རླབས་ཐོབ་པའི་བླ་མ་དེ་ཉིད་དང་གཞན་ཡང་ཆོས་འབྲེལ་ཐོབ་པའི་བླ་མ་ཐམས་ཅད་དང་ངོ་བོ་དབྱེར་མེད་དུ་ཤེས་དགོས་སོ། ། ཕྱི་ནང་གི་གདོན་བགེགས་ཐམས་ཅད་བསྲེགས་པར་མཚོན་པས་རང་གི་སྐུ་ལས་སྐྱེས་པའི་ཡེ་ཤེས་མེ་དཔུང་ཆེན་པོའི་དབུས་ན་བཞུགས་པ། བདུད་བཞི་སྐྲག་པར་བྱེད་པའི་བརྡར་མཆེ་བ་བཞི་བརྩིག་པ། བདེ་ཆེན་གྱི་ཡེ་ཤེས་རྒྱས་པའི་བརྡར་ནུ་འབུར་གཉིས་དམ་ཤིང་རྒྱས་པ།
དགའ་བ་བཅུ་དྲུག་རྒྱས་པའི་བརྡར་གཞོན་ནུ་ལོ་བཅུ་དྲུག་ལོན་པའི་ན་ཚོད་ཅན། ཐབས་དམིགས་པ་མེད་པའི་སྙིང་རྗེ་ཆེན་པོས་སེམས་ཅན་ཐམས་ཅད་རྗེས་སུ་འཛིན་པའི་བརྡར་ཞབས་གཡས་བརྐྱངས་པས་མྱང་འདས་ཀྱི་མཐའ་དུས་མཚན་མ་མནན་པ། གནས་ལུགས་རྟོགས་པའི་ཤེས་རབ་ཆེན་པོས་འཁོར་བའི་ཕྱོགས་སུ་མ་ལྷུང་པའི་བརྡར་ཞབས་གཡོན་བསྐུམས་པས་འཁོར་བའི་མཐའ་འཇིགས་བྱེད་མནན་པའོ། ། འདི་གཉིས་གནོན་ཚུལ་རྒྱས་པར་གདན་གྱི་སྐབས་སུ་བཤད་པ་ལྟར་རོ། ། མཐའ་གཉིས་སྤངས་ནས་མི་གནས་པའི་མྱང་འདས་སུ་བསྒྲུབ་པའོ། ། དེ་ལྟར་རྡོ་རྗེ་རྣལ་འབྱོར་མའི་སྐུ་འོད་དང་འོད་ཟེར་གྱི་རང་བཞིན་ཅན་དུ་བསྒོམ་མོ། ། འདི་དག་ནི་སྐྱེ་སྲིད་སྦྱོང་བྱེད་ཡིན་ལ། འཁོར་ལོ་བདེ་མཆོག་གི་ཟབ་གནད་བདག་གཞན་གྱི་གཞི་སྦྱང་སྒྱུར་ཞེས་བྱ་བའི་བདག་གི་གཞི་སྦྱང་སྒྱུར་གཉིས་ཚང་བ་ཡིན་ཏེ། སྔགས་ཕྲེང་ལས་འོད་ཟེར་འཕྲོས་ནས་སྡིག་སྒྲིབ་རྣམ་སྨིན་གྱི་ཕུང་པོ་དང་བཅས་པ་སྟོང་ཉིད་དུ་སྦྱངས་པ་ནི་བདག་གི་གཞི་སྦྱངས་པ་དང་། དེའི་ངང་ལས།
རང་ཉིད་རྗེ་བཙུན་མའི་སྐུ་ཞལ་ཕྱག་རྒྱན་ཆ་ལུགས་ཡོངས་རྫོགས་དང་ལྡན་པར་བསྐྱེད་པ་ནི་བདག་གི་ཞིང་བསྒྱུར་བ་ཡིན་ནོ། ། རྗེ་མུས་པའི་རྣམ་བཤད་དུ་སྐབས་འདིར་ལུས་དཀྱིལ་བསྒོམ་པ་འབྱུང་ཡང་ཚར་ཆེན་དང་། མཁན་ཆེན་ངག་དབང་ཆོས་གྲགས་ཀྱི་འགྲོ་བ་དག་པའི་རྣལ་འབྱོར་གྱི་རྗེས་སུ་འབྱུང་བས་དེར་བརྗོད་པར་བྱའོ། ། མཁྱེན་བརྩེ་དབང་པོས་ནི་ཡེ་ཤེས་པ་བཅུག་པའི་རྐྱེན་གྱིས་ལུས་དཀྱིལ་གསལ་འདེབས་པར་གསུངས་སོ། ། བདུན་པ་འགྲོ་བ་དག་པའི་རྣལ་འབྱོར་ནི། གཞུང་ལས། ཡང་ཡང་དེ་ལས་འོད་འཕྲོས་པས་འགྲོ་བ་ཐམས་ཅད་དག་པར་བྱས་ཏེ། སླར་ལོག་སྟེ་སྔགས་ཀྱི་འཕྲེང་བ་དེ་ཉིད་ལ་ཞུགས་པ་དང་། ཞེས་གསུངས། ས་སྐྱ་པ་ཆེན་པོས།
སྔགས་ཕྲེང་ལས་འོད་ཟེར་བྱུང་སྟེ་བ་སྤུའི་བུ་ག་ནས་སོང་། རིགས་དྲུག་གི་སེམས་ཅན་ཐམས་ཅད་ལ་ཕོག་པས་དེ་ཐམས་ཅད་ཀྱི་ལུས་ངག་ཡིད་གསུམ་གྱི་སྡིག་པ་དག་པར་བསམ་ཞིང་རྗེ་བཙུན་མའི་སྐུར་བསྐྱེད་དོ། ། ཞེས་གསུངས་པས། སྙིང་ཁའི་སྔགས་ཕྲེང་ལས་འོད་ཟེར་ཁ་དོག་སྣ་ཚོགས་འཕྲོས་ལུས་ཀྱི་ནང་ཐམས་ཅད་གང་། བ་སྤུའི་བུ་ག་ནས་ཕར་སོང་། སྣོད་བཅུད་ཐམས་ཅད་ལ་ཕོག་པས་སྡིག་སྒྲིབ་ཐམས་ཅད་དག སྣོད་ཆོས་འབྱུང་དང་བཅུད་ཀྱི་སེམས་ཅན་ཐམས་ཅད་རྣལ་འབྱོར་མའི་སྐུར་བསྒོམས་ཏེ། དེ་ཡང་འོད་ཟེར་དེ་རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ལ་ཕོག་མ་ཐག་སྡིག་སྒྲིབ་རྣམ་སྨིན་གྱི་ཕུང་པོ་དང་བཅས་པ་སྐད་ཅིག་ཉིད་ལ་སྦྱངས། ཐམས་ཅད་རྣལ་འབྱོར་མའི་སྐུ་རྒྱན་ཆ་ལུགས་ཞལ་ཕྱག་ཡོངས་སུ་རྫོགས་པར་གྱུར། འདི་ལ་གཞན་གྱི་ཞིང་སྦྱང་བསྒྱུར་གཉིས་ཚང་བ་ཡིན་ཏེ།
ཕྱི་ནང་སྣོད་བཅུད་ཐམས་ཅད་རང་སེམས་ཁོ་ནའི་ཡིན་པའི་དོན་གྱི་སྦྱངས་པ་དང་བསྒྱུར་དུ་བཏུབ་པ་ཡིན་གྱི་རང་ལས་ཐ་དད་དུ་བསྒྲུབ་པ་ཞིག་ཡིན་ན་དེ་དག་སྦྱང་བསྒྱུར་མི་ནུས་གསུང་། དེ་དག་ཀྱང་མངོན་བརྗོད་ལས། བ་སྤུའི་བུ་གའི་རྩ་ལས་སྤྲོ། ། ཆོས་ཀྱི་འཁོར་ལོ་ལྟོས་པར་བྱེད། ། འགྲོ་བ་རིགས་དྲུག་བསྒྲལ་ནས་ནི། ། བླ་མེད་བྱང་ཆུབ་ལ་བཞག་བྱ། ། ཞེས་གསུངས་སོ། ། འགྲོ་བ་རྡོ་རྗེ་རྣལ་འབྱོར་མར་བྱས་པ་འདི་རྣམས་སྐབས་འདི་ཉིད་དུ་རང་ལ་བསྡུ་བའམ། འོག་ཡེ་ཤེས་པ་བསྟིམ་པ་དང་མཉམ་དུ་བསྡུ་བ་གང་མོས་བྱའོ། ། འདིར་ལུས་དཀྱིལ་གྱི་ལྷ་གསལ་བཏབ་པ་ནི།
སྤྱིར་ཕྱི་དཀྱིལ་ལས་ལུས་དཀྱིལ་ཁྱད་པར་འཕགས་པའི་རྒྱུ་མཚན་བདེ་ཀྱེ་གཉིས་ཀྱི་ཟབ་མོ་ལུས་དཀྱིལ་གྱི་སྐབས་སུ་རྟོགས་པར་བྱའོ། ། འདི་ལའང་ཞལ་གཉིས་མའི་རྫོགས་རིམ་སྔགས་ཀྱི་དེ་ཉིད་གྲུབ་པར་གསུངས་པ་འདི་བླ་མའི་ཐུན་མོང་བ་ཞིག་དང་། ཐུན་མོང་མ་ཡིན་པ་གྲུབ་ཆེན་ནཱ་རོ་པའི་སློབ་བཤད། སྙན་བརྒྱུད་ཁོ་ནར་བཞུགས་པ་སྟེ་ལུགས་གཉིས་ལས་འདིར་ཕྱི་མ་སྟེ། རང་རྣལ་འབྱོར་མར་གསལ་བའི་སྙིང་ཁར་ལུས་དཀྱིལ་བསྒོམ་པ་ནི། མངོན་བརྗོད་ལས། ཡེ་ཤེས་མཁའ་འགྲོའི་སྙིང་ཁར་ནི། ། སྐུ་གསུང་ཐུགས་དང་བཅས་པར་བསྒོམ། ། ཞེས་གསུངས་པས། ཆོས་འབྱུང་དང་ཟླ་བ་ནི་སྐུའི་ངོ་བོ།
བཾ་ཡིག་ནི་ཐུགས་ཀྱི་ངོ་བོ། ཡིག་འབྲུ་རྣམས་ནི་གསུང་གི་ངོ་བོའོ། ། རྣལ་འབྱོར་མ་སུམ་ཅུ་རྩ་བདུན་གྱི་ངོ་བོ་ཡིན་ཏེ། མངོན་བརྗོད་ལས། བཅོམ་ལྡན་བདག་པོས་འདི་གསུངས་ཏེ། ། ཡི་གེ་རེ་རེ་རྣལ་འབྱོར་མ། ། དེ་ནས་རྣལ་འབྱོར་མ་མཆོད་བྱ། ། རྣལ་འབྱོར་མ་ནི་སྔགས་ཀྱི་སྐུ། ། དེ་ཚེ་དངོས་གྲུབ་འདོད་པ་ཡིས། ། དེ་དག་དབྱེ་བ་མི་བྱའོ། །
ཞེས་གསུངས་པས། ཡི་གེ་སོ་གཉིས་རྣལ་འབྱོར་མ་སོ་གཉིས། བཾ་ཡིག་ཆ་ལྔ་རྣལ་འབྱོར་ལྔའོ། ། དེ་ཡང་ཀླད་སྐོར་རྡོ་རྗེ་ཕག་མོ་ཡིན་པས་སོ། ། ལྷ་དྲུག་ཅུ་རྩ་གཉིས་ཚང་ཚུལ་དང་སྦྱར་ན། ཆོས་འབྱུང་གི་གཞལ་ཡས་ཁང་མཚོན། ཟླ་བས་དཔའ་བོ་ཉེར་བཞི་མཚོན། ཡིག་འབྲུ་བཻ་རོ་ཙ་ནཱི་ཡན་གྱི་དཔའ་བོ་ཉེར་བཞི་མཚོན། དེ་ལྟར་ཟླ་བ་ཡིག་འབྲུ་རྣམས་ཐབས་ཤེས་རབ་སྦྱོར་བས་ཨོཾ་དང་པོ་ཁཎྜ་ཀ་པ་ལ་དང་རབ་ཏུ་གཏུམ་མོ་ཞེས་སོགས་སྦྱར་རོ། ། དེ་ལྟར་ན་སྐུའི་རྣམ་པའང་དཔའ་བོ་དཔའ་མོ་ཞལ་སྦྱོར་གྱི་རྣམ་པར་བསྒོམ་མམ་སྙམ་ན།
དེ་ནི་མི་དགོས་ཏེ། འདི་རྣལ་འབྱོར་མ་སོ་བདུན་ཁ་ཊྭཱཾ་ཀ་དང་བཅས་པ་རྣམས་ལ་ཡབ་ཡུམ་གྱི་མཚོན་དོན་ཚང་བའི་ཕྱིར། འདི་མན་བརྒྱད་ཀྱི་སྒོ་མཚམས་མ་བརྒྱད་མཚོན། བཾ་ཡིག་གི་སྲོག་ཡིག་ཡ་ར་ལ་ཝ་བཞིས་སྙིང་པོའི་རྣལ་འབྱོར་མ་བཞི་མཚོན། ཨ་ཐུང་ངམ་བཾ་ཡིག་གིས་གཙོ་བོ་ཡབ་ཡུམ་མཚོན། དེ་རྣམས་རང་གནས་སུ་ལུས་དཀྱིལ་བསྒོམ་པ་ནི། ཡི་གེ་ཉེར་བཞིའི་དཔལ་མོ་ཉེར་བཞི། དེ་རྣམས་ཀྱི་ཁ་ཊྭཱཾ་ཀ་ཉེར་བཞིས་དཔའ་བོ་ཉེར་བཞི་མཚོན། ཡི་གེ་ལྷག་མ་བརྒྱད་ཀྱི་སྒོ་མཚམས་མ་བརྒྱད། དེ་བརྒྱད་ཀྱི་ཁ་ཊྭཱཾ་ཀས་གཙོ་བོའི་ཕྱག་ཐ་མ་བརྒྱད་མཚོན།
སྲོག་ཡིག་བཞིའི་ངོ་བོ་རྣལ་འབྱོར་མ་བཞིའི་ཁ་ཊྭཱཾ་ཀས་གཙོ་བོས་ཕྱག་དང་པོ་བཞི་མཚོན། དེ་ལྟར་ངེས་པར་བྱས་ནས་ཇི་ལྟར་བསྒོམ་པའི་ཚུལ་ནི། ཆོས་འབྱུང་གི་ཟླ་བའི་དབུས་སུ་བཾ་ཡིག་གི་ངོ་བོ་རྣལ་འབྱོར་མ་དམར་མོ། བཾ་ཡིག་གི་སྲོག་ཡ་ར་ལ་ཝ་བཞི་ལས། ཤར་དུ་ཡའི་ངོ་བོ་རྣལ་འབྱོར་དཀར་མོ། གཡོན་དུ་རའི་ངོ་བོ་རྣལ་འབྱོར་མ་ལྗང་ཁུ། རྒྱབ་ཏུ་ལའི་ངོ་བོ་རྣལ་འབྱོར་མ་དམར་མོ། གཡས་སུ་ཝའི་ངོ་བོ་རྣལ་འབྱོར་མ་སེར་མོ། མཐར་སྔགས་ཕྲེང་སོ་གཉིས་ཀྱང་རེ་རེ་ནས་རྣལ་འབྱོར་མ་དམར་མོ་རེ་རེ་སྟེ་ཀུན་དྲིལ་ལུས་དཀྱིལ་གྱི་ལྷ་སོ་བདུན་རྒྱན་ཆ་ལུགས་ཡོངས་སུ་རྫོགས་པ་ཕྱིའི་རྣལ་འབྱོར་མ་དང་འདྲ་བ་ཐུགས་ཁར་འཁོར་ལོ་ལྔ་བརྩེགས་ཀྱང་གསལ་བཏབ། འདིའི་ཟབ་གནད་རྡོ་རྗེའི་ལུས་ལ་ཡུལ་ཆེན་སུམ་ཅུ་སོ་བདུན་གྱི་རྩ་ཁམས་ཡི་གེ་རྣམས་ཚང་བར་གནས།
དེའི་ནུས་པ་སྙིང་དབུས་ལ་གནས་པའི་རྩ་ཁམས་ལ་ཚང་བ་སྟེ་རྒྱས་པར་གོང་དུ་རྡོ་རྗེ་མཁའ་འགྲོའི་ལུང་། རྩའི་མཆོག་གི་གྲོང་ཁྱེར་དུ། ། ཞེས་སོགས་ཀྱི་ལུང་དོན། དང་པོར་ཨ་ཝ་དྡྷུ་ཏི་ནས་རྒྱ་མཚོའི་ནང་དུ་སྐར་མ་ཤར་བ་བཞིན་ཞེས་པའི་བར་དེ་དག་གོ ། དེས་ན་རྣལ་འབྱོར་མའི་སྙིང་པོ་ཨོཾ་གསུམ་མ་ལ་ཡིག་འབྲུ་སུམ་ཅུ་སོ་གཉིས། བཾ་ཡིག་སྲོག་གི་ཨ་ཐུང་འབྱུང་བཞིའི་ཡི་གེ་དང་བཅས་པ་འབྱུང་། དེ་རྣམས་འདིར་ལྷར་བསྐྱེད་པའི་ལུས་དཀྱིལ་འདི་ནི། རྗེ་བཙུན་ས་སྐྱ་པ་ཡབ་སྲས་ལ་སྙན་བརྒྱུད་འབིགས་ཏུ་བཞུགས་པ་བརྒྱུད་པ་ཟམ་མ་ཆད་པ་ལས་བྱུང་བ་ཁོ་ན་ཡིན་ཞིང་རྗེས་འབྲང་ང་ཡིན་ལོ་ཕལ་ཆེར་གྱི་རྣ་བས་མ་ཐོས་པའི་ཆོས་ཡིན་ནོ། ། དེའི་ཕྱིར་སྣོད་ལྡན་མ་གཏོགས། དམ་ཚིག་དང་མི་ལྡན་ཞིང་བྱིན་རླབས་སོགས་མ་ཐོབ་པ་རྣམས་ཀྱི་རྣ་ལམ་དུ་མིང་ཙམ་ཡང་མི་བསྒྲག་གོ །
འདི་ལེགས་པར་བསྒོམ་ན་ནང་གི་གནས་སོ་བདུན་གྱི་རླུང་སེམས་ཐམས་ཅད་དབུ་མར་ཐིམ་ནས་ས་ལམ་བསྒྲོད་ཅིང་། ཕྱི་རོལ་གྱི་ཡུལ་སོ་བདུན་ན་བཞུགས་པའི་དཔའ་བོ་དང་དཔའ་མོ་རྣམས་དབང་དུ་འདུ་བ་ཡིན་ཏེ། རྩ་རྒྱུད་ལས། ཡུལ་འདི་བདག་གི་བུ་མོ་གང་། ། དཔའ་བོ་གཉིས་མེད་རྣལ་འབྱོར་མ། ། དེ་ཀུན་འདོད་པའི་གཟུགས་ཅན་ཏེ། ། ཡིད་ཀྱི་ཤུགས་ཀྱིས་འཇུག་པ་ཡིན། ། ཞེས་གསུངས་སོ། ། དེ་ལྟར་ལུས་དཀྱིལ་བསྒོམ་པའི་ཚེ། ཡེ་ཤེས་པ་སྤྱན་འདྲེན་པ་དང་བཟླས་པའི་ཚེ།
རྣལ་འབྱོར་མ་དབུས་མའི་ཐུགས་ཁའི་བཾ་ཡིག་སྔགས་ཕྲེང་ལས་འོད་ཟེར་འཕྲོ་བསྡུ་བྱེད་པ་ཡིན་ནོ། ། ཚར་ཆེན་གྱི་གསུང་རྒྱུན་ལས་ནི་འཁོར་རྣམས་ཀྱི་ཐུགས་ཁའི་འཁོར་ལོ་ལྔ་བརྩེགས་ཀྱི་གསལ་ཁ་མི་སྣང་ངོ་། ། སྨྲས་པ། སྙིང་དབུས་བཞུགས་པའི་མཁའ་སྤྱོད་མ་གང་དེ། ། སྙིང་ནས་གྲུབ་པར་འདོད་པའི་རྣལ་འབྱོར་པའི། ། སྙིང་གི་གདམས་པ་མཆོག་འདིས་ཚིམ་བྱས་ནས། ། སྙིང་ལྟར་གཅེས་པས་དམ་དུ་སྦ་བར་གྱིས། ། ཞེས་པ་ལྟར་རྟོགས་པར་བྱའོ། ། བརྒྱད་པ་དཔའ་བོ་དཔའ་མོས་བྱིན་གྱིས་རླབས་པ་ནི། གཞུང་ལས།
སླར་ཡང་ཡིག་འབྲུའི་ཚོགས་ཀྱི་འོད་ཟེར་གྱིས། དཔའ་བོ་དང་མཁའ་འགྲོ་མའི་ཚོགས་ཐམས་ཅད་སྤྱན་དྲངས་ཏེ་བདག་ཉིད་ལ་བཞུགས་པར་བྱའོ། ། ཞེས་གསུང་ལ། ས་སྐྱ་པ་ཆེན་པོས། ཡང་འོད་ཟེར་འཕྲོས་པས་ཕྱོགས་བཅུའི་དཔའ་བོ་རྣལ་འབྱོར་མ་ཐམས་ཅད་དང་། སེམས་ཅན་ཐམས་ཅད་རྣལ་འབྱོར་མར་བསྐྱེད་པ་ཐམས་ཅད་ཀྱང་བདག་གི་བ་སྤུའི་བུ་ག་ཐམས་ཅད་ནས་བསྡུས་ཤིང་ཐིམ་པར་བྱའོ། ། ཞེས་གསུངས་པས། གཞན་ལས་ཡེ་ཤེས་པ་དགུག་གཞུག་འབྱུང་བའི་དོན་ཏེ། དེའང་ལུས་ཀྱི་ཕྱག་རྒྱ་ནི། འཁོར་ལོ་སྡོམ་པའི་བཤད་རྒྱུད་ལས།
མཛུབ་མོ་འདུད་བྱ་ཞེས་སོགས་གསུངས་ཏེ། མཐེ་བོང་གཉིས་ལྟོ་སྦྱར། མཛུབ་མོ་གཉིས་འདུད། གུང་མོ་གཉིས་རྩེ་སྦྱར་ཞིང་། གཞན་རྣམས་འབར་བ་ལྟར་བྱས་པས་འབར་བའི་ཕྱག་རྒྱའོ། ། སམྦུ་ཊ་ལས། ངོ་མཚར་སྒྱུ་མའི་ཕྱག་རྒྱ་ཞེས་གསུང་ལ། རྐང་པའི་སྟབས་སོགས་རྒྱུན་དུ་མ་གྲུབ་ཀྱང་སྔགས་ཕྱག་རྒྱ་ཏིང་ངེ་འཛིན་གསུམ་ཤིན་ཏུ་གལ་ཆེ་བས། སྔགས་ནི་ཕཻཾ་ཞེས་པ་མཁའ་འགྲོའི་དམ་ཚིག་གི་རྡོ་རྗེ་བརྗོད་དེ། ཕཻཾ་ཞེས་པ་ཐུང་ངུ་མ་ཡིན་པར།
ཕཻཾ་ཞེས། ཕཻ་དང་ཨེ་དང་མ་སྟེ་ཡི་གེ་གསུམ་གྱི་གདངས་ཐོན་ཙམ་བྱས་ཏེ་ཁོ་ཉ་གསུམ་གཅིག་ཏུ་འདུས་པའི་དོན་ཡིན་ལ། བོད་སྐད་དུ་ཁོས་ཞེས་བྱ་བ་ཡིན་ཏེ། སྔགས་དང་ཕྱག་རྒྱ་འདིས་སྤྱན་དྲངས་པས་གལ་ཏེ་མི་འབྱོན་ན་དམ་ཚིག་ཉམས་པས་མགོ་ཁོས་ཞེས་གསུངས་པའི་དོན་ཡིན་གསུངས་པས་ཕཻཾ་གྱི་སྒྲ་དང་བཅས་ཤིང་མིག་གྱེན་དུ་སྒྲེང་། རྐང་པའི་མཐེ་བོང་གཡས་པས་གཡོན་པ་མནན། ལུས་ཀྱི་འབར་བའི་ཕྱག་རྒྱ་དཔྲལ་བའི་དབྱིངས་སུ་ལན་གསུམ་གཡོན་བསྐོར་དུ་བསྐོར། སེམས་ཀྱི་དམིགས་པ་ཐུགས་ཁའི་བཾ་ཡིག་ལས་འོད་ཟེར་དམར་པོ་ལྕགས་ཀྱུའི་རྣམ་པ་ཅན་འཕྲོས་དབུ་མའི་ནང་ནས་ཡར་སོང་ནས་སྨིན་མཚམས་ཀྱི་ཐད་ནས་ཐོན་ནས་འོག་མིན་ན་བཞུགས་པའི་ལྷན་སྐྱེས་ཀྱི་རྣལ་འབྱོར་མ་ལ་སངས་རྒྱས་བྱང་སེམས་ཀྱིས་བསྐོར་བ་དང་། ཡུལ་ཉེར་བཞི་ན་བཞུགས་པའི་ཞིང་སྐྱེས་ཀྱི་དཔའ་བོ་མཁའ་འགྲོ་རྣམས་དང་། འགྲོ་བ་རྡོ་རྗེ་རྣལ་འབྱོར་མར་གྱུར་པ་སྔགས་ལས་སྐྱེས་པ་རྣམས་འོད་ཟེར་གྱི་སྣ་ལ། སྟེང་ནས་ཆར་འབབ་པ་དང་།
འོག་ནས་རླུང་རྡོལ་བ་དང་། བར་ནས་དགེ་འདུན་ཆོས་འཁོར་ལ་འབྱོན་པ་ལྟར་བསམ་ཞིང་ཛཿ ཞེས་པས་བྱོན། ཧཱུྃ་ཞེས་པས་ཉེ་བར་བྱོན། བཾ་ཞེས་པས་རང་ཉིད་རྡོ་རྗེ་རྣལ་འབྱོར་མ་དམ་ཚིག་པར་གསལ་བའི་སྤྱི་བོ་ལ་སོགས་པའི་བ་སྤུའི་བུ་ག་རྣམས་ནས་བསྟིམ། ཧོཿཞེས་པས་ཡེ་ཤེས་པའི་ངོ་བོར་རོ་གཅིག་ཏུ་གྱུར་པར་བསྒོམ། མཁྱེན་བརྩེ་བས་ཛཿ ཞེས་པས་རང་གི་སྤྱི་བོར་བྱོན། ཧཱུྃ་ཞེས་པས་སིབ་ཀྱིས་ཐིམ། བཾ་ཞེས་པས་ཆུ་ལ་ཆུ་བཞག་པ་བཞིན་དུ་དབྱེར་མེད་དུ་འདྲེས།
ཧོཿས་གཉིས་སུ་མེད་པའི་ཡེ་ཤེས་ཀྱི་དབང་དུ་གྱུར་ཏེ་དུས་གཏན་དུ་ནམ་ཡང་མི་འབྲལ་བར་བསམ། ཕྱག་རྒྱ་མ་བྱས་ཀྱང་བཏུབ། སྤྲོ་ན་ཀྱཻ་རྡོར་ལྟར་བྱ་གསུང་། མངོན་བརྗོད་ལས། ཡེ་ཤེས་འཁོར་ལོ་དེ་ལྟར་དེ། ། ཆོས་རྣམས་ཀུན་གྱི་ངོ་བོར་བྱ། ། ཡེ་ཤེས་དཀྱིལ་འཁོར་སྦྱོར་བ་ཡིས། ། ཆོས་ཀུན་རོ་གཅིག་གྱུར་པར་བསྒོམ། ། ཞེས་གསུངས་སོ། ། དེས་ན་འོག་མིན་གྱི་ལྷན་སྐྱེས་ལོངས་སྐུ་དང་།
ཡུལ་ཉེར་བཞི་སོགས་ཀྱི་ཞིང་སྐྱེས་དང་སྔགས་སྐྱེས་གཉིས་སྤྲུལ་སྐུ་ཡིན་ཏེ། དེ་རྣམས་ཀྱང་ཆོས་སྐུ་ལས་འབྱུང་བས་སྐུ་གསུམ་གྱི་བདག་ཉིད་ངའོ་སྙམ་དུ་ང་རྒྱལ་བཟུང་སྟེ། པད་སྐོར་གྱི་མཐར་འཁྱུད་་་་་་འཁྱུད་རྒྱ་བྱ་བ་ནི་ཐབས་ཤེས་ཟུང་འཇུག་གི་མཚོན་བྱེད་ཡིན། དྲིལ་བུ་ལུས་དཀྱིལ་གྱི་ངག་འདོན་གྱི་ཐོ་ཡིག་པའི་ཕྱག་རྒྱ་བྱས་ནས་ཨོཾ་ཡོ་ག་ཤུདྡྷ་སོགས་བརྗོད་དེ།་་་་་ པཎ་ཆེན་གྲགས་རྒྱལ་གྱིས་གསུང་ལ་མཁན་ཆེན་ལེགས་འབྱུང་གིས་ཟིན་བྲིས་མཛད་པར། རྣམ་ལྔ་འདོད་བསྐོར་དབུས་སུ་གསུམ། གཡས་གཡོན་དུ་རེ་རེའོ། ། ནུབ་སོགས་སྟེང་འོག་ཏུ་རེ་རེའོ། ། དབུས་དང་གཡས་གཡོན་དུ་རེ་རེ་སྟེ་ལྔར་བྱེད། ཡོ་ག་ནི་རྣལ་འབྱོར་ཡིན་ལ།
དེའི་དོན་ཡང་ཐབས་དང་ཤེས་རབ་གཉིས་མེད་པ། རྣལ་འབྱོར་དེ་བཞིན་གཤེགས་པས་གསུངས། ཞེས་གསུངས་པ་ལྟར། བདག་ཉིད་ཐབས་ཤེས་གཉིས་སུ་མེད་པ་ལ་གནས་པ་དེ་བཞིན་འགྲོ་བ་ཐམས་ཅད་ཀྱང་ཐབས་ཤེས་གཉིས་སུ་མེད་པ་ལ་གནས་པར་བསམ་སྟེ་གསང་མཐའི་ཟབ་ཁྱད་ཕོ་ཉ་གསུམ་བསྲེས་ཏེ་དེ་དག་ཐམས་ཅད་རང་སེམས་གཅིག་པོ་ཉིད་དེ་དང་དེར་སྣང་བ་ཡིན་ལ་དེ་ཉིད་འདི་ཉིད་དུ་ཉམས་སུ་ལེན་པ་ནས་སྐྱེ་བོ་དམ་པ་ཀུན་འདུས་པ། ཞེས་བའི་ཉམས་ལེན་སྟེ་རིག་པ་བརྗོད་མེད་དུ་ཆམ་མེ་བཞག་གོ ། དེས་ན་གོ་ཆ་བགོས་པ་ནི། གཞུང་ལས་དངོས་སུ་མ་བཤད་ཀྱང་བླ་མའི་མན་ངག་གི་ཁ་བསྐངས་ཏེ་སློབ་བཤད་ལྟར་ན་ཤིང་གཉིས་གཟེར་གྱིས་བསྡོམ་པ་དང་འདྲ་བར་ཡི་དམ་དང་འབྲལ་མེད་དུ་འཆིང་བའི་དོན་གྱིས་ཡེ་ཤེས་པ་བཅུག་པའི་རྗེས་སུ་བཀོད་དེ། ལྟེ་བ་ལ་སོགས་པར་རྣལ་འབྱོར་མ་དྲུག་ཡི་གེའི་རྣམ་པར་བཀོད་དེ། ལྷ་ཉིད་སྔགས་ཀྱི་གཟུགས་ཀྱིས་ནི། ། བསྒྲུབ་པ་པོ་ལ་དངོས་གྲུབ་སྟེར། །
ཞེས་གསུངས་པས། དེ་ཡང་རང་རྣལ་འབྱོར་མར་གསལ་བའི་ལྟེ་བ་ལ་སོགས་པའི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་ཨོཾ་བཾ་ལ་སོགས་པ་དཔའ་མོའི་ཆོ་ག་རྣམས་ངོ་བོ་ལྷ་ཡིན་ཀྱང་རྣམ་པ་ཡི་གེའི་གཟུགས་སུ་བསྒོམ་པ་སྟེ། ལྟེ་བའི་ནང་ཐད་དུ་ཨོཾ་བཾ།་་་་་ ཨོཾ་གཡས་ཕྱོགས་དང་། བཾ་གཡོན་ཕྱོགས་སུའོ། ། དེའི་གཞན་རྣམས་རིགས་འགྲེ། སྙིང་ཁར་བཾ་ཡིག་གི་མདུན་དུ་ཧཾ་ཡཾ། ལྕེ་གཞུང་དུ་ཧྲིཾ་མོཾ། དཔྲལ་བའི་སྐྲ་མཚམས་ཀྱི་ནང་དུ་ཧྲིཾ་ཧྲིཾ། སྤྱི་གཙུག་གིས་རུས་པ་དང་ཀླད་པའི་ཧྲག་དུ་ཧཱུྃ་ཧཱུྃ།
ཡན་ལག་ཐམས་ཅད་ལ་ཞེས་པ་གྲུ་མོ་དང་སྤྱི་ཟུར་རྣམས་སྦངས་པའི་ཚིགས་ཆེན་བརྒྱད་ནི་རྐང་པའི་ཚིགས་བཞི་ལག་པའི་ཚིགས་བཞི་སྟེ། ཚིགས་དེ་རྣམས་ཀྱི་བར་དུ་ཕཊ་ཕཊ། ཡིག་འབྲུ་དེ་རྣམས་ཀྱི་ཁ་དོག་ནི་སྒྲུབ་ཐབས་རྣམས་སུ་འབྱུང་བ་ལྟར་ཡིན་ཅིང་ལྷ་དེ་དང་དེའི་ངོ་བོ་ཡིན་སྙམ་དུ་བསྒོམ་མོ། ། དཔེ་ལ་ལར་སྤྱི་ཟུར་འདུག་སྟེ་དཔྱོད། དེ་ལྟར་གོ་ཆ་བཀོད་པའི་དགོས་པ་གཞན་ཡང་བར་ཆད་བསྲུང་བ་དང་། མངོན་ཤེས་དྲུག་འཆར་བ་སོགས་རྗེ་བཙུན་རྩེ་མོའི་བཤད་དོ། ། གོ་ཆ་བགོས་པ་ནི་ཡེ་ཤེས་པ་བཞུགས་པའི་སྔ་རྟིང་གང་ལ་བསྒོམ་ཀྱང་འགལ་བ་མེད་དེ་སྔོན་ལ་བསྒོམ་པ་རྒྱུད་རྒྱ་གཞུང་ཕལ་ཆེར་གྱི་དགོངས་པ་ཡིན་ཞིང་། རྟིང་ལ་བསྒོམ་བ་ཇོ་བོ་ནཱ་རོ་ཏ་པའི་མན་ངག་ཡིན་པར་གསུང་བས་འདི་ནི་དེ་ཉིད་ཀྱི་རྗེས་སུ་འབྲངས་པ་ཡིན་ནོ། ། འདི་ལ་དབང་བསྐུར་རིགས་བདག་གི་རྒྱས་འདེབས་པ་འགའ་ཞིག་རྒྱས་པར་བྱེད་ཀྱང་། འདིའི་ལུགས་ཀྱི་སྤྲོས་པ་ཤིན་ཏུ་ཆུང་བའི་སྐབས་ཡིན་པའི་ཕྱིར།
རིགས་བདག་རང་ཆས་སུ་བསྒོམ་པ་མ་གཏོགས་དངོས་སུ་མི་བྱེད་དོ། ། འདི་ཉིད་ཀྱི་ཚེ་རང་ཆས་འདི་ཀ་གཞུང་དང་མཐུན། མདུན་བསྐྱེད་ལྟ་བུ་སྤྲོས་པ་ལ་དགའ་བའི་ཚེ། དབང་བསྐུར་རྒྱས་བཏབ་བྱས་ཀྱང་རུང་གསུང་། དགུ་པ་བཟླས་པ་ནི། སློབ་དཔོན་གྱི་གཞུང་ལས། སྔགས་ཀྱི་ཕྲེང་བ་དེ་ཉིད་ལ་ཞུགས་པ་དང་། ཡིད་དང་ངག་གི་དབྱེ་བས་བཟླ་བར་བྱའོ། ། ཞེས་གསུངས། ས་སྐྱ་པ་ཆེན་པོས།
ངག་བཟླས་བྱེད་ན་སྙིང་ཁའི་སྔགས་འཕྲེང་ལ་དམིགས་ལ་བཟླས་པ་བྱ། ཡིད་བཟླས་ནི་དོན་ལ་རྫོགས་རིམ་མཚན་བཅས་ཏེ། དེ་ཡང་བདེ་བ་བསྐྱེད་པར་འདོད་ན་གསང་གནས་སུ་ཆོས་འབྱུང་ཉིས་བརྩེགས་སམ་རྐྱང་པ་གང་རུང་དམར་སེང་བ་བསྒོམ། དེའི་གྲྭ་རྣམས་སུ་དགའ་བ་འཁྱིལ་བ་གཡུང་དྲུང་བཞི་ཡང་དམིགས་ལ་བཾ་ཡིག་ལ་སྔགས་འཕྲེང་གཡོན་བསྐོར་དུ་བཀོད། དེ་ལ་དམིགས་ཏེ་སྟེང་རླུང་མནན་འོག་རླུང་ཡང་བསྐུམ་ཏེ། དེ་ལྟ་བུའི་ཡིད་ཀྱི་བཟླས་པ་བདུན་ནམ་ལྔའམ་གསུམ་བྱའོ། ། ཞེས་གསུངས་ལ། དེ་ལ་ངག་བཟླས་ཡིད་བཟླས་གཉིས་ཀྱི་དང་པོ་ནི་བཟླས་པའི་ཡུལ་ཕྲེང་བ་མང་ཡང་འདིར། དུང་ཆེན་ཕྲེང་བ་བླངས་ནས་ནི། ། ཞེས་པ་དུང་ཆེན་མི་རུས་ཡིན་ལ།
དེ་ཡང་མི་རུས་གང་བྱུང་གི་མི་ཆོག་ཅིང་། ཐོད་ཕྲེང་ངེས་པར་དགོས་སོ། ། ཕྲེང་བ་བྱིན་རླབས་ནི་ཀྱཻ་རྡོར་ལྟར་བྱས་པས་ཆོག་སྟེ། ཀྱཻ་རྡོར་གྱི་ཕྲེང་བ་བྱིན་རླབས་ཡང་སཾ་བུ་ཊིར་འབྱུང་ཞིང་། སཾ་བུ་ཊི་བདེ་ཀྱེ་གཉིས་ཀའི་ཐུན་མོང་གི་བཤད་རྒྱུད་ཡིན་པས་སོ། ། དེས་ན་ཕྲེང་བ་བྱིན་རླབས་བྱེད་ཚུལ་ནི། རང་ལྷའི་ང་རྒྱལ་དང་ལྡན་པའི་སྒོ་ནས་རང་གི་ལག་པ་གཡོན་པའི་སོར་མོ་རྣམས་པདྨ་འདབ་མ་ལྔ་དང་ལག་པའི་མཐིལ་དུ་ཟླ་བའི་དཀྱིལ་འཁོར་ལ་ཨ་ཨཱ་སོགས་ནས་ཨཾ་ཨཿའི་བར་བརྗོད་དེ་དབྱངས་བཅུ་དྲུག་གི་གཡོན་དུ་བསྐོར་བའི་ལྟེ་བ་ལ་ཨ་ལག་པ་གཡས་པའི་སོར་མོ་ལྔ་རྡོ་རྗེ་རྩེ་ལྔ་པ་ལག་པའི་མཐིལ་དུ་ཉི་མའི་དཀྱིལ་འཁོར་ལ། ཀ་ཁ་ནས་ཀྵའི་བར་དུ་བརྗོད་དེ་གསལ་བྱེད་ཀྱིས་གཡས་སུ་བསྐོར་བའི་ལྟེ་བ་ལ་ཧཱུྃ། གུང་མཛུབ་གཉིས་ཀྱི་བར་དུ་སུམ་དཀར་པོ་རྣམས་བསམ་ནས་མཚན་ཉིད་དང་ལྡན་པའི་ཕྲེང་བ་ལ་ནང་མཆོད་ཀྱིས་གཏོར་ལ། སུམྦྷ་ནིས་བསངས།
ས་བྷཱ་ཝས་སྦྱངས་པའི་ཕྲེང་བ་པད་བསྐོར་སྔོན་དུ་འགྲོ་བས་བླང་ལ། ལག་པ་གཉིས་ཀྱི་བར་དུ་བཅུག་སྟེ། སོར་མོའི་རྩེ་རྡོ་རྗེ་དང་པདྨ་སྙོམས་པར་ཞུགས་པའི་བྱང་ཆུབ་ཀྱི་སེམས་སུམ་ལ་ཁྱབ། དེ་ཨཱ་ལི་ཀཱ་ལི་ལ་ཁྱབ། དེ་ཕྲེང་བ་དང་གཉིས་སུ་མེད་པར་གྱུར་པར་བསམ་ལ། ཨོཾ་པ་དེ་པ་དེ་མ་ཧཱ་ཛྙཱ་ནཾ་སརྦ་བུདྡྷ་མ་ཡཾ་བྷ་ཝེ་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨཱ་ཁཾ་སྭཱཧཱ། ཞེས་པ་ཐོག་མར་བྱིན་རླབས་ཀྱི་དུས། ཕྲེང་སྐོར་གཅིག་བཟླས། དེ་རྗེས་ཐུན་རེ་ལ་ཉེར་གཅིག་ལ་སོགས་པ་ཇི་ལྟར་རིགས་པ་བཟླ་བ་ནི་ཕྲེང་བ་བྱིན་རླབས་ཡིན་ཞིང་། ཕྲེང་ཐག་དགུ་དྲིལ་མདོ་འཛིན་ཉིས་བརྩེགས་དགོས་ཚུལ་སོགས་རྣམ་དབྱེ་རྒྱས་པ་མན་ངག་རྣམ་བཤད་སོགས་སུ་བལྟའོ། །
དེ་ནས་ཇི་ལྟར་བཟླས་པའི་བསམ་གཏན་དངོས་ནི་ལུས་དཀྱིལ་བསྒོམ་ན། དབུས་ཀྱི་བཾ་ཡིག་གི་ངོ་བོ་རྣལ་འབྱོར་མའི་ཐུགས་ཁ་དང་། མ་བསྒོམ་ན་རང་གི་སྙིང་ཁར་ཆོས་འབྱུང་ཉིས་བརྩེགས་ཟླ་བའི་དཀྱིལ་འཁོར་བཾ་ཡིག ཡིག་འབྲུ་རྣམས་གསལ་བཏབ། དེ་དག་ལས་འོད་ཟེར་དཔག་ཏུ་མེད་པ་འཕྲོས། རང་གི་ལུས་ཀྱི་ནང་ཐམས་ཅད་གང་བས། ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་རྣམས་སྦྱངས། འོད་ཟེར་བ་སྤུའི་བུ་ག་ནས་ཕྱིར་འཕྲོས། དེ་དག་གི་སྣ་ལ་ཕྱི་ནང་གསང་གསུམ་གྱི་མཆོད་པའི་བྱེ་བྲག་དཔག་ཏུ་མེད་པ་སྤྲུལ་ཏེ། རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་སོགས་མྱང་འདས་རྣམས་ལ་མཆོད་པའི་སྤྲིན་བསམ་གྱིས་མི་ཁྱབ་པ་ཕུལ་བས་ཐུགས་རྒྱུད་ཟག་མེད་ཀྱི་བདེ་བ་ཁྱད་པར་ཅན་བརྙེས་པས།
རང་གི་ཚོགས་རྫོགས་ཤིང་སྒྲིབ་པ་དག ཡང་འོད་ཟེར་དེ་ཁམས་གསུམ་སྣོད་བཅུད་ཐམས་ཅད་ལ་ཕོག་པས་སྣོད་ཐམས་ཅད་ཆོས་འབྱུང་དང་། སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་སྦྱངས་རྡོ་རྗེ་རྣལ་འབྱོར་མའི་གོ་འཕང་ལ་བཀོད་པ་ནི་རྣལ་འབྱོར་མའི་སྐུར་བསྒྱུར་བའི་དོན་ནོ། ། དེ་དག་ནི་ཡེ་ཤེས་ཀྱི་བཟླས་པའོ། ། ཡང་འོད་ཟེར་རྣམས་རིམ་གྱིས་རང་ལ་བསྡུ་བའི་ཚེ། རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་མཁྱེན་བརྩེ་ནུས་གསུམ་གྱི་ཡོན་ཏན་བྱིན་རླབས་ནུས་མཐུ་ཐམས་ཅད་ཕོ་ཉ་གསུམ་གྱི་བྱིན་རླབས་དང་། མཁའ་སྤྱོད་ཀྱི་དངོས་གྲུབ་ཀྱི་ངོ་བོ་ཡིན་པ་ལ་རྣམ་པ་འོད་ཟེར་དམར་པོའི་རྣམ་པར་ནམ་མཁའ་གང་བ་བྱོན་ནས་རང་གི་སྙིང་ཁའི་བཾ་ཡིག་སྔགས་ཕྲེང་དང་བཅས་པ་ལ་ཐིམ་པས་རྒྱུད་བྱིན་གྱིས་བརླབས་ཤིང་། མཆོག་དང་ཐུན་མོང་གི་དངོས་གྲུབ་མ་ལུས་པ་ཐོབ་པར་གྱུར་པར་བསམ་པ་ནི་དམ་ཚིག་གི་བཟླས་པའོ། ། ཡང་ལས་གང་བྱེད་དང་མཐུན་པའི་འོད་ཟེར་སྤྲོ་བསྡུ་ཡང་རུང་གསུང་།

དེ་དག་ནི་སྤྲོ་བསྡུའི་བཟླས་པའོ། ། བཀོད་པའི་བཟླས་པ་ནི། སྔགས་ཀྱིས་ཡིག་འབྲུ་རྣམས་མགོ་གྱེན་བསྟན་དེ་དག་ཀློག་པའི་ཚུལ་གྱིས་བཟླ་བའོ། ། རིག་བྱེད་འདོན་པ་ལྟ་བུའི་བཟླས་པ་ནི་སྔགས་རྣམས་རིང་ཐུང་ཕྱེད་ཅིང་སྐད་མདངས་དང་བཅས། བཟླ་བའོ། ། འདི་ནི་སྣོད་མིན་གྱི་མི་ཐོས་པའི་ས་དང་། གཉིད་རྨུགས་ཀྱི་བྱིང་ན་བྱའོ། ། ཤུབ་བུའི་བཟླས་པ་ནི་སྔགས་ཀྱི་སྒྲ་རང་གི་གོས་ཀྱི་གོང་བས་ཚོར་ཙམ་དུ་བཟླ་བ་གཙོ་འདི་ཆེའོ། ། རང་ཉིད་ཀྱི་སྔགས་འདྲེན་པ་བཞིན་དུ་དགྲ་གཉེན་བར་མའི་སེམས་ཅན་དང་། ལུས་ཀྱི་སྲིན་འབུ་ཚུན་ཆད་ཐམས་ཅད་རྣལ་འབྱོར་མའི་སྐུར་གསལ་བས། སྔགས་ཀྱི་སྒྲ་དི་རི་དི་རི་འདྲེན་པར་བསམ་མོ། །
སྒོ་གསུམ་འཇུག་པ་རྩེ་གཅིག་ཏུ་དྲིལ་ནས་བཟླས་ན་ཕན་ཡོན་ཤིན་ཏུ་ཆེ་སྟེ། དགོས་མེད་རྣམ་རྟོག་ལ་ཤེས་པ་རྒྱ་ཡན་དུ་བཏང་ནས། སྔགས་བགྲངས་པའི་གྲངས་ཇི་ཙམ་མང་ཀྱང་བྱིན་རླབས་མི་འབྱུང་བས་ན། རང་གི་མ་བྱུང་བར་ལྷ་དང་བླ་མ་གདམས་ངག་ལ་འཁར་ར་བྱེད་པ་མང་དུ་གདའ་སྟེ་ཆོས་སྤོངས་གི་ལས་སུ་འགྱུར་བར་གསུངས་ལ། དམིགས་པ་རྩེ་གཅིག་དང་མ་བྲལ་བའི་ངང་ནས་བཟླས་བརྗོད་བྱས་ན་བྱིན་རླབས་ཀྱི་མཚན་མ་གདོན་མི་ཟ་བར་འབྱུང་ངོ་། ། བདེ་མཆོག་སྡོམ་འབྱུང་ལས།་་་་་ གདོང་དྲུག་གི་རྒྱུད་ལ་ཟེར་རམ། གཞན་དུ་མི་འགྲོའི་སེམས་ཀྱིས་ནི། ། དེ་ལྟའི་ཚུལ་གྱིས་བཟླས་པར་བྱ། ། ཡུལ་གཞན་བློ་ནི་འགྲོ་བ་ཡིས། །
བསྐལ་བར་བཟླས་ཀྱང་འབྲས་མི་འབྱིན། ། ཞེས་གསུངས་སོ། ། བཟླས་བྱ་སྔགས་ཀྱི་དོན། ཕལ་ཆེར་གོང་དུ་བཤད་ཟིན་ལ། འདིར་བོད་སྐད་དུ་བསྒྱུར་དུ་རུང་བ་རྣམས་སྐད་གཉིས་ཤན་སྦྱར་ན། ཨོཾ་གསུམ་གྱི་དོན་ནི། མཆོག་སྟེར་བ་དང་སྔགས་ཀྱི་མགོ་འདྲེན་པ་སོགས་དོན་བརྒྱད་ལ་འཇུག་པར་བཤད་དེ་འདིར་མཆོག་སྟེར་བ་གཙོ་བོར་བཟུང་ངོ་། ། སརྦ་ཐམས་ཅད། བུདྡྷ་སངས་རྒྱས། ཌཱ་ཀི་ནཱི་ཡེ་མཁའ་འགྲོ་མ།
བཛྲ་རྡོ་རྗེ། ཝརྞ་ནཱི་ཡེ། ཁ་དོག་མ་སྟེ་རྒྱས་པར་ན་ཁ་དོག་མ་རྡོ་རྗེའི་རིགས་ཅན་མ་ཞེས་འབྱུང་ངོ་། ། བཛྲ་བཻ་རོ་ཙ་ནཱི་ཡེ། རྡོ་རྗེ་རྣམ་པར་སྣང་མཛད་མ། ཧཱུྃ་གསུམ་ནི་སྡུག་བསྔལ་འཇོམས་པ་སོགས་དུ་མ་ལ་འཇུག ཕཊ་གསུམ་ནི་ཁོས་སམ་ཤིག་སྟེ་བདུད་དང་སྡུག་བསྔལ་འཇོམས་པའི་དོན་ནོ། ། སྭཱཧཱ་གཞི་ཚུགས་ཞེས་པའོ། ། དེ་ལ་ཨིནྡྲ་བྷུ་ཏིས་ཡི་འབྲུ་རྣམས་ལྷ་མོའི་ཁ་དོག་དང་མཐུན་པ་དང་། གནས་སྤྱི་བོ་ལ་སོགས་པར་བསྒོམ་པར་གསུངས་ཀྱང་།
འདི་བའི་ལུགས་ཀྱི་གནས་སྙིང་ཁ་ལ་སོགས་པ་རྣམས་སུ་ཡིག་འབྲུ་རྣམས་ཁ་དོག་དམར་པོ་བསྒོམ་ལ། ཡི་གེ་བསྐོར་ལུགས་གོང་དུ་བཤད་ཟིན་ལ། དོན་བསྡུ་ན་སྔགས་འདིའི་སྟེང་དུ་གཞི་ལམ་འབྲས་གསུམ་ཐམས་ཅད་མཚོན་པས་སྐལ་བཟང་བདག་གིས་བསམ་གྱིས་མི་ཁྱབ་པའི་དོན་ཅན་དུ་གོ་བར་བྱ་ཞིང་སྔགས་དག་པ་དང་བྱིན་རླབས་ཆེ་བའི་ཕྱིར། སྔགས་བཏུ་བའི་ཆོ་ག་ནི། རྒྱལ་ཆེན་ཨིནྡྲ་བྷཱུ་ཏིས་མཛད་པའི་ཡི་གེ་ལས་ཤེས་པར་བྱའོ། ། མགོའི་ཨོཾ་དང་འཇུག་གི་ཧཱུྃ་ཕཊ་སྭཱཧཱ་རྣམས་ཀྱི་སྔགས་དོན་གྱི་ལུང་ཁུང་གསལ་པོ་རྡོ་རྗེ་རྩེ་མོའི་རྒྱུད་ན་བཞུགས་ཀྱང་འདིར་ཡི་གེ་མངས་ཀྱི་དོགས་པས་མ་བྲིས་ལ་ལུང་ཉེར་འཁོ་ཅུང་ཟད་དང་སྦྱར་ན། ས་སྐྱ་པ་ཆེན་པོས། ཡིག་འབྲུ་རྣམས་བྲི་བའི་ཚེ་རེ་རེ་དམིགས་ལ། ཨོཾ་འདྲ་ལ་སརྦ་བུདྡྷ་ཞེས་སོགས་བཀོད་ལ་ཀློག་པའི་གོ་རིམ་བཞིན་ནོ། ། ཞེས་དང་།
འཕགས་པས་གཡོན་བསྐོར་དུ་གོ་རིམ་བཞིན་བཀོད་ལ་བཟླའོ། ། ཞེས་སོ། ། དེ་ལྟར་ཨོཾ་གསུམ་མ་ཐུན་རེ་ལ་ཡང་བརྒྱ་རྩ་སྟོང་རྩ་སོགས་དམ་བཅའ་ཇི་ཙམ་ཡོད་པ་ལས་མི་ཉུང་བ་མི་ཚིག་གིས་བར་མ་ཆོད་པར་བཟླས་ཤིང་། དེའང་བསྙེན་པ་ལྟ་བུ་མ་ཡིན་པའི་དུས་རྒྱུན་དུ་ཐུན་རེ་ལ་སུམ་བརྒྱ་འམ་ལྔ་བརྒྱ་གང་རིགས་མཛད་གསུང་། ཁ་ཅིག་ཨོཾ་གསུམ་སོགས་ཡོད་པའི་རྒྱུ་མཚན་རྩ་སྔགས་སྙིང་པོ་ཉེ་སྙིང་ཕྱོགས་གཅིག་ཏུ་སྡེབས་པ་མཚོན་ཟེར་བ་མི་འཐད་གསུང་ངོ་། ། ཐ་ནའང་བརྒྱ་རྩ་ལ་སོགས་པ་དམ་བཅའ་ལས་མི་ཉུང་བ་བཟླ་བ་གལ་ཆེ་སྟེ། སྤྱིར་གསང་སྔགས་ཐམས་ཅད་ཀྱི་ཟབ་པའི་མཐར་ཐུག་པ་ནི་འཁོར་ལོ་བདེ་མཆོག་གི་སྐོར་འདི་རྣམས་ཡིན་པར་གསུངས་ཞིང་། དེའི་ཡང་ཟབ་མཐར་ཐུག་པ་ནི་རྗེ་བཙུན་ལཱུ་ནག་དྲིལ་གསུམ་གྱིས་མཛད་པའི་ལམ་རིམ་རྣམས་ཡིན་ལ་དེའི་དོན་གྱི་སྙིང་པོ་མ་ལུས་པ་འདུས་པའི་མན་ངག་གི་ཡང་རྩེར་གྱུར་པ་ནི་ནཱ་རོ་མཁའ་སྤྱོད་ཀྱི་ལམ་འདི་ཉིད་ཡིན་པར་གསུངས་པ་དང་། གཞན་ཡང་སྒྲུབ་བྱའི་ཡུལ་དུ་གྱུར་པའི་མཁའ་འགྲོ་མ་བསམ་གྱིས་མི་ཁྱབ་པ་ཡོད་ཀྱང་། དེ་རྣམས་བྱེ་བ་ཕྱེད་དང་བཞི་རུ་བསྡུས་པ་ཡིན་ལ།
དེ་ཡང་སྟོང་ཕྲག་བདུན་ཅུ་རྩ་གཉིས་སུ་བསྡུས་ཤིང་། དེ་ཡང་སུམ་ཅུ་རྩ་བདུན་དུ་བསྡུས། དེ་ཡང་ཉི་ཤུ་རྩ་བཞིའམ་བརྒྱད་དམ་ལྔར་བསྡུས། དེ་ཡང་རྡོ་རྗེ་རྣལ་འབྱོར་མ་འདི་ཁོ་ན་ལ་བསྡུས་ཏེ། མུས་ཆེན་སངས་རྒྱས་རྒྱལ་མཚན་གྱིས། མཁའ་འགྲོ་གྲངས་མེད་བསམ་གྱིས་མི་ཁྱབ་ནའང་། ། དེ་ཉིད་བྱེ་བ་ཕྱེད་དང་བཞིའི་ཡང་བསྡུས། ། དེ་སྙེད་སྟོང་ཕྲག་བདུད་བཅུ་རྩ་གཉིས་སུ། ། བརྩོན་ཆེན་ལ་སོགས་ཉི་ཤུ་རྩ་བཞིའི་བསྡུས། ། དེ་ཉིད་ལ་མ་ལ་སོགས་དྲུག་ཏུ་འདུས། །
ཀུན་འདུས་བླ་མ་རྡོ་རྗེ་རྣལ་འབྱོར་མ་ལ་འདུས། ། ཞེས་མཆོད་བརྗོད་གསུངས་པ་ལྟར་རོ། ། དེས་ན་འདི་ཉིད་གཅིག་པུ་བསྒོམས་ཤིང་བསྒྲུབས་པས་མཁའ་འགྲོ་མ་བྱེ་བ་རབ་འབྱམས་རི་རབ་ཀྱི་རྡུལ་དང་མཉམ་པ་སྒོམ་པ་དང་བསྒྲུབ་པར་འགྱུར་བ་དང་། དེ་བཞིན་དུ་འདིའི་གསང་སྔགས་ཨོཾ་གསུམ་མ་ལ་ཡང་། སངས་རྒྱས་བྱང་སེམས་དཔའ་འོ་མཁའ་འགྲོ་ཐམས་ཅད་ཀྱི་ངོ་བོ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་སྔགས་ཐམས་ཅད་འདུས་པར་བཤད་པས། དེ་ལ་དགོངས་ནས་བླ་མ་གོང་མ་རྣམས་ཀྱིས་བདེ་མཆོག་ལཱུ་ནག་གི་བྱིན་རླབས་དྲུག་སྐོར་གྱི་སྐབས་དང་། རྣམ་རྒྱལ་བུམ་པའི་ལྷ་ཐམས་ཅད་ཀྱི་བཟླས་སྔགས་ལ་ཡུམ་གྱི་ཉེ་སྙིང་ཁོ་ན་བཟླས་ཆོ་གར་གསུངས་པ་ཡིན་ལ། དེས་ན་གསང་སྔགས་ཨོཾ་གསུམ་མ་འདི་ལ་ཆིག་སྒྲིལ་དུ་བྱས་པས་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་ཀྱི་ཐུགས་འཁུལ་ཞིང་བྱིན་གྱི་རློབས་པར་གྱུར་ཅིང་། ཨོཾ་གསུམ་མ་ལན་གཅིག་བརྗོད་པས་ཀྱང་བསྐལ་པ་མང་པོའི་སྒྲིབ་པ་འདག་པར་ངེས་པ་ཡིན་ཏེ། དེའི་རྒྱུ་མཚན་གསང་སྔགས་པ་རྣམས་ཚེ་གཅིག་ལུས་གཅིག་ལ་དངོས་གྲུབ་ཐོབ་པའི་གནད་ཀྱང་འདི་འདྲའི་རིགས་ཀྱི་ཟབ་གནད་དང་ལྡན་པ་ལས་འབྱུང་བ་ཡིན་པར་གསུངས་པ་སོགས་རྩོད་པ་དང་བྲལ་བའི་རྗེ་བཙུན་གོང་མ་རྣམས་ཀྱི་གསུང་རབ་དང་གསུང་རྒྱུན་དག་ལས་སྤྱིར་མི་ལུས་ལན་གཅིག་ཙམ་ཐོབ་པའི་དུས་འདིར་གསང་སྔགས་ཟབ་མོའི་ལམ་ཉམས་སུ་ལེན་པ་ཤིན་ཏུ་སྐལ་པ་བཟང་པའི་ཚུལ་དང་།
ལྷག་པར་མཁའ་སྤྱོད་དབང་མོ་འདི་ཉིད་ཀྱིས་བཟླས་བསྒོམ་ཉམས་སུ་ལེན་པ་ལ་ཕན་ཡོན་གཞན་ལས་ཆེས་ཆེ་བའི་སྒྲུབ་བྱེད་མང་དུ་འབྱུང་ངོ་། ། དེ་ཡང་ལམ་འདི་ཉིད་ལ་རྟེན་ནས་རྒྱ་བོད་དུ་མཁས་གྲུབ་བྱ་ཁྱུ་འཕུར་བ་ལྟ་བུ་མང་དུ་བྱུང་སྟེ་མདོར་བསྡུས་ཙམ་སྔགས་འཆང་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་ཀྱིས་མཛད་པའི་མཁའ་སྤྱོད་མའི་དཀྱིལ་ཆོག་གི་འཇུག་ཏུ་བལྟའོ། ། བསྙེན་པ་བྱ་ཚུལ་ནི་འོག་ཏུ་འཆད་དོ། ། གཉིས་པ་ཡིད་བཟླས་ནི་ལྟོ་འབྲངས་ལྟོགས་སྙོམ་པའི་དུས་སུ་རླུང་རོ་རྣམས་ལན་དགུ་ཕྲུགས་སུ་བྱས། དེ་ཙམ་མ་བྱུང་ནའང་གཡོན་ནས་ལན་གསུམ་འབུད་པའམ། གཡས་གཡོན་གཉིས་ཀ་གསུམ་ལ་དམིགས་ཏེ་འབུད་པ་གང་རུང་བྱ་ཞིང་། དེ་ནས་འོག་རླུང་སྙན་གསན་འབེབས་པའི་ཚུལ་དུ་ཅུང་ཟད་བསྐུམས། སྟེང་རླུང་ལུས་དགུག་བྱས་ནས་དལ་བུས་རྔུབས་རླུང་རྫོགས་རྗེས་མཆིལ་མའི་རྟ་དང་བཅས་ཏེ་ལྟེ་བར་ལྡིག་སྟེ་བསྐྱུར་བ་དང་མཉམ་དུ་ཆོས་འབྱུང་ཉིས་བརྩེགས་ཟླ་བ་བཾ་ཡིག་སྔགས་ཕྲེང་དང་བཅས་པ་བདེ་བ་བསྐྱེད་པར་འདོད་ན་གསང་གནས་སུ་མི་རྟོག་པ་སྐྱེ་བར་འདོད་ན་ལྟེ་བར་ཕབ་སྟེ་འོག་རླུང་རྫོགས་པར་འཐེན་ལ་རླུང་བུམ་པ་ཅན་ནམ་ཁ་སྦྱར་དུ་གྲགས་པ་བཟུང་སྟེ། ལུས་དཀྱིལ་བསྒོམ་ན་མི་དམིགས་པའམ་ཡིག་འབྲུར་བསྒྱུར་བ་གང་རུང་བྱའོ། ། ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་བ་བདེ་བའི་ཉམས་དང་ལྡན་པ་དཀར་ལ་དམར་བའི་མདངས་ཆགས་པ་གཡོན་སྐོར་དུ་འཁོར་བ་ལ་སེམས་གཏད་དགའ་བ་འཁྱིལ་བ་ཡིག་འབྲུ་གཡོན་སྐོར་དུ་ཀློག་པའི་ཚུལ་གྱིས་ལན་བདུན་ལ་སོགས་པ་ཅི་ནུས་ཡིད་ཀྱིས་བཟླ།
ཕྱིས་གོམས་དང་གྲངས་མང་དུ་བྱའོ། ། དེ་དག་ཀྱང་ཀློག་ལུགས་ཨོཾ་ལ་སོགས་པའི་འབྲུ་རྣམས་ཐད་རུ་ཀློག སརྦ་སོགས་ཚོམ་བུ་རྣམས་གཡོན་སྐོར་ཀློག རླུང་མི་ཐུབ་ན་དལ་བུས་སློད་ཡིད་བཟླས་འདི་རྫོགས་རིམ་མཚན་བཅས་ཡིན་པས་དྲོད་དང་བདེ་བ་སྐྱེ་ཞིང་འཕར་གཡོ་དྲག་ཏུ་འབྱུང་ལ་དེ་བྱུང་ན་རིམ་གྱིས་སློད། དུ་བ་ལ་སོགས་པའི་རྟགས་ཐམས་ཅད་ཀྱང་འདི་ལས་འབྱུང་གསུང་། བཟླས་པའི་མཐར་མདུན་གྱི་ནམ་མཁར་རྩ་བརྒྱུད་ཀྱི་བླ་མ་ཡིད་དམ་སངས་རྒྱས་བྱང་སེམས་དཔའ་བོ་མཁའ་འགྲོ་རྣམས་བཞུགས་པར་དམིགས་ལ་བྱུང་ན་ཐུན་རེ་ལ་སྔགས་གྲངས་ཅི་ཙམ་སོང་བ་ངེས་པར་བྱས་ནས་བླ་མ་དང་ཡི་དམ་གྱི་མཚན་ནས་བཟུང་དེ་རྣམས་ལ་དགོངས་གསོལ་བྱས་ལ་བདག་གི་ཐུན་འདི་ལ་སྔགས་འདི་ཙམ་སོང་བ་བླ་མ་ཡི་དམ་གྱི་སྐུ་གསུང་ཐུགས་ལ་འབུལ་ལགས་ན་ཐུགས་བརྩེ་ཅན་གྱི་བཞེས་སུ་གསོལ། བཞེས་ནས་བདག་གི་རྒྱུད་བྱིན་གྱིས་བརླབས་དུ་གསོལ། ཞེས་གྲངས་ཡི་དམ་ལ་གཏད་པ་གདམས་པའི་མཆོག་ཡིན་གསུང་། བཟླས་པ་ཕུལ་ནས་ཡིག་བརྒྱ་དང་རྟེན་འབྲེལ་སྙིང་པོ་ཚར་གསུམ་གསུམ་བཟླས་ན་ཤིན་ཏུ་ལེགས་སོ། ། དེ་ཙམ་མ་བྱུང་ཡང་།
བཟླས་པ་བསྡུ་བ་ན། ཕྲེང་བ་ཐལ་མོའི་བར་དུ་བཟུང་ལ། བདེ་བར་གཤེགས་པ་ཐམས་ཅད་ཀྱིས་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཚེ་འདི་ཉིད་ལ་ཐོབ་པར་མཛད་དུ་གསོལ། ཞེས་བརྗོད་ཅིང་ཕྲེང་བ་མགོ་ཐོག་དུ་བཞག་གོ ། བཟླས་པའི་སྦྱང་གཞི་ལ་རིགས་དྲུག་གི་སྐད་སྣ་ཚོགས་རྫུན་ཕྲ་མ་ལ་སོགས་པ་ངག་གི་ལས་སྒྲིབ་ཐམས་ཅད་དང་། དེ་དག་གི་བག་ཆགས་སེམས་ལ་ཚང་། དེ་ལུས་དཀྱིལ་འཁོར་བཞི་དང་། ཁྱད་པར་དུ་རྒྱ་ཡིག་དང་བོད་ཡིག་གིས་རྣམ་པར་ཤར་བ་ཐམས་ཅད། སྦྱོང་བྱེད་འདིར་དེ་ཐམས་ཅད་སྔགས་ཕྲེང་དུ་བསྒོམ།
རླུང་ཐམས་ཅད་སྐད་གདངས་སུ་བསྒོམ། རྣམ་རྟོག་ཐམས་ཅད་འོད་ཟེར་དུ་བསྒོམ་པས་སྲིད་པ་གསུམ་གྱི་ཐ་ལམ་གྱི་སྒྲ་དབྱངས་ཐམས་ཅད་སྤངས་པ་མཁའ་སྤྱོད་མའི་གསུང་སྒྲུབ་པར་བྱེད་པའི་གདམས་ངག་སྟེ། ཆོས་རྗེ་རྡོ་རྗེ་འཆང་གིས། ཨོཾ་གསུམ་ལྡན་པའི་གསང་སྔགས་ཡི་གེའི་ཚོགས། ། ཞེས་སོགས་ཚིགས་བཅད་གཅིག་གི་དོན། ཡིད་བཟླས་ཀྱི་སྦྱང་གཞི་གཞན་ལ་མི་མངོན་པའི་སྒོ་ནས་བསམ་ངན་བརྣབ་སེམས་གནོད་སེམས་ལོག་ལྟ་སོགས་ཡིན་པར་བཤད་དོ། ། དེ་ལྟར་བཤད་མ་ཐག་པའི་བསྐྱེད་རིམ་བཟླས་པའི་རྣལ་འབྱོར་དང་བཅས་པ་དེ་དག་དབང་བཞིའི་ལམ་ལུས་ལ་དྲིལ་ནས་ཉམས་སུ་ལེན་པ་ཡིན་ཏེ། ངག་བཟླས་ཡིད་བཟླས་ནི་བསྐྱེད་རིམ་གྱི་ལམ། ལྟེ་བར་ཡིད་བཟླས་བྱེད་པ་གསང་དབང་གི་ལམ། གསང་གནས་སུ་ཡིད་བཟླས་བྱེད་པ་ཤེས་རབ་ཡེ་ཤེས་ཀྱི་ལམ།
དེ་དག་ལ་རྟེན་ནས་བདེ་ཆེན་གྱི་ཡེ་ཤེས་སྐྱེས་པ་ནི་བཞི་པའི་ལམ་མོ། ། དེ་དག་རེ་རེ་ལའང་དབང་བཞིའི་ལམ་ཚང་སྟེ། རང་ཉིད་རྣལ་འབྱོར་མ་རྟེན་དང་བརྟེན་པར་བཅས་པར་བསམ་པར་བུམ་དབང་གི་ལམ། ཆོས་འབྱུང་ཟླ་བའི་དཀྱིལ་འཁོར་ཡིག་འབྲུ་དང་བཅས་པ་གསང་དབང་གི་ལམ། དགའ་བ་འཁྱིལ་པ་རྣམས་ཤེས་རབ་ཡེ་ཤེས་ཀྱི་ལམ་སྟེ། དེའང་དགའ་བ་ལ་སོགས་པའི་དགའ་བ་བཞི་མཚོན་པས་དགའ་འཁྱིལ་བཞི་ཟུར་མེད་པ་ནི་རྣམ་རྟོག་གི་གྲྭ་ཟུར་མེད་པའོ། ། དགའ་བ་བཞི་པོ་རེ་རེ་ལའང་། བཞི་བཞི་མཚོན་པས་དགའ་འཁྱིལ་རེ་ལ་གཡུང་དྲུང་རིས་བཞི་བཞི་སྟེ་བཅུ་དྲུག དེ་དག་ལ་བརྟེན་ནས་བསྐྱེད་པའི་བདེ་ཆེན་གྱི་ཡེ་ཤེས་ནི་གཞིའི་ལམ་མོ། ། དེའང་རྡོ་རྗེ་འཆང་གིས།
དབང་བཞིའི་དོན་ལྡན་བསྐྱེད་རིམ་ཟབ་མོའི་ལམ། ། ཞེས་སོགས་ཚིགས་བཅད་གཅིག་གི་དོན་ནོ། ། འདིར་ཞར་བྱུང་གི་རྫོགས་རིམ་ཅུང་ཟད་འབྱུང་བ་རྗེ་ངག་དབང་ཆོས་གྲགས་ཀྱིས་མཛད་པའི་ཁྲིད་ཡིག་ཏུ་ཤེས་སོ། ། འོན་ཀྱང་འདི་འོག་ནས་འབྱུང་བའི་ཆོས་རྗེ་དཔལ་རྡོར་བའི་གསུང་དང་གནད་འདྲ་བར་འདུག་གོ ། རྗེ་མཁྱེན་བརྩེ་བ་དང་ངག་དབང་ཆོས་གྲགས་གཉིས་ཀྱི་ཡིག་ཆ་ལའང་གོ་རིམ་ཅུང་ཟད་མི་འདྲ་བ་འདུག་པས་དཔྱད་དོ། ། བཅུ་པ་བསམ་མི་ཁྱབ་ཀྱིས་རྣལ་འབྱོར་ནི། གཞུང་ལས། དེ་ནས་བཾ་ཡིག་གི་འོད་ཟེར་གྱིས་ས་གསུམ་ལུས་དང་ལུས་ཡི་གེ་རིམ་གྱི་བསམ་གྱིས་མི་ཁྱབ་པ་ལ་གཞུག་པ་སྔོན་དུ་འགྲོ་བས་དེ་ཁོ་ན་ཉིད་བསྒོམ་པར་བྱའོ། ། ཞེས་གསུངས། རྗེ་ས་ཆེན་གྱིས།
སྙིང་ཁའི་སྔགས་ཕྲེང་ལས་འོད་འཕྲོས་པས། ཁམས་ཐམས་ཅད་འོད་ཟེར་གྱིས་ཁེངས། དེ་ཡང་གཟུགས་མེད་ཁམས་ལུས་ཀྱི་སྟོད་ཀྱི་ཆ་ལ། གཟུགས་ཁམས་བར་གྱི་ཆ་ལ། འདོད་ཁམས་སྨད་ཀྱི་ཆ་ལ། རང་ཡང་ཆོས་འབྱུང་ལ། ཆོས་འབྱུང་དང་ཟླ་བ། ཟླ་བའང་སྔགས་ལ། དེ་བཾ་ཡིག་ལ། དེ་ཐིག་ལེ་ལ།
དེ་ནཱ་ད་དཀར་དམར་དུ་གྱུར་ཏེ་ཆུ་ལ་རླབས་ཐིམ་པ་ལྟར། དེ་ཅི་ཡང་མི་དམིགས་པར་གྱུར་པར་བསམ་ལ། དེའི་ངང་ལ་ཤེས་པ་སློད་དེ། དེ་ལ་ཇི་ཙམ་གནས་ཚད་དུ་བཞག་གོ ། ཞི་གནས་ཤས་ཆེ་ན་ལྷར་ལྡང་། གསལ་བ་བདེ་བ་ཤས་ཆེ་ན་སྟོང་པར་བཞག་གོ ། ཞེས་གསུངས་ཏེ་རྒྱས་པ་གོང་ཉལ་བའི་རྣལ་འབྱོར་གྱི་སྐབས་བཤད་པ་ལྟར་རོ། ། བསམ་མི་ཁྱབ་ཀྱི་སྦྱང་གཞི་ཡང་དུས་གསུམ་གྱི་འཆི་བ་སྦྱོང་བ་སོགས་ཉལ་བའི་རྣལ་འབྱོར་ལྟར་རོ། ། སྐབས་འདིར་བསམ་མི་ཁྱབ་ཐུན་མོང་མ་ཡིན་པའི་ཉམས་ལེན་དང་། འདའ་ཁ་མའི་གདམས་ངག་དུ་མ་ཡོད་པ་རྣམས་མཁན་ཆེན་ངག་དབང་ཆོས་གྲགས་སོགས་ཀྱི་ཡིག་ཆ་བཞིན་རང་གི་ཇི་ལྟར་ཐོབ་པ་ཉམས་སུ་བླང་བར་བྱ་ཞིང་།
རྩ་དབུ་མའི་མན་ངག་འོག་ནས་འབྱུང་བ་ལྟར་འདིར་བསྒོམ་མོ། ། དེ་ནས་ཐུན་ལས་ལྡང་བ་ན་གོ་ཆ་དྲན་པ། ཚམ་རྔམ་སྔགས་ཀྱིས་བསྲུང་བ་དགའ་བ་གསུམ་གསལ་འདེབས་པ་བསྔོ་བ་སྨོན་ལམ་བཀྲ་ཤིས་རྣམས་བྱ། གཏོར་མ་འབུལ་ན་ཆོ་ག་སོགས་ཀྱི་གོང་དུ་བྱའོ། ། དེ་ནས་གོ་ཆ་སོགས་རྗེས་ཆོག་སྤྱི་ལྟར་བྱའོ། ། སྐུ་མདོག་དམར་བ་ནི་སེམས་ཅན་ལ་རྗེས་སུ་ཆགས་པའོ། ། ཞེས་གོང་གི་དག་བྱ་དག་བྱེད་རྣམས་དྲན་པར་བྱས་ཀྱང་རུང་མ་བྱས་ཀྱང་སྐྱོན་མེད། བཅུ་གཅིག་སྤྱོད་ལམ་གྱི་རྣལ་འབྱོར་ནི། གཞུང་ལས་དངོས་སུ་མི་འབྱུང་ཡང་ཤུགས་ལས་བསྟན་ལ་ས་སྐྱ་པ་ཆེན་པོས། རང་དང་སྣང་བ་ཐམས་ཅད་རྡོ་རྗེ་རྣལ་འབྱོར་མའི་སྐུར་དམིགས་ལ་ལྷ་ལ་ལྷས་མཆོད་པར་བསམ་པ་སྐུའི་དགའ་བ།
དེ་ཡང་སྒྱུ་མ་ལྟ་བུའི་སྐུ་དང་བསམ་གྱིས་མི་ཁྱབ་པའི་ངང་ལས་མ་གཡོས་པར་དྲན་པར་བྱ་བ་ཐུགས་ཀྱི་དགའ་བ། སྒྲ་ཅི་གྲག་པ་ཐམས་ཅད་ངག་གི་བཟླས་པར་བྱ་བ་གསུང་གི་དགའ་བ་སྟེ་དེ་ལྟར་དོན་བཅུ་གཅིག་གོ ། ཞེས་གསུངས་སོ། ། མདོར་ན་སྤྱོད་ལམ་གྱི་རྣལ་འབྱོར་འདི་ལ་ནན་ཏན་བྱ་དགོས་ཏེ་མཉམ་བཞག་ཏུ་ཐུགས་དམ་མོག་མོག་རེ་བྱས་ལོ་བྱས་ཀྱང་རྗེས་ཐོབ་ཀུན་ཏུ་ཐ་མལ་དུ་ལུས་ན་ཆོས་པའི་འཁྱེར་སོ་གཏོར་འགྲོ་གསུང་ངོ་། ། དེ་ལས་འཕྲོས་པའི་དོན་ལ་ཟས་ཀྱི་རྣལ་འབྱོར་ཕྱི་མཆོད། སྦྱིན་སྲེག་རྒྱས་པ་ལའང་བཞི། སྡིག་པ་སྦྱང་བའི་ཕྱིར་མར་མེའི་སྦྱིན་སྲེག ཚེས་བཅུའི་མཆོད་པ་གསུམ། གཏོར་མའི་རྣལ་འབྱོར་རྣམས་དང་། བཞི་འབུམ་ལ་སོགས་པ་བསྙེན་པ་ཇི་ལྟར་བྱ་བའི་ཚུལ།
སིནྡྷུ་རའི་སྒྲུབ་པ་བསྐྱེད་རིམ་གྱི་སེམས་འཛིན། མན་ངག་གཅེས་བཏུས་སོགས་སུ་འབྱུང་བའི་རྩ་དབུ་མའི་མན་ངག་རྣམས་མཁན་ཆེན་ངག་དབང་ཆོས་གྲགས་དང་། རྗེ་ཀུན་དགའ་ཚུལ་ཁྲིམས་སོགས་ཀྱིས་མཛད་པའི་གོང་དུ་རྐང་གྲངས་སྨོས་པའི་ཡིག་ཆར་བལྟའོ། ། འདིར་ཟས་ཀྱི་རྣལ་འབྱོར་གྱི་གསལ་ཁ་ཅུང་ཟད་བྲི་ན། རང་གི་མདུན་དུ་ཁ་ཟས་འདུས་བྱས་ནས་གཏོར་མ་ལྟར་བྱིན་གྱིས་རླབས། རང་རྣལ་འབྱོར་མར་གསལ་བའི་ཐུགས་ཁར་རྡོ་རྗེ་རྣལ་འབྱོར་མ་རྒྱན་ཆ་ལུགས་ཡོངས་སུ་རྫོགས་པ། དེའི་མཐའ་བསྐོར་དུ་བླ་མ་ཡི་དམ་སངས་རྒྱས་བྱང་སེམས་དཔའ་བོ་རྣལ་འབྱོར་མ་ཐམས་ཅད་ཀྱིས་བསྐོར་བ་དྭངས་གསལ་རྙོག་པ་མེད་པ་མེ་ལོང་ནང་གི་གཟུགས་བརྙན་ལྟ་བུར་གྱུར། ཞེས་བརྗོད་ཅིང་དམིགས་ལ། ལྟེ་བར་མེ་འབར་བའི་ཁྲོད་ན་དུར་ཁྲོད་བདག་པོ་སོགས་ཆོས་སྲུང་ནོར་ལྷའི་ཚོགས་དང་བཅས་གསལ་བར་གྱུར། ཞེས་བརྗོད་ཅིང་བསམ་ལ།
ལྷ་དེ་རྣམས་མཆོད་པའི་བསམ་པས་ཁ་ཧོཾ་ཁུང་ལག་པ་དགང་གཟར་བླུགས་གཟར་དུ་བསམ་སྟེ་གཡས་ཀྱིས་གཡོན་དུ་བླུགས་ཅིང་ཟོས་པས་ཕུད་ཀྱི་སྙིང་ཁའི་ལྷ་ཚོགས་མཆོད་ལྷག་མས། ལྟེ་བའི་ཆོས་སྲུང་ནོར་ཐམས་ཅད་མཆོད་པར་བསམ་མོ། ། གལ་ཏེ་ལག་པ་གཡས་པས་གཡོན་དུ་བླུགས་ཅིང་ཟ་བ་རྒྱུན་དུ་མ་བྱུང་ནའང་བཟའ་བཏུང་གང་ཡིན་དང་། སོ་ཁམ་འགའ་དེ་ལྟར་བྱ། དེ་ནས་ཅི་བདེ་བྱ་གསུང་། ཕུད་མཆོད་དང་ཆང་བུ་སོགས་སྤྱི་དང་འདྲའོ། ། ཟས་ཀྱི་རྣལ་འབྱོར་ཚུལ་ཅུང་ཟད་མི་འདྲ་བ་རྣམས་གཞན་དུ་རྟོགས་པར་བྱའོ། ། འདི་མ་ཆད་པ་གལ་ཆེ་སྟེ། ནང་གི་སྦྱིན་སྲེག་ཏུ་འགྱུར་བ་དང་། རྩ་ལྟུང་བཅུ་གསུམ་པ་མི་འབྱུང་བ་དང་།
ཁ་ཟས་བུ་ལོན་ཅན་དུ་མི་འགྱུར་བ་དང་། འདོད་སྲེད་ཀྱིས་ཀུན་ནས་བླངས་པའི་གཟའ་བཏུང་གི་སྣང་བ་རྣམས་སྦྱོང་ནུས་སོ། ། བསྙེན་པའི་སྐབས་སུ་ལག་ལེན་ཕལ་ཆེར་གཞུང་འདིའི་གོང་འོག་གི་ཤུགས་ལས་ཀྱང་ཤེས་ལ། དེ་ལྟ་ནའང་ཤར་རྒྱལ་མཁར་རྩེ་བ་བདག་པོ་ངག་དབང་བསོད་ནམས་རྒྱལ་མཚན་སོགས་ཀྱི་བསྙེན་ཐམས་ཡོད་དོ། ། དེར་ཅུང་ཟད་མི་གསལ་བ་མཚམས་ལོ་གཅིག་བྱེད་ན་སྔོན་འགྲོ་སྐྱབས་འགྲོ་ཡིག་བརྒྱ་མཎྜལ་རྣམས་ཞག་བདུན་བདུན་བྱེད། ཟླ་བ་གསུམ་བྱེད་ན་ཞག་གསུམ་རེའོ། ། འདིའི་འབྲུ་འབུམ་གྱི་དོན་ཨོཾ་གསུམ་མ་ལ་ཡིག་འབྲུ་སོ་གཉིས། བཾ་ཡིག་གི་སྲོག་ཡིག་བཞི་དང་བཅས་པའི་སོ་བདུན་འབྱུང་ལ། དེ་ལ་བསྙེན་པ་ཨོཾ་གསུམ་མ་འབུམ་ཕྲག་སོ་གཉིས་སམ་སོ་ལྔ་སོ་བདུན་རྣམས་གང་རུང་ལོ་གཅིག་ལ་འགྲོ་ཞིང་སྦྱིན་སྲེག་བྱེད་ན་དེས་ཁ་སྐོང་ཞིང་། མི་བྱེད་ན་ཁྲི་ཕྲག་སོ་བདུན་སོགས་ཁ་སྐོང་དུ་བཟླའོ། །
གཞུང་གི་མཇུག་དོན་ནི། ལས་དང་པོ་པའི་བསྒོམ་པ་མདོར་བསྡུས་པ། སློབ་དཔོན་ནཱ་རོ་ཏ་པའི་ཞལ་གྱི་གདམས་ངག་བརྒྱུད་པའི་རྗེས་སུ་གནང་བ་རྫོགས་སོ།། ༈ །རྒྱ་གར་གྱི་མཁན་པོ་སུ་མ་ཏིའི་ཞལ་མངའ་ནས་དང་། དགེ་སློང་པྲ་ཛྙཱ་ཀིརྟས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། ཞེས་སོ། ། འདི་ལ་བསྐྱེད་རིམ་ཕག་མོ་མཁའ་སྤྱོད་ཅེས་གསུངས་ཀྱང་དོན་གྱི་བསྐྱེད་རྫོགས་ཟུང་འཇུག་ཡིན་པའི་ཕྱིར་གཞན་ལས་ཁྱད་པར་འཕགས་ཏེ་དབང་བཞི་ལུས་སྒྲིག་གི་ཉམས་ལེན་གྱི་གནད་ཀྱིས་སོ་ཞེས་གསུངས་སོ། ། དེ་དག་གིས་ནི་རྒྱ་གཞུང་དང་སྦྱར་ཏེ་བསྐྱེད་རིམ་ཕག་མོ་མཁའ་སྤྱོད་ཀྱི་རྣམ་བཤད་མདོར་བསྡུས་ཏེ་བསྟན་ཟིན་ཏོ།། ༈ །།གསུམ་པ་ཤིན་ཏུ་ཟབ་པའི་རྫོགས་པའི་རིམ་པ་བཤད་པ་ནི།་་་་་ རྫོགས་རིམ་གྱི་སྟེང་མཁའ་སྤྱོད་འཁོར་ལོ་ལ་བརྟེན་ནས་མི་རྟོགས་པ་བསྒྲུབ་པ།
འོག་རླུང་གི་འཁོར་ལོ་ལ་བརྟེན་ནས་བདེ་བ་བསྒྲུབ་པ། བར་གསང་སྔགས་ཀྱི་འཁོར་ལོ་ལ་བརྟེན་ནས་དྲོད་བསྒྲུབ་པའི་ཐབས་རྣམས་སོ།། དེ་ཡང་རྫོགས་པའི་རིམ་པ་བསྒོམ་པའི་གང་ཟག་བསྐྱེད་རིམ་གྱི་སེམས་འཛིན་སོགས་ལེགས་པར་མཐར་ཕྱིན་པ་གེགས་སེལ་སོགས་ངེས་པ་དང་བཅས་པས་བསྒོམ་དགོས་སོ། ། དེ་ལ་རྫོགས་རིམ་རྣམ་པ་མང་ཡང་། འདིར་རྗེ་མུས་ཆེན་བུདྡྷ་དྷྭ་ཛའི་རྣམ་བཤད་ལྟར་བཤད་ན་འདི་ལྟར་འབྱུང་སྟེ། ས་ཆེན་གྱི་ཆོས་འབྱུང་རྐྱང་པ་བསྒོམ་ནའང་། ཞེས་པས་རྫོགས་རིམ་བསྟན་པ་ཡིན་ཏེ། སྔོན་འགྲོ་དང་དངོས་གཞི་གཉིས་ལས་དང་པོ་ནི། ཚམ་རྔམ་སྔགས་ཀྱིས་བསྲུང་འཁོར་བསྒོམ། དེ་ནས་བླ་མ་བསྒོམ།
དཔའ་མོའི་གོ་ཆ་བགོད་པའོ། ། འདི་ནི་སྒྲུབ་ཐབས་དང་འབྲེལ་བར་བསྒོམ་པའི་དབང་དུ་བྱས་ལ། གཞན་དུ་སྐྱབས་སེམས་ཡིག་བརྒྱ་བླ་མའི་རྣལ་འབྱོར་མཎྜལ་དང་བཅས་པའི་རྗེས་སུ་བསྒོམ་ཀྱང་རུང་བར་བཤད། དངོས་གཞི་ལ། ཆོས་རྗེ་དཔལ་རྡོར་བའི་གསུང་གིས་རང་རྗེ་བཙུན་མར་གསལ་བའི་གསང་གནས་ནས་སྨིན་མཚམས་ཀྱི་བར་ལ་དབུ་མ་དམར་པོ་འོད་ཟེར་གྱི་རང་བཞིན་ཅན་གསལ་བཏབ། དབུས་མའི་མས་སྣ་རུ་རྣལ་འབྱོར་མ་ཐམས་ཅད་ཀྱི་ངོ་བོ་ཆོས་འབྱུང་དམར་པོ་གཅིག་བསམ། དེའི་དབུས་སུ་དཔའ་བོ་ཐམས་ཅད་ཀྱི་ངོ་བོ་དགའ་བ་འཁྱིལ་པ་གཡོན་དུ་འཁོར་བ་ལ་སེམས་གཏད། དམིགས་པ་གཙོ་ཆེ་རླུང་འཛིན་པ་མེད་དོ། ། དེ་ལྟར་བྱས་པས་དབུ་མ་ཁ་ཕྱེ་དེར་རླུང་སེམས་ཐམས་ཅད་འདུས། དབུ་མ་ན་ཡར་ཞུགས་པས་བདེ་བའི་ཡེ་ཤེས་སྐྱེས་པར་བསམ་མོ། །
ཡང་སྨིན་མཚམས་སུ་ཆོས་འབྱུང་སྔར་དང་འདྲ་བ་ལ་རྣལ་འབྱོར་མ་ཐམས་ཅད་ཀྱི་ངོ་བོ་དགའ་བ་འཁྱིལ་པ་གཡོན་ཕྱོགས་སུ་འཁོར་བ་སོགས་སྔར་དང་འདྲ་བར་བྱས་པ་ལས། ཤེས་རབ་སྟོང་པའི་ཡེ་ཤེས་སྐྱེས་པར་བསམ་མོ། ། མཐར་གསང་གནས་དང་། ཡང་སྨིན་མཚམས་སུ་ཆོས་འབྱུང་དགའ་འཁྱིལ་དང་བཅས་པ་དབུ་མར་ཞུགས་སྙིང་ཁར་ཁ་སྦྱར་བས་བདེ་སྟོང་དང་དབྱེར་མེད་ཀྱི་ཡེ་ཤེས་སྐྱེས་པར་བསམ་མོ། ། ཡང་རྗེ་ཞྭ་ལུ་པའི་གསུང་གི ལྟེ་བའི་བཾ་དང་སྤྱི་བོའི་ཧཾ་དབུ་མས་ཟུང་སྦྲེལ་བར་བསམ་ལ། ལྟེ་བར་ཡིད་བཟླས་ལ་སེམས་གཏད་པས་བཾ་ལས་མེ་འབར་ཏེ་དབུ་མ་ན་ཡལ་ཏལ་སོང་ཏེ་ཧཾ་ལ་ཕོག་པས་དེ་ལས་བདུད་རྩི་རྒྱུན་བབས་པས་འབར་འཛག་ལ་སེམས་གཏད་དེ། དེ་ལྟར་བྱས་པས་བདེ་སྟོང་གི་ཡེ་ཤེས་དང་། དེ་ལ་བོགས་དབྱུང་བའི་ཕྱིར་གྲྭ་བཞིའི་དགའ་བ་འཁྱིལ་པ་རྣམས་གཡོན་དུ་འཁོར་བར་བསམ་པས་བདེ་བ་ཆེན་པོ་གཡོས་ཏེ། ལུས་ཐམས་ཅད་བདེ་བས་གང་བར་བསམ་མོ། །
ཡང་བསྡུས་ན་ཆོས་འབྱུང་ཕྱི་མ་ནང་མ་ལ་བསྡུས་ནས་ཆོས་འབྱུང་གཅིག་གི་ནང་དཔའ་བོ་ཐམས་ཅད་ཀྱི་ངོ་བོ་ཟླ་བ་སྲན་མ་ཕྱེད་བཀས་པ་ཙམ་གསལ་བཏབ། དེའི་སྟེང་དུ་རྣལ་འབྱོར་མ་ཐམས་ཅད་ཀྱི་ངོ་བོ་བཾ་དམར་ཡུངས་འབྲུ་ཙམ་གཅིག་གསལ་བཏབ། དེ་ལ་རྩེ་གཅིག་ཏུ་ཡིད་གཏད་ནས་བསྒོམ་པས་བཾ་ལ་མེ་འབར་བ་སོགས་སྔར་ལྟར་བསྒོམ་པས་བདེ་སྟོང་གི་ཡེ་ཤེས་སྐྱེས་པར་བསམ་མོ། ། དེ་ལྟར་ཐུན་མོང་མ་ཡིན་པའི་རྫོགས་རིམ་སོང་ནས་ད་ཡབ་དང་ཐུན་མོང་བའི་རྫོགས་རིམ་རྩ་དབུ་མ་ཉམས་སུ་ལེན་པ་ལ་རྗེ་བཙུན་གྱི་ཡབ་ལ་སྦྱར་ཀྱང་། ཡུམ་ལ་སྦྱོར་བར་བཤད་ཅིང་། མཁའ་འགྲོ་རྒྱ་མཚོ་ལས། སླར་ཡང་རྡོ་རྗེ་ཕག་མོ་ཡིས། ། རྣལ་འབྱོར་མ་ཡིས་རིགས་ལྡན་མཆོད། ། དེའི་དུས་ཀྱི་ཡེ་ཤེས་ནི། ། མཁས་པས་ཨ་ཝ་དྷུ་ཏིའི་ནང་། །
ཞེས་དང་། རྣལ་འབྱོར་མ་མཆོག་འབྱུང་བ་ནི། རྩ་རྣམས་ཀུན་གྱིས་གྲོང་ཁྱེར་མཆོག ། སྟོང་ཕྲག་བདུན་ཅུ་རྩ་གཉིས་ཀྱི། ། དབུ་མ་ཨ་ཝ་དྷུ་ཏིའོ། ། དེ་ལྟར་ཕག་མོ་གཙོ་བོ་སྟེ། ། གོ་འཕང་མཆོག་བཞིན་ཤེས་པར་བྱ། ། ཞེས་སོ། ། འདི་ཉམས་སུ་ལེན་པ་ལ་གདམས་ངག་གི་མཚན་ཉིད་ཀྱི་རྣམ་གྲངས། ཟབ་པའི་དཔེ་གསུམ།
དཔེ་གསུམ་དང་ལྡན་པའི་ཟབ་ཁྱད་གསུམ། དེ་དང་ལྡན་པའི་ལམ་བསྒོམས་པ་ལས། རྟོགས་བྱ་དངོས་པོའི་གནས་ལུགས་དེ་ལ་བརྟེན་ནས་འབྲས་བུ་འགྲུབ་པའི་ཚུལ། སྒྲུབ་བྱེད་ཀྱིས་ཉམས་སུ་བླངས་པ་རྣམས་སུ་ཡོད་པ་ལས། མཚན་པ་དུ་མ་ཡོད་དེ། རྩ་རྒྱུད་ལས། ཕོ་ཉ་ལྷན་ཅིག་སྐྱེས་གྲུབ་ནི། ། མཆོག་དང་འབྲིང་དང་ཐ་མ་སྟེ། ། ཞེས་ཕོ་ཉ་མཆོད་པའི་གདམས་ངག་ཅེས་བྱའོ། ། ད་ལན་ཕོ་ཉ་རྩ་ལ་བྱེད་པས།
མཆོག་ཏུ་དབུ་མ་འབྲིང་ཉེར་བཞི། ། ཐ་མ་བུག་པ་བརྒྱད་ཀྱི་རྩའོ། ། འདི་ནི་ཕོ་ཉ་མཆོག་ལ་མཆོད་པ་ཡིན་ནོ། ། ཅིའི་ཕྱིར་ཕོ་ཉ་བྱ་ན། མཆོག་ཐུན་མོང་གི་དངོས་གྲུབ་ཐམས་ཅད་འགུགས་པའོ། ། དེ་ལ་རླུང་སེམས་དབུ་མར་ཆུད་དགོས་ཏེ། དེ་ལ་བསྡུ་དགོས། བསྡུད་པའི་གདམས་ངག་ནི་མུ་ཏིག་འཕྲེང་བའི་མཆན་ལས། རླུང་སེམས་དབུ་མར་བསྡུད་པའི་གདམས་ངག་གཉིས་ཏེ། བདག་ལྷར་གནས་པ་དང་།
ཙཎྜ་ལིའོ། ། ཞེས་བཤད་པས་ལེའུ་དང་པོའི་བརྗོད་བྱ་འདི་ཡིན་པར་བསྟན་ནོ། ། ཡང་རྩ་རྒྱུད་ལས། རྣལ་འབྱོར་མ་དུས་ཁྱད་པར་དུ་རིགས་ལྡན་མ་རྣམས་རྟག་མཆོད་བྱ། ཞེས་རིགས་ལྡན་མ་མཆོད་པའི་གདམས་ངག་ཅེས་བྱའོ། ། དེ་ལ་དམར་ཆོས་ཀྱི་རྒྱལ་མཚན་གྱི། དབུ་མ་ལ་རིགས་ལྡན་མ་ཞེས་བྱ་སྟེ། ལྷན་ཅིག་སྐྱེས་པའི་ཡེ་ཤེས་ཀྱི་རིགས་དང་ལྡན་པ་ཞེས་བྱའོ། ། ཞེས་གསུངས། བླ་མ་ཞང་བྱ་རུ་བས།
རྩ་སུམ་ཅུ་རྩ་དྲུག་ལ་སོགས་པའི་རིགས་དང་ལྡན་པས་སོ། ། ཞེས་བཤད། ཀུན་སྤྱོད་ལས། བསམ་གྱིས་མི་ཁྱབ་དེ་བཤད་ན། ། དེ་ནི་བཟུང་ནི་ཐོབ་པར་འགྱུར། ། ཞེས་གསུངས་སོ། ། བསམ་གྱིས་མི་ཁྱབ་པའི་གདམས་ངག་ཅེས་བྱ་སྟེ། རླུང་སེམས་དབུ་མར་ཆུད་པ་ལས་རྟོགས་བྱ་དངོས་པའི་གནས་ལུགས་རྟོགས་དགོས། དེ་ལ་བརྟེན་ནས་སྟོབས་བཅུ་ལ་སོགས་པའི་ཡོན་ཏན་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་ཐོབ་པའི་ཐབས་ཡིན་ནོ། ། རྟགས་གཉིས་ལས།
ཀུན་འདར་མ་ནི་དབུས་སུ་གནས། ། གཟུངས་དང་འཛིན་པ་རྣམ་པར་སྤངས། ། ཞེས་གཟུང་འཛིན་གཉིས་ཀྱི་རྣམ་རྟོག་བཙན་ཐབས་སུ་གཅོད་པའི་གདམས་ངག་ཅེས་བྱ་སྟེ། དབུ་མ་ལས་གཞན་པའི་རྩ་གང་དུ་རླུང་སེམས་གནས་ཀྱང་གཟུང་འཛིན་སྐྱེད་པར་བྱེད་ལ། གདམས་ངག་འདིའི་སྒོ་ནས་རྩ་ཐམས་ཅད་ཀྱི་རླུང་སེམས་ཐམས་ཅད་དབུ་མར་བསྡུས་ནས་གཟུང་འཛིན་དང་བྲལ་བའི་གཉིས་མེད་ཀྱི་ཡེ་ཤེས་རྟོགས་པའི་ཐབས་ཡིན་པས་སོ། ། དེ་ལྡན་གྱི་གདམ་ངག་དེ་གཞན་ལས་ཟབ་པའི་རྒྱུ་མཚན་ཅི་ཞེ་ན་ཟབ་པའི་དཔེ་གསུམ་དང་ལྡན་ཏེ། ཤན་པ་སྲོག་གི་གནད་ལ་མཁས་པ། འཁྲུལ་འཁོར་མཁན་འཁྲུལ་འཁོར་ལ་མཁས་པ། ཤིང་མཁན་ཤིང་གི་གནད་ལ་མཁས་པའོ། ། དང་པོ་ནི།
སྲོག་གཅོད་པ་ལ་མཁས་པ་གཅིག་གི་རྩ་གནས་པའི་ས། དེར་ཤིང་བཤགས་ལ་སོགས་པ་ཅུང་ཟད་གཅིག་བསྣུན་པས་སེམས་ཅན་གྱི་སྲོག་འགགས། རྐང་ལག་སོགས་ལ་བསྣུན་ཀྱང་དེ་འཕྲལ་མི་འཆི་བ་བཞིན་ནོ། ། གཉིས་པ་ནི། ལྷོ་ནུབ་ཀྱི་ཕྱོགས་ལ་རྒྱལ་པོ་བོ་ཛ་དེ་ཝའི་ཕོ་བྲང་ན་ཞལ་བ་ཆུ་རིས་བྱས་ཏེ་དེ་ལ་རྦལ་ལྕོང་ལ་སོགས་པའི་གཟུགས་བརྙན་བྲིས། སྒོ་བཞིར་ཤིང་གི་མི་སཏྭ་གྲི་ཐོགས་པ་གཉིས་གཉིས་ཡོད་དེ། གཞན་གྱིས་བལྟས་པའི་ཚེ་ཞལ་བ་ཆུ་མེར་བ་ལ་སྦལ་ལྕོང་འཁྲུགས་བ་མཐོང་སྟེ། དེར་ཕྱིན་པས་ཤིང་གི་མིའི་དུམ་བུར་བཏུབ་པ་གཅིག་ཡོད། ཤིང་གི་མི་ལ་འཛིངས་པས་མི་ཐུབ། འཁྲུལ་འཁོར་གྱི་གནད་ལ་མཁས་པ་གཅིག་གི་འཁྲུལ་འཁོར་ཐག་པ་གཅིག་ཡོད་པ་དེ་བཅད་ན་ཤིང་གི་མི་ཐམས་ཅད་རང་འགྱེལ་དུ་འགྲོ།
གསུམ་པ་ནི་ལྷོ་ཕྱོགས་ཌཱ་ཀི་པ་ཏ་ཞེས་པའི་གྲོང་ཁྱེར་ན་ཤིང་སྡོང་པོ་ཆེན་པོ་གཅིག་ལ་མི་སཏྭ་གྲི་ཐོགས་པ་བརྒྱའི་བཅད་ཀྱང་མི་ཆོད་པར་ཆེ་རུ་ཀ་འགྲོ་བ་གཅིག་ཡོད། ཤིང་གི་གནད་ལ་མཁས་པ་གཅིག་གི་ཆུ་རྒྱུ་བའི་ཕྲང་བལྟས་ཏེ། དེ་བུག་པ་ལ་ཤིང་གི་གཟེར་གཅིག་རྒྱབ་ན་ཤིང་དེ་རང་སྐམ་ལ་འགྲོ་བ་ཡིན་ནོ། ། དེ་བཞིན་དུ་གཟུང་འཛིན་རྣམ་རྟོག་དབུ་མ་འབིགས་དུ་བསྡུས་ནས་ཉམས་སུ་བླངས་པས་དབུ་མའི་ཁ་ཕྱེ། ཁ་ཕྱེ་ནས་དེར་རླུང་སེམས་འདུས་ནས་གཟུང་འཛིན་ཐམས་ཅད་རང་འགྱེལ་རང་སྐམ་ལ་འགྲོ་བ་ཡིན་ནོ། ། རྟོག་བྱ་དངོས་པོའི་གནས་ལུགས་ཀྱང་དེར་རྟོགས་པ་ཡིན་ནོ། ། དེ་བས་ན་འབད་པས་བསྒོམ་དགོས་ཏེ། མ་བསྒོམ་ན་མི་རྟོགས་མ་རྟོགས་ན་ཡོན་ཏན་བདག་རྒྱུད་ལ་མི་ཐོབ་སྟེ། ཀླུ་སྒྲུབ་ཀྱི་བསྒྲུབ་པའི་དངུལ་ཆུ་བཞིན་ནོ། ། དེ་ལ་དངུལ་ཆུ་ཐིག་པ་གཅིག་ལ་རྫས་གསེར།
མུ་མེན། མུ་ཏིག ཁམས་དཀར་པོ། རཀྟ། དྲི་ཆེན། ཤ་ཆེན། གླ་ཙི། མུ་ཟི། དྲི་ཆུ་སྟེ་བཅུ་གཅིག་བསྲེས་ཀྱང་ཆེ་རུ་མི་འགྲོ། མདོག་ཀྱང་དངུལ་ཆུ་མདོག་ཏུ་ཡོང་བ་གཅིག་ཡོད་ལ།
བཅུད་ལེན་མ་གྲུབ་པའི་དུས་ཡོན་ཏན་བཅུ་གཅིག་འབྱུང་བའི་ནུས་པ་ཡོད་ཀྱང་སྔོན་དུ་མི་འགྱུར་འགྲུབ་ན་སྔོན་དུ་འགྱུར་ཏེ། གསེར་གྱི་མདོག་སེར་བ་དང་ལོ་དྲུག་བརྒྱ་ཐུབ། མུ་མེན་གྱིས་སྟོབས་ཆེ་མིག་གི་དབང་པོ་གསལ། བྱང་སེམས་ཀྱིས་གྲང་བ་སེལ། རཀྟའི་རྒྱལ་པོ་དབང་དུ་འདུ། དྲི་ཆེན་གྱིས་ཀླུ་ནད་སེལ། ཤ་ཆེན་གྱིས་མི་མ་ཡིན་པ་དབང་དུ་འདུ། གླ་རྩིའི་དྲི་ཞིམ། མུ་ཏིག་གིས་མདོག་ལེགས་ཚེ་རིང་། དྲི་ཆུས་མཚོན་གྱིས་མི་ཚུགས་པར་འགྱུར།
དེ་བཞིན་ཀུན་གཞིའི་སྟེང་ན་ཡོན་ཏན་རིན་པོ་ཆེའི་འབྱུང་བའི་ནུས་པ་ཡོད་ཀྱང་སྔོན་དུ་མི་འབྱུང་བ་ལ་གནས་ལུགས་རྟོགས་དགོས་ཏེ། རྟོགས་པ་ལ་བསྒོམ་དགོས་པ་ཡིན་ནོ། ། དཔེ་གསུམ་གྱིས་མཚོན་པའི་ཟབ་ཁྱད་གང་ཞེ་ན། གསུམ་སྟེ། གཞི་འཁོར་བའི་གནད། རླུང་བསྒོམ་པ་རྣལ་འབྱོར་བའི་གནད། འབྲས་བུ་སངས་རྒྱས་ཀྱི་གནད་དོ། ། དང་པོ་ནི་འཁོར་བའི་ཟག་བཅས་ཀྱི་ལུས་དང་རྟོག་བཅས་ཀྱི་སེམས་ཡིན་ཏེ། རྟོག་བཅས་ཀྱི་སེམས་ལས་རྣམ་རྟོག དེ་ལ་ཉོན་མོངས་པ།
དེ་ལ་ལས་ཀྱི་དབང་གི་འཁོར་བ་མཐའ་མེད་དུ་འཁྱམས་པ་ཡིན་ཏེ། དེ་གང་གི་ཉེས་སྙམ་ན་སེམས་རླུང་དང་འཕྲད་པས་ཉེས་ཏེ། ལས་ཀྱི་རླུང་དང་མ་ཕྲད་པའི་དུས་སུ་སེམས་གཉུག་མ་མ་བཅོས་རྣལ་དུ་ཕེབས་པ་ཡིན་ལ། རླུང་དང་ཕྲད་ནས་སེམས་རྣམ་རྟོག་དུ་སོང་། རྩ་ཐ་དད་དུ་རྒྱུས་པས་རྣམ་རྟོག་བཅས། རྩ་ཐ་དད་དུ་ཁམས་རྒྱུས། དེ་རླུང་དང་འདྲེས་པས་ལུས་ཟག་བཅས་སུ་བྱའོ། ། དེ་བཞིན་ཏུ་བཤད་ན་བག་ཆགས་ཀྱི་སེམས་ཕ་མའི་ཁམས་དཀར་དམར་དང་རོ་གཅིག་ཏུ་འདྲེས་ཏེ། བག་ཆགས་ཐམས་ཅད་ཁམས་དཀར་དམར་ལ་སྨིན་པས་སེམས་ཅན་གྱི་ལུས་གྲུབ་སྟེ། དེ་ཡང་ཐོག་མར་ལྟེ་བའི་གནས་སུ་རྩ་ཨ་ན་ཧཱ་ཏ་བྱ་བ་མཚལ་གྱི་ཤད་ལྟ་བུ་གཅིག་ཆགས།
དེ་ནས་ནམ་མཁའི་རླུང་རྒྱུ། ཤར་དུ་དབྱུག་ཐོ་ལྟ་བུ། དེ་ནས་ས་རླུང་རྒྱུ། ལྷོར་ཚེག་དྲག་ལྟ་བུ། དེ་ནས་མེ་རླུང་། ནུབ་ཏུ་ཐོང་གུ་ལྟ་བུ། དེ་ནས་ཆུ་རླུང་། བྱང་དུ་ཐིག་ལེ་ལྟ་བུ། དེ་ནས་རླུང་གི་རླུང་རྒྱུའོ། ། དེའི་ཕྱི་སྐོར་ལ་ཨ་ཀ་ཙ་ཌ་ཏ་པ་ཡ་ཤའི་དབྱིབས་ཅན་བརྒྱད་ཆགས།
དེ་ནས་འབྱུང་བ་བཞིའི་རླུང་ཆ་མཉམ་དུ་རྒྱུའོ། ། དེའི་ཕྱི་སྐོར་ལ་རྩ་འདབ་བཅུ་ཆགས་ཏེ། རྩ་བའི་རླུང་ལྔ་དང་ཡན་ལག་གི་རླུང་ལྔ་སྟེ་བཅུ་རྒྱུའོ། ། དེའི་ཕྱི་བསྐོར་ལ་རྩ་འདབ་བཅུ་གཉིས་ཆགས་ཏེ། ཕོ་གདངས་ཀྱིས་ཡི་གེ་རིང་པོ་དྲུག་དང་། མོ་གདངས་ཀྱིས་ཡི་གེ་ཐུང་ངུ་དྲུག་གི་དབྱིབས་སུ་ཆགས། ཕོ་གདངས་ཀྱི་རླུང་ཕྱིར་རྒྱུ་བ་དང་གཟུང་བ་བསྐྱེད། མོ་གདངས་ཀྱི་རླུང་ནང་དུ་འཇུག་པ་དང་འཛིན་པ་བསྐྱེད། དེའི་ཕྱིར་རྩ་འདབ་སུམ་ཅུ་ཆགས་ཏེ་སྡེ་ཚན་ལྔ་དང་། སྦས་པ་སྡེ་ཚན་ཏེ།
ཡེ་ཤེས་སུམ་ཅུའི་དབྱིབས་སུ་ཡོད། སྡེ་ཚན་དང་པོ་ནས་ས་རླུང་རྒྱུ། གཉིས་པ་ནས་ཆུ་རླུང་རྒྱུ། གཞན་ལ་ཡང་ཤེས་པར་བྱའོ། ། དེ་ནས་འཁོར་ལོ་རྣམས་ཀྱི་རྩ་བརྒྱ་ཉི་ཤུ་རྩ་མདུད་སོ་གཉིས། ཡུལ་ཉེར་བཞི། རྩ་ཕྲན་སྟོང་ཕྲག་བདུན་ཅུ་རྩ་གཉིས་ལ་སོགས་པ་ཆགས་སོ། ། དེ་རྣམས་སུ་རླུང་བཏུས་པ་ལས། རླུང་བསམ་གྱིས་མི་ཁྱབ་པ་འཕེལ་ཏེ། ཡུལ་ཉེར་བཞི་ལ་རླུང་དགུ་བརྒྱ་བ་ཕྲག་རེ་ཡོད་པ་ལས་རླུང་ཉི་ཁྲི་ཆིག་སྟོང་དྲུག་བརྒྱ་ལ་སོགས་པ་ལས་རླུང་བསམ་གྱིས་མི་ཁྱབ་པ་ཡོད་ལ།
དེ་རྣམས་ཀྱི་སེམས་རྟོག་བཅས་གཟུང་འཛིན་དང་བཅས་པ་སྟོང་རྩ་དེ་ཁམས་རུས་རླུང་དང་འདྲེས་པ་ལས། ལུས་ཟག་བཅས་སྐྱེ་འཆི་དང་བཅས་པ་སྟོང་། ཁམས་དང་རླུང་གཅིག་ཡིན་ཀྱང་བྱེད་ལས་ཐ་དད་དེ། ཁམས་ཀྱི་རིགས་དྲུག་གི་སོ་དང་སེན་མོ་ལ་སོགས་པའི་ལུས་བསྐྱེད་རླུང་གི་རྟོག་བཅས་ཀྱི་སེམས་བསྐྱེད་དེ། རིམ་ལྔ་ལས། རྣམ་པར་ཤེས་པ་ནི་ཞོན་པའི། ། རླུང་ཞེས་བྱ་བས་ལས་ཀུན་བྱེད། ། ཅེས་གསུངས་ཏེ། དེ་ཡང་ལྟེ་བ་ན་གནས་པའི་ཚེ། གཟུང་འཛིན་རགས་པ་ནི་མི་བསྐྱེད།
སེམས་རློང་བ་རྣམ་རྟོག་གི་རྩ་བ་ལྟ་བུའི་དུས་ཞེས། སྙིང་ཁར་གནས་པའི་ཚེ་སེམས་དང་འདྲེས། གཟུང་འཛིན་བསྐྱེད་པ་ལོ་མའི་རླངས་པ་ལྟ་བུའི་དུས་ཞེས་བྱ་བ་ཡིན་ནོ། ། མགྲིན་པར་སླེབས་པའི་ཚེ་དབང་པོའི་སྒོ་ལ་བརྟེན་ནས། ཡུལ་ལ་དམིགས་པའི་རྟོགས་པ་ཁར་སོང་སྟེ། འབྲས་བུ་སྨིན་པ་ལྟ་བུའི་དུས་ཞེས་བྱ་སྟེ། རིམ་ལྔ་ལས། རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་པས། ། དབང་པོའི་ལམ་ལས་བྱུང་ནས་ནི། །
ཡུལ་རྣམས་ལ་ནི་དམིགས་པར་བྱེད། ། ཅེས་འདི་རྣམས་ནད་ངོས་བཟུང་བ་ཡིན། དེ་སོས་པར་བྱེད་པའི་སྨན་ཉམས་སུ་ལེན་པ་ལ་གསུམ། སྔོན་འགྲོ་རླུང་སྦྱོར་བ། དངོས་གཞི་བདག་ཉིད་ལྷག་པར་གནས་པ། མཇུག་གཏུམ་མོ་ཙཎྜ་ལི་ཁ་འབྱེད་པའོ། ། དང་པོ་ལ་གསུམ་ཏེ། རབ་འབྲིང་དང་ཐ་མའོ། ། དེ་ཡང་རླུང་ཆེ་འབྲིང་ཆུང་གསུམ་ལ་བཞག་གོ ། རབ་ཀྱིས་ཞག་གསུམ་ལ་རླུང་མཐར་ཕྱིན་ཏེ།
ཉིན་ཞག་རེ་ལ་ཐུན་ཆེན་དྲུག་དྲུག ཐུན་ཆེན་རེ་ལ་ཐུན་ཆུང་ལྔ་ལྔ་སྟེ་ཐུན་ཆེན་བཅོ་བརྒྱད། ཐུན་ཆུང་བཅུ་དྲུག་ལ། ས་བཅུ་གཉིས་ཀྱི་རླུང་སྟོབས་སུ་འགྱུར། འབྱུང་བཞི་མཉམ། གཏུམ་མོའི་དྲོད་སྐྱེས་ཏེ་མཐར་ཕྱིན་པ་ཡིན་ནོ། ། འབྲིང་ཞག་བདུན་ཐུན་ཆུང་སྔར་དང་འདྲ། ཐ་མ་ཞག་བཅོ་ལྔ་ལ་ཐུན་ཞག་ཕྱེད་དང་ལྔ་བརྒྱ་ནས་མཐར་ཕྱིན་པ་ཡིན་ནོ། ། ཐུན་ཚད་ཉིན་གྱི་སུམ་ཆ་ཡིན་ལ། སུམ་ཆའི་ལྔ་ཆ་ཐུན་ཆུང་གཅིག་གི་ཆོད།
དེ་ཡང་ཉི་མ་དང་པོའི་སྔ་ཐུན་ལ་མཚོན་ན། དེ་ལ་ཐུན་ཆུང་ལྔ་ཡོད་པས། སེ་གོལ་གཏོགས་པ་དང་པུས་མོ་ལ་བསྐོར་བ་གཅིག་བྱ་ཡང་བཏང་། ཡང་གཅིག་བྱ་རླུང་བཏང་། སེ་གོལ་གཏོགས་པ་དང་པུས་མོ་ལ་བསྐོར་བ་གཅིག་བྱ། ཡང་བཏང་ཡང་གཅིག་བྱ་རླུང་བཏང་སེ་གོལ་གཏོགས་པ་པུས་མོ་ལ་བསྐོར་བ་གཅིག་བྱ་རླུང་བཏང་། དེ་ལྟར་ཐུན་ཆུང་གཅིག་པོ་མ་རྫོགས་པར་ལ་ཅི་ནུས་བྱའོ། ། ཐུན་ཆེན་རེ་ལ་སྔོན་འགྲོ་རྣམས་ཚང་བར་བྱའོ། ། ཐུན་ཆུང་དང་པོ་རྫོགས་ནས་སྟན་ལས་མི་ལྡང་ཆང་ལ་སོགས་པ་ཟས་ཀྱི་བྱ་བ་ཅུང་ཟད་བྱས་ལ་ཁམས་གསོ། ཐུན་ཆུང་གཉིས་པ་ལ་པུས་མོ་ལ་བསྐོར་བ་གཉིས་བྱ་རླུང་བཏང་།
ཡང་གཉིས་བྱ་རླུང་བཏང་། དེ་ལྟར་ཅི་ནུས་བྱའོ། ། གསུམ་པ་ལ་བབ་པ་ན་སེ་གོལ་དང་བསྐོར་བ་གསུམ་བྱ་རླུང་བཏང་། ཡང་གསུམ་བྱ་རླུང་བཏང་། དེ་ལྟར་གསུམ་མ་རྫོགས་བར་ལ་ཅི་ནུས་བྱའོ། ། རྫོགས་ནས་མི་ལྡང་ཟས་སོགས་སྔར་ལྟར་རོ། ། བཞི་པ་ལ་བབ་ན་སེ་གོལ་དང་བསྐོར་བ་བཞི་བྱ། རླུང་བཏང་། ཡང་བཞི་བྱ་རླུང་བཏང་། དེ་ལྟར་ཅི་ནུས་བྱའོ། །
ལྔ་པ་ལ་བབ་ན་ལྔ་བྱ་རླུང་བཏང་། དེ་ལྟར་ཅི་ནུས་བྱའོ། ། འདི་གཞན་ལ་ཡང་སྦྱར་བར་བྱའོ། ། དེ་ལྟར་བྱས་པའི་ཞག་བཅོ་ལྔའི་ཐུན་ཆུང་ཐ་མ་ལ་སེ་གོལ་དང་བསྐོར་བ་ཕྱེད་དང་ལྔ་བརྒྱའོ། ། ཐུན་ཆུང་ལྔ་རྫོགས་པ་དང་། ཐུན་ཆེན་གཅིག་རྫོགས་པ་ཡིན་པས། ལངས་ལ་སྤྱོད་ལམ་བྱའོ། ། དེ་ལྟར་ཁོག་ཕུབ་ནས་ཉམས་སུ་ལེན་པ་ལ། བཅའ་བ་ལུས་ཀྱི་གནད་རྡོ་རྗེ་དཀྱིལ་ཀྲུང་། ལག་པ་མཉམ་བཞག་ལྟེ་བར་གཅེར།
སྒལ་ཚིགས་དྲང་པོ་ལ། མིག་སྙིང་ཁ་མཐོང་བ་ཙམ་བྱ། གཏད་པ་སེམས་ཀྱི་དམིགས་པ་ནི། རླུང་ཁམས་ཇི་སྙེད་ཡོད་པ་ཐམས་ཅད་ལྟེ་བར་སྒྲིལ་ནས་བསྒོམ། རྗེ་ཞྭ་ལུ་པའི་གསུང་གིས། དབྱུག་ཐོ་ལྟ་བུ་ལ་སོགས་པ་རྩ་རྣམས་ཀྱི་ནང་དུ་བསྒོམ་གསུངས་ཀྱང་། རྗེ་བཙུན་གྱི་རྩ་དང་རླུང་ཐམས་ཅད་ཕྱོགས་གཅིག་ཏུ་འདྲིལ་བ་ལས། ཐིག་ལེར་གྱུར་བར་བལྟས་ལ། ཞེས་གསུངས་པས། རྩ་ནང་དུ་བསྒོམ་པ་ཡིན་ནོ་གསུང་།
དཔེ་ཤར་ལྗང་། ལྷོ་སེར། ནུབ་དཀར། བྱང་དམར། དབུས་སུ་ཐིག་ལེ་སྔོན་པོ་སྒོམ། རྣམ་པ་ཐིག་ལེ། རྒྱུ་རླུང་ལྷ་ཡབ་ཡུམ་ལྔ་དང་ཡེ་ཤེས་ལྔ་ཡིན་ནོ། ། དེ་ལྟར་དབུས་ཀྱི་ཐིག་ལེ་སྔོན་པོ་ལ་སེམས་གཏད་པས། རླུང་ཕྱིར་འགྲོ་བའི་ཚེ་ཐིག་ལེ་སྔོན་པོ་ལས་ས་རླུང་སྤོས་རེང་དུད་པ་ལྟར་ལུས་ཀྱི་དཀྱིལ་ནས་ཡར་སྔོ་ན་ར་ར་སོང་། སྣ་བུག་གི་ཕྱིར་ཇི་ལྟར་འཚམས་པ་གཅིག་སོང་བར་བསམ།
ནང་དུ་འཇུག་པའི་ཚེ་ཐིག་ལེ་སྔོན་པོ་ལ་ཐིམ་པར་བསམ། དེ་ལྟར་ལན་བདུན་ཙམ་བྱའོ། ། མཐར་འོག་རླུང་བསྐུམ་ཐིག་ལེ་ལ་བསྟིམ། སྟེང་རླུང་མནན་ཐིག་ལེ་ལ་བསྟིམས་ཏེ་ཁ་སྦྱར་པུས་མོ་ལ་བསྐོར་བ་དང་སེ་གོལ་གཏོགས་པ་གཅིག་བྱ་རླུང་བཏང་། ཡང་གཅིག་བྱ་རླུང་བཏང་། དེ་ལྟར་ཅི་ནུས་བྱའོ། ། དེ་ལྟར་གཞན་ལ་ཡང་སྦྱར་བར་བྱའོ། ། དེ་ལྟར་ཞག་བདུན་དང་། གསུམ་དང་བཅོ་ལྔ་ལས་མཐར་ཕྱིན་པ་ཡིན་ནོ། ། སྔོན་འགྲོ་རླུང་སྦྱང་བའོ། །
གཉིས་པ་དངོས་གཞི་རང་ཉིད་ལྷག་པར་གནས་པའི་རྣལ་འབྱོར་བསྒོམས་པས། དང་པོ་ལྟེ་བའི་གནས་སུ་དྲོད་འབྱུང་དེ་ནས་ལུས་ལ་ཁྱབ་པ་འབྱུང་། དེ་ནས་གནས་ཁང་དང་ཉེ་འཁོར་ཐམས་ཅད་ལ་དྲོད་འབྱུང་། དེའི་སྟོབས་ཀྱིས་ཐ་མལ་གྱི་བུད་མེད་དང་སྦྱར་བའི་བདེ་བའི་དཔེ་མཚོན་དུ་མེད་པའི་ལུས་ལ་བདེ་བ་འབྱུང་སྟེ། རླུང་ལུས་ལ་ཆུད་པའི་རྟགས་ཡིན་ནོ། ། རང་ལུས་རས་ཀྱི་འདབ་མ་ལྟར་ཡང་བ་དང་སངས་རྒྱས་ཀྱི་ཆོས་ཀྱི་སྐུའི་ཡེ་ཤེས་རང་ཡིན་སྙམ་པའི་ཉམས་འབྱུང་སྟེ། རླུང་སེམས་ལ་ཆུད་པའི་རྟགས་ཡིན། དེ་ནས་སྣང་མི་སྣང་བདེ་མི་བདེ་ལ་སོགས་པ་ལས་འདས་པའི་ཉམས་ཁྱད་པར་ཅན་འབྱུང་སྟེ། དུས་དེའི་ཚེ་རང་གི་ལུས་ཀྱང་དབུ་མར་འཇུག་པ་སྙམ་བྱེད། རྩ་གཉིས་ཀྱང་དབུ་མར་འཇུག་པ་སྙམ་བྱེད་པ་འབྱུང་སྟེ།
དང་པོ་ལ་ཚོར་བ་བདེ་བ། གཉིས་པ་ལ་མི་རྟོག་པ་བདེ་བ། གསུམ་པ་ལ་མཚོན་བྱེད་དཔེའི་ཡེ་ཤེས་བྱ་བ་ཡིན་ཏེ། དུས་དེའི་ཚེ་དབུ་མ་ཁ་འབྱེད་དུ་རུང་ཡང་རེ་ཞིག་སྔར་གྱི་རྒྱུན་བསྐྱང་སྟེ་བསྒོམ་པས་མཉམ་བཞག་ལ་དམིགས་པ་གང་བསྒོམ་ཀྱང་ལག་མཐིལ་གྱི་རི་མོ་ལྟར་དུ་གསལ། རྗེས་སྤྱོད་དུ་དང་པོ་དུ་བ་ལྟ་བུ། གཉིས་པ་སྨིག་རྒྱུ། གསུམ་པ་སྲིན་བུ་མེ་ཁྱེར། བཞི་པ་མར་མེ། ལྔ་པ་འོད་འབར་བ་ཆེན་པོ། དྲུག་པ་ཟླ་བ།
བདུན་པ་ཉི་མ། བརྒྱད་པ་རྒྱུ་སྐར་གྱི་སྣང་བ། དགུ་པ་རཱ་ཧུ་ལ་སྟེ་སྨད་མེད་པའི་ཟླ་བ་ནག་པོའམ་འཇིགས་སུ་རུང་བའི་གཟུགས་མཐོང་། བཅུ་པ་ལ་རི་མོ་ནག་པོ་སྟེ། ནམ་མཁའ་ལ་ཐིག་བཏབ་པ་ལྟ་བུའི་རྟགས་བཅུ་མཐོང་དེ་ཙམ་ན་དབུ་མ་ཡང་ནོར་བུའི་ནང་ན་སྐུར་པ་ཡོད་པ་ལྟར་མི་གསལ་བའི་ཚུལ་གྱི་སྤྲིང་སྤྲིང་དངོས་སུ་མཐོང་ལ་ལྟེ་བའི་ཨཾ་ལ་མེ་སྦར་ཏེ་སྨིན་འཚམས་ཀྱི་བར་དུ་ཏལ་ལེ་འབར་བ་མངོན་སུམ་དུ་འབྱུང་ངོ་། ། དབུ་མ་ཁ་རང་འབྱེད་ལ་སོང་ནས་དེར་རླུང་སེམས་འདུས་ན། ཚེ་འདི་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་ཡིན་ནོ། ། ཡང་རྟགས་ཐམས་ཅད་མ་མཐོང་ཞིང་ཅི་རིགས་མཐོང་ན་འཆི་ཁའམ་བར་དོ་ལ་འགྲུབ། རྟགས་མ་མཐོང་དྲོད་ཙམ་སྐྱེས་ན་མཐོ་རིས་སྐྱེ་བ་བཏུད་ནས་རྟེན་དེ་ལས་འགྲུབ་བོ། ། དེ་ལྟར་ཉམས་སུ་ལེན་པ་ལ་དམིགས་པ་གསུམ།
བདག་བྱིན་གྱི་རླབས་པ་དང་། ཙཎྜ་ལི་ལ་སྔོན་འགྲོ་དང་དངོས་གཞི་གཉིས་ལ་རེ་རེ་འོ། ། དང་པོ་ཉམས་སུ་ལེན་པ་ལ། བཅའ་བ་ལུས་ཀྱི་གནད་སྔར་ལས་དམ་དུ་བཏང་བ་ཙམ་ལ། གཏད་པ་བསམ་གྱི་དམིགས་པ་ལྟེ་བའི་རྩ་མདུད་ཀྱི་ནང་དུ་ཕག་མོ་ཏི་ལ་ཀ་མཚལ་གྱི་ཤད་ལྟ་བུའི་སྟེང་དུ་ཐིག་ལེ་དམར་པོ་གཅིག་ཡོད་པ་ལ་གསལ་བཏབ། སྤྱི་བོར་ཧཾ་གི་སྟེང་དུ་ཐིག་ལེ་དཀར་པོ་ཡུངས་འབྲུ་ཙམ་ཡོད་པ་མགོ་ཐུར་དུ་བསྟན་པ་གསལ་བཏབ། དེ་གཉིས་རྩེ་དབུ་མར་ཟུང་འབྲེལ་ལོ། ། རྩ་གཡས་གཡོན་གཉིས་ཀྱང་ཁ་དོག་དམར་པོ། སྦོམ་ཕྲ་གྲོ་སོག་འབྲིང་པོ་ཙམ། ལྟེ་བ་ནས་སྤྱི་བོའི་བར་ལ་གསེར་གྱི་ཐུར་མ་བཤིབས་པ་ལྟར་ཡོད།
སྤྱི་བོ་ནས་རོ་རྐྱང་གཉིས་སྦ་གུག་པ་ལྟར་གུག་པས་སྣ་བུག་གཉིས་ལ་ཟུག་པ་འོང་། དགང་བ་རླུང་གི་གནད་ནི། རྐང་མཐིལ་ན་རང་བཞིན་གྱིས་གྲུབ་པའི་རླུང་ཡོད་པ་དེ། རྒྱུ་མོ་གཞུང་གཉིས་གུལ་གུལ་བྱས་པས་གཡོས་ཏེ། བརླའི་རྩ་བོ་ཆེ་ནས་ཡར་སོང་སུམ་མདོ། དེ་ནས་འོག་སྒོ་འབྱེད་འཛུམ་གྱི་སྦྱར་བ་བྱས་པས། གཤང་སྒོའི་རླུང་གཡོས་དེ་དང་སུམ་མདོའི་རླུང་གཉིས་ཀྱི་ཨཾ་ལ་བུས་པས་ཨཾ་ལས་མེ་ཆ་ཕྲ་བ་འབར། རོ་རྐྱང་གཉིས་ནས་ཡར་སོང་བས་ལྟག་པར་རྩོམ་ཆེན་སྟོབས་ཀྱི་རླུང་ཟླ་བ་ཕྱེད་པའི་དབྱིབས་སུ་ཡོད་པ་དེ་བུས་པས་སྤྱི་བོར་སོང་། དེ་ན་ཡོད་པའི་ཧཾ་དང་རླུང་སྣ་བུག་གཉིས་ནས་ཅུང་ཟད་རྔུབས་པ་རྣམས་ཀྱི་རོ་རྐྱང་གི་མེ་ཀློག་སྟེ། ཨཾ་གི་གནས་སུ་ཆེར་འབར།
དེས་དབུ་མ་ཁ་ཕྱེ་ཏེ་དབུ་མ་ན་ཏལ་ལེ་འབར་བ་ལ་སེམས་གཏད་དེ་རླུང་ཁ་སྦྱོར། འདི་ལ་ཐུན་གྲངས་མེད་དོ། ། དེ་ལྟར་བསྒོམས་པས་ཉམས་སྣང་ལ་དབུ་མ་ལ་མེ་སྟག་ཕྲ་བོ་འཕྲོ་བ་སྙམ་བྱེད་པ་དང་། མེ་དེ་ལ་ཐིག་ལེ་དཀར་དམར་འཕྲོ་སྙམ་བྱེད་པ་དང་། རང་གི་ལུས་ལ་ཡང་མེ་སྟག་འཕྲོ་བ་སྙམ་བྱེད་པ་འབྱུང་ངོ་། ། དེའི་རྒྱུན་བསྐྱངས་ཏེ་སྒོམ་པས། དང་པོ་ལྟེ་བའི་གནས་སུ་དྲོད་འབྱུང་བ་ལ་སོགས་པ་སྔར་བཤད་པའི་དྲོད་རྟགས་རྣམས་འབྱུང་སྟེ་དམིགས་པ་དང་པོའོ། ། གསུམ་པ་གཏུམ་མོ་ཙཎྜ་ལི་ཁ་འབྱེད་པ་ལ། སྔོན་འགྲོ་དངོས་གཞི་གཉིས། དང་པོ།
ཐ་མལ་གྱི་གཏུམ་མོ་དང་འོད་ཀྱི་གཏུམ་མོ་ཁ་སྦྱར་ཏེ། ལྟེ་བ་ནས་འབར་བ་ཐ་མལ་དང་། སྤྱི་བོ་ནས་འབར་བ་འོད་ཀྱིའོ། ། དེ་ལ་གཏད་པ་སེམས་ཀྱི་དམིགས་པ་ནི་ལྟེ་བའི་གནས་སུ་རྩ་མདུད་གྲུ་གསུམ་པའི་ཨཾ་མཚལ་གྱི་ཤད་ལྟ་བུ། དེའི་ཐིག་ལེ་ཡུངས་འབྲུ་ཙམ་དམར་པོ། དེའི་གསེབ་ཏུ་ཀྵུཾ་དམར་་་་་་ཐ་མལ་གྱི་གཏུམ་མོ་ཞེས་བྱ་ནག་དྲོད་ཀྱི་རང་བཞིན་ཅན་མགོ་ཐུར་བསྟན་གསལ་བཏབ། དེའི་ཕྱི་སྐོར་ལ་ཕྱི་མོ་བརྒྱད་གཡོན་བསྐོར་འདབ་མ་ལྔ་བཅུ་དྲུག་ལ་གཡས་སྐོར་དུ་ཀ་ལི་སོ་བཞི། གཡོན་སྐོར་དུ་ཨ་ལི་བཅུ་དྲུག་དང་། ཐུང་ངུ་དྲུག་་་་་་ཨ་ཨི་ཨུ་ཨེ་ཨོ་ཨཾ། དྲུག་པོ་འདི་ཀ་ལིའི་རྗེས་ལ་དང་།
དེ་ནས་ཨཱ་ལི་སྟེ་ཐམས་ཅད་གཡོན་བསྐོར་གྱི་ལུགས་ཀྱང་སྣང་། རྣམས་བཀོད་དོ། ། ཁ་དོག་དམར་པོ་འོད་ཟེར་རང་བཞིན་ཅན། སྤྱི་བོ་ཧཾ་ལས་མགོ་ཐུར་བསྟན་དེའི་སྤྱི་བོར་ཐིག་ལེ་དཀར་པོ། དེའི་གསེབ་ཏུ་ཀྵུཾ་དམར་ནག་་་་་་འོད་ཀྱི་གཏུམ་མོ་ཞེས་བྱ་མགོ་ཐུར་བསྟན་ནོ། ། ཨཾ་དང་ཧཾ་གཉིས་རྩ་དབུ་མའི་ཟུང་སྦྲེལ། གཡས་གཡོན་གྱི་རྩ་གཉིས་ཀྱང་སྔར་ལྟར་དུ་གསལ་བཏབ་བོ། ། དགང་བ་རླུང་གནད་རྐང་པ་གཉིས་ཕར་དྲུད་ཚུར་དྲུད་བྱས་པས། རྐང་མཐིལ་གྱི་རླུང་གཡོས། དེ་བཤང་སྒོའི་རླུང་དང་བསྡོངས་ཏེ།
ཨཾ་ལ་བུས་པས་ཨཾ་ལས་མེ་འབར་ཏེ། དབུ་མ་ནས་སོང་སྙིང་ཁ་ཙམ་དུ་སླེབ། ཡང་སྣ་བུག་གཉིས་ནས་རླུང་རྔུབས་པས། དཔྲལ་བ་དང་ལྟག་པའི་རླུང་གཡོས། ཧཾ་ལ་བུས་པས་ཧཾ་གི་སྟེང་གི་ཀྵུཾ་ལས་མེ་འབར། དབུ་མ་ནས་མར་སོང་སྙིང་ཁར་སླེབས་པ་དང་། མེ་གཉིས་འཁྲུག་ཆིལ་འདྲེས་ཏེ་གཅིག་གི་གཅིག་ལ་ཐུག་བརྒྱབ་པ་དང་། མེ་སྟག་ཕྲོ་ཕྲོ་འཕྲོས། ལུས་ཀྱི་ནང་ཐམས་ཅད་མེར་ཁེངས་ཏེ་དྲོད་དཔག་ཏུ་མེད་པ་འབྱུང་བར་བསམ་མོ། ། དེ་ལྟར་བྱས་པས་དྲོད་ཆེན་པོ་སྐྱེས་ཏེ་དྲག་ན་ཅུང་ཟད་ལྷོད་ལ་བཞག་གོ །
དེ་ལྟར་ཐུན་དྲུག་དུ་བཅད་ནས་བྷཻཾ། འདི་པའི་ལུགས་ཀྱི་ཕྱག་རྒྱའི་རྣལ་འབྱོར་མི་དགོས་པར་རླུང་སེམས་དབུ་མར་ཚུད་ནས་ཆོས་ཐམས་ཅད་ཀྱི་གནས་ལུགས་སྤྲོས་བྲལ་གྱི་བདེ་སྟོང་ཟུང་འཇུག་ཐབས་ལམ་ལ་བརྟེན་ཏེ་སློབ་པའི་ས་བཅུ་གཉིས་རིམ་གྱི་བསྒྲོད་ནས་བཅུ་གསུམ་རྡོ་རྗེ་ཐེག་པའི་ས་མངོན་ཏུ་བྱེད་པར་འགྱུར་རོ། ། དེ་ལྟར་བྱས་པས་དབུ་མ་ཁ་འབྱེད་རན་པའི་རྟགས་གོང་དུ་འབྱུང་བ་རྣམས་བཤད་ལ་ཁ་འབྱེད་པའི་གདམས་ངག་གཞན་སྔར་དང་འདྲ་བ་ལས་འབར་འཛག་དཀར་དམར་གྱི་རྣམ་པ་ལ་སེམས་གཏད་དེ། རྩ་རྒྱུད་ལས། རྣལ་འབྱོར་པ་དུས་ཁྱད་པར་དུ། ། རིགས་ལྡན་མ་རྣམས་རྟག་མཆོད་བྱ། ། ཞེས་པས་རིགས་ལྡན་མའི་མཆོད་པ་ཡིན་ནོ། ། རིགས་ལྡན་མའི་མཆོག་དབུ་མ་ཡིན་པས་དེ་མཆོད་པར་བྱེད་དོ། ། ཚུལ་ཇི་ལྟར་མཆོད་ན། དུས་ཁྱད་པར་ཅན་ཞེས་གསུངས་པས།
ཀུ་མུད་ཏ་དང་། པུ་ལི་ར་མ་ལ་ཡ་དང་། ཛ་ལན་དྷ་ར་རྣམས་བྱང་སེམས་ཐིམ་པ་དང་ལོངས་སྤྱོད་པ་དང་། དབང་དུ་བྱ་བ་དང་གསུམ་ཡོད་པ་ལས། སྤྱིར་ལོངས་སྤྱོད་པ་སྟེ། བྱང་སེམས་ཀྱི་གང་བའི་དུས་དེར་མཆོད་དེ། ཡང་སོ་དང་སེན་མོའི་ཁམས་བསྐྱེད་པའི་ཁམས་ཇི་སྙེད་ཐམས་ཅད་སྤྱི་བོར་བསྡུས་ཏེ། དབུ་མར་འཇུག་པའི་འབར་འཛག་ལ་སེམས་གཏད་དེ། དེ་དབུ་མ་བདེ་སྟོང་ལྷན་ཅིག་སྐྱེས་པའི་ཡེ་ཤེས་སྐྱེས། དེའི་རང་ཉིད་རྗེ་བཙུན་མར་གསལ་བའི་ཕུང་ཁམས་སྐྱེ་མཆེད་ཐམས་ཅད་ལ་རྒྱས་བཏབ་ནས་བསྒོམ་པ་ནི།
རང་རྫས་ཐིག་ལེས་སངས་རྒྱས་དང་། ། བྱང་ཆུབ་སེམས་དཔའ་མཆོད་པར་བྱ། ། ཞེས་པའི་དོན་ཡིན་ནོ། ། འབར་འཛག་ཉི་ཤུ་རྩ་བཞིར་ཡང་འགྱུར་བ་ཡིན་ནོ། ། སྤྱི་དོན་གསུམ་པ་ལམ་ཉམས་སུ་བླངས་པའི་འབྲས་བུ་ནི། དེ་ལྟར་བསྐྱེད་རྫོགས་གཉིས་ལ་བརྟེན་ནས། དྲོད་གསུམ་རིམ་པར་སྐྱེས་ཤིང་གསང་སྤྱོད་དང་། ཕྱོགས་ལས་རྣམ་རྒྱལ་དང་། ཉེ་རྒྱུའི་ཉམས་ལེན་རྣམས་ཀྱི་ལམ་མཐར་ཕྱིན་པ་རྩ་ཐམས་ཅད་ཨེ་ཝཾ་ཟུག་དང་རྣམ་རྟོག་ཐམས་ཅད་མི་རྟོག་པའི་ཡེ་ཤེས་ལྔར་གྱུར་པའི་འབྲས་བུས་མངོན་དུ་བྱེད་པའོ། ། དེ་ཡང་མཁའ་སྤྱོད་ཆེན་པོ་ནི་སངས་རྒྱས་ཀྱི་ས་སྟེ་སྐུ་གསུམ་ཡན་ལག་བདུན་ལྡན་གྱི་གོ་འཕང་བརྙེས་པའོ། །
འབྲིང་མཁའ་སྤྱོད་དང་རིག་པ་འཛིན་པ་ཚེ་འདི་ཉིད་ལ་ཐོབ་པར་བྱེད་པ་སྟེ། མཁའ་སྤྱོད་ཆུང་ངུ་ནི་འཇའ་ལུས་རྡོ་རྗེའི་སྐུ་ལོ་བཅུ་དྲུག་ལོན་པའི་ངང་ཚུལ་ཅན་སྤྱིར་ལོངས་སྤྱོད་ཐམས་ཅད་ནམ་མཁའ་ལས་འབྱུང་ཞིང་། རྫུ་འཕྲུལ་གྱི་ནམ་མཁའ་ལ་འགྲོ་ནུས་པ་སྤྲུལ་སྐུ་ལས་དངོས་སུ་ཆོས་གསན་ཅིང་སྤྲུལ་སྐུའི་ཞིང་ཁམས་སུ་ཐོགས་མེད་འགྲོ་ནུས་པ་ཚེ་དེ་ལ་སངས་རྒྱས་པ་གཅིག་ཡིན་གསུང་ངོ་། ། དེ་དག་གི་ནི་རྗེ་བཙུན་ནཱ་རོ་མཁའ་སྤྱོད་ཀྱི་བསྐྱེད་རྫོགས་ཀྱི་རྣམ་བཤད་མཁའ་སྤྱོད་ལམ་བཟང་ཞེས་པ་རྒྱས་བསྡུས་མཚམས་པའི་ངག་གི་བསྟན་ཟིན་ཏོ།། ༈ །།འདིར་སྨྲས་པ། ཟབ་རྒྱས་ཆོས་ཚུལ་ཡིད་བཞིན་ནོར་བུ་འདི། ། བཤད་དང་སྒྲུབ་པའི་རྒྱལ་མཚན་རྩེར་བཀོད་ནས། ། ཕན་བདེའི་འོད་བརྒྱ་ཕྱོགས་བཅུར་འབྱིན་མཛད་པའི། ། དམ་པ་རྣམས་ཀྱིས་སླར་ཡང་འགྲོ་འདི་བསྲུངས། ། དམ་པའི་དོན་གྱི་དེ་ཉིད་མ་མཐོང་ཞིང་། །
མཁས་པའི་རྣམ་དཔྱོད་བློ་གྲོས་མི་ལྡན་ཡང་། ། མཚུངས་མེད་སྡེ་སྣོད་འཛིན་པའི་བཀས་བསྐུལ་ཏེ། ། རང་དང་བསྐལ་མཉམ་དོན་དུ་ཚུལ་འདི་བཀོད། ། འདི་ལ་བདག་བློ་དམན་པའི་སྐྱོན་ཆགས་པ། ། ཅི་མཆིས་སྔོན་བསགས་སྡིག་དང་ལྷན་ཅིག་ཏུ། ། ཡུལ་མཆོག་རྣམས་ཀྱི་སྤྱན་སྔར་བདག་འཆགས་སོ། ། སྒྲིབ་པར་མི་འགྱུར་ཚངས་པར་སྩལ་དུ་གསོལ། ། འདིར་འབད་དགེ་དང་འཁོར་འདས་དགེ་ཚོགས་ཀུན། ། གཅིག་ཏུ་བསྡུས་པའི་སྣང་བའི་གཟི་བྱིན་གྱིས། ། སྐུལ་བ་པོ་དང་ལམ་འདིའི་ཉམས་ལེན་པ། །
ཀུན་ལ་དོན་གཉིས་ཕུན་ཚོགས་བཀྲ་ཤིས་ཤོག ། འགྲོ་ཀུན་ཕན་བདེ་གང་ལ་རག་ལས་པའི། ། བསྟན་པ་རིན་ཆེན་ཕྱོགས་བཅུར་རྒྱས་པ་དང་། ། བསྟན་པ་གནས་པའང་གང་ལ་རག་ལས་པས། ། བཤེས་གཉེན་རྣམས་ཀྱིས་ས་སྟེང་བརྒྱན་པར་ཤོག ། ངན་སོང་བ་རྣམས་བདེ་བའི་སྐབས་ཐོབ་ཅིང་། ། བདེ་འགྲོའང་བདེ་བའི་དཔལ་ལས་མི་ཉམས་པར། ། ཀུན་ཀྱང་དགེ་བཅུའི་ལམ་ལ་རབ་བརྩོན་པས། ། བླ་མེད་བྱང་ཆུབ་མྱུར་དུ་ཐོབ་པར་ཤོག ། བདག་ཀྱང་དེང་ནས་སྡོམ་གསུམ་སྤྱོད་ལྡན་ཞིང་། །
ཟབ་ལམ་རིམ་གཉིས་རྣལ་འབྱོར་ལ་བརྩོན་པས། ། མ་དག་འཁོར་བའི་སྣང་ཚུལ་ཇི་སྙེད་ཀུན། ། དག་པ་རབ་འབྱམས་མཁའ་སྤྱོད་ཆེ་ཐོབ་ཤོག ། ཡང་སྨྲས་པ། འདིར་བཀོད་མཁའ་སྤྱོད་ཕག་མོའི་བསྐྱེད་རྫོགས་ཀྱི། ། རྣམ་བཤད་མཁའ་སྤྱོད་བགྲོད་པའི་ལམ་བཟང་འདི། ། གོང་མ་མཁའ་སྤྱོད་མཉེས་པའི་སྐྱེས་ཆེན་འགའི། ། གསུང་ཡིན་མཁའ་སྤྱོད་འདོད་རྣམས་འདི་ལོངས་ཤིག ། དལ་འབྱོར་ཐོབ་ཅིང་ཡོངས་འཛིན་དམ་པས་ཟིན། ། རྣམ་དག་ལམ་བཟང་ཉམས་ལེན་ཡོད་དུས་འདིར། །
སུ་ཞིག་སྤྲོ་བས་སྒྲུབ་པར་མི་བྱེད་ན། ། དེ་ནི་ངེས་པར་བར་ཆད་དབང་ཡིན་ནོ། ། དེས་ན་རྣམ་གྲངས་མང་པོའི་སྤྲོས་པ་ཡི། ། ཅི་བྱ་ཟབ་མོའི་གནད་ཀྱི་བཅུད་ལོང་ལ། ། གཅིག་ཏུ་རྟག་སྦྱོར་བརྩོན་པས་འབུངས་དང་ཀྱེ། ། དགེ་ལེགས་ཡོན་ཏན་མང་པོ་ཕྱིས་གསལ་འགྱུར། ། ཅེས་པ་འདི་ནི་སྡོམ་བརྩོན་སྡེ་སྣོད་འཛིན་པ་པྲཛྙཱ་རཏྣས་ལས་དང་པོ་པ་ལ་ཡིག་ཆ་སྣེ་མང་མི་འཛོམ་པ་རྣམས་ཀྱི་དོན་དུ་བསྐྱེད་རྫོགས་ཀྱི་ཉམས་ལེན་ཁ་གསལ་འདི་བཞིན་གྱིས་ཞེས་བཀས་བསྐུལ་ཞིང་། རང་གིའང་བརྗེད་ཐོར་བསམ་ནས། འདི་བསྐོར་གྱི་རྒྱ་བོད་ཀྱི་ཡིག་ཆ་ཚད་ལྡན་རྣམས་ལ་འདྲིས་པར་བྱས་ཤིང་བླ་མ་དམ་པ་རྣམས་ཀྱི་གསུང་སྒྲོས་ཀྱིས་ཀྱང་བརྒྱན་ཏེ་ལྕགས་མོ་བྱ་ལོའི་དཔྱིད་ཟླ་ར་བའི་ཡར་ངོའི་ཚེས་བཅུ་ལ་བོད་ཆེན་གྱི་སའི་ཆ་སྒ་སྟོད་ཀྱི་དགོན་གནས་གདོང་སྤྲས་བསམ་གཏན་གླིང་དུ་རྒྱལ་ཁམས་ཀྱི་བསོད་སྙོམས་པ་སངས་རྒྱས་ཕུན་ཚོགས་ཀྱིས་སྦྱར་བ་རེ་ཤིག་རྫོགས་སོ།། །། ཧཱུྃ་ཨཾ་རྩོད་ལྡན་སྙིགས་མ་ལྔ་བདོའི་དུས་ཀྱི་ཚེ། །
བཅོམ་ལྡན་བསྟན་པ་བསྲུང་བར་ཞལ་བཞེས་པའི། ། ནོར་སྐྱོང་དུར་ཁྲོད་བདག་པོ་ཡབ་ཡུམ་གྱི། ། ཆོས་འདིའི་མཛད་འཕྲིན་དགེ་ལེགས་རྒྱས་པར་མཛོད། ། དཔེ་འདི་རྣལ་འབྱོར་མའི་བྱིན་རླབས་མ་ཐོབ་པ་རྣམས་ལ་སྟོན་དུ་མི་རུང་ཞིང་ཤིན་ཏུ་གསང་བར་བྱའོ། ། ཤུ་བྷཾ་མསྟུ་སརྦ་ཛ་གསྟཾ། འདི་བྲིས་དགེ་བས་སངས་རྒྱས་མྱུར་ཐོབ་ཤོག ། སརྦ་མངྒལཾ།། །། PAGE * MERGEFORMAT 76 སངས་རྒྱས་ཕུན་ཚོགས། ནཱ་རོ་མཁའ་སྤྱོད་ཀྱི་སྒྲུབ་ཐབས་ཀྱི་རྣམ་བཤད། PAGE * MERGEFORMAT 77
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
