ཤངས་པ་བཀའ་བརྒྱུད་ཀྱིས་གཙོས་པའི་ཆོས་སྐོར་སྣ་ཚོགས།
པོད ༧
སངས་རྒྱས་སྐུ་གསུམ་གྱི་མཛད་པ།
༄༅། །སངས་རྒྱས་སྐུ་གསུམ་གྱི་མཛད་པ་བཞུགས་སོ།། བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། དམིགས་མེད་ཐུགས་རྗེ་མཁའ་ལྟར་དག་པ་ཡི། ། འཕྲིན་ལས་མཆོག་གི་འགྲོ་བའི་དཔལ་གྱུར་པ། ། སྲིད་གསུམ་རེ་བ་ཡོངས་སུ་རྫོགས་གྱུར་པ། ། རིན་ཆེན་མཆོག་གྱུར་བླ་མའི་ཞབས་ལ་འདུད། ། དེ་ལ་ད་ལྟར་གྱི་བསྐལ་པ་བཟང་པོ་འདི་ལ་སངས་རྒྱས་སྟོང་རྩ་གཉིས་བྱུང་བ་ལ་སྔར་སངས་རྒྱས་གསུམ་བྱོན་ནས་འདིར་སངས་རྒྱས་ཤཱཀྱ་ཐུབ་པའི་བསྟན་པ་ཡིན། སྟོན་པ་དེའི་ཡབ་རྒྱལ་པོ་ཟས་གཙང་མ་ཡུམ་སྒྱུ་མ་ལྷ་མཛེས་ཀྱི་སྲས་དོན་གྲུབ་ཞེས་བྱ་བར་སྐྱེ་བ་བཞེས་ཏེ། མཛད་པ་བཅུ་གཉིས་ཀྱི་ཚུལ་དུ་མངོན་པར་སངས་རྒྱས་ནས། སྟོན་པ་དེ་ཡང་ནང་ལྟར་དུ་རྡོ་རྗེ་འཆང་དུ་གྱུར་ཏེ།
དང་པོ་རྒྱལ་པོ་ཨིནྟྲ་བོ་དྷི་ལ་སོགས་པའི་གདུལ་བྱ་འདོད་ཆགས་ཅན་རྣམས་ཀྱི་དོན་དུ། ཆོས་རྒྱུད་སྡེ་བཞི་ལ་སོགས་པ་གསུངས། འཁོར་ཁྲོ་བོ་དང་ཁྲོ་མོ་ས་བཅུའི་བྱང་ཆུབ་སེམས་དཔའ་རྣམས་ཡིན་ལ། དུས་སྲིད་པ་ཐ་མའི་དུས་ནས་འཇིག་རྟེན་ལས་འདས། སངས་རྒྱས་ཀྱི་བཀོད་པ་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་གའོ། ། སྟོན་པ་དེ་ལ་ཅིའི་ཕྱིར་རྡོ་རྗེ་འཆང་ཞེས་བརྗོད་ན། ཆོས་ཉིད་རྡོ་རྗེ་ལྟ་བུའི་ཏིང་ངེ་འཛིན་འཆང་བས་ན་རྡོ་རྗེ་འཆང་ཞེས་གསུངས་ཏེ། ཇི་སྐད་དུ་རྡོ་རྗེ་འཆང་ཞེས་གསུངས་ཏེ་སྙམ་ན། སངས་རྒྱས་ཀུན་གྱི་ཡེ་ཤེས་དང་། ། བྱང་ཆུབ་སེམས་ལྡན་གང་ཡིན་པ། །
དེ་ཉིད་རྒྱལ་བ་རྡོ་རྗེ་འཆང་། ། དེ་བཞིན་གཤེགས་པ་ཀུན་གྱི་བདག ། ཅེས་སོ། ། དེ་ནས་སྤངས་པ་དང་རྟོགས་པ་མཐར་ཕྱིན་པའི་སངས་རྒྱས་ཏེ། ཕྱི་ལྟར་དུ་ཤཱཀྱ་ཐུབ་པ། ནང་ལྟར་དུ་རྡོ་རྗེ་འཆང་ངོ་། ། དེ་གཉིས་ཀའི་རང་བཞིན་ཆོས་ཀྱི་སྐུ་སྐུ་གསུམ་གྱི་བདག་ཉིད་སངས་རྒྱས་ཏེ། དང་པོ་བྱང་ཆུབ་མཆོག་ཏུ་སེམས་བསྐྱེད་དེ། དེ་ཡང་ཅི་ཞེ་ན། རྣམ་སྣང་མངོན་བྱང་ལས།
ཐམས་ཅད་མཁྱེན་པའི་ཡེ་ཤེས་འདི། ། སྙིང་རྗེ་ཆེན་པོའི་རྩ་བ་ཅན། ། བྱང་ཆུབ་སེམས་ཀྱི་རྒྱུ་དང་ནི། ། ལྡན་པའི་སྟོབས་ཀྱིས་མཐར་ཕྱིན་ནོ། ། ཞེས་པ་དང་། སངས་རྒྱས་ཕལ་པོ་ཆེའི་མདོ་ལས། བྱང་ཆུབ་ཀྱི་སེམས་ནི་སངས་རྒྱས་ཐམས་ཅད་ཀྱི་ས་བོན་ལྟ་བུའོ། ། ཞེས་དང་། མངོན་རྟོགས་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། །
ཡང་དག་རྫོགས་པའི་བྱང་ཆུབ་འདོད། ། ཅེས་སོ། ། བར་དུ་བསོད་ནམས་དང་ཡེ་ཤེས་ཀྱི་ཚོགས་རྣམ་གཉིས་བསགས་པ་ཡིན་ཏེ། དེ་ཡང་རྡོ་རྗེ་བཀོད་པ་ལས། བསོད་ནམས་ཚོགས་ལྡན་གཟུགས་ཀྱི་སྐུ། ། ཡེ་ཤེས་ཚོགས་ལྡན་མཉམ་ཉིད་སྐུ། ། བཙལ་ནས་ཐོན་པ་མ་ཡིན་ཏེ། ། རྒྱུའི་དུས་སུ་འབྲས་བུའི་ཚོགས། ། ཞེས་སོ། ། ཐ་མ་མངོན་པར་རྫོགས་པ་སངས་རྒྱས་པ་སྟེ།
དེ་ཡང་ལང་ཀར་གཤེགས་པ་ལས། བྱ་བ་དང་ནི་མཚན་ཉིད་དང་། ། དངོས་པོར་མྱ་ངན་ང་མི་འདའ། ། བཟློག་པའི་མྱ་ངན་ང་འདའོ། ། ཞེས་སོ། ། དེ་ཡང་མདོ་ལས། སངས་རྒྱས་དཔག་ཏུ་མེད་པའི་མཚན་སྨོས་ཀྱང་། མཚན་བརྗོད་ལས། སངས་རྒྱས་སྐུ་ལྔའི་བདག་ཉིད་ཅན། ། ཁྱབ་བདག་ཡེ་ཤེས་ལྔ་ཡི་བདག །
ཅེས་སྐུ་ལྔར་བཤད་དོ། ། མངོན་རྟོགས་རྒྱན་ལས། ངོ་བོ་ཉིད་དང་ལོངས་སྤྱོད་རྫོགས། ། བྱས་དང་དེ་བཞིན་སྤྲུལ་པ་དེ། ། ཆོས་སྐུའི་མཛད་པ་དང་བཅས་པ། ། རྣམ་པ་བཞིར་ནི་ཡང་དག་ལྡན། ། ཞེས་པས་སྐུ་བཞིར་བཤད་དོ། ། གསང་འདུས་ལས། རྟོགས་པ་ལོངས་སྤྱོད་མཚན་ཉིད་ཅན། ། འདུས་མ་བྱས་པ་ཆོས་ཀྱི་སྐུ། །
སྣ་ཚོགས་སྣང་བ་སྤྲུལ་པའི་སྐུ། ། སྐུ་གསུམ་ཐོབ་པར་གདོན་མི་ཟ། ། ཞེས་སྐུ་གསུམ་དུ་བཤད་པ་དང་། རྒྱུད་བླ་མ་ལས། འདུས་མ་བྱས་བཞིན་ལྷུན་གྱིས་གྲུབ། ། གཞན་གྱི་རྐྱེན་གྱིས་རྟོགས་མིན་པ། ། མཁྱེན་དང་བརྩེ་དང་ནུས་པར་ལྡན། ། དོན་གཉིས་ལྡན་པའི་སངས་རྒྱས་ཉིད། ། ཅེས་པས་སྐུ་གཉིས་སུ་བསྟན་ཏོ། ། རྡོ་རྗེ་གཅོད་པ་ལས།
གང་ཞིག་ང་ལ་གཟུགས་སུ་མཐོང་། ། གང་དག་ང་ལ་སྒྲར་ཤེས་པ། ། ལོག་པར་རྟོག་པར་ཞུགས་པ་སྟེ། ། སྐྱེ་བོ་དེ་ཡིས་ང་མི་མཐོང་། ། འདྲེན་པ་རྣམས་ནི་ཆོས་ཀྱི་སྐུ། ། ཆོས་ཉིད་དུ་ནི་ཡང་དག་ལྟོས། ། ཞེས་སྐུ་གཅིག་ཏུ་ཡང་བཤད་དོ། ། འོ་ན་དེ་རྣམས་མི་མཐུན་པ་ཅིའི་ཕྱིར་ཞེ་ན། དེའང་བསྡུས་པའི་ཡོན་ཏན་ཕྱོགས་རེ་ལ་དགོངས་ནས་གསུངས་པའོ། ། འོ་ན་སངས་རྒྱས་ཀྱི་དགོངས་པ་དེ་རང་ཇི་ལྟ་བུ་གཅིག་ཡིན་ན།
གསང་འདུས་ལས། དངོས་པོ་ཐམས་ཅད་དང་བྲལ་བ། ། ཕུང་པོ་ཁམས་དང་སྐྱེ་མཆེད་དང་། ། གཟུང་དང་འཛིན་པ་རྣམ་པར་སྤངས། ། ཆོས་བདག་མེད་པ་མཉམ་ཉིད་པ། ། རང་སེམས་གདོད་ནས་མ་སྐྱེས་པས། ། སྟོང་པ་ཉིད་ཀྱི་རང་བཞིན་ནོ། ། དེ་ཡང་རང་དོན་སྙུག་མ་ཆོས་ཀྱི་སྐུ། ། སྤྲོས་པ་ཐམས་ཅད་དང་བྲལ་བའི་ངང་ལ་གནས་པའོ། ། དེ་ལྟ་བུའི་ངང་ལ་གནས་ཀྱང་སྔོན་གྱི་སྨོན་ལམ་རྣམ་པར་དག་པ་དང་།
ཐུགས་རྗེ་ཆེན་པོའི་སྟོབས་ཀྱིས་གཞན་དོན་དུ་སྐུ་རྣམ་པ་གཉིས་ཀྱི་ཚུལ་དུ་བསྟན་ཏེ། དེ་ཡང་རང་གང་དང་གང་ལ་མོས་པ་ལ་དེ་དང་དེའི་གཟུགས་སུ་བསྟན་ནས་སེམས་ཅན་གྱི་དོན་མཛད་དོ། ། དེ་ཡང་རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། མོས་པ་དུ་མའི་སེམས་ཅན་ལ། ། སྤྱོད་པ་སྣ་ཚོགས་སྟོན་མཛད་པ། ། སྣ་ཚོགས་ཚུལ་གྱི་གདུལ་བྱ་ལ། ། ཐབས་ནི་སྣ་ཚོགས་སྟོན་པ་ཡིན། ། ཞེས་སོ། ། གཟུགས་སྐུ་གཉིས་ཀྱི་རྟེན་ཆོས་སྐུ་ཡིན་པར་ཡང་དུས་འཁོར་ལས། དཔལ་ལྡན་དག་པ་ལ་ནི་ཆོས་ཀྱི་སྐུ། །
སྐུ་ནི་ཡིན་ཏེ་ལོངས་སྤྱོད་རྫོགས་པའི་སྐུ་ལས་སོ། ། ལོངས་སྤྱོད་ལས་ནི་རྒྱལ་བའི་བདག་པོ་སྤྲུལ་པ་ཡིན། ། སྐུ་ནི་ཡིན་ཏེ་སེམས་ཅན་རྣམས་ཀྱི་དོན་རྒྱུད་ལས། ། ཞེས་སོ། ། དེ་ལྟར་དམིགས་མེད་ཀྱི་སྐུ་གསུམ་གཏན་ལ་དབབ་སྟེ། དེ་ལ་དོན་བརྒྱད་དེ། སྐུ་གསུམ་གྱི་རྣམ་པར་གཞག་པ་དང་། ངོ་བོ་དང་ངེས་ཚིག་དང་། དབྱེ་བ་དང་མཚན་ཉིད་དང་། གང་གནས་འགྱུར་བའི་འབྲས་བུ་ཇི་ལྟར་ཐོབ་དང་།
དེས་ཆོས་གང་བསྡུས་ཏེ་གང་ལ་གནས་པ་དང་། སྐུ་གསུམ་གྱི་ཚང་ཚུལ་ལོ། ། དང་པོ་སྐུ་གསུམ་གྱི་རྣམ་པར་གཞག་པ་ནི། མདོ་སྡེ་རྒྱན་ལས། སྐུ་གསུམ་བདག་གི་སངས་རྒྱས་ཉིད། ། སྐུ་བསྡུས་པར་ནི་ཤེས་བྱས་ཏེ། ། སྐུ་གསུམ་བདག་གི་རང་བཞིན་གྱི། ། དོན་ནི་རྟེན་དང་བཅས་པར་འདོད། ། ཅེས་སོ། ། སྐུ་གསུམ་གྱི་ངོ་བོ་ནི་ཆོས་ཀྱི་དབྱིངས་རང་བཞིན་གྱི་རྣམ་པར་དག་པ་སྤྲོས་པ་ཐམས་ཅད་དང་བྲལ་བའོ། །
ཅི་ཞེ་ན་གསང་འདུས་ལེའུ་བརྒྱད་པ་ལས། མ་སྐྱེས་པའི་ཆོས་རྣམས་ནི། ། ངོ་བོ་ཉིད་ཀྱི་ཁྱད་པར་ཅན། ། རྣམ་པར་མི་རྟོག་ཡང་དག་པས། ། ཡེ་ཤེས་འབྱུང་བ་རབ་ཏུ་བཤད། ། ངེས་ཚིག་ནི་འཁོར་འདས་ཀྱི་ཆོས་ཐམས་ཅད་ཀྱི་རྟེན་དུ་གྱུར་པས་ཆོས་སྐུའོ། ། ཅི་ཞེ་ན་མདོ་སྡེ་རྒྱན་ལས། སངས་རྒྱས་རྣམས་ཀྱི་སྐུ་དབྱེ་བ། ། རང་བཞིན་ལོངས་སྤྱོད་རྫོགས་པ་དང་། ། གཞན་གྱིས་སྤྲུལ་པའི་སྐུ་ཡིན་ཏེ། །
དང་པོ་གཉིས་པོའི་རྟེན་ཡིན་ནོ། ། ཞེས་སོ། ། འཁོར་འདས་ཀྱི་ཆོས་ཐམས་ཅད་ལོངས་སྤྱོད་ཅིང་། སངས་རྒྱས་ཀྱི་ཡོན་ཏན་ཐམས་ཅད་རྫོགས་ནས། འཁོར་གྱི་དཀྱིལ་འཁོར་དུ་སྟོན་པ་རྡོ་རྗེ་འཆང་གི་རྟེན་དུ་གྱུར་པའི་ལོངས་སྐུའོ། ། ཅི་ཞེ་ན། མངོན་རྟོགས་རྒྱན་ལས། མཚན་གཞི་སུམ་ཅུ་རྩ་གཉིས་དང་། ། དཔེ་བྱད་བརྒྱད་ཅུ་རྩ་གཉིས་དང་། ། དཔེ་བྱད་བརྒྱད་ཅུའི་བདག་ཉིད་དེ། །
ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་སོ། ། ཡོན་ཏན་དེ་ཡང་རང་བཞིན་མེད་བཞིན་དུ་མི་རྟག་བཞིན་དུའམ། འགྱུར་བཞིན་དུ་སྣ་ཚོགས་སྤྲུལ་ནས་སྟོན་པའི་བརྟེན་དུ་གྱུར་པ་ནི། སྤྲུལ་པའི་སྐུའོ། ། ཅི་ཞེ་ན་ཡང་། གང་གི་སྲིད་པ་ཇི་སྲིད་བར། ། འགྲོ་ལ་ཕན་པ་སྣ་ཚོགས་སུ། ། མཉམ་དུ་མཛད་པའི་སྐུ་དེ་ནི། །
ཐུབ་པའི་སྤྲུལ་སྐུ་རྒྱུན་མི་འཆད། ། ཅེས་སོ། ། དབྱེ་ན་གསུམ་སྟེ། གཞི་རང་བཞིན་གྱི་སྐུ་གསུམ་དང་། ལམ་ཉམས་སུ་མྱོང་བའི་སྐུ་གསུམ་དང་། འབྲས་བུ་ཤུགས་ལས་འབྱུང་བའི་སྐུ་གསུམ་དང་། གཞི་ལ་སྐུ་གསུམ་གནས་པ་ཡང་། མཚན་བརྗོད་ལས། མཆོག་གི་དང་པོ་སྐུ་གསུམ་འཆང་། ། ཞེས་པས་ནང་བཅུད་ཀྱི་སེམས་ཅན་ལ་ཡང་སྐུ་གསུམ་རང་བཞིན་གྱིས་ཚང་སྟེ།
ཤི་བ་ཆོས་སྐུ། བར་དོ་ལོངས་སྐུ། སྐྱེ་བ་སྤྲུལ་སྐུའོ། ། དེ་ཡང་གསང་འདུས་ལེའུ་བཅུ་པ་ལས། ཁམས་གསུམ་སེམས་ཅན་སྒོ་གསུམ་རྡོ་རྗེ་འཆང་། ། སྐུ་གསུང་ཐུགས་འདུས་མཉམ་པ་ཉིད་དུ་བསྒོམ། ། ཞེས་སོ། ། ཕྱི་སྣོད་ཀྱི་འཇིག་རྟེན་ལ་ཡང་སྐུ་གསུམ་རང་བཞིན་གྱིས་ཚང་སྟེ། ནམ་མཁའ་ཆོས་སྐུ། འབྱུང་བ་བཞི་ལོངས་སྐུ།
དེ་ལ་ཁ་དོག་སྣ་ཚོགས་སུ་འབྱུང་བ་ནི་སྤྲུལ་སྐུའོ། ། དེ་ཡང་ནམ་མཁའ་ཆེ་ལས། འབྱུང་བ་ཆེན་པོ་བཅོམ་ལྡན་འདས། ། ཆུབ་པར་གནས་པར་བྱང་ཆུབ་སེམས། ། འགྲོ་བ་ཀུན་ལ་རང་བཞིན་གནས། ། ཞེས་གསུངས་སོ། ། ལམ་ཉམས་སུ་མྱོང་བའི་སྐུ་གསུམ་ནི། རང་གི་སེམས་ནམ་མཁའ་ལྟ་བུ་དག་པའི་ངང་ལ་གནས་པ་ཆོས་སྐུའོ། ། དེ་ལས་དལ་གྱིས་ལྷར་ལྡང་བ་ལོངས་སྐུའོ། ། དེ་ལས་འོད་ཟེར་སྤྲོ་བསྡུ་ལ་སོགས་བྱེད་པ་སྤྲུལ་སྐུའོ། །
དེ་ཡང་རྩ་རྒྱུད་ལེའུ་བཅུ་པ་ལས། ཆོས་ཀྱི་སྐུ་ནི་ལུས་ཅན་དུ། ། གང་ཚེ་སྒྲུབ་པ་པོར་གྱུར་པ། ། དེ་ལྟར་ལེགས་སེམས་གྱུར་པ་ལས། ། དེ་ཚེ་ཡེ་ཤེས་སྐུ་ངས་བཤད། ། ལོངས་སྤྱོད་རྫོགས་པའི་ལུས་ཅན་དུ། ། གང་ཚེ་སྒྲུབ་པ་པོར་གྱུར་པ། ། དེ་ནས་མཉམ་པར་བཞག་པ་ལས། ། ལོངས་སྤྱོད་རྫོགས་པར་ང་རབ་སྨྲ། ། སྤྲུལ་པའི་སྐུ་ནི་ལུས་ཅན་དུ། །
གང་ཚེ་སྒྲུབ་པ་པོར་གྱུར་པ། ། དེ་ཚེ་སེམས་ནི་རྩེ་གཅིག་པས། ། སྤྲུལ་པའི་སྐུ་ཡང་ང་སྨྲ་སྟེ། ། ཡེ་ཤེས་ལོངས་སྤྱོད་རྫོགས་དང་སྤྲུལ། ། ཡང་དག་ཐོབ་པར་གདོན་མི་ཟ། ། བདག་ཉིད་ཤྲཱི་ཧེ་རུ་ཀར་ནི། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་སོ། ། འབྲས་བུ་ཤུགས་ལས་བྱུང་བའི་སྐུ་གསུམ་ནི། གཞི་རང་བཞིན་གྱིས་གནས་པ་དེ་ཉིད།
བླ་མའི་གདམས་ངག་ཉམས་སུ་བླངས་པས་འབྲས་བུ་མི་འདོད་ཀྱང་ཤུགས་ལས་འབྱུང་སྟེ། དཔེར་ན་སོ་ནམ་ཚུལ་བཞིན་བྱས་པས་འབྲས་དཀར་མོ་ལོ་ལེགས་ན་ཕུག་མ་ཞོར་ལ་འོང་བ་དང་འདྲའོ། ། དེ་ཡང་ཆོས་སྐུ་ནམ་མཁའ་ལྟ་བུ་ལས་གཟུགས་སྐུའི་སྣང་བ་ནམ་མཁའ་དང་མཉམ་པ་བྱུང་ནས། གདུལ་བྱ་སེམས་ཅན་ནམ་མཁའ་དང་མཉམ་པའི་དོན་བྱེད་པའོ། ། དེའང་གསེར་འོད་དམ་པའི་མདོ་ལས། བྱང་ཆུབ་སེམས་དཔའ་ནམ་མཁའི་སྙིང་པོས་གསོལ་བ། དེ་བཞིན་ཉིད་ཀྱི་ཡེ་ཤེས་ལ་རྣམ་པར་རྟོག་པ་མི་མངའ་བ་བཞིན་དུ་འཕྲིན་ལས་ལ་མངའ་བརྙེས་པ་ལགས་བསམ། བཀའ་བསྩལ་པ་དཔེར་ན་ཉི་ཟླ་དང་ཆུ་དང་མེ་ལོང་ལ་རྟོག་པ་མེད་པ་བཞིན་དུ། དེ་བཞིན་ཉིད་ཀྱི་ཡེ་ཤེས་ལ་རྟོག་པ་མེད་ཀྱང་སྨོན་ལམ་གྱི་དབང་གིས་སེམས་ཅན་སྐལ་བ་ཅན་དག་ལ་གཟུགས་ཀྱི་སྐུ་གཉིས་ཀྱིས་དོན་བྱེད་པའོ། ། སྤྲུལ་པའི་སྐུ་ནི་ཕུང་པོ་ལྷག་མར་བཅས་པའི་མྱ་ངན་ལས་འདས་པའོ། །
ཞེས་པ་དང་ཡང་ཕལ་པོ་ཆེའི་མདོ་ལས། ཡིད་བཞིན་ནོར་བུའི་རྒྱལ་པོ་ནི། ། ཇི་ལྟར་ཡིད་བསམ་རྫོགས་བྱེད་པ། ། དེ་བཞིན་སངས་རྒྱས་ཆོས་ཉིད་ཀྱང་། ། རྟག་ཏུ་སྨོན་ལམ་རྫོགས་པས་འགྲུབ། ། དེ་ཡི་སྨོན་ལམ་དེ་དག་གིས། ། ཕྱོགས་བཅུ་དེ་དག་རྒྱལ་བས་གང་། ། ཞེས་སོ། ། མཚན་ཉིད་ནི་ཡན་ལག་བདུན་དང་ལྡན་པས་ཏེ། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད།
རྒྱུན་མི་འཆད་དང་འགོག་པ་མེད། ཅེས་སོ། ། གསང་འདུས་ལས། སློབ་དཔོན་ངག་གི་དབང་ཕྱུག་གྲགས་པས་གསུངས་ཏེ། སྐུ་གསུམ་ཀ་ལ་སྦྱོར་རོ། ། གང་གནས་འགྱུར་བའི་འབྲས་བུ་ཐོབ་པ་ནི། རྒྱུ་སེམས་ཅན་གྱི་དུས་ན་ཀུན་གཞི་རྣམ་པར་ཤེས་པ་དང་། ཉོན་མོངས་པ་ཅན་གྱི་ཡིད་གནས་སུ་གྱུར་པ་དང་། ཡེ་ཤེས་ཀྱི་ཚོགས་མི་རྟག་པ་བསྒོམས་པའི་འབྲས་བུ་ཆོས་སྐུ་ཐོབ་པའོ། ། དུས་ནམ་ཐོབ་ན།
བདེན་པ་མཐོང་བའི་དུས་ན་ཐོབ་པའོ། ། དེ་ཡང་རྣམ་སྣང་མངོན་བྱང་ལས། སངས་རྒྱས་ཀུན་གྱི་ཏིང་ངེ་འཛིན། ། སྟོང་པ་ཉིད་བཅས་རྒྱལ་བས་བཤད། ། དེ་ནི་སེམས་ཡོངས་ཤེས་པ་ལས། ། ཐོབ་པར་འགྱུར་གྱི་གཞན་མ་ཡིན། ། ཞེས་སོ། ། ཡིད་ཀྱི་རྣམ་པར་ཤེས་པ་གནས་འགྱུར་བ་དང་། རྒྱུ་བསོད་ནམས་ཀྱི་ཚོགས་བསགས་པ་དང་། བསྐྱེད་རིམ་བསྒོམས་པའི་འབྲས་བུ་ལོངས་སྤྱོད་རྫོགས་པའི་སྐུ་ཐོབ་པའོ། །
དེ་ཡང་ས་བཅུའི་མདོ་ལས། སྐྱེད་པའི་རིམ་པ་ལྷར་གསལ་ནས། ། བསོད་ནམས་ཚོགས་ཀྱང་རྫོགས་པར་བཤད། ། ཅེས་སོ། ། སྒོ་ལྔའི་རྣམ་པར་ཤེས་པ་གནས་འགྱུར་བ་དང་། རྒྱུ་བསོད་ནམས་ཀྱི་ཚོགས་བསགས་པ་དང་འོད་ཟེར་གྱི་སྤྲོ་བསྡུ་ལས་སྤྲུལ་སྐུ་ཐོབ་པའོ། ། བསོད་ནམས་བསགས་པའི་གཟུགས་སྐུ་འབྱུང་བར། ལུང་ལས། སངས་རྒྱས་རྣམས་ཀྱི་གཟུགས་ཀྱི་སྐུ། ། བསོད་ནམས་ཚོགས་ལས་བྱུང་བས་ཏེ། །
དེ་ཕྱིར་བསོད་ནམས་བསགས་པ་ཞེས། ། དེ་ཡང་ཡང་དང་ཡང་དུ་བསགས། ། དེ་ཡང་མིའི་རྟེན་གྱིས་བསགས། ། ཞེས་གསུངས་སོ། ། ཐོག་མར་གང་ཐོབ་ན། ཐོག་མར་ཆོས་སྐུ་ཐོབ་ནས། གཟུགས་སྐུ་གཉིས་རིམ་བཞིན་ནོ། ། དེ་ལས་བཟློག་པ་ནི་མི་སྲིད་དོ། ། གསེར་འོད་དམ་པ་ལས། རིགས་ཀྱི་བུ་སྤྲུལ་པའི་སྐུ་ནི་ལོངས་སྤྱོད་རྫོགས་པའི་སྐུ་ལ་རྟེན་ཏེ་མངོན་པར་སྣང་ངོ་། །
ལོངས་སྤྱོད་རྫོགས་པའི་སྐུ་ནི་ཆོས་ཀྱི་སྐུ་ལ་རྟེན་ཏེ་མངོན་པར་སྣང་ངོ་། ། ཆོས་ཀྱི་སྐུ་ནི་ཡང་དག་པས་ཏེ། ཅི་ལ་ཡང་མི་གནས་སོ། ། ཞེས་གསུངས་སོ། ། ཆོས་སྐུ་ལས་གཟུགས་སྐུ་བྱུང་ན། མཐར་ཐུག་གི་འབྲས་བུ་གཟུགས་སྐུ་འབྱུང་ངོ་། ། ཞེ་ན་དེ་ནི་འདོད་པས་ཏེ། ཆོས་སྐུའི་ཡོན་ཏན་འཕྲིན་ལས་ཀྱི་སྣང་བ་ཡིན་པའི་ཕྱིར་རོ། ། གཟུགས་སྐུ་གཉིས་རང་དུས་ནམ་འབྱུང་ཞེ་ན། ས་དང་པོ་ནས་ཀྱང་ཆ་ཤས་ཙམ་འབྱུང་ལ།
མི་སློབ་པའི་དུས་ནས་ནི་རྫོགས་པར་འབྱུང་ངོ་། ། དེ་ལ་ཆོས་གང་བསྡུས་ཏེ་གང་ལ་སྣང་བ་ནི། ཀུན་རྫོབ་འཁོར་བའི་ཆོས་ཐམས་ཅད་གཟུགས་སྐུས་བསྡུས་ལ། དོན་དམ་པ་མྱ་ངན་ལས་འདས་པའི་ཆོས་ཐམས་ཅད་ནི། ཆོས་སྐུས་བསྡུས་ཏེ། དེའི་ཕྱིར་བདེན་པ་གཉིས་སམ་འཁོར་འདས་གཉིས་དབྱེར་མེད་དེ། དེ་ལ་ཟུང་འཇུག་གི་སྐུ་ཞེས་བྱ་སྟེ་ཐ་མི་དད་དོ། ། དེ་ཡང་སློབ་དཔོན་ཀླུ་སྒྲུབ་ཀྱི་ཞལ་ནས། འཁོར་བ་དང་ནི་མྱ་ངན་འདས། ། རྟོག་པ་གཉིས་པོ་སྤངས་ནས་ནི། །
གང་དུ་དངོས་པོ་གཅིག་གྱུར་པ། ། ཟུང་དུ་འཇུག་བཅས་དེ་ལ་བཤད། ། ཅེས་སོ། ། དེ་གང་ལ་སྣང་ན། ས་དང་པོ་ཡན་ཆད་ཀྱི་མཉམ་བཞག་ལ་ཆོས་སྐུ་སྤྲོས་པ་ཐམས་ཅད་དང་བྲལ་བར་སྣང་། དག་པ་ས་གསུམ་ལ་གནས་པའི་རྗེས་ཤེས་ལ་ལོངས་སྐུ་མཚན་དང་དཔེ་བྱད་ཀྱིས་བརྒྱན་པར་སྣང་། ས་བདུན་པ་མན་ཆད་ཀྱི་རྗེས་ཤེས་དང་། ཚོགས་ལམ་ཡན་ཆད་དུ་སྤྲུལ་སྐུར་སྣང་ངོ་། ། དེ་ཡང་པུན་དྷ་རི་ཀའི་མདོ་ལས། འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ཕྲག་དགུའི་འཇིག་རྟེན་གྱི་ཁམས་རེ་རེ་ན་ཡང་།
ཐུགས་རྗེ་ཆེན་པོ་སྟོང་རྩ་གཉིས་སུ་སྤྲུལ་ནས་སེམས་ཅན་གྱི་དོན་མཛད་པར་བཤད་དོ། ། སེམས་ཅན་མོས་པ་སྤྱོད་པའི་ས་རྣམས་ལ། ཉི་མའི་དཀྱིལ་འཁོར་གྱིས་ཐམས་ཅད་དུ་ཁྱབ་ཀྱང་། བླུན་རྨོངས་ཀྱིས་མི་མཐོང་བའམ། རྒྱལ་པོ་མུ་ཁྱུད་འཛིན་ལ་འཕགས་པ་འཇམ་དཔལ་བསྟན་ཡང་། ཁྱི་རྒན་ལས་མ་མཐོང་བ་ལྟ་བུ་ཡིན་ཏེ། མདོ་སྡེ་རྒྱན་ལས། ཡོན་ཏན་མི་ཟད་མཉམ་མེད་ལྡན། ། འཇིག་རྟེན་དག་དང་དཀྱིལ་འཁོར་དུ། ། སྣང་བ་ལྷ་དང་མི་རྣམས་ཀྱིས། །
སྣང་བ་ཀུན་དུ་མི་མཐོང་ངོ་། ། ཞེས་སོ། ། འོ་ན་སངས་རྒྱས་རྣམས་ཀྱི་སྣང་བ་ལ་ཕྱོགས་རིས་ཡོད་པའམ། ཡང་ན་མ་བྱོན་པ་ཡིན་ནམ། ཞེ་ན་མ་ཡིན་ཏེ། མངོན་རྟོགས་རྒྱན་ལས། ལྷའི་རྒྱལ་པོས་ཆར་ཕབ་ཀྱང་། ། ས་བོན་རུལ་པ་མི་འཁྲུངས་ལྟར། ། སངས་རྒྱས་འཇིག་རྟེན་བྱོན་གྱུར་ཀྱང་། ། སྐལ་བ་མེད་པས་བཟང་མི་མཐོང་། །
ཞེས་སོ། ། སྐུ་གསུམ་པོ་གང་ཟག་གཅིག་ལ་ཚང་ཚུལ་ནི། བསྟན་པའི་གཙོ་བོ་ཤཱཀྱ་ཐུབ་པ་དེ། བསྐལ་པ་གྲངས་མེད་འདས་པའི་སྔོན་རོལ་དུ་སངས་རྒྱས་པ་དེ་ཆོས་སྐུའོ། ། གཟུགས་སྐུ་གཉིས་ནི། ལང་ཀར་གཤེགས་པ་ལས། རྫོགས་པའི་སངས་རྒྱས་དེར་སངས་རྒྱས། ། སྤྲུལ་པ་པོ་གཅིག་འདིར་སངས་རྒྱས། ། ཞེས་སོ། ། སྔོན་གྱི་སྨོན་ལམ་གྱི་མཐུ་དང་།
ཐུགས་རྗེའི་ཤུགས་ཀྱིས་གཞན་དོན་དུ་སྐུ་རྣམ་པ་གཉིས་བསྟན་ཏེ། དེ་ལས་ཀྱང་གདུལ་བྱ་དག་པའི་འཁོར་ས་བཅུའི་བྱང་ཆུབ་སེམས་དཔའ་རྣམས་ལ། མཚན་དཔེ་བྱད་ཀྱིས་བརྒྱན་པའི་ལོངས་སྤྱོད་རྫོགས་པའི་སྐུར་བསྟན་ཏེ། ལོངས་སྐུ་དེ་ལ་ངེས་པ་ལྔའི་སྒོ་ནས་དོན་བྱེད་དེ་གནས་ངེས་པ་ནི། འོག་མིན་སྟུག་པོ་བཀོད་པའི་ཞིང་ཁམས་སུ་གཟུགས་ཁམས་ཀྱི་རྟེན་ནས་སངས་རྒྱས་ཚུལ་བསྟན་ཏེ། རྫོགས་པའི་སངས་རྒྱས་དེར་སངས་རྒྱས། ། ཞེས་པ་དང་། དེ་ཉིད་འདུས་པ་ལས། ཆུ་བོ་ན་རན་ཛཱ་ནའི་དྲུང་དུ་དཀའ་ཐུབ་མཛད་པའི་དུས་སུ། དེ་བཞིན་གཤེགས་པ་ཏིལ་གྱི་གང་བུ་ཙམ་འཇིག་རྟེན་དུ་ལྷགས་ནས།
རྡོ་རྗེ་དབྱིངས་ཞེས་བྱ་བའི་མིང་གི་དབང་བསྐུར་ནས། ལྷའི་གནས་སུ་སེང་གེའི་ཁྲི་ལ་ཞལ་ཀུན་ཏུ་བསྟན་ནས་བཞག་གོ ། ཞེས་པའམ། ཡང་ན་འཇིག་རྟེན་ལས་འདས་པའི་དགེ་བའི་རྩ་བ་ལས་བྱུང་བའི་སངས་རྒྱས་ཀྱི་བཀོད་པ་ཕུན་ཚོགས་པ་དང་ལྡན་པ་རྡོ་རྗེ་བཙུན་མོའི་བྷ་ག་ཞེས་བྱ་བའི་གནས་སོ། ། སྟོན་པ་ཞེས་ཏེ། སྐུ་གསུམ་ཡེ་ཤེས་ལྔ་ལྡན་ནམ། རིགས་རྣམ་པ་ལྔའི་བདག་ཉིད་དུ་བཞུགས་པ་ཡིན་ཏེ། དེ་ཡང་སཾ་བུ་ཊ་ལས། སྟོང་པའི་རྡོ་རྗེ་ཅན་གཅིག་ནི། ། རིགས་ནི་རྣམ་པ་ལྔ་རུ་འགྱུར། །
ཞེས་པ་སྟོང་པ་ཉིད་རྡོ་རྗེའི་རིགས་ཡིན་ལ་དེ་ལ་བདག་གཞན་གྱི་དགོས་འདོད་འབྱུང་བས་རིན་པོ་ཆེའི་རིགས་སོ། ། དེ་ལ་འཁོར་བའི་སྐྱོན་གྱིས་མ་གོས་པས་པདྨའི་རིགས་སོ། ། དེས་སངས་རྒྱས་ཀྱི་འཕྲིན་ལས་ཐམས་ཅད་བྱེད་པས་ལས་ཀྱི་རིགས་སོ། ། དེས་མི་མཐུན་པའི་ཕྱོགས་ཐམས་ཅད་གཅོད་པས་འཁོར་ལོའི་རིགས་ཀྱང་ཡིན་ནོ། ། ཁྱད་པར་དུའང་། སྟོན་པ་ཤཱཀྱ་ཐུབ་པ་ཉིད། གདུལ་བྱ་འདོད་ཆགས་ཅན་རྣམས་ལ་རིགས་ལྔ་འདུས་པ་དྲུག་པ་རྡོ་རྗེ་འཆང་གི་སྐུར་སྣང་བའོ། ། རྡོ་རྗེ་འཆང་དེ་རང་བཞིན་ཇི་ལྟ་བུ་ཞེ་ན། རྡོ་རྗེ་རྩེ་མོ་ལས། རྡོ་རྗེ་འཆང་ཞེས་གསུངས་པ་ཅི། །
སངས་རྒྱས་ཀུན་གྱི་ཡེ་ཤེས་དང་། ། བྱང་ཆུབ་སེམས་ལྡན་གང་ཡིན་པ། ། དེ་ཉིད་རྒྱལ་བ་རྡོ་རྗེ་འཆང་། ། དེ་བཞིན་གཤེགས་པ་ཀུན་གྱི་བདག ། ཅེས་གསུངས་སོ། ། ཡང་ཅིའི་ཕྱིར་ཞེ་ན། རྡོ་རྗེ་འཆང་ཞེས་བརྗོད། སྲ་ཞིང་སྙིང་པོ་ཁོང་སྟོང་མེད། ། སྲོག་མེད་གཅད་དུ་མེད་པ་དང་། ། གཞིག་ཅིང་གཞོམ་དུ་མེད་པ་དང་། །
སྟོང་པ་ཉིད་ནི་རྡོ་རྗེར་བརྗོད། ། ཅེས་སོ། ། ད་ལྟར་རྟོགས་ལྡན་རྣམས་ཀྱང་རྡོ་རྗེ་འཆང་དུ་གྱུར་རོ། ། སྟོང་པ་ཉིད་རྡོ་རྗེ་ལྟ་བུའི་ཏིང་ངེ་འཛིན་འཆང་བའི་ཕྱིར་ཞེ་ན། དེ་ནི་འདོད་པ་སྟེ། དེ་ཉིད་ལས། རྡོ་རྗེ་སྟོང་པ་རྣམ་ཉིད་དུ། ། ཕྱོགས་རྣམས་ཐམས་ཅད་ཀུན་ཁྱབ་པའི། ། བྱང་ཆུབ་སེམས་དཔའ་མཁས་པ་ནི། ། ཆོས་དབྱིངས་དང་མཉམ་ཐུག་པ་མེད། །
རྡོ་རྗེ་འཆང་རྣམས་དེ་ཉིད་དོ། ། ཞེས་སོ། ། འོ་ན་དེར་ཉེར་ལེན་གྱི་ཕུང་པོ་ལྔ་བཟུང་ནས། ཐ་མལ་པའི་གཟུགས་སུ་འོང་བར་མི་རིགས་སོ་སྙམ་ན། གུར་ལས། བདག་ཉིད་རྡོ་རྗེ་སེམས་དཔའ་ཞེས། ། དེ་ཉིད་སློབ་དཔོན་གཟུགས་བཟུང་སྟེ། ། སེམས་ཅན་ཕན་གདགས་དམིགས་ནས་ནི། ། ཐ་མལ་པ་ཡི་གཟུགས་སུ་གནས། ། ཞེས་སོ། །
དེ་རྣམས་རྡོ་རྗེ་འཆང་ཡིན་ན། རྒྱུད་གསུངས་པ་རིགས་སོ་ཞེ་ན། དེ་ནི་ཕུན་སུམ་ཚོགས་པ་དང་མི་ལྡན་ཏེ། བསྟན་པ་འཇིག་པའི་དུས་སུ་ཆོས་གསུངས་པ་ནི། དུས་འཆོལ་བའི་ཕྱིར་དང་། བསྟན་པ་གཅིག་ལ་སྟོན་པ་གཉིས་མི་འོང་བའི་ཕྱིར་དང་། འཁོར་ངེས་པ་ནི་ཁྲོ་བོ་ཁྲོ་མོ་ལ་སོགས་པ་སྟེ། དེ་བཞིན་གཤེགས་པའམ་དག་པའི་ས་གསུམ་ལ་གནས་པའི་བྱང་ཆུབ་སེམས་དཔའ་རིགས་གསུམ་མགོན་པོ་རྣམས་ལ་གསུངས་སོ། ། སྟོན་པ་དང་འཁོར་གཉིས་ཀ་རང་བཞིན་གཅིག་ཡིན་ཏེ། བརྟག་གཉིས་ལས།
འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། ཞེས་སོ། ། ཆོས་ངེས་པ་ནི། ཡང་དག་པར་རྫོགས་པའི་སངས་རྒྱས་ཀྱིས་སེམས་ཅན་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་ཀྱང་། བསྡུས་ན་ཐེག་པ་གསུམ་ལས། ཉན་རང་དང་། ཕ་རོལ་ཏུ་ཕྱིན་པ་དང་། སྔགས་རིག་པ་འཛིན་པའོ། ། དེ་ཡང་མཚན་བརྗོད་ལས།
ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་སོ། ། དེ་ལ་སྔགས་ཀྱི་ཐེག་པ་འདི་ནི། ཐེག་པ་གསུམ་པའོ། ། ཐེག་པ་ཆེན་པོ་གཅིག་པུར་ངེས་པའི་རྒྱུན་མཚན་ཡང་ཡོད་དེ། ཡེ་ཤེས་གྲགས་པའི་དེ་ཁོ་ན་འཇུག་པ་ལས། ཆོས་དབྱིངས་དབྱེ་བ་མ་མཆིས་པས། ། གཙོ་བོ་ཐེག་དབྱེ་ཡོད་མིན་གྱིས། ། ཁྱེད་ཀྱི་ཐེག་པ་གཉིས་གསུངས་པ། །
སེམས་ཅན་རྣམས་ནི་འཇུག་པའི་ཕྱིར། ། ཞེས་སོ། ། འོ་ན་ཆོས་དེ་ག་ནས་བྱུང་སྙམ་ན། དམ་པའི་ཆོས་གསུངས་པའི་དུས་དང་། གནས་པའི་དུས་དང་། འཇིག་པའི་དུས་དང་། གསུམ་ལས་དང་པོའི་དུས་དེར། བརྗོད་བྱ་གསང་སྔགས་བླ་ན་མེད་པའི་རྡོ་རྗེ་ཐེག་པའི་རྒྱུད་སྡེའི་དོན། རྗོད་བྱེད་ཚིག་གཞན་ལས་ཁྱད་པར་དུ་འཕགས་པ། རིག་པ་འཛིན་པའི་སྡེ་སྣོད་རྒྱུད་སྡེ་རིན་པོ་ཆེ་བཞིའི་དོན་དུ་གསུངས་པའོ། །
དེ་ཡང་སྔགས་ཀྱི་ཐེག་པ་ནི། ཚེ་གཅིག་ལ་སངས་རྒྱས་ཏེ། སངས་རྒྱས་མཉམ་སྦྱོར་ལས། བསྐལ་པ་བྱེ་བར་རྙེད་དཀའ་བའི། ། སངས་རྒྱས་ཉིད་ཀྱང་བཅོམ་ལྡན་ལ། ། ཚེ་འདི་ཉིད་ལ་སྟེར་བས་ན། ། འབྲས་བུ་ཅན་གྱི་མིང་ནས་འབོད། ། ཅེས་སོ། ། དུས་ངེས་པ་ནི། ལོངས་སྐུ་འདས་གྲོངས་མི་མངའ་བར་དུས་རྟག་དུ་བཞུགས་པ་ནི།
འཁོར་གྱི་སྣང་བ་དག་པའོ། ། དེ་ཡང་མདོ་མྱ་ངན་འདས་པ་ནས། སངས་རྒྱས་མྱ་ངན་མི་འདའ་ཞིང་། ། ཆོས་ཀྱང་ནུབ་པར་མི་འགྱུར་རོ། ། ཞེས་སོ། ། སྤྲུལ་པའི་སྐུ་ནི་འདིར་སངས་རྒྱས། ། ཞེས་པ་ནི། རྡོ་རྗེ་གདན་དུ་མིས་རྟེན་ལ་བརྟེན་ནས་སངས་རྒྱས་ཚུལ་བསྟན་པ་ནི། མ་ངེས་པ་ལྔའི་སྒོ་ནས་སེམས་ཅན་གྱི་དོན་བྱེད་དོ། ། དེ་ལྟར་ཡང་འཕྲིན་ལས་རྫོགས་པའི་མདོ་ལས།
སངས་རྒྱས་ནི་སྒྱུ་མའི་མཚན་ཉིད་ཡིན་ཏེ། རྟེན་ཅིང་འབྲེལ་བར་འབྱུང་བའི་ཕྱིར། ས་བོན་ལས་མྱུ་གུ་སྐྱེ་བ་བཞིན་ནོ། ། དེ་ཡང་གནས་མ་ངེས་པ་ནི། ད་ལྟར་གྱི་བསྟན་པ་ནི་ཆགས་པའི་དུས་སུ། སངས་རྒྱས་སྟོང་རྩ་གཉིས་འབྱུང་བའི་སྔ་ལྟས་སུ། སྙིང་རྗེ་ཆེན་པོ་པདྨ་དཀར་པོ་ལས། ཆུའི་ཕུང་པོའི་ནང་ན་ཡར་ལ་པདྨ་སྟོང་རྩ་གཉིས་འབྱུང་སྟེ། དེ་ལ་གཟུགས་ཁམས་ཀྱི་ལྷ་རྣམས་ཀྱིས། བསྐལ་པ་ནི་བཟང་པོའོ། །
ཞེས་བརྗོད་པས་དེ་ལྟར་གྲགས་པའོ། ། དེ་ནས་ཡང་དག་པར་རྫོགས་པའི་སངས་རྒྱས་མར་མེ་མཛད་ཀྱི་སྤྲུལ་པ། རྒྱལ་པོ་ཡུལ་འཁོར་སྐྱོང་གི་སྲས་སྟོང་རྩ་གཉིས་སངས་རྒྱས་པའི་བསྟན་པ་འབྱུང་སྟེ། དེ་ཡང་པུན་དྷ་རི་ཀའི་མདོ་ལས། ཇི་ལྟར་འཇིག་རྟེན་གྱི་ཁམས་གངྒཱའི་ཀླུང་བྱེ་མ་སྙེད་ཕྲག་དགུའི་འཇིག་རྟེན་གྱི་ཁམས་རེ་རེ་ན་ཡང་། ཐུགས་རྗེ་ཆེན་པོས་སངས་རྒྱས་སྟོང་རྩ་གཉིས་སུ་སྤྲུལ་ནས་སེམས་ཅན་གྱི་དོན་མཛད་པར་བཤད་དོ། ། དེ་ཡང་རྣམ་པར་གཟིགས་དང་གཙུག་ཏོར་མངའ་བ་དང་། ཐམས་ཅད་སྐྱོབ་དང་། འཁོར་བ་འཇིག་དང་། གསེར་ཐུབ་དང་།
འོད་སྲུང་དང་དྲུག་སོང་ནས། འདི་རྒྱལ་བ་ཤཱཀྱ་ཐུབ་པ་ཡིན་ཏེ། གདུལ་བྱ་ཞིང་ཁམས་ཀྱང་སྟོང་གསུམ་གྱི་སྟོང་ཆེན་པོའི་ཉོན་མོངས་པ་རྣམས་དང་། མི་མཇེད་པའི་ཕྱིར་འཇིག་རྟེན་གྱི་ཁམས་ཞེས་བྱའོ། ། དེ་ཡང་རྡོ་རྗེ་གདན་ལ་སོགས་པ་འཛམ་བུའི་གླིང་བྱེ་བ་ཕྲག་བརྒྱད་རིགས་དྲུག་གི་གནས་སུ་བྱོན་ཏེ། སྙིང་རྗེ་རོལ་པ་རྣམ་པར་རྒྱལ་བའི་མདོ་ལས། སྟོང་གསུམ་མི་མཇེད་ཀྱི་འཇིག་རྟེན་གྱི་ཁམས་འཛམ་བུའི་གླིང་བྱེ་བ་ཕྲག་བརྒྱད་མངོན་པར་རྫོགས་པར་སངས་རྒྱས་པར་སྤྲུལ་ནས་སེམས་ཅན་གྱི་དོན་མཛད་ཅེས་སོ། ། སྟོན་པ་མ་ངེས་པ་ནི། གདུལ་བྱ་མ་དག་པ་བརྒྱུད་དྲུག་གི་སེམས་ཅན་རྣམས་ལ། དེ་ཡང་རང་གི་སྣང་ཚུལ་དང་བསྟུན་ནས་གང་དང་གང་གིས་འདུལ་བ་ལ་དེའང་དེའི་སྐུར་བསྟན་ནས་སེམས་ཅན་གྱི་དོན་མཛད་དོ། །
ཡབ་སྲས་མཇལ་བའི་མདོ་ལས། རྒྱལ་བྱིན་ཚངས་པའི་ཆ་བྱད་དང་། ། ལ་ལར་བདུད་ཀྱི་ཆ་བྱད་ཀྱིས། ། སེམས་ཅན་རྣམས་ཀྱི་དོན་མཛད་དེ། ། འཇིག་རྟེན་རྣམས་ཀྱི་རྟོགས་མི་ནུས། ། ཞེས་སོ། ། ཡང་ལ་ལར་བལྟམས་པ་ཡོངས་སུ་བསྟན། ལ་ལར་ནི་འཁོར་ལོ་བསྐོར། ལ་ལར་སྤྱད་པ་སྤྱོད་པ་མཛད། ཅེས་སོ། །
སྤྲུལ་སྐུ་དེ་ལ་དབྱེ་ན་གསུམ་སྟེ་མདོ་སྡེ་རྒྱན་ལས། བཟོ་དང་སྐྱེ་དང་དཀའ་ཐུབ་ཆེ། ། ཞེས་པས། བྱང་ཆུབ་ཆེན་པོའི་སྤྲུལ་པ་རྒྱལ་བ་ཤཱཀྱ་ཐུབ་པ་སྟེ། དེ་ལ་བཞེད་པ་གཞུང་མི་མཐུན་པ་གསུམ་སྟེ། འཕགས་པ་ཉན་ཐོས་པ་སྐྱེ་བ་འདི་ལ་སངས་རྒྱས་པར་འདོད་དེ། དབུ་མ་པ་སྐྱེ་བ་གཅིག་གིས་ཐོབ་པའི་བྱང་ཆུབ་སེམས་པར་བྱེད། གསང་སྔགས་པ་སྤྲུལ་སྐུ་ཡིན་པར་བཞེད་དོ། ། དེ་ཡང་མཛད་པ་མཐར་འདོན་གྱི་སངས་རྒྱས་ཞེས་བྱ་སྟེ། མཆོག་གི་སྤྲུལ་པའོ། །
དེ་ཡང་འདི་སྐད་དུ། ཀྱེ་སངས་རྒྱས་རྣམས་ཀྱི་སྐུ་གསུང་ཐུགས་གསང་བ་སྙིང་པོ་བླ་མེད་དེ་ཉག་གཅིག་པོ་འཛམ་གླིང་སྣོད་དང་ལྡན་པའི་ངེས་དོན་འགྲོ། ལྷ་མིའི་སྟོན་པ་བྱམས་པ་མགོན་གྱིས་མཛད་དོ། ། ཞེས་གསུངས་ནས། རི་རབ་རྩེ་མོ་ལ་བྱོན་ནས། གཟིགས་པ་རྣམ་པ་ལྔ་ལ་གཟིགས་ཏེ། གླིང་དང་ཡུལ་དང་གྲོང་ཁྱེར་དང་རིགས་དང་ཡུམ་ལ་གཟིགས་པའོ། ། དེ་ནས་མིའི་ཡུལ་དུ་མཛད་པ་བཅུ་གཉིས་བསྟན་ཏེ། མདོ་རྒྱ་ཆེར་རོལ་པ་ལས། དགའ་ལྡན་གནས་ནས་འཕོ་བ་དང་། །
ལྷུམས་སུ་ཞུགས་དང་བལྟམས་པ་དང་། ། བཟོའི་གནས་ལ་མཁས་པ་དང་། ། གཞོན་ནུ་རོལ་རྩེད་མཛད་པ་དང་། ། བཙུན་མོ་འཁོར་གྱིས་རོལ་པ་དང་། ། ངེས་འབྱུང་དཀའ་བ་སྤྱོད་པ་དང་། ། བྱང་ཆུབ་སྙིང་པོར་གཤེགས་པ་དང་། ། བདུད་སྡེ་འཇོམས་མཛད་སངས་རྒྱས་དང་། ། ཆོས་འཁོར་མྱ་ངན་འདས་སྟོན་དང་། ། ཞེས་མཛད་པ་བཅུ་གཉིས་བསྟན་པའོ། ། བཟོའི་སྤྲུལ་པ་ནི་ཤིང་བཟོ་དང་ལྷ་བཟོ་ལ་སོགས་པ་འཇིག་རྟེན་ཕན་དགུ་ཐམས་ཅད་མཛད་དེ་མཆོག་བཟོའི་བྷི་ཤོ་སྐར་མ་ལྟ་བུའམ།
དྲི་ཟའི་རྒྱལ་པོ་རབ་དགའ་བཏུལ་བའི་ལོ་རྒྱུས་བཞིན་ནོ། ། སྐྱེ་བའི་སྤྲུལ་པ་ནི། སེམས་ཅན་ཐམས་ཅད་ཀྱང་སྐྱེ་བའི་སྤྲུལ་པ་སྟེ། སཾ་བུ་ཊ་ལས། ཟླ་བ་བཅུ་ནི་ས་རྣམས་ཉིད། ། སེམས་ཅན་ས་བཅུའི་དབང་ཕྱུག་གོ ། ཞེས་སོ། ། ཞང་མདོ་སྡེ་སྐྱེས་རབས་ལས་གསུངས་པ་ལྟ་བུའམ། བྱ་བར་སྤྲུལ་པའི་ལོ་རྒྱུས་སོ། ། རིན་ཆེན་སྟུག་པོ་ལས།
སྐྱེས་པས་འདུལ་བ་ལ་ནི། སྐྱེས་པ་དང་། བུད་མེད་ཀྱིས་འདུལ་བ་རྣམས་ལ་བུད་མེད་དང་ཞེས་པ་དང་། ཡབ་དང་སྲས་མཇལ་བ་ལས། བུད་མེད་ན་ཆུང་སྤྱོད་པ་མཛད། ། དུད་འགྲོའི་སྐྱེ་གནས་རྣམས་ནའང་གདའ། ། འཇིག་རྟེན་ཆོས་ཀྱིས་མ་གོས་ཏེ། ། པདྨ་ཆུས་མི་ཆགས་པ་བཞིན། ། ཞེས་སོ། ། སྐྱེས་བུ་ཐོར་བུ་བ་དགེ་བའི་བཤེས་གཉེན་དུ་སྤྲུལ་ནས་ཀྱང་སེམས་ཅན་གྱི་དོན་མཛད་དོ། །
བླ་མ་མཚན་ལྡན་དེ་སངས་རྒྱས་དངོས་རང་ཡིན་ནོ། ། སྡོམ་པ་འབྱུང་བ་ལས། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། བླ་མ་དམ་པ་མཆོག་ཉིད་ལ། ། བདག་ཉིད་གུས་པས་ཕྱག་འཚལ་ལོ། ། ཞེས་པའོ། ། དཀོན་མཆོག་གསུམ་ཡང་ཚང་བའོ། ། དེ་ལ་སངས་རྒྱས་ཡིན་ན་ཉེར་ལེན་གྱི་ཕུང་པོ་ལྔ་བཟུང་ནས་ཐ་མལ་པའི་གཟུགས་སུ་སྟོན་པ་མི་རིགས་སོ། ། ཞེ་ན།
ཨཱརྻ་དེ་བའི་གཅོད་བསྡུས་ལས། ཇི་ལྟར་ཕྱོགས་བཅུར་བཞུགས་པའི་རྒྱལ་དབང་པོ། ། དེ་ཡི་སྐུ་ལ་ཤ་རུས་རྐང་མེད་ཀྱང་། ། སེམས་ཅན་ཕན་ཕྱིར་ཁམས་ལ་འཇུག་མཛད་ཅིང་། ། སྤྲུལ་པའི་སྐུ་ཡིས་བྱ་བ་མཛད་པ་ཡིན། ། ཞེས་སོ། ། སེམས་ཅན་རེ་རེ་ལ་སྤྲུལ་པ་རེ་རེ་འབྱུང་སྟེ། ཆུ་སྣོད་རེ་ལ་ཟླ་བ་རེས་ཁྱབ་པ་བཞིན་ནོ། ། སྤྲུལ་སྐུ་དེས་སེམས་ཅན་གྱི་དོན་ཇི་ཙམ་ཞེ་ན། འཁོར་བ་མ་སྟོང་གི་བར་དུ་མཛད་དོ། །
ལུང་ལས། ཇི་སྲིད་ནམ་མཁའ་གནས་ཀྱི་བར། ། གཞན་དོན་འཁོར་བར་འཁོར་བྱེད་ཀྱང་། སྙིང་རྗེ་ཅན་རྣམས་ཅི་ཏེ་སྐྱོ། ། ཞེས་སྟོན་པ་གཉིས་ཀྱི་སྣང་བ་ནི། ངོ་བོ་གཅིག་ལ་ཐེག་པ་གཉིས་ཀྱི་གདུལ་བྱ་སྣང་ཚུལ་སོ་སོར་འབྱུང་བ་ནི། རྡོ་རྗེ་ཨ་ར་ལིའི་རྒྱུད་ལས། རྒྱུ་དང་འབྲས་བུའི་ཁྱད་པར་གྱིས། ། ཕ་རོལ་ཕྱིན་པའི་ཐེག་པ་དང་། ། སྔགས་ཀྱི་ཐེག་པ་གཉིས་སུ་གསུངས། །
ཞེས་སོ། ། འཁོར་མ་ངེས་པ་ནི། འགྲོ་བ་རིགས་དྲུག་གི་སེམས་ཅན་ཐམས་ཅད་གདུལ་བྱ་བསམ་གྱིས་མི་ཁྱབ་པ་ལས། འདུལ་བྱེད་ཀྱི་སྤྲུལ་པ་བསམ་གྱིས་མི་ཁྱབ་པ་གཅིག་བྱུང་པའོ། ། དེ་ལ་སྤྲིན་རྒྱུད་གསུམ་པ་ལས། བདེ་གཤེགས་སློབ་མར་གྱུར་པའི་འགྲོ་དྲུག་དག ། འཇིག་རྟེན་ཁམས་ན་གནས་པ་ཀུན་ཉོན་ཅིག ། དེང་འདིར་སྟོན་པ་ཆོས་ཀྱི་ཆར་འབེབས་ཀྱིས། ། གང་དག་མ་ལུས་པར་ནི་འདིར་གཤེགས་ཤིག ། ཅེས་པ་ནད་པ་སྨན་པ་གཡོག་པོའི་དཔེ་བཞིན་ནོ། །
ཆོས་མ་ངེས་པ་ནི། ཐེག་པ་སྣ་ཚོགས་སུ་གསུངས་ཏེ། བཟང་སྤྱོད་ལས་ཀྱང་། ལྷའི་སྐད་དང་ཀླུ་དང་གནོད་སྦྱིན་སྐད། ། གྲུལ་བུམ་སྐད་དང་མིའི་སྐད་རྣམས་དང་། ། འགྲོ་བ་ཀུན་གྱི་སྒྲ་སྐད་ཇི་ཙམ་པར། ། ཐམས་ཅད་སྐད་དུ་བདག་གིས་ཆོས་སྟོན་ཏོ། ། ཞེས་པས་སྤྲུལ་པའི་སྐུ་དེས་སྲིད་པ་གསུམ་དུ་ཆོས་སྟོན་པའོ། ། ཇི་ལྟ་བུ་ཞིག་སྟོན་ན། དེ་ཡང་སེམས་ཅན་གྱི་རྒྱུད་ལ།
ཉོན་མོངས་པ་བརྒྱད་ཁྲི་བཞི་སྟོང་རྒྱུ་སྟེ། འདོད་ཆགས་ལས་གྱུར་པ་ཉི་ཁྲི་ཆིག་སྟོང་། ཞེ་སྡང་དང་གཏི་མུག་དང་དེ་གསུམ་ཆ་མཉམ་པ་ལས་ཀྱང་དེ་བཞིན་ནོ། ། དེའི་གཉེན་པོར་ཡང་དག་པར་རྫོགས་པའི་སངས་རྒྱས་ཐབས་མཁས་ལ་ཐུགས་རྗེ་ཆེ་བ་དེས། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་བཀའ་སྩལ་ཏེ། འདོད་ཆགས་ལ་འདུལ་བ་ཉིས་ཁྲི་ཆིག་སྟོང་། དེ་བཞིན་དུ་ཞེ་སྡང་ལ་མདོ་སྡེ། གཏི་མུག་ལ་མངོན་པ། དེ་གསུམ་ཆ་མཉམ་པ་ལ་སྔགས་རིག་པ་འཛིན་པའི་སྡེ་སྣོད་ཉིས་ཁྲི་ཆིག་སྟོང་སྟེ། བརྒྱད་ཁྲི་བཞི་སྟོང་གསུངས་ཏེ།
དེ་ཡང་བསྡུས་ན། དྲང་དོན་དང་། ངེས་དོན། སྙིང་པོའི་སྐོར་དང་གསུམ་ལས། དེ་ཡང་བཀའ་འཁོར་ལོ་རིམ་པ་གསུམ་དུ་བསྐོར་བ་ལ་འདུལ་བ་ལས། དང་པོ་ཝ་ར་ནཱ་སེར་དྲང་སྲོང་ལྷུང་བ་རི་དྭགས་ཀྱི་ནགས་སུ་བདེན་པ་བཞིའི་ཆོས་ཀྱི་འཁོར་ལོ་རིམ་པ་ལན་གསུམ་དུ་རྣམ་པ་བཅུ་གཉིས་ཀྱི་ཚུལ་དུ་བསྐོར་བ་དང་། གཉིས་པ་བྱ་རྒོད་ཕུང་པོའི་རི་ལ་སོགས་པར། དོན་དམ་པ་སྟོང་པ་ཉིད་ཀྱི་འཁོར་ལོ་གཉིས་ཀ་ཡང་། བླ་ན་མ་མཆིས་པ་སྐབས་མ་མཆིས་པའི་དྲང་དོན་སྟེ། རྩོད་པ་གཞིའི་དུས་སུ་གནས་གྱུར་པའོ། །
གསུམ་པ་ལྷའི་གནས་གསུམ་མམ། བཙུན་མོའི་བྷ་ཁར་བཅོམ་ལྡན་འདས་ཀྱི་ཆོས་རྣམས་ཀྱི་ངོ་བོ་ཉིད་མ་མཆིས་པ་ལས་བརྩམ་པ་ཤིན་ཏུ་ངོ་མཚར་སྨད་དུ་བྱུང་བའི་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་ཏེ། འདི་ནི་བླ་ན་མ་མཆིས་པའོ། ། སྐབས་མ་མཆིས་པ་ངེས་པའི་དོན་གསུངས་ཏེ། རྩོད་གཞིའི་གནས་སུ་གྱུར་པ་མ་ལགས་སོ། ། ཞེས་དགོངས་པ་ངེས་པར་འགྲེལ་པ་ལས། བྱང་ཆུབ་སེམས་དཔའ་དོན་དམ་ཡང་དག་འཕགས་ཀྱིས། བཅོམ་ལྡན་འདས་ཀྱི་སྤྱན་སྔར་གསུངས་པའོ། ། དེ་ལ་འདི་ནི་ཆོས་འཁོར་གསུམ་པ་སྔགས་སོ། ། དུས་མ་ངེས་པ་ནི།
སྐུ་ཚེ་རིང་པས་ཕན་པ་ལ་རིང་པ། ཐུང་པས་ཕན་པ་ལ་ཐུང་པའོ། ། དེ་ཡང་ལ་ལར་མེད་བཞིན་མྱ་ངན་འདའ། ། ལ་ལར་བྱང་ཆུབ་སངས་ཡང་རྒྱ། ། སངས་རྒྱས་རྣམས་ནི་རྟག་པའི་སྐུ། ། ནམ་ཡང་མེད་པ་མ་ཡིན་ནོ། ། ཞེས་སོ། ། འདས་གྲོང་མངའ་བ་ནི་འཁོར་གྱི་སྣང་བ་མ་དག་པས་སྐྱོན་ཡིན་ཏེ། དེ་ཡང་མཆོག་གི་སྤྲུལ་པ་རྒྱལ་བ་ཤཱཀྱ་ཐུབ་པ་དེ་དགུང་ལོ་བརྒྱད་ཅུ་ལ་མྱ་ངན་ལས་འདའ་ཚུལ་བསྟན་པ་ལ། བཙུན་པས་གསོལ་བ་བཏབ་པས་ཟླ་གསུམ་ལོ་གཉིས་ནུར་ཏེ།
བརྒྱད་ཅུ་རྩ་གཉིས་ལ་མྱ་ངན་ལས་འདའ་ཚུལ་བསྟན་ཏེ། གསེར་འོད་དམ་པ་ལས། སངས་རྒྱས་མྱ་ངན་མི་འདའ་ཞིང་། ། ཆོས་ཀྱང་ནུབ་པར་མི་འགྱུར་ཏེ། ། སེམས་ཅན་རྣམས་ལ་ཕན་པའི་ཕྱིར། ། རྒྱལ་བ་མྱ་ངན་འདའ་ཚུལ་བསྟན། ། ཞེས་སོ། ། དེ་ལ་སངས་རྒྱས་ཀྱི་འཁོར་དཔག་ཏུ་མེད་པའི་ནང་ནས། བཀའ་སྡུད་པ་པོ་ཡང་། སྔགས་ཀྱི་སྡུད་པ་པོ་བྱང་ཆུབ་སེམས་དཔའ་ཕྱག་ན་རྡོ་རྗེར་གྲགས་པ།
ཕ་རོལ་ཏུ་ཕྱིན་པ་དྲུག་ལ་ནི་ཀུན་དགའ་བོར་གྲགས་པ་སྟེ། དེ་ཉིད་ཀྱང་ངོ་བོ་གཅིག་ལ་སྣང་ཚུལ་ཐ་དད་པ་སྟེ། བསིལ་བ་ཚལ་གྱི་མདོ་ལས། མང་དུ་ཐོས་ཤིང་གསང་སྔགས་འཆང་། ། ཀུན་དགའ་བོ་ལ་ཕྱག་འཚལ་ལོ། ། ཞེས་གསུངས་སོ། ། དེ་ནས་འཁོར་རྣམས་ཀྱིས་སངས་རྒྱས་མྱ་ངན་ལས་འདས་ནས། སངས་རྒྱས་ཀྱི་བསྟན་པ་འདི་སུས་འཛིན་ཞུས་པས། སངས་རྒྱས་ཀྱི་ཞལ་ནས། ས་ར་ཧ་དང་ཀླུ་སྒྲུབ་གཉིས་ཀྱིས་འཛིན་གསུངས་ཏེ།
གྲོང་ཁྱེར་ཝ་ར་ན་སེར། ས་ར་ཧ་འབྱོན་པར་གསུངས་པ་ནི། མདོ་སྡེ་གསུང་བཀོད་པ་ལས་གསལ་ཏེ། ང་ནི་འདི་ནས་མི་སྣང་ནས། ། ལོ་ནི་བརྒྱ་དང་བཅུ་གཉིས་ན། ། ལྷོ་ཕྱོགས་དཔལ་གྱི་རི་བོ་ལ། ། ས་ར་ཧ་ཞེས་བྱ་བ་ཡིས། ། སྙིང་པོ་དོན་གྱི་བསྟན་པ་འཛིན། ། ཞེས་པ་དང་། ཀླུ་སྒྲུབ་ཀྱིས་འཛིན་པ་ཡང་།
མདོ་སྡེ་ལང་ཀར་གཤེགས་པ་ལས། ང་ནི་མྱ་ངན་འདས་འོག་ཏུ། ། ལོ་ནི་བཞི་བརྒྱ་ལོན་པ་ན། ། ལྷོ་ཕྱོགས་བྷེ་ཏ་ཞེས་བྱ་བར། ། དགེ་སློང་ཀླུ་སྒྲུབ་ཞེས་བྱ་འབྱུང་། ། ཡོད་དང་མེད་པའི་ཕྱོགས་སྤངས་པའི། ། དེ་ཡིས་ང་ཡིས་བསྟན་པ་འཛིན། ། ཞེས་སོ། ། ཞིང་ཁམས་རྣམ་དག་དཀྱིལ་འཁོར་གཞལ་ཡས་ནས། ། དག་པའི་འཁོར་འདུས་ཧེ་རུ་ཀ་དཔལ་གྱིས། །
བདག་མེད་ཡུམ་ལ་གཉིས་མེད་རྣམ་པར་རོལ། ། རྡོ་རྗེ་འཆང་ལ་ཕྱག་འཚལ་སྐྱབས་སུ་མཆི། ། རྡོ་རྗེ་འཆང་གི་རྣམ་ཐར་ཟུར་ཙམ་འདི། ། བརྒྱུད་འཛིན་རྣམས་ཀྱི་རྟོགས་པར་བྱ་བའི་ཕྱིར། ། ཀུ་སུ་ལུའི་སྤྲང་པོ་རྨོག་ལྕོག་པས། ། གོང་མ་རྣམས་ཀྱི་གསུངས་ལ་བརྟེན་ནས་སྦྱར། ། དགེ་བ་འདི་ཡིས་བདག་སོགས་སེམས་ཅན་རྣམས། ། རྡོ་རྗེ་འཆང་གི་གོ་འཕང་མྱུར་ཐོབ་ཤོག། །། སརྦ་མངྒ་ལཾ།། །། PAGE * MERGEFORMAT 2 ཀུ་སུ་ལུའི་སྤྲང་པོ་རྨོག་ལྕོག་པ།
སངས་རྒྱས་སྐུ་གསུམ་གྱི་མཛད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
