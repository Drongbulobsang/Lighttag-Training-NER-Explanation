ཤངས་པ་བཀའ་བརྒྱུད་ཀྱིས་གཙོས་པའི་ཆོས་སྐོར་སྣ་ཚོགས།
པོད ༢༦
མགོན་པོ་ཡིད་བཞིན་ནོར་བུའི་སྒྲུབ་སྐོར།
༄༅། །མགོན་པོ་ཡིད་བཞིན་ནོར་བུའི་སྒྲུབ་སྐོར་བཞུགས་སོ།། ཨོཾ་སྭསྟི་སིདྡྷཾ། མགོན་པོ་ཡིད་བཞིན་ནོར་བུའི་རྗེས་གནང་ལ་གནས་དབེན་པ་དམ་ཚིག་མི་གཙང་བ་དང་གྲིབ་ལ་སོགས་པའི་སྐྱོན་དང་བྲལ་ཞིང་། བཀྲ་ཤིས་པའི་གནས་སུ་ས་གཞི་ཕྱག་དར་དང་ཆག་ཆག་ལེགས་པར་བྱས། དཀོན་མཆོག་གི་རྟེན་དང་ཁྱད་པར་མགོན་པོ་འདིའི་བྲིས་སྐུ་སོགས་ལེགས་པར་བཤམ། ས་གཞི་དྲི་བཟང་གིས་བྱུགས་པར་མཎྜལ་པདྨ་དཀར་པོ་འདབ་མ་བཞི་པ་ལྟེ་བར་ཉི་མའི་དཀྱིལ་འཁོར་དང་བཅས་པ་མཐའ་རིས་སྐོར་བ་བྲི། ལྟེ་བ་ལ་ཧཱུྃ་དཀར་པོ་བྲི། མཐའ་མཆོད་པ་དང་སྤྱན་གཟིགས་ཀྱིས་བསྐོར། ཟས་སྣ་ཚོགས་རྙེད་ཚད་བཤམ། མཎྜལ་གྱི་སྟེང་དུ་མཉྫི་ལ་སོགས་པའི་ཐོག་ཏུ།
གཏོར་མ་དཔལ་བཤོས་ཟུར་གསུམ་མར་གྱི་ནོར་བུ་དང་། སྦྲང་རྩི་ལ་སོགས་པས་བརྒྱན་ཅིང་། མདའ་བྱ་རྒོད་མ་དར་དང་མེ་ལོང་དང་མགོན་པོ་འདིའི་ཙཀླི་བཏགས་པ་བཙུགས་ལ་བཞག་པར་བྱའོ། ། དེ་ནས་སློབ་དཔོན་རང་ཉིད་མགོན་པོའི་བསྒོམ་བཟླས་དང་། མདུན་བསྐྱེད་ཀྱི་མཎྜལ་བསངས་སྦྱངས། དབུས་ཀྱི་ཧཱུྃ་ལས་མགོན་པོར་བསྐྱེད་ཅིང་། ཡེ་ཤེས་པ་སྤྱན་དྲངས་ནས་གཞུག་པ་དང་། གསོལ་འདེབས་མཆོད་བསྟོད། གཏོར་མ་དབུལ་བ་རྣམས་རྫོགས་པར་བྱས་ནས་སློབ་མ་གཅིག་ཁྲུས་བྱས་ནས་གསེར་གྱི་མཎྜལ་ཕུལ་ཏེ་མདུན་དུ་འདུག་པ་ལ། སྤྱིར་མགོན་པོ་ཐུགས་བསྐྱེད་ཚུལ་དང་།
ཁྱད་པར་མགོན་པོ་འདི་ཉིད་ཆོས་སྒྲུབ་པའི་མཐུན་རྐྱེན་དགོས་འདོད་མ་ལུས་པ་སྩོལ་ཞིང་དབུལ་བའི་རྒུད་པ་མཐའ་དག་ལས་སྐྱོབ་པ་དང་། དེའི་གདམས་པ་ཁྱད་པར་ཅན་བླ་མ་རཱ་ཧུ་ལས། བླ་མ་ཁྱུང་པོ་ལ་འཕན་ཡུལ་ཇོག་པོའི་རི་ལ་བཞུགས་དུས། རྒྱ་གར་ནས་ནམ་ལངས་པ་ལ་བྱོན་ནས། འཕན་ཡུལ་དུ་ཉི་མ་མ་ཤར་ཙམ་ལ་ཕེབས་པ་མཛད་དེ། མན་ངག་སྒོས་སྐྱེལ་མཛད་པའི་ལོ་རྒྱུས་རྣམས་བཤད་ནས་སྤྲོ་བ་བསྐྱེད། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ལན་གསུམ་གྱིས་སེམས་བསྐྱེད་ཅིང་སྡོམ་པ་འཛིན་དུ་གཞུག སློབ་མས་ཐལ་མོ་སྙིང་ཁར་སྦྱར་ཏེ། གང་གི་དྲིན་གྱིས་བདེ་ཆེན་ཉིད། །
ཞེས་སོགས་ཀྱི་མཐར། ཁྱེད་ཞབས་པད་མོ་སྤངས་ནས་ནི། ། སོགས་སྦྱར་བ་ལན་གསུམ་གྱིས་གསོལ་བ་གདབ། བླ་མ་རྗེ་བཙུན་ཁ་སར་པ་ནི་སྐུ་མདོག་དཀར་པོ་ཞལ་གཅིག་ཕྱག་གཉིས་མཉམ་པའི་སྟབས་ཀྱིས་སྐུ་བཞེངས་པའི་ཐུགས་ཀར་ཡིད་བཞིན་ནོར་བུ། དེའི་ཐུགས་ཀར་དབང་སྡུད་ཀྱི་མཁའ་འགྲོ་མ་དམར་མོ། ། དེའི་ཐུགས་ཀར་ཐིག་ལེ་དམར་པོ་རྒྱ་སྲན་ཙམ་པ། དེའི་སྟེང་དུ་ཧཱུྃ་དཀར་ལ་དམར་བའི་མདངས་ཆགས་པ་སློབ་མས་བསྒོམ་ཞིང་། དེ་ལ་མོས་འདུན་དྲག་པོ་བྱེད་དུ་གཞུག སློབ་མ་ཐ་མལ་དུ་གནས་པའི་སྙིང་ཁར་ཐིག་ལེ་དམར་པོ་གཅིག་གི་སྟེང་དུ་ཐིག་ལེ་དཀར་པོ་གཅིག་བསྒོམ། དེ་ལས་འོད་ཟེར་འཕྲོས།
དོན་གཉིས་བྱས། ཚུར་འདུས་ཡོངས་སུ་གྱུར་པ་ལས། མགོན་པོའི་སྐུ་ཇི་ལྟ་བར་བསྐྱེད་པའི་ཐུགས་ཀར་པད་ཉིའི་སྟེང་དུ། ཐིག་ལེ་དམར་པོའི་སྟེང་དུ་ཧཱུྃ་དཀར་པོ་དང་བཅས་པ་སྒོམ་དུ་བཅུག་ནས་སློབ་མས་མོས་འདུན་དྲག་པོས་ཐར་མོ་སྦྱར་ཏེ། བདག་ལ་སྐུའི་སྒོ་ནས་བྱིན་གྱིས་བརླབ་ཏུ་གསོལ་ཞེས་གསོལ་བ་བཏབ། དཔོན་སློབ་གཉིས་ཀའི་ཐུགས་ཀའི་ཧཱུྃ་ལས་འོད་འཕྲོས། བསིལ་བའི་ཚལ་ནས་མགོན་པོ་འཁོར་དང་བཅས་པ་སྤྱན་དྲངས་སློབ་མ་ལ་བསྟིམ། བླ་མ་རྣམས་ཀྱི་མཚན་ནས་བརྗོད་ནས་ཡེ་ཤེས་ཀྱི་མགོན་པོ་ཁྱེད་ཀྱིས་རྡོ་རྗེ་སློབ་མ་འདི་ཞེས་བྱ་བའི་ཕྱི་བཞིན་དུ་རྒྱུག་ལ་ལུས་དང་གྲིབ་མ་བཞིན་དུ་འགྲོགས་ནས་སངས་རྒྱས་མ་ཐོབ་ཀྱི་བར་དུ་འཕྲིན་ལས་གང་བསྒོ་བ་སྒྲུབས་ཤིག་ཅེས་བཀའ་བསྒོ་ལན་གཅིག་བྱའོ། ། གསུང་གི་རྗེས་གནང་ནི། བླ་མ་ལ་བདག་ལ་ཡེ་ཤེས་ཀྱི་མགོན་པོའི་གསུང་གི་བྱིན་རླབས་བསྩལ་དུ་གསོལ་ཞེས་གསོལ་བ་བཏབ།
བླ་མ་ཁ་སར་པ་ནིའི་ཐུགས་ཀའི་མགོན་པོའི་ཐུགས་ཁར་ཧཱུྃ་དཀར་པོ་ལ་སྙིང་པོ་ཡིག་འབྲུ་བཅུ་གསུམ་གྱིས་བསྐོར་བ་བཀོད། དེ་ལས་སྔགས་ཀྱི་ཕྲེང་བ་མར་མེ་གཅིག་ལས་གཉིས་མཆེད་ཀྱི་ཚུལ་དུ་བྱུང་སྟེ། སློབ་མའི་ཁ་ནས་ཞུགས། སྙིང་ཁར་ཧཱུྃ་དཀར་པོའི་མཐའ་ལ་འཁོར་བར་དམིགས་ནས་སྔགས་ཀྱི་རྗེས་སུ་ཟློས་པ་ལན་བཅུ་གསུམ་བྱ། བཀའ་སྒོ་སྔར་ལྟར་བྱའོ། ། དེ་ནས་ཡང་སློབ་མས་བདག་ལ་ཡེ་ཤེས་ཀྱི་མགོན་པོའི་ཐུགས་ཀྱི་བྱིན་རླབས་བསྩལ་དུ་གསོལ་ཞེས་གསོལ་བ་བཏབ། བླ་མའི་ཐུགས་ཀའི་པད་ཉིའི་སྟེང་དུ་ཐིག་ལེ་དམར་པོའི་སྟེང་དུ་ཧཱུྃ་དཀར་ལ་འཚེར་བའི་ནང་དུ་སངས་རྒྱས་མཁའ་འགྲོ་དེའི་ཕྱོགས་བཞིར་མཁའ་འགྲོ་རིགས་བཞི་བཞུགས། དེ་དག་བླ་མའི་ཤངས་བུག་ནས་འཐོན། སློབ་མའི་སྣ་བུག་གཡོན་ནས་སྙིང་ཁར་ཞུགས་པར་བསམས་ནས་བཀའ་སྒོ་སྔར་ལྟར་བྱའོ། ། ཡང་སློབ་མས།
བདག་ལ་ཡེ་ཤེས་ཀྱི་མགོན་པོའི་འཕྲིན་ལས་ཀྱི་བྱིན་རླབས་བསྩལ་དུ་གསོལ་ཞེས་གསོལ་བ་བཏབ། བླ་མའི་རྩ་འཁོར་བཞི་དང་སྨིན་ཕྲག་དང་ལྔར་མཁའ་འགྲོ་སྡེ་ལྔ་ཚན་པ་ལྔ་བསྒོམ། བླ་མའི་སྐུའི་མཁའ་འགྲོ་དེ་དག་ལས་མཁའ་འགྲོ་དཔག་ཏུ་མེད་པ་འཕྲོས། བླ་མའི་ཐུགས་ཀའི་མགོན་པོའི་ཞབས་འོག་གི་ཚོགས་བདག་གི་ཐུགས་ཁ་ནས་ཀྱང་འོད་ཟེར་ལྕགས་ཀྱུ་ལྟ་བུ་དཔག་ཏུ་མེད་པ་འཕྲོས། ནོར་ལྷ་སོགས་དང་འཇིག་རྟེན་པའི་འབྱུང་པོ་མཐུ་ཆེ་བ་རྣམས་དང་། བསྒྲུབ་བྱ་དབང་དུ་བྱ་བར་འདོད་པ་དེ་དག་བཀུག་སྟེ་ཚོགས་བདག་ལ་བསྟིམ། བླ་མའི་རྩ་འཁོར་བཞི་ཡི་མཁའ་འགྲོ་རྣམས་དབུ་མའི་ནང་ན་ཡར་སོང་སྨིན་ཕྲག་གི་མཁའ་འགྲོ་ལ་ཐིམ། དེ་རྣམས་ལས་མཁའ་འགྲོ་དཔག་ཏུ་མེད་པ་འཕྲོས། རིགས་དེ་འདྲ་བ་དཔག་ཏུ་མེད་པ་དབང་དུ་བསྡུས། སློབ་མའི་སྨིན་ཕྲག་གི་མཁའ་འགྲོ་ལྔ་ལ་ཐིམ་པར་བསམ་མོ། །
ཐོད་པའི་ནང་གི་བུམ་པ་རིན་པོ་ཆེས་ཁེངས། དེ་ལུད་པས་ཐོད་པ་ཁེངས་ཏེ་ལུད་པར་བསམ་མོ། ། དེ་ནས་སྒྲུབ་པའི་ལུང་སྦྱིན། ཚོགས་བྱིན་གྱིས་བརླབས་ཏེ་རྒྱས་པར་དབུལ་ཞིང་ལོངས་སྤྱོད། དགེ་བའི་རྩ་བ་བསྔོ། བཀྲ་ཤིས་དང་སྨོན་ལམ་སོགས་བྱའོ།། །། མངྒལཾ།། །། ཤུ་བྷཾ།། །། ༄། །བླ་མ་མགོན་པོ་ཌཱ་ཀིའི་ཞབས་བཏུད་ནས། ། མྱུར་མཛད་ཐུགས་རྗེ་ཅན་ལ་ཕྱག་འཚལ་ལོ། །
བཅོམ་ལྡན་ཡིད་བཞིན་ནོར་བུའི་སྒྲུབ་པའི་ཐབས་དགོས་པ་ཀུན་འབྱུང་བའི་དབང་གི་རྒྱལ་པོ་དངོས་གྲུབ་མ་ལུས་པའི་བདག་ཉིད་རིན་པོ་ཆེ་ལ་དོན་བཞི་སྟེ། ལོ་རྒྱུས། སྦྱོར་བ། དངོས་གཞི། རྗེས་སོ། ། དེ་ལ་འདིའི་ལོ་རྒྱུས་ནི། རྒྱས་པར་གཞུང་དུ་གསལ་ལོ། ། དགོས་དོན་ནི། རྣལ་འབྱོར་གྱི་དབང་ཕྱུག་ཆེན་པོ་རཱ་ཧུ་ལ་གུཔྟ་བཛྲ་ཡིས་བདག་ཁྱུང་པོ་རྣལ་འབྱོར་ལ་བརྩེ་བ་ཆེན་པོས་བོད་ཡུལ་དབུས་སུ་སྐྱེལ་དུ་བྱོན་པའི་གདམས་པའོ། ། འདིའི་སྦྱོར་བ་ལ་གཉིས་ལས་དང་པོ་བླ་མ་མགོན་པོ་དབྱེར་མེད་ལ་སོགས་པའི་དབང་ཞུ།
རྒྱུད་སྨིན་པར་བྱེད་པ་ཡིན་པས་དངོས་ལ་གསོལ་བ་ལོ་ཟླའི་བར་དུ་གདབ། གཉིས་པ་འདི་རང་གི་བཀའ་ཞུ། གསུམ་པ་རིན་པོ་ཆེ་བསམ་འཕེལ་འདིའི་རྫས་བསོག་པ་ནི། བྲིས་སྐུ་བཞེངས་ལ་རབ་གནས་གཞུང་བཞིན་བྱའོ། ། མཎྜལ་མདའ་གང་བ་ལ་དྲི་བཟང་གིས་ཆག་ཆག་གདབ། བྲི་ལུགས་ནི། དབུས་ལྟེ་བ་དཀར་ལ་པད་མ་འདབ་བཞི་ཕྱོགས་མཚོན་ནོ། ། དེ་ཡན་ཆད་དཀྱིལ་འཁོར་སྤྱི་དང་མཐུན་ནོ། ། བྲིས་སྐུ་བཞེངས་པ་ནི། སྐུ་མདོག་ཕྱག་མཚན་སོགས་འདིའི་གཞུང་ལྟར་བྱ།
རས་གཞིའི་སྐྱ་ཞལ་གྱི་གསེབ་ཏུ་གྲི་ཁྲག་སིན་དྷུ་ར་བླ་མ་བཟང་པོའི་གདུང་རིན་པོ་ཆེ་སྣ་ཚོགས་རྣམས་ཕྱེ་མར་བྱས་ཏེ་སྦྱར་བ་སྐར་མ་རྒྱལ་གྱི་སྔ་དྲོའི་ཆ་ལ་བྱུག དེའི་སྟེང་དུ་མགོན་པོའི་རྩ་སྔགས་སྟོང་ལ་སོགས་པ་བཟླས་ལ་བྱུག དེའི་སྟེང་རྩ་སྔགས་སི་ཏི་མ་ཤོང་ཚད་བྲི། ལྷ་བཟོ་དབང་པོ་ཚང་བ། ཕྱུག་པ། སྡོམ་པ་དང་ལྡན་པ་གཅིག་གིས་ཁ་བྱང་དུ་བསྟན་ལ་བྲིའོ། ། དེའི་ཉིན་པར་དངོས་གྲུབ་འབྱུང་བའི་གནད་རིག་མ་མཚན་ཉིད་དང་ལྡན་པ་ཞིག་བཙལ་ལ་ཟས་སྣ་ཚོགས་བྱའོ། ། རབ་གནས་སྤྱིར་སྤྱི་དང་མཐུན་ལ། ཡིད་ལ་འདོད་དགུ་སྩོལ་བའི་དངོས་གྲུབ་ཞུ་བའི་གསོལ་བ་ཡེ་ཤེས་པ་ལ་བཏབ་ནས་ཡེ་ཤེས་དགུག་གཞུག་བརྒྱ་རྩ་ལ་སོགས་པ་བྱེད་པ་མན་ངག་ཡིན་ཏེ་འདི་ཞལ་ཤེས་ཡིན་ནོ། ། དངོས་གཞི་ནི་གནས་མཚན་ཉིད་དང་ལྡན་པར་གོང་གི་བཅའ་གཞི་རྣམས་ལེགས་པར་ཚོགས་པར་བྱས་ཏེ།
སྟན་བདེ་བ་ལ་འདུག སྐྱབས་འགྲོ་སེམས་བསྐྱེད་སྤྱི་དང་མཐུན་པར་བྱའོ། ། ཁྱད་པར་དུ་སེམས་ཅན་ཐམས་ཅད་དབུལ་བའི་སྡུག་བསྔལ་དང་བྲལ་བར་བྱ། མཐར་ཐུག་རྫོགས་པའི་སངས་རྒྱས་ཀྱི་ས་ལ་དགོད་པར་བྱ། དེའི་ཕྱིར་དུ་འདི་བསྒོམས་ལ་གསོལ་བ་གདབ་པ་དང་བཟླས་པ་སོགས་བྱའོ་སྙམ་དུ་སྙིང་ཐག་པ་ནས་ཁ་ཙམ་ཚིག་ཙམ་མ་ཡིན་པར་བྱ། དེ་ནས་ཐ་མལ་དུ་གནས་པའི་སྙིང་གི་དཀྱིལ་དུ་ཐིག་ལེ་དམར་པོ་རྒྱ་སྲན་ཙམ་པ་གཅིག་བསྒོམ། དེའི་དཀྱིལ་དུ་ཧཱུྃ་དཀར་པོ་དངུལ་ཆུའི་མདོག་འདྲ་བ་གཅིག་བསྒོམ། དེ་གཉིས་ལས་འོད་འཕྲོས་དོན་གཉིས་བྱས་ཚུར་འདུས་ཡོངས་སུ་གྱུར་མ་ལས་ཡི་གེ་ཧཱུྃ་དང་བཅས་པ་འོད་དང་འོད་ཟེར་དཔག་ཏུ་མེད་པ་འཕྲོ་བ་གཅིག་བསྒོམ། དེ་ལ་སེམས་གཏད་དེ་བསྒོམས་པས་དེ་གཉིས་ཕྲུག་གིས་འདྲེས་པ་ལས། རང་གི་མདུན་དུ་བཅོམ་ལྡན་འདས་ཡིད་བཞིན་གྱི་ནོར་བུ་སྐུ་མདོག་དཀར་ལ་དམར་བའི་མདངས་ཆགས་པ།
སྤྱན་གསུམ་པ། ཕྱག་དྲུག་པ། ཕྱག་གཡས་ཀྱི་དང་པོ་གྲི་གུག་འཕྱར་བ། གཉིས་པ་ནོར་བུ། གསུམ་པ་ཌཱ་མ་རུ། གཡོན་གྱི་དང་པོ་ཐོད་པ་དང་བུམ་པ་རིན་པོ་ཆེ་སྣ་ཚོགས་ཀྱིས་བཀང་བ་བརླ་གཡོན་པ་ལ་བརྟེན་ཏེ་འཛིན་པ། བར་པ་རྩེ་གསུམ། ཐ་མ་ལྕགས་ཀྱུ་སྣོམ་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། སྨད་རིན་པོ་ཆེའི་ཆུན་འཕྱང་སྣ་ཚོགས་ཀྱིས་མཛེས་པའོ། །
ཞབས་དུར་ཁྲོད་ཆེན་པོ་བསིལ་བ་ཚལ་ནས་ད་ལྟ་རང་འབྱོན་པ་འདྲ་བ། འགྲོ་འཕྲོ་ལ་བཞུགས་པ་འདྲ་བའི་འོག་ན་ཚོགས་བདག་རེ་རེ་མནན་ཏེ། ཁ་དང་བཤང་ལམ་ཐམས་ཅད་ནས་རིན་པོ་ཆེ་ལྷུག་ལྷུག་ཡོད་པ་འདྲ་བ་གཉིས་བསྐྱེད། མགོན་པོའི་སྤྱི་བོར་བླ་མ་རྡོ་རྗེ་འཆང་དགོས་འདོད་ཐམས་ཅད་འབྱུང་བ་ཞལ་འཛུམ་བག་དང་ལྡན་པ་གཅིག་བསྒོམ། མགོན་པོའི་ཐུགས་ཀར་དབང་སྡུད་ཀྱི་མཁའ་འགྲོ་མ་དམར་མོ་ཞལ་གཅིག་ཕྱག་གཉིས་རྒྱན་སྣ་ཚོགས་ཀྱིས་བརྒྱན་པ། ཕྱག་གཡས་ལྕགས་ཀྱུ། གཡོན་ཐོད་པ་སྣོམ་པ། ཞབས་གར་སྟབས་སྤྱན་གསུམ་ནམ་མཁའ་ལ་ཧྲིག་གེ་གཟིགས་པ་ཁམས་གསུམ་དབང་དུ་སྡུད་པ་གཅིག་བསྐྱེད། དེའི་སྙིང་ཁར་ཆོས་ཉིད་ཀྱི་ཐིག་ལེ་དམར་པོ་འོད་ཟེར་དམར་པོ་འཕྲོ་བ་གཅིག་བསྐྱེད། དེ་ལས་འོད་འཕྲོས་པས་དུར་ཁྲོད་ཆེན་པོ་བསིལ་བ་ཚལ་ནས།
མགོན་པོ་མཁའ་འགྲོ་མའི་ཚོགས་ཀྱིས་བསྐོར་བ་བསམ་གྱིས་མི་ཁྱབ་པ་སྤྱན་དྲངས། ཛཿཧཱུྃ་བཾ་ཧོཿ གཉིས་སུ་མེད་པར་བྱ། ཕྱི་མཆོད་ནང་མཆོད་དབུལ། བསྙེན་པའི་དུས་སུ་ཐིག་ལེ་དེ་ལ་རྩ་སྔགས་ཀྱི་གཡས་ནས་བསྐོར་བར་བསམ་ལ་བསྙེན་སྔགས་ཆུ་བོའི་གཞུང་བཞིན་འབུམ་ཕྲག་གསུམ། སྔགས་གཞན་དང་མི་བསྲེ་བར་ཚིག་གཞན་གྱིས་བར་མ་ཆད་པར་བཟླས་སོ། ། བཟླས་བྱའི་སྔགས་ནི་འདིའོ། ། གུ་རུ་མ་ཧཱ་ཀཱ་ལ། ཧ་རི་ནི་ས། སི་ཏི་ཛ།
ཡི་གེ་འབྲུ་བཅུ་གསུམ། གནད་ཀྱི་གི་གུ་བཞི་དང་ཞབས་ཀྱུ་གཉིས་ཁམས་གསུམ་དབང་སྡུད་ཀྱི་སྙིང་པོའོ། ། རྟགས་ནི། བླ་མ་དུར་ཁྲོད་ནས་དངོས་སུ་བྱོན་པ་དང་། རིག་མ་མཚན་ལྡན་གྱིས་དངོས་གྲུབ་སྟེར་བ་དང་། ཞལ་མཐོང་བ་དང་ཁམས་གསུམ་གྱི་སེམས་ཅན་ལ་དབང་བསྐུར་བ་རྨི་བ་སོགས་སོ། ། ཉམས་སྣང་དང་མངོན་སུམ་དུ་འབྱུང་ངོ་། ། བཅོམ་ལྡན་འདས་ལ་གཏོར་མ་འབུལ་བ་ནི། ཟུར་གསུམ་ཁྲུ་གང་བ་ཤ་ཁྲག་གི་རྒྱན་དང་། ཟས་སྣ་ཚོགས་ཡོད་ཚད་བསགས་ནས་གཏོར་མ་སྣོད་ཁེངས་པ་བཤམས་ལ་དཀྱིལ་འཁོར་གྱི་དབུས་སུ་བཞག
དེ་ལ་བྲིས་སྐུ་གཟུགས། གཡས་སུ་མཁའ་འགྲོ་སྤྱི་གཏོར། གཡོན་དུ་གཞི་བདག་གཏོར་མ། རྒྱབ་ཏུ་གནོད་སྦྱིན་གཏོར་མ། མདུན་དུ་མཆོད་པ་རྣམ་ལྔ་ཅི་འབྱོར་བ་བཤམ། གནད་གཅིག་ལ་འདིའི་ལུང་ཞུ་བ་དང་། སྒྲུབ་པ་བྱེད་དུས་སམ། ཚེས་བཅུ་ལ་གཏོར་མ་བྱེད་དུས་ཟས་སྣ་ཚོགས་འབྱོར་ཚད་བསགས་ལ་ཚོགས་འཁོར་བྱེད་པ་གལ་ཆེ། རྗེས་གནང་ཞུ་དུས་ཕྱག་རྟེན་གང་ཕུལ་བ་དེ་དངོས་གྲུབ་ཀྱི་ཐོག་མར་འབྱུང་། དེ་ལྟ་མིན་ན་དངོས་གྲུབ་ཡལ་གསུང་།
དམ་ཚིག་ལྡན་པའི་རྣལ་འབྱོར་པས། ། ཚོགས་འཁོར་བཤམས་དང་བཅས་པས་འགྲུབ། ། ཅེས་ཡིད་བཞིན་ནོར་བུའི་རྒྱུད་ལ་སོགས་དེ་ཡིས་བསྐྱེད་པའི་རིམ་པ་བསྟན་ནས་རྫོགས་པའི་རིམ་པ་ནི། རང་གི་སེམས་ཉིད་ཐིག་ལེ་དམར་པོར་གྱུར་པ་སྙིང་ཁ་ན་ཡོད་པ་དེ་ལ་སེམས་གཏད་དེ། རྩེ་གཅིག་ཏུ་བཞག་པས་སེམས་བཟུང་བས་གཏན་ལ་ཕེབས། ཡི་གེ་འོད་དུ་ཞུ་བ་ཡལ་སོང་བའི་ངང་ལ་ཅི་ཙམ་གནས་ཀྱི་བར་ལ་བཞག་གོ ། བཞག་པའི་ངང་ནས་རིག་རིག་པ་དེ་རིག་སྟོང་། འགྱུ་འགྱུ་བ་དེ་འགྱུ་སྟོང་། མ་སྒྲིབ་པར་གསལ་ལེ་བ་དེ་གསལ་སྟོང་། ཡིན་མིན་གྱི་མཐའ་དང་བྲལ་བས་རྨི་ལམ་གྱི་སྣང་བ།
སྒྱུ་མའི་རང་བཞིན་ཞེས་པ་དེ་ལ་གབ་སྟེ་ངོ་སྤྲད་པ་དེའོ། ། དེ་ནི་རྫོགས་པའི་རིམ་པའོ། ། དེའི་སྟེང་ནས་ཉལ་འཆག་འགྲོ་འདུག་གི་སྣང་བ་ཡང་དེ་ཁོ་ན་བཞིན་དུ་ཉམས་སུ་ལེན་པ་ཁོ་བོ་ཁྱུང་པོ་རྣལ་འབྱོར་གྱི་སྤྱོད་ཚུལ་ལོ། ། སྒྲུབ་པ་འདི་ལ་གསོལ་འདེབས་ཁོ་ན་གལ་ཆེ། སྒྲུབ་པ་ཐོན་ནས་ཡེ་ཤེས་གཤེགས། དམ་ཚིག་པ་རང་ལ་བསྡུ། གཏོར་མ་ཆེ་བ་དངོས་གྲུབ་ཏུ་ལེན་པ་ཡིན། དམ་ཉམས་ཀྱི་ཁར་མི་སྦྱིན། ཁྱི་དང་བ་ལང་ལ་མི་སྦྱིན། གཏོར་མ་གཞན་རྣམས་ལ་མཆོད་བསྟོད་གཞུང་བཞིན་བྱས་ལ།
གཏོར་མ་དང་། ནང་ནུབ་ཚ་བ་གཡོ་དུས་དང་། སྦྱིན་སྲེག་གཞུང་བཞིན་བྱེད་དུས་སུ་སྲོག་སྔགས་ལ། ཁམས་གསུམ་དབང་སྡུད་ཀྱི་སྔགས་ལ་པུ་ཙ་ཁའི་བཏགས་ལ། དེ་མ་ཡིན་པའི་སྤྱན་འདྲེན། བསྟོད་བསྐུལ་གཏོར་སྔགས་མགོན་པོའི་གཞུང་བཞིན་བྱེད་པ་གནད་ཡིན་གསུང་། རྗེས་བསྔོ་བ་དང་མི་དམིགས་པས་རྒྱས་འདེབས་ཤིང་། བཀྲ་ཤིས་བཀའ་རྒྱ་མ་བརྗོད་དོ། ། བདག་ཁྱུང་པོ་རྣལ་འབྱོར་པས་ཞལ་གདམས་ཡི་གེར་བཀོད་པ་བླ་མ་མགོན་པོ་མཁའ་འགྲོས་བཟོད་པར་མཛོད། གསེར་ཆོས་རྣམས་ཀྱི་ནང་ནས་མགོན་པོའི་བཀའ་རྒྱ་མ་འདི་རིན་ཆེན་བརྩོན་འགྲུས་ཁྱོད་ལ་གཏད་དོ། །
ཆིག་རྒྱུད་ལས་མ་སྤེལ་ཞིག ྀཨཚ།། བླ་མ་དམ་པ་རྣམས་ལ་ཕྱག་འཚལ་ལོ། ། ལས་ཁ་ཚར་འདི་ལ་ཞི་བ་ནོར་དུ་སྒྲུབ་པ་དང་། དྲག་པོ་མཐུ་རུ་སྒྲུབ་པ་གཉིས་ལས། འདིར་མྱུར་མཛད་ཅེས་པ་ལ་བརྟེན་ནས་ཞི་བ་ནོར་དུ་བསྒྲུབ་པའོ། ། དེ་ལ་དང་པོ་དཀྱིལ་འཁོར་བྲི་བ་དང་། བུམ་པ་བཅའ་བ་དང་། རྫས་རྣམས་བསོག་པ་དང་། ལྷ་བསྐྱེད་པ་དང་།
བསྙེན་པ་སྐྱེལ་བ་དང་། རྟགས་ཐོན་པའོ། ། དེ་ལ་དཀྱིལ་འཁོར་བྲི་བ་གཞུང་ལྟར་བྱ། བུམ་པ་བཅས་པ་དཀྱིལ་འཁོར་བྲིས་པའི་སྟེང་དུ་མཉྫི་ལ་སོགས་པའི་ཁར་བཞག གཟུངས་ཐག་ནང་རྫས་སོགས་དང་ལྡན་པར་བྱ། མཆོད་གཏོར་རྒྱས་པར་བཤམ། སྭ་བྷཱ་ཝའི་སྔགས་ཀྱིས་སྟོང་པར་སྦྱངས། སྟོང་པའི་ངང་ལས་བྷྲཱུྃ་ལས་བུམ་པ་ནང་གཞལ་ཡས་ཁང་དུ་བསམ། པད་མ་དང་ཟླ་བའི་གདན་ཏེ་སུ་ཧྲིཿའམ་གྷ་ཏའི་ཡིག་འབྲུ་ལས་འོད་འཕྲོས། འགྲོ་བའི་དོན་བྱས་ཡིག་འབྲུ་ལ་ཐིམ།
ཧྲིཿལས་མགོན་པོར་དཀྲོངས་ཀྱིས་བསྐྱེད་དེ། དེ་ཡང་སྐུ་མདོག་དཀར་པོ། ། ཞལ་གཅིག་ཕྱག་དྲུག་པ་གཡས་དང་པོ་ན་ཡིད་བཞིན་གྱི་ནོར་བུ་རིན་པོ་ཆེ། གཉིས་པ་ན་ནེའུ་ལེ། གསུམ་པ་ན་བུམ་པ། གཡོན་དང་པོ་ན་གཅོད་པའི་འཁོར་ལོ། གཉིས་པ་ན་ནེའུ་ལེ། གསུམ་པ་ན་འགུགས་པའི་ཕྱག་རྒྱ་མཐེ་བོང་དང་སྲིན་ལག་སྤྲད་པའོ། ། དེ་ནས། ཡེ་ཤེས་དགུག་གཞུག་དབང་སྐུར་རྫོགས། །
བྱང་ཆུབ་སེམས་ཀྱིས་ཐོག་དྲངས་ལ། ། ཡན་ལག་བདུན་པ་རྫོགས་པར་བྱ། ། དེའི་ཐུགས་ཀའི་ཧྲིཿལས་ནི། ། སྔགས་ལ་བཤམ་བུར་བཅས་པས་སྐོར། ། གྷའམ་ཧྲིཿལས་འོད་འཕྲོས་པས། ། སྤྱན་དྲངས་གཉིས་སུ་མེད་པ་བསྟིམ། ། གཟུངས་ཐག་བཟུང་ལ་སྙིང་པོ་བཟླས། ། ལྷ་ཡི་ཐུགས་དམ་རྒྱུད་བསྐུལ་ནས། ། འོད་བྱུང་བུམ་པའི་རྫས་ལ་ཕོག ། རིན་པོ་ཆེ་དང་བདུད་རྩིར་གྱུར། །
ཕྱོགས་བཅུའི་འཇིག་རྟེན་ཐམས་ཅད་ཀྱི། ། དགོས་འདོད་མ་ལུས་འོད་ཀྱིས་བཀུག ། ནོར་གྱི་ཆར་པ་ཕབ་བྱས་ཏེ། ། བུམ་པའི་ནང་དུ་ཐིམ་པར་བསམ། ། ཨོཾ་བཛྲ་མ་ཧཱ་ཀཱ་ལ་ག་ན་པ་ཏ་ཡེ་སྭཱཧཱ། ཞེས་བྱ་བ་ཡི་སྙིང་པོ་ནི། ། སྨྲ་བཅད་ཁམས་ཀྱིས་ཐུབ་ཚད་བགྲང་། ། གསོལ་བ་འདེབས་ལུགས་འདི་བཞིན་བྱ། ། ཇོ་བོ་གཟིགས་ལྡན་བདག་ལ་དགོངས་སུ་གསོལ། ། བདག་མིང་འདི་ཞེས་བྱ་བ་ཡིས། །
རྫོགས་པའི་བྱང་ཆུབ་སྒྲུབ་པ་ལ། ། སྦྱིན་པ་ཡོངས་སུ་རྫོགས་བྱའི་ཕྱིར། ། འབྱོར་པ་ཆེན་པོའི་དངོས་གྲུབ་གསོལ། ། ཞེས་གསོལ་བ་ལན་བདུན་གདབ་བོ། ། རྟགས་ནི་འདི་ལྟར་ཤེས་པར་བྱ། ། སྒྲུབ་པ་བྱེད་པའི་དུས་སུ་ནི། ། ནོར་རྫས་འབུལ་བ་བྱུང་ན་བཟང་། ། ཞལ་མཐོང་བ་ནི་མཆོག་ཡིན་ནོ། ། རྨི་ལམ་རྟགས་ནི་འདི་ལྟ་སྟེ། ། མེ་ཏོག་འཐུ་དང་བཙས་མ་རྔ། །
གཞན་གྱིས་ཟས་ནོར་འབུལ་བ་དང་། ། ཕྱིང་བ་གོས་དཀར་གྱོན་པ་དང་། ། ཆུ་ཡིས་ལོངས་སྤྱོད་བྱེད་པ་དང་། ། གོ་ཆ་དམག་མི་རྨི་ན་བཟང་། ། སྒྲུབ་པ་ཐོན་པའི་དུས་སུ་ནི། ། བུམ་པའི་ནས་ནི་རང་ཉིད་བཟའ། ། དངོས་གྲུབ་བླང་བའི་དོན་ཡང་ཡིན། ། མ་གྲུབ་ལན་གསུམ་བསྐྱར་བར་བྱས། ། དངོས་གྲུབ་བྱུང་བའི་རྫས་རྣམས་ལ། ། རྟེན་བཞེངས་སྒྲུབ་ལ་བརྩོན་པར་བྱ། །
དཀོན་མཆོག་གསུམ་ནི་མཆོད་པར་བྱ། ། དབུལ་པོ་རྣམས་ཀྱི་དོན་ཡང་བྱ། ། རང་ལ་ཞེན་ཆགས་མེད་པར་བྱ། ། དེང་ནས་བྱང་ཆུབ་སྙིང་པོའི་བར། ། ཁོ་ཡིས་ཡོན་བདག་བྱེད་པར་འགྱུར། ། འདིའི་ཡིག་སྣ་ཡོད་པ་ཙམ་གྱིས་བང་སོ་འཕེལ། འབྲུ་འཁྲུངས། ཚོང་ལེགས་འོང་། བསམ་པ་འགྲུབ་བོ། ། གཏོར་མ་ཆེ་བ་རྟག་ཏུ་གཟུང་།
གཏོར་ཆུང་ཞག་རེ་ལ་ཉི་ཤུ་རྩ་གཅིག་རེ་བཏང་། སྒྲུབ་པ་བྱེད་པའི་དུས་སུའོ། ། བསྒྲུབ་པའི་དུས་ནི་ཡར་ངོའི་ཚེས་བརྒྱད་ནས་གནམ་སྟོང་གི་བར་ལ་བྱའོ། ། གུ་ཧྱ་ས་མ་ཡ། ྀཨཚ།། མགོན་པོ་གཟིགས་ལྡན་ཐུགས་རྗེ་ཅན་ལ་ཕྱག་འཚལ་ལོ། ། བུམ་པ་ཁ་ཡངས་ཤིང་མཆུ་ཡོངས་སུ་གྲགས་པ་དང་ལྡན་པ། མ་ཆག་མ་གས་ལྷན་པ་མེད་པ་དྲི་མ་དང་བྲལ་ཞིང་གཙང་བའི་ནང་ནས་དཀར་མོ་སད་ལ་སོགས་པའི་སྐྱོན་དང་བྲལ་ཞིང་། སྦུར་སོག་དང་སྲན་མ་དང་རྡོ་ལ་སོགས་པ་གཅིག་ཀྱང་མེད་ཅིང་ས་ལ་སོགས་པ་དང་བྲལ་བ། ཕྱུག་པོའི་བང་མཛོད་ནས་བྱུང་བའམ་ཡང་ན་འབྲས་དཀར་མོ་མ་གྲུག་པ་སྟེ།
དེ་གཉིས་གང་ཡང་རུང་བས་ཁེངས་པར་དགང་། དེའི་ནང་དུ་གསེར་དངུལ་མུ་ཏིག་བྱི་རུ་མུ་མེན་གཡུ་རྙིང་ཟངས་དང་། པད་མ་ར་ག་དུང་ལ་སོགས་པའི་རིན་པོ་ཆེ་རྙེད་ཚད། གོས་དར་བཟང་པོའི་རས་མ་རིགས་མི་གཅིག་པ་རྙེད་ཚད། ཇ་དཀར་ནག་དང་ཤ་མར་བུ་རམ་ཀ་ར་རྒུན་འབྲུམ་ལ་སོགས་པའི་ཟས་སྣ་བཟང་པོ་རྙེད་ཚད་ཨ་རུ་ར་རྙེད་ཚད་རྣམ་རྒྱལ་ལམ། མ་རྙེད་ན་ཡང་གཞན་གསེར་མདོག་བཟང་པོ་དང་། བཟང་དྲུག་དང་ག་བུར་ཨ་ཀ་རུ་ཙནྡན་དཀར་དམར་དབང་ལག་ལ་སོགས་པ་རྣམས་ཞུགས་ཅིང་། དེའི་དབུས་བུམ་པའི་མགྲིན་པ་དང་ལྟེ་བའི་མཚམས་ལས་ཅུང་ཟད་མཐོ་བ་ཙམ་དུ་མགོན་པོ་གཟིགས་ལྡན་གྱི་སྐུ་ཙཀླི་རབ་གནས་ཚུལ་བཞིན་དུ་བྱས་པ་ཞལ་བུམ་པའི་མཆུ་ལ་བསྟན་ཅིང་བུམ་རྫས་ཀྱི་ནང་དུ་ནུབ་པ་བཞུགས་སུ་བཅུག བུམ་པའི་མཆུ་རང་ལ་བསྟན། ཞག་རེ་ལ་ཐུན་བཞིར་མགོན་པོ་བསྐྱེད།
ཡེ་ཤེས་པ་གཞུག གསོལ་བ་ཤུགས་དྲག་ཏུ་གདབ། གཏོར་མ་ཆེ་བའི་ནང་དུ་གཏོར་ཆུང་བཏབ། གཏོར་མ་ཆེ་བ་ནི་ནས་དཀར་གཙང་མའི་རྗེན་བཏགས་ལ་དཔལ་བཤོས་ཟུར་གསུམ་ཁྲུ་གང་བ། མར་དང་སྦྲང་རྩི་དང་བུ་རམ་གྱིས་བརྒྱན་ཅིང་རྩེ་མོར་མར་གྱི་ནོར་བུ་འབར་བ་དང་། མདུན་ཕྱོགས་ཀྱི་ལོགས་ལ་མར་གྱི་ཧཱུྃ་དཀར་པོ་ཆེན་པོ་བྲིས་པ། མཐེབ་ཀྱུ་བརྒྱ་རྩ་བརྒྱད་ཀྱིས་བཅད་ཁ་ནང་དུ་བསྟན་ནས་བསྐོར་བ། སྣོད་ཟངས་ཀྱི་ཀ་ཏོ་ར་ལ་སོགས་པ་གས་ཆག་དང་བུག་པ་དང་། ལྷན་པ་སོགས་མེད་པའི་ཆེན་པོར་བྱ། སྐུ་ཙཀླི་དང་མེ་ལོང་དང་དར་དཀར་དམར་མཐིང་གསུམ་གྱི་མདའ་བྱ་རྒོད་མ་སྒྲོས་མེས་མ་རེག་པ་ལ་བརྒྱན་པའི་མདའ་དར་གཟུགས།
ཐུན་དང་པོ་ལ་གཏོར་ཆུང་གཅིག་བླ་མ་དང་ཡི་དམ་ལ་དབུལ། དེ་མ་གཏོགས་ཐུན་བཞི་པོ་རེ་རེ་ལ་གཏོར་ཆུང་ལྔ་ལྔ་མགོན་པོ་ལ་དབུལ། གཏོར་མ་ཆེ་བ་དང་པོ་ནས་སྣོད་ཁེངས་པ་མཐེབ་ཀྱུ་སྣོད་ལས་ཕྱིར་མ་ཐལ་བ་བྱ། གཏོར་ཆེན་མགོན་པོར་བསྐྱེད། ཡེ་ཤེས་པ་བཅུག་དེ་དང་བུམ་པའི་ནང་གི་མགོན་པོ་དབྱེར་མེད་པར་མོས་ནས་གཏོར་ཆུང་དབུལ། གཏོར་ཆུང་ནི་གཏོར་མ་ཆེ་བའི་མདུན་དུ་སྣོད་གཞན་བཞག་པའི་ནང་དུ་དབུལ་དུ་རུང་། གཏོར་མ་བྱིན་བརླབ་གཞུང་བཞིན་ནོ། ། གཏོར་ཆུང་འབུལ་བའི་ཚེ། རེ་རེ་ནས་ལག་པ་གཡས་པས་བཟུང་སྟེ་རྩ་སྔགས་སི་ཏི་མ་ཡི་གེ་བཅུ་པའི་མཐར་བ་ལིཾ་ཁ་ཁ་ཁཱ་ཧི་ཁཱ་ཧི། བཏགས་ནས་དབུལ།
སྒྲུབ་པ་ཐོན་ཁའི་ཐུན་ཐ་མ་ལ་གཏོར་མ་ཆེ་བའི་མགོན་པོ་ནམ་མཁའ་ལ་བཞུགས་སུ་གསོལ་ནས། གཏོར་མ་ཆེ་བ་ལེགས་པར་བྱིན་གྱིས་བརླབས་ཏེ་དབུལ། ཐུན་ཐམས་ཅད་ལ་ཡང་གཏོར་མ་ཆེ་བ་མཐེབ་ཀྱུ་རེ་རེས་གསོ། སྒྲུབ་པའི་བར་ལ་མཚམས་དམ་པར་བཅད། གཞན་ལ་གསང་། ངག་བཅད། སྒྲུབ་རྫས་ཕྱིར་མི་འདོན། སྟན་མི་སྤྲུག ཕྱག་དར་མི་བྱ། དབང་སྡུད་ཀྱི་འཁོར་ལོ་བྲིས་རབ་གནས་བྱས་པ་སྐུད་པ་དམར་པོས་དཀྲིས་ཏེ་བསྒྲུབ་པའི་བར་བུམ་པའི་མགུལ་བར་བཏགས་པ་ལ།
སྒྲུབ་པ་ཐོན་དུ་ཉེ་བའི་ཐུན་ཐ་མའི་ཚེ། གཏོར་མའི་མགོན་པོ་ནམ་མཁར་བཏེགས་པ་དེ་ལ་གཏོར་མ་ཕུལ་ཚར་ནས་འཁོར་ལོ་ལ་བསྟིམས་ཏེ། འཁོར་ལོ་རང་གི་ལུས་ལ་བཅངས་པས་གང་འདོད་པ་དབང་དུ་འགྱུར་རོ། ། སྒྲུབ་པ་ཐོན་ནས་ཐོད་པ་དུམ་བུ་གཅིག་པ་མཚན་ལྡན་གྱི་ནང་དུ་སྔར་གྱི་བུམ་རྫས་རྣམས་ནས་དང་བཅས་པས་བཀང་བའི་ནང་དུ་བུམ་པའི་ནང་གི་སྐུ་ཙཀླི་ཞལ་ཐོད་པའི་དཔྲལ་བ་ལ་བསྟན་སྐུ་ནས་ལ་ནུབ་པ་བྱས་ཏེ་བཅུག་པ་རང་གི་ཉལ་བའི་ཁང་པའམ་རང་གི་མཆོད་ཁང་དུ་གཞན་གྱིས་མི་མཐོང་བར་བཞུགས་སུ་བཅུག་པའི་མདུན་དུ་འཛིན། གཏོར་བཅས་ཏེ། ནུབ་རེ་ཞིང་གསོ་ཞིང་དབུལ། གཞན་པའི་རྫས་ཀྱི་ནས་འབྲས་ལྷག་མ་རང་ཁོ་ནས་ལོངས་སྤྱོད་ཅིང་། སྒྲུབ་པའི་གཏོར་མ་ཡང་རང་ཁོ་ནས་དངོས་གྲུབ་དུ་བླང་། བསྒྲུབ་རྫས་རྣམས་དང་པོ་འཚོལ་བའི་ཚེ། དམ་ཉམས་དང་གྲིབ་ཅན་གྱི་ལག་ནས་བྱུང་བ་དང་མ་འདྲེས་པ་བྱ་ཞིང་བསངས་སྦྱངས་ལེགས་པར་བྱས་ནས།
གུ་གུལ་གྱིས་བདུག་ཅིང་བུམ་པའི་ནང་དུ་གཞུག་པར་བྱ་ཞིང་། ཆང་ཕུད་དང་གཏོར་ཆེ་མ་འབགས་པ་གལ་ཆེ། ཞལ་ཤེས་ཞིབ་པར་ཡི་གེར་བཀོད་པ་ཡིན་པས་ཆེས་ཤིན་ཏུ་གསང་བར་བྱ་ཞིང་། དཔེ་སུ་ལ་ཡང་མི་བསྟན་ནོ། ། གུ་ཧྱེ་ས་མ་ཡ། མགོན་པོ་གཟིགས་ལྡན་འདི་ནི་ཡིད་བཞིན་ནོར་བུ་ཉིད་ལས་སྦྱོར་གྱི་ཚེ་ཕྱག་མཚན་སོགས་ཅུང་ཟད་བསྒྱུར་བ་ཙམ་ཡིན་པས་འདི་ལ་རྗེས་གནང་དང་བཀའ་ལོགས་སུ་བྱེད་པ་ནི། རྗེས་གནང་གི་གྲངས་ལ་གཙོ་བོར་བྱེད་པ་རྣམས་ཀྱི་རང་བཟོ་ཡིན་གྱི་བདག་གི་བླ་མ་དག་དེ་འདྲ་མི་བཞེད་དོ།། ༈ །ན་མོ། དང་པོར་བྱིན་གྱིས་བརླབས་པའི་ནག་པོ་ཆེན་པོའི་བསྙེན་པ་གྲངས་ཚད་རྫོགས་པར་བྱ། དེ་ནས་མགོན་པོ་ཡིད་བཞིན་ནོར་བུའི་བསྙེན་སྔགས་སི་ཏི་མ་ལ་བསྙེན་པ་གྲངས་ཐིམ་པ།
དངོས་སམ། ཉམས་སྣང་ངམ། རྨི་ལམ་གྱི་རྟགས་གང་ཡང་རུང་བ་ཐོན་ངེས་པ་བྱ། དེ་ནས་མགོན་པོ་གཟིགས་ལྡན་དང་། སྔགས་ག་ན་པ་ཏི་དང་། རྫས་བུམ་པ་དང་། འཁོར་ལོ་སོགས་ལ་བརྟེན་པའི་སྒྲུབ་པ་དང་ལས་སྦྱོར་རྣམས་ཉམས་སུ་ལེན་པ་ལ་འཇུག་པ་ཡིན་ནོ། ། གཏོར་མ་ལྷ་རུ་བསྐྱེད་པ་ཡིན་ན། གཏོར་མའི་ལོགས་ལ་མར་གྱིས་ཧཱུྃ་བྲི། ལྷ་རུ་མི་བསྐྱེད་པའི་འཛིན་གཏོར་ནར་མ་སོགས་ལ་མར་དང་བུ་རམ་གྱིས་ནོར་བུ་བྱེད་ཀྱི།
ཧཱུྃ་བྲི་བ་མ་ཡིན་ནོ། ། གུ་ཧྱ་ས་མ་ཡ་ྀཨཚ། མགོན་པོའི་སྦྱིན་སྲེག་ལ་གཉིས་ལས། རྒྱས་པའི་སྦྱིན་སྲེག་བྱེད་ན། ཐབ་ལ་སོགས་པ་ཐམས་ཅད་སྤྱི་དང་མཐུན་པར་བྱས་ལ་མེ་ཏོག་སེར་པོ་ལ་སོགས་པའི་བསྲེག་རྫས་དང་། མགོན་པོ་ཡིད་བཞིན་ནོར་བུ་ཐུགས་ཀའི་མཁའ་འགྲོ་མ་དང་བཅས་པ་ཐབ་ནང་དུ་འཇིག་རྟེན་པའི་མེ་ལྷའི་ཐུགས་ཀའི་མེ་གྲུ་གསུམ་གྱི་དབུས་སུ་བསྐྱེད་ནས་ཡེ་ཤེས་པ་གཞུག་པ་སོགས་བྱས་ཏེ། འདས་པའི་མེ་ལྷ་ལ་བསྲེག་རྫས་བརྒྱ་རྩ་བརྒྱད་རེ་དབུལ་བ་ལ། སྔགས་ནི། གུ་རུ་མ་ཧཱ་ཀ་ལ་ཡ། ཧ་རི་ནི་སི་ཏི་ཛ།
བདག་མིང་འདི་ཞེས་བྱ་བའི་འཁོར་ལོངས་སྤྱོད་ནོར་དང་འབྲུ་དང་རིན་པོ་ཆེ་ལ་སོགས་པ་འབྱོར་པ་ཕུན་སུམ་ཚོགས་པ་ཐམས་ཅད་པུཥྚིཾ་ཀུ་རུ་ཨོཾ། ཞེས་སྔགས་རེ་དང་། རྫས་རེ་སྤེལ་ལ་དབུལ། དེ་ནས་འདས་པའི་མེ་ལྷ་ཡེ་ཤེས་པ་གཤེགས། དམ་ཚིག་པ་རང་ལ་བསྡུས། འཇིག་རྟེན་པ་ལ་ལྷག་མ་ཕུལ་ནས་འཇིག་རྟེན་པའི་མེ་ལྷ་ཡེ་ཤེས་པ་གཤེགས། དམ་ཚིག་པ་མེ་འབར་བའི་རྣམ་པར་གྱུར་པ་སོགས་ཆོ་ག་སྤྱི་དང་འདྲའོ། ། དབང་སྡུད་ལ་ཐབ་ཟླ་གམ་དཀྱིལ་འཁོར་དམར་པོ་བྲིས་པའམ། རྩིག་པ་ལ་བསྲེག་རྫས་སོགས་ཆོ་ག་གཞན་ཐམས་ཅད་དབང་གི་སྦྱིན་སྲེག་གི་ཆོ་ག་དང་མཐུན་པ་དང་། མགོན་པོའི་ཐུགས་ཁའི་མཁའ་འགྲོ་མ་དང་བཅས་པ་ལ་བསྲེག་རྫས་འབུལ་བའི་ཚེ།
གུ་རུ་མ་ཧཱ་ཀཱ་ལ་ཡ། ཧ་རི་ནི་སི་ཏི་ཛ། ཆེ་གེ་མོ་ཝ་ཤིཾ་ཀུ་རུ་ཧོཿ ཞེས་སྔགས་རེ་དང་རྫས་རེ་སྤེལ་ནས་འབུལ་བའི་དུས་སུ། ཐུགས་ཁའི་མཁའ་འགྲོ་མ་ལས་དེ་འདྲ་བ་དཔག་ཏུ་མེད་པ་འཕྲོས་པས་བསྒྲུབ་བྱའི་སྙིང་ཁའམ། བྷ་ག་ནས་ལྕགས་ཀྱུས་བཀུག ཌཱ་མ་རུའི་སྒྲས་སེམས་མྱོས་པར་བྱས་ཏེ། རང་དབང་མེད་པར་བཀུག་ནས་བདག་གི་རྐང་པའི་དྲུང་དུ་བཞག་པར་མོས་པ་ཡང་ཡང་བྱའོ། ། ཐུག་པ་བསྐོལ་བའི་མེ་ལ་ཡང་བསྐྱེད་ཆོག་མདོར་བསྡུས་བྱས་ནས། ཚྭ་དང་ཕྱེ་མར་ལ་སྔགས་དང་བཅས་ནས་ཅུང་ཟད་རེ་འབུལ་བའི་སྦྱིན་སྲེག་བྱར་རུང་གསུང་མོད།
རྒྱུད་སྡེ་ལྟར་བྱས་ན་ལེགས་སམ་སྙམ་མོ། ། ྀཨཚ།། ན་མོ་གུ་རུ། ཆོས་སྐྱོང་གི་བུམ་པ་བཅའ་བའི་ཐབས་ནི། དང་པོ་བུམ་པ་སོ་མ་བཏང་བ། མ་སྤྱད་པ་ཚད་བྲེ་གང་ཤོང་བ་ཡན་ཆད་མཆུ་ཅན། མགྲིན་པར་བཀྲ་ཤིས་རྫས་བརྒྱད་བྲིས་པའི་ནང་དུ་ཆོས་སྐྱོང་གི་གཟུགས་དང་། རྩ་བའི་སྔགས་སི་ཏི་མའི་མཇུག་ཏུ། འདོད་པའི་དོན་ཞུ་བའི་ཚིག རྟེན་འདི་ལ་གནས་པར་མཛད་དུ་གསོལ།
གནས་འདིར་སྐྱེ་བོ་ཐམས་ཅད་གུས་པས་འདུ་ཞིང་། འབྱོར་པ་ཐམས་ཅད་ཆུ་བོའི་ཚོགས་བཞིན་འདུ་བར་མཛད་དུ་གསོལ། ཞེས་པ་དང་། བསྲུངས་གཅིག་ལ་སོགས་པ་བཏང་ལ་དེ་འདྲ་བ་མཐིང་ཤོག་ལ་གསེར་གྱིས་བྲིས་པ་དང་། ག་བུར། གུར་གུམ། ཙན་དན་དམར་པོ། རང་བྱུང་། གྷི་ཝཾ་ལ་སོགས་པས་བྲིས་པ་ཕྱོགས་བཞི་ནས་དབུས་ཀྱི་སྐུ་གཟུགས་ལ་ཁ་བསྟན་ཏེ་བཞག སྐུ་རབ་གནས་ལེགས་པར་བྱས་པའི་ཞལ་བུམ་པའི་མཆུ་ལ་བསྟན།
བུམ་རྫས་རིན་པོ་ཆེ་སྣ་ཚོགས་པ་དང་། སྨན་སྣ་ཚོགས་པ་དང་། འབྲུ་སྣ་ཚོགས་པ་དང་། དར་ཟབ་སྣ་ཚོགས་པ་དང་། མངར་གསུམ་ལ་སོགས་པའི་ཟས་སྣ་ཚོགས་པ་དང་། མགོན་པོའི་དམ་རྫས་སྣ་ཚོགས་བཅུག་ལ། ཁེངས་པར་བཀང་། ལུག་དར་མའི་སོག་པ་གཡས་པའི་བལ་ཚི་མེད་པས་ཁ་བཅད། དེ་ནས་ཚོན་སྣ་ལྔའི་སྐུད་པས་མགུལ་བ་བཅིངས་ལ། དེ་རྗེས་ཁའི་སྟེང་ནས་རྒྱ་གྲམ་དུ་བཅིང་ངོ་། །
དེ་ནས་རང་གི་གནས་ཁང་གི་མཛོད་དམ། དགེ་འདུན་གྱི་གཙུག་ལག་ཁང་གི་ཁྱམས་ཀྱི་ནང་ལ་སོགས་པར་གྱང་ལོགས་ལ་ཐོག་མཚམས་ལས་ཅུང་ཟད་དམའ་བར་ཁུང་བུ་གྲུ་བཞི་པ་དཔངས་སུ་ཁྲུ་གང་བ་བྱས་པའི་ནང་ལ་ཞལ་ཞལ་ལེགས་པོ་བྱས་མཚལ་གྱིས་བྱུག སིནྡྷུ་རའི་གཡུང་དྲུང་རིས་ཕྱོགས་བཞིར་བྲིས། དེའི་ནང་དུ་མཐིང་ཤོག་ལ་གསེར་གྱི་པད་མ་འདབ་བརྒྱད་བྲིས་པ་གདིང་། དེའི་སྟེང་དུ་བུམ་པ་དར་ཚོན་ལྔ་སྣ་ལྔའམ་ཚོན་སྐུད་སྣ་ལྔས་བརྒྱ་གྲམ་དུ་བཅིངས་ནས་ཞལ་ཁང་པའི་ཕུགས་སམ། གཙང་ཁང་སོགས་ལ་བསྟན་ལ་བཞག དེའི་སྟེང་ནས་དར་ནག་གི་གུར་དབུབ། མདུན་དུ་མར་གྱི་གཏོར་མ་ནོར་བུས་བརྒྱན་པ་བཞག རང་ཡི་དམ་དུ་གསལ་བའི་ཐུགས་ཁ་ནས་འོད་འཕྲོས་པས། ལྷོ་ཕྱོགས་བསིལ་བའི་ཚལ་ནས་མགོན་པོ་སྤྱན་དྲངས་ནས་བུམ་པའི་ནང་དུ་བསྟིམས་པ་དང་།
གསོལ་བ་བཏབ་ནས་བརྟན་པར་བཞུགས་པ་ལན་བརྒྱ་རྩ་བརྒྱད་དམ། ལྔ་བཅུའམ་ཉེར་གཅིག་བྱ། མཆོད་བསྟོད་གཏོར་མ་དབུལ། རང་དང་བུམ་ནང་གི་མགོན་པོའི་ཐུགས་ཁའི་མཁའ་འགྲོ་མ་ལས་དེ་འདྲ་བ་དཔག་ཏུ་མེད་པ་འཕྲོས་པས་ལྷ་དང་མིའི་རིན་པོ་ཆེ་དང་འབྱོར་པའི་ཁྱད་པར་ཅི་ཡོད་པ་བཀུག་སྟེ། བུམ་པའི་ནང་གི་རིན་པོ་ཆེ་ལ་སོགས་པ་རྣམས་ལ་ཐིམ་པ་ཡང་ཡང་བསྒོམས་ནས། བུམ་པའི་མགུལ་པ་ལ་གཟུངས་ཐག་བཏགས་ལ་བཟུང་སྟེ། རྩ་སྔགས་སི་ཏི་མ་སྟོང་བཟླས། བུམ་པའི་ནང་གི་ནོར་ཟས་རྣམས་ལུད། མགོན་པོའི་ཕྱག་གི་བུམ་པ་དང་། ཐོད་པ་ནས་ཀྱང་ལུད།
ནེའུ་ལེ་དང་ཚོགས་བདག་གི་ཁ་བཤང་རྣམས་ནས་ཀྱང་རིན་པོ་ཆེ་ལྷུག་ལྷུག་ལུད་ནས་གནས་ཁང་དང་གཙུག་ལག་ཁང་ལ་སོགས་པའི་ནང་ཐམས་ཅད་སྤྱད་པས་ཟད་མི་ཤེས་པ་ཙམ་དུ་ཁེངས་པར་བསམས་ལ། བཀྲ་ཤིས་བྱ། བུམ་པ་གཏོར་མ་དང་བཅས་པ་མི་འགུལ་བར་གཡམ་པ་གྲུ་བཞི་ནང་ལ་གཡུང་དྲུང་རིས་བྲིས་པས་ཁ་བཅད། ཕྱི་ནས་ཞལ་ཞལ་བྱས་ཏེ་མི་མངོན་པར་བྱ། དེ་ལྟར་བྱས་ན་གནས་དེར་འབྱོར་པ་ཟད་མི་ཤེས་པ་འབྱུང་སྟེ། ཐུན་མོང་མ་ཡིན་པའི་མན་ངག་ཆེས་ཟབ་པ་ཡིན་ཞིང་། ཞལ་ཤེས་རྣམས་ཀྱང་ཡི་གེར་བཀོད་པ་ཡིན་པས་དཔེ་གཞན་ལ་མི་བསྟན་པ་ཆེས་ཆེར་དམ་པར་བྱའོ།། །། གུ་ཧྱ་ས་མ་ཡ། ། རྒྱ་རྒྱ་རྒྱ་ཨྠིྀཚ།། །། PAGE * MERGEFORMAT 12 མགོན་པོ་ཡིད་བཞིན་ནོར་བུའི་སྒྲུབ་སྐོར།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
