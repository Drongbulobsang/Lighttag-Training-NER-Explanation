ཤངས་པ་བཀའ་བརྒྱུད་ཀྱིས་གཙོས་པའི་ཆོས་སྐོར་སྣ་ཚོགས།
པོད ༣
འཇམ་དབྱངས་མཁྱེན་བརྩེའི་དབང་ཕྱུག་གི་ཚར་ཆེན་གྱི་གསུང་ལ་ཟིན་བྲིས་ནི་གུའི་ཕྱག་ལེན།
༄༅། །འཇམ་དབྱངས་མཁྱེན་བརྩེའི་དབང་ཕྱུག་གི་ཚར་ཆེན་གྱི་གསུང་ལ་ཟིན་བྲིས་ནི་གུའི་ཕྱག་ལེན་བཞུགས་སོ།། ནི་གུའི་སྒྱུ་ལུས་དབང་མོ་ཆེའི་ཚེ་དཀྱིལ་འཁོར་སྦྲེང་ཚར་རེ་རེའི་མདུན་དུ་ཟླུམ་གཏོར་རེ། ལྷ་བཤོས་རེ། མགོན་པོའི་མཎྜལ་གྱི་ཁར་གཏོར་མ་གྲུ་སུམ་མདའ་དར་ཅན། མདུན་དུ་མཆོད་པ་སྦྲེང་ཚར་དབང་གི་སྔོན་དུ། བགེགས་གཏོར་དྲག་རོལ། སྔོན་འགྲོ་རྣམས་ཆོས་རྗེ་སྟོན་པའི་ཡི་གེ་བཞིན་ཡེ་ཤེས་དབབ་པའི་ཚེ། སློབ་མ་བདེ་མཆོག་ལྷན་སྐྱེས་འབྱུང་བཞིའི་དཀྱིལ་འཁོར་སོགས་ཀྱེ་རྡོར་བཞིན། བུམ་དབང་ལ་དབང་དང་བུམ་ཆུ་བྱིན། གསང་དབང་ལ་ཐོད་ཆང་བྱིན།
གོང་མ་གཉིས་ལ་ཀུ་ཤས་ཡུལ་ཙམ་མཛད། དབང་མན་ངག་དང་འབྲེལ་བའི་ཐོག་མར་མཎྜལ་ཚོམ་བུ་བདུན་པ་ལན་གསུམ། ཡི་གེ་ལྔ་འོད་དུ་ཞུ་བའི་ཐིག་ལེ་ལྟེ་བར་ལྔ་ཚོམས་སུ་འགོད། རེ་རེ་ལ་ཌཱ་དྲིལ་དང་ཧྲཱི་ཧ་ཧ་བླ་མ་བརྒྱུད་པའི་བྱིན་རླབས་བརྗོད། རྩས་ལམ་སྦྱངས་པའི་ཚེ། ཡི་གེའི་འོད་ཀྱི་འཁོར་ལོ་དེ་དང་དེ་གང་བས། རྩའི་མདུད་པ་ཐམས་ཅད་སྦྲུལ་མདུད་ལྟར་རང་གྲོལ་དུ་གྱུར། མཐར་ལུས་ཀྱི་རྩ་མདུད་ཐམས་ཅད་གྲོལ་བར་སྒོམ། གདམས་ངག་དབང་དང་འབྲེལ་བའི་དབུ་མའི་ཡར་སྣར་ཧཾ་གི་རྩེར་ཐིག་ལེ་དཀར་པོ་ཡུངས་འབྲུ་ཙམ། གསང་གནས་སུ་ཧཱུྃ་སྔོན་པོ་མགོ་གྱེན་བསྟན་གྱི་རྩེར་ཐིག་ལེ་དམར་པོ་ཡུངས་འབྲུ་ཙམ།
ཧཱུྃ་གྱེན་དུ་བྱོན། དབུ་མ་སྒྱུ་མ་ཟློག་པ་ལྟར་ཐིམ་ནས་སྙིང་ཁར་སླེབ་ཧཱུྃ་ཐིག་ལེ་ལ་ཐིམ། ཧཾ་མར་བྱོན། དབུ་མ་སྒྱུ་མ་ཟློག་པ་ལྟར་ཐིམ་ནས་སྙིང་ཁར་སླེབ་ཧཾ་ཐིག་ལེ་ལ་ཐིམ། ཐིག་ལེ་དཀར་པོའི་རྗེས་སུ་དམར་པོས་དེད་པར་བསམ་པ་སོགས་འདྲ། མཐར་དེ་ལྟར་དབང་ཐོབ་པས་བདག་བརྒྱུད་དམ་ཚིག་དང་ལྡན་པ་ལ་དགྱེས་པའི་ཚུལ་དུ་མདུན་གྱི་མཎྜལ་སིལ་བ་ཚལ་དུ་གསལ་བ་ནས་མགོན་པོ་མདུན་གྱི་ནམ་མཁའ་ལ་འུར་ཆེམ་གྱིས་བྱོན། ཁྱོད་ཀྱི་བར་ཆད་ངེས་སེལ། འཕྲིན་ལས་ངེས་བསྒྲུབ་ཅེས་གསུང་ལྷང་ལྷང་བཞུགས་པའི་ཐུགས་ཁ་ནས་ཧཱུྃ་མེ་འབར་བ་རེ་ནར་གྱིས་ཆད། རང་གི་སྤྱི་བོ་ནས་ཞུགས། སྙིང་ཁར་ལམ་གྱིས་ཞུགས་པས་བར་ཆད་ཐམས་ཅད་བསྲུངས་བར་བསམ་ལ།
གཏོར་མ་མགོ་བོར་བཞག་ཅིང་། ཨོཾ་བཛྲ་མཧཱ་ཀཱ་ལ་སོགས་ཀྱི་མཐར་ཛཿཧཱུྃ་བཾ་ཧོ་བརྗོད། དེ་ཉིན་འདི་ཀའི་ཁྲིད་ཀྱི་གོ་བཅད་ནའང་ཡོང་ངོ་། ། དེ་ནས་སོགས་འདྲ། གཏུམ་མོ་བདེ་ཆེན་གྱི་དབང་ལ། ཡིག་བརྒྱ་གསོལ་འདེབས་གྲུབ་ནས། སརྦ་བིགྣན་ན་མ། སརྦ་སོགས་གསུམ་གྱི་མཐར་བདེན་པ་བརྡར་ཏེ་དྲག་རོལ་དང་བཅས་པས་བགེགས་གཏོར་ཕྱིར་དོར། དགའ་ཆེན་ཁྱེད་བདག་གིས་གསོལ་བ་གདབ། བུ་ཚུར་ཤོག་གི་གནང་བ་བྱིན།
རྟོག་པ་བསྡུ་བ། དཀོན་མཆོག་གསུམ་ལ་སོགས་ཀྱི་རྒྱུན་གཤེགས། བདེ་སྟོང་དུ་སེམས་བསྐྱེད། མདུན་གྱི་མཎྜལ་ཡེ་ཤེས་ཀྱི་སྣང་བ་ལས་གྲུབ་པའི་བསྲུང་འཁོར་གྱི་ནང་། གཞལ་ཡས་ཁང་ཕྱི་མཆོད་རྟེན་མགོ་ལྔ་པ་ལ་ནང་རྒྱལ་ཁབ་ཀྱི་གནམ་སའི་དབུས་སུ་སེང་ཁྲི་ལ་བླ་མ་དང་ངོ་བོ་གཅིག་ལ་རྣམ་པ་ཐ་དད་པའི་བདེ་མཆོག་ལྷ་ལྔ་མངོན་རྟོགས་བཞིན་གསལ་བཏབ། སློབ་དཔོན་དང་མདུན་བསྐྱེད་ཀྱི་ཐུགས་ཁའི་འོད་ཀྱི་སྦྱངས་པའི་སློབ་མ་བདེ་མཆོག་ལྷན་སྐྱེས་སུ་རྒྱས་པར་བསྐྱེད་པའི་དཔྲལ་བར་ཨོཾ་སོགས། ཕྱོགས་བཅུའི་སངས་རྒྱས་ཐམས་ཅད་བདེ་མཆོག་ལྷ་ལྔའི་རྣམ་པར་བསྟིམ་ཞིང་ཧྲཱིཿ ཧ་ཧ་དང་རོལ་ཆེན། དབང་དངོས་གཞི་ལ། སློབ་དཔོན་གྱི་ཐུགས་ཁའི་འོད་ཀྱིས་མདུན་བསྐྱེད་ཀྱི་དཀྱིལ་འཁོར་སློབ་མའི་སྤྱི་བོའི་ཐད་ཙམ་མདུན་གྱི་ནམ་མཁར་སྤྱན་དྲངས།
དབང་རེ་རེ་ལ་ཌཱ་དྲིལ་དང་ཡི་གེ་བདུན་པའི་མཐར། རྩ་བརྒྱུད་ཀྱི་བླ་མ་རྣམས་ཀྱིས་ད་ལྟ་ཉིད་དུ་སོགས་བརྗོད། དེ་ནས་སོགས་འདྲེའོ། ཉིན་བར་གྱིས་འཁྲུལ་པ་བཟློག་པ་སྒྱུ་ལུས་ཀྱི་དབང་ལ། སྔོན་འགྲོ་རྣམས་འདྲ། མདུན་བསྐྱེད་གཞལ་ཡས་ཁང་གི་དབུས་པདྨ་འདབ་བརྒྱད་ཀྱི་ལྟེ་བར་སེང་ཁྲི་པད་ཉི་ཚངས་པ་བརྒྱ་བྱིན་གྱི་སྟེང་དུ་ཀྱེ་རྡོར་ཕྱག་གཉིས་པ་ཡབ་ཡུམ། འདབ་མ་བརྒྱད་ལ་གཽ་རཱི་སོགས་ལྷ་མོ་བརྒྱད་མཚན་ཙམ་གསལ་བཏབ། སློབ་མ་ཀྱེ་རྡོར་དུ་བསྐྱེད་ཡེ་ཤེས་དབབ་པ་འདྲ། དངོས་གཞི། སློབ་མ་ཀྱེ་རྡོར་དུ་གསལ་བའི་ལུས་ཀྱི་དབུས་དྲང་པོར་དབུ་མ་དཀར་གསལ་ཡར་རྩེ་ཚངས་བུག་ཏུ་ཁ་ཤག་གི་བྱེ་བ་གསལ་བཏབ།
མ་སྣར་རམ། སློབ་དཔོན་གྱི་ཐུགས་ཁའི་འོད་ཀྱི་མདུན་གྱི་ཀྱེ་རྡོ་རྗེ་སྤྱི་བོར་སྤྱན་དྲངས། དབང་དངོས་རེ་རེ་ལ་ཌཱ་དྲིལ་དང་། དེ་ཝ་པི་ཙུ་བླ་མ་བརྒྱུད་པའི་བྱིན་རླབས། དེ་ནས་སོགས་འདྲ། མཚན་མོའི་འཁྲུལ་པ་བཟློག་པ་རྨི་ལམ་གྱི་དབང་ལ་སྔོན་འགྲོ་འདྲ། མདུན་དུ་རྒྱུད་སྡེ་ལྔ་གཙོ་སྤྲུལ་གསལ་གདབ། འདི་ལ་བསྐྱེད་རིམ་གྱི་དབང་བཞི་དང་། རྫོགས་རིམ་ཞུ་བདེའི་དབང་བཞིའི་དབང་ཡོད་པས་ཡིག་རྙིང་རང་ལ་གཙོ་བོར་རྟེན་དགོས། སློབ་མ་བདེ་མཆོག་དུ་བསྐྱེད།
ཡེ་ཤེས་དབབ། དངོས་གཞི་དཔོན་སློབ་གཉིས་ཀའི་ལུས་ལ་རྩ་གསུམ་འཁོར་ལོ་ལྔའི་ལྟེ་བར། ཧཱུྃ་ཧྲཱི་ཧཱུྃ་མཾ་བཀོད། སློབ་དཔོན་གྱི་ཡིག་འབྲུ་ལྷར་གསལ་བ་ལས་འོད་འཕྲོས་སློབ་མའི་ཡི་གེ་ལྔ་ལྷར་བསྐྱེད་དེ། ལྟེ་བར་འཇམ་རྡོར་ལྷ་བཅུ་དགུ་མཚན་ཙམ་གྱི་གསལ་གདབ། ལྷ་སོ་སོའི་ཁ་དོག་དང་མཐུན་པའི་འོད་ཀྱིས་འཁོར་ལོ་སོ་སོ་ཁེངས་པར་བསམ་ཞིང་། ཌཱ་དྲིལ་དང་སོ་སོའི་སྔགས། ཞུ་བདེའི་དབང་གི་རྗེས་སུ། རྨི་ལམ་གྱི་ཁྱད་པར་གྱི་བྱིན་རླབས་རང་བདེ་མཆོག་དུ་གསལ་བའི་སྨིན་མཚམས་སུ་ཐིག་ལེ་དཀར་པོ་སྲན་མ་ཙམ་གྱི་ནང་དུ་ཡི་གེ་བདུན་པ་ཁ་དོག་སྔོན་པོ་འོད་ཀྱི་རང་བཞིན་འཁྲུག་འཁྲུག་པ་ལ་སེམས་གཏད་རྨི་ལམ་གྱི་དྲན་འདུན་གཏོང་དུ་བཞུགས། རྗེས་འདྲའོ། །
འོད་གསལ་གྱི་དབང་ལ། མདུན་བསྐྱེད་བདེ་མཆོག་ལྷ་ལྔ་གསལ་བཏབ། སློབ་མ་བདེ་མཆོག་ཏུ་བསྐྱེད་ལ་ཡེ་ཤེས་ཕབ། དབང་དངོས་རེ་རེ་ལ་ཌཱ་དྲིལ་དང་ཡི་གེ་བདུན་པ། རྗེས་འདྲའོ། ། འཕོ་བའི་དབང་ལ། མདུན་བསྐྱེད་གཞལ་ཡས་ཁང་གི་ནང་དུ་ཆོས་འབྱུང་གྲུ་སུམ་ཉིས་རྩེགས་ཀྱི་ནང་དུ་རྡོ་རྗེ་རྣལ་འབྱོར་མ་བསྐྱེད། སློབ་མ་སེང་ཁྲིའི་སྟེང་དུ་བདེ་མཆོག་དུ་བསྐྱེད། ཡེ་ཤེས་དབབ། དངོས་གཞི་ལ།
མཁའ་སྤྱོད་མ་མར་མེ་གཉིས་ཆད་ཀྱི་ཚུལ་དུ་མདུན་གྱི་ནམ་མཁར་སྤྱན་དྲངས། དབང་བཞི་ལ་ཌཱ་དྲིལ་དང་ཨོཾ་གསུམ་མ། འཕོ་བའི་ཁྱད་པར་གྱི་བྱིན་རླབས་ལ། མདུན་གྱི་རྣལ་འབྱོར་མ་བྱོན། སློབ་མ་བདེ་མཆོག་ཏུ་གསལ་བའི་དཔུང་པ་གཉིས་ཀྱི་སྟེང་དུ་ཞབས་བཞག གསང་གནས་པད་མ་དམར་པོ་ཁ་ཕྱེ་བ་ལྟ་བུ་ཚངས་བུག་དང་སྤྲད་པའི་རྣམ་པར་གསལ་བཏབ། ལྟེ་བར་རང་སེམས་ཨ་དཀར་པོ་འཕུར་ལ་ཁད་པ་རྒོད་ཀྱི་ཐེ་ཐུང་ལྟ་བུ་རང་རླུང་གིས་ཡོམ་ཡོམ་སྐྱོད་བཞིན་པ་དེས་གྱེན་དུ་ལྟས་པས་ཚངས་བུག་སྐྱ་ཧ་རེ་བ་དེ་ནས་རྡོ་རྗེ་རྣལ་འབྱོར་མའི་གསང་གནས་མཐོང་། དེར་འགྲོ་བའི་འདུན་པ་དྲག་པོས། རྗེ་བཙུན་རྡོ་རྗེ་རྣལ་འབྱོར་མས་བདག་དག་པ་མཁའ་སྤྱོད་ཀྱི་གནས་སུ་འཁྲིད་དུ་གསོལ། ལན་གསུམ།
ཐུགས་ཁ་ནས་འོད་ཟེར་དཀར་པོ་བ་ཐག་བརྐྱང་པ་ལྟ་བུ་ནར་གྱིས་བྱོན། སྤྱི་བོ་ནས་ཞུགས། ལྟེ་བའི་ཨ་ལ་རེག་པས་ཁབ་ལེན་ལ་ལྕགས་འཇུ་བ་ལྟར་འཐེན་ནས། ལུས་ཀྱི་དབུས་ན་ཡར་ཡེ་རེ་རེ་སོང་། ཚངས་བུག་ནས་དོན། བྷ་ག་ནས་ཞུགས་ཐུགས་ཁར་སླེབས་པ་ཙམ་ལ་རྟོག་སྒྲ་དང་བཅས་རྡོ་རྗེ་རྣལ་འབྱོར་མ་ནམ་མཁའ་ལ་ཡེད་ཀྱིས་བྱོན། བློས་འཁྱུད་ཆུད་དུ་བྱོན་པ་དང་དག་པ་མཁའ་སྤྱོད་དུ་ཕེབས་པར་བསམ། རྣལ་འབྱོར་མ་འཇའ་ཡལ་བ་ལྟར་བསམ་ལ་རིག་པ་བརྗོད་མེད་དུ་འཇོག ཌཱ་དྲིལ་རོལ་ཆེན། ཨོཾ་གསུམ་མ།
ཡང་ནམ་མཁའ་ལ་སྤྲིན་རྡོལ་བ་བཞིན་རྡོ་རྗེ་རྣལ་འབྱོར་མ་ལམ་གྱིས་བྱོན། མར་བབས་དཔུང་པའི་སྟེང་དུ་ཞབས་བཞག་པའི་ཐུགས་ཁ་ནས་རང་སེམས་ཨ་ཆ་ལྟེ་བར་སླེབས། ཡང་གསོལ་འདེབས་སོགས་གོང་བཞིན་ཏེ། དྲིལ་བས་ཚར་གསུམ་མཛད། མཐར་རྡོ་རྗེ་རྣལ་འབྱོར་མ་འོད་དུ་ཞུ་སྤྱི་བོ་ནས་ཐིམ་པས་སྤྱི་བོ་སྲ་ཞིང་མཁྲེགས་པ་རྡོ་རྗེའི་རང་བཞིན་དུ་བསམ། རྗེས་འདྲའོ། ། བར་དོའི་དབང་བསྐུར་ལ། སློབ་མ་ཀྱེ་རྡོར་དུ་བསྐྱེད་པ་ལ་ཡེ་ཤེས་དབབ་པའི་རོལ་ཆེན་ཡན་འདྲ། མདུན་བསྐྱེད་ཀྱེ་རྡོར་ལྷ་དགུ་སློབ་མའི་སྤྱི་བོར་སྤྱན་དྲངས། དབང་གཞི་ལ་དེ་ཝ་པི་ཙུ་དང་ཌཱ་དྲིལ།
རྗེས་སུ་བར་དོའི་བྱིན་རླབས་རང་གི་མདུན་དུ་ཆོས་འབྱུང་སྔོན་པོ་སྤང་རྒྱན་ཁ་འབྱེད་པ་ལྟ་བུའི་ནང་དུ། རང་སེམས་ཧཱུྃ་སྔོན་པོའི་འོད་ཀྱིས་འདས་མ་འོངས་ད་ལྟར་གྱི་མངལ་གྱི་ལན་ཆགས། བག་ཆགས། དྲི་མ་ཐམས་ཅད་སྦྱངས། སྣང་སྲིད་ཐམས་ཅད་དགེས་རྡོར་ཡབ་ཡུམ་དུ་ལམ་མེ་བསལ་བ་ལ་རྨི་ལམ་སྒྱུ་མ་བར་དོའི་དྲན་བདུན་མཐར་འཛིན་མེད་དུ་ཅི་གནས་འཇོག རྗེས་འདྲའོ། ། བདེ་མཆོག་ལྷ་ལྔའི་བྱིན་རླབས་ལ། བགེགས་གཏོར་ནས། ཡེ་ཤེས་དབབ་པའི་བར་སྔོན་འགྲོ་འབྲིང་པོ་བཞིན་ལས་རྒྱུན་བཤགས་རྗེས་སུ་རིགས་ལྔའི་སྡོམ་བཟུང་། དངོས་གཞི་མཁས་བཙུན་པའི་ཡི་གེ་བཞིན་ལ།
བུམ་དབང་གི་དབང་གཞི་རྫོགས་པའི་མཐར་ཌཱ་དྲིལ། དབང་གཞན་གསུམ་ལ་ཌཱ་དྲིལ་ཏེ། འདི་ལ་ཕྱིའི་དབང་རྒྱས་པ་གཅིག་ཡོད་ཚོད་འདུག་ནའང་ཆད། ད་ལྟ་འདི་གཅིག་པུ་ཡིན་གསུངས། རང་སེམས་འཆི་མེད་ཀྱི་བྱིན་རླབས་ལ་ཡེ་ཤེས་དབབ་པ་ཡན་འདྲ། སློབ་དཔོན་བདེ་མཆོག་ཏུ་གསལ་བའི་གནས་གསུམ་དུ་འབྲུ་གསུམ། ལྟེ་བར་ཧཱུྃ་ཁ་དོག་ལྔ་ལྡན་གསལ་བཏབ། བླ་མ་རིན་པོ་ཆེ་བདག་ལ་དབང་གཞི་རྫོགས་པར་བསྐུར་དུ་གསོལ། ལན་གསུམ། སློབ་དཔོན་གྱི་དཔྲལ་བའི་ཨོཾ་ལས་འཁོར་ལོ་བདེ་མཆོག་སྐུ་མདོག་དཀར་པོ་སྐུ་ཆུང་ལ་ཡན་ལག་རགས་པ་བདེ་བ་ཆེན་པོའི་གར་ལིང་ལིང་མཛད་པ་དཔག་ཏུ་མེད་པ་བྱོན།
རང་གི་སྨིན་མཚམས་ནས་ཞུགས། ལུས་ཐམས་ཅད་གང་བས་བུམ་པའི་དབང་ཐོབ་སོགས། ཧྲཱི་ཧ་ཧ་ཌཱ་དྲིལ། སྐུ་གསུང་ཐུགས་འགྲེ། སློབ་དཔོན་གྱི་གནས་གསུམ་གྱི་འབྲུ་གསུམ་རྒྱང་གིས་འཆད། ཁྱེད་རང་གི་གནས་གསུམ་དུ་ལམ་མེ་བཞུགས། ཡང་སློབ་དཔོན་གྱི་ལྟེ་བའི་ཧཱུྃ་ལས་འཁོར་ལོ་བདེ་མཆོག་ཁ་དོག་སྣ་ཚོགས་པ་སྐུ་ཆུང་ལ་ཡན་ལག་རགས་པ་བདེ་བ་ཆེན་པོའི་གར་ལིང་ལིང་མཛད་པ་དཔག་ཏུ་མེད་པ་བྱོན། ལུས་ཀྱི་ནང་ཐམས་ཅད་གང་བས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དག དབང་བཞི་པ་ཐོབ། སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་བྱིན་རླབས་མ་ལུས་པ་ཞུགས།
སླར་སློབ་དཔོན་གྱི་ལྟེ་བའི་ཧཱུྃ་ལས་ཧཱུྃ་གཅིག་རྒྱང་གི་འཆད་རང་གི་ལྟེ་བར་ཞུགས། སྤྱི་བོའི་ཨོཾ་ཨཱཿལ་ཨཱཿ ཧཱུྃ་ལ་ཧཱུྃ་ལྟེ་བའི་ཧཱུྃ་ལ་ཐིམ། དེའི་རྐྱེན་གྱི་སྐུ་ལུས་རྡོས་བཅས་རྣམ་སྨིན་ཤ་ཁྲག་གི་ཕུང་པོས་གཙོ་བྱས་སྣང་ཞིང་སྲིད་པས་བསྡུས་པའི་ཆོས་ཐམས་ཅད་འོད་དུ་ཡ་ལ་ལ་སྟོང་ཉིད་དུ་ཐིམ་པར་བསམ་ལ་ཌཱ་དྲིལ། སྟོང་ཉིད་དེའི་ངང་ལས་འཁོར་ལོ་སྡོམ་པ་འོད་ཀྱི་རང་བཞིན་སྒྱུ་མ་ལྟ་བུར་ལམ་གྱིས་གྱུར་པར་བསམ། རྗེས་འདྲའོ། ། ལམ་འཁྱེར་རྣམ་གསུམ་གྱི་བྱིན་རླབས་ལ། སློབ་མ་བདེ་མཆོག་དུ་བསྐྱེད་པ་ལ་ཡེ་ཤེས་དབབ་པའི་རོལ་ཆེན་ལན་གཅིག་གིས་འཐུས། དེ་ནས་མཎྜལ། དང་པོ་སྲུང་འཁོར་དུར་ཁྲོད་བཅས་པའི་དབུས་སུ་ཆུད་པའི་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་པདྨ་འདབ་བཞིའི་ལྟེ་བར་སེང་ཁྲི་པད་ཉི་ལ་བླ་མ་དང་གཉིས་སུ་མེད་པའི་བདེ་མཆོག་སེར་པོ།
ཤར་དུ་དགྱེས་མཛད། ལྷོར་གསང་འདུས། ནུབ་ཏུ་སྒྱུ་མ་ཆེན་པོ། བྱང་དུ་དྲག་པོ་རྡོ་རྗེ་འཇིགས་བྱེད་རྣམས་གསལ་བཏབ། མཎྜལ་དབུལ། དེ་དག་ལ་ལུས་ལོངས་སྤྱོད་ཐམས་ཅད་དང་། སྟོང་གསུམ་ཐམས་ཅད་འཛམ་བུས་གསེར་གྱིས་བཀང་བ་ལྟོས་མེད་དུ་ཕུལ། ཁྱད་པར་མདུན་དུ་ཐོད་པའི་ནང་དུ་རང་ལུས་ལིངས་ཀྱིས་སྐྱུར་བས་འཆི་མེད་ཀྱི་བདུད་རྩིས་ལྟེམས་ཀྱིས་ཞུ་བ་དེ་ཕུལ་བས་ཐུགས་རྒྱུད་བདེ་ཆེན་གྱིས་ཚིམས་པར། བདག་ལ་དགྱེས་བཞིན་བཞུགས་པ་ལ་མོས་གུས་བྱས་པས་དཀྱིལ་འཁོར་ལས་དེ་འདྲ་བ་འཆད་རང་གི་སྨིན་མཚམས་ཀྱི་ཐད་ཙམ་གྱི་ནམ་མཁར་བཞུགས་པ་དེའི་ཐུགས་ཁ་ནས་འོད་འཕྲོས་སྐྱབས་གནས་ཐམས་ཅད་ཀྱི་བྱིན་རླབས་འོད་ཀྱི་རྣམ་པར་བསྡུས་ནས་བླ་མ་དང་དབྱེར་མེད་པའི་ལྷ་ལྔ་ལ་ཐིམ། བླ་མ་རིན་པོ་ཆེར་བདག་ལ་བུམ་པའི་དབང་བསྐུར་དུ་གསོལ།
སྐུའི་བྱིན་རླབས་དབབ་དུ་གསོལ། ཞེས་གསོལ་བ་བཏབ་པས་དེ་དག་གི་སྐུའི་ཆ་ཤས་ཐམས་ཅད་དང་གདན་ལས་འོད་ཟེར་དཀར་གྱི་ཁུ་བ་ལྟ་བུ་ཆི་ལི་ལི་བབས། རང་གི་སྨིན་མཚམས་ཡན་ཆད་གང་། བུམ་པའི་དབང་ཐོབ་སོགས། རྒྱུད་སྡེ་གཙོ་བོ་ལྔ་ཡུམ་བཅས་ཀྱི་སྔགས་དང་། རྩ་བརྒྱུད་ཀྱི་བླ་མ་རྣམས་ཀྱི་སོགས་དང་། ཌཱ་དྲིལ། བྱིན་རླབས་བསྡུས། གསོལ་གདབ། མགྲིན།
ཐུགས་ཀྱི་འོད་ཀྱིས་དབང་གཉིས། རྟེན་དང་བརྟེན་པ་ཕྱི་ནས་རིམ་བཞིན་འོད་དུ་ཞུ། བླ་མ་ལ་ཐིམ། བླ་མ་དང་གཙོ་བོ་དབྱེར་མེད་རང་ལ་ཐིམ། འོད་དུ་ཡལ་ནས་སྟོང་ཉིད་ཀྱི་ངང་དུ་རིག་པ་བརྗོད་མེད་དུ་འཇོག དབང་རེ་རེ་ལ་སྔགས་རོལ་འདྲའོ། ། དེ་ནས་མཎྜལ་གཉིས་པ་བདེ་མཆོག་ལྷ་ལྔར་གསལ་བཏབ། མཎྜལ་ནས་བདུད་རྩིའི་བར་ཕུལ། བླ་མ་རིན་པོ་ཆེ་བདག་ལ་དབང་བཞི་རྫོགས་པར་སྐུར་དུ་གསོལ། ལན་གསུམ།
བླ་མའི་དཔྲལ་བ་ནས་འཁོར་ལོ་བདེ་མཆོག་གི་སྐུའི་ངོ་བོར་གྱུར་པའི་བདེ་མཆོག་དཀར་པོ་སྐུ་ཆུང་ལ་ཡན་ལག་རགས་པ་སྔགས་ཀྱི་སྒྲ་བསྒྲོག་པ། བུང་བ་ཚང་ནས་རྡོལ་བ་བཞིན་དུ་སྐྱ་ཆེམ་ཆེམ་འཕྲོས། རང་གི་སྨིན་མཚམས་ནས་ཞུགས། ལུས་ཐམས་ཅད་ཁེངས། བུམ་པའི་དབང་ཐོབ་སོགས། མགྲིན་པ་ནས་དམར། སྙིང་ཁ་ནས་སྔོ། སླར་གནས་གསུམ་ཆར་ནས་དཀར་དམར་མཐིང་གསུམ་ཁྲ་ཆེམ་ཆེམ་འཕྲོས། སློབ་མའི་གནས་གསུམ་དུ་ཐིམ་པས་དབང་བཞི་པ་སོགས། དབང་རེ་རེ་ལ་ཧྲཱི་ཧ་ཧ།
སོགས་དང་ཌཱ་དྲིལ་སོགས་མཎྜལ་གསུམ་པའི་བདེ་མཆོག་ལྷ་ལྔར་གསལ་བ་ལ་མཎྜལ་ནས་གསོལ་གདབ་ཀྱི་བར་སྔ་མ་བཞིན། སློབ་མ་འཁོར་ལོ་སྡོམ་པ་འོད་ཀྱི་རང་བཞིན་དུ་གསལ་བའི་ལུས་ཀྱི་དབུས་དྲང་པོར་རྩ་དབུ་མ་ཁ་དོག་དཀར་གསལ་འོད་ཀྱི་རང་བཞིན་རྩ་བ་ཕྲ་བ་ལྟེ་བར་ཟུག་པའི་ནང་དུ་རཾ་དམར་པོ། རྒྱ་གླིང་གི་ཤམ་ཁ་ལྟར་ཇེ་སྦོམ་དུ་སོང་བ་ཚངས་པའི་བུ་གར་ཧར་རེ་ཡོད་པ་གསལ་བཏབ། མདུན་བསྐྱེད་ལ་དེ་འདྲ་བ་ཚངས་བུག་གི་སྟེང་གི་ནམ་མཁར་བྱོན། སྐུ་ལུས་ཐམས་ཅད་ལས་བདུད་རྩི་ཤེལ་དཀར་བཞུ་བའི་ཁུ་བ་ལྟ་བུ་བབས། ཚངས་བུབ་ནས་ཞུགས་སྨིན་མཚམས་ཡན་ཆད་གང་བས་བུམ་དབང་། མདུན་བསྐྱེད་ཀྱི་མགྲིན་པ་ནས་འོད་དཀར་དམར་ཉི་ཟླ་འདྲེས་པ་ལྟར་དུ་འཕྲོས། མགྲིན་པ་ནས་ཞུགས་ལུས་ཐམས་ཅད་ཁེངས་པས་གསང་དབང་། མདུན་བསྐྱེད་ཀྱི་ཡུམ་ལས་ཡུམ་དུ་ཆར། རང་གི་ཡུམ་རྡོ་རྗེ་ཕག་མོ་ལ་ཐིམ།
སྙོམས་པར་ཞུགས་པས་དགའ་བཞིའི་ཡེ་ཤེས་སྐྱེས་པ་གསུམ་པ། མདུན་བསྐྱེད་འོད་དུ་ཞུ། སྤྱི་བོ་ནས་ཐིམ་པས། རང་ལྷར་གསལ་བ་ལ་ཐིམ་པས་ཇེ་དེངས་ཇེ་དེངས་ནམ་མཁའ་ལ་འཇའ་ཡལ་བ་ལྟར་བསམ་བརྗོད་མེད་དུ་འཇོག་པ་བཞི་པ། དབང་རེ་རེ་ལ་ཧྲཱིཿ ཧ་ཧ་སོགས་དང་ཌཱ་དྲིལ་སོགས། འཇུག་གསུམ་ཀ་ལ་ཐུན་མོང་དུ་དེངས་ནས་སོགས་མཛད། སུ་ཁ་ཆོས་དྲུག་གི་བྱིན་རླབས། མཎྜལ་དབུས་དཀར་དམར། ཤར་སྔོ།
ལྷོ་སེར། ནུབ་དམར། བྱང་ལྗང་བའི་འདབ་མ་བཞི། ཚོམ་བུ་དཀར་དམར་གཅིག་འགོད། བདག་མདུན་དུ་འདི་ནས་མཁའ་འགྲོ་མ་སུ་ཁ་སྐུ་མདོག་དུང་ལྟར་དཀར་བ། དབུ་སྐྲ་བསིལ་བུར་འཕྱང་ཤིང་། རུས་པའི་རྒྱན་གྱིས་བརྒྱན་པ། ཕྱག་གཡས་པ་ཐོད་པ་བདུད་རྩིས་གང་བ། གཡོན་སྐྱེ་མེད་མཚོན་པའི་ཕྱག་རྒྱ་ཆེད་དུ་འཕྱར་ཙམ་མཛད་པ། ཞབས་གཉིས་གར་སྟབས་ཀྱི་རྣམ་པ།
ཡེ་ཤེས་ཀྱི་སྐུ་ཅན་ཞིག་བསམ། ཁམ་རང་ལ་མཛད། མཆོད་བསྟོད་མདོར་བསྡུས་བྱ། མཎྜལ་ནས་སློབ་མ་སུ་ཁར་བསྐྱེད་པ་ལ་ཡེ་ཤེས་དབབ་པའི་བར་གྱི་སྔོན་འགྲོ་འདྲ། དངོས་གཞི་ལ། མཎྜལ་བསྲུངས་འཁོར་དུར་ཁྲོད་དང་བཅས་པའི་དབུས་སུ་ཆུད་པའི་གཞལ་ཡས་ཁང་མཚན་ཉིད་རྫོགས་པའི་དབུས་ན་བཞུགས་པའི་སུ་ཁ་གསལ་བཏབ། མཎྜལ་ཕུལ། གང་གི་དྲིན་སོགས་ཤོ་ལོ་ཀ་གཅིག་གི་མཐར། བདག་ལ་དབང་བཞི་བསྐུར་དུ་གསོལ། བརྒྱ་པ་ལན་གསུམ།
མདུན་བསྐྱེད་པའི་གནས་གསུམ་དུ་འབྲུ་གསུམ་གསལ་བཏབ། དཔྲལ་བའི་ཨོཾ་ལས་འོད་དཀར་པོ་བྱུང་། རང་གི་སྨིན་མཚམས་ནས་ཞུགས། བུམ་པའི་དབང་ཐོབ་སོགས། མགྲིན། སྙིང་། གནས་གསུམ་ཆར་གྱི་སྤྲོ་བསྡུས་དབང་བཞི་རིམ་བཞིན་བསྐུར། རེ་རེ་ལ་སྔགས་དང་བཅས་པའི་ཌཱ་དྲིལ་རེ། མཐར་སློབ་མ་ལུས་གནད་བཅས་མིག་མདུན་གྱི་བར་སྣང་སྟོང་ལ་ཧེར་གཏད། མདུན་བསྐྱེད་ཀྱི་ཕྱག་གཡོན་སྐྱེ་མེད་མཚོན་པའི་ཕྱག་རྒྱ་ཆེད་དུ་ཕྱར་ཙམ་མཛད་དེ།
ནམ་མཁའ་རིག་མེད་སྟོང་པ་ལ། ། རིག་བཅས་སེམས་ཀྱི་རྩ་བ་བཅུན། ། རྩ་བ་བཅུན་ལ་ལྷུག་པར་ཞོག ། ཅེས་ལན་གསུམ་གསུང་བར་བསམ་ལ། དེའི་དོན། ནམ་མཁའ་དང་རང་སེམས་དབྱེར་མེད་དུ་བསྲེས་ནས་བརྗོད་མེད་དུ་བཞག་པའི་ཚེ་ནི། ནམ་མཁའ་ལ་སྐྱེ་འཇིག་མེད་པ་བཞིན་དུ་རང་སེམས་ལ་སྐྱེ་འཇིག་མེད། ནམ་མཁའ་ལ་མཐའ་དབུས། ངོས་བཟུང་ཅི་ཡང་མེད་པ་བཞིན་དུ་རང་སེམས་ཀྱང་དེ་ལྟར་ཤེས་པར་བྱས་ལ་དེ་ཁའི་ངང་དུ་འཛིན་པ་མི་བྱ། བཅས་བཅོས་མི་བྱ་བར་རང་བབས་སུ་ཞོག་ཅེས་བརྗོད།
རྗེས་འདྲའོ། ། འདི་ལ་ངེས་པར་ཚོགས་འཁོར་ཅིག་མཛད་དོ། ། མཁའ་སྤྱོད་དཀར་མོའི་བྱིན་རླབས། ཡེ་ཤེས་དབབ་པ་ཡན་འདྲ། མདུན་བསྐྱེད་བླ་མ་ངོ་བོ་གཅིག་ལ་རྣམ་པ་ཐ་དད་པའི་མཁའ་སྤྱོད་དཀར་མོ་མངོན་རྟོགས་བརྗོད་དེ་ནམ་མཁའ་ལ་བྱ་ལྡིང་བ་ལྟར་ལིང་ལིང་བཞུགས་པ་ལ་མཎྜལ། བླ་མ་རིན་པོ་ཆེ་བདག་ལ་དབང་བཞི་རྫོགས་པར་བསྐུར་དུ་གསོལ། གསུམ་པ། བླ་མ་དང་མདུན་བསྐྱེད་ཀྱི་དཔྲལ་བའི་ཨོཾ་ལས་འོད་ཟེར་འཕྲོས། ཕྱོགས་བཅུའི་བླ་མ་ཡི་དམ་སངས་རྒྱས་བྱང་སེམས་དཔའ་བོ་དང་རྣལ་འབྱོར་མ་ཐམས་ཅད་ཀྱི་སྐུའི་བྱིན་རླབས་ཐམས་ཅད་སྤྱན་དྲངས། དཔྲལ་བའི་ཨོཾ་ལ་ཐིམ།
དེ་ལས་སྐུའི་ངོ་བོར་གྱུར་པའི་འོད་ཟེར་དཀར་པོ་དཔག་དུ་མེད་པ་བྱུང་། སློབ་མའི་དཔྲལ་བ་ནས་ཞུགས། བུམ་པའི་དབང་ཐོབ་སོགས། མགྲིན་ཐུགས་ཀྱིས་གསང་ཤེས་གནས་གསུམ་བཅར་གྱི་སྤྲོ་བསྡུས་བཞི་པ། རེ་རེ་ལ་ཌཱ་དྲིལ་དང་ཨོཾ་གསུམ་མ་བརྒྱུད་པའི་བྱིན་དབབ་དང་བཅས་པ། གཏོར་མས་བྱིན་རླབས་ནི། གཏོར་མ་མཁའ་སྤྱོད་མ་དཀར་མོ་གསལ་བ་དེ་ཉིད་ནམ་མཁའ་ལ་བྱ་འཕུར་བ་བཞིན་ཡེར་གྱིས་རང་རང་གི་སྤྱི་བོ་ནས་སིབ་ཀྱིས་ཐིམ་པར་བསམ་ལ། ཨོཾ་གསུམ་མའི་ཞབས་སུ་ཛཿཧཱུྃ་བཾ་ཧོཿ བརྗོད་ཅིང་སྤྱི་བོར་བཞག རྗེས་འདྲ།
མཁའ་སྤྱོད་དམར་མོའི་དབང་ནི་འཕོ་བའི་དབང་དེ་ཁ་ཡིན་པས་སྤྲོས་པ་ལ་དགའ་ན་ལྡབས་ལ་བྱ། བསྡུ་ན་མི་དགོས་གསུང་། མཁའ་སྤྱོད་གསུམ་ཕྲུགས་ལ་མཎྜལ་ཟླུམ་སྐོར་མུ་ཁྱུད་སྔོན་པོ་བཞི་ལྗང་བའི་དབུས་སུ་འཇའ་སྐོར་ནོར་བུ་མིག་གསུམ་ལྟ་བུ་ལ་ཚོམ་བུ་རེ་རེ་འགོད། ཡེ་ཤེས་དབབ་པའི་རོལ་ཆེན་ཡན་འདྲ། མདུན་གྱི་མཎྜལ་ཡེ་ཤེས་ཀྱི་སྣང་བ་ལས་གྲུབ་པའི་འཇའ་འོད་ལྔའི་ཟླུམ་སྐོར་ནོར་བུ་མིག་གསུམ་པ་ལྟ་བུའི་གཡས་ཀྱི་ཟླུམ་སྐོར་དུ་བླ་མ་འཁོར་ལོ་བདེ་མཆོག་གསེར་བཙོ་མ་ལྟ་བུ། དབུས་ཀྱི་ཟླུམ་སྐོར་དུ་མཁའ་སྤྱོད་མ་དཀར་མོ། གཡོན་གྱི་ཟླུམ་སྐོར་དུ་ཡེ་ཤེས་མགོན་པོ་རྣམས་མངོན་སུམ་བཞིན་བཞུགས་པ་དེ་དང་། བླ་མ་རྣམ་པ་ཐ་དད་ལ་ངོ་བོ་ཐ་མི་དད་པ། དེ་དག་གི་མཐའ་བསྐོར་དང་། སྟེང་གི་ནམ་མཁའ་ལ་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་སྤྲིན་ཕུང་འཐིབས་པ་བཞིན་བཞུགས་པ་ལ།
མཎྜལ་གསོལ་བཏབ་གོང་བཞིན། བླ་མ་འཁོར་ལོ་སྡོམ་པར་གསལ་བའི་དཔྲལ་བར་སྐུའི་མཁའ་སྤྱོད་མ་དཀར་མོ། མགྲིན་པར་གསུང་གི་མཁའ་སྤྱོད་མ་དམར་མོ། ཐུགས་ཁར་ཐུགས་ཀྱི་མཁའ་སྤྱོད་མ་མཐིང་ཀ་བསམ་པའི་དཔྲལ་བའི་མཁའ་སྤྱོད་མའི་གསང་གནས་ནས་འོད་ཟེར་དཀར་པོ་ནམ་མཁའི་ཁམས་གང་བར་འཕྲོས། དེ་དག་ཕྱི་ནང་གསང་བའི་མཆོད་པ་བསམ་གྱིས་མི་ཁྱབ་པར་གྱུར་ཏེ་སངས་རྒྱས་བྱང་སེམས་དེ་དག་ལ་ཕུལ་བས། བཟང་ལན་གྱི་ཚུལ་དུ། སྐུའི་བྱིན་རླབས་ནུས་མཐུ་ཐམས་ཅད་འོད་ཟེར་དཀར་པོའི་རྣམ་པར་བྱུང་། བླ་མའི་དབུ་གཙུག་ནས་ཞུགས་སྐུའི་ནང་ཐམས་ཅད་ཁེངས་པས་བདག་གི་ལུས་ཀྱི་སྒོ་ནས་བླ་མ་ལ་བརྙས་པ། ཐུགས་འཁྲུགས་པའི་རྒྱུ་བྱས་པ་སོགས་ལུས་ཀྱི་དམ་ཚིག་ཉམས་པ་ཐམས་ཅད་མིང་ཙམ་ཡང་མེད་པར་སངས་ཀྱི་དག སྐུའི་དམ་ཚིག་ཉམས་ཆག་ཐམས་ཅད་བསྐངས།
བླ་མ་སྐུ་རྡོ་རྗེའི་ངོ་བོར་གྱུར། མཁའ་སྤྱོད་མའི་གསང་གནས་ནས་འོད་ཟེར་དཀར་པོ་བྱུང་། སློབ་མའི་དཔྲལ་བ་ནས་ཞུགས། བུམ་པའི་དབང་ཐོབ་སོགས། མགྲིན་པ། སྙིང་ཁ་དང་། གསུམ་ཀ་ནས་སྤྲོ་བསྡུ་གོང་བཞིན་བྱས་པའི་དབང་བཞི་རེ་རེ་ལ་ཌཱ་དྲིལ། ཨོཾ་གསུམ་མ་ན་མོ་བུདྷ་ཡའི་གསོལ་འདེབས་དང་བཅས་པ་རེ། དེ་བླ་མ་ལ་རྟེན་པའི་དབང་བཞི་ཡིན། ཡི་དམ་གྱི་དབང་བཞིའི་སླད་དུ།
མདུན་གྱི་མཁའ་སྤྱོད་མ་དཀར་མོ་ལ་མོས་གུས་བྱས་དབང་བཞི་བསྐུར་དུ་གསོལ་སྙམ་པ་བྱས་པས། དེའི་གནས་གསུམ་ནས་འོད་ཟེར་དཔག་ཏུ་མེད་པ་འཕྲོས། དེ་དག་ཕྱི་ནང་གསང་བའི་མཆོད་པར་གྱུར་ནས་བླ་མ་ཡི་དམ་སངས་རྒྱས་བྱང་སེམས་ཐམས་ཅད་ལ་ཕུལ། དེ་དག་གི་སྐུ་གསུང་ཐུགས་ཀྱི་བྱིན་རླབས་དང་དངོས་གྲུབ་ཐམས་ཅད་བསྡུས་གནས་གསུམ་ནས་ཐིམ། དེའི་གསང་གནས་ནས་འོད་དཀར་དམར་མཐིང་གསུམ་ནམ་མཁའི་ཁམས་གང་བར་བྱུང་། དཀར་པོ་དཔྲལ་བ། དམར་པོ་མགྲིན་པ། སྔོན་པོ་སྙིང་ཁ་ནས་ཞུགས། ལུས་ངག་ཡིད་གསུམ་གྱི་དྲི་མ་དག སྐུ་གསུང་ཐུགས་ཀྱི་བྱིན་རླབས་ཞུགས།
དབང་བཞི་ཅིག་ཆར་དུ་ཐོབ་པར་བསམ་ལ་ཌཱ་དྲིལ་དང་སྔགས་ཚར་གཅིག ཆོས་སྐྱོང་གི་དབང་བཞིའི་སླད་དུ་གཡོན་ན་བཞུགས་པའི་གནས་གསུམ་དུ་ཨོཾ་ཨཱ་ཧཱུྃ་བཀོད་ལ། དབང་བཞི་བསྐུར་དུ་གསོལ་སྙམ་པ་བྱས་པས། གནས་གསུམ་ནས་འོད་ཟེར་སྤྲོ་བསྡུ་སྔར་བཞིན་བྱས། མགོན་པོའི་གནས་གསུམ་ནས་འོད་དཀར་དམར་མཐིང་གསུམ་ནམ་མཁའ་གང་བ་བྱུང་སོགས། ཌཱ་དྲིལ་སྔགས་བཅས་ཚར་གཅིག རྗེས་འདྲའོ། ། བདེ་མཆོག་གསང་སྒྲུབ་ཀྱི་དབང་ལ་མཎྜལ་མུ་ཁྱུད་སྔོན་པོ་པདྨ་འདབ་བཞི། ཤར་དཀར། ལྷོ་སེར།
ནུབ་དམར། བྱང་ལྗང་། ལྟེ་བ་སྔོ་ཚོམ་བུ་གཅིག ཡེ་ཤེས་དབབ་པ་ཡན་འདྲ། མདུན་བསྐྱེད་བླ་མ་རྣམ་པ་ཐ་དད་ལ་ངོ་བོ་ཐ་མི་དད་པའི་འཁོར་ལོ་བདེ་མཆོག་དུ་གསལ་བའི་གནས་གསུམ་ན་སྐུ་གསུང་ཐུགས་ཀྱི་བདེ་མཆོག་ལྷ་ལྔ་མངོན་སུམ་བཞིན་བཞུགས་པ་ལ་མཎྜལ་གསོལ་གདབ་གོང་བཞིན། སློབ་མ་བདེ་མཆོག་ཏུ་གསལ་བའི་སྤྱི་བོར་བྷྲུཾ་ལས། འཁོར་ལོ་དཀར་པོ་རྩིབས་བཞི་པ་རྩིབས་ཀྱི་རྩེ་ལ་རཾ་དམར་པོ་རླུང་གི་སྐྱོད་བཞིན་ལ། ལྟེ་བར་ཟླ་ཉི་འཇིགས་བྱེད་དུས་མཚན་གྱི་གདན་དང་བཅས་པ། མགྲིན་པ་དང་སྙིང་ཁར་ཡང་བྷྲཱུཾ་ལས་བྱུང་བའི་འཁོར་ལོ་དམར་སྔོ། གཞན་གོང་བཞིན་བསམ།
བླ་མའི་སྤྱི་བོའི་བདེ་མཆོག་ལ་མོས་གུས་བྱས་པས། དེ་ལས་སྐུའི་བདེ་མཆོག་གི་ངོ་བོར་གྱུར་པའི་ཧཱུྃ་དཀར་པོ་དང་བཾ་དམར་པོ་འཆད། སློབ་མའི་སྤྱི་བོའི་འཁོར་ལོའི་ལྟེ་བར་བྱོན་པས་སྐུའི་བདེ་མཆོག་ཡབ་དཀར། ཡུམ་དམར། མཚན་ཉིད་ཐམས་ཅད་ཡོངས་སུ་རྫོགས་པ་སྙིང་པོའི་རྣལ་འབྱོར་མ་བཞི་ཀའང་དཀར་མོར་གསལ་བཏབ། རླུང་གིས་སྐྱོད་པའི་རཾ་ལས་མེ་འོད་བྱུང་བ་ཕྱི་ནང་གསང་བའི་མཆོད་པར་གྱུར་ཏེ་ཕུལ་བས། དེ་དག་སྐུ་ལས་འོད་ཟེར་འཕྲོས་པས། སྐྱབས་ཡུལ་ཐམས་ཅད་ཀྱི་སྐུའི་བྱིན་རླབས་བསྡུས་ལུས་ཐམས་ཅད་གང་། སྐུ་ལ་ཐིམ་པས་རྐྱེན་བྱས། ཡབ་ཡུམ་སྙོམས་པར་ཞུགས།
རྣལ་འབྱོར་མ་བཞི་ཀའང་ཡབ་ཀྱི་ངོ་བོ་ཁཱ་ཊྭཱཾ་ཀ་སྦྱར་བས། སྦྱོར་མཚམས་ནས་བདུད་རྩིའི་རྒྱུན་དཀར་པོ་བྱུང་། བུམ་པའི་དབང་ཐོབ་སོགས། ཧྲཱིཿཧ་ཧ་དང་ཌཱ་དྲིལ་མགྲིན་ཐུགས་དང་། ཡང་སློབ་མའི་གནས་གསུམ་ན་བཞུགས་པའི་བདེ་མཆོག་ལྷ་ལྔའི་སྦྱོར་མཚམས་ནས་བདུད་རྩི་དཀར་དམར་མཐིང་གསུམ་བྱུང་ལུས་ཐམས་ཅད་ཁེངས། མཐར་སྤྱི་བོའི་ལྷ་ལྔ་མགྲིན་པ་ལ་ཐིམ། དེ་སྙིང་ཁ་ལ་ཐིམ། གདན་འཁོར་ལོ་འཁོར་བཞི་ལ་ཐིམ། དེ་ཡུམ་ཡབ་ལ་ཐིམ། དེ་ཇེ་ཕྲ་ཇེ་ཆུང་ནམ་མཁའ་ལ་འཇའ་ཡལ་བ་ལྟར་བསམ་ལ་ཌཱ་དྲིལ།
རྗེས་འདྲ། ཕྱག་རྡོར་གསང་སྒྲུབ་ཀྱི་བྱིན་གྱིས་བརླབས་པ་ལ། མཎྜལ་གོང་དང་འདྲ། སློབ་མ་ཕྱག་རྡོར་དུ་སྐྱེད་པ་ལ་ཡེ་ཤེས་དབབ་པ་ཡན་འདྲ། བླ་མ་དང་མདུན་བསྐྱེད་རྣམ་པ་ཐ་དད་ལ་ངོ་བོ་ཐ་མི་དད་པའི་ཕྱག་རྡོར་དུ་གསལ་བ་ལ་མཎྜལ་གསོལ་གདབ་གོང་བཞིན། བླ་མའི་དཔྲལ་བ་ནས་འོད་ཟེར་དཀར་པོ་འཕྲོས། ཕྱོགས་བཅུའི་བླ་མ་ཡི་དམ་སངས་རྒྱས་བྱང་སེམས་ཐམས་ཅད་ཀྱི་སྐུའི་བྱིན་རླབས་དང་ནུས་མཐུ་ཐམས་ཅད་འོད་དཀར་པོའི་རྣམ་པར་སྤྱན་དྲངས། དཔྲལ་བའི་ཨོཾ་ལ་ཐིམ། དེ་ལས་སྐུའི་ངོ་བོར་གྱུར་པའི་འོད་ཟེར་དཀར་པོ་དཔག་དུ་མེད་པ་བྱུང་། སློབ་མའི་དཔྲལ་བ་ནས་བཞུགས།
བུམ་པའི་དབང་ཐོབ་སོགས། ཌཱ་དྲིལ་དང་ཨོཾ་བཛྲ་ཧ་ལི་ཛ་ལི་ཧ་ན་སརྦ་དུཥྚཾ་ཧཱུྃ་ཕཊ་ཨ་བེ་ཤ་ཡ་ཛཿཧཱུྃྃ་བཾ་ཧོཿ ཞེས་བརྗོད། མགྲིན། ཐུགས། གསུམ་ཀའི་སྤྲོ་བསྡུས་དབང་བཞི་རེ་རེ་ལ་ཌཱ་དྲིལ་དང་སྔགས་འདྲ། དེ་ལྟར་དབང་བཞི་སྐུར་བ་ལ་རྟེན་ནས་ཁྱེད་རང་རྣམ་པའི་སྒོ་གསུམ་གྱི་དྲི་མ་ཐམས་ཅད་དག་པས་སྐད་ཅིག་གིས་པདྨ་དང་ཟླ་བ་བགེགས་ཀྱི་རྒྱལ་པོ་ཨ་པ་ར་ཙི་ཏའི་གདན་ལ་བཞུགས་པའི་དཔལ་ཕྱག་ན་རྡོ་རྗེ་སྐུ་མདོག་སྔོན་པོ་ཞལ་གཅིག་ཕྱག་བཞི་པ་ཕྱག་གཡས་དང་པོ་རྡོ་རྗེ་རྩེ་ལྔ་པ་འཕྱར་ཞིང་། གཡོན་དང་པོ་སྡིགས་མཛུབ་སྒྲེང་བ། འོག་མ་གཉིས་འབར་བའི་ཕྱག་རྒྱ་མཛད་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པར་ལམ་གྱི་སྒོམ་པ་ནི་ལྷ་དངོས་ཀྱིས་རྗེས་སུ་གནང་བའོ། །
སློབ་མའི་སྙིང་ཁའི་ཟླ་བ་ལ་ཧཱུྃ། སློབ་དཔོན་གྱི་ཐུགས་ཁའི་ཧཱུྃ་ལས་ཧཱུྃ་ཡིག་གཉིས་པ་སོགས་སྔགས་ཀྱི་རྗེས་བཟློས་ལན་གསུམ། བཅོམ་ལྡན་བདག་ལ་དང་། འདི་ལ་སོགས། རྗེས་འདྲ་རྣམ་འཇོམས་གསང་སྒྲུབ་ཀྱི་བྱིན་རླབས་ལ། མཎྜལ་གོང་བཞིན་གྱི་སྟེང་དུ་བུམ་པ་བཤམས། བགེགས་གཏོར་ནས། དབང་བཞིའི་བར་ལྷ་སྔགས་རྗེ་བ་མ་རྟོགས་ཕྱག་རྡོར་བཞིན། ཁྲུས་ཀྱི་བྱིན་རླབས་པ་ནི། བུམ་པའི་ནང་གི་ལྷའི་སྐུ་ལུས་ཐམས་ཅད་ལས་སྔགས་ཕྲེང་རང་སྒྲ་སྒྲོག་པ་དཔག་ཏུ་མེད་པ་འུ་རུ་རུ་འཕྲོས་བུམ་པའི་ཆུ་དང་དབྱེར་མེད་དུ་གྱུར།
མཐར་ལྷ་ཡང་འོད་དུ་ཞུ་ནས་བུམ་ཆུ་དང་དབྱེར་མེད་པ་དེས་ལུས་ཐམས་ཅད་བཀྲུས་པས་མི་མཐུན་པའི་ཕྱོགས་ཐམས་ཅད་སངས་ཀྱིས་དག་པའི་མོས་པ་མཛོད། ཅེས་ཡང་སྙིང་བརྗོད་ཅིང་བཀྲུ། མཐར་ཧུབ་རེ་འཐུང་དུ་བཞུགས། འདི་ལ་འཇག་པ་ལུང་ཙམ་ལ་རྟེན། བྱིན་རླབས་འདི་བསམ་པ་གཏིང་པ་ནས་བརྒྱུད་པ་ཡིན་གསུང་། རྡོ་རྗེ་རྣམ་འཇོམས་སྐུ་མདོག་མཐིང་ཁ་གཡས་རྡོ་རྗེ་འཕྱར་ཞིང་། གཡོན་དྲིལ་བུ་སྐུར་རྟེན་པ་ཞབས་གཡས་བསྐུམ་གཡོན་བརྐྱང་གིས་དོར་སྟབས་ཀྱི་བཞུགས་པའོ།། །། རྡོ་རྗེ་རྣམ་པར་འཇོམས་པ།། PAGE * MERGEFORMAT 2 མཁྱེན་བརྩེ་དབང་ཕྱུག མཁྱེན་བརྩེ་དབང་ཕྱུག་གི་ཚར་ཆེན་གྱི་གསུང་ལ་ཟིན་བྲིས་ནི་གུའི་ཕྱག་ལེན།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
