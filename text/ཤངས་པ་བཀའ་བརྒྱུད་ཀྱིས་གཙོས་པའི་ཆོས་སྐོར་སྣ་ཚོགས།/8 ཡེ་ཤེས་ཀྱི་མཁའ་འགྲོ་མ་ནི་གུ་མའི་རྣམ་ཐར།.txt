ཤངས་པ་བཀའ་བརྒྱུད་ཀྱིས་གཙོས་པའི་ཆོས་སྐོར་སྣ་ཚོགས།
པོད ༨
ཡེ་ཤེས་ཀྱི་མཁའ་འགྲོ་མ་ནི་གུ་མའི་རྣམ་ཐར།
༄༅། །ཡེ་ཤེས་ཀྱི་མཁའ་འགྲོ་མ་ནི་གུ་མའི་རྣམ་ཐར་བཞུགས་སོ།། བླ་མ་དམ་པ་རྣམས་ལ་ཕྱག་འཚལ་ལོ། ། ཆོས་སྐུ་ནམ་མཁའ་ལྟ་བུའི་རང་བཞིན་ལས། ། གཟུགས་སྐུ་ཉི་ཟླ་ལྟ་བུའི་འོད་ཟེར་གྱིས། ། གདུལ་བྱ་བློ་ཡི་མུན་པ་སེལ་མཛད་པ། ། བླ་མ་དམ་པའི་ཞབས་ལ་གུས་པས་འདུད། ། དེ་ལ་འདིར་ཡེ་ཤེས་ཀྱི་མཁའ་འགྲོ་མ་ནི་གུ་མའི་རྣམ་ཐར་ཟུར་ཙམ་གཅིག་བརྗོད་ན། སྐུ་འཁྲུངས་པའི་ཡུལ་ནི། གྲོང་ཁྱེར་ཆེན་པོ་དཔེ་མེད་ཅེས་བྱ་བ་ཁ་ཆེའི་ས་ན་ཡོད་པ་ཡིན། ཡུལ་དེ་ཡང་སྒྱུ་མ་མཁན་གྱིས་སྤྲུལ་པའི་གྲོང་ཁྱེར་ཡིན་ནོ། །
ཇི་ལྟར་སྤྲུལ་ན། སྔོན་རྒྱལ་པོ་འོད་སྲུང་བཞུགས་པའི་དུས་ན། དགྲ་བཅོམ་པ་ཉི་མའི་གུང་པ་ཞེས་བྱ་བ་ཡོད་པས། དུས་དེ་ཙམ་ན་ས་ཕྱོགས་དེ་ཐམས་ཅད་མཚོ་རུ་མེར་སོང་ནས་ཡོད་པ་ལ། དགྲ་བཅོམ་པ་དེས་ཡུལ་ཕྱོགས་དེར་གཙུག་ལག་ཁང་གཅིག་བཞེངས་པར་འདོད་པས། ཀླུའི་རྒྱལ་པོ་ལ་ས་བསླངས་པས། ཀླུ་རྣམས་ན་རེ། ཁྱོད་རང་གི་སྐྱིལ་ཀྲུང་གིས་ཁྱབ་པའི་ས་སྦྱིན་ནོ་ཞེས་ཁས་བླངས་སོ། ། དེར་དགྲ་བཅོམ་པ་དེས་སྐུ་ཤིན་ཏུ་ཆེ་བ་གཅིག་སྤྲུལ་ནས་ཁ་ཆེའི་ས་ཕྱོགས་དེ་ཁྱབ་པར་བྱས་ཏེ་དེར་ས་གཞི་བྱུང་ནས། བདུད་རྩི་གྷ་གྷའི་གཙུག་ལག་ཁང་བྱ་བ་གཅིག་བཞེངས་སོ། །
དེར་མི་རྣམས་ངོ་མཚར་སྐྱེད་པའི་ཕྱིར་དུ་སྒྱུ་མ་མཁན་གཅིག་བོས་ནས། དེས་གྲོང་ཁྱེར་ཆེན་པོ་དཔེ་མེད་ཅེས་བྱ་བ་གྲོང་ཁྱེར་ཆེན་པོ་ལྟ་ན་སྡུག་པ་ལ་དཔེ་བླངས་ཏེ་སྤྲུལ་པས། སྒྱུ་མ་མ་བཤིག་པའི་འོག་ཏུ་སྒྱུ་མ་མཁན་དེ་བསད་པས། དེ་ད་ལྟར་གྱི་བར་དུ་ཆགས་སོ། ། གྲོང་ཁྱེར་དེ་ཡང་འཛམ་བུའི་གླིང་ན་དེ་ལྟ་བུའི་དཔེ་མེད་ཟེར་བ་བྱུང་བས་དཔེ་མེད་དུ་གྲགས་སོ། ། དེ་ན་ཆང་ཚོང་མ་རང་ཡང་གྲོང་ཁྱེར་འབུམ་ཚོ་སོ་དྲུག་ཡོད་དོ། ། དེའི་བྱེ་བྲག་པུ་ན་ཞེས་བྱ་བ་ཡིན་ནོ། ། གྲོང་ཁྱེར་བའི་པཎྚི་ཏ་ནཱ་རོ་པ་དང་། རིན་ཆེན་རྡོ་རྗེ་གཉིས་བཞུགས་སོ། ། ཡེ་ཤེས་ཀྱི་མཁའ་འགྲོ་མ་ནི་གུ་མའི་ཡབ་ནི་བྲམ་ཟེ་ཆེན་པོ་ཞི་བའི་གོ་ཆ།
ཡུམ་ནི་བྲམ་ཟེ་མོ་དཔལ་གྱི་བློ་གྲོས་གཉིས་ཀྱི་སྲས་མོར་འཁྲུངས། མཚན་གཞི་དཔལ་གྱི་ཡེ་ཤེས། ནཱ་རོ་པཎྜི་ཏའི་ལྕམ་མོ་ཡིན། རིགས་ནི་བྲམ་ཟེའོ། ། བསྐལ་པ་གྲངས་མེད་པ་གསུམ་གྱི་སྔོན་རོལ་ནས། ལམ་སྦྱངས་པ་སྔོན་དུ་གྱུར་པའི་རྒྱུན་ལམ་གྱིས་སྐྱེ་བ་དེ་ཉིད་ལ་བླ་མ་གྲུབ་ཐོབ་འགའ་རེའི་གདམས་ངག གསུངས་སྒྲོས་རེ་ཙམ་ཐོས་པ་ལ་རྟེན་ནས་ཆོས་ཉིད་བདེན་པ་མངོན་སུམ་དུ་མཐོང་། ཟག་བཅས་ཀྱི་རྒྱུ་ལུས་ཟག་མེད་ལྷའི་སྐུ་རུ་རང་ཤར་ཏེ། དག་པ་ས་གསུམ་ལ་གནས་པའི་རྡོ་རྗེ་འཆང་ཆེན་པོ་ཉིད་དང་ཞལ་མངོན་སུམ་དུ་མཇལ་ཏེ། ཐེག་པ་ཆེན་པོ་གསང་སྔགས་ཀྱི་སྤྲུལ་པའི་དཀྱིལ་འཁོར་དུ་དབང་བཞི་རྫོགས་པར་ཐོབ་ནས།
མདོ་རྒྱུད་མན་ངག་བསྟན་བཅོས་ལ་སོགས་པའི་ཆོས་ཀྱི་སྒོ་ཐམས་ཅད་ལ་མཁྱེན་པའི་ཡེ་ཤེས་སངས་རྒྱས་ཇི་ལྟ་བ་དང་ཇི་སྙེད་པའི་ཆོས་རྣམས་མངོན་དུ་གྱུར་ཏེ། ས་བཅུ་པ་ཆོས་ཀྱི་སྤྲིན་ལ་གནས་པའི་བྱང་ཆུབ་སེམས་དཔའ་ཉིད་དུ་གྱུར་ཏེ། ཤེས་བྱའི་སྒྲིབ་པ་ཕྲ་ཞིང་ཕྲ་བ་གཅིག་ལས་སྤང་བྱ་མེད་པར། སངས་རྒྱས་དང་གཉིས་སུ་མེད་ཅིང་སྐུ་གསུམ་གྱི་བདུད་རྩི་ཅན། རང་དོན་སྤང་རྟོགས་མཐར་ཕྱིན་ནས། གཞན་དོན་གཟུགས་སྐུ་གཉིས་ཀྱིས་ཇི་སྲིད་འཁོར་བ་མ་སྟོང་གྱི་བར་དུ། གང་ལ་གང་འདུལ་གྱིས་འགྲོ་དོན་མཛད་ཅིང་། ཁྱད་པར་དུ་རྒྱུད་པ་འཛིན་པ་རྣམས་ལ་ཐུགས་རྗེ་ཉེ་རིང་མེད་པར་གཟིགས་ནས་བྱིན་གྱིས་རློབས་ཅིང་། འཕྲིན་ལས་མཐར་ཕྱིན་པར་ཐུགས་རྗེས་གཟིགས་པ་ཉིད་དོ། ། ཡང་སྒོས་སུ་གྲུབ་ཐོབ་ཆེན་པོ་ཁྱུང་པོ་རྣལ་འབྱོར་པ་དེ་ཉིད་ལ་སྤྲུལ་པའི་དཀྱིལ་འཁོར་དུ་དབང་བཞི་རྫོགས་སུ་བསྐུར་ནས།
རྒྱུད་མན་ངག་བསམ་གྱིས་མི་ཁྱབ་པའི་བཀའ་ལུང་གནང་ཞིང་ཁྱད་པར་དུ་སྣོད་ལྡན་གྱི་གང་ཟག་རྣམས་ཚེ་གཅིག་ལུས་གཅིག་ལ་རྟོགས་པ་མངོན་གྱུར་གྱི་སངས་རྒྱས་ལ་འགོད་པར་ནུས་པའི་གདམས་པའི་གནད་ཟབ་ལ་རྒྱ་ཆེ་བ་མང་པོ་གནང་ནས། མི་རབ་བདུན་དུ་ཆིག་བརྒྱུད་ལས་མི་སྤེལ་བར་བཀའ་རྒྱས་བཏབ་ཅིང་། སློབ་མ་བརྒྱུད་འཛིན་དང་བཅས་པ་ཐམས་ཅད་དག་པ་མཁའ་སྤྱོད་དུ་འགྲོ་བར་ལུང་བསྟན་པས་ན། བརྒྱུད་པ་གཞན་ལས་ཁྱད་པར་དུ་འཕགས་པ་ཉིད་དོ། ། ཐོག་མར་བྱང་ཆུབ་མཆོག་ཏུ་སེམས་བསྐྱེད་ནས། ། དྲན་པ་བཞི་དང་ཡང་དག་སྤོང་བ་བཞི། ། རྫུ་འཕྲུལ་རྐང་བཞིའི་དོན་ལ་ལེགས་གནས་པས། ། ཚོགས་གཉིས་ཡོངས་སུ་རྫོགས་ལ་ཕྱག་འཚལ་ལོ། ། མི་མཐུན་ཟིལ་གནོན་དད་སོགས་དབང་པོ་ལྔ། ། ཤེས་རབ་ལ་སོགས་སྟོབས་མཆོག་ལྔ་ལྡན་པས། །
གཟུང་འཛིན་དགྲའི་དཔུང་ལས་རྣམ་རྒྱལ་ཞིང་། ། ཆོས་རྒྱུན་ཏིང་འཛིན་སྦྱོར་ལ་ཕྱག་འཚལ་ལོ། ། འཇིག་རྟེན་ཆོས་ཀྱི་མཆོག་གི་རྗེས་ཐོག་ཏུ། ། བྱང་ཆུབ་ཡན་ལག་བདུན་དུ་བསྟན་པའི་དོན། ། ཆོས་ཀྱི་ཀློང་དང་བརྗོད་དུ་མེད་པའི་དབྱིངས། ། བདེན་པ་མངོན་སུམ་གཟིགས་ལ་ཕྱག་འཚལ་ལོ། ། ཡང་དག་ལྟ་བའི་དོན་ལ་མ་གཡེངས་པར། ། རིམ་པ་དགུའི་བར་དུ་ཉམས་བསྟན་པས། ། འདུ་ཤེས་གཉིས་ཀྱིས་མི་དབྱེ་བ་ཡི་དོན། ། བསྒོམ་པ་མངོན་དུ་གྱུར་ལ་ཕྱག་འཚལ་ལོ། །
ཁམས་གསུམ་ས་དགུའི་མི་མཐུན་པ་ཡི་ཕྱོགས། ། མཐོང་སྤང་བརྒྱ་དང་བཅུ་གཉིས་གང་བསྟན་དང་། ། སྒོམ་སྤངས་བཞི་བརྒྱ་བཅུ་གཉིས་ལ་སོགས་པས། ། ཉོན་མོངས་སྒྲིབ་པ་དག་ལ་ཕྱག་འཚལ་ལོ། ། སྒྱུ་མ་ཙམ་དུ་འཛིན་པའི་སྒྲིབ་པའམ། ། ཤེས་བྱའི་སྒྲིབ་པ་ཕྲ་ཞིང་ཕྲ་བ་ཀུན། ། འོད་གསལ་རྡོ་རྗེ་ལྟ་བུའི་ཏིང་འཛིན་དེས། ། མངོན་དུ་གྱུར་པས་འཛོམས་ལ་ཕྱག་འཚལ་ལོ། ། འཁོར་གསུམ་ཡོངས་དག་སྦྱིན་པའི་ཕ་རོལ་ཕྱིན། ། ཆོས་དབྱིངས་ཀུན་འགྲོ་ཁྱབ་པའི་དོན་རྟོགས་པས། །
སྙོམས་འཇུག་མཐོང་དང་བྱིན་རླབས་ལ་སོགས་པ། ། བརྒྱ་ཕྲག་བཅུ་གཉིས་ཐོབ་ལ་ཕྱག་འཚལ་ལོ། ། གདུང་བ་ཞི་བའི་ཚུལ་ཁྲིམས་ཕ་རོལ་ཕྱིན། ། ཆོས་དབྱིངས་རང་ཤར་མཆོག་གི་དོན་རྟོགས་པས། ། ཡོན་ཏན་བརྒྱ་ཕྲག་བཅུ་གཉིས་ལ་སོགས་པ། ། སྟོང་ཕྲག་བཅུ་གཉིས་ཐོབ་ལ་ཕྱག་འཚལ་ལོ། ། ཁྲོ་བ་མི་མངའ་བཟོད་པའི་ཕ་རོལ་ཕྱིན། ། ཆོས་ཀྱི་དབྱིངས་སུ་རྒྱུ་མཐུན་དོན་རྟོགས་པའི། ། ཡོན་ཏན་སངས་རྒྱས་བརྒྱ་སྟོང་ཕྲག་བཅུ་གཉིས། ། མངོན་པར་ཐོབ་པ་དེ་ལ་ཕྱག་འཚལ་ལོ། །
དགེ་བས་མི་ངོམས་བརྩོན་འགྲུས་ཕ་རོལ་ཕྱིན། ། ཆོས་དབྱིངས་ཡོངས་སུ་འཛིན་དེ་དོན་རྟོགས་པས། ། ཏིང་འཛིན་ཕྲག་ཁྲིག་ཕྲག་ཁྲིག་ཕྲག་གཉིས་སོ། ། ཀུན་ནས་མཉེས་པ་དེ་ལ་ཕྱག་འཚལ་ལོ། ། ཡེ་ཤེས་གཡོ་མེད་བསམ་གཏན་ཕ་རོལ་ཕྱིན། ། དབྱིངས་དང་རྒྱུད་གཞན་ཐ་དད་མེད་རྟོགས་པས། ། ཡོན་ཏན་ཕྲག་ཁྲིག་བརྒྱ་སྟོང་ཕྲག་བཅུ་གཉིས། ། མངོན་དུ་གྱུར་པ་དེ་ལ་ཕྱག་འཚལ་ལོ། ། མ་སྐྱེས་ཆེ་ཤོས་ཤེས་རབ་ཕ་རོལ་ཕྱིན། ། དབྱིངས་དང་རྣམ་བྱང་ཉོན་མོངས་དབྱེར་མེད་རྟོགས། །
ཕྲག་ཁྲིག་བརྒྱ་སྟོང་ཕྲག་ཁྲིག་བརྒྱ་སྟོང་ཕྲག ། བཅུ་གཉིས་མཉེས་པ་དེ་ལ་ཕྱག་འཚལ་ལོ། ། ཡེ་ཤེས་སྒྲུབ་པའི་ཐབས་ཀྱི་ཕ་རོལ་ཕྱིན། ། དབྱིངས་དང་མཚན་ཉིད་ཐ་དད་མེད་པར་རྟོགས། ཏིང་ངེ་འཛིན་། ཡོན་ཏན་བྱེ་བ་ཕྲག་ཁྲིག་བརྒྱ་སྟོང་རྣམས། ། ཀུན་ནས་མཉེས་པ་དེ་ལ་ཕྱག་འཚལ་ལོ། ། མཆོག་ལ་དམིགས་ནས་སྨོན་ལམ་ཕ་རོལ་ཕྱིན། ། འཕེལ་འགྲིབ་མེད་དབྱིངས་དག་པའི་དོན་རྟོགས་པས། ། སྟོང་གསུམ་བརྒྱ་སྟོང་ཕྲག་བཅུའི་རྡུལ་སྙེད་གཉིས། །
སྙོམས་པར་འཇུག་སོགས་ཐོབ་ལ་ཕྱག་འཚལ་ལོ། ། བདུད་དཔུང་བཅོམ་ཕྱིར་སྟོབས་ཀྱི་ཕ་རོལ་ཕྱིན། ། སྤོབས་པ་ཐོགས་མེད་ཡེ་ཤེས་དབང་དོན་རྟོགས། ། སངས་རྒྱས་ཞིང་གྲངས་མེད་པའི་རྡུལ་སྙེད་ལ། ། བརྒྱ་སྟོང་སྙོམས་འཇུག་ཐོབ་ལ་ཕྱག་འཚལ་ལོ། ། ཇི་བཞིན་རྟོགས་པ་ཡེ་ཤེས་ཕ་རོལ་ཕྱིན། ། ཆོས་དབྱིངས་སྒྲིབ་མེད་སྙམ་རྗེས་བློ་དང་བྲལ། ། གང་སྟོང་འཕེལ་འགྲིབ་མེད་པའི་ངང་གནས་པའི། ། འཕྲིན་ལས་དག་པའི་དོན་རྟོགས་ཕྱག་འཚལ་ལོ། ། རྒྱལ་སྲས་ས་བཅུའི་དབང་ཕྱུག་དེ་ཉིད་ནི། །
སྟོང་གསུམ་མཁའ་ལ་སེང་གེའི་ཁྲི་སྟེང་བཞག ། འོད་ཟེར་ཆེན་པོའི་དབང་བསྐུར་མཛད་པ་ཡིས། ། ཤེས་བྱའི་སྒྲིབ་པ་དག་ལ་ཕྱག་འཚལ་ལོ། ། ནང་ལྟར་འོག་མིན་བཙུན་མོའི་གཞལ་ཡས་སུ། ། ཟག་མེད་བདེ་བ་ཆེན་པོའི་དབང་བསྐུར་བས། ། སྐད་ཅིག་དེ་ལ་ཆོས་དབྱིངས་སྣང་བ་ཡིས། ། མཁྱེན་པ་ཕྱོགས་མེད་རྒྱས་ལ་ཕྱག་འཚལ་ལོ། ། འདུས་མ་བྱས་པའི་དོན་དམ་ཆོས་དབྱིངས་དང་། ། མཁྱེན་བརྩེའི་ཡེ་ཤེས་གཉིས་སུ་མེད་པ་ཡིས། ། བསྟེན་དང་བསགས་དང་ཁྱབ་དང་རང་བཞིན་གྲུབ། །
ཆོས་ཀུན་མངོན་དུ་གྱུར་ལ་ཕྱག་འཚལ་ལོ། ། ཆོས་ཀྱི་སྐུ་ལ་བཞེངས་བཞུགས་མི་མངའ་ཡང་། ། སྔོན་གྱི་བསོད་ནམས་སེམས་བསྐྱེད་ལ་སོགས་པས། ། གཟུགས་སྐུ་རྣམ་གཉིས་རང་ཤར་བྱུང་ནས་ཀྱང་། ། འཁོར་བ་སྟོང་པར་མཛད་ལ་ཕྱག་འཚལ་ལོ། ། སྟོང་ཉིད་སྙིང་རྗེ་དབྱེར་མེད་བདེ་བའི་སྐུ། ། བདེ་གཤེགས་སྤྲུལ་པ་ཐུན་མོང་མཆོག་གི་བདག ། ས་བཅུའི་དབང་ཕྱུག་འཁོར་བ་འདྲེན་པའི་དཔལ། ། རུས་པའི་རྒྱན་ཅན་དེ་ལ་གསོལ་བ་འདེབས། ། འགྲོ་བ་དྲུག་གི་མ་རྒན་སེམས་ཅན་རྣམས། །
གཏིང་མཐའ་མེད་པར་འཁོར་བའི་རྒྱ་མཚོ་ནས། ། ཟག་མེད་བདེ་བ་རྒྱས་པའི་ཞིང་ཁམས་སུ། ། ཐུགས་རྗེས་དམིགས་མེད་ངང་ནས་དྲངས་དུ་གསོལ། ། ལམ་དུ་བཞུགས་པའི་སྐལ་ལྡན་ཕོ་མོ་ཀུན། ། འགལ་རྐྱེན་གེགས་དང་བར་ཆད་ཀུན་ཞི་སྟེ། ། ཉམས་དང་རྟོགས་པ་གོང་དུ་འཕེལ་བ་དང་། ། ལམ་ལྔ་ས་བཅུ་བགྲོད་པར་བྱིན་གྱིས་རློབས། ། ཨ་ནན་ཏ་ཡི་རྟོགས་པའི་ཀློང་དཀྱིལ་ནས། དམིགས་མེད་སྙིང་རྗེ་ཐོགས་མེད་ཤར་བ་ཡི། ། ཇི་སྲིད་འཁོར་བར་སེམས་ཅན་གནས་ཀྱི་བར། །
འགྲོ་བའི་བྲན་བཞིན་བྱེད་པར་བྱིན་གྱིས་རློབས། ། ཡེ་ཤེས་མཁའ་འགྲོའི་རྣམ་པར་ཟུར་ཙམ་འདི། ། བརྒྱུད་འཛིན་རྣམས་ཀྱི་རྟོགས་པར་བྱ་བའི་ཕྱིར། ། ཀུ་སུ་པ་ཡི་སྤྲང་པོ་རྨོག་ལྕོག་པས། ། དགྱེས་རྡོར་ཡང་དགོན་དཔལ་གྱི་དགོན་པར་སྦྱར། ། དགེ་བ་འདི་ཡིས་བརྒྱུད་འཛིན་གང་ཟག་རྣམས། ། བླ་མའི་རྣམ་པར་ཚུལ་བཞིན་སྐྱོང་བར་ཤོག ། འདི་བྲིས་དགེ་བའི་རྣམ་སྨིན་གྱིས། ། བདག་དང་མཁའ་མཉམ་སེམས་ཅན་རྣམས། ། བླ་མེད་སངས་རྒྱས་མྱུར་ཐོབ་ཤོག །
ཅེས་ཡེ་ཤེས་ཀྱི་མཁའ་འགྲོ་མ་ནི་གུ་མའི་རྣམ་པར་ཐར་པ་རྒྱ་མཚོ་ལས། ། སྐྲ་རྩེར་བཟུང་བའི་ཐིགས་པ་ཙམ་ཅུང་ཟད་བསྡུས་པ་འདི། བརྒྱུད་འཛིན་དད་པ་ཅན་རྣམས་དད་པ་སྐྱེ་བའི་ཕྱིར་དང་། ཕྱིས་ཐེ་ཚོམ་ཅན་རྣམས་ཐེ་ཚོམ་ལས་གྲོལ་བར་བྱ་བ་དང་། ལོག་ལྟ་ཅན་རྣམས་དགེ་བ་ལ་བསྐུལ་བའི་ཕྱིར་དུ། མཁྱེན་རབ་དང་ཐུགས་རྗེ་ཚད་མེད་པ་མངའ་བ་རྨོག་ལྕོག་པ་ཞེས་མཚན་ཡོངས་སུ་གྲགས་པ་དེ་ཉིད་ཀྱིས་བསྡེབས་པའོ།། །། སརྦ་མངྒ་ལཾ།། །། ཤུབྷཾ།། །། དགེའོ།། །། PAGE * MERGEFORMAT 4 ངག་དབང་ཆོས་གྲགས་པ།
ཡེ་ཤེས་མཁའ་འགྲོ་མ་ནི་གུ་མའི་རྣམ་ཐར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
