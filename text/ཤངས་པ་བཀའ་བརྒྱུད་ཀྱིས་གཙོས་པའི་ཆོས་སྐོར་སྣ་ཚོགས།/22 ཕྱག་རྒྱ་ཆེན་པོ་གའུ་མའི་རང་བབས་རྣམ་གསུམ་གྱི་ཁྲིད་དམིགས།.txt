ཤངས་པ་བཀའ་བརྒྱུད་ཀྱིས་གཙོས་པའི་ཆོས་སྐོར་སྣ་ཚོགས།
པོད ༢༢
ཕྱག་རྒྱ་ཆེན་པོ་གའུ་མའི་རང་བབས་རྣམ་གསུམ་གྱི་ཁྲིད་དམིགས།
༄༅། །ཕྱག་རྒྱ་ཆེན་པོ་གའུ་མའི་རང་བབས་རྣམ་གསུམ་གྱི་ཁྲིད་དམིགས་བཞུགས་སོ།། སྤྲོས་བྲལ་ཆོས་དབྱིངས་ནམ་མཁའི་ཁྱོན་ཡངས་པར། ། འགག་མེད་གཟུགས་སྐུའི་སྣང་བརྙན་ཅིར་ཡང་སྟོན། ། གང་ལ་གང་འདུལ་འགྲོ་དོན་རྒྱུན་མི་ཆད། ། སྐྱབས་མཆོག་བླ་མ་དམ་པར་ཕྱག་བགྱིད་དོ། ། འདིར་ཡེ་ཤེས་ཀྱི་མཁའ་འགྲོ་མ་ནི་གུ་མས། མཁས་གྲུབ་ཁྱུང་པོ་རྣལ་འབྱོར་ལ་གདམ་པ་རྒྱ་མཚོ་ལྟ་བུ་གནང་བ་རྣམས་ཀྱི་ནང་ནས་མཆོག་ཏུ་གྱུར་པ། ཕྱག་རྒྱ་ཆེན་པོ་གའུ་མ་ཞེས་ཡོངས་སུ་གྲགས་པ་འདི་ལ་དོན་གསུམ་སྟེ། སྔོན་འགྲོ། དངོས་གཞི།
རྗེས་སོ། ། དང་པོ་ལ། ཐུན་མོང་བ་དང་། ཐུན་མོང་མ་ཡིན་པ་གཉིས། དང་པོ་ལ། སྐྱབས་འགྲོ། སེམས་བསྐྱེད། རྡོ་རྗེ་སེམས་དཔའི་སྒོམ་བཟླས། བླ་མའི་རྣལ་འབྱོར་དང་བཞི། དང་པོ་ནི།
རང་གི་མདུན་དུ་སེང་གེས་བཏེགས་པའི་རིན་པོ་ཆེའི་ཁྲི་པདྨ་ཟླ་བའི་གདན་གྱི་སྟེང་དུ། རྩ་བའི་བླ་མ་འཁོར་ལོ་སྡོམ་པ་སྐུ་མདོག་དཀར་པོ་རྡོ་རྗེ་དང་དྲིལ་བུ་ཐུགས་ཁར་བསྣོལ་ནས་འཛིན་པ། རུས་པ་དང་རིན་པོ་ཆེའི་རྒྱན་གྱིས་བརྒྱན་པ་རལ་པའི་ཐོར་ཅོག་ཅན། ཞབས་གཡས་བརྐྱངས་ཤིང་གཡོན་ཅུང་ཟད་བསྐུམས་པའི་སྟབས་ཀྱིས་བཞུགས་པ་བསམ་ལ་སྐྱབས་གནས་ཀུན་འདུས་སུ་མོས་པ་བྱས་ལ། བདག་དང་མ་རྒན་ཐམས་ཅད་འཁོར་བའི་སྡུག་བསྔལ་ལས་བསྒྲལ་དུ་གསོལ། སྐྱབས་སུ་གསོལ་སྙམ་པས་བློ་སྙིང་བྲང་གསུམ་བླ་མ་དེ་ལ་གཏད་དེ་སེམས་མ་གཡེངས་པར། བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། ། ཞེས་ཉེར་གཅིག་སོགས་བརྗོད། བླ་མ་རང་ལ་བསྟིམ། ཡང་བླ་མའི་རྣལ་འབྱོར་འདི་ལ་ཀ་བྱེད་ཚེ་མི་བསྟིམ།
གཉིས་པ་སེམས་བསྐྱེད་ནི། སེམས་ཅན་ཐམས་ཅད་ལ་བསམས་པས་ཕ་མ་མ་བྱས་པ་གཅིག་ཀྱང་མེད། ཕ་མ་བྱས་རེས་ཀྱིས་ཕན་དཔག་ཏུ་མེད་པ་བཏགས་ཤིང་གནོད་པ་དཔག་ཏུ་མེད་པ་ལས་བསྐྱབས་པ་ཡིན་ཡང་། ད་ལྟ་སྡུག་བསྔལ་འབའ་ཞིག་ལ་ལོངས་སྤྱོད་པར་འདུག་པས། འདི་རྣམས་སྡུག་བསྔལ་ལས་བསྒྲལ་བའི་ཕྱིར་བདག་གིས་སངས་རྒྱས་ཐོབ་པར་བྱ། དེའི་ཆེད་དུ་ཕྱག་རྒྱ་ཆེན་པོ་རྩེ་གཅིག་ཏུ་བསྒོམ་སྙམ་པས། ངག་ཏུ་བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཟབ་ལམ་ཕྱག་རྒྱ་ཆེན་པོ་ཉམས་སུ་བླང་བར་བྱའོ། ། ལན་གསུམ། གསུམ་པ་རྡོ་རྗེ་སེམས་དཔའི་སྒོམ་བཟླས་ཁྲིད་སྐབས་སུ་ངེས་པར་དགོས་ལ།
རྒྱུན་དུ་མ་བྱས་ཀྱང་སྐྱོན་མེད། བཞི་པ་བླ་མའི་རྣལ་འབྱོར་སྐྱབས་འགྲོའི་སྐབས་བཞིན་བསྒོམ་པའམ། ཡང་ན་རང་གི་སྤྱི་བོར་སེང་ཁྲི་པད་ཟླའི་སྟེང་དུ། རྩ་བའི་བླ་མ་སངས་རྒྱས་རྡོ་རྗེ་འཆང་ཆེན་པོ་སྐུ་མདོག་སྔོན་པོ་རྡོ་རྗེ་དང་དྲིལ་བུ་ཐུགས་ཁར་བསྣོལ་ནས་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པ། མཚན་དཔེས་གཟི་འོད་འབར་བ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། དེའི་དཔྲལ་བར་ཨོཾ་སོགས་གནས་གསུམ་བྱིན་གྱིས་བརླབས། ཐུགས་ཀའི་ཧཱུྃ་ལས་འོད་ཟེར་འཕྲོས་པས། བླ་མ་ཡི་དམ་སངས་རྒྱས་བྱང་སེམས་ཐམས་ཅད་སྤྱན་དྲངས་ལ་བསྟིམས་པས་སྐྱབས་གནས་ཀུན་འདུས་ཀྱི་ངོ་བོར་གྱུར་པར་བསམ་ལ།
གློ་སྙིང་བྲང་གསུམ་གཏད་དེ། སྐྱིད་སྡུག་ལེགས་ཉེས་ཅི་བྱུང་ཡང་རེ་ལྟོས་གཞན་མེད་པས་བླ་མ་ཁྱེད་རང་མཁྱེན་ནོ་སྙམ་པས། བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། ། བདག་འཛིན་བློས་ཐོང་བར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། འོད་གསལ་ཕྱག་ཆེན་རྟོགས་པར་བྱིན་གྱིས་རློབས། ། ད་ལྟ་ཉིད་དུ་བྱིན་གྱིས་རློབས། ། མྱུར་བ་ཉིད་དུ་བྱིན་གྱིས་རློབས། ། འདུག་ས་འདི་ཉིད་དུ་བྱིན་གྱིས་རློབས། ། ཞེས་པ་ཉེར་གཅིག་སོགས་ཀྱིས་གསོལ་བ་རྩེ་གཅིག་ཏུ་བཏབ་པས།
བླ་མའི་སྐུ་ལས་བདུད་རྩི་བབས། རང་གི་ལུས་གང་སྡིག་སྒྲིབ་དག ཡང་བདུད་རྩི་བབས། སྨིན་མཚམས་ཡན་ཆད་གང་། བུམ་པའི་དབང་སོགས་ནས་རྐང་མཐིལ་ཡན་ཆད་གང་། སྒྲིབ་པ་ཐམས་ཅད་དག དབང་བཞི་པ་ཐོབ། བླ་མ་བསྟིམ། རང་སེམས་དང་བསྲེས་ཏེ། གཤིས་སྐྱེ་མེད་དུ་སང་ངེ་བ།
མདངས་མོས་གུས་སུ་དུང་ངེ་བའི་ངང་ལ་འཛིན་མེད་དུ་མཉམ་པར་བཞག་གོ ། གཉིས་པ་ཐུན་མོང་མ་ཡིན་པའི་སྔོན་འགྲོ་ལ་ལུས་རང་བབས། ངག་རང་བབས། ཡིད་རང་བབས་གསུམ། དང་པོ་ནི། ལུས་གནད་མ་བཅོས་ན་ཏིང་ངེ་འཛིན་མི་སྐྱེ་བས། ལུས་རྣམ་སྣང་གི་ཆོས་བདུན་དང་ལྡན་པར་བྱ། དེ་ནས་ལུས་ལ་བཟའ་བཟོ་བཅས་བཅོས་གང་ཡང་མི་བྱ་བར་ཉ་བཞི་ལྷོད་ཀྱིས་གློད་ནས་ལུས་རང་བབས་སུ་བཞག གཉིས་པ་ནི། གཏམ་སྣ་ཚོགས་སྨྲས་པ་དང་།
མདོ་འདོན་པ་ལ་སོགས་པ་ངག་གི་ལས་ཐམས་ཅད་བཞག ལྕེ་དང་མཆུ་ལ་སོགས་ཀྱང་རང་བབས་སུ་ལྷུག་པར་བཞག གསུམ་པ་ནི། སེམས་འདི་ཡང་འདས་པའི་རྗེས་མི་གཅད། མ་འོངས་པའི་རྔུན་མི་བསུ། ད་ལྟར་བའི་ཤེས་པ་ལ་བཟའ་བཟོ་བཅས་བཅོས་གང་ཡང་མི་བྱ་བ། རང་བབས་སུ་ལྷུག་པར་བཞག་གོ ། འདི་ཡང་མ་གཅིག་གི་ལུས་ནི་ཉ་བཞི་གློད་པ་གཅེས། ངག་གནད་ལྐུགས་པར་སྡོད་པ་གཅེས། སེམས་གནད་འདུ་ཤེས་བཤིག་པ་གཅེས།
ཞེས་པ་ལྟར་ཡུལ་རྗེས་སུ་མི་སྙེག་པར་ལྟ་སྟངས་ཀྱི་ཚུལ་དུ་ཧར་རེ་བཞག སེམས་བཅས་བཅོས་ཀྱི་འདུ་ཤེས་ཐམས་ཅད་བཤིག་སྟེ། བཟོ་མེད་ལྷུག་པར་ཧེད་དེ་ཆེད་དེ་བཞག དེ་ལ་ཐ་མལ་གྱི་ཤེས་པའམ་གཉུག་མའི་ཤེས་པ་ཞེས་ཀྱང་བྱ། དེ་རང་སོ་ནམ་ཟིན་བར་གནད་དུ་བསྣུན་ནས་སྒོམ་པ་གལ་ཆེའོ། ། གཉིས་པ་དངོས་གཞི་ལ། སྐྱོན་བཞི་རང་གྲོལ་དང་། ཡོན་ཏན་བཞི་སྒྲུབ་པ་གཉིས་ལས། དང་པོ་ནི་ཉེ་དྲགས་པས་མ་མཐོང་། སླ་དྲགས་པས་ཡིད་མ་ཆེས།
ཕྲ་དྲགས་པས་མ་རྟོགས། བཟང་དྲགས་པས་བློར་མ་ཤོང་བ་སྟེ། སྐྱོན་བཞི་རང་གྲོལ་དུ་བྱ་བ་སྟེ་དང་པོའོ། ། ཉེ་དྲགས་པས་མ་མཐོང་བའི་སྐྱོན་མེད་དེ། ཉེ་ཤོས་རང་གི་སེམས་ཐོག་ཏུ་བྱར་མེད་ཀྱི་ཚུལ་དུ་སྒོམ་ལ་མཐོང་མ་མཐོང་གི་དཔྱད་གཞི་མ་དགོས་པས་སོ། ། སླ་དྲགས་པས་ཡིད་མི་ཆེས་མི་དགོས་ཏེ། རླབས་དང་འཁྲིག་དུས་སྐད་གཅིག་བཞིན། ། ཞེས་པ་ལྟར། ལོངས་སྤྱོད་རླབས་དང་། འཁྲིག་པ་སྤྱོད་པ་དང་།
ཐང་ཤིན་ཏུ་ཆད་པའི་ཚེ་འཆར་བར་སངས་རྒྱས་ཀྱིས་གསུངས་ལ། འཆར་རྒྱུ་དེ་ཡང་སྣང་བྱའི་ཡུལ་སྣང་བ་དང་། འཛིན་བྱའི་བློ་བྲལ་བའི་གསལ་སིང་ངེ་བ་ལ་ལྷན་ནེ་གནས་པ་དེ་ཀ་ཐ་མལ་གྱི་ཤེས་པ་ལ་བཟོ་མ་ཞུགས་པ་ཡིན་ཞིང་། དེ་ཀ་བསྒོམ་བྱ་གཙོ་བོ་ཡིན་པར། ཐ་མལ་ཤེས་པ་སྙིང་གི་དབུས་སུ་སད། ། ཞེས་པ་བསྟན་པའི་ཕྱིར་རོ། ། ཕྲ་དྲགས་པས་མ་རྟོགས་པ་ནི་སྐྱོན་མེད་དེ། མ་མཐོང་བ་དེ་མཐོང་བའི་མཆོག ། ཞེས་པ་ལྟར་མཐོང་རྒྱུའམ་རྟོགས་རྒྱུ་མེད་པར་ཤེས་ནས། དེའི་སྟེང་དུ་བཟོ་མེད་དུ་བཞག་པས་ཆོག་པའི་ཕྱིར།
བཟང་དྲགས་པས་བློར་མི་ཤོང་མི་དགོས་ཏེ། ན་མོ་བདེ་གཤེགས་སྙིང་པོ་འགྲོ་ཀུན་ཡོངས་ལ་ཁྱབ་ཞེས། བདེ་བར་གཤེགས་པའི་སྙིང་པོ་སྤྲོས་པའི་མཐའ་ཐམས་ཅད་བྲལ་བ་དེ། སེམས་ཅན་ཐམས་ཅད་ལ་ཡོད་པར་སངས་རྒྱས་རང་གིས་གསུངས་པའི་ཕྱིར། དེ་ལྟར་སྐྱོན་བཞི་ལས་གྲོལ་ནས། གཉིས་པ་ཡོན་ཏན་བཞི་སྒྲུབ་པ་ལ། དང་པོ་དྲན་འདུན་དྲག་པོས་བཅུན་ཏེ་ཞི་གནས་བཙལ་བ། བར་དུ་དྲན་འདུན་རང་སར་བཤིག་སྟེ་ལྷག་མཐོང་སྒོམ་པ། ཐ་མར་བཟོ་མེད་ལྷུག་པའི་ངང་དུ་ཟུང་འཇུག་གི་རྒྱུན་སྐྱོང་བ། དེ་ཡང་སྒོམ་མེད་གཡེང་མེད་དུ་འཁྱོངས་པས་སྤྲོས་བྲལ་དུ་ཐག་བཅད་པའོ། །
དང་པོ་ཉིན་མཚན་འཁོར་ཡུག་ཏུ་འདུན་པ་དྲག་པོས་རྒྱུན་དུ་བཅུན་ནས། གནད་དུ་བསྣུན་ནས་གཡེང་མེད་དུ་བསྒོམ་དགོས་ཀྱི། ཕྲན་ཙམ་རེ་བསྒོམས་ཀྱང་། ཡར་བསྐྱེད་མེད་པའི་ཁར་ལང་ཤོར་གྱི་རྒྱུན་བསྲིངས་ནས་སྒོམ་མི་ནུས་སོ། ། དེ་ཡང་བསྒོམ་ཚུལ་ནི། འཇོག་དང་རྒྱུན་འཇོག་གླན་ནས་འཇོག ། ཅེས་གསུངས་པ་ལྟར། རྣམ་རྟོག་གཞན་གྱི་འཁྲི་བ་རྦད་བཅད་དེ། རང་སེམས་ཀྱི་སྟེང་དུ་ལྷན་གྱིས་བཞག ཡང་བའི་གྲབ་བྱེད་ཚེ་འདུན་པ་དྲག་པོས་ཡང་ཡང་བཅུན་ཏེ་གཡེང་དུ་མི་འཇུག
དེ་ནས་ཀྱང་མི་ཐུབ་པར་གཡེང་ན། དམིགས་པ་ལ་ནི་སེམས་གཏད་དེ། ། དེ་རྒྱུན་རྣམ་པར་གཡེང་མི་བྱ། ། རྣམ་གཡེང་མྱུར་དུ་རྟོགས་བྱས་ཏེ། ། དེ་ལ་སླར་ཡང་གླན་པར་བྱ། ། ཞེས་གསུངས་པ་ལྟར། དེ་མ་ཐག་གཡེང་བ་ངོས་བཟུང་ལ། དགག་སྒྲུབ་མེད་པར་ལྷན་གྱིས་མཉམ་པར་བཞག་གོ ། དེ་ལྟ་བུའི་བསྒོམ་ཚུལ་ཤེས་པར་བྱས་ལ། ཉིན་མཚན་འཁོར་ཡུག་ཏུ་བརྩོན་འགྲུས་དྲག་པོས་བསྒོམ་དགོས་ཀྱི།
ཐུན་གྱི་གནས་སྐབས་ཡུད་ཙམ་སྒོམ་པ་སོགས། བྱས་བློ་མྱུར་བློས་སྒོམ་པ་ནི། རྗེས་ཏིལ་འབྲུ་ཙམ་ཡང་མི་འབྱུང་བས་རྒྱུན་བསྲིངས་ཏེ་འབད་པས་བསྒོམ་པ་གལ་ཆེའོ། ། གཉིས་པ། བར་དུ་དྲན་འདུན་རང་སོར་བཤིག་སྟེ་ལྷག་མཐོང་བསྒོམ་པ་ནི། སྔར་གྱི་དེ་ནན་ཏན་བྱས་སྒོམ་པས་ཐོག་མར་རྣམ་རྟོག་མང་དུ་སོང་བ་སྙམ་བྱེད་ཀྱང་། དེ་རྣམ་རྟོག་ངོས་ཟིན་པ་ཡིན་པས་སྐྱོན་ཆེར་མེད། དེ་ནས་སྒྱིད་ལུག་པར་མི་བྱ་བར། འབད་དེ་སྒོམ་པས་རྣམ་རྟོག་ཇེ་ཉུང་དང་། གནས་ཆ་ཇེ་ཆེར་འགྲོ་དེ་ཙམ་ན།
ཧྲིལ་གྱིས་སྒྲིམ་ལ་ལྷོད་ཀྱིས་གློད། སྒོམ་པའི་གནད་ཅིག་དེ་ན་འདུག ། ཞེས་པའམ། འཇུར་པོར་བཅིངས་པའི་སེམས་འདི་ནི། ། གློད་ན་གྲོལ་བར་ཐེ་ཚོམ་མེད། ། ཅེས་གསུངས་པ་ལྟར། ཐོག་མར་རང་སེམས་ཀྱི་ངོ་བོ་ལ་ཅེར་གྱིས་བལྟས་ཏེ། དེ་ནས་བཟོ་མེད་དུ་ལྷུག་པར་ལྷོད་ཀྱིས་གློད་ལ་བཞག དེ་ལྟ་བུ་གཡེང་བའི་བར་ལག་མ་ཞུགས་པར་རྒྱུན་ལྡན་དུ་བསྒོམས་པས། རེ་ཞིག་ན་ནམ་བཞག་ཀྱང་ལྷན་ནེ་གནས་པ་འབྱུང་ངོ་། །
གསུམ་པ། ཐ་མར་བཟོ་མེད་ལྷུག་པའི་ངང་དུ་ཟུང་འཇུག་གི་རྒྱུན་སྐྱོང་པ་ནི། དེ་ཡང་མཉམ་རྗེས་ཐམས་ཅད་དུ་རྩལ་སྦྱང་དགོས་ཏེ། ཐོག་མར་རང་གི་སེམས་ཐོག་ཏུ་ཡུལ་སྣང་གང་ཤར་ཡང་། ངོ་བོ་ལ་ཅེར་གྱིས་བལྟས་ལ་བཟོ་མེད་ལྷུག་པར་ཆད་ཀྱིས་བཞག དེ་བཞིན་དུ་ཡུལ་སྣ་ཚོགས་ཀྱི་བདུད་རྩི་བསྟེན་གསུངས་པ་ལྟར། ཡུལ་སྣང་སྣ་ཚོགས་འཆར་དུ་བཅུག་ལ་གང་ཤར་བ་དེའི་ངོ་བོ་ལ་ཅེར་གྱིས་བལྟས་བཟོ་མེད་དུ་བཞག དེ་བཞིན་དུ་སྟེང་དུ་རྒྱང་རིང་པོར་ཆད་ཀྱིས་བཏང་ནས། འོག་དང་། ཨུ་རྒྱན་དང་།
རྡོ་རྗེ་གདན་སོགས་རྒྱང་རིང་པོར་ཆད་ཀྱིས་བཏང་ནས་བཟོ་མེད་དུ་བཞག རེ་འགའ་སེམས་ཐོག་ཏུ་འདོད་ཆགས། ཞེ་སྡང་། ང་རྒྱལ། ཕྲག་དོག་སོགས་ཉོན་མོངས་པ་གང་སྐྱེས་ཀྱང་ངོ་བོ་ལ་ཅེར་གྱིས་བལྟས་ཏེ། བཟོ་མེད་དུ་བཤིག་ལ་ལྷོད་ཀྱིས་འཇོག དེ་བཞིན་དུ་བསྐྱེད་རིམ་སྒོམ་པ། རླུང་སྒོམ་པ་སོགས་ལ་ཡང་། བསྲེས་ཏེ་སྒོམ་པ་སོགས། བར་མཚམས་ཅུང་ཟད་ཙམ་ཡང་མ་ཆད་པར་ཆིག་སྒྲིལ་དུ་ཉམས་སུ་ལེན་པ་ལ་འབད་པར་བྱ་དགོས་ཏེ།
མདོར་ན་རྐྱེན་དབང་དུ་མི་འགྲོ་བའི་བརྟན་པ་ཐོབ་པ་ཞིག་ནམ་བྱུང་བར་དུ་བསྒོམ་པ་ཡིན་ནོ། ། རེ་འགའ་བྱིང་རྒོད་དང་མི་ནུས་པ་སོགས་ཀྱི་གེགས་བྱུང་ཚེ། སྤྱི་བོར་བླ་མ་བསྒོམས་པ་ལ་གསོལ་བ་དྲག་ཏུ་བཏབ། བླ་མ་བསྟིམ་པ་རྣམས་སྔར་བཞིན་བྱས་ལ་མོས་གུས་བསྐྱེད། སེམས་ཅན་ལ་སྙིང་རྗེ་ཡང་ཡང་བསྒོམ། ཡང་བྲེལ་རིང་ཆེས་པས་བསྒོམ་རྒྱུ་མི་ཡོང་སྙམ་བྱེད་ན། ཚོགས་ལ་འགྲོ་བ་ན་ཡང་། རང་གི་གྲྭ་ཁང་ནས་ཆས་ཏེ་ཚོགས་སུ་ནམ་སླེབས་བར་ལ། ཅུང་ཟད་ཀྱང་མ་བརྗེད་པར་བྱས་བསྒོམ། དེ་ནས་འགྲོ་འདུག་གཞན་ལ་ཡང་སྦྱར།
དེ་ནས་བཟའ་བཏུང་སོགས་ལ་ཡང་གོམས་སུ་བཅུག་སྟེ། མཉམ་རྗེས་ཐམས་ཅད་ལ་བསྲེ་བར་བྱ་བ་ཡིན་ནོ། ། བཞི་པ་ནི། དེ་ལྟ་བུ་ལས་ལོགས་སུ་གྱུར་པའི་ཕྱག་ཆེན་ནམ་རྫོགས་ཆེན་ནམ། འཁོར་འདས་དབྱེར་མེད་ཞེས་གཞན་དུ་བཙལ་དགོས་མེད་པས། ལྟ་བ་སྤྲོས་བྲལ་དེ་ཀར་ཐག་གཅད་དོ། ། གསུམ་པ་རྗེས་སམ་འབྲས་བུ་ནི། སྐུ་གསུམ་རང་ཤར་ཏེ། གསལ་བ་སྤྲུལ་སྐུ། སྟོང་པ་ཆོས་ཀྱི་སྐུ།
ཟུང་འཇུག་ལོངས་སྤྱོད་རྫོགས་པའི་སྐུ་ཡིན་ཏེ། ཞེས་གསུངས་པ་ལྟར་མཐའ་བྲལ་གྱི་ལྟ་བ་དེ་ཀ་ལ། གསལ་བའི་ཆ་སྤྲུལ་སྐུ། སྟོང་པའི་ཆ་ཆོས་སྐུ། ཟུང་འཇུག་ལ་ལོངས་སྐུར་འཇོག་པས་སྐུ་གསུམ་གཞན་ནས་བཙལ་མི་དགོས་པར་གསལ་སྟོང་ཟུང་འཇུག་དེ་ཀའི་རྒྱུན་བསྐྱངས་པས། སྐུ་གསུམ་མངོན་དུ་འགྱུར་བ་ནི་གདོན་མི་ཟ་བ་ཡིན་ནོ། ། དེ་སྐད་གསང་མཐའི་ཟབ་ལམ་སྙིང་པོའི་དོན། ། འཁྲུལ་མེད་རང་གཟུགས་རྗེན་པར་བསྟན་ན་ཡང་། ། འབད་མེད་གཡེང་བ་ལམ་ལ་མི་ཚེ་སྐྱེལ། ། ནོར་བུའི་གླིང་ནས་སྟོང་ལོག་མ་བྱས་སམ། །
ཀྱེ་མ། རང་ཡང་སྙོམ་ལས་ལེ་ལོས་དུས་འདས་ནས། ། གཞན་ལ་ཁ་ཏ་འཇུག་པའི་ཁྲམ་ཚིག་ཅན། ། རང་ལ་རང་ཞེས་མ་ཁྲེལ་གཞན་དག་ལ། ། སྙིང་གདམས་སྨྲ་བ་དམ་པའི་ལུགས་སྲོལ་ཡིན། ། འོན་ཀྱང་གཞན་ཕན་བསམ་པའི་བློ་དག་པས། ། དེ་སྐད་བརྗོད་ལ་དགེ་ཚོགས་གང་ཐོབ་པ། ། བདག་དང་གདུལ་བྱའི་རྒྱུད་ལ་བདེ་ཆེན་གྱི། ། ཡེ་ཤེས་མྱུར་དུ་སྐྱེ་བའི་མཐུ་ལྡན་ཤོག ། ཅེས་པ་འདི་ཡང་དགེ་སློང་དཀོན་མཆོག་བསམ་གྲུབ་ཀྱིས་བསྐུལ་བའི་ངོར་བྱམས་པ་ངག་དབང་རྣམ་རྒྱལ་གྱིས་དབེན་གནས་ཤིག་དགོན་དུ་སྦྱར་བ་འདིས་ཀྱང་བསྟན་པ་དང་སེམས་ཅན་མང་པོ་ལ་ཕན་ཐོགས་པར་གྱུར་ཅིག། །།
ཡི་གེ་པ་ནི་ངག་དབང་ཕུན་ཚོགས་ཀྱིས་བགྱིས་པའོ།། །། དགེ་ལེགས་འཕེལ།། །། མངྒལཾ།། །། PAGE * MERGEFORMAT 6 བྱམས་པ་ངག་དབང་རྣམ་རྒྱལ། ཕྱག་རྒྱ་ཆེན་པོ་གའུ་མའི་རང་བབས་རྣམ་གསུམ་གྱི་ཁྲིད་དམིགས། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
