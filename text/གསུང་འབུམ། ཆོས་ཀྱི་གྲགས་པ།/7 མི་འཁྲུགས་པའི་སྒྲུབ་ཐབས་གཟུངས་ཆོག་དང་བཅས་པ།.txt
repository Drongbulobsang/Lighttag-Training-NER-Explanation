གསུང་འབུམ། ཆོས་ཀྱི་གྲགས་པ།
པོད ༧
མི་འཁྲུགས་པའི་སྒྲུབ་ཐབས་གཟུངས་ཆོག་དང་བཅས་པ།
༄༅། །མི་འཁྲུགས་པའི་སྒྲུབ་ཐབས་གཟུངས་ཆོག་དང་བཅས་པ་བཞུགས་སོ།། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བཅོམ་ལྡན་འདས་མགོན་པོ་མི་འཁྲུགས་རྒྱལ་པོ་བསྒོམ་པར་འདོད་པས། སྐྱབས་སེམས་ཚད་མེད་བཞི་སྔོན་དུ་བཏང་ནས། སྐད་ཅིག་གིས་གླང་པོ་ཆེའི་ཁྲི་དང་སྣ་ཚོགས་པདྨ་དང་ཉི་མའི་གདན་ལ་རང་ཉིད་བཅོམ་ལྡན་འདས་མི་བསྐྱོད་པ་སྔོན་པོ་བཻཌཱུརྻ་བཅག་པའི་འཕྲོ་ལྟ་བུ་འོད་འབར་བ། མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་ཅིང་ཆོས་གོས་གསུམ་མནབས་པ། ཕྱག་གཡས་ས་གནོན་གཡོན་མཉམ་བཞག་གི་སྟེང་ན་རྡོ་རྗེ་རྩེ་ལྔ་པ་བསྒྲེངས་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ་འོད་དང་འོད་ཟེར་གྱི་ཕྲེང་བ་འཁྲུགས་པ། དེའི་ཐུགས་ཀར་སྣ་ཚོགས་པདྨ་དང་ཉི་མའི་གདན་ལ་ཧཱུྂ་སྔོན་པོའི་མཐར་སྔགས་ཕྲེང་སྔོན་པོས་གཡས་སུ་བསྐོར་བ། སྔགས་བཟླས་པའི་ཚེ་ཧཱུྂ་ཡིག་སྔགས་ཕྲེང་དང་བཅས་པ་ལས་འོད་ཟེར་བྱུང་བ་བ་སྤུའི་བུ་ག་དང་སྐུ་ཐམས་ཅད་ནས་འོད་ཟེར་འཕྲོས་པས་སེམས་ཅན་ཐམས་ཅད་ལ་ཕོག་སྟེ།
སྡིག་སྒྲིབ་སྦྱངས་ནས་བཅོམ་ལྡན་འདས་མི་འཁྲུགས་པའི་སྐུར་གྱུར། རང་གིས་སྔགས་བཟླས་པས་དེ་ཐམས་ཅད་ཀྱིས་ཀྱང་གསུང་བར་བསམ་པའི་ངང་ནས། ན་མོ་རཏྣ་ཏྲ་ཡཱ་ཡ། ན་མོ་བྷ་ག་ཝ་ཏེ་ཨཀྵོ་བྷྱཿ ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ། ཏདྱ་ཐཱ། ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི།
ཏྲཱ་ས་ནི་ཏྲཱ་ས་ནི། པྲ་ཏི་ཧ་ན་པྲ་ཏི་ཧ་ན། སརྦ་ཀརྨ་པ་རཾ་པ་རཱ་ཎི་མེ་སྭཱ་ཧཱ། ཞེས་ཅི་ནུས་བཟླས། དེའི་མཚན་མ་དང་བཅས་པའི་བཟླས་པའོ། ། དེ་ནས་ཕྱི་སྣོད་ཀྱི་འཇིག་རྟེན་འཇའ་ཚོན་ལྟ་བུར་གྱུར་པ་སངས་རྒྱས་དེ་རྣམས་ལ་ཐིམ། སངས་རྒྱས་དེ་རྣམས་འོད་ཟེར་དུ་གྱུར་ནས་རང་གི་སྙིང་ཁར་ཐིམ། རང་ལྷར་གསལ་བ་སྔགས་ལ་ཐིམ། སྔགས་ཕྲེང་ཧཱུྃ་ལ་ཐིམ། ཧཱུྃ་ཡིག་གི་ཧ་འ་ལ།
འ་ཞབས་ཀྱུ་ལ། ཞབས་ཀྱུ་ཟླ་ཚེས་ཐིག་ལེ་ལ། ཐིག་ལེ་ནཱ་ད་ལ། ནཱ་ད་ཤིན་ཏུ་ཕྲ་བ་མཐར་མི་དམིགས་པར་གྱུར་པའི་ངང་ནས་ཅི་ནུས་སུ་སྔགས་བཟླས་པ་ནི། མཚན་མ་མེད་པའི་བཟླས་པའོ༑ ༑ ཐུན་མཐར་དགེ་རྩ་རྫོགས་བྱང་དུ་བསྔོ་བར་བྱའོ། ། འདིའི་ཧཱུྂ་གི་བསྡུ་རིམ་ཧཱུྂ་ཡིག་ཞབས་ཀྱུ་ནས་ཡར་བསྡུ་བ་མང་ཡང༌། སྐྱོབ་པ་རིན་པོ་ཆེའི་བཀའ་འབུམ་གྱི་མི་འཁྲུགས་པའི་སྒྲུབ་ཐབས་གཉིས་ཀར་འདི་ཁོ་ན་ལྟར་འདུག་པས་བཅོས་སླད་མ་བྱས་པར་བྲིས་པ་ཡིན་ནོ། ། གཤིན་དོན་གྱི་བསྔོ་བ་བྱེད་ནའང་བླ་མ་དང་དགེ་འདུན་ཐམས་ཅད་མི་འཁྲུགས་པའི་ཏིང་ངེ་འཛིན་གྱི་ངང་ནས་བསྔོ་བ་དང་སྨོན་ལམ་བྱེད་པ་ནི་མགོན་པོ་འབྲི་གུང་པ་ཆེན་པོའི་བཞེད་པ་དཔྱིས་ཕྱིན་པ་ཡིན་ནོ།། །། ༈ །ཡང་འདིའི་གཟུངས་ཆོག་བྱ་བར་འདོད་ན།
མཎྜལ་གྱི་དབུས་སུ་ཚོམ་བུ། སྟེང་དུ་བུམ་པ་ཁ་རྒྱན་མགུལ་ཆིངས་དང་བཅས་པ་བགེགས་བྲལ་བའི་ནང་དུ་རྒྱུན་འབབ་ཀྱི་ཆུ་དང་ལྔ་ཚན་ལྔའི་རྫས་ཀྱིས་བཀང༌། རྡོ་རྗེ་ལ་མེ་ཏོག་གི་སྲད་བུ་བཏགས་པ་བཞག ། མཐར་མཆོད་པ་དང༌། དཀར་གཏོར་བཞི་བཤམས། བདག་བསྐྱེད་བཟླས་པ་ཡན་ཆད་གོང་ལྟར་གྲུབ་རྗེས། བུམ་པ་བསངས་སྦྱངས། སྟོང་པའི་ངང་ལས་བུམ་པ་བྷྲཱུཾ་ལས་རིན་པོ་ཆེའི་བུམ་བ་ལ་ནང་ལྷའི་གཞལ་མེད་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་གླང་པོ་ཆེའི་ཁྲི་དང་ཞེས་པ་ནས། སྔགས་ཕྲེང་སྔོན་པོ་གཡས་སུ་བསྐོར་བའི་བར་བདག་བསྐྱེད་ལྟར་གསལ་བཏབ། བུམ་ནང་གི་ལྷའི་ཐུགས་ཀའི་ས་བོན་དང་རང་གི་ཐུགས་ཀའི་ས་བོན་ལས་འོད་འཕྲོས་པས་རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་དང་དབང་གི་ལྷ་རྣམས་མདུན་གྱི་ནམ་མཁར་སྤྱན་དྲངས།
ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་སྭཱ་ཧཱ། ཤཔདའི་བར་གྱིས་མཆོད། ཛཿཧཱུྂ་བཾ་ཧོཿ ཡེ་ཤེས་པ་དང་གཉིས་སུ་མེད་པར་གྱུར། བུམ་ནང་གི་ལྷའི་དཔྲལ་བ་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོས་མཚན་པར་གྱུར་པར་དམིགས། དབང་གི་ལྷ་རྣམས་ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས་དབང་གི་ལྷས་བུམ་པ་ཐོགས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ།
ཞེས་བུམ་པའི་ཆུས་བུམ་ནང་གི་ལྷས་སྤྱི་བོ་ནས་དབང་བསྐུར་སྐུ་གང་དྲི་མ་དག ། ཆུ་ལྷག་མ་ཡར་ལུད་པ་ལ་རིགས་ལྔས་དབུ་བརྒྱན་དབང་གི་ལྷ་རྣམས་བུམ་ནང་གི་ལྷ་ལ་ཐིམ་པར་གྱུར་པར་བསམ། མཆོད་པ་སྤྱི་འགྲོ་ལྟར་བྱིན་གྱིས་བརླབས་ནས། ཨོཾ་སརྦ་ཏ་ཐཱ་ག་ཏ་ཨཀྵོ་བྷྱཿས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། ཤཔདའི་བར་གྱིས་མཆོད། གཏོར་མ་བཞི་བྱིན་གྱིས་བརླབས་ནས། དང་པོ། ཨོཾ་གུ་རུ་བཛྲ་བུདྡྷ་དྷརྨ་སངྒྷ་ས་པ་རི་ཝཱ་ར་ཨ་ཀཱ་རོ་བཏགས་པ་གསུམ་གྱིས་བླ་མ་དཀོན་མཆོག་གསུམ་ལ་འབུལ། གཉིས་པ། ཨོཾ་བཛྲ་ཨཀྵོ་བྷྱཿས་པ་རི་ཝཱ་ར་ཨ་ཀཱ་རོ་གསུམ་གྱིས་མི་འཁྲུགས་པར་འབུལ༑
གསུམ་པ། ཨོཾ་དྷརྨ་པཱ་ལ་ས་པ་རི་ཝཱ་ར་ཨ་ཀཱ་རོ་གསུམ་གྱིས་ཆོས་སྐྱོང་སྤྱི་ལ་འབུལ། བཞི་པ། ཨོཾ་དེ་ཤ་ཨཱ་དྷ་ར་ཨ་ཏི་དེ་ཝ་ས་པ་རི་ཝཱ་ར་ཨ་ཀཱ་རོ་གསུམ་གྱིས་ཡུལ་ལྷ་གཞི་བདག་ལ་འབུལ། བསྟོད་པ་ནི་རྡོར་དྲིལ་དང་བཅས་པས། སྨོན་ལམ་མཐར་ཕྱིན་བཅོམ་ལྡན་འདས། ། འགྲོ་བའི་མགོན་པོ་གཉེན་གཅིག་པོ། ། བཅོམ་ལྡན་མི་འཁྲུགས་སངས་རྒྱས་ལ། ། ཕྱག་འཚལ་མཆོག་གི་དངོས་གྲུབ་སྩོལ།་་་༌། བསྟོད་པར་འོས་པ་སོགས་ཀྱིས་བསྟོད།
སྔགས་བཟླ་བའི་ཚེ་གཟུང་ཐག་ནས་འཇུས་ཏེ། རང་གི་ཐུགས་ཀའི་ས་བོན་ལས་འོད་འཕྲོས། གཟུང་ཐག་ལས་བརྒྱུད་དེ་སོང་བ་བུམ་ནང་གི་ལྷའི་ཐུགས་ཀའི་ས་བོན་སྔགས་ཕྲེང་དང་བཅས་པ་ལ་ཕོག་པས་ཐུགས་རྒྱུད་བསྐུལ། ཐུགས་ཀ་ནས་བདུད་རྩི་བབ་པས་བུམ་པ་གང་བར་བསམ་ཞིང་གོང་གི་སྔགས་ཅི་འགྲུབ་བཟླ། ཐུན་མཐར་མཆོད་ཅིང་བསྟོད་ནས། ཡི་གེ་བརྒྱ་པས་བཟོད་པར་གསོལ༑ བུམ་ནང་གི་ལྷའི་ཐུགས་ཀའི་ས་བོན་ལས་འོད་འཕྲོས། ཕྱོགས་བཅུའི་རྒྱལ་བ་མ་ལུས་པའི་ཐུགས་རྗེ་དང་བྱིན་རླབས་བསྡུས་ནས་བུམ་ནང་གི་ལྷའི་ཐུགས་ཀར་ཐིམ། སླར་བུམ་ནང་གི་ལྷ་འོད་དུ་ལྟེམ་གྱིས་ཞུ་བ་བུམ་ཆུ་དང་རོ་གཅིག་ཏུ་གྱུར་པར་བསམ་ནས། ཇི་ལྟར་བལྟམས་པ་སོགས་སྔགས་ཚིག་གང་འོས་ཀྱིས་རང་ངམ།
ཡོན་བདག་གམ། སེམས་ཅན་གཞན་ནམ། གཤིན་པོའི་རོའམ། རུས་བུའམ། གོས་དྲི་མ་ཅན་ནམ། མིང་ཡིག་ལ་སོགས་པ་སྐབས་སུ་གང་བབ་བཀྲུས་ཞིང༌། སྔར་གྱི་གཟུངས་སྔགས་བཟླས་ན་སྒྲིབ་སྦྱོང་གི་གཙོ་བོ་ཡང་དག་པར་འགྱུར་བར་གསུངས་སོ། ། འདི་ལ་རྗེས་གནང་བྱེད་ན། ཁོ་བོས་བགྱིས་པའི་སྒྲུབ་ཐབས་ནོར་བུའི་ཕྲེང་བར་བཤད་པ་ལྟར་བྱའོ། ། རྗེ་འཇིག་རྟེན་གསུམ་གྱི་མགོན་པོའི་བཀའ་འབུམ་དུ་མི་འཁྲུགས་པའི་སྒྲུབ་ཐབས་གཉིས་གཟུངས་ཆོག་དང་བཅས་གསུངས་འདུག་པ་བཅོས་ལྷད་མེད་པར་ངག་འདོན་དཀྱུས་སུ་ཕབ་པ་འདིའང༌།
མངའ་རིས་ལྷ་མོ་དཀོན་མཆོག་ལྷུན་གྲུབ་ཀྱིས་བསྐུལ་ངོར། འབྲི་གུང་པ་མི་བསྐྱོད་རྡོ་རྗེ་ཞེས་གསང་མིང་དུ་འཛིན་པས་སྦྱར་བ་འདིས་ཀྱང་སེམས་ཅན་ཐམས་ཅད་ཀྱི་སྒྲིབ་གསུམ་སྦྱོང་བའི་དག་བྱེད་ཀྱི་དཔལ་དམ་པར་གྱུར་ཅིག། །། སརྦ་མངྒ་ལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
