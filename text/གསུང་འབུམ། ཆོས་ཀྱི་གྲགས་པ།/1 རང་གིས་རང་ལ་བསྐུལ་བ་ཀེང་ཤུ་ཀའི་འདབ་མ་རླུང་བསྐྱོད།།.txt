གསུང་འབུམ། ཆོས་ཀྱི་གྲགས་པ།
པོད ༡
རང་གིས་རང་ལ་བསྐུལ་བ་ཀེང་ཤུ་ཀའི་འདབ་མ་རླུང་བསྐྱོད།།
༄༅། །རང་གིས་རང་ལ་བསྐུལ་བ་ཀེང་ཤུ་ཀའི་འདབ་མ་རླུང་བསྐྱོད་ཅེས་བྱ་བ་བཞུགས་སོ།། ། ཞིང་ཁམས་རྒྱ་མཚོར་བཞུགས་པའི་སངས་རྒྱས་རྣམས། ། ནུས་ལྡན་ཐུགས་རྗེའི་མངའ་དཔུང་བསྐྱེད་མཛོད་ལ། ། སྲིད་གསུམ་འཁོར་བར་གནས་པའི་འགྲོ་བ་རྣམས། ། ལོག་པའི་ལམ་ལ་ནམ་ཡང་མི་གཏོང་གསོལ། ། ཐོག་མེད་དུས་ནས་སྲིད་མཚོར་བྱིང་བཞིན་པ། ། མ་རིག་དབང་གིས་ཡང་འཁོར་ལས་ལ་འབད། ། རང་ལས་རང་ལ་སྨིན་པ་མ་ཤེས་ནས། ། ལེ་ལན་གཞན་ལ་བསྒོ་བ་སྙིང་རེ་རྗེ། ། རྙེད་དཀའི་དལ་འབྱོར་ཡིད་བཞིན་རིན་པོ་ཆེ། །
མི་དགེའི་ལས་ལ་རྗེ་ངན་གཡོག་བཞིན་བསྐོལ། ། ཚེ་གཅིག་དོན་ལ་སྐྱེ་གཏན་འདུན་མ་བཤོལ། ། རང་མགོ་རང་གིས་བསྐོར་བ་མ་ཤེས་ཨང༌། ། མི་རྟག་འཆི་བ་གློ་བུར་ཉིད་དུ་ཡོང༌། ། ཅིས་ཀྱང་མི་ཁོག་ནམ་མཁའི་ཐོག་དང་འདྲ། ། ཉེ་འགྱང་མ་གཏོགས་སྡོམ་རྒྱས་སྒུག་པ་བཞིན༑ ༑ ཡོང་ངེས་འཆི་བ་ཡིན་པས་ཅི་ཕན་ཨང༌། ། གྲོ་ནས་སྲན་གསུམ་ས་བོན་འཐོར་བ་བཞིན། ། འཁྲུལ་འཕྱུག་མེད་ངེས་ལས་ཀྱི་འབྲས་བུ་སྟེ། ། རང་གཞན་གཉིས་ཕུང་ལས་ངན་ཚབས་པོ་ཆེ། །
འདི་འདྲ་བསགས་ལ་ཀྱེ་མ་ཅི་ཕན་ཨང༌། ། རང་ཉིད་ཕམ་གྱིས་དོགས་པའི་ཟོན་སྐྱོར་དང༌། ། གཞན་རྒྱུད་རྩད་ནས་གཅོད་པའི་ཐབས་རྩོལ་གྱིས། ། བསླུ་ཧམ་ངན་གྲ་བསྒྲིགས་ནས་དུས་འདེབས་བྱེད། ། རང་གིས་རང་ཉིད་ཐར་མེད་བཙོན་རར་འཛུད། ། ད་ལྟ་བཞི་བཅུ་ཁ་རལ་སྙིགས་མའི་དུས། ། ཚེ་ཡི་ཚད་ནི་ཇི་ཙམ་རིང་ན་ཡང༌། ། ལོ་བརྒྱ་འཚོ་བའི་མི་ནི་ཉིན་སྐར་ཙམ། ། ཡུད་ཙམ་འདི་ལ་དགེ་བཅུ་མི་སྒྲུབ་ཨང༌། ། སྡེ་བྱུས་ཉེ་འབྲེལ་གཡོག་འཁོར་དང་གཞན་དོན། །
རླབས་ཆེན་སྒྲུབ་པའི་སྐྱེས་བུ་སྟོབས་ལྡན་དང༌། ། ཁ་དྲག་ཤེས་བཤེས་མི་ཡི་ཁྱུ་མཆོག་ཡང༌། ། གྲོགས་མེད་གཅེར་བུ་གཅིག་པུར་འགྲོ་བ་མཐོང༌། ། སྐད་ཅིག་མཚམས་སྦྱོར་ངན་པའི་རྐྱེན་བྱས་ཤིང༌། ། ཞེ་སྡང་དབང་གིས་མི་མིན་གཟུགས་བཟུང་ནས། ། མས་མགལ་ཐམ་ཐམ་ལག་ན་མཚོན་ཆ་བཟུང༌། ། ཁྲག་མཚོའི་ནང་ན་འགུལ་སྡོད་སྙིང་རེ་རྗེ། ། རང་བྱས་སྔོན་སོང་རྣམ་དཀར་དགེ་བ་མེད། ། རྗེས་སུ་འབྲང་བའི་ལེགས་སྨོན་མཐུ་ཡིས་དམན། ། ཤུལ་ན་བརྩེ་སེམས་ལྡན་པའི་རོགས་རམ་མེད། །
མགོན་གྲོགས་དང་བྲལ་ད་ལྟ་སྐྱོ་བར་སྣང༌། ། སྲིད་པ་འདི་ན་དྲག་ཞན་བར་མ་དང༌། ། བན་སྐྱེ་ངན་པའི་སྤྱོད་ཚུལ་མ་ལེགས་པ། ། འདི་འདྲ་མཐོང་གིན་ཁོ་བོ་སྙིང་རླུང་ལྡང༌། ། ཁ་ཙམ་མ་ཡིན་དོན་ལ་ཡི་མུག་སྐྱེས། ། ཁོ་བོའི་ཡབ་མེས་གྲུབ་ཐོབ་ཁོ་ན་སྟེ། ། རྒྱལ་བས་ལུང་བསྟན་འབྲེལ་ཚད་དོན་དང་ལྡན། ། འཁྲུལ་བ་མི་མངའ་མུ་ཏིག་རྩར་བཞིན་བརྒྱུད། ། བརྩེ་ལྡན་ཐུགས་རྗེ་ཅན་རྣམས་བདག་ལ་དགོངས། ། བདག་གིས་དལ་འབྱོར་དོན་ཡོད་བྱ་བའི་ཕྱིར༑ ༑
དཀོན་མཆོག་རིན་ཆེན་གསུམ་གྱི་བསྟན་ལ་ཞུགས། ། ཐོས་བསམ་སྒོམ་ལ་འབད་འབུང་མི་བགྱིད་པར། ། གཞན་ཕན་བགྱིད་བློའི་རང་ཉིད་འཆིང་བར་མངོན། ། དཔེ་མེད་བསྟན་པའི་ཁུར་ཆེན་འདེགས་བློ་ཡིས། ། འདུས་པའི་དབུས་སུ་དྲང་བའི་སྐད་གསང་ཡང༌། ། སྒྱུ་མའི་གྲོང་ལ་སྐྱེས་བུ་ཆགས་པ་བཞིན། ། ཆོས་བརྒྱད་ཞགས་པས་རང་ཉིད་བཅིང་བ་འདྲ། ། སོ་སོའི་ཡུལ་ནས་རང་རང་ཕ་མ་དང༌། ། གཉེན་དང་མཛའ་བཤེས་གཡོག་འཁོར་ཀུན་བོར་ནས། ། ཕྱོགས་ཕྱོགས་ཡུལ་ནས་འདུས་པའི་ཞེན་ལོག་ཀྱང༌། །
ཆགས་སྡང་མ་སྤངས་ང་ཁྱོད་དྲེགས་པས་མྱོས། ། རང་ལ་ཉེ་བར་འཁོར་བ་ཐམས་ཅད་ལའང༌། ། དྲག་ཞན་མ་བགྱིས་ཉེ་བར་སྙིང་སྙོམས་ན། ། འདི་ཡི་བཟང་ངན་དྲག་ཞན་ངོ་མི་ཤེས། ། རྒྱུས་ཡོད་ཟེར་ནས་རོ་བཞིན་འདོར་ལ་ཉེ། ། བཟང་ངན་ཡེ་ནས་དྲང་པོར་ཐིག་བཞིན་བསྲང༌། ། དྲག་ཞན་བར་མ་བན་སྐྱེ་སུ་ལ་ཡང༌། ། རྒྱལ་བའི་གསུང་བཞིན་གཡོ་མེད་དགོས་སྨྲས་ན། ། བློར་མི་ཤོང་ཞིང་ཁོག་པའི་གཅོང་དུ་སོང༌། ། གཤིས་སམ་བབས་ཀྱི་གནས་ལུགས་ཇི་བཞིན་དུ། །
རྒྱུ་འདི་ལས་ནི་འབྲས་བུ་འདི་འདྲ་ཞེས། ། མ་འདྲེས་སོ་སོར་ཕྱེས་ནས་བཤད་པ་ན། ། ཁ་ཐག་རིང་ཞེས་ཚུར་ལ་གཤེ་བར་ཉེ། ། ཚུར་ལ་བསྡུས་ན་ཉིན་ཞག་ཕྲུགས་རེའི་ཁོངས། ། སྤྱན་རས་གཟིགས་དང་བླ་མའི་སྐུ་ཙམ་ལ། ། སྦྱོར་དངོས་རྗེས་གསུམ་ཚང་བའི་ཉམས་ལེན་མཛོད། ། འདི་ལ་འབུབ་པ་མེད་དོ་བྱས་པ་ན། ། ཧ་ཅང་བསྡུས་ཞེས་གཡེལ་ཆུང་བྱེད་པ་སྣང༌། ། ཇི་ལྟར་སྨྲས་པའི་ཚིག་ནི་ཆུ་སྒྲ་བཞིན། ། དོན་དུ་ཡིད་ལ་བབ་པ་གཅིག་ཀྱང་མེད། །
ཆོས་སྦྱིན་མཁན་ལ་ཞུས་སོ་དྲིན་བགྲང་བྱེད༑ ༑ བསྐལ་བརྒྱར་བདག་འདྲས་གཞན་དོན་ཇི་ལྟར་བགྱིད། ། ད་ལྟ་སྙིགས་མའི་དུས་ཀྱི་བླ་མ་དང༌། ། སྡེ་དཔོན་མཆོད་ཡོན་གྲྭ་པ་སྦྱིན་བདག་རྣམས། ། སོ་སོར་གཅིག་སྙིང་གཅིག་ལ་མི་གཏོད་དེ། ། ཟུར་འགྲོག་ངང་ལ་དམ་ཚིག་རྡོ་བཞིན་བསྐྱུར། ། འཇིག་རྟེན་དཔེ་ཚུལ་འདི་ཡང་བདེན་པར་སྣང༌། ། བཤེས་གཉེན་དམ་པ་མེ་དང་འདྲ་ཞེས་གླེང༌། ། རིང་ནས་མོས་གུས་བྱས་ན་བྱིན་རླབས་འཇུག ། ཧ་ཅང་ཉེ་ན་མི་དགེ་འཕྲལ་ལ་གསོག །
ཡུལ་ལ་བདག་བཟུང་ཉེ་འབྲེལ་གཡོག་འཁོར་སོགས། ། ཚངས་པ་ལྟ་བུའི་མངའ་ཐང་ལོངས་སྤྱོད་ཅན། ། འདོད་ཡོན་སྲིད་པའི་འཆིང་བྱེད་ལྟར་གཟིགས་ནས། ། བཅོམ་ལྡན་སེར་སྐྱའི་གནས་ནས་མཁའ་ལ་གཤེགས། ། བདག་ཀྱང་འཁོར་བའི་ཆོས་དང་འཇིག་རྟེན་ལ། ། ཞེན་ཚུལ་དོར་ནས་བཤེས་གཉེན་ཚུལ་བཞིན་བསྟེན༑ ༑ ཕྱིན་ཅི་མ་ལོག་དམ་ཆོས་སྙིང་ནས་བགྱིད། ། སོ་ཐར་བྱང་སེམས་མིག་འབྲས་བཞིན་དུ་སྲུང༌། ། དམ་ཆོས་ལྔ་ལ་ནན་ཏན་གནད་དུ་བསྣུན། ། དཀོན་མཆོག་གསུམ་ནི་སྤྱི་བོར་རྟག་ཏུ་འཛིན༑ ༑
བདག་གི་སྔོན་ཚེའི་ལེགས་སྨོན་ཅི་འདྲ་ཨང༌། ། པདྨ་འབྱུང་གནས་དྷརྨ་རཱ་ཛ་ཡིས། ། ཁོ་བོ་བསྟན་འཛིན་འགྲོ་ཕན་བགྱིད་པ་ལ། ། བདུད་བཞིའི་དབང་དུ་ནམ་ཡང་མ་གཏོང་ཞིག ། སེམས་ཅན་ཐམས་ཅད་བདག་གི་མགྲོན་དུ་གཉེར། ། གང་ཤར་སྐྱོང་ཞིང་རྒྱལ་ཁམས་ཕྱོགས་མེད་འགྲིམ། ། ཕ་ཡུལ་སྤངས་ནས་ཆགས་ཞེན་ལ་ལ་ཡལ། ། འཛིན་མེད་ངང་ནས་རང་གཞན་དོན་གཉིས་སྒྲུབ། ། ཅེས་པ་མཁར་རྩེར་གུ་རུ་རྡོ་རྗེ་ཕ་བུའི་འཆི་རྐྱེན་མཚམས་སྦྱོར་དང༌། སྐྱོ་གནས་ཀྱིས་རྐྱེན་བྱས།
རང་ལོ་བཅོ་བརྒྱད་ཀྱི་སྟེང་ཧོར་ཟླ་ལྔ་པའི་ཚེས་བརྒྱད་ལ་རང་གིས་རང་ལ་སྨྲས་པའོ།། །། མངྒ་ལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
