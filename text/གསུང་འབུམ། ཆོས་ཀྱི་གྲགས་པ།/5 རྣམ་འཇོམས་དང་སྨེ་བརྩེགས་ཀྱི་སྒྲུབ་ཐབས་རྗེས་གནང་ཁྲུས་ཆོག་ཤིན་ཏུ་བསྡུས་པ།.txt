གསུང་འབུམ། ཆོས་ཀྱི་གྲགས་པ།
པོད ༥
རྣམ་འཇོམས་དང་སྨེ་བརྩེགས་ཀྱི་སྒྲུབ་ཐབས་རྗེས་གནང་ཁྲུས་ཆོག་ཤིན་ཏུ་བསྡུས་པ།
༄༅། །རྣམ་འཇོམས་དང་སྨེ་བརྩེགས་ཀྱི་སྒྲུབ་ཐབས་རྗེས་གནང་ཁྲུས་ཆོག་ཤིན་ཏུ་བསྡུས་པ་བཞུགས་སོ།། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། འདིར་གང་གིས་རྡོ་རྗེ་རྣམ་པར་འཇོམས་པ་དང་ཁྲོ་བོ་སྨེ་བ་བརྩེགས་པ་སྒོམ་ཞིང་དེའི་རྗེས་གནང་དང་ཁྲུས་ཆོག་ཀྱང་བྱ་བར་འདོད་པས། གནས་དབེན་པར་འབྲུ་ཚོམ་ལྔ་པ་དང༌། བུམ་པ་རྒྱན་ལྡན་ནང་བཅུད་དང་བཅས་པ་བཤམས་ཤིང་མཐའ་མཆོད་པས་བསྐོར། དཀར་གཏོར་གསུམ་བཤམས། རྣམ་འཇོམས་ཡིན་ན་རྨ་བྱའི་སྒྲོ་ཡང་བཤམས། རྡོར་དྲིལ་སོགས་འདུ་བྱས། སྟན་བདེ་བར་སྐྱབས་སེམས་ཚད་མེད་བཞི་སྔོན་དུ་བཏང༌། བགེགས་ལ་གཏོར་མ་སྦྱིན།
མཆོད་པ་རྣམས། ཨ་མྲྀ་ཏས་བསངས། སྭ་བྷཱ་ཝས་སྦྱངས། ཨོཾ་བཛྲ་སྥ་ར་ཎ་ཁཾ། ཨོཾ་སརྦ་བིདྱཱ་པཱུ་ར་པཱུ་ར་སུ་ར་སུ་ར་ཨཱ་ཝརྟ་ཡ་ཨཱ་ཝརྟ་ཡ་ཧོཿ ཞེས་བྱིན་བརླབས། རང་ལྷར་གསལ་བའི་ཐུགས་ཀའི་ས་བོན་གྱི་འོད་ཀྱིས་རྒྱལ་བ་འཁོར་བཅས་མདུན་གྱི་ནམ་མཁར་སྤྱན་དྲངས། བཛྲ་ས་མཱ་ཛཿ པདྨ་ཀ་མ་ལཱ་ཡེ་ཏིཥྛ། ན་མོ་པུ་རུ་ཥྱ་ཧོཿ
ཨརྒྷཾ་སོགས་ཀྱིས་མཆོད། བསྟོད་པར་འོས་པ་སོགས་ཀྱིས་བསྟོད། དཀོན་མཆོག་གསུམ་ལ་བདག་སྐྱབས་མཆི། ། སོགས་ཀྱིས་ཚོགས་བསགས། ཚོགས་ཞིང་རང་ལ་བསྡུ༑ རང་གི་ཐུགས་ཀའི་ས་བོན་ལས་འོད་འཕྲོས་པས་སྣོད་བཅུད་གཟུང་འཛིན་གྱི་རྟོག་པ་ཐམས་ཅད་སྦྱངས། སྟོང་པའི་ངང་ལས་རྡོ་རྗེ་ས་གཞི་ར་བ་དྲ་བ་གུར་བླ་རེ་མདའི་དྲ་བ་ཡེ་ཤེས་ཀྱི་མེ་འབར་བའི་སྲུང་འཁོར་གྱི་དབུས་སུ་སྣ་ཚོགས་པདྨ་དང་ཉི་མའི་གདན་ལ་ཞེས་པ་རྣམས་སྤྱིར་བསྟན་ནས། རྣམ་འཇོམས་བྱེད་ན་རང་རིག་ཧཱུྂ་ལྗང་སྔོན་ལས་འོད་འཕྲོས་དོན་གཉིས་བྱས་འདུས་ཡོངས་སུ་གྱུར་པ་ལས། རྡོ་རྗེ་རྣམ་པར་འཇོམས་པ་སྐུ་མདོག་ལྗང་སྔོན་ཞལ་གཅིག་ཕྱག་གཉིས་སྤྱན་གསུམ་ཞི་འཛུམ་ཁྲོ་གཉེར་ཅུང་ཟད་བསྡུས་པ། ཕྱག་གཡས་སྣ་ཚོགས་རྡོ་རྗེ་ཐུགས་ཀར་འཛིན་ཅིང༌།
གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། དར་དང་རིན་པོ་ཆེ་སྣ་ཚོགས་པས་བརྒྱན་པ། དཔའ་བརྩེ་སྒེག་འགྱིང་བའི་ཉམས་ཅན་འོད་འཕྲོ་བ། དེའི་དཔྲལ་བར་ཨོཾ་མགྲིན་པར་ཨཱཿཐུགས་ཀར་ཧཱུྂ་གིས་མཚན་པ་ལས་འོད་འཕྲོས་པས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། བཛྲ་ས་མཱ་ཛཿ ཛཿཧཱུྂ་བཾ་ཧོཿ གཉིས་སུ་མེད་པར་གྱུར། སླར་ཡང་ཐུགས་ཀའི་ས་བོན་ལས་འོད་འཕྲོས་པས་དབང་གི་ལྷ་རྣམས་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ།
ཤཔདའི་བར་སྦྱར། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་པས་དབང་གི་ལྷས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་པའི་ཆུས་དབང་བསྐུར་སྐུ་གང་དྲི་མ་དག་ཆུ་ལྷག་མ་ལས་དོན་གྲུབ་ཀྱིས་དབུ་བརྒྱན་དབང་ལྷ་རྣམས་རང་ཉིད་ལ་ཐིམ་པར་བསམ། ཨོཾ་བཛྲ་བི་ད་ར་ཎ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཤཔདའི་བར། དེ་བཞིན་གཤེགས་པ་ཐམས་ཅད་ཀྱི། ། མཐུ་སྟོབས་གཅིག་ཏུ་བསྡུས་པ་ནི། ། རྡོ་རྗེ་ཁྲོ་བོའི་སྐུར་བསྟན་པ། །
རྣམ་པར་འཇོམས་ལ་ཕྱག་འཚལ་བསྟོད༑ ༑ བསྟོད་པར་འོས་པ་སོགས་སྦྱར་བས་བསྟོད། ཐུགས་ཀར་སྣ་ཚོགས་རྡོ་རྗེའི་ལྟེ་བར་ཉི་མའི་དབུས་སུ་ཧཱུྂ་ལྗང་སྔོན་གྱི་མཐར་གཟུངས་སྔགས་ཀྱིས་གཡས་སུ་བསྐོར་བ་ལས་འོད་འཕྲོས། དོན་གཉིས་བྱས་འདུས་ཤིང་ཐིམ་པར་དམིགས་ལ། རྒྱ་གར་སྐད་དུ། ནས། རབ་ཏུ་སྨྲས་སོའི་བར་ལན་གཅིག་གིས་ལྷ་སྔགས་ཀྱི་ཆེ་བ་དྲན་པར་བྱས་ནས་གཟུངས་རིང་དང༌། སྙིང་པོ་ཉེ་སྙིང་རྣམས་ཅི་ནུས་བཟླ། མཐར། སྡིག་པ་ཐམས་ཅད་ནས།
རྫོགས་སོའི་བར་ལན་གཅིག་བྱའོ། ། ཡང་སྨེ་བ་བརྩེགས་པ་བསྒོམ་པར་འདོད་ན། སྔར་གྱི་གདན་ལ་ཞེས་པ་ཡན་འདྲ་ལ། ཧཱུྂ་ལྗང་ནག་འབར་བ་ལས་འོད་འཕྲོས། དོན་གཉིས་བྱས་འདུས་ཡོངས་སུ་གྱུར་པ་ལས། རང་ཉིད་ཁྲོ་བོའི་རྒྱལ་པོ་སྨེ་བ་བརྩེགས་པ་དབུས་ཞལ་དང་སྐུ་མདོག་ལྗང་ནག ། གཡས་སྔོ། གཡོན་དཀར་བའི་ཞལ་གསུམ་སྤྱན་དགུ་དུས་མཐའི་མེ་ལྟར་འབར་བ། མཆེ་བ་བཅུ་གཉིས་གཙིགས་ཤིང་སྨིན་མ་དང་སྨ་ར་ཨག་ཚོམ་རལ་པའི་ཚོགས་དམར་སེར་གྱེན་དུ་འཕྱོ་བ། ཞབས་གཉིས་བགྲད་ཅིང་ཡན་ལག་ཐམས་ཅད་སྤྲུལ་གྱིས་བརྒྱན་པ།
ཕྱག་དང་པོ་གཉིས་ཐུགས་ཀར་སྡིགས་མཛུབ་བསྣོལ་བ། གཡས་གཉིས་པ་གསེར་གྱི་རྡོ་རྗེ། གསུམ་པ་ལྕགས་ཀྱུ། གཡོན་གཉིས་པ་དྲིལ་བུ། གསུམ་པས་ཞགས་པ་འཛིན་པ། ཡེ་ཤེས་ཀྱི་མེ་འབར་པའི་ཀློང་ན་བཞུགས་པའི་དཔྲལ་བར་ཞེས་པ་ནས། རང་ཉིད་ལ་ཐིམ་པར་བསམ་བའི་བར་རྣམ་འཇོམས་ལྟར་བྱ། ཨོཾ་མ་ཧཱ་ཀྲོ་དྷ་རཱ་ཛ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཤཔད་སྦྱར་བས་མཆོད། ཧཱུྂ་༌།
སྨེ་བའི་རིགས་ལ་ཁྲོ་བོ་ཆེ། ། ཞལ་གསུམ་ཕྱག་དྲུག་འཇིགས་པའི་སྐུ། ། ཡན་ལག་གདུག་པ་ཀླུ་ཡིས་བརྒྱན། ། གྲིབ་འཇོམས་ཁྱོད་ལ་ཕྱག་འཚལ་བསྟོད། ། བསྟོད་པར་འོས་པ་སོགས། ཐུགས་ཀར་ཉི་མའི་དབུས་སུ་ཧཱུྂ་ལྗང་ནག་གི་མཐར་སྔགས་ཕྲེང་གིས་གཡས་སུ་བསྐོར་བ་ལས་འོད་འཕྲོས། དོན་གཉིས་བྱས། ཉམས་གྲིབ་ལ་སོགས་པ་མི་གཙང་བ་ཐམས་ཅད་ཚར་བཅད་ཚུར་འདུས་སྔགས་ཕྲེང་ལ་ཐིམ་པར་བསམ་ནས། ཨོཾ་བྷུརྐུཾ་མ་ཧཱ་པྲ་མ་ནཱ་ཡ་བྷུརྩི་བྷུརྐི་བི་མ་ལ་ཨུ་ཙྪུཥྨ་ཀྲོ་དྷ་ཧཱུྂ་ཧཱུྂ་ཕཊ་སྭཱ་ཧཱ། བཛྲ་བྷུརྐུཾ་རི་ལི་ཤུ་ཐརྴ་ཏུརྴེ་བི་མ་ལེ་ཨུ་ཙྪུཥྨ་ཀྲོ་དྷ་ཧཱུྂ་ཧཱུྂ་ཕཊ་སྭཱ་ཧཱའ།
ཞེས་ཅི་ནུས་བཟླ་བར་བྱའོ༑ ༑ འདི་གཉིས་ཀྱི་རྗེས་གནང་བྱ་བ་ནི། མདུན་གྱི་མཎྜལ་བསངས་སྦྱངས། སྟོང་པའི་ངང་ལས་མཎྜལ་གྱི་དབུས་སུ་སྣ་ཚོགས་པདྨ་དང་ཉི་མའི་གདན་ལ་ཞེས་པ་ནས་ལྷ་གང་ཡིན་གྱི་མངོན་རྟོགས་བསྒྱུར་ཞིང༌། དབང་གི་ལྷ་རང་ཉིད་ལ་བསྟིམ་པའི་བར་དང༌། ལྷ་གང་ཡིན་གྱི་མཆོད་བསྟོད་བཟླས་པ་བྱ། བུམ་པ་བསངས་སྦྱངས། སྟོང་པའི་ངང་ལས་བྷྲཱུྂ་ལས་བྱུང་བའི་བུམ་པ་བཅུད་ཀྱིས་གང་བའི་དབུས་སུ་སྣ་ཚོགས་པདྨ་ནས་མཆོད་བསྟོད་ཀྱི་བར་ལྷ་གང་ཡིན་སྦྱར། བདག་གི་ཐུགས་ཀ་ནས་འོད་འཕྲོས་གཟུང་ཐག་ལ་བརྒྱུད་བུམ་ནང་གི་ལྷའི་ཐུགས་ཀར་སྔགས་ཕྲེང་ས་བོན་དང་བཅས་པ་ལ་ཕོག ། དེ་ལས་བདུད་རྩི་བབ་པས་བུམ་པ་གང་བར་དམིགས།
སྔགས་ཅི་གྲུབ་བཟླ། ལས་བུམ་ལ་འཁྱིལ་པ་ཉེར་གཅིག་སོགས་བཟླ། བུམ་པའི་ལྷ་ཞུ་བ་བུམ་ཆུ་དང་དབྱེར་མེད་དུ་བསམ། བུམ་མདུན་ཐུན་མོང་དུ་གཏོར་མ་བྱིན་རླབས་སྤྱི་འགྲོ་ལྟར་བྱས་ནས༑ ལྷ་གང་ཡིན་གྱི་ཉེ་སྙིང་གི་མཐར། ཨ་ཀཱ་རོ་གསུམ་གྱིས་གཏོར་མ་དབུལ། འདོད་དོན་གསོལ། བདག་འཇུག་སློབ་མ་རྗེས་འཛིན་ལྟར་བླངས། སློབ་མ་ཁྲུས་བྱས། བགེགས་བསྐྲད།
མདུན་དུ་འཁོད་པས་མཎྜལ་ཕུལ། ལོ་རྒྱུས་སྐབས་སྦྱར་བཤད་ནས་དབང་གི་དོན་དུ། ཀུན་མཁྱེན་ཡེ་ཤེས་ཕུང་པོ་ཅན། ། སྲིད་པའི་འཁོར་ལོ་རྣམ་སྦྱོང་བ། ། དེ་རིང་བཤད་པའི་རིན་ཆེན་གཏེར། ། གཙོ་བོས་བདག་ལ་བཀའ་དྲིན་སྩོལ། ། གསུམ་གྱིས་གསོལ་བ་བཏབ། དཀོན་མཆོག་གསུམ་ལ་བདག་སྐྱབས་མཆི། ། སོགས་གསུམ་གྱིས་རྒྱུན་བཤགས་བྱ། སྐུའི་རྗེས་གནང་ནི།
སློབ་མ་བསངས་སྦྱངས། སྟོང་པའི་ངང་ལས་སྣ་ཚོགས་པདྨ་དང་ཉི་མའི་གདན་ལ་ཞེས་པ་ནས། གཉིས་སུ་མེད་པར་གྱུར་གྱི་བར་ལྷ་གང་བྱེད་ཀྱི་མངོན་རྟོགས་བསྒྱུར་བར་སྦྱར། དེས་ལུས་སྒྲིབ་སྦྱངས། སྐུ་བསྒོམ་པ་ལ་དབང་བར་བྱས་བ་སྐུའི་རྗེས་གནང་ངོ༌། ། དེ་ཉིད་བརྟན་ཕྱིར་སློབ་དཔོན་གྱི་ཐུགས་ཀའི་ས་བོན་ལས་འོད་འཕྲོས། ཕྱོགས་བཅུའི་རྒྱལ་བ་འཁོར་བཅས་དབང་གི་ལྷའི་རྣམ་པར་སྤྱན་དྲངས། ཉེར་སྤྱོད་ལྔས་མཆོད། གསོལ་བ་བཏབ་པས་དབང་ལྷས་བུམ་པ་དཀར་པོ་བྱང་ཆུབ་སེམས་ཀྱི་བདུད་རྩིས་གང་བ་བསྣམས་ནས། ཇི་ལྟར་བལྟམས་པ་སོགས་སྔགས་བཅས་གསུང་ཞིང་དབང་བསྐུར་བར་དམིགས།
བུམ་དབང་བསྐུར། བུམ་པའི་ཆུས་སྐུ་གང་དྲི་མ་དག་ཆུ་ལྷག་མ་ལས་དོན་གྲུབ་ཀྱིས་དབུ་བརྒྱན་དབང་ལྷ་སློབ་མ་ལ་བསྟིམས། གསུང་གི་རྗེས་གནང་ནི། སློབ་དཔོན་ལྷར་གསལ་བའི་ཐུགས་ཀའི་སྔགས་ཕྲེང་ལས་སྔགས་ཕྲེང་སྤྲོས། ཞལ་ནས་ཐོན་སློབ་མའི་རྣ་བ་གཡས་པར་ཞུགས་པར་བསམ་ལ། སྔགས་ཀྱི་རྗེས་ཟློས་གསུམ་བྱ། རྣམ་འཇོམས་ཡིན་ན་ལྷ་སྔགས་ཀྱི་ཆེ་བ་དྲན་པར་སློབ་དཔོན་གྱིས་ཚར་གཅིག་བརྗོད། སློབ་མས། བཅོམ་ལྡན་བདག་གིས་བཟུང་ལགས་ཀྱི། ། བདག་ལ་ཉེ་བར་མཛད་དུ་གསོལ། །
བརྗོད། བླ་མས། བཅོམ་ལྡན་འདི་ལ་སྩལ་ལགས་ཀྱི། ། འདི་ལ་འགོ་བར་མཛད་དུ་གསོལ། ། སུ་པྲ་ཏིཥྛ་བཛྲ་དང་མེ་ཏོག་དོར། དེས་ངག་སྒྲིབ་སྦྱངས། སྔགས་བཟླ་བ་ལ་དབང་བར་བྱས་པ་གསུང་གི་རྗེས་གནང་ངོ༌། ། ཐུགས་ཀྱི་རྗེས་གནང་ནི། སློབ་དཔོན་གྱི་ཐུགས་ཀའི་ས་བོན་ལས་འོད་འཕྲོས་པ་མདུན་བསྐྱེད་ཀྱི་ཐུགས་ཀར་ཕོག་པས་ཐུགས་དམ་གྱི་རྒྱུད་བསྐུལ། དེ་ལས་ལྷ་རང་འདྲ་བ་སྤྲོས་པ་སློབ་མའི་སྨིན་མཚམས་སུ་ཐིམ་པར་དམིགས།
ཏིང་ངེ་འཛིན་དར་ཅིག་སྒོམ། དེས་ཡིད་སྒྲིབ་དག ། ཏིང་ངེ་འཛིན་བསྒོམ་པ་ལ་དབང་བར་བྱས་པ་ཐུགས་ཀྱི་རྗེས་གནང་ངོ༌། ། འདིར་སྒམ་པོ་པས་གཏོར་དབང་བྱེད་བ་རྒྱུད་ཀྱི་དགོངས་པ་དང་མཐུན་ཤས་ཆུང་བས་དཔྱད། དམ་ཚིག་བསྲུང་བར་ཁས་བླངས། གཏང་རག་གི་མཎྜལ་དབུལ་ལོ།། །། ༈ །ཁྲུས་ཆོག་བྱེད་ན། ལྷ་འདི་གཉིས་ཁྲུས་ཆོག་གི་ལུགས་སོ་སོར་འབྱུང་བས་ཆོ་ག་དཀྱུས་གཅིག་ཏུ་བྱས་ན་མི་འཐད་པས། ཐོག་མར་རྣམ་འཇོམས་ཀྱི་ཁྲུས་ཆོག་བྱེད་ན། མདུན་བསྐྱེད་མི་དགོས།
བདག་བུམ་གཏོར་འབུལ་ཡན་གྲུབ་རྗེས། གདན་དཀར་ནག་གཉིས་བཏིང་བའི་ནག་པོའི་སྟེང་དུ་སློབ་མ་བཞག ། ཆུ་གཙང་གིས་ཁྲུས་བྱས་ལ། སྐབས་འདིར་བགེགས་དང་སྡིག་པ་སྦྱོང་བའི་ཚུལ་རབ་གནས་ལྟར་བྱེད་པ་སྒམ་པོ་སྤྱན་སྔས་གསུངས་པ་ལྟར་སྤྲོ་ན་བྱ། མི་སྤྲོ་ན་མེད་མི་རུང་བ་མིན་པས་མི་དགོས། བསྒྲུབ་བྱའི་མདུན་དུ་ཁྲུས་རྟེན་ངར་མི། ཏིང་ལོ། ཆང་བུ། ཨོང་སྐྱུ་དང་བཅས་པ་བཞག ། དམིགས་པ་ནི།
མདུན་གྱི་ནམ་མཁར་རྡོ་རྗེ་རྣམ་པར་འཇོམས་པ་འཁོར་དང་བཅས་པ་གསལ་བའི་ཕྱག་ན་རིན་པོ་ཆེའི་བུམ་པ་བདུད་རྩིའི་ཆུས་གང་བ་བསྣམས་པ་བསྒྲུབ་བྱའི་སྤྱི་བོར་སྦྲེང་ཞིང༌། ཁྲུས་བྱས་པས་སྡིག་སྒྲིབ་ནད་གདོན་ཐམས་ཅད་དུད་སོལ་གྱི་ཁུ་བ་ལྟར་བྱུང་བ་ཁྲུས་གདན་ལ་ཐིམ་པར་བསམ། སློབ་དཔོན་གྱིས། རྒྱ་གར་སྐད་དུ། ནས། སྨྲས་སོའི་བར་ཚར་གཅིག་བརྗོད། བུམ་ཆུས་བཀྲུ་ཞིང་ཡང་སྙིང་གི་མཐར་སརྦ་པཱ་པཾ་ཤཱནྟིཾ་ཀུ་རུ་ཡེ་སྭཱ་ཧཱ། དེ་བཞིན་དུ། སརྦ་བིགྷྣཱཾ་ཤཱནྟིཾ་ཀུ་རུ་ཡེ་སྭཱ་ཧཱ། སརྦ་རོ་ཥ་ཤཱནྟིཾ་ཀུ་རུ་ཡེ་སྭཱ་ཧཱ།
སརྦ་དུཥྚཱཾ་ཤཱནྟིཾ་ཀུ་རུ་ཡེ་སྭཱ་ཧཱ། སརྦ་ཛྭ་རེ་ཤཱནྟིཾ་ཀུ་རུ་ཡེ་སྭཱ་ཧཱ། སརྦ་ཨུ་པ་དྲ་བྱ་ཤཱནྟིཾ་ཀུ་རུ་ཡེ་སྭཱ་ཧཱ། སརྦ་གྲ་ཧ་ཤཱནྟིཾ་ཀུ་རུ་ཡེ་སྭཱ་ཧཱ། སརྦ་ཨ་ཀཱ་ལ་མྲྀ་ཏྱུ་ཤཱནྟིཾ་ཀུ་རུ་ཡེ་སྭཱ་ཧཱ། སརྦ་དུརྶོཔྟ་ཤཱནྟིཾ་ཀུ་རུ་ཡེ་སྭཱ་ཧཱ། སརྦ་དུརྨི་ཏི་ཤཱནྟིཾ་ཀུ་རུ་ཡེ་སྭཱ་ཧཱ། སརྦ་ཙིཏྟ་བྷྱཿཀུ་ལ་ཤཱནྟིཾ་ཀུ་རུ་ཡེ་སྭཱ་ཧཱ། རྡོ་རྗེ་སློབ་མའི་སྡིག་པ་ཐམས་ཅད་ཞི་བར་གྱུར་ཅིག ། བགེགས་ཐམས་ཅད་ཞི་བར་གྱུར་ཅིག །
གྲིབ་ཐམས་ཅད་ཞི་བར་གྱུར་ཅིག ། གདོན་ཐམས་ཅད་ཞི་བར་གྱུར་ཅིག ། རིམས་ཐམས་ཅད་ཞི་བར་གྱུར་ཅིག ། ནད་ཐམས་ཅད་ཞི་བར་གྱུར་ཅིག ། ཡམས་ཐམས་ཅད་ཞི་བར་གྱུར་ཅིག ། དུས་མིན་འཆི་བ་ཐམས་ཅད་ཞི་བར་གྱུར་ཅིག ། རྨི་ལམ་ངན་པ་ཐམས་ཅད་ཞི་བར་གྱུར་ཅིག ། ལྟས་ངན་ཐམས་ཅད་ཞི་བར་གྱུར་ཅིག ། སེམས་ཀྱི་རྣམ་གཡེང་ཐམས་ཅད་ཞི་བར་གྱུར་ཅིག ། ཅེས་བཀྲུས།
བྱབ་པ་ནི། མདུན་གྱི་ནམ་མཁའི་རྡོ་རྗེ་རྣམ་པར་འཇོམས་པའི་ཕྱག་ན་རྨ་བྱའི་སྒྲོ་མདོངས་ཀྱི་དབུས་སུ་མརྒཏའི་ཁ་དོག་ལྟ་བུའི་སྔགས་ཀྱི་འོད་ཟེར་གྱིས་བསྒྲུབ་བྱའི་ནད་གདོན་སྡིག་སྒྲིབ་ཐམས་ཅད་བསྡུས་ཏེ་བྱབ་པས་ཁྲུས་གདན་ལ་ཐིམ་པར་བསམ། གོང་གི་སྔགས་མཐར་ཨ་པ་ན་ཡ་སྭཱ་ཧཱ་དང༌། ཚིག་མཐར་བྱང་བར་གྱུར་ཅིག་སྦྱར་ལ་རྨ་བྱའི་སྒྲོས་བྱབ། ཁྲུས་ཆུ་ངར་གླུད་དང་བཅས་སྔགས་ཚིག་གིས་བགེགས་ལ་བསྔོས་ལ་ལམ་གྱི་བཞི་མདོར་བསྐྱལ། བསྲུང་བ་ནི། མདུན་མཁའི་རྡོ་རྗེ་རྣམ་པར་འཇོམས་པའི་གནས་རྣམས་ནས་རྡོ་རྗེ་རྒྱ་གྲམ་དཔག་ཏུ་མེད་པ་སྤྲོས། བསྒྲུབ་བྱའི་གནས་རྣམས་སུ་ཐིམ་པས་ལུས་ཐམས་ཅད་རྡོ་རྗེའི་གོ་ཁྲབ་ཞུ་ལུབ་ཏུ་གྱུར་པས་གདོན་བགེགས་ཐམས་ཅད་ཀྱིས་བླགས་མི་རྙེད་པར་བསམ། བསྒྲུབ་བྱའི་གནས་རྣམས་སུ་རྡོ་རྗེ་རྒྱ་གྲམ་གཏུག་ཅིང་སྔགས་མཐར་རཀྵ་སྭཱ་ཧཱ། ཚིག་མཐར་སྲུངས་ཤིག་སྦྱར།
ཁྲུས་ས་ནས་དབྱུང་བ་ནི། གདན་ནག་པོ་འཁོར་བའི་གནས་ཉམ་ང་བ་ལས་ཐར་ཏེ། གདན་དཀར་པོ་ཐར་པའི་གནས་ཡིད་དུ་འོང་བར་ཕྱིན་པར་བསམ་ཞིང་བསྒྲུབ་བྱ་ཐལ་མོ་སྦྱར་བས་སློབ་དཔོན་གྱི་རྡོ་རྗེ་ལ་འཇུས་ཏེ་གདན་དཀར་པོའི་སྟེང་དུ་འཁོད། སྡིག་པ་ཐམས་ཅད་བྱང་བྱས་ནས། ། ཞེས་སོགས་ནས། སྡིག་པ་ཀུན་ལས་རྣམ་པར་ཐར། ། ཡན་རྗེས་ཟློས་ཚར་གཅིག་བྱ། རྗེས་སུ་སློབ་དཔོན་གྱིས་བསྒྲུབ་བྱ་ལ་མེ་ཏོག་དོར་ཞིང་ཤིས་བརྗོད་སྐབས་སྦྱར་བྱ་བ་དག་གོ།། །། ༈ །ཡང་སྨེ་བརྩེགས་ཀྱི་ཁྲུས་ཆོག་བྱེད་ན་མདུན་བསྐྱེད་མི་དགོས། བདག་བུམ་གཏོར་འབུལ་སོགས་གོང་ལྟར་གྲུབ་རྗེས།
བསྒྲུབ་བྱ་ཆུ་གཙང་གིས་བཀྲུས་ལ་ཆུ་དེ་ལོགས་སུ་བཞག ། སྲིན་ལག་བཞི་སྐུད་པ་ནག་པོས་བཅིངས་ལ་མདུན་དུ་འཁོད་པ་ལ་བུམ་པའི་ཆུ་ཁྲོ་བོ་ཞུ་བའི་རང་བཞིན་གྱིས་བཀྲུས་པར་བསམ་ལ། ཇི་ལྟར་བལྟམས་པའི་མཐར། རྩ་སྔགས་བཏགས་པའི་མཇུག་ཏུ། ཆཻ་གེ་མོའི་ཉམས་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། དེ་བཞིན་དུ། སྡེ་འཁྲུག་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། ཁྲིམས་ཉམས་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། དམ་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། ནལ་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ།
ཡུག་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། རོ་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། མཛེ་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། དམེ་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། ནད་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། གདོན་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། གོས་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། གནས་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། ཟས་གྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། ཞེས་དང༌།
དེ་ནས་སྦྱང་བ་ནི། ཞི་བ་ལ་ཆང་བུ་དང་མཐེབ་སྐྱུ་སྦྲགས་པ་རེས་གཡས་སུ་ལན་རེ་བསྐོར་ཞིང༌། ན་མཿས་མནྟ་བུདྡྷ་ནཱཾ་ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྂ། ཨོཾ་ཨེ་ཧོཿཤུདྡྷེ་ཤུདྡྷེ། ཡཾ་ཧོཿཤུདྡྷེ་ཤུདྡྷེ། བཾ་ཧོཿཤུདྡྷེ་ཤུདྡྷེ། རཾ་ཧོཿཤུདྡྷེ་ཤུདྡྷེ། ཨེ་ཡཾ་བཾ་རཾ་ཤུདྡྷེ་ཤུདྡྷེ་ཨཿཨཿསྭཱ་ཧཱ། ཞེས་ལན་རེ་བརྗོད་ཅིང་བསྐོར་ནས་སྔར་ཆུ་གཙང་གིས་དྲི་མ་བཀྲུས་པ་ལོགས་སུ་བཞག་པ་དེར་བླུག ། དེ་འདྲ་བ་ལན་ཉེར་གཅིག་བྱའོ། །
དེ་ནས་ཆང་བུ་ཁྲུས་ཆུ་སོགས་ལམ་བཞི་མདོར་བསྐྱལ། ཕྱི་མིག་མི་བལྟ། དྲག་པོས་སྦྱང་བ་ནི། བསྒྲུབ་བྱ་ལ་ཡུངས་ཀར་གྱིས་བྲབ། གུ་གུལ་གྱིས་བདུག ། ཁྲོ་བོའི་སྔགས་དྲག་ཏུ་བཟླས་ལ་བརྡེག་གོ། ། དེ་ནས་གྲིབ་ལྷག་མ་ཐམས་ཅད་སྲིན་ལག་གི་སྐུད་པ་ལ་ཐིམ་པར་བསམ་ལ་ཁྲོ་བོའི་སྔགས་དང༌། གྲིབ་སྦྱོང་འབྱུང་བའི་སྔགས་བཟླ་ཞིང་གྲིས་བཅད་ལ་གཏོར་ཆུང་གཅིག་དང་མཉམ་དུ་གནོད་པའི་ཕྱོགས་སུ་བསྐྱལ་ལོ། ། ཚུལ་དེ་འདྲ་བ་རབ་ལན་གཅིག་གིས་གྲིབ་བྱང་བའི་མཚན་མ་འབྱུང༌༑ འབྲིང་ལྔའམ་བདུན།
ཐ་མ་ཉེར་གཅིག་བྱས་ན་མི་ཕན་པ་མི་སྲིད་དོ། ། ཡུལ་ཁམས་ཀྱི་གྲིབ་སྦྱོང་ན་ལུང་པ་དེའི་འབབ་ཆུའམ། ཆུ་མིག་གམ། ཁྲོན་པ་སོགས་ལ་ཁྲོ་བོ་བསྐྱེད་ཅིང་གྲིབ་སྦྱོང་ལག་ལེན་ལྟར་བྱས་པས་འགྲུབ་བོ། ། སྐབས་གཞན་དུ་ལྷ་འདི་གཉིས་ཀའི་བུམ་པ་སོགས་བཅའ་པ་མ་གྲུབ་ཀྱང༌། རྒྱུན་འབབ་ཀྱི་ཆུ་སོགས་ལ་ལྷར་བསྐྱེད་ཅིང་སྔགས་བཟླ་བ་སོགས་བྱས་ནས་ཁྲུས་བྱ་བའམ། དེ་ཙམ་ཡང་མ་གྲུབ་ན་སྔགས་ཁོ་ན་བཟླས་ནས་ཁྲུས་བྱས་ན་ཕན་ཡོན་ཤིན་ཏུ་ཆེའོ། ། ཚུལ་འདི་གཉིས་ཀྱི་རྣམ་འཇོམས་ནི་ནད་གདོན་གྲིབ་ཐམས་ཅད་ལ་བསྔགས་པ་ཡིན་ལ། སྨེ་བརྩེགས་ནི་དམ་ཉམས་ཀྱི་གྲིབ་དང་སྡེ་འཁྲུག་གི་གྲིབ་སོགས་མང་པོའི་གཉན་པོ་སྟེ། སྡེ་འཁྲུག་ནི་དགེ་འདུན་འཁྲུག་པ་ལ་ཟེར་ཞེས་ཇོ་བོ་རྗེས་གསུངས་ལ།
དེ་བྱས་པའི་ཤུལ་དུ་ས་ཚིག་པ་ཞེས་ཡི་དམ་གྱི་ལྷ་སོགས་མི་ལོ་བཅུ་གཉིས་བསྒྲུབས་ཀྱང་འབྲས་བུ་མི་འབྱིན་པར་གསུངས་པས་དེ་འདྲའི་ཉེས་པ་སྦྱོང་བ་སོགས་དགོས་པ་གལ་ཆེ་མང་བའི་ཕྱིར་རྩོད་དུས་དེང་སང་གི་དུས་ཉམས་སུ་བླང་བྱར་མཐོང་ངོ༌། ། སྨེ་བརྩེགས་ལ་ལས་མཐའ་ཕྲན་བུ་ཁག་མང་དུ་མཆིས་ཀྱང་དེང་སང་ལག་ལེན་དུ་བྱེད་པ་ཉུང་བས་མ་བྲིས་སོ། ། རྗེས་ཀྱི་བྱ་བ་ནི། མཆོད་བསྟོད། བཟོད་གསོལ། གཤེགས་བསྡུ། ཤིས་བརྗོད། བསྔོ་སྨོན་སོགས་སྤྱི་འགྲོ་ལྟར་བྱས་པས་འགྲུབ་པར་འགྱུར་རོ། ། དེ་ལྟར་རྣམ་འཇོམས་ནི་བ་རི་ལོ་ཙཱ་བའི་ལུགས་དང༌། སྨེ་བརྩེགས་ནི་ཇོ་བོ་རྗེའི་རྗེས་སུ་འབྲངས་ནས་ཤིན་ཏུ་བསྡུས་པར་བཀོད་པ་ཡིན་ནོ། །
སྨྲས་པ། རྒྱུད་དང་པཎ་གྲུབ་དགོངས་པ་དང༌། ། མཐུན་ན་བསྡུས་ཀྱང་ལེགས་བཤད་ཉིད། ། བཀའ་དང་བསྟན་བཅོས་དང་འགལ་ན། ། ཚིག་དོན་མང་ཡང་ལྟར་སྣང་ཆོས། ། དེ་ཕྱིར་བློ་དམན་ལ་ཕན་ཕྱིར། ། མདོར་བསྡུས་བཤད་མོད་འགལ་བ་ཅི། ། རྣམ་པར་མ་བརྟག་གྱ་ཚོམ་ཆོས། ། གྲང་བའི་ནད་ལ་ག་པུར་བཞིན། ། ཉོན་མོངས་གཉེན་པོའང་དེ་གྲོགས་སུ། །
སོང་བས་དད་ལྡན་བསླུས་པ་མང༌། ། འདི་དགེ་ཟླ་བ་ལྟར་དཀར་བ། ། འགྲོ་ཀུན་སངས་རྒྱས་ཐོབ་ཕྱིར་བསྔོ། ། ཞེས་རྡོ་རྗེ་རྣམ་འཇོམས་དང་སྨེ་བརྩེགས་ཀྱི་སྒྲུབ་ཐབས། དབང་བསྐུར། ཁྲུས་ཆོག་ཚིག་ཉུང་དོན་ཚང་ཤིན་ཏུ་བསྡུས་པ་འདིའང་ལོང་པོ་བཀྲ་ཤིས་བདེ་ཆེན་གྱི་སྒྲུབ་སྡེའི་བླ་མ་ཕུན་ཚོགས་འཕེལ་གྱིས་བསྐུལ་བའི་ངོར། འབྲི་གུང་པ་གསང་སྔགས་ཀྱི་རྡོ་རྗེ་འཛིན་པ་ཆོས་ཀྱི་གྲགས་པས། མེ་ཁམས་བྱི་བ་ལོ་ནག་པ་ཟླ་བའི་དམར་པོའི་རྫོགས་པ་དང་པོ་ལ་དཔལ་འབྲི་གུང་དུ་བྲིས་པའོ།། །། མངྒ་ལཾ།། ༈ །རྣམ་འཇོམས་བ་རི་ལུགས་ཀྱི་བརྒྱུད་པ་ནི།
ཐུབ་དབང༌། ཕྱག་རྡོར། ཛེ་ཏ་རི། རྡོ་རྗེ་གདན་པ་ཆེ་ཆུང༌། བ་རི་ལོ་ཙཱ་བ། ས་ཆེན། གྲགས་པ། ས་པཎ། འཕགས་པ། རྩེ་མོ།
བསོད་དབང༌། བླ་མ་རིན་དཔལ། བླ་མ་བྱང་གཞོན། མཁན་ཆེན་བྱང་སེང༌། ཆོས་རྗེ་ཡེ་རྒྱན། ཀུན་དགའ་བཟང་པོ། དཀོན་མཆོག་རྒྱལ་མཚན། བུདྡྷ་རཏྣ། སྤྱན་སྔ་ངག་དབང༌། བླ་མ་རཏྣ་ཤྲཱི།
དྲིན་ཆེན་སངས་རྒྱས་རིན་ཆེན། དེས་བདག་དྷརྨ་ཀཱིརྟི་ལ་སྩལ་བའོ། ། སྨེ་བརྩེ་གས་ཇོ་བོ་རྗེའི་ལུགས་ཀྱི་རྒྱུད་པ་ནི། ཀྲྀ་ཡ་དཔུང་བཟང་གི་རྒྱུད་ནས་ཇོ་བོ་རྗེ་ཨ་ཏི་ཤས་ལེགས་པར་བསྡུས་ཏེ་བོད་དུ་བསྣམས། དེ་ནས་རིམ་གྱིས་ནག་ཚོ་ལོ་ཙཱ་བ། རོང་པ་ཕྱག་སོར། བྱ་འདུལ། ཆོས་བྱང་ཆུབ། ཟུལ་ཕུ་བ། དཀོན་སེང༌།
དེ་གཉིས་ལ་ཚུལ་རིན་པས། བླ་མ་དར་བཟང༌། གཞོན་ནུ་རྒྱལ་མཚན། རྒྱལ་མཚན་དོན་གྲུབ༑ གཙང་པ་རིན་རྒྱལ། བྱ་བཏང་བྱང་ཆུབ། འཇམ་དབྱངས་རིན་ཆེན་གྲགས། བསོད་ནམས་ལྷ་དབང༌། ངག་དབང་ཆོས་གྲགས། ཆོས་རྗེ་བྱམས་པ་དཔལ།
བླ་མ་རཏྣ་ཤྲཱི། ཡོངས་འཛིན་སངས་རྒྱས་རིན་ཆེན། དེས་བདག་དྷརྨ་ཀིརྟི་ལ་སྩལ་བའོ། ། ཚུལ་འདིའི་ལེགས་བྱས་ཆུ་ཀླུང་གིས། ། འགྲོ་ཀུན་ཕན་བདེའི་དཔལ་འབྱིན་ཤོག། །། སརྦ་མདྒ་ལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
