གསུང་འབུམ། ཆོས་ཀྱི་གྲགས་པ།
པོད ༡༢
ཕུང་བཤིག་འཁོར་ལོ་ནག་པོའི་ཕྲིན་ལས་དུག་གསུམ་མེའི་སྤུ་གྲི།
༄༅། །ཕུང་བཤིག་འཁོར་ལོ་ནག་པོའི་ཕྲིན་ལས་དུག་གསུམ་མེའི་སྤུ་གྲི་ཞེས་བྱ་བ་བཞུགས་སོ།། ཕུང་བཤིག་འཁོར་ལོ་ནག་པོ་སྒྲུབ་པའི་ཕྲིན་ལས་དུག་གསུམ་མེའི་སྤུ་གྲི་ཞེས་བྱ་བ། འཇམ་དཔལ་གཤིན་རྗེའི་གཤེད་ལ་ཕྱག་འཚལ་ལོ། ། བདུད་བཞིའི་དཔུང་བཅས་བསྒྲལ་བའི་སྙིང་ཁྲག་ལ། ། ངོམ་པར་རོལ་པས་མྱོས་པ་རྡོ་རྗེའི་གར། ། ས་གསུམ་སྲིད་རྩེར་གཡོ་བ་རྡོ་རྗེའི་རྒྱལ༑ ༑ གཤིན་རྗེའི་གཤེད་པོ་དེ་ལ་སྙིང་ནས་འདུད། ། རང་ཕྱིར་ཙམ་མ་ཡིན་པའི་བསྟན་པ་བསྲུང་བ་ལ་སྙིང་ནས་མོས་པའི་སྔགས་པས། འཁོར་ལོ་ནག་པོའི་གདམས་པ་ཉམས་སུ་བླང་བའི་ཚེ། འཁོར་ལོ་ཆེན་པོ་ལས་ཕྲན་དང་བཅས་པ་གང་དགོས་བཅའ་གཞི་གཞུང་ལྟར་རྫོགས་པར་བྱ་ཞིང༌།
སྨན་རཀ་གཏོར་མཆོད་ལ་སོགས་པ་དགོས་པའི་ཡོ་བྱད་ཐམས་ཅད་འདུ་བྱས་ལ། སྐྱབས་སུ་འགྲོ་བ་ནི། ཧཱུྂ་༌། བླ་མ་མཆོག་དང་འཇིགས་བྱེད་གཤིན་རྗེའི་གཤེད། ། སངས་རྒྱས་ཆོས་ཚོགས་དམ་ཅན་སྲུང་མར་བཅས། ། སྐྱབས་འོས་སྐྱབས་ཀྱི་དམ་པ་མཆོག་རྣམས་ལ། ། བྱང་ཆུབ་མ་ཐོབ་བར་དུ་སྐྱབས་སུ་མཆི། ། ལན་གསུམ། སེམས་བསྐྱེད་པ་ནི། ཧཱུྂ་༌།
དུས་འདི་ནས་བཟུང་བྱང་ཆུབ་མ་ཐོབ་བར། ། འགྲོ་རྣམས་བསྒྲལ་ཞིང་བསྟན་པ་བསྲུང་སླད་དུ། ། ཕྲིན་ལས་དྲག་པོས་ལོག་འདྲེན་ཚར་གཅོད་པའི། ། སེམས་བསྐྱེད་དམ་པ་དེང་ནས་བསྐྱེད་པར་བགྱི། ། ལན་གསུམ། གཏོར་མ་ཆ་གསུམ་སྤྱི་འགྲོ་ལྟར་བཏང་ལ། བཀའ་བསྒོ་བ་ནི། ཧཱུྂ་༌། ང་ནི་དཔལ་ཆེན་ཁྲོ་རྒྱལ་གཤིན་རྗེའི་གཤེད། ། ཁྲོས་པའི་སྦྱོར་བས་ཀུན་ཀྱང་འཇོམས་པར་བྱེད༑ ༑
གནོད་བྱེད་དམ་སྲི་ལན་ཆགས་བདུད་དང་བགེགས། ། མཆོད་སྦྱིན་གཏོར་མ་འདོད་ཡོན་འདི་ཁྱེར་ལ། ། རང་རང་གནས་སམ་གཞན་དུ་ད་དེངས་ཤིག ༑ གལ་ཏེ་མི་འགྲོ་འདི་རུ་འཚེ་བྱེད་ན། ། ཁྲོ་རྒྱལ་བདག་གི་ཐུགས་སྲོག་འོད་ཟེར་ལས། ། ཁྲོ་བོ་ཁྲོ་མོ་ཁྲོ་ཆུང་སྐར་ལྟར་སྤྲོས། ། མཚོན་ཆ་མི་བཟད་སྣ་ཚོགས་མེ་རླུང་ཆུ། ། ས་དང་རི་རབ་ལ་སོགས་ཐོགས་པ་ཡིས། ། ཁྱོད་ཀྱི་མགོ་དང་དོན་སྙིང་ཚལ་པར་འཇོམས། ། དེ་བས་རང་སྲོག་བསྲུང་ལ་འགྲོ་བར་གྱིས༑ ༑
ཨོཾ་ཡ་མཱནྟ་ཀ་སརྦ་བྷཱུ་ཏ་གཙྪ། ཞེས་དང་ཧཱུྂ་བཞིའི་སྔགས་བརྗོད། མཚམས་བཅད་པ་ནི། ཧཱུྂ་༌། བདག་ཉིད་ཟིལ་གནོན་ཐུགས་སྲོག་ལས། ། འོད་འཕྲོས་འཁོར་ལོ་རྡོ་རྗེ་དང༌། ། རིན་ཆེན་པདྨ་རྒྱ་གྲམ་རླུང༌། ། མེ་ཆུ་ནམ་མཁར་བཅས་པ་ཡི། ། གུར་དང་ས་གཞི་ར་བར་བཅས། ། དེ་དག་སོ་སོའི་ཁྲོ་བོ་དང༌། །
ཁྲོ་མོ་སྤྲུལ་པ་ཡང་སྤྲུལ་གྱིས། ། ལོག་འདྲེན་བསྲུང་ཞིང་མཚམས་གཅོད་པའི། ། ལས་ཀྱི་དུས་གསུམ་ཀུན་ཏུ་འབད། ། ཨེ་མ་བདག་གཞན་ལྷ་དང་བགེགས། ། མཉམ་ཡངས་ཟིལ་གནོན་ཐུགས་ཀྱི་ཀློང༌། ། རོལ་པ་ཆེན་པོར་འབྱམས་ཀླས་པས། ། བགེགས་ཞེས་བྱ་བའི་མིང་ཡང་མེད། ། དོན་དམ་མཚམས་འདི་ལེགས་བཅད་ཀྱི། ། བགེགས་ལས་སངས་རྒྱས་རྣམས་ཀྱིས་ཀྱང༌། ། དེ་ལ་གཞོམ་གཞིག་བྱར་མེད་དོ། །
ཨོཾ་ཡ་མཱནྟ་ཀ་ཙཀྲ་བི་དུ་ར་རཏྣ་པདྨ་བི་ཤྭ་བཛྲ་བཱ་ཡུ་ཨགྣི་ཛྭ་ལ་བྷཱུ་མི་ག་ག་ན་པྲ་ཀཱ་ར་པཉྫི་ར་བི་ཏཱ་ན་ཧཱུྂ་ཧཱུྂ། ཞེས་བརྗོད། མཆོད་པ་རྣམས། ཧཱུྂ་༌། བདག་ཉིད་ཐུགས་སྲོག་ཧཱུྂ་འབར་བའི། ། འོད་ཀྱིས་མཆོད་པ་སྨན་རཀྟ། ། གཏོར་མར་བཅས་པའི་དྲི་མ་སྦྱངས། ། བྷནྡྷ་འབར་བའི་སྣོད་རྣམས་སུ། ། དགྲ་བགེགས་བསྒྲལ་བའི་ཁྲག་དབང་པོ། ། ཤ་ཚིལ་མཁྲིས་པ་ཐོད་རྐང་ནི། །
ཡོན་ཆབ་མེ་ཏོག་སྤོས་མར་མེ། ། དྲི་ཆབ་ཞལ་ཟས་རོལ་མོར་བཅས། ། སྨན་དང་གཏོར་མའི་འོག་ཏུ་ཡཾ། ། རླུང་དཀྱིལ་དེའི་སྟེང་རཾ་ལས་མེ། ། ཀཾ་ལས་ཐོད་སྒྱེད་གསུམ་གསུམ་སྟེང༌། ། ཨ་ལས་ཐོད་པ་དུམ་བུ་གཅིག ། ཕྱི་དཀར་ནང་དམར་ཤ་ལྔ་དང༌༑ ༑ བདུད་རྩི་ལྔས་གང་རླུང་མེ་སྦར། ། ཐོད་དྲོས་རྫས་ཁོལ་འོད་རླངས་ཀྱིས། ། སངས་རྒྱས་བྱང་སེམས་རྣམས་ཀྱིས་ནི། །
བྱིན་བརླབས་ཡེ་ཤེས་བདུད་རྩི་བཀུག ། ཐིམ་པས་ཡེ་ཤེས་བདུད་རྩི་ནི༑ ༑ སྟོང་གསུམ་གང་བ་ཙམ་དུ་གྱུར། ། བྷནྡྷ་རློན་པ་ཟུར་བཅས་པའི། ། ནང་དུ་ར་ལས་རཀྟའི་མཚོ། ། རྒྱུ་རྐྱེན་སྦྱར་བ་ལྦུ་ཕྲེང་གཡོ། ། དབའ་རླབས་འཁྲུགས་པས་གང་བར་གྱུར། ། ཅེས་བསམ། ཨོཾ་བཛྲ་ཨརྒྷཾ། པཱ་དྱཾ།
པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་ཝི་དྱཾ། ཤཔད། པཉྩ་ཨ་མྲྀ་ཏ། མ་ཧཱ་བ་ལིངྟ། མ་ཧཱ་རཀྟ་པཱུ་ཛ་ཨོཾ་ཨཱཿཧཱུྂ་ཧ་ཧོཿཧྲཱིཿ གསུམ་བརྗོད།
དངོས་གཞི་ལྷ་བསྐྱེད་པ་ནི། བདག་ཉིད་གཉེན་པོ་སྟོབས་ཀྱི་ལྷ་བསྐྱེད་པ་དང༌། མདུན་དུ་མངགས་པ་ལས་ཀྱི་ལྷ་བསྐྱེད་པ་གཉིས་ལས། དང་པོ་བདག་བསྐྱེད་བཟླས་པའི་རིམ་པ་བྱ་བ་ནི། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཆོས་རྣམས་མ་སྐྱེས་སྐྱེ་མེད་སྟོང་པའི་ངང༌། ། སྐྱེ་བའི་ཆོ་འཕྲུལ་འབྱུང་བའི་རྒྱུ་ལ་ནི། ། ཨེ་ལས་འབྱུང་བ་ནམ་མཁའ་མཐའ་དབུས་མེད། ། མཐིང་ནག་གྲུ་གསུམ་རབ་ཏུ་འབར་བའི་དབུས། ། ཀླུ་འབུམ་གཉན་ཁྲི་ས་བདག་སྟོང་གི་གདན། །
སྟོབས་ཆེན་ཕྱོགས་སྐྱོང་དྲེགས་པ་བསྣོལ་བའི་སྟེང༌། ། མ་ཧེ་པདྨ་ཉི་ཟླའི་གདན་སྟེང་དུ། ། ཡ་ལས་གཤིན་རྗེ་ཚེ་བདག་ནག་པོ་ནི། སྐུ་མདོག་མཐིང་ནག་དུག་ཆེན་འཁྱིལ་བ་འདྲ། ། ཞལ་གསུམ་ཕྱག་དྲུག་ཞབས་བཞི་བརྐྱང་བསྐུམ་བཞུགས། ། གཡས་དཀར་གཡོན་དམར་དབུས་མཐིང་དྲག་པོའི་ཞལ། ། སྤྱན་དགུ་འཇིགས་པའི་སྡང་མིག་ཕྱོགས་བཅུར་གཟིགས༑ ༑ རལ་པ་ཁམ་ནག་ཐོར་ཚུགས་གྱེན་དུ་འཁྱིལ། ། དབུ་ལ་བདེ་གཤེགས་རྒྱལ་བ་རིགས་ལྔ་བཞུགས། ། འཁོར་ལོ་རྡོ་རྗེ་རལ་གྲི་གཡས་ན་འཛིན། །
བེ་ཅོན་གཏུན་ཤིང་སྡིགས་མཛུབ་གཡོན་གསུམ་ཕྱག ། མི་ལྤགས་གླང་ཆེན་ཀོ་རློན་གོས་སུ་གྱོན། ། སྟག་ལྤགས་རློན་པའི་ཤམ་ཐབས་སྐུ་སྨད་དཀྲིས། ། གདུག་པའི་སྦྲུལ་གྱིས་མགུལ་དང་ལྷུ་ཚིགས་བརྒྱན། ། དུར་ཁྲོད་ཆས་བརྒྱད་རྡོ་རྗེའི་གཤོག་པ་གདེངས། ། སྤྱི་བོར་སྲུང་མཛད་རྡོ་རྗེ་ཁྱུང་ཆེན་ནི། ། ཀླུ་རྣམས་དབང་དུ་སྡུད་མཛད་སྐུ་མདོག་དཀར། ། ཕྱག་གཉིས་ཀླུ་རྒྱལ་སྦྲུལ་མགོ་ཞལ་དུ་གསོལ། ། ཀླུ་རྣམས་ཀུན་གྱི་གཤེད་དུ་གསལ་བར་བསྐྱེད། ། མགྲིན་པར་ཁྲོ་རྒྱལ་རྟ་མཆོག་རྒྱལ་པོ་ནི། །
ཞལ་གཅིག་ཕྱག་གཉིས་སྐུ་མདོག་དམར་ལ་འཚེར། ། གཡས་ན་ཤེས་རབ་རལ་གྲི་འབར་བ་བསྣམས། ། གཡོན་ན་སྡིགས་མཛུབ་ཡེ་ཤེས་མེ་དཔུང་འཛིན། ། སྤྱི་བོར་རྟ་མགོ་ལྗང་ཞུར་རྟ་སྐད་འཚེར། ། ཡེ་ཤེས་མེ་དཔུང་འབར་བའི་ནང་ན་བཞུགས། ། གླང་ཆེན་སྟག་ལྤགས་རྒྱན་གྱིས་རབ་ཏུ་མཛེས། ། སྲོག་བདག་རྒྱལ་པོ་ལ་སོགས་དབང་སྡུད་བསྒོམ། ། ཐུགས་ཀར་གསང་བདག་རྡོ་རྗེ་རྒྱལ་པོ་ནི། ། ཞལ་གཅིག་ཕྱག་གཉིས་སྐུ་མདོག་མཐིང་ནག་འབར། ། གཡས་པ་རྡོ་རྗེ་རྩེ་དགུ་ནམ་མཁར་འཕྱར། །
གཡོན་པ་སྡིགས་མཛུབ་དྲིལ་བུ་དཀུ་ལ་བརྟེན། ། ཧཱུྂ་དང་ཕཊ་ཀྱི་འབྲུག་སྒྲ་དྲག་པོ་སྒྲོག ། རྒྱན་རྣམས་མ་ལུས་སྐུ་ལ་རབ་ཏུ་རྫོགས། ། འཇིག་རྟེན་དྲེགས་པ་ཕོ་མོའི་སྲོག་སྙིང་རྣམས། ། མ་ལུས་འཕྲོག་ཅིང་འཇོམས་པའི་སྐུ་རུ་གསལ། ། ལྟེ་བར་བཅོམ་ལྡན་རྡོ་རྗེ་གཞོན་ནུ་ནི། ། ཞལ་གསུམ་ཕྱག་དྲུག་སྐུ་མདོག་ལྗང་ནག་འབར། ། གཡས་དཀར་གཡོན་དམར་དབུས་ལྗང་རྔམ་པའི་ཞལ། ། གཡས་ཀྱི་དང་པོས་རྡོ་རྗེ་རྩེ་དགུ་བསྣམས། ། བར་པས་རྡོ་རྗེ་རྩེ་ལྔ་བསྣམས་པ་སྟེ། །
གཡོན་གྱི་དང་པོས་མེ་དཔུང་ལོག་རྟོག་སྲེག ། བར་པའི་ཕྱག་ན་ཁ་ཊྭཱཾ་རྩེ་གསུམ་བསྣམས། ། ཐ་མ་གཉིས་ཀྱིས་རི་རབ་ཕུར་པ་འདེབས། ། རྡོ་རྗེ་འབར་བའི་གཤོག་པ་རྣམ་པར་བརྐྱངས། ། སྤྱན་དགུ་འཇིགས་པའི་སྡང་མིག་མེ་ལྟར་འབར། ། གླང་ཆེན་ཀོ་རློན་ཞིང་ལྤགས་གཡང་གཞི་དང༌། ། སྟག་ལྤགས་རློན་པ་ཐོད་ཕྲེང་རྣམ་པར་མཛེས། ། ལྷ་སྲིན་གདུག་པའི་གཉེན་པོར་བསྒོམ་པར་བྱ། ། ཐུགས་ཀའི་ཡ་མ་གའུ་ཁ་སྦྱོར་ནང༌། ། ཐུགས་སྲོག་ཧཱུྂ་ལས་འོད་འཕྲོས་ཚུར་འདུས་པས། །
ཡེ་ཤེས་སེམས་དཔའ་སྤྱན་དྲངས་གཉིས་མེད་གྱུར། ། སྤྱན་དྲང་བ་ནི། ཧཱུྂ་ཨེ། འོག་མིན་ཆོས་དབྱིངས་མཁའ་ཁྱབ་ཀློང་ཡངས་ནས། ། ཁྲོ་རྒྱལ་ཀུན་འདུས་འཇམ་དཔལ་གཤིན་རྗེའི་གཤེད། ། མཁའ་ལྡིང་རྟ་མཆོག་ཕྱག་རྡོར་ཀཱི་ལ་ཡ། ། འཁོར་བཅས་གདུག་པ་འདུལ་ཕྱིར་གནས་འདིར་གཤེགས། ། ཨོཾ་ཡ་མཱནྟ་ཀ་ག་རུ་ཌ་ཧ་ཡ་གྲཱི་བ་བཛྲ་ཀུ་མཱ་ར་ཨེ་ཧྱེ་ཧི། ཛཿཧཱུྂ་བཾ་ཧོཿ བཞུགས་སུ་གསོལ་བ་ནི།
ཨེ། དྲག་པོ་ཨེ་ཡི་གཞལ་ཡས་བརྗིད་པའི་དབུས། ། ཀླུ་གཉན་ས་བདག་ཕྱོགས་སྐྱོང་བསྣོལ་བའི་ཁྲིར། ། པདྨ་ཉི་ཟླའི་གདན་ལ་བཞུགས་སུ་གསོལ། ། ཁྲོ་རྒྱལ་སྐུ་ཡི་དཀྱིལ་འཁོར་ཆེན་པོ་རུ། ། མཁའ་ལྡིང་དབང་ཆེན་སྲོག་བདག་ཕུར་པའི་ལྷ། ། དྲེགས་པ་འདུལ་ཕྱིར་མི་གཡོ་བརྟན་པར་བཞུགས། ། ཨོཾ་ཡ་མཱནྟ་ཀ་ག་རུ་ཌ་ཧ་ཡ་གྲཱི་བ་བཛྲ་ཀུ་མཱ་ར་ཏིཥྛ་ལྷན། ཕྱག་འཚལ་བ་ནི། ཨེ།
རང་རིག་རང་གསལ་འཇམ་དཔལ་ཁྲོ་བོའི་རྒྱལ། ། དྲེགས་པ་འདུལ་མཛད་གནས་བཞིའི་ཡི་དམ་ལྷ། ། རང་རྩལ་རོལ་པའི་ཁྲོ་རྒྱལ་ཚོགས་རྣམས་ལ། ། གཉིས་མེད་བརྡ་ཡི་མཚོན་ནས་ཕྱག་བགྱིའོ། ། ཨོཾ་ཡ་མཱནྟ་ཀ་ག་རུ་ཌ་ཧ་ཡ་གྲཱི་བ་བཛྲ་ཀུ་མཱ་ར་ཏིཥྛ་ལྷན། ཀུ་མཱ་ར་ན་མོ་ན་མཿ མཆོད་པ་ནི། ཨེ། ཡ་མཱནྟ་ཀ་འཁོར་དང་བཅས་པ་ལ། ། མཆོད་ཡོན་མེ་ཏོག་བདུག་པ་མར་མེ་དྲི། །
ཞལ་ཟས་རོལ་མོ་གཟུགས་སྒྲ་དྲི་རོ་རེག ། གཤིན་རྗེའི་གཤེད་པོ་འཁོར་དང་བཅས་ལ་འབུལ། ། ཨོཾ་ཡ་མཱནྟ་ཀ་ག་རུ་ཌ་ཧ་ཡ་གྲཱི་བ་བཛྲ་ཀུ་མཱ་ར་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད༑
རཱུ་པ། ཤཔད། གནྡྷེ། ར་ས། སྤརྴེ། པཱུ་ཛ་པྲ་ཏཱིཙྪ་ཧཱུྂ་སྭཱ་ཧཱ། ཁྱད་པར་གྱི་མཆོད་པ་ནི། ཧཱུྂ་༌། རྩ་བརྒྱད་ཡན་ལག་སྟོང་སྦྱར་བདུད་རྩིའི་མཆོག ། དུག་ལྔ་གནས་འཇོམས་ཡེ་ཤེས་ལྔ་ཡི་དངོས༑ ༑
རིགས་ལྔ་ཡུམ་ལྔའི་རང་བཞིན་ར་ས་ཡཱན། ། སྦྱངས་སྤེལ་སྦར་བ་བདུད་རྩིའི་མཆོད་པ་འདི། ། རྡོ་རྗེ་འཆང་དང་འཇམ་དཔལ་གཤིན་རྗེའི་གཤེད། ། ལག་ན་རྡོ་རྗེ་འཆི་བདག་དྲེགས་པའི་གཙོ། ། ཟླ་བ་བི་ཏྲི་ཤནྟིཾ་གརྦཧ་དང༌། ། པདྨ་འབྱུང་གནས་རིའུ་རྡོ་རྗེ་དཔལ། ། མཚན་སྟོན་ཡོན་ཏན་རྒྱ་མཚོ་དཔལ་སྒྲོན་ཞབས། ། རྡོ་རྗེ་འབར་དང་མར་པ་ཞྭ་ནག་ཅན།་་༌། ཤངས་པ་ཆག་ལོ་ཉི་མ་སེང་གེ་དང༌། ། སྐར་པ་གུ་རུ་པ་ནས་རིམ་བརྒྱུད་དེ། །
རྡོ་རྗེ་འཆང་དབང་ནོར་བུ་རྒྱན་པའི་བར། ། བཀའ་བརྒྱུད་བླ་མ་བཀའ་དྲིན་ཅན་རྣམས་དང༌། ། ཡ་མཱནྟ་ཀ་མཁའ་ལྡིང་ཀཱ་རུ་ཎ། ། རྟ་མགྲིན་དབང་ཆེན་གསང་བདག་རྡོ་རྗེ་འཛིན། ། རྡོ་རྗེ་གཞོན་ནུ་འཁོར་དང་བཅས་པ་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། ། ཨོཾ་ཨཱཿཧཱུྂ། སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། ཞེས་དབུལ།
ཧོཿ སྨན་ཞལ་བདུད་རྩིའི་རྒྱ་མཚོ་ནས། ། མཐའ་ལྟག་ཉི་ཟླ་འབར་བ་ཡིས། ། བདུད་རྩིའི་བཅུད་བསྡུས་རང་གིས་མྱང༌། ། སྐུ་ལྔ་ཡེ་ཤེས་ལྔ་ལྷུན་གྲུབ། ། ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་སིདྡྷི་ཕ་ལ་ཧཱུྂ། ། ཞེས་རང་གི་ལྕེར་མྱང༌། རཀྟ་བརླབ་ཅིང༌། ཧཱུྂ་༌། ཁྲག་རྒྱུན་འཛག་པའི་བྷནྡྷ་རུ། །
རྒྱུ་རྐྱེན་སྦྱར་བའི་རུ་དྷཱི་ར། ། ཡ་མཱནྟ་ཀ་འཁོར་བཅས་ལ། ། འབུལ་གྱི་བཞེས་ལ་དངོས་གྲུབ་སྩོལ། ། ཨོཾ་མ་ཧཱ་རཀྟ་ལ་ཁ་རཾ་ཁཱ་ཧི། སྨན་རཀ་གཏོར་མར་བསྒྲོན་ལ། ཧཱུྂ་༌། མཚན་དང་ལྡན་པའི་བྷནྡྷ་འབར་བ་རུ། ། སྣ་ཚོགས་བཅུད་ལྡན་དམ་རྫས་གཏོར་མ་ཆེ། ། འདོད་ཡོན་ལོངས་སྤྱོད་ཀུན་དང་ལྡན་པ་འདི། ། ཡ་མཱནྟ་ཀ་མཁའ་ལྡིང་རྟ་མགྲིན་དབང༌། །
ཕྱག་ན་རྡོ་རྗེ་རྡོ་རྗེ་གཞོན་ནུ་སོགས། ། ཡི་དམ་ལྷ་ཚོགས་རྣམས་ལ་འབུལ་གྱི་བཞེས༑་་༌༑ ཨོཾ་ཡ་མཱནྟ་ཀ་ག་རུ་ཌ་ཧ་ཡ་གྲཱི་བ་བཛྲ་པཱ་ཎི་བཛྲ་ཀུ་མཱ་ར་མ་ཧཱ་བ་ལིངྟ་ཁ་ཁ་ཁཱ་ཧི། ཞེས་དབུལ། བསྟོད་པ་ནི། ཧཱུྂ་༌། ཡེ་ཤེས་འཁོར་ལོའི་གཞལ་ཡས་ནས། ། བཅོམ་ལྡན་འཇམ་དཔལ་གཤིན་རྗེའི་གཤེད། ། སྐུ་མདོག་མཐིང་ནག་ཆེན་པོ་ལ། ། དབུ་སྐྲ་ཁམ་ནག་གྱེན་དུ་འཁྱིལ། །
ཞལ་གསུམ་ཕྱག་དྲུག་ཞབས་བཞི་བསྒྲད། ། གཡས་ཞལ་དུང་ལྟར་དཀར་ལ་མཛེས། ། ཞི་བའི་ལས་རྣམས་མ་ལུས་འགྲུབ། ། གཡོན་ཞལ་དམར་ལ་རྣམ་པར་མཛེས། ། འགྲོ་དྲུག་སེམས་ཅན་མ་ལུས་པ། ། ཐུགས་རྗེའི་ཆགས་པས་སྐྱོང་བར་མཛད། ། དབུས་ཞལ་མཐིང་ནག་འཇིགས་པས་ནི། ། དྲེགས་པ་མ་ལུས་དབང་དུ་སྡུད། ། ཞལ་ནས་མེ་འབར་འཇིག་རྟེན་ཁམས། ། སྲེག་ཅིང་དབང་དུ་སྡུད་པར་མཛད། །
ཕྱག་དྲུག་གཡས་ཀྱི་དང་པོ་ན། ། གསོད་བྱེད་འཁོར་ལོ་འབར་བ་བསྣམས། ། དྲེགས་པའི་མགོ་བོ་རྣམ་པར་གཤོག ། ཕྱག་དྲུག་གཡས་ཀྱི་བར་པ་ན། ། གསེར་གྱི་རྡོ་རྗེ་རྩེ་དགུ་བསྣམས། ། ལོག་རྟོག་མ་ལུས་འཇོམས་པར་མཛད། ། ཕྱག་དྲུག་གཡས་ཀྱི་ཐ་མ་ན། ། ཤེས་རབ་རལ་གྲི་འབར་བ་བསྣམས། ། གདུག་པ་མ་ལུས་མགོ་ལུས་འབྱེད། ། གཡོན་གྱི་དང་པོའི་བེ་ཅོན་གྱིས། །
སྡེ་བརྒྱད་དྲག་པོ་དབང་དུ་སྡུད། ། བར་པར་སྡིགས་མཛུབ་མེ་དཔུང་འབར༑ ༑ དགྲ་བགེགས་མ་ལུས་སྡིག་ཅིང་སྲེག ། གཡོན་གྱི་ཐ་མས་གཏུན་ཤིང་བསྣམས། ། ལྷ་སྲིན་སྡེ་བརྒྱད་དོན་སྙིང་འགས། ། ཞབས་བཞི་ཡིས་ནི་བདུད་བཞི་མནན། ། མེ་དཔུང་འབར་བའི་ཀློང་དཀྱིལ་ན། ། དྲེགས་བྱེད་བསྣོལ་བའི་གདན་ལ་བཞུགས། ། ཡ་མཱནྟ་ཀར་ཕྱག་འཚལ་བསྟོད། ། མགྲིན་པར་རྟ་མགྲིན་དབང་གི་སྐུ། །
ཞལ་གཅིག་ཕྱག་གཉིས་སྐུ་མདོག་དམར། ། དབང་གི་རྟ་སྐད་རྣམ་པར་འཚེར། ། རྒྱལ་པོ་སྲོག་བདག་ལ་སོགས་པ། ། འཇིག་རྟེན་ལྷ་སྲིན་དབང་དུ་སྡུད། ། ཕྱག་གཡས་ཤེས་རབ་རལ་གྲི་ཡིས། ། གདུག་པའི་ཚོགས་རྣམས་གསོད་ཅིང་གཏུབ། ། གཡོན་གྱི་ཡེ་ཤེས་མེ་དཔུང་གིས། ། རྣམ་རྟོག་བག་ཆགས་མ་ལུས་སྲེག ། སྐུ་ལ་བསྐལ་པའི་མེ་ཆེན་འབར། ། ཞེ་སྡང་གདུག་པ་འཇོམས་མཛད་པའི། །
རྟ་མཆོག་རྒྱལ་ལ་ཕྱག་འཚལ་བསྟོད། ། ཧཱུྂ་༌། ཐུགས་ཀྱི་སྤྲུལ་པ་གསང་བའི་བདག ། ཞལ་གཅིག་ཕྱག་གཉིས་སྐུ་མདོག་མཐིང༌། ། གཡས་པས་རྡོ་རྗེ་རྩེ་དགུ་བསྣམས། ། གཡོན་པས་དྲིལ་བུས་ཆོས་སྒྲ་སྒྲོག ། སྟག་སྦྲུལ་གདུག་པའི་རྒྱན་གྱིས་བརྒྱན༑ ༑ ཁམས་གསུམ་དབང་དུ་སྡུད་མཛད་པ། ། གཏུམ་ཆེན་སྐུ་ལ་ཕྱག་འཚལ་བསྟོད། ། བཅོམ་ལྡན་རྡོ་རྗེ་གཞོན་ནུ་ནི། །
སྐུ་མདོག་ལྗང་ནག་འོད་ཟེར་འཕྲོ། ། ཞལ་གསུམ་ཕྱག་ཀྱང་དྲུག་པ་སྟེ༑ ༑ གཡས་ཀྱི་དང་པོས་རྡོ་རྗེ་་་་་་རྩེ་དགུ་འཛིན། ། ཕས་ཀྱི་རྒོལ་བ་ཚར་གཅོད་ཅིང༌། ། བར་པས་རྡོ་རྗེ་རྩེ་ལྔ་ཡིས། ། དྲེགས་པ་མ་ལུས་སྲོག་སྙིང་འགས། ། གཡོན་གྱི་དང་པོས་མེ་དཔུང་བསྣམས༑ ༑ ཉོན་མོངས་བག་ཆགས་མ་ལུས་སྲེག ། བར་པས་ཁ་ཊྭཱཾ་རྩེ་གསུམ་བསྣམས། ། དུག་གསུམ་རྩད་གཅོད་སྐུ་གསུམ་ལྡན། །
ཐ་གཉིས་རི་རབ་ཕུར་བུ་སྒྲིལ། ། དྲེགས་བྱེད་རློག་ཅིང་གསོད་པར་བྱེད། ། སྤྱན་དགུ་འཇིགས་པའི་སྡང་མིག་བསྒྲད། ། ཧཱུྂ་གི་ང་རོ་ཁམས་གསུམ་སྒྲོག ། རྡོ་རྗེའི་གཤོག་པས་གདུག་པ་འདུལ། ། ཕྲིན་ལས་རྫོགས་ལ་ཕྱག་འཚལ་བསྟོད། ། ཧཱུྂ་༌། ཡེ་ཤེས་མེ་དཔུང་འབར་བའི་ཀློང་དཀྱིལ་ན། ། རྡོ་རྗེ་ཁྱུང་ཆེན་ཀླུ་འདུལ་ནི། ། སྐུ་མདོག་དཀར་པོ་ཞི་བའི་ཚུལ། །
ཀླུ་གཉན་མ་ལུས་ཞལ་དུ་གསོལ། ། རལ་གྲིའི་གཤོག་པས་བར་སྣང་ཁེངས། ། ཀླུ་དང་ས་བདག་དབང་དུ་སྡུད། ། དྲེགས་པ་མ་ལུས་འཇོམས་མཛད་པ། ། ཡེ་ཤེས་ཁྱུང་ལ་ཕྱག་འཚལ་བསྟོད། ། བླ་མེད་མཆོད་པ་རྒྱ་ཆེན་པོ། ། དམ་རྫས་བདུད་རྩི་གཏོར་མ་འདི། ། ཡེ་ཤེས་ལྷ་ཚོགས་རྣམས་ལ་འབུལ། ། དགྱེས་པའི་ཚུལ་གྱིས་བཞེས་སུ་གསོལ། ། ཅེས་བསྟོད།
ལུས་ལ་སྲུང་བ་དགོད་པ་ནི། རང་གི་སྤྱི་མགྲིན་སྙིང་ག་ནས། ། ཨོཾ་ཨཱཿཧཱུྂ་དང་སྣ་བུག་ནང༌། ། རྣ་བ་གཡས་མ་གཡོན་དུ་ར། ། ལག་མཐིལ་གཡས་ཙ་གཡོན་དུ་ཀྲོ། ། རྐང་མཐིལ་གཡས་ཏ་གཡོན་དུ་ཧཱུྂ། ། ཐུགས་ཀར་ཧཱུྂ་ལ་རྩ་བའི་སྔགས། ། ཡི་གེ་བཅུ་པས་གཡས་སུ་བསྐོར། ། ཞེས་དམིགས། བཟླས་པ་བྱ་བ་ནི།
ཐུགས་ཀའི་ཧཱུྂ་ལས་འོད་འཕྲོས་པས། ། སྟེང་འོག་བེ་ཅོན་གནམ་ལྕགས་ཀྱི། ། འཁོར་ལོ་རྩིབས་སྟོང་རལ་གྲིའི་དབྱིབས། ། གུར་ཁང་བཅས་པའི་རང་སྒྲ་ནི། ། ཧ་ཧཱའི་གད་རྒྱངས་རྡོ་རྗེའི་སྒྲ། ། སྲུང་དུས་ནང་བལྟ་ཟློག་དུས་ཕྱིར། ། བལྟ་ཞིང་བསྲུང་བའི་གུར་དུ་གྱུར། ། ཅེས་དམིགས་པའི་ངང་ནས། རྩ་བའི་སྔགས་ནི། ཨོཾ་ཡ་མཱནྟ་ཀ་ཧཱུྂ་ཕཊ།
ཨོཾ་ཧྲཱིཿཥྚཱི་བི་ཀྲྀ་ཏཱ་ན་ན་ཧཱུྂ་ཕཊ། ཨོཾ་ཨ་ཀྲོ་ཏེ་ཀ་ཡ་མཱནྟ་ཀ་ཧ་ན་མ་ཐ་བྷཉྫ་ཧཱུྂ་ཕཊ། ཨོཾ་མཉྫུ་ཤྲཱི་ཡ་མཱནྟ་ཀ་ཧཱུྂ་ཕཊ། ཧྲཱིཿཔདྨཱནྟ་ཀྲྀཏ་བཛྲ་ཀྲོ་དྷ་ཧ་ཡ་གྲཱི་བ་བཛྲ་པཱ་ཎི་ཙཎྜ་མ་ཧ་རོ་ཥ་ཎ་བཛྲ་ཀཱི་ལི་ཀཱི་ལ་ཡ་བཛྲ་ག་རུ་ཌ་ཙ་ལེ་ཙ་ལེ་རཀྵ་རཀྵ་ཀུ་རུ་ཡེ་སྭཱ་ཧཱ། ཞེས་སོ། ། སྙིང་པོ་ནི། ཨོཾ་ཡ་མཱནྟ་ཀ་ཧ་ཡ་གྲཱི་བ་བཛྲ་པཱ་ཎི་ཀཱི་ལ་ཡ་ག་རུ་ཌ་རཀྵ་སྭཱ་ཧཱ། ཞེས་སོ། ། ཉེ་བའི་སྲོག་སྙིང་ནི། ཨོཾ་ཡ་མཱ་རི་ཧྲཱིཿཧཱུྂ་ཧཱུྂ་ཧཱུྂ་ཁྲོཾ་མ་མ་རཀྵ་ཀུ་རུ་སྭཱ་ཧཱ།
ཞེས་སོ། ཁྱད་པར་ཅན་གྱི་སྲུང་སྔགས་བཅུ་པ་ནི། ཨོཾ་ཨཱཿཧཱུྂ་ཡ་མ་རཱ་ཛ་ཀྲོ་དྷ་ཧཱུྂ། ཞེས་པ་རྣམས་ལས་སྔགས་གོང་མ་ལས་འོག་མ་རྣམས་ཇེ་མང་དུ་བཟླ་ཞིང་གཙོ་བོ་འབྲུ་བཅུ་པ་ལ་ནན་ཏན་བསྐྱེད་དོ། ། གཉིས་པ་མདུན་གྱི་འཁོར་ལོ་འཆི་བདག་བསྐྱེད་པ་ནི། ཨེ་ཕེ་ཤ་ཀ་དུ་བྷྲཱུཾ་ཞེས་པས། ཨེ་ལས་ནམ་མཁའ་མཐའ་དབུས་མེད། ། ཕེ་ལས་དུག་སྦྲུལ་སྦལ་ནག་གཏམས་པའི་གུར། ། ཤ་ལས་དུག་སྦྲུལ་སྤྲིན་ཕུང་འཁྲིགས་པའི་གུར། ། ཀ་ལས་ཆུ་སྲིན་སྔོན་པོའི་ཀ་གདན་བྱས༑ ༑
དུ་ལས་ནད་ཀྱི་ཆར་པ་རབ་ཏུ་འབབ། ། བྷྲཱུཾ་ལས་འཁོར་ལོ་འཇིགས་པའི་གཞལ་ཡས་ཁང༌། ། སྲིད་པའི་རྡོ་རྗེ་རྒྱ་གྲམ་གདན་སྟེང་དུ། ། འཁོར་ལོ་དུག་མཚོ་རབ་ཏུ་འཁྱིལ་བའི་ནང༌། ། དུག་སྦྲུལ་སྡིག་སྦལ་གཏམས་པའི་གཞལ་ཡས་སུ། ། དུག་དང་ནད་རླངས་ན་བུན་འཁྲིགས་པའི་ནང༌། ། ལྟེ་བ་མཐིང་ནག་གྲུ་གསུམ་འབར་བའི་དབུས། ། ཨོཾ་ནག་པོ་ཏི་པ་ཙ་ཡ་ཧཱུྂ་ཛཿ ཕེ་ལས་འཆི་བདག་ནག་པོ་ཏི་པ་ཙ། ། ཞལ་གསུམ་ཕྱག་དྲུག་དུག་གསུམ་དབུ་དང་ལྡན། །
སྐུ་སྟོད་སྲིན་པོ་སྐུ་སྨད་སྦྲུལ་དུ་འཁྱིལ། ། དབུས་ནི་ཆུ་སྲིན་གཡས་པ་སྦྲུལ་ནག་འཇིགས། ། གཡོན་པ་འདོད་ཆགས་བྱ་ཡི་མགོ་བོ་ལ། ། སྦྲུལ་མགོ་གསུམ་གསུམ་དགུ་ཡི་གདེངས་ཀ་ཅན། ། ཁྲམ་ཤིང་སྦྲུལ་ཞགས་མདའ་གཞུ་གཡས་ན་འཛིན། ། གཡོན་གསུམ་ནད་ཀྱི་རྐྱལ་པ་འཛིན། ། འཇིགས་ཚུལ་དགྲ་བོ་ཞལ་དུ་གསོལ། ། དེ་ཡི་ལྟོ་བར་དགྲ་བོ་ལས་ངན་རྣམས། ། དུག་དང་ནད་རླངས་འཚུབས་པའི་ཀློང་དཀྱིལ་དུ། ། རབ་ཏུ་རྡུང་ཞིང་ཉམས་ཐག་ཚུད་པར་བསམ། །
གཙོ་བོའི་ཕྱི་རིམ་ལིང་ཚེ་བརྒྱད་ཀྱི་ནང༌། ། ཏྲི་བརྒྱད་འཕྲོ་འདུ་ཡོངས་སུ་གྱུར་པ་ལས། ། པེ་ཧར་ཤིང་བྱ་ཞོན་ནས་ཁྲམ་ཤིང་ཐོགས། ། གཡོན་པ་ཀུན་ན་ཕུང་བཤིག་འཁོར་ལོ་བསྐོར། ། ཚངས་པ་དུང་གི་ཐོར་ཚུགས་བྱ་རྒོད་བཅིབས། ། ཕྱག་གཡས་རལ་གྲི་གཡོན་པས་འཁོར་ལོ་བསྐོར། ། བདུད་ནག་སྤྲེལ་ཞོན་ནད་རྐྱལ་འཁོར་ལོ་བསྐོར། ། ཀླུ་བདུད་སྦྲུལ་ཞོན་སྦལ་ནག་འཁོར་ལོ་བསྐོར། ། བཙན་བདུད་ཁྱི་ཞོན་ཞགས་ནག་འཁོར་ལོ་བསྐོར། ། བདུད་ནག་རྟ་ཞོན་ཐོད་ཕྲེང་འཁོར་ལོ་བསྐོར། །
ཨག་སེ་བུ་མོ་བྱ་ཞོན་ཐགས་བཟང་ཐོགས། ། མ་བདུད་སྡོམ་ཞོན་ཐོ་བ་འཁོར་ལོ་བསྐོར། ། དམ་ཉམས་དགྲ་བོ་རེ་རེའི་དོན་སྙིང་ཟ། ། སྲོག་གཅོད་ཕུང་བརླག་སྣ་ཚོགས་བྱེད་པར་བསྒོམ། ། དེ་ཡི་ཕྱི་རིམ་ལིང་ཚེ་བཅུ་དྲུག་ལ། ། ཏྲི་ནག་འཕྲོ་འདུ་ཡོངས་སུ་གྱུར་པ་ལས། ། ཚངས་པ་གདོང་བཞི་ཕྱག་ཤིང་འཁོར་ལོ་བསྐོར། ། ཡབ་རྗེ་ནག་པོ་ཁྲམ་ཤིང་འཁོར་ལོ་བསྐོར། ། ཁྱབ་འཇུག་ནག་པོ་སྦྲུལ་མཇུག་མིག་གིས་གང༌། ། ཟོར་བ་གཡས་ལ་སྦྲུལ་ཞགས་གཡོན་ན་འཛིན། །
གནམ་ཁྱི་མི་ལུས་ཁྱུང་གཤོག་སྟ་རེ་འཛིན། ། གཡོན་པས་སྤྲུལ་ཞགས་ནག་པོ་དགྲ་ལ་འདེབས། ། གཉན་རྒྱལ་ག་རུ་ཁྱུང་མགོ་ལྕགས་སྡིག་འཛིན། ། སྲིན་རྒྱལ་ལག་རིང་རོ་ཟ་མཆེ་བ་གཙིགས། ། མ་མོ་ཁྲག་འཐུང་ཐོད་ཁྲག་ནད་རྐྱལ་འཛིན། ། ཀླུ་བདུད་སྦྲུལ་མཇུག་སྦྲུལ་གྱི་དྲ་བ་འཛིན། ། ཡཀྴ་མེ་དབལ་གླང་མགོ་སྟ་རེ་འཛིན། ། ཧབ་ཤ་བསེ་གདོང་སྦལ་མགོ་ཆུ་སྲིན་འཛིན། ། རྡོར་ལེགས་ཐོ་བ་ར་ཡི་རྒྱལ་མཚན་འཛིན༑ ༑ རཀྴ་ཟ་བྱེད་འཁར་གསིལ་ལྷུང་བཟེད་ཐོགས། །
ཡམ་ཤུད་དམར་པོ་སྤྲེལ་མགོ་ཕྱག་མ་འཛིན། ། སེར་རྐྱང་སྤྱང་མགོ་ཕུར་བུ་ཞགས་པ་ཐོགས། ། གཤིན་རྗེ་བྱ་ཐུལ་བེ་ཅོན་ཐོད་པ་ཐོགས༑ ༑ ཐེལ་མགོ་ཧབ་ལ་སྤྲེལ་མགོ་བྲེ་སྲང་འཛིན། ། ཉམས་པའི་དགྲ་ལ་ཕུང་བརླག་བྱེད་པར་བསྒོམ། ། དེ་ཡི་ཕྱི་རིམ་ལིང་ཚེ་ཉེར་གཅིག་ལ། ། ཏྲི་ནག་ཉི་ཤུ་རྩ་གཉིས་འཕྲོ་འདུ་ལས། ། ཀླུ་བདུད་མགོ་དགུ་སྦྲུལ་ཞགས་མདའ་གཞུ་འཛིན། ། སྨད་ནི་སྦྲུལ་གྱི་ཆུན་པོར་འཁྱིལ་བའོ། ། ཆུ་སྲིན་མགོ་ཅན་ལྕགས་སྡིག་ནག་པོ་འཛིན། །
ས་བདག་སྡིག་མགོ་སྦྲུལ་ཞགས་ནད་རྐྱལ་འཛིན། ། བུད་མེད་སྦྲུལ་མཇུག་ཁྲམ་ཤིང་ནད་རྐྱལ་འཛིན། ། སྟག་མགོ་སྦྲུལ་ཞགས་ཙཀྲ་ལག་ན་འཛིན། ། མགོ་དགུ་སྦྲུལ་མཇུག་ཞགས་པ་ནད་རྐྱལ་འཛིན། ། གླང་མགོ་སྦྲུལ་མཇུག་ཆུན་པོ་སྡིག་པ་འཛིན། ། སྦྲུལ་མགོ་སྦྲུལ་མཇུག་ཞགས་པ་སྟ་རེ་འཛིན། ། ཤ་མགོ་སྦྲུལ་མཇུག་ཞགས་པ་ནད་རྐྱལ་འཛིན། ། སྤྱང་མགོ་སྤྲུལ་མཇུག་ཆུ་སྲིན་ཞགས་པ་འཛིན། ། ཁྲ་མགོ་སྦྲུལ་མཇུག་རལ་གྲི་ཕུང་གཡབ་འཛིན། ། ར་མགོ་སྦྲུལ་མཇུག་རླུང་གཡབ་ནད་རྐྱལ་འཛིན། །
གླང་ཆེན་མགོ་ཅན་རུས་སྦལ་ཁྲག་ཟོར་འཛིན། ། སྦྲུལ་མགོ་སྦྲུལ་མཇུག་ལྕགས་ཀྱུ་ནད་རྐྱལ་འཛིན། ། རྟ་མགོ་སྦྲུལ་མཇུག་སོག་ལེ་ཐོ་ལུམ་འཛིན། ། ཆུ་སྲིན་སྦྲུལ་མཇུག་རལ་གྲི་སྦྲུལ་ཞགས་འཛིན། ། སེང་མགོ་སྦྲུལ་མཇུག་སྦྲུལ་ཞགས་ནད་རྐྱལ་འཛིན། ། ཁྱི་མགོ་སྦྲུལ་མཇུག་མཚོན་དུག་སྦྲུལ་ཞགས་འཛིན༑ ༑ ཕག་མགོ་སྦྲུལ་མཇུག་རི་རབ་སྦྲུལ་ཞགས་འཛིན། ། དྲེད་མགོ་སྦྲུལ་མཇུག་དྲ་བ་སྦྲུལ་ཞགས་འཛིན། ། འུག་མགོ་སྦྲུལ་མཇུག་ཐོད་པ་སྦྲུལ་ཞགས་འཛིན། ། དུར་སྤྱང་མགོ་ཅན་ཁྲག་རྐྱལ་སྤྲུལ་ཞགས་འཛིན། །
ཀུན་ཀྱང་སྐུ་སྟོད་མི་ལ་སྐུ་སྨད་སྦྲུལ། ། དགྲ་བོའི་བླ་སྲོག་འགུགས་ཤིང་སྒྲོལ། ། ནང་ཁྲོལ་དོན་སྙིང་རྔམས་ཤིང་ཟ་བར་བསྐྱེད། ། ལྷ་ཀླུ་དྲེགས་པ་གདུག་པ་མ་ལུས་པ། ། སྡེ་བརྒྱད་དྲེགས་པའི་ཚོགས་རྣམས་ཀུན་དང་བཅས། ། སྤྲུལ་པ་ཡང་སྤྲུལ་ཕོ་ཉ་བྲན་འཁོར་གཡོག ། རོ་ལ་འབུ་ཡིས་ཟ་ཞིང་གཡོ་བ་ལྟར། ། དམ་ཉམས་དུག་ལྔ་དབྱིངས་སུ་བསྒྲལ་བར་བསམ། ། བདག་ཉིད་ཐུགས་ལས་ལྕགས་ཀྱུ་ལྟ་བུའི་འོད། ། ཕྱོགས་བཅུར་སྤྲོས་པས་བསྒོམས་པ་དང་འདྲ་བའི། །
དྲེགས་པ་མ་ལུས་བཀུག་ནས་འཁོར་ལོ་ཡི། ། རང་རང་གཟུགས་ལ་བསྟིམས་པས་གཉིས་མེད་གྱུར། ། སྤྱན་དྲང་བ་ནི། ཨེ། ཕྱོགས་བཅུ་ནམ་མཁའ་རབ་ཡངས་མཐའ་དབུས་བྲལ། ། འབྱམས་ཀླས་གཞལ་དུ་མེད་པའི་ཞིང་ཁམས་ནས། ། འཆི་བདག་དུག་གསུམ་གདུག་པ་དྲེགས་པའི་འཁོར༑ ༑ དཔུང་བཅས་གནས་འདིར་མྱུར་དུ་ས་མཱ་ཛཿ ཨེ་ཕེ་ལཾ་དུ་བྷ་ཏྲི་ཡཾ་ནཱ་ག་ཕུ་ཛ་ཛཿ ས་མ་ཡ་སྟྭཾ།
ཞེས་བརྗོད་པས་དྲེགས་པ་རྣམས་བྱོན་ནས་རང་གཟུགས་ལ་གཉིས་སུ་མེད་པར་ཐིམ་པར་བསམ། བཞུགས་སུ་གསོལ་བ་ནི༑ ཨེ། དགྲ་བགེགས་བསྒྲལ་བ་འཁོར་ལོའི་གཞལ་མེད་ཁང༌། ། རང་རང་རིགས་མཐུན་བརྗིད་རྔམ་རོལ་པ་ལས། ། སོ་སོའི་གདན་ལ་དྲེགས་པ་གཙོ་འཁོར་བཅས། ། དགྲ་བགེགས་ཚར་ཆོད་བར་དུ་ཏིཥྛ་ལྷན། ། དམ་ལ་བཞག་པ་ནི། འཆི་བདག་འཁོར་བཅས་ཀྱི་མགོར་བེ་ཅོན་བཞག ། ལྕེ་ལ་བདུད་རྩི་བྱིན་ལ།
ཨེ། ང་ནི་འཇམ་དཔལ་ཁྲོ་བོ་ཆེ། ། རྡོ་རྗེ་འཇིགས་བྱེད་འཇིགས་བྱེད་པ། ། ལག་ན་རྡོ་རྗེ་བེ་ཅོན་འཆང༌༑ ༑ ང་ཡི་བཀའ་སྒྲུབས་དམ་མ་འགལ། ། སྔོན་ཚེ་གཤིན་རྗེ་གཤེད་པོ་ཡི། ། སྤྱན་སྔར་དམ་བཅས་དྲན་པར་གྱིས། ། གལ་ཏེ་དམ་ལས་ཁྱོད་འདའ་ན། ། བེ་ཅོན་འཁོར་ལོས་མགོ་སྙིང་འགས། རྣམ་ཤེས་རྡོ་རྗེའི་དམྱལ་བར་ལྟུང༌། །
དེ་བས་དམ་ལས་མ་འདའ་བར། ། བཅོལ་བའི་ལས་ནི་མྱུར་སྒྲུབས་ཤིག ། བཛྲ་ས་མ་ཡ་ཧོཿ མཆོད་པ་ནི། ཧཱུྂ་༌། དགྲ་བགེགས་དམ་ཉམས་བསད་ཅིང་བསྒྲལ་བ་ནི། ། སྙིང་ཁྲག་དམར་གྱི་ཨརྒྷཾ་རྦ་རླབས་འཕྱོ། ། ཆུ་སེར་ཞག་དང་བཅས་པའི་ཞབས་བསིལ་བསྐྱིལ། ། མིག་དང་རྣ་བ་སྣ་ལྕེ་མེ་ཏོག་བཀྲམ། ། ཤ་ཆེན་རྐང་ཀླད་གསུར་གྱི་བདུག་པ་དཀྲིགས། །
རོ་རས་ཚིལ་ཆེན་གྱིས་སྦར་སྣང་གསལ་བརྗིད། ། མཁྲིས་ཆེན་ཆང་སྦྱར་དྲི་ཆབ་མི་སྡུག་འཇིགས། ། ཤ་རུས་པགས་པའི་ཞལ་ཟས་དང་རེ་སྤྲོ། ། ཐོད་རྔ་རྐང་གླིང་རོལ་མོ་འབྲུག་ལྟར་སྒྲོག ། སྣ་ཚོགས་གཟུགས་ཀྱི་རྣམ་རོལ་གར་བསྒྱུར་ཞིང༌། ། སྙན་དང་མི་སྙན་རོལ་མོའི་ང་རོ་འཛིན། ། ངད་ལྡན་དྲི་ཡི་ཕྲེང་བ་སྤྲིན་ལྟར་གཏིབས། ། རོ་བཅུད་བརྒྱད་ལྡན་བཟའ་བཏུང་སྐར་ལྟར་བཀྲམ། ། གོས་རྒྱན་རང་རང་ཆས་བརྗིད་འདོད་དགུར་བཅས། ། ཆོས་དབྱིངས་མཉམ་ཡངས་གདལ་བ་ཀློང་དུ་ཆུབ། །
གཞན་ཡང་ཕྱི་ནང་གསང་བའི་མཆོད་སྤྲིན་ཚོགས། ། ནམ་མཁའ་ས་གཞི་བར་སྣང་ཡོངས་བཀང་ནས། ། འཆི་བདག་ནག་པོ་འཁོར་དང་བཅས་ལ་འབུལ། ། ཨོཾ་བཛྲ་ཨརྒྷཾ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་ཝི་དྱཾ།
ཤཔད། རཱུ་པ། ཤཔད༑ གནྡྷེ། ར་ས། སྤརྴེ། དྷརྨ་དྷཱ་ཏུ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྂ། ཞེས་ཐུན་མོང་གི་མཆོད་པ་དང༌། ཁྱད་པར་དམ་རྫས་བཏུང་བར་བྱ་བ་ནི། ཧཱུྂ་༌།
སྟོང་གསུམ་ཀུན་གྱི་བདུད་རྩི་དང༌། ། རྒྱ་མཚོར་གནས་པའི་བཅུད་ལ་སོགས། ། མཚན་ལྡན་བྷནྡྷ་འདིར་གཏམས་པའི། ། རྩ་བརྒྱད་སྟོང་སྦྱར་ལ་བཀུག་པ། ། འཆི་བདག་འཁོར་དང་བཅས་པས་བཞེས། ། རྒྱུ་རྐྱེན་སྦྱར་བའི་དམར་ཆེན་འདི༑ ༑ སྲིད་གསུམ་བསྒྲལ་བའི་རཀྟ་དང༌། ། ཕྱི་ནང་འབྱུང་བའི་རུ་དྷི་ར། ། བསྡུས་ཏེ་འཆི་བདག་འཁོར་བཅས་ཀྱི། ། བཏུང་བར་འབུལ་ཏེ་ངོམ་པར་རོལ། །
དམ་རྫས་བཅུད་ལྡན་གཏོར་མ་ལ། ། ཁམས་གསུམ་ལོངས་སྤྱོད་བཟའ་བཅའི་ཕུད། ། མ་ཚང་མེད་པར་བྱིན་བརླབས་པ། ། འཆི་བདག་འཁོར་བཅས་ཟས་སུ་འབུལ། ། དགྱེས་ཚིམ་རང་སར་བཞུགས་སུ་གསོལ། ། དྲག་པོའི་ཕྲིན་ལས་དུས་ལ་བབ། ། ཨོཾ་མ་ར་ཎ་པ་ཏི་ཨེ་ཏྲི་མ་ཕུ་ས་པ་རི་ཝཱ་ར་སརྦ་པཉྩ་ཨ་མྲྀ་ཏ། མ་ཧཱ་རཀྟ། མ་ཧཱ་བ་ལིངྟ་ཁ་ཁ་ཁཱ་ཧི་ཁཱ་ཧི། ཞེས་གཏོར་མར་སྨན་རཀ་སྒྲོན་གཙོ་འཁོར་ཐམས་ཅད་ཀྱི་སྔགས་མཐར།
ཨི་མཾ་བ་ལིཾ་གྲྀཧྣ་བྷཀྵ་ཀུ་རུ་ཧོཿ ཞེས་དབུལ། བསྐང་བ་ནི། ཧཱུྂ་༌། བསྐང་ངོ་བསྐལ་པར་ཐུགས་དམ་བསྐང༌། ། གསོལ་ལོ་མཆོད་དོ་འཆི་བདག་ཚོགས། ། དགྲ་བགེགས་མ་ལུས་བསྒྲལ་བ་ཡི། ། ཤ་ཆེན་རི་ལྟར་སྤུངས་པ་འདིས། ། འཆི་བདག་འཁོར་བཅས་ཐུགས་དམ་བསྐང༌། ། རཀྟ་མཚོ་ལྟར་འཁྱིལ་བ་འདིས། །
འཆི་བདག་འཁོར་བཅས་ཐུགས་དམ་བསྐང༌། ། རུས་པ་གྲམ་བུ་ལྟར་བཀྲམ་པ། ། འཆི་བདག་འཁོར་བཅས་ཐུགས་དམ་བསྐང༌། ། སྙིང་མཆིན་གློ་འཚེར་མཁལ་མར་བཅས། ། འཆི་བདག་འཁོར་བཅས་ཐུགས་དམ་བསྐང༌། ། མིག་རྣ་སྣ་ལྕེ་དབང་པོའི་ཚོགས༑ ༑ འཆི་བདག་འཁོར་བཅས་ཐུགས་དམ་བསྐང༌། ། རྒྱུ་ལོང་ཕོ་མཁྲིས་ལྒང་པར་བཅས། ། འཆི་བདག་འཁོར་བཅས་ཐུགས་དམ་བསྐང༌། ། དྲོད་གཤེར་ལ་སོགས་ཁམས་ལྔ་ཡིས། །
འཆི་བདག་འཁོར་བཅས་ཐུགས་དམ་བསྐང༌། ། ཀླད་རྐང་གཞུང་པ་ཁམས་ཆུ་སེར། ། འཆི་བདག་འཁོར་བཅས་ཐུགས་དམ་བསྐང༌། ། སྐྲ་སེན་པགས་དྲི་ལྗན་ལྗིན་གྱིས། ། འཆི་བདག་འཁོར་བཅས་ཐུགས་དམ་བསྐང༌། ། དགྲ་བོའི་ཕ་མ་ཕུ་ནུ་ཡིས། ། འཆི་བདག་འཁོར་བཅས་ཐུགས་དམ་བསྐང༌། ། ཆུང་མ་བུ་ཚ་བུ་མོ་ཡིས། ། འཆི་བདག་འཁོར་བཅས་ཐུགས་དམ་བསྐང༌། ། གཉེན་བཤེས་མཛའ་གྲོགས་འཁོར་གཡོག་གིས། །
འཆི་བདག་འཁོར་བཅས་ཐུགས་དམ་བསྐང༌། ། ཡུལ་མཁར་ཞིང་གཞིས་རྟ་ཕྱུགས་ཀྱིས། ། འཆི་བདག་འཁོར་བཅས་ཐུགས་དམ་བསྐང༌། ། བདུན་རྒྱུད་རྩ་བར་བཅས་པ་ཡིས། ། འཆི་བདག་འཁོར་བཅས་ཐུགས་དམ་བསྐང༌། ། ཐུགས་དམ་གཉན་པོ་དེས་སྐོང་ལ། ། བསྐངས་གྱུར་དྲག་པོའི་ལས་མཛོད་ཅིག ། བཤགས་པ་ནི། ཧཱུྂ་༌། འཆི་བདག་འཁོར་བཅས་བདག་ལ་དགོངས་སུ་གསོལ། །
ཁྱོད་ནི་ཟག་བཅས་མངོན་ཤེས་སྤྱན་མངའ་བས། ། དུས་གསུམ་ལེགས་ཉེས་མ་སྒྲིབ་ས་ལེར་མཁྱེན། ། བདག་ནི་གཏི་མུག་དབང་གྱུར་འཁྲུལ་བ་ཡིས། ། མ་མཐོང་མ་ཐོས་མ་ཤེས་མ་རྟོགས་དང༌། ། ལོག་མིན་མཐོང་ཐོས་ཤེས་རྟོགས་ངན་ལྷད་ཀྱིས། ། འཆི་བདག་འཁོར་བཅས་ཐུགས་དང་འགལ་བ་རྣམས། ། གནོང་འགྱོད་སེམས་ཀྱིས་ད་ལྟ་བཤགས་བགྱིད་ན༑ ༑ ཚངས་ཤིང་བཟོད་པ་དམ་པ་བཞེས་ནས་ཀྱང༌། ། སྒྲིབ་མེད་འདོད་པའི་འབྲས་བུ་མཆིས་པར་མཛོད། ། མཐོལ་ཡང་མི་བཟོད་བཤགས་ཀྱང་མི་ཚངས་ན། །
དམ་ཅན་ཁྱོད་ཀྱི་སྒྲིབ་པར་འགྱུར་དུ་མཆི༑ ༑ དེ་བས་མཐོལ་བཤགས་བཟོད་ཚངས་ལ་གནས་མཛོད། ། ཅེས་དང༌། ཡིག་བརྒྱ་བརྗོད། བསྟོད་པ་ནི། ཧཱུྂ་༌། དུག་ཅན་ལྟོ་འགྲོས་གཏམས་པའི་གཞལ་ཡས་ན། ། དུག་མཚོན་རིམས་ཀྱིས་གང་བའི་གུར་ཁང་ན། ། སྲིད་པའི་རྒྱ་གྲམ་འཁོར་ལོ་འབར་བའི་དབུས། ། དུག་མཚོ་འཁྱིལ་དབུས་སྦྲུལ་དང་སྡིག་སྦལ་ཁྲིར། །
ལས་ཀྱི་འཆི་བདག་ནག་པོ་ཏི་པ་ཙ། ། དབུས་ཞལ་གཏི་མུག་ཆུ་སྲིན་རྔམ་བཞིན་བསྒྲད། ། གཡས་ཞལ་ཞེ་སྡང་དུག་སྦྲུལ་ཕུ་སྒྲ་འབྱིན། ། གཡོན་ཞལ་འདོད་ཆགས་དུར་བྱས་རྐན་སྒྲ་རྡེབ། ། སྦྲུལ་གདེངས་དགུ་ནི་སྲིད་རྩེར་འཕྱོ་ཞིང་གཡོ། ། སྐུ་སྟོད་སྲིན་པོ་མི་བཟད་ཁྲོས་པའི་ཚུལ། ། ཕྱག་དྲུག་གཡས་ཀྱི་དང་པོས་ཁྲམ་ཤིང་བསྣམས། ། སྐྱེ་འགྲོ་མ་ལུས་དུས་མཐའི་ཁྲམ་ལ་འདེབས། ། བར་པས་དུག་སྦྲུལ་ཞགས་པས་དགྲ་བགེགས་འཆིང༌༑ ༑ ཐ་མས་དུག་གི་མདའ་གཞུ་དགྲ་སྙིང་གཟིར། །
གཡོན་གསུམ་ནད་ཀྱི་རྐྱལ་པ་འཕྱར་ཞིང་རྡེབ། ། སྟོང་གསུམ་དགྲ་ལ་དལ་ཡམས་བསྐལ་པར་འབེབས། ། དགྲ་བགེགས་སྲོག་རྩ་སྙིང་བཅས་ཞལ་དུ་འདྲེན། ། སྐུ་ལས་དུག་དང་ཐོག་སེར་མཚོན་ཆ་མེ། ། མཛེ་ཕོལ་ཤུ་འབྲས་ཁྲག་ནད་རྒྱུ་གཟེར་དང༌། ། ལྷོག་རྒོད་མི་རུངས་ལྟས་ངན་ཆར་ལྟར་འབེབས། ། སྦས་པའི་ཡུམ་ཆེན་ཀླུ་མོ་ལུས་གྲིབ་ལྟར། ། མི་མངོན་འཁྲིལ་སྦྱོར་འདོད་བདེའི་མེ་དཔུང་འབར། ། འཆི་བདག་ནག་པོ་ཁྱོད་ལ་བདག་བསྟོད་དོ། ། ལས་ཀྱི་ཏི་པ་ཙ་ལ་བདག་བསྟོད་དོ། །
མཐུ་ཆེན་ཀླུ་བདུད་གཙོ་ལ་བདག་བསྟོད་དོ། ། ཕྱི་རིམ་བཀའ་སྡོད་ལས་ཀྱི་དམག་དཔོན་བརྒྱད། ། པེ་ཧར་བྱ་ཞོན་ཚངས་པ་དུང་ཐོད་ཅན། ། བདུད་ནག་སྤུ་གྲི་ཀླུ་བདུད་དུག་སྦྲུལ་ཞོན། ། བཙན་བདུད་ཁྱི་ཞོན་བདུད་ནག་རྟ་ནག་ཞོན༑ ༑ ཨག་སེ་བྱ་ཞོན་མ་བདུད་ཤིང་སྡོང་ཞོན། ། ལས་ཀྱི་བདག་པོ་བརྒྱད་ལ་བདག་བསྟོད་དོ། ། དེ་རྒྱབ་ཕོ་ཉ་དྲེགས་པའི་དམག་དཔོན་ནི། ། ཚངས་པ་གདོང་བཞི་ཡབ་རྗེ་ནག་པོ་དང༌། ། ཁྱབ་འཇུག་ཆེན་པོ་གནམ་ཁྱི་ནག་པོ་དང༌། །
གཉན་རྒྱལ་ག་རུ་མ་མོ་ཁྲག་འཐུང་མ། ། ཡཀྴ་མེ་དབལ་ཧབ་ཤ་བསེ་གདོང་དང༌། ། རྡོ་རྗེ་ལེགས་པ་རཀྴ་ཟ་བྱེད་དང༌། ། ཡམ་ཤུད་དམར་པོ་སེར་རྐྱང་ཆེན་པོ་དང༌། ། གཤིན་རྗེ་བྱ་ཐུལ་ཐེལ་མགོ་ཧབ་ལར་བཅས། ། ཅི་བགྱིའི་བཀའ་ཉན་བཅུ་དྲུག་བདག་གིས་བསྟོད། ། དེའི་ཕྱིར་དྲེགས་པའི་དམག་དཔོན་ཆེན་པོ་ནི། ། ཀླུ་བདུད་དང་ནི་ཆུ་སྲིན་གདོང་ཅན་དང༌༑ ༑ ས་བདག་སྡིག་མགོ་བུད་མེད་སྦྲུལ་མཇུག་ཅན། ། སྟག་མགོ་མགོ་དགུ་གླང་མགོ་སྦྲུལ་མགོ་ཅན། །
ཤ་མགོ་སྤྱང་མགོ་ཁྲ་མགོ་ར་ཡི་མགོ། ། གླང་ཆེན་མགོ་དང་སྦྲུལ་མགོ་རྟ་མགོ་ཅན། ། ཆུ་སྲིན་སྦྲུལ་མཇུག་སེང་མགོ་ཁྱི་ཡི་མགོ། ། ཕག་མགོ་དྲེད་མགོ་འུག་གདོང་དུར་སྤྱང་མགོ། ། ཀུན་ཀྱང་མི་སྡུག་རོ་སྟོད་མི་ཡི་ལུས། ། རོ་སྨད་རོ་ཉེ་དགྲ་བོའི་བླ་སྲོག་འགུགས། ། གཟས་པའི་ནང་ཁྲོལ་དོན་སྙིང་རྔམས་ཟས་བྱེད། ། དྲེགས་བྱེད་དམག་དཔོན་རྣམས་ལ་བདག་བསྟོད་དོ། ། བཀའ་འཁོར་དམག་ཚོགས་ལྷ་ཀླུ་གཟའ་སྐར་བཅས། ། རྒྱལ་བསེན་གཟའ་བཙན་བདུད་ཀླུ་ས་བདག་སྨན། །
འགོང་པོ་ཐེའུ་སྲོག་བདག་གནོད་སྦྱིན་གཉན། ། སྲིན་པོ་འབྱུང་པོ་ཡི་དྭགས་ཤ་ཟ་དང༌། ། སྨྱོ་བྱེད་རྗེད་བྱེད་མཁའ་འགྲོ་མ་མོ་གདོན། ། དེ་སོགས་སྲིད་གསུམ་ལ་གནས་དབང་བྱེད་པའི། ། དྲེགས་པ་ཕོ་རྒྱུད་མོ་རྒྱུད་ཀླུ་རྒྱུད་ཀྱིས། ། བསྡུས་པའི་དམག་ཚོགས་ཀུན་ལ་བདག་བསྟོད་དོ། ། ཕྱི་ནང་གསང་མཆོད་སྨན་རཀ་གཏོར་མར་བཅས། ། སོ་སོར་རང་ཉིད་གང་འདོད་རྫས་ཡོ་བྱད། ། མཁོ་དགུ་འབུལ་གྱི་དགྱེས་དགུའི་མྱུར་བཞེས་ལ། ། སྔགས་འཆང་བདག་གི་འདོད་འབྲས་ལས་ཀྱི་གཉེར། །
མ་ཐོགས་མྱུར་དུ་བཞེས་ཤིག་ས་མ་ཡ་ཧོཿ ། ཞེས་བསྟོད། སྔགས་བཟླ་བ་ནི། འབོད་པ། རྦད་པ། བསད་པ། ཁྲམ་ལ་གདབ་པ། གྲོང་ཁྱེར་བསྒྱུར་བ་དང་ལྔ་ལས། འབོད་པ་ནི། རང་གཤིན་རྗེའི་གཤེད་དུ་གསལ་བའི་ཐུགས་ཀའི་ཧཱུྂ་མཐིང་ག་དང༌།
མདུན་བསྐྱེད་དང་འཆི་བདག་གཙོ་བོའི་ཐུགས་ཀར་ཕེ་ནག་པོ། འཁོར་གྱི་དྲེགས་པ་ཐམས་ཅད་ཀྱི་སྙིང་ཁར་ཏྲི་རང་རང་གི་མདོག་ཅན་རྣམས་ལས་འོད་ཟེར་དམར་པོ་ལྕགས་ཀྱུ་ལྟ་བུ་འཕྲོས་པས། སྟོང་གསུམ་ཕྱོགས་བཅུའི་འཇིག་རྟེན་གྱི་ཁམས་ན་གནས་པའི་འཆི་བདག་དྲེགས་པ་འཁོར་དང་བཅས་པ་སྐད་ཅིག་ལ་ནམ་མཁའ་ནས་ཁ་བ་བབ་པ་ལྟ་བུ། བར་སྣང་ལ་རྡུལ་འཁྲིགས་པ་ལྟ་བུ། ས་འོག་ནས་རླངས་པ་འཕྱུར་བ་ལྟར་བཀུག་ནས་འཁོར་ལོའི་རང་གཟུགས་སོ་སོ་ལ་རྡོ་ཚན་ལ་ཁ་བ་བབ་པ་དང༌། ཆུ་དང་ཆུ་བླུགས་པ་ལྟར་སིབ་སིབ་ཐ་མི་དད་དུ་ཐིམ་པས། དམིགས་བྱ་དགྲ་བགེགས་དེ་ཉིད་རྩད་ནས་ཆོད་ཀྱི་བར་དུ་འཁོར་ལོའི་གཟུགས་དང་ཐ་མི་དད་པར་གནས་ནས་རང་རང་གི་སྲོག་སྙིང་ངག་ཏུ་བཟླ་ཞིང༌། བདག་གིས་ཇི་ལྟར་བཅོལ་བའི་ལས་ཐམས་ཅད་ཐོགས་མེད་དུ་སྒྲུབ་པ་གྱུར་པར་བསམས་ལ། ཨོཾ་ཨཱཿཧཱུྂ་ཡ་མ་རཱ་ཛ་ཀྲོ་དྷ་ཧཱུྂ། ཨེ་ཕེ་ཤ་ཀ་དུ་བྷྲཱུཾ།
ནག་པོ་ཏི་པ་ཙ་ཡ། ནཱ་ག་ཀྲོ་དྷཱི་ཤྭ་རཱི། ནཱ་ག་དུ་ན་ནཱ་ག་དུ་ན། ཧེ་ལི་ཧེ་ལི། ནཱ་ག་འདུས་འདུས། ས་མ་ཡ་ཧཱུྂ་ཛཿ ཞེས་འབོད་པའི་སྔགས་འདི་ཉིད་ཉིན་མཚན་ཐུན་བཅད་སྨྲ་བ་བསྐྱུངས་ལ་བཟླ། ཐུན་དྲུག་ལ་འཆི་བདག་འཁོར་བཅས་ལ་གཏོར་མ་འབུལ་ཞིང་བསྐུལ་བྱ། ཐུན་གཏོར་དགྲ་བོའི་ཤ་ཁྲག་ཏུ་བསམས་ལ་འཁོར་ལོའི་མདུན་དུ་འབུལ། དཔང་གཟུ་བདེན་བརྡར་ཁོའི་ཉེས་པ་བསྒྲགས་ནས།
འགུགས་འདྲེན་དྲག་པོ་ཉེར་གཅིག་ལས་མི་ཉུང་བའི་མཐར། ཀིཾ་ཀང་གི་བླ་འགུགས་དང་ལྷ་དབྱེའང་བྱ། རང་དང་འཆི་བདག་འཁོར་དང་བཅས་པའི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་སྤྲོས། གཟས་པ་པོའི་སྙིང་ནང་གི་ནྲྀ་ཡིག་བླ་སྲོག་དང་བཅས་པ་རང་དབང་མེད་པར་བཀུག ། འཁོར་ལོའི་ལིངྒ་རྣམས་ལ་སིབ་སིབ་ཐིམ་པས་ལིངྒ་རྣམས་དགྲ་བོ་དངོས་སུ་ཡོད་པར་བསམ། ཨོཾ་ཨཱཿཧཱུྂ་ནས། ནཱ་ག་ཀྲོ་དྷཱི་ཤྭ་རཱིའི་མཐར། དགྲ་བོ་ཆེ་གེ་མོ་ནྲྀ་ཏྲི་ཨཱ་ཀརྵ་ཡ་ཨངྐུ་ཤ་ཛ་ཛཿ ཞེས་བླ་འགུགས་སྔགས་ཐུན་རེ་ལ་སྟོང་ཕྲག་གསུམ་རེ་དང༌། ཨོཾ་ཨཱཿཧཱུྂ་ནས།
ནཱ་ག་ཀྲོ་དྷཱི་ཤྭ་རཱི་དགྲ་བོ་ཆེ་གེ་མོའི་ལྷ་སྲུང་ཨ་ནྲྀ་ཏྲཀ་རཀྴ་མཱ་ར་ཡ་ཕྱེ་མ་མ་ཏྲཀ་རུ་ཏྲ་མཱ་ར་ཡ་རྦད། ཅེས་ལྷ་དང་དབྱེ་བའི་སྔགས་ཀྱང་སྟོང་ཚོ་རེ་ལས་མི་ཉུང་བ་བཟླ་ཞིང༌། བླ་འགུགས་པའི་ཚེ། རང་དང་འཆི་བདག་འཁོར་དང་བཅས་པའི་ཐུགས་སྲོག་ལས་འོད་ཟེར་རླུང་དམར་ལྟ་བུ་དྲག་ཅིང་གདུག་པ་སྤྲོས་པས། གཟས་པ་པོའི་སྐྱོབ་པའི་ལྷ་ལྔ་དང༌། དབང་ཐང་གི་ལྷ་སུམ་ཅུ། སྲུང་བྱེད་ཀྱི་ལྷ་ཐམས་ཅད་སྦུར་མ་རླུང་གིས་གཏོར་བའམ། བྱ་རོག་རྡོས་བརྡས་པའམ། སྲན་ཕུང་ལ་བེར་ག་རྒྱབ་པ་ལྟར་ཐོར་ཐོར་འཐོར་ཞིང་བསྐྲད་ནས་ཕྱིས་དགྲ་དེ་ལ་མི་འཁོར་བར་བསམས་ལ་བཟླ། འབོད་པའི་རིང་དྲེགས་པ་འདུ་བའི་ལྟས་དང་བླ་ཁུག་ཅིང་ལྷ་དང་བྲལ་བའི་མཚན་མ་ངེས་པར་འབྱུང་བ་གལ་ཆེའོ། །
འབོད་རྟགས་རྫོགས་ནས་བསད་པའི་ལས་ནི། རང་གི་ཐུགས་སྲོག་ལས་འོད་འཕྲོས་པ་འཆི་བདག་གཙོ་བོའི་ཐུགས་སྲོག་ལ་ཕོག་རྒྱུད་བསྐུལ། འཆི་བདག་གི་ཐུགས་སྲོག་ལས་འོད་འཕྲོས་པ་འཁོར་གྱི་དྲེགས་པ་ཐམས་ཅད་ཀྱི་སྙིང་ཁའི་སྲོག་ལ་ཕོག་པས་ཐུགས་རྒྱུད་བསྐུལ། དེ་རྣམས་ཀྱིས་སྟོང་གསུམ་འཇིག་རྟེན་ཁམས་ཀྱི་ལྷ་འདྲེ་ཐམས་ཅད་རང་དབང་མེད་པར་བསྐུལ་ནས། ལྷ་འདྲེའི་དམག་གིས་ནམ་མཁའ་བར་སྣང་ས་གཞི་ཐམས་ཅད་གང་བ་གོ་ཆ་སྲ་ཞིང་མཚོན་ཆ་སྣ་ཚོགས་ཐོགས་ནས་ནམ་མཁའ་ལ་རྒྱུ་བ་རྣམས་སྐར་མདའ་བཏང་བ་ལྟ་བུ། བར་སྣང་ལ་རྒྱུ་བ་སྤྲིན་དང་ན་བུན་རྒྱུག་པ་ལྟ་བུ། ས་གཞི་ལ་རྒྱུ་བ་རྣམས་ཤོ་རྦུད་འོང་བ་ཐོན་པ་ལྟར་སྐད་ཅིག་ལ་ཕྱིན་ནས། དགྲ་ཡུལ་དྲེགས་པའི་དམག་གིས་ཁེངས། ཐན་དང་ལྟས་ངན་ནད་མཚོན་སེར། དམེ་འཁྲུག་ལ་སོགས་ཆར་ལྟར་ཕོབ།
དགྲ་བོའི་སྙིང་གི་ནང་དུ་དྲེགས་པའི་ཕོ་བྲང་བཏབ། དགྲ་འཁོར་དང་བཅས་པ་དབང་དུ་བསྡུས་ཤྀང་ཐལ་བའི་རྡུལ་དུ་བརླགས། ལྷག་མ་གཏན་ནས་མ་ལུས་པར་བྱས་པར་བསམས་ལ། གོང་གི་འབོད་སྔགས་ཀྱི་ཧཱུྂ་ཛཿའི་མཐར༑ ཧཱུྂ་ནཱ་ག་རཀྴ་རུ་ཏྲ་ཀཱ་ལཱ་བྷྱོ། དགྲ་བོའི་སྙིང་ལ་བཾ་རིལ་ཙིཏྟ་ལ་རྒྱོབ། ཏྲཀ་ཐུར་སྙིང་ཐུར། སྙིང་འགུལ་འགུལ། མྱག་མྱག་རྩ་བཞི་བསྐུམ། ཤན་ཤན་སྲོག་ལ་ཤན།
ཐུར་ཐུར་དགྲ་བོའི་ཙིཏྟ་ལ་རྦད་བྷྱོ། ས་ནཱ་ག་ལ་ཙ་མ་རི། དགྲ་བོའི་སྙིང་ལ་ཐུན་བྷྱོ། ནཱ་ག་རཱ་ཛ་ཏི་པ་ཙ་ཡ་དགྲ་བོའི་དབུགས་ལ་བྷྱོ། མཛེ་གྲི་ནག་པོ་ཐུཾ་ཡ་རྦད་བྷྱོ། ཞེས་རྦད་སྔགས་བཏགས་པ་བཟླ། ཐུན་དྲུག་ལ་ཐུན་གཏོར་དྲེགས་པའི་དམག་ཚོགས་སུ་བསམས་ནས་དགྲ་ཕྱོགས་སུ་འཕང༌། གཞན་འགུགས་དབྱེ་ལ་སོགས་པ་ཐམས་ཅད་འབོད་པའི་སྐབས་ལྟར་བྱའོ། ། དེ་ལྟར་རྦད་པ་གྲུབ་པའི་རྟགས་བརྟན་པོ་མཐོང་ནས། བསད་པའི་ལས་ལ་འཇུག་པ་ནི།
རང་གི་ཐུགས་ཀའི་ས་བོན་གྱི་འོད་ཀྱིས་འཆི་བདག་བསྐུལ་བ་སོགས་གོང་གི་འབོད་པའི་སྐབས་ལྟར་ལ། མཚོན་ཆ་སྣ་ཚོགས་པ་རྣམས་ཀྱིས་དགྲ་བོ་རང་དབང་མེད་པར་བཀུག་ནས། མཚོན་ཆ་སྣ་ཚོགས་ཀྱིས་བསྒྲལ་ཞིང་བསད་བཅད་གཏུབ། ཚེ་བདག་འཁོར་བཅས་ཀྱིས་ཧབ་དིར་དིར་ལྷག་མ་མེད་པར་ཤ་ཟོས། ཁྲག་འཐུང༌། རུས་པ་མུར། ཀླད་པ་དོན་སྙིང་རྣམ་ལྔ་རྔམས་ཟས་སུ་རོལ། པགས་པ་གྱོན་ནས་རྗེས་ཤུལ་ཙམ་ཡང་མ་ལུས་པར་བྱས་པར་བསམས་ལ། གོང་གི་རྦད་སྔགས་ཀྱི་ཐུན་བྷྱོའི་མཐར། ཨེ་ནག་པོ་ཏི་པ་ཙ་ཡ༑
ནཱ་ག་རཀྴ། དགྲ་བོའི་སྙིང་ལ་མཱ་ར་ཡ་ཛཿ ཀླུ་སྦྲུལ་ནག་པོ་ནཱ་ག་སྙིང་ལ་ཡ། ས་ནཱ་ག་ཕུ་ཡེ་ཕུ་ཡེ་ཕུ་ཡེ་ཛཿ དགྲ་བོ་འདི་རྣམས་ཀྱི་ཤ་ཁྲག་ལ་མཱ་ར་ཡ་རྦད་རྦད་ཛཿ ཞེས་བཏགས་པ་འབོད་རྦད་བསད་གསུམ་གཅིག་ཏུ་དྲིལ་ལ་བཟླ། ཐུན་དྲུག་ཏུ་ལིངྒ་ལ་ཐུན་བྲབ། ཐུན་གཏོར་ལིངྒ་ལ་རྡེག་གོ། ། ཐུན་བྲབ་པའི་ཚེ་གོང་གི་བསད་སྔགས་ཀྱི་མཇུག་ཏུ། ཧཱུྂ་ཕེ་ཤ་ཀ་དུ་ནག་པོ་ཏི་པ་ཙ་ཡ་ནཱ་ག་ཀྲོ་དྷཱི་ཤྭ་རཱི་ཡ་མ་ར་དུ་ཕཊ་དགྲ་བོ་ཤིག་དུ་ལ༑
ནན་ནན། ནཱ་ག་རཱ་ཙ་ཤི་ལ་དུ་ཤི་དགྲ་བོ་ཡཾ་ཡཾ། དུང་ཤིང་ཕུང་ཡ། བརླག་བརླག ། དུ་ཤི་ཡ་མ་དགྲ་བོའི་སྲོག་ཕུང་ཤིག་མཱ་ར་ཡ། དུ་ཡ་དགྲ་བོ་སྙིང་དུ་སོད། ཡ་མ་རཀྴ་འདུས་ཡ། དགྲ་བོ་མཱ་ར་ཡ། སརྦ་དུ་ན་ཡ་ཧ་ལ་མཱ་ར་ཡ་ཤ་ཏྲཱུཾ་སོད། འཆི་བདག་ཡ་མ་རཀྴ་ཁྱོད་ལ་དགྲ་བོ་གཏད་དོ། །
དགྲ་བོའི་ཀུན་གཞིའི་རྣམ་པར་ཤེས་པའི་རྒྱུན་ཆོད་ཅིག ། ཅེས་ཐུན་སྔགས་དང༌། དེ་ལ་ལྷ་འདྲེ་ཀུན་གྱི་དྲག་སྔགས་འདི་བཏགས་སོ། ། ཨེ་རཱ་ཙ་རྒྱལ་པོ་ས་མ་ཡ། ཏྲི་དུ་ཛ། ཏྲི་མ་ཡཾ་ཛཿ མ་མ་ཏྲི་ཏྲི་ཡཾ་ཡཾ་ཛཿ ཕུ་ཕུ་ནཱ་ག་ཏྲི་ཛཿ བྷནྡྷ་བྷནྡྷ། རཱ་ཙ་ཏྲི་མ་ཡཾ་ཛཿ
དཀར་པོ་ཏྲི་མ་ཡཾ་ཛཿ ནག་པོ་ཏྲི་མ་ཡཾ་ཛཿ གནམ་ཏྲི་མ་ཡཾ་ཛཿ ས་ཏྲི་མ་ཡཾ་ཛཿ རཱ་ཙ་ཙིཏྟ་འདུས་འདུས་མ་ཡཾ་ཛཿ དགྲ་བོའི་ཙིཏྟ་ལ་འདུས་འདུས། ཀུ་ཀུ་རེང་རེང༌། བེ་ར་བེ་ར། རཱ་ཙ་ཧེ་ཧེ་ཛཿ ནཱ་ག་ཕུ་ཕུ་ཏྲི་ཛཿ
ནཱ་ག་དུ་ཤེ་དུ་ཤེ། ཐིབ་ཐིབ། འདུས་འདུས། ཞེས་ཕོ་བྲང་བཏབ་པའི་སྔགས་དང༌། རཱ་ཙ་སིདྡྷི་ས་མ་ཡ་ཐིབ་ཛཿ རཱ་ཙ་ཨ་ཧོ་ས་མ་ཡ་ཤིག ། རཱ་ཙ་སཱ་མནྟ་སྟིས་སྟ་སྟྭཾ། རཱ་ཙ་ཏྲི་ཏྲི་ཛཿལྷན། རོའུ་རོའུ། ཏྲི་ཏྲི་ཛ་ཛཿ
ཐིབ་ཐིབ་ཛཿ ཏྲི་ཛཿཏྲི་ཛཿ རཱ་ཙ་ཏྲི་ཧོཿ རཱ་ཙ་ཏྲི་ཏྲི་ཛ་ཛཿ རྒྱུག་རྒྱུག ། ཐིབ་ཐིབ། གནམ་བྲག་ཡ། ཨ་ཀྲོ་ཏེ་ཡ་ཤན། ཏྲི་ཐུན་ཏྲི་ཐུན། ཛ་ཛཿཡཾ་ཡཾ།
ཤིག་ཤིག ། རོའུ་རོའུ༑ ཡཾ་ཡཾ། དུ་ཤེ་ནཱ་ག་ཛཿ ཏྲི་ཏྲི་ཛ་ཛཿ ལྷན་ལྷན། ཐིབ་ཐིབ། ཛ་ཛཿ ཏྲི་མ་ཏྲི་དུ་ཏྲི་ཛཿ རཱ་ཙ་ཛཿ
ཐིབ་ཐིབ། དུ་དུ། ཤེ་ཤེ། ཏྲི་ཏྲི། ཡཾ་ཡཾ། ནཱ་ག་དུ་ཤེ། ནཱ་ག་དུ་ཤེ། ཨཱ་ཀརྵ་ཡ། ཨཱ་ཀརྵ་ཡ། དགྲ་བོ་རྣམས་ཕུང་ཕུང་ཤིག་ཤིག །
སརྦ་ཤ་ཏྲཱུཾ་མཱ་ར་ཡ། དེ་ཝ་ཐིབ། རཱ་ཏྲི་ཆུམ་ཐུན། ནྲྀ་མཱ་ར་ཡ་ཆུམ་ཐུན། བཱ་སུ་དྷ་རི་ཎེ། ས་མ་ཡ་ཆུམ་ཆུམ། བྷནྡྷ་བྷནྡྷ། དགྲ་བོ་མཱ་ར་ཡ་རྦད་ནན། དེའི་ཕྱི་ལ་དྲག་སྔགས་བཏགས། ནྲྀ་ཛ་ཕེ་ཕུ།
ཙི་ཏེ་ཙི་ཏེ་ཕུ། ཙི་ཏ་ཨེ་ཀ་ཕུ། ནཱ་ག་ཕེ་ཤ་ཕུ། ཤང་ཀ་རུ་ཏི་ཕུ། ཧུ་ལུ་ཧུ་ལུ། ཨུརྒྷ་ཏེ་ཕུ། ཧེ་ག་ཤ་ར་ཡ་ཕུ། ། ནཱ་ག་ནཱ་ག་རཱ་ཛ་ཕུ། ཛ་ཛ་ཛཿ ཤ་ཤ་ཤ།
ཤཱུ་ཤཱུ་ཤཱུ། མ་མ། མི་མི། ས་ཀ་ཙི་ཏི་ཧུ་ཡ་ཧུ་ལི་དགྲ་བོ་ཐུན་སོད་ཟུང༌། ནཱ་ག་རོ་ལ་ཐིབ། ཧེ་ཧེ་ཧེ། ལ་བྱིང་གིང༌། ཀཱི་ལི་མི་ལི་མཱ་ར་ཡ། རཾ་རཾ་ཙ་མ་རི་ཕྱུང༌། ནཱ་ག་ཕུ་མཱ་ར་ཡ།
ཨོཾ་ཕེ་ལཾ་མཱ་ར་ཡ་ཧཱུྂ། ནཱ་ག་རཀྴ་ཧེ་ཁུ་ལཾ། ཧ་ལ་ཧ་ལ། ནག་པོ་ཙ་མ་རི། ནཱ་ག་རཀྴ་ཕེ་ལཾ་ཧཱུྂ། དགྲ་བོ་སྲོག་དྲིལ་ཧུར་ཐུཾ་རྦད༑ ཧཾ་ཤཾ་ཏྲི་ས་མ་ཡ་བྷྱོ་མཱ་ར་ཡ་ཕཊ། ཏྲི་ཁ་ཐུན་ཏྲི་ཁ་ཐུན། བྷྱོ་ཐིག་ཧབ། ཧ་ར་ཧ་ར།
ཏི་མ་མ་ཏི། ཧབ་ཧབ། ནཱ་ག་ཡཀྴ་ཀྲོ་དྷ་ནི། དགྲ་བོ་མཱ་ར་ཡ་རྦད། ཐུན་བྷྱོ་སོད། འདི་ལ་ཁྲམ་སྔགས་ཉེར་ལྔ་བཏགས་པར་བྱའོ། ། དེ་ལ་དྲག་སྔགས་བདུན་གྱི་ཤམ་བུ་འདི་གདགས་སོ། ། ཨེ་ཕེ་ཤ་ཀ་དུ་བྷྲཱུཾ། ནག་པོ་ཏི་པ་ཙ་ཡ། ནཱ་ག་ཀྲོ་དྷཱི་ཤྭ་རཱི།
ས་མ་ཡ་དཾ། ཏྲི་ཡ་མ་དུ་ར་ཙ་ཤ། ནཱ་ག་དུ་ན་ཡ། དགྲ་བོའི་གནས་སུ་ཆུག་ཅིག ། མི་ནོར་འཁོར་བཅས་ཕུང་ཕུང་བརླག་པར་གྱིས་ཤིག ། མཱ་ར་ཡ་སོད་ཡ་རྦད། ཅེས་ཐུན་སྔགས་བཏགས་ལ་བྲབ་བོ། ། དེ་ལྟར་བསད་པས་བསད་རྟགས་བརྟན་པོ་ལན་གསུམ་ཡན་ཆད་ངེས་པར་མཐོང་ནས། ཁྲམ་ལ་གདབ་པའི་ལས་བྱ་བ་ནི། དུག་གི་ཁྲག་སྔགས་ཀྱིས་ངར་བཏགས་པའི་ལིངྒ་རྣམས་ལ་ཁྲམ་རིས་བཏབ་ཅིང༌།
ཧཱུྂ་ཕེ་ཤ་ཀ་དུ་ནཱ་ག་རཱ་ཛ་ཏྲི་ལིང་ཤང་ཀ་དུ་ནི་ཡ་མ་བཛྲ་སཱ་དུ་ནི་དུང་དུང༌། དུ་ནི་དུ་ནི། དུང་ཤིང་ཁྲམ་ཁྲམ། ཞེས་པ་ནས། ཤ་ར་དུ་ན་ཁྲམ་ཁྲམ་ཅེས་པའི་བར་ཁྲམ་སྔགས་ཉེར་ལྔ་པོ་ཟུར་དུ་བཀོལ་ཡོད་པ་ལྟར་ཁྲམ་ལ་བཏབ་པའི་ལས་བྱ། དེ་ནས་གྲོང་ཁྱེར་བསྒྱུར་བ་ནི། གོང་གི་འབོད་རྦད་བསད་པའི་སྔགས་དྲིལ་བའི་མཐར། ཏྲིག་ནན་ཧུར་ཐུཾ་ཛ་མཱ་ར་ཡ་རྦད༑ དམ་དམ་ས་མ་ཡ། ཡཾ་རཾ་ཁཾ་ལཾ་ནན་རྦད་རྦད་བྷྱོ།
ཞེས་གྲོང་ཁྱེར་བསྒྱུར་བའི་སྔགས་བཏགས་པ་བཟླ་ཞིང་གོང་ལྟར་ཐུན་བྲབ་དང་ཁྲམ་གདབ་སོགས་རྦོད་གཏོང་གི་ལས་ཐམས་ཅད་ཕུ་ཕྲུགས་སུ་དྲག་ཏུ་བྱ། དེ་ལྟར་སྒྲུབ་པའི་རིང་རང་ཉིད་ཀྱིས་འབོད་རྦད་བསད་སོགས་གོང་དུ་བཤད་པའི་སྔགས་རྣམས་གོ་རིམ་མ་འཆོལ་བར་རྟགས་དང་སྦྱར་ལ་རིམ་གྱིས་བཟླ། སྒྲུབ་གྲོགས་ཀྱིས་འཁོར་ལོ་ཆེན་པོ་དང་ནམ་མཁའ་ས་གཞི་རྒྱ་མཚོ་གསུམ་ལ་གཏད་པ་དང༌། དུག་གསུམ་འཁོར་ལོ་མགྱོགས་བྱེད་སྤུན་གསུམ། དྲེགས་པ་ཉེར་གཉིས། འཆི་བདག་ཁོག་གཏད། ཚ་ཚ་སྨྱོན་པ། མཛེ་རྐང་མ། རང་ཐག་མ། མི་ལྔ་མ།
དཔུང་འཕུལ་རྣམས་ཀྱི་སྔགས་རྣམས་ལྷན་ཅིག་ཏུ་བྲིས་པའི་སྔགས་བྱང་ཆེན་མོ་ཟུར་བཀོལ་དུ་ཡོད་པ་ལྟར་དྲག་ཏུ་བཟླ། དེ་ལྟར་སྒྲུབ་པའི་རིང་ཐུན་དྲུག་ཏུ་འགུགས་དབྱེ་གཏོར་བསྔོས་སོགས་ཀྱི་མཐར་བསྐུལ་བ་ནི། ཧཱུྂ་༌། དུག་གསུམ་རོ་ལངས་འཁྲུགས་པའི་དབུས། ། བསྐལ་པ་བརྒྱད་ཁྲི་གཏམས་པའི་གཞལ་ཡས་ན། ། ཀླུ་འབུམ་གཉན་ཁྲི་ས་བདག་སྟོང་གི་དབུས། ། ཕྱོགས་སྐྱོང་དྲེགས་པ་བསྣོལ་བའི་གདན། ། མ་ཧེ་གླང་རྒོད་ཉི་ཟླ་པདྨའི་གདན། ། ཤིན་ཏུ་མི་བཟད་གཏུམ་ཆེན་ཁྲོས་པའི་སྐུ། ། རབ་འཇིགས་འཇམ་དཔལ་ནག་པོ་གཤིན་རྗེའི་གཤེད། །
སྐུ་མདོག་མཐིང་ནག་ནམ་མཁའི་རང་བཞིན་ལ། ། གར་གྱི་ཉམས་དགུ་བརྗིད་པའི་དཔལ་དང་ལྡན། ། ཞལ་གསུམ་ཕྱག་དྲུག་ཕ་རོལ་ཕྱིན་དྲུག་ཕྱག ། གཡས་དཀར་གཡོན་དམར་དབུས་མཐིང་དྲག་པོའི་ཞལ། ། གཡས་གསུམ་འཁོར་ལོ་རལ་གྲི་རྡོ་རྗེ་དང༌། ། གཡོན་གསུམ་བེ་ཅོན་གཏུན་ཤིང་སྡིགས་མཛུབ་ཞགས། ། དུར་ཁྲོད་ཆས་བརྒྱད་དཔལ་གྱིས་རབ་ཏུ་བརྗིད༑ ༑ སྐུ་གསུམ་ཡོན་ཏན་རྫོགས་ལ་ཕྱག་འཚལ་བསྟོད། ། ཧཱུྂ་༌། དེ་ཡི་ཐུགས་སྤྲུལ་འཆི་བདག་ནག་པོ་ནི། །
བསྐལ་པ་སྦྲུལ་ནག་འཁྲུགས་པའི་དཀྱིལ་འཁོར་ནས། ། དུག་གསུམ་རྒྱལ་པོ་འཆི་བདག་མགོ་དགུ་པ། ། བདུད་གཅིག་བདུད་སྡེ་འཆི་བདག་ཀླུ་ཡི་བདུད། ། དགྲ་བོའི་བདུད་ལ་ཁྱོད་ལས་ལྷག་པ་མེད། ། དུག་གསུམ་དབུ་གསུམ་རྒྱུ་དྲུག་ཕྱག ། སྦྲུལ་ཞགས་ནད་རྐྱལ་སྲིད་གསུམ་འདུལ༑ ༑ མཇུག་མ་རྒྱ་མཚོའི་གཏིང་དུ་བརྐྱངས། ། འཁོར་དུ་ཀླུ་སྲིན་ཕོ་ཉར་འགྱེད། ། སྐུ་ནི་ནམ་མཁའི་ཁམས་དང་མཉམ། ། ལྷ་རྣམས་ཡོངས་ཀྱི་ཁ་ལོ་བསྒྱུར། །
སྤྱན་ནི་བར་སྣང་ཡོངས་ལ་གཟིགས༑ ༑ གཟའ་རྣམས་མ་ལུས་ཕོ་ཉར་འགྱེད། ། སྐུ་ནི་རི་རབ་ངོས་ལ་བརྟེན། ། ལྷ་སྲིན་སྡེ་བརྒྱད་ལས་ལ་འགྱེད། ། ཕྱག་གི་སྤྲུལ་པས་སྟོང་གསུམ་ཁྱབ། ། ས་བདག་གཉན་གསུམ་ཕོ་ཉར་འགྱེད༑ ༑ སྦྲུལ་ནག་འབར་བའི་རལ་པ་ལ། ། གདུག་པའི་དུག་ནད་ཚ་ཚ་འཕྲོ། ། ཨཱ་ར་ལི་ཡི་སྒྲ་སྒྲོག་པས། ། ཁམས་གསུམ་མ་ལུས་མཛེ་ཤུས་འགེངས། །
སྤྱན་ནས་ཁྲག་གི་བུ་ཡུག་འབེབས། ། ཤངས་ནས་རླུང་ནག་འཚུབ་མ་འཚུབ། ། ཞལ་ནས་ནད་ཀྱི་ཆར་པ་འབེབས། ། དུག་གསུམ་ཁྲོས་པ་འཆི་བདག་སྲོག་གི་བདག ། བརྒྱན་གྱི་གཏོར་མ་འདི་བཞེས་ལ། ། གནག་པའི་དགྲ་བོ་མྱུར་དུ་སྒྲོལ༑ ༑ ཧཱུྂ་༌། དེ་དང་གཉིས་མེད་འཁྲིལ་བའི་ཡུམ་ཆེན་ནི། ། བུད་མེད་སྦྲུལ་གྱི་མཇུག་མ་ཅན། ། རྒྱུ་ནི་བར་སྣང་ཁམས་སུ་རྒྱུ། །
དགྲ་བོའི་བླ་འགུགས་ལས་བྱེད་མ། ། ཀླུ་སྲིན་ས་བདག་ཕོ་ཉར་འགྱེད༑ ༑ སྦྲུལ་ཞགས་ཐུན་ཁྲག་ནད་ཡམས་འབེབས། ། ཕུང་བྱེད་འཆི་བདག་ཡབ་ཡུམ་དང༌། ། བཀའ་འཁོར་ལས་བྱེད་ཐམས་ཅད་ལ། ། ཤ་ཁྲག་བརྒྱན་པའི་གཏོར་མ་དང༌། ། དགྲ་བོ་དམ་ཉམས་ཞལ་དུ་སྟོབས། ། འཆི་བདག་འཁོར་བཅས་དགྲ་ལ་བྷྱོ། ། ཕོ་ལ་བབ་ན་སྲོག་རྩ་ཆོད། ། མོ་ལ་བབ་ན་མངལ་ནས་སྐོམས། །
ཆུང་ལ་བབ་ན་རྩད་ནས་ཆོད། ། འཁོར་ལ་བབ་ན་འཁྲུག་ཏུ་ཆུག ། ནོར་ལ་བབ་ན་རླུང་ལ་བསྐུར། ། ཁྱིམ་ལ་བབ་ན་ཕུང་ལ་ཤིག ། ཡུལ་ལ་བབ་ན་གཏན་ནས་རློགས། ། ཟས་ནོར་ཕུང་ཤིག་བརླག་ཏུ་ཆུག ། ཕུང་ཉེ་སྣ་ཚོགས་དགྲ་ལ་ཕོབ༑ ༑ འཇམ་དཔལ་བཀའ་ལས་མ་འདའ་བར། ། ས་མ་ཡ་ཡིས་རང་དོན་སྲུངས། ། བཅོལ་བའི་ཕྲིན་ལས་འགྲུབ་པར་མཛོད། །
མདུན་དུ་འདོད་ཆགས་ཞེ་སྡང་དང༌། ། གཏི་མུག་ཉོན་མོངས་འཁྲུགས་པའི་དབུས། ། ཕུང་བྱེད་རླུང་གི་གཞལ་ཡས་ཁང༌། ། བསྐལ་པའི་རླུང་ནག་འཇའ་འོད་འཁྱིལ། ། ཆར་སྤྲིན་ཀློག་འཁྱུག་ཐོག་འབྲུག་སྒྲོག ། རྒྱ་མཚོའི་དུག་རླངས་འཁྲུགས་པའི་དབུས། ། ཉི་ཟླའི་འོད་ཟེར་སྐར་ཕྲན་རྒྱུ། ། སྟོང་གསུམ་འཁྲུགས་པའི་བྷ་ག་ལས། ། དུག་གསུམ་དབང་ཕྱུག་འཆི་བདག་ནག་པོ་ནི། ། དབུ་གསུམ་རྒྱུ་དྲུག་འཇོམས་པའི་ཕྱག་རྒྱ་ཆེ། །
གཟའ་བདུད་སྤྲུལ་པ་དབུ་ཡི་གཙུག་ནས་འགྱེད། ། འཆི་བདག་སྲོག་བདག་བརྒྱད་ནི་ཐུགས་ལས་སྤྲུལ། ། ཀླུ་བདུད་བརྒྱད་ནི་མཇུག་མ་སྤྲུལ་དུ་འཁྱིལ། ། རྒྱུ་དྲུག་ནད་ཀྱི་བདག་མོ་ཕྱག་ན་བསྣམས། ། འཁོར་དུ་ཕུང་བྱེད་དྲེགས་པའི་ཚོགས་ཀྱིས་བསྐོར། ། རང་འདྲ་གདུག་པའི་མཚོན་ཆ་ཕྱག་ན་ཐོགས། ། སྤྲུལ་པ་ཡང་སྤྲུལ་དྲན་པ་ཙམ་གྱིས་ནི། ། འཆི་བདག་རྒྱལ་པོའི་བཀའ་ཡི་ལས་རྣམས་བྱེད། ། བསྟན་དགྲ་ལྷ་ཕྲལ་འཁོར་བཅས་ཞལ་དུ་བསྟབ། ། ཕུང་བྱེད་ལས་ཀྱི་རིམ་པ་གཉེར་དུ་གཏད། །
བདག་གིས་བཅོལ་བའི་ཕྲིན་ལས་འགྲུབ་པར་མཛོད། ། འཆི་བདག་ཀླུ་བདུད་འཁོར་དང་བཅས་པ་རྣམས། ། དམ་ཉམས་དགྲ་བོ་འདི་ཡི་ཙིཏྟ་ལ་ཁཱ་ཧི། མཾ་ས་ལ་ཁཱ་ཧི། རཀྟ་ལ་ཁཱ་ཧི། སྲོག་ལ་ཁཱ་ཧི། དབུགས་ལ་ཁཱ་ཧི། གོ་རོ་ཙ་ན་ལ་ཁཱ་ཧི། བ་སུ་ཏ་ལ་ཁཱ་ཧི། མ་ཧཱ་བ་ལིངྟ་ལ་ཁ་ཁ་ཁཱ་ཧི་ཁཱ་ཧི།
ཞེས་རོལ་མོ་དབྱངས་དང་བཅས་པས་དྲག་ཏུ་བསྐུལ་ཞིང་དམོད་པ་དང་དཔང་གཟུ་བདེན་བརྡར་ཉེས་བསྒྲགས་སོགས་བྱ། འབོད་པའི་རིང་ཐུན་གཏོར་དང་ཟན་ལིང་རེ་བསྒྲལ་བ་ལྷན་ཅིག་འཁོར་ལོའི་མདུན་ནམ། འཆི་བདག་གི་གཏོར་མ་ལ་བསྟབ། རྦད་པའི་དུས་ཟན་ལིང་བསྒྲལ་ནས་གཏོར་མ་ལ་སྟོབ་ཅིང་ཐུན་གཏོར་དགྲ་ཕྱོགས་སུ་འཕང་ངོ། བསད་པའི་དུས་ཟན་ལིང་བསྒྲལ་ལ་བསྟབ། ཐུན་གཏོར་ཁྲམ་ལིང་ལ་བརྡེག ། འཁོར་ལོ་རྣམས་ལ་མི་བརྡེག ། ཁྲམ་བཏབ་དང་གྲོང་བསྒྱུར་གྱི་དུས་ནི། ཐུན་གཏོར་དགྲ་ཕྱོགས་སུ་འཕང་ངོ། ། སྒྲུབ་པ་ཐོན་ནས་འཁོར་ལོ་རྣམས་ཀྱི་ལིངྒ་སོགས་ལིངྒ་ཐམས་ཅད་ལ་བླ་གནས་སར་ཕུར་བུ་བཏབ།
ཐུན་བྲབ། མི་གསད་པའི་མཚོན་ཆས་རྡེག་ཅིང་བསད་སྔགས་བཟླ། ཁྲམ་སྔགས་བཟླ་ཞིང་ཁྲམ་ལ་བཏབ། སྔགས་ཞབས་རྣམས་སུ་དགྲ་བོ་ཆེ་གེ་མོ་མཱ་ར་ཡ་རྦད་སོད་བཏགས་ལ་རྦོད་གཏོང་གི་ལས་དྲག་ཏུ་བྱས་རྗེས་འཁོར་ལོ་རྣམས་ལྷན་ཅིག་ཏུ་སྦོམ་པར་འོས་པ་རྣམས་སྟེང་འོག་ཕྱི་ནང་མ་ལོག་པར་བརྩེགས་ཤིང་བལྟབ་པ་དང༌། འཁོར་ལོ་སོ་སོར་ལས་སྦྱོར་བྱེད་དགོས་རྣམས་ཀྱང་སོ་སོར་བྱེད་ཆས་དང་ལྡན་པས་སྣོད་སོ་སོར་གཞུག་ཅིང༌། སོ་སོར་མནན་གཏད་བྱ་ཚུལ་སོགས་འཁོར་ནག་གི་གཞུང་རྣམས་སུ་གསུངས་པ་ལ། གྱ་ཚོམ་དང་འོལ་ཚོད། ཧམ་སྟོབས། ཡིན་རློམ། ཟབ་ཟོབ་བྱས་ན་རང་ཉིད་ཕུང་ངེས་པའི་རྒྱུ་ཡིན་པས་བློ་བརྟན་ཅིང་ཡིད་གཞུང་པ།
རིག་པ་རྣོ་ཞིང་ལག་ལེན་བདེ་བ། གཞན་པའི་ཁ་འགེངས་དང་རྒྱས་འགེབས་སོགས་བསྲེས་ལྷད་མེད་པར་གཙང་སིང་ངེ་བ་བྱས་ཏེ་ལས་ལ་སྦྱར་ན་བསྟན་དགྲ་ཕུང་ཞིང་རང་ཉིད་བདེ་བར་འཇམ་དཔལ་གཤིན་རྗེའི་གཤེད་ཀྱི་གསུངས་པ་ཉིད་མི་བསླུ་ངེས་པའི་ཚད་མ་ཡིན་ཏེ། ཇི་སྐད་དུ། ནམ་མཁའ་མེད་པར་གྱུར་ན་ཡང༌། ། སྔགས་ཀྱི་དངོས་གྲུབ་མེད་མི་སྲིད། ། ལྷ་དང་དྲང་སྲོང་གིས་བཤད་པའི། ། རིག་སྔགས་བསླུ་བ་མི་སྲིད་ན། ། འདོད་ཆགས་བྲལ་བས་གསུངས་པ་ཡི། ། གསང་སྔགས་སྦྱོར་བས་བསླུ་བ་ནི། ། མ་བྱུང་འབྱུང་བར་མི་འགྱུར་རོ། །
ཞེས་གསུངས་པའི་ཕྱིར་རོ། ། ལས་སྦྱོར་ཟིན་ནས་གཏོར་མ་རྣམས་དགྲ་ཕྱོགས་སུ་འཕང༌། ལས་ཀྱི་རྗེས་མི་མངོན་པར་བྱས་པའི་ཤུལ་དུ་རྡོ་རྗེ་རྣམ་འཇོམས་ལ་སོགས་པའི་གཟུངས་ཆུས་ཆག་ཆག་གདབ། རང་ཉིད་བསྲུང་བའི་འཁོར་ལོ་དང་གཏད་ཟློག་དང་ཚེ་སྒྲུབ་ལ་འབད། འཁོར་ནག་སྒྲུབ་པའི་རིང་ཉིན་མོ་སྒྲུབ་ཁང་དུ་སྔགས་བཟླ་བ་སོགས་བྱ། ནུབ་མོ་མལ་ས་གཞན་དུ་སྤོ་བར་ཡང་གསུངས་སོ། ། དེ་ལྟར་བཤད་པ་རྣམས་ནི་འཁོར་ནག་སྒྲུབ་པའི་ལས་བྱང་དང་སྔགས་བསྒྲིགས་སོགས་དཀྱུས་སུ་བཀོད་པ་ཡིན་གྱི། འཁོར་ལོ་རྣམས་འབྲི་བ་ནས་བཟུང་སྟེ་ལས་ལ་སྦྱོར་བའི་བར་ནི་འཁོར་ལོ་ནག་པོའི་གཞུང་ཉིད་ནས་བཤད་པ་ལྟར་ཉམས་སུ་བླང་ངོ༌། ། སྨྲས་པ། གང་ཞིག་རབ་འབར་རྡོ་རྗེའི་མཚོན་རྣོན་གྱིས། །
བསྟན་དགྲ་ཕུང་བའི་ཕྲིན་ལས་རྨད་པོ་ཆེ། ། རྟོགས་པས་འཇམ་དཔལ་ཁྲོ་བོའི་ཐུགས་རྗེ་ཡིས། ། བདག་བློ་སྨིན་པས་སླར་ཡང་དེར་འདུད་དོ། ། དེ་ལྟར་རྫས་སྔགས་ཏིང་འཛིན་ཕྱག་རྒྱ་ཡི། ། སྦྱོར་བས་ཞིང་བཅུ་བསྒྲལ་བའི་ཐབས་ཆེན་པོ། ། ངན་སྔགས་རྒྱལ་པོས་འདི་འདྲ་རྟོགས་པ་ན། ། བོན་དང་མུ་སྟེགས་གདུག་པའི་ངན་སྦྱོར་དང༌། ། བྱིས་བློའི་གདམས་ཕྲན་ངན་སེམས་གནག་པ་ཡི། ། བན་སྔགས་ཕལ་གྱི་གནས་ལ་རེ་ཐང་ཆད། ། ལ་ལས་མངོན་སྤྱོད་ལས་ཀྱིས་བསྒྲལ་བ་དང༌། །
དུག་མཚོན་སྦྱོར་བས་བསད་ལ་ཁྱད་པར་ཅི། ། ཞེས་པའི་བསྟིང་ཚིག་སྨྲ་ཞིང་རྒོལ་བའི་དུས། ། དུག་མཚོན་སྦྱོར་བ་རིན་གྱིས་ཉོས་རྣམས་བསད། ། ཐུབ་བསྟན་བགྲེས་པོ་དབུ་འཕང་མཐོ་བ་དང༌། ། འདུས་པའི་ཚོགས་རྣམས་ཅི་དགར་ཆོས་སྤྱོད་བའི། ། སོ་ཁང་བསྲུང་ལ་དྲག་སྔགས་གཅེས་སོ་ཞེས། ། རྡོ་རྗེ་ཅན་གྱི་རྒྱུད་རྣམས་ཐམས་ཅད་དུ། ། ལན་གཅིག་མིན་པར་གསུངས་པས་ཅི་ཕྱིར་བསླུ། ། གདུག་ལ་བྱམས་ལྡན་རྩ་ལྟུང་བཅུ་པ་དང༌། ། གཞན་ཡང་ངན་སོང་སྦྱོང་བའི་རྒྱུད་ཆེན་དུ། །
བླ་མ་སྨོད་བརྩོན་མ་རུངས་དང༌། ། དཀོན་མཆོག་གསུམ་ལ་གནོད་བྱེད་ལ། ། བཟོད་པ་བསྒོམ་པར་མི་བྱ་སྟེ། ། དེ་སོགས་བྱེད་པ་ཚར་བཅད་ནས། ། འགྲུབ་འགྱུར་ཞེས་ནི་ཀུན་རིག་གསུངས༑ ༑ ཞེས་སོགས་དངོས་བསྟན་རྒྱུད་ལས་གསུངས་པའི་ཕྱིར། ། སྔགས་པ་ངས་ཀྱང་ལམ་འདི་འབད་པས་བསྒྲུབ། ། སྙིགས་མ་ལྔ་བདོའི་སེམས་ཅན་སྐལ་དམན་པས། ། བླ་མ་རྣམས་ཀྱང་སྨིན་གྲོལ་རྒྱང་བསྲིངས་ནས། ། མོ་བོན་གཏོ་ཆོག་ལས་ལ་འབད་པས་སྒྲུབ༑ ༑
མཁས་པ་རྣམས་ཀྱང་ཚད་མ་རྣམ་བཞི་ཡི། ། ལེགས་བཤད་དོར་ནས་རང་རྒྱབ་ལུང་གིས་སྐྱོར། ། དགེ་སློང་རྣམས་ཀྱང་འདུལ་ཁྲིམས་རྒྱང་བསྲིངས་ནས། ། ཆོས་བརྒྱད་དམར་སེར་ཆོས་ལ་འཕྱོར་ཆས་བྱེད། ། སྔགས་པ་རྣམས་ཀྱང་རིམ་གཉིས་ཡལ་དོར་ནས། ། གྲོང་འདྲེའི་ཁོལ་པོ་འགོང་པོའི་གསོལ་དཔོན་བྱེད། ། རྟོགས་ལྡན་རྣམས་ཀྱང་སྒོམ་སྒྲུབ་རྒྱབ་བསྐྱུར་ནས། ། རྨི་ལྟས་མངོན་ཤེས་ཟོལ་གྱིས་དད་ལྡན་བསླུ། ། བླ་མ་སློབ་དཔོན་ཐུགས་དང་འགལ་བའི་ལས། ། ཇི་སྙེད་བྱས་ནས་རང་ཉིད་བདེན་པར་སྒྲུབ། །
ཆེ་ཆེ་འཇིགས་འཇིགས་འདྲ་བས་འགྱིངས་པ་ནི། ། ད་ལྟ་བདེ་ཞིང་གཞན་ཀུན་མོས་མོས་འདྲ། ། བསླུ་མེད་ལས་དང་རྡོ་རྗེ་འཆང་དབང་པོས། ། བཤད་པའི་དམ་ཚིག་གནད་རྣམས་བདེན་སྲིད་ན། ། དེ་དང་དེ་འདྲ་ཕྱི་མ་ཅིར་འགྱུར་བ། ། བསམས་ནས་བློ་ཆུང་བདག་སོགས་སྙིང་རླུང་ལྡང༌། ། དེ་ལྟའི་ཚུལ་གྱིས་ས་སྟེང་གང་བ་ཡི། ། དུས་ངན་འདི་འདྲར་སྐྱེས་པ་འུ་ཅག་ཀྱང༌། ། བསྐལ་པ་དམན་ཞིང་བསགས་པ་ཐ་ཤལ་ནའང༌། ། འཇམ་མགོན་དཔལ་བོའི་ཐུགས་རྗེའི་འོད་ཕྲེང་གིས། །
སྙིང་ནས་དྲངས་པས་རྒྱུད་དོན་གནད་རྣམས་ཀུན། ། ས་འོག་གཏེར་བཞིན་མ་སྦས་ལག་སོན་པས། ། བསགས་རབ་གྱུར་སྙམ་དགའ་བདེའི་ཉམས་བརྒྱ་བསྒྱུར། ། འདི་ཡིས་དཀར་པོའི་ཕྱོགས་རྣམས་དབུ་མཐོ་ཞིང༌། ། ནག་ཕྱོགས་བདུད་ཀྱི་རྩ་ལག་རབ་བཅོམ་ནས། ། བསྟན་པ་རབ་རྒྱས་དེ་འཛིན་བདེ་ཞིང་འཚོ༑ ༑ འདུས་པ་རྒྱ་མཚོའི་ཆོས་སྤྱོད་བར་ཆད་མེད། ། སེམས་ཅན་ཀུན་ཀྱང་བདེ་བར་སྤྱད་པ་ཡི། ། དགེ་བ་གང་དེས་འགྲོ་ཀུན་རྫོགས་ལྡན་ལྟར། ། དགའ་བདེའི་དཔལ་ལྡན་ཆོས་བཞིན་རབ་སྤྱད་ནས། །
རྡོ་རྗེ་འཆང་དབང་གོ་འཕང་དམ་པ་དེར། ། རྡོ་རྗེ་སྙེམས་མར་དགའ་བདེར་རབ་སྦྱོར་བའི། ། ཟུང་འཇུག་བདེ་བ་མཆོག་དང་མི་འབྲལ་ཤོག ། དེ་ལྟར་ཕུང་བཤིག་འཁོར་ལོ་ནག་པོ་བཀའ་མ་སྒྲུབ་པའི་ཕྲིན་ལས་དུག་གསུམ་མེའི་སྤུ་གྲི་ཞེས་བྱ་བ་འདིའང༌། བདག་མདུན་གྱི་མངོན་རྟོགས་དང་བདག་བསྐྱེད་ཀྱི་བསྟོད་པ་བསྐུལ་སོགས་འཁོར་ནག་གི་ཡིག་ཆ་རྙིང་པ་སོར་བཞག་དང༌། གཞན་རྣམས་སྐབས་སུ་གང་བབ་ཁ་བསྐངས་ནས་དབུར་སྟོད་འབྲི་ལུང་ཆོས་ཕྱུག་ཏུ་སྐྱུ་རའི་གདུང་ལས་སོན་པ། ཤཱཀྱའི་སྲས་ཀྱི་དགེ་སློང་གྲུབ་དབང་པདྨས་དབུར་སྨྱོན་ཞེས་མིང་དུ་བཏགས་པ་དུས་མཐའི་སྔགས་པ་ནག་པོ་ཐུགས་ཀྱི་རྡོ་རྗེ་ཞེས་བྱ་བས། མེ་མོ་གཉིས་སྐྱེས་ཀྱི་ལོ་རི་དྭགས་ཀྱི་ལང་ཚོ་དང་ལྡན་པའི་གཞོན་ནུ་དབོ་ཡི་དགའ་མ་དང་རྩེ་དགས་རོལ་པའི་དུས་ཀྱི་ཆ་དཀར་པོའི་རྒྱལ་བ་དང་པོར། ཀླུང་ཤོད་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་སྦྱར་བ་འདི་ནི་ཐུབ་བསྟན་ཡིད་བཞིན་གྱི་ནོར་བུ་རིན་པོ་ཆེ་བདུད་ཚོགས་མི་མཐུན་པའི་ཆོམ་པོ་ལས་བསྲུང་བའི་ལྕགས་རིར་སྨོན་ལམ་བཏབ་ནས་བྲིས་པ་ཡིན་ནོ།། །། སརྦ་མངྒ་ལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
