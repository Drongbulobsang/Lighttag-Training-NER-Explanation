གསུང་འབུམ། ཆོས་ཀྱི་གྲགས་པ།
པོད ༡༣
རིམ་ལྔ་གདན་རྫོགས་ཀྱི་དམར་ཁྲིད་ཟབ་དོན་ནོར་བུའི་ཕྲེང་བ།
༄༅། །དཔལ་གསང་བ་འདུས་པའི་རྫོགས་རིམ། རིམ་ལྔ་གདན་རྫོགས་ཀྱི་དམར་ཁྲིད་ཟབ་དོན་ནོར་བུའི་ཕྲེང་བ་ཞེས་བྱ་བ་བཞུགས་སོ།། དཔལ་གསང་བ་འདུས་པའི་རྫོགས་རིམ། རིམ་ལྔ་གདན་རྫོགས་ཀྱི་དམར་ཁྲིད་ཟབ་དོན་ནོར་བུའི་ཕྲེང་བ་ཞེས་བྱ་བ། བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། རྣམ་མེད་རྣམ་པ་བཻ་ཌཱུར་ལྷུན་པོར་འཇའ་ཚོན་གོས་ཀྱིས་རབ་བཀླུབས་པ། ། རྣམ་བྲལ་རྣམ་དག་རྡོ་རྗེའི་དྲུག་སྐྱེས་གཞོམ་མེད་ནཱ་དའི་རོལ་མོ་མཁན། ། རྣམ་མེད་རྣམ་ཀུན་མཆོག་ལྡན་མཁའ་ཁྱབ་དངོས་པོ་ཀུན་ལ་རྟག་ཏུ་འཇུག ། རྣམ་བཅས་རྣམ་དག་ཞེ་སྡང་རྡོ་རྗེ་རང་རིག་རང་གསལ་ཁྱོད་ལ་འདུད། ། འདིར་གང་ཉམས་སུ་བླང་བའི་ཟབ་དོན་འཆད་པ་ནི་གང་ཞེ་ན།
རྒྱུད་ཀྱི་རྒྱལ་པོ་དཔལ་གསང་བ་འདུས་པ་རྩ་བའི་རྒྱུད་དང༌། དེའི་བཤད་རྒྱུད་རྡོ་རྗེའི་ཕྲེང་བ། དགོངས་པ་ལུང་སྟོན་ལྷ་མོ་བཞིས་ཞུས། ཡེ་ཤེས་རྡོ་རྗེ་ཀུན་ལས་བཏུས་པ་སྟེ་བཞིའོ༑ ༑ དེ་དག་གི་སྟེང་དུ་ལྷའི་དབང་པོས་ཞུས་པ། རྡོ་རྗེ་སྙིང་པོའི་རྒྱན། རྒྱུད་ཕྱི་མ། རྣམ་སྣང་རྒྱུད་དྲ་སྟེ་བརྒྱད་ཀྱི་དགོངས་པ། འཕགས་པ་ཀླུ་སྒྲུབ་ཡབ་སྲས་ཀྱིས་ལེགས་པར་བཀྲལ་བ་ནི་ཉི་ཟླ་ལྟར་གྲགས་པ་དེ་ཉིད་ཡིན་ནོ། ། དེ་ལ་ནི་དང་པོ་མགོན་པོ་འབྲི་གུང་པ་ཆེན་པོས།
བརྒྱུད་པ་ལས་བརྒྱུད་པའི་ཆོས་ཟབ་ཅིང་ངོ་མཚར་བར་གསུངས་པས། བླ་མ་བརྒྱུད་པའི་རིམ་པ་ནི། ཁྱབ་བདག་རྡོ་རྗེ་འཆང་ཆེན་པོ། བྱང་ཆུབ་སེམས་དཔའ་བློ་གྲོས་རིན་ཆེན། འཕགས་པ་ཀླུ་སྒྲུབ། མ་ཏཾ་གི་པ། ཏིལླི་པ། ནཱ་རོ་པ། མངའ་བདག་མར་པ་ལོ་ཙཱ་བ། མཚུར་སྟོན་དབང་གི་རྡོ་རྗེ།
འཁོན་གད་པ་ཀཱིརྟི། བྱང་ཁང་པ་བསོད་ནམས་རིན་ཆེན། ཐུར་ལ་བ་ས་ཚུལ་ཁྲིམས་སྐྱབས། ཐང་དཔེ་པ་འཕགས་པ་སྐྱབས། གསེར་སྡིང་པ་གཞོན་ནུ་འོད། ཀུན་མཁྱེན་ཆོས་སྐུ་འོད་ཟེར། བླ་མ་འཕགས་པ་ཡོན་ཏན་རྒྱ་མཚོ། ཐམས་ཅད་མཁྱེན་པ་བུ་སྟོན་རིན་ཆེན་གྲུབ། སྒྲ་ཚད་པ་རིན་ཆེན་རྣམ་རྒྱལ། མཁས་པ་ཙནྡྲ་ཀཱིརྟི།
ཆོས་རྗེ་ཡེ་ཤེས་རྒྱ་མཚོ༑ སྐུ་ཞང་མཁྱེན་རབ་ཆོས་རྗེ། རྗེ་རིན་ཆེན་རྒྱལ་པོ། བླ་མ་པདྨ་གར་དབང༌། མང་ཐོས་རྣམ་རྒྱལ། སློབ་དཔོན་བསོད་ནམས་ཆོས་འཕེལ། སྒམ་པོ་པ་མཆོག་གི་སྤྲུལ་སྐུ། མི་ཕམ་ཆོས་ཀྱི་དབང་ཕྱུག ། དེས་བདག་འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པ་ལ་དགྱེས་བཞིན་དུ་བསྩལ་བའོ། ། བརྒྱུད་པ་དེ་ལས་བྱུང་བའི་གདམས་པ་འཆད་པ་ལ་གསུམ།
སྦྱོར་བ། དངོས་གཞི། རྗེས་སོ། ། དང་པོ་ལ་གསུམ། ཐུན་མོང་དང༌༑ ཐུན་མོང་མིན་པ། ཁྱད་པར་རོ། ། དང་པོ་ཐེག་པ་ཐུན་མོང་གིས་རྒྱུད་སྦྱང་བ་ནི། དལ་འབྱོར་རྙེད་དཀའ། མི་རྟག་ཅིང་འཆི་བ།
དཀར་ནག་གི་རྒྱུ་འབྲས་དང༌། འཁོར་བའི་ཉེས་དམིགས་དང་ཐར་པའི་ཕན་ཡོན་བསམ་པའོ། ། གཉིས་པ་ཐུན་མོང་མ་ཡིན་པའི་སྔོན་འགྲོ་ནི། སྐྱབས་སེམས་སྔོན་དུ་འགྲོ་བས་མོས་གུས་བསྐྱེད་ཕྱིར་བླ་མའི་རྣལ་འབྱོར། ཚོགས་གཉིས་བསག་ཕྱིར་མཎྜལ་འབུལ་བ། བྱིན་རླབས་འཇུག་ཕྱིར་གསོལ་བ་གདབ་པ། སྡིག་སྒྲིབ་སྦྱང་ཕྱིར་ཡིག་བརྒྱ་སྒོམ་བཟླས་སོ། ། དང་པོ་ནི། སྒོམ་ཁང་དབེན་པར་དཀོན་མཆོག་གི་རྟེན་དང་མཆོད་པ་བཤམ། རང་ཉིད་ཕྱི་ནང་གི་ཁྲུས་བྱས་ཏེ་བདེ་བའི་སྟན་ལ་འདུག་ནས།
མདུན་གྱི་ནམ་མཁར་རྩ་བརྒྱུད་ཀྱི་བླ་མ་དཔལ་གསང་བ་འདུས་པའི་ལྷ་ཚོགས་དང་སངས་རྒྱས་སྲས་དང་བཅས་པས་བསྐོར་བར་གསལ་བཏབ། བདག་དང་མཁའ་མཉམ་སེམས་ཅན་ཐམས་ཅད་ཀྱིས་སྐྱབས་འགྲོ་དང་སེམས་བསྐྱེད་པར་མོས་ལ། བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་ངོ་བོ་དྲིན་ཅན་རྩ་བའི་བླ་མ་ལ་སྐྱབས་སུ་མཆིའོ༑ ༑ སངས་རྒྱས་ལ་སྐྱབས་སུ་མཆིའོ། ། ཆོས་ལ་སྐྱབས་སུ་མཆིའོ། ། དགེ་འདུན་ལ་སྐྱབས་སུ་མཆིའོ། ། ཡི་དམ་ཞི་ཁྲོ་རབ་འབྱམས་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ༑ ༑ དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་ལ་སྐྱབས་སུ་མཆིའོ། ། བདག་ལ་སྡང་བར་བྱེད་པའི་དགྲ ། གནོད་པར་བྱེད་བའི་བགེགས།
ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་པར་བྱེད་པ་ཐམས་ཅད་ཀྱི་གཙོར་བྱས། ཁམས་གསུམ་པའི་སེམས་ཅན་ཐམས་ཅད་བླ་མེད་བྱང་ཆུབ་ལ་འགོད་པར་བྱ། དེའི་སླད་དུ་བདག་གིས་དུས་དེང་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ་བར་བྱའོ། ། བདག་ཇི་སྲིད་མ་ཤིའི་བར་དུ་ལུས་ངག་ཡིད་གསུམ་དགེ་བ་ལ་བཀོལ་བར་བྱའོ། ། སང་ཉི་མ་ད་ཙམ་གྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ་བར་བྱའོ། ། ཐུན་མཚམས་འདི་མ་རྫོགས་ཀྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ་བར་བྱའོ། ། ཞེས་སེམས་དང་འདྲེ་ངེས་ལན་ཁ་ཡར་བྱའོ། ། དེ་ནས་ཞེ་སྡང་རྡོ་རྗེ་ཞལ་གསུམ། ཕྱག་དྲུག་གམ། ཞལ་གཅིག །
ཕྱག་གཉིས་པར་སྐད་ཅིག་གིས་གསལ་བའི་ཐུགས་ཀའི་ཧཱུྂ་ལས་འོད་ཟེར་འཕྲོས། ཕྱི་སྣོད་ཀྱི་འཇིག་རྟེན་གྱི་མ་དག་པ་སྦྱངས། སྲུང་འཁོར་དང་བཅས་པའི་གཞལ་ཡས་ཁང་དུ་གྱུར། ནང་བཅུད་ཀྱི་སེམས་ཅན་གྱི་སྒྲིབ་པ་སྦྱངས། དཀྱིལ་འཁོར་པའི་ལྷ་དང་ལྷ་མོར་གྱུར། འོད་ཟེར་ཚུར་བསྡུས་རང་ལ་བསྟིམ༑ རང་ཡི་དམ་དུ་གསལ་བའི་སྤྱི་བོར་སེང་ཁྲི་པད་ཟླ་ཉི་མའི་སྟེང་དུ་རྩ་བའི་བླ་མ་རྡོ་རྗེ་འཆང་ཆེན་པོ་རྡོ་རྗེ་དང་དྲིལ་བུ་འཛིན་པས་རང་འདྲའི་ཡུམ་ལ་འཁྱུད་པ་དར་དང་རིན་པོ་ཆེས་བརྒྱན་པ། མཚན་དཔེས་སྤྲས་པའི་འོད་ཟེར་འཕྲོ་བ། དེའི་ཐུགས་ཀ་ནས་འོད་ཟེར་འཕྲོས་པས་རྡོ་རྗེ་འཆང་ནས་རྩ་བའི་བླ་མའི་བར་ཐུགས་རྗེ་ལ་བྲི་གང་དང་དགོངས་པ་ལ་མཐོ་དམན་མེད་པར་བདག་ལ་བྱིན་གྱིས་བརླབ་པའི་ཚུལ་དུ་ཐོ་བརྩེགས་སམ། ཁྲོམ་ཚོགས་གཅིག་ལ་གང་བདེར་བསམ།
ཡང་ཐུགས་ཀ་ནས་འོད་འཕྲོས། དུས་གསུམ་གྱི་བླ་མ་དཀོན་མཆོག་ཡི་དམ་མཁའ་འགྲོ་ཆོས་སྐྱོང་ཐམས་ཅད་སྤྱན་དྲངས། བླ་མའི་སྐུ་གསུང་ཐུགས་དང་ལྟེ་བ་དང་བ་སྤུའི་བུ་ག་རྣམས་སུ་བསྟིམ། དེ་ཐམས་ཅད་ཀྱི་ཡོན་ཏན་ཀུན་བླ་མ་ལ་འདུས། སྐྱབས་གནས་ཀུན་འདུས་སུ་བསམས་ལ་ཡང་ཡང་གསལ་བཏབ། གཉིས་པ་ནི། རིན་པོ་ཆེའམ་མེད་ན་ས་ལས་བྱས་པའི་མཎྜལ་ལ་བ་བྱུང་གིས་བྱུག ། དྲི་བཟང་གི་བདུད་རྩི་ལྔ་དང་བཅས་པའི་ཆུས་ཆག་ཆག་གདབ། ཨོཾ་བཛྲ་བྷཱུ་མི་ཨཱཿཧཱུྂ། ཞེས་པས་དབང་ཆེན་གསེར་གྱི་ས་གཞི།
ཨོཾབཛྲ་རེ་ཁེ་ཨཱཿཧཱུྂ། ཞེས་པས་ཕྱི་ལྕགས་རི་མུ་ཁྱུད། དྲི་བཟང་དང་བཅས་པའི་འབྲུ་ཚོམ་བཀོད་ཅིང༌། དབུས་སུ་རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན། ཟླ་བ། ཉི་མ།
ལྷ་མིའི་དཔལ་འབྱོར་ཕུན་སུམ་ཚོགས་པ་ཐམས་ཅད་དམིགས་ལ་བླ་མ་ལ་འབུལ་བ་ནི། བདག་གཞན་ལུས་ངག་ཡིད་གསུམ་ལོངས་སྤྱོད་དུས་གསུམ་དགེ་བའི་ཚོགས། ། རིན་ཆེན་མཎྜལ་བཟང་པོ་ཀུན་བཟང་མཆོད་པའི་ཚོགས་བཅས་ཀུན། ། བློ་ཡིས་བླངས་ནས་བླ་མ་ཡི་དམ་དཀོན་མཆོག་རྣམས་ལ་འབུལ། ། ཐུགས་རྗེའི་དབང་གིས་བཞེས་ལ་བདག་ལ་བྱིན་གྱིས་བརླབ་ཏུ་གསོལ། ། ཞེས་སྤྱི་བོའི་བླ་མ་ལ་འབུལ་བའམ། ཡང་ན་རྡོ་རྗེ་བསྡུ་བའི་སྔགས་རྒྱས་བླ་མ་མཎྜལ་གྱི་དབུས་སུ་རི་རབ་ཀྱི་སྟེང་དུ་སྤྱན་དྲངས་ལ་དབུལ། དེ་ནས། གང་གི་དྲིན་གྱིས་བདེ་ཆེན་གནས། ། ཞེས་སོགས་དང༌།
ཁོང་སྟོང་ཁྱོད་ཀྱི་སྐུ་ལ་མེད། ། སོགས་ཀྱི་བསྟོད་པ་གང་ཤེས་བྱ། ཕྱི་ནང་གསང་བའི་མཆོད་པ་རྒྱས་པར་འབུལ། དཀོན་མཆོག་གསུམ་ལ་བདག་སྐྱབས་མཆི། ། སོགས་རྒྱུན་བཤགས་དང༌། རིགས་ལྔའི་སྡོམ་གཟུང་ལན་གསུམ་བྱའོ། ། གསུམ་པ་ནི། བླ་མ་དགྱེས་བཞིན་པ་ལ། དཔལ་ལྡན་བླ་མ་ཆོས་དང་ལོངས་སྤྱོད་སྤྲུལ་པའི་སྐུ། ། སྐུ་གསུམ་དབྱེར་མེད་རིགས་ཀུན་ཁྱབ་བདག་རྡོ་རྗེ་འཆང༌། །
མ་རིག་མུན་སེལ་དུག་ལྔའི་ནད་འཇོམས་སྨན་གྱི་མཆོག ༑ དགོས་འདོད་ཀུན་འབྱུང་རྡོ་རྗེ་གསུམ་དངོས་རྩ་བའི་བླ་མར་གསོལ་བ་འདེབས། ། ཞེས་དང༌། བརྒྱུད་པའི་བླ་མའི་གསོལ་འདེབས་སུ་ཡོད་པ་ལྟར་གྱིས་གསོལ་བ་གདབ། མཐར། རྗེ་དུས་གསུམ་བླ་མ་རིན་པོ་ཆེ། མགོན་པོ་ཁྱོད་ལ་མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས་རྒྱ་ཆེ་ལ་རྒྱུན་མི་འཆད་པར་མངའ་བ་ལགས་པས། བདག་དང་འགྲོ་བློ་ཆོས་དང་མཐུན་པར་བྱིན་གྱིས་བརླབ་ཏུ་གསོལ།
ཆོས་མིན་གྱི་རྣམ་རྟོག་སྐད་ཅིག་ཀྱང་མི་སྐྱེ་བར་བྱིན་གྱིས་བརླབ་ཏུ་གསོལ། ཅི་བྱས་ཆོས་སུ་འགྱུར་བར་བྱིན་གྱིས་བརླབ་ཏུ་གསོལ། བདག་བས་གཞན་གཅེས་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། རྐྱེན་ངན་གྲོགས་སུ་འཆར་བར་བྱིན་གྱིས་བརླབ་ཏུ་གསོལ། ཉོན་མོངས་ལམ་དུ་ལྷོང་བར་བྱིན་གྱིས་བརླབ་ཏུ་གསོལ། སྣང་བ་ཆོས་སྐུར་འཆར་བར་བྱིན་གྱིས་བརླབ་ཏུ་གསོལ། ཆོས་ཐམས་ཅད་ཀྱི་གནས་ལུགས་ཕྱིན་ཅི་མ་ལོག་པར་སྐྱེ་བར་བྱིན་གྱིས་བརླབ་ཏུ་གསོལ། བདག་གི་རྒྱུད་སྨིན་ཅིང་གྲོལ་བར་བྱིན་གྱིས་བརླབ་ཏུ་གསོལ། སྐུ་བཞིའི་གོ་འཕང་ད་ལྟ་ཉིད་དུ་གྲོལ་བར་བྱིན་གྱིས་བརླབ་ཏུ་གསོལ། ཕྲིན་ལས་ནམ་མཁའ་དང་མཉམ་པར་བྱིན་གྱིས་བརླབ་ཏུ་གསོལ།
སེམས་ཅན་ཐམས་ཅད་སྐད་ཅིག་གཅིག་ལ་རྒྱལ་བ་སྐུ་བཞིའི་གོ་འཕང་ལ་འགོད་ནུས་པར་བྱིན་གྱིས་བརླབ་ཏུ་གསོལ། ཞེས་ལན་གསུམ་སོགས་གསོལ་བ་གདབ། གཞན་ཡང་འཁོར་འདས་ཐམས་ཅད་སྒྱུ་མར་ཤེས་པའི་ངང་ནས་གསོལ་བ་འདེབས་པ་ཀུན་རྫོབ་སྒྱུ་མ། ཡུལ་དང་མཚན་མའི་ཡེ་ཤེས་དབྱེར་མེད་དུ་གྱུར་པའི་ཚུལ་གྱིས་གསོལ་བ་བཏབ་པས་རྟོགས་པ་ཞལ་མཇལ། སེམས་ཅན་ཐམས་ཅད་ལུས་ངག་ཡིད་གསུམ་རྡོ་རྗེ་གསུམ་དང་དབྱེར་མི་ཕྱེད་པའི་རང་བཞིན་ཅན་དུ་བྱས་ནས། སངས་རྒྱས་ཀྱི་སྐུ་གསུང་ཐུགས་དང་དབྱེར་མེད་དུ་འདུད་པའི་ཚུལ་གྱིས་གསོལ་བ་གདབ་པ། ཁམས་གསུམ་རྒྱ་ཐོག་གི་སྒོ་ནས་གསོལ་བ་འདེབས་པ་སྟེ། དེ་གསུམ་གྱི་སྒོ་ནས་གསོལ་བ་བཏབ་པས་བླ་མ་ཤིན་ཏུ་དགྱེས་ཏེ། དཔྲལ་མགྲིན་སྙིང་གའི་ཨོཾ་ཨཱཿཧཱུྂ་དཀར་དམར་མཐིང་ཁ་ལས་སོ་སོའི་མདོག་མཐུན་གྱི་འོད་ཟེར་འཕྲོས༑ རང་གི་དཔྲལ་མགྲིན་སྙིང་ཁར་ཐིམ།
ལུས་ངག་ཡིད་གསུམ་གྱི་སྒྲིབ་པ་དག ། བུམ་གསང་ཤེས་རབ་བཞི་པའི་དབང་ཐོབ། སྐུ་གསུང་ཐུགས་རྡོ་རྗེ་འགྲུབ། བླ་མ་དེའི་སྐུའི་གནས་ཐམས་ཅད་ནས་འོད་ཟེར་ཁ་དོག་སྣ་ཚོགས་འཕྲོས། རང་གི་ལུས་ཀྱི་བ་སྤུའི་སྒོ་ཐམས་ཅད་ལ་ཐིམ། ལུས་ངག་ཡིད་གསུམ་དང་ཤེས་བྱའི་སྒྲིབ་པ་དག ། དབང་བཞི་པ་ཐོབ། ཡེ་ཤེས་རྡོ་རྗེའི་དངོས་གྲུབ་ཐོབ། མཐར་རྡོ་རྗེ་བསྡུ་བའི་སྔགས་རྒྱས་བླ་མ་དེ་རང་གི་སྤྱི་བོ་ནས་མར་ཐིམ། རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་དང་དབྱེར་མེད་དུ་གྱུར་པར་བསམས་ལ་མཉམ་པར་བཞག །
ཡི་གེ་བརྒྱ་པས་བརྟན་པར་བྱའོ། ། བཞི་པ་ནི། རང་གི་སྤྱི་བོར་པཾ་ལས་པདྨ། ཨ་ལས་ཟླ་བའི་གདན་ལ། ཧཱུྂ་ལས་རྡོ་རྗེ་དཀར་པོ་རྩེ་ལྔའི་ལྟེ་བར་ཧཱུྂ་གིས་མཚན་པ་ལས་འོད་འཕྲོས༑ དོན་གཉིས་བྱས། འདུས་ཡོངས་སུ་གྱུར་པ་ལས། རྡོ་རྗེ་སེམས་དཔའ་དཀར་པོ་རྡོར་དྲིལ་འཛིན་པས་ཡུམ་རྡོ་རྗེ་སྙེམས་མ་དཀར་མོ་རྡོར་དྲིལ་འཛིན་པ་ལ་འཁྱུད་པ། དར་དང་རིན་པོ་ཆེས་བརྒྱན་ཅིང་མཚན་དཔེས་སྤྲས་པ། རྡོ་རྗེའི་སྐྱིལ་ཀྲུང་གིས་བཞུགས་པའི་ཐུགས་ཀར་ཟླ་བའི་སྟེང་དུ་ཧཱུྂ་དཀར་པོ་ལས་འོད་འཕྲོས།
རང་འདྲའི་ཡེ་ཤེས་པ་སྤྱན་དྲངས། ཉེར་སྤྱོད་ལྔས་མཆོད། ཛཿཧཱུྂ་བཾ་ཧོཿ དགུག་གཞུག་བཅིང་དབྱེར་མེད་དུ་གྱུར། སླར་ཡང་ཐུགས་ཀའི་ཧཱུྂ་ལས་འོད་འཕྲོས། དབང་ལྷ་སྤྱན་དྲངས། ཉེར་སྤྱོད་ལྔས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད།
ཡུམ་རྣམས་ཀྱིས་རིན་པོ་ཆེའི་བུམ་པ་ཡེ་ཤེས་ཀྱི་བདུད་རྩིས་བཀང་བ་བསྣམས་ནས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་དབང་བསྐུར། ལུས་ཡེ་ཤེས་ཀྱི་བདུད་རྩིས་གང༌། མི་བསྐྱོད་པས་དབུ་བརྒྱན། དབང་ལྷ་རྣམས་དེ་ཉིད་ལ་བསྟིམ།
སྒོ་གསུམ་མོས་གུས་དྲག་པོས། བཅོམ་ལྡན་འདས་རྡོ་རྗེ་སེམས་དཔས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་ཉམས་ཆག་ཐམས་ཅད་དག་པར་མཛད་དུ་གསོལ། ཞེས་གསོལ་བ་བཏབ། ཐུགས་ཀའི་ཧཱུྂ་ལས་འོད་འཕྲོས། སེམས་ཅན་ཐམས་ཅད་ལ་ཕོག་པས་སྡིག་སྒྲིབ་ཉེས་ལྟུང་ཐམས་ཅད་སྦྱངས། ཕྱོགས་བཅུའི་རྒྱལ་བ་སྲས་བཅས་ལ་མཉེས་པའི་མཆོད་པ་ཕུལ། དེ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་འོད་ཀྱི་རྣམ་པར་བསྡུས། ཐུགས་ཀའི་ཧཱུྂ་ལ་ཐིམ་པས་གཟི་བརྗིད་དང་ནུས་སྟོབས་ཐམས་ཅད་ཕུན་སུམ་ཚོགས་པར་གྱུར། ཐུགས་ཀའི་ཧཱུྂ་གི་མཐར་ཡིག་བརྒྱ་མུ་ཏིག་ལྟ་བུས་བསྐོར་བ་ལ་དམིགས་ནས་ངག་ཏུ་བཟླས་པས། ཡིག་འབྲུ་རྣམས་ལས་འོད་འཕྲོས།
སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སངས་རྒྱས་སྲས་བཅས་ལ་མཆོད་པ་ཕུལ། སྐུ་གསུང་ཐུགས་ཀྱི་བྱིན་རླབས་བསྡུས་པ་ཡིག་འབྲུ་ལ་བསྟིམས། ཡིག་འབྲུ་ལས་བདུད་རྩིའི་རྒྱུན་དཀར་པོ་བབ། ཡབ་ཡུམ་གྱི་སྦྱོར་མཚམས་ནས་ཐོན། རང་གི་ཚངས་བུག་ནས་ཞུགས། སྒོ་གསུམ་གྱི་སྡིག་སྒྲིབ་ཐམས་ཅད་དབང་པོའི་སྒོ་དང་བ་སྤུའི་བུ་ག་རྣམས་ནས་ནག་དཔུང་གིས་ཐོན། སྡིག་སྒྲིབ་ཐམས་ཅད་སངས་ཀྱིས་དག ། ལུས་ཐམས་ཅད་ཡེ་ཤེས་ཀྱི་བདུད་རྩིའི་རྒྱུན་གྱིས་དཀར་མེར་གྱིས་གང༌། རྟོགས་པ་དང་ཡོན་ཏན་ཁྱད་པར་ཅན་བདག་གཞན་ཐམས་ཅད་ཀྱི་རྒྱུད་ལ་སྐྱེས་པར་བསམ།
ཡིག་བརྒྱ་ཅི་མང་བཟླས། ཐུན་འཇོག་ཁར་སྟོབས་བཞིའི་སྒོ་ནས་བཤགས་པ་བྱ། འཁོར་གསུམ་མི་དམིགས་པར་བསྒོམ༑ མཐར་རྡོ་རྗེ་སེམས་དཔའི་ཞལ་ནས། རིགས་ཀྱི་བུ་ཁྱོད་ཀྱི་སྡིག་སྒྲིབ་དང་དམ་ཚིག་ཉམས་ཆག་དག་གོ། ། ཞེས་གསུངས་ནས་རང་གི་སྤྱི་བོར་ཐིམ་པས། རང་གི་ལུས་ངག་ཡིད་གསུམ་དང་རྡོ་རྗེ་སེམས་དཔའི་སྐུ་གསུང་ཐུགས་དབྱེར་མེད་དུ་གྱུར་པར་བསམ། དགེ་རྩ་སོགས་སྨོན་ལམ་གདབ། ཐུན་མཚམས་རྣམས་སུ་བླ་མའི་ཞབས་ཏོག་སོགས་བསགས་སྦྱང་ལ་འབད་དགོས་སོ༑ ༑ དེ་ལྟར་སྔོན་འགྲོ་རྣམས་ལ་སྡིག་པ་དག་པའི་མཚན་རྟགས་མ་མཐོང་གི་བར་དུ་འབད་དགོས་སོ། །
དེའང་རྨང་མ་བཏིང་ན་ཁྲིད་བཏབ་ཀྱང་མི་སྐྱེ། ཅུང་ཟད་སྐྱེས་ཀྱང་མི་བརྟན་ཅིང་མཐར་མི་ཕྱིན་པས་སྔོན་འགྲོ་ལ་འབད་དོ། ། དེ་ནས་སྔར་དབང་མ་ཐོབ་པའམ། ཐོབ་ཀྱང་དམ་ཚིག་གསོ་བའི་ཕྱིར། འདུས་པའི་དབང་རྡུལ་ཚོན་ནམ་རས་བྲིས་ལ་བརྟེན་ནས་རྒྱས་པར་བྱ། ཅིས་ཀྱང་མ་གྲུབ་ན་བསྡུས་པ་བྱིན་རླབས་དང་བཅས་པ་བྱས་ནས་དངོས་གཞི་ལ་འཇུག་གོ། ། གསུམ་པ་ནི། རིམ་ལྔ་བསྡུས་པར། དངོས་པོའི་གནས་ལུགས་ལམ་དང་ནི། ། འབྲས་བུ་སྐྱེ་བའི་རིམ་པའོ། །
ཞེས་གསུངས་པའི་གཞི་ལམ་འབྲས་བུ་གསུམ་ལས། དང་པོ་གཞི་དངོས་པོའི་གནས་ལུགས་ཁྱད་པར་གྱི་སྔོན་འགྲོ་ནི། རིམ་ལྔའི་ས་བཅད་སེམས་དམིགས་དང༌། རྡོར་བཟླས་གཉིས་རྒྱས་པར་བསྒོམ་པ་ཡིན་ཏེ། དེ་ལའང་གསུམ། ལུས་དབེན། ངག་དབེན། སེམས་དབེན་ནོ། ། དང་པོ་ལུས་དབེན་སྐུ་རྡོ་རྗེའི་ཏིང་ངེ་འཛིན་ནི། བསྐྱེད་རིམ་མཐར་ཕྱིན་པའི་གང་ཟག་ལས་དང་པོ་པའི་ཏིང་ངེ་འཛིན་ལ་གནས་པར་སྒོམ་པ་གསུངས་པས།
འདུས་པའི་བསྐྱེད་རིམ་ལ་གསར་གོམས་ཡིན་ན་འདིར་སྒྲུབ་ཐབས་ལྟར་གཙོ་འཁོར་ཐམས་ཅད་དམ། ཡང་ན་གཙོ་རྐྱང་ཡབ་ཡུམ་ཞལ་ཕྱག་ཡོངས་རྫོགས་ཀྱི་བསྐྱེད་རིམ་ལ་བསླབ་དགོས་སོ། ། ལུས་དབེན་དངོས་ལ། ལུས་དབེན་གྱི་ཤེས་བྱ་ནི། ལུས་ཕུང་ཁམས་སྐྱེ་མཆེད་ཐམས་ཅད་དོན་དམ་སྟོང་ཉིད་ཅིར་ཡང་མ་གྲུབ་ལ། ཐ་སྙད་ཀུན་རྫོབ་ཏུ་ཐ་མལ་གྱི་རིགས་བརྒྱ་སོགས་ལ་ཞེན་པ་རྣམས་དེ་བཞིན་གཤེགས་པ་རྣམས་ཀྱི་རྡུལ་ཕྲ་རབ་ལས་གྲུབ་པའི་ངོ་བོ་ཉིད་དུ་ཤེས་པར་བྱ་བ་ཡིན་ནོ། ། སྤང་བྱ་ནི། ལུས་ཐ་མལ་དུ་བདེན་པར་ཞེན་པའི་ཆགས་པ་ཕྲ་བ་ཚུན་ཆད་སྤང་བའི་ཕྱིར་རོ། ། གཉེན་པོ་ཉམས་ལེན་ནི། གཟུགས།
རང་བཞིན། རྣམ་པར་ཤེས་པ། ཏིང་ངེ་འཛིན་གྱི་ལུས་དབེན་དང་བཞི། ལུས་འདི་མི་གཙང་བའི་རྫས་སུམ་ཅུ་རྩ་དྲུག་ཚོགས་པར་ལྟ་བ་སྟེ། ལུས་ལ་གཙང་ཞེན་ཟློག་པའི་གཉེན་པོའོ། ། གཉིས་པ་རང་བཞིན་གྱི་ལུས་དབེན་ནི། ལུས་ནི་ཕུང་པོ་ལྔ། ཁམས་བཞི། སྐྱེ་མཆེད་དྲུག ༑ ཡུལ་ལྔ།
ཡེ་ཤེས་ལྔ་རྣམས་རེ་རེ་མིན་པར་ཐམས་ཅད་ཚོགས་ཤིང་སྤུངས་པར་ལྟ་བ་སྟེ། རྫས་གཅིག་པུར་འཛིན་པའི་གཉེན་པོའོ། ། གསུམ་པ་རྣམ་པར་ཤེས་པའི་ལུས་དབེན་ནི། ཡུལ་དང་དབང་པོ་ཁམས་རྣམས་ཕྲད་པ་ལས་རྣམ་པར་ཤེས་པ་འབྱུང་ཡང༌། རྣམ་ཤེས་ལ་གནས་མེད་པའི་ཕྱིར་གང་དུའང་དམིགས་སུ་མེད་པའི་གཟུང་འཛིན་གྱིས་སྟོང་པར་ཤེས་པ་སྟེ། གཟུང་འཛིན་དུ་ཞེན་པའི་གཉེན་པོའོ། ། བཞི་པ་ཏིང་ངེ་འཛིན་གྱི་ལུས་དབེན་ནི། ཕུང་པོ་ལྔ། ཁམས་བཞི། དབང་པོ་ལྔ།
ཡུལ་ལྔ། ཡེ་ཤེས་ཏེ་ཉི་ཤུ་པོ་རེ་རེ་ལ་རིགས་ལྔ་ལྔར་ཕྱེ་བའི་རིགས་བརྒྱར་སྒོམ་པ་སྟེ། དེའང་མིན་པ་ཡིན་པར་བསྐྱེད་ནས་བསྒོམས་པ་མ་ཡིན་ཏེ། སྨན་པས་ཅི་མཐོང་སྨན་ཡིན་པར་ཤེས་པ་ལྟར་གང་སྣང་སངས་རྒྱས་སུ་ལྷག་ལྷག་ཤེས་པར་བྱས་ལ་བསྒོམ། བསྡུ་ན་སའི་ཁམས་རྣམ་སྣང༌། མེ་རིན་ཆེན། ཆུ་པདྨ། རླུང་ལས། རྣམ་ཤེས་རྡོ་རྗེའི་རིགས་ཏེ། དེ་རེ་རེའང་ཉི་ཤུར་ཕྱེ་བ།
གསང་བའི་དེ་ཁོ་ན་ཉིད་ལྔ་སངས་རྒྱས་ལྔའི་བདག་ཉིད་དུ་ཤེས་ནས་སྒོམ་པའོ། ། དེའང་བསྡུ་ན། རྣམ་སྣང་རིན་འབྱུང་སྐུ་རྡོ་རྗེ། སྣང་མཐའ་དང་དོན་གྲུབ་གསུང་རྡོ་རྗེ། མི་བསྐྱོད་པ་དང་རྡོར་སེམས་ཐུགས་རྡོ་རྗེ་སྟེ། རྡོ་རྗེ་གསུམ་རང་གི་ལུས་ངག་ཡིད་གསུམ་དུ་འདུས་པར་ཤེས་པས་བསྒོམ་མོ། ། དེའང་བསྡུ་ན། རྡོ་རྗེ་གསུམ་དབྱེར་མི་ཕྱེད་པའི་མཚན་ཉིད་རང་སེམས་རང་བཞིན་གྱིས་དག་པའི་བདག་ཉིད་གསང་ཆེན་རིགས་གཅིག་རྡོ་རྗེ་འཆང་ཆེན་པོར་ལྷག་པར་ཤེས་པས་རྩེ་གཅིག་ཏུ་མཉམ་པར་བཞག་ལ་བསྒོམ། དེ་རྣམས་ཡིན་པ་ལ་ངེས་ཤེས་མ་སྐྱེས་པའམ་ཡིད་མ་ཆེས་ན། རྒྱུད་ལུང་དང༌།
བླ་མས་ངོ་སྤྲད་པ་ལ་ཡིད་ཆེས་པར་བྱ། ལྷའི་རྣམ་པ་མི་གསལ་ན་བྲིས་སྐུ་ལ་ལྟ་ཞིང་གསལ་བཏབ། དེའང་སྣང་སྟོང་དབྱེར་མེད་རྡོ་རྗེ་འཆང་གི་སྐུ་གསལ་ལ་བརྟན་པར་མ་གྱུར་གྱི་བར་དུ་འབད་ལ་བསྒོམ། དེའི་ཚེ་ལུས་ཉམས༑ སེམས་ཉམས། རླུང་ཉམས། མཐོང་ཉམས་སོགས་ཅི་རིགས་པ་འབྱུང༌། དེའང་ཁམས་གསུམ་ཐམས་ཅད་དམ་པ་རིགས་བརྒྱའམ། ལྔའམ། རིགས་གཅིག་རྡོ་རྗེ་འཆང་གི་རང་བཞིན་དུ་བཅོས་མིན་ཡིད་ཆེས་ཀྱི་དད་པ་བརྟན་པོ་སྐྱེས་ན་ལུས་དབེན་མཐར་ཕྱིན་པའོ། །
གཉིས་པ་ངག་དབེན་གསུང་རྡོ་རྗེའི་ཏིང་ངེ་འཛིན་ལ། ངག་དབེན་གྱི་སྤང་བྱ་ནི། ཕྱི་རོལ་གྱི་བཟླས་པ་དང༌། རླུང་སྔགས་ཡི་གེ་ཐ་དད་དུ་བཟླས་པ་དང༌། རླུང་ཐ་མལ་དུ་རྒྱུ་བ་སྤང་བའི་ཕྱིར་རོ། ། རྡོར་བཟླས་ཀྱི་ཤེས་བྱ་ནི། སྒྲའི་དེ་ཉིད་ནམ་མཁའ་དང་མཉམ་པ། རླུང་གི་དེ་ཉིད་འཇུག་ལྡང་གནས་གསུམ། སྔགས་ཀྱི་དེ་ཉིད་འབྲུ་གསུམ་དབྱེར་མེད་དུ་གདོད་ནས་ཤེས་པར་བྱའོ། ། དེའང་རླུང་གི་གཙོ་བོ་བཅུ་ནི།
སྲོག་འཛིན་སྙིང་ག ། ཐུར་སེལ་འདོམ། གྱེན་རྒྱུ་ལྐོག་མ། མེ་མཉམ་ལྟེ་བ། ཁྱབ་བྱེད་ཚིགས་ཐམས་ཅད། རྒྱུ་བའི་རླུང་མིག་གི་སྐྱེ་མཆེད་ལ་གནས་ནས་གཟུགས་རྣམ་ལྔའི་བྱ་བ་བྱེད། རྣམ་པར་རྒྱུ་བ་རྣ་བ་ལ་སྒྲ། ཡང་དག་པར་རྒྱུ་བ་སྣ་ལ་དྲི། རབ་ཏུ་རྒྱུ་བ་ལྕེར་རོ། ངེས་པར་རྒྱུ་བ་ལུས་རེག་བྱ།
རླུང་བཅུ་པོ་དེ་བུད་མེད་ཀྱི་པདྨ་དང༌། སྐྱེས་པའི་རྡོ་རྗེ་ནས་འོད་ཟེར་རྣམས་བྱུང་བས་སྟེང་དུ་སོང་ནས། ཀུན་རྫོབ་ཀྱི་སྣའི་སྒོ་ནས་དཀྱིལ་འཁོར་བཞིའི་རླུང་དུ་གྱུར་ཏེ། སྣ་བུག་གཡོན་ནས་རླུང་དཀྱིལ་ལྗང་སེར་འོད་ཟེར་ནག་པོ་དོན་གྲུབ་ཀྱི་ངོ་བོ་དགུ་བརྒྱ་པ་ཕྲག་གཅིག ། དེ་བཞིན་དུ་གཡས་ནས་མེ་རླུང་འོད་ཟེར་དམར་པོ་འོད་དཔག་མེད་ཀྱི་ངོ་བོ། སྣ་གཉིས་ཀ་ནས་རླུང་སེར་པོ་རིན་ཆེན་འབྱུང་ལྡན་ངོ་བོ་དལ་ཞིང་རྒྱུ་བ། བུལ་བ་ཆུ་རླུང་དཀར་པོ་མི་བསྐྱོད་པའི་ངོ་བོ་རྣམ་པ་དགུ་བརྒྱ་པ་ཕྲག་རེ་རེ་རྒྱུ། ཁྱབ་བྱེད་ནི་དེ་བཞིན་དུ་དཀྱིལ་འཁོར་ལ་ཁྱབ་ཅིང༌། མི་འབྱུང་ཞིང་ཁྱབ་པའི་འོད་ཟེར་ཅན་རྣམ་སྣང་གི་ངོ་བོ་ནམ་མཁའི་རང་བཞིན་ཅན་ནི་འཆི་བའི་དུས་དགུ་བརྒྱ་པ་ཕྲག་གཅིག་པ་རྒྱུ་བ་ཡིན་ལ། དེའང་མགོན་པོ་རེ་རེའི་རླུང་རྒྱུ་བ་ན།
ཤེས་རབ་ལྷ་མོའི་རླུང་ཉིས་བརྒྱ་དང་ཉི་ཤུ་རྩ་ལྔ་རེ་རྒྱུ། དཀྱིལ་འཁོར་རེ་རེའང་ཡི་གེ་གསུམ་གྱི་བདག་ཉིད་འཇུག་གནས་ལྡང་གསུམ་དུ་གནས་པའི་རླུང་གི་དེ་ཁོ་ན་ཉིད་དོ། ། དབྱངས་གསལ་ལས་བྱུང་བ་དང༌། སྦྲུལ་ལ་སོགས་པའི་སྔགས་ཀྱི་དེ་ཉིད་མི་ཤེས་པ་ལས་བྱུང་བའི་ཡི་གེ་གསུམ་གྱི་སྔགས་ཀྱི་དེ་ཁོ་ན་ཉིད་དོ། ། དེ་རྣམས་ནི་རང་གི་བརྗོད་བྱ་སྟོན་པ་ལ་འཇུག ། ཨ་རྒྱུར་གྱུར་པའི་སྒོ་ནས་ཚིག་ལ་སོགས་པའི་བྱེ་བྲག་ཤེས་ཕྱིར་འཇུག ། དབྱངས་གསལ་ཕན་ཚུན་འདུས་པས་མིང་ཚིག་སོགས་འབྱུང་བའི་ཚུལ་གྱིས་འཇུག་གོ། ། དེས་ནི་སྒྲ་ཐམས་ཅད་ཨའི་རིགས་སུ་གྱུར་པ་དང༌། ཨ་རྒྱུར་གྱུར་པ་དང༌། ཨ་ལས་ངེས་པར་བྱུང་སྟེ།
དེའང་བརྗོད་བཞིན་པ་འགགས་པའི་ངོ་བོ་ཉིད་ནམ་མཁའ་དང་མཉམ། དེའང་བརྗོད་མེད་གཞོམ་བྲལ་ནཱ་དའི་སྒྲ་དབྱངས་ཡིན་པ་ནི་སྒྲའི་དེ་ཁོ་ན་ཉིད་ཡིན་ནོ། ། དེ་ལྟར་ཤེས་པར་བྱས་ནས། འདིར་བསྒོམ་བྱ་ནི། བེམ་པོའི་རླུང་རགས་པ། བེམ་པོའི་རླུང་ཕྲ་བ། གསལ་བའི་རླུང་ཤེས་པ་དང་བསྲེ་བ་ལ་བསླབ་པ་གསུམ་སྟེ། དང་པོ་བེམ་པོའི་རླུང་རགས་པ་ལ་བསླབ་པ་ནི། ལུས་གནད་རྣམ་སྣང་གི་ཆོས་བདུན་དང་ལྡན་པ་བཅས་ལ། སྣ་བུག་གི་རླུང་ཕར་ཟང་ཚུར་ཟང་ལན་ཅི་རིགས་པར་བྱ་སྟེ་རླུང་རོ་འབུད་པའི་ཚབ་ལྟ་བུ་ཡིན་ནོ། །
དེ་ནས་རླུང་སྔགས་སྟོང་པ་དབྱེར་མེད་ཀྱི་ངང་ནས། རླུང་ནང་དུ་འཇུག་པ་ཨོཾ། གནས་པ་ཨཱཿ ཕྱིར་དབྱུང་བ་ཧཱུྂ་དུ་ཤེས་པར་བྱ་བའི་སྒོ་ནས་རང་བཞིན་གྱི་རྡོར་བཟླས་སྐད་ཅིག་ཀྱང་མ་ཡེང་བ་ལ་བསླབ། དེའང་རླུང་དལ་བྲེལ་ཞི་དྲག་གང་ལྟར་རྒྱུ་བ་དེ་ལྟར་བཟོ་མེད་དུ་འཇོག་པ་ཡིན་གྱི་བཅོས་ལྷད་དུ་མི་བྱ། མགོ་དང་རོ་སྟོད་ན་བ་སོགས་བྱུང་ན་བུ་ག་མང་པོའི་སྦྱོར་བའམ་གེགས་སེལ་རྡོར་བཟླས་བྱའོ། ། རླུང་འགགས་པ་སོགས་ལ་ནི་སྐྲག་པར་མི་བྱ་ཐབས་ཀྱིས་བསལ་བར་བྱའོ། ། དེ་ལྟར་འབད་པས་རླུང་གི་ཁ་དོག་དང་རྒྱུ་བ་མཐོང་བ་དང༌། གཡས་གཡོན་དུ་འཕོ་བ་དང༌། མགོན་པོ་བཞིའི་རླུང་གང་ཡིན་ཤེས་པ་སོགས་འབྱུང་ངོ༌། །
གཉིས་པ་བེམ་པོའི་རླུང་ཕྲ་བ་ལ་བསླབ་པ་ནི། དེ་ལྟར་རླུང་གི་ཁ་དོག་མཐོང་བ་ན། གཡས་ནས་རླུང་གི་རླུང་རྒྱུ་བའི་ཚེ་ཕྱིར་དབྱུང་དུས་ལྟེ་བ་ནས་ཧཱུྂ་གི་རྣམ་པར་སྐུད་པ་འཐེན་པ་ལྟར་ནར་གྱིས་སྟེང་གི་སྣ་སྒོར་དབྱུང༌། འཇུག་པ་ནི་སྐུད་པ་བསྡུས་པ་ལྟར་ཨོཾ་གྱི་བདག་ཉིད་ནར་གྱིས་སྣ་སྒོའི་ནང་ནས་ལྟེ་བའི་བར་དུ་ཞུགས། གནས་པ་ལྟེ་བར་ཨཱཿའི་བདག་ཉིད་དུ་འཁྱིལ་གྱིས་གནས་པ་ལ་སེམས་བཟུང༌། དེ་བཞིན་དུ་མེ་རླུང་རྒྱུ་ན་ལྐོག་མ་ནས་དང༌། ཆུ་རླུང་རྒྱུ་ན་སྙིང་ག་ནས་དང༌། ས་རླུང་རྒྱུ་ན་གསང་གནས་ནས་སྔར་ལྟར་འབྱུང་འཇུག་གནས་གསུམ་ལ་བསླབ། དེའི་རྩ་བའི་རླུང་ཟིན་ཅིང་ལས་སུ་རུང་བའི་ཉམས་མྱོང་དང་ཡོན་ཏན་དུ་མ་འཆར་ཏེ། དེས་ནི་རླུང་གི་རེག་པ་བདེ་བར་འཆར་ལ།
གྲང་དུས་སུ་དྲོ་བ་དང༌། དྲོ་དུས་སུ་བསིལ་བ་དང༌། གང་ལ་རེག་པ་བདེ་བའི་སེམས་པ་འབྱུང་ལ། རླུང་རྒྱུ་བ་སྒོ་གཞན་དུ་སྤོ་ནུས་པ་འབྱུང་ངོ༌། ། གསུམ་པ་གསལ་བའི་རླུང་ཤེས་པ་དང་བསྲེ་བའི་ཏིང་འཛིན་ནི། ཡན་ལག་གི་རླུང་ལྔ་པོ་དབང་པོའི་སྒོ་ལ་གནས་ནས་རྣམ་ཤེས་དང་འདྲེས་ཏེ་ཡུལ་ལ་འཇུག་ཅིང་དེ་ལས་ཆགས་སྡང་སོགས་འབྱུང་བས། མིག་གི་སྒོ་ནས་གཟུགས་རབ་འབྲིང་ཐ་མ་གསུམ་ལ་ཆགས་སྡང་རྨོངས་གསུམ་དུ་གྱུར་པའི་རླུང་འཇུག་ལྡང་གནས་གསུམ་དང༌། སྔགས་འབྲུ་གསུམ་དང་སྟོང་པ་དབྱེར་མི་ཕྱེད་དུ་ཤེས་པའི་སྒོ་ནས་རླུང་སེམས་ཕྱིར་འཕྲོ་བ་ཧཱུྂ་ཉིད་ལ་ཕྱི་རོལ་ཡུལ་གྱི་རྣམ་པར་འཆར་བ་ཐམས་ཅད་མར་མེ་བུམ་ནང་ནས་བཏོན་ཚེ་འོད་ཕྱིར་འབྱུང་ཞིང་ཁྱབ་པ་ལྟ་བུ། རླུང་སེམས་ནང་དུ་སྡུད་པ་ཨོཾ་གྱི་རང་བཞིན་ཡུལ་འཛིན་རྣམ་རྟོག་འགགས་ཏེ་མར་མེ་བུམ་ནང་དུ་བཅུག་པས་ཕྱིའི་འོད་ཐམས་ཅད་ནང་དུ་ནུབ་པ་ལྟ་བུ། རླུང་སེམས་ནང་དུ་གནས་པ་ཨཱཿའི་བདག་ཉིད་མར་མེ་བུམ་ནང་དུ་བཅུག་པ་ལྟ་བུར་ཤེས་པ་གཏད་དེ་མི་འཕྲོ་བར་གནས་པ་ལ་སེམས་གཏད་ལ་བསྒོམ་མོ། །
དེ་ལ་གོམས་པས་རླུང་གནོད་པ་མེད་པར་སྡོམ་པར་ནུས་པ་དང༌། རླུང་ཕྱི་ནང་དུ་བསྲེ་ནུས་པ་དང༌། དེའི་སྟོབས་ཀྱིས་ཁམས་འཛིན་འདྲེན་རྩོལ་མེད་དུ་ནུས་པ་ཐོན་པ་འབྱུང༌། སྒྲ་ནམ་མཁའ་དང་མཉམ་པར་ཤེས་པས་སྒྲ་ཐམས་ཅད་གྲག་སྟོང་དུ་ཤེས་ནས་མཚན་མ་ཐམས་ཅད་རྣམ་པར་གནོན་ཅིང་མི་སྐྱེ་བའི་ཆོས་ལ་བཟོད་པ་ཐོབ་པས་འཇིག་རྟེན་ཆོས་བརྒྱད་ཀྱིས་མི་འཆིང༌། ཕར་ཟིལ་གྱིས་མནན་པས་ན་གསུང་རྡོ་རྗེའི་ཏིང་ངེ་འཛིན་ལ་གནས་པ་ཡིན་ནོ། ། དེ་རྣམས་ལ་ལག་ལེན་རྣམ་པར་ཞིབ་ཆ་ཞིག་ཡོད་པ་ནི་བླ་མ་མཉེས་པར་བྱ་བའི་ཞལ་ལས་ཤེས་པར་བྱོས་ཤིག ། གསུམ་པ་སེམས་དབེན་ཐུགས་རྡོ་རྗེའི་ཏིང་ངེ་འཛིན་ལ། སེམས་དབེན་པའི་ཤེས་བྱ་ནི། ཐ་སྙད་དུ་དངོས་པོ་ཐམས་ཅད་སེམས་གསུམ་གྱི་བདག་ཉིད་ཡིན་ཞིང༌། སེམས་དེའང་རྩ་བ་དང༌།
གནས་དང༌། མཚན་མ་དང༌། དབྱིབས་དང༌། ཁ་དོག་མེད་པ། དབང་པོ་ལས་འདས་པ། རྟོག་པ་རྣམས་ཀྱི་ཡུལ་མ་ཡིན་པ། ནམ་མཁའི་མཚན་ཉིད་ཙམ་དུ་ཤེས་པར་བྱའོ། ། སྤང་བྱ་ནི། སྔར་གྱི་ལམ་རྣམས་ཀྱིས་སྤངས་པའི་ལྷག་མ་གཟུགས་འཛིན་རྣམ་རྟོག་སེམས་ཀྱི་ངོ་བོ་ཤེས་པ་ལ་སྒྲིབ་པ་མངོན་གྱུར་ཅི་རིགས་པར་བྱའོ། ། ཉམས་སུ་བླང་བྱ་ནི།
སེམས་ཀྱི་མཚན་ཉིད་གཏན་ལ་དབབ་པ་དང༌། མཚན་ཉིད་དེ་བརྟགས་ནས་ཉམས་སུ་ལེན་ཚུལ་གཉིས་ལས། དང་པོ་སེམས་ཀྱི་མཚན་ཉིད་གཏན་ལ་དབབ་པ་ལའང༌། ཀུན་སྣང་གི་ཡེ་ཤེས་སྣང་མཆེད་ཐོབ་གསུམ་དང༌། རང་བཞིན་གྱི་མཚན་ཉིད་སྣང་མཆེད་ཐོབ་གསུམ་མོ། ། དང་པོ་ཀུན་ཏུ་སྣང་བའི་ཡེ་ཤེས་སྣང་མཆེད་ཐོབ་གསུམ་ནི། སྣང་བ་ཞེས་པ་རྣམ་པ་མེད་པའི་རང་བཞིན་ལུས་དང་ངག་མེད་པ་སྟོན་གྱི་ནམ་མཁའ་དྲི་མ་མེད་པ་ལ་ཟླ་འོད་ཀྱི་སྣང་བས་ཁྱབ་པ་ལྟར་རང་བཞིན་གྱིས་གསལ་སེང་ངེ་བའི་རྣམ་པ་དངོས་པོ་ཐམས་ཅད་ལ་དམིགས་པས་ན་སྣང་བ་ཞེས་བྱ་བ། དེའི་མིང་གི་རྣམ་གྲངས་ནི་ཤེས་རབ་སྟོང་པ་སོགས་ཀྱང་ངོ༌། ། སྣང་བ་མཆེད་པ་ནི། གཟུགས་འཛིན་དང་བྲལ་བའི་རང་བཞིན་ཅན་ལུས་དང་ངག་མེད་པ་སྟེ།
སྟོན་གྱི་ནམ་མཁའ་ལ་ཉི་འོད་ཀྱིས་ཁྱབ་པ་ལྟ་བུ་གསལ་ཞིང་དྲི་མ་མེད་པའི་ངོ་བོ་ཉིད་དུ་དངོས་པོ་ཐམས་ཅད་དམིགས་པ་ནི་སྣང་བ་མཆེད་པ་སྟེ། ཐབས་དང་ཤིན་ཏུ་སྟོང་པ་ཞེས་ཀྱང་བྱའོ། ། སྣང་བ་ཐོབ་པ་ནི། ནམ་མཁའི་མཚན་ཉིད་དངོས་པོ་མེད་པའི་གཟུགས་ཅན་ལུས་དང་ངག་མེད་པ་སྟེ། ཐུན་མཚམས་ཀྱི་མུན་པའི་སྨག་གིས་ཁྱབ་པའི་ནམ་མཁའ་ལྟར་སེམས་མེད་པ། མི་གཡོ་བ། ཕྲ་ཞིང་བདག་མེད་པ། སྲོག་རྩོལ་མི་རྒྱུ་བ་ནི་སྣང་བ་ཐོབ་པ་སྟེ། མ་རིག་པའི་མཚན་ཉིད་ཅན་སྟོང་པ་ཆེན་པོ་ཞེས་ཀྱང་བྱའོ། ། གཉིས་པ་རང་བཞིན་གྱིས་སྣང་བའི་མཚན་ཉིད་སྣང་མཆེད་ཐོབ་གསུམ་ལ།
རྣམ་ཤེས་གསུམ་གྱི་རང་བཞིན་གྱི་སྣང་བ་ལ་རབ་ཏུ་སྤྱོད་པ་ཡོངས་སུ་གསལ་བ་ཉམས་སུ་མྱོང་བར་འགྱུར་ཞིང་སྣང་བའི་རྒྱུས་རང་བཞིན་རྣམས་འབྱུང་སྟེ། སྣང་བ་དང་པོའི་འཁོར་དུ་འདོད་ཆགས་དང་བྲལ་བ་ལ་སོགས་པའི་རང་བཞིན་སུམ་ཅུ་རྩ་གསུམ། སྣང་བ་མཆེད་པའི་འཁོར་དུ་ཆགས་པ་ལ་སོགས་པའི་རང་བཞིན་བཞི་བཅུ། སྣང་བ་ཉེར་ཐོབ་ཀྱི་འཁོར་དུ་ཆགས་པ་བར་མ་ལ་སོགས་པའི་རང་བཞིན་བདུན་རྣམས་འབྱུང་བ་ཡིན་ནོ། ། གཉིས་པ་མཚན་ཉིད་དེ་བརྟགས་ནས་ཉམས་སུ་ལེན་ཚུལ་གཉིས་ནི། སེམས་ཀྱི་ཆོས་ཉིད་རིག་པའི་ཡེ་ཤེས་ཉམས་སུ་ལེན་ཚུལ་དང༌། ཆོས་ཅན་རིག་པའི་ཡེ་ཤེས་ཉམས་སུ་ལེན་ཚུལ་དང་གཉིས་སོ། ། དང་པོ་སེམས་ཀྱི་ཆོས་ཉིད་རིག་པའི་ཡེ་ཤེས་ཉམས་སུ་ལེན་ཚུལ་ནི་འོག་ཏུ་སྟོན་ལ། གཉིས་པ་ཆོས་ཅན་རིག་པའི་ཡེ་ཤེས་ཉམས་སུ་ལེན་ཚུལ་ལའང་གཉིས། ཆགས་ལམ་དང་གྲོལ་ལམ་མོ། །
དང་པོ་ཆགས་ལམ་གྱི་སྒོ་ནས་ཆོས་ཅན་རིག་པའི་ཡེ་ཤེས་ཉམས་སུ་བླང་བ་ནི་བདུན་ལས། དབབ་པ། བདེ་བ་བཟུང་བ༑ རོ་མྱང་བ། ལྡོག་པ། གནས་སུ་བསྐྱལ་བ། རྩ་མིག་དགག་པ། རླུང་དང་བསྲེ་བའོ། ། དང་པོ་དབབ་པ་ནི། ལུས་དབེན་དང༌།
ངག་དབེན་གཉིས་ལ་གོམས་ཤིང་རྩ་རླུང་གཉིས་ལ་དབང་ཐོབ་པས། ལས་ཀྱི་ཕྱག་རྒྱ་མཚན་ཉིད་དང་ལྡན་པ་དབང་གིས་སྨིན་པར་བྱས་པ། རང་དང་རིག་མ་ལྷར་གསལ་བའི་མཁའ་གསང་བྱིན་གྱིས་བརླབས་ལ། འདུ་ཤེས་གསུམ་དང་ལྡན་པས་སྦྱོར་ཐབས་ཡན་ལག་དྲུག་གམ་བཞིས་སྙོམས་པར་ཞུགས་རྐང་པ་བསྐུམས་ཏེ་དལ་བུས་དབབ། དབབ་དྲགས་ན་མི་ལྡོག ། གཉིས་པ་བཟུང་བ་ནི། གསེར་གླིང་གི་སྒོ་བསྡམ། ཏྲི་ཤ་ཀུ་ནི་ལྷད་ལྷོད་མི་བཏང༌༑ ཨ་ཁྱི་བཟློག ། རྫི་མ་དགུག །
ཐུགས་ཀྱི་ས་བོན་བོ། ཡུམ་བཞི་ནང་དུ་རྔུབ། དེས་མ་ཐུབ་ན་གསེར་གླིང་ཧ་སྟས་མནན་ལ་བཟུང་ངོ༌། ། གསུམ་པ་རོ་མྱང་བ་ནི། བསྲུབས་པ་དང་བསྲུབ་པའི་སྦྱོར་བས་བྱང་སེམས་གཡོ་བ། བཛྲའི་རྩེ་མོ་བི་ཛྙཱ་ལ་གཏད། བདེ་བ་འབར་བའི་ཚེ་སྐད་ཅིག་མ་དང་པོ་ལ་སྣང་བའི་ཡེ་ཤེས་མངོན་དུ་གྱུར་ཏེ་རང་བཞིན་སུམ་ཅུ་རྩ་གསུམ་འགག་གོ། ། སྐད་ཅིག་མ་གཉིས་པ་ལ་སྣང་བ་ཡེ་ཤེས་མངོན་དུ་བྱེད་དེ་རང་བཞིན་བཞི་བཅུ་འགག་གོ། ། སྐད་ཅིག་མ་གསུམ་པ་ལ་སྣང་བ་ཐོབ་པའི་ཡེ་ཤེས་མངོན་དུ་བྱེད་དེ་རང་བཞིན་བདུན་འགག ། བྱང་སེམས་ནོར་བུའི་རྩེ་མོར་རྫོགས་པའི་སྐད་ཅིག་ལ་སྣང་བ་གསུམ་འགགས་པའི་ཐམས་ཅད་སྟོང་པ་ཡེ་ཤེས་ངོས་བཟུང་ནས་དེའི་ངོ་བོ་དང་མ་བྲལ་བར་བསྒོམས་པས།
བདེ་སྟོང་གསལ་རིག་དང་ལྡན་པའི་རྡོ་རྗེ་འཆང་མངོན་སུམ་དུ་མཐོང་ལ། རྗེས་ཐོབ་ཀྱང་ཚོགས་དྲུག་རབ་འབྲིང་ཐ་གསུམ་གང་སྣང་བདེ་སྟོང་ཟུང་འཇུག་ཉིད་དུ་སྣང་བར་འགྱུར་རོ། ། བཞི་པ་ལྡོག་པ་ནི། སྲོག་རྩོལ་གསེར་གླིང་ཏྲི་ཤ་ཀུ་ནེ་ནས་ཡར་ལན་གཅིག་དྲང་ངོ༌། ། ལྔ་པ་གནས་སུ་བསྐྱལ་བ་ནི། སེམས་ཧཾ་ལ་གཏད། མིག་ཀྱང་ཧཾ་ལ་བལྟའོ། ། དྲུག་པ་རྩ་མིག་དགག་པ་ནི། ཅུང་ཟད་ཅིག་ཨ་བི་ཀལྤ་ལ་སེམས་བཞག་གོ། ། བདུན་པ་རླུང་དང་བསྲེ་བ་ནི།
སྲོག་རྩོལ་ལན་དྲུག་བདུན་ཙམ་དྲག་ཏུ་སྤྲུག་གོ། ། དེ་ལྟར་བྱས་པས་བདེ་སྟོང་གཉིས་མེད་ཀྱི་ཡེ་ཤེས་ངོས་ཟིན་ན་འཁོར་འདས་ཀུན་ལ་རྒྱས་གདབ་སྟེ་ཉམས་སུ་བླངས་པས་འཚང་རྒྱའོ། ། འདི་ལའང་རང་ལུས་གཞན་ལུས་གཉིས་གང་རུང་ལ་བརྟེན་ནོ། ། འདི་དག་གི་ལག་ལེན་ཞིབ་ཆ་ནི་ཁོ་བོའི་ངག་གི་ལམ་ལས་རྟོགས་པར་བྱོས་ཤིག ། གཉིས་པ་གྲོལ་ལམ་གྱི་སྒོ་ནས་ཆོས་ཅན་རིག་པའི་ཡེ་ཤེས་ཉམས་སུ་བླང་བ་ནི། སྔར་གྱི་རྡོར་བཟླས་ཀྱི་འཕྲོ་ནས། རང་གི་སྙིང་གར་མི་ཤིགས་པའི་ཐིག་ལེ་ལ་སེམས་རྩིར་གྱིས་བཟུང་ལ་གནས་ཆ་བཙལ། གནས་ཆ་རྙེད་ནས་སེམས་ཀྱི་ངོ་བོ་ལ་བལྟས་པས། ཐོག་མར་རགས་པར་སྣང་བ་ནི་སྣང་བའི་ཡེ་ཤེས། ཆོས་ཉིད་སྟོང་པ་དེ་ཞིབ་ཏུ་གསལ་བར་སྣང་བ་མཆེད་པའི་ཡེ་ཤེས།
དེའི་ཆོས་ཉིད་ཤིན་ཏུ་སྟོང་པ་དེ་ནས་གསལ་ཆ་འགག་པ་ལ་ཕྱོགས་པ་ནི་སྣང་བ་ཉེར་ཐོབ་ཀྱི་ཡེ་ཤེས། དེའི་ཆོས་ཉིད་སྟོང་པ་ཆེན་པོ་སྟེ། དེའང་སེམས་ལ་གཅེར་གྱིས་བལྟས་པས་རྣམ་རྟོག་རགས་པ་འགགས་པ་སྣང་བ་དང་པོ། ཕྲ་བ་འགགས་ནས་ཤིན་ཏུ་ཕྲ་བ་ཐོལ་ཐོལ་འབྱུང་བ་བྱ་བ་བྱེད་མི་ནུས་པ་སྣང་བ་མཆེད་པ། ཤིན་ཏུ་ཕྲ་བ་དེའང་འགགས་ནས་སེམས་མི་རྟོག་པར་གནས་པ་སྣང་བ་ཐོབ་པ་ཡིན་ནོ། ། དེ་ལྟར་སེམས་སྣང་མཆེད་ཐོབ་གསུམ་གྱི་ངོ་བོ་གསལ་བར་རང་རིག་ཅིང་ཉམས་སུ་མྱོང་བར་རང་བཞིན་བརྒྱད་ཅུའི་རྟོག་པ་ཐམས་ཅད་འགགས་ཤིང༌། སེམས་ཀྱི་ངོ་བོ་སྒོམ་པ་མེད་པ་ནམ་མཁའ་ལྟ་བུ་ནི་ཀུན་རྫོབ་ཀྱིས་གསལ་བར་རྟོགས་སོ། དེའི་ཚེ་ཉམས་ཀྱི་སྣང་བ་ལ། ཟླ་བ་ལྟ་བུར་དཀར་ལམ་ཞིང་གསལ་བ་དང༌། ཉི་མ་ལྟར་དམར་ལམ་པ་དང༌༑
སྒྲ་གཅན་ལྟར་ནག་པོའི་ཉམས་སྣང་རིམ་བཞིན་འབྱུང༌། དེ་ལྟར་སྒོམ་དང་སྣ་མ་འཁོན་པར་ཉམས་བཟང་པོ་ལ་འཕྲོ་བཅད་ལ་ཡང་ཡང་བསྒོམ་མོ། ལུས་གནད་ལྟ་སྟངས་གཅུན། ཐུན་ཆུང་གྲངས་མང་བར་བྱའོ། ། རྗེས་ཐོབ་ཟས་སྤྱོད་བཟང་པོས་ཁམས་གསོ། བྱ་བ་བཟང་ངན་གཞན་ཐམས་ཅད་ལིངས་ཀྱིས་བོར། སེམས་ཀྱི་ངོ་བོ་སོ་སོར་བརྟག ། དང་པོ་རྣམ་རྟོག་གང་ཤར་ཡང་སེམས་ལ་མ་ཡེང་བར་བལྟ། རྣམ་རྟོག་གི་དབང་དུ་མི་བཏང༌། རྗེས་བསྙག་མི་བྱ།
སྣ་མི་བསྐྱེལ། བར་དུ་འབད་རྩོལ་དགག་སྒྲུབ་དང་བྲལ་བར་བཞག ། ཐ་མ་བྱུང་ཚོར་དང་བླང་དོར་མེད་པར་རོ་མཉམ་པར་བསྐྱང༌། དེའི་ཚེ་གནས་ཆ་ཆུང་ན་ལྟ་སྟངས་དང་སེམས་འཛིན་ལ་གཅུན། གསལ་ཆ་ཆུང་ན་རིག་པ་དུམ་བུར་བཅད་ལ་སྒོམ་དེ་ཡུད་ཙམ་མཉམ་པར་བཞག ། ཡང་དེ་བཤིག་ལ་མཉམ་པར་འཇོག་པ་ཡིན། བདེ་ཆ་ཆུང་ན་ལྷུག་པར་རང་ཡན་དུ་ཆམ་གྱིས་བཞག ། དེ་དག་གི་གནད་རྣམས་བླ་མ་མྱོང་བ་ཅན་གྱི་ཞལ་ལས་ཞིབ་ཏུའང་ལོངས་ཤིག ། དེ་མཐར་ཕྱིན་ནས་མཉམ་པར་འཇོག་པའི་ཚེ་སེམས་བདེ་སྟོང་གསལ་བར་རིག་པ་བཞིན་དུ། རྗེས་ཐོབ་ཏུ་ཡུལ་བཟང་ངན་བར་མ་གསུམ་གང་སྣང་བ་བདེ་སྟོང་དུ་སྣང་བར་འགྱུར།
དེའང་མཉམ་པར་འཇོག་པའི་དུས་དང༌། དེའི་རྗེས་ཐོབ་མཉམ་པར་མ་བཞག་པ་ལ་ཁྱད་པར་མེད་པའི་སེམས་བདེ་སྟོང་གསལ་རིག་ལས་མི་གཡོ་བ་འབྱུང་བ་ནི་ཐུགས་རྡོ་རྗེའི་ཏིང་ངེ་འཛིན་ལ་གནས་པ་ཞེས་བྱ་བ་ཡིན་ལ༑ འདི་ལ་ཕྱག་ཆེན་པ་རྣམས་སྒོམ་མཉམ་རྗེས་འདྲེས་པ་ཞེས་དགའ་དགའ་བཟང་བཟང་མཛད་ཀྱིན་འདུག་ཀྱང༌། ལུགས་འདི་པར་སེམས་དབེན་མཐར་ཕྱིན་པ་ཙམ་ཡིན་གྱི། ལམ་གྱི་དངོས་གཞི་རྟོགས་པ་དང༌། མཐར་ཕྱིན་པར་མི་བཞེད་དེ་བླ་ན་མེད་པའི་གནད་དོ། ། དེ་ལྟར་ངག་དབེན་གྱི་རྡོ་རྗེའི་བཟླས་པའི་རིམ་པ་དང༌། སེམས་དབེན་གྱིས་སེམས་ལ་དམིགས་པའི་རིམ་པ་སྟེ། རིམ་པ་ལྔའི་དང་པོ་གཉིས། ཁྱད་པར་གྱི་སྔོན་འགྲོ་གཞི་དངོས་པོའི་གནས་ལུགས་ལ་བརྟེན་པ་སྟེ།
དེ་རྣམས་ལ་ཉམས་སུ་མྱོང་བ་ལེགས་པར་ཐོན་པར་བྱ་བ་གལ་ཆེའོ། ། གཉིས་པ་དངོས་གཞི་ལ་གཉིས། ལམ་བདེན་པ་གཉིས་ཉམས་སུ་བླང་བ་དང༌། འབྲས་བུ་ཟུང་འཇུག་གི་རིམ་པའོ། ། དང་པོ་ལ་གཉིས། ཀུན་རྫོབ་བདེན་པ་སྒྱུ་ལུས་དང༌། དོན་དམ་བདེན་པ་འོད་གསལ་གཉིས་ལས། དང་པོ་ཀུན་རྫོབ་བདེན་པ་སྒྱུ་ལུས་ལའང༌། རྟེན་གྱི་གང་ཟག་དབེན་གསུམ་མཐར་ཕྱིན་པའི་དཔེ་བདེན་གཉིས་ཀྱི་ཏིང་འཛིན་ལ་མཆོག་ཏུ་མོས་པ། བླ་མ་མཉེས་པར་བྱ།
གོང་དུ་མ་ཟིན་ན་སྒྱུ་ལུས་སྣོད་རུང་གི་ཆོ་ག་འདིར་བྱས་ལ་མན་ངག་བསྟན་པར་བྱའོ། ། ཤེས་བྱ་ནི། ཁམས་གསུམ་སྒྱུ་མ་ལྟ་བུའི་སྐུ་རྡོ་རྗེ་འཆང་ཆེན་པོའི་རང་བཞིན་དུ་ཤེས་པར་བྱ་བ་ཡིན་ནོ། ། སྤང་བྱ་ནི། སྒྱུ་མ་ལྟ་བུ་མ་ཤེས་ན་དངོས་པོར་བདེན་བཟུང་གིས་འཁོར་བར་འཁྱམས་པས་དེ་སྤང་བར་བྱ་བའི་ཕྱིར་རོ། ། ཉམས་སུ་བླང་བྱ་ལ་གཉིས། མཉམ་བཞག་སྒྱུ་མ་དང༌། རྗེས་ཐོབ་སྒྱུ་མའི་ཉམས་ལེན་ནོ། ། དང་པོ་མཉམ་བཞག་སྒྱུ་མ་ལའང་གཉིས། སྒྱུ་མ་སྦྱང་བ་དང༌།
མ་འབྱོང་ན་སྤོག་པའི་ཐབས་སོ། ། དང་པོ་མཉམ་བཞག་སྒྱུ་མར་སྦྱང་བ་ནི། ལུས་གནད་སྣམ་སྣང་ཆོས་བདུན་དང༌། མི་གཡོ་བར་ཟུངས་ཐུབ་བཅའ་བ་ཤིན་ཏུ་གལ་ཆེའོ། ། དེའི་ངང་ལས་སེམས་དུས་གསུམ་གྱི་རྣམ་རྟོག་གི་སྤྲོས་པ་རྦད་ཀྱིས་བཅད་ལ་ཡོད་པར་ཡང་མི་བསྒོམ། དེ་བཞིན་དུ་མེད་པ། སྟོང་པ། མི་སྟོང་པ། བསྒོམ་བྱ། སྒོམ་བྱེད།
བལྟ་བྱ། ལྟ་བྱེད། གང་ཡང་མི་བསྒོམ་པར་སེམས་རྗེན་གསལ་ཏིང་ངེར་བཞག ། ཅིའང་མི་བལྟ་བར་ཧྲིག་གེར་བལྟ། ཅིའང་མི་འཛིན་པར་སང་ངེར་བཞག ། དེའི་ངང་ལས་རྣམ་རྟོག་གི་འཆར་སྒོ་ཕྲ་རགས་ཅི་བྱུང་ཡང་མཐུད་དུ་མི་འཇུག་པར་རྟོག་པ་འགྱུ་དྲན་ཐམས་ཅད་རྟོག་མེད་ཉིད་དུ་མ་ཡེང་བར་བཟུང་ངོ༌། ། གལ་ཏེ་གཉིད་རྨུགས་ཀྱི་དབང་གིས་བྱིང་ན་ལྟ་སྟངས་གློད། ཤེས་པ་ལ་ངར་བཏགས། རིག་པ་ལ་ཧུར་བཏོན་ལ་བལྟ། རྒོད་ཅིང་འཕྲོ་ན་ལྟ་སྟངས་དང་རིག་པ་འཕང་དམའ།
ཞེ་གཏིང་ནས་ལྷོད་ཀྱིས་གློད་ལ་ཤེས་པ་འཛིན་མེད་དུ་བཞག ། བྱིང་རྒོད་མེད་པར་ཆ་སྙོམས་ན་བཅས་བཅོས་ཅི་ཡང་མེད་པར་རང་བབས་རང་ཚུགས་སུ་སོ་ཚུགས་པར་བསྐྱང་བར་བྱའོ། ། དེ་ལྟར་མཐོ་དམན་ཁད་སྙོམས་ཤིང་རིག་པ་ངང་བསྲིངས་ནས་བསྒོམས་པས་སྔ་ཐུན་ལ་ཉམས་བཟང༌། ཕྱི་ཐུན་ལ་ངན་པའམ། ཐུན་འགོ་ལ་བཟང༌། ཐུན་སྨད་ལ་ངན་ན་ཆུ་ཟད་པའི་རྫིང་ལྟར་ཁམས་ཀྱི་ནུས་པ་གཏུགས་པ་ཡིན་པས་ཁམས་གསོ་ཞིང་གློད་ལ་བསྒོམ། སྔ་ཐུན་དང་ཐུན་འགོ་ལ་ངན། ཕྱི་ཐུན་དང་ཐུན་གཤམ་ལ་བཟང་ན་རྫིང་ཆུ་ཡུར་བར་མ་དྲོངས་པ་ལྟར་སྦྱོར་བ་འབད་རྩོལ་ཆུང་བ་ཡིན་པས་རིག་པ་འཇུར་མིག་ནས་བཏོན། ཤེས་པ་དྲུང་དུ་བཅུག་ལ་བསྒོམ། མདོར་ན་གྲིམ་ལྷོད་ཀྱི་སྐྱོན་སྤངས་ཏེ་རྣམ་རྟོག་གིས་མ་བསླད།
གཉེན་པོས་མ་བཅོས་པར་རང་སར་དྲུང་དུ་བཅུག ། དེ་ལྟར་དོན་དམ་པའི་བདེན་པ་ལ་དམིགས་ཏེ་བསྒོམས་པས་སེམས་ཟིན། དེས་རླུང་ཟིན། དེ་ལ་ཉམས་སྐྱེ་སྟེ། ས་ཆུ་ལ་ཐིམ་པས་སྨིག་རྒྱུ་ལྟ་བུ་འོད་ཟེར་ལྔ་ལྡན་སྔོ་མེར་མེར་བ་དང༌། སྔོ་ཧྲིབ་ཧྲིབ་པ་དང༌། ཆུ་གཡོ་བ་ལྟ་བུ་འབྱུང༌། ཆུ་མེ་ལ་ཐིམ་པས་དུ་བ་ལྟ་བུ་འཕྱུར་བ་དང༌། དུ་གདང་ཐང་ལ་ཆགས་པ་ལྟ་བུ་འབྱུང༌། མེ་རླུང་ལ་ཐིམ་པས་སྲིན་བུ་མེ་ཁྱེར་ལྟ་བུ་དམར་རྩེག་རྩེག་པ་དང༌།
དམར་ཕྲ་ཕྲ་བ་འབྱུང༌། རླུང་སེམས་ལ་ཐིམ་པའི་དུས་སུ་མར་མེ་ལྟ་བུ། སེམས་སེམས་བྱུང་ལ་ཐིམ་པའི་དུས་སུ་ཟླ་འོད་ལྟ་བུ། སེམས་བྱུང་མ་རིག་པ་ལ་ཐིམ་པའི་དུས་སུ་ཉི་འོད་ལྟ་བུ། མ་རིག་པ་ཐམས་ཅད་སྟོང་པར་ཐིམ་པའི་དུས་སུ་སྒྲ་གཅན་ནམ་མུན་ནག་གི་རྣམ་པ་ལྟ་བུ་འབྱུང༌། དེའི་རྗེས་སུ་ཐམས་ཅད་སྟོང་པ་སྤྲིན་མེད་པའི་ནམ་མཁའ་ལྟ་བུ། དེས་ན་སླར་སྣང་བ་གསུམ་ལུགས་ལྡོག་ཏུ་འཆར་ཏེ། ཐམས་ཅད་སྟོང་པ་ལས་མ་རིག་པ། དེ་ལས་སེམས་བྱུང༌། དེ་ལས་སེམས།
སེམས་གསུམ་པོ་དེ་རླུང་དང་བཅས་པ་ལས་སྒྱུ་མ་ལྟ་བུའི་སྐུ། སྒྱུ་མའི་དཔེ་བཅུ་གཉིས་ཀྱིས་མཚོན་པ་ཤིན་ཏུ་གསལ་བ་གཟུགས་བརྙན་སྣ་ཚོགས་པ་དག་མཐོང་སྟེ། དེའང་སྒྱུ་མའི་དཔེ་གཙོ་བོ་གསུམ་ནི། མཚན་དཔེས་བརྒྱན་པ་ཡན་ལག་དང་ཉིང་ལག་གི་ཆ་ཤས་ཡོངས་སུ་རྫོགས་པ་མེ་ལོང་གི་གཟུགས་བརྙན་ལྟ་བུ། དབྱིབས་དང་ཁ་དོག་གཞན་དང་མ་འདྲེས་པ་བར་སྣང་གི་འཇའ་ཚོན་ལྟ་བུ། སྤྱོད་ཡུལ་ཐམས་ཅད་དུ་ཁྱབ་པ་ཆུ་ནང་གི་ཟླ་བ་ལྟ་བུ་སྟེ། མདོར་ན་ཉམས་སྣང་དཔག་ཏུ་མེད་ཅིང་བརྗོད་དུ་མེད་པ་ཞིག་འཆར། དུས་གསུམ་གྱི་བརྟན་གཡོའི་སྣང་བ་ཁམས་གསུམ་པོ་རབ་ཏུ་གསལ་བའི་ཉམས་སྐྱེ་སྟེ་བློའི་བྱེ་བྲག་གིས་རིམ་གྱིས་པ་དང༌། ཐོད་བརྒལ་བ་དང༌། ཅིག་ཅར་བ་ཅི་རིགས་པ་འབྱུང་ངོ༌། །
དེ་ལྟར་བསྒོམས་ཀྱང་ཉམས་ལ་བོགས་ཆེར་མ་སྐྱེས་པ་བྱུང་ན། གཉིས་པ་མ་འབྱོང་ན་སྤོག་པའི་ཐབས་ནི། ལག་ལེན་རྒྱས་པ་ནག་ཁྲིད་དུ་ཡོད་པ་ལྟར་རམ། དེ་ཙམ་མི་ནུས་ན་རང་གི་མདུན་དུ་ཁྲིའུ་ཤིང་གི་རྩེ་མོར་རྡོ་རྗེ་འཆང་གི་བྲིས་སྐུ། ཞལ་ཕྱག་སོགས་འགྱིང་ལོག་ཅན། འཇའ་རིས་ཅན། འོད་སྐོར་གྱི་ནང་དུ་བཞུགས་པ་བྲིས་ལ་བཏགས། དེའི་གཟུགས་བརྙན་ཕར་ངོས་མེ་ལོང་དྭངས་པའི་ནང་དུ་ཡོངས་སུ་རྫོགས་པར་འཆར་བར་བྱས་ལ་རང་ཉིད་ལུས་གནད་སྔར་ལྟར་འཆར་བར་བྱས་ལ། མེ་ལོང་ནང་གི་གཟུགས་བརྙན་གྱི་ཐུགས་ཀར་སེམས་མ་ཡེང་བར་རྩེ་གཅིག་ཏུ་དྲིལ་ནས་བལྟ་བྱ་ལྟ་བྱེད་དེར་འཛིན་དང་བྲལ་བའི་ངང་ནས་མ་ཡེང་བར་རྩེ་གཅིག་ཏུ་བཞག ། དང་པོ་གཟུགས་བརྙན་མཐོང་ཞིང་གསལ་བ་ནི་སྣང་བ།
དེ་ནས་གཟུགས་བརྙན་ལོགས་སུ་ཆེད་པ་ལྟར་སྣང་བ་ནི་སྣང་བ་མཆེད་པ། དེ་ནས་གཟུགས་བརྙན་དེ་ཉིད་མི་གསལ་བར་ནག་ཐིབ་ཀྱིས་སོང་བ་ཉེར་ཐོབ། དེ་ནས་ཐམས་ཅད་དྭངས་པ་ནམ་མཁའ་ལྟ་བུའི་ངང་ནས་སྔར་བཤད་པ་བཞིན་ཉམས་སྣ་ཚོགས་པ་སྐྱེ་སྟེ། རྒྱས་པར་བླ་མས་ངོ་སྤྲད་པར་འགྱུར་བ་ལྟར་རོ། ། དེ་ལྟར་མཉམ་བཞག་སྒྱུ་མ་ལ་བརྟན་པ་ཐོབ་ཅིང་རང་ས་ཟིན་པར་བྱས་ནས། གཉིས་པ་རྗེས་ཐོབ་སྒྱུ་མའི་ཉམས་ལེན་ནི་གསུམ་སྟེ། སྣང་བ་སྒྱུ་མ། རྨི་ལམ་སྒྱུ་མ། བར་དོ་སྒྱུ་མའི་ཉམས་ལེན་ནོ། ། དང་པོ་ལའང་གཉིས།
རྗེས་ཐོབ་སྒྱུ་མར་གསལ་བ་དང༌། མི་གསལ་ན་གསལ་བར་བྱེད་པའི་ཐབས་སྤོག་པའི་ཆོ་གའོ། ། དང་པོ་རྗེས་ཐོབ་སྒྱུ་མར་གསལ་སྣང་འདོན་པ་ནི། མཉམ་བཞག་ཏིང་འཛིན་བཟང་པོ་ཉམས་ཀྱི་རྩིས་བཟུང་ནས། རྗེས་ལ་ཚོར་དྲུག་གི་གང་སྣང་ཐམས་ཅད་མཉམ་བཞག་གི་སྒྱུ་མའི་སྣང་བ་དང་རང་བཞིན་མཚུངས་པར་བལྟ་ཞིང་བསྲེས་ནས་བསྒོམ། གཟུགས་ལེགས་མི་ལེགས། སྒྲ་སྙན་མི་སྙན། དྲི་ཞིམ་མི་ཞིམ། རོ་ཞིམ་མི་ཞིམ། རེག་བྱ་འཇམ་རྩུབ།
བསྟོད་སྨད་བདེ་སྡུག་ལ་སོགས་པ་འཇིག་རྟེན་ཆོས་བརྒྱད་པོ་ཐམས་ཅད་སྒྱུ་མ་དང་རོ་མཉམ་པར་སྒོམ་ཞིང་བླང་དོར་མེད་པར་མཉམ་པ་ཉིད་དུ་སྦྱང་ངོ༌། ། གཉིས་པ་དེ་ལྟར་མི་གསལ་ན་གསལ་བར་བྱེད་པའི་ཐབས་སྤོག་པའི་ཆོ་ག་གཉིས། མ་དག་པའི་སྒྱུ་མར་སྦྱང་བ་དང༌། དག་པའི་སྒྱུ་མར་སྦྱང་བའོ། ། དང་པོ་མ་དག་པའི་སྒྱུ་མར་སྦྱང་བ་ནི། རང་གི་མདུན་དུ་མེ་ལོང་དྭངས་པའི་ནང་དུ་རང་གི་གཟུགས་བརྙན་འཆར་དུ་གཞུག ། དེ་ལ་གཡས་ནས་ཡོན་ཏན་སྣ་ཚོགས་ཀྱི་སྒོ་ནས་བསྟོད་པར་བསམ། གཡོན་ནས་སྐྱོན་མཚང་སྣ་ཚོགས་ཀྱི་སྒོ་ནས་སྨད་པར་བསམ། དེ་ལ་དགའ་མི་དགའ་སྣ་ཚོགས་འདུག་གམ་མི་འདུག་བརྟག ། གཟུགས་བརྙན་དེ་ལ་ནི་སེམས་མེད་པས་དགའ་མི་དགའི་བླང་དོར་མེད།
རང་གི་སེམས་ལ་མི་དགའ་འདུག་ན་ནི་ཡུལ་བདེན་པར་མ་གྲུབ་པས་ཡུལ་ཅན་འཁྲུལ་བར་ཤེས་པའི་སྒོ་ནས་གཉེན་པོས་ཚར་བཅད། དེ་བཞིན་དུ་གཡས་ནས་གསེར་གཡུ་གོས་དར་སོགས་འབུལ་བ་དང༌། གཡོན་ནས་ཕྲོག་པ་དང༌། གཡས་ནས་ཕྱག་འཚལ་བཀུར་སྟི་བྱེད་པ་དང༌། གཡོན་ནས་རྡེག་འཚོག་བརྙས་པ་བྱེད་པ་སོགས་ཚུལ་མི་མཐུན་པ་སྣ་ཚོགས་བྱས་པར་བསམ། དེ་ལ་དགའ་མི་དགའ་དང་བླང་དོར་མེད་པར་རོ་སྙོམ་མམ་མི་སྙོམ་བལྟ། བླང་དོར་མེད་པར་རོ་སྙོམ་པས་ན། གཟུགས་བརྙན་དེ་མེ་ལོང་གི་ནང་ནས་རང་གི་བློས་ཚུར་བཏོན་ནས་རང་དང་མེ་ལོང་གི་བར་དུ་བཞག་ལ། དེ་རང་ཉིད་ཡིན་པར་བསྒོམས་ལ་སྔར་བཞིན་དུ་བསྟོད་སྨད་སོགས་མི་མཚུངས་པ་སྣ་ཚོགས་བྱས་ལ་དགའ་མི་དགའ་འདུག་གམ་མི་འདུག་བལྟ། བླང་དོར་དུ་འདུན་པར་འདུག་ན་གཉེན་པོས་ཚར་བཅད་དོ། །
དེ་ལ་རོ་སྙོམ་པས་ན་མེ་ལོང་དང་བདག་གི་བར་དུ་བློས་བཏོན་པའི་གཟུགས་བརྙན་དེ་ཉིད་རང་ལ་བསྟིམ། རང་གཟུགས་བརྙན་ལྟ་བུར་བསམས་ལ། གྲོགས་ཡོད་ན་གྲོགས་ལ་བསྟོད་སྨད་སོགས་སྣ་ཚོགས་བྱེད་དུ་གཞུག ། གྲོགས་མེད་ན་རང་གིས་བྱ། དེ་ལ་དགའ་མི་དགའི་བླང་དོར་འདུག་གམ་མི་འདུག་བལྟས་ལ། འདུག་ན་ཡུལ་ཡུལ་ཅན་ཐམས་ཅད་སྒྱུ་མར་ཤེས་པའི་སྒོ་ནས་ལེགས་པར་སུན་ཕྱུང་སྟེ་བསྒོམས་པས། བླང་དོར་དུ་འདུག་པའི་ཡུལ་རྫུན་པོའི་རྗེས་ཤེས་གཉིས་ལས་བལྟས་པས་ཀྱང་ཁྱད་མེད་པར་བཅོས་མིན་གོ་བ་འབྱུང་ངོ༌། ། དེ་ལྟར་སྣང་གྲག་གི་དངོས་པོ་ཐམས་ཅད་ལ་སྦྱར་ཞིང་བསྒོམས་པས། ཐམས་ཅད་གཟུགས་བརྙན་བཞིན་དུ་དགའ་སྡུག་རོ་སྙོམས་པར་གྱུར་པ་ན་སྣང་བ་སྒྱུ་མ་འབྱོངས་པ་ཡིན་ནོ། ། གཉིས་པ་དག་པའི་སྒྱུ་མར་སྦྱང་བ་ནི།
སྔར་བཞིན་མེ་ལོང་ནང་དུ་རྡོ་རྗེ་འཆང་གི་གཟུགས་བརྙན་ཤར་བ་ལ་སེམས་བཟུང༌། དེ་ལ་སེམས་གར་བཞག་ཏུ་སྡོད་པར་བརྟན་པ་ཐོབ་པ་ན། མེ་ལོང་ནང་གི་རྡོ་རྗེ་འཆང་རང་གི་བློས་མེ་ལོང་ནང་ནས་ཚུར་བཏོན། རང་དང་མེ་ལོང་གི་བར་དུ་བཞག་པ་ལ་སེམས་བཟུང༌། དེ་ལ་བརྟན་པ་གོང་ལྟར་ཐོབ་ནས། མེ་ལོང་དང་བདག་གི་བར་གྱི་རྡོ་རྗེ་འཆང་དེ་རང་ཉིད་ལ་བསྟིམ། རང་གཟུགས་རྡོ་རྗེ་འཆང་དུ་གསལ་བར་མ་གྱུར་བར་དུ་སེམས་བཟུང༌། དེའི་གསལ་སྟོང་བརྟན་པར་གྱུར་པ་ན། སྣང་སྲིད་སྣོད་བཅུད་ཀྱི་དངོས་པོ་ཐམས་ཅད་རྡོ་རྗེ་འཆང་གི་གཟུགས་བརྙན་དུ་གསལ་བ་ལ་སེམས་བཟུང༌། དེ་ལ་བརྟན་པ་ཐོབ་ནས་མཉམ་རྗེས་མེད་པ་བྱུང་ན་སྣང་བ་སྒྱུ་མར་འབྱོངས་པ་ཡིན་ནོ། །
གཉིས་པ་རྨི་ལམ་སྒྱུ་མ་ལ་གསུམ། བཟུང་བ། སྦྱང་བ། གཅིག་ཏུ་བྱེད་པའི་བསམ་གཏན་ནོ། ། དང་པོ་བཟུང་བ་ལ་གཉིས༑ ཉིན་པར་དྲན་པ་རྒྱུན་ཆགས་ཀྱིས་བཟུང་བ་དང༌། མཚན་མོ་མན་ངག་བཙན་ཐབས་ཀྱིས་བཟུང་བའོ། ། དང་པོ་ཉིན་པར་དྲན་པ་རྒྱུན་ཆགས་ཀྱིས་བཟུང་བ་ནི། གནས་དབེན་པར་མཚམས་དམ་པོར་བཅད། འཁོར་བའི་སྡུག་བསྔལ་ལ་ཡིད་འབྱུང་ཆེན་པོ་བསྐྱེད་ལ།
ཆོས་ཐམས་ཅད་སྒྱུ་མ་ལྟ་བུ་ལ་སྒྱུ་མར་མ་ཤེས་པའི་སེམས་ཅན་རྣམས་ལ་སྙིང་རྗེ་ཆེན་པོར་བསྐྱེད་དོ། ། སྤྱིར་ཆོས་ཐམས་ཅད་སྣང་བཞིན་དུ་བདེན་པར་མ་གྲུབ་པའི་སྒྱུ་མ་ལྟ་བུ་ཡིན། རྨི་ལམ་ལྟ་བུ་ཡིན་སྙམ་དུ་བློས་བྱས་ཙམ་མིན་པ་ཞེ་ཐག་པ་ནས་བསམ། ཁྱད་པར་འགྲོ་འཆག་ཉལ་འདུག་སོགས་སྤྱོད་ལམ་ཐམས་ཅད་ཀྱང་རྨི་ལམ་རྨིས་པ་ཡིན་པར་འདུག ། ང་འགྲོ་བ་འདི་རྨི་ལམ་ཡིན་པར་འདུག ། འཆག་པ་འདིའང་རྨི་ལམ་ཡིན་པར་འདུག་སྙམ་པ་ལ་སོགས་པའི་དྲན་འདུན་ཐེ་ཚོམ་མེད་པར་ཐག་གཅོད་པ་ཏུར་ཏུར་རྒྱུན་མ་ཆད་པར་བསམ་མོ། ། གཉིས་པ་མཚན་མོ་མན་ངག་བཙན་ཐབས་ཀྱིས་བཟུང་བ་ལ་གསུམ། རྨི་ལམ་འཛིན་པ། འབྱམས་པ་དེའི་གཉེན་པོ། སྦྱང་བའོ། །
དང་པོ་རྨི་ལམ་འཛིན་པ་ནི། སྲོད་འདས་ཉལ་ཁར་བླ་མའི་རྣལ་འབྱོར་བསྒོམས་ལ་མོས་གུས་དྲག་པོས་དོ་ནུབ་རྨི་ལམ་མང་བ་རྨི་བར་བྱིན་གྱིས་བརླབ་ཏུ་གསོལ། རྨི་ལམ་གསལ་པོ་རྨི་བར་བྱིན་གྱིས་བརླབ་ཏུ་གསོལ༑ རྨི་ལམ་བཟང་པོ་རྨི་བར་བྱིན་གྱིས་བརླབ་ཏུ་གསོལ། རྨི་ལམ་ལ་རྨི་ལམ་དུ་ངོ་ཤེས་པར་བྱིན་གྱིས་བརླབ་ཏུ་གསོལ། ཞེས་གསོལ་བ་དྲག་ཏུ་བཏབ། དེ་ནས་མགོ་བྱང་སྔས་མགོ་མཐོ་བར་གཡས་སར་ཕབ། སེང་གེའི་ཉལ་སྟབས་ཀྱིས་ཉལ་ནས། སེམས་ཅན་ཐམས་ཅད་རྡོ་རྗེ་འཆང་ཐོབ་པར་བྱ་བའི་ཕྱིར་སྒྱུ་མ་ལྟ་བུའི་ཏིང་ངེ་འཛིན་མངོན་དུ་བྱའོ་སྙམ་དུ་སེམས་བསྐྱེད། སྤྱི་བོར་བླ་མ་བསྒོམ།
རང་ལུས་ཡི་དམ་དུ་གསལ་བའི་མགྲིན་པར་པདྨ་འདབ་བཞི་པའི་མདུན་གྱི་འདབ་མར་ཨ། གཡས་སུ་ནུ། རྒྱབ་ཏུ་ཏ། གཡོན་དུ་ར། དབུས་ཀྱི་ལྟེ་བར་ཨ་ཤད་ཀྱི་རྣམ་པ་གསལ་གདབ། དོ་ནུབ་རྨི་ལམ་མང་པོ་རྨི་བར་བྱ། རྨི་ལམ་གསལ་པོ་རྨི་བར་བྱ། རྨི་ལམ་བཟང་པོ་རྨི་བར་བྱ། རྨི་ལམ་ལ་རྨི་ལམ་དུ་ངོ་ཤེས་པར་བྱ་སྙམ་པའི་འདུན་པ་དྲག་པོ་རྩེ་གཅིག་ཏུ་ཡང་ཡང་བཏང་ལ། དང་པོ་ཨ་ལ་སེམས་མ་ཡེང་བར་བཟུང༌།
གཉིད་འཐིབ་ཏུ་ཉེ་བ་ན་ནུ་ལ་སེམས་བཟུང༌། གཉིད་ཟི་བ་དང་ཏ་ལ། ཆེར་ཟི་བ་དང་ར་ལ། འགྲོ་བར་བརྩམ་པ་ན་ཨ་ཤད་ལ་སེམས་གཏད་པའི་ངང་ནས་གཉིད་ལོག་པས་གདམས་ངག་གི་ནུས་པས། རྨི་ལམ་མང་ལ་གསལ་བ་འབྱུང༌། འཇིགས་པ་དང༌། ཡ་ང་བ་དང༌། མཚར་ཆེ་བ་གང་རུང་ཞིག་རྨིས་པ་ལ་བརྟེན་ནས་འདི་རྨི་ལམ་ཡིན་པར་འདུག ། ང་ལ་རྨི་ལམ་རྨི་བར་འདུག་སྙམ་དུ་ཤེས་པ་བྱུང་ན་རྨི་ལམ་ཟིན་པ་ཡིན་ནོ། ། གལ་ཏེ་སྲོད་ལ་མ་ཟིན་ན་གཉིད་སད་པ་དང༌།
ང་ལ་སྲོད་ཀྱི་དུས་སུ་རྨི་ལམ་འདི་དང་འདི་འདྲ་བ་བྱུང་འདུག་སྟེ། རྨི་ལམ་དུ་ངོ་མ་ཤེས་པར་འདུག་སྙམ་དུ་ཕྱིར་བལྟས་བྱ་ཞིང་རྨི་ལམ་དེ་དག་ཀྱང་སྒྱུ་མ་ཡིན་སྙམ་དུ་བསྒོམ། ད་གུང་ཐུན་ལ་ཅི་ནས་ཀྱང་རྨི་ལམ་དུ་ངོ་ཤེས་པར་བྱའོ་སྙམ་དུ་འདུན་པ་དྲག་ཏུ་བཏང༌། ཨ་ནུ་ཏ་ར་ལ་སེམས་གཏད་གཉིད་ལོག ། དེས་ཀྱང་མ་ཟིན་སད་པ་དང༌། མདང་སྲོད་དང་གུང་གཉིས་ཀར་རྨི་ལམ་འདི་དང་འདི་འདྲ་རྨིས་ཀྱང་རྨི་ལམ་ལ་རྨི་ལམ་དུ་ངོ་མ་ཤེས་པར་འདུག་སྙམ་དུ་ཕྱིར་བལྟས་བྱ་ཞིང་སྒྱུ་མར་སྦྱང༌། ད་ནི་ཐོ་རངས་ཅིས་ཀྱང་རྨི་ལམ་ལ་རྨི་ལམ་དུ་ངོ་ཤེས་པར་བྱའོ་སྙམ་དུ་འདུན་པ་དྲག་ཏུ་བཏང་ནས། སྔར་གྱི་ཡི་གེ་བཞི་ལ་སེམས་གཏད་གཉིད་ལོག ། དེ་ནུབ་དེ་ལྟར་ཡང་ཡང་བྱས་ཀྱང་མ་ཟིན་ན་འབྱམས་པ་ཡིན་པས། གཉིས་པ་འབྱམས་པའི་གཉེན་པོ་བཞི་སྟེ།
སྟོང་འབྱམས། སྡུག་འབྱམས། སད་འབྱམས༑ དྲེད་འབྱམས། དང་པོ་སྟོང་འབྱམས་ནི། རྨི་ལམ་རྨིས་མ་འདོད་པར་རྨི་ལམ་སྟོང་པ་ཡིན་པས། དེའི་གཉེན་པོ་གཉིད་ལོག་ཁར་རླུང་བུམ་ཅན་ལན་བདུན་བཟུང༌། ཨ་ནུ་ཏ་ར་ལ་དམིགས་པ་དྲག་ཏུ་བྱ། གདན་དང་རང་གི་བར་ཏུ་ཐིག་ལེ་དམར་པོ་སྲན་མ་ཙམ་ཞིག་བསམ། དེ་ཇེ་ཆེར་སོང་བ་རང་གི་འོག་ཐམས་ཅད་ཁྱབ་པ་ཐིག་ལེ་དམར་པོ་གདན་དུ་གདིང་ཞེས་པའི་དོན་ཡིན།
ཨ་ནུ་ཏ་ར་གསལ་བཏབ་རྨི་ལམ་མང་པོ་རྨི་བར་བྱའོ་སྙམ་པའི་འདུན་པ་དྲག་ཏུ་བཏང༌། པདྨའི་ལྟེ་བར་ཨ་ཤད་ཁ་དོག་དམར་པོར་བསྒྱུར། དེ་ལ་རླུང་སེམས་གཉིས་ཀ་དྲིལ་ནས་རྩེ་གཅིག་ཏུ་གཏད་ལ་གཉིད་ལོག ། གཉིས་པ་སྡུག་འབྱམས་ནི། རྨི་ལམ་མང་པོ་རྨིས་ཀྱང་རྨི་ལམ་དུ་ངོ་མ་ཤེས་པ་ཡིན། དེའི་གཉེན་པོར་སྤྱི་བོར་བླ་མ་བསྒོམ། མོས་གུས་བྱ། སྔར་ལྟར་གསོལ་བ་བཏབ། རང་ཡི་དམ་དུ་བསྒོམ། མགྲིན་པར་ཨ་ནུ་ཏ་ར་ལ་གསལ་བཏབ།
རླུང་བུམ་ཅན་བདུན་བཟུང༌། སྨིན་མཚམས་སུ་ཐིག་ལེ་དམར་པོ་སྲན་མའི་འབྲུ་ཙམ་དམིགས་ལ་སེམས་གཏད། ཅི་ནས་ཀྱང་རྨི་ལམ་ལ་རྨི་ལམ་དུ་ངོ་ཤེས་པར་བྱའོ་སྙམ་པའི་འདུན་པ་གྲངས་བཅད་བཅུ་གཅིག་རྩེ་གཅིག་ཏུ་བཏང་ལ་གཉིད་ལོག་གོ། ། དེས་ཀྱང་མ་ཟིན་ན་སྣང་གྲག་གི་ཆོས་ཐམས་ཅད་རྨི་ལམ་ལྟ་བུ་ཡིན་པ་ལ་རྨི་ལམ་ལྟ་བུར་ངོ་མ་ཤེས་པར་འདུག ། ད་ནི་དེ་ཐམས་ཅད་རྨི་ལམ་དུ་ངོ་ཤེས་པར་བྱ་སྙམ་པའི་འདུན་པ་བཏང༌། ཕྱི་དྲོའི་དུས་ནས་ད་ནི་ང་ལ་རྨི་ལམ་རྨིའི་འདུག ། འདི་རྨི་ལམ་ཡིན་པར་འདུག་སྙམ་པའི་དྲན་པ་རྒྱུན་ཆགས་དྲག་ཏུ་བཟུང༌། སྲོད་ཀྱི་དུས་ལ་བབ་པ་ན་རླུང་བུམ་ཅན་ཉེར་གཅིག་བཟུང༌། རྡོ་རྗེའི་བུ་གར་ཐིག་ལེ་ནག་པོ་རིལ་མ་ཙམ་ཞིག་གསལ་བཏབ༑ དེ་ལ་རླུང་སེམས་རྩེ་གཅིག་ཏུ་བསྡུས་ཏེ་ཅི་ནས་ཀྱང་རྨི་ལམ་ལ་རྨི་ལམ་དུ་ངོ་ཤེས་པར་བྱའོ་སྙམ་པའི་འདུན་པ་གྲངས་བཅད་ལ་ལན་གསུམ་བཏང་ལ་གཉིད་ལོག་གོ། །
དེ་ལྟར་ཡང་ཡང་བྱས་པས་རྨི་ལམ་ལ་རྨི་ལམ་དུ་ངོ་ཤེས་པར་འགྱུར་རོ། ། གསུམ་པ་སད་འབྱམས་ནི། རྨི་ལམ་ལ་རྨི་ལམ་དུ་ངོ་ཤེས་ནས་སད་ན་དེའི་གཉེན་པོར། ཉིན་པར་གྱི་དུས་ཀྱང་རྨི་ལམ་ལ་རྨི་ལམ་དུ་ངོ་ཤེས་པར་བྱ། ངོ་ཤེས་ཀྱང་གཉིད་མི་སད་པར་བྱའོ་སྙམ་པའི་འདུན་པ་དྲག་ཏུ་བཏང༌། གཉིད་ལོག་ཁར་ཐིག་ལེ་ནག་པོ་གོས་སུ་བགོ་བ་ཞེས་པ་ནི། སྨིན་མཚམས་སུ་ཐིག་ལེ་ནག་པོ་སྲན་མ་ཙམ་ཞིག་གསལ་བཏབ། དེ་ཇེ་ཆེར་སོང་བས་རང་གི་ལུས་ཐམས་ཅད་བཏུམས་ཏེ་གོས་གྱོན་པ་བཞིན་དུ་བསམ། རྨི་ལམ་ལ་རྨི་ལམ་དུ་ངོ་ཤེས་པ་བྱུང་བ་དང༌། དེ་འཕྲལ་འདི་རྨི་ལམ་ཡིན་ད་ནི་བདག་གཉིད་མི་སད་པར་རྨི་ལམ་དུ་རྨི་བར་བྱའོ། །
བཞི་པ་དྲེད་འབྱམས་ནི། རྨི་ལམ་ལ་རྨི་ལམ་ངོ་ཤེས་ཀྱང་དེའི་ངང་ནས་ཐ་མལ་པར་ཤོར་ནས་ངོ་མ་ཤེས་ན། དེའི་གཉེན་པོར་ཉིན་པར་རྨི་ལམ་ལ་རྨི་ལམ་དུ་ངོ་ཤེས་པར་བྱ། རྨི་ལམ་སྒྱུ་མ་ཡིན། སྒྱུ་མ་སྟོང་པ་ཡིན་སྙམ་དུ་དྲན་པས་བཟུང༌། གཉིད་ལོག་ཁར་རྨི་ལམ་ལ་རྨི་ལམ་དུ་ངོ་ཤེས་པར་བྱ། རྨི་ལམ་སྒྱུ་མར་ངོ་ཤེས་པར་བྱ། སྒྱུ་མ་སྟོང་པ་ཉིད་དུ་ངོ་ཤེས་པར་བྱ་སྙམ་པའི་འདུན་པ་གྲངས་བཅད་དགུ་བྱ། གཉིད་ལོག་ཁར་ལུས་ཐིག་ལེ་དཀར་དམར་གྱི་ཚང་དུ་གཞུག ། ཅེས་པ་ནི།
རང་ཉལ་བའི་སྟེང་དུ་ཐིག་ལེ་དཀར་པོ་དང་འོག་ཏུ་དམར་པོ་བསམ། དེ་ཇེ་ཆེར་སོང་བ་གའུ་ལྟ་བུ་ཁ་སྦྱར་བའི་བར་དུ་རང་ལུས་ཚུད་པར་བསམ་པ་ཡིན་ནོ། ། པདྨའི་ལྟེ་བའི་ཨ་ཤད་དེ་ཡེ་ཤེས་ལྔའི་ངོ་བོ་ཧཱུྂ་སྔོན་པོར་བསྒྱུར་བ་ལ་རླུང་སེམས་དྲིལ་ལ་གཉིད་ལོག་གོ། ། དེ་ལྟར་བྱས་པས་རྨི་ལམ་རྨིས་ཚད་རྨི་ལམ་དུ་ངོ་ཤེས་པ་ནི་རྨི་ལམ་ཟིན་པ་ཡིན་ལ། རྨི་ལམ་དེའང་སྒྱུ་མར་ཤེས། སྒྱུ་མ་དེའང་སྟོང་ཉིད་དུ་གོ་བ་གདམས་ངག་གིས་ཟིན་པ་ཞིག་བྱུང་ན་ནི་དགེ་སྦྱོར་ཟིན་པ་སྟེ་རབ་ཡིན་ནོ། ། རྨི་ལམ་ཟིན་ལ་དགེ་སྦྱོར་མ་ཟིན་པའམ། དགེ་སྦྱོར་ཟིན་ལ་རྨི་ལམ་མ་ཟིན་པ་ནི་འབྲིང༌། གཉིས་ཀ་མ་ཟིན་པ་ནི་ཐ་མའོ༑ ༑ དེ་ལྟར་རྨི་ལམ་དུས་མེད་དུ་ཟིན་ནས།
གསུམ་པ་སྦྱང་བ་ལ་གསུམ། གཅིག་ཏུ་ཞེན་པའི་གཉེན་པོ་སྤེལ་བསྒྱུར་ལ་སྦྱང་བ། ཡ་ང་བག་ཚ་བའི་གཉེན་པོ་སྒྱུ་མར་སྦྱང་བ། ཡོན་ཏན་བསྐྱེད་པའི་ཕྱིར་སྒྱུ་མའི་རྣམ་ཐར་ལ་སྦྱང་བའོ། ། དང་པོ་ལ་གཅིག་ཏུ་ཞེན་པའི་གཉེན་པོ་སྤེལ་བསྒྱུར་ལ་སྦྱང་བ་ནི། རྨི་ལམ་རྨི་ལམ་དུ་ངོ་ཤེས་ནས་འདི་རྨི་ལམ་ཡིན་པས་བདེན་པར་མ་གྲུབ་ཅིར་ཡང་བསྒྱུར་དུ་བཏུབ་སྙམ་དུ་ཤེས་པར་བྱས་ནས་གཅིག་ལས་གཉིས་དང༌། གཉིས་ལས་གསུམ་ལ་སོགས་པ་ནས་བརྒྱ་སྟོང་གྲངས་མེད་པའི་བར་དུ་སྤེལ་བ་ལ་སྦྱང༌། ཡང་དུད་འགྲོ་མིར་བསྒྱུར་བ་དང༌། བེམ་པོ་སྲོག་ཆགས་དང༌། མི་སྡུག་པ་སྡུག་པ་དང༌།
མེ་ཆུར་བསྒྱུར་བ་སོགས་རྣམ་པ་སྣ་ཚོགས་པར་བསྒྱུར་བ་ལ་བསླབ་བོ། ། གཉིས་པ་ཡ་ང་བ་བག་ཚ་བའི་གཉེན་པོ་སྒྱུ་མར་སྦྱང་བ་ནི། མེ་ཆེན་པོའམ་ཡ་ང་བ་རྨིས་ན་འདི་རྨི་ལམ་ཡིན། རྨི་ལམ་སྒྱུ་མ་སྟོང་པ་ཉིད་ཡིན་པས། རྨི་ལམ་སྒྱུ་མ་སྟོང་པའི་མེས་ཚིག་པ་མེད་སྙམ་པའི་གདེང་དང་ལྡན་པས་མེའི་དབུས་སུ་མཆོངས་ལ་སྒྱུ་མ་དང་སྟོང་པ་ཉིད་དུ་བསྒོམ། དེ་བཞིན་དུ་ཆུ་ཆེན་པོ་དང༌། གཡང་ས་ཆེན་པོ་དང༌། རྒྱལ་པོ་དང༌། དམག་དང༌། གཅན་གཟན་དང༌།
འདྲེ་དང༌། ཤ་ཟ་ལ་སོགས་པ་མདོར་ན་འཇིགས་ཤིང་ཡ་ང་བ་བག་ཚ་བ་གང་རྨིས་ཀྱང་འདི་ཐམས་ཅད་རྨི་ལམ་ཡིན། རྨི་ལམ་ནི་རང་སེམས་ཀྱི་སྣང་བ་ཡིན། རང་སེམས་ཀྱང་སྟོང་པ་ཉིད་ཡིན་སྙམ་པའི་གདེང་དང་ལྡན་པས་ཐོག་བརྫིས་བྱ། ལྷ་དང་འདྲེར་མཐོང་ན་ལྷ་འདྲེ་ཡང་རང་སེམས་ཡིན་སྙམ་པས། རང་སེམས་དང་ལྷ་འདྲེར་སྣང་བ་དབྱེར་མེད་དུ་བསྲེས་ནས་སྟོང་པ་ཉིད་དུ་ཆམ་གྱིས་བཞག ། དེ་བཞིན་དུ་འཇིགས་ཤིང་ཡ་ང་བའི་སྣང་བ་ཐམས་ཅད་རང་སེམས་སྟོང་པ་ཉིད་དུ་ཐག་བཅད་ཅིང་ཤེས་པར་བྱས་ལ་མཉམ་པར་བཞག་གོ། ། གསུམ་པ་ཡོན་ཏན་བསྐྱེད་པའི་ཕྱིར་སྒྱུ་མའི་རྣམ་ཐར་ལ་སྦྱང་བ་ལའང་གཉིས། འཇིག་རྟེན་པའི་རྣམ་ཐར་ལ་སྦྱང་བ་དང༌། འཇིག་རྟེན་ལས་འདས་པའི་རྣམ་ཐར་ལ་སྦྱང་བའོ། །
དང་པོ་འཇིག་རྟེན་པའི་རྣམ་ཐར་ལ་སྦྱང་བ་ནི། ལྷ་ཡུལ་ལྟ་བར་འདོད་ན་གཉིད་ལོག་ཁར་དོ་ནུབ་རྨི་ལམ་བཟུང་ལ་ལྷ་ཡུལ་བལྟ་བར་བྱའོ་སྙམ་པའི་འདུན་པ་རྩེ་གཅིག་ཏུ་བཏང༌། རྨི་ལམ་རྨིས་པ་དང་འདི་རྨི་ལམ་ཡིན་པས་གང་ཡང་བྱར་བཏུབ་སྙམ་དུ་ཤེས་པར་བྱས་ནས། ཉི་ཟླའི་འོད་ཟེར་ལ་འཇུས་ཏེ་ཉི་ཟླ་ལ་བཞོན་ནས་གླིང་བཞི་དང་རྒྱལ་ཆེན་རིགས་བཞིའི་ལྷ་གནས་རི་རབ་ཀྱི་རྩེ་མོར་ཕྱིན་ལ་སུམ་ཅུ་རྩ་གསུམ་དང༌། དགའ་ལྡན་ལ་སོགས་ལ་བལྟ། མིའི་ཡུལ་དང་ངན་སོང་གསུམ་ལ་སོགས་པ་གང་ལྟ་བར་འདོད་པ་དེའི་འདུན་པ་བཏང་ཞིང་གཉིད་ལོག ། རྨི་ལམ་རྨིས་པ་དང་གོང་ལྟར་གང་ཡང་བཏུབ་པས་འདི་ལྟར་ལྟ་བར་བྱའོ་སྙམ་པས་གང་དུ་ཕྱིན་པར་བསྒོམས་པ་དེའང་སྐད་ཅིག་གཅིག་གིས་སླེབ་པར་འགྱུར་ཞིང་མཐོང་ངོ༌། ། དུས་གསུམ་གྱི་ཤེས་བྱ་ཤེས་པར་འདོད་ན། གང་ཡིན་དེའི་འདུན་པ་སྔོན་དུ་བཏང༌། རྨི་ལམ་ཟིན་པ་དང་འདི་རྨི་ལམ་ཡིན་གང་ཡང་བཏུབ་སྙམ་པས།
གང་ཤེས་པར་འདོད་པ་དེ་རྨི་ལམ་གྱི་གྲོགས་གང་འདུག་དེ་ལ་དྲིས་པས་ལུང་སྟོན་པར་འགྱུར་རོ། ། དེ་ལ་སོགས་པ་སྣ་ཚོགས་ལ་བསླབ་བོ། ། གཉིས་པ་འཇིག་རྟེན་ལས་འདས་པའི་རྣམ་ཐར་ལ་བསླབ་པ་ནི། རང་གི་བླ་མ་དང་མཇལ་ནས་ཆོས་ཀྱི་དྲི་གཏུག་ཞུ་བ་དང༌། དགའ་ལྡན་དུ་བྱམས་པ་ལས་ཆོས་ཉན་པ་དང༌། བདེ་བ་ཅན་དུ་འོད་དཔག་མེད་ལས་ཆོས་ཉན་པ་དང༌། ཨོ་རྒྱན་དུ་མཁའ་འགྲོ་མ་ལས་ཆོས་ཞུ་བ་དང༌། འོག་མིན་དུ་རྡོ་རྗེ་འཆང་ལས་སྨིན་གྲོལ་ཞུ་བ་སོགས་གང་འདོད་པ་དེ་དང་དེ་དག་གི་འཕེན་པ་རྩེ་གཅིག་ཏུ་བཏང༌། གཉིད་ལོག་རྨི་ལམ་རྨིས་པ་དང་འདི་རྨི་ལམ་གྱི་སྣང་བ་ཡིན། ཅིར་ཡང་བྱར་བཏུབ་འདི་དང་འདི་ལྟ་བུར་འགྲོ།
འདི་དང་འདི་འདྲ་བ་བྱེད་དོ་སྙམ་པ་བསྒོམས་མ་ཐག་དེ་དང་དེར་ཕྱིན་ཅིང་གང་དགོས་པ་འགྲུབ་པར་འགྱུར་རོ། ། བུམ་པ་ལྟ་བུ་གཅིག་རྨིས་ན་འདི་རྨི་ལམ་ཡིན་པས་ཅིར་ཡང་བཏུབ། འདིའི་ནང་དུ་ཕྱིན་ལ་བླ་མའམ་ཡི་དམ་ལས་སྨིན་གྲོལ་ཞུ། འདིའི་ནང་ནས་ལྷོ་ཕྱོགས་རྡུལ་བྲལ་ཡང་དག་བརྩེགས་ཀྱི་ཞིང་དུ་ཕྱིན་ལ་མགོན་པོ་ཀུན་ཏུ་གཟིགས་པ་ལས་ཆོས་ཉན་པ་སོགས་གང་མོས་བཞིན་བསྒོམས་པས་དེ་དང་དེའི་སྣང་བ་འཆར་བ་ཡིན་ནོ། ། དེ་རྣམས་ལ་དང་པོ་འོལ་སྤྱི་ཙམ་ལས་གསལ་བར་མི་འཆར་ཞིང༌། དེ་ནས་རིམ་གྱིས་གོམས་པས་ཇེ་གསལ་ཇེ་གསལ་དུ་གྱུར་པས། ཕྱིས་མངོན་ཤེས་ལྟར་ཇི་ལྟར་ཇི་ལྟ་བ་བཞིན་ཤེས་པ་འབྱུང་ངོ༌། ། འོན་ཀྱང་དེ་ལྟར་མངོན་སུམ་ལྟ་བུ་ཤེས་པར་གྱུར་ཀྱང༌། དེ་དག་ལ་བདེན་ཞེན་མི་བྱ་སྟེ། སྣང་བ་འཁྲུལ་བ་ལ་བདེན་པར་ཞེན་པའི་གཉེན་པོར་རྨི་ལམ་སྒྱུ་མར་སྒོམ་ཞིང་སླར་བདེན་པར་ཞེན་ཅིང་འཛིན་སྟངས་བྱས་ན་བདེན་ཞེན་འཁྲུལ་སྣང་གི་གཉེན་པོ་ཉིད་ཀྱང་བདེན་ཞེན་ཉིང་འཁྲུལ་གྱི་ཐབས་སུ་སོང་བས་གསོར་མི་རུང་གི་དུག་བྱང་ཆུབ་སྒྲུབ་པའི་གེགས་ཆེ་ཤོས་ཡིན་པའི་ཕྱིར་རོ། །
དེ་ནས་རྨི་ལམ་ལ་བདེན་ཞེན་གང་གེགས་ཡིན་པར་གསུངས་ན། དེང་སང་བླ་མ་དང་རྟོགས་ལྡན་ལ་ལ་རྨི་ལམ་བཟུང་ནས་ལྐོག་གྱུར་རེ་གཉིས་ཙམ་ཤེས་པ་ལ་བླ་མ་རང་དང་དེ་དག་གི་གྲྭ་འབངས་རྣམས་ཀྱིས་རྫོགས་པའི་སངས་རྒྱས་སུ་སོང་བ་ཙམ་གྱི་སྐད་སྙན་སྒྲོག་པས་ཅིར་འགྱུར་སོམས་ཤིག ། གསུམ་པ་གཅིག་ཏུ་བྱེད་པའི་བསམ་གཏན་ལ་གཉིས། འོད་གསལ་དང་གཅིག་ཏུ་བྱེད་པའི་བསམ་གཏན་དང༌། བར་དོ་དང་གཅིག་ཏུ་བྱེད་པའི་བསམ་གཏན་ནོ། ། དང་པོ་འོད་གསལ་དང་གཅིག་ཏུ་བྱེད་པའི་བསམ་གཏན་ནི། རྨི་ལམ་སྒྱུ་མ་དེ་ཉིད་རྗེས་སུ་གཞིག་པའི་བསམ་གཏན་ནམ། རིལ་པོར་འཛིན་པའི་བསམ་གཏན་གཉིས་འོག་ཏུ་འོད་གསལ་མངོན་དུ་བྱེད་པའི་ཐབས། བསམ་གཏན་གཉིས་གང་རུང་སློབ་པའི་སྐབས་སུ་འཆད་པ་ལྟ་བུས་འདིར་ཡང་འོད་གསལ་དུ་བཅུག་སྟེ། འོད་གསལ་སྐྱེ་མེད་ཆོས་སྐུའི་ངང་དུ་མཉམ་པར་བཞག་པར་བྱ་སྟེ།
མན་ངག་འདི་ནི་གདམས་ངག་མཐར་ཐུག་པ་ཡིན་ནོ། ། གཉིས་པ་བར་དོ་དང་གཅིག་ཏུ་བྱེད་པའི་བསམ་གཏན་ནི། བདག་གིས་རྨི་ལམ་ལ་བརྟེན་ནས་བར་དོ་ལ་བར་དོ་ངོ་ཤེས་པར་བྱའོ་སྙམ་པའི་འདུན་པ་བཏང་ལ། སྔར་བཤད་པའི་རྨི་ལམ་འཛིན་པའི་མན་ངག་བསྒོམས་པས་གཉིད་ལོག ། རྨི་ལམ་ཟིན་པ་དང༌། འདི་བར་དོའི་སྣང་བ་ཡིན་པར་འདུག ། བདག་གིས་བར་དོའི་མན་ངག་རྣམས་མངོན་དུ་བྱའོ་སྙམ་དུ་དྲན་པར་བྱས་ལ། འོག་ནས་འཆད་པའི་བར་དོའི་མན་ངག་རྣམས་ཡིད་ལ་བཤད་ཅིང་བསྒོམ་པར་བྱའོ། ། དེའང་རྨི་ལམ་དུ་བར་དོའི་མན་ངག་རྣམས་མ་འཆོལ་མ་ནོར་བར་ནམ་འདོད་འདོད་དུ་དྲན་ཞིང་ཟིན་པ་ལ་ཚེགས་མེད་པ་བྱུང་ན་བར་དོ་མི་ཟིན་པ་མི་སྲིད་ལ། རྨི་ལམ་བར་དོའི་མན་ངག་རྣམས་རང་དབང་འདུ་བ་ཞིག་མ་བྱུང་ན་བར་དོའང་མི་ཟིན་པ་ཡིན་ནོ། །
གསུམ་པ་བར་དོ་སྒྱུ་མའི་ཉམས་ལེན་ལ་གསུམ། བཟུང་བ། སྦྱང་བ། གཅིག་ཏུ་བྱེད་པའི་བསམ་གཏན་ནོ། ། དང་པོ་བཟུང་བ་ནི། དབང་པོ་རབ་མཐོང་བའི་ཆོས་ལ་མཆོག་གི་དངོས་གྲུབ་ཐོབ་པས་གདམས་པ་འདི་ནི་མི་དགོས་ལ། དབང་པོ་འབྲིང་དང་ཐ་མས་འཆི་རྟགས་རྣམས་བྱུང་བ་དང༌། བདག་གིས་འཆི་བ་འོད་གསལ་ཆོས་སྐུ་མངོན་དུ་བྱས་ལ། བར་དོར་ཟུང་འཇུག་སྒྱུ་མ་ལྟ་བུའི་སྐུར་ལངས་ཏེ་སེམས་ཅན་གྱི་དོན་བྱའོ་སྙམ་པའི་འཕེན་པ་རྩེ་གཅིག་ཏུ་ཡང་ཡང་བཏང༌། དེ་ལྟར་གྱི་སྣང་བ་འདི་རྣམས་ཀྱང་བར་དོ་ཡིན་སྙམ་དུའང་དྲན་པས་བཟུང༌།
རྨི་ལམ་དུ་འོང༌། བར་དོ་ན་འདུག་སྙམ་དུ་དྲན་པས་བཟུང་ཞིང་བར་དོའི་གདམས་ངག་རྣམས་ཉིན་མཚན་ཐུན་དུ་བསྒོམ་མོ། ། དེས་ནི་བར་དོ་ལ་བར་དོ་ངོ་ཤེས་པར་འགྱུར་རོ༑ ༑ གཉིས་པ་སྦྱང་བ་ལ་གསུམ། དབང་པོ་རབ། འབྲིང༌། ཐ་མའོ། ། དང་པོ་དབང་པོ་རབ་འོད་གསལ་གྱིས་སྦྱང་བ་ནི། འཆི་བའི་ཚེ་ལུས་ཀྱི་ཁམས་རྣམས་འོད་གསལ་དུ་འཇུག་པ་དེའི་མཚན་མ་ཤེས་པར་བྱ་དགོས་ཏེ། རྡོ་རྗེའི་རིགས་གཟུགས་ཕུང་འོད་གསལ་དུ་འཇུག་པའི་རྟགས་སུ་ཡན་ལག་ཐམས་ཅད་ཕྲ་བ་དང༌།
ལུས་ཉམས་ཆུང་ཞིང་ནུས་པ་མེད་པར་འགྱུར། མེ་ལོང་ལྟ་བུའི་ཡེ་ཤེས་ཐིམ་པས་སེམས་མི་གསལ་ཞིང་རབ་རིབ་ཏུ་འགྱུར། ས་ཁམས་ཐིམ་པས་ཐམས་ཅད་སྐམ་པར་འགྱུར། མིག་དབང་ཐིམ་པས་མིག་མི་འགྱུར་ཞིང་ཟུམ། ཡུལ་གཟུགས་ཐིམ་པས་ལུས་མདངས་མེད་ཅིང་ཉམས་ཟད་པར་འགྱུར། དེ་ལྟར་རྣམ་སྣང་གི་རིགས་རྣམས་འོད་གསལ་དུ་འཇུག ། དེས་ན་རིན་འབྱུང་གི་རིགས་ཚོར་ཕུང་ཐིམ་པས་རླུང་མཁྲིས་བད་ཀན་འདུས་པ་ལ་སོགས་པའི་ཚོར་བ་ཉམས་སུ་མི་མྱོང༌། མཉམ་ཉིད་ཡེ་ཤེས་ཐིམ་པས་ཚོར་བ་གསུམ་མི་དྲན། ཆུའི་ཁམས་ཐིམ་པས་ལུས་ཀྱི་རྔུལ་དང་ཁ་ཆུ་གཅིན་ཁྲག་ཁུ་བ་ལ་སོགས་པ་སྐམ། རྣ་བའི་དབང་པོ་ཐིམ་པས་ཕྱི་ནང་གི་སྒྲ་མི་ཐོས་སོ། །
ཡུལ་སྒྲ་ཐིམ་པས་རང་གི་ལུས་ཀྱི་སྒྲ་མི་ཐོས་སོ། ། དེ་ནས་པདྨའི་རིགས་འདུ་ཤེས་ཀྱི་ཕུང་པོ་ཐིམ་པས་རྐང་པ་གཉིས་པ་ལ་སོགས་པའི་སེམས་ཅན་རྣམས་མི་དྲན། སོར་རྟོག་ཡེ་ཤེས་ཐིམ་པས་ཕ་མ་སོགས་ཉེ་དུའི་མིང་མི་དྲན། མེ་ཁམས་ཐིམ་པས་ཟས་མི་འཇུ། སྣའི་དབང་པོ་སྟེང་རླུང་དལ་གྱིས་འགྲོ། ཡུལ་དྲི་ཐིམ་པས་རང་གི་ལུས་ལ་དྲི་མི་བྲོ། ལས་ཀྱི་རིགས་འདུ་བྱེད་ཀྱི་ཕུང་པོ་ཐིམ་པས་ལུས་ཀྱི་བྱ་བ་ཐམས་ཅད་ལ་འཇུག་པར་མི་འགྱུར། བྱ་གྲུབ་ཡེ་ཤེས་ཐིམ་པས་འཇིག་རྟེན་གྱི་བྱ་བ་དང་དགོས་པ་མི་དྲན། རླུང་ཁམས་ཐིམ་པས་རླུང་བཅུ་རང་གི་གནས་ནས་འཕྲོ། ལྕེ་དབང་ཐིམ་པས་ལྕེ་ཐུང་ཞིང་སྦོམ་པ་དང་རྩ་བ་སྔོན་པོར་འགྱུར།
ཡུལ་རོ་ཐིམ་པས་རོ་དྲུག་ཉམས་སུ་མི་མྱོང་ངོ༌། ། དེ་རྣམས་ནི་རགས་པའི་རིམ་པ་ཉི་ཤུ་འོད་གསལ་དུ་འཇུག་པའི་ཚུལ་ལོ། ། དེ་ནས་ཕྲ་བ་ནང་གི་འབྱུང་བ་བཞི་འོད་གསལ་དུ་འཇུག་ལུགས་ནི། ས་ཆུ་ལ་ཐིམ་པས་ལུས་འགུལ་སྐྱོད་མི་ནུས་ཤིང་ཟུངས་མི་ཐུབ། ལུས་ས་ལ་བྱིང་བ་སྙམ་བྱེད་ཅིང༌། ང་ཡར་འཐེན་ཟེར་བ་སོགས་འབྱུང༌། རྟགས་སྨིག་རྒྱུ་ལྟ་བུ་འབྱུང༌། ཆུ་མེ་ལ་ཐིམ་པས་ཁ་སྣ་བསྐམས་ཤིང་ལྕེ་རྐན་ཕུགས་སུ་ཡར་འགྲོ། རྟགས་དུ་བ་ལྟ་བུ་འབྱུང༌། མེ་རླུང་ལ་ཐིམ་པས་ལུས་ཀྱི་དྲོད་མཐའ་ནས་སྡུད།
རྟགས་སྲིན་བུ་མེ་ཁྱེར་ལྟ་བུ་འབྱུང༌། རླུང་སེམས་ལ་ཐིམ་པས་དབུགས་ཕྱིར་རིང་དུ་རྒྱུ་ཞིང་ནང་དུ་བསྡུ་མི་ཤེས། ཅུང་ཟད་བསྡུས་ཀྱང་ཐུང་ལ་རྩུབ་པར་བསྡུ། རྟགས་མར་མེ་ལྟ་བུ་འབྱུང་ངོ༌། ། དེ་ནས་ཤིན་ཏུ་ཕྲ་བ་སྣང་བ་མཆེད་པ་ཐོབ་པ་སོགས་བཞི་འོད་གསལ་དུ་འཇུག་ཚུལ་ནི། དེའི་རྗེས་སེམས་སྣང་བ་དང་པོའི་དུས་སུ་འདོད་ཆགས་དང་བྲལ་བ་ལ་སོགས་པའི་རང་བཞིན་སུམ་ཅུ་རྩ་གསུམ་འགག ། གཟུང་འཛིན་གྱི་རྣམ་རྟོག་རགས་པས་སྟོང་པས་ན་སྟོང་པ་ཞེས་བྱ། ཞེས་པས་རང་མདངས་གསལ་བར་སྣང་བས་ན་སྣང་བ་ཞེས་བྱ་བའི་ཉམས་འཆར། རྟགས་ཟླ་བ་ལྟར་སྐྱ་ལམ་ལམ་པ་འབྱུང༌། དེ་ཉིད་སེམས་བྱུང་ལ་ཐིམ་པས་སེམས་བྱུང་གི་ཉམས་ཤར་བའི་དུས་སུ་འདོད་ཆགས་ལ་སོགས་པའི་རང་བཞིན་བཞི་བཅུ་འགག །
སེམས་ཤིན་ཏུ་གསལ་བར་སྣང་བས་ན་སྣང་བ་མཆེད་པ་ཞེས་བྱ་ཞིང༌། གཟུང་འཛིན་གྱི་རྟོག་པ་ཆེས་སྟོང་པས་ན་ཤིན་ཏུ་སྟོང་པ་ཞེས་བྱ། རྟགས་ཉི་མ་ལྟ་བུ་དམར་ཐིང་བའམ་དམར་ལམ་པ་འབྱུང༌། དེ་ནས་སེམས་བྱུང་མ་རིག་པ་ལ་ཐིམ་པས་མ་རིག་པའི་ཉམས་ཤར་བའི་དུས་སུ་བཏང་སྙོམས་ལ་སོགས་པའི་རང་བཞིན་བདུན་འགག ། སེམས་འགག་པ་ལ་ཉེ་བར་ཕྱོགས་པ་ན་སྣང་བ་ཉེར་ཐོབ་ཅེས་བྱ་ཞིང༌། གཟུང་འཛིན་གྱི་རྟོག་པས་ཤིན་ཏུ་ཆེས་ཆེར་སྟོང་པས་ན་སྟོང་པ་ཆེན་པོ་ཞེས་བྱ། རྟགས་མུན་ནག་ལྟ་བུ་ནག་ཐིབ་པོར་འགྲོ། དེ་ནས་མ་རིག་པ་འོད་གསལ་ལ་ཐིམ་པས་འོད་གསལ་གྱི་ཉམས་ཤར་བའི་དུས་སུ་སྣང་བ་དེ་གསུམ་འགག ། ཐམས་ཅད་སྟོང་པ་འོད་གསལ་གྱི་ཉམས་འཆར། རྟགས་སྤྲིན་མེད་པའི་ནམ་མཁའ་ལྟ་བུ་འོད་གསལ་མཐའ་དབུས་མེད་པ་ཞིག་སེམས་ཅན་ཀུན་ལ་འཆར་ཏེ།
གདམས་ངག་གི་གནད་མེད་པ་རྣམས་ཀྱིས་ངོས་མ་ཟིན་པས་སླར་འཁྲུལ་ནས་འཁོར་བར་འཇུག་པ་ཡིན་ལ། གདམས་ངག་གི་གནད་རྟོགས་པ་རྣམས་འདིའི་སྐབས་སུ་འོད་གསལ་མངོན་དུ་བྱེད་དོ། ། དེའི་གདམས་པ་ནི་འོག་ཏུ་འོད་གསལ་གྱི་སྐབས་སུ་འཆད་པར་བྱེད་དོ། ། གདམས་ངག་པ་ལ་ལ་ཞིག་གིས་འདི་ལ་བར་དོ་དང་པོ་ཟེར་མོད་ཀྱང༌། ཉམས་སུ་མ་མྱོང་བའི་ཚོད་གཏམ་ཙམ་དུ་ཟད་ཀྱི། དོན་ལ་འདི་ནི་འཆི་སྲིད་དངོས་གཞི་ཡིན་ནོ། ། དེ་ནས་སྣང་བ་གསུམ་རྣམ་པར་མ་དག་ཅིང་སྒྱུ་མ་ལྟ་བུའི་ཏིང་ངེ་འཛིན་གྱི་འཇུག་ལྡང་མི་ཤེས་པ་རྣམས་ནི། སྔོན་ལས་ཀྱི་རྣམ་པར་སྨིན་པས་འཕེན་པའི་རྒྱུ་བྱས། རྣམ་རྟོག་གི་བཞོན་པ་རླུང་གིས་རྐྱེན་བྱས་ནས་འོད་གསལ་དེའི་ངང་ནས་སྣང་བ་ཉེར་ཐོབ་རང་བཞིན་བདུན་དང་བཅས་པ་འབྱུང༌། དེ་ལས་སྣང་བ་མཆེད་པ།
དེ་ལས་སྣང་བ། དེ་ལས་རླུང་མེ་ཆུ་ས་སྟེ་འབྱུང་བ་བཞི་ཆ་ཕྲ་བ་ལས་བྱུང་བའི་བར་དོའི་ལུས་དབང་པོ་ཐམས་ཅད་ཚང་བ། མའི་མངལ་མ་གཏོགས་པར་རྒྱུ་བ་ལ་ཐོགས་པ་མེད་པ། གང་དུ་སྐྱེ་བར་འགྱུར་བ་དེའི་རྣམ་པར་གྲུབ་པ། ལས་ཀྱི་རྫུ་འཕྲུལ་དང་ལྡན་པ་ཞིག་འབྱུང༌། དེ་ནས་སྐྱེ་བ་ལེན་པའི་ཕྱིར་སྐྱེ་གནས་ལ་སྲེད་པ་སྐྱེ་སྟེ། དེའང་བརྫུས་ཏེ་སྐྱེ་ན་གནས་ལ་སྲེད་པ་སྐྱེ། དྲོད་གཤེར་ལས་སྐྱེ་ན་དྲི་དང་རོ་ལ་སྲེད་པ་སྐྱེ། སྒོ་ང་དང་མངལ་ལས་སྐྱེ་ན་ཕ་མ་ཉལ་པོ་བྱེད་པ་མཐོང་ཞིང༌། དེའང་ཕོར་སྐྱེ་ན་ཕ་ལ་སྡང་ཞིང་མ་ལ་ཆགས།
མོར་སྐྱེ་ན་ཕ་ལ་ཆགས་ཤིང་མ་ལ་སྡང༌། རྣམ་རྟོག་དེས་རྐྱེན་བྱས་ནས་བར་དོ་ནས་ཚེ་འཕོ་བ་དང༌། གང་དུ་སྐྱེ་བའི་སྐྱེ་གནས་དེར་འཇུག་པ་དུས་མཉམ་དུ་བྱེད་པ་ཡིན་ནོ། ། སྐྱེ་བའི་རྐྱེན་མ་རྙེད་ན་བར་དོའི་ཚེ་ཚད་ཞག་བདུན་ལས་མེད་པས། ཞག་བདུན་བདུན་ལ་འཆི་འཕོ་ལན་རེ་བྱེད་ཅིང་ཡང་བར་དོར་སྐྱེ་ལ། བདུན་ཕྲག་བདུན་སོགས་རྫོགས་ནས་ཅི་ནས་ཀྱང་སྐྱེ་བ་ལེན་པའི་རྐྱེན་རྙེད་པར་འགྱུར་རོ༑ ༑ དེས་ན་གདམས་ངག་གི་གནད་དང་ལྡན་པ་དག་གིས་ནི་བར་དོ་ཤེས་པར་འགྱུར་བ་དང༌། བར་དོ་རླུང་སེམས་ལས་གྲུབ་པའི་སྒྱུ་མ་ལྟ་བུའི་སྐུ་དེ་རིལ་པོར་འཛིན་པ་དང༌། རྗེས་སུ་གཞིག་པའི་བསམ་གཏན་གཉིས་འོག་ནས་འབྱུང་བ་གང་ཡང་རུང་བས་འོད་གསལ་དུ་བཅུག་ནས། དོན་དམ་པའི་བདེན་པ་མངོན་དུ་བྱས་ལ།
ཟུང་འཇུག་གི་སྐུར་ལྡང་བར་བྱའོ་སྙམ་པའི་འཕེན་པ་སྔོན་དུ་བཏང་བས། བསམ་གཏན་གཉིས་གང་རུང་གིས་སྒྱུ་ལུས་འོད་གསལ་དུ་བཅུག་ནས་དོན་དམ་པར་བསྒོམ་པར་བྱའོ། ། བསྒོམས་པས་སྣང་བ་གསུམ་པོ་རྣམ་པར་དག་པས་འོད་གསལ་རྟོགས་པ་ལ་རྒྱུན་ཏུ་མཉམ་པར་བཞག་པས། སྒྱུ་མ་ཙམ་དུ་འཛིན་པ་དེའང་འོད་གསལ་གྱི་མེ་ཡིས་སྦྱངས་པས་དག་པར་བྱས་ནས། སྔོན་གྱི་འཕེན་པས་རྒྱུ་བྱས། རྗེས་སུ་དྲན་པས་གསོས་བཏབ། ཏིང་ངེ་འཛིན་གྱིས་མཚམས་སྦྱར་ནས། ལུགས་ལྡོག་གི་སྣང་བ་གསུམ་ཡེ་ཤེས་ཀྱི་རླུང་དང་བཅས་པ་ལས་ཟུང་འཇུག་གི་སྐུར་ཆུ་ལས་ཉ་ལྡང་བའི་ཚུལ་དུ་བཞེངས་པར་འགྱུར་རོ། ། དེ་ལྟར་ཡང་དང་ཡང་དུ་བསྒོམས་པས་བར་དོར་མཆོག་ཐོབ་པར་གདོན་མི་ཟ་བ་ཡིན་ཏེ་འདི་ནི་དབང་པོ་ཡང་རབ་ཀྱི་འོད་གསལ་གྱི་སྦྱང་བ་ཡིན་ནོ། ། གཉིས་པ་དབང་པོ་འབྲིང་འོད་གསལ་དེ་ལྟ་བུ་མངོན་དུ་བྱེད་མི་ནུས་པའི་གང་ཟག་གིས་ནི།
སྔར་སྣང་བ་སྒྱུ་མའི་སྐབས་སུ་བཤད་པའི་མན་ངག་བཞིན་དུ་སྐྱེ་གནས་ལ་ཆགས་སྡང་སྐྱེས་པའི་ཚེ། ཆགས་པ་དང་སྡང་བའི་ཡུལ་དང་ཡུལ་ཅན་ཐམས་ཅད་བླང་དོར་གྱི་རང་བཞིན་མེད་པར་རོ་སྙོམ་ལ་བསྒོམ། དེ་བརྟན་པ་དང་དག་པའི་སྒྱུ་མར་འབྱོངས་ལུགས་སྔར་བཤད་པ་ལྟར་ཉམས་སུ་བླངས་པས། མ་དག་པའི་སྣང་བ་སྤངས་ནས་དག་པའི་ཞིང་དུ་སྐྱེ་བར་འགྱུར་ཏེ་དབང་པོ་འབྲིང་སྒྱུ་མ་ལྟ་བུའི་སྦྱང་བའོ། ། གསུམ་པ་དབང་པོ་ཐ་མའི་ཐ་མ་ནི། དེ་ལྟར་སྒྱུ་མ་ལྟ་བུའི་ཏིང་ངེ་འཛིན་ལའང་བརྟན་པ་མ་ཐོབ་པའི་གང་ཟག་ནི། བར་དོར་བར་དོ་ཡིན་པར་ངོ་མ་ཤེས་ནས་སྐྱེ་གནས་ལ་ཆགས་སྡང་སྐྱེ་བའི་ཚེ། ཆགས་སྡང་གི་ཡུལ་དང་ཡུལ་ཅན་ཐམས་ཅད་སྒྱུ་མ་ལྟ་བུ་ཡིན་སྙམ་དུ་འདུན་པ་བྱ། སྒྱུ་མ་ལྟ་བུ་ཡིན་པ་ལ་འདི་ཡིན་པར་མ་ཤེས་པས་སྔར་ཡང་འཁོར་བར་འཁྱམས་པ་ཡིན། ད་ནི་ཆགས་སྡང་སྤངས་ལ་སངས་རྒྱས་བསྒྲུབ་སྙམ་པའི་འདུན་པ་བསྐྱེད་ལ།
དེ་ནས་རང་ཡི་དམ་གྱི་ལྷར་བསྒོམ། སྐྱེ་གནས་ལ་ཆགས་སྡང་སྐྱེ་བའི་ཡུལ་དེ་གཉིས་ཀྱང་ཡི་དམ་ཡབ་ཡུམ་དུ་མཐོང་ལ་མཉམ་པར་བཞག་གོ། ། དེ་ནི་དབང་པོ་ཐ་མ་བསྐྱེད་རིམ་གྱིས་སྦྱང་བའོ། ། གསུམ་པ་གཅིག་ཏུ་འབྱོང་བའི་བསམ་གཏན་ནི། སྦྱང་བའི་ཐབས་དང་གསུམ་ག་སྦྱང་བར་མ་ནུས་ཀྱང༌། བར་དོར་འཕོ་བའི་མན་ངག་རྩེ་གཅིག་ཏུ་བྱས་ལ་སྐྱེ་གནས་ངན་པ་བཀག་ནས་དག་པའི་ཞིང་དུ་སྐྱེ་བར་བྱ་དགོས་ཏེ། དེའང་བདེ་བ་ཅན་ནམ་རང་གང་འདོད་པའི་དག་པའི་ཞིང་ཁམས་སུ་སྐྱེ་བར་བྱའོ་སྙམ་པའི་འདུན་པ་དྲག་པོ་སྔོན་དུ་བཏང༌། འཕོ་བའི་མན་ངག་ཟབ་མོ་ཉམས་སུ་བླངས་ལ་བར་དོ་ནས་སྐད་ཅིག་ལ་འཕོས་ཏེ་དག་པའི་ཞིང་དུ་སྐྱེ་བ་ལ་འབད་པར་བྱའོ། ། དེའང་ལེ་ལོ་ཅན་འཆི་ཁར་འཚང་རྒྱ་བ་འཕོ་བའི་གདམས་ངག་ལ་གཉིས། སྐུ་གསུམ་གྱི་འཕོ་བ་དང༌།
བཙན་ཐབས་ཀྱི་འཕོ་བའོ། ། དང་པོ་སྐུ་གསུམ་གྱི་འཕོ་བ་ལའང་གསུམ། རབ་འོད་གསལ་གྱི་འཕོ་བ། འབྲིང་སྒྱུ་ལུས་ཀྱི་འཕོ་བ། ཐ་མ་བསྐྱེད་རིམ་གྱི་འཕོ་བའོ། ། དང་པོ་རབ་འོད་གསལ་གྱི་འཕོ་བ་ནི། འཆི་ཁར་རིག་པ་རྩོལ་མེད་འོད་གསལ་གྱི་ངང་དུ་ཞུགས་པས་དེའི་ངང་ནས་ཤི་ན་བར་དོ་དང་པོ་ལ་འོད་གསལ་ཟིན་ཏེ་ལམ་དང་འབྲས་བུའི་འོད་གསལ་དབྱེར་མེད་དུ་འདྲེས་ཏེ་འཚང་རྒྱའོ། ། གཉིས་པ་སྒྱུ་ལུས་ཀྱི་འཕོ་བ་ནི། མངོན་དགའི་དུས་དང༌༑ འཆི་ཁའི་དུས་སོ།
མངོན་དགའི་དུས་ཞེས་པ་ནི་ད་ལྟའི་དུས་ཏེ། ད་ལྟ་རང་གར་སྡོད་ཀྱི་གནས་ཁང་འདི་ལྷའི་གཞལ་ཡས་ཁང་དུ་ཝལ་ཝལ་དྲན་པར་བྱ། རང་ལུས་ལྷ་སྐུ་སྒྱུ་མ་ལྟ་བུ་ཡང་ཡང་གསལ་བར་བྱའོ། ། འཆི་ཁར་ནི་ཕྱི་ནང་འཆི་རྟགས་ཕྲ་རགས་ཐམས་ཅད་རྫོགས་པར་བྱུང་བའི་ཚེ། རང་ཉིད་ལྷ་སྐུ་སྒྱུ་མ་ལྟ་བུ་སྤྱི་བོར་བླ་མ་དང་བཅས་པ་ཝ་ལེར་གསལ་བཏབ། བདག་གིས་བར་དོར་སྒྱུ་མ་ལྟ་བུའི་སངས་རྒྱས་ངོ་ཤེས་པར་བྱའོ་སྙམ་དུ་འཕེན་པ་ཡང་ཡང་བཏང༌། དེའི་ངང་ནས་ཤི་ན་བར་དོར་སྒྱུ་མ་འོད་གསལ་གྱི་མེས་སྦྱངས་ཏེ་འཚང་རྒྱ་བ་ཡིན་ནོ། ། ཐ་མ་བསྐྱེད་རིམ་གྱི་འཕོ་བ་ལ་གསུམ། སྦྱང་བ། རྟགས་ཚད།
ལས་ལ་སྦྱར་བའོ། ། དང་པོ་སྦྱང་བ་ནི། གནས་དབེན་པར་རྐང་པ་སྐྱིལ་ཀྲུང༌། ལག་པ་མཉམ་བཞག ། རྒལ་ཚིག་བསྲང༌༑ བྱང་ཆུབ་ཀྱི་སེམས་བསྒོམ། བླ་མ་སྤྱི་བོར་བསམ། རང་ཡི་དམ་གྱི་ལྷར་བསྐྱེད། ཁོང་པར་རྩ་དབུ་མ་ཟངས་དུང་ཁ་གྱེན་དུ་བསྟན་པ་ལྟ་བུ་བསམས་པའི་ནང་དུ། ལྟེ་བར་ཨ་དམར་པོ།
སྙིང་ཁར་ཧཱུྂ་སྔོན་པོ། སྤྱི་བོར་ཀྵ་དཀར་པོ་རྣམས་གསལ་བཏབ། དེ་ནས་སྟེང་རླུང་ཅུང་ཞིག་མནན། འོག་རླུང་དྲག་ཏུ་འཐེན་ལ་ཧིཀ་ཅེས་བརྗོད་པས་རླུང་གིས་ཨ་ཕུལ། ཨས་ཧཱུྂ་ཕུལ། སེམས་ཧཱུྂ་གི་རང་བཞིན་ཡར་སྤར་ཀྵ་ལ་ཐུག ། ཀྵའང་ཡར་བཏེག་བཏེག་ཡོད་པར་བསམ། མཐར་ཀྵ་ཡིས་ངལ་གསོ། དེ་ནས་མཐར་ཀྵ་ལས་ཧཱུྂ་ཆད་དེ་སྙིང་ཁར་བཞག ། ཧཱུྂ་ལས་ཨ་ཆད་པ་ལྟེ་བར་བཞག །
ཡང་སྔར་ལྟར་སྦྱང་ཞིང་དེ་ལྟར་ཡང་ཡང་བྱའོ། ། གཉིས་པ་རྟགས་ཚད་ནི། སྤྱི་བོར་དྲོད་འདུས་ཤིང་འབུར་བའམ། རླུང་བཟུང་བའི་བར་རེ་རེ་ལག་པ་པུས་མོ་གཉིས་ལ་བྱུག་པ་དང༌༑ སེ་གོལ་གཏོགས་པ་གསུམ་གསུམ་ལན་རེ་རེར་བརྩིས་པ་ལ་ལན་གྲངས་རབ་བརྒྱ་རྩ་བརྒྱད། འབྲིང་དྲུག་ཅུ་རྩ་གཉིས། ཐ་མ་སུམ་ཅུ་རྩ་བཞི་རེ་ཐུབ་ན་འབྱོངས་པས་འཕོ་ནུས་པ་ཡིན་ནོ། ། གསུམ་པ་ལས་ལ་སྦྱར་བ་ནི། ཕྱི་ནང་གསང་བའི་འཆི་ལྟས་རྣམས་བྱུང་བའི་ཚེ། གང་ལའང་ཞེན་པ་དང་མི་དགའ་བ་མི་བྱ།
བྱང་ཆུབ་ཀྱི་སེམས་བསྒོམ། བླ་མ་ལ་གསོལ་བ་བཏབ། ལུས་ཡི་དམ་གྱི་ལྷར་བསྐྱེད། རྩ་དབུ་མའི་ནང་དུ་ལྟེ་བར་ཨ། སྙིང་གར་ཧཱུྂ་བསམ། སྤྱི་བོར་ཀྵ་ཡིག་མི་བསམ་པ་ཟང་ཐལ་དུ་བཞག ། བུ་གའི་སྒོ་རྣམས་འོད་ཟེར་གྱིས་དགག ། སྙིང་གའི་ཧཱུྂ་ལས་འོད་འཕྲོས་པས་ཡེ་ཤེས་ཀྱི་ལྷ་སྤྱན་དྲངས་ལ། སྤྱི་གཙུག་གི་སྟེང་གི་འདོམ་གང་ཙམ་ལ་བཞུགས་པར་བསམ། དེ་ནས་ཧིཀ་ཅེས་རླུང་ཡར་འཐེན་པས་འོག་རླུང་གིས་ལྟེ་བའི་ཨ་ཕུལ།
ཨ་ཡར་དྲག་ཏུ་འོངས་པས་སྙིང་གའི་ཧཱུྂ་ཕུལ་ནས་སྤྱི་བོར་བཞག ། མཁལ་ཁུང་གཉིས་གྲུ་མོས་མནན། སོར་མོ་རྣམས་བསྣོལ། སྐེད་པ་ཉག་བྱས་ལ་ཧཱུྂ་དེ་ལྷ་ཡེ་ཤེས་སེམས་དཔའི་ཐུགས་ཀར་སིབ་ཀྱིས་བསྟིམ། དབུགས་ཉེར་གཅིག་ཏུ་ཧིཀ་དྲག་པོ་ཉེར་གཅིག་གིས་འཕང་བའི་ཐ་མར་རིག་པ་ཡར་བཏང་ལ་འཕོ།

དེ་ལྟར་འཕོས་པས་བར་དོར་ཡི་དམ་གྱི་ལྷར་འཕོས་ནས་འཚང་རྒྱའོ། ། དེས་ནི་འོད་གསལ་ཆོས་སྐུར་འཕོ་བ་རབ། སྒྱུ་ལུས་ལོངས་སྐུར་འཕོ་ན་འབྲིང༌། བསྐྱེད་རིམ་སྤྲུལ་སྐུར་འཕོ་བ་ཐ་མ་ཡིན་ནོ། ། གཉིས་པ་བཙན་ཐབས་ཀྱི་འཕོ་བ་ནི། འཆི་ལྟས་ངེས་པར་བྱུང་ནས་བྱ་བ་ཡིན་ཏེ། འཆི་ལྟས་ནི། ནམ་མཁའ་དྭངས་ཤིང་རླུང་མེད་པའི་ཚེ་མིག་མི་འགྱུར་བར་རང་ལུས་ཀྱི་གྲིབ་མ་ལ་དར་ཅིག་བལྟ། དེ་ནས་མིག་མི་འགྱུར་བར་སྟེང་གི་ནམ་མཁའ་ལ་ཐད་སོར་བལྟས་པས་གྲིབ་གཟུགས་འཆར་ཏེ། དེའང་གྲིབ་མ་ཇི་ལྟར་ནམ་མཁར་འདུག་ན་འཆི་བར་མི་འགྱུར། གཟུགས་དབྱིབས་རོ་སྒོང་པ་ལྟར་འདུག་ན་ཟླ་བ་གཅིག་ནས་འཆི།
མགོ་མཇུག་ལོག་ན་དམ་ཚིག་ཉམས་ཏེ་ཟླ་བ་གཉིས་ནས་འཆི། མགོ་ཆད་ན་རྦོད་གཏོང་ཡིན་པས་ཟླ་བ་གསུམ་ནས་འཆི། ལག་པ་ཆད་ན་ཕོ་འདྲེ་ཡིན་ཏེ་ཟླ་བ་བཞི་ནས་འཆི། རྐང་པ་ཆད་ན་མོ་འདྲེ་ཡིན་པས་ཟླ་བ་དྲུག་ནས་འཆི། རྟགས་དེ་རྣམས་གང་བྱུང་ཡང་སྤྲོས་བཅས་དང་སྤྲོས་མེད་ཀྱི་བསམ་གཏན་ལ་འབད་ནས་བཟློག་པའི་ཐབས་བྱ། ཅིས་ཀྱང་བཟློག་ཏུ་མ་བཏུབ་ན་བཙན་ཐབས་སུ་འཕོ་བར་བྱ་སྟེ། ལུས་ལྷར་བསྐྱེད་ཐུགས་ཀར་ཧཱུྂ་ཡིག་ལ་མདུན་ནས་བརྩམས་ཏེ་གཡས་སྐོར་དུ། ཨེ་ཝཾ་མཱ་ཡཱ་འབྲུ་རེ་གཡོ་བ་དང་བཅས་གནས་པར་བསམ། རྐང་མཐིལ་གཉིས། རྩིབ་སྟོང་གཉིས།
མཆན་ཁུང་གཉིས་དྲུག་ཏུ་ཡུཾ་རེ་རེ་བསམ། མིག་གཉིས། སྣ་བུག་གཉིས། རྣ་བ་གཉིས། སྨིན་མཚམས་ཏེ་བདུན་དུ་ཨུཾ་རེ་རེ། ཁ་ལ་སུཾ། ལྐོག་མར་སྨཾ། དཔུང་པ་གཉིས་སུ་ཧྨཾ། སྙིང་གར་ཡཾམ། ཆུ་ལམ་བཤང་ལམ་ལྟེ་བ་གསུམ་དུ་ཀྵུཾ་རེ་རེ་རྣམས་གསལ་བཏབ།
སྤྱིར་ཚངས་བུག་ཟང་ཐལ་གྱི་སྟེང་གི་ཐད་སོར་ལྷ་ཡེ་ཤེས་པ་གསལ་བཏབ། སེང་གེ་རྣམ་རོལ་གྱི་ཕྱག་རྒྱས་ཁ་སྣ་མིག་རྣ་བ་བཞི་བཀག་ལ། ཨ་ཧིཀ་དྲག་ཏུ་བརྗོད་ཅིང༌། སྙིང་གའི་ཧྂའུ་མདའ་འཕང་བ་ལྟར་སྤྱི་བོ་ནས་ཡར་རྒྱངས་ཀྱིས་ཐོན་ཏེ་ལྷ་ཡེ་ཤེས་སེམས་དཔའི་ཐུགས་ཀར་བསྟིམ། མ་འཕོས་ཀྱི་བར་དུ་ནན་ཏན་དུ་བྱ། དེ་ལྟར་བྱས་པས་བར་དོར་ཡི་དམ་གྱི་ལྷ་ལ་འཕོས་ཏེ་འཚང་རྒྱ་བ་ཡིན་ནོ། ། དེ་ལྟར་འཕོ་བ་གོང་འོག་གཉིས་ནག་ཁྲིད་དུ་གསེར་སྡིང་པས་མཛད་པ་ཁོལ་བུར་ཕྱུང་བ་ཡིན་ནོ། ། གཉིས་པ་དོན་དམ་འོད་གསལ་གྱི་གདམས་པ་ཉམས་སུ་བླང་བ་ནི། དེ་ལྟར་གང་ཟག་ཀུན་རྫོབ་ཀྱི་བདེན་པ་རྟོགས་པ་སྒྱུ་མ་ལྟ་བུའི་ཏིང་ངེ་འཛིན་ལ་གནས་པས། དེ་ཉིད་རྣམ་པར་དག་པའི་ཐབས་དོན་དམ་པའི་བདེན་པའི་མན་ངག་ཙམ་ལ་བསླབ་པར་བྱ་དགོས་ཏེ།
དེ་ལའང་གཉིས། མངོན་པར་བྱང་ཆུབ་པའི་རིམ་པ་དང༌། དེ་དག་མངོན་དུ་བྱེད་པའི་ཐབས་སོ། ། དང་པོ་ནི། དེའང་མཚན་ཉིད་དང་ལྡན་པའི་བླ་མ་མཆོད་པས་མཉེས་པར་བྱས་ལ། མངོན་པར་བྱང་ཆུབ་པའི་མན་ངག་གི་དོན་དུ་གསོལ་བ་བཏབ། བླ་མས་ཀྱང་ཐུན་མོང་གི་དབང་དགུ་སྔོན་དུ་འགྲོ་བའི་གསང་དབང་དང༌༑ ཤེས་རབ་ཡེ་ཤེས་ཀྱི་དབང་བསྐུར་ནས་མངོན་པར་བྱང་ཆུབ་པའི་རིམ་པ་བསྟན་ཏེ། དེ་ལའང་གཉིས། ཕྱིའི་མངོན་བྱང་དང༌།
ནང་གི་མངོན་བྱང་ངོ༌། དང་པོ་ཕྱིའི་མངོན་པར་བྱང་ཆུབ་པ་ནི༑ ཐོ་རངས་ཀྱི་ཐུན་མཚམས་བབ་པ་ན་མཚན་གུང་མ་རིག་པའི་སྣང་བ་འདས་ནས་ཇི་སྲིད་ཉི་མ་གསལ་བར་མ་གྱུར་པ་སྟེ། འདི་ལ་ནི་འོད་གསལ་དྲི་མ་མེད་པ་རྣམ་པར་གསལ་ཞིང་ལུས་དང་ངག་དང་ཡིད་དང་བྲལ་བར་རྣམ་པར་སྟོང་པའི་མཚན་ཉིད་ཅན་ཡིན་ནོ། ། ཉི་མ་ཤར་བ་ན་སྣང་བ་ཆེར་གསལ་བ་སྟེ་སྣང་བ་མཆེད་པའོ། ། ཉི་མ་མ་ནུབ་པའི་ཐུན་མཚམས་ནི་མ་རིག་པ་སྟེ་ཐོབ་པའོ། ། ཟླ་བ་ཤར་ན་སྣང་བ་ཅུང་ཟད་གསལ་བ་སྟེ་སྣང་བའོ། ། དེ་ལྟར་སྟོང་པ་ཉིད་རྣམ་པ་བཞིས་ཕྱི་རོལ་ལའང་ངེས་པར་བསྟན་པ་ཡིན་ནོ། ། གཉིས་པ་ནང་གི་མངོན་པར་བྱང་ཆུབ་པ་ནི། སོ་སོར་རང་གི་རིག་པའི་མཚན་ཉིད་ཅན་རིམ་པ་འདིས་བསྟན་པས་ངེས་པར་བྱ་སྟེ།
དང་པོ་སྨིག་རྒྱུ་ལྟ་བུ་ལ་འོད་ཟེར་ལྔའི་ཚོགས་དང་ལྡན་པར་མཐོང་ངོ༌། ། གཉིས་པ་སྣང་བ་སྟེ་ཟླ་བའི་འོད་ཟེར་ལྟ་བུའོ། ། གསུམ་པ་ནི་སྣང་བ་མཆེད་པ་སྟེ་ཉི་མའི་འོད་ཟེར་ལྟ་བུའོ། ། བཞི་པ་ནི་སྣང་བ་ཐོབ་པ་སྟེ་མུན་པ་ལྟ་བུའོ། ། དེ་ནས་མུན་པ་དང་བྲལ་བའི་སྐད་ཅིག་མ་འོད་གསལ་བ་སྟེ་ཤིན་ཏུ་གསལ་བ། རྟག་ཏུ་སྣང་བའི་མཚན་ཉིད་ཅན། དོན་དམ་པའི་བདེན་པ་རང་གི་མཚན་ཉིད་ཀྱི་ཡེ་ཤེས་མཐོང་བའོ། ། འདིར་མགོན་པོ་འབྲི་གུང་པ་ཆེན་པོས་རིམ་ལྔའི་རྣམ་གཞག་མཛད་པར། རྣམ་རྟོག་སྐད་ཅིག་མ་སྐྱེ་འགག་གནས་སྟོང་བཞི་ལ་སྣང་མཆེད་ཐོབ་པ་འོད་གསལ་ཏེ་སྟོང་པ་བཞིར་ངོ་སྤྲད་པའི་གནད། རིམ་ལྔའི་ཁྲིད་ཡིག་བོད་རྒན་སྤྱི་ལུགས་ལས་ཆེས་ཆེར་ཟབ་པ་དག་གསུངས་མོད་ཀྱང༌།
དམར་ཁྲིད་ཀྱི་ཡིག་ཆ་གཞན་རྣམས་ལ་མེད་པས་རྒྱས་པར་འདིར་མ་བྲིས་ལ། འདི་ནི་དོན་དམ་པའི་བདེན་པ་རང་སེམས་སྐད་ཅིག་མ་ཙམ་ཡང་མངོན་པར་བྱང་ཆུབ་པ་ཉིད་དུ་ངེས་པའི་ཟབ་གནད་དཔྱིས་ཕྱིན་ཡིན་པས་རྟོགས་པར་འདོད་ན་ཁོ་བོའི་ངག་ལས་རྟོགས་པར་བྱོས་ཤིག ། དེ་ལྟར་ཐམས་ཅད་སྟོང་པ་ཉིད་མངོན་སུམ་དུ་བྱས་ནས། གཉིས་པ་དེ་དག་མངོན་དུ་བྱེད་པའི་ཐབས་ལ་གཉིས། བསམ་གཏན་གཉིས་གང་རུང་ལ་བསླབ་པ་དང༌། བསླབས་ནས་འོད་གསལ་བའི་ཏིང་ངེ་འཛིན་དངོས་ལ་བསླབ་པའོ། ། དང་པོ་བསམ་གཏན་གཉིས་གང་རུང་ལ་བསླབ་པ་ནི། ལུས་གནད་དང་ལྟ་སྟངས་སྔར་བཞིན་དུ་བཅིངས་པའི་ངང་ནས། རྗེས་སུ་གཞིག་པའི་བསམ་གཏན་ནི། སྔར་གྱི་སྒྱུ་མ་ལྟ་བུའི་ཏིང་ངེ་འཛིན་གྱིས་བརྟན་གཡོ་སྣོད་བཅུད་ཐམས་ཅད་སྒྱུ་མ་ལྟ་བུར་མཐོང་བ་དེ་ཉིད་ལ་མ་ཡེང་བར་ཅིར་ཡང་མི་བལྟ་བའི་ཚུལ་གྱིས་སྟོང་པ་ཉིད་དུ་བརྟགས་པས།
དེ་ཐམས་ཅད་རིམ་གྱིས་འོད་གསལ་ཉིད་དུ་དང་པོའོ། ། རིལ་པོར་འཛིན་པའི་བསམ་གཏན་ནི། བདག་གཞན་བརྟན་གཡོ་ཁམས་གསུམ་ཐམས་ཅད་རྡོ་རྗེ་འཆང་ཆེན་པོའི་སྐུ་སྒྱུ་མ་ལྟ་བུའི་རང་བཞིན་ཅན་ཞིག་ཏུ་མཐོང་བ་དེ་ཉིད་ལ་རྩེ་གཅིག་ཏུ་བཞག་རྗེས། མ་ཡེང་བར་བརྟགས་པས་སྐུ་དེ་ཉིད་འོད་གསལ་སྤྲིན་མེད་པའི་ནམ་མཁའ་ལྟ་བུར་གྱུར་པའོ། ། དེ་ཉིད་ལ་ཏིང་ངེ་འཛིན་གྱི་ཉམས་ལེན་གྱི་བྱེ་བྲག་གིས་སྐུ་གསུང་ཐུགས་ཀྱི་དབྱེ་བས་རིལ་འཛིན་གསུམ་དུའང་འགྱུར་ཏེ་བླ་མའི་ཞལ་ལས་རྟོགས་པར་འགྱུར་རོ། ། གཉིས་པ་འོད་གསལ་བའི་ཏིང་ངེ་འཛིན་ལ་བསླབ་པ་ལའང་གསུམ། མཉམ་བཞག་འོད་གསལ། གཉིད་འོད་གསལ། འཆི་ཁའི་འོད་གསལ་བསྒོམ་པའོ། ། དང་པོ་མཉམ་བཞག་ལའང་གསུམ།
ཆོས་ཉིད་འོད་གསལ། ལམ་འོད་གསལ། ཡེ་ཤེས་འོད་གསལ། དང་པོ་ཆོས་ཉིད་འོད་གསལ་ནི། ལུས་གནད་མི་གཡོ་བར་ལྟ་སྟངས་མདུན་གྱི་ནམ་མཁའི་དབྱིངས་སུ་རྩེ་གཅིག་ཏུ་མིག་མི་འགྱུར་བར་གཏད། སེམས་འོད་གསལ་གྱི་སྣང་བ་དེ་ཉིད་ལ་རེ་དོགས་སྤང་བླང་དགག་སྒྲུབ་གང་གིའང་སྤྱོད་པ་མེད་པར་ཐི་བ་ཚང་དུ་འཇུག་པ་ལྟར་ཐེ་ཚོམ་མེད་པར་བརྩམས་ཏེ་བཞག ། དེ་དག་གི་ངང་ལ་སྦྲང་མ་གར་སྤྱིན་ལ་འབྱར་བ་ལྟར། གཞན་ལའང་མི་སྤྲོ་བར་ལྷན་ནེ་གནས་པ་དེ་དག་རྒྱུན་བསྲིང༌། བྱ་བ་བྱས་ཟིན་པའི་སྐྱེས་བུ་ལྟར་རྩོལ་སྒྲུབ་དང་བྲལ་བའི་ངང་རང་གཤིས་བབས་གང་འདུག་དེ་དག་གི་ངང་ལ་གློད་ལ་བཞག་གོ། ། དེ་ལྟར་བཞག་པས་སེམས་འོད་གསལ་དུ་ཐིམ་པས་འབྱུང་བའི་རླུང་རྣམས་རིམ་པས་འགག །
སྨིག་རྒྱུ་ལ་སོགས་པའི་རྟགས་རྣམས་སྔར་བས་ཀྱང་དྭངས་པ་གསལ་བ་ཁྱད་པར་དུ་འཕགས་པ་སྐྱེའོ། ། གཉིས་པ་འོད་གསལ་ནི། ལུས་གནད་ལྟ་སྟངས་སྔ་མ་ལྟ་བུའི་ངང་ནས་སྨིག་རྒྱུ་ལ་སོགས་པའི་མཚན་མ་གང་མཐོང་བ་དེ་དང་རང་གི་སེམས་བསྲེས་ལ་དེ་ཉིད་ལ་རྩེ་གཅིག་ཏུ་གཏད་ནས་འཛིན་མེད་དུ་མ་ཡེང་བར་བཞག་གོ། ། དེ་ལྟར་བསྒོམས་པས་ཡུལ་དང་ཡུལ་ཅན་གྱི་འཛིན་པ་མཐའ་དག་ཞིག་སྟེ་བདེ་གསལ་མི་རྟོག་པའི་ངང་ལ་མི་གཡོ་མི་ལྡོག་པའི་ཉམས་ཁྱད་པར་ཅན་དུ་འཕར་བ་སྐྱེའོ། ། གསུམ་པ་ཡེ་ཤེས་འོད་གསལ་ནི། སྔར་གྱི་དེའི་ངང་ནས་སེམས་རང་གི་ངོ་བོ་ལ་རྩེ་གཅིག་ཏུ་བལྟས་ཏེ་མཉམ་པར་བཞག ། དེའི་ངང་ནས་རྟོག་པ་གང་སྐྱེས་དེའི་ངོ་བོ་ལ་ཅེར་ཅེར་བལྟ་བར་བྱ། དེ་ལྟར་ཡང་ཡང་མ་ཡེང་བར་འབད་ནས་མཉམ་པར་བཞག་པས་སེམས་ཀྱི་ངོ་བོ་རྟོགས་པ་ཁྱད་པར་ཅན་འབྱུང༌། དེ་ལྟར་ཐབས་སྣ་ཚོགས་ཀྱིས་ཡང་དང་ཡང་དུ་མཉམ་པར་བཞག་ལ་ཏིང་ངེ་འཛིན་གྱི་རྩལ་སྦྱངས་ཤིང་འོད་གསལ་མངོན་དུ་བྱའོ། ། དེའང་སེམས་ཀྱི་ངོ་བོར་བལྟ་བ་དང༌།
རྣམ་རྟོག་གང་ཤར་གྱི་ངོ་བོར་གཅེར་གྱིས་བལྟ་བ། བཟོ་མེད་དུ་སྒོམ་པ་ཕྱག་ཆེན་པ་དང་འདྲ་བ་ལྟར་སྣང་ཡང༌། འདིར་བསམ་གཏན་གཉིས་དང༌། སྒྱུ་མ་ལྟ་བུའི་ཏིང་ངེ་འཛིན་དང༌། སྟོང་གཟུགས་དང་སེམས་བསྲེ་བ་སོགས་ཟབ་ཁྱད་དུ་མའི་སྒོ་ནས་ཉམས་སུ་བླངས་པས་འབྲས་བུ་བདེ་སྟོང་ཟུང་འཇུག་ཡན་ལག་བདུན་ལྡན་ཐོབ་པ་སོགས་ལམ་དང་འབྲས་བུ་ལ་ཁྱད་པར་ཆེས་ཆེ་བ་ཡོད་དོ༑ ༑ གཉིས་པ་གཉིད་འོད་གསལ་ལ་གཉིས། འོད་གསལ་འཛིན་པ་དང་གེགས་སེལ་བའོ། ། དང་པོ་འོད་གསལ་འཛིན་པ་ནི། ཐོག་མར་ཟླ་བ་གཅིག་གི་བར་དུ་གནས་དབེན་པར་མཚམས་དམ་པོར་བཅད། ངལ་དུབ་དང༌།
སྨྲ་བརྗོད་དང༌། རྣམ་རྟོག་འཕོ་བའི་བྱ་བ་ཐམས་ཅད་སྤངས་ལ་ནུབ་གཉིས་གསུམ་ཙམ་དུ་གཉིད་བཅག ། དེ་ནུབ་འོད་གསལ་འཛིན་པའི་དགོང་མོ་དེ་ཉིད་ནས་ལུས་བསྐུ་མཉེ་བྱ། མཆོད་པ་རྒྱ་ཆེན་པོ་བཤམ། མི་ཤས་བརྒྱན་པའི་གཏོར་མ་བཟང་པོ་བླ་མ་ཡི་དམ་མཁའ་འགྲོ་ཆོས་སྐྱོང་ལ་ཕུལ་ལ་འོད་གསལ་ཟིན་པར་མཛད་དུ་གསོལ། ཞེས་གསོལ་བ་བཏབ། སྤྱི་བོར་བླ་མ་བསྒོམ། མདུན་དུ་ཡི་དམ་བསྒོམས་ནས། བླ་མ་དང་ཡི་དམ་ལ་གུས་པ་ཆེན་པོས་ཅི་ནས་ཀྱང་འོད་གསལ་ཟིན་པར་མཛད་དུ་གསོལ། ཞེས་གསོལ་བ་བཏབ།
དཀར་མེ་བཟང་པོའི་མཚན་ཐུབ་བཏང༌། དེ་ནས་རང་ཉིད་སྔས་བྱང་དུ་བསྟན་ལ་སེང་གེའི་ཉལ་སྟབས་ཀྱིས་ཉལ་ཏེ། བླ་མ་སྤྱི་བོ་ནས་ཐིམ་པར་བསྒོམས་ལ་རང་ཡི་དམ་གྱི་ལྷར་གསལ་བཏབ། དོ་ནུབ་རྨི་ལམ་མི་རྨི་བར་གཉིད་འཐུག་པོ་ལོག་པར་བྱ། གཉིད་ཀྱི་འོད་གསལ་ཅི་ནས་ཀྱང་ཟིན་པར་བྱའོ་སྙམ་པའི་འདུན་པ་དྲག་པོ་དུང་དུང་བ་ལན་བདུན་བྱས་ལ། རང་ལྷར་གསལ་བའི་སྙིང་ཁར་པདྨ་སྔོན་པོ་འདབ་མ་བཞི་པའི་དཀྱིལ་དུ་མི་ཤིགས་པའི་ཐིག་ལེ་ལ་སེམས་རྩེ་གཅིག་ཏུ་གཏད་ལ་གཉིད་ལོག་པར་བྱའོ། ། དེ་ནས་སྒྲུབ་གྲོགས་ཀྱིས་རང་འོད་གསལ་ཟིན་མ་ཟིན་ཕྱིའི་རྟགས་བལྟ་སྟེ། བྱད་ཀྱི་མདངས་གསལ༑ དབུགས་འཇམ་ལ་བདེ། སྔུར་པ་ལ་སོགས་པ་མེད་ཅིང༌།
བྱད་ཀྱི་ཤ་མ་ཞིག་པར་འདུག་ན་འོད་གསལ་ཟིན་པའི་རྟགས་ཡིན། དེ་རྣམས་ལས་ལྡོག་ན་མ་ཟིན་པར་ཤེས་པར་བྱས་ལ་མཚན་བརྗོད་ཚར་གཅིག་འདོན་པའི་ཚོད་ཙམ་སོང་ནས་གཉིད་བསླངས་ལ་འོད་གསལ་ཟིན་མ་ཟིན་དྲི། མ་ཟིན་པར་གཉིད་འཐུག་གཏི་མུག་གི་དབང་དུ་སོང་ན་སླར་བླ་མ་ལ་གསོལ་བ་དྲག་ཏུ་གདབ། སྙིང་གི་དཀྱིལ་དུ་ཐིག་ལེ་སྔོན་པོ་འོད་དང་བཅས་པ་ལ་དམིགས་པ་གཏད། ཅི་ནས་ཀྱང་རྨི་ལམ་མི་རྨི་བར་འོད་གསལ་ཟིན་པར་བྱའོ་སྙམ་པའི་འདུན་པ་དྲག་པོ་རྩེ་གཅིག་པ་བཅུ་གཅིག་བཏང་ལ་གཉིད་ལོག་ལ་གྲོགས་ཀྱིས་སྔར་ལྟར་བལྟ། སྔར་གྱི་ཡུན་ཚད་ཙམ་སོང་ནས་ཡང་བསླངས་ལ་དྲི། མ་ཟིན་ན་སླར་ཡང་སྔར་བཞིན་བསྐྱར་ལ་འབད་པར་བྱའོ། ། གཉིས་པ་གེགས་སེལ་བ་ལ་གཉིས། འབྱམས་པ་ལ་གཉེན་པོ་བརྟེན་པ་དང༌། སྲབ་འཐུག་གི་བདེ་གསལ་ངོས་བཟུང་བའོ། །
དང་པོ་འབྱམས་པ་ལ་གཉེན་པོ་བརྟེན་པ་ནི་བཞི་སྟེ། སྟོང་འབྱམས། སྡུག་འབྱམས། སད་འབྱམས། དྲེད་འབྱམས་སོ། ། དང་པོ་སྟོང་འབྱམས་ནི། ཇི་ལྟར་བྱས་ཀྱང་གཉིད་ཡོངས་སུ་མ་འདོད་པ་སྟེ། དེའི་གཉེན་པོར་ནུབ་མང་པོར་གཉིད་བཅག་ལ་ངལ་ཞིང་དུབ་ཏུ་བཅུག ༑ ཁ་ཟས་དྲོད་ཅན་དང་བཅུད་ཅན་བསྟེན། དོ་ནུབ་ཅིས་ཀྱང་གཉིད་འཐུག་པོ་བཟློག་པར་བྱ་སྙམ་པའི་འདུན་པ་གཅིག་ཏུ་བྱ།
སྨིན་མཚམས་སུ་ཐིག་ལེ་ནག་པོ་རིལ་མ་ཙམ་ལ་སེམས་བཟུང་ལ་གཉིད་ལོག ། དེས་ཀྱང་མ་བྱུང་ན་ལོངས་སྤྱོད་ཀྱི་རླབས་གཉིས་པོ་ཚོད་ཟིན་ཙམ་དུ་མནན་ལ་གཉིད་ལོག་པར་བྱའོ། ། གཉིས་པ་སྡུག་འབྱམས་ནི། གཉིད་ཧ་ཅང་འཐུག་དྲག་ནས་འོད་གསལ་ངོས་མ་ཟིན་པ་ཡིན་ཏེ། དེའི་གཉེན་པོར་སྙིང་ཁར་པདྨ་སྔོན་པོ་འདབ་མ་བཞི་པའི་ལྟེ་བར་ཧཱུྂ་སྔོན་པོ་འདབ་མ་རྣམས་ལ་ཨ་ནུ་ཏ་ར་བསམ། རླུང་བུམ་པ་ཅན་བཅུ་གཅིག་བསྒོམས་ལ་སྔར་བཞིན་དུ་འདུན་པ་བཏང་སྟེ་བཟུང་ངོ༌། ། གསུམ་པ་སད་འབྱམས་ནི། འོད་གསལ་ཟིན་ལ་ཁད་ལ་གཉིད་སད་པ་ཡིན་ཏེ། དེའི་གཉེན་པོར་ནི་སྔར་རྨི་ལམ་ཟིན་པའི་དུས་ཀྱི་སད་འབྱམས་ཀྱི་གཉེན་པོ་ལྟར་ཉམས་སུ་བླང་ངོ༌། ། བཞི་པ་དྲེད་འབྱམས་ནི།
གཉིད་ལ་སོང་མ་ཁད་ནས་འོད་གསལ་མ་ཟིན་པར་རྨི་ལམ་རྨིས་པ་ཡིན་ཏེ། དེའི་གཉེན་པོར་ཨ་ནུ་ཏ་ར་དང༌། རླུང་སྦྱོར་མི་བྱ་བར་སྙིང་ཁར་མི་ཤིགས་པའི་ཐིག་ལེ་ནག་པོ་ལ་སེམས་རྩེ་གཅིག་ཏུ་གཏད་ལ་བཟུང་བས་ངེས་པར་ཟིན་པར་འགྱུར་རོ། ། གཉིས་པ་སྲབ་འཐུག་འོད་གསལ་ངོས་ཟིན་པ་ནི། གཉིད་དུ་འགྲོ་ཁར་ལྷན་ཅིག་ཏུ་ནམ་ལངས་པ་ལ་ཉི་མ་ཤར་བ་ལྟར་དྭངས་ཤིང་གསལ་བ་ལ། ཚོགས་དྲུག་རྟོག་པ་ལ་ཅུང་ཟད་བློའི་འཛིན་པ་དང་བཅས་པའི་ཉམས་འཆར་བ་ཞིག་འབྱུང་སྟེ། དེ་ནི་གཉིད་སྲབ་མོའི་འོད་གསལ་ཡིན་པས་སླར་ཡང་ཡང་འབད་ནས་བཟུང་ན་འཐུག་པོའི་འོད་གསལ་དུ་འགྱུར་བ་ཡིན་ནོ། ། འཐུག་པོའི་འོད་གསལ་ནི། གཉིད་ལ་སོང་ནས་བརྒྱལ་ཐབས་གཏི་མུག་མེད་པར་གསལ་སྟོང་ནམ་མཁའ་ལྟ་བུ་ལ་ཚོགས་དྲུག་གི་རྟོག་པ་གང་ལའང་འཛིན་པ་མེད་པར་གསལ་བའི་ཏིང་ངེ་འཛིན་རབ་ཏུ་བརྟན་པ་འབྱུང་སྟེ། གཉིད་འཐུག་གི་འོད་གསལ་དངོས་ཡིན་ནོ། །
དེ་ལྟར་འོད་གསལ་ཟིན་ནས་གྲོགས་དང་མར་མེ་མི་དགོས་པར་རང་ཉིད་ཀྱིས་འབད་ནས་སྦྱང་བར་བྱའོ། ། དེ་ལྟར་ཡང་ཡང་སྦྱངས་པས་འོད་གསལ་ལ་བརྟན་པ་ཐོབ་སྟེ། རབ་ཚེ་འདིར་འཚང་རྒྱ། འབྲིང་གིས་ཀྱང་འཆི་ཁའི་འོད་གསལ་ངོས་ཟིན་པར་འགྱུར་རོ། ། གསུམ་པ་འཆི་ཁའི་འོད་གསལ་བསྒོམ་པ་ནི། སྔར་བཤད་པ་ལྟར་འཆི་བའི་རྟགས་རྣམས་བྱུང་བ་དང་འཆི་བ་བར་དོ་ངོ་ཤེས་པར་བྱས་ལ་ཚེ་འདིའི་འདུན་པ་རྒྱབ་ཏུ་བསྐྱུར། ཡོངས་སུ་འཛིན་པའི་ཆགས་ཡུལ་གྱི་དངོས་པོ་ཐམས་ཅད་ཏིལ་འབྲུ་ཙམ་ཡང་མ་ལུས་པར་བཏང༌། བདག་འཆི་བ་འོད་གསལ་གྱི་ཆོས་སྐུའི་ངང་དུ་འཚང་རྒྱ་བར་བྱའོ་སྙམ་དུ་ཡིད་ལ་བྱ། འཆི་བ་ལ་བུ་ཕ་ཁྱིམ་དུ་འགྲོ་བ་དང༌། བུ་མོ་མ་ཁྱིམ་དུ་འགྲོ་བ་བཞིན་དགའ་སྤྲོ་བྱ།
འཆི་བ་འོད་གསལ་ཆོས་སྐུ་ཡིན་པ་འཆི་བ་ཁོ་ནའི་ཁ་ཆད་ཡིན་གྱི། ཤི་ནའང་ཤི་མོད་སྙམ་དུ་དགའ་སྤྲོ་གདེང་དང་ལྡན་པར་བྱའོ། ། དེ་ནས་འབྱུང་བ་ཐིམ་པའི་ཉམས་བྱུང་བ་དང༌། ད་ནི་སྣང་བ་གསུམ་སྟོང་པར་ཐིམ་པ་རྣམ་པར་དག་པའི་གནས་མངོན་དུ་བྱའོ་སྙམ་པའི་འདུན་པ་སྔོན་དུ་བཏང་ནས༑ ཁྱབ་བྱེད་ཀྱི་རླུང་དགུ་བརྒྱ་ཕྲག་གཅིག་པོ་རྒྱུ་བ་ལ་རྡོ་རྗེའི་བཟླས་པའི་མན་ངག་གི་རྡོར་བཟླས་བྱིན་པ་རླུང་རིམ་གྱིས་ཐིམ་ནས། སྣང་བ་གསུམ་གྱི་ཉམས་འཆར་བའི་དུས་སུ་སེམས་དབེན་གྱི་མན་ངག་ཡིད་ལ་བྱ། དེ་ནས་སྣང་བ་བཞི་ཐིམ་ནས་འོད་གསལ་ཤར་བའི་དུས་སུ་སྔར་བསྒོམས་ཤིང་ཉམས་སུ་མྱོང་བར་བྱས་པ་ལྟར་འོད་གསལ་དེ་ཉིད་ཀྱི་ངང་དུ་མཉམ་པར་བཞག་གོ། ། དུས་དེ་ཙམ་ན་དཔྲལ་བའི་ཐིག་ལེ་དཀར་པོ་མར་བབ། ལྟེ་བའི་དམར་ཆ་ཡར་འོངས་ཏེ་སྙིང་གར་ཐིག་ལེ་དཀར་དམར་ཁ་སྦྱོར་གྱི་དབུས་སུ་རླུང་སེམས་ཆུད་པའི་དུས་སུ་འོད་གསལ་བདེ་སྟོང་གཉིས་སུ་མེད་པའི་ཉམས་སྐད་ཅིག་ཙམ་ཞིག་མཚམས་མེད་བྱས་པའི་སྡིག་ཅན་ཡིན་ཡང་འབྱུང་སྟེ། སྔར་གྱི་ཉམས་མྱོང་དང་གདམས་ངག་མེད་པས་ངོས་མི་ཟིན།
སླར་སྔངས་སྐྲག་སྐྱེས་ནས་འཁོར་བར་འཁྱམ་པར་འགྱུར་རོ། ། སྔར་གྱི་ཉམས་རྟོགས་དང་མན་ངག་གི་གནད་ཡོད་པས་འོད་གསལ་ངོས་བཟུང་སྟེ་བསྒོམས་པས། འོད་གསལ་མ་བུ་ཕྲད་ནས་དོན་དམ་པའི་བདེན་པ་རྟོགས་ནས་འཆི་ཁའི་འོད་གསལ་ཆོས་སྐུའི་ངང་ནས་བར་དོར་ཟུང་འཇུག་སྒྱུ་མ་ལྟ་བུ་ལོངས་སྤྱོད་རྫོགས་པའི་སྐུར་བཞེངས་ཏེ། སྐྱེ་བ་སྤྲུལ་པའི་སྐུས་སེམས་ཅན་གྱི་དོན་བྱེད་པར་འགྱུར་བ་ཡིན་ནོ། ། གཉིས་པ་འབྲས་བུ་ཟུང་འཇུག་གི་རིམ་པ་ནི། ཕྱག་རྒྱ་ཆེན་པོ་ལ་སོགས་པ་ལམ་གཞན་པའི་ལུགས་ལ་ནི། གསལ་སྟོང༌། བདེ་སྟོང༌། རིག་སྟོང༌། སྣང་སྟོང༌།
གྲག་སྟོང༌། ཚོར་སྟོང༌། མྱོང་སྟོང༌། རེག་སྟོང་ལ་སོགས་པ་གཉིས་སུ་སྣང་ཞིང་གཉིས་སུ་དབྱེར་མེད་པ་ལ་ཟུང་འཇུག་ཅེས་སྨྲ་བར་ཟད་མོད། དེ་དག་ནི་ཀུན་རྫོབ་བཏགས་པའི་མིང་ཙམ་དུ་བས་ལ། འདིར་ནི་དེ་ལྟར་ཡང་དག་པའི་མཐའ་ལ་ཞུགས་ནས་དངོས་པོ་མེད་པར་གྱུར་པའི་འོད་གསལ་གྱི་ངང་ལ་གཉིས་སུ་མེད་པའི་ཡེ་ཤེས་ཀྱི་སྐུར་ལྡང་བ་ནི་སྔོན་གྱི་འཕེན་པས་རྒྱུ་བྱས། ཏིང་ངེ་འཛིན་གྱིས་གསོས་བཏབ། རྗེས་སུ་དྲན་པས་མཚམས་སྦྱར་ཏེ། འོད་གསལ་གྱི་ངང་ནས་ལུགས་ལྡོག་གི་སྣང་བ་གསུམ་ཡེ་ཤེས་ཀྱི་རླུང་དང་བཅས་པ་ལས། གཉིས་སུ་མེད་པའི་ཡེ་ཤེས་ཀྱི་ངོ་བོ་རྡོ་རྗེ་འཆང་ཆེན་པོའི་སྐུར་བཞེངས་པ་ནི་ཟུང་འཇུག་ཅེས་བྱ་བ་ཡིན་ནོ། །
འདིའི་ཚུལ་ནི་མངོན་པར་བྱང་ཆུབ་པའི་རིམ་པ་འདིའི་འོད་གསལ་ཡང་དག་པར་ཐོབ་པ་དེའི་ལུས་དང༌། ངག་དང༌། སེམས་དྲི་མ་མེད་པའི་ངོ་བོ་ཉིད་སྟོང་པ་ཉིད་མ་བཅོས་པ་ཡིན་པས། རྣམ་ཤེས་གསུམ་རྣམ་པར་དག་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཉིད་སེམས་པ་མེད་ཅིང་སྨྲར་མེད་པ་གང་ཡིན་པ་འདི་ནི་མྱ་ངན་ལས་འདས་པའི་ཁམས་ཆེན་པོ་སྟེ། གཟུགས་མེད་པ། རེག་པར་དཀའ་བ། ལས་དང་སྐྱེ་བ་ལས་རྣམ་པར་གྲོལ་བ། ཉི་མ་དང༌། ཟླ་བ་དང༌། མེ་དང༌།
ནོར་བུའི་འོད་ཀྱི་ངོ་བོ་འདི་བཞིན་དུ་ཤིན་ཏུ་གསལ་བའོ། ། དེ་ལས་ལྡང་བའི་རིམ་པ་ནི། ཐོག་མར་མུན་པའི་སྣང་བ་སྟེ་སྣང་བ་ཉེ་བར་ཐོབ་པའི་ཡེ་ཤེས་འབྱུང་ངོ༌། ། དེ་ལས་གསལ་བ་ཉི་མའི་འོད་ཀྱི་སྣང་བ་ཚ་བའི་ངོ་བོ་ཉིད་སྣང་བ་མཆེད་པ་འབྱུང་ངོ༌། ། དེ་ལས་གསལ་བ་ཟླ་བའི་འོད་ཟེར་བསིལ་བའི་ངོ་བོ་ཉིད་ཀྱི་སྣང་བས་ཁྱབ་པའི་ཤེས་རབ་ཡེ་ཤེས་འབྱུང་ངོ༌། ། དེ་བས་ན་སྟོང་པ་བཞི་གཅིག་ཏུ་འབྱུང་བའི་སྣང་བ་སྣ་ཚོགས་པ་ནམ་མཁའ་སྣང་བ་ལྟ་བུས་འཇིག་རྟེན་གྱི་ཁམས་ཐམས་ཅད་སྣང་བར་བྱས་ནས། ཁམས་ཕྲ་བ་དང་ལྷན་ཅིག་ཏུ་གྲིབ་མ་དང་འདྲ་བར་བཅད་དུ་མེད་པ་དང༌། ཞིག་ཏུ་མེད་པའི་རྡོ་རྗེའི་སྐུའི་ངོ་བོ་ཉིད། འཕོ་བ་མེད་ཅིང་ཟག་པ་མེད་པ། ཉོན་མོངས་པའི་བག་ཆགས་ཐམས་ཅད་ལས་རྣམ་པར་གྲོལ་བ་འདོད་པ་ཙམ་གྱིས་དབང་དུ་གྱུར་པ་ཐོབ་པ།
ཆུ་ལས་ཉ་ལྡང་བ་ལྟ་བུའོ། ། མྱུར་བར་གཉིད་ལོག་ཅིང་སད་པའམ། མཁའ་ལ་གློག་འགྱུ་བ་བཞིན་དུ། མཆོག་ཏུ་དགའ་བའི་ལུས་ཀྱི་ངོ་བོ་ཉིད་ཀྱི་གཟུགས་འབྱུང་བར་འགྱུར་བའི་གཟུགས་ཆེན་པོའི་བདག་ཉིད་ཅན་ནི་རྡོ་རྗེ་འཆང་ཆེན་པོ་ཞེས་བྱ་བ་འཁོར་བའི་འཆིང་བ་ངེས་པར་གྲོལ་བས་ན་ཐར་པ་ཞེས་བྱ་ལ། དེའི་ཚེ་འཁོར་འདས། བདེན་གཉིས། རིམ་གཉིས་ལ་སོགས་པ་གཉིས་ཆོས་ཐམས་ཅད་གཉིས་མེད་དུ་འདྲེས་པས་ན་ཟུང་དུ་འཇུག་པ་ཡིན་ལ། དེ་ཐོབ་ནས་ལམ་གཞན་ལ་སླར་བསླབ་པར་བྱ་བ་ནི་མེད་ཀྱི། སྒྲིབ་པའི་ལྷག་མ་སྤང་བ་དང༌། མི་སློབ་པའི་ཟུང་འཇུག་ཐོབ་པར་བྱ་བའི་ཕྱིར།
དེ་ཉིད་ལའང་སློབ་ཅིང་སྤྱོད་པ་གསུམ་གྱིས་ཀྱང་མཐར་ཕྱིན་པར་བྱེད་ལ། རྡོ་རྗེའི་བཟླས་པ་ལ་སོགས་པའི་སྒོ་ནས་གཞན་དོན་བྱེད་པ་ནི་སློབ་པའི་ཟུང་འཇུག་ཡིན་ལ། དེ་ལྟར་བསླབས་པས་སྤང་བྱ་ཐམས་ཅད་ནི་ཟད་པར་བྱེད་པས་སྤང༌། རྟོགས་བྱ་མ་ལུས་པ་ནི་རྟོགས། དོན་གཉིས་མཐར་ཕྱིན་པ་མི་སློབ་པའི་ཟུང་འཇུག་ཅེས་བྱ་བ་ཡིན་ཏེ། རང་དོན་དུ་རྣམ་ཀུན་མཆོག་ལྡན་འོད་གསལ་དོན་དམ་པའི་བདེན་པ་ཆོས་སྐུ་རྡོ་རྗེ་འཆང་ཆེན་པོ་མངོན་དུ་བྱས་ཟིན་ནས། གཞན་དོན་དུ་སྒྱུ་མ་དང་འཇའ་ཚོན་ལྟ་བུ་སྟེ། ལོངས་སྐུ་ངེས་པ་ལྔ་ལྡན་དུ་ཐེག་པ་ཆེན་པོའི་རིགས་ཅན་རྣམས་ལ་སྣང་བར་མཛད་ཅིང༌། ཐེག་པ་སྣ་ཚོགས་པའི་གདུལ་བྱའི་ངོར་ནི་ཀུན་རྫོབ་བདེན་པ་ཆུ་ཟླ་ལྟ་བུའི་སྒྱུ་འཕྲུལ་རྡོ་རྗེའི་གར་གྱིས་སྤྲུལ་པའི་སྐུ་རྣམ་པ་སྣ་ཚོགས་པ་སེམས་ཅན་གྱི་ཁམས་མ་ཟད་ཀྱི་བར་དུ་སྣང་བར་བྱས་ནས་འགྲོ་བའི་ངོར་རྒྱུན་འཆད་མེད་པར་བྱས་པ་ཡིན་ནོ། ། དེ་ལྟར་ལམ་རིམ་པ་ལྔ་པའི་ཁྲིད་ཀྱི་རིམ་པའང་བླ་མ་མྱོང་བ་དང་ལྡན་པའི་དྲུང་དུ་ལེགས་པར་ཉམས་ཁྲིད་ཐོས་བློ་དང་ཐོབ་གྲངས་ཙམ་དུ་མ་སོང་བར་མན་ངག་རྡོ་རུས་ཐུག་ཅིང་རང་རྒྱུད་ལ་ཁེལ་ངེས་སུ་བསླབ།
ཉམས་དང་རྟོགས་པའི་འཕྲང་མ་བསྒྲལ་གྱི་བར་དུ་བླ་མ་དང་མི་འབྲལ་བར་ལེགས་པར་བརྡར་ཤ་བཅད་ལ་བསྒོམ་པ་ནི་གལ་ཤིན་ཏུ་ཆེའོ༑ ༑ གསུམ་པ་རྗེས་ནི། དེ་ལྟར་ཉམས་ཁྲིད་དུ་ཐོབ་ནས་ཀྱང་ཐོབ་པ་ཙམ་དོན་ལྡན་དུ་མ་བཞག་པར་གཞི་དངོས་པོའི་གནས་ལུགས་རྡོ་རྗེ་གསུམ་གྱི་བཞུགས་ཚུལ། ལམ་ཉམས་ལེན་རིམ་པ་ལྔ་ཐེག་པ་ཀུན་དང་མཐུན་པའི་ངོ་སྤྲོད་དང་ཉམས་རྟགས་དྲོད་ཚད་གང་སྐྱེས་རྣམས་ལ་གེགས་སེལ་དང་བོགས་འདོན། མཐར་ཐུག་གི་འབྲས་བུ་སྐུ་གཉིས་ཐོབ་ཚུལ་ལ་སོགས་པ་ངོ་སྤྲོད་ཀྱི་རིམ་པ་རྣམས་གང་ལ་གང་དགོས་སུ་གནས་དུས་དང་བསྟུན་པར་བཏབ་ཅིང༌། དེ་ལྟར་ཀུན་དང་རང་བཟོ་ལྟ་བུའི་ཉམས་ཚིག་ཏུ་མ་སོང་བར་མདོ་རྒྱུད་དྲི་མ་མེད་པ་རྣམས་ཀྱི་ལུང་ཁུངས་དང༌། ཉམས་སུ་བླང་བའི་མྱོང་བ་རང་རྒྱུད་ལ་སྐྱེས་པའི་ཉམས་མྱོང་རྣམ་དག་གི་སྒོ་ནས་ཡང་དང་ཡང་དུ་ངེས་ཤེས་བསྐྱེད་དེ། དེ་ལྟར་འབད་ནས་ཉམས་རྟོགས་ལ་རང་བྱན་ཚུད་ཅིང་གེགས་ལ་སོགས་པའི་འཕྲང་ལས་གྲོལ་ནས་ཡེ་ཤེས་ཀྱི་རྩལ་ཁ་ཕྱོགས་མེད་དུ་རྒྱས་པར་བྱ་ཞིང་གནས་དང་ཡུལ་ཁྱད་པར་ཅན་ཐམས་ཅད་དུ་ཕྱི་ནང་གཞན་གསུམ་གྱི་རྟེན་འབྲེལ་གྱི་ཚོགས་པ་ཕུན་སུམ་ཚོགས་པ་ལ་གནད་བསྣུན་ཏོ། ། དེ་ལྟར་རིམ་ལྔ་གདན་རྫོགས་ཀྱི་དམར་ཁྲིད་ཀྱི་ཉམས་ལེན་གཞུང་ཤིང་ཚུགས་པ་ལེགས་པར་ཐོབ་ནས། རིམ་ལྔ་ནག་ཁྲིད་དུ་གྲགས་པའི་སྐོར་བསྐྱེད་རྫོགས་གཉིས་གདན་ཐོག་གཅིག་ཏུ་སྒོམ་པ།
ལམ་རྟགས་འབྲེལ་བའི་གདམས་ངག་དོན་ལྔ་མ། དོན་བཞི་མ། རིམ་ལྔ་གདན་གཅིག་གི་སྟེང་དུ་བསྒོམ་པའི་མན་ངག་འཁོར་ལོ་ཅན། འཁོར་ལོ་མེད་པ། སྲོག་རྩོལ་ལ་བརྟེན་པ། གཏུམ་མོ་སྒོམ་པ། ལམ་རིམ་ལྔ། སེམས་དཔའ་སུམ་བརྩེགས། འཁོར་བ་འཇུག་ལྡོག་ལ་བརྟེན་ནས་མ་རིག་པ་རྩད་ནས་གཅོད་པ། སྐྱེ་འཆི་གཉིས་ལ་བརྟེན་ནས་ལེ་ལོ་ཅན་འཆི་ཁར་འཚང་རྒྱ་བའི་མན་ངག་གྲོང་འཇུག་འཕོ་བ།
མཉམ་བཞག་སྒྱུ་མའི་མན་ངག ། རྨི་ལམ་སྒྱུ་མའི་མན་ངག ། བར་དོ་སྒྱུ་མའི་གདམས་པ། སྐུ་གསུམ་གྱི་འཕོ་བའི་མན་ངག ། བཙན་ཐབས་སུ་འཕོ་བའི་མན་ངག ། ཆགས་ཅན་འོག་སྒོ་ལ་བརྟེན་ནས་བདེ་བ་ལམ་དུ་ལྷོང་བའི་མན་ངག ། བསྲེ་བ་དྲུག་པའི་མན་ངག ། རྡོ་རྗེ་སེམས་དཔའི་གསང་ལམ། སྡིག་པོ་ཆེ་བཙན་ཐབས་སུ་འཚང་རྒྱ་བའི་མན་ངག ། མགྲིན་པར་རྨི་ལམ་ལ་བརྟེན་ནས་སྒྱུ་མ་བཙན་ཐབས་སུ་བཟུང་བའི་མན་ངག །
སྙིང་གར་མི་ཤིགས་པའི་ཐིག་ལེ་ལ་བརྟེན་ནས་མ་རིག་པ་རྩད་ནས་གཅོད་པའི་མན་ངག ༑ རིམ་ལྔ་ཅིག་ཅར་བའི་མན་ངག ། གསང་བ་ཐུགས་ཀྱི་རིམ་ལྔའི་མན་ངག ། ད་ལྟ་ཉིད་ནས་འབྲས་བུ་སངས་རྒྱས་ཀྱི་བཞུགས་ཚུལ་གཏན་ལ་དབབ་པ། ཕ་རྒྱུད་ཡང་སྙིང༌། མ་རྒྱུད་ཡང་སྙིང་རྣམས་ཏེ་གདམས་ངག་གི་རིམ་པ་རྣམ་གྲངས་ཉེར་བཞི་ཡོད་པས་ནག་ཁྲིད་དུ་གྲགས་པ་འདི་རྣམས་ཀྱང་ཤིན་ཏུ་གནད་འགག་ཆེ་བའི་གདམས་པ་ཡིན་པས་རིམ་གྱིས་བསྟན་ཅིང་ཉམས་སུ་བླང་བར་བྱ་བ་ཤིན་ཏུ་གལ་ཆེའོ། ། དེ་ལྟར་ཡང་བླ་མ་འཕགས་འོད་པ་ཡན་ཆད་ལ་རིམ་ལྔའི་གདན་རྫོགས་དམར་ཁྲིད་ཡིག་ཆ་ཁྲིགས་ཆགས་མེད་པ་ལ། བླ་མ་འཕགས་འོད་པར་གྲགས་ཆེན་པ་བདག་རྒས་པས་ཚིག་དོན་ཇི་ལྟར་ཟིན་པ་དཀའ་ཞིང༌། ཟིན་ཀྱང་མྱུར་དུ་བརྗེད་འགྲོ་བས་བླ་མ་ཡི་དམ་མཁའ་འགྲོ་ལ་གསོལ་བ་བཏབ་ནས། བརྗེད་ཐོའི་ཡི་གེ་ཞིག་ཅིས་ཀྱང་མཛད་པར་ཞུ།
ཞེས་གསོལ་བ་བཏབ་པས། ཁོང་པ་འཕགས་འོད་པ་རང་གི་བླ་མར་སོང་བས་བཀའ་གཉན་ཞིང་གསུང་མ་ཆོག་པས་མི་བྱ་བར་ཡང་མ་བཏུབ། བླ་མ་གོང་མ་རྣམས་ཀྱི་བཀའ་རྒྱ་དམ་པོ་ཡོད་པས་ཡི་གེར་གསལ་བར་འགོད་པའང་མ་བཏུབ་པས་ས་བཅད་ཙམ་ཞིག་མཛད་དོ། ། ཕྱིས་བུ་སྟོན་ཐམས་ཅད་མཁྱེན་པས་ལོ་རྒྱུས་དེ་རྣམས་སྔོན་ལ་གསན་པས། བླ་མ་འཕགས་འོད་པར་རིམ་ལྔ་ཞུ་བའི་དུས་སུ། བདག་ལ་བཀའ་རྒྱ་མི་འདེབས་པར་ཞུ་ཞེས་ནན་ཆེར་ཞུས་པས། བླ་མའི་གསུང་གིས་སྤྱིར་སྙན་བརྒྱུད་ཡི་གེར་འབྲི་བ་འདི་རྒྱལ་པོ་དམངས་སུ་བབ་པ་གྲོང་དུ་རྒྱུ་བ་དང་འདྲ༑ ཉེས་དམིགས་ཆེ་ཞིང་གདམས་ངག་མཐུ་དང་ཕན་ཡོན་ཆུང་བ་ཡིན། ཡིག་རིས་དེ་བྱུང་བ་ཕན་ཆོད་ལག་ལེན་གྱི་དམར་ཁྲིད་བླ་མའི་མན་ངག་རྩད་མི་གཅོད་པར་ཡི་གེ་དེ་ཐོབ་ནས་ཤེས་པར་རློམ༑ མཐར་བཀླག་ལུང་དུ་འགྱུར་བས་དོན་ལ་གདམས་ངག་རབས་ཆད་དུ་འཇུག་པ་གཅིག་འདུག །
ཅིས་ཀྱང་བྱེད་འདོད་ན་བྱ་དགོས་པ་ཡིན་མོད། ཟབ་ཁྲིད་བཀླག་ལུང་དང་ཡང་ཟོང་དུ་མ་ཤོར་བར་གྱིས། འཇིག་རྟེན་བློས་བཏང་ནས་ཆོས་དོན་དུ་གཉེར་བ་ལས་ཆོས་ལ་དཀོན་པ་མ་སྟོན། གདམས་ངག་དོན་སྙིང་དང་ཡན་ལག་ཚང་བར་བྱིན་ལ་རབས་མ་གཅོད། ཉམས་སུ་ལེན་པའི་བསམ་པ་མེད་པའི་ཆོས་ཀྱི་རྣམ་གྲངས་གསོག་པའི་ལུང་ཐོབ་རེ་ཙམ་བྱེད་པ་དང༌། འཇིག་རྟེན་རྣམ་གཞག་དང་བསྟུན་པའི་ཆོས་ཞུས་ལོ་དང༌། སྒོམ་མོད་ཅེས་པའི་ལོ་འདོད་པ་རྣམས་ལ་ཐབས་ལམ་ཟབ་མོའི་དགོས་པ་མེད་པས་མ་སྦྱིན། ལྟོ་རྒྱབ་མ་ཕྱིད་པའི་ཡང་ཟོང་མ་བྱེད། དེ་བས་མདོང་རྒྱུག་ཐོགས་ནས་ཁྱི་འགྲམ་གཅོག ། སྒོ་གཤམ་རྒྱུག་པ་མི་དགའ་རེ་ཤིའོ། །
ཞེས་ཕྱག་རྒྱ་དང་བཅས་པ་མཛད་ནས་གསུངས་སོ། ། དེ་ཤིན་ཏུ་མད་པར་རྟོགས་ནས་ཡི་གེར་འབྲི་བའི་འདུན་པའང་བཤོལ་ལོ། ། ཉམས་ལེན་དྲག་པོ་མ་ནུས་ཀྱང་མན་ངག་གི་གནད་རྣམས་མ་བརྗེད་ཙམ་ཡིད་ལ་བྱས་ཏེ་འདུག་པ་ལ། ཆོས་རྗེ་འཇམ་པའི་དབྱངས་ཆེན་པོ་བསོད་ནམས་རྒྱལ་མཚན་དཔལ་བཟང་པོའི་ཞལ་སྔ་ནས་ཅིས་ཀྱང་ཡི་གེའི་རིས་སུ་ཁོད་ཅིག ། ཅེས་ཡང་ཡང་བཀའ་བསྩལ་བའི་གསུང་མ་ཆོག་པར་ཉམས་ལེན་དངོས་གཞི་རྣམས་བརྗེད་ཐོ་ཡི་གེའི་རིས་སུ་དགེ་སློང་རིན་ཆེན་གྲུབ་ཀྱིས་བཀོད་པའོ། ། ཞེས་གསུངས་པས་ན། སྤྱིར་གསང་ཆེན་རྡོ་རྗེ་ཐེག་པའི་ལམ་གྱི་རིམ་པ་སྨིན་གྲོལ་གྱི་གདམས་པ་རྣམས༑ ལྟོ་རྒྱབ་དང༌། ཡོན་བདག་དང༌། ཉེ་དུའི་ངོ་སྲུང་ལ་གང་བྱུང་བྱུང་དུ་བྱེད།
ཡི་དམ་གྱི་ནུས་མཐུ་དང༌། རང་ཉིད་ཀྱིས་རིམ་གཉིས་གྱི་ན་ཙམ་བསྒོམས་པའི་ནུས་པ་ཚུན་ཆད་འདྲེ་རྡུང་དང་ནད་པའི་སྟེང་དུ་སྤྲུག ། དབང་བསྐུར་ཙམ་ཞུ་མཁན་བྱུང་ན་ས་དང་པོ་ཐོབ་པའི་དགའ་བ་ལྟར་གསང་སྔགས་ཁྲོམ་གསེབ་ཏུ་འཚོང་བའི་རྡོ་རྗེ་སློབ་དཔོན་དང་སྔགས་པའི་མིང་བཟུང་བ། མཚམས་མེད་ལྔ་སྤྱད་པ་ལས་ཀྱང་བརྒྱ་འགྱུར་སྟོང་འགྱུར་གྱི་ཚབས་ཆེ་ཞིང་བདག་གཞན་བསྟན་པ་དང་བཅས་པ་དུས་གཅིག་ལ་ཕུང་ནུས་པའི་བླ་མས་ས་སྟེང་གང་བའི་དུས་འདིར། རྒྱུད་སྡེ་ཀུན་གྱི་ཡང་རྩེ། ཟབ་པ་ལས་ཀྱང་ཆེས་ཤིན་ཏུ་ཟབ་པ། དཔལ་གསང་བ་འདུས་པའི་རྫོགས་རིམ་འདི་ལྟ་བུ་མིག་དང་སྙིང་ལས་ཀྱང་ངེས་པར་གཅེས་པར་སེམས་ཤིང༌། དེ་དག་ཀྱང་འདུས་པའི་རྩ་བཤད་ཀྱི་རྒྱུད་རྣམས་ཀྱི་དགོངས་དོན་རྡོ་རྗེ་འཆང་ནས་འཕགས་པའི་ཡུལ་དུ་དཔལ་ནཱ་རོ་པ་ཞེས་པཎ་གྲུབ་ཀུན་གྱི་རིགས་ཀྱི་བདག་པོ་གཅིག་པུར་གྱུར་པ་དེ་ཉིད་ཀྱིས། དཔལ་དགྱེས་མཛད་རྡོ་རྗེ་མིའི་ཟོལ་ལ་བརྟེན་པ་མར་པ་ཆོས་ཀྱི་བློ་གྲོས་ཞེས་རྡོ་རྗེ་ཐེག་པའི་འཁོར་ལོའི་མགོན་པོ་ཟླ་མེད་པ་དེ་ཉིད་ལ་བསྩལ་ཅིང༌། རིམ་ལྔ་བསྡུས་པ་གསལ་བ་ཞེས་བྱ་བའི་གཞུང་ཡང༌།
ལོ་པཎ་དམ་པ་དེ་ཉིད་ཀྱིས་པུཥྤ་ཧ་རིར་བསྒྱུར་བ་བོད་དུ་གདན་དྲངས་པ། རྣལ་འབྱོར་གྱི་དབང་ཕྱུག་མཚུར་སྟོན་དབང་གི་རྡོ་རྗེ་ལ་བརྒྱུད་པ་ཡིད་ཆེས་ཁུངས་བཙུན་གྱི་སྤྱོད་ཡུལ་ཡིན་ལ། དེ་དག་གི་ཁྲིད་དམིགས་ཀྱང་བླ་མ་འཕགས་པ་ཡན་ཆད་ལ་དམར་ཁྲིད་བསྟར་ཆགས་ས་བཅད་ཙམ་ལས་ནག་ཁྲིད་མེད་ལ། དེ་ཕྱིན་ཆད་ནས་བཤད་སྒྲུབ་ཀྱི་རིང་ལུགས་མཐའ་དག་ལ་རིམ་ལྔའི་ཁྲིད་ཡིག་ཅི་རིགས་པ་སྣང་ཡང༌༑ འགའ་ཞིག་ནི་བཤད་ཆོས་ལུང་རིག་ན་ཡམ་ཙམ་ལས་དམིགས་རྐང་སྒོ་འདྲིལ་བ་མེད་པ་དང༌། འགའ་ཞིག་གིས་གཞན་ཟེར་གྱི་རྗེས་ཟློས་བསྐྱར་བ་ཙམ་ལས་རང་ཉམས་ཀྱི་མྱོང་བ་མེད་པ་དང༌༑ ལ་ལ་བཤད་སྒོམ་སོ་སོ་ནས་རང་འདོད་དང་གང་མཐུན་སྣ་ཚོགས་བསྡུས་པས་གཅིག་ལ་ཡིད་བརྟན་འགེལ་རྒྱུ་མེད་པའི་རིགས་དང༌། ལ་ལ་ནི་སྔོན་བྱོན་གྱི་ལོ་པཎ་དང་དགེ་བའི་བཤེས་གཉེན་ཕལ་ཆེར་ཕྱོགས་སྔ་མར་ཕུད་ནས་རང་འདོད་ཀྱི་གཟེ་བཟོང་ཁོ་ན་ལ། ཀླུ་སྒྲུབ་ཡབ་སྲས་ནཱ་རོ་མར་མཚུར་ཀྱི་དགོངས་པ་འདི་ཡིན་ནོ་ཞེས་རྒྱུས་མེད་རྒྱུས་གཏམ་བྱས་པ་འབའ་ཞིག་མཐོང་བ་རྣམས་བཏང་སྙོམས་སུ་གང་བདེར་བཞུགས་སུ་བཅུག ། དམར་ཁྲིད་ཀྱི་ཡིག་ཆ་བོད་མ་ཀུན་ལས་རྩོད་དུས་ཀྱི་ཐམས་ཅད་མཁྱེན་པ་བུ་སྟོན་ཆེན་པོའི་ཁྲིད་ཡིག་ཡིད་བཞིན་གྱི་ནོར་བུ་རིན་པོ་ཆེ་ཟ་མ་ཏོག་ཅེས་པ་འདི་ཉིད་ཡིད་ཆེས་ཀྱི་གནས་སུ་མཐོང་བས་གཙོ་བོར་བཞག །
སེམས་དབེན་གྱི་སྐབས་ལམ་གྱི་གདམས་ངག་དང༌། བར་དོ་གཅིག་ཏུ་བྱེད་པའི་བསམ་གཏན་གྱི་སྐབས་སུ་སྐུ་གསུམ་གྱི་འཕོ་བ་དང༌། བཙན་ཐབས་ཀྱི་འཕོ་བ་རྣམས་ནག་ཁྲིད་ནས་བསྐངས། གཞན་ཚིག་གོ་བདེ་བ་དང་སྣ་རིང་ཐུང་ཟུར་ཙམ་བཅོས་ཏེ། རང་གཞན་ཀུན་འཇུག་པ་བདེ་ཞིང་གསལ་བར་བཀོད་པ་མ་གཏོགས་རང་བཟོ་དང་རྟོག་བརྟགས་གཞན་ལས་རུང་མཐུན་སོགས་ཀྱི་བསྲེས་ལྷད་སྤུ་ཙམ་མེད་པར་ཁྲིད་ཡིག་འདི་ཉིད་ནི་ཚད་མའི་མཆོག་བསླུ་བ་མེད་པའི་གདམས་པ་འཁྲུལ་བ་མེད་པའི་མིག་མཁན་རྡོ་རྗེ་འཆང་ཆེན་པོ་ཐོབ་འདོད་ཀྱི་ལས་ཅན་རྣམས་ཀྱི་སྙིང་དང་མིག་ལྟར་བཙའ་ཞིང་ཞེ་ཕུགས་སུ་བཅང་བའི་ནོར་གྱི་མཆོག་ཏུ་ཐག་ཆོད་པར་བཟུང་ལ་ཉམས་སུ་ལོངས། གདམས་ངག་ཐོབ་བློ་དང་དཔེ་ཆར་ལུས་ན་མཚན་ཉིད་པའི་དགེ་བཤེས་དང་ཁྱད་ཅི་ཡོད། ནམ་ཞིག་པཎྜི་ཏའི་མལ་སར་ཐ་མལ་པའི་རོ་འབྱུང་བར་འདུག་པ་མང་བ་ལ་བསམ་ཞིང་ལྟོས་ལ་མན་ངག་རང་རྒྱུད་ལ་ཁོལ་ཅིག ། ཡང་ཐམས་ཅད་མཁྱེན་པ་བུ་སྟོན་གྱིས་ཉམས་ཁྲིད་མ་ཚར་བ་ལ་དཔེ་འདི་མི་སྟོན་པའི་བཀའ་རྒྱ་ཡོད་དོ། ། བཀླག་ལུང་བྱེད་ན་རྡོ་རྗེ་འཆང་གིས་མགོ་བོ་ཁོས་ཤིག ། ཅེས་གསུང་འདུག་པའང་དུས་ཕྱི་མའི་བླ་མ་དང་སློབ་མ་ཀུན་གྱིས་ཐུགས་མ་བརྗེད་པར་ཕྱག་ཏུ་ལེན་པར་མཛད་པ་རིགས་སོ། །
སྨྲས་པ། ཟབ་དོན་འདུས་པའི་རྫོགས་རིམ་གདམས་པའི་དཔྱིད། ། གེགས་མེད་ཐོབ་ཅིང་དོན་ལ་མ་འཁྲུལ་བ། ། ཇི་ལྟར་རྟོགས་འདི་འཇམ་མགོན་དཔའ་བོ་དེའི། ། ཐུགས་རྗེར་ངེས་པས་སླར་ཡང་བདག་འདུད་དོ། ། དཔལ་ལྡན་འདུས་པའི་རྩ་བཤད་རྒྱུད་དོན་དཔག་པར་དཀའ་བའི་ཆུ་གཏེར་ཆེར། ། ཀླུ་སྒྲུབ་ཀླུ་ཡི་དབང་པོ་གང་དེས་དགོས་འདོད་ཀུན་སྦྱིན་བཻ་ཌཱུརྻ། ། རབ་བསྔགས་དེ་ཀོ་ནཱ་རོ་མར་པ་དེད་དཔོན་མཁས་པས་རབ་བསྲུབས་པ། ། སྙིང་པོའི་ནོར་བུ་ཕྲེང་བར་སྤེལ་འདི་ཆོས་ཀྱི་གྲགས་པའི་བློ་ནོར་ཡིན། ། དེ་ལྟར་ཟབ་དོན་ནོར་བུའི་ཕྲེང༌། །
གོ་བདེའི་སྲད་བུ་ལ་བསྟར་བ། ། ཐར་འདོད་བློ་ལྡན་ཀུན་ལ་ངས། ། དེ་རིང་བྱིན་གྱིས་དགའ་བས་ལོངས། ། འདི་ཕྱི་ཀུན་ཏུ་བདེ་བའི་ཐབས། ། རྒྱལ་བའི་གསུང་ལྟར་མི་འབད་པའི། ། སྡུག་བསྔལ་རྒྱུ་སྤྱད་བདེ་ཐོབ་པར། ། འདོད་རྣམས་འཁྲུལ་རྨོངས་འདི་ཅི་ག ། འདིར་འབད་དགེ་བ་སྟོན་ཟླ་ལྟར། ། རབ་དཀར་ཉམས་པ་མེད་པ་གང༌། ། མ་གྱུར་འགྲོ་རྣམས་རྫོགས་བྱང་ཆུབ། །
ཐོབ་ཕྱིར་བསྔོ་བ་གེགས་མེད་ཤོག ། བདག་ཀྱང་དེང་ནས་ཚེ་རབས་ཀུན། ། ལམ་བཟང་འདི་དང་མི་འབྲལ་ཞིང༌། ། ཉམས་སུ་བསྟར་བས་རིགས་དྲུག་པ། ། རྡོ་རྗེ་འཛིན་པ་དེ་ཐོབ་ཤོག ། དཔལ་གསང་བ་འདུས་པའི་རྫོགས་རིམ། རིམ་ལྔ་གདན་རྫོགས་ཀྱི་དམར་ཁྲིད་ཟབ་དོན་ནོར་བུའི་ཕྲེང་བ་ཞེས་བྱ་བ་འདིའང༌། རང་ཉིད་ཉམས་སུ་བླང་བ་དང༌། སེམས་ཅན་སྐལ་པ་དང་ལྡན་པ་རྣམས་རྡོ་རྗེ་འཆང་ཆེན་པོའི་གོ་འཕང་ཚེ་གཅིག་ལ་ཐོབ་པར་འདོད་པའི་བསམ་པ་དཀར་པོ་རྩེ་གཅིག་ཏུ་ཉེ་བར་བཞག་སྟེ། འཕྱོངས་རྒྱས་དཔལ་རི་བ་དགེ་སློང་གྲགས་པ་དབང་པོས་བསྐུལ་བའི་ངོར་བགྱིས་ཏེ།
འབྲི་གུང་པ་ཤཱཀྱའི་དགེ་སློང་རྡོ་རྗེ་འཛིན་པ་ཆོས་ཀྱི་གྲགས་པས། མེ་ཁམས་ནོར་སྐྱོང་གི་ལོ་དབྱར་འབྲིང་ཆུ་ཤེལ་གྱི་དབང་པོ་སྣྲོན་གྱི་དགའ་མ་དང་ལྷན་ཅིག་བརྩེ་ཞིང༌། ནམ་མཁའི་ནོར་བུ་ཀརྐཊའི་ལམ་དུ་འཕྱོ་བའི་དམར་པོའི་རྒྱལ་བ་གཉིས་པ་ལ། འབྲི་དམ་པ་ཆོས་ཕྱུག་གི་ཀླུང་ཕོ་བྲང་སྲ་བརྟན་རྡོ་རྗེའི་གནས་མཆོག་རྩེ་བ་གཞིས་ཀར་སྦྱར་བས་སེམས་ཅན་ཀུན་ལ་སྨན་པར་གྱུར་ཅིག། །། སིདྡྷི་རསྟུ། སརྦ་མངྒ་ལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
