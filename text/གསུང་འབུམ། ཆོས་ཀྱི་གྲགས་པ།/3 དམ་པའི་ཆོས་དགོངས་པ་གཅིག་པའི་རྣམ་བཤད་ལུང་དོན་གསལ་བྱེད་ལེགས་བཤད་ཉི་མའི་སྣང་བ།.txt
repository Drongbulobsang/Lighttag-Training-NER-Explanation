གསུང་འབུམ། ཆོས་ཀྱི་གྲགས་པ།
པོད ༣
དམ་པའི་ཆོས་དགོངས་པ་གཅིག་པའི་རྣམ་བཤད་ལུང་དོན་གསལ་བྱེད་ལེགས་བཤད་ཉི་མའི་སྣང་བ།
༄༅། །དམ་པའི་ཆོས་དགོངས་པ་གཅིག་པའི་རྣམ་བཤད་ལུང་དོན་གསལ་བྱེད་ལེགས་བཤད་ཉི་མའི་སྣང་བ་ཞེས་བྱ་བ་བཞུགས་སོ།།
༄༅། །དམ་པའི་ཆོས་དགོངས་པ་གཅིག་པའི་རྣམ་བཤད་ལུང་དོན་གསལ་བྱེད་ལེགས་བཤད་ཉི་མའི་སྣང་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། གང་གི་རང་བཞིན་གདོད་ནས་རྣམ་དག་ལྷུན་གྲུབ་མཁའ་བཞིན་འདུས་མ་བྱས། ། ཇི་ལྟ་ཇི་སྙེད་ཡེ་ཤེས་ཕུལ་བྱུང་གཞན་གྱི་རྐྱེན་གྱིས་རྣམ་མི་རྟོག ། ཚོགས་གཉིས་གོམས་པས་རང་དོན་མཐར་སོན་སྨོན་ལམ་སྟོབས་ཀྱིས་འགྲོ་རྣམས་སྒྲོལ། ། རྣམ་གྲོལ་རྣམ་པ་ཀུན་ལྡན་ཐུབ་རྣམས་རྣམ་པ་ཀུན་ཏུ་ཕྱག་གི་གནས། ༡ ། རྒྱལ་ཀུན་ཐུགས་རྗེའི་འོ་མཚོ་ལས་ཐོན་སྨོན་ལམ་དག་པའི་འོད་དཀར་ཅན། ། རྒྱལ་བའི་མཚན་དཔེ་ཡོན་ཏན་ཀུན་གྱི་རི་དྭགས་ལང་ཚོ་རྣམ་བཀྲ་ཞིང༌། །
རྒྱལ་ཀུན་མཛད་ཕྲིན་གཅིག་ཏུ་བསྡུས་པའི་བསྟན་པའི་སྙིང་པོ་བསིལ་ཕྲེང་ཅན། ། རྒྱལ་བ་འབྲི་གུང་པ་ཞེས་ཡོངས་གྲགས་འགྲོ་བློའི་ཀུ་མུད་སྲུང་དེར་འདུད། ༢ ། ཇི་ལྟ་ཇི་སྙེད་ཤེས་རབ་མཆོག་མངའ་རྒྱལ་ཀུན་བསྟན་པའི་འབྱུང་གནས་གཙོ། ། བློ་གྲོས་རྡོ་རྗེའི་ཤེས་རབ་མཚོན་གྱིས་ལོག་སྨྲའི་རོ་འཛིན་རྩད་ནས་གཅོད། ། ལེགས་བཤད་རིན་ཆེན་ཆུ་གཏེར་ཆེ་ལས་བྱང་ཆུབ་མཆོག་གི་སྙིང་པོ་སྦྱིན། ། དགོངས་པ་ཇི་བཞིན་འཁྲུལ་མེད་འདོམས་མཛད་དགེ་བའི་བཤེས་རྣམས་བདག་གིས་བསྟོད། ༣ ། གང་འདིར་ཐུབ་པའི་བསྟན་པ་ཞེས་གྲགས་རྣམ་གསུམ་ཆོས་ཀྱི་འཁོར་ལོ་མཆོག ། རྟེན་ཅིང་འབྲེལ་འབྱུང་རང་གཟུགས་སྣང་བ་འདུལ་མངོན་བྱང་སེམས་རྡོ་རྗེའི་ཐེག །
ངེས་དོན་ལྟ་བ་རྟོགས་པར་ལྡན་པས་འབྲས་བུ་སངས་རྒྱས་མངོན་བྱེད་པ། ། རྡོ་རྗེའི་གསུང་ཞེས་ས་གསུམ་སྲིད་པར་ཉི་མའི་འོད་ལྟར་ཆེས་གསལ་མོད། ༤ ། དེ་དག་དགོངས་པའི་སྙིང་པོ་མཆོག་རྣམས་ཟབ་ཅིང་རྒྱ་ཆེ་གཏིང་མཐའ་བྲལ། ། ཆེས་བརླིང་རྟོགས་དཀའི་གནས་སུ་གྱུར་ཚེ་བློ་དམན་བདག་འདྲའི་སྤྱོད་ཡུལ་དུ། ། རྣམ་པ་ཀུན་ཏུ་མ་གྱུར་ན་ཡང་འགྲེལ་བྱེད་མཁན་པོ་འགའ་ཞིག་གིས། ། འཁྲུལ་བའི་ལམ་དུ་དྲངས་པའི་ཉེས་བཤད་བོད་ཡུལ་འདི་ན་རླུང་ལྟར་གྲགས། ༥ ། དུས་འདིར་རྡོ་རྗེའི་གསུང་ཞེས་སྨྲ་བ་མཁའ་ལ་སྐར་མའི་ཚོགས་པ་ལྟར། ། ཉེས་བཤད་ལེགས་བཤད་ཆོལ་པོར་སྨྲ་ཞིང་དགོངས་པའི་དོན་ལ་ཚོམ་པོར་གཅོད། །
ཞིབ་མོར་དྲིས་ན་ཆུ་ཤིང་བཞིན་དུ་ཡིད་བརྟན་སྙིང་པོས་དབེན་ཁོ་ན། ། དེ་འདྲའི་ཚུལ་གྱིས་རྒྱལ་བའི་བསྟན་པ་རྣམ་པར་ཉམས་པ་མ་བཟོད་དེ། ༦ ། ངེས་པའི་དོན་གྱི་དགོངས་པ་མཐར་ཐུག་གསལ་པོར་སྨྲ་བའི་མཐུ་ཐོབ་ཅིང༌། ། རྗེས་འཇུག་སློབ་མའི་ཚོགས་རྣམས་ཀུན་ཀྱང་སྐལ་བཟང་ལམ་དུ་བཀྲི་བ་དང༌། ། ཤེས་ལྡན་ལམ་འདིར་མོས་པ་ཀུན་གྱིས་རྣམ་དག་གྲུབ་མཐའི་ཚུལ་རྟོགས་ཕྱིར། ། གང་ཡིན་དགོངས་པ་གསལ་པོར་བཤད་འདི་གཟུར་གནས་རྣམས་ཀྱིས་གུས་པས་ལོངས། ༧ ། བདག་གིས་ང་རྒྱལ་ཤེས་རློམ་དག་དང་གཞན་ལ་ཕྲག་དོག་རྙེད་བརྩོན་དང༌༑ ༑ ཁེངས་གྲགས་སྤྱི་བརྟོལ་མཁས་འདོད་ཕྱིར་མིན་དམ་པའི་གསུང་གི་གསང་བའི་གནད། །
ཆེས་ཆེར་ཟབ་པ་རྟོགས་པར་དཀའ་ཕྱིར་སྐལ་ལྡན་རྣམས་ཀྱིས་གོ་སླའི་ཕྱིར། ། ལྷག་བསམ་ཟླ་ཚེས་གསར་པ་ལྟར་དཀར་བློ་གྲོས་པད་དཀར་བཞད་པའི་རྩེར། ༨ ། ལེགས་བཤད་སྦྲང་རྩིའི་དགའ་སྟོན་སྤེལ་གྱི་ང་རྒྱལ་ཆང་གིས་རབ་མྱོས་ཤིང༌། ། རིགས་རུས་དཔལ་འབྱོར་འཁོར་ཚོགས་ཀྱིས་དྲེགས་ཡིན་རློམ་བསྒྱིངས་འགྲོས་ང་རོ་ཅན། ། ཕྲག་དོག་བུམ་པ་སྤྱི་བོར་བཅིངས་ནས་ཉེས་བཤད་རོ་འཛིན་ཆེར་བསྐྱོད་དེ། ། ཆགས་སྡང་སུག་པའི་གར་གྱིས་འཇོམས་འདོད་གཉིས་འཐུང་ཚོགས་རྣམས་རིང་སྤངས་ནས། ༩ ། བློ་གསལ་སྐལ་ལྡན་བུང་བའི་ཚོགས་རྣམས་གསོང་པོའི་མཆུ་ཡིས་ལེགས་མྱོང་ན། ། བློ་གྲོས་ཀུན་དགའ་རྒྱ་ཆེར་སྤེལ་བའི་གཏམ་གྱི་དགའ་སྟོན་འདིར་མཆིས་ཀྱི། །
བློ་ལྡན་དགའ་བའི་གཤོག་སྒྲའི་གླུ་དབྱངས་ས་གསུམ་སྐྱེ་དགུའི་བཅུད་ལེན་ཏེ། ། བློ་མུན་སེལ་བྱེད་ཉི་མའི་སྣང་བ་ལོག་རྟོག་མུན་པ་འཇོམས་ཕྱིར་སྨྲ། ༡༠ ། གང་གི་རྡོ་རྗེའི་གསུང་རྣམས་གསལ་བྱེད་ལུང་རིགས་འོད་བརྒྱའི་གཟི་འབར་བ། ། ལེགས་བཤད་ཇི་སྙེད་གཏི་མའི་འཇིང་ལས་རྣམ་དཔྱོད་གར་གྱིས་བསྲུབས་པའི་དཔྱིད། ། བློ་གྲོས་རྟ་བདུན་སྟོབས་ཀྱིས་ཉེར་དྲངས་སྐལ་བཟང་ཕྲག་པར་དེང་ཤར་གྱི། ། དད་ལྡན་སློབ་མའི་མིག་ཡིད་བློ་གྲོས་ཀུན་དགའ་བརྟས་པའི་སྣང་བ་སྤེལ། ༡༡ ། འདིར་ཡང་བཤད་པར་བྱ་བའི་ཆོས་ནི། སྟོན་པ་ཉིད་ཀྱིས་ཡང་དག་པར་བསྔགས་ཤིང་ལུང་བསྟན་པ་མགོན་པོ་ཀླུ་སྒྲུབ་ཅེས་ཤིང་རྟའི་སྲོལ་འབྱེད་ཆེན་པོར་བྱོན་པ་གང་དེ་ཉིད།
སླར་ཡང་གངས་རིའི་ཁྲོད་འདིར་མགོན་པོ་འབྲི་གུང་པ་ཆེན་པོ་རཏྣ་ཤྲཱི་ཞེས་མཚན་འཛིན་པ་ནི། རྗེ་བཙུན་སྒྲོལ་མས་ཁ་ཆེའི་པཎྜི་ཏ་ཆེན་པོ་ཤཱཀྱ་ཤྲཱི་བྷ་དྲ་ལ་དངོས་སུ་གསུངས་པ་རླུང་ལྟར་གྲགས་པ་དང༌། གཞན་ཡང་མདོ་རྒྱུད་དུ་མ་ནས་ཡང་དང་ཡང་དུ་ལུང་བསྟན་པ་དང༌། སིངྒ་གླིང་གི་དགྲ་བཅོམ་པ་ཆེན་པོས་ཀྱང་མེ་ཏོག་པདྨ་དཀར་པོའི་སྐྱེས་བསྐུར་ཏེ་བསྔགས་པ་སོགས་བསམ་ལས་འདས་པའི་ཕྱིར། ཚད་མར་གྱུར་པའི་སྐྱེས་བུ་བློ་གྲོས་ཀྱི་མིག་དང་ལྡན་པ་རྣམས་ནི་ཡིད་ཆེས་པའི་གནས་ཁོ་ནར་གྱུར་ལ། དེ་ལས་གཞན་པའི་སྐལ་ངན་རྣམས་ནི་རྣམ་པ་ཀུན་ཏུ་མ་རིག་པའི་ལིང་ཏོག་གིས་བློ་གྲོས་ཀྱི་མིག་བསྒྲིབས་པས་ཚད་མའི་ཡུལ་མ་མཐོང་བའི་ཕྱིར་བས་པ་ཉིད་དུ་ཟད་དེ། མངོན་རྟོགས་རྒྱན་ལས། ། ལྷ་ཡི་རྒྱལ་པོས་ཆར་ཕབ་ཀྱང༌། ། ས་བོན་མི་རུང་མི་འཁྲུངས་ལྟར། ། སངས་རྒྱས་རྣམས་ནི་བྱོན་གྱུར་ཀྱང༌། །
སྐལ་བ་མེད་པས་བཟང་མི་མྱོང༌། ། ཞེས་སོ། ། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་དེས་ནི་གདུལ་བྱའི་སྣོད་དང་འཚམ་པར་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་ཇི་སྙེད་ཅིག་བསྐོར་བ་དང༌། ། གཞན་ཡང་སྣོད་ལྡན་གྱི་སྐྱེས་བུ་རྣམས་ལ་ཆོས་ཀྱི་གཏམ་ཇི་སྙེད་ཅིག་གསུངས་པ་རྣམས་སྤྱན་སྔ་ཤེས་རབ་འབྱུང་གནས་ཉིད་ཀྱིས་ལེགས་པར་འདོམས་པར་མཛད་པ་ལ་རྡོ་རྗེའི་གསུང་ཇི་སྙེད་ཅིག་མཆིས་པ་ལས། དེ་དག་གི་ནང་ནས་རྡོ་རྗེའི་གསུང་བརྒྱ་ལྔ་བཅུ་དང༌། ལྷན་ཐབས་གསུང་བཞི་བཅུར་བསྡུས་ཏེ་ཕྱི་རབས་ཀྱི་གང་ཟག་རྣམས་འཛིན་བདེ་བར་མཛད་པ་འདི་རྣམས་འཆད་པར་བྱའོ། ། འཆད་ལུགས་ཇི་ལྟ་བུ་ཞེ་ན། འགྲེལ་བྱེད་རྡོ་རྗེ་ཤེས་རབ་དང༌། རིན་བྱང་མ་སོགས་ལྟར་སྤྱི་བཞེད་དང་རང་བཞེད་སོགས་སོ་སོར་བཀོད་ཅིང་ལུང་དང་རིགས་པའི་ཚོགས་དུ་མ་སྦྱར་ན་གོ་བདེ་ཞིང་ལེགས་བཤད་ཀྱི་ཕུལ་ཆེན་པོར་འགྱུར་ནའང༌། སློབ་མ་བློ་དམན་རྣམས་ཀྱི་གོ་ཡུལ་དུ་མི་ཆུད་པ་དང༌།
རང་ཉིད་ཀྱང་ཡི་གེའི་ངལ་བས་འཇིགས་ཏེ། དེས་ན་རྡོ་རྗེའི་གསུང་གི་དགོངས་པ་དཔྱིས་ཕྱིན་པ་འཁྲུལ་བའི་དྲི་མ་དང་བྲལ་བ་ལ་ལུང་གི་རྒྱབ་རྟེན་དང་བཅས་བཤད་པས་སྤྱི་བཞེད་རྣམས་རང་ཤུགས་ཀྱིས་རྟོགས་པར་འགྱུར་བ་དང༌། ཕྱིས་ཀྱི་འགྲེལ་པ་མཁན་པོ་འགའ་ཞིག་གིས་ཚིག་དོན་བསྡུས་པས་དོན་མ་ཁྲོལ་བ་དང༌། ། འགའ་ཞིག་གིས་རང་གི་ཞེ་འདོད་དང་མ་འགྲིགས་པས་རྡོ་རྗེའི་གསུང་འགའ་ཞིག་སླར་བཅོས་ནས་རྩ་བ་རུལ་བའི་ལྗོན་ཤིང་ལ་འབྲས་བུ་མི་འབྱུང་བ་ལྟ་བུ་དང༌། འགའ་ཞིག་གིས་སྤྱན་སྔ་ཤེར་འབྱུང་སོགས་འགྲེལ་བྱེད་སྔ་མ་གསུམ་ལ་འཁྲུལ་བར་མཐོང་ཞིང༌། རང་འདོད་རྩ་བ་དང་བསྲེས་པས་ཚོང་འདུས་ཀྱི་འོ་མ་ལྟར་གྱུར་པ་སོགས་འཁྲུལ་བའི་ལམ་དུ་དྲངས་པ་འགའ་མཐོང་བས་དེ་ལྟ་བུ་རྣམས་རྣམ་པར་སྤངས་ཏེ་རྡོ་རྗེའི་གསུང་གི་དགོངས་པ་རང་གིས་རྟོགས་པ་དང༌། འགྲེལ་པ་སྔ་མ་རྣམས་ཀྱི་ལེགས་པའི་ཆ་རྣམས་བསྡུས་ཤིང༌། མདོ་སྔགས་ཀྱི་ལུང་གིས་ཚད་མར་བསྒྲུབས་ཏེ། མགོན་པོ་འབྲི་གུང་པ་ཆེན་པོའི་ཐུགས་ཀྱི་དགོངས་པ་ཕྱོགས་དུས་ཀྱི་རྒྱལ་བ་ཐམས་ཅད་དང་དབྱེར་མེད་ཅིང༌། བོད་རྒན་སྤྱི་བརྟོལ་རྣམས་ཀྱི་མན་ངག་ཕྱོགས་རེ་ལ་ཟབ་མོར་བསྔགས་ཏེ་བརྗོད་པ་ལས་དགར་བའི་མདོ་རྒྱུད་ཀུན་གྱི་ལམ་རིམ་མན་ངག་ཐམས་ཅད་གང་ཟག་གཅིག་འཚང་རྒྱ་བའི་ལམ་གྱི་རིམ་པའི་ཚུལ་དུ་བརྗོད་པར་བྱའོ། །
དེ་ལ་གཉིས། སྤྱིར་བསྟན་བཅོས་ཀྱི་ལུས་རྣམ་པར་བཞག་པས་མདོར་བསྡུ་བ་དང༌། བྱེ་བྲག་སོ་སོར་ཕྱེ་སྟེ་རྒྱས་པར་བཤད་པའོ། ། དང་པོ་ནི། སངས་རྒྱས་ཀྱི་ཆོས་ཐམས་ཅད་བབས་ཀྱི་གནས་ལུགས་བསྟན་བྱ་བ་འདིའི་ཁོངས་སུ་འཁོར་བ་དང་མྱ་ངན་ལས་འདས་པའི་ཆོས་དང་ཆོས་ཉིད་ཐམས་ཅད་འདུ་ན་བསྟན་བཅོས་འདིའི་ལུས་ཐམས་ཅད་ཀྱང་འདི་ཉིད་ཁོ་ནར་འདུ་སྟེ། དེ་ཡང་འཁོར་བའི་རང་བཞིན་ཐམས་ཅད་ཀྱང་རང་རང་གི་གཤིས་སམ་བབས་ནི་ཀུན་གཞི་བདེ་བར་གཤེགས་པའི་སྙིང་པོ་ཟབ་མོ་སྟོང་པ་ཉིད་ཀྱི་རང་བཞིན་ལས་གང་དུ་ཡང་མ་འདས་ཏེ། རྒྱུད་བླ་མ་ལས། ཐོག་མ་དབུས་མཐའ་མེད་ཅིང་རྣམ་དབྱེར་མེད། ། གཉིས་མེད་གསུམ་བྲལ་དྲི་མེད་རྣམ་རྟོག་མེད། ། ཆོས་དབྱིངས་རང་བཞིན་གང་ཡིན་དེ་རྟོགས་པ། །
མཉམ་པར་བཞག་པའི་རྣམ་འབྱོར་པ་ཡིས་མཐོང༌། ། ཞེས་སོ། ། དེ་ལྟ་བུའི་སེམས་ཅན་གྱི་གཤིས་སམ་བབས་རང་བཞིན་སྟོང་པ་དེ་ཉིད་ཀྱི་སྣང་ངོར་སྨོན་ལམ་དག་པའི་ཆོས་གསུངས་པ་ཡང༌། སངས་རྒྱས་དེ་ཉིད་ཀྱི་གཤིས་སམ་བབས་ནི་སྨོན་ལམ་རྣམ་པར་དག་པའི་སྟོབས་ལས་བྱང་ཆུབ་མཆོག་གི་རང་གཟུགས་སུ་གྲུབ་པའི་རང་རྩལ་འགག་མེད་དུ་ཤར་བ་ན། དེས་གསུངས་པའི་ཆོས་རྣམས་ཀྱི་བབས་རང་བཞིན་གྱི་གནས་ལུགས་གཅིག་པོ་དེ་ཉིད་བསྟན་པ་མ་གཏོགས། ལ་ལར་དྲང་དོན། ལ་ལར་ངེས་དོན་ལ་སོགས་པ་གསུངས་པ་མེད་མོད། འོན་ཀྱང་སངས་རྒྱས་ཀྱིས་བབས་ཀྱི་ཆོས་རྣམ་པ་གཅིག་ཉིད་གསུངས་པ་ན་སེམས་ཅན་རྣམས་རང་རང་གི་གཤིས་བབས་གང་ཡིན་གྱི་གོ་ལུགས་སོ་སོར་བྱུང་བས་ན་དོན་ཡང་སོ་སོར་འགལ་བ་ལྟར་སྣང་བ་བསྟན་བཅོས་མཁན་པོས་མི་འགལ་བའི་ཕྱིར་མཐའ་དྲུག་ཚུལ་བཞི་སོགས་སུ་བཤད་པ་སྟེ། དོན་དུ་གཤིས་སམ་བབས་དེ་ཉིད་ལས་གཞན་དུ་གྱུར་པ་མེད་དེ། རྒྱུད་བླ་མ་ལས།
ཇི་ལྟར་ལྷ་ནང་ལྷ་རྣམས་ཀྱི། ། རྔ་སྒྲ་རང་གི་ལས་ལས་བྱུང༌། ། དེ་བཞིན་འཇིག་རྟེན་ཐུབ་པའི་ཆོས། ། གསུངས་པ་རང་གི་ལས་ལས་བྱུང༌། ཞེས་དང༌། དེ་ཉིད་ལས། ཇི་ལྟར་བསིལ་དང་ཞིམ་དང་འཇམ་པ་དང༌། ། ཡང་བའི་ཆུ་ནི་སྤྲིན་དེ་ལས་ཐོན་པ། ། ས་ལ་བ་ཚྭ་ལ་སོགས་གནས་དབྱེ་བས། ། ཤིན་ཏུ་མང་པོའི་རོར་ནི་འགྱུར་བ་བཞིན། །
དེ་བཞིན་འཕགས་པའི་ཡན་ལག་བརྒྱད་ཆུའི་ཆར། ། རབ་ཡངས་བརྩེ་སྤྲིན་སྙིང་པོ་ལས་ཐོན་ཏེ། ། འགྲོ་བའི་རྒྱུད་ཀྱི་གནས་ཀྱི་དབྱེ་བ་ལས། ། རྣམ་པ་མང་པོའི་རོ་དང་ལྡན་པར་འགྱུར། ། ཞེས་སོ། ། དེས་ན་སངས་རྒྱས་རང་གི་སྔོན་གྱི་སྨོན་ལམ་དང་ཚོགས་གཉིས་མཐར་ཕྱིན་པའི་སྟོབས་ཀྱིས་གཤིས་བབས་ལས་བྱུང་བའི་ཆོས་ཀྱི་ཚུལ་རྣམ་པ་གཅིག་ལས་མ་གཡོས་པར་གསུངས་པ་ཡང་རྟོག་པ་མེད་པར་ཉི་མའི་འོད་ཟེར་ལྟར་སྤྲོས་པ། སེམས་ཅན་རྣམས་ཀྱི་གཤིས་བབས་སོ་སོར་ཡོད་པ་ཡང༌། མགོན་པོ་འབྲི་གུང་པས་སེམས་ཐ་དད་པའི་དབང་གིས་སྣང་བ་ཡང་ཐ་དད་དུ་གསུངས་པ་ལྟར་གོ་ལུགས་སོ་སོར་བྱུང་བ་ལས་དོན་གཅིག་པོ་ལས་མ་འདས་པ་ནི། དུར་ཁྲོད་རྒྱན་གྱི་རྒྱུད་ལས། གསུང་གཅིག་ཉིད་དུ་གསུངས་པ་ཡང༌༑ ༑
དུ་མ་ཉིད་དུ་སོ་སོར་གོ། ། ཞེས་སོ། ། འཁོར་འདས་ཀུན་གྱི་སེམས་ལ་གཤིས་སམ་རང་བཞིན་ཞེས་བརྗོད་པ་ཅིའི་ཕྱིར་ཞེ་ན། རྒྱུད་བླ་མ་ལས། སེམས་ནི་རྟག་ཏུ་རང་བཞིན་འོད་གསལ་འདོད། ། དེ་ནི་གློ་བུར་དྲི་མས་མ་རུངས་བྱས། ། ཆོས་ཉིད་སེམས་ལས་གཞན་པའི་སེམས་གཞན་ནི། ། འོད་གསལ་མ་ཡིན་རང་བཞིན་ལ་བརྗོད་དོ། ། ཞེས་སོ། ། དེ་ལྟ་བུའི་གཤིས་བབས་དེ་ཉིད་ཀྱང་ངོ་བོ་དགེ་བའི་རང་གཤིས་ལ་བདེ་བ་དང༌།
མི་དགེ་བའི་བབས་ལས་སྡུག་བསྔལ་འབྱུང་བ་ནི་སངས་རྒྱས་ཀྱིས་བསྒྱུར་དུ་མི་བཏུབ་པར་དེའི་གཤིས་བབས་རྒྱུ་འདི་ལས་འབྲས་བུ་འདི་འབྱུང་ཞེས་པ་མཐའ་གཅིག་པོ་འདི་ཉིད་གསུངས་པ་སྟེ། མིའམ་ཅིའི་རྒྱལ་པོ་ལྗོན་པས་ཞུས་པའི་མདོ་ལས། རྒྱུ་ལ་བརྟེན་པའི་མཁས་པ་བཅོམ་ལྡན་འདས༑ ༑ མཐའ་གཉིས་ལྟ་བ་རྟག་ཏུ་མི་མངའ་ཞིང༌། ། ལས་ཀྱི་རྣམ་སྨིན་འབྲས་བུ་ཁོ་ནར་གསུངས། ། ལྟ་བའི་མུན་བྲལ་ཁྱོད་ལ་ཕྱག་འཚལ་ལོ། ། ཞེས་སོ། ། དེས་ན་འཁོར་འདས་གཉིས་ཀྱང་དགེ་སྡིག་གི་རང་གཟུགས་ཉིད་དེ། རང་གཟུགས་ནི་གཤིས་བབས་ལས་གཞན་མེད་པ་ཡང༌། རྡོ་རྗེ་གུར་ལས།
རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། གནས་པའི་དོན་དང་རྣམ་ཤེས་དག ། ཕྱི་རོལ་གྱུར་པ་འགའ་ཡང་མེད། ། ཅེས་སོ། ། ཚུལ་དེ་འདྲ་བ་དེས་བསྐལ་པ་གཅིག་ཉིད་ལ་བསྐལ་པ་གྲངས་མེད་པར་སྟོན་པ་དང༌། ཞིང་ཁམས་མཐའ་ཡས་པ་རྡུལ་ཕྲ་རབ་གཅིག་གི་ནང་དུ་འཛུད་པ་སོགས་ཀྱང་མི་ཤེས་པའི་སྣང་ངོར་འགལ་བ་ལྟར་སྣང་ཡང་དོན་གྱི་ངོ་བོ་རང་བབས་ལས་གཞན་དུ་མ་འདས་པ་ཉིད་ལ་ཆོས་ཀྱི་དབྱིངས་སམ་གཤིས་བབས་ཞེས་བྱ་སྟེ། དབུས་མཐའ་རྣམ་འབྱེད་ལས། ཆོས་ཀྱི་དབྱིངས་ནི་མ་གཏོགས་པར། ། འདི་ལྟར་ཆོས་ཡོད་མ་ཡིན་ཏེ། །
ཞེས་སོགས་མཐའ་ཡས་པ་གསུངས་པ་དང༌༑ གཞན་ཡང་དམ་ཆོས་པདྨ་དཀར་པོར། བཅོམ་ལྡན་འདས་ཀྱིས་བར་བསྐལ་ལྔ་བཅུར་བྱང་སེམས་ཤེས་རབ་བརྩེགས་སོགས་དུ་མའི་དོན་མཛད་པ་གླིང་འདིར་སྡ་དྲོ་གཅིག་ལས་མ་སོང་བ་སོགས་གསུངས་པའི་ཕྱིར། དོན་འདི་གོ་ན་སངས་རྒྱས་ཀྱི་ཆོས་ཐམས་ཅད་གོ་བ་ཡིན་ཏེ། འདི་ནི་བསྟན་བཅོས་འདིའི་དོན་ཕྱོགས་གཅིག་ཏུ་དྲིལ་བ་ལུས་རྣམ་པར་བཞག་པའི་ཚུལ་དུ་བསྟན་ཅིང༌༑ རྡོ་རྗེའི་གསུང་གཞན་རྣམས་འདིའི་འཕྲོས་དོན་ལྟ་བུར་ཡང་འགྱུར་བས་ན་འདི་ནི་ཤིན་ཏུ་གལ་ཆེ་བ་སྟེ། དཔལ་ལྡན་ངད་ཕུ་པས། འམ་བུ་ནི་གསུང་འདི་གཅིག་པུའི་ཕྱིར་ཡང་འཇིག་རྟེན་མགོན་པོའི་ཞབས་དྲུང་དུ་གཏུགས་རིན་ཆོག་པ་ཡིན་གསུངས་སོ། ། རྣམ་བཞག་སྤྲོས་པ་དེ་ཙམ་གྱིས་ཆོག་གོ། ། གཉིས་པ་བྱེ་བྲག་རྒྱས་པར་བཤད་པ་ལ་སྤྱི་དོན་བརྒྱད་དེ།
ཚོམས་བདུན་དང་ལྷན་ཐབས་གསུང་བཞི་བཅུ་པ་རྣམས་སོ།། །། ༈ །སྤྱི་དོན་དང་པོ་ཆོས་ཀྱི་འཁོར་ལོ་སྤྱིའི་གནད་བསྡུས་ཀྱི་ཚོམས་འཆད་པ་ལ་རྡོ་རྗེའི་གསུང་སུམ་ཅུ་མཆིས་པའི་དང་པོ་ནི། སངས་རྒྱས་ཀྱི་ཆོས་ཐམས་ཅད་བབས་ཀྱི་གནས་ལུགས་བསྟན་བྱ་བ་འདི་ལ། སངས་རྒྱས་བཅོམ་ལྡན་འདས་ནི་ཆོས་ཐམས་ཅད་རྣམ་པར་དག་པའི་ངོ་བོར་སངས་རྒྱས་པས། ཕྱ་དང་དབང་ཕྱུག་ལྟར་བྱེད་པོའི་ཆེ་བ་མ་ཡིན་པ་དང༌། ཆོས་ཐམས་ཅད་ཀྱི་གཤིས་བབས་དེ་བརྩེ་བ་ཆེན་པོས་སྟོན་པ་དང༌། གཤིས་དེ་སངས་རྒྱས་ཀྱིས་བསྒྱུར་དུ་མེད་པ་དཀར་ནག་ཟང་ཐལ་རྟེན་ཅིང་འབྲེལ་འབྱུང་ཡིན་པ་དང༌། རྒྱུ་འབྲས་མཐོ་དམན་གང་དུའང་མི་བསླུ་བ་དང༌། གནས་དང་གནས་མ་ཡིན་པ་མཁྱེན་པའི་ཡེ་ཤེས་མངའ་བ་སྟེ། གཏན་ཚིག་དེ་ལྔས་གྲུབ་པ་ནི་གཤིས་སམ་བབས་ཀྱི་གནས་ལུགས་ཏེ།
དབང་བཅུ་མངའ་བའི་སངས་རྒྱས་ཀྱི་ཆོས་ཡང་དག་པ་ནི་མཐའ་གཅིག་ལས་མི་མངའ་བའི་ཕྱིར། ཇི་སྐད་དུ། གཉིས་མེད་གཉིས་སུ་མེད་པར་སྟོན། ། ཞེས་སོ༑ ༑ གཤིས་བབས་ནི་སྔར་བཤད་མ་ཐག་པ་ལྟར་སེམས་ཅན་གྱི་ཁམས་རྒྱུད་ཀྱི་ཆོས་ཀྱི་དབྱིངས་ཁོ་ན་ལས་གཞན་མེད་དེ། དབུས་མཐའ་རྣམ་འབྱེད་ལས། སྟོང་པ་ཉིད་ནི་མདོར་བསྡུས་ན༑ ༑ དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང༌། ། ཆོས་ཀྱི་དབྱིངས་ནི་རྣམ་གྲངས་སོ། །
ཞེས་སོགས་གསུངས་པའི་ཕྱིར། སངས་རྒྱས་ཀྱི་ཆོས་ཐམས་ཅད་སེམས་ཅན་གྱི་བསམ་པའི་བབས་ཀྱི་གནས་ལུགས་དོན་དམ་པ་ཉིད་བསྟན་པ་ནི་ལུང་རིགས་དུ་མས་གྲུབ་པ་ཡིན་ནོ། ། གཉིས་པ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཡང་སངས་རྒྱས་བསྒྲུབ་པའི་ཐབས་སུ་གཅིག་བྱ་བ་ནི། སེམས་ཅན་རྣམས་ཀྱི་ཁམས་རྒྱུད་ལ་ཉོན་མོངས་དུག་གསུམ་མམ་མ་རིག་པ་ཁོ་ན་ལས་བྱུང་བའི་ཉོན་མོངས་བརྒྱད་ཁྲི་བཞི་སྟོང་གི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་ཡང༌། སེམས་ཅན་གཅིག་གི་གཤིས་ཐོག་ཏུ་འབབ་ཅིང་ཉམས་སུ་བླང་བྱའི་ཆོས་ཡིན་པ་ལས་གཞན་པའི་ཆོས་ཕུང་རེ་རེ་ལས་གཞན་མི་དགོས་པ་མ་ཡིན་ཏེ། སེམས་ཅན་གྱི་ཁམས་རྒྱུད་ལ་ཉོན་མོངས་ཕྲ་རགས་ཐམས་ཅད་འདུས་པའི་བདག་ཉིད་མ་གཏོགས། སེམས་ཅན་ལ་ལར་གཏི་མུག ། ལ་ལར་འདོད་ཆགས་སོགས་རེ་རེ་ལས་གཞན་མེད་པ་མ་ཡིན་ཏེ། སློབ་དཔོན་དཔའ་བོས།
འདོད་ཆགས་ལ་སོགས་མ་ལུས་པ་ཡི་ནད། ། རྒྱུན་དུ་འབྲེལ་བས་ལུས་ཟུངས་ཁྱབ་པར་གྱུར། ཅེས་གསུངས་པའི་ཕྱིར། ཉོན་མོངས་ཐམས་ཅད་ཀྱི་གཉེན་པོར་ཆོས་ཕུང་ཐམས་ཅད་ཀྱང་གང་ཟག་གཅིག་འཚང་རྒྱ་བའི་ཐབས་སུ་གཅིག་པ་ནི་ཆོས་ཀྱི་ཕུང་པོ་ཐམས་ཅད་ཀྱི་རྩ་བ་བདག་མེད་གཉིས་རྟོགས་པའི་ཐབས་ཡིན་ལ། བདག་མེད་གཉིས་པོ་ནི་ཉོན་མོངས་པ་མ་རིག་པ་གཏི་མུག་གི་གཉེན་པོ་ཡིན་པས་ན་དཔེར་ན་ནད་གཙོ་བོ་རླུང་ལ་བད་མཁྲིས་ཚ་བ་ལྡན་པར་བྱུང་ན་སྨན་ཡང་ཐམས་ཅད་ཚོགས་དགོས་པ་དང་འདྲ་སྟེ། སྣ་གཅིག་མ་ཚང་ཡང་དེའི་ངོ་སྐལ་གྱི་སྤང་བྱ་སྤོང་མི་ནུས་པའི་ཕྱིར། དེས་ན་ཉོན་མོངས་རེ་རེ་ལས་གཞན་མེད་པ་མི་སྲིད་པས། ཆོས་ཀྱང་ཐམས་ཅད་ཉམས་སུ་བླང་བྱ་མ་གཏོགས་དོར་བྱ་ཡེ་མེད་པ་ཡིན་ཏེ། དེ་ཡང་ཆོས་ཐམས་ཅད་རྩ་བ་ཕྱག་རྒྱ་ཆེན་པོའི་སྟེང་དུ་འབབ་པའི་ཕྱིར། ཇི་སྐད་དུ།
ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གསུངས་པ་གང་ཡིན་པ༑ ༑ ཆོས་ཉིད་འདི་ལ་གཞོལ་ཞིང་འབབ། ། ཅེས་སོགས་གསུངས་པ་དང༌། གཞན་ཡང་མདོ་སྡེ་བསྐལ་པ་བཟང་པོ་དང༌། གློག་ཐོབ་ཀྱིས་ཞུས་པའི་མདོ་ལས། ཆོས་ཕུང་དེ་རྣམས་ཀྱང་ཕ་རོལ་ཏུ་ཕྱིན་པ་བརྒྱད་ཁྲི་བཞི་སྟོང་དུ་དབྱེ་སྟེ་བསྒོམས་པས་ཏིང་ངེ་འཛིན་གཟུངས་སྤོབས་སོགས་གྲངས་དེ་སྙེད་བདག་དོན་དུ་བརྙེས་ནས་གཞན་དོན་དུ་གདུལ་བྱ་ལ་ཆོས་ཕུང་བརྒྱད་ཁྲི་བཞི་སྟོང་སྟོན་པར་འགྱུར་ལ། དེ་བསྡུ་ན་ཕར་ཕྱིན་དྲུག་ཏུ་འདུས། དེ་ཡང་ཤེས་རབ་ཀྱི་ཕ་རོལ་ཏུ་ཕྱིན་པར་འདུས། དེས་ན་ཕར་ཕྱིན་བརྒྱད་ཁྲི་བཞི་སྟོང་བསྡུས་པའི་དྲུག་པོ་འདི་དགོས་འདི་མི་དགོས་མེད་པར་དྲུག་ཅར་ཉམས་སུ་བླངས་པས་སོ་སོའི་ཡོན་ཏན་སྐྱེ་དགོས་ཏེ།
འཕགས་པ་སྡུད་པ་ལས། སྦྱིན་པས་སྡུག་བསྔལ་གྱུར་པའི་སེམས་ཅན་ཡོངས་སྨིན་བྱེད། ། ཁྲིམས་ཀྱིས་དུད་འགྲོའི་འགྲོ་བ་དུ་མའི་ངོ་བོ་དང༌། ། མི་ཁོམ་བརྒྱད་སྤོང་དེ་ཡིས་དལ་བ་རྟག་ཏུ་རྙེད། ། བཟོད་པས་གཟུགས་བཟང་དམ་པ་རྒྱ་ཆེན་འཐོབ་འགྱུར་ཏེ། ། གསེར་མདོག་སྡུག་ཅིང་འགྲོ་བས་བལྟ་བའི་འོས་སུ་འགྱུར། ། བརྩོན་འགྲུས་ཀྱིས་ནི་དཀར་པོའི་ཡོན་ཏན་འགྲིབ་མི་འགྱུར། ། ཡེ་ཤེས་མཐའ་ཡས་རྒྱལ་བའི་བང་མཛོད་རྙེད་པར་འགྱུར། ། བསམ་གཏན་གྱིས་ནི་འདོད་པའི་ཡོན་ཏན་སྨད་པ་འདོར༑ ༑ རིག་དང་མངོན་པར་ཤེས་དང་ཏིང་འཛིན་མངོན་པར་སྒྲུབ། །
ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། ། ཁམས་གསུམ་མ་ལུས་པ་ལས་ཡང་དག་འདའ་བར་འགྱུར༑ ༑ མི་ཡི་ཁྱུ་མཆོག་འཁོར་ལོ་རིན་ཆེན་བསྐོར་བྱས་ནས། ། སྡུག་བསྔལ་ཟད་པར་བྱ་ཕྱིར་འགྲོ་ལ་ཆོས་ཀྱང་སྟོན། ། ཞེས་གསུངས་པ་དང༌། གཞན་ཡང་མདོ་སྡེའི་སྡེ་སྣོད་རྣམས་ནས། རྫོགས་པའི་སངས་རྒྱས་ཀྱི་མཚན་དཔེ་སོགས་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་རྣམས་འགྲུབ་པའི་རྒྱུ་འདི་ལས་འབྲས་བུ་འདི་འབྱུང་སོ་སོར་གསུངས་པ་སོགས་མཐའ་ཡས་པའི་ཕྱིར། དོན་གཉིས་ལྡན་པའི་སངས་རྒྱས་བསྒྲུབ་པ་ལ་ཉོན་མོངས་བརྒྱད་ཁྲི་བཞི་སྟོང་གི་གཉེན་པོར་ཆོས་ཕུང་བརྒྱད་ཁྲི་བཞི་སྟོང་ཉམས་སུ་བླང་དགོས་པ་ཁོ་ན་ལས་སྤང་བླང་གཅིག་ཀྱང་བྱར་མེད། དབྱེ་ན་འདོད་ཆགས་ཉི་ཁྲི་ཆིག་སྟོང་གི་གཉེན་པོར་འདུལ་བ་ཉི་ཁྲི་ཆིག་སྟོང༌། དེ་བཞིན་ཞེ་སྡང་ལ་མདོ་སྡེ།
གཏི་མུག་ལ་མངོན་པ། དེ་གསུམ་ཆ་མཉམ་ལ་སྡེ་སྣོད་གསུམ་ཆ་མཉམ། དེ་བསྡུ་ན་འདོད་ཆགས་ཞེ་སྡང་གཏི་མུག་གསུམ་ལ་འདུལ་མདོ་མངོན་གསུམ། དེ་ཡང་བསྡུ་ན་གཏི་མུག་གི་གཉེན་པོར་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། དེས་ན་ཆོས་ཀྱི་ཕུང་པོ་ཐམས་ཅད་ཀྱང་རང་རྒྱུད་འདུལ་བར་མི་དགོས་ཀ་མེད་དུ་གོ་བར་བྱ་དགོས་སོ། ། གསུམ་པ་ནི། སྡེ་སྣོད་གསུམ་དང་རྒྱུད་སྡེ་བཞི་ལམ་སྐྱེ་བའི་རིམ་པ་བྱ་བ་འདི་ལ། རིན་བྱང་མར་སྡེ་སྣོད་གསུམ་དང་རྒྱུད་སྡེ་བཞི་ལམ་རྒྱུད་ལ་སྐྱེ་བའི་རིམ་པ་ཞེས་དང༌། རྡོ་ཤེར་མར་སྡེ་སྣོད་གསུམ་དང་རྒྱུད་སྡེ་བཞི་ལམ་བསྐྱེད་པའི་རིམ་པ་ཞེས་ཅུང་ཟད་མི་མཐུན་པ་ལྟར་སྣང་ཡང༌། འདིར་རྡོར་གསུང་གི་འདོད་ཚུལ་དང་འགྲེལ་པ་རྣམས་འཐད་མི་འཐད་དཔྱད་པའི་སྐབས་མིན་པས་བཏང་སྙོམས་སུ་བཞག་ནས་རྡོ་རྗེའི་གསུང་དངོས་ཀྱི་དགོངས་པ་འཆད་པར་བྱའོ། །
དེ་ལ་སྡེ་སྣོད་གསུམ་དང་རྒྱུད་སྡེ་བཞི་ལ་སོགས་པ་མདོ་སྔགས་ཀྱི་ཆོས་ཐམས་ཅད་ཀྱང་གང་ཟག་གཅིག་འཚང་རྒྱ་བའི་ཕྱིར་ལམ་དང་སའི་ཡོན་ཏན་རྒྱུད་ལ་སྐྱེ་བའི་ཐབས་སུ་གཅིག་པར་བཞེད་དེ། མདོ་སྡེ་རྒྱན་ལས། མདོ་དང་ཆོས་མངོན་འདུལ་བ་དག ། མདོར་ན་དོན་ནི་རྣམ་བཞིར་འདོད། ། བློ་དང་ལྡན་པས་དེ་ཤེས་ནས། ། རྣམ་པ་ཐམས་ཅད་མཁྱེན་པ་འཐོབ། ། ཅེས་དང༌། བརྟག་གཉིས་ལས། དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་ཉིད། །
ཅེས་པ་ནས། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེ་ཡི་རྡོ་རྗེ་བརྩམ། ། ཞེས་སོ། ། འདི་དག་ཀྱང་སོ་སྐྱེ་ནས་སྡོམ་གསུམ་རྒྱུད་ལྡན་མན་ཆད་ལ་ཁྱད་པར་མ་མཆིས་ཏེ། འདུལ་བ་ལས་བསྙེན་པར་རྫོགས་པ་ཐོབ་ཟིན་ནས་ཐོབ་པ་རྒྱུ་མཚན་དུ་བྱས་ཏེ་འདུལ་བ་དང་མ་མོ་དང་མདོ་སྡེ་སོགས་སྡེ་སྣོད་ཐམས་ཅད་ལ་བསླབ་པར་གསུངས་པ་དང༌། བྱང་སེམས་ལ་ནི། ཞི་བ་ལྷས། རྒྱལ་སྲས་རྣམས་ཀྱིས་མི་སློབ་པའི། ། དངོས་དེ་གང་ཡང་ཡོད་མ་ཡིན། །
ཞེས་སོ། ། སྔགས་ལ་ནི། པདྨ་རིགས་ཀྱི་དམ་ཚིག་ཏུ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་གཟུང་བར་བགྱི། ། ཞེས་གསུངས་པས་སྡོམ་གསུམ་རེ་རེ་ནས་བཟུང་གསུམ་ག་རྒྱུད་ལྡན་ཅན་ནམ། སོ་སྐྱེ་ཡང་རུང་རྫོགས་བྱང་ཐོབ་འདོད་ཀྱི་བློ་ཅན་ལ་མདོ་སྔགས་གཉིས་ལམ་རྒྱུད་ལ་སྐྱེ་བར་ཡང་གཅིག་ལ་དེ་གཉིས་ཀ་མེད་མི་རུང་དུ་བཤད་མོད། དེའི་ཚུལ་ལུང་རིགས་མང་དུ་ཡོད་ནའང་གྲགས་ཆེ་བས་དེ་ཙམ་གྱིས་ཆོག་ལ། མདོར་ན་མཚན་ཉིད་ཕར་ཕྱིན་ཐེག་པའི་ཆོས་ཉམས་སུ་བླང་བ་དང༌། སྔགས་བླ་མེད་ཀྱི་ལམ་བསྐྱེད་པ་དང་རྫོགས་པའི་རིམ་པ་སོགས་ཉམས་སུ་བླང་བའི་འཐོབ་བྱ་ནི་སྟོང་པ་ཉིད་དམ་པའི་དོན་རྟོགས་པ་ལས་གཞན་མེད་པས་ན་གཅིག་སྟེ།
དབུས་མཐའ་རྣམ་འབྱེད་ལས། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། མི་དམིགས་པ་ལ་བརྟེན་ནས་སུ། ། མི་དམིགས་པ་ཉིད་རབ་ཏུ་སྐྱེ། ། ཞེས་རྣམ་བཞག་དུ་མའི་སྒོ་ནས་གསུངས་སོ། ། བཞི་པ་ནི། ཆོས་ཀྱི་འཁོར་ལོ་གསུམ་འཁོར་གྱི་རྟོག་པའི་ཁྱད་པར་བསྟན་པ་ཡིན་པར་བཞེད་དོ། ། དེའི་རྒྱུ་མཚན་ནི་སྤྱིར་ཆོས་ཀྱི་འཁོར་ལོ་བསྐོར་བ་ནི་འཁོར་གྱི་རྣམ་པར་རྟོག་པའི་དབང་གིས་གོ་ཚུལ་ཐ་དད་འབྱུང་བ་ནི་སྔར་རྒྱུད་བླ་མའི་ལུང་གིས་ནམ་མཁའི་ཆར་ལ་ཁྱད་མེད་ཀྱང་འབབ་གནས་ཀྱི་དབང་གིས་སོ་སོར་འགྱུར་བ་དེ་ཁོ་ནས་ཀྱང་འགྲུབ་ལ། བྱེ་བྲག་ཏུ་སྟོན་པས་འཁོར་ལོ་རིམ་པ་གསུམ་དུ་གསུངས་པ་ནི་འཁོར་རྣམས་རིམ་གྱིས་བཀྲི་བའི་དབང་དུ་མཛད་དེ།
སྟོན་པས་ལྔ་སྡེ་སོགས་ལ། དགེ་སློང་དག ། འདི་ནི་ཐོག་མཐའ་བར་གསུམ་དུ་མི་དགེ་བས་སྤང་བར་བྱ་བ་ཡིན་ནོ། ། འདི་ནི་ཐོག་མཐའ་བར་གསུམ་དུ་དགེ་བས་བསྒྲུབ་པར་བྱ་བ་ཡིན་ནོ། ། ཞེས་དགག་སྒྲུབ་ཀྱི་བསླབ་པ་སྟོན་པ་བདེན་བཞིའི་ཆོས་ཀྱི་འཁོར་ལོ་ལན་གསུམ་དུ་བཟླས་པས་རྣམ་པ་བཅུ་གཉིས་སུ་བསྐོར་བས་ཉན་ཐོས་དེ་དག་གིས་དགྲ་བཅོམ་མ་ཐག་ཏིང་ངེ་འཛིན་ཁྱད་པར་ཅན་སྐྱེས་པ་འཕགས་པ་ཀཽ་ཎྜིནྱ་ལ་སོགས་པ་ལྟ་བུ་སྟེ། དེ་ལྟར་སྨིན་པར་མཛད་པའི་རྗེས་ལ་ཆོས་དང་ཆོས་ཉིད་ཐམས་ཅད་མེད་པའི་ཚུལ་གྱིས་གཏན་ལ་ཕབ་པ་འཁོར་ལོ་བར་པ་མཚན་ཉིད་མེད་པ་བསྐོར་ཏེ། གོང་གི་ཏིང་ངེ་འཛིན་རྣམས་ཀྱང་ལྷག་མཐོང་གི་ཤེས་རབ་ཀྱིས་གཏན་ལ་ཕབ་སྟེ། བཅོམ་ལྡན་འདས་ཀྱིས་འཁོར་རྣམས་ལ། ང་ཡང་དགྲ་བཅོམ་པ་ཡིན་ལ་ཁྱེད་རྣམས་ཀྱང་དགྲ་བཅོམ་པ་ཡིན་ཞེས་གསུངས་པ་ན། འཁོར་རྣམས་ཀྱིས་བསམ་པར།
དགྲ་བཅོམ་མཉམ་པ་ལ་ཡོན་ཏན་མི་མཉམ་པ་ཅི་ཡིན་སྙམ་སྟེ་འཕྲིག་ཚུད་པར་གྱུར་ཏེ། དེ་ལྟ་ན་ལྷག་མཐོང་གི་ཤེས་རབ་རྟོགས་པས་འཁོར་ལོ་གཉིས་པས་ཤིན་ཏུ་སྨིན་པར་མཛད་དོ། ། དེ་ནས་ཆོས་ཐམས་ཅད་མེད་པ་སྟོང་ཉིད་དགག་པ་དང༌། སྟོན་པས་འཁོར་རྣམས་ལ། ཁྱེད་རྣམས་དགྲ་བཅོམ་པ་མ་ཡིན་ནོ་ཞེས་སོགས་ཀྱིས་ཐེག་པ་འོག་མ་སུན་ཕྱུང་ནས། མཐར་སངས་རྒྱས་ཀྱི་ཡོན་ཏན་ཇི་ལྟ་བ་དང་ཇི་སྙེད་པ་རྣམས་ཀྱི་རྒྱུ་ལ་འཇུག་པའི་ཕྱིར་གནས་ལུགས་ཡང་དག་མངོན་སུམ་སངས་རྒྱས་ཀྱི་ཡེ་ཤེས་གཏན་ལ་ཕབ་པ་འཁོར་ལོ་ཐ་མ་ངེས་དོན་རྣམ་པར་ཕྱེ་བ་གསུངས་ཤིང༌། གཙང༌། བདག ། བདེ་བ། རྟག་པའི་ཕ་རོལ་ཏུ་སོན་པར་མཛད་ནས་འཁོར་དེ་རྣམས་བླ་ན་མེད་པའི་བྱང་ཆུབ་ཆེན་པོར་ལུང་སྟོན་པར་མཛད་པ་སྟེ།
དེ་ནི་འཁོར་ལོ་གསུམ་པས་ཤིན་ཏུ་རབ་ཏུ་སྨིན་པར་མཛད་ཅེས་པ་སྟེ། མགོན་པོ་འབྲི་གུང་པ་ཆེན་པོས། འཁོར་ལོ་དང་པོས་སྨིན་པར་མཛད་ནས་ཀྱང༌། ། འཁོར་ལོ་གཉིས་པས་ཤིན་ཏུ་སྨིན་པར་མཛད། ། གསུམ་པས་ཤིན་ཏུ་རབ་ཏུ་སྨིན་མཛད་པས། ། ཐུབ་པའི་ཆོས་ཀྱི་འཁོར་ལོ་གསུམ་དུ་སྣང༌། ། ཞེས་དང༌། ཇི་སྐད་དུ། མདོ་སྡེའི་སྡེ་སྣོད་རྣམས་ནས། སྟོན་པས་ཆོས་ཀྱི་འཁོར་ལོ་བསྐོར་བའི་ཚེ།
ནམ་མཁའ་ནས་ལྷ་རྣམས་ཀྱིས། ཀྱེ་མ་སངས་རྒྱས་བཅོམ་ལྡན་འདས་ཀྱིས་འཛམ་བུའི་གླིང་དུ་ཆོས་ཀྱི་འཁོར་ལོ་དང་པོ་བསྐོར་རོ། ། དེ་བཞིན་དུ་གཉིས་པ་བསྐོར་རོ། ། གསུམ་པའང་བསྐོར་རོ། ། ཞེས་པ་དང༌། གཞན་ཡང་འཁོར་རྣམས་ཐོག་མར་བདེན་པ་བཞིས་བློ་བསྒྱུར། དེ་ལྟར་རྟག་པར་རློམ་པ་འཁོར་ལོ་བར་པ་མེད་དགག་གིས་སུན་ཕྱུང༌། དེ་ཉིད་ཆད་ལྟའི་མཐའ་འགོག་པའི་ཕྱིར་འཁོར་ལོ་ཐ་མ་མཐའ་བྲལ་ཟུང་འཇུག་གསལ་སྟོང་གི་ལྟ་བས་གཏན་ལ་ཕབ་པ་ཉིད་དུ་ངེས་ཏེ། དབུ་མ་ལ་འཇུག་པ་ལས། མྱང་འདས་དངོས་པོའི་བློ་ཅན་གྱི། །
འཛིན་པ་བཟློག་པར་བྱ་བའི་ཕྱིར། ། དོན་དམ་མཁྱེན་པས་དོན་དམ་པ༑ ༑ སྟོང་པ་ཉིད་ནི་བསྟན་པར་མཛད། ། ཅེས་འཁོར་ལོ་དང་པོར་དངོས་པོའི་བློ་ཅན་གྱི་འཛིན་པ་བཟློག་པར་བྱ་བའི་ཕྱིར་འཁོར་ལོ་བར་པ་གསུངས་ཤིང༌། དབུས་མཐའ་རྣམ་འབྱེད་ལས། སྟོང་པ་མ་ཡིན་མི་སྟོང་མིན། ། དེ་ལྟ་བས་ན་ཐམས་ཅད་བཤད། ། ཡོད་པ་མེད་པས་ཡོད་པ་ན། ། དེ་ནི་དབུ་མའི་ལམ་ཡིན་ནོ། ། ཞེས་འཁོར་ལོ་བར་པ་སྟོང་པ་མེད་དགག་གི་བློ་ཅན་བཟློག་པའི་ཕྱིར་མཐའ་བྲལ་ཟུང་འཇུག་ཏུ་བཤད་པས།
དེས་ན་འཁོར་ལོ་རིམ་པ་གསུམ་པོ་ལྔ་སྡེ་ལ་སོགས་པའི་འཁོར་རྣམས་ལ་བློ་དང་འཚམ་པའི་ཆོས་ཀྱིས་གོང་ནས་གོང་དུ་འཁྲིད་པར་མཛད་ནས་མཐར་ཐུག་ཐེག་པ་མཆོག་གཅིག་པོ་བསྟན་པའི་གནད་ཀྱིས་འཁོར་ལོ་གསུམ་དུ་མི་འོང་ཀ་མེད་དུ་ཡིན་ནོ། ། ལྔ་པ། ཆོས་ཀྱི་འཁོར་ལོ་རེ་རེ་ལ་ཡང་གསུམ་ག་ཚང་བར་བཞེད་པ་ནི། ཆོས་ཀྱི་འཁོར་ལོ་རིམ་པ་གསུམ་པོའི་དང་པོ་བདེན་བཞི་ལ་ཡང་བར་པ་དང་ཐ་མའི་རྣམ་བཞག་ཆེས་མང་ཞིང་དེ་བཞིན་དུ་གཞན་གཉིས་ལའང་ཤེས་ཤིང་རྟོགས་པར་བྱ་བ་སྟེ། འཁོར་ལོ་དང་པོ་བདེན་བཞི་ལ། འཁོར་བའི་རྒྱུ་འབྲས་སྡུག་བསྔལ་དང་ཀུན་འབྱུང༌། མྱང་འདས་ཀྱི་རྒྱུ་འབྲས་འགོག་པ་དང་ལམ་སྟོན་པ་དང༌། བར་པ་མཚན་ཉིད་མེད་པར། ཀུན་འབྱུང་ལ་གང་ཟག་དང་ཆོས་གཉིས་ཏེ། རང་རྒྱུད་ཡོན་ཏན་གྱིས་དྲེགས་ཤིང་གཞན་ཉམས་སུ་མི་ལེན་པ་ལ་བརྙས་པ་གང་ཟག་གི་ཀུན་འབྱུང༌།
ཚུལ་ཁྲིམས་སྲུང་བ་སོགས་ཚེ་འདིར་བདེ་སྐྱིད་དང་ཕྱི་མར་མཐོ་རིས་ཀྱི་ཡོན་ཏན་བདུན་སོགས་གྲུབ་འདོད་ཆོས་ཀྱི་བདག་དང་འདྲ་བ་ཆོས་ཀྱི་ཀུན་འབྱུང༌། འཁོར་འདས་གཉིས་མེད་ཆོས་ཐམས་ཅད་སྟོང་ཉིད་ཀྱི་ངང་ནས་རྒྱུ་འབྲས་རྟེན་འབྲེལ་དུ་འབྱུང་བ་དང༌། ཐ་མ་ངེས་དོན་གྱི་སྐབས་དག་པའི་ས་ལ་གནས་པའི་བྱང་སེམས་ཀྱིས་ཀུན་འབྱུང་སྤངས་ཤིང༌། ལམ་བདེན་གཉིས་ཟུང་འཇུག་བསྒོམས་པས་དཀོན་མཆོག་གསུམ་རྟག་བརྟན་ཞི་བ་ཐེག་པ་གཅིག་ཏུ་གྲུབ་ཅིང་འབྲས་བུ་སྐུ་དང་ཡེ་ཤེས་ཡོན་ཏན་ཚད་མེད་འགྲུབ་པའོ། ། མཚོན་བྱེད་ཚིག་གིས་ཀྱང་འཁོར་ལོ་རེ་རེ་ལ་གསུམ་ག་ཚང་སྟེ། དང་པོའི་སྐབས་བདེན་བཞི་རྟོགས་པས་བདག་གིས་བྱ་བ་བྱས་སོ་སོགས་གསུངས་པ་དང༌། སྡུག་བསྔལ་སྤང་དུ་མེད་སོགས་རྣམ་ཐར་གསུམ་གྱི་མཚན་མ་མེད་པ་དང༌། སངས་རྒྱས་ཀྱི་རྫུ་འཕྲུལ་ཡིད་མགྱོགས་དང་སྟོབས་བཅུ་སོགས་སངས་རྒྱས་ཀྱི་ཡོན་ཏན་བསྟན་པ་རྣམས་ངེས་དོན། བར་པའི་སྐབས་འདོད་པ་རྣམས་དུག་གི་ལོ་མ་ལྟ་བུ་ཞེས་སོགས་དང༌། གཟུགས་མི་རྟག་པ་ཡིད་ལ་བྱའོ་སོགས་དང༌།
སེམས་ཅན་དམྱལ་བའི་རྒྱུ་ཤེས་པར་བྱ་སོགས་སྡུག་བསྔལ་ཀུན་འབྱུང་དང༌། སྦྱིན་པ་དགེའོ་སོགས་དང༌། སྦྱིན་པས་རྒྱལ་རིགས་མཐོ་ཞིང་མཐོང་ཐོབ་སོགས་དང༌། བྱང་ཕྱོགས་སོ་བདུན་བཤད་པ་ལམ་བདེན། བྱང་སེམས་ཞུགས་འབྲས་བརྒྱད་ཀྱི་འགོག་བདེན་གསུངས་ཤིང༌། གཞན་ཡང་རང་སེམས་མི་དགེ་བར་སྐྱེ་བ་ཀུན་འབྱུང༌། དེའི་འབྲས་བུ་རིགས་དྲུག་ཏུ་སྡུག་བསྔལ་མྱོང་བ་སྡུག་བསྔལ། ཡང་རྒྱུ་རྐྱེན་རྟེན་འབྲེལ་གྱིས་སེམས་དགེ་བར་སྐྱེ་བ་ལས་དང་བཅས་པ་ལམ་བདེན། དེའི་འབྲས་བུ་བདེ་བ་འབྱུང་བ་ལམ་བདེན་ལས་འབྲས་བུ་འགོག་བདེན་འབྱུང་བ་སོགས་འཁོར་ལོ་དང་པོའི་བརྗོད་བྱ། རྒྱུ་འབྲས་དེ་ཉིད་ཀྱི་གཤིས་གདོད་ནས་སྤྲོས་བྲལ་མཐའ་བྲལ་སྟོང་ཉིད་དུ་བསྟན་པ་འཁོར་ལོ་བར་པའི་བརྗོད་བྱ་ལ་སྟོང་ཉིད་དེའི་ངང་ནས་སངས་རྒྱས་ཀྱི་སྐུ་དང་ཡེ་ཤེས་བྲལ་འབྲས་ཀྱི་ཡོན་ཏན་གཙང་བདག་བདེ་བ་རྟག་པར་གསུངས་པ་ངེས་དོན་གྱི་བརྗོད་བྱ།
དེ་ལ་མཐོ་དམན་གང་དུ་བསྟན་ཀྱང་རྒྱུ་འབྲས་གཙོ་བོར་སྟོན་པ་ཞིག་འདུག་ན་དང་པོའི་བརྗོད་བྱ། ཆོས་དབྱིངས་སྟོང་ཉིད་རྣམ་ཐར་སྒོ་གསུམ་གཙོ་བོར་སྟོན་པ་གང་དུ་འདུག་ཀྱང་བར་པའི་བརྗོད་བྱ། འབྲས་བུ་སྐུ་གསུམ་རྟག་པའི་འཁོར་ལོ་གཙོ་བོར་སྟོན་པ་ངེས་དོན་གྱི་བརྗོད་བྱ། ཡང་སྦྱང་གཞི་སྒོ་ལྔའི་རྣམ་ཤེས་གང་ན་འདུག་པ་དང་པོ། ཡིད་ཤེས་གཙོར་སྟོན་གང་ན་འདུག་པ་བར་པ། སྦྱང་གཞི་ཉོན་ཡིད་དང་ཀུན་གཞིའི་རྣམ་ཤེས་སྟོན་པ་གང་ན་འདུག་པ་ངེས་དོན། ཡང་ཉན་རང་གི་ལམ་གཙོ་བོར་སྟོན་པ་དང་པོ། འཁོར་འདས་མཉམ་ཉིད་གཙོ་བོར་སྟོན་པ་བར་པ། སངས་རྒྱས་ཀྱི་སྐུ་བྲལ་འབྲས་ཀྱི་ཡོན་ཏན་གཙོ་བོར་སྟོན་པ་ཐ་མ། དེ་ལྟར་ན་འཁོར་ལོ་གསུམ་པོ་རེ་རེ་ལ་བརྗོད་བྱ་རྗོད་བྱེད་གཉིས་ཀའི་ཆ་ནས་འཁོར་ལོ་གཅིག་ཏུ་ངེས་ལ།
དེ་ཡང་སྟོན་པ་སངས་རྒྱས་མ་ཐག ། ཟབ་ཞི་སྤྲོས་བྲལ་འོད་གསལ་འདུས་མ་བྱས༑ ༑ བདུད་རྩི་ལྟ་བུའི་ཆོས་ནི་བདག་གིས་ཐོབ། ། ཅེས་འཁོར་ལོ་གསུམ་གའི་བརྗོད་བྱ་བསྟན་པ་སྟེ། མདོར་དྲིལ་ན། འཁོར་ལོ་དང་པོ་བདེན་བཞི། བར་པ་མཚན་མེད། ཐ་མ་ངེས་དོན་ཞེས་དང༌། འདུལ་མདོ་མངོན་གསུམ་སོགས་རྗོད་བྱེད་ཚིག་དང་བརྗོད་བྱ་དོན་གྱི་ངོ་བོ་རྣམས་ནི་རེ་རེ་ལ་གསུམ་ག་ཚང་ཞིང་གསུམ་ག་ཡང་བརྗོད་བྱ་གཅིག་ལས་གཞན་མེད་པའི་ཕྱིར། འདུལ་བ་ལས།
སྡོམ་པའི་ངོ་བོ་རྣམ་པར་རིག་བྱེད་མ་ཡིན་པར་གསུངས་པ་དང༌། ཇི་སྐད་དུ། འདུལ་བར་དཀའ་བའི་སེམས་འདུལ་བྱེད། ། ཅེས་དང༌། སོ་ཐར་ལས། སེམས་རྟ་ཁ་བླན་དཀའ་བ་ལ། ། མཐུན་པ་གཟེར་གནོན་རྒྱབ་པ་ཡི། ། སྲབ་འདི་སོ་སོར་ཐར་འདི་ཡིན། ། ཞེས་སོ། ། མདོ་སྡུད་པ་ལས།
གང་ཞིག་ཡོད་པ་མ་ཡིན་དེ་ནི་མེད་ཅེས་བྱ། ། བྱིས་པ་རྣམས་ཀྱིས་དེ་བརྟག་ཡོད་དང་མེད་པར་བྱེད། ། ཡོད་དང་མེད་པ་འདི་གཉིས་མེད་པའི་ཆོས་ཡིན་ཏེ། ། བྱང་ཆུབ་སེམས་དཔའ་གང་གིས་འདི་ཤེས་ངེས་པར་འབྱུང༌། ། ཞེས་སོགས་དང༌། མདོར་ན་འཁོར་ལོ་རྣམ་གསུམ་སོགས་ཆོས་ཐམས་ཅད་ཀྱང་རྣམ་པ་གཅིག་གི་ངོ་བོར་ཚུལ་མཚུངས་ཤིང་འགྲེས་ཅན་ཁོ་ནར་བཞུགས་ཏེ། ཇི་སྐད་དུ། སྡིག་པ་ཅི་ཡང་མི་བྱ་ཞིང༌། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། །
འདི་ནི་སངས་རྒྱས་བསྟན་པ་ཡིན། ། ཞེས་བྱ་བ་འདིའི་ཁོངས་སུ་འཁོར་ལོ་རྣམ་པ་གསུམ་གྱི་བརྗོད་བྱ་ཐམས་ཅད་འདུས་པའི་ཕྱིར་ཚུལ་དེ་ལྟ་བུ་སོགས་ལུང་རིགས་དུ་མའི་གཏན་ཚིག་དང་ལྡན་པའི་ཕྱིར་རོ། ། དྲུག་པ། ཆོས་ཀྱི་འཁོར་ལོ་ཕྱི་མ་ཕྱི་མའི་ས་བོན་སྔ་མ་ལ་གནས་ཞེས་བྱ་བ་ནི། རྫོགས་པའི་སངས་རྒྱས་ཀྱི་ཡེ་ཤེས་ནི་རྣམ་ཀུན་མཆོག་དང་ལྡན་པའི་ཕྱིར་དེས་ནི་ཆོས་ཐམས་ཅད་གཅིག་ལས་གཞན་མི་གསུངས་པ་དང༌། འཁོར་ལོ་གསུམ་གའི་བརྗོད་བྱའི་གཙོ་བོ་བཤད་མ་ཐག་པའི་ཟབ་ཞི་སྤྲོས་བྲལ་ལས་གཞན་མེད་པ་ཡང་ཐོག་མ་ཉིད་ནས་གསུངས་པ་ནི་འཁོར་ལོ་གསུམ་གའི་ས་བོན་ནམ་རྩ་བར་བྱུང་ལ། གཞན་ཡང་འཁོར་ལོ་དང་པོའི་སྐབས་བདེན་པ་བཞི་གསུམ་དུ་བཟླས་པའི་ཐ་མའི་སྐབས། སྡུག་བསྔལ་ཤེས་པར་བྱར་མེད། ཀུན་འབྱུང་སྤང་དུ་མེད། འགོག་པ་མངོན་དུ་བྱར་མེད།
ལམ་རྒྱུད་ལ་བསྟེན་དུ་མེད། ཅེས་འཁོར་ལོ་བར་པ་མཚན་ཉིད་མེད་པའི་ས་བོན་བཞག ། འཁོར་ལོ་བར་པའི་སྐབས་ཐ་མ་ངེས་དོན་གྱི་ས་བོན་ནི། འཕགས་པ་སྡུད་པ་ལས། གང་ལ་སེམས་དང་ཡིད་དང་རྣམ་ཤེས་མཐོང་མེད་པ། ། དེ་ནི་ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། ། ཅེས་ཐ་མ་ངེས་དོན་རྣམ་པར་ངེས་པའི་རྩ་བ་བསྟན། ཐ་མའི་སྐབས་ལང་ཀར་གཤེགས་པ་ལས། བློ་གྲོས་ཆེན་པོ་ས་མཐར་ཕྱིན། ། ཆོས་ཀྱི་དབང་ནི་བསྐུར་ནས་སུ། །
འོག་མིན་སྟུག་པོ་ཉམས་དགའ་བར། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་ཞིག་འདིར་འཚང་རྒྱ། ། ཞེས་སྔགས་ཀྱི་སྟོན་པ་དང༌། ཇི་སྐད་དུ། རྒྱུ་ལ་མོས་པ་རྒྱུའི་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། འབྲས་བུའི་ཐེག་པ་ཉེ་ལམ་ཞིག ། མ་འོངས་དུས་སུ་འབྱུང་བར་འགྱུར། ། ཞེས་སྔགས་ཀྱི་ཐེག་པའི་ས་བོན་ནམ་རྩ་བ་ཡང་གསུངས་པ་ལྟ་བུ་སྟེ་དེས་ན་འཁོར་ལོ་ཕྱི་མའི་ས་བོན་སྔ་མར་གསུངས་པ་ནི་ཤིན་ཏུ་མང་ངོ༌། །
བདུན་པ། མདོ་དང་དོན་གྱི་གནད་ཀྱིས་འཁོར་ལོ་གསུམ་དུ་ངེས་ཞེས་གསུངས་པ་ནི། ཆོས་ཀྱི་ཕུང་པོ་རྣམས་ལ་ཕྱོགས་རིས་དང་སྡེ་ཚན་དུ་དབྱེ་བ་མེད་མོད། འོན་ཀྱང་འཛིན་བདེ་བའི་ཕྱིར་ཆོས་ཀྱི་འཁོར་ལོ་རིམ་པ་གསུམ་ཞེས་གྲགས་པ་ནི་གནས་དང་དུས་དང་འཁོར་སོགས་ཀྱིས་དབྱེ་བ་མ་ཡིན་ཏེ༑ དང་པོའི་གནས་ཝཱ་རཱ་ཎ་སཱིར། རྡོ་རྗེའི་མཆུ་དང༌། དཔལ་ལྷ་མོ་ལུང་བསྟན་པའི་མདོ་སོགས་ཐེག་ཆེན་དང་གསང་སྔགས་ཀྱི་ཆོས་འགའ་ཞིག་གསུངས་པ་དང༌། བར་པའི་གནས་བྱ་རྒོད་ཕུང་རིར། ཐེག་པ་ཆུང་ངུ་དང༌། འཁོར་ལོ་ཐ་མའི་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་དང༌།
འཇམ་དཔལ་གྱི་ཞིང་བཀོད་པ་དང༌། དེ་བཞིན་གཤེགས་པའི་སྙིང་པོ་བསྟན་པའི་མདོ་སོགས་མང་དུ་གསུངས། ཐ་མའི་གནས་རྩྭ་ཅན་ལ་སོགས་པར། འདུ་ཤེས་བཅུ་བསྟན་པའི་མདོ་སོགས་ཐེག་པ་ཆུང་ངུ་དང༌། ཁྱེའུ་བཞིས་ཞུས་པ་སོགས་མཚན་ཉིད་མེད་པའི་ཆོས་མང་དུ་གསུངས་ལ། དུས་ཀྱང་སངས་རྒྱས་ནས་ཞག་བདུན་ཕྲག་དང་པོ་ནས་ལྔ་པའི་བར་ལ་རྡོ་རྗེ་རྣམ་འཇོམས་དང༌། སོ་སོར་འབྲང་མ་ཆེན་མོ་དང༌། སངས་རྒྱས་ཕལ་པོ་ཆེ་ལ་སོགས་པ་གསང་སྔགས་དང་ཐེག་ཆེན་མང་དུའང་གསུངས། བར་དུའང་ནོར་བཟང་གི་རྣམ་ཐར་སྡོང་པོ་རྒྱན་པ་དང༌། དྲན་པ་ཉེར་བཞག་སོགས་བདེན་བཞིའི་ཁོངས་སུ་གཏོགས་པ་མང་དུ་གསུངས།
ཐ་མའི་དུས་སུ་བདེན་བཞིའི་ཚུལ་མང་པོ་དང༌། མྱ་ངན་ལས་འདའ་ཁར་ལུང་ཞུ་བ་དང་ཕྲན་ཚེགས་ཀྱི་ཁོངས་སུ་གཏོགས་པ་མང་དུ་གསུངས། འཁོར་ཡང་འཁོར་ལོ་དང་པོའི་སྐབས་ལྔ་སྡེ་རྐྱང་པ་མ་ཟད་ལྷ་དང་བཅས་པའི་འཇིག་རྟེན་རྣམས་དང་བྱང་ཆུབ་སེམས་དཔའི་འཁོར་དཔག་ཏུ་མེད་པ་ཡོད་ལ། བར་པའི་སྐབས་སུ་ཉན་ཐོས་ཀྱི་འཁོར་ཐེག་དམན་ཀྱང་བསམ་ལས་འདས་པའི་ཕྱིར། དེས་ན་འཁོར་ལོ་གསུམ་དུ་འཇོག་པའི་རྒྱུ་མཚན་ནི་མདོའི་དོན་དང་དོན་གྱི་གནད་ཀྱིས་འཁོར་ལོ་གསུམ་དུ་བཞག་སྟེ། བདེན་བཞིའི་ཆོས་ཀྱི་འཁོར་ལོ་བསྐོར་བའི་ཚེ། ཇི་སྐད་དུ། ནམ་མཁའ་ནས་ལྷ་རྣམས་ཀྱིས་མགྲིན་གཅིག་ཏུ། ཨེ་མ་སྔོན་ཆད་འཇིག་རྟེན་དུ་དགེ་སྦྱོང་ངམ་བྲམ་ཟེའམ། ལྷའམ།
བདུད་དམ། ཚངས་པའམ། སུས་ཀྱང་མ་བསྐོར་བའི་ཆོས་ཀྱི་འཁོར་ལོ་དང་པོ་བཅོམ་ལྡན་འདས་ཀྱིས་བསྐོར་རོ་ཞེས་བསྒྲགས་པས་དང་པོར་བཞག་གོ། ། ཞེས་དང༌། མཚན་ཉིད་མེད་པའི་ཆོས་ཀྱི་འཁོར་ལོ་བསྐོར་བའི་དུས་སུ། ཡུམ་རྒྱས་པ་ལས། རབ་འབྱོར་གྱིས་དེ་བཞིན་ཉིད་ཀྱི་ལེའུ་བསྟན་པའི་ཚེ། གཙང་མ་རིས་ཀྱི་ལྷ་རྣམས་ནམ་མཁའ་ལ་འཁོད་ནས་ལྷའི་གོས་དང་མེ་ཏོག་འཐོར་ཞིང༌། ལྷུང་ལྷུང་ལྡེག་ལྡེག་གི་སྒྲ་ཕྱུང་ནས། ཨེ་མ་འཛམ་བུའི་གླིང་དུ་ཆོས་ཀྱི་འཁོར་ལོ་གཉིས་པ་བསྐོར་བ་མཐོང་ངོ༌། །
ཞེས་བསྒྲགས་པས་གཉིས་པར་བཞག་གོ། ། ངེས་དོན་ཆོས་ཀྱི་འཁོར་ལོ་བསྐོར་བའི་དུས་ན། མདོ་སྡེ་དགོངས་པ་ངེས་འགྲེལ་ལས། བྱང་ཆུབ་སེམས་དཔའ་དོན་དམ་ཡང་དག་འཕགས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཀྱིས་སྔོན་ཡུལ་ཝཱ་རཱ་ཎ་སཱི་དྲང་སྲོང་ལྷུང་བ་རི་དྭགས་ཀྱི་ནགས་སུ་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་འཕགས་པའི་བདེན་པ་བཞིའི་རྣམ་པ་བསྟན་པས་ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ་སྔོན་ཆད་འཇིག་རྟེན་དུ་ལྷར་གྱུར་པའམ། མིར་གྱུར་པའམ་སུས་ཀྱང་ཆོས་དང་མཐུན་པར་མ་བསྐོར་བ་རབ་ཏུ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང་བླ་ན་མཆིས་པ། སྐབས་མཆིས་པ། དྲང་བའི་དོན། རྩོད་པའི་ཚིག་གི་གནས་སུ་གྱུར་པ་ལགས་སོ། །
ལན་གཉིས་སུ་བཅོམ་ལྡན་འདས་ཀྱིས་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་ཆོས་ཀྱི་ངོ་བོ་ཉིད་མ་མཆིས་པ་ལས་བརྩམས་ཤིང༌། སྐྱེ་བ་མ་མཆིས་པ་དང༌། འགག་པ་མ་མཆིས་པ་དང༌། གདོད་མ་ནས་ཞི་བ། རང་བཞིན་གྱིས་མྱ་ངན་ལས་འདས་པ་ལས་བརྩམས་ཏེ་སྤྲོས་པའི་རྣམ་པས་ཆོས་ཀྱི་འཁོར་ལོ་ཤིན་ཏུ་ངོ་མཚར་རྨད་དུ་བྱུང་བ་བསྐོར་ཏེ། བཅོམ་ལྡན་འདས་ཀྱི་ཆོས་ཀྱི་འཁོར་ལོ་དེའང་བླ་་ན་མཆིས་པ། སྐབས་མཆིས་པ། དྲང་བའི་དོན། རྩོད་པའི་ཚིག་གི་གནས་སུ་གྱུར་པ་ལགས་སོ། ། བཅོམ་ལྡན་འདས་ཀྱིས་ལན་གསུམ་དུ་ཐེག་པ་ཐམས་ཅད་ལ་ཞུགས་པ་རྣམས་ལ་ཆོས་ཀྱི་ངོ་བོ་ཉིད་མ་མཆིས་པ་ལས་བརྩམས་ཤིང༌།
སྐྱེ་བ་མ་མཆིས་པ། འགག་པ་མ་མཆིས་པ། གདོད་མ་ནས་ཞི་བ་དང༌། རང་བཞིན་གྱིས་ཡོངས་སུ་མྱ་ངན་ལས་འདས་པ་ལས་བརྩམས་ཏེ་ཤིན་ཏུ་རྣམ་པར་དབྱེ་བའི་བྱེ་བྲག་གིས་ཧ་ཅང་ཡང་ངོ་མཚར་ལ། ཧ་ཅང་ཡང་རྨད་དུ་བྱུང་བའི་ཆོས་ཀྱི་འཁོར་ལོ་བསྐོར་བ་འདི་ནི་བླ་ན་མ་མཆིས་པ། སྐབས་མ་མཆིས་པ། ངེས་པའི་དོན། རྩོད་པའི་ཚིག་གི་གནས་སུ་མ་གྱུར་པ་ལགས་སོ། ། ཞེས་གསུངས་པས་གསུམ་དུ་ངེས་སོ། ། དེ་ལྟར་ན་ཆོས་འཁོར་གསུམ་པོ་མཐར་ཐུག་གི་འཐོབ་བྱ་དང༌།
འབྲས་བུར་ཁྱད་མེད་ནའང་གནས་སྐབས་སུ་བརྗོད་བྱའི་དོན་དང་རྗོད་བྱེད་ཀྱི་ཚིག་ལ་མཐོ་དམན་ཡོད་པ་ལྟར་ཆེད་དུ་བརྗོད་མཁན་ཡང་དང་པོ་ཚངས་རིས་མན་ཆད། གཉིས་པ་གནས་གཙང་མའི་ལྷ་རྣམས། གསུམ་པ་བྱང་སེམས་དོན་དམ་ཡང་དག་འཕགས་སོགས་ས་བཅུ་ལ་གནས་པས་བརྗོད་པར་ཟད་དོ། ། དོན་གྱི་གནད་ཀྱང་རྣམ་གྲངས་གསུམ་དུ་ངེས་ཏེ། རྒྱུ་འབྲས་སྟོང་ཉིད་དུ་འཇུག་པ་འཁོར་ལོ་དང་པོའི་དོན། སྟོང་ཉིད་རྒྱུ་འབྲས་སུ་འབྱུང་བ་འཁོར་ལོ་བར་པའི་དོན། དེ་གཉིས་གཉིས་མེད་དུ་གནས་པ་ནི་འཁོར་ལོ་གསུམ་པའི་དོན་ཡིན་ཏེ། དབུ་མ་ལ་འཇུག་པ་ལས། ཆོས་རྣམས་རང་བཞིན་མེད་པ་ཉིད། ། མཁས་པས་སྟོང་པ་ཉིད་ཅེས་བསྙད། །
སྟོང་ཉིད་དེ་ཡང་སྟོང་ཉིད་ཀྱི། ། ངོ་བོས་སྟོང་པར་འདོད་པ་ཡིན། ། ཞེས་གསུངས་པས་ལེགས་པར་གྲུབ་བོ། ། བརྒྱད་པ། འདུལ་བའི་སྡེ་སྣོད་ནི་བདེན་བཞིའི་ཆོས་ཀྱི་འཁོར་ལོ་བྱ་བ་འདི་ལ། ལུང་སྡེ་བཞིའི་བརྗོད་བྱ་དགག་བཅས་དང་སྒྲུབ་བཅས་གཉིས་སུ་འདུ་བས། རྣམ་འབྱེད་དགག་བཅས་ཏེ་ལྟུང་བ་སྡེ་ལྔ་པོ་སྟོན་པ་དང༌། སྒྲུབ་བཅས་གཞི་བཅུ་བདུན་བཤད་པ་ལུང་གཞི་དང༌། ཕྲན་ཚེགས་དེ་གཉིས་ཀྱི་ལྷན་ཐབས་དང༌། དེ་ལ་ཐེ་ཚོམ་གཅོད་པ་ཞུ་བ་རྣམས་ཀྱིས་བདེན་པ་བཞི་རྒྱས་པར་འཆད་པ་ཡིན་ལ།
སེམས་ཅན་རྣམས་ཀྱིས་འཁོར་བའི་སྡུག་བསྔལ་ལ་བདེ་བར་རློམ་པ་ལ། འཕགས་པ་རྣམས་ཀྱིས་སྡུག་བསྔལ་བར་གཟིགས་པས་སྡུག་བསྔལ་འཕགས་པའི་བདེན་པ། སེམས་ཅན་རྣམས་ཀྱིས་སྡུག་བསྔལ་གྱི་རྒྱུ་ཀུན་འབྱུང་ལ་སྡུག་བསྔལ་འོང་བ་མ་ཤེས་ཤིང༌། དེ་མཁྱེན་པས་ཀུན་འབྱུང་འཕགས་པའི་བདེན་པ། ཀུན་འབྱུང་དེ་སྤངས་ན་འབྲས་བུ་འགོག་པ་འོང་བར་སེམས་ཅན་རྣམས་ཀྱིས་མ་ཤེས་ཤིང༌། འཕགས་པས་དེ་མཁྱེན་པས་འགོག་པ་འཕགས་པའི་བདེན་པ། ཀུན་འབྱུང་སྤོང་བའི་གཉེན་པོ་ལམ་བརྒྱད་ཉམས་སུ་ལེན་པ་སེམས་ཅན་རྣམས་ཀྱིས་མ་ཤེས་པ། འཕགས་པས་མཁྱེན་པས་ལམ་འཕགས་པའི་བདེན་པ་ཡིན་ལ། དེ་དག་ནི་བརྗོད་བྱ་རྗོད་བྱེད་གཉིས་ཀ་འདུལ་བའི་སྡེ་སྣོད་འབའ་ཞིག་ཏུ་ངེས་ཏེ། ཆོས་ཀྱི་འཁོར་ལོའི་མདོ་དང༌།
འདུལ་བའི་སྡེ་སྣོད་ལས། དགེ་སློང་དག ། ང་དང་ཁྱེད་ཅག་ཁོ་ན་ལས། ། འཕགས་པའི་བདེན་པ་བཞི་པོ་དག ། ཇི་ལྟ་བ་བཞིན་མ་མཐོང་བས། ། ཡུན་རིང་ལམ་དུ་འཁོར་བར་འགྱུར། ། བདེན་པ་དེ་དག་མཐོང་ནས་ནི༑ ༑ སྲིད་པའི་སྲིད་པ་རབ་བཅད་དེ། ། སྐྱེ་བའི་འཁོར་ལོ་ཟད་པ་ན། ། ད་ནི་སྲིད་པ་གཞན་མེད་དོ། །
ཞེས་དང༌། སློབ་དཔོན་འཕགས་པའི་མཆོད་རྟེན་བརྒྱད་ཀྱི་བསྟོད་པ་ལས། ཀཱ་ཤི་ཀ་ཡི་ཝཱ་རཱ་ཎ་སཱི་རུ། ། ཆོས་ཀྱི་འཁོར་ལོ་རྣམ་གྲོལ་རྨད་བྱུང་བས། ། ཉོན་མོངས་སྒྲིབ་པ་རྣམ་པར་གཅོད་མཛད་པའི། ། ཡེ་ཤེས་མཆོད་རྟེན་བཞི་ལ་ཕྱག་འཚལ་ལོ། ། ཞེས་གསུངས་པའི་ཕྱིར་རོ༑ ༑ དགུ་པ། ཐེག་པ་སྣ་ཚོགས་སྟོན་པ་ཉིད་ངེས་དོན་ཆོས་ཀྱི་འཁོར་ལོ་བྱ་བ་འདི་ལ། སྤྱིར་ཡང་དག་པར་རྫོགས་པའི་སངས་རྒྱས་ཆོས་ཐམས་ཅད་མཉམ་པ་ཆེན་པོའི་ངོ་བོར་སངས་རྒྱས་ནས་སེམས་ཅན་ཐམས་ཅད་ཀྱི་གཤིས་བབས་སྟོང་ཉིད་རྒྱུ་འབྲས་སུ་གསུངས་པ་ཉིད་ཡིན་ལ།
བྱེ་བྲག་ཏུ་ཆོས་འཁོར་བར་པ་ངེས་དོན་དང་ཐ་མ་ཐེག་པ་སྣ་ཚོགས་སུ་བསྟན་པར་བཞེད་པ་རྣམས་ནི་རྣམ་པར་མ་བརྟག་པ་སྟེ། གོང་དུ་བྱང་ཆུབ་སེམས་དཔའ་དོན་དམ་ཡང་དག་འཕགས་ཀྱིས་ཞུས་པའི་མདོའི་ལུང་དྲངས་པས་ཀྱང་འཁོར་ལོ་བར་པ་མཚན་ཉིད་མེད་པ་རྩོད་པའི་གཞིར་གྱུར་པ་དང༌། ཐ་མ་ངེས་པའི་དོན་རྩོད་པའི་གཞིར་མ་གྱུར་པར་གྲུབ་ལ། དེ་ཙམ་དུ་མ་ཟད་དོན་གྱི་ཆ་ནས་འཁོར་ལོ་གསུམ་ག་ངེས་པའི་དོན་གཅིག་པུ་ལས་གཞན་པའི་རྣམ་གྲངས་མ་གསུངས་ཏེ། ཅིའི་ཕྱིར་ན། སངས་རྒྱས་མཐའ་གཉིས་སུ་མི་གསུང་བའི་ཕྱིར་མྱང་འདས་དངོས་པོའི་བློ་ཅན་བཟློག་པའི་ཕྱིར་སྟོང་ཉིད་གསུངས་ཏེ། དབུ་མ་ལ་འཇུག་པ་ལས༑ མྱང་འདས་དངོས་པོའི་བློ་ཅན་གྱི། ། འཛིན་པ་བཟློག་པར་བྱ་བའི་ཕྱིར། ། དོན་དམ་མཁྱེན་པས་དོན་དམ་པ། །
སྟོང་པ་ཉིད་ནི་སྟོན་པར་མཛད། ། ཅེས་སྟོང་ཉིད་གསུངས་པ་འཁོར་ལོ་བར་པའི་དགོངས་པ་ཡིན་ལ་སྟོང་པ་དེ་ཡང་གཤིས་བབས་ལས་གཞན་པའི་མེད་དགག་སོགས་གངས་ཅན་པ་ཕྱི་མ་འགའ་ཞིག་གིས་ལྟ་བ་འདི་འདྲ་བ་ལ་དགོངས་ནས། ཇི་སྐད་དུ། སྟོང་པ་ཉིད་ལ་ལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། ཞེས་རྟག་ཆད་ཀྱི་ལྟ་བ་གཉིས་དུག་ཅན་དུ་བཞག་ནས་འཁོར་ལོ་ཐ་མར་མཐའ་བྲལ་ཟུང་འཇུག་སྟོང་ཉིད་རྒྱུ་འབྲས་ཀྱི་ཚུལ་དུ་གསུངས་ཏེ། མགོན་པོ་བྱམས་པས། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། །
ཡང་དག་མཐོང་ན་རྣམ་པར་གྲོལ། ། ཞེས་སོགས་མཐའ་ཡས་པར་གསུངས་ཤིང༌། ཏིང་འཛིན་རྒྱལ་པོ་དང༌། བློ་གྲོས་མི་ཟད་པས་བསྟན་པ་དང༌། དཀོན་མཆོག་བརྩེགས་པ་བྱང་ཆུབ་སེམས་དཔའི་སྡེ་སྣོད་སོགས་ལས་གསུངས་པ་རྣམས་ཀྱང་འདི་ཁོ་ནའི་ངེས་པ་ཉིད་དུ་ཟད་དོ། ། བཅུ་པ། མཐའ་དྲུག་ཏུ་གསུངས་པ་ཐམས་ཅད་ངེས་དོན་འབའ་ཞིག་ཏུ་བཞེད་པ་ནི། སངས་རྒྱས་བཅོམ་ལྡན་འདས་མཉམ་ཉིད་ཞི་བ་ཆེན་པོ་ལས་གཞན་དུ་མི་འགྱུར་བའི་ཕྱིར་དམ་པའི་ཆོས་རྣམས་ཀྱང་རྣམ་པ་གཅིག་ལས་གཞན་དུ་མི་འགྱུར་ཞིང༌། ལ་ལར་དྲང་དོན། ལ་ལར་ངེས་དོན་སོགས་མཐའ་དྲུག་གི་བདེན་རྫུན་མང་དུ་གསུངས་པ་མི་སྲིད་དེ།
ཟླ་བ་སྒྲོན་མ་ལས། གཞོན་ནུ་ཁྱོད་ལ་བསྒོ་ཞིང་བསྟན་པར་བྱ། ། དད་པར་གྱིས་ཤིག་ང་ལ་མི་བདེན་མེད། ། བདེ་གཤེགས་རྫུན་གྱི་ཚིག་ནི་མི་སྨྲ་སྟེ། ། ཐུགས་རྗེས་རྒྱལ་བ་རྟག་ཏུ་བདེན་པར་གསུངས། ། སངས་རྒྱས་བཅོམ་ལྡན་འདས་བདེན་པར་གསུངས་པ། རིགས་པར་གསུངས་པ། ཚད་མར་གསུངས་པ། ངེས་པར་གསུངས་པ་སྟེ། དེ་བཞིན་གཤེགས་པས་ཆོས་ཐམས་ཅད་རླབས་པོ་ཆེ་གསུངས་པའི་དུས་སུ་ཕ་རོལ་པོའི་ལོག་རྟོག་བསལ་བའི་ཕྱིར།
ལྗགས་ལ་དཔང་པོ་མཛད་ནས། ལྗགས་ཡངས་ཤིང་སྲབ་ལ་དམར་བས། ཞིང་ཁམས་མཐའ་ཡས་པའམ། མི་མཇེད་ཀྱི་འཇིག་རྟེན་གྱི་ཁམས་སམ། འཁོར་འདུས་པ་དེའམ། ཞལ་གྱི་དཀྱིལ་འཁོར་ཐམས་ཅད་ལ་ཁྱབ་པར་མཛད་ནས། ཀུན་དགའ་བོ་གང་སེམས་ཅན་རྫུན་དུ་སྨྲ་བ་དག་ལ་ལྗགས་ཀྱི་དབང་པོ་འདི་ལྟ་བུ་ཡོད་དམ། ལྗགས་ཀྱི་དབང་པོ་འདི་ལྟ་བུ་དང་ལྡན་པས་ལོག་པར་སྨྲའམ། གཞན་དུ་སྨྲ་བར་འགྱུར་རམ། ཞེས་གསུངས་པའི་ཕྱིར༑
དེས་ན་ཐེག་པ་གསུམ་གྱིས་བསྡུས་པའི་ཆོས་ཐམས་ཅད་ངེས་དོན་འབའ་ཞིག་ལས་གཞན་མེད་ལ། སྔགས་ཀྱི་རྒྱུད་རྣམས་ནས་ཀྱང་བརྡ་དང་རྟགས་ཀྱི་སྒོ་ནས་གསུངས་པ་རྣམས་ལ་དེང་སང་དགོངས་པ་ཅན་དང་དགོངས་མིན་སོགས་ཀྱི་བཤད་པ་བྱེད་པ་མཐའ་ཡས་མོད། དེ་ཡང་རྣམ་པར་འཁྱམས་ཏེ། སྔགས་གསར་མའི་ཞིང་བཅུ་རླུང་དང་རྟོག་པར་གསུངས་པ་སོགས་དང༌། མཆོད་རྟེན་ལ་ཕྱག་མི་བྱ་བ་དང༌། སྲིང་མོ་ལས་རྒྱར་བསྟེན་པ་སོགས་གསུངས་ཀྱང༌། ཐེག་དམན་ལ་ཕྱག་མི་བྱ་བ་དང༌། ཤེས་རབ་ཀྱི་ཕྱག་རྒྱ་དང་མི་འབྲལ་བ་སོགས་བརྡའི་སྒོ་ནས་གསུངས་ལ། སྔགས་རྙིང་མར། དབུས་ཀྱི་ཀ་བ་བསྒྱེལ་ན་བརྟན། །
ཤར་གྱི་སྐར་ཁུང་དགག་ན་གསལ། ། དྲིན་ཅན་ཕ་མ་བསད་ན་དགེ། ། སོགས་གསུངས་པ་ཡང་ལས་རླུང་རྩ་དབུ་མར་བཅིངས་པས་མ་དག་པའི་རྩ་རླུང་ཐིག་ལེ་ཡེ་ཤེས་སུ་བསྒྱུར་བ་དང༌། མཐོང་བའི་ཡུལ་ཡུལ་ཅན་ཐ་མི་དད་པར་བསྒོམས་པས་རང་སྣང་གི་ཡེ་ཤེས་རྒྱུད་ལ་སྐྱེ་བ་དང༌། ཁམས་ཉི་ཟླའི་འགྲོས་རྦ་རླབས་ཀྱིས་བཅད་པས་ཐབས་ཤེས་ཟུང་འཇུག་གི་སྐུ་འགྲུབ་པའམ། ཡང་ན་ཞེ་སྡང་དང་འདོད་ཆགས་བསྲེ་འཕོས་གནད་དུ་བསྣུན་པས་གྲོལ་བ་སོགས་ལ་དགོངས་ཤིང་བརྡ་མཛད་པ་ནི་གསང་སྒྲོག་ལ་དགོངས་ཀྱི། དེ་ལས་གཞན་དུ་ཚུལ་མང་པོ་གསུངས་པར་སེམས་པ་རྣམས་ནི་ལོག་པའི་རྟོག་པ་ཉིད་དུ་བས་པས། དེས་ན་འདི་ནི་དྲང་དོན། དགོངས་པ་ཅན། སྒྲ་ཇི་བཞིན་མ་ཡིན་པ་རྫུན་མ་ལྟ་བུ་སྟེ་སྤང་དགོས།
འདི་ནི་ངེས་དོན། དགོངས་མིན། སྒྲ་ཇི་བཞིན་པ་བདེན་པ་སྟེ་བླང་ངོ་ཞེས། རྫོགས་པའི་སངས་རྒྱས་ཀྱི་གསུང་ལ་བདེན་རྫུན་གྱི་ཕྱོགས་རིས་སུ་བཅད་ནས་སྤང་བླང་བྱ་བ་ནི་རྣམ་པ་ཀུན་ཏུ་མི་ཟད་པ་སྡིག་པའི་ལས་རྔམ་པོ་ཆེ་སྟེ། མགོན་པོ་བྱམས་པས། གང་ཞིག་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ། ། མ་ལུས་དེ་ཉིད་མཆོག་ནི་ཚུལ་བཞིན་ཀུན་མཁྱེན་གྱིས་མཁྱེན་གཞན་མིན་པས། ། དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུག ། ཐུབ་ཚུལ་བཤིག་ཕྱིར་དེ་ཡང་དམ་ཆོས་ལ་ནི་གནོད་པ་བྱེད་པར་འགྱུར། ། ཞེས་གསུངས་པས།
རྒྱལ་བས་རྣམ་པ་གཅིག་པོ་ཉིད་དུ་གསུངས་པ་ལ་ཕྱི་རབས་པས་མཐའ་དྲུག་སོགས་ཀྱི་བཤད་པ་ངེས་དོན་དུ་ཉམས་སུ་བླངས་ནས་སྤང་བླང་བྱེད་ཅིང་དྲང་ངེས་དང་མཐའ་དྲུག་ཟེར་བའི་རྗོད་བྱེད་མཆོར་ཆས་སུ་བྱས་ནས། བརྗོད་བྱ་རྒྱལ་བའི་བཀའ་ལ་བདེན་རྫུན་གྱི་སྟངས་གཅོད་བྱེད་པ་ནི་ཐར་པ་མེད་པའི་ལས་ཁོ་ན་ཏེ། མགོན་པོ་བྱམས་པས། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་གསུངས་པའི་ཕྱིར་རོ། ། བཅུ་གཅིག་པ། སེམས་ཙམ་སྟོན་པའི་བཀའ་ཉིད་དབུ་མ་སྟོན་ཞེས་གསུངས་པ་ནི། རྒྱུ་མཚན་གསུམ་གྱིས་བཤད་དེ། རྒྱལ་བའི་བཀའ་དང༌། དེའི་དགོངས་འགྲེལ་མཁན་པོ་དང༌།
མགོན་པོ་ཕག་མོ་གྲུ་པའི་གསུངས་དང་གསུམ་གྱིས་གཏན་ལ་ཕབ་སྟེ། དང་པོ་ལང་ཀར་གཤེགས་པ་ལས། སེམས་ཙམ་དུ་ནི་རྟོགས་པ་དང༌། ། དངོས་པོ་ཐམས་ཅད་རྣམ་བསལ་བས། ། ཕྱི་རོལ་རྟོག་པ་རྣམ་བཟློག་སྟེ། ། ལམ་དེ་ཉིད་ནི་དབུ་མའོ༑ ༑ ཞེས་གསུངས་ཤིང༌། འཁོར་འདས་ཀྱི་ཆོས་ཐམས་ཅད་ཀྱང་ཐོག་མར་སེམས་ཙམ་དུ་གོ་ཞིང༌། སེམས་ཀྱང་ངོ་བོ་ངོས་བཟུང་དུ་མ་གྲུབ་ལ། དེ་ཡང་ཡོད་པ་དང་མེད་པའི་མཐའ་གཉིས་ལས་འདས་ཤིང༌།
རྣམ་ཀུན་མཆོག་ལྡན་གྱི་ཆོས་ཀྱི་དབྱིངས་དབུ་མ་ཆེན་པོ་མངོན་དུ་གྱུར་པའི་ཕྱིར། དཔེར་ན་ཚེས་གསུམ་གྱི་ཟླ་བ་དང་བཅོ་ལྔའི་ཟླ་བ་གཉིས་ཡོངས་སུ་རྫོགས་མ་རྫོགས་ལས་ཟླ་བར་མཚུངས་པ་དང༌། མྱུ་གུ་ལས་འབྲས་བུ་འབྱུང་ཕྱིར་མཚུངས་པ་ལྟ་བུ་སྟེ། མགོན་པོ་བྱམས་པས། སེམས་ལས་གཞན་མེད་པ་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པ་ཆོས་ཀྱི་དབྱིངས་ལ་གནས། ཞེས་གསུངས་སོ། ། གཉིས་པ་ནི།
སློབ་དཔོན་ཀླུ་སྒྲུབ་དབུ་མའི་སྲོལ་འབྱེད་ཡིན་པ་དབུ་མའི་བཀའ་ཤེར་ཕྱིན་སོགས་ནས་ལུང་མ་བསྟན་པར། སྤྲིན་ཆེན་པོ་དང༌། རྔ་བོ་ཆེ་དང༌། ལང་གཤེགས་སོགས་ནས་ལུང་བསྟན་ལ། དབུ་མ་རྩ་ཤེར་ལང་གཤེགས་ལ་བརྟེན་ནས་རབ་བྱེད་ཉེར་བདུན་པ་མཛད་པ་དང༌། སངས་རྒྱས་ཕལ་ཆེན་གྱི་སྙིང་པོ་ས་བཅུ་པའི་མདོ་སློབ་དཔོན་ཟླ་གྲགས་ཀྱིས་དབུ་མ་འཇུག་པའི་གཞུང་དུ་བསྡུས་པའི་ཕྱིར་དང༌། གསུམ་པ་ནི། རྡོ་ཤེར་མར་མགོན་པོ་ཕག་མོ་གྲུ་པའི་གསུང་གིས་ཟླ་ཤོད་སྨན་པའི་ད་ལི་བདུན་པའི་དཔེ་ལྟར་གསུངས་པ་སོགས་ཀྱིས་བསྙོན་མེད་དུ་གྲུབ་པ་ཡིན་ནོ། ། བཅུ་གཉིས་པ། ལོག་པའི་ཀུན་རྫོབ་ཀྱིས་ཀྱང་དོན་བྱེད་ནུས་པར་བཞེད་པ་ནི།
འདིར་དོན་བྱེད་ཅེས་པ་ལས་བཟང་ངན་གྱི་མཐའ་གཅིག་ཏུ་མ་བཞག་པས་ལོག་པའི་ཀུན་རྫོབ་ཀྱིས་བཟང་ངན་གཉིས་ཀའི་དོན་བྱེད་ནུས་པ་འབའ་ཞིག་སྟེ། བཟང་པོ་ནི་ཆུ་ནང་དུ་ཤར་བའི་གཟུགས་བརྙན་ལ་བརྟེན་ནས་བཙུན་མོ་རི་དྭགས་མའི་བུ་ལྔ་བརྒྱས་བྱང་ཆུབ་ཐོབ་པ་དང༌། བྲམ་ཟེ་ཆེན་པོ་ས་ར་ཧས་ཐོད་ཆང་གི་ནང་དུ་ལྡུམ་རིའི་རྩི་ཤིང་སྣ་ཚོགས་པའི་གཟུགས་བརྙན་ཤར་བ་མཐོང་བ་ལ་བརྟེན་ནས་གནས་ལུགས་གདོད་མའི་ངོ་བོ་ཉིད་རྟོགས་པ་དང༌། སྒྱུ་མ་མཁན་གྱི་སྒྱུ་མའི་རྣམ་རོལ་མཐོང་བ་ལ་བརྟེན་ནས་སྐྱེ་བོ་མང་པོ་བྱང་ཆུབ་ཐོབ་པ་སོགས་དཔག་ཏུ་མེད་པ་བཤད་ལ། ངན་པའི་དོན་བྱེད་ནི། འདུལ་བ་ལུང་ལས། ཁྲོན་པའི་ནང་དུ་ཟླ་བའི་གཟུགས་བརྙན་ཤར་བ་སྤྲེའུ་ལྔ་བརྒྱས་མཐོང་བས་དེ་འདོན་པའི་ཆེད་དུ་གཅིག་ལ་གཅིག་འཇུས་ཏེ་འདོན་པར་བརྩམས་པས་སྤྲེའུ་ཐམས་ཅད་ཚེའི་དུས་བྱས་པ་སོགས་གསུང་རབ་རྣམས་ནས་གླེང་གཞི་མང་དུ་གསུངས་པས་ཀྱང་ཤེས་ལ༑ ཡང་དག་དང་ལོག་པའི་ཁྱད་པར་ནི། རྒྱུ་ནམ་མཁའི་ཟླ་བ་རྐྱེན་ས་གཞིའི་ཁྲོན་པ། རྟེན་འབྲེལ་གྱི་བབས་ཀྱིས་མི་རྣམས་ཀྱི་མཐོང་ཡུལ་དུ་སྣང་བ་སོགས་གང་གི་ཆ་ནས་ཀྱང་མི་ཕྱེད་ལ།
དེ་དག་ནི་རྒྱུ་དུས་དང་དེ་དུས་ཀྱི་ཀུན་སློང་གཉིས་ཀ་དགེ་བས་ཀུན་ནས་བསླངས་ཤིང་སྤྱད་ན་རྣམ་སྨིན་དགེ་བ་ཉིད་འབྱུང་བ་ཡང་དག་པའི་ཀུན་རྫོབ་སྟེ། སློབ་དཔོན་ལེགས་ལྡན་འབྱེད་ཀྱིས། ཡང་དག་ཀུན་རྫོབ་རྣམས་ཀྱི་སྐས། ། མེད་པར་དོན་དམ་ཁང་ཆེན་གྱི། ། སྟེང་དུ་འགྲོ་བར་འདོད་པ་ནི། ། མཁས་ལ་རུང་བ་མ་ཡིན་ནོ། ། ཞེས་དང༌། ཞི་བ་ལྷས། ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། །
ཞེས་སོ། དོན་གྱི་ངོ་བོར་ཆོས་ཐམས་ཅད་གདོད་མ་ནས་མ་སྐྱེས་པའམ། མ་བྱུང་བའམ་ཡོད་མ་མྱོང་བའི་ཕྱིར་འཁོར་འདས་ཐམས་ཅད་ཀྱང་ཀུན་རྫོབ་འབའ་ཞིག་ལས་དོན་དམ་དུ་ཡོད་པར་ཁས་མི་ལེན་ཞིང༌། ཀུན་རྫོབ་དེས་དོན་དམ་རྟོགས་པའི་རྒྱུ་བྱེད་དེ། མགོན་པོ་བྱམས་པས། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། ཞེས་དང༌། སྡུད་པ་ལས། ཡོད་དང་མེད་པ་འདི་གཉིས་མེད་པའི་ཆོས་ཡིན་ཏེ། །
བྱང་ཆུབ་སེམས་དཔའ་གང་གིས་འདི་ཤེས་ངེས་པར་འབྱུང༌། ། ཞེས་སོགས་གསུངས་པས་མཐར་ཐུག་ཀུན་རྫོབ་ལས་གཞན་པའི་ཆོས་མེད་པའི་ཕྱིར་རོ། ། དེ་ལ་ཡང་དབྱེ་ན་ཀུན་རྫོབ་ལ་གཉིས་སུ་དབྱེ་བ་ལྟར། དོན་དམ་ལ་ཡང་རྣམ་གྲངས་སྟོང་ཉིད་བཅོ་བརྒྱད་སོགས་བརྗོད་བྱར་བཞག་པ་རྣམས་དང༌། རྣམ་གྲངས་མ་ཡིན་པ་སྐྱེ་མེད་ཕྱག་རྒྱ་ཆེན་པོ་བརྗོད་པའི་ཡུལ་ལས་འདས་པ་ཉིད་ཡིན་ནོ། ། ཇོ་བོ་རྗེས། ཆུ་ཟླ་དང་གྲུབ་མཐའ་ངན་པའི་རྟོག་པར་གསུངས་པ་ནི་འཁྲུལ་བ་ལས་ཉིང་འཁྲུལ་དུ་འགྱུར་བ་ལ་དགོངས་ཀྱི། དོན་བྱེད་མི་ནུས་པ་ལ་མ་དགོངས་པས་དགོངས་པ་འདི་དང་མི་འགལ་ལོ། ། བཅུ་གསུམ་པ། ལམ་ཐམས་ཅད་ས་བཅུས་བགྲོད་བྱ་བ་ནི།
མདོ་སྔགས་གཉིས་ཀས་སངས་རྒྱས་ཐོབ་པ་ལ་ལམ་ས་བཅུས་བགྲོད་པར་མཚུངས་ཏེ། རྒྱུ་མཚན་ས་དང་པོར་ཆོས་ཉིད་ཀྱི་བདེན་པ་མཐོང་ནས། སྒོམ་ལམ་ས་དགུ་བགྲོད་ཅིང་ས་བཅུ་རྒྱུན་མཐའ་ལ་ཤེས་སྒྲིབ་སྤངས་ནས་རྫོགས་བྱང་ཐོབ་དགོས་པའི་ཕྱིར། དེ་ཡང་མྱུར་བུལ་ནི་བརྩོན་པ་ཆེ་ཆུང་དང༌། སྔ་མའི་ལས་འཕྲོ་དང་སྦྱང་སྟོབས་སོགས་ཀྱི་དབྱེ་བས་རྣམ་པ་སྣ་ཚོགས་སུ་འགྱུར་ཏེ། མཚན་ཉིད་ཀྱི་སྙིང་རྗེ་ཆེན་པོའི་རང་བཞིན་གྱི་གཟུངས་ལས། རྗེ་བཙུན་སྤྱན་རས་གཟིགས་ས་དང་པོའི་ཚེ། སངས་རྒྱས་འོད་ཟེར་སྟོང་གི་རྒྱལ་པོ་ཡང་དག་པར་གནས་པ་ལས་གཟུངས་དེ་ཐོས་པའི་མོད་ལ་ས་བརྒྱད་པ་ཐོབ་པར་གྱུར་པ་དང༌། གསང་ཆེན་ཐབས་མཁས་ལས། བྱང་སེམས་དགའ་བྱེད་ས་དང་པོའི་དུས་སུ་ཉོན་མོངས་ཀྱི་ངོ་བོ་མཐོང་བས་ས་བརྒྱད་པ་ཐོབ་པར་གསུངས་ཤིང༌།
སྔགས་ལ་རྒྱལ་པོ་ཨིནྡྲ་བྷཱུ་ཏི་ལྟ་བུ་ཚེ་གཅིག་ལ་དབང་བཞི་པའི་ངོ་སྤྲོད་ཐོབ་པ་ཙམ་གྱིས་མཆོག་གི་དངོས་གྲུབ་ཐོབ་པ་སོགས་མྱུར་བུལ་ནི་སྔར་བཤད་པ་ལྟར་ཡིན་ལ། དེའི་དཔེ་ཡང་འགྲེལ་པ་སྔ་མ་རྣམས་སུ་གོས་བཅུ་བརྩེགས་ཏེ་བལྟབས་པར་མདའ་འཕང་ན་ཤུགས་ཆེ་བས་སྐད་ཅིག་ལ་འབིགས་ཤིང་ཆུང་བས་རིམ་གྱིས་འབིགས་ལ་མྱུར་བུལ་ལས་དོན་དུ་རིམ་གྱིས་མ་གཏོགས་སྔ་མ་མ་ཕུག་པ་ཕྱི་མ་འབིགས་མི་སྲིད་པར་བཤད་པ་ལྟར་དང༌། འདིར་ནི་ཡུལ་འདི་ནས་ཡུལ་གཞན་དུ་འགྲོ་བར་མིའི་རྐང་པས་ལམ་ལ་ཕྱིན་ནས་སླེབས་པ་དང༌། འདབ་ཆགས་ཀྱིས་ནམ་མཁར་འཕུར་ཏེ་ཕྱིན་པ་གཉིས། མིས་ལམ་བགྲོད་པ་དང་འདབ་ཆགས་ནམ་མཁར་འཕུར་ནས་ལམ་ལ་བགྲོད་པའི་ཐ་སྙད་འདོགས་ཀྱང༌། དོན་དུ་ཡུལ་དེ་གཉིས་ཀྱི་བར་གྱི་མཁའ་ལ་འཕུར་བས་བགྲོད་བྱ་ས་གཞིའི་ཁྱོན་དེ་ལས་གཞན་མེད་པ་ལྟར་མདོ་སྔགས་དང༌། རིམ་གྱིས་པ་དང་ཅིག་ཅར་བ་སོགས་གང་ཡང་མྱུར་བུལ་ཙམ་ལས་གཞན་པ་ས་བཅུ་མ་བགྲོད་པའི་སངས་རྒྱས་འབྱུང་མི་སྲིད་པའི་ཕྱིར་རོ། ། གལ་ཏེ་མཚན་ཉིད་ཐེག་པར་ས་ལམ་རིམ་བགྲོད་དུ་མཐུན་ཡང་སྔགས་བླ་མེད་ཀྱིས་ལམ་བརྩི་མི་དགོས་པར་སྐད་ཅིག་མར་འདོད་ན། སྔགས་ལམ་གྱི་རྩ་བ་སྨིན་གྲོལ་ལས་གཞན་མེད་ལ། སྨིན་ལམ་གྱི་སྐབས་བུམ་དབང་ནས་བཞི་པའི་བར་ལ་ས་ལམ་གྱི་མངོན་རྟོགས་འགྲུབ་ཚུལ་དང༌།
གྲོལ་ལམ་གྱི་བསྐྱེད་རྫོགས་ཉམས་སུ་བླངས་པའི་འབྲས་བུ་ས་དང་པོ་ནས་བཅུ་པའི་སྟེང་དུ་གསུམ་བསྣན་པ་ཐོབ་ཚུལ་རྒྱུད་སྡེ་རྣམས་ནས་བཤད་པ་ལ་ཅིའི་ཕྱིར་བསྙོན། འོན་ཏེ་ཕྱག་རྫོགས་པ་རྣམས་ཀྱང་རྟོགས་པ་སྐད་ཅིག་མས་སངས་རྒྱས་ཐོབ་པར་འདོད་པ་ཡང་སྔར་གྱི་དཔེ་ལྟར་མྱུར་བུལ་ལས་གཞན་པའི་མདོ་སྔགས་གཉིས་ལས་ཐ་དད་པའི་ལམ་ཞིག་ཡོད་ན་རྫོགས་པའི་སངས་རྒྱས་ཀྱིས་མ་གསུངས་པའི་ལམ་དུ་ཐལ་བས་དེ་འདྲ་བའི་ལམ་གྱི་མདོ་ནི་བློས་གཞལ་བར་དཀའ་འོ། ། དེས་ན་རྫོགས་བྱང་ཐོབ་པ་ནི་རྒྱུ་དང་འབྲས་བུའི་ཚོགས་གཉིས་རྫོགས་པའི་མཐུས་གྲུབ་པའོ༑ ༑ ཡང་རྣལ་འབྱོར་བཞི་རིམ་ལྟར་རྟོགས་པ་གོང་ནས་གོང་དུ་འཕོས་པའམ་རྩལ་རྫོགས་པའི་ཚེ་དེ་དག་གི་ལམ་རྟགས་ས་བཅུ་དང་ལམ་ལྔ་བགྲོད་པའི་དབང་དུ་བྱས་ཏེ། འདི་ནི་མིང་མང་ཡང་དོན་མཚུངས་པ་ཁོ་ན་སྟེ་དཔེར་ན་ཟན་དང་སྤགས་ཞེས་པ་དང་ཚུལ་མཚུངས་པས། དེས་ན་མདོ་སྔགས་གང་ལའང་ལམ་ཐམས་ཅད་ས་བཅུས་མ་བགྲོད་པའི་སངས་རྒྱས་མི་སྲིད་དེ། འཕགས་པ་སྡུད་པ་ལས། དེ་དག་དགེ་བའི་རྩ་བ་ཇི་སྲིད་མ་རྫོགས་པ། ། དེ་སྲིད་སྟོང་ཉིད་དམ་པ་དེ་ནི་ཐོབ་མི་བྱེད། ། ཅེས་གསུངས་ལ་སྟོང་ཉིད་དམ་པ་ནི་རང་རེ་དཔལ་ལྡན་དྭགས་པོ་བཀའ་བརྒྱུད་རིན་པོ་ཆེ་འདི་ཉིད་ཀྱི་བཞེད་པ་སྒོམ་མེད་ཆེན་པོའི་རྟོགས་པ་སངས་རྒྱས་ཀྱི་སར་བཞེད་པ་དང་དོན་མཐུན་པའི་ཕྱིར་རྣམ་པར་བཤད་པ་དག་གོ། །
འགའ་ཞིག་གིས་ཚོགས་མ་བསགས་པར་སངས་རྒྱས་ཞེས་ཟུར་ངོམ་དང་དཔའ་གཏམ་དུ་བྱེད་པ་ནི་ཚོགས་མ་བསགས་པའི་སངས་རྒྱས་ནི་རྒྱུ་མེད་པའི་འབྲས་བུ་སྟེ་ཚུལ་དེ་འདྲ་བ་ད་དུང་ལེགས་པར་སོམས་ཤིག ། བཅུ་བཞི་པ། ལམ་ཐམས་ཅད་རིམ་གྱིས་འཇུག་བྱ་བ་ནི། མཚན་ཉིད་ཕར་ཕྱིན་ཐེག་པའི་ལམ་ཕར་ཕྱིར་དྲུག་སོགས་ཀྱང་རིམ་གྱིས་ཉམས་སུ་བླང་དགོས་པར་དགོངས་ནས། དབུ་མ་ལ་འཇུག་པ་ལས། སྐྱེ་བོ་འདི་ཀུན་བདེ་བ་མངོན་འདོད་ཅིང༌། ། མི་རྣམས་བདེ་བའང་ལོངས་སྤྱོད་མེད་མིན་ལ། ། ལོངས་སྤྱོད་ཀྱང་ནི་སྦྱིན་ལས་འབྱུང་མཁྱེན་ནས། ། ཐུབ་པས་དང་པོ་སྦྱིན་པའི་གཏམ་མཛད་དོ༑ ༑ ཞེས་སོགས་གསུངས་པ་དང༌།
སྔགས་བླ་མེད་ལ་ནི་སྤྱི་དང་བྱེ་བྲག་གཉིས་ཏེ། སྤྱིར་སེམས་ཅན་རྣམས་རྡོ་རྗེ་ཐེག་པའི་སྒོར་འཇུག་པ་ནི་རིམ་གྱིས་མ་གཏོགས་ཅིག་ཅར་དུ་འཇུག་པ་ནི་ཆེས་སྨད་ཅིང་བཀག་སྟེ། བརྟག་གཉིས་ལས། དང་པོར་གསོ་སྦྱོང་སྦྱིན་པར་བྱ། ། ཞེས་སོགས་ནས། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེ་ཡི་རྡོ་རྗེ་བརྩམ༑ ༑ ཞེས་པས་དང་པོ་ཉིད་ནས་བསྟན་པ་ལ་མ་ཞུགས་པའི་སོ་སྐྱེ་ལ་ཐོག་མར་བསྙེན་གནས་ནས་བཟུང་གྲུབ་མཐའ་རྣམས་དབུ་མའི་བར་དུ་བཤད་ནས། སྔགས་ཀྱི་རིམ་པ་ཞེས་པ་དབུ་མའི་རྗེས་སུ་བྱ་སྤྱོད་རྣལ་འབྱོར་རྣམས་བཤད་པས་རྒྱུད་སྦྱངས་པ་ལ་ཀྱེ་རྡོ་རྗེ་སོགས་བླ་མེད་སྟོན་གྱི་ཐོག་མ་ཉིད་ནས་བྱུང་རྒྱལ་དུ་མི་སྟོན་ལ། བྱེ་བྲག་བསྟན་པ་ལ་ཞུགས་ཟིན་སོ་ཐར་རིས་བརྒྱད་གང་རུང་དང་བྱང་སྡོམ་སོགས་ལྡན་རུང་ལ་དབང་བསྐུར་ཡང༌།
གསོལ་གདབ་དང་སྡོམ་བཟུང་གཉིས་ཀར་ནན་ཆགས་ཀྱིས། ཐོག་མར་སྐྱབས་འགྲོ་སོ་ཐར་གྱི་སྡོམ་པ། དེ་རྗེས་སྨོན་འཇུག་གི་སེམས་བསྐྱེད། ཁྱད་པར་སྔགས་སུ་སེམས་བསྐྱེད་པ་ཟླ་རྡོར་ཀྱི་རྣམ་པ་ཅན། དེ་རྗེས་རིགས་ལྔ་སྤྱི་བྱེ་བྲག་གི་སྡོམ་བཟུང༌། དེ་ནས་བུམ་དབང་ནས་བཞི་པའི་བར་རིམ་གྱིས་བསྐུར་ཞིང་གོ་དོན་སྤྲོད་པ་ལམ་རིམ་གོ་མ་ལོག་པ་དང༌། ཁྱད་པར་སྔགས་ལ་ཞུགས་ཟིན་ལ་ཡང་སྨིན་ལམ་མ་བསྐུར་བར་གྲོལ་ལམ་མི་སྟོན་པ་དང༌། རྒྱུད་ཀྱི་ལུང་ཙམ་གྱི་སྔ་རོལ་དུ་ཡང་དབང་བསྐུར་བ་སོགས་ལམ་རིམ་གྱིས་པ་ལ་ཡང་སྒྲིག་ཆགས་ཤིན་ཏུ་དམ་པར་མཛད་པ་དང༌། ཕྱག་ཆེན་ལྟ་བུ་ལ་ཡང་ཅིག་ཅར་བ་ཞེས་པ་རྟོགས་པ་སྐྱེ་ཤིན་ཏུ་སླ་བ་ལ་དགོངས་ཀྱང༌། སྦྱངས་པ་སྔོན་སོང་ཅན་ཞིག་མ་གཏོགས་ལས་འཕྲོ་མེད་པ་ལ་མི་སྲིད་པའི་ཕྱིར་སྔོན་ནས་ལམ་རིམ་གྱིས་བསགས་སྦྱང་བྱས་པ་ཞིག་ངེས་པར་དགོས་པ་དང༌།
དེ་ཡང་བྲམ་ཟེ་ཆེན་པོ་ས་ར་ཧ་ཅིག་ཅར་བར་གྲགས་མོད༑ དེ་ཡང་སྔོན་ནས་སྦྱངས་པའི་འཕྲོ་སད་པ་དང༌། རྟོགས་པ་ངོ་འཕྲོད་པ་ཡང་རྒྱུ་མེད་རྐྱེན་མེད་མ་ཡིན་པར་ཐོད་ཆང་གི་ནང་དུ་རྩི་ལྡུམ་གྱི་གཟུགས་བརྙན་ཤར་བའི་རྐྱེན་དེས་ངོ་འཕྲོད་པ་ཡང་རྒྱུ་རྐྱེན་དེ་ལ་ལྟོས་པས་རིམ་གྱིས་པ་ཁོ་ན་ཡིན་ལ། ཅིག་ཅར་བའི་དཔེ་ལུང་པ་ཁད་དོག་པའི་ཉི་མ་དང་འདྲ། རིམ་གྱིས་པའི་དཔེ་ལུང་པ་ཁད་ཡངས་ཀྱི་ཉི་མ་ལ་སྦྱོར་བ་ནི་དྭགས་པོ་བཀའ་བརྒྱུད་པ་རྣམས་ལ་རླུང་ལྟར་གྲགས་མོད། དེ་ལ་དཔྱད་ན་ལུང་པ་ཁད་ཡངས་ཀྱི་ཉི་མ་རི་རྩེ་ནས་ཐོན་འཕྲལ་དྲོ་འཇམ་གྱི་ནུས་པ་མི་འབྱིན་ལ་རིམ་གྱིས་གྲང་བ་སྐྱོབ་པ་སོགས་བྱེད། ས་རོང་གི་ཉི་མ་ཤར་མ་ཐག་དྲོ་འཇམ་བསིལ་སྐྱོབ་ཀྱི་བྱ་བ་བྱེད་པ་ལྟར། རིམ་གྱིས་པའི་རྟོགས་པ་གནས་འགྱུ་ནས་སྒོམ་མེད་ཀྱི་བར་རིམ་ཅན་གྱིས་འབད་རྩོལ་ལ་ལྟོས་ཤིང་ཡོན་ཏན་སྐྱེ་དཀའ་ལ། ཅིག་ཅར་བ་ངོ་འཕྲོད་མ་ཐག་སེམས་ཀྱི་རང་ངོ་མཐོང་ཞིང་ཡོན་ཏན་སྐྱེ་བ་ལ་ཤུགས་ཆེ་བར་དགོངས་མོད། གཞན་གྱི་འདོད་པ་ལྟར་ན་རིམ་གྱིས་པའི་དཔེ་ལ་འདོད་པ་གཅིག་ཀྱང༌།
ཅིག་ཅར་བའི་དོན་གྱི་གོ་བ་དེ་ལ་དཔྱད་ན་དཔེའི་ཉི་མ་དེ་ཡང་ས་རོང་ཡིན་ཡང་ཤར་རི་ལ་འཛེག་པ་སོགས་རིམ་གྱིས་འཆར་བ་མི་བྱེད་པར་སྐད་ཅིག་དེ་ཉིད་ལ་ནམ་མཁའི་དབུས་ནས་ཉི་མའི་དཀྱིལ་འཁོར་འཆར་བ་ཞིག་ཏུ་ཐལ་བ་དང༌། སྐད་ཅིག་དྲན་རྫོགས་ཀྱི་དཔེར་ཆུ་ལས་ཉ་འཕར་བ་སོགས་བཤད་མོད། དེ་ཡང་ཞིབ་ཏུ་བརྟག་ན་མྱུར་བ་ལ་སྐད་ཅིག་མའི་བརྗོད་བྱ་བཏགས་པ་ཙམ་ལས་ཅུང་ཟད་རིམ་གྱིས་ལྔང་བ་ཁོ་ནར་ངེས་ལ། གཞན་ཡང་དཔལ་ཕག་མོ་གྲུ་པས། ཅིག་ཅར་འཇུག་པའི་གང་ཟག་དེ། ། ཚོགས་བསགས་བསགས་པ་ཡི་གང་ཟག་ཡིན། ། རྒྱུད་སྦྱངས་སྦྱངས་པ་ཡི་གང་ཟག་ཡིན། ། བློ་བཏུལ་བཏུལ་བ་ཡི་གང་ཟག་ཡིན། ། ཉམས་སྐྱེས་སྐྱེས་པ་ཡི་གང་ཟག་ཡིན། ། ཞེས་གསུངས་པ་ནི་སྐྱེ་བ་འདིའི་རིམ་གྱིས་པར་ཡང་མ་ཟད་སྐྱེ་བ་མང་པོའི་སྔ་རོལ་ནས་བསགས་སྦྱང་བྱས་པ་ལ་དགོངས་པས་ཚེ་འདིའི་རྟོགས་པ་སྐྱེ་མྱུར་བ་ཅིག་ཅར་བ་ཞེས་བོད་པ་དེ་ཡང་སྐྱེ་བ་སྔ་མ་ནས་རིམ་གྱིས་སྦྱངས་པ་ལ་དགོངས་སོ༑ ༑
བཅོ་ལྔ་པ། ཤེས་བྱའི་སྒྲིབ་པ་སྔོན་ལ་སྤོང་བའང་ཡོད་ཅེས་བྱ་བ་འདི་ནིའང་གི་སྒྲས་སྒྲིབ་གཉིས་བྱང་ནས་རྫོགས་བྱང་ཐོབ་པ་གང་ཞིག ། ཤེས་བྱའི་སྒྲིབ་པ་སྔོན་ལ་སྤོང་བས་ཁྱབ་ཅེས་མཐའ་གཅིག་ཏུ་བཞག་པ་མ་ཡིན་གྱི། སྦྱང་བྱ་སྒྲིབ་པ་གཉིས་ལས་ཤེས་སྒྲིབ་རྗེས་ཁོ་ནར་སྤོང་བའི་ངེས་པ་ཡང་མེད་པས་སྔོན་ལ་སྤོང་བའང་ཡོད་ཅེས་པ་ལ་དགོངས་ཀྱི། དེའི་རྒྱུ་མཚན་ནི་སྤྱིར་སྒྲིབ་པ་གསུམ་ཞེས་བཤད་ནའང༌། ཉོན་སྒྲིབ་ནི་ལྷན་སྐྱེས་ཀྱི་སྒྲིབ་པ་ཡིན་ལ་གཞན་གཉིས་ནི་བསགས་པའི་སྒྲིབ་པ་སྟེ་དེས་ན་གཞན་གཉིས་ལ་ཉོན་སྒྲིབ་ཀྱིས་ཁྱབ་ཅིང་རྩ་བ་ལྟ་བུར་འདོད་ལ༑ ཉོན་མོངས་དང་ཤེས་བྱའི་སྒྲིབ་པ་གཉིས་ཀྱི་མཚན་ཉིད་ནི། མགོན་པོ་བྱམས་པས། འཁོར་གསུམ་རྣམ་པར་རྟོག་པ་གང༌། ། དེ་ནི་ཤེས་བྱའི་སྒྲིབ་པར་འདོད། །
སེར་སྣ་ལ་སོགས་རྣམ་རྟོག་གང༌། ། དེ་ནི་ཉོན་མོངས་སྒྲིབ་པར་འདོད། ། ཅེས་ཤེས་སྒྲིབ་ཀྱི་ཁོངས་སུ་ལས་སྒྲིབ་ཀྱང་བསྡུས་པས་སྒྲིབ་པ་གཉིས་ཞེས་བཤད་ལ། རྗེ་སྒམ་པོ་པ་མི་ལའི་དྲུང་དུ་བྱོན་དུས་ཡབ་སྲས་གསུང་གླེང་མཛད་པའི་ཚེ། རྗེ་བཙུན་གྱིས། དབུས་པ་སྟོན་པ་ཁྱོད་ཀྱིས་ཆོས་ཅི་ཤེས་གསུངས་པ་ལ། སྒམ་པོ་པས། བཀའ་གདམས་ཀྱི་བློ་སྦྱོང་སོགས་དང༌། གཞན་ཡང་ཚོགས་ལམ་ལ་ལས་སྒྲིབ་སྤོང༌། སྦྱོར་ལམ་ལ་ཉོན་སྒྲིབ་སྤོང༌།
མཐོང་ལམ་ནས་ས་བཅུ་པའི་བར་ཤེས་སྒྲིབ་སྤོང་དགོས་ཚུལ་ཞུས་པས། རྗེ་བཙུན་གྱིས་ང་ནི་ཤེས་བྱའི་སྒྲིབ་པ་སྔོན་ལ་སྤོང་བར་འདོད་པ་ཡིན་གསུངས། འོ་ན་སྒྲིབ་པ་གཉིས་པོ་ཇི་ལྟར་མཆི་ཞུས་པས། གཉིས་པོ་སྒྲོག་རང་བརྡལ་ལ་འགྲོ་གསུངས་པ་དང༌། མགོན་པོ་ཕག་མོ་གྲུ་པས། དེ་ཡབ་སྲས་གཉིས་ཀ་བདེན་ཞེས་གསུངས། རྗེ་སྒམ་པོ་པས་ལྷན་ཅིག་སྐྱེས་པའི་མ་རིག་པ་ལ་ཀོ་ལོང་མ་སོལ་ན་རྟོགས་པ་མི་སྐྱེ་གསུངས་པས། རྟོགས་བྱའམ་ཤེས་པར་བྱ་རྒྱུའི་སྒྲིབ་པར་ཤེས་སྒྲིབ་ཟེར། དེ་ནི་འཁོར་གསུམ་གྱི་དྲི་བཅས་ཕྲ་རགས་སུ་གཅིག་པ་ནི་མགོན་པོ་བྱམས་པའི་གསུངས་དེ་ལྟར་ཡིན་ལ། དེས་ན་འགའ་ཞིག་ནི་གཞན་གྱི་འདོད་པ་ལྟར་སྒྲིབ་པ་རགས་པ་གཉིས་སྔོན་ལ་སྤོང་རྗེས་ལ་ཤེས་སྒྲིབ་ཕྲ་བ་སྤོང༌།
འགའ་ཞིག་ཐོག་མར་མངོན་རྟོགས་ཀྱི་ཁྱད་པར་གྱིས་ཕྲ་བ་སྔོན་ལ་སྤོང་བས་རགས་པ་ཞར་བྱུང་དུ་སྤོང་བ་ལ་དགོངས། དེ་ཡང་སྦྱོར་བ་ཡན་ལག་དྲུག་པའི་ཕྱག་རྒྱ་བཞིའི་སྐབས་སུ་གོས་བཙོ་གླག་མཁན་གྱིས་དྲི་མ་རགས་པ་ནི་འདག་བྱེད་དང་རྩོལ་བ་ཆུང་ངུས་འདག་ལ། དྲི་མ་ཕྲ་བ་ནི་འདག་བྱེད་དང་རྩོལ་བ་ཆེན་པོ་དགོས་པར་གསུངས་པ་དང་འདྲ་བས༑ ཤེས་སྒྲིབ་འཁོར་གསུམ་རྣམ་པར་རྟོག་པའི་དྲི་མ་ཕྲ་མོ་དེ་འབད་རྩོལ་ཆེན་པོས་ཐོག་མར་སྤངས་ན་སེར་སྣ་སོགས་ཀྱི་རྟོག་པའི་ཉོན་སྒྲིབ་དང་དེས་བསགས་པའི་ལས་སྒྲིབ་རྣམས་རང་ཤུགས་ཀྱིས་འདག་པ་ཁོ་ནར་ངེས་ལ། སྐབས་འདིར་མཚུངས་མེད་ནམ་བློ་བའི་མཆན་བུར། སོ་སོར་རང་རིག་གི་ལྟ་བ་མངོན་སུམ་དུ་རྟོགས་པའི་ཚེ་སྒྲིབ་པ་མཐའ་དག་རང་དྭངས་སུ་འགྱུར་བས་ཤེས་སྒྲིབ་སྔོན་དུ་སྤོང་བར་གྲུབ་བོ་ཞེས་པ་ཤིན་ཏུ་ལེགས་ལ། དེས་ན་གང་ཟག་གི་བདག་མེད་རྟོགས་པས་སྒྲིབ་པ་གཉིས་དང༌། ཆོས་ཀྱི་བདག་མེད་རྟོགས་པས་ཤེས་སྒྲིབ་སྤོང་དགོས་པའི་ཕྱིར་གང་ཟག་གི་བདག་མེད་ཀྱིས་ཤེས་སྒྲིབ་མི་སྤོང་བས། ཆོས་ཀྱི་བདག་མེད་རྟོགས་པས་ཤེས་སྒྲིབ་དག་པའི་ཚེ། གང་ཟག་གི་བདག་རང་ཤུགས་ཀྱིས་མེད་པར་རྟོགས་ཤིང་སྒྲིབ་པ་གཞན་གཉིས་མི་སྤོང་ཀ་མེད་ལ་དགོངས།
འང་གི་སྒྲས་ཤེས་སྒྲིབ་སྔོན་ལ་སྤོང་བ་ཁོ་ནར་མཐའ་གཅིག་ཏུ་མ་བཞག་ལ། གང་ཟག་སོ་སོའི་ཉམས་ལེན་གྱི་འགྲོས་ཀྱིས་སྐབས་སོ་སོར་འགྱུར་བ་ལ་དགོངས་སོ། ། བཅུ་དྲུག་པ། ཚད་མ་སངས་རྒྱས་ཀྱི་མཁྱེན་པའི་ཡེ་ཤེས་ཡིན་བྱ་བ་ནི། འགའ་ཞིག་གིས་ཚད་མ་ཞེས་པ། རྟོག་གེའི་གནས་སུ་འདོད་མོད། དེ་ནི་དོན་ལ་འཁྲུལ་བ་སྟེ། ཐལ་ཕྱིར་སོགས་ཐ་སྙད་ལ་ཞེན་པ་ནི་རྟོག་གེའི་གནས་ཡིན་ཡང༌། ཚད་མ་ཞེས་པ་ནི་མི་བསླུ་ཞིང་དྲང་པོའི་དོན་ཡིན་ལ་དེ་ནི་ཐམས་ཅད་མཁྱེན་པ་ཁོ་ནའི་སྤྱོད་ཡུལ་ཏེ༑ ཚད་མ་ཀུན་ལས་བཏུས་པར།
ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ཏེ། ། ཞེས་ཚད་མར་གྱུར་པ་སྟོན་པ་ཁོ་ནར་ངེས་པ་དང༌། ཚད་མ་རྣམ་ངེས་ལས། ཕན་པ་དང་མི་ཕན་པ་ཐོབ་པ་དང་སྤོང་བ་ནི་ངེས་པར་ཡང་དག་པའི་ཤེས་པ་སྡོན་དུ་འགྲོ་བ་ཅན་ཡིན་པས། དེ་མི་ཤེས་པ་རྣམས་ཀྱི་དོན་དུ་བདག་གིས་འདི་བརྩམས་ཞེས་འབྱུང་བ་དང༌། ཕུང་པོ་གསུམ་པའི་མདོ་ལས། སངས་རྒྱས་བཅོམ་ལྡན་འདས་ཡེ་ཤེས་སུ་གྱུར་པ། སྤྱན་དུ་གྱུར་པ། དཔང་དུ་གྱུར་པ།
ཚད་མར་གྱུར་པ། མཁྱེན་པས་གཟིགས་པ་ཞེས་སོགས་འབྱུང་བས་ཀྱང་གྲུབ་ལ། རིག་པ་ནི་ཁྱི་མགོ་རྡོ་རིལ་དང་རི་བོང་རྭ་སོགས་མི་སྲིད་པའི་དཔེ་དང༌། ཀ་བུམ་སོགས་དངོས་པོ་གཞལ་བྱ་དང༌། ཁ་དོག་དཀར་དམར་སོགས་དཀར་པོ་ལ་ནག་པོའམ་དམར་པོའི་མདོག་མེད་པར་སྟོན་པ་སོགས་གནས་སྐབས་སུ་ཐལ་ཕྱིར་རྟོག་བཏགས་ལྟར་སྣང་ཡང༌། མཐར་ཐུག་གཤིས་ལ་མེད་པར་བལྟས་པས་མི་འགྱུར་ཞིང་གཤིས་བབས་ཀྱི་གནས་ཚུལ་ཁོ་ན་བསྟན་པ་ཉིད་ཡིན་པས་ཀྱང་ཚད་མ་ནི་དཔེ་དོན་གཉིས་ཀའི་ཆ་ནས་སངས་རྒྱས་ཀྱི་མཁྱེན་པའི་ཡེ་ཤེས་ཁོ་ནར་ངེས་པའི་ཕྱིར་ལུང་རིགས་མང་དུ་འབྱུང་ཡང་ཡི་གེས་འཇིགས་པས་དེ་ཙམ་དུ་བཞག་གོ། ། བཅུ་བདུན་པ། ཚད་མའི་འབྲས་བུ་ཆོས་ཉིད་སྟོང་པ་ཉིད་སྟོན་པར་བཞེད་པ་ནི། རྟོག་གེའི་ཚད་མ་ལ། ཐེ་ཚོམ།
ཡིད་དཔྱོད། ལོག་ཤེས། དཔྱད་ཤེས། སྣང་ལ་མ་ངེས་པ་སྟེ་ཚད་མ་མ་ཡིན་པའི་བློ་ལྔ། མངོན་སུམ་ཚད་མ་དང་རྗེས་དཔག་ཚད་མ་སྟེ་བློ་རྣམ་པ་བདུན་དུ་གསུངས། མངོན་སུམ་ལ། དབང་པོའི་མངོན་སུམ། ཡིད་ཀྱི་མངོན་སུམ། རང་རིག་མངོན་སུམ། རྣམ་འབྱོར་མངོན་སུམ་སྟེ་བཞིའི་དང་པོ་གཉིས་ཀྱིས་ཡུལ་དྲུག་མངོན་སུམ་བྱེད་ནའང་སྐྱེ་མེད་ཀྱི་དོན་ལ་ཚད་མ་མཐར་ཐུག་མིན་ཏེ།
ཟླ་བ་སྒྲོན་མའམ་ཏིང་འཛིན་རྒྱལ་པོར། མིག་དང་རྣ་བ་སྣ་ཡང་ཚད་མ་མིན། ། ལྕེ་དང་ལུས་དང་ཡིད་ཀྱང་ཚད་མ་མིན། ། གལ་ཏེ་དབང་པོ་འདི་དག་ཚད་ཡིན་ན། ། འཕགས་པའི་ལམ་གྱིས་སུ་ལ་ཅི་ཞིག་བྱ། ། ཞེས་གསུངས་པས་སྔ་མ་གཉིས་ཀྱིས་དོན་སྤྱི་ཙམ་ལས་མི་རྟོགས། ཕྱི་མ་གཉིས་ཀྱིས་ཞི་ལྷག་ཟུང་འབྲེལ་སྒྲུབ་ཚུལ་ཁོ་ན་ཡོད་པས་ཆོས་ཉིད་རྟོགས་པར་དབུ་མ་སོགས་ཐམས་ཅད་དང་མཐུན་ནོ། ། རྣམ་འབྱོར་མངོན་སུམ་དེ་ནི་འཕགས་པའི་མཉམ་བཞག་ཡིན་པས། སྟོང་ཉིད་རྒྱུ་འབྲས་དོན་རང་གི་ཁོང་དུ་ཆུད་ཅིང༌། ཡིད་མངོན་གྱིས་ཡུལ་ལྔ་མངོན་དུ་མ་གྱུར་ཀྱང་སྔར་མངོན་དུ་བྱས་ཟིན་གྱི་ཡིད་ཆོས་གཏན་ལ་འབེབས།
དེའི་ཁོངས་སུ་མ་འདུས་པའི་སེམས་དང་སེམས་ཀྱི་རང་བཞིན་རང་རིག་མངོན་སུམ་གྱིས་ངེས་པར་བྱེད་པའི་ཕྱིར་རོ། ། ཡང་ན་དབང་པོ་མངོན་སུམ་གྱིས་ཡུལ་ལྔ་ཡིད་ཆོས་རང་རིག་གི་ཚོར་བ་བདེ་སྡུག་བཏང་སྙོམས་རྣམས་གཏན་ལ་འབེབས་པས་སོ། ། རྗེས་དཔག་ཚད་མ་ལ་རྒྱུའི་རྟགས། འབྲས་བུའི་རྟགས། རང་བཞིན་གྱི་རྟགས། མི་དམིགས་པའི་རྟགས་ཏེ་བཞི་ལས། རྒྱུས་འབྲས་བུ་དཔོག་པ་མ་ངེས་པའི་རྟགས། འབྲས་བུས་རྒྱུ་དཔོག་པ་ཡང་དག་པའི་རྟགས། ཡོད་པས་ཡོད་པ་སྒྲུབ་པ་རང་བཞིན་གྱི་རྟགས། མེད་པས་མེད་པ་སྒྲུབ་པ་མི་དམིགས་པའི་རྟགས་ཏེ་བཞིའི་ནང་ནས་ཡང་དག་གི་རྟགས་དེས།
ཆོས་ཐམས་ཅད་རྒྱུ་འབྲས་རྟེན་འབྲེལ་དོན་མཐུན་རྗེས་སུ་དཔག་པས་གོ་བར་འགྱུར་བས་རྒྱུ་འབྲས་ལ་རྨོངས་པའི་མ་རིག་པ་དང་བྲལ། རྒྱུ་འབྲས་ཀྱང་རྐྱེན་བཞི་ལ་རགས་ལས་པས་རྒྱུ་རྐྱེན་རྟེན་འབྲེལ་གྱི་སྒྲོ་འདོགས་ཆོད། དེ་ཡང་སྐྱེ་མེད་མངོན་སུམ་ཚད་མས་ཇི་ལྟ་བ་བཞིན་རྟོགས་པས་ཚད་མའི་འབྲས་བུ་སྟོང་པ་ཉིད་སྟོན་པར་གྲུབ་ལ། གཞན་ཡང་རྣམ་འགྲེལ་ལས། རྟོག་པའི་དྲ་བ་རྣམ་བསལ་ཞིང༌། ། ཟབ་ཅིང་རྒྱ་ཆེའི་སྐུ་མངའ་བ། ། ཀུན་ཏུ་བཟང་པོའི་འོད་ཟེར་དག ༑ ཀུན་ནས་འཕྲོ་ལ་ཕྱག་འཚལ་ལོ། ། ཞེས་པས་ཀྱང་བསྟན་བཅོས་འདིའི་ལུས་རྣམ་བཞག་ཟབ་མོ་སྟོང་པ་ཉིད་སྟོན་པའི་བརྗོད་བྱ་ཡིན་ལ། ཡང་རྣམ་འགྲེལ་ལས།
གང་གི་དངོས་པོ་རྣམ་དཔྱད་ན། ། དེ་ཉིད་དུ་ནི་དེ་དངོས་མེད། ། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད། ། ཅེས་གསུངས་ཤིང་རྐང་པ་དང་པོའི་དཔྱད་ན་ཞེས་པར་འགྱུར་འགའ་ཞིག་ཏུ་བརྟག་ན་ཞེས་འབྱུང་བ་དོན་འདྲ་བས། ལུང་འདི་ཡང་ངེས་དོན་ཕྱག་རྒྱ་ཆེན་པོ་དང་དབུ་མའི་དོན་དཔྱིས་ཕྱིན་པའི་ལུང་ཡིན་པས་ན་ཚད་མའི་འབྲས་བུ་སྟོང་ཉིད་སྟོན་པར་ངེས་ཤིང༌། གཞན་ཡང་ཇི་སྐད་དུ། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། དམ་པའི་དོན་ནི་མ་རྟོགས་པར། །
མྱ་ངན་འདས་པ་འཐོབ་མི་འགྱུར། ། ཞེས་གསུངས་པ་སོགས་མདོར་ན་ཐ་སྙད་རིག་པ་ཐམས་ཅད་ཀྱང་ཆོས་ཉིད་སྟོང་པ་ཉིད་ཁོ་ན་སྟོན་པའི་ཐབས་སུ་གསུངས་པ་རྣམ་གྲངས་ཆེས་མང་ངོ༌། ། བཅོ་བརྒྱད་པ། གྲུབ་མཐའ་འཛིན་པ་ཐམས་ཅད་རང་རྒྱུད་པ་ཞེས་གསུངས་པ་ནི། སྤྱིར་འཕགས་པའི་ཡུལ་དུ་ཕྱི་ནང་གཉིས་ལས་ཕྱི་པའི་ལྟ་གྲུབ་ནི་བརྗོད་མ་དགོས་ལ། ནང་པ་ལ་ཡང་རྟག་ཆད་ཀྱི་མཐའ་ལ་ཞེན་པའི་མིང་གྲུབ་མཐར་བཏགས་པས་བློ་བསྒྱུར་བའི་གང་ཟག་སོ་སོ་རང་རྒྱུད་ལ་ལྟ་བ་དེ་འདྲ་བ་བདག་གིར་འཛིན་པས་རང་རྒྱུད་པ་ཞེས་བྱ་ལ། དེ་ཡང་དཔེར་ན་དམན་པ་འཇིག་རྟེན་པ་ལ་ཡང་ང་ཕ་འདིའི་བུ་རིགས་རྒྱུད་འདི་ལྟ་བུ་ཞེས་རྟག་ལྟ་དང་ཆ་མཐུན་པ་དང༌། ལས་ཀྱི་དགེ་སྡིག་མཐོང་ཚེ་ཉེས་པ་དེ་ལྟ་བུ་ཡོད་ན་གོམ་པ་འདོར་མི་ནུས་ཆོས་བྱ་ཐབས་ཅི་ཡོད་ཅེས་དང༌། ཕན་ཡོན་མཐོང་ཚེ་ཕན་ཡོན་འདི་འདྲ་བ་ཡོད་ན་སངས་རྒྱས་སྒྲུབ་པ་ལས་སླ་བསམ་པའི་རྒྱུ་འབྲས་ལ་ཡིད་མི་ཆེས་པ་ཆད་ལྟ་དང་ཆ་མཐུན་པ་དང༌། བཟང་ངན་གྱི་ལས་ཐམས་ཅད་ཕྱྭས་བསྐོས་གནམ་གྱིས་བྱས་ཟེར་བ་སོགས་བྱེད་པ་པོ་ཡོད་པའི་ལྟ་བ་དང་ཆ་འདྲ་བ་དང༌།
ཆོས་པ་རྣམས་ཀྱང་ཉན་ཐོས་གྲུབ་མཐའ་སྨྲ་བ་གཉིས་ནས་ཐེག་ཆེན་དབུ་སེམས་ཀྱི་བར་དུ་ངའི་གྲུབ་མཐའ་འདི་ལྟ་བུ་ཞེས་ང་ཡིར་འཛིན་ཅིང་བསྟོད་པ་དང༌། ཁོའི་གྲུབ་མཐའ་འདི་འདྲའོ་ཞེས་སྨོད་ཅིང་གཤེ་བ་སོགས་རང་རྒྱུད་གཉིས་འཛིན་གྱི་སྒྲོག་ཏུ་ཆུད་པ་བཤད་སྒྲུབ་ཀྱི་བསྟན་པ་རྣམ་དག་ཏུ་ཁས་ལེན་པ་དག་རྫོགས་བྱང་ལྟ་ཞོག ༑ འཁོར་བར་འཁོར་བའི་ལས་ཀྱི་གཙོ་བོ་ཡང་བྱེད་དེ། དབུ་མ་ལ་འཇུག་པར། དང་པོར་ང་ཞེས་བདག་ལ་ཞེན་གྱུར་ཅིང༌། ། བདག་གི་འདི་ཞེས་དངོས་ལ་ཆགས་གྱུར་ནས། ། ཟོ་ཆུན་འཕྱན་ལྟར་རང་དབང་མེད་པ་ཡི། ། འགྲོ་ལ་སྙིང་རྗེར་གྱུར་གང་དེ་ལ་འདུད། ། ཅེས་སོ། དེས་ན་ཆོས་ཐམས་ཅད་བདག་མེད་དམ་པའི་དོན་སྟོང་ཉིད་མཐའ་དང་བྲལ་བ་དགོངས་པའི་ཞེ་ཕུགས་ཡིན་པ་དང༌།
གཟུང་འཛིན་བདག་དང་བདག་གིར་གྱི་རྟོག་པ་འཇོམས་པའི་གཉེན་པོ་དཔྱིས་ཕྱིན་པ་ཡིན་ན། གཉེན་པོ་དེ་ཉིད་ལ་འཛིན་སྟངས་གྲུབ་མཐའི་དངོས་པོར་བཟུང་བས་སྨན་དུག་ཏུ་སོང་བ་དང་འདྲ་སྟེ། མདོ་སྡེ་རྒྱན་ལས།

འདི་ལྟར་ཆོས་རྣམས་ཐམས་ཅད་ནི། ། བདག་མེད་དམ་པའི་དོན་དུ་ན། ། སྟོང་ཉིད་བདག་ཏུ་དམིགས་པ་ནི། ། ཉེས་པར་བཤད་པ་ཁོ་ནའོ། ། ཞེས་སོ༑ ༑ དེ་ལྟར་རང་རང་གི་གྲུབ་པའི་མཐའ་ཞེས་ང་ཡིར་འཛིན་པ་ནི་ཐར་པའི་གེགས་ཡིན་ལ་དམྱལ་བར་སོང་བ་ལས་ཀྱང་ཆེས་དམན་ཏེ། མདོ་སྡེ་རྒྱན་ལས། བློ་དང་ལྡན་པ་དམྱལ་བར་གནས་པ་དུས་ཀུན་ཏུ། ། བྱང་ཆུབ་དྲི་མེད་ཡངས་པའི་བར་དུ་གཅོད་བྱེད་མིན། ། ཐེག་པ་གཞན་ལ་རབ་བསིལ་རྣམ་རྟོག་བདག་ཕན་པ། ། རབ་ཏུ་བདེ་བར་གནས་ཀྱང་བར་དུ་གཅོད་པར་བྱེད། །
ཅེས་སོ། ། དེང་སང་གངས་ཅན་འདིར་བཤད་སྒྲུབ་ཀྱི་བདག་པོ་འགའ་ཞིག་དོན་གཉིས་སྒྲུབ་པའི་རྒྱལ་སྲས་སུ་ཁས་འཆེ་ཞིང༌། གྲུབ་མཐའ་དང་བཤད་སྒྲུབ་ཀྱི་ཕྱོགས་འཛིན་ང་བདག་གིས་ཀུན་ནས་བསླངས་པའི་རང་གི་གྲུབ་མཐའ་ལ་བསྟོད་ཅིང་གཞན་ལ་དངོས་བརྒྱུད་ཀྱི་སྒོ་ནས་སྨོད་པ་རླུང་ལྟར་འཕྱོ་བ་འདི་རྣམས་ནི་རྒྱལ་སྲས་ལྟ་ཞོག་ཆོས་ཚུལ་ཙམ་ཡང་མ་མཐོང་བར་ངེས་ཏེ། མདོ་སྡེ་རྒྱན་ལས། སྒྱུ་མའི་རྒྱལ་པོའི་སྒྱུ་མ་ཡིས། ། སྒྱུ་མ་གཞན་ཞིག་ཕམ་པ་ལྟར། ། གང་དག་གིས་ནི་ཆོས་མཐོང་བའི། ། རྒྱལ་སྲས་དེ་དག་ང་རྒྱལ་མེད༑ ༑ ཅེས་བྱ་བ་ལ་སོམས་ཤིག ། གཞན་ཡང་གླེང་གཞི་ནི་མཽངྒལ་གྱི་བུའི་ལས་ཀྱི་རྒྱུ་བ་བསྟན་པ་དང༌།
དགེ་སློང་ནག་པོ་ལ་བྱ་རོག་ཞར་མ་འདྲ་བྱས་པའི་འབྲས་བུ་བྱུང་ཚུལ་དང༌། སློབ་དཔོན་ཆོས་མཆོག་གི་ལོ་རྒྱུས་སོགས་རྡོ་ཤེར་མར་དྲངས་པ་ལྟར་རྟོགས་པར་བྱ་ཞིང༌། དགེ་བའི་རྩ་བ་ཡོངས་སུ་འཛིན་པའི་མདོ་ལས། བསྐལ་པ་བྱེ་བར་ཚུལ་ཁྲིམས་བསྲུངས་བྱས་ཤིང༌༑ ༑ ཡུན་རིང་དུས་སུ་བསམ་གཏན་སྒོམ་བྱེད་ཀྱང༌། ། ཡང་དག་ཉིད་མཐའ་འདི་ནི་མ་ཤེས་ན། ། བསྟན་པ་འདི་ལ་དེ་དག་བློ་ཡོད་མིན། ། ཞེས་སོགས་གསུངས་པས་མདོར་ན་གང་ཟག་དང་ཆོས་ཀྱི་བདག་གི་དུག་ནི་བདག་མེད་པའི་ཤེས་རབ་ཀྱིས་འཇོམས་དགོས་ཏེ། མཚན་བརྗོད་ལས། བདག་མེད་སེངྒེའི་སྒྲ་དང་ལྡན། །
མུ་སྟེགས་རི་དྭགས་ངན་འཇིགས་བྱེད། ། ཅེས་སོགས་མང་དུ་གསུངས་སོ། ། བཅུ་དགུ་པ། མུ་སྟེགས་པ་ལའང་གཤིས་ཀྱི་དགེ་བའི་བསྒྲུབ་བྱ་མང་པོ་ཡོད་པར་བཞེད་པ་ནི། འང་དང་གཤིས་སྐད་ཀྱིས་མུ་སྟེགས་ལ་བདེན་པ་མཐོང་བའི་ངེས་དོན་མཐར་ཐུག་གི་ལྟ་བ་རྟོགས་པ་དང་ལྡན་པ་མེད་ཀྱང༌། གནས་སྐབས་སུ་དགེ་བའི་བསྒྲུབ་བྱ་མང་པོ་ཡོད་པས་ཁོ་རང་རྣམས་གནས་སྐབས་སུ་བདེ་སྐྱིད་དང་མངོན་མཐོའི་འབྲས་བུ་ཐོབ་པའང་དགེ་བའི་འབྲས་བུ་ཡིན་ལ། མདོར་ན་མི་དགེ་བ་སྡུག་བསྔལ་ཉེས་པའི་རྒྱུ་ས་བཅུ་པའི་རྒྱུད་ལ་འདུག་ཀྱང་སྤོང་ཞིང༌། དགེ་བ་བདེ་འབྲས་ནི་མུ་སྟེགས་ལ་འདུག་ཀྱང་བྱང་ཆུབ་འདོད་པས་བླང་དགོས་ཏེ། དེ་ལྟར་མ་ཟད་གཤིས་ཀྱི་དགེ་བ་བདེ་འབྲས་ཐོབ་བྱེད་དུད་འགྲོ་ལ་འདུག་ཀྱང་བསྟེན་དགོས་པས་སོ། ། མུ་སྟེགས་ཀྱི་དགེ་བའི་བསྒྲུབ་བྱ་བླང་བ་ནི།
གཞི་གསུམ་གྱི་ཆོ་ག་ནང་པ་ལ་མེད་ཅིང་ཕྱི་རོལ་པ་ལ་ཡོད་པས། ཕྱི་རོལ་པས་འཕྱ་བ་ལ་བརྟེན། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག ། མུ་སྟེགས་བྱེད་རྣམས་ཀྱིས་འཕྱ་བ་ནི་ཐོག་ཏུ་བབ་པ་ཡིན་པས། དེ་ལྟ་བས་ན་ད་ཕྱིན་ཆད་དབྱར་གནས་གསོ་སྦྱོང་དགག་དབྱེ་འདི་རྣམས་བྱའོ། ། ཞེས་བཅས་པ་ལྟ་བུ་དང༌། གཞན་ཡང་སློབ་དཔོན་ཆེན་པོ་པདྨ་སཾ་བྷ་ཝས་ཀྱང་མུ་སྟེགས་བྱེད་ལས་སྲུང་བ་དང་ཟློག་པའི་སྐོར་སོགས་གནས་སྐབས་ཀྱི་བར་ཆད་སེལ་བྱེད་མང་པོ་ལེན་པར་མཛད་པ་སོགས་སྔགས་གསར་རྙིང་གི་ལོ་རྒྱུས་རྣམས་ཀྱིས་ཀྱང་གྲུབ་ལ། དོན་དེས་ན་རྣམ་པ་ཀུན་ཏུ་དགེ་བའི་ལས་ལམ་དངོས་བརྒྱུད་རྒྱུ་དང་དུས་ཀྱི་ཀུན་སློང་ལ་མ་ལྟོས་པ་གང་འདུག་ཀྱང༌། མཐར་ཐུག་རྒྱུ་འབྲས་དང་མཐུན་ན་བླང་ཞིང༌།
མཐར་ཐུག་དེ་ལས་ལྡོག་པ་ནི་སྤོང་དགོས་ལ། དེ་ཡང་མཆོག་དམན་གང་ཡིན་ཡང་བརྟགས་ཤིང་དཔྱད་ནས་ཉམས་སུ་བླང་དགོས་ཏེ། ཇི་སྐད་དུ། དགེ་སློང་དག་གམ་མཁས་རྣམས་ཀྱིས། ། བསྲེགས་བཅད་བདར་བའི་གསེར་བཞིན་དུ། ། ལེགས་པར་བརྟགས་ནས་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་གསུངས་པས། ཉེས་པ་ཞིག་འདུག་ན་བླ་མའམ་རང་རྒྱུད་དམ་མཆོག་དམན་སུ་ལ་འདུག་ཀྱང་འདོར་ལ། ལེགས་པ་ནི་སུ་ལ་འདུག་ཀྱང་བླང༌།
ཁྱད་པར་བླ་མའི་རྒྱུད་ལ་མ་ལེགས་པ་འདུག་ཀྱང་སྤོང་བའི་ཁར་སླར་ལེགས་པར་བསྒྱུར་བ་ནི་ལྷག་པར་ཡང་ཆོས་དང་མཐུན་ཏེ། ཇོ་བོ་ཆེན་པོས་གསེར་གླིང་པའི་ཐུགས་རྒྱུད་ཀྱི་ལྟ་བ་དབུ་མར་བསྒྱུར་བ་ལྟ་བུ་ཡིན་ནོ། ། ཉི་ཤུ་པ། ཕྱི་ནང་གི་ཁྱད་པར་སྐྱབས་སུ་འགྲོ་བྱ་བ་ནི། འགའ་ཞིག་གིས་ཕྱི་ནང་གི་ཁྱད་པར་སྙིང་རྗེ་དང༌། བདག་ལྟ་དང་བཀའ་རྟགས་ཕྱག་རྒྱ་བཞི་ཡོད་མེད་དང་སྤྱོད་པ་སོགས་ཀྱིས་དབྱེ་བར་འདོད་ཀྱང་དོན་མིན་ཏེ། རྒྱུ་མཚན་ནང་པ་ལ་ཕྱི་པ་ལས་ཀྱང་དམན་པའི་རྟག་ཆད་ཀྱི་ལྟ་བ་འཛིན་པའང་ཡོད་པའི་ཕྱིར། སྐྱབས་འགྲོས་ནི་ཕྱི་ནང་གི་དབྱེ་བ་ཕྱེད་པ་ཙམ་དུའང་མ་ཟད་ལྟ་ལོག་དང་ཐེག་དམན་སོགས་ལས་སྐྱོབ་པ་ཡང་ཡིན་ཏེ། མདོ་སྡེ་རྒྱན་ལས། ཉེ་བར་འཚེ་བ་ཐམས་ཅད་དང༌༑ ༑
ངན་སོང་དང་ནི་ཐབས་མིན་དང༌། ། འཇིགས་ཚོགས་ཐེག་པ་དམན་པ་ལས། ། སྐྱོབ་ཕྱིར་སྐྱབས་ཀྱི་དམ་པའོ། ། ཞེས་དང༌། མགོན་པོ་ཕག་མོ་གྲུ་པས། དེའི་དོན་འགྲེལ་པ་ལ་མཁས་པ་གནས་ལྔ་རིག་པའི་པཎྜི་ཏས་ཀྱང་དཀོན་མཆོག་གསུམ་ལ་སྐྱབས་སུ་འགྲོ་བར་མི་བྱེད་ན་ནང་པ་སངས་རྒྱས་པར་མི་ཚུད་ལ། བྱེད་ན་བླུན་པོ་བ་ལང་རྫི་ཡི་གེ་ཀ་ཞིག་མི་ཤེས་པའང་ནང་པ་སངས་རྒྱས་པར་འགྱུར་བས། དེ་ལྟར་ན་ཕྱི་ནང་གི་ཁྱད་པར་སྐྱབས་སུ་འགྲོ་བ་འབའ་ཞིག་ཡིན་ཞེས་གསུངས། སྐབས་འདིའི་སྐྱབས་ཡུལ་ལ་ཐེག་པ་ཆེ་ཆུང་དང་མདོ་སྔགས་ཀྱི་དབྱེ་བ་ལ་མི་ལྟོས། སྟོན་པ་ཤཱཀ་ཐུབ་ཐུགས་ཆོས་སྐུ་མཛད་པ་དང་བཅས་པ་སངས་རྒྱས།
གསུང་དང་ཐུགས་ལ་བཞུགས་པའི་གསུང་རབ་རྣམས་ཆོས། སྐུ་མཚན་དཔེ་རྫོགས་པ་དགེ་འདུན་ནམ་འཁོར་རྣམ་བཞི་ཆོས་དེ་རྣམས་ཉམས་སུ་ལེན་པ་དགེ་འདུན་ཏེ། དེ་དག་ལ་སྐྱབས་སུ་འགྲོ་བ་ནི་ནང་པ། དེ་རྣམས་ལ་སྐྱབས་སུ་མི་འགྲོ་བ་ནི་ཕྱི་པ་ཞེས་དགོངས་སོ༑ ༑ ཉེར་གཅིག་པ། ཐེག་པ་ཆེ་ཆུང་གི་ཁྱད་པར་སེམས་བསྐྱེད་བྱ་བ་ནི། ཐེག་པ་ཆེ་ཆུང་གི་ཁྱད་པར་རྒྱུ་དང་ལམ་དང་འབྲས་བུ་དང་བདག་མེད་གཉིས་ཁས་གང་ལེན་སོགས་གང་གིས་ཀྱང་མི་ཕྱེད་དེ། དེའི་དབྱེ་བ་ནི་བྱང་ཆུབ་ཀྱི་སེམས་གཅིག་པོ་ཡོད་མེད་ཀྱིས་འབྱེད་པ་ཡིན་ལ། དེ་ཡང་ཐེག་པ་ཆེན་པོ་ཞེས་བྱ་བའི་རྒྱུ་མཚན་ནི། མདོ་སྡེ་རྒྱན་ལས།
དམིགས་པ་ཆེ་བ་ཉིད་དང་ནི༑ ༑ དེ་བཞིན་སྒྲུབ་པ་ཉིད་དག་དང༌། ། ཡེ་ཤེས་བརྩོན་འགྲུས་རྩོམ་པ་དང༌། ། ཐབས་ལ་མཁས་པར་གྱུར་པ་དང༌། ། ཡང་དག་འགྲུབ་པ་ཆེན་པོ་དང༌། ། སངས་རྒྱས་ཕྲིན་ལས་ཆེན་པོ་སྟེ༑ ༑ ཆེན་པོ་བདུན་དང་ལྡན་པའི་ཕྱིར། ། ཐེག་ཆེན་ཞེས་ནི་ངེས་པར་བརྗོད། ། ཅེས་གསུངས། ཐེག་དམན་ནི།
དེ་ཉིད་ལས། མ་ཚང་བ་དང་འགལ་བ་དང༌། ། ཐབས་མིན་དེ་ལྟར་མ་བསྟན་ཕྱིར། ། ཉན་ཐོས་ཀྱི་ནི་ཐེག་པ་འདི། ། ཐེག་ཆེན་ཆོས་ཞེས་བྱ་བ་མིན། ། ཞེས་ཐེག་པ་ཆེན་པོའི་ཚུལ་མ་ཚང་ཞིང་གཞན་ཕན་གྱི་སེམས་ལས་འགལ་བ་སོགས་ཀྱིས་ཉན་ཐོས་ཕྱོགས་གཅིག་པ་ཐེག་དམན་དུ་བཞག་གོ། ། དེ་ལྟ་བུའི་དབྱེ་བ་ནི་བཤད་མ་ཐག་པའི་ལུང་ལྟར་བླ་ན་མེད་པའི་བྱང་ཆུབ་ཏུ་སྨོན་པ་དང་དེ་ལ་འཇུག་པའི་བྱང་སེམས་ཡོད་མེད་ཀྱི་ཟླས་ཕྱེ་སྟེ། ཇོ་བོ་རྗེས། སེམས་བསྐྱེད་མེད་ན་སྔགས་བླ་མེད་ལ་ཞུགས་ཀྱང་ཉན་རང་གི་བྱང་ཆུབ་ལས་མེད་ཅིང་སེམས་བསྐྱེད་དང་ལྡན་ན་འཚང་རྒྱ་བ་ལ་ཡུན་མི་རིང་བར་གསུངས་པ་དང༌། མངོན་རྟོགས་རྒྱན་ལས།
སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་དང༌། འཕགས་པ་སྡུད་པ་ལས། གཞན་ཡང་གཟུགས་དང་སྒྲ་དང་དེ་བཞིན་དྲི་དང་རོ། ། རེག་དང་འདོད་ཡོན་ལྔ་ལ་མངོན་པར་སྤྱོད་གྱུར་ཀྱང༌། ། དགྲ་བཅོམ་རང་རྒྱལ་སེམས་བྲལ་བྱང་ཆུབ་སེམས་དགའ་ན། ། དཔའ་བོ་རྟག་ཏུ་མཉམ་བཞག་ཡིན་པ་ཤེས་པར་བྱ། ། ཞེས་སོ། ། དེ་ཙམ་དུ་མ་ཟད་བྱང་ཆུབ་ཀྱི་སེམས་ལས་ཉམས་ན་དགྲ་བཅོམ་དང་ཉན་རང་གི་སྡོམ་པ་རྣམ་པར་དག་ཀྱང་ཚུལ་ཁྲིམས་འཆལ་བ་ཞེས་བརྗོད་ལ།
འདོད་ཡོན་ལ་སྲེད་ཀྱང་མཆོག་གསུམ་ལ་སྐྱབས་སུ་སོང་ཞིང་གཞན་ཕན་གྱི་ཆེད་དུ་སངས་རྒྱས་ཐོབ་འདོད་ཀྱི་སྨོན་འཇུག་དང་ལྡན་ན་ཚུལ་ཁྲིམས་དང་ལྡན་པ་ཞེས་བྱ་སྟེ། སྡུད་པ་ལས། ཆོས་གང་ངེས་པའི་བྱང་ཆུབ་ཡོན་ཏན་འབྱུང་འགྱུར་བ། ། དེ་ནི་ཡོན་ཏན་ཆོས་ལྡན་རྣམས་ཀྱི་ཚུལ་ཁྲིམས་དོན། ། ཆོས་གང་ཕན་བྱེད་རྣམས་ཀྱི་བྱང་ཆུབ་ཡོངས་ཉམས་པ། ། དེ་ནི་ཚུལ་ཁྲིམས་འཆལ་ཞེས་རྣམ་པར་འདྲེན་པས་གསུངས༑ ༑ ཞེས་དང༌། གལ་ཏེ་བྱང་ཆུབ་སེམས་དཔའ་འདོད་ཡོན་ལྔ་སྤྱོད་ཀྱང༌། ། སངས་རྒྱས་ཆོས་དང་འཕགས་པའི་དགེ་འདུན་སྐྱབས་སོང་སྟེ། ། སངས་རྒྱས་བསྒྲུབ་བྱ་སྙམ་དུ་ཀུན་མཁྱེན་ཡིད་བྱེད་ན། །
མཁས་པ་ཚུལ་ཁྲིམས་ཕ་རོལ་ཕྱིན་གནས་རིག་པར་བྱ། ། ཞེས་སོ། ། ཉན་རང་དང་དགྲ་བཅོམ་རྣམས་ཀྱང་བྱང་ཆུབ་ཆེན་པོ་ཐོབ་པར་འདོད་ན་རང་རང་གི་སྡོམ་པ་ལས་ཉམས་ཀྱང་བྱང་ཆུབ་ཀྱི་སེམས་གཉིས་དང་ལྡན་པས་མཆོག་ཐོབ་སྟེ། སྡུད་པ་ལས། གལ་ཏེ་རང་རྒྱལ་དགྲ་བཅོམ་བྱང་ཆུབ་རེག་འདོད་ན། ། ཚུལ་ཁྲིམས་འཆལ་ཞིང་མི་མཁས་དེ་བཞིན་སྤྱོད་པ་ཉམས། ། ཅི་སྟེ་བྱང་ཆུབ་ཞི་བ་མཆོག་ཏུ་ཡོངས་བསྔོ་ན། ། འདོད་ཡོན་བརྩོན་ཡང་ཚུལ་ཁྲིམས་ཕ་རོལ་ཕྱིན་ལ་གནས། ། ཞེས་སོ། ། བྱང་སེམས་དང་མི་ལྡན་པའི་ཉན་རང་ནི་རྫོགས་བྱང་ཐོབ་པའི་གེགས་ལ་དམྱལ་བ་ལས་ཀྱང་ཆེས་ལྷག་སྟེ།
ཇི་སྐད་དུ། དམྱལ་བར་འགྲོ་བ་སངས་རྒྱས་པའི། ། གཏན་གྱི་གེགས་བྱེད་མ་ཡིན་ཏེ། ། ཉན་ཐོས་དང་ནི་རང་རྒྱལ་གྱི། ། ས་ནི་གཏན་གྱི་གེགས་ཡིན་ནོ། ། ཞེས་དང༌། ཇི་སྐད་དུ། རང་གི་བུ་ལའང་མ་ཆགས་པའི། ། ཉན་ཐོས་རྣམས་ནི་སྐལ་པ་དམན། ། སེམས་ཅན་ཐམས་ཅད་བདེ་མཛད་པའི། །
སྐལ་བཟང་ཕྱག་ན་རྡོ་རྗེ་དཔལ༑ ༑ ཞེས་སོགས་གསུངས་སོ། ། གླེང་གཞི་ནི་དཀོན་བརྩེགས་གསང་ཆེན་ཐབས་མཁས་སུ་དབང་ཐོབ་པའི་བྱང་སེམས་ལྟ་བུའོ། ། ཉེར་གཉིས་པ། སྔགས་མཚན་ཉིད་ཀྱི་ཁྱད་པར་དབང་བྱ་བ་ནི། སྤྱིར་སྔགས་ལམ་གྱི་དངོས་གཞི་སྨིན་གྲོལ་ལས་གཞན་མེད་པ་སྟེ། ཇི་སྐད་དུ། སྨིན་པ་དང་ནི་གྲོལ་བའི་ལམ། ། སངས་རྒྱས་བྱང་ཆུབ་བསྟན་པའི་མཆོག ། ཅེས་གསུངས་ལ།
མཚན་ཉིད་ཐེག་པ་ལ་ནི་དེ་གཉིས་ཀ་མེད་པའི་ཕྱིར་དང༌། སྨིན་གྲོལ་གཉིས་ཀྱང་སྨིན་ལམ་གཙོ་ཆེ་བ་ནི། འཇམ་དཔལ་རྩ་རྒྱུད་ལས། གང་ཞིག་དཀྱིལ་འཁོར་མ་མཐོང་བར། ། རྣལ་འབྱོར་པ་ནི་དངོས་གྲུབ་འདོད། ། མཁའ་ལ་ཁུ་ཚུར་གྱིས་རྡེག་དང༌། ། སྨིག་སྒྱུའི་ཆུ་ནི་འཐུང་དང་མཚུངས། ། ཞེས་དང༌། ས་ར་ཧས། དཔེར་ན་བུ་ཚ་མེད་པའི་ཁྱིམ། །
ཤི་བ་ཙམ་གྱིས་སྟོང་པ་ལྟར། ། དེ་བཞིན་དབང་དང་བྲལ་ན་ནི། ། ཡེ་ཤེས་ཀུན་གྱིས་སྟོང་པ་ཉིད། ། ཅེས་གསུངས་པའི་ཕྱིར། དེས་ན་མདོ་སྔགས་ཀྱི་ཁྱད་པར་དབང་ཁོ་ནར་ངེས་ལ། དེ་ཡང་ཇི་སྐད་དུ། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། །
ཞེས་དབང་དེ་ཡང་སེམས་བསྐྱེད་གཉིས་སོགས་གཟུགས་ཅན་དུ་བཀོད་པ་སོགས་ཀྱིས་ཐབས་ལ་མ་རྨོངས་ཤིང་ཐབས་མང་བ་དང༌། དམ་ཚིག་ལས་མ་འདས་ན་གཞན་ཉམས་ལེན་གང་ཡང་མེད་ནའང་སྐྱེ་བ་བཅུ་དྲུག་ཚུན་ལ་འགྲུབ་པས་དཀའ་བ་མེད་པ་དང༌། དོན་གྱི་ཡེ་ཤེས་བརྗོད་ཡུལ་ལས་འདས་ཀྱང་ཚིག་གིས་ངོ་སྤྲོད་པ་དབང་རྣོན་གྱི་གཞལ་བྱ་སྟེ་ཚུལ་དེ་ལྟ་བུ་སྔགས་ལམ་གྱི་དབང་ལས་མཚན་ཉིད་ཐེག་པ་ལ་མེད་པ་སོགས་ཀྱི་ཁྱད་པར་དབང་ཁོ་ནས་འབྱེད་པར་དགོངས་སོ། ། ཉེར་གསུམ་པ། སྔགས་དང་མཚན་ཉིད་གང་མེད་ཀྱང་རྫོགས་པའི་བྱང་ཆུབ་མི་ཐོབ་པར་བཞེད་པ་ནི། རང་རྒྱུད་ཀྱི་དྲི་མ་རགས་པ་རྣམས་མཚན་ཉིད་ཐེག་པས་སྤོང༌། ཕྲ་བ་རྣམས་སྔགས་ལམ་གྱིས་སྤོང་བའམ། ཡང་ན་སྔགས་སྡོམ་གྱི་རྟེན་དུ་སོ་བྱང་གཉིས་མེད་མི་རུང་དུ་དགོས་པར་གསུངས་པ་དང༌༑ ཇོ་བོ་རྗེས། གསང་སྔགས་ཕ་རོལ་ཕྱིན་པ་ལ། །
བརྟེན་ནས་བྱང་ཆུབ་སྒྲུབ་པར་གསུངས། ། ཞེས་སོགས་དང༌། མཁའ་འགྲོ་མ་སྒྱུ་མ་བདེ་མཆོག་ལས། རི་མོ་བླུག་མ་ལ་སོགས་ལས༑ ༑ རྣལ་འབྱོར་འབྱུང་བར་མི་འགྱུར་ཏེ། ། བྱང་ཆུབ་སེམས་ལ་རབ་བརྩོན་ན། ། དེ་ཉིད་རྣལ་འབྱོར་ལྷར་འགྱུར་རོ། ། ཞེས་དང༌། སྦྱོང་རྒྱུད་ལས། སངས་རྒྱས་ཀུན་གྱི་བྱང་ཆུབ་སེམས༑ ༑
བླ་ན་མེད་པ་རྟོགས་གྱུར་ན། ། རྒྱལ་བས་གསུངས་པའི་ཡེ་ཤེས་གང༌། ། དེ་ཉིད་དཀྱིལ་འཁོར་སྙིང་པོར་གསུངས། ། ཞེས་གསུངས་ལ། རྡོ་ཤེར་མར་མཚན་ཉིད་རལ་གྲི་དང་སྔགས་དེ་ལ་ངར་བཏང་བའི་དཔེ་གསུངས་པ་དང༌། གཞན་ཡང་སྒྲིབ་པ་རགས་པ་སྤོང་བར་མཚན་ཉིད་མེད་ན་རྒྱལ་པོ་ཨིནྡྲ་བྷཱུ་ཏི་ཡང་འཚང་མི་རྒྱ། ཕྲ་བ་སྤོང་བར་སྔགས་མེད་ན་བྱང་སེམས་ནོར་བཟང་ལ་སོགས་པའང་འཚང་མི་རྒྱ་བའི་ཕྱིར་དང༌། གཞན་ཡང་ཇོ་བོ་རྗེས་གཤིན་རྗེའི་གཤེད་ཀྱི་རྣལ་འབྱོར་པའམ། དགོངས་འདུས་ནས་ཐར་པ་ནག་པོའམ། ཉན་ཐོས་སེན་དྷ་པ་ལྟ་བུ་གསུངས་པ་སྟེ།
མདོར་ན་གསང་སྔགས་པས་ཐོག་མར་ཕར་ཕྱིན་ཐེག་པ་ལ་ཞུགས་ནས་ས་བརྒྱད་པ་མན་ཐོབ་པར་བྱས་ཏེ། ས་བརྒྱད་པ་ནས་སྔགས་ལ་ཞུགས་ཤིང་སྒྲིབ་པ་ཕྲ་བ་རྣམས་སྤངས་ཏེ་རྡོ་རྗེ་འཆང་གི་གོ་འཕང་བྱེད་པ་ནི། བདག་ཅག་གི་སྟོན་པས་བསྐལ་པ་མང་པོར་མགོ་དང་ཡན་ལག་སྦྱིན་པ་གཏོང་བ་ནས་བརྩམས་ཏེ་མཚན་ཉིད་ཕར་ཕྱིན་ཐེག་པའི་སྤྱོད་པ་སྤྱད་པའི་མཐར། འོག་མིན་དུ་རྡོ་རྗེ་འཆང་ལས་དབང་མནོས་ཏེ་རྡོ་རྗེ་འཛིན་པ་མངོན་དུ་བྱས་ནས་སླར་སྤྲུལ་པ་རྒྱལ་བུ་དོན་གྲུབ་ཀྱི་ལུས་རྟེན་ལ་འཚང་རྒྱ་ཚུལ་བསྟན་པ་ཡང༌། ཇི་སྐད་དུ། འོག་མིན་གནས་ནི་ཉམས་དགའ་བར། ། གཙང་མའི་གནས་ཀྱི་སྟེང་བཞུགས་ཏེ། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་ཞིག་འདིར་འཚང་རྒྱ། ། ཞེས་དང༌།
དབང་བསྐུར་བའི་ཚེ་ཡང་སྡོམ་པ་གསུམ་རིམ་ཅན་དུ་ཐོབ་དགོས་པའི་ཕྱིར་རོ། ། ཉེར་བཞི་པ། སྡོམ་པ་གསུམ་སྤང་བྱ་མི་དགེ་བ་བཅུ་སྤོང་བར་གནད་གཅིག་བྱ་བ་ནི། གོ་སླ་ཞིང་གྲགས་ཆེ་བས་མདོར་བསྡུ་ན། སྡོམ་པ་གསུམ་ག་ལ་མི་དགེ་བ་གནང་བ་དང༌། དགེ་བ་བཀག་པའི་སྐབས་མི་སྲིད་ཅིང་གནད་གཅིག་ཚུལ་ནི། སྲོག་གཅོད་ལ་མཚོན་ན་མི་བསད་པ་འདུལ་བ་ནས་ཕམ་པ་གསུམ་པར་གསུངས་པ་དང༌། བྱང་སེམས་ལ་སྡོམ་པ་ཉི་ཤུ་པ་ལས། གཞན་གྱིས་བཤགས་ཀྱང་མི་ལེན་པར། ། ཁྲོས་ནས་གཞན་ལ་རྡེག་པ་དང༌། །
ཞེས་དང༌། མངོན་པར་འབྱུང་བའི་རྒྱུད་ལས༑ སེམས་ཅན་ལ་གནོད་པ་བྱེད་པའོ། ། འདི་དག་ནི་རང་བཞིན་གྱི་ཉོན་མོངས་པ་ཅན་ཏེ། སླར་གསོར་མི་རུང་བའོ་ཞེས་གསོད་པ་བས་རྡེག་པ་ཡང་རྩ་ལྟུང་དུ་བཞག་པ་དང༌། སྔགས་ལ་གསོད་པའམ་རྡེག་པ་སོགས་འཚེ་བ་བྱས་ན་སྡོམ་པ་འོག་མ་གཉིས་ལས་བཀག་པའི་ཕྱིར་རྩ་ལྟུང་གཉིས་པ་དང༌། བདེ་གཤེགས་སྙིང་པོ་ནང་གི་མཆེད་ལ་འཚེ་བས་རྩ་ལྟུང་གསུམ་པ་དང༌། སེམས་ཅན་ལ་བྱམས་པ་སྤངས་པས་བཞི་པ་ཡང་འབྱུང་བ་སོགས་ཤིན་ཏུ་ངེས་པའི་ཕྱིར་གོ་སླའོ། ། ཉེར་ལྔ་པ། བདག་པོ་འཕོས་པས་སྡོམ་པ་གསུམ་དུ་འོང་བྱ་བ་ནི།
སྤང་བྱ་བླང་བྱ་ཐོབ་བྱ་སོ་སོར་ཡོད་པས་གསུམ་དུ་ངེས་ཟེར་བའི་དོན་མིན་ལ། རྡོ་ཤེར་མར་གཡུ་རྡོག་རྒྱལ་བློན་འབངས་གསུམ་གྱི་བདག་པོའི་ཁྱད་པར་གྱིས་གཡུ་གཅིག་ཀྱང་རྒྱན་གསུམ་གྱི་མིང་དུ་འཕོ་བར་བཤད་པ་ལྟར་དང༌། དེ་བཞིན་དུ་ཁ་ཟས་ལ་ཡང་སྦྱར་ལ་མི་དགེ་བ་སྤོང་ཞིང་དགེ་བ་སྒྲུབ་པར་གཅིག་མོད། རྟེན་གྱི་གང་ཟག་སོ་སོའི་དབྱེ་བས་ཕྱེ་བ་དངོས་བསྟན་དུ་བྱུང་བས་དེའི་ཤུགས་ཀྱིས་རྗོད་བྱེད་སྡོམ་པ་གསུམ་སོ་སོར་བྱུང་ཡང་བརྗོད་བྱ་དགེ་སྒྲུབ་སྡིག་སྤོང་དུ་གཅིག་ལ། དེའི་བསླབ་བྱ་རྩ་བ་དང་ཡན་ལག་ཏུ་འཇོག་ལུགས་གྲངས་མང་ཉུང་དང༌། སྡོམ་པའི་ངོ་བོ་དམན་འབྲིང་མཆོག་གི་གོ་རིམ་དང༌། ཆོ་གའི་བྱེད་ཚུལ་གནས་དུས་དཔོན་སློབ་ཀྱི་ཁྱད་པར་དང༌། སྡོམ་པ་སྐྱེ་ཚུལ་སོགས་ལ་ལྟོས་ནས་མིང་སྡོམ་པ་གསུམ་དུ་བཞག་པ་ནི་རླུང་ལྟར་གྲགས་མོད། དོན་དུ་གནད་གཅིག་པའི་ཕྱིར་རོ། ། ཉེར་དྲུག་པ།
ཁམས་རང་བཞིན་གྱི་རྣམ་དག་བྲལ་འབྲས་ཡོན་ཏན་དང་ལྡན་པར་བཞེད་པ་ནི། ཁམས་ཞེས་པ་དྷཱ་ཏུའི་སྒྲས་རྒྱུའམ༑ དབྱིངས་སམ། ཁམས་སོགས་ལ་འཇུག་པ་ཡིན་ལ། ཁམས་འདི་ནི་གདོད་མ་ནས་བྲལ་བ་དང་རྣམ་པར་སྨིན་པའི་ཡོན་ཏན་ཐམས་ཅད་དང་དབྱེར་མེད་དུ་གནས་པ་དེ་ཉིད་གློ་བུར་གྱི་ཉེས་པས་བསྒྲིབས་ལ། ཉེས་པ་དེས་ཀྱང་རྣམ་པ་ཀུན་ཏུ་ཉོན་མོངས་པར་མི་འགྱུར་ཏེ། དེ་ནི་ཐེག་པ་ཆེན་པོ་རྒྱུད་བླ་མའི་རྡོ་རྗེའི་གནས་བཞི་པར་དཔེ་དོན་རྒྱས་བཤད་ཀྱིས་གསུངས་ཏེ། ཇི་སྐད་དུ། རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། །
རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་སོ། ། དེ་ཡང་གློ་བུར་གྱི་དྲི་མས་བསྒྲིབས་པའི་ཁྱད་པར་ནི། ཇི་སྐད་དུ། མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པ་ཞེས་བརྗོད་དོ། ། ཞེས་དང༌།
ཇི་སྐད་དུ། ངོ་བོ་ཉིད་ལ་སོགས་པ་ཡི། ། འདི་དྲུག་གིས་ནི་བསྡུས་པ་ཡི། ། ཁམས་ནི་གནས་སྐབས་གསུམ་དག་ཏུ། ། མིང་གསུམ་གྱིས་ནི་བསྟན་པ་ཡིན། ། ཞེས་སོ༑ ༑ ཁམས་དེ་ནི་སྐྱེ་འགག་གནས་གསུམ་དང་བྲལ་བ་སྟེ། ཇི་སྐད་དུ། སེམས་ཀྱི་རང་བཞིན་ནམ་མཁའ་ཡི། ། ཁམས་ལྟར་རྒྱུ་མེད་རྐྱེན་མེད་དེ། །
ཚོགས་པ་མེད་ཅིང་སྐྱེ་བ་དང༌༑ ༑ འཇིག་དང་གནས་པའང་ཡོད་མ་ཡིན། ། ཞེས་སོ། ། གློ་བུར་གྱི་དྲི་མས་ཀྱང་ངོ་བོ་ལ་མི་བསྒྲིབས་ཏེ། ཇི་སྐད་དུ། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཡང་དག་མིན་རྟོག་ལས་བྱུང་འདོད་ཆགས་སོགས། ། གློ་བུར་དྲི་མས་དེ་ཉོན་མོངས་མི་འགྱུར། ། ཞེས་སོ། །
གནས་སྐབས་སུ་སྒྲིབ་ཚུལ་ཇི་ལྟ་བུ་ཞེ་ན། ཇི་སྐད་དུ། སངས་རྒྱས་པད་ངན་སྦྲང་རྩི་སྦྲང་མ་ལ། ། སྦུན་ལ་སྙིང་པོ་མི་གཙང་ནང་ན་གསེར། ། ས་ལ་གཏེར་དང་མྱུག་སོག་འབྲས་ཆུང་དང༌། ། གོས་ཧྲུལ་ནང་ན་རྒྱལ་བའི་སྐུ་དང་ནི། ། བུད་མེད་ངན་མའི་ལྟོ་ན་མི་བདག་དང༌། ། ས་ལ་རིན་ཆེན་གཟུགས་ཡོད་ཇི་ལྟ་བར། ། སེམས་ཅན་རྣམས་ལ་བདེ་གཤེགས་ཁམས་འདི་གནས། ། ཞེས་སོ། །
དྲི་མ་དེ་ད་ལྟ་སྤོང་མི་ནུས་པ་ཅི་ཡིན་ཞེ་ན། ཇི་སྐད་དུ། དེས་ན་སངས་རྒྱས་མ་ཐོབ་བར། ། མྱ་ངན་འདས་པ་མི་འཐོབ་སྟེ། ། འོད་དང་འོད་ཟེར་སྤངས་ནས་ནི། ། ཉི་མ་ལྟ་བར་མི་ནུས་བཞིན། ། དེ་ལྟར་རྒྱལ་བའི་སྙིང་པོ་འདི། ། རྣམ་བཞག་རྣམ་པ་བཅུ་ཞེས་བརྗོད། ། ཉོན་མོངས་སྦུབས་ནང་གནས་པ་དེ། ། དཔེ་དག་གིས་ནི་ཤེས་པར་བྱ། །
ཞེས་སོ། ། རིམ་པ་ཇི་ལྟ་བུར་བསྒྲིབ་ན། ཇི་སྐད་དུ། དྲི་འདི་དག་གིས་བྱིས་རྣམས་དང༌། ། དགྲ་བཅོམ་སློབ་པ་བློ་ལྡན་རྣམས། ། རིམ་བཞིན་བཞི་དང་གཅིག་དང་ནི། ། གཉིས་དང་གཉིས་ཀྱི་མ་དག་ཉིད། ། ཅེས་སོ། ། གློ་བུར་ཞེས་པ་ཐོག་མ་ཉིད་ནས་བསྒྲིབས་པ་ཡིན་ནམ་ཞེ་ན་མིན་ཏེ། ཇི་སྐད་དུ།
སེམས་ཅན་ཁམས་ཀྱི་ཉོན་མོངས་སྦུབས། ། མ་འབྲེལ་ཐོག་མ་མེད་པ་ན། ། སེམས་ཀྱི་རང་བཞིན་དྲི་མེད་ནི། ། ཐོག་མ་མེད་པ་ཡིན་པར་བརྗོད༑ ༑ ཅེས་སོ། ། དེ་ཡང་རྣམ་དབྱེར་བཅས་པའི་གློ་བུར་གྱི་དྲི་མ་ནི་རང་གི་ངོ་བོས་སྟོང་ལ། རྣམ་དབྱེ་མེད་པའི་མཚན་ཉིད་ཅན་ཁམས་རང་བཞིན་སྙིང་པོ་ནི་ངོ་བོས་མི་སྟོང་སྟེ། ཇི་སྐད་དུ། རྣམ་དབྱེར་བཅས་པའི་མཚན་ཉིད་ཅན། ། གློ་བུར་དག་གིས་ཁམས་སྟོང་གི། །
རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱིས་སྟོང་མ་ཡིན། ། ཞེས་སོགས་གསུངས་པའི་ཕྱིར་ལུང་འདི་རྣམས་ལ་གོ་བའི་འཕྲོས་དོན་བྱས་ན། མཐའ་ལས་འདས་པ་ཞིག་མཆིས་ཀྱང་ཡི་གེར་འཇིགས་པས། བློ་ལྡན་རྣམས་ཀྱིས་ལུང་ལ་བརྟགས་ཤིང་དཔྱད་པས་དོན་གོ་བར་འགྱུར་ལ། གཞན་ཡང་དེ་བཞིན་གཤེགས་པའི་སྙིང་པོའི་མདོར། ཉོན་མོངས་ཉེ་བའི་ཉོན་མོངས་སྦུབས་ནང་ན། ། ཟག་མེད་མཁྱེན་པའི་ཡེ་ཤེས་རིན་པོ་ཆེ། ། སངས་རྒྱས་ཆོས་ཀྱིས་གང་ཞིང་མཛེས་པར་འདུག ༑ ཅེས་དང༌།
ལྷ་མོ་དཔལ་ཕྲེང་སེངྒེའི་སྒྲ་ལས། དེ་བཞིན་གཤེགས་པའི་སྙིང་པོ་ནི་རྣམ་པར་དབྱེར་ཡོད་པ། ཤེས་པ་གློ་བུར་གྱི་ཉོན་མོངས་པ་མཐའ་དག་གིས་སྟོང་པ། རྣམ་པར་དབྱེ་བ་མེད་པ། བྲལ་མི་ཤེས་པ། སངས་རྒྱས་ཀྱི་གངྒཱའི་ཀླུང་གི་བྱེ་མ་སྙེད་ལས་འདས་པའི་ཡོན་ཏན་དང་ལྡན་པའོ། ། ཞེས་སོགས་དང༌། སངས་རྒྱས་ཕལ་པོ་ཆེར་སྟོང་གསུམ་གྱི་ཚད་དབྱིབས་དར་ཡུག་ལ་བྲིས་པ་རྡུལ་ཕྲ་མོའི་སྦུབས་སུ་བཅུག་པ་སུས་ཀྱང་མ་མཐོང་བ་ཕྱེ་བ་ལྟར། སྙིང་པོ་ཡོན་ཏན་དེ་བཞིན་གཤེགས་པས་གསལ་བར་མཛད་པའི་དཔེ་དང༌། གཟུངས་དབང་རྒྱལ་པོས་ཞུས་པར།
ནོར་བུ་རིན་པོ་ཆེ་བཀྲུ་བ་དང་ཕྱི་བའི་དཔེས་རྒྱས་པར་བསྟན་པ་ཡིན་ལ། ཁམས་དེ་ནི་གདོད་མ་ནས་བསལ་བཞག་མེད་པ་དེ་མངོན་དུ་གྱུར་པ་ན། ལྟ་བ་མེད་པའི་མིག་གིས་མཐོང་བ་མེད་པའི་དོན་གཞི་དུས་ཀྱི་ངོ་བོ་དེ་ཉིད་མཐོང་བ་ལས་གཞན་མེད་དེ། མགོན་པོ་བྱམས་པས། འདི་ལ་བསལ་བྱ་ཅི་ཡང་མེད། ། སོགས་དང༌། དེ་ཉིད་ལས། ཉེས་པ་གློ་བུར་དང་ལྡན་དང༌། ། ཡོན་ཏན་རང་བཞིན་ཉིད་ལྡན་ཕྱིར། ། ཇི་ལྟར་སྔར་བཞིན་ཕྱིས་དེ་བཞིན། །
འགྱུར་བ་མེད་པའི་ཆོས་ཉིད་དོ། ། ཞེས་དང༌། བྲམ་ཟེ་ཆེན་པོས། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་དཔལ་ལྡན་བླ་མས་བསྟན་ཏེ་རྟོགས། ། ཞེས་སོགས་བཀའ་བརྒྱུད་རིན་པོ་ཆེ་འདིའི་གྲུབ་ཐོབ་ཆེན་པོ་རྣམས་ཀྱིས་རྣམ་པ་དུ་མའི་སྒོ་ནས་གསུངས་ལ། དེ་དག་གི་དོན་བཤད་ན་དབུ་མ་ཆེན་པོའི་རང་གཞན་གྱིས་སྟོང་པའི་བཞེད་ལུགས་དང༌། གངས་ཅན་འདི་ན་བོད་རྒན་སྤྱི་པའི་གྲུབ་མཐའ་རྣམ་གྲངས་མང་ཞིང་དོན་མ་མཐོང་བ་མང་པོའི་ཚུལ་ཡང་ཞར་བྱུང་དུ་སྨྲ་བར་སེམས་ཀྱང་ཡི་གེས་ངལ་བས་སྐབས་དོན་དེ་ཙམ་གྱིས་གོ་བར་ཟད་དོ། ། ཉེར་བདུན་པ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དེ་བཞིན་གཤེགས་པའི་སྙིང་པོར་ཡོད་ཅེས་གསུངས་པ་ནི།
བཤད་མ་ཐག་པ་ལྟར་དེ་བཞིན་གཤེགས་པའི་སྙིང་པོ་ལ་གཞི་ལམ་འབྲས་བུའི་ཡོན་ཏན་ཐམས་ཅད་ཚང་བར་ཡོད་དེ། དྲི་བཅས་ཀྱི་ལམ་ལའང་སངས་རྒྱས་ཀྱི་ཆོས་གངྒཱའི་ཀླུང་གི་བྱེ་མ་སྙེད་ལས་འདས་པ་སྔར་དྲངས་མ་ཐག་པ་ལྟར་ཡོད་པར་གསུངས་ན། བྱང་ཕྱོགས་སོ་བདུན་ཚང་བ་ལྟ་ཅི་སྨོས། ལམ་བཞི་པོར་སྤྱི་བཞེད་དང་མཐུན་པར་སོ་བདུན་ཚང་བར་མདོ་སྔགས་དུ་མ་ནས་བཤད་ཅིང༌། འབྲས་བུའི་སྐབས་བྱང་ཆུབ་ཀྱི་ཡན་ལག་བདུན་གྱིས་ཕྱུག་པ་ཞེས་སོགས་ངེས་པས་ལམ་གྱི་ཡོན་ཏན་མཐར་ཐུག་པ་རྣམས་མངའ་བ་མངོན་རྟོགས་རྒྱན་སོགས་ལས་བཤད་པ་ལྟར་གོ་བར་བྱ་ཞིང༌། མདོ་སྡེ་གཏན་ལ་དབབ་པར་དེ་བཞིན་གཤེགས་པའི་སྙིང་པོ་དེ་ཐམས་ཅད་ཚང་བར་གསུངས་པ་ཡོད་ཀྱང་གཞན་ལ་གསང་བ་ཡིན་ཞེས་གྲགས་ཆུང་ལ། ངེས་པར་བརྗོད་པའི་རྒྱུད་བླ་མ་ལས། བྱང་ཆུབ་ཕྱོགས་ནི་སུམ་ཅུ་བདུན། ། ཆོས་ཀྱི་རྣམ་པར་དག་པ་ཡིན། ། ཞེས་གསུངས།
མདོ་སྔགས་གཉིས་ཀར་ཆོས་དེ་ལྟ་བུ་ཡོད་པ་ཡང་ཕར་ཕྱིན་ཐེག་པའི་ཚུལ་གོ་སླ་ཞིང༌། སྔགས་སུ་དཔྱིད་ཐིག་གི་འགྲེལ་པར། གཡས་གཡོན་རྩ་རླུང་གི་རྒྱུ་བ་དང༌། རྣམ་ཤེས་དྲུག་ལ་དགའ་བ་བཞིས་ཕྱེ་བ་ཉེར་བཞི་དང༌། དེ་འཁོར་ལོ་བཞི་པོར་འཇུག་གནས་ལྡང་གསུམ་པོ་དགའ་བཞིའི་ཟླས་ཕྱེ་བས་བཅུ་གཉིས་ཏེ་སོ་དྲུག ། ཡན་ལག་ཐམས་ཅད་ཚིམས་པ་དང་སོ་བདུན་བྱང་ཆུབ་ཀྱི་ཕྱོགས་ཆོས་དང་སྦྱར་བ་རྒྱུའི་སྐབས་དང་ལམ་དུས་ལྷ་སོ་བདུན། འབྲས་དུས་རྣམ་པར་དག་པའི་ཡེ་ཤེས་དཔལ་ཧེ་རུ་ཀའི་ངོ་བོར་གསུངས་པ་དང༌། མདོར་ན་འཁོར་འདས་ཐམས་ཅད་རང་སེམས་ལས་མ་འདས་ན་བྱང་ཕྱོགས་སོ་བདུན་ཅིའི་ཕྱིར་དེ་བཞིན་གཤེགས་པའི་སྙིང་པོར་མེད་པར་གྲུབ་སྟེ། རྡོ་རྗེ་གུར་གྱི་རྒྱུད་ལས། རིན་ཆེན་སེམས་ལས་ཕྱིར་གྱུར་པའི། །
སངས་རྒྱས་མེད་ཅིང་སེམས་ཅན་མེད། ། གནས་པའི་དོན་དང་རྣམ་ཤེས་དག ། ཕྱི་རོལ་གྱུར་པ་འགའ་ཡང་མེད། ། ཅེས་གསུངས་པའི་ཕྱིར་རོ། ། ཉེར་བརྒྱད་པ། ཚད་མེད་པ་བཞི་དེ་བཞིན་གཤེགས་པའི་སྙིང་པོ་དང་སངས་རྒྱས་ཀྱི་ངོ་བོ་ཉིད་བྱ་བ་འདི་ནི། གཞི་ཁམས་བདེ་གཤེགས་སྙིང་པོ་ལ་ཚད་མེད་པ་བཞི་ཚང་བར་ཡོན་ཏན་གངྒཱའི་ཀླུང་གི་བྱེ་མ་སྙེད་དང་ལྡན་པར་གསུངས་པས་ཀྱང་གྲུབ་ལ། མགོན་པོ་ཕག་མོ་གྲུ་པས། དེ་བཞིན་གཤེགས་པའི་སྙིང་པོ་ཀུན་རྫོབ་ཀྱི་ཆ་ནས་ངོས་འཛིན་ན། ཁྲ་དང་སྤྱང་ཀི་ལ་སོགས་གཅན་གཟན་དག་ཀྱང་རང་གི་བུ་སྨད་ལ་བྱམས་སྙིང་རྗེ་སྐྱེ་བ་དེ་ཡིན་ཞེས་གསུངས༑
གཞི་ཁམས་རང་བཞིན་རྣམ་དག་ལ་ཡོད་པ་ལམ་དུ་བྱས་ནས་ཉམས་སུ་བླང་བ་སྔགས་མཚན་ཉིད་གཉིས་ཀར་གསུངས་ལ། འདིར་སྔགས་ལ་མཚོན་ན། དཔལ་བདེ་མཆོག་འབྱུང་བ་ལས། གཞན་ལ་ཕན་པའི་སེམས་ནི་བྱམས་པ་སྟེ། ། གཞན་གྱི་སྡུག་བསྔལ་འཇོམས་བྱེད་སྙིང་རྗེ་ཡིན། ། གཞན་གྱི་བདེ་བས་ཚིམ་བྱེད་དགའ་བ་སྟེ། ། སེམས་ཅན་ཀུན་སྙོམས་བཏང་སྙོམས་རྣམ་པར་བསམ། ། ཞེས་ལམ་དུས་སུ་ཉམས་སུ་བླངས་པས། འབྲས་དུས་སུ་སངས་རྒྱས་པའི་ཚེ་ནའང་ཚད་མེད་བཞིའི་ངོ་བོར་འཚང་རྒྱ་སྟེ། རྒྱ་ཆེར་རོལ་བ་ལས།
གང་གི་དོན་དུ་སྟོབས་བཅུ་པོ། ། སེམས་ཅན་རྣམས་ལ་བྱམས་པ་བསྒོམ། ། བྱམས་པའི་སྟོབས་ཀྱིས་རྒྱལ་གྱུར་པ། ། ངས་ནི་བདུད་རྩིའི་ཉིང་ཁུ་འཐུངས། ཞེས་གསུངས་པས། གཞི་དུས་སུ་ཚད་མེད་བཞི་ལྡན་རུང༌༑ ལམ་དུས་སུ་ཉམས་སུ་བླང་བྱའི་སྙིང་པོ། འབྲས་དུས་སུ་བདུད་ཀྱི་སྡེ་འཇོམས་པ་དང༌། འཁོར་རྣམས་སྨིན་གྲོལ་ལ་འགོད་པ་སོགས་ཚངས་གནས་བཞི་པོ་འདི་ཁོ་ནས་མཛད་པ་ཡིན་ཏེ༑ མདོ་སྡེ་རྒྱན་ལས།
སེམས་ཅན་རྣམས་ལ་བརྩེ་བ་ཅན། ། ཞེས་སོགས་ཚངས་གནས་བཞི་པོ་ཆོས་སྐུའི་ཡོན་ཏན་དུ་སྦྱར་ནས་བསྟོད་པ་ཡང་དོན་འདིའི་དགོངས་པ་དཔྱིས་ཕྱིན་པ་ཡིན་ནོ༑ ༑ ཉེར་དགུ་པ། རྒྱལ་བའི་དགོངས་པ་རིགས་གཅིག་ཐེག་པ་གཅིག་བྱ་བ་ནི། སྤྱིར་སེམས་ཅན་གྱི་རིགས་ལ་གསུང་རབ་རྣམས་སུ་གསུམ་དུ་འདུས་པར་གསུངས་ཏེ། ཡང་དག་པར་ངེས་པ་དང༌། ལོག་པར་ངེས་པ་དང༌། མ་ངེས་པའི་ཕུང་པོ་གསུམ་དུ་གསུངས་པ་སོགས་དང༌། རྒྱུད་བླ་མར་གནས་པ་དང་སྒྲུབ་པའི་རིགས་གཉིས་སུ་གསུངས་པ་སོགས་སྐབས་དོན་ཙམ་ལ་དགོངས་ཀྱི། ཡང་དག་པར་རིགས་གཅིག་ལས་གཞན་པ་མེད་དེ་ཁམས་བདེ་གཤེགས་སྙིང་པོ་ལ་མི་འདྲ་བ་མེད་པའི་ཕྱིར།
འཕགས་པ་སྡུད་པ་ལས། འདས་པའི་དེ་བཞིན་ཉིད་གང་མ་བྱོན་དེ་བཞིན་ཉིད། ། ད་ལྟར་དེ་བཞིན་ཉིད་གང་དགྲ་བཅོམ་དེ་བཞིན་ཉིད། ། ཆོས་ཀུན་དེ་བཞིན་ཉིད་གང་རྒྱལ་བའི་དེ་བཞིན་ཉིད། ། ཆོས་ཀྱི་དེ་བཞིན་ཉིད་འདི་ཐམས་ཅད་བྱེ་བྲག་མེད། ། ཅེས་དང༌། མངོན་རྟོགས་རྒྱན་ལས། ཆོས་ཀྱི་དབྱིངས་ལ་དབྱེར་མེད་ཕྱིར། ། རིགས་ནི་ཐ་དད་རུང་མ་ཡིན། ། ཞེས་སོ། །
དེ་ལྟར་ཁམས་རིགས་གཅིག་ཉིད་ལ་ཐེག་པ་ཡང་ཆེན་པོ་འབའ་ཞིག་ལས་གཞན་མེད་དེ། བྱང་ཆུབ་སེམས་དཔའི་སྤྱོད་ཡུལ་གྱི་ཐབས་ཀྱི་རྣམ་པར་འཕྲུལ་བ་བསྟན་པའི་མདོ་ལས། འདྲེན་པ་སེམས་ཅན་རྣམས་ལ་མཉམ་པའི་ཐུགས། ། ང་ལ་ཐ་དད་འདུ་ཤེས་ནམ་ཡང་མེད། ། ཐེག་པ་དམན་པ་གཞན་ལ་ངས་བསྟན་ན། ། དེ་ལ་ང་ནི་སེར་སྣའི་སྐྱོན་དུ་འགྱུར། ། ཞེས་དང༌། དེ་ཉིད་ལས། ང་ཡི་མྱ་ངན་འདས་གཅིག་ཐེག་པ་གཅིག ། ང་ཡི་ཐེག་པ་ཐ་དད་མེད་པ་སྟེ། །
ཡང་དག་ཏུ་ནི་ཐེག་པ་གཅིག་ཏུ་བསྟན། ། དེ་ནི་ཐབས་ཀྱི་ཡུལ་དུ་ཤེས་པར་གྱིས། ཞེས་དང༌། དམ་ཆོས་པདྨ་དཀར་པོ་ལས། ཤཱ་རིའི་བུ་ངས་ཀྱང་ཐེག་པ་གཅིག་ལ་བརྩམས་ཏེ་སེམས་ཅན་རྣམས་ལ་ཆོས་བསྟན་པ་འདི་ལྟ་སྟེ་སངས་རྒྱས་ཀྱི་ཐེག་པ་ཐམས་ཅད་མཁྱེན་པ་ཉིད་ཀྱི་མཐར་ཐུག་པ་སྟེ། ཐེག་པ་གཉིས་སམ་གསུམ་ཞེས་བྱ་བ་གང་ཡང་མེད་དོ༑ ༑ ཕྱོགས་བཅུའི་འཇིག་རྟེན་ཐམས་ཅད་ནའང་ཆོས་ཉིད་ནི་འདིའོ། ། འདི་ལྟར་ཕྱོགས་བཅུའི་འཇིག་རྟེན་ཐམས་ཅད་ནའང་ཐེག་པ་གཉིས་སུ་གདགས་པའང་མེད་ན་གསུམ་དུ་ལྟ་ག་ལ་ཡོད། ཅེས་དང༌། མདོ་དགོངས་པ་ངེས་འགྲེལ་ལས།
ཐེག་པ་ཆེ་དང་ཐེག་པ་དམན་པ་ལས། ། རང་བཞིན་སྣ་ཚོགས་ཆོས་རྣམས་གང་བསྟན་པ། ། དེ་དག་ཉིད་ནི་ཚུལ་གཅིག་ཡང་བསྟན་ཏེ། ། དེ་ཕྱིར་ཐེག་པ་སྣ་ཚོགས་ང་མི་སྨྲ། ། ཞེས་དང༌། འཕགས་པ་རྣམ་པར་ཐར་པ་ཐམས་ཅད་བསྡུས་པའི་མདོ་ལས། ངས་འདི་ནི་ཉན་ཐོས་ཀྱི་ཐེག་པ་དང་ལྡན་པའམ་རང་སངས་རྒྱས་ཀྱི་ཐེག་པ་དང་ལྡན་པའམ་ཐེག་པ་ཆེན་པོ་དང་ལྡན་པར་ཆོས་ཐ་དད་པར་བསྟན་པ་གང་ཡང་མེད་ན། མི་བླུན་པོ་དེ་དག་དམ་པའི་ཆོས་འདི་ལ་འདི་ནི་ཉན་ཐོས་རྣམས་ལ་བཤད་པ། འདི་ནི་རང་སངས་རྒྱས་རྣམས་ལ་བཤད་པའོ། ། ཞེས་ཐ་དད་དུ་འབྱེད་དེ།
དེ་ཐ་དད་པའི་འདུ་ཤེས་ཀྱིས་དམ་པའི་ཆོས་སྤོང་བའོ། ། ཞེས་སོགས་གསུངས་པ་དང༌། དམ་ཆོས་པད་དཀར་ནས་ཕྱིས་དེད་དཔོན་ཐབས་ལ་མཁས་པས་འབྲོག་དགོན་པར་གྲོང་ཁྱེར་སྤྲུལ་པའི་དཔེས་བསྟན་པ་སོགས་དང༌། མདོར་ན་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་ཡ་གྱལ་གཅིག་འདུ་ཤེས་སྣ་ཚོགས་མི་མངའ་བ་ཡིན་པའི་ཕྱིར་དེས་ན་ཐེག་པ་ཐམས་ཅད་རིགས་གཅིག་ཐེག་པ་གཅིག་ཏུ་ངེས་སོ། ། སུམ་ཅུ་པ། ལོག་སྲེད་ཅན་དང་ཉན་ཐོས་ཀྱང་མཐར་བྱང་ཆུབ་ཆེན་པོར་འགྱུར་ཞེས་གསུངས་པ་ནི། ལོག་སྲེད་ཅན་བདུད་དང་ལེགས་སྐར་ལྟ་བུ་དང༌། ཉན་ཐོས་དང་རང་རྒྱལ་ཕྱོགས་གཅིག་པ་སངས་རྒྱས་པའི་གེགས་སུ་གསུངས་པ་དང༌། རྒྱུད་བླ་མར་ཆོས་ལ་སྡང་བ་ལ་ཐར་པ་མེད་པར་གསུངས་པ་དང༌། གཞན་ཡང་རིགས་ཆད་པ་སོགས་ཀྱང་བྱང་ཆུབ་ཏུ་མི་འགྱུར་བ་སོགས་གསུངས་པ་རྣམས་ནི།
དེ་རྣམས་དུས་མ་འོངས་པ་རིང་པོ་ཞིག་གི་བར་དུ་བྱང་ཆུབ་སྙིང་པོར་མི་འགྱུར་བ་ལ་དགོངས་ཀྱི། རྩ་བ་ནས་བྱང་ཆུབ་གཏན་དུ་མི་འཐོབ་པ་ནི་མ་ཡིན་ཏེ་བདེ་གཤེགས་སྙིང་པོ་ཡོད་པའི་ཕྱིར་དང༌། བསྐལ་པ་ཤིན་ཏུ་མང་པོའི་གྲངས་འདྲེན་པའི་ཚེ་གྲངས་མེད་ཅེས་བོད་པ་དང་འདྲ་བས། ཉན་རང་སོགས་ལྷག་མེད་དུ་ཞུགས་པ་རྣམས་ཀྱང་རྒྱལ་བའི་འོད་ཟེར་གྱིས་བསྐུལ་ནས་བྱང་ཆུབ་ཀྱི་ལམ་ལ་བསླབས་ཏེ་འཚང་རྒྱ་བ་དང༌། བདུད་དང་ལེགས་སྐར་སོགས་ལོག་སྲེད་ཅན་རྣམས་ཀྱང་ལས་ཀྱི་འཕྲོ་དེ་ཟད་ནས་རིགས་ཁམས་བདེ་གཤེགས་སྙིང་པོ་དེ་རྣམས་ལ་ཡོད་པས་ཐེག་པ་ཆེན་པོ་ལ་ཞུགས་ནས་འཚང་རྒྱ་བར་དེ་བཞིན་གཤེགས་པས་གསུངས་པའི་ཕྱིར། བྱང་ཆུབ་སེམས་དཔའི་སྤྱོད་ཡུལ་གྱི་ཐབས་ཀྱི་རྣམ་པར་འཕྲུལ་བ་བསྟན་པའི་མདོ་ལས། དཔེར་ན་མེ་སྟག་ཆུང་ངུ་འཕེལ་གྱུར་ན། ། མེ་ལྕེ་ཆེན་པོ་འབར་ཞིང་མཆེད་པ་ལྟར། ། ཉན་ཐོས་ཡེ་ཤེས་མེ་ཡི་མེ་སྟག་ཀྱང༌། ། དེ་ཉིད་སངས་རྒྱས་ཡོན་ཏན་མེ་ལྕེ་སྐྱེ། །
ཞེས་དང༌། སློབ་དཔོན་འཕགས་པས། ཉན་ཐོས་དེ་དག་ཇི་སྲིད་དུ། ། སངས་རྒྱས་རྣམས་ཀྱིས་མ་བསྐུལ་ཚེ། ། དེ་ཉིད་ཡེ་ཤེས་ལུས་གཅིག་གིས། ། ཏིང་འཛིན་དྲེགས་པས་མྱོས་ཏེ་གནས། ། བསྐུལ་ནས་སྣ་ཚོགས་གཟུགས་ཀྱིས་ནི། ། སེམས་ཅན་དོན་ལ་མངོན་དགའ་ཞིང༌༑ ༑ སངས་རྒྱས་བྱང་ཆུབ་འཐོབ་འགྱུར་ཏེ། ། བྱང་ཆུབ་བར་དུ་ཉིང་མཚམས་སྦྱོར། །
ཞེས་སོ། ། དེ་ལྟར་ཉན་རང་གི་ཐེག་པ་ཡང་ངལ་གསོའི་ཐེག་པ་ལྟ་བུ་ཡིན་ཏེ། ཇི་སྐད་དུ། ངལ་གསོའི་དོན་དུ་ཐེག་པ་ཆེར། ། འབྱུང་བ་ཡེ་ཤེས་གཉིས་པོ་ཡང༌། ། གསུངས་པ་ཡིན་གྱི་དོན་དམ་མིན། ། ཞེས་སོ། ། དེས་ན་བདུད་དང་ལེགས་སྐར་ཡང་བྱང་ཆུབ་སྙིང་པོར་སྟོན་པ་ཉིད་ཀྱིས་ལུང་བསྟན་པའི་ཕྱིར་དོན་འདིས་སེམས་ཅན་ཐམས་ཅད་འཚང་མི་རྒྱ་བ་མི་སྲིད་ལ། སེམས་ཅན་ཐམས་ཅད་སངས་རྒྱས་པའི་དུས་མི་སྲིད་པ་སོགས་ཆོས་སྐད་རྙིང་པ་རྣམས་ཀྱང་འབྱུང་ངོ༌། ། ཞེས་ཆོས་ཀྱི་འཁོར་ལོ་སྤྱིའི་གནད་བསྡུས་ཀྱི་ཚོམས་གསལ་བར་བྱེད་པ་སྟེ་སྤྱི་དོན་དང་པོའོ།། །།
༈ །སྤྱི་དོན་གཉིས་པ་ཀུན་ལ་ཕན་པ་རྟེན་འབྲེལ་གྱི་གནད་བསྡུས་ཀྱི་ཚོམས་འཆད་པ་ལ་རྡོ་རྗེའི་གསུང་བཅོ་ལྔ་མཆིས་པ་ལས། དང་པོ། དགེ་མི་དགེ་གཉིས་སུ་ཐག་བཅད་ནས་ལུང་མ་བསྟན་མེད་བྱ་བ་ནི། སེམས་ཉོན་མོངས་པའི་རྗེས་སུ་འབྲངས་པའི་ལས་ཐམས་ཅད་ནི་མི་དགེ་བ་སྟེ་དུག་གསུམ་གྱི་འདྲེས་ཡོད་ཚད་མི་དགེ་བའི་རྒྱུ་མཚན་དུ་འགྲོ་བས་སོ། ། སློབ་དཔོན་འཕགས་པས། འདོད་ཆགས་ཞེ་སྡང་གཏི་མུག་གསུམ། ། དེས་བསྐྱེད་ལས་ནི་མི་དགེ་བ། ། མ་ཆགས་ཞེ་སྡང་གཏི་མུག་མེད། ། དེས་བསྐྱེད་ལས་ནི་དགེ་བའོ། ། ཞེས་གསུངས།
འོ་ན་མདོ་སྡེ་རྣམས་སུ། གཅིག་ཏུ་དཀར་བ་ལ་འབྲས་བུ་བདེ་བ། གཅིག་ཏུ་ནག་པ་ལ་འབྲས་བུ་སྡུག་བསྔལ། འདྲེས་མའི་ལས་ལ་འབྲས་བུ་ཡང་འདྲེས་མར་གསུངས་པ་ཡང་འགལ་ལོ་ཞེ་ན། དེ་ཡང་མི་འགལ་ཏེ་འདྲེས་མ་ཞེས་པ་དཔེར་ན་ཞིང་གཅིག་ལ་ནས་སྲན་བསྲེས་ཏེ་བཏབ་ན་ཞིང་འདིར་ནས་སྲན་འདྲེས་མ་ཞེས་ཐ་སྙད་འདོགས་ཀྱང་ངོ་བོ་ནས་ལ་ནས་དང༌། ། སྲན་མ་ལ་སྲན་མ་ལས་གཞན་མི་སྨིན་ཏེ་འབྲས་བུ་འདྲེས་མ་མི་སྲིད་པས་གྲུབ་ལ༑ ཆོས་མངོན་པ་ཀུན་བཏུས་ལས། ལུང་མ་བསྟན་གྱི་དབྱེ་བ་བཅུ་གསུམ་གསུངས་པ་ཡང་རྩ་བ་ལས་འབྱིན་པའི་ལས་ལ་དགེ་སྡིག་གཉིས་ལས་ལུང་མ་བསྟན་མེད་ཀྱི་ལས་མི་འབྱིན་པ་རྣམས་མ་སྨོས་པའི་ཕྱིར་དང༌། ལས་འབྱིན་པའི་ལུང་མ་བསྟན་བཤད་ཀྱང་དགེ་སྡིག་གཉིས་ལས་གཞན་པའི་ལས་མེད་ཅིང༌། འབྲས་བུ་བདེ་སྡུག་གཉིས་ལས་གཞན་འབྱུང་རྒྱུ་མེད་པའི་ཕྱིར་དང༌༑
དཔེར་ན་ཁྱོ་ཤུག་གཉིས་ལ་བུ་མོ་གཅིག་ཡོད་ན་ནང་ཚང་དུ་བགྲང་ན་གསུམ་ཡོད་ཀྱང་ཕོ་མོར་བགྲང་ན་གཉིས་ལས་མེད་པ་ལྟ་བུ་སོགས་ལུང་རིགས་རྣམ་དག་མང་པོས་གྲུབ་པ་འདིས་དཀར་ནག་ཟང་ཐལ་གྱི་དགོངས་པ་དཔྱིས་ཕྱིན་པ་ཡང་སྟོན་པ་ཉིད་དེ། འགའ་ཞིག་གིས། ལས་དཀར་རྣམ་སྨིན་ནག་པ་དང༌། ། ལས་ནག་རྣམ་སྨིན་དཀར་བ་དང༌། ཞེས་ཁ་མཁས་ཀྱི་བཤད་རྩོད་ལུང་རྣམ་དག་འཁྱོག་པོའི་དོན་གྱིས་རྒྱབ་ཏུ་དྲངས་པ་མང་མོད། དེ་ལྟ་ན་རྒྱུ་འབྲས་མི་བདེན་པར་ཁས་ལེན་ནམ། ཁྱོད་འདོད་པ་དེ་ཚུལ་ཅི་འདྲ། སྔར་ཁྱོད་ཀྱིས་ལོག་པའི་གྲུབ་མཐའ་མང་པོ་རླུང་ལྟར་བསྒྲགས་ཟིན་མོད། ད་དུང་ཚུལ་དེ་འདྲ་བ་རྣམས་ལ་སོམས་ཤིག ། གཉིས་པ།
རྟོག་གཉིས་ཅིག་ཅར་དུ་མི་འཇུག་ཅིང་སེམས་འགྲོགས་པར་མི་སྐྱེ་ཞེས་པ་ནི། གང་ཟག་གཅིག་ལ་ཤེས་རྒྱུད་གཉིས་མེད་པ་དང༌། ཆོས་ཐམས་ཅད་སྐད་ཅིག་མ་ཡིན་པའི་ཕྱིར་ཡུད་ཙམ་རེ་ལའང་སྤང་གཉེན་གྱི་ཚོགས་མང་པོ་སྐྱེ་འགག་བྱེད་པ་དག་སྔ་མ་སྔ་མ་འགགས་ནས་ཕྱི་མ་ཕྱི་མ་སྐྱེ་བ་སྟེ། ཚ་རེག་གམ་གྲང་རེག་གམ་ཉི་མ་དང་མུན་པ་ལྟར་སྤང་གཉེན་ལྷན་ཅིག་ཏུ་མི་གནས། དགེ་སྡིག་གི་རྟོག་པའང་ལྷན་ཅིག་ཏུ་མི་སྐྱེ་སྟེ། ལྷ་མོ་དཔལ་ཕྲེང་གིས་ཞུས་པའི་མདོ་ལས། དགེ་བའི་སེམས་ཀྱང་སྐད་ཅིག་མ། ། མི་དགེའི་སེམས་ཀྱང་སྐད་ཅིག་མ། ། ཞེས་དང༌། ཡུམ་རྒྱས་པ་ལས།
སེམས་ཀྱིས་སེམས་མི་མཐོང་ཞིང་སེམས་གཉིས་འགྲོགས་པར་མི་སྐྱེ་ཞེས་སོགས་གསུངས་པའི་ཕྱིར་གོ་སླའོ། ། གསུམ་པ། སེམས་ལས་བྱུང་བ་ལས་ཀྱང་སེམས་འབྱུང་ཞེས་བྱ་བ་ནི། གཞི་སྐྱེ་བ་མེད་པ་སེམས་ཡིན། དེ་ལ་རྟོག་དཔྱོད་བྱེད་པ་སེམས་བྱུང་ཡིན། སྒྲོ་འདོགས་ཆོད་པ་དེ་སེམས་ཡིན་པའི་ཕྱིར་སེམས་བྱུང་ལས་ཀྱང་སེམས་འབྱུང་བ་སྟེ། ལང་ཀར་གཤེགས་པ་ལས། སེམས་ནི་ཀུན་གཞིའི་རྣམ་ཤེས་ཏེ། ། ངར་འཛིན་ཉོན་མོངས་ཡིད་ཡིན་ཞིང༌། ། གང་ཞིག་ཡུལ་ལ་འཛིན་བྱེད་པ། །
དེ་ལ་རྣམ་པར་ཤེས་ཞེས་བརྗོད། ། ཅེས་སོ། ། དེའི་དཔེ་ཡང་ས་བོན་དུ་ནས་བཏབ་པར་རྒྱུ་རྐྱེན་མང་དུ་འདུ་བྱས་པས་སླར་འབྲས་བུར་ནས་ཉིད་འོང་བ་དང་མཚུངས་སོ། ། དེ་ཡང་གཞི་མ་རིག་པ་སེམས་ཡིན་ལ། དེ་ལ་བརྟེན་ནས་སེམས་བྱུང་འདུ་བྱེད་རྣམས་འབྱུང༌། འདུ་བྱེད་ལས་ཀྱང་རྣམ་ཤེས་འབྱུང་སྟེ། དབུས་མཐའ་རྣམ་འབྱེད་ལས། དེ་ལ་དོན་མཐོང་རྣམ་པར་ཤེས། ། དེ་ཡི་ཁྱད་པར་སེམས་ལས་བྱུང༌། ། ཞེས་གསུངས་པའི་ཕྱིར་རོ། །
བཞི་པ། འཁོར་བར་ལུས་འཁོར་བྱ་བ་ནི། མགོན་པོ་ཕག་མོ་གྲུ་པའི་ཞལ་ནས། དེ་རིང་ཁོང་གིས་འཕགས་པ་དཀོན་མཆོག་བརྩེགས་པ་ཀློག་པ་ཁོ་བོས་གསན་པས། འཁོར་བའི་རྒྱ་མཚོ་ལུས་འདི་ཡིན་གསུངས་ནས་གདའ། དེ་ཇི་ལྟར་ཡིན་སྙམ་དུ་དགོངས་པས་ཕྱིའི་རྒྱ་མཚོ་ཆེན་པོ་སྲོག་ཆགས་དུ་མའི་གཞིར་གྱུར་པ་ལྟར། ལུས་འདི་འཁོར་བའི་གཞི་དང་རྩ་བ་སྟེ་ཐོག་མ་མེད་པའི་བག་ཆགས་ཡུལ་རྐྱེན་དང་འཕྲད་པས་རྣམ་རྟོག་བཟང་ངན་སྣ་ཚོགས་སྐྱེ། དེ་བསགས་པའི་ལས་ཀྱིས་ལུས་དེ་དང་རྗེས་མཐུན་གྲུབ་པས་འཁོར་བར་ལུས་འཁོར་བ་ཡིན་ཏེ། སྤྱོད་འཇུག་ལས། ཡིད་ནི་ལུས་ཅན་མ་ཡིན་པས། །
སུས་ཀྱང་གང་དུའང་གཞོམ་མི་ནུས། ། ལུས་ལ་མངོན་པར་ཞེན་པས་ན། ། ལུས་ནི་སྡུག་བསྔལ་དག་གིས་གནོད། ། ཅེས་སོ། ། ཁམས་གསུམ་རིགས་དྲུག་ཏུ་འཁོར་བ་ཡང་ལུས་ཡིན་ལ། འབྲས་བུ་རྫོགས་བྱང་ཐོབ་ནས་འགྲོ་བའི་དོན་མཛད་པའི་སྤྲུལ་སྐུ་ཡང་ལུས་ཡིན་པས་ལས་བཟང་ངན་གང་སྨིན་ཡང་ལུས་ལ་བརྟེན་དགོས་ཏེ། ཇི་སྐད་དུ། ལུས་ཅན་རྣམས་ཀྱི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་འཛའ། ཞེས་སོ། །
བར་དོར་ལུས་མེད་དམ་སྙམ་ན་དེར་ཡང་བག་ཆགས་ཀྱི་ལུས་ཤིག་ངེས་པར་ཡོད་དེ། ། མངོན་པ་མཛོད་དང༌། རྗེ་ཕག་མོ་གྲུ་པས། སྔོན་བྱུང་སྲིད་པའི་ཤ་ཚུགས་ཅན། ། དབང་པོ་ཀུན་ཚང་ཐོགས་མེད་རྒྱུ། ། ཞེས་སོགས་གསུངས་སོ། ། གཞན་ཡང་རིག་པ་དྲུག་ཅུ་པ་ལས། ། གལ་ཏེ་ཕུང་པོ་མ་འགག་ན། ། ཉོན་མོངས་ཟད་ཀྱང་འདའ་མི་འགྱུར། ། གང་ཚེ་དེའང་འགགས་གྱུར་པ། །
དེ་ཡི་ཚེ་ན་གྲོལ་བར་འགྱུར། ། ཞེས་སོ། ། ལྔ་པ། རྟེན་འབྲེལ་བཅུ་གཉིས་ཐམས་ཅད་མ་རིག་པའི་གཡོས་བྱ་བ་ནི། ། མ་རིག་པ་ཡོད་ན་རྒ་ཤིའི་བར་ཡོད་ལ། མ་རིག་པ་འགག་ན་རྒ་ཤིའི་བར་འགགས་པས་གྲུབ་སྟེ། འཕགས་པ་སྡུད་པ་ལས། སེམས་ཅན་ཐ་མ་འབྲིང་དང་མཆོག་གྱུར་ཇི་སྙེད་པ། ། དེ་ཀུན་མ་རིག་ལས་བྱུང་བདེ་བར་གཤེགས་པས་གསུངས། ། ཞེས་གསུངས་ལ།
མ་རིག་པ་དེ་ནི་དྲན་མེད་དུ་བརྒྱལ་བའམ་མིག་གིས་མི་མཐོང་བ་ལྟ་བུ་ལ་མི་བཞེད་དེ། དེ་ཁོ་ན་ཉིད་ཀྱི་དོན་ལ་བསྒྲིབས་པའི་གཏི་མུག་མཚན་འཛིན་དུག་ལྔའི་རྩ་བར་གྱུར་པ་དེ་ཉིད་མ་རིག་པ་ཡིན། གཞན་དུ་ན་དོན་དམ་རྣམ་པར་ངེས་པའི་ཆོས་ཀྱི་རྣམ་གྲངས་སོགས་ལས་སྔོན་དང་ཕྱི་མའི་མཐའ་ལ་སོགས་པ་མི་ཤེས་པ་ལ་མ་རིག་པར་བཤད་མོད། དེ་ནི་སྔ་མ་ལས་གཞན་དུ་གཟུང་བྱ་མེད་པས་སོ། ། དྲུག་པ། རྟེན་འབྲེལ་བཅུ་གཉིས་སྐད་ཅིག་མ་གཅིག་ལའང་ཚང་བར་བཞེད་དེ། སློབ་དཔོན་དབྱིག་གཉེན་གྱིས། ལུག་གཅིག་གསོད་པའི་བར་ལའང་རྟེན་འབྲེལ་བཅུ་གཉིས་ཚང་བར་གསུངས་པ་དང༌། དེ་བས་ཀྱང་དུས་ཉེ་བ་ཀླུ་དགེ་ཚུལ་དང༌། ཤུད་ཀེའི་སློབ་མ་ཀླུར་སྐྱེས་པ་དང༌།
སྦྱོར་བ་འགོ་རྩོམ་པ་ཉོན་མོངས་པའི་དུམ་བུ། དངོས་གཞི་ལོངས་སྤྱོད་པ་ལས་ཀྱི་དུམ་བུ། རྗེས་ཐིམ་པ་སྡུག་བསྔལ་གྱི་དུམ་བུ་སྟེ་དུམ་བུ་གསུམ་སྦྱོར་དངོས་རྗེས་གསུམ་དུ་འོང༌། དེ་ལྟར་ན་རྟོག་པ་སྐད་ཅིག་མ་སེ་གོལ་གཏོགས་པའི་ཡུད་ཙམ་ལའང་རྟེན་འབྲེལ་བཅུ་གཉིས་ཐམས་ཅད་ཚང་བ་ཡིན། འདི་གོ་ན་སྐྱོན་སྤོང་བ་དང་ཡོན་ཏན་སྒྲུབ་པ་ཐམས་ཅད་དུས་རིང་པོ་ལ་ལྟོས་མི་དགོས། སྐད་ཅིག་མའི་འཁོར་ལོའི་ཚུལ་གྱིས་སྒྲུབ་ཆོག་པར་གསུངས་ཏེ་གནད་ཟབ་ཀྱང་གོ་སླའོ། ། བདུན་པ། སེམས་ཐ་དད་པའི་དབང་གིས་སྣང་བ་ཡང་ཐ་དད་ཅེས་གསུངས་པ་ནི། དཔེར་ན་ཆོས་མངོན་པ། དུས་འཁོར།
ཕལ་པོ་ཆེ། འདུལ་བ། འཇིག་རྟེན་གདགས་བཞག་སོགས་ནས་གླིང་བཞི་རི་རབ་ཀྱི་ཚད་དབྱིབས་སོགས་གསུངས་པ་འགལ་བ་ལྟར་གོ་བ་དང༌། དེ་བཞིན་དུ་མཆོག་དམན་བར་མ་འགྲོ་དྲུག་གང་གི་ཡང་རང་གི་གོ་ཚོད་སྣང་ཚོད་དེ་ལྟར་ཡིན་ནོ་བདེན་ནོ། ། གཞན་རྣམས་ཀྱི་ཚུལ་དེ་འདྲ་བ་མིན་ནོ་ཞེས་བདེན་ཞེན་གྱིས་རྒྱལ་བའི་བཀའ་ལ་ནང་འགལ་དང་རིས་སུ་གཅོད་པ་ནི་རྣམ་པར་མ་དག་པ་ཁོ་ན་སྟེ། དཔེར་ན་ངོ་བོ་ཆུ་གཅིག་པོ་ལ་ལྷས་བདུད་རྩི། མིས་ཆུ། ཡི་དྭགས་ཀྱིས་རྣག་ཁྲག་ཏུ་མཐོང་བ་ལྟར་དང༌། དོན་དམ་སྟོང་པ་བདེན་གྲུབ་ཀྱི་དབང་དུ་གང་ཡང་མ་གྲུབ་ཀྱང༌། ཀུན་རྫོབ་བདེན་པའི་འཁྲུལ་ངོར་རང་རང་གི་ལས་དང་ཁམས་དང་མོས་པ་དང་བསམ་པའི་དབང་གིས་ཐ་དད་པར་སྣང་བ་ཉིད་ཡིན་ཏེ།
རྡོ་རྗེ་གུར་ལས། ཡུལ་དང་དབང་པོའི་བྱེ་བྲག་རྣམས། ། རྣམ་པ་ཐ་དད་མ་མཆིས་ཏེ། ། གཟུགས་སོགས་སྣང་བར་གྱུར་པ་ནི། ། རང་སེམས་ཁོ་ན་སྣང་བའོ༑ ༑ ཞེས་དང༌། རྗེ་ཕག་མོ་གྲུ་པས། དམྱལ་བ་དང་ནི་སངས་རྒྱས་བར། ། སྤྲོས་བྲལ་སེམས་ཀྱི་སྣང་བ་སྟེ། ། སྟོང་ཉིད་ཡིན་པའི་གནད་ཀ་དེས། །
ཅིར་ཡང་བསྒྱུར་དུ་བཏུབ་པ་ཡིན༑ ༑ ཞེས་སོ། ། མདོར་ན་འཁོར་འདས་ཀྱིས་བསྡུས་པའི་ཆོས་ཐམས་ཅད་སེམས་ལས་གཞན་དུ་གྲུབ་པ་མེད་དེ། རྡོ་རྗེ་གུར་ལས། གཟུགས་དང་ཚོར་དང་འདུ་ཤེས་དང༌། ། འདུ་བྱེད་དང་ནི་རྣམ་ཤེས་ཉིད། ། ཐམས་ཅད་སེམས་འདིའི་དངོས་པོ་ལས། ། ཐུབ་པས་གཞན་དུ་མ་གསུངས་སོ། ། ཞེས་སོ། ། དེ་ལྟར་ཐམས་ཅད་སེམས་སུ་གཅིག་པར་རྟོགས་ན་འཁོར་འདས་ཞེས་པའི་མིང་ཙམ་ཡང་སྟོང་པ་སྟེ།
དཔལ་རྙོག་པ་མེད་པའི་རྒྱུད་ལས། འཁོར་བར་འཁོར་བར་མི་འགྱུར་སྟེ། ། མྱ་ངན་འདའ་བར་ཡོངས་མི་འགྱུར། ། འཁོར་དང་མྱ་ངན་འདས་པ་ནི། ། ཆུ་ཟླ་བཞིན་དུ་བདེན་པས་སྟོང༌། ། ཞེས་སོ། ། དེ་ལྟར་མ་རྟོགས་པའི་སྣང་ངོར་ཐ་དད་དུ་སྣང་སྟེ། ཇི་སྐད་དུ། ལྕགས་སྲེག་ས་གཞི་སུ་ཡིས་བྱས། ། མོ་ཚོགས་འདི་དག་ཅི་ལས་བྱུང༌། །
དེ་འདྲ་དེ་དག་ཐམས་ཅད་ཀྱང༌། ། སྡིག་སེམས་ཡིན་པར་ཐུབ་པས་གསུངས། ། ཞེས་དང༌། ། མགོན་པོ་ཕག་མོ་གྲུ་པས། རེས་འགའ་ནི་ངམ་ཤོད་ཀྱི་ཀླུང་འདི་འོག་མིན་གྱི་གནས་ཡིན། རེས་འགའ་ནི་ལྕགས་སྲེག་གི་ས་གཞི་ཡིན་ཞེས་གསུངས་པ་ཡང་དོན་འདི་ལ་དགོངས། དེ་ལྟར་ན་བསོད་ནམས་བསགས་པ་རབ་འབྲིང་ཐ་མའི་སྣང་ངོར་ཐ་དད་དུ་སྣང་བ་ཡིན་གྱི་དོན་དུ་ངོ་བོ་མ་གྲུབ་པའི་ཕྱིར། རྡོ་རྗེ་གུར་ནས་རྒྱས་པར་གསུངས་པ་དང༌། ཕུག་ཁྲུ་བཅོ་བརྒྱད་པའི་ནང་དུ་འཁོར་ལོས་བསྒྱུར་བ་བུ་དང་བཙུན་མོ་དཔུང་བཅས་ཤོང་བའི་དཔེ་དང༌། འཇམ་དཔལ་གྱི་ཞིང་བཀོད་ལས་བྱམས་པས་ཁྲི་བཤམས་པའི་ཚད་དང༌།
སྡོམ་གསུམ་བསྟན་པའི་མདོར་བྱ་རྒོད་ཕུང་རིའི་ཡོན་ཏན་གསུངས་པ་རྣམས་ད་ལྟ་བྱ་རྒོད་ཕུང་རི་ལ་མེད་པ་ཡང་སེམས་ཐ་དད་པའི་སྣང་ཚུལ་ཐ་དད་ཡིན། གཞན་ཡང་འགའ་ཞིག་གིས། དཔལ་ལྡན་དུས་ཀྱི་འཁོར་ལོ་དང༌། ། མངོན་པའི་གཞུང་ལས་གསུངས་པ་ཡི། ། གངས་རི་གསེར་གྱི་བྱ་སྐྱིབས་དང༌༑ ༑ འཛམ་བུའི་ཤིང་དང་ས་སྲུང་བུ། ། ཞེས་པ་ནས། དེ་ལྟར་མིན་པའི་གང་ཟག་གིས། ། ཡུལ་དེར་འགྲོ་བ་རྒྱུད་ལས་བཀག ། ཅེས་རྒྱུ་མཚན་དུ་མས་བཀག་མོད།
དཔྱད་ནས་བཤད་ཀྱི། དྲི་མ་མེད་པར་གྲགས་པའི་མདོ་ལས། བཙུན་པ་ཤཱ་རིའི་བུས་སྨྲས་པ། བདག་གིས་ས་ཆེན་པོ་འདི་མཐོ་དམན་དང་གཡང་ས་དང་ལྗན་ལྗིན་གྱིས་གང་བར་མཐོང་ངོ༌། ། ཞེས་ཟེར་རོ། ། སངས་རྒྱས་མྱ་ངན་མེད་པའི་ཞིང་ནས་འོངས་པའི་ཚངས་པ་རལ་པ་ཅན་གྱིས་སྨྲས་པ། བདག་གིས་བཅོམ་ལྡན་འདས་ཤཱཀྱ་ཐུབ་པའི་ཞིང་འདི་ཉིད་གཞན་འཕྲུལ་དབང་བྱེད་ཀྱི་ལྷའི་གནས་ཀྱི་བཀོད་པ་ཕུན་སུམ་ཚོགས་པ་བཞིན་དུ་དག་པར་མཐོང་ངོ་ཞེས་ཟེར་རོ། ། དེ་ནས་བཅོམ་ལྡན་འདས་ཀྱིས་འཁོར་གྱི་དཀྱིལ་འཁོར་རྣམས་ལ་སངས་རྒྱས་ཀྱི་ཞིང་འདིའི་རང་བཞིན་སྟོན་པར་མཛད་པས་ཐམས་ཅད་ཀྱིས་ཤར་ཕྱོགས་ཀྱི་སངས་རྒྱས་རིན་པོ་ཆེའི་རྒྱན་བཀོད་པའི་ཞིང་ཁམས་བཞིན་ཡོངས་སུ་དག་པར་མཐོང་བར་གྱུར་པས་དེའི་ཚེ་བཅོམ་ལྡན་འདས་ཀྱིས་བཀའ་སྩལ་པ། ངའི་སངས་རྒྱས་ཀྱི་ཞིང་འདི་ནི་རྟག་ཏུ་འདི་འདྲ་སྟེ་ཁྱེད་རྣམས་ཀྱིས་མི་མཐོང་ངོ༌། ། ཞེས་གསུངས་པའི་ཕྱིར་མ་དྲོས་པ་དང་ཏི་སེ་དང༌།
ཙཱ་རི་སོགས་ཀྱང་སྔོན་གྱི་བཤད་ཚོད་དང་ད་ལྟ་མི་མཚུངས་པ་ཡང་ཚུལ་དེ་ལྟ་བུ་ཁོ་ནར་ངེས་སོ། ། ཡང་ཁོ་ན་རེ། དེ་ལ་ཁ་ཅིག་འདི་སྐད་དུ། ། བྱ་རྒོད་ཕུང་པོའི་རི་ལ་ཡང༌། ། དཀོན་བརྩེགས་བཞིན་དུ་ད་ལྟ་མེད། ། དུས་ཀྱི་སྟོབས་ཀྱིས་ཡུལ་ཀུན་ཡང༌། ། རྣམ་པར་འགྱུར་བར་སྣང་ཞེས་ཟེར། ། འདི་ཡང་ཕྱེ་སྟེ་བཤད་ཀྱིས་ཉོན། ། ཞེས་པ་ནས། ཐམས་ཅད་འཁྲུལ་བར་ག་ལ་སྲིད། །
ཅེས་པའི་བར་གྱིས་སྙན་ངག་གི་བསྟོད་པ་དང་གནས་ལུགས་བརྗོད་པ་སོགས་གཏན་ཚིགས་སུ་བྱས་མོད་ཀྱི་དེ་ཡང་ལུང་དེས་རྣམ་པར་ཉམས་པར་བྱས་སོ། ། ཡང་ཁོ་ན་རེ། དཔལ་ལྡན་དུས་ཀྱི་འཁོར་ལོ་དང༌། ། མངོན་པའི་གཞུང་ལས་གསུངས་པ་ཡི། ། ཞེས་བྲིས་མོད། དུས་འཁོར་དང་མངོན་པའི་གནས་ཀྱི་རྣམ་བཤད་མཚུངས་པར་འདྲེན་པ་ཡང་རྣམ་པར་འཁྱམས་སོ། ། རྟོགས་ལྡན་དུ་ཁས་བླངས་པ་འགའ་ཞིག་རྣམ་རྟོག་ཁྱིམ་པ་ཐ་མ་ལས་རགས་པའི་རུ་ང་ཅན་རྣམས་དང༌། མཁས་པར་ཁས་ལེན་པའི་ཕྱོགས་གཅིག་བདེན་འཛིན་འཁྲུལ་ཞེན་ཅན་རྒྱལ་བའི་བཀའ་ལ་སྟངས་གཅོད་བྱེད་པ་དག་ཡོད་མོད༑ རང་གི་གནས་ཚུལ་དེ་འདྲ་བ་སོམས་ལ་གཅོམ་བསྐྱུངས་ནས་ཁ་རོག་འདུག་ཅིག ། བརྒྱད་པ།
ད་ལྟ་ཉིད་དུ་གང་བསྒྲུབས་པའི་འབྲས་བུ་ལ་ལོངས་སྤྱོད་པར་བཞེད་པ་ནི། སྔོན་གྱི་ལས་ཁོ་ན་ཡང་ངེས་པ་མ་ཡིན་ཏེ། ད་ལྟ་ཉིད་དུ་བསྒྲུབས་པའི་འབྲས་བུ་ལ་ལོངས་སྤྱོད་པ་འདི་ཡང་ཡོད་དེ། མ་སྐྱེས་དགྲའི་འགྱོད་པ་བསལ་བའི་མདོ་ལས། ཆོས་ཐམས་ཅད་ནི་རྒྱུའི་རྗེས་སུ་འགྲོ་བ། རྐྱེན་ལ་རག་ལས་པ། སྲིད་པའི་རྩ་བ་ཅན། སྨོན་ལམ་གྱིས་ཐོག་དྲངས་པའོ། ། ཞེས་དང༌། ཇི་སྐད་དུ།
རྒྱུ་གཅིག་གིས་ནི་ཀུན་གྲུབ་པའི། ། འབྲས་བུ་གང་ཡང་ཡོད་མིན་ཏེ༑ ༑ ལྷ་རྣམས་ཀྱིས་ནི་བྱས་པ་ཡང༌། ། རྒྱུ་རྐྱེན་གཞན་ལ་ལྟོས་དགོས་སོ། ། ཞེས་དང༌། རྗེ་བཙུན་མི་ལས། བརྐོས་པར་གྱུར་ན་ས་ལས་ཆུ་ཡང་ཐོན། ། བསྲུབས་པར་གྱུར་ན་ཤིང་ལས་མེ་ཡང་འབར། ། མིས་ནི་བརྩོན་འགྲུས་དང་འབད་བྱས་གྱུར་ན། ། མི་འགྲུབ་པ་ནི་གང་ཡང་མེད་པར་གསུངས། །
ཞེས་གསུངས་པ་དང༌། རྒྱུ་རྐྱེན་གྱི་རྟེན་འབྲེལ་ཐམས་ཅད་ཇི་ལྟར་བསྒྲིགས་པ་ལྟར་ད་ལྟ་ཉིད་དུ་འབྱུང་བ་མགོན་པོ་འབྲི་གུང་པ་ཆེན་པོ་ལྟ་བུ་དང༌། དཔེར་ན་ཞིང་ལ་སོ་ནམ་མཁན་གྱིས་བསྒྲུབས་པའི་འབྲས་བུ་ལྟ་བུ་སྟེ་རྟོགས་སླའོ། ། དགུ་པ། དུས་ཀྱི་འཕེལ་འགྲིབ་ད་ལྟར་ཡང་བྱར་ཡོད། ཅེས་གསུངས་པ་ནི། འཕེལ་འགྲིབ་བྱེད་པའི་རྒྱུ་དགེ་བ་དང་མི་དགེ་བ་ཡིན་ཏེ། བྱེད་པ་པོས་བྱས་པ་དང༌། རང་བཞིན་གྱིས་བྱུང་བ་དང༌། དུས་ཀྱིས་བྱས་པ་མ་ཡིན་ཏེ༑
སྔོན་བསྐལ་པ་དང་པོ་རྫོགས་ལྡན་གྱི་དུས་འོད་གསལ་གྱི་ལྷ་བབ་མ་ཐག་པའི་བཅུད་སོགས་དཔལ་ཡོན་དུ་མ་ལ་ལོངས་སྤྱོད་པ་ཡང་ཉོན་མོངས་འཕེལ་བས་ཚེ་ལོ་བཅུ་པའི་བར་དུ་འགྲིབ་ལ། བཅུ་པའི་དུས་རྒྱལ་བ་མ་ཕམ་པའི་སྤྲུལ་པས་དགེ་བཅུའི་ཁྲིམས་བཅས་པ་བསྲུངས་བས་བརྒྱད་ཁྲིའི་བར་དུ་འཕེལ་བར་བཤད་པ་དང༌། སྙིང་རྗེ་པད་དཀར་ལས། སྔོན་འཇིག་རྟེན་གྱི་ཁམས་ཡང་དག་འདྲེན་དུ་སྐྱེ་དགུ་ཚེ་ལོ་བརྒྱད་ཁྲི་ལས་འགྲིབ་ནས་བརྒྱད་ཅུ་པའི་ནང་དུ་བདག་ཅག་གི་སྟོན་པ་འདི་བྱང་ཆུབ་སེམས་དཔའི་ཚེ་གདོལ་བ་སྟོབས་ཆེན་དུ་འཁྲུངས་ཤིང༌༑ དེས་སྟོབས་དང་རྫུ་འཕྲུལ་གྱིས་སྐྱེ་དགུ་མི་ཆོས་བཅུ་དྲུག་དང་ལྡན་པར་བཀོད་པའི་མཐུས་ཚེ་ལོ་ལྔ་བརྒྱ་བར་འཕེལ་བར་གསུངས་པ་ལྟ་བུ་ཡིན་པས། ད་ལྟ་སྙིགས་མ་ལྔ་བདོ་འདིར་ཡང་དགེ་བའི་བཤེས་གཉེན་ནམ་ཆོས་ཀྱི་རྒྱལ་པོ་ཕྱོགས་ལྷུང་དང་བྲལ་བ་དག་གིས་སྐྱེ་དགུ་རྣམས་རྣམ་པར་དག་པའི་མི་ཆོས་བཅུ་དྲུག་ལ་བཀོད་ན་ཚེ་བསོད་ལོངས་སྤྱོད་ཐམས་ཅད་ཡར་ལྡན་དུ་འབྱུང་བ་དང༌། དེ་ལྟ་མ་བྱུང་ཡང་ཡུལ་གྲུའམ། ཁྱིམ་གང་ངམ། རང་རྒྱུད་གཅིག་པོ་ཙམ་ཡང་མི་ཆོས་བཅུ་དྲུག་ལ་བཀོད་ན་དེའི་ངོ་སྐལ་ནས་རྫོགས་ལྡན་ལྟར་འབྱུང་བ་སྔོན་གྱི་གླེང་གཞིས་གྲུབ་པས་དེ་ལྟར་འབྱུང་མོད། རང་འདོད་དང་རྙེད་བརྩོན་ཁེངས་གྲགས་གཏམ་དོན་བྱུས་ནོར་ལ་དམིགས་ནས་དགེ་བའི་ལས་ལམ་དུ་བདག་གཞན་བཀོལ་ཡང་ནེ་ཙོ་ཁའི་ཆོས་བཤད་དང་མཚུངས་པས་སྙིང་པོས་དབེན་མོད།
འགའ་ཞིག་གིས་དེ་ལྟར་བྱས་མ་བྱས་མེད་ཅེས་བློ་བསད་ནས་སྡོད་པ་ལ་ནི་ཆུ་རྣམས་རྒྱ་མཚོར་འདུ་བ་ལྟར་མི་མཐུན་པ་ཐམས་ཅད་སྡིག་ཅན་དེའི་ཕྱོགས་སམ་གྲོང་ངམ་ཁྱིམ་དེར་འོང་བ་ཆོས་ཉིད་ཡིན་པས། དེས་ན་དུས་ཀྱི་འཕེལ་འགྲིབ་དགེ་སྡིག་གི་འདོར་ལེན་གྱིས་ད་ལྟ་ཁོ་ནར་འབྱུང་ངོ༌། ། བཅུ་པ། ཚེ་འདི་རང་དུ་མཐོང་ཆོས་གཙོ་བོར་འབྱུང་བྱ་བ་ནི། འདུལ་བ་ལུང་དབྱེན་གཞི་བམ་པོ་བརྒྱ་རྩ་བདུན་པ་ལས། བཅོམ་ལྡན་འདས་ལ་རྒྱལ་པོ་མ་སྐྱེས་དགྲས་མཐོང་ཆོས་གང་ཡིན་ཞུས་པའི་ལན་དུ། ཁྱོད་ཀྱི་འབངས་གོ་རེ་ལོང་ཞིག་ངའི་བསྟན་པ་ལ་རབ་ཏུ་བྱུང་ནས་དགེ་སློང་ཚུལ་ཁྲིམས་སོགས་ཡོན་ཏན་དུ་མ་དང་ལྡན་པར་གྱུར་ན། ཕྱིས་ཁྱོད་ཀྱིས་དེ་ལ་གཡོག་འཆོལ་ལམ་ཞེས་དྲིས་པས་མ་སྐྱེས་དགྲས་དེ་ལྟ་ནི་མ་ལགས་སོ། ། བདག་གི་ཕྱག་དང་བཀུར་སྟིའི་གནས་སུ་འགྱུར་རོ་ཞེས་གསོལ་བ་ལ་དེ་མཐོང་ཆོས་ཀྱི་འབྲས་བུར་གསུངས་པ་དང༌། སྤྱོད་འཇུག་ལས།
བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། ། འཁོར་བའི་བརྩོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། ། འཇིག་རྟེན་ལྷ་མིར་བཅས་པས་ཕྱག་བྱར་འགྱུར། ། ཞེས་དང༌། དབང་བསྐུར་བའི་འབྲས་བུར་ཡང༌། ཇི་སྐད་དུ། དེ་རིང་ཁྱོད་རྣམས་བདེ་བར་གནས། ། ཞེས་སོགས་མང་དུ་གསུངས་ལ། མཐོང་ཆོས་ད་ལྟར་ཡང་འབྱུང་བ་དཔལ་ཕག་མོ་གྲུ་པས།
ཐ་ན་འཇིག་རྟེན་མི་ཆོས་གཅིག་གིས་གཅིག་ལ་ཁྱོད་མདའ་ཚ་ཞེས་སྨྲས་ན་ང་བས་ཀྱང་ཁྱོད་ཚ་ཞེས་ཟེར་ལ། ཕ་རོལ་པོར་སྨད་ན་ཚུར་ཡང་སྨོད་པར་འགྱུར། མཐོང་ཆོས་དེ་ཉིད་ཁོ་ན་ཡིན་གསུངས་པ་ལྟར་གོ་བར་སླའོ། ། བཅུ་གཅིག་པ། མི་ཆོས་བཅུ་དྲུག་ལ་སོགས་པ་དང་ལྷ་ཆོས་གནད་གཅིག་བྱ་བ་ནི། སྲོག་གཅོད། མ་བྱིན་ལེན། འདོད་ལོག ༑ རྫུན། མྱོས་འགྱུར་སོགས་སྤོང་བར་བསྔགས་པ་དང༌།
སྒྲུབ་པར་སྨོད་པ་དང༌། ཕ་མ་དགེ་སྦྱོང་སློབ་དཔོན་སོགས་ལ་རིམ་གྲོ་བྱ་བ་དང༌། ཕར་ཕྱིན་དྲུག་སོགས་སྤྱོད་པ་ལ་བསྔགས་པ་དང་མི་སྤྱོད་པ་ལ་སྨོད་པ་སོགས་མདོར་ན་མི་ཆོས་བཅུ་དྲུག་ལྷ་ཆོས་དང་གནད་གཅིག་པ་ཨ་ཅང་ཆེ་སྟེ། མི་ཆོས་ནི་ལྷ་ཆོས་ཀྱི་རྩ་བ་རྨང་རྡོ་ལྟ་བུ་ཡིན་པ་ཡང༌། སློབ་དཔོན་འཕགས་པའི་ཤེས་རབ་བརྒྱ་པར། མི་ཡི་ཆོས་ལུགས་ལེགས་སྤྱད་ན། ། ལྷ་ཡུལ་བགྲོད་པ་ཐག་མི་རིང༌། ། ལྷ་དང་མི་ཡི་ཐེམ་སྐས་ལ། ། འཛེགས་ན་ཐར་པ་གམ་ན་འདུག ། ཅེས་དང༌།
སློབ་དཔོན་ལེགས་ལྡན་འབྱེད་ཀྱིས། ཡང་དག་ཀུན་རྫོབ་རྣམས་ཀྱི་སྐས། ། མེད་པར་དོན་དམ་ཁང་ཆེན་གྱི། ། སྟེང་དུ་འགྲོ་བར་འདོད་པ་ནི། ། མཁས་ལ་རུང་བ་མ་ཡིན་ནོ། ། ཞེས་གསུངས་སོ། ། བཅུ་གཉིས་པ། ཕལ་ཆེ་ཆུང་ལས་འབྲས་བུ་ཐོབ་པ་རྒྱུན་མི་འཆད་པ་འབྱུང་བྱ་བ་ནི། ད་ལྟ་སྙིགས་མའི་དུས་འདིར་བརྩོན་འགྲུས་བྱས་ཀྱང་འཚང་མི་རྒྱ་ཟེར་བ་རྣམ་པར་མ་དག་པ་སྟེ། ཕར་ཕྱིན་ལ་ཡང་དཀོན་མཆོག་གསུམ་རྟག་པའི་གནད་ཀྱིས་ཉམས་སུ་གང་བླངས་ལ་འབྲས་བུ་འབྱུང་བས་དུས་ཀྱི་དབྱེ་བ་མི་རིགས་ཏེ།
ཟླ་བ་སྙིང་པོར་བསྟན་པ་ནུབ་ཁར་དགྲ་བཅོམ་པ་དེས་པ་འབྱུང་བར་གསུངས་ལ། ཚེ་ལོ་བཅུ་པ་ནས་ཡར་འཕེལ་ཏེ་དྲུག་བརྒྱ་པའི་དུས་ཀྱི་བར་དུ་བསྟན་པ་འདི་གནས་ཤིང་གནས་བརྟན་ཆེན་པོ་བཅུ་དྲུག་བྱོན་ནས་གསུང་རབ་བསྡུས་པའི་མཆོད་རྟེན་བྱས་ཏེ་མྱ་ངན་ལས་འདའ་བར་དགྲ་བཅོམ་པ་དགེ་བའི་བཤེས་གཉེན་གྱི་རྟོགས་བརྗོད་ལས་གསུངས་པ་སོགས་ཀྱིས་ཕལ་ཆེ་ཆུང་གི་འབྲས་བུ་དང༌། སྒྲུབ་པ། ལུང་གི་དུས་སོ་སོར་བསྟན་གྱི། བསྒྲུབས་ཤིང་ཉམས་སུ་བླངས་ན་འབྲས་བུ་ཐོབ་པར་འགྱུར་བའི་འཕྲོས་ནི། སིངྒ་གླིང་གི་དགྲ་བཅོམ་པ་ལ་ཞུས་ནས། དུས་འཁོར་དང་བསྟུན་པའི་ཁ་ཆེ་པཎ་ཆེན་གྱི་བསྟན་རྩིས་ལས་བསྟན་པ་ཡུན་རིང་དུ་གནས་པར་བཤད་པ་ལ། རྗེ་འཇིག་རྟེན་མགོན་པོ་ཤིན་ཏུ་མཉེས་ནས་བསྟན་པ་གནས་པ་ལ་བསྔགས་ཤིང༌། ལྔ་བརྒྱའི་ཐ་མར་ཤེར་ཕྱིན་གྱིས་སངས་རྒྱས་ཀྱི་བྱ་བ་བྱེད་པར་གསུངས་པ་སོགས་སྤྱི་བཞེད་ལས་བྱེ་བྲག་གི་བཞེད་པར་བསྟན་ལ། ཁྱད་པར་གསང་སྔགས་ནི་རྫོགས་ལྡན་ལས་རྩོད་དུས་འདིར་ཤིན་ཏུ་བསྔགས་པའི་ཕྱིར་འབྲས་བུ་འབྱུང་བར་མྱུར་བ་སྟེ།
ཇི་སྐད་དུ། མ་འོངས་ཕྱི་མའི་དུས་ཀྱི་ཚེ། ། དུས་མཐར་དངོས་གྲུབ་མི་འཐོབ་སྟེ། ། ཆོས་འདི་དེ་ལྟར་ཤེས་ནས་སུ། ། བསམ་པ་ཐམས་ཅད་རྫོགས་བྱེད་ཡིན། ། ཞེས་སོགས་གསུངས་ལ་ལུང་འདིའི་ཕྱི་མར་དངོས་གྲུབ་མི་འབྱུང་ཞེས་པ་ནི་སྙིགས་མའི་དུས་ཕར་ཕྱིན་ཐེག་པའི་ཆོས་ཉོན་མོངས་པ་སྤང་བྱར་བྱེད་པ་སྒྲུབ་མཁན་དཀོན་གྱི། གསང་སྔགས་ཉོན་མོངས་ལམ་བྱེད་སྒྲུབ་པ་མང་བས་དེའི་ཕྱིར་དགོངས་སོ། ། དེས་ན་ཕལ་ཆེ་ཆུང་ལ་དགོངས་ནས་འབྲས་བུའི་དུས་གོང་དུ་བཞག་གི་ཕྱིས་ཡེ་མི་འཐོབ་པ་མ་ཡིན་ཏེ། མ་བསྒྲུབ་ན་འབྲས་བུའི་དུས་སུའང་འབྲས་བུ་ཐོབ་པ་མི་སྲིད་པའི་ཕྱིར་དང༌། འབྲས་བུའི་དུས།
སྒྲུབ་པའི་དུས། ལུང་གི་དུས། རྟགས་ཙམ་འཛིན་པའི་དུས་ཏེ་བཞིར་བཞག་པ་ནི་ཤས་ཆེ་ཆུང་ལ་དགོངས་པས་དེ་ལྟར་གོ་དགོས་སོ༑ ༑ བཅུ་གསུམ་པ། ལྷག་པ་ཤེས་རབ་ཀྱི་བསླབ་པ་སྔོན་དུ་འགྲོ་བའང་ཡོད་བྱ་བ་ནི། བསླབ་གསུམ་རིམ་ཅན་དུ་བཤད་མོད། འང་གི་སྒྲས་ཁོ་ནར་ཡང་མ་ངེས་ཏེ། བླ་མ་མཚན་ལྡན་གྱིས་སློབ་མ་སྣོད་ལྡན་ལ་མན་ངག་བསྟན་པས་དེའི་རྒྱུད་ལ་མངོན་རྟོགས་སྐྱེས་པ་ལྷག་པ་ཤེས་རབ་ཀྱི་བསླབ་པ། དེའི་རྒྱུན་སྐྱོང་བ་ཏིང་ངེ་འཛིན་གྱི་བསླབ་པ། རྟོགས་པ་མཐར་ཕྱིན་ནས་སྟོང་ཉིད་རྒྱུ་འབྲས་སུ་ལྡང་བ་ཚུལ་ཁྲིམས་ཀྱི་བསླབ་པ་ཡིན་ཏེ།
དཔེར་ན་རྗེ་འཇིག་རྟེན་གསུམ་གྱི་མགོན་པོ་སྒོམ་མེད་ཀྱི་རྟོགས་པ་འཁྲུངས་ནས་བསྙེན་པར་རྫོགས་པ་དང༌། ལྔ་སྡེ་བཟང་པོ་ཡེ་ཤེས་ཁོང་དུ་ཆུད་ནས་དགེ་སློང་གི་བསླབ་བྱ་བླངས་པ་དང༌། རིགས་ཀྱི་གཙོ་བོའི་བུ་གྲགས་པ་ཁྱིམ་པའི་ཆ་ལུགས་ཀྱིས་དགྲ་བཅོམ་པ་ཐོབ་རྗེས་རབ་བྱུང་གི་རྟགས་དང་བསླབ་པ་བླངས་པ་ལྟ་བུ་དང༌། དེང་སང་ཡང་ཁྱིམ་པས་བསམ་གཏན་བསྒོམས་ནས་ཡེ་ཤེས་མཐོང་རྗེས་གཟོད་སོ་ཐར་གྱི་སྡོམ་པ་ནོད་པ་ལྟ་བུ་ཡིན་ལ། འཕགས་པ་སྡུད་པ་ལས། ། སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ༑ ༑ ཚུལ་ཁྲིམས་བཟོད་པ་བརྩོན་འགྲུས་བསམ་གཏན་དེ་བཞིན་ནོ། ། ཞེས་གསུངས་པའི་ཕྱིར་བསླབ་པ་གསུམ་ལ་གོ་རིམ་གཅིག་ཁོ་ནར་ཡང་མ་ངེས་སོ་ཞེས་པའི་དགོངས་པའོ། ། བཅུ་བཞི་པ། ལམ་རིམ་ཐམས་ཅད་ཐུན་གཅིག་གི་ནང་དུ་ཉམས་སུ་བླང་བྱ་བ་ནི།
ཉིན་མཚན་གྱི་ཆ་ཐུན་དྲུག་བཞི་གཉིས་གང་ལྟར་བྱེད་ཀྱང་ཐུན་ཁོང་རེ་རེར་ལམ་རིམ་ཐམས་ཅད་ཚང་བར་ཉམས་སུ་བླང་དགོས་པར་དགོངས། དེའི་ཚུལ་ནི་ཐུན་གྱི་འགོར་འཆི་བ་མི་རྟག་པ་དང༌། དལ་འབྱོར་རྙེད་དཀའ་བ་དང༌། རྒྱུ་འབྲས་དང༌། ། འཁོར་བའི་ཉེས་དམིགས་སོགས་སྐྱེས་བུ་གསུམ་གྱི་ལམ་རིམ་སྔོན་དུ་བཏང་ནས། དངོས་གཞི་ཕར་ཕྱིན་ཐེག་པ་ལ་བདག་མེད་གཉིས་ཀྱི་དོན་བསྒོམ། གསང་སྔགས་པས་ལམ་རིམ་གཉིས་བསྒོམ་པ་ལ་སྤྱིར་དགོངས། བྱེ་བྲག་ཐུགས་ཀྱི་བཞེད་པ་ནི་ཐུན་གཅིག་ལ་ཡང་མདོ་སྔགས་གཉིས་ཀའི་ལམ་གྱི་སྙིང་པོར་དྲིལ་བ་མགོན་པོ་ཕག་མོ་གྲུ་པའི་ཐུགས་ཀྱི་བརྣག་པ་ཕྱག་རྒྱ་ཆེན་པོ་ལྔ་ལྡན་དུ་དྲིལ་ནས་ཉམས་སུ་བླངས༑ དེར་མ་ཟད་ཉོན་མོངས་ཀྱི་རྟོག་པ་ཕྲ་བ་རེ་རེ་སྤོང་བ་དང༌། དཀར་པོའི་ཆོས་ཕྲ་མོ་རེ་རེ་སྒྲུབ་ཀྱང་ལམ་ལྔ་ལྡན་གྱི་སྐྱ་བར་ནས་འདོན་པ་ནི་མགོན་པོ་འབྲི་གུང་པ་ཆེན་པོའི་ཟབ་ཆོས་ཀྱི་ཉིང་ཁུ་ཡིན་པས་ཚུལ་དེ་ལྟ་བུ་ལ་དགོངས་ཤིང༌།
གཞན་ཡང་ཇི་སྐད་དུ། རྟག་ཏུ་འཆི་བསམ་ལས་སུ་བསགས་པ་བགྲང༌། ། དཀོན་མཆོག་གསུམ་མཆོད་ངོ་བོ་གཉིས་མེད་བསྒོམ། ། ཞེས་སོགས་མང་དུ་གསུངས་པས་ཀྱང་གྲུབ་ལ། ཚུལ་འདི་རྣམས་ནི་ཇོ་བོ་རྗེ་བོད་དུ་བྱོན་ཕྱིན་ཆད་བྱུང་ཟེར་མོད། དེ་ནི་མིན་ཏེ། རྗེ་བཙུན་མར་རྔོག་སོགས་བཀའ་བརྒྱུད་རིན་པོ་ཆེ་འདི་ཉིད་སྤྱི་སྒོས་ཀྱི་ཉམས་ལེན་བྱེད་ཚུལ་མཐའ་དག་ཀྱང་འདིར་མ་འདུས་པ་མེད་ཅིང་དེ་རྣམས་ཀྱི་དགོངས་པའི་བཅུད་ཀྱང་འདི་ཁོ་ན་ཡིན་པས་སོ། ། བཅོ་ལྔ་པ། སངས་རྒྱས་མང་པོ་ཞིང་གཅིག་ཏུ་རྒྱུན་མི་འཆད་པ་འབྱུང་བྱ་བ་ནི། ཚོགས་གཉིས་གོམས་པའི་ཕུལ་གྱིས་སངས་རྒྱས་ཀྱི་མཛད་པ་ནི་སེམས་ཅན་གྱི་ཁམས་དང་མཉམ་ལ།
སེམས་ཅན་གྱི་ཁམས་འཁོར་བའི་རང་བཞིན་ནི་མཐའ་ལས་འདས་ཏེ། དབུ་མ་ལ་འཇུག་པ་ལས། ཐོག་མ་དང་པོ་ཐ་མ་མཐའ། ། དེ་དག་མེད་པས་འཁོར་བ་ནི། ། ཐོག་མ་ཐ་མ་མེད་པར་བརྗོད། ། ཅེས་གསུངས་པས་སེམས་ཅན་རེ་རེའི་སྣང་ངོར་སངས་རྒྱས་རེ་རེ་སྣང་བར་མཛད་དེ། མགོན་པོ་བྱམས་པའི་རྒྱུད་བླ་མ་ལས། གང་ཕྱིར་གདུལ་བྱ་དག་པ་ཡི། ། ཆུ་ཡི་སྣོད་ནི་ཐམས་ཅད་ལ། ། བདེ་གཤེགས་ཉི་མའི་གཟུགས་བརྙན་ནི༑ ༑
དཔག་ཏུ་མེད་པ་ཅིག་ཅར་འཆར། ། ཞེས་སོ། ། དེས་ན་འཇིག་རྟེན་གྱི་ཁམས་རེ་རེར་སེམས་ཅན་དེ་སྙེད་ཀྱི་གྲངས་ཀྱི་སངས་རྒྱས་བྱོན་ཡང་གཅིག་གི་གོ་གཅིག་གིས་འགག་པར་འགྱུར་བའི་སྐབས་མེད་པའི་དཔེར། སྟོན་པས་འདུས་པ་རིན་པོ་ཆེའི་ཏོག་གསུང་བའི་དུས་སུ་ཕྱོགས་བཅུའི་སངས་རྒྱས་བསམ་གྱིས་མི་ཁྱབ་པ་འཁོར་བཅས་བྱོན་པ་དང༌། དམ་ཆོས་པད་དཀར་གསུང་བའི་ཚེ་སངས་རྒྱས་རིན་ཆེན་མང་སོགས་སངས་རྒྱས་ཀྱི་ཞིང་ཁམས་ཏིལ་གྱི་གོང་བུ་ལྟར་གང་བ་དང༌། བཅོམ་ལྡན་འདས་དབང་པོའི་ཕུག་ཏུ་དབྱར་གནས་པའི་ཚེ་བཅོམ་ལྡན་འདས་འཇུག་སྲེད་རྒྱལ་པོའི་ཞིང་དུ་སངས་རྒྱས་དཔག་ཏུ་མེད་པ་ཚོགས་ནས་ཆོས་བགྲོ་བ་མཛད་པ་དང༌། འཇིག་རྟེན་གྱི་ཁམས་ཀུན་ཏུ་འོད་དུ་ཕྱོགས་བརྒྱ་ནས་འདུས་ཏེ། དེ་བཞིན་གཤེགས་པ་བགྲོ་བའི་མདོ་གསུངས་པ་སོགས་དཔག་ཏུ་མེད་པ་གསུངས་ལ། འགྲན་ཟླ་མེད་པའི་ལས་བསགས་པའི་དོན་ཞིང་དེར་རྟག་ཏུ་བཞུགས་པའི་སངས་རྒྱས་དེ་གཙོར་གྱུར་གྱི་དོན་ཡིན་ལ༑ སངས་རྒྱས་རྣམས་ལ་ཆགས་པ་དང་སྡང་བ་མི་མངའ་བས་སངས་རྒྱས་གཞན་རྣམས་ནི་སངས་རྒྱས་དེའི་ཡབ་ཡུམ་སྲས་རིམ་གྲོ་བ་སོགས་དང༌།
ཐ་ན་མུ་སྟེགས་ཀྱི་ཚུལ་བཟུང་ནས་ཆེ་བ་འདོན་པ་དང༌། ཕྲིན་ལས་ཀྱི་གྲོགས་མཛད་པ་སོགས་ཀྱང་ལུང་གིས་གསལ་ལ། དགོངས་འདུས་ལེའུ་གསུམ་པའི་ལུང་འཇིག་རྟེན་གཅིག་གམ་གླིང་གཅིག་ཏུ་སོགས་གསུངས་པ་ནི་རྡོ་རྗེ་གདན་དུ་འཚང་རྒྱ་བ་སོགས་མཛད་པ་བཅུ་གཉིས་སྟོན་པའི་སྟོན་པ་མཆོག་གི་སྤྲུལ་སྐུ་གཉིས་མི་འབྱུང་བ་ལ་དགོངས་ལ། ཡོངས་གྲགས་དང་བོན་འབུམ་གྱི་ལུང་ནི་རང་རེའི་ལུང་དུ་མི་འགྲོ་བས་བཞག ༑ ཡང་ན་ཞིང་གཅིག་ཏུ་དུས་རྟག་ཏུ་བཞུགས་ནས་བསླབ་གཞི་བཅའ་བའི་སངས་རྒྱས་ནི་གཅིག་ལས་གཉིས་དུས་མཚུངས་སུ་མི་འབྱུང་བར་ཡང་འགལ་བ་མེད་ལ། རྡོ་རྗེའི་གསུང་འདི་ནི་གོང་གི་རྒྱུད་བླའི་ལུང་གི་དགོངས་པ་དཔྱིས་ཕྱིན་པ་ཡིན་ནོ། ། ཞེས་ཀུན་ལ་ཕན་པ་རྟེན་འབྲེལ་གྱི་གནད་བསྡུས་ཀྱི་ཚོམས་གསལ་བར་བྱེད་པ་སྟེ་སྤྱི་དོན་གཉིས་པའོ།། །། ༈ །སྤྱི་དོན་གསུམ་པ་འདུལ་བ་སོ་སོར་ཐར་པའི་གནད་བསྡུས་ཀྱི་ཚོམས་འཆད་པ་ལ། རྡོ་རྗེའི་གསུང་ཉི་ཤུ་མཆིས་པ་ལས་དབྱེ་བསྡུའི་དབང་གིས་བཅོ་བརྒྱད་དུ་མཛད་པའི་དང་པོ། འདུལ་བ་ཐེག་པ་ཐུན་མོང་ཡིན་བྱ་བ་ནི།
ཐེག་ཆུང་གནས་སྐབས་ཀྱི་ཞི་བདེ་བྱིས་པ་འབྲིད་པའི་བདེ་སྐྱིད་ཀྱང་སོ་ཐར་ལ་བརྟེན་ནས་འབྱུང་སྟེ། དཀོན་མཆོག་སེངྒེས་ཞུས་པ་ལས། ཚུལ་ཁྲིམས་ཀྱིས་ནི་བདེ་འགྲོར་འགྲོ༑ ༑ ཞེས་སོ། ། འབྲིང་ཉན་རང་གི་ཐེག་པ་ཡང་སོ་ཐར་ལ་བརྟེན་ཏེ། འཕགས་པ་སྡུད་པ་ལས། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། ། ཞེས་སོ། ། མཆོག་རྫོགས་བྱང་གི་འབྲས་བུ་ཡང་སོ་ཐར་ལ་བརྟེན་ཏེ། ལུང་རྣམ་འབྱེད་ལས།
སངས་རྒྱས་རྣམས་དང་རང་རྒྱལ་རྣམས་ཀྱིས་ཀྱང༌། ། བྱང་ཆུབ་གང་བརྙེས་ཐུགས་སློབ་རྣམ་དག་པ། ། སེམས་ཅན་དགྲ་བཅོམ་ཡོན་ཏན་ལྡན་པ་རྣམས། ། དེ་ཡི་རྒྱུ་ནི་འདུལ་བ་ཡིན་པར་གསུངས། ། ཞེས་སོ། ། བྱང་ཆུབ་སེམས་དཔའི་སྡེ་སྣོད་ཀྱི་རྩ་བ་ལྟ་བུའང་སོ་ཐར་འོང་སྟེ། སློབ་དཔོན་དྲི་མེད་བཤེས་གཉེན་གྱིས་མཛད་པའི་སོ་ཐར་གྱི་འགྲེལ་པ་བམ་པོ་ལྔ་བཅུ་པ་ལས། སོ་སོར་ཐར་པ་ཞེས་བྱ་བ་ནི་དགག་སྒྲུབ་ཀྱི་བསླབ་པ་སོ་སོར་མ་འདྲེས་པར་ཉམས་སུ་བླངས་པས་ཐར་པ་དང་ཐམས་ཅད་མཁྱེན་པ་ཉིད་མངོན་དུ་བྱེད་པའི་ཕྱིར་སོ་སོར་ཐར་པ་ཞེས་བྱའོ། ། གལ་ཏེ་དེ་ལྟར་མ་ཡིན་ན་བྱང་ཆུབ་སེམས་དཔའི་སྡེ་སྣོད་ལས་བྱང་ཆུབ་སེམས་དཔའི་སོ་སོར་ཐར་པའི་གཞུང་དེ་དག་དང་འགལ་ཞེས་དང༌། འདུལ་བ་གཏན་ལ་ཕབ་པ་ཉེ་བར་འཁོར་གྱིས་ཞུས་པ་ལས།
བྱང་ཆུབ་སེམས་དཔའི་སོ་སོར་ཐར་པ་ཞེས་སོགས་གསུངས་སོ། ། གསང་སྔགས་ལ་ཡང་སོ་ཐར་གྱི་བསླབ་བྱ་ཐུན་མོང་དུ་ཡོད་པ། སྲོག་གཅོད། མ་བྱིན་ལེན། རྫུན། འདོད་ལོག་རྣམས་ཀྱང་ཕལ་ཆེར་འདྲ་ལ། ངན་སོང་སྦྱོང་བ་ལས། ཆང་ནི་བཏུང་བར་མི་བྱ་ཞིང༌། ། ཤ་ལ་སོགས་པ་བཟའ་མི་བྱ། ། ཞེས་སོགས་མང་དུ་གསུངས།
མདོ་སྡེར་ཡང་དགའ་བ་ཅན་གྱི་མདོ་ལས། ཆང་གི་ཉེས་པ་སུམ་ཅུ་སོ་དྲུག་དང༌། བྱང་སེམས་ཀྱི་སྡེ་སྣོད་ན་ཉེས་པ་སོ་ལྔ་གསུངས་པ་སོགས་སོ་ཐར་ཐེག་པ་ཐུན་མོང་ཡིན་ལ། ཐུན་མོང་གིས་མི་ཚད་སྡེ་སྣོད་ཐམས་ཅད་ཀྱི་རྩ་བའང་ཡིན་ཏེ། འདུལ་བ་ལུང་ལས། ཇི་ལྟར་འདི་ན་ཤིང་རྩ་གཙོ་བོ་སྟེ། ། རྣམ་པར་འཕེལ་དང་ཀུན་འཛིན་ཀུན་གྱི་གཞི། ། དེ་བཞིན་དམ་ཆོས་ཚོགས་རྣམས་ཀུན་གྱི་ཡང༌། ། གཞི་དང་རྩ་བ་འདུལ་བ་ཡིན་པར་གསུངས། ། ཞེས་སོ། །
ཐེག་པ་དེ་རྣམས་ཀྱི་འབྲས་བུ་སངས་རྒྱས་པར་མྱུར་བུལ་ཡང་བརྩོན་འགྲུས་ཆེ་ཆུང་ཡིན་ཏེ། ཚུལ་ཁྲིམས་འཆལ་བ་ཚར་གཅོད་པའི་མདོ་ལས། བདག་ཅག་གི་སྟོན་པ་བས་མགོན་པོ་བྱམས་པ་སེམས་བསྐྱེད་པ་བསྐལ་པ་བྱེ་བ་ཕྲག་བཞི་བཅུས་སྔ་ན་ཡང་བདག་ཅག་གི་སྟོན་པ་བརྩོན་འགྲུས་ཆེ་བས་སྔོན་ལ་སངས་རྒྱས་པར་གསུངས་པ་ལྟ་བུ་ཡིན། གཞན་ལ་གནོད་པ་གཞི་བཅས་ལས་ལྡོག་པ་ཡང་སྡོམ་པ་གསུམ་ག་འདྲ་བ་སོགས་རྒྱུ་མཚན་དུ་མའི་སྒོ་ནས་སོ་ཐར་ཐེག་པ་ཐུན་མོང་དུ་ངེས་པའི་ཕྱིར་བོད་རྒན་སྤྱིའི་རྗེས་སུ་མི་འབྲང་གསུངས་སོ། ། གཉིས་པ། ལྷག་པར་ཐེག་པ་ཆེན་པོར་བཞུགས་པ་གསལ་ཞེས་གསུངས་པ་ནི། སྔ་མའི་འདུལ་བ་ཐེག་པ་ཐུན་མོང་དུ་གསུངས་པ་ཙམ་ཡང་གཞན་དག་བཀྲི་བའི་ཆེད་དུ་རེ་ཞིག་གསུངས་མོད། བཞེད་པའི་སྙིང་པོ་ཐེག་པ་ཆེན་པོར་བཞུགས་པའི་རྒྱུ་མཚན། དང་པོར་བྱང་ཆུབ་མཆོག་ཏུ་ཐུགས་བསྐྱེད་པའི་ཚུལ་ཡང་འདུལ་བ་ནས་གསུངས་ཏེ། ལུང་སྨན་གྱི་གཞི་ལས།
བདག་ཅག་གི་སྟོན་པ་སྔོན་རྒྱལ་བུ་འོད་ལྡན་དུ་སྐུ་སྐྱེ་བ་བཞེས་པའི་ཚེ་སངས་རྒྱས་ཞེས་བྱ་བའི་སྒྲ་ཐོས་ནས་བྱང་ཆུབ་མཆོག་ཏུ་ཐུགས་བསྐྱེད་པ་དང༌། ལུང་དེ་ཉིད་ལས། རྫ་མཁན་ཡངས་པའི་འོད་དུ་གྱུར་པའི་ཚེ་ཤཱཀྱ་ཐུབ་པ་ཆེན་པོ་ལ་བསོད་སྙོམས་ཕུལ་ནས་སེམས་བསྐྱེད་པ་སོགས་ལུང་མང་པོས་གྲུབ། བར་དུ་ལམ་ཕར་ཕྱིན་དྲུག་རྫོགས་ཚུལ་ཡང་འདུལ་བར་གསུངས་པ། བྱང་ཆུབ་སེམས་དཔའི་སྐྱེས་རབས་ལྔ་བརྒྱར་གསུངས་པ་དང༌། ཁྱད་པར་དམིགས་བསལ་དུ་སྐྱེས་རབས་བཅུ་གསལ་བར་ཕར་ཕྱིན་དྲུག་རྫོགས་པར་མཛད་ཚུལ་རྒྱལ་པོ་འོད་ལྡན་གྱི་གླེང་གཞི་སོགས་གསུངས་པས་ཐེག་ཆེན་གྱི་བསྔོ་བའང་ཆེས་གསལ། སོ་ཐར་མདོའི་ཞབས་སུའང༌། སོ་སོར་ཐར་པ་བཏོན་པ་ཡི། ། བསོད་ནམས་གྲུབ་པ་གང་ཡོད་པ། ། དེས་ནི་འཇིག་རྟེན་མ་ལུས་པ། །
ཐུབ་དབང་གོ་འཕང་ཐོབ་པར་ཤོག ། ཅེས་སོགས་ཐེག་ཆེན་གྱི་བསྔོ་བ་ཆེས་མང༌། མཐར་བྱང་ཆུབ་ཐོབ་ཚུལ་ཡང༌། ལུང་དབྱེན་གྱི་གཞི་ལས་མཛད་པ་བཅུ་གཉིས་དང༌། ལུང་ཕྲན་ཚེགས་ལས་མྱ་ངན་ལས་འདས་པའི་མཛད་པ་སོགས་ཆེས་མང་ངོ༌། ། འགྲེལ་པ་མཁན་པོས་ཐེག་ཆེན་དུ་བཀྲལ་བ་ཡང༌། སློབ་དཔོན་ཡོན་ཏན་འོད་ཀྱི་མདོ་རྩར་ལྔ་ཕྲུགས་ཉེར་གཅིག་གི་སྐབས་སུ། ལྷག་པའི་ཚུལ་ཁྲིམས་དང༌། ལྷག་པའི་ཏིང་ངེ་འཛིན་དང༌། ལྷག་པའི་ཤེས་རབ་སློབ་ཏུ་འཇུག་པ་ཉིད་ཅེས་སོགས་གསུངས།
ཐེག་ཆེན་ནི་གཞན་གྱི་སྡུག་བསྔལ་བདག་གིས་འཁུར་ནུས་པ། བདག་དགེ་གཞན་ལ་གཏོང་བ་ལ་ཟེར་ན། འདུལ་བའི་སྒོར་ཞུགས་ནས་སྦྱངས་པའི་ཡོན་ཏན་བཅུ་གཉིས་ལ་གནས་པ་བྱང་ཆུབ་སེམས་དཔའི་སྤྱོད་པ་སྤྱད་པ་དེ་མཆོག་ཏུ་གསུངས་པ་དགེ་སློང་མི་འཁྲུགས་པའི་སེམས་བསྐྱེད་དམ་བཅའ་ལྟ་བུའོ། ། ལྷ་མོ་དཔལ་ཕྲེང་གི་མདོ་ལས། བཅོམ་ལྡན་འདས་སོ་སོར་ཐར་པ་དང་འདུལ་བ་ཞེས་བྱ་བའི་ཆོས་འདི་གཉིས་ནི་དོན་གཅིག་སྟེ་ཡིག་འབྲུ་ནི་ཐ་དད་པ་ལགས་སོ། ། དེ་ཅིའི་ཕྱིར་ཞེ་ན། འདི་ལྟ་སྟེ་བདེ་བར་གཤེགས་པ་ཐམས་ཅད་ཀྱི་སླད་དུ་རབ་ཏུ་བྱུང་བ་དང་བསྙེན་པར་རྫོགས་པའི་སླད་དུ་སྟེ། བཅོམ་ལྡན་འདས་དེ་ལྟ་བས་ན་འདིར་འདུལ་བ་ཞེས་བགྱི་བ་དང་རབ་ཏུ་བྱུང་བ་དང་བསྙེན་པར་རྫོགས་པ་ནི་ཐེག་པ་ཆེན་པོའི་ཆོ་གའི་ཚུལ་ཁྲིམས་ལགས་སོ། ། ཞེས་གསུངས་སོ། ། ཐེག་ཆུང་ཞེས་པའི་རྒྱུ་མཚན་ནི།
རིན་ཆེན་ཕྲེང་བར། ཉན་ཐོས་ཐེག་པ་དེ་ལ་ནི། ། བྱང་ཆུབ་སེམས་དཔའི་སྨོན་ལམ་དང༌། ། སྤྱོད་པ་ཡོངས་བསྔོ་མ་བཤད་དེས། ། བྱང་ཆུབ་སེམས་དཔར་ག་ལ་འགྱུར། ། ཞེས་དང༌། མདོ་སྡེ་རྒྱན་ལས༑ མ་ཚང་བ་དང་འགལ་བ་དང༌། ། ཐབས་མིན་དེ་ལྟར་མ་བསྟན་ཕྱིར། ། ཉན་ཐོས་ཀྱི་ནི་ཐེག་པ་འདི། །
ཐེག་ཆེན་ཆོས་ཞེས་བྱ་བ་མིན། ། ཞེས་གསུངས་ཤིང༌། སོ་སོར་ཐར་པ་ནི་དེ་རྣམས་ལས་ལྡོག་པས་ཐེག་པ་ཆེན་པོར་བཞུགས་ལ། ཐེག་ཆེན་ཞེས་པའི་རྒྱུ་མཚན་ནི། མདོ་སྡེ་རྒྱན་ལས། དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་ཉིད་དག་དང༌། ། ཡེ་ཤེས་བརྩོན་འགྲུས་རྩོམ་པ་དང༌། ། ཐབས་ལ་མཁས་པར་གྱུར་པ་དང༌། ། ཡང་དག་འགྲུབ་པ་ཆེན་པོ་དང༌། །
སངས་རྒྱས་ཕྲིན་ལས་ཆེན་པོ་སྟེ། ། ཆེན་པོ་བདུན་དང་ལྡན་པའི་ཕྱིར། ། ཐེག་ཆེན་ཞེས་ནི་ངེས་པར་བརྗོད། ། ཅེས་སོགས་གསུངས་པའི་ཕྱིར། དོན་འདི་རྣམས་སོ་ཐར་ལ་དཔྱིས་ཕྱིན་པ་བཞུགས་པས་ཐེག་ཆེན་དུ་ངེས་ལ། ཐེག་པ་ཆེ་ཆུང་གི་རྒྱུ་མཚན་མི་ཤེས་པར་མིང་ལ་འཁྲུལ་བ་འདི་རྣམས་ནི་ཆེས་བླུན་པའོ། ། འགའ་ཞིག་ན་རེ། ཉན་ཐོས་ཀྱི་ནི་ཐེག་པ་ལ། ། ཐེག་པ་ཆེན་པོར་འཆོས་པ་དང༌། ། དེ་བཞིན་ཐེག་ཆེན་ཉན་ཐོས་སུ། །
འཆོས་པ་ཚུལ་ཁྲིམས་མ་དག་པ། ། ཞེས་སྨྲས་མོད་སོམས་དང༌། འདུལ་བ་ཐེག་ཆེན་དུ་བཞེད་པ་ནི། ལྷ་མོ་དཔལ་ཕྲེང་གི་མདོས་དངོས་སུ་བཤད་མོད། དེ་ཚུལ་ཁྲིམས་མ་དག་ན་མཚར་ཆེ། སྟོན་པ་སངས་རྒྱས་ཚུལ་ཁྲིམས་རྣམ་པར་མ་དག་ན་གཞན་དག་གི་ཚུལ་ཁྲིམས་ཅི་འདྲ་ན་ཡ་ཆའོ། ། ཡང་ཁྱོད་ཀྱིས། རང་ཉིད་ཚུལ་ཁྲིམས་བསྲུང་ན་ཡང༌། ། ཚུལ་ཁྲིམས་ལ་ནི་མཆོག་འཛིན་ཅིང༌། ། གཞན་ལ་ཁྱད་གསོད་བྱེད་པ་ནི། །
མ་དག་པ་ཡི་ཚུལ་ཁྲིམས་ཡིན། ། ཞེས་སྨྲས་ཤིང་བྲིས་མོད། ཤིན་ཏུ་བདེན་ཆེ་སྟེ། རང་གིས་ཚུལ་ཁྲིམས་རྣམ་དག་བསྲུངས་ཀྱང༌། གཞན་ལ་ཁྱད་དུ་གསོད་པ་ནི་མ་དག་པའི་ཚུལ་ཁྲིམས་ཡིན་པར་སྟོན་པས་ཀྱང་ཡང་ཡང་གསུངས་པ་དང༌། བྱང་སེམས་ལ་བདག་བསྟོད་གཞན་སྨོད་རྩ་ལྟུང་དུ་གསུངས་པ་དང༌། གསང་སྔགས་ལ་ཁྱད་དུ་གསོད་པ་ཡན་ལག་གི་ལྟུང་བ་བདུན་པར་གསུངས་པ་སོགས་ཆེས་ཤིན་ཏུ་མང་མོད། དེའི་ཕྱིར་ན་ཁྱོད་རང་གི་བསྟན་བཅོས་ན་རང་ཉིད་ཅེས་པ་ནས་ཚུལ་ཁྲིམས་ཡིན་གྱི་བར་དང༌། དེས་དངོས་དང་ཤུགས་ཀྱིས་བསྟན་པའི་ལྟུང་བ་དེ་རྣམས་ཁྱེད་རང་གིས་བདག་གིར་མཛོད་ཅིག ། ཅིའི་ཕྱིར་ན།
ཁྱེད་རང་གི་བསྟན་བཅོས་དེའི་འགོ་ནས་མཇུག་གི་བར་གྱི་ཚིག་དོན་རྣམས་ཀྱི་གོ་དོན་དང་བསམ་སྦྱོར་ལ་ཡང་དག་པར་སོམས་ཤིག ། གསུམ་པ། ཚུལ་ཁྲིམས་རིན་པོ་ཆེ་ཐམས་ཅད་མཁྱེན་པའི་ཡེ་ཤེས་ཡིན་བྱ་བ་ནི། འདུལ་བ་ཐམས་ཅད་མཁྱེན་པ་ཉག་གཅིག་གི་སྤྱོད་ཡུལ་ཡིན་ཏེ་ས་བཅུའི་དབང་ཕྱུག་རྣམས་ཀྱིས་ཀྱང་ཆོས་འདུལ་བའི་བསླབ་གཞི་བཅའ་བར་མི་ནུས་ན་དེ་མན་ཆད་ཀྱི་བྱང་སེམས་རང་རྒྱལ་ཉན་ཐོས་རྣམས་ཀྱིས་ལྟ་ཅི་སྨོས། སངས་རྒྱས་ཀྱི་ཡོན་ཏན་ཇི་ལྟ་བ་འཁོར་འདས་ཀྱི་གནས་ལུགས་རྟོགས་པ། ཇི་སྙེད་མཁྱེན་པ་ནི་དེའི་ངང་ལས་རྒྱུ་འབྲས་ཀྱི་རྟེན་འབྲེལ་ཐམས་ཅད་སོ་སོར་མ་འདྲེས་པར་མཁྱེན་པ། ཡང་ན་སྟོབས་བཅུའི་ཇི་ལྟ་བ་མཁྱེན་པའི་ཡེ་ཤེས་ཟག་པ་ཟད་པའི་སྟོབས་ཡིན། ལྷག་མ་དགུ་ཇི་སྙེད་པ་མཁྱེན་པའི་སྟོབས་ཡིན་པས། དེ་ལྟར་སྟོབས་བཅུའམ་དགུས་དགག་སྒྲུབ་ཀྱི་བསླབ་ཚུལ་གསུངས་ལ། ཚུལ་ཁྲིམས་བསྲུངས་པས་ཀྱང་མཐར་ཐུག་སྟོབས་བཅུ་མངའ་བར་འགྱུར་ཏེ།
ཇི་སྐད་དུ། ཚུལ་ཁྲིམས་ལ་ནི་གནས་ན་ཏིང་ངེ་འཛིན་རྣམས་འཐོབ། ། ཏིང་ངེ་འཛིན་ལ་གནས་ན་ཤེས་རབ་ཤིན་ཏུ་བསྒོམ༑ ༑ ཤེས་རབ་ཀྱིས་ནི་ཡེ་ཤེས་ཕུན་སུམ་ཚོགས་པ་འཐོབ། ། ཡེ་ཤེས་རྣམ་པར་དག་ན་ཚུལ་ཁྲིམས་ཕུན་སུམ་ཚོགས། ། ཞེས་སོ། ། དོན་དེ་ལ་དགོངས་ནས་ལོ་ཙཱ་བ་ཆེན་པོ་རྣམས་ཀྱིས་ཀྱང་འདུལ་བའི་གླེགས་བམ་གྱི་འགྱུར་ཕྱག་ཏུ། ཐམས་ཅད་མཁྱེན་པ་ལ་ཕྱག་འཚལ་ལོ། ། ཞེས་སྨོས་པ་དང༌། སྟོན་པ་ཡོངས་སུ་མྱ་ངན་ལས་འདའ་བའི་ཚེ་ཀུན་དགའ་བོ་ལ་བཀའ་སྩལ་པ།
ང་འདས་ནས་སྟོན་པ་སོ་སོར་ཐར་པ་ལ་ཆོལ་ཞེས་གསུངས་པ་དང༌། སོ་སོར་ཐར་མདོ་ལས། ང་ནི་མྱ་ངན་འདས་འོག་ཏུ། ། འདི་ནི་ཁྱོད་ཀྱི་སྟོན་པའོ་ཞེས། ། རང་བྱུང་ཉིད་ཀྱིས་གུས་བཅས་པར༑ ༑ ནན་ཏན་དགེ་འདུན་ཚོགས་འདུན་བསྟོད། ། ཅེས་སོགས་མང་དུ་གསུངས་པའི་ཕྱིར་ལེགས་པར་གྲུབ་པའོ། ། བཞི་པ། སྐྱེ་བའི་བར་ཆད་ཐམས་ཅད་འབྲས་བུ་ཐོབ་པའི་བར་ཆད་ཡིན་གསུངས་པ་ནི། སྡོམ་པ་སྐྱེ་བའི་བར་ཆད།
སྐྱེས་པ་གནས་པའི་བར་ཆད། ཁྱད་པར་ཡོན་ཏན་འཐོབ་པའི་བར་ཆད། གཞན་དུ་མཛེས་པའི་བར་ཆད་དེ་བཞི་ལས། དང་པོ་སྐྱེ་བའི་བར་ཆད་ཅེས་པ་ནི། སྡོམ་པ་མི་སྐྱེ་བར་བཞག་པ་མིན་གྱི། དེ་ལས་འབྲས་བུ་མི་འབྱུང་བར་བཞག་པ་ཡིན་ཏེ། མཚམས་མེད་ཀྱི་ལས་ཕ་དང་མ་བསད་པར་འགྱོད་དེ་རབ་ཏུ་བྱུང་བ་སྡེ་སྣོད་གསུམ་ཤེས་པར་གྱུར་ཀྱང༌། སྟོན་པས་མཚམས་མེད་བྱས་པ་དེ་མི་སྐྱེ་བའི་ཆོས་ཅན་དུ་བཀའ་སྩལ་ནས་བསྐྲད་པས་རྒྱ་མཚོའི་འགྲམ་དུ་ཕྱིན་ནས་གཙུག་ལག་ཁང་བྱས་ཏེ་སློབ་མ་བྱུང་བར་ཆོས་བསྟན་པས་དགྲ་བཅོམ་ཐོབ། ཁོ་རང་ཚེ་འཕོས་ནས་དམྱལ་བར་སྐྱེས་ཀྱང་བསྲོ་ཁང་གི་འདུ་ཤེས་སྐྱེས་པས་དམྱལ་སྲུང་གི་ཐོ་བས་བསྣུན་ནས་བསད་པ་རྒྱལ་ཆེན་བཞི་པའི་ལྷར་སྐྱེས་པ་སྟོན་པའི་སྤྱན་སྔར་སླར་བདེན་པ་མཐོང་བ་དེ་མཚམས་མེད་བྱས་པའི་ལུས་དེས་དགྲ་བཅོམ་སོགས་འབྲས་བུ་མ་ཐོབ་པ་དང༌། བྱང་སྒྲ་མི་སྙན་པ་རྣམས་ཀྱང་ཚེ་དེ་ལ་སྡོམ་པའི་འབྲས་བུ་མི་འབྱིན་ཡང་ཚེ་འཕོས་ནས་ཐོབ་པ་དང༌།
ཀླུ་བྱེ་ཚན་གྱི་འཇིགས་པས་རབ་ཏུ་བྱུང་བ་གཉིད་ལོག་པའི་ཚེ་རང་གཟུགས་སྦྲུལ་དུ་སྣང་བ། སྟོན་པས་ཁྱོད་ཀྱི་ལུས་འདི་ལ་བརྟེན་ནས་ཡོན་ཏན་གང་ཡང་མི་ཐོབ་པས་དགེ་སློང་རྣམས་ལ་མ་འཚེ་བར་སོང་ཞིག་གསུངས་པས་རྒྱ་མཚོའི་འགྲམ་དུ་སོང༌། བསྟན་པ་གནས་ཀྱི་བར་དུ་དཀོན་མཆོག་ལ་ཞབས་ཏོག་བྱེད་པར་དམ་བཅས་པ་ལྟ་བུ་སྟེ། དེ་ལྟར་ན་ལུས་རྟེན་དེ་རྣམས་ལ་སྡོམ་པ་ཕོགས་ཀྱང་ལུས་དེ་མ་འཕོས་བར་དུ་དགྲ་བཅོམ་སོགས་འབྲས་བུ་མི་འཐོབ་པའི་ཕྱིར་སྐྱེ་བའི་བར་ཆད་ཉིད་དང་འབྲས་བུ་སྐྱེ་བའི་བར་ཆད་དུ་འགྱུར་བ་ཁོ་ན་སྟེ། རྗེ་རིན་པོ་ཆེས། གླིང་གསུམ་དག་ཏུ་སྐྱེས་པ་ཡི། ། སྐྱེས་པ་བུད་མེད་མ་གཏོགས་པའི། ། གཞན་གྱི་རྟེན་ལ་འདོད་པ་ཡི། ། བདེ་བར་གཤེགས་པའི་གསུང་རབ་ལས༑ ༑ སེང་གེ་གླང་ཆེན་རུ་རུ་དང༌། །
ལྷ་དང་གནོད་སྦྱིན་ལ་སོགས་ལ། ། སོ་སོར་ཐར་པའི་རྟེན་དུ་གསུངས། ། ཞེས་ཀྱང་གསུངས་སོ། ། མ་སྐྱེས་དགྲའི་འགྱོད་པ་བསལ་བར་མ་བསད་པའི་མི་རབ་ཏུ་བྱུང་བ་དགྲ་བཅོམ་ཐོབ་པར་བཤད་པ་དང་འགལ་ལོ་ཞེ་ན་མི་འགལ་ཏེ་དེ་ནི་སྤྲུལ་པ་ཡིན་པར་མདོ་ལས་གསལ་བར་གསུངས་སོ། ། ལྔ་པ། སྡོམ་པའི་ངོ་བོ་རྣམ་པར་རིག་བྱེད་མ་ཡིན་པའི་གཟུགས་བྱ་བ་ནི། ཁ་ཆེ་བྱེ་བྲག་སྨྲ་བས། གཟུགས་དང༌། སེམས་དང༌། སེམས་བྱུང་དང༌།
མི་ལྡན་པའི་འདུ་བྱེད་དང་འདུས་མ་བྱས་ཏེ་ཤེས་བྱའི་གཞི་ལྔའི་གཟུགས་ལ། རྒྱུའི་གཟུགས་འབྱུང་བ་བཞི། འབྲས་གཟུགས་ཡུལ་ལྔ། དབང་པོ་ལྔ། རིག་བྱེད་མ་ཡིན་པའི་གཟུགས་ཏེ་བཅུ་གཅིག་གི་ཕྱི་མ་ལའང༌། སྡོམ་པ། སྡོམ་མིན། བར་མའི་དབྱེ་བས་རྣམ་པར་རིག་བྱེད་མ་ཡིན་པའི་གཟུགས་ཏེ། མཛོད་ལས། རྣམ་རིག་བྱེད་མིན་གསུམ་ཞེས་བྱ། །
སྡོམ་དང་སྡོམ་པ་མ་ཡིན་གཞན། ། སྡོམ་པ་སོ་སོར་ཐར་ཞེས་བྱ། ། དེ་བཞིན་བསམ་གཏན་ཟག་མེད་སྐྱེས། ། སོ་ཐར་ཞེས་བྱ་རྣམ་པ་བརྒྱད། ། རྫས་སུ་རྣམ་པ་བཞི་ཡིན་ནོ། ། མཚན་ལས་མིང་ནི་འཕོ་བའི་ཕྱིར། ། ཐ་དད་དེ་དག་འགལ་བ་མེད། ། སྤང་བྱ་ལྔ་བརྒྱད་བཅུ་དང་ནི། ། ཐམས་ཅད་སྤོང་པ་ནོད་པ་ལ། ། དགེ་བསྙེན་དང་ནི་བསྙེན་གནས་དང༌། །
དགེ་ཚུལ་ཆེད་དང་དགེ་སློང་ཉིད། ཅེས་པའི་སྡོམ་པ་དེ་རྣམས་མངོན་གྱུར་བཅུ་སོགས་ཚོགས་པའི་རྐྱེན་གྱིས་དགེ་སློང་སོགས་སུ་གྱུར་ཏོ་སྙམ་པའི་ཤེས་པ་དེ་རྣམས་བསྟན་དུ་མེད་པ། ཐོགས་པ་མེད་པ།

དབང་པོ་ལྔའི་སྤྱོད་ཡུལ་དུ་མ་གྱུར་པ། ཆོས་ཁམས་སྐྱེ་མཆེད་ཀྱིས་བསྡུས་པ་རྣམས་རྣམ་པར་རིག་བྱེད་མ་ཡིན་པའི་གཟུགས་ཞེས་སམ། བསམ་པའི་རང་གཟུགས་ཞེས་བཏགས་སོ། ། རྣམ་རིག་མིན་པའི་གཟུགས་དེ་ལ་རྐྱེན་མི་དགེ་བས་ཞིག་པར་རུང་བས་མཐུན་ཕྱོགས་ཀྱི་དགེ་བ་ཉམས་སུ་བླང༌། མི་མཐུན་ཕྱོགས་ཀྱི་མི་དགེ་བ་སྤོང་དགོས་ཞེས་པ་ནི་དོན་དྲིལ་བ་མདོར་བསྡུས་པའི་ངོ་བོའོ། ། གཞན་ཡང་མཛོད་འགྲེལ་དུ། སྡོམ་པ་ཡང་དག་པར་བླང་བའི་རིག་བྱེད་དང༌། རྣམ་པར་རིག་བྱེད་མ་ཡིན་པ་དང་པོ་དག་ནི་སོ་སོར་ཐར་པ་ཞེས་བྱ་སྟེ། དེས་སྡིག་པ་ལས་སོ་སོར་ཐར་པའི་ཕྱིར་ཏེ་སྤངས་པའི་ཕྱིར་ཞེས་བྱ་བའི་ཐ་ཚིག་གོ། ། ཞེས་དང༌། དེ་ཉིད་ལས།
སྐད་ཅིག་མ་གཉིས་པ་ལ་སོགས་པ་ལ་ནི་སོ་སོར་ཐར་པའི་སྡོམ་པ་ཁོ་ན་ཡིན་གྱི། སོ་སོར་ཐར་པ་ནི་མ་ཡིན་ནོ། ། ཞེས་སྡོམ་པ་ལེན་པ་རྣམ་པར་རིག་བྱེད། སྡོམ་པ་ཉིད་རྣམ་རིག་མིན་པ། ཡང་ན་བརྗེ་བ་གསུམ་ལས། བསམ་པ་བརྗེ་བ་རྣམ་རིག་མིན་པ། རྟགས་དང་ཆ་ལུགས་བརྗེ་ཞིང་མིང་སྤོ་བ་རྣམ་རིག་སོགས་སུ་དབྱེ་བའང་ཞར་གྱི་འཕྲོས་སོ། ། འགའ་ཞིག་གིས༑ ཉན་ཐོས་སྡོམ་པ་རྣམ་རིག་མིན། ། ཞེས་སྨྲ་བ་ནི་ཧ་ཅང་ཐལ་ཆེ་སྟེ།
རྒྱུ་མཚན་ཉན་ཐོས་ཞེས་པ་སྡེ་པ་བཅོ་བརྒྱད་སྤྱི་མིང་དུ་བཏགས་པས་བཅོ་བརྒྱད་པོ་ཐམས་ཅད་འདོད་མཐུན་དུ་སྡོམ་པ་རྣམ་རིག་མིན་པར་ཁས་བླངས་པ་ཁྱོད་ཀྱིས་མཐོང་ངམ་ཐོས། འདི་ཡོད་སྨྲའི་ནང་ནས་ཁ་ཆེ་བྱེ་བྲག་སྨྲ་བའི་ལུགས་ཡིན་མོད། གཞན་རྣམས་ཀྱིས་དེ་ལྟར་ཁས་མི་ལེན་ནོ། ། དྲུག་པ། ལྟུང་བ་མཐའ་དག་ལ་འདུ་ཤེས་གཙོ་བྱ་བ་ནི། ཡུལ་བུད་མེད་ལ་སྤྱད་པའི་རྗེས་སུ་ཡུལ་ནོར་བར་ཤེས་པ་དང༌། གསེར་རྐུ་བསམ་གཡུ་དང་ནོར་བ་ལྟ་བུའི་འདུ་ཤེས་མ་ཡིན་གྱི། འདིར་ཀུན་སློང་གཉིས་འདུ་ཤེས་ཡིན་པས་དེ་གཙོ་བར་བཞེད། རྒྱུ་མཚན་མདོ་རྩ་བ་ལས། སྨྱོ་བ་དང་སེམས་འཁྲུགས་པ་ལ་ལྟུང་བ་མེད་དོ། །
ཞེས་དང༌། དེ་ཉིད་ལས། ཤེས་གཙོ་འདུ་ཤེས་གཞན་དུ་གྱུར་པ་ཉིད་ནའོ། ། ཞེས་དང༌། སློབ་དཔོན་འཕགས་པའི་བཤེས་སྤྲིང་ལས། ཁྱོད་ཀྱི་ཐུགས་འདུལ་མཛོད་ཅིག་བཅོམ་ལྡན་གྱིས། ། སེམས་ནི་ཆོས་ཀྱི་རྩ་བ་ལགས་པར་གསུངས། ། ཞེས་སོ། ། གཞན་ཡང་དགེ་སློང་མའི་རྣམ་འབྱེད་ལས། སེར་སྐྱའི་བུ་མོ་བཟང་མོ་ལ་རྒྱལ་པོ་མ་སྐྱེས་དགྲས་འདོད་པ་སྤྱད་པར་རེག་པ་བདག་གིར་མ་བྱས་པས་ལྟུང་མེད་དུ་གནང་བ་དང༌།
ལུང་རྣམ་འབྱེད་ལས། དགེ་སློང་དགོན་པ་བ་གཉིད་ལོག་པར་ཚོགས་ཅན་མས་བཀབ་པ་དགེ་སློང་གིས་བདེ་བ་བདག་གིར་མ་བྱས་པ་དང༌། གཡེན་པ་ན་བའི་དགེ་སློང་ལྕི་ཐུན་མས་བཀབ་པ་བདེ་བ་བདག་གིར་མ་བྱས་པས་ལྟུང་མེད་དུ་གནང་བ་སོགས་ལུང་དང་གླེང་གཞི་མང་པོས་ཡང་དག་པར་གྲུབ་བོ། ། གཞན་ཡང་དགེ་སྡིག་གང་ཡིན་ཡང་སེམས་གཙོ་བ་ཚོང་དཔོན་སྤོབས་པའི་བློ་གྲོས་ཀྱི་གླེང་གཞི་ལ་རྒྱལ་རིགས་དང་བྲམ་ཟེའི་ཁྱེའུ་གཉིས་ཀྱི་གཏམ་རྒྱུད་དང༌། ལྷའི་དབུ་ལ་ལྷམ་ཀྲད་ཕུལ་བ་དང་བསལ་བ་གཉིས་ཀ་རང་སངས་རྒྱས་ཐོབ་པ་ལྟ་བུ་སོགས་ཆེས་མང་ལ། འདིར་བྱས་ལ་མ་བསགས་པའི་ལས་སོགས་མུ་བཞིའི་རྒྱས་བཤད་འབྱུང་ཡང་རྩ་བའི་དགོངས་པ་ལུང་རིགས་དེ་ཙམ་གྱིས་གྲུབ་པ་དང་ཡི་གེར་འཇིགས་པས་བཞག་ལ། སྤྲོ་ན་རྡོ་ཤེར་མ་ལས་རྟོགས་པར་བྱའོ། ། བདུན་པ། གཙོ་བོར་ཡིད་ཀྱི་གསུམ་སྤོང་གསུངས་པ་ནི། སོ་སོར་ཐར་པའི་སྤང་བྱའི་གཙོ་བོ་བརྣབ་སེམས་འདོད་ཆགས།
གནོད་སེམས་ཞེ་སྡང༌། ལོག་ལྟ་གཏི་མུག་སྟེ། འདི་གསུམ་གཙོ་བོར་སྤོང་དགོས་པ་ནི། བཅོམ་ལྡན་འདས་ཀྱིས་བཟང་སྦྱིན་དང་མཛེས་དགའ་ལ་བཀའ་སྩལ་པ། ངས་འདོད་ཆགས་འདོད་ཆགས་དང་བྲལ་བ་དང༌། ཞེ་སྡང་འདོད་ཆགས་དང་བྲལ་བ་དང༌། གཏི་མུག་འདོད་ཆགས་དང་བྲལ་བའི་ཕྱིར་སེམས་དང་ཤེས་རབ་རྣམ་པར་གྲོལ་བའི་ཆོས་བསྟན་ན། ཅིའི་ཕྱིར་ཁྱོད་ཀྱིས་མི་མཛེས་པ་དེ་ལྟ་བུ་བྱེད། ཅེས་བཀའ་སྩལ་པ་དང༌། སོ་ཐར་མདོ་ལས།
སེམས་རྟ་ཁ་བླན་དཀའ་བ་ལ། ། མཐུན་པ་གཟེར་གནོན་རྒྱབ་པ་ཡི། ། སྲབ་འདི་སོ་སོར་ཐར་འདི་ཡིན། ། ཞེས་དང༌། སྤྱོད་འཇུག་ལས། སེམས་བསྲུང་བརྟུལ་ཞུགས་མ་གཏོགས་པ། ། བརྟུལ་ཞུགས་མང་པོས་ཅི་ཞིག་བྱ། ། ཞེས་དང༌། གཞན་ཡང་རྒྱལ་རིགས་དང་བྲམ་ཟེའི་རིགས་ཀྱི་ཁྱེའུ་ཟས་ཐོབ་མ་ཐོབ་ཀྱི་དད་པ་དང༌། སེམས་འཁྲུགས་པའི་ངག་གི་འབྲས་བུ་འཕྲལ་དུ་སྨིན་པ་དང༌།
དགེ་ཚུལ་ཀླུ་ལ་སེམས་ཁྲོས་ནས་ལོག་པར་སྨོན་པས་ལུས་དེ་ཉིད་དུ་ཀླུར་གྱུར་པའི་དཔེས། ལས་དགེ་སྡིག་ཐམས་ཅད་ལ་ཡིད་གཙོ་ཆེ་བ་ཁོ་ནར་ངེས་ཏེ། སོར་མོའི་ཕྲེང་བ་ལ་ཕན་པའི་མདོ་ལས། རིན་ཆེན་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། ཞེས་སོ༑ ༑ མདོར་ན་འཁོར་འདས་ཀྱིས་བསྡུས་པའི་ཆོས་ཐམས་ཅད་ཡིད་ཀྱི་ཆོ་འཕྲུལ་ལས་བྱུང་བ་སྟེ། རྡོ་རྗེ་གུར་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། །
ཅེས་སོ། ། འགའ་ཞིག་གིས། ཉན་ཐོས་སྡོམ་པ་རྣམ་རིག་མིན། ། ལུས་ངག་ལས་ནི་སྐྱེ་བར་འདོད། ། ཅེས་ཡིད་ཀྱི་བརྗོད་བྱ་དེ་གཙོ་བ་གཞིར་བཞག་ནས་མ་སྨོས་པར་ལུས་ངག་དེའི་ཡན་ལག་ཏུ་བསམས་ཏེ་སྨོས་སྲིད། དེ་ལྟ་ན་འགལ་བ་མེད་མོད། འོན་ཀྱང་གཙོ་བོ་མི་སྨོས་པ་མི་སྲིད། དེས་ན་ལུས་ངག་ལས་སྐྱེ་ཡིད་ལས་མི་སྐྱེ་ཞེ་ན། ཡིད་དང་བྲལ་བའི་བེམ་པོ་ལ་སྡོམ་པ་སྐྱེ་བ་ཁྱོད་ཀྱི་ཁྱད་ཆོས་སྲིད་མཐའི་བར་དུ་མཚར་ཆེ། འོན་ཏེ་སློབ་དཔོན་ཡོན་ཏན་འོད་ཀྱི་མདོ་རྩ་བར།
ཤེས་གཙོ། ཞེས་སོགས་གསུངས་པ་ལ་ཅིས་བསྙོན། རྩ་བ་ཡིད་དོར་ནས་ཡན་ལག་ལུས་ངག་སྨོས་པ་དཔེར་ན་ཞིང་ས་མེད་པའི་མྱུ་གུ་དང་འབྲས་བུ་ལྟ་བུ་ཆེས་ངོ་མཚར། ཡིད་དང་བྲལ་བའི་སྡོམ་པ་ལེན་པའི་གང་ཟག་དེས། ལས་ཆོག་གི་སྐབས་ད་རེས་འདིར་བསམ་པ་རབ་བསྐྱེད་དེ་སོགས་དང༌། བརྗོད་པ་ཐ་མའི་དུས་ཐོབ་པས་ཐོབ་བསམ་པའི་བསམ་པ་བསྐྱེད་ཅིག་ཟེར་བ་སོགས། གོ་དོན་ལུས་བེམ་པོ་དང་ངག་བྲག་ཆ་ལྟ་བུ་དེས་འདུན་པ་དེ་འདྲ་བསམ་ཤེས་པ་མཁན་པོ་སློབ་མ་འདུལ་བ་གསུམ་གྱི་མདོ་ཆེས་ངོ་མཚར་རོ། ། བརྒྱད་པ། གཏོང་བའི་རྒྱུ་དེ་དག་གིས་མི་གཏོང་བ་ཡང་ཡོད་གསུངས་པ་ནི། མཛོད་ལས།
བསླབ་པ་ཕུལ་སོགས་རྒྱུ་དགུར་གསུངས་པ་སྤྱིར་བསྟན་ནས། བྱེ་བྲག་ཏུ་གཏོང་བའི་རྒྱུ་དེ་དག་གིས་མི་གཏོང་བ་ཡང་ཡོད་དེ། ལུང་རྣམ་འབྱེད་ལས། བསླབ་པ་ཕུལ་ལ་མ་ཉམས་པ། ཉམས་ལ་མ་ཕུལ་བ༑ ཕུལ་ཡང་མ་ཕུལ་ཉམས་ཀྱང་མ་ཉམས་པ། ཕུལ་ཡང་ཕུལ་ཉམས་ཀྱང་ཉམས་པ་སྟེ་མུ་བཞི་ལས། ཐ་མས་གཏོང་གཞན་གསུམ་གྱིས་མི་གཏོང་ལ་ཤི་འཕོས་ནས་ཀྱང་མི་གཏོང་བ་འདི་ལ། འབྲི་གུང་པ་ཆེན་པོའི་དགོངས་པ། ཚུལ་ཁྲིམས་ཀྱིས་ཡིད་ཀྱི་ཉོན་མོངས་པ་བསྡམས་ཏེ་དབང་པོ་ཡུལ་རྗེས་སུ་མི་འབྲང་བས་གང་ཟག་དེའི་ཚུལ་ཁྲིམས་ཀྱི་བག་ཆགས་འདྲིས་པ་བར་དོ་དང་སྐྱེ་བ་ཕྱི་མ་ཚུན་ཆད་དུ་ཡང་མི་གཏོང་སྟེ།
རྣམ་པར་ཤེས་པ་འཕོ་བའི་མདོ་ལས། བཟང་སྐྱོང༌། རྣམ་པར་ཤེས་པའི་ཁམས་འདི་ནི་ལུས་ཡོངས་སུ་བཏང་ནས་དགེ་བ་དང་མི་དགེ་བའི་རྗེས་སུ་འཇུག་སྟེ། དེའང་ཇི་ལྟར་ཞེ་ན། རྣམ་པར་ཤེས་པའི་ཁམས་གཟུགས་ཅན་མ་ཡིན་པ་འདིས་ལུས་འདི་བོར་ནས་སྔར་གྱི་བསོད་ནམས་དང་བསོད་ནམས་མ་ཡིན་པ་དག་ཡོངས་སུ་འཛིན་ཏོ། ། ཞེས་དང༌། དུས་འཁོར་བསྡུས་རྒྱུད་ལས། རྣལ་འབྱོར་དབང་པོ་རྣམ་འབྱོར་མ་ཐོབ་རབ་ཏུ་གཡོ་བའི་ཡིད་ཀྱིས་གལ་ཏེ་ཤི་བར་གྱུར་པ་ན། ། དཔལ་ལྡན་མི་ཡི་འཇིག་རྟེན་དུ་ནི་རབ་མཆོག་ཐུབ་པའི་རིགས་སུ་རྣལ་འབྱོར་ལྡན་པར་སྐྱེ་བར་འགྱུར། ། སྔོན་གྱི་གོམས་པ་དེ་ཡིས་སླར་ཡང་ཡེ་ཤེས་རྣལ་འབྱོར་ཡངས་པ་དག་ནི་ཀུན་ཏུ་འཛིན་པར་འགྱུར༑ ༑
ཞེས་དང༌། ཕལ་ཆེན་དང་སྐྱེས་རབས་ལས། དགེ་དང་མི་དགེའི་ལས་རྣམས་གོམས་བྱས་ན། ། མི་རྣམས་ལ་ནི་འདྲིས་པ་ཉིད་དུ་འགྱུར། ། དེ་ལྟ་བུ་དག་ཆེད་དུ་མ་སྒྲུབ་ཀྱང༌༑ ༑ སྲིད་པ་གཞན་ལ་རྨི་ལམ་ལྟ་བུར་སྤྱོད། ། ཅེས་སོགས་དུས་འཁོར་དང༌། མདོ་འདི་དག་གི་ལུང་གིས་ཀྱང་བག་ཆགས་གང་འདྲིས་པ་དེ་ལ་ཕྱི་མར་ཡང་སྤྱོད་པར་གསུངས་པ་དང༌། སྙིང་རྗེ་པད་དཀར་ལས། ཞིང་ཁམས་དྲི་སྔོ་སྣང་བ་རྡུལ་བྲལ་དང༌།
བདེ་བ་ཅན་དུ་པདྨ་ལ་བརྫུས་ཏེ་སྐྱེས་ནས་བྱ་མ་བུམ་དང་ལྷུང་བཟེད་སྣམ་སྦྱར་སོགས་རང་ཆས་སུ་འོང་བར་གསུངས་པ་དང༌༑ ཁྲི་རྐང་གི་གླེང་གཞི་ལས། དགེ་སློང་ཁྲི་ལ་བསམ་གཏན་སྒོམ་པ་གཉིད་བྲོ་བ་ཕྱོགས་གཞན་དུ་ཁྲུས་ལ་སོང་བའི་སྐབས་དུག་སྦྲུལ་ཚད་པས་གདུང་བ་ཁྲིའི་འོག་ཏུ་བསིལ་རླན་ལ་འཁོར་བ་མ་ཤེས་ནས་ཁྲིའི་སྟེང་དུ་འདུག་པ་ན་དུག་སྦྲུལ་མནན་པ་ལྟར་སོང་ནས་ཁྲོས་ཏེ། དགེ་སློང་གི་སྨིན་མཚམས་སུ་སོ་བཏབ་ནས་ཤི་བ་སུམ་ཅུ་རྩ་གསུམ་པའི་ལྷར་སྐྱེས་པའི་ཚེ་ལྷའི་འདོད་ཡོན་ལ་མ་ཆགས་པར་དགེ་སློང་གི་དྲན་པ་མ་ཉམས་པར་བཤད་པ་སོགས་མང་དུ་གསུངས་སོ། ། འགྲེལ་པ་སྔ་མ་རྣམས་སུ་དབང་པོ་རབ་ཀྱིས་མི་གཏོང་བར་བཤད་མོད། ལུང་དོན་འདི་རྣམས་ལ་དཔྱད་ན་དབང་པོ་འབྲིང་དང་ཐ་མས་ཀྱང་མི་གཏོང་བ་ཆེས་གསལ་ཏེ་དབང་པོའི་བྱེ་བྲག་ཁ་གསལ་དུ་མ་ཕྱེ་བའི་ཕྱིར་རོ། ། གཞན་དག་ཏུ། སྡོམ་པ་གཟུགས་ཅན་ཡིན་པའི་ཕྱིར། ། ཤི་བའི་ཚེ་ན་སྡོམ་པ་གཏོང༌། ། ཞེས་མཛོད་ཀྱི་ལུང་དེའི་རྗེས་སུ་འབྲངས་མོད།
འདི་ལ་དཔྱད་དེ་སྡོམ་པ་ཐོབ་ཀྱང་བསྲུང་སེམས་མེད་པ་དག་ལ་བག་ཆགས་མེད་པས་གཏོང་བ་བདེན་དུ་ཆུག ། བསྲུང་སེམས་ཅན་ནི་བག་ཆགས་དེས་བར་དོར་ཡང་དགེ་སློང་གི་དངོས་པོ་ལས་གཞན་མི་འགྱུར་ལ། མིན་ན་བར་དོར་བག་ཆགས་ཀྱིས་ཁ་བསྒྱུར་བར་བཤད་པ་མི་འཐད། བར་དོར་བག་ཆགས་གཞན་འོང་སོ་ཐར་གྱི་བག་ཆགས་ཁོ་ན་མི་འོང་བ་ནི་མི་སྲིད་པའི་ཕྱིར་རོ། ། བཤད་པ་དེ་འདྲ་བ་ནི་ལུང་གི་རྗེས་ཁོ་ན་མཐའ་ཅིག་ཏུ་འབྲངས་ནས་བར་དོ་སོགས་ཀྱི་ཉམས་ལེན་ལ་འདྲིས་གོམས་ཏིལ་འབྲུ་ཙམ་ཞིག་ཀྱང་མེད་པར་ཐལ་ལ། ཚེ་འཕོས་པས་མི་གཏོང་བའི་གནད་ཟབ་མོ་ཟབ་ལམ་ནཱ་རོའི་ཆོས་དྲུག་གི་བར་དོའི་མངལ་དགག་པ་ལ་ཡོད་མོད། མ་མཐོང་ཞིང་ཉམས་སུ་མ་བླང་བ་ལ་ཆ་ཅི་ཡོད་ཡིད་ཀྱི་ལས་གསུམ་སྤོང་བས་ཀྱང་མི་གཏོང་ངོ༌། ། འདི་ལས་འཕྲོས་པ་པཎ་ཆེན་ཟི་ལུང་བའི་གསེར་ཐུར་ལ། ཀརྨ་པ་མི་བསྐྱོད་ཞབས་ཀྱིས་གནས་བརྟན་བཅུ་དྲུག་མྱ་ངན་ལས་འདའ་བའི་ཚེ་ཡང་དེ་རྣམས་ཀྱི་ཐུགས་རྒྱུད་ཀྱི་སྡོམ་པ་གཏོང་བར་ཐལ་བས། གནས་བརྟན་བཅུ་དྲུག་སྡོམ་པ་གཏོང་བའི་ཚེ་རྒན་པོ་ཤཱཀྱ་བ་ཡང་འཁར་བ་འཁུར་ནས་ཡོང་ཤོག་གསུངས་པ་ཡང་ཤིན་ཏུ་ཐུགས་མད་དོ། །
གཞན་ཡང་སྐབས་འདིར་རྗེ་ལོ་ཆེན་པུཎྱ་སཱ་གར་སེ་ནའི་མཆན་བུར། ཕམ་པ་གཅིག་བྱུང་ཡང་ལྷག་མ་གསུམ་མི་གཏོང་སྟེ། གལ་ཏེ་གཅིག་ཉམས་པས་གསུམ་པོ་གཏོང་ན་བཞིར་ཕྱེ་སྟེ་གསུངས་པ་ལ་དགོས་པ་མེད་ཅིང༌། གླེང་གཞི་དགའ་བ་ཅན་ལ་ཕམ་པ་དང་པོ་བྱུང་ཡང་དགེ་སློང་དུ་བཞག་པ་དགྲ་བཅོམ་ཐོབ་ནས་སོར་ཆུད་པས་ཀྱང་ཤེས་ཤིང༌། མངོན་པ་མཛོད་དཔལ་བརྩེགས་ཀྱི་འགྱུར་ལས། ཁ་ཆེ་དག་ནི་བྱུང་བ་ལ། ། བུ་ལོན་ནོར་བཞིན་གཉིས་སུ་འདོད། ། ཅེས་སོ། ། དེས་ན་མཛོད་ལུང་ལྟར་གཏོང་བྱེད་ཀྱི་རྒྱུ་དགུ་པོ་བཞིས་ངེས་པར་གཏོང༌། ཤི་འཕོས་ཆོས་ནུབ་མཚན་འདས་གསུམ་གྱིས་ཕྱེད་གཏོང༌།
བསླབ་པ་ཕུལ་བ་དང་རྩ་ལྟུང་བྱུང་བས་བཞི་ཆ་རེ་གཏོང༌། གཙོ་བོ་ཡིད་ཀྱི་གསུམ་སྤོང་བ་འདི་གལ་ཆེའོ། ། རྡོ་རྗེའི་གསུང་ཕམ་པ་བཞི་བུ་ལོན་ནོར་ཅན་དང་འདྲ་ཞེས་གསུངས་པ་ཡང་འདི་ཉིད་ཀྱི་ནང་དུ་བཤད་ཟིན་པས་གོ་བར་བྱོས་ཤིག ། དགུ་པ། སྣ་གཅིག་བསྲུངས་པའི་འབྲས་བུས་མྱ་ངན་ལས་འདའ་ཞེས་པ་ནི། སྤྱིར་སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་ལམ་གྲོགས་ཀྱི་དང་བའི་སེམས་དང་མ་བྲལ་ན་རྫོགས་བྱང་ཐོབ་པ་ཐག་མི་རིང༌། འདུན་པ་དེ་ཉིད་ཁོ་ནས་ཀྱང་བྱང་ཆུབ་ཐོབ་ན། དེའི་སྟེང་དུ་བསླབ་གཞིའི་ནང་ཚན་ལས་སྣ་གང་རུང་ཞིག་བསྲུང་ན་ཅིའི་ཕྱིར་འཚང་མི་རྒྱ།
སྔོན་འོད་སྲུང་གི་བསྟན་པ་ལ་རབ་ཏུ་བྱུང་བའི་དགེ་སློང་བསླབ་པ་ཉམས་པ་འགའ་ཞིག་བདག་ཅག་གི་སྟོན་པའི་དུས་རྒྱུན་ཞུགས་ནས་དགྲ་བཅོམ་གྱི་བར་ཐོབ་པ་ལས་བརྒྱ་པ་སོགས་ལས་གསུངས་པ་དང༌། སྙིང་རྗེ་པད་དཀར་ལས། ངའི་བསྟན་པ་ལ་བསླབ་པ་ལྷོད་པ་ཆང་མའི་ཁྱིམ་དུ་བུའི་ལག་པ་ནས་བཟུང་སྟེ་འཇུག་པའང་སངས་རྒྱས་སྟོང་གི་ཕྱི་མ་ཚུན་ལ་མྱང་འདས་སུ་ལུང་བསྟན་པའི་ཕྱིར་རོ༑ ༑ ཞེས་སོ། ། དེས་ན་མགོན་པོ་འབྲི་གུང་པ་ཆེན་པོའི་ཞལ་ནས། སྟོན་པའི་མ་འདྲེས་དམ་པའི་ཆོས། ། དགག་དང་སྒྲུབ་པའི་བསླབ་པ་ལ། ། སྣ་གཅིག་ཙམ་ཞིག་བསྲུང་ན་ཡང༌། ། མྱ་ངན་འདའ་བས་ང་རེ་སྐྱིད། ། ཅེས་གསུངས་སོ། །
གཞན་ཡང་དགེ་བསྙེན་ལ། སྣ་གཅིག་སྤྱོད་པ། སྣ་འགའ་སྤྱོད་པ། ཕལ་ཆེར་སྤྱོད་པ་སོགས་འདུལ་བའི་བརྗོད་བྱ་ལ་རླུང་ལྟར་གྲགས་སོ༑ ༑ བཅུ་པ། བཅས་པ་དང་རང་བཞིན་གྱི་ཁ་ན་མ་ཐོ་བའི་སྡིག་པ་གཅིག་པ་ཡིན་ཞེས་གསུངས་པ་ནི། སྤྱིར་མི་དགེ་བའི་ལས་ཀྱི་ངོ་བོ་ཉིད་ནི་རང་བཞིན་གྱིས་བཅས་པ་ལ་ཁྱབ། བཅས་པས་རང་བཞིན་ལ་ཁྱབ། དཔེར་ན་ཁམ་བུའི་སྡོང་པོ་གཉིས་གཅིག་བདག་པོས་བསྲུངས་གཅིག་མ་བསྲུང་ཡང༌། ངོ་བོ་དེ་ཉིད་ཁམ་བུ་ལས་དབྱེ་བ་མེད་པ་ལྟ་བུ།
དེ་ཡང་སངས་རྒྱས་བཅོམ་ལྡན་འདས་ཤེས་བྱའི་གནས་མ་ལུས་པ་མཁྱེན་པས་རྒྱུ་འབྲས་ཀྱི་རྟེན་འབྲེལ་བསླུ་མེད་དུ་གཟིགས། ཆོས་ཐམས་ཅད་ཀྱི་ངོ་བོར་སངས་རྒྱས། ཕྱྭ་དང་དབང་ཕྱུག་བྱེད་པ་པོ་མ་ཡིན། སེམས་ཅན་ཐམས་ཅད་ལ་ཐུགས་སྙོམས་པའི་བརྩེ་བ་རྒྱུན་མི་འཆད་པ་དང༌། བར་དུ་བརྩོན་པ་མི་འདོར་ཞིང་ཕན་བདེའི་ལམ་ལ་སྦྱོར་བ་སྟེ་རྒྱུ་མཚན་བཞི་པོས་ཀྱང་གཅིག ། དགེ་བའི་གཤིས་ཀྱི་འབྲས་བུ་བདེ་བ། མི་དགེ་བའི་གཤིས་ཀྱི་འབྲས་བུ་སྡུག་བསྔལ་ལས་གོ་ལོག་མི་འབྱུང་བས་ཀྱང་མི་གཅིག་ཀ་མེད་ཡིན། དོན་གྱི་ངོ་བོ་མི་དགེ་བ་བཅུ་ལ་རང་བཞིན་གྱི་ཁ་ན་མ་ཐོ་བ་ཟེར། བཅས་པའི་ཁ་ན་མ་ཐོ་བ་མི་དགེ་བཅུ་ལས་ལོགས་སུ་མེད་ཀྱང་རྣམ་གྲངས་ཉིས་བརྒྱ་ལྔ་བཅུ་རྩ་གསུམ་སོགས་ནི་ལྕི་ཡང་དང་རྩ་བ་དང་ཡན་ལག་གི་ཟླས་ཕྱེ་བའི་ཕྱིར་ངོ་བོ་མཚུངས་ལ། ལྐུགས་འཕྱེའི་འཁོར་ལྔ་བརྒྱ་དང༌།
སངས་རྒྱས་པའི་འཁོར་ལྔ་བརྒྱས་ལྷག་པའི་ཡོ་བྱད་བཅངས་པའི་གླེང་གཞི་སོགས་མཐའ་ཡས་པ་གསུངས་པས་གོ་སླའོ། ། བཅུ་གཅིག་པ། ཁམས་གསུམ་གྱི་རྒྱལ་པོས་འགྲོ་བ་སྤྱི་ལ་བཅས་བྱ་བ་ནི། བཅས་དང་རང་བཞིན་གཅིག་ན་འཁོར་གྱི་ཉན་ཐོས་ལས་འགྲོ་བ་གཞན་ལ་མ་བཅས་སོ་ཟེར་ན་མིན་ཏེ། སྟོན་པ་ལ་ཉེ་རིང་མི་མངའ་བས་བཅས་པའི་ཚོགས་ཐམས་ཅད་འགྲོ་བ་སྤྱི་ལ་བཅས་པ་ཁོ་ན་ཡིན་ཏེ། སྟོན་པས་དང་པོ་ཐུགས་བསྐྱེད། བར་དུ་ཚོགས་བསགས། ཐ་མར་སངས་རྒྱས་ནས་ཆོས་ཀྱི་འཁོར་ལོ་བསྐོར་ནས་མྱ་ངན་ལས་འདའ་བ་ཕན་ཆད་སེམས་ཅན་ཐམས་ཅད་ཀྱི་དོན་དུ་མཛད་པ་ལས་འཁོར་གྱི་ཉན་ཐོས་དགེ་སློང་དགེ་ཚུལ་སོགས་ལ་བསླབ་གཞི་བཅས་པ་དེ་རྣམས་ཀྱི་དོན་ཁོ་ན་མིན་ཏེ། རྒྱ་ཆེར་རོལ་བ་ལས། ཀུན་ཏུ་རྒྱུ་དང་ཉེར་འཚོ་ལ། །
ང་ནི་ཝཱ་རཱ་ཎ་སཱིར་འགྲོ། ། གྲོང་ཁྱེར་གསལ་ལྡན་དེར་སོང་ནས། ། ལོང་བ་ལྟ་བུའི་སེམས་ཅན་ལ། ། མཚུངས་པ་མེད་པའི་འོད་བྱའོ། ། ཞེས་སོགས་གསུངས་པ་དང༌། ཐ་ན་གང་ཟག་རེ་རེ་ལུང་སྟོན་ན་ཡང༌། ཞལ་གྱི་སྒོ་ནས་འོད་སྤྲོས་པས་འོག་མིན་གྱི་བར་སྣང་བར་བྱས་ནས་སེམས་ཅན་མང་པོའི་དོན་མཛད་པ་སོགས་ཆེས་མང་ལ། བཅས་པ་བསྲུངས་པའི་ཕན་ཡོན་དང་འདས་པའི་ཉེས་པ་ནི་མཐོ་དམན་ཀུན་ལ་ཁྱད་མེད་དེ། གླེང་གཞི་མེའི་ཤིང་རྟ་འདྲེན་པའི་དཔེ་དང༌། གཞོན་ནུ་ཀུ་ཤ་དང༌།
གཞོན་ནུ་ལྐུགས་འཕྱེ་དང༌། ལེགས་འོང་སོགས་ལྟ་བུ་དང༌། གསོག་འཇོག་ལ་མཚོན་ན་གཞོན་ནུ་ཆུ་སྐྱེས་ལྟ་བུ་ཡིན། སོར་ཕྲེང་ལ་གདམས་པའི་མདོ་ལས། སྡིག་པ་ཅི་ཡང་མི་བྱ་ཞིང༌། ། དགེ་བ་ཕུན་སུམ་ཚོགས་པར་སྤྱད༑ ༑ རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་ཐམས་ཅད་ཀྱིས། ། འདུལ་བ་བསྡུས་ཏེ་བསྟན་པ་ཡིན། ། ཞེས་འདུལ་བའི་རྩ་བ་དགེ་སྒྲུབ་སྡིག་སྤོང་ལས་མེད་པས་ན་བཅས་པ་ཐམས་ཅད་འགྲོ་བ་སྤྱི་ལ་བཅས་པ་ཉིད་དོ། །
བཅུ་གཉིས་པ། སྡིག་པ་དང་ལྟུང་བ་ཐ་དད་མེད་ཅིང་གཅིག་པ་ཡིན་བྱ་བ་ནི། བཤད་མ་ཐག་པའི་བཅས་པ་དང་རང་བཞིན་གྱི་ཁ་ན་མ་ཐོ་བ་གཅིག་པའི་ཕྱིར་དང༌། བཅས་པ་ཐམས་ཅད་འགྲོ་བ་སྤྱི་ལ་བཅས་པའི་རྒྱུ་མཚན་གྱིས་སྡིག་ལྟུང་ཐ་དད་མེད་ཅིང་གཅིག་པ་ཉིད་གྲུབ་སྟེ། སོ་སྐྱེས་སྡིག་པ་བྱས་པ་ངན་སོང་དུ་འགྲོ། སྡོམ་ལྡན་གྱིས་བསླབ་པ་ཉམས་ན་དམྱལ་བར་འགྲོ་བས་ཁྱད་མེད་དེ། ལུང་རྣམ་འབྱེད་དུ། ལྟུང་བ་རེ་རེའི་མཇུག་ཏུ་ངན་སོང་གསུམ་དུ་ལྟུང་ཞེས་གསུངས་པས་ཀྱང་འདྲ། སྡོམ་པ་མ་ཐོབ་པས་སྡིག་པ་ཞེས་དང༌། ཐོབ་པས་ལྟུང་བ་ཞེས་མིང་ཐ་དད་མོད།
ངོ་བོ་ལ་ཁྱད་པར་དབྱེ་བ་མེད་པའི་ཕྱིར། ཉེས་པ་ཆེ་ཆུང་དང་གཉེན་པོ་སྟོབས་ཆེ་ཆུང་སོགས་ཀྱིས་མཚམས་མེད་ཀྱི་ལས་ལའང་ལྕི་ཡང་འབྱུང་བ་དང༌། ལྟུང་བ་ལ་ཡང་ཡན་ལག་རྫོགས་མ་རྫོགས་ཀྱིས་ལྕི་ཡང་དུ་བཞག་པས་ཁྱད་པར་མེད་ཅིང་འདི་གོ་སླ་བས་རྣམ་བཤད་དེ་ཙམ་ལས་མི་དགོས་སོ། ། བཅུ་གསུམ་པ། སྤྱིར་བཀག་པ་ཐམས་ཅད་ཡེ་བཀག་གནང་བ་ཐམས་ཅད་ཡེ་གནང་ཡིན་གསུངས་པ་ནི། དེ་བཞིན་གཤེགས་པ་ཆོས་ཐམས་ཅད་ཀྱི་ངོ་བོར་སངས་རྒྱས་ཤིང་གནས་དང་གནས་མིན་མཁྱེན་པ་ཤེས་བྱའི་གཤིས་ལས་གཞན་དུ་མི་འགྱུར་བའི་ཡེ་ཤེས་ཀྱིས་གཟིགས་པ་དེས་ཐོག་མར་བཀག་པ་མཐར་གནང༌། ཐོག་མར་གནང་བ་མཐར་འགོག་པ་སོགས་གང་ཟག་བླུན་པོའི་སྤྱོད་པ་ལྟར་མི་མཛད་པ་ཉིད་ཡིན་ལ། དཔེར་ན་འཁྲིད་མཁས་ཀྱིས་ཡང་དག་གི་ལམ་ལ་སྦྱོར་བ་ཤཱ་རིའི་བུས་ཁྱི་རྐུན་རྐང་ཆག་ལ་ལྷག་མ་བྱིན་པས་སེམས་དགའ་བའི་མོད་ཤི་བ་མིར་སྐྱེས་པ་ལ་ཆོས་བཤད་པས་དགྲ་བཅོམ་པ་ལྟ་བུ་ཡིན་ཞིང༌། ཕྱི་དྲོའི་ཟས་བཀག་པ་ནད་པ་ལ་ཡང་ཟས་ལ་སྲེད་པས་ཟ་ན་བཀག་ལ་ནད་འཚོ་སྨན་གྱི་འདུ་ཤེས་ལ་གནང་བ་ཡང༌། སྲེད་པའི་ཟས་ནི་རྣམ་པ་ཀུན་ཏུ་བཀག་ལ།
ནད་འཚོའི་ཟས་ནི་རྣམ་པ་ཀུན་ཏུ་གནང་བའི་ཕྱིར་དང༌། ཤཱ་རིའི་བུས་བཙུན་མོ་དཔལ་ལྡན་མ་ལ་ཉི་མ་ནུབ་པར་ཆོས་བསྟན་པ་ལྟུང་མེད་ནི། གཉིས་ཀའི་སེམས་ལ་ཆོས་ལྡན་ལས་ཉོན་མོངས་མེད་པ་དང༌། ལས་ཆོས་བསྟན་པ་དང༌། མཐར་བཙུན་མོས་བདེན་པ་མཐོང་བའི་ཕྱིར། དེ་ཡང་ཡུལ་བུད་མེད་ལའང་ཉོན་མོངས་མེད་པས་ཆོས་སྟོན་ཅིང་བདེན་པ་ལ་འཁོད་པ་ནི་ཐོག་མཐའ་གང་དུའང་མ་བཀག་ལ། ཉོན་ཡིད་ཀྱིས་བུད་མེད་དང་ལྷན་ཅིག་ལས་གསོག་པ་ནི་ཐོག་མཐའ་ཀུན་ཏུ་མ་གནང་བའི་ཕྱིར་དང༌། ཡང་བུད་མེད་ཆུས་ཁྱེར་བ་ལ་སའམ་བོང་བའི་འདུ་ཤེས་བསྐྱེད་ནས་འདོན་པར་གསུངས་པ་ནི། བུད་མེད་ལ་ཆགས་སེམས་ཀྱིས་འཇུ་བ་ནི་ཐོག་མཐའ་ཀུན་ཏུ་བཀག་ལ། བོང་བ་དང་ས་ལ་འཇུ་བ་ནི་ཐོག་མཐའ་ཀུན་ཏུ་གནང་བའི་ཕྱིར་དང༌།
འདི་ནི་གཞན་དོན་ལ་འགྱུར་ཕྱིར་བུད་མེད་ས་བོང་དུ་བསྒོམས་ནས་ཐབས་མཁས་དེས་རེག་པ་ཉེས་མེད་མཛད་ཅིང་ཐབས་མང་བས་སྒོས་ཐེག་ཆེན་དུ་ཤུགས་ཀྱིས་གྲུབ་ལ། བུད་མེད་ལ་ཆགས་སེམས་ཀྱིས་འཇུ་བ་ནི་ཐོག་མཐའ་ཀུན་ཏུ་རེག་པ་བས་བལྟ་བ་ཡང་བཀག་ནས། ཆགས་སེམས་མེད་ན་ས་བོང་དུ་བསྒོམས་ནས་རེག་པ་ཉེས་མེད་དང༌། ཆགས་སེམས་མེད་པའི་གཞན་དོན་ལྷག་བསམ་གྱིས་དུས་ཚོད་ལས་འདས་པའི་ཆོས་བསྟན་པ་ལྟུང་མེད་དུ་བཞག་པ་སོགས་ཀྱིས་ལྟུང་བ་མཐའ་དག་ལ་འདུ་ཤེས་གཙོ་བའང་ཡང་དག་པར་གྲུབ་བོ། ། གཞན་ཡང་འཕགས་པ་ལེགས་འོང་ལ་ཆང་གི་བཅས་པ་དང་མཽངྒལ་གྱི་བུ་དང་མ་འགགས་པ་སོགས་ལ་བུད་མེད་དང་ལྷན་ཅིག་གནས་གཅིག་ཏུ་ཉལ་བའི་བཅས་པ་མཛད་པ་ལ། གོང་མ་ནི་དུད་འགྲོའི་རྒྱུད་ལ་ཡོད་ཀྱང་གནང་ལ། དེས་ན་ལས་དང་པོ་པ་ལ་བཀག་ཕྱིས་གནང་བ་མིན་ཏེ། ལས་ཀྱི་ཆོ་གའི་གདམས་ངག་བརྗོད་པའི་སྐབས་དེ་རིང་བསྙེན་པར་རྫོགས་པས་གང་ལ་བསླབས་པ་དེ་ལ་བསྙེན་པར་རྫོགས་ནས་ལོ་བརྒྱ་ལོན་པས་ཀྱང་བསླབ་པར་བྱའོ། ། བསྙེན་པར་རྫོགས་ནས་ལོ་བརྒྱ་ལོན་པས་གང་ལ་བསླབས་པ་དེ་ལ་དེ་རིང་བསྙེན་པར་རྫོགས་པས་ཀྱང་བསླབ་པར་བྱའོ། ། ཞེས་སོ། །
སེམས་སྨྱོ་བ་དང་འཁྲུལ་བའི་ལྟུང་བ་ཉེས་མེད་དུ་བཞག་པ་ཡང་སྐབས་གཅིག་པོ་དེར་ཡིན་གྱི་རྣམ་པ་ཀུན་ཏུ་མིན་ནོ། ། སྐབས་འདིར་གཞན་དག ། དཀར་ནག་ཟང་ཐལ་ཞེས་བྱ་བའི། ། ཆོས་སྐད་ངོ་མཚར་ཆེ་བར་གྲགས། ། དེ་དག་གིས་ནི་དྲང་དོན་ལ། ། ངེས་པའི་དོན་དུ་འཁྲུལ་བར་སྣང༌། ། ཞེས་པ་ལ་བརྟག་ན། མགོན་པོ་འབྲི་གུང་པ་ཆེན་པོ་ནི༑ རྣམ་པ་ཀུན་ཏུ་མི་དགེ་བའི་ལས་འབྲས་སྡུག་བསྔལ་བ་དང༌། དགེ་བའི་ལས་འབྲས་བདེ་འགྲོའི་གོ་འཕང་དུ་འགྱུར་བ་སོགས་ལས་གཞན་པའི་གོ་ལོག་མི་འབྱུང་བར་དགོངས་མོད།
ཁོང་དག་རྒྱུ་འབྲས་དེ་འདྲ་བ་དྲང་དོན་དུ་བཞེད་ན། མི་དགེ་བ་སྤྱད་ན་བདེ་འགྲོ་དང༌། དགེ་བས་ངན་སོང་དུ་འགྲོ་བ་ཁོང་པའི་ངེས་དོན་གྱི་བཞེད་པར་ཡོད་པ་ཁོང་རང་གི་ཚིག་དེས་གསལ་པོར་གྲུབ་པས་མཚར་ཆེའོ། ། ཡང་ཁོང་དག ། དེད་དཔོན་སྙིང་རྗེ་ཆེན་པོ་ཡིས། ། ཚོང་དཔོན་གཡོན་ཅན་བསད་པ་ཡི། ། ཞེས་པ་ནས། དེས་ན་དགོངས་པ་ཤེས་དགོས་སོ། ། ཞེས་རྒྱས་བཤད་དང་བཅས་གསུངས་མོད། འདི་ཡང་དཔྱད་ཀྱི།
དེད་དཔོན་དེས་ཚོང་པ་གཡོན་ཅན་བསད་པའི་ལས་མང་པོ་དེད་དཔོན་གྱིས་ཉམས་སུ་མྱོང་བའི་མཐར་སངས་རྒྱས་ནས་ཀྱང་སེང་ལྡེང་ཚེར་མ་ཟུག་པ་སོགས་ནི་གདུལ་བྱ་ལ་ཚུལ་བསྟན་ཡིན་གྱི་དོན་དམ་མིན། སངས་རྒྱས་ནི་སྟུག་པོ་བཀོད་པར་སངས་རྒྱས་པའི་ལོངས་སྐུ་དེ་ཡིན། ཤཱཀ་ཐུབ་ནི་དེའི་སྤྲུལ་སྐུ་ཡིན། དེ་རང་རྒྱུད་མིན་སྤྲུལ་སྐུ་ཡིན་པས་ཚུལ་སྟོན་ཙམ་ལས་དངོས་སུ་སངས་རྒྱས་ཀྱིས་ལས་དེ་མྱོང་ན་ལོངས་སྐུས་མྱོང་དགོས་པས་དེ་མི་སྲིད། སྒྱུ་མའི་སྤྲུལ་པས་སྡུག་བསྔལ་མྱོང་བ་ནི་སྒྱུ་མ་མཁན་གྱིས་མྱོང་གི་སྤྲུལ་པ་ལ་མི་འབྱུང་ཞེས་འདོད་མོད།་་་ དེ་ཡང་རྣམ་པར་འཁྱམས་ཏེ། ཇི་སྐད་དུ།་་་ སྐབས་དེར་སྟོན་པས།་་་ གང་དུ་གནས་ཀྱང་ལས་ཀྱིས་མི་བརྫི་བའི།་་༌། ས་ཕྱོགས་དེ་ནི་ཡོད་པ་མ་ཡིན་ཏེ།་༌།
ཞེས་སོགས་འཁོར་ལོ་གསུམ་གའི་བརྗོད་བྱའི་གཙོ་བོ་རྒྱུ་འབྲས་ལས་གཞན་བསྟན་པ་ཅི་ཡོད། ཁྱོད་ཀྱི་འདོད་པ་སྟོན་པ་སྤྲུལ་སྐུ་ལ་སྨིན་པའི་ལས་དེ་ཚུལ་སྟོན་དྲང་དོན། གཞན་རྣམས་ཀྱི་ལས་མྱོང་བ་ངེས་དོན་རྟག་བརྟན་ཞིག་ཏུ་གྱུར་མོད། མགོན་པོ་བྱམས་པས། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པ་ཆོས་ཀྱི་དབྱིངས་ལ་གནས། ། ཞེས་དྲང་བའི་དོན་དུ་ཐམས་ཅད་མེད་བཞིན་དུ་སྣང་ལ། ངེས་པའི་དོན་དུ་ཆོས་ཐམས་ཅད་ངོ་བོ་ཉིད་སྤྲོས་པའི་མཐའ་ལས་འདས་པར་གསུངས་པ་མ་ཐོས་སམ།
ཡང་ཁོང་དག་གིས། ཡེ་བཀག་ཡེ་གནང་ཞེས་བྱ་བ། ། སངས་རྒྱས་བསྟན་དང་མཐུན་པ་མིན། ། ཉན་ཐོས་དང་ནི་ཐེག་ཆེན་གྱི། ། གནང་བཀག་ཐམས་ཅད་གཅིག་ཏུ་མེད། ། དེས་ན་ལ་ལར་གནང་བ་ནི། ། ལ་ལའི་བཀག་པ་ཉིད་དུ་འགྱུར། ། ཟེར་མོད། དེ་དཔྱད་ཀྱི་འདུལ་བར་བཀག་པ་བྱང་སེམས་སུ་གནང་བ་མེད་མོད། གནང་ན་སྡོམ་པ་གཉིས་འགལ་ཁྱབ་ཏུ་འགྱུར་ཏེ།
དཔེར་ན་རྡོ་རྗེ་སྤུན་ལ་ཁྲོས་ན་གསང་སྔགས་ཀྱི་རྩ་ལྟུང་གསུམ་པ་དང༌། སེམས་ཅན་ལ་བྱམས་པ་སྤངས་པས་བཞི་པ། བྱང་སེམས་ཀྱི་སེམས་ཅན་ལ་འཚེ་བ་དང༌། སོ་ཐར་གྱི་དགེ་སྦྱོང་གི་ཆོས་བཞི་ལས་ཉམས་པའི་ཕྱིར་དང༌། དེའི་སྟེང་དུ་བདེ་གཤེགས་བཀའ་འདས་ཀྱང་འབྱུང་བའི་དཔེས་ཁྱོད་ཀྱི་འདོད་པ་རྣམ་པར་འཁྱམས་སོ། ། ཡང་ཁོང་དག ། ཉན་ཐོས་རྩ་བའི་སྡེ་བཞི་ལ། ། འདུལ་བ་མི་འདྲ་རྣམ་བཞི་ཡོད། ། ཅེས་དང༌། དེ་ལས་གྱེས་པ་བཅོ་བརྒྱད་ལ། །
འདུལ་བའི་དབྱེ་བའང་བཅོ་བརྒྱད་ཡོད༑ ༑ ཅེས་པ་ནས། མཐོ་རིས་ཀྱང་ནི་འབྱུང་རེ་སྐན། ། ཞེས་བསྟན་བཅོས་མནས་བླུས་པའི་རྒྱས་བཤད་དང་བཅས་འབྱུང་མོད། རིགས་པ་མ་ཡིན་ཏེ། སྐབས་འདིར་འདུལ་བ་མི་འདྲ་བ་བཞི་དང་བཅོ་བརྒྱད་དུ་ཁས་བླངས། སྔ་རོལ་བསྟན་བཅོས་ཀྱི་འགོར། ཉན་ཐོས་རྣམས་ཀྱི་སྐྱབས་འགྲོ་ནས། ། དགེ་སློང་གི་ནི་སྡོམ་པའི་བར། ། ཇི་སྲིད་འཚོ་ཡི་བར་དུ་ཡིན། །
ཤི་བའི་ཚེ་ན་སྡོམ་པ་གཏོང༌། ། སྡོམ་པ་རྣམས་ཀྱི་འབྲས་བུ་ནི། ། ཤི་བའི་ཚེ་ན་འབྱུང་བར་འགྱུར། ། ཞེས་དང༌། ཉན་ཐོས་སྡོམ་པ་རྣམ་རིག་མིན། ། ལུས་ངག་ལས་ནི་སྐྱེ་བར་འདོད། ། སྡོམ་པ་གཟུགས་ཅན་ཡིན་པའི་ཕྱིར། ། ཤི་བའི་ཚེ་ན་སྡོམ་པ་གཏོང༌། ། ཞེས་ཉན་ཐོས་ཞེས་སྤྱི་ཚིག་དང༌། སྡོམ་པ་རྣམས་ཀྱི་ཞེས་མང་ཚིག་སོགས་སྦྱར་ནས་ཉན་ཐོས་སོ་ཐར་གྱི་སྡོམ་པ་ཡིན་ནོ་ཅོག་སྐྱབས་འགྲོ་ནས་དགེ་སློང་གི་བར་ཇི་སྲིད་འཚོ་བ་པ།
ཤི་ནས་གཏོང་བ། འབྲས་བུ་ཤི་ནས་གཟོད་ཐོབ་པ། གཟུགས་རྣམ་རིག་མིན་པ། རྟེན་ལུས་ངག་ལས་སྐྱེ་བ་སོགས་ཐམས་ཅད་མཚུངས་པར་ཁས་བླངས་པ་དང༌། སྐབས་འདིར་འདུལ་བ་མི་འདྲ་བཅོ་བརྒྱད་ཡོད་པ་ཐ་ན་བྱིན་ལེན་ཚུལ་མི་འདྲ་བ་སོ་སོར་ཡོད་ཅེས་འགལ་བ་ལྟག་སྤྲོད་འདི་ཡང་མཚར་ཆེ། ཡང་ཁོང་གིས། ལོངས་སྤྱོད་རྫོགས་པའི་སྐུ་རྣམས་དང༌། ཞེས་པ་ནས། ལྟུང་བ་ཐམས་ཅད་སྤྱོད་ཕྱིར་རོ། ། ཞེས་པའི་བར་ཡང་ཡེ་བཀག་ཡེ་གནང་ལ་རྒོལ་བར་སེམས་ཀྱང་ལུགས་དེ་ནི་ཡེ་བཀག་ཡེ་གནང་གི་དགོངས་པ་དཔྱིས་ཕྱིན་པ་སྟེ།
རྒྱུ་མཚན་ལོངས་སྐུ་རྣམས་དབུ་སྐྲ་རྒྱན་ཆ་སོགས་དང༌། གྲུབ་ཐོབ་རྣམས་ཀྱི་ཆ་ལུགས་དང༌། སྤོས་ངད་ལྡན་པའི་དགེ་སློང་རྒྱན་གོས་དཀར་པོ་ཅན་སོགས་ནི་ཡེ་ནས་དེ་ལྟར་གནང་བས་དེ་ལྟར་གྲུབ་ཅིང༌། བྱེ་སྨྲ་བའི་འདུལ་བ་ལ་རྟགས་ཆ་ལུགས་སོགས་ཡེ་ནས་འདི་ལྟར་གནང་བས་ཀྱང་ཡེ་གནང༌། ལོངས་སྐུ་སོགས་ཐེག་ཆེན་གྱི་ཆོས་ལ་དེ་འདྲ་བའི་རྟགས་ཆ་ལུགས་བཀག་པས་ཡེ་བཀག་ཏུ་གྲུབ་མོད། ཁྱོད་ཀྱི་ཡེ་བཀག་སོགས་དགག་པ་ལྟར་བྱས་ནས་སྒྲུབ་པ་ནི་ངོ་མཚར་རོ། ། ཡང་ཁོང་དག ། བུ་མོ་གསེར་མཆོག་འོད་ལྡན་གྱིས། ། བློ་གྲོས་ཆེན་པོ་འཇམ་དཔལ་ལ། ། རབ་ཏུ་བྱུང་བར་ཞུས་པའི་ཚེ། །
ལུས་ཀྱི་རབ་བྱུང་བཀག་ནས་ཀྱང༌། ། སེམས་ཀྱི་རབ་བྱུང་ཐོབ་པར་མཛད། ། ཅེས་བྲིས། སྔར་སྡོམ་པ་ལུས་ངག་ལས་སྐྱེ་ཡིད་མི་གཙོ་བར་བཤད་མོད། འདི་གཉིས་ཀྱི་འགལ་བ་གང་གིས་བསྡུམ། ཤོ་ལོ་ཀ་འདི་ནི་འབྲི་གུང་པ་ཆེན་པོའི་ལྟུང་བ་མཐའ་དག་ལ་འདུ་ཤེས་གཙོ་བ་དང༌། གཙོ་བོར་ཡིད་ཀྱི་གསུམ་སྤོང་དགོས་པའི་གསལ་བྱེད་རྣམ་དག་ཏུ་འདུག་པས་རྗེས་སུ་ཡི་རང་ངོ༌། ། གཞན་ཡང་ཁོང་དག་གི་ལེགས་བཤད་དུ་དེ་འདྲ་བའི་འགལ་བ་ལྟག་སྤྲོད་དང༌། གཞན་དགག་པའི་ཚིག་ལྟར་བྲིས་ན་ཡང་ཚིག་དོན་ལ་དཔྱད་ཚེ་དགག་བྱ་དེ་ཉིད་སྒྲུབ་པའི་ལེགས་བཤད་དཔྱིས་ཕྱིན་པ་མགོ་སྐྱེས་ཀྱི་གྲངས་ལས་ཀྱང་ཆེས་མང་བ་ཞིག་འདུག་ནའང༌། ཡི་གེས་ངལ་བའི་ཁུར་མ་ཐེག་པས་རེ་ཞིག་སྤྲོས་པ་དེ་ཙམ་གྱིས་ཆོག་གོ། །
བཅུ་བཞི་པ། འགྲོ་དྲུག་གང་གིས་བསྲུང་ཡང་ཕན་ཡོན་འབྱུང་བྱ་བ་ནི། བདེ་བར་གཤེགས་པས་བཅས་པའི་བསླབ་གཞི་རྣམས་འགྲོ་བ་རིགས་དྲུག་གང་གིས་བསྲུངས་ཀྱང་ཕན་ཡོན་འབྱུང་བ་སྟེ། རྫ་མཁན་དགའ་སྐྱོང་རང་གི་ལག་གིས་ས་བརྐོ་བ་སྤངས་པ་དང༌། ཀཱ་ཤིའི་ནགས་སུ་སེམས་ཅན་ཆེན་པོ་བཞིས་གཏན་ཁྲིམས་བསྲུངས་པས་ཀཱ་ཤིའི་རྒྱལ་པོ་འཁོར་བཅས་ལ་བདེ་ལེགས་བྱུང་བ་སོགས་ཆེས་མང་ཞིང༌། མདོར་བསྡུ་ན། དཔུང་བཟང་གིས་ཞུས་པ་ལས། རྒྱལ་བ་ངས་གསུངས་སོ་སོར་ཐར་པ་ཡང༌༑ ༑ ཚུལ་ཁྲིམས་རྣམ་དག་འདུལ་བ་མ་ལུས་ལས། ། སྔགས་པ་ཁྱིམ་པས་རྟགས་དང་ཆོ་ག་སྤང༌། །
ལྷག་མ་རྣམས་ནི་ཉམས་སུ་བླང་བར་བྱ། ། དེ་ལྟར་སྡིག་པའི་ཆོས་ལས་རྣམ་གྲོལ་ལམ། ། བདེ་བར་གཤེགས་པས་ལེགས་པར་གསུངས་པའི་ཆོས། ། དག་ཅིང་གྲོལ་བ་དང་ནི་ལྡན་པར་འགྱུར། ། ཞེས་ཁྱིམ་པས་ཀྱང་རབ་བྱུང་གི་རྟགས་ཆ་ལུགས་དང་ལས་ཀྱི་ཆོ་ག་དོར་ནས་ཁྲིམས་ཉིས་བརྒྱ་ལྔ་བཅུ་རྩ་གསུམ་བསྲུང་ན་ཕན་ཡོན་ཆེས་ཆེ་བར་གསུང་མོད། གཞན་དག་ན་རེ། ཁ་ཅིག་རབ་ཏུ་བྱུང་བ་ལ། ། ལྟུང་བ་ཇི་སྙེད་འབྱུང་བ་དེ༑ ༑ ཁྱིམ་པ་ནས་ནི་དམྱལ་བའི་བར། ། ཞེས་པ་ནས།
མཐོ་རིས་ཀྱང་ནི་འབྱུང་རེ་སྐན། ། ཞེས་པའི་བར་རྣམས་དཔུང་བཟང་གི་ལུང་འདི་དང་ཆེས་འགལ་ལོ། ། བཅོ་ལྔ་པ། འགྲོ་དྲུག་གང་གིས་བཅས་པ་ལས་འདས་ཀྱང་ཉེས་པ་འབྱུང་བྱ་བ་ནི། རྡོར་གསུང་སྔ་མ་དེ་ཉིད་ཀྱི་ཕྱིར། འགྲོ་དྲུག་གང་གིས་བཅས་པ་ལས་འདས་ཀྱང་ཉེས་པ་འབྱུང་སྟེ། ལུང་དང་བཞག་པ་ལས། བསྐལ་པ་དང་པོ་ལ་མ་རྨོས་པའི་འབྲས་སཱ་ལུ་གསོག་འཇོག་གིས་འགྲིབ་པ་དང༌། ཕྱི་རོལ་པའི་དྲང་སྲོང་ལྔ་བརྒྱས་ཡོ་བྱད་ལྷག་པོ་བཅངས་པས་མངོན་ཤེས་ལྔ་མ་ཐོབ་པ་དང༌། གླང་ཁུ་ཡུར་དང་ས་རི་ལ་མི་སྙན་པ་བརྗོད་པས་ཁྱིམ་བདག་གི་རྒྱན་ཤོར་བ་སོགས་ཆེས་མང་ཞིང༌།
བརྗོད་མ་ཐག་པའི་རྡོ་རྗེའི་གསུང་གི་ལུང་རིག་རྣམས་ཀྱིས་ཀྱང་འདི་ཉིད་གྲུབ་པའོ། ། བཅུ་དྲུག་པ། བསྟན་པ་ལ་ཆོ་ག་ལྷག་པར་གལ་ཆེ་བར་བཞེད་པ་ནི། ལྟུང་བ་ལ་འདུ་ཤེས་གཙོ་བ་དང༌། ཡིད་ཀྱི་གསུམ་སྤོང་བ་དང༌། བཅས་དང་རང་བཞིན་གཅིག་པ་སོགས་ཀྱིས་ཆོ་ག་མེད་པར་བསྲུང་ཡང་ཆོག་གོ་སྙམ་ན་ཆོག་མོད། འོན་ཏེ་བསྟན་པ་ལ་འཇུག་ན་ཆོ་ག་ཆེས་གལ་ཆེ་བ་ཡིན་ཏེ། ལུང་ལས། སངས་རྒྱས་ཆོས་དང་དགེ་འདུན་དང༌། ། མཁན་པོ་སློབ་དཔོན་བསྙེན་རྫོགས་འདོད༑ ༑
ཡོ་བྱད་ཡོངས་སུ་དག་པ་དང༌། ། གསོལ་དང་ལས་ནི་མངོན་སུམ་མོ། ། ཞེས་མངོན་གྱུར་བཅུ་ངེས་པར་དགོས་པར་གསུངས་པ་དང༌། གཞན་ཡང་ཆོ་ག་ཡོད་མེད་ཀྱིས་བསྟན་པ་ཡོད་མེད་དུ་འཇོག་པ་ཉེ་བར་འཁོར་གྱིས་ཞུས་པར་གསུངས་པ་དང༌། ལུང་ལས་ང་ཡོངས་སུ་མྱ་ངན་ལས་འདས་ནས་ཆོ་ག་ཕུན་སུམ་ཚོགས་པ་ལ་བརྟེན་པར་བྱའོ། ། ཞེས་གསུངས་པ་དང༌། ཚོགས་གཉིས་རྫོགས་པ་དང༌། ཆོ་གའི་ཕྱག་བཞེས་ཀྱི་བླང་དོར་ཤེས་པ་དང༌། སྐུ་གཟུགས་མཁན་སློབ་དགེ་འདུན་དང་བཅས་པའི་མདུན་དུ་ཁས་བླངས་པས་ངོ་ཚ་ཁྲེལ་ཡོད་ཤེས་པ་སོགས་རྒྱུ་མཚན་མང་ཞིང༌། བཅོམ་ལྡན་འདས་ཀྱིས་སྟོན་པ་སོ་ཐར་ལ་ཆོལ་གསུངས་པ་དང༌།
ང་ནི་མྱ་ངན་འདས་འོག་ཏུ། ། འདི་ནི་ཁྱོད་ཀྱི་སྟོན་པའོ་ཞེས། ། ཞེས་གསུངས་པ་དང༌། བརྗེ་བ་རྣམ་པ་གསུམ་སོགས་ཀྱིས་ནན་ཏན་དུ་སྡོམ་པས་བསམ་པ་རྣམ་དག་སྲུང་སེམས་གཡེལ་མེད་དུ་འབྱུང་བ་སོགས་དགོས་པ་ཆེས་མང་ཞིང༌། གཞན་ཡང་དཔའ་བར་འགྲོ་བའི་ཏིང་ངེ་འཛིན་ལས་བདུད་སྡིག་ཅན་འཆིང་བ་ལས་གྲོལ་བའི་ཕྱིར་སེམས་བསྐྱེད་ཚུལ་སོགས་གླེང་གཞིས་ཀྱང་གསལ་ལོ། ། དོན་འདི་ལྟ་བུ་གསལ་བར་མགོན་པོ་འབྲི་གུང་པ་ཆེན་པོས་གསུང་བཞིན་དུ། འདུལ་འཛིན་མཁན་པོར་རློམ་པ་འགའ་ཞིག་མངོན་གྱུར་བཅུ་ལ་སྣང་ཆུང་དུ་འཇོག་ཅིང་དགེ་འདུན་ཡང་བཅུ་ཕྲག་སོགས་ཚོགས་སུ་མ་ལོངས་ཀྱང་རང་གིས་གོ་ཆོད་པ་བྱེད་ཅིང༌༑ གསོལ་བཞིའི་ལས་སོགས་སོ་ཐར་གྱི་ལག་ལེན་ཞིབ་ཏུ་མི་བྱེད་པར། འོལ་ཚོད་སྤྱི་བརྟོལ་གྱིས་མཁན་པོ་གནས་བརྟན་ཞེས་པའི་མིང་ཐོབ་པ་གཙོ་བོར་བྱེད་ཅིང་སོ་ཐར་གྱི་སྡོམ་པ་སྦྱིན་ནོ་ཞེས་པའི་མཁན་པོ་དང༌། དེ་འདྲ་བ་ལ་སྡོམ་པ་ཐོབ་བོ་ཞེས་བསྲུང་མི་དགོས་པའི་ཐོབ་མིང་ལ་སེམས་པའི་མཁན་བུ་རྣམས་ནི་རྣམ་པར་ཉམས་སོ། །
བཅུ་བདུན་པ། མི་ཤེས་པ་གཏི་མུག་ལྷག་པར་ཉེས་པ་ཆེ་བྱ་བ་ནི། སྤྱིར་འཁོར་བར་འཁོར་བ་ནི་ཉེས་པ་མ་རིག་པ་ཁོ་ན་ཡིན་ལ་མ་རིག་པ་ནི་དངོས་པོ་སོགས་མ་མཐོང་བ་ལ་མི་ཟེར། གཏི་མུག་པ་ལ་ཟེར་བ་ཡིན། འདོད་ཆགས་དང་ཞེ་སྡང་སོགས་ཉོན་མོངས་པ་གཞན་རྣམས་མ་རིག་པ་ལས་སྐྱེ་བ་ཡིན། དེས་ན་འཁོར་བའི་གཞི་རྩ་མ་རིག་པ་ཡིན་ཏེ། འཕགས་པ་སྡུད་པ་ལས། སེམས་ཅན་ཐ་མ་འབྲིང་དང་མཆོག་གྱུར་ཇི་སྙེད་པ། ། དེ་ཀུན་མ་རིག་ལས་བྱུང་བདེ་བར་གཤེགས་པས་གསུངས། ། ཞེས་སོ། །
གཞན་ཡང་ཉེ་བར་འཁོར་ལ། བཅོམ་ལྡན་འདས་ཀྱིས་བཀའ་སྩལ་པ། འདོད་ཆགས་ནི་ཉེས་པ་ཆུང་ལ་འབྲལ་དཀའ། ཞེ་སྡང་ནི་ཉེས་པ་ཆེ་ལ་འབྲལ་སླ། གཏི་མུག་ནི་ཉེས་པའང་ཆེ་ལ་འབྲལ་ཡང་དཀའོ། ། ཞེས་གསུངས་སོ། ། འདིའི་ཁོངས་སུ་རྡོ་རྗེའི་གསུང༌། དུད་འགྲོ་གཏི་མུག་ཆེ་བས་ལྷག་པར་དམན་བྱ་བ་ཡང་འདུ་སྟེ། དམྱལ་བ་དང་ཡི་དྭགས་ཀྱི་སེམས་ཅན་རྣམས་ནི་ཤེས་པ་ཤིན་ཏུ་གསལ་བས་སྔ་མའི་ལས་གང་གིས་འདི་འདྲ་བར་སྐྱེས་སྙམ་པའི་འགྱོད་པ་དང་སྡུག་བསྔལ་འབྱུང་ཞིང༌། ཕྱིས་མི་བྱེད་སྙམ་པའི་དྲན་ཤེས་ཀྱང་འབྱུང་ལ་དེ་འདྲ་བའི་འགྱོད་པ་དང་དྲན་ཤེས་ནི་སྟོབས་བཞིའི་ཡ་གྱལ་གཉིས་པོ་ཡིན་པས་སྡིག་པ་འདག་པའི་ཐབས་ཁྱད་པར་ཅན་ཡིན་ལ།
དུད་འགྲོ་ནི་དེ་འདྲ་བར་སྐྱེས་ཀྱང་གླེན་ལྐུགས་ཀྱིས་སླར་གཅིག་ལ་གཅིག་ཟ་བ་སོགས་ནག་པོའི་ཕྱོགས་འབའ་ཞིག་བྱེད་ཅིང༌། དེ་ལ་དེར་འདུ་མི་ཤེས་པ་སོགས་ཀྱིས་ཤིན་ཏུ་དམན་ཏེ། མདོ་དྲན་པ་ཉེར་བཞག་ལས། སེམས་ཅན་དམྱལ་བར་སྐྱེས་པ་ནི་སླའི། དུད་འགྲོའི་སྐྱེ་གནས་སུ་སྐྱེས་པ་ནི་དེ་ལྟ་མ་ཡིན་ནོ། ། ཞེས་གསུངས་པས་དམྱལ་བ་དང་ཡི་དྭགས་ནི་དེ་ནས་འཕོས་ཏེ་བདེ་འགྲོའམ་ལས་དེ་སྡུག་བསྔལ་ཆེ་བས་ཟད་མྱུར་བས་མཐོ་རིས་སུ་སྐྱེ་ལ། དུད་འགྲོ་ནི་ལུས་དེས་བསགས་པ་སླར་ངན་འགྲོ་གཞན་གཉིས་སུ་འགྲོའམ་དུད་འགྲོར་སླར་སྐྱེ་བ་སོགས་འབྲས་བུ་མྱོང་དགོས་པས་ཤིན་ཏུ་སྡུག་བསྔལ་ཡུན་རིང་ངོ༌། ། བཅོ་བརྒྱད་པ། ཉམས་པའི་ཉེས་པ་བས་མ་ཐོབ་པ་ཉེས་པ་ལྕི་ཞེས་གསུངས་པ་ནི། སྔར་ཐོབ་ནས་ཉམས་ཀྱང་འགྱོད་སེམས་ཀྱང་འབྱུང་བས་ཡང་ལ།
ཐོབ་པའི་དུས་དང་ཇི་ཙམ་བསྲུངས་པའི་ཕན་ཡོན་ཆུད་མི་ཟ་བ་ཡིན་ལ། མ་ཐོབ་པས་ནི་ཉེས་པ་ལ་ཉེས་པར་མ་མཐོང་བའི་སྟེང༌། ང་དགེ་སློང་ལྟ་བུ་ནི་མིན་པས་འདི་ལྟ་བུ་སྤྱད་བྱར་འོས་སོ་སྙམ་པའི་འདུན་པ་དྲན་ཤེས་དང་བཅས་པས་སྤྱད་ན་སྡིག་པ་ཆེས་མ་ཐོབ་པ་ལྕི་སྟེ། དབྱིག་གཉེན་གྱིས། མི་ཤེས་སྡིག་པ་བྱས་པ་ཤིན་ཏུ་ལྕི༑ ༑ མཁས་པས་སྡིག་པ་བྱས་པ་ཡང་བར་འགྱུར། ། ལྕགས་ཀྱི་གོང་བུ་ཆུང་ཡང་གཏིང་དུ་འགྲོ། ། དེ་ཉིད་སྣོད་བྱས་ཆེ་ཡང་ཁ་ལ་འཕྱོ། ། ཞེས་གསུངས་ཤིང༌། གཞན་ཡང་གཅུང་མཛེས་དགའ་བོ།
སོར་ཕྲེང་ཅན། མ་སྐྱེས་དགྲ། བདེ་བྱེད་སོགས་ལྟ་བུ་དང༌། ཕ་མ་བསད་པའི་དགེ་སློང་ལྟ་བུ་འབྱུང་བ་ནི་སྔོན་གྱི་གླེང་གཞིས་ཀྱང་ཤེས་ལ། བཤེས་སྤྲིང་ལས། གང་ཞིག་སྔོན་ཆད་བག་མེད་གྱུར་པ་ལས། ། ཕྱིས་ནས་བག་དང་ལྡན་པར་གྱུར་པ་ན། ། ཟླ་བ་སྤྲིན་བྲལ་ལྟ་བུར་རྣམ་མཛེས་ཏེ། ། དགའ་བོ་སོར་ཕྲེང་མཐོང་ལྡན་བདེ་བྱེད་བཞིན། ། ཞེས་དང༌།
རབ་ཏུ་བྱུང་བའི་གཞི་ལས། གང་ཞིག་སྔ་ནས་བག་མེད་པ། ། ཕྱིས་ནས་བག་དང་ལྡན་གྱུར་ན། ། ཉི་ཟླ་སྤྲིན་ནས་བྱུང་བ་ལྟར། ། འཇིག་རྟེན་འདིར་ནི་དེ་སྣང་འགྱུར། ། ཞེས་དང༌། སའི་སྙིང་པོ་འཁོར་ལོ་བཅུ་པའི་མདོ་ལས། མེ་ཏོག་ཙམ་པ་ཀ་ནི་རྙིང་གྱུར་ཀྱང༌། ། མེ་ཏོག་ཕལ་པ་གཞན་གྱིས་དོ་ཟླ་མིན། ། དགེ་སློང་ཚུལ་ཁྲིམས་ཉམས་ཤིང་སྡིག་སྤྱོད་ཀྱང༌། །
མུ་སྟེགས་བྱེད་དག་གཞན་གྱིས་དོ་ཟླ་མིན ། ཞེས་དང༌། དེ་ཉིད་ལས། ཚངས་པ་ཆེན་པོ་དེ་ལྟར་ཚུལ་ཁྲིམས་ཉམས་ཤིང་སྡིག་པ་བྱེད་པའི་དགེ་སློང་དེ་ངས་བསྟན་པའི་འདུལ་བ་ལ་མི་རོ་ལྟ་བུའོ། ། ཞེས་གསུངས་མོད་ཀྱི། འོན་ཀྱང་སྔར་རབ་ཏུ་བྱུང་བ་དང་ཚུལ་ཁྲིམས་བསྲུངས་པའི་ཡོན་ཏན་ལྷག་པའི་མཐུ་ཡོད་དོ། ། དཔེར་ན་ཁྱུ་མཆོག་གམ་གླ་བ་ལྟ་བུ་ཤི་སྟེ་རྣམ་པར་ཤེས་པ་དང་བྲལ་ན་བྱོལ་སོང་གི་ནང་ན་རོ་ཡིན་མོད་ཀྱི། ཁྱུ་མཆོག་ལ་གི་ཝང་ཡོད་པ་དང༌། གླ་བ་ལ་གླ་རྩི་ཡོད་པ་དེས་སེམས་ཅན་དཔག་ཏུ་མེད་པ་ལ་ཕན་པ་དང་བདེ་བའི་དོན་ཆེན་པོར་འགྱུར་བ་བཞིན་དུ། ཚུལ་ཁྲིམས་ཉམས་པའི་དགེ་སློང་རོ་ལྟ་བུ་ཡིན་ཀྱང༌།
དཔེར་ན་རབ་ཏུ་བྱུང་བ་དང་ཚུལ་ཁྲིམས་ཀྱི་ཡོན་ཏན་ལྷག་པའི་མཐུས་རང་དང་སེམས་ཅན་དཔག་ཏུ་མེད་པ་ལ་ཕན་པ་དང་བདེ་བར་འགྱུར་རོ། ། ཞེས་དང༌། གཞན་ཡང་གནས་པའི་གྲོང་གི་ཤན་པ་དང་སྨད་འཚོང་མས་ཡན་ལག་བརྒྱད་པ་དང་ལྡན་པའི་གསོ་སྦྱོང་བླངས་ཏེ། མཚན་མོ་དང་ཉིན་མོ་རེས་མོས་ཀྱི་བསྲུངས་པས་དེའི་འབྲས་བུ་བདེ་བ་དང་སྡུག་བསྔལ་རེས་འཇོག་ཏུ་སྨིན་པར་གསུངས་པའི་གླེང་གཞི་ལུང་གཞི་ན་བཤད་པ་ལྟ་བུ་ཆེས་མང་ངོ༌། ། འཕགས་པ་གསེར་འོད་དམ་པ་ལས། གང་གིས་བསྐལ་པ་སྟོང་རྣམས་སུ། ། ཤིན་ཏུ་མི་བཟད་སྡིག་བགྱིས་པ། ། ལན་གཅིག་རབ་ཏུ་བཤགས་པ་ཡིས། ། དེ་དག་ཐམས་ཅད་འབྱང་བར་འགྱུར། ། ཞེས་གསུངས་སོ། །
དེ་ལྟར་ན་འདི་རྣམས་མདོར་བསྡུ་ན་ཕྱོགས་ལྔར་ཡང་འདུ་སྟེ། འགྲོ་བ་སྤྱི་ལ་བཅས་པ་དང༌། བཅས་དང་རང་བཞིན་གཅིག ། སྡིག་པ་དང་ལྟུང་བ་གཅིག་པ་རྣམས་རྒྱལ་བའི་བསྟན་པ་སྤྱི་ལ་ཁྱབ་ཕྱོགས། འགྲོ་དྲུག་གང་གིས་བསྲུང་ཡང་ཕན་ཡོན་འབྱུང་ལ། གང་གིས་ཉམས་ཀྱང་ཉེས་པ་འབྱུང་བ་དང༌། ཡེ་བཀག་ཡེ་གནང་རྣམས། བླངས་དང་མ་བླང་འབྲས་བུ་མཉམ་ཕྱོགས། གང་གིས་འདས་ཀྱང་ཉེས་པ་ཆེ་བ་སོགས་བསླབ་པ་བྲལ་བ་ཉེས་པ་ཆེ་ཕྱོགས། སྣ་གཅིག་བསྲུངས་པའི་འབྲས་བུ་མྱང་འདས་འཐོབ་པ་སོགས་ལན་གཅིག་བླང་པ་ཕན་ཡོན་ཆེ་ཕྱོགས།
ཉམས་ལས་མ་ཐོབ་ཉེས་པ་ཆེ་བ་དང༌། མི་ཤེས་པ་གཏི་མུག་ཉེས་པ་ཆེ་བ་སོགས་ཉམས་ལས་མ་ཐོབ་པ་ཉེས་པ་ཆེ་ཕྱོགས་ཏེ་ཕྱོགས་ལྔར་འདུ། རྡོར་གསུང་གཞན་རྣམས་ནི་དེ་རྣམས་ཀྱི་གསལ་བྱེད་དུ་འགྱུར་བས་ཕྱོགས་ལྔར་འདུས་པའི་ཕྱིར། གཞན་ཡང་མུ་བཞི་སོགས་ཀྱི་རྣམ་པར་བཤད་པ་མཐའ་ཡས་པ་སྐབས་ཐོབ་སོ་སོར་སྤྲོ་ན་ཡང་མང་བས་འཇིགས་ཏེ་དེ་ཙམ་གྱིས་ཆོག་པར་ཟད་དོ། ། ཞེས་འདུལ་བ་སོ་སོར་ཐར་པའི་གནད་བསྡུས་ཀྱི་ཚོམས་གསལ་བར་བྱེད་པ་སྟེ་སྤྱི་དོན་གསུམ་པའོ།། །། ༈ །སྤྱི་དོན་བཞི་པ་བསླབ་པ་བྱང་ཆུབ་སེམས་ཀྱི་གནད་བསྡུས་ཀྱི་ཚོམས་འཆད་པ་ལ་རྡོ་རྗེའི་གསུང་ཉེར་བཞི་མཆིས་པ་ལས། དང་པོ། སྙིང་རྗེ་དང་བྱང་ཆུབ་ཀྱི་སེམས་ཐ་དད་པ་ཡིན་ཞེས་གསུངས་པ་ནི། སྙིང་རྗེ་ཞེས་པ་ཕ་རོལ་པོ་མ་ནུས་པ་སོགས་ལ་རང་བཞིན་གྱིས་སྙིང་བརྩེ་བའི་སེམས་དུང་བ་དེ་ལ་ཟེར། བྱང་ཆུབ་ཀྱི་སེམས་ཞེས་པ་ནི་རྒྱུ་ཚད་མེད་པའི་སྙིང་རྗེ་ཆེན་པོ་གཉིས་ལས་སྐྱེས་པ་སྟེ།
དེ་ཡང་རྣམ་ཤེས་བྱང་བ་དང་ཡེ་ཤེས་ཆུབ་པ་ཞེས་པའི་གོ་དོན་ཐོབ་སྟེ། རྒྱུ་མཚན་བྱང་བྱ་རྣམ་ཤེས་ཀྱང༌། རྣམ་བྱང་དང་པོའི་སྐབས་སུ་དབང་ཤེས་ལྔ། གཉིས་པའི་སྐབས་སུ་དྲུག་ཡིད། གསུམ་པར་ཉོན་ཡིད། བཞི་པར་ཀུན་གཞི་རྣམ་སྨིན་གྱི་ཆ། ལྔ་པར་ཀུན་གཞི་ས་བོན་གྱི་ཆ་ཡིན་ལ། ཆུབ་བྱ་ཡེ་ཤེས་ལ་ཡང་ལམ་དང་འབྲས་བུ་གཉིས་སུ་དབྱེར་རིགས་ཏེ། ལམ་གྱི་ཡེ་ཤེས་སློབ་པའི་སྐབས་སུ་རྗེས་མཐུན་དང༌། མི་སློབ་པའི་སྐབས་སུ་མཚན་ཉིད་པ་ཡིན་ལ།
འབྲས་བུའི་ཡེ་ཤེས་མཐར་ཐུག་པ་ཆོས་ཀྱི་དབྱིངས་ཀྱི་ཡེ་ཤེས་སོགས་ལྔ་ཡིན་ནོ། ། སྙིང་རྗེ་ལ་གཉིས་གང་ཟག་དང་ཆོས་ལ་དམིགས་པའོ༑ ༑ མདོ་སྡེ་རྒྱན་ལས། རྟག་ཏུ་སེམས་ཅན་ཕན་པར་སེམས། ། ཆོས་ལ་མོས་དང་དེ་བཞིན་དེའི། ། ཡེ་ཤེས་འཚོལ་བར་དམིགས་པའོ། ། ཞེས་སོ། ། གང་ཟག་ལ་དམིགས་པའི་སྙིང་རྗེའི་ཡུལ་གང་ཟག་ཇི་ལྟ་བུ་ཞེ་ན། མདོ་སྡེ་རྒྱན་ལས། རབ་འབར་དགྲ་ཡི་དབང་དུ་སོང༌། །
སྡུག་བསྔལ་གྱིས་ནོན་མུན་པས་བསྒྲིབས། ། བགྲོད་དཀའི་ལམ་ལ་ཀུན་ཏུ་ཞུགས། ། འཆིང་བ་ཆེ་དང་ཡང་དག་ལྡན། ། ཟས་ཅན་དུག་དང་འདྲེས་ལ་ཞེན། ། ལམ་ནི་རབ་ཏུ་སྟོར་གྱུར་པ། ། ལམ་གོལ་རབ་ཞུགས་སྟོབས་ཆུང་བའི། ། སེམས་ཅན་རྣམས་ལ་སྙིང་རྗེའོ། ། ཞེས་དང༌། དེ་ཉིད་ལས། བཀྲེན་ལ་བརྩེ་དང་མ་རུངས་པ་ལ་བརྩེ། །
ཀུན་འཁྲུགས་ལ་བརྩེ་བག་མེད་རྣམས་ལ་བརྩེ། ། ཡུལ་གྱི་གཞན་དབང་ཅན་ལ་སྙིང་རྗེ་དང༌། ། ལོག་པར་མངོན་པར་ཞེན་ལ་སྙིང་རྗེའོ༑ ༑ ཞེས་གསུངས་སོ། ། དེ་འདྲ་བའི་སེམས་ཅན་ལ་སྙིང་བརྩེ་བ་ནི་གང་ཟག་ལ་དམིགས་པ་དང༌། དེ་རྣམས་ཀྱི་ལས་དགེ་སྡིག་གི་བླང་དོར་ལ་རྨོངས་པའི་སྡུག་བསྔལ་བ་བསམ་པ་ནི་ཆོས་ལ་དམིགས་པའོ། ། དེ་འདྲ་བའི་སྙིང་རྗེ་གཉིས་པོས་ཀུན་ནས་བསླངས་ཏེ་གཞན་དོན་གྱི་སེམས་བསྐྱེད་རྒྱ་ཆེན་པོ་དང་ལྡན་པ་ནི་བྱང་ཆུབ་སེམས་ཀྱི་རྩ་བ་སྟེ། མདོ་སྡེ་རྒྱན་ལས། སེམས་བསྐྱེད་དེ་ནི་ས་རྣམས་ལ། ། མོས་དང་ལྷག་བསམ་དག་པ་དང༌། །
རྣམ་པར་སྨིན་པ་གཞན་དུ་འདོད། ། དེ་བཞིན་སྒྲིབ་པ་སྤངས་པའོ། ། དེ་ཡི་རྩ་བ་སྙིང་རྗེར་འདོད། ། ཅེས་སོ། ། བྱང་སེམས་སྐྱེ་བའི་རྒྱུ་དངོས་ནི་བཞི་སྟེ། སྐྱབས་འགྲོ་ཁྱད་པར་ཅན་བྱས་པ་དང༌། ཚད་མེད་བཞི་ལ་བློ་སྦྱངས་པ་དང༌། བསོད་ནམས་ཀྱི་ཚོགས་རྒྱ་ཆེན་པོ་བསགས་པ་དང༌། རྒྱུའི་གཙོ་བོ་བླ་མ་ལ་སངས་རྒྱས་དངོས་ཀྱི་འདུ་ཤེས་བསྐྱེད་པ་དང་བཞི་པོ་ཡིན་ཏེ། མངོན་རྟོགས་རྒྱན་ལས།
སངས་རྒྱས་རྣམས་ལ་བསྙེན་བཀུར་བྱས། ། དེ་ལས་དགེ་བའི་རྩ་བ་བསྐྲུན༑ ༑ དགེ་བའི་བཤེས་ཀྱིས་མགོན་བྱས་པ། ། འདི་ཉན་པ་ཡི་སྣོད་ཡིན་ནོ། ། ཞེས་སོ། ། དེས་ན་སྙིང་རྗེ་ནི་བྱང་སེམས་ཀྱི་རྒྱུ་ཡིན་ལ་དངོས་མིན། སྔོན་མུ་སྟེགས་བྱེད་བཅུ་རི་བོ་གངས་ཅན་དུ་ཕྱིན་པས་དགུ་རླུང་གིས་ཤི། གཅིག་ལུས་པ་བརྒྱ་བྱིན་གྱིས་བགམ་པའི་ཕྱིར། དར་གྱི་ཁྲི་སྟན་ནང་ཚང་ཅན་རླུང་གི་གྲང་བ་ལས་སྐྱོབ་པའི་སྟེང་དུ་ཁྱི་རྒན་ཉམ་ཆུང་ཞིག་སྤྲུལ། བརྒྱ་བྱིན་མིར་བྱས་ནས།
དེ་ལ་ཁྱི་དེ་བོར་ལ་ཁྲིའི་སྟེང་དུ་སྡོད་དང་མི་འཆིའོ་བྱས་པས་བདག་ལྷགས་པས་ཤི་བ་ནི་སླའི། ཁྱི་འདི་ཤི་བ་ནི་དེ་ལྟ་མ་ཡིན་ནོ། ། ཞེས་པ་སོགས་མུ་སྟེགས་བྱེད་ལའང་སྙིང་རྗེ་དེ་འདྲ་བ་ཡོད་པ་དང༌། ནང་པ་ལའང་ཉན་རང་ལ་སྙིང་རྗེ་ཆེན་པོ་ཡོད་ཀྱང་གཞན་དོན་གྱི་སེམས་བསྐྱེད་མེད་པའི་ཕྱིར་སླར་ཐེག་ཆེན་དུ་སེམས་བསྐྱེད་དགོས་པར་གསུངས་པ་ཡིན་ཏེ། མགོན་པོ་བྱམས་པས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་སོ། ། དེ་ལྟར་ན་སྙིང་རྗེ་ཕྱི་ནང་དང་ཐེག་པ་ཆེ་ཆུང་ཐམས་ཅད་ཐུན་མོང་དུ་ཡོད་ལ༑ བྱང་སེམས་ནི་ཐེག་པ་ཆེན་པོའི་ལམ་གྱི་རྩ་བ་ཡིན་པའི་ཕྱིར།
སྙིང་རྗེ་བྱང་སེམས་ཀྱི་རྒྱུ་ཡིན་ཡང་དངོས་མིན། དེ་ལས་དེ་སྐྱེ་བའི་ཕྱིར་མྱུ་གུ་དང་འབྲས་བུ་བཞིན་ནོ། ། གཉིས་པ། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་རྟེན་ཅན་དུ་བཞེད་པ་ནི། སོ་ཐར་གྱི་སྡོམ་པ་གང་རུང་ནི་བྱང་སྡོམ་སྐྱེ་བ་དང༌། གནས་པ་དང༌། བོགས་འདོན་པའི་རྟེན་ཡིན་ཏེ། རྒྱུ་མཚན་སོ་ཐར་སྡོམ་པ་གཞན་ལ་གནོད་པ་གཞི་བཅས་ལས་ལྡོག་པ་དགེ་སྒྲུབ་སྡིག་སྤོང་གི་ཉམས་ལེན་བྱེད་པ་དེ་ནི་སྨོན་པ་བྱང་སེམས་ཀྱི་རྟེན་དང༌། འཇུག་སྡོམ་གྱི་ངོ་བོ་སྡོམ་པའི་ཚུལ་ཁྲིམས་ཀྱིས་མི་དགེ་བ་སྤོང༌། དགེ་བ་ཆོས་སྡུད་ཀྱིས་དགེ་བ་སྒྲུབ།
སེམས་ཅན་དོན་བྱེད་ཀྱིས་གཞན་དོན་མཐུ་ལྡན་དུ་འགྱུར་རོ། ། དེས་ན་སྔགས་སྡོམ་སྐྱེ་བ་དང༌། གནས་པ་དང༌། བོགས་འདོན་པར་ཡང་འགྲོ། སོ་ཐར་སྡོམ་པའི་རྟེན་གླིང་གསུམ་གྱི་སྐྱེས་པ་དང་བུད་མེད་རབ་ཏུ་བྱུང་བར་བཤད་་མོད། འགྲོ་བ་གཞན་ལ་མི་སྐྱེ་བར་མ་ངེས་ཏེ། མཛངས་བླུན་ལས་སྟོན་པ་གཟི་བརྗིད་ཡོན་ཏན་གྱི་བསྟན་པ་ལ་ཀླུའི་རྒྱལ་པོ་འཁོར་བཅས་ཀྱིས་བསྙེན་གནས་ཡན་ལག་བརྒྱད་པ་བསྲུངས་པ་དང༌། འདུལ་ལུང་ལས། བཅོམ་ལྡན་འདས་ཀྱིས་ཀླུ་རྒྱལ་སོག་མ་མེད་བཏུལ་བའི་ཚེ་སྲོག་གཅོད་མ་གཏོགས་གཞན་གསུམ་ཁས་བླངས་པ་དང༌། ཀླུའི་རྒྱལ་པོ་རི་བོ་དང་གྲོགས་མཁར་གཉིས་ཀྱིས་སྐྱབས་འགྲོ་དང་བསླབ་གཞི་ལྔ་བླངས་པ་དང༌།
རྒྱལ་པོ་བྱམས་པའི་སྟོབས་ཀྱིས་གནོད་སྦྱིན་ལྔ་ལ་རང་གི་ཤ་ཁྲག་བྱིན་ནས། སྣ་འགའ་བསྲུངས་པའི་དགེ་བསྙེན་དང་བསྙེན་གནས་ཀྱི་སྡོམ་པ་ཕོགས་པ་སོགས་མང་དུ་གསུངས་པས་མཐའ་གཅིག་ཏུ་མ་ངེས་སོ༑ ༑ གཞན་དག་ན་རེ། ཐེག་པ་ཆེན་པོའི་སེམས་བསྐྱེད་ལ། ། དབུ་མ་སེམས་ཙམ་རྣམ་པ་གཉིས། ། ཞེས་སོགས་ནས་འབྲས་ནས་ཀྱི་ས་བོན་ལ་དཔེ་བཞག་དབུ་མའི་སེམས་བསྐྱེད་ཀུན་ལ་སྐྱེ། སེམས་ཙམ་སུ་ཐོད་ཐོད་ལ་མི་སྐྱེ་བ་སོགས་བཤད་མོད། རྣམ་པར་འཁྱམས་ཏེ། དེ་གཉིས་ཀ་རྟེན་ཅན་ཡིན། རྒྱུ་མཚན་སྐྱབས་འགྲོ་སོགས་རྒྱུའི་གཙོ་བོ་བཞི་པོ་གཉིས་ཀ་ལ་ཚང་དགོས་པའི་ཕྱིར༑
ཁྱོད་ལྟར་ན་སེམས་ཙམ་ལ་རྒྱུ་བཞི་པོ་དགོས། དབུ་མ་ལ་གང་ཡང་མི་དགོས་པར་སེམས་བསྐྱེད་པས་ཆོག་པར་ཐལ་ལོ། ། ཇོ་བོ་རྗེས། སོ་སོར་ཐར་པ་རིས་བདུན་གྱི། ། རྟག་ཏུ་སྡོམ་གཞན་ལྡན་པ་ལ། ། བྱང་ཆུབ་སེམས་དཔའི་སྡོམ་པ་ཡི། ། སྐལ་པ་ཡོད་ཀྱི་གཞན་དུ་མིན། ། ཞེས་པ་ཇོ་བོ་སེམས་ཙམ་པ་ཡིན་པས་དེ་ལྟར་གསུངས་སོ་ཟེར་མོད། དབུ་མ་ལ་མི་དགོས་སྙམ་ན། དབུ་མ་སེམས་བསྐྱེད་ཀྱི་སྡོན་དུ་སྐྱབས་འགྲོ་དགོས་སམ་མི་དགོས།
དགོས་ན་སོ་ཐར་སྡོམ་པའི་རྩ་བ་སྐྱབས་འགྲོ་ལས་ཅི་ཡོད། མི་དགོས་ན་སྐྱབས་སུ་མ་སོང་བའི་སེམས་བསྐྱེད་དེ་ཡ་མཚན་ནོ༑ ༑ ཡང་གཞན་དག ། དོན་དམ་སེམས་བསྐྱེད་ཅེས་བྱ་བ། ། བསྒོམས་པའི་སྟོབས་ཀྱིས་སྐྱེ་མོད་ཀྱི། ། ཆོ་གའི་སྒོ་ནས་འདི་མི་སྐྱེ། ། ཞེས་པ་ནས། འདི་འདྲ་ཅིར་འགྱུར་བརྟག་དགོས་སོ༑ ༑ ཞེས་པའི་བར་རྒྱས་པར་བཤད་མོད། དཔྱད་ནས་སྨྲའོ། །
དོན་དམ་སེམས་བསྐྱེད་ཅེས་པ་ཁྱོད་ཀྱིས་གང་དུ་སེམས། ཆོ་ག་དང་དམ་བཅའ་སོགས་ཀྱི་དབྱེ་བའང་མང་དུ་བྲིས་སྣང་བ་སྣག་ཤོག་གྲོན་ནོ། ། ཟག་མེད་ཀྱི་སྡོམ་པ་ལས་གཞན་པའི་དོན་དམ་སེམས་བསྐྱེད་གང་དུ་ཡོད། དེ་ནི་དབང་བཞི་པའི་དུས་ཚིག་ཙམ་གྱི་ངོ་སྤྲོད་དེ་ཁྱོད་རང་གི་ལམ་འབྲས་ལ་ཡང་མེད་དམ། ཡེ་ཤེས་འདི་ནི་སོགས་གང་དུ་འཇོག་སེམས་བསྐྱེད་པའི་ཚེ་དོན་དམ་ཆོ་གར་མ་ཟད་གཟུགས་སུ་མ་བསྒོམས་སམ། ཀུན་རྫོབ་ཟླ་བ་དང༌། དོན་དམ་རྡོ་རྗེའི་གཟུགས་སུ་བསྒོམས་པ་ཁྱོད་ཀྱིས་དགྱེས་རྡོར་གྱི་དབང་གི་དུས་མ་བྱས་སམ། མདོ་སྔགས་གཉིས་ཀྱི་ཁྱད་པར་རོ་ཟེར་ན་བདེན་མོད། འོན་ཀྱང་དོན་དམ་བྱང་སེམས་ལ་ཆོ་ག་མི་འཐད་པའི་སྐབས་ཁྱོད་རང་གིས་མདོ་སྔགས་ཀྱི་དབྱེ་བ་ཟུར་ཙམ་ཡང་མ་ཕྱེད་མོད། ཡང་ཁོང་དག །
མདོར་ན་སེམས་ཀྱི་འཕེན་པ་ལས། ། གཞན་པའི་དགེ་སྡིག་ཡོད་མ་ཡིན། ། ཞེས་པའང་ལྟུང་བ་མཐའ་དག་ལ་འདུ་ཤེས་གཙོ་བའི་ཕྱོགས་སུ་མ་ཐལ་ལམ། ཡང་ཁོང་དག་རྨི་ལམ་གྱི་ནི་རྗེས་འབྲངས་ནས། ། སེམས་ཅན་ཀུན་ལ་སེམས་བསྐྱེད་བྱེད། ། ཅེས་པ་ནས། ལུགས་དེ་སངས་རྒྱས་བསྟན་པ་མིན༑ ༑ ཞེས་པའི་བར་དང༌། ཕྱི་ནས་ཕག་མོའི་བྱིན་རླབས་དང༌། ། སེམས་བསྐྱེད་རྨི་ལམ་མ་ལ་སོགས། །
ཡི་དམ་སྒོམ་པ་དཀྲོང་བསྐྱེད་དང༌། ། དཀར་པོ་ཆིག་ཐུབ་ལ་སོགས་པ། ། སངས་རྒྱས་བསྟན་དང་འགལ་བ་ཡི། ། ཆོས་ལོག་དུ་མ་དེང་སང་འཕེལ། ། ཞེས་སོགས་རྒྱུ་དུས་ཀྱི་ཀུན་སློང་གཉིས་རྫོགས་པའི་ལོག་ཤེས་མང་དུ་སྨྲས་མོད། བརྟགས་ཤིང་དཔྱད་དེ་གཞན་རྣམས་གསང་སྔགས་ཚོམས་སོགས་སྐབས་ཐོབ་ཏུ་སུན་འབྱིན་ལ། འདིར་རྨི་ལམ་དུ་བྱུང་བ་ཞེས་ཡང་ཡང་སྨྲ་བ་མགོན་པོ་འབྲི་གུང་པ་ཆེན་པོའི་ཐུགས་བསྐྱེད་ཆེན་མོར་གྲགས་པ་སོགས་འགའ་ཞིག་ལ་སྡང་ངོ༌། འདི་ལ་འདི་ལྟར་ཡང་ཁམས་པ་དབུ་སེ་ཀམ་པོ་གནས་སུ་སྒོམ་དུ་བཞུགས་ཚེ་དབུས་གཙང་གི་མི་བྱུང་བ་རྣམས་ལ་དབུས་གཙང་དུས་ཨེ་བདེ་དྲིས་པས་མི་བདེ་ཟེར། ཅི་ཉེས་དྲིས་པས༑ འབྲི་གུང་པ་དང༌།
ཞང་ཚལ་པ་འཁྲུག་ཟེར། དེ་གཉིས་ཀྱི་སྡུམ་ཁོང་མིན་པ་གཞན་གྱིས་མི་འོང་བར་དགོངས་ཏེ་ཡར་ཕེབས་ནས་ཐོག་མར་བླ་མ་ཞང་གི་སར་བྱོན་པས། བླ་མ་ཞང་གིས་དམག་གི་ཁྲོད་དང༌། ཆོས་ར་དང༌། གཟིམས་ཆུང་གསུམ་དུ་སྐུའི་བཀོད་པ་གསུམ་བསྟན། ཐུགས་ཆེས་ཏེ་འབྲི་གུང་དུ་བྱོན་པའི་ལམ་དུ་འཇིག་རྟེན་གསུམ་མགོན་གར་བཞུགས་དྲིས་པས༑ དབྱར་གནས་ལ་བཞུགས་ཞེས་ཐོས། ཡར་བྱོན་པས་འཇིག་རྟེན་མགོན་པོས་ཚོགས་ཀྱི་སེར་སྦྲེང་དང་བཅས་དབུ་སེ་བསུར་ཕེབས་པས་སྟོན་པ་སངས་རྒྱས་ཉན་ཐོས་ཀྱི་ཚོགས་ཀྱིས་བསྐོར་བ་དབུ་སེས་གཟིགས། སླར་ཡོལ་བ་འགག་ཏུ་སྤྱན་སྔ་བརྒྱད་དང་འབྲི་གུང་པ་ཉིད་སྟོན་པ་ཉན་ཐོས་མཆོག་བརྒྱད་ཀྱིས་བསྐོར་བར་གཟིགས། སླར་ཕེབས་པས་ནང་དུ་ཁྲི་སྟེང་ན་འཇིག་རྟེན་མགོན་པོ་བཞུགས་སྤྱན་སྔ་གྲགས་འབྱུང་དང༌།
ཤེར་འབྱུང་གཉིས་གཡས་གཡོན་དུ་འགྲེང་བ་སྟོན་པ་དང་ཤཱ་རིའི་བུ་མཽངྒལ་བུ་གསུམ་དུ་གཟིགས། བླ་མ་འདི་གཉིས་ལ་ལོག་པའི་ཆོས་མི་མངའ་བར་ཐག་ཆོད། གཡུལ་དུ་ཤི་བ་རྣམས་ཅི་འདྲར་དགོངས་འོད་གསལ་གྱིས་གཟིགས་པས། གཡུལ་དུ་དབུགས་དང་བྲལ་མ་ཐག་བར་དོ་མེད་པར་བདེ་འགྲོར་འགྲོ་བ་གཟིགས། ཡ་མཚན་ཏེ་དེའི་རྒྱུ་ཅི་ཡིན་འཇིག་རྟེན་མགོན་པོ་ལ་ཞུས་པས། ངའི་སེམས་བསྐྱེད་ཡིད་བཞིན་ནོར་བུ་འདིའི་མཐུ་ཡིན་གསུངས། ཤིན་ཏུ་དད་དེ་ཞུས་པས་གནང༌། ད་ལྟ་རྣམ་ཐར་དུ་དབུ་སེ་དང་ཉག་སེ་ཞེས་དབུ་སེ་འོང་བ་ཡང་དོན་དེ་ཡིན། ཞེས་པ་ནི་མགོན་པོ་འབྲི་གུང་པ་ཆེན་པོའི་རྣམ་པར་ཐར་པ་ངོ་མཚར་ཅན་གྱི་གཏམ་སོ་བདུན་ཞེས་གྲགས་པའི་གཅིག་འདི་ཡིན་ནོ། ། དེས་ན་ཆོས་ལ་ཆོས་སུ་མོས་པ་རྣམས་ལ་སེམས་བསྐྱེད་འདི་ཉིད་ཆེས་ངོ་མཚར་བ་ཉི་ཟླ་ལྟར་གྲགས་མོད།
འོན་ཀྱང་རྟོག་གེ་ཐ་སྙད་ལ་གོམས་པས་དོན་ལ་གོལ་བ་རྣམས་ལོག་པར་རྟོགས་པ་ནི་ཆེས་བློ་མེད་དོ། ། གསུམ་པ། སོ་སོ་སྐྱེ་བོ་ལ་ཡང་འཇུག་པ་སྐྱེ་བར་བཞེད་པ་ནི། བྱང་ཆུབ་སེམས་དཔའི་སྡོམ་པ་ཇི་སྙེད་པ་རྣམས་སློབ་དཔོན་ཐོགས་མེད་ཀྱིས་བྱང་སར་བསྡུས༑ དེ་ཞི་བ་ལྷས་བསླབ་བཏུས་དང་སྤྱོད་འཇུག་ཏུ་བསྡུས། བསླབ་བཏུས་སློབ་དཔོན་ཙནྡྲ་གོ་མིས་སྡོམ་པ་ཉི་ཤུ་པར་བསྡུས་པ་ཡིན་ལ། དེའི་ནང་ནས་འཇུག་སྡོམ་ལ་བསླབ་བྱ་བཞི་བཅུ་རྩ་དྲུག་ཏུ་བྱས་པ་རྣམས་ས་དང་པོ་ཐོབ་ནས་འབྱུང་བ་མི་སྲིད་པས། མཐོང་སྤང་བརྒྱད་ཅུ་རྩ་གཉིས་སྤངས་པས་འཇིག་ཚོགས་སུ་ལྟ་བ་མེད་པའི་ཕྱིར་དང༌། ཉེས་པ་ཆེ་ཆུང་གི་སྡོམ་པ་སླར་ལེན་པ་དང༌། བཤགས་ཡུལ་མང་ཉུང་བཤད་པའང་སོ་སྐྱེ་ལ་དགོངས།
སློབ་དཔོན་ཞི་བ་ལྷས། སོར་མ་ཆུད་པ་ལའང་འཇུག་པ་སྐྱེ། ། ཞེས་གསུངས། གཞན་ཡང་ནམ་མཁའི་སྙིང་པོའི་མདོར་བྱང་སེམས་ཀྱི་ལྟུང་བ་རྒྱལ་བློན་འབངས་རྣམས་ལ་འབྱུང་བ་རྟེན་གྱི་སྒོ་ནས་བཅོ་བརྒྱད་དང༌། ངོ་བོའི་སྒོ་ནས་བཅུ་བཞིར་གསུངས་པ་ཡང་སོ་སྐྱེ་ལ་དགོངས་པའི་ཕྱིར་རོ། ། འདི་གོ་སླ་ཞིང་དེང་སང་འཇུག་སྡོམ་སོ་སྐྱེ་ལ་མི་སྐྱེ་བ་ཁས་ལེན་པ་ཉུང་བས་དེ་ཙམ་གྱིས་ཆོག་གོ། ། བཞི་པ། ཅི་རིགས་ཀྱིས་ཚུལ་ཁྲིམས་ཀྱི་སྡོམ་པར་འགྱུར་བྱ་བ་ནི། སྡོམ་གསུམ་མཐའ་དག་ཉེས་མེད་དུ་རྫོགས་པ་ནི་སངས་རྒྱས་ཉག་གཅིག་གི་སྤྱོད་ཡུལ་ཡིན། བྱང་ཆུབ་སེམས་དཔས་ཀྱང་མི་འོང་སྟེ།
བྱང་ཆུབ་སེམས་དཔའ་ནོར་བཟང་གི་བླ་མ་རྣམས་ས་བཅུ་པ་ཁོ་ན་ཡིན་ཡང་སོ་སོ་རང་ཉིད་ཀྱིས་ཉམས་སུ་བླངས་ཚུལ་རེ་རེ་བསྟན་ནས་གཞན་རྣམས་ཤེས་པར་ནུས་རེ་སྐན་ཞེས་གསུངས། རྡོ་རྗེའི་གསུང་འདིར་ཚུལ་ཁྲིམས་ཀྱིས་སྲུང་བ་གཞན་དུ་འཇུག་སྡོམ་དུ་འགྱུར་ཞེས་སྨོས་པ་སྟེ། འཇུག་སེམས་བརྟན་པོ་ཞིག་ཡོད་ན་བསོད་ནམས་རྒྱུན་ཆགས་སུ་འབྱུང་སྟེ། ཞི་བ་ལྷའི་སྤྱོད་འཇུག་ཏུ། གང་ནས་བཟུང་སྟེ་སེམས་ཅན་ཁམས། ། མཐའ་ཡས་རབ་ཏུ་དགྲོལ་བའི་ཕྱིར། ། མི་ལྡོག་པ་ཡི་སེམས་ཀྱིས་སུ། ། སེམས་དེ་ཡང་དག་བླང་གྱུར་ན། ། དེ་ནས་བཟུང་སྟེ་གཉིད་ལོག་གམ། ། བག་མེད་གྱུར་ཀྱང་བསོད་ནམས་ཤུགས༑ ༑
རྒྱུན་མི་འཆད་པ་དུ་མ་ཞིག ། ནམ་མཁའ་མཉམ་པར་རབ་ཏུ་འབྱུང༌། ། ཞེས་དང༌། ཚོང་དཔོན་མེས་སྦྱིན་བུ་དང་ཆུང་མར་བཅས་པས་མི་སྐྱེ་བའི་ཆོས་ལ་བཟོད་པ་ཐོབ་ཀྱང་སྲོག་གཅོད་སྤོང་བ་ཁོ་ན་ཁས་བླངས་པ་ལྟ་བུ་དང༌། དཔལ་དབྱིག་གིས་ཞུས་པ་ལས། རིགས་ཀྱི་བུའམ་རིགས་ཀྱི་བུ་མོ་གང་ལ་ལ་སེམས་བསྐྱེད་པས་མི་དགེ་བ་བཅུ་སྤོང༌། དེ་མ་ནུས་ན་བསླབ་པའི་གཞི་ལྔ་བསྲུང༌། དེ་མ་ནུས་ནའང་གཅིག་བསྲུང༌། དེ་མ་ནུས་ནའང་ནམ་ཞིག་ན་བསྲུང་ངོ་སྙམ་དུ་དམ་བཅའ། ཞེས་སོ། །
ཐ་ན་ཕྱག་གཅིག་འཚལ་ནའང་འཇུག་སྡོམ་གྱི་ཚུལ་ཁྲིམས་སུ་འགྱུར་ཏེ། དང་བའི་ཡིད་ཀྱིས་ཕྱག་འཚལ་བ་དགེ་བ་ཆོས་སྡུད། ཕྱག་དེ་གཞན་དོན་དུ་འཚལ་བ་སེམས་ཅན་དོན་བྱེད། ཕྱག་འཚལ་བར་ལེ་ལོ་འདོར་ཞིང་ལུས་ངག་ཡིད་གསུམ་བག་དང་བཅས་འབད་པས་འཚལ་བ་སྡོམ་པའི་ཚུལ་ཁྲིམས་ཏེ་ཚུལ་ཁྲིམས་གསུམ་ག་ངེས་པར་ཚང་བ་ཡིན། དེ་ལྟ་མིན་པའི་དགེ་བའི་ལས་འགའ་ཞིག་ལ་ཚང་འགའ་ཞིག་ལ་མ་ཚང་བའི་ཚུལ་ཁྲིམས་གསུམ་ཞིག་བྱུང་ན་ངོ་མི་མཚར་རམ། གཞན་ཡང་གཞན་དོན་སོགས་དངོས་ཀྱིས་མི་ནུས་ཀྱང་བསམ་པས་བྱ་བ་ནི་བྱང་སེམས་དང༌། སྔགས་སུ་སྦྱིན་པ་བཞི་སྦྱིན་པ་དངོས་ཀྱི་མཐུ་མེད་དེས་ན་བསམ་པས་བྱ་བ་ནི་བྱང་སེམས་དང་འདྲ་བས་དེ་ལྟར་མོས་ན་བསམ་པ་རྒྱ་ཆེན་པོ་དེ་ནར་སོན་ནས་ཡར་ངོ་ལྟར་དཀར་པོའི་ཆོས་ཐམས་ཅད་རྒྱུན་ཤུགས་མི་འཆད་ཅིང་མཐར་དངོས་སུ་འགྲུབ་སྟེ། ཇི་སྐད་དུ། གཞན་ཕན་ལས་ལ་མཐུ་མེད་ཀྱང༌། ། དེ་ཡི་བསམ་པ་རྟག་ཏུ་བྱ། །
གང་ལ་དེ་ཡི་བློ་ཡོད་པ། ། དེ་ཡི་རྒྱུ་ནི་འབྱུང་བར་འགྱུར། ། ཞེས་སོགས་གསུངས་པའི་ཕྱིར་རོ། ། ལྔ་པ། ཉོན་མོངས་པ་ཅན་མ་ཡིན་པའི་ལྟུང་བ་མེད་པར་བཞེད་པ་ནི། ཉོན་མོངས་པ་ཅན་གྱི་ལྟུང་བ་དང༌། ལྟུང་བ་མེད་པ་གཉིས་སུ་ཐག་བཅད་པས། དེ་གཉིས་ཀྱི་བར་སྐབས་སུ་ཉོན་མོངས་མ་ཡིན་པའི་ལྟུང་བ་བྱ་བ་མི་སྲིད། འཁོར་འདས་གཉིས་སུ་ཐག་བཅད་པས་དེ་གཉིས་ཀྱི་བར་དུ་ཆོས་གཞན་མེད་པ་དང་འདྲ་བ་ཡིན་གསུངས། ལྟུང་བ་ནི་ཕམ་པ་ནས་ཉེས་བྱས་ཀྱི་བར་ཉོན་མོངས་པ་ཅན་མ་གཏོགས་ཉོན་མོངས་མིན་པ་མི་སྲིད་ལ།
བརྗེད་ངས་སོགས་ཀྱང་ཉེ་བའི་ཉོན་མོངས་ཡིན་པའི་ཕྱིར། མཁའ་འགྲོ་སྡོམ་པའི་རྒྱུད་ལས། མི་ཤེས་པ་དང་བག་མེད་པ། ། མ་གུས་པ་དང་ཉོན་མོངས་པ། ། བརྗེད་ངས་དྲན་པ་མི་གསལ་བ། ། འདི་དྲུག་དམ་ཚིག་ཉམས་པའི་རྒྱུ། ། ཞེས་སོ། ། བརྗེད་ངས་ཀྱིས་ཉམས་པ་ནི་ཆེས་ལྕི་སྟེ། ཇི་སྐད་དུ། ཁམས་གསུམ་སེམས་ཅན་ཐམས་ཅད་བསད་པ་བས། །
དྲན་པ་ཉམས་པར་གྱུར་པ་སྡིག་པ་ཆེ། ། བརྗེད་ངས་བློ་ལ་ཧེ་རུ་ཀ་ལ་སོགས། ། སངས་རྒྱས་རྣམས་ཀྱིས་བྱིན་གྱིས་རློབ་མི་འགྱུར༑ ༑ ཞེས་དང༌། རྡོ་རྗེ་རྩེ་མོ་ལས། བརྗེད་ངས་བློ་ལ་འོད་དཔག་མེད་ལ་སོགས། ། བདེ་བར་གཤེགས་པ་རྣམས་ཀྱིས་བྱིན་མི་རློབ། ། ཅེས་སོ། ། དེར་མ་ཟད་ཀུ་རེ་དང་བཞད་གད་ཙམ་གྱིས་ཀྱང་ཉམས་ཏེ། འདུལ་བ་ལས།
བཞད་གད་ཀྱི་དངོས་པོས་ནི་གང་དུའང་མི་འགྱུར་རོ། ། ཞེས་སོ། ། ཁ་ཅིག་ན་རེ། ལྟུང་བའི་རྣམ་བཞག་མུ་བཞིར་གསུང༌། ། ལྟུང་མེད་ལྟུང་དང་ལྟུང་བ་ཡི། ། གཟུགས་བརྙན་ལྟུང་བ་མེད་པ་ཡི། ། གཟུགས་བརྙན་ཞེས་པ་རྣམ་པ་བཞི། ཞེས་པ་ནས། དགེ་སྡིག་རྣམ་བཞག་དེ་ལྟར་གསུངས། ། ཞེས་པའི་བར་ཡང་འཕགས་པ་ལྷའི་ལུང་དང་བཅས་བྱུང་མོད་ཀྱང༌།
ལྟུང་མེད་དང་ལྟུང་བ་གཉིས་མཐུན། དགེ་སེམས་ཀྱིས་བསད་པ་ལྟུང་བའི་གཟུགས་བརྙན་དང༌། གཞན་ལ་གནོད་ན་རྫུན་མིན་ཡང་ལྟུང་བ་མེད་པའི་གཟུགས་བརྙན་ཞེས་པའང་མཁས་འདོད་ལས་འབྲས་བུ་མེད་དེ། དགེ་སེམས་ཀྱིས་བསད་པ་ཀུན་སློང་དགེ་བ། སྦྱོར་བ་མི་དགེ་བ། གཞན་ལ་གནོད་པ་མི་དགེ་བ། རྫུན་མིན་པ་དགེ་བ་ཡིན་པས་སོ་སོར་བྲལ་ན་སྔ་མའི་ཁོངས་སུ་འདུས། འཕགས་པ་ལྷའི་ལུང་གིས་སེམས་གཙོ་བ་ནི་ལྟུང་བ་མཐའ་དག་ལ་འདུ་ཤེས་གཙོ་བའི་དགོངས་པ་ཡིན་པས་དེ་ཡང་རྣམ་པར་མ་བརྟག་པའི་ལེགས་བཤད་དོ༑ ༑ དྲུག་པ། ཉེས་པར་མི་འགྱུར་བའི་མི་དགེ་བ་གནང་བ་མེད་བྱ་བ་ནི།
རྒྱུ་འབྲས་གཤིས་སམ་བབས་ཀྱི་རྟེན་འབྲེལ་དེ་ལྟ་བུ་ཉེས་མེད་དུ་གནང་བ་མ་ཡིན། བྱང་སེམས་རང་བདེ་དོར་ནས་གཞན་དོན་ལ་སྡིག་པའི་རྣམ་སྨིན་སྡུག་བསྔལ་བཟོད་ནུས་པའི་ངོར་མ་བཀག་པ་སྟེ། དེ་འདྲ་བ་ཉོན་མོངས་དུག་གསུམ་གྱི་མི་དགེ་བ་ཡིན་མོད། སྟོང་ཉིད་སྙིང་རྗེའི་བདག་ཉིད་ཀྱི་ཐབས་ཀྱིས་ཟིན་མོད་ཀྱི། བྱང་ཆུབ་སེམས་དཔའ་དེ་འདྲ་བ་སྤྱོད་པ་ནི་ཉེས་པར་མི་འགྱུར་བས་སྤྱོད་པ་མིན་ལ། བདག་ཉིད་ཡལ་བར་དོར་ནས་གཞན་དོན་ལ་བརྩོན་པས་ལས་དེའི་འབྲས་བུ་ཉམས་སུ་མྱོང་ཡང་བཟོད་པའི་གོ་ཆ་དང་ལྡན་པའི་བྱང་སེམས་སྤྱོད་པ་སྤྱད་ནུས་ལ་གནང་གི་བྱང་སེམས་གསར་བུ་ལ་མ་གནང་ངོ༌། ། མགོན་པོ་ཕག་མོ་གྲུ་པས། གཞན་དོན་རླབས་ཆེན་མཛད་པ་ལ། ། ས་དང་ལམ་ལ་གནས་པ་ཡི། ། བྱང་ཆུབ་སེམས་དཔའ་ཆེན་པོ་ལ། །
ལུས་ངག་མི་དགེ་བདུན་ཡང་གནང༌། ། ཞེས་དེ་འདྲ་བཟོད་ནུས་པའི་བྱང་སེམས་ས་ལམ་ཐོབ་པ་ལ་གནང་བ་དང༌། གསང་ཆེན་ཐབས་མཁས་ལས། བྱང་ཆུབ་སེམས་དཔའ་ཚོགས་ཆེན་རབ་མཆོག་རྒྱལ་པོས་བཅོམ་ལྡན་འདས་ལ་ཞུས་པ། བཅོམ་ལྡན་འདས། སེམས་ཅན་གཅིག་གི་རྒྱུད་ལ་དགེ་བའི་རྩ་བ་བསྐྱེད་པའི་ཕྱིར་བྱང་ཆུབ་སེམས་དཔའ་རྣམས་ལ་ནོངས་པ་འདི་ལྟ་བུ་འབྱུང་ཞིང༌། ནོངས་པ་བྱུང་བ་དེས་བསྐལ་པ་འབུམ་གྱི་བར་དུ་སེམས་ཅན་དམྱལ་བ་ཆེན་པོར་གནས་ཀྱང་སླའི། སེམས་ཅན་གཅིག་པུ་དེའི་དགེ་བའི་རྩ་བ་གཏོང་བ་ནི་དེ་ལྟར་མ་ལགས་སོ། ། ཞེས་གསོལ་བས། བཅོམ་ལྡན་འདས་ཀྱིས་དེ་ལ་ལེགས་སོ་ཞེས་བཀའ་སྩལ་ཏོ། །
ཞེས་སོགས་གསུངས་པ་དང༌། གླེང་གཞི་དེད་དཔོན་སྙིང་རྗེ་ཆེན་པོས་སྲོག་བཅད་པས་ལོ་སྟོང་ཕྲག་མང་པོར་དམྱལ་བ་ཉམས་སུ་མྱོང་ཞིང༌། མཐར་ཡང་སེང་ལྡེང་གི་ཚལ་པ་སོགས་མང་དུ་བྱུང་མོད༑ རྒྱལ་པོ་གསེར་མདོག་གིས་ནི་མ་བྱིན་ལེན་དུ་མི་འགྲོ་སྟེ། ཁོང་རང་ས་ཆེན་པོ་སྐྱེ་དགུའི་ཚོགས་དང་བཅས་པའི་བདག་པོར་སྨོན་ལམ་གྱིས་དབང་བསྒྱུར་བའི་བདག་པོར་སྐྱེས་པས་ཐམས་ཅད་མཉམ་སྐྱོང་ལས། རང་གཙིགས་ཀྱི་ཞེ་འདོད་མེད་པའི་ཕྱིར་འགྲོ་བ་དེ་རྣམས་ཀྱི་དོན་དུ་བསྡུས་པས་གཞན་དོན་ཐབས་མཁས་པའི་སྤྱོད་པར་ཡང་འགྱུར། བྲམ་ཟེའི་ཁྱེའུ་སྐར་མ་ནི་ལོ་བཅུ་གཉིས་སུ་བྲམ་ཟེ་མོ་ལ་ཚངས་སྤྱོད་བཏང་བས་བསྐལ་པ་ཉི་ཁྲིའི་འཁོར་བ་བསྙིལ་བ་ལས། ལས་ཀྱི་འབྲས་བུ་འདི་མ་བྱུང་ན་དེའི་སྔོན་དུ་ཁོང་ལོ་ཁྲི་ཉིས་སྟོང་དུ་ཚངས་སྤྱོད་ལ་གནས་ནས་སླར་ཆུ་འཆུན་མའི་ལོ་བཅུ་གཉིས་ཀྱི་མཛའ་བོ་བྱེད་པའི་ཚེ་བདག་གི་བརྟུལ་ཞུགས་འདི་བཤིགས་ནས་སེམས་ཅན་དམྱལ་བར་སོང་ཡང་སྡུག་བསྔལ་དེ་བཟོད་ཀྱི། བུད་མེད་དེ་ཤི་བར་འོང་གི་བདེ་བར་བྱའོ་སྙམ་སྟེ་ལོ་བཅུ་གཉིས་འགྲོགས། སླར་མངོན་པར་བྱུང་སྟེ་ཚངས་གནས་བཞི་བསྐྱེད་ནས་ཤི་འཕོས་པས་ཚངས་པའི་འཇིག་རྟེན་དུ་སྐྱེས་པ་ནི།
སྔར་བཤད་པ་ལྟར་ཉེས་པར་མི་འགྱུར་བའི་མི་དགེ་བ་གནང་བ་མིན་མོད། རང་ཉིད་ལ་ཉེས་པ་བྱུང་ཡང་བཟོད་པའི་གོ་བགོས་ཏེ་གཞན་དེ་བདེ་བར་བྱས་པ་གླེང་གཞིའི་ཚིག་གིས་གསལ་མོད། གཞན་ཡང་གླེང་གཞི་འདི་ནི་ཉམས་ལས་མ་ཐོབ་ཉེས་པ་ཆེ་བ་སོགས་འདུལ་བའི་རྡོར་གསུང་འགའ་ཞིག་གི་གསལ་བྱེད་ཀྱང་དཔྱིས་ཕྱིན་པ་ཡིན་ནོ། ། བདུན་པ། ཐབས་མཁས་པ་ལ་མི་དགེ་བ་འོང་ན་དེའི་འབྲས་བུ་འབྱུང་བྱ་བ་ནི། བྱང་ཆུབ་སེམས་དཔའ་དགེ་བའི་ལམ་ལ་གོམས་ཤིང་སྤྱོད་པ། མི་དགེ་བའི་ལམ་ཀུན་ནས་སྤངས་པ་ཉིད་ཡིན་ན་དེའི་སྤྱོད་པ་ཐམས་ཅད་ཐབས་ལ་མཁས་པ་ཁོ་ནར་ཟད་ཀྱི་མི་མཁས་པ་མེད་ལ། དེ་ལ་མི་དགེ་བའི་སྤྱོད་པ་ཡོད་པ་མི་སྲིད་དོ། ། དེ་ཡོད་ན་མི་དགེ་བས་བདག་གཞན་གྱི་དོན་མི་ནུས་ཏེ། མུན་པས་མུན་པ་མི་སེལ་བ་བཞིན་ནོ། །
དེད་དཔོན་སྙིང་རྗེ་ཆེན་པོས་ནི་རྒྱུ་དུས་ཀྱི་ཀུན་སློང་སེམས་ཅན་དེ་རྣམས་ཀྱི་དོན་ཡིན་ཡང༌། དེ་དུས་ཀྱི་ཀུན་སློང་ཞེ་སྡང་མ་བསྐྱེད་ན་མདུང་བསྣུན་མི་ཕོད་པས་ཞེ་སྡང་བསྐྱེད་པའི་རྣམ་སྨིན་ཕྱིས་བྱུང་བ་དེ་ཚོ་ཡིན་མོད། འདུལ་བ་ལས། བྲམ་ཟེ་ཁྱེའུ་བླ་མས་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ལ་བསམས་ནས་དེ་བཞིན་གཤེགས་པ་འོད་སྲུང་ལ། དགེ་སྦྱོང་མགོ་རེག་ལ་བྱང་ཆུབ་ག་ལ་ཡོད་ཅེས་སྨྲས་པས་དེའི་འབྲས་བུ་བྱུང་བ་སོགས་གླེང་གཞི་ཆེས་མང་བས་སོ། ། ཡུམ་རྒྱས་པ་ལས། བྱང་ཆུབ་སེམས་དཔའ་སེམས་ཅན་དམྱལ་བ་ནས་བཟུང་སྟེ། རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་འཁོར་འདས་ཐམས་ཅད་ཀྱི་རྒྱུ་ལམ་འབྲས་བུ་ཐམས་ཅད་ཤེས་པར་བྱའོ། ། ཞེས་གསུངས་པའི་འཁོར་བ་ནི་སྤང་བྱ་ཡིན་ཡང་ཐོག་མར་ཤེས་ནས་སྤོང་དགོས། མ་ཤེས་པར་སྤང་བླང་མི་འབྱུང་སྟེ་སྨན་ཟ་ཞིང་དུག་མི་ཟ་བར་ཐོག་མར་དུག་དང་སྨན་ངོ་ཤེས་དགོས་པ་བཞིན་ནོ། །
སྟོན་པ་ལ་ཡང་སེང་ལྡེང་གི་ཚལ་པ་ཟུག་པ་དང༌། མུ་གེའི་གྲོང་དུ་གཤེགས་པ་དང༌། ལྷུང་བཟེད་སྟོང་པ་དང༌། རད་རོད་ཅན་དུ་གཟིམས་པ་སོགས་དྲང་དོན་ཡིན་པ་ལ་ཐམས་ཅད་མཐུན་མོད། འོན་ཏེ་དྲང་དོན་ཐམས་ཅད་རྫུན་པར་བལྟས་ན་ལོག་ལྟ་ཁོ་ན་སྟེ་རྒྱུ་འབྲས་མི་བདེན་པར་དོན་གྱི་སྐུར་འདེབས་སུ་འགྱུར་བས་ཧ་ཅང་ཐལ་ཆེ་སྟེ། གདགས་པ་ལས། མེད་པར་ལྟ་བ་མནར་མེད་ལྟུང༌། ། ཞེས་སོགས་གསུངས་པས་སོ། ། བརྒྱད་པ། རང་གཞན་བརྗེ་བར་ཉེས་པར་འགྱུར་བའི་སྐབས་ཡོད་བྱ་བ་ནི།
བྱང་ཆུབ་སེམས་དཔའ་ལམ་ལ་ཞུགས་པ་འཕགས་པས་བདག་གཞན་བརྗེ་བ་བཀག་པ་མིན་མོད། སྐབས་ཀྱི་སྒྲས་ལམ་ཚོགས་སྦྱོར་གཉིས་མན་ཆད་དུ་བསམ་པའི་སྟོབས་རྒྱ་ཆེན་པོ་བསྐྱེད་ནས་སྦྱོར་བ་གཞན་དོན་གང་ནུས་སྤྱད། རང་གཅེས་པའི་དུས་ཡིན། མཐོང་ལམ་ནས་ས་བདུན་པ་མན་ཆད་དུ་བསམ་སྦྱོར་གཉིས་ཀ་ནར་སོན་པས་བསམ་པ་ཆེར་བསྐྱེད་ཅིང་སྦྱོར་བ་ནུས་ཚད་སྤྱད། རང་གཞན་མཉམ་པའི་དུས་ཡིན། ས་བརྒྱད་པ་ནས་བཅུ་པའི་བར་དུ་བསམ་སྦྱོར་གཉིས་ཀ་སྟོབས་ཆེ་བས་གཞན་དོན་རྒྱ་ཆེན་པོའང་འགྲུབ། སྤྱོད་པ་རླབས་ཆེན་ལའང་འཇུག་ནུས། བརྟུལ་ཞུགས་ཀྱང་ཤིན་ཏུ་ཆེ། སྡུག་བསྔལ་བཟོད་པའི་སྟོབས་ཆེན་པོ་ཡང་ཐོབ་པས་བསམ་སྤྱོར་གཉིས་ཀ་ཕྱོགས་གཅིག་ཏུ་གཏོང་བ་ཆེན་པོ་ལ་འཇུག་དགོས་སོ། ། རྒྱུ་མཚན་ཤེས་རབ་ཆུང་ཞིང་དད་པ་ཆེ་བས་བདག་གཞན་བརྗེ་བའི་འདུན་པ་བགྱི་ན་གེགས་སུ་འགྱུར་ཏེ།
མགོན་པོ་ཕག་མོ་གྲུ་པའི་བསྙུན་ནད་ལྟ་བུ་ཡིན༑ དེས་ན་གསར་བུ་རྣམས་ཀྱིས་ཤེས་རབ་ལམ་གཏོང་གི་གདམས་པས་གནད་དུ་བསྣུན་པ་གལ་ཆེ་སྟེ། སྤྱོད་འཇུག་ལས། ཆོས་གོས་གསུམ་མ་གཏོགས་པ་སྦྱིན། ། དམ་པའི་ཆོས་ནི་སྤྱོད་པའི་ལུས། ། ཕྲན་ཚེགས་ཆེད་དུ་གནོད་མི་བྱ། ། དེ་ལྟར་བྱས་ན་སེམས་ཅན་གྱི ། བསམ་པ་མྱུར་དུ་རྫོགས་པར་འགྱུར། ། སྙིང་རྗེའི་བསམ་པ་མ་དག་པར། ། ལུས་འདི་གཏོང་བར་མི་བྱ་སྟེ༑ ༑
ཅི་ནས་འདི་དང་གཞན་དུ་ཡང༌། ། དོན་ཆེན་སྒྲུབ་པའི་རྒྱུར་གཏོང་ངོ༌། ། ཞེས་གསུངས་སོ། ། བྱང་ཆུབ་སེམས་དཔའ་ཆེན་པོ་རྣམས་ཀྱིས་ནི། སྙིང་རྗེ་པད་དཀར་ལས། བདག་གི་ལུས་སངས་རྒྱས་ཀྱི་ཞིང་རྡུལ་ཤིན་ཏུ་ཕྲ་བ་ཇི་སྙེད་འབྱུང་ཞིང༌། ལུས་རེ་རེའང་རིའི་རྒྱལ་པོ་རི་རབ་དང་མཉམ་པའི་ཆེ་བར་གྱུར་ནས། ལུས་དེ་དག་རེ་རེས་ཀྱང་སེམས་ཅན་རྣམས་ཀྱི་སྡུག་བསྔལ་གྱི་ཚོར་བའི་བྱེ་བྲག་ཇི་སྙེད་པ་དེ་སྙེད་མྱོང་བར་གྱུར་ཅིག ། བདག་གི་དགེ་བའི་ཆོས་ཇི་སྙེད་པ་རྣམས་ནི་སེམས་ཅན་ཐམས་ཅད་ཀྱི་དོན་དུ་བསྔོ་སྟེ། དགེ་བའི་རྩ་བ་དེ་དག་གིས་སེམས་ཅན་རྣམས་ནི་སྡུག་བསྔལ་ནམ་ཡང་མི་མྱོང་ཞིང་རྟག་ཏུ་བདེ་བར་གྱུར་ཅིག །
ཅེས་སྨོན་པ་ལྟ་བུར་བྱ་དགོས། དཔེར་ན་བདག་ཅག་གི་སྟོན་པས་བྱང་ཆུབ་སེམས་དཔའ་གསར་བུའི་ཚེ་ཤཱཀྱ་ཐུབ་པ་ཆེན་པོ་ལ་འཇམ་གང་ཕུལ་ནས་སེམས་བསྐྱེད་ལ་ཕྱིས་སྟོབས་ཆེན་པོར་གྱུར་ནས་རྒྱལ་པོ་ཟླ་འོད་སོགས་དབུ་དང་རྐང་ལག་བཏང་བ་ཡང་གྲངས་མེད་པ་དེ་འདྲ་སྐབས་ཐོབ་མི་ཤེས་པར། ད་ལྟ་བདག་གཞན་བརྗེས་པས་ཉེས་པར་འགྱུར་བའི་སྐབས་ཡོད་པར་གསུངས་པ་ལ་ཡང་དགག་ལ། ལག་ལེན་དུ་མགོ་ལུས་ལྟ་ཞོག་དངོས་པོ་སྤུས་གཙང་བ་རེ་ཡང་ངོ་སྲུང་དང་ལན་འབྱུང་བ་ལ་མ་གཏོགས། ལན་དང་རྣམ་སྨིན་ལ་མི་རེ་བའི་སྦྱིན་པ་ཁབ་ཙམ་ཡང་གཏོང་བར་བློ་ཀྱོག་ཀྱོག་བྱེད་པར་བལྟས་ན་རྡོ་རྗེའི་གསུང་ཤིན་ཏུ་ཡ་མཚན་མོད། གཞན་ཡང་སྨན་ཤིང་སྐྱེས་པ་མྱུ་གུའི་དུས་ནས་སེམས་ཅན་གཅིག་གི་ནད་གསོ་བའི་ཕྱིར་བཅད་ན་རྩ་བ་མེད་པར་འགྱུར་ལ། དེ་ཐབས་མཁས་ཀྱིས་སྐྱེད་བསྲིང་ན་རྒྱས་པའི་ཚེ་སྡོང་པོ་ཡལ་ག་ལོ་འདབ་མེ་ཏོག་འབྲས་བུ་ཤུན་ལྤགས་སོགས་ཐམས་ཅད་ཀྱིས་སེམས་ཅན་དཔག་ཏུ་མེད་པ་འཚོ་བའི་སྨན་དུ་འགྱུར་བ་ལྟར། བྱང་ཆུབ་སེམས་དཔས་ཀྱང་སྐབས་ཐོབ་ཤེས་ཤིང་ཐབས་མཁས་པར་བྱ་དགོས་ཏེ་ནམ་མཁའ་མཛོད་ཀྱིས་ཞུས་པའི་མདོ་ལས། ཇི་ལྟར་སྨན་ཤིང་ལྗོན་པ་ལྟ་སྡུག་པ། ། རྩ་བ་ལ་སོགས་ས་བོན་སྤྱད་འོས་རྣམས། །
བྱིན་ཡང་དུས་མིན་སྤྱོད་ལས་བསྲུང་བྱ་བ། ། རྫོགས་པའི་སངས་རྒྱས་སྨན་ཤིང་དེ་བཞིན་ནོ། ། ཞེས་སོ། ། གླེང་གཞི་ཡང་སྔོན་འཕགས་པ་ཤཱ་རིའི་བུ་བྱང་ཆུབ་མཆོག་ཏུ་སེམས་བསྐྱེད་པ་ནས་བྱང་ཆུབ་སེམས་དཔའི་སྤྱོད་པ་སྤྱད་པ་བསྐལ་པ་མང་པོའི་དུས་ན། སྐབས་ཤིག་མི་ཞིག་གིས་ཁྱོད་ཀྱི་མིག་ཡ་གཅིག་ང་ལ་བྱིན་ཟེར་བས་མིག་ཡ་གཅིག་ཕྱུང་ནས་མི་དེ་ལ་བྱིན་པས། མི་དེས་མིག་གི་སྟེང་དུ་རྐང་པ་བཞག་ནས་ཅར་སོང་བ་ལ། ཁྱོད་དེ་ལྟར་བྱེད་པ་ཅི་ཡིན་དྲིས་པས། ཅར་ཟེར་བ་དེ་ལ་བལྟས་པ་ཡིན་ཟེར་བས། ཤཱ་རིའི་བུ་ཡིད་མུག་སྟེ་སེམས་ཅན་འདི་རྣམས་ལའང་བྱེད་ཐབས་མི་འདུག་སྙམ་ནས་ཡིད་ཆད། དེར་དམན་པའི་བསམ་པ་སྐྱེས་པའི་དུས་སུ་ཉན་ཐོས་སུ་གྱུར་པ་ལྟ་བུ་ཡིན་ནོ། །
གཞན་ཡང་བྱང་ཆུབ་སེམས་དཔའི་བརྟུལ་ཞུགས་ཆེན་པོ་མི་མངའ་བཞིན་དུ་ལག་ལེན་ལ་མི་ཁེལ་བར་མགོ་ལུས་སྦྱིན་པར་མི་གཏོང་ངོ༌། ། ལུས་མི་གཙང་བ་འདི་སྦྱིན་པའི་བསོད་ནམས་ཐོབ་པ་ཡིན་ཟེར་རྦད་གམ་བྱེད་པ་དག་གིས་ནི་བདག་གཞན་བརྗེ་བའི་བྱང་སེམས་མེད་པའི་ཁར་སྔགས་ཀྱི་རྩ་ལྟུང་བརྒྱད་པ་ཕོག་ཉེའོ། ། ཡང་གཞན་དག་ན་རེ། ཁ་ཅིག་བརྗེ་བའི་བྱང་ཆུབ་སེམས། ། བསྒོམ་དུ་མི་རུང་ཞེས་སུ་སྨྲ། ། ཞེས་པ་ནས། དེས་ན་འདི་འདྲའི་བྱང་ཆུབ་སེམས། ། སྒོམ་པ་དེ་དག་ཐབས་མི་མཁས༑ ༑ ནོར་བ་ཆེན་པོའི་ཆོས་ཡིན་ལོ། ། ཞེས་སོགས་ནས།
བྱང་ཆུབ་སེམས་ཀྱི་གནད་འཆུག་ན། ། ཆོས་གཞན་གྱིས་ནི་འཚང་མི་རྒྱ། ། ཞེས་པའི་བར་རྒྱས་པར་བཤད་པས་རྡོ་རྗེའི་གསུང་འདི་སུན་འབྱིན་པར་འདོད་མོད། མཚར་ཆེ། འབྲི་གུང་པ་ཆེན་པོས་སྐབས་ཞེས་དམིགས་ཕྱེ་ནས་གསུངས་མོད། བདག་གཞན་བརྗེ་བའི་ཆོས་ནོར་བ་ཆེན་པོ་ཡིན་ཞེས་ཅི་སྟེ་གསུངས། བྱང་ཆུབ་སེམས་དཔའ་ཆེན་པོས་བྱང་ཆུབ་སེམས་ཀྱི་གནད་མ་གོ་ན་བྱང་ཆུབ་སེམས་དཔའ་ལྟར་བཅོས་པས་གནད་ཅི་ཞིག་རྟོགས། བྱང་སེམས་གསར་བུ་ནས་ཆེན་པོའི་བར་གྱིས་བདག་གཞན་བརྗེ་ཞིང་སྲོག་གཏོང་བ་ཁོ་ན་ལག་ཏུ་བླང་གི་བསམ་པས་མི་འོང་སྙམ་ན། གོང་དུ་དྲངས་པའི་སྤྱོད་འཇུག་དང་ནམ་མཁའ་མཛོད་ཀྱིས་ཞུས་པའི་མདོ་སོགས་ལུང་དུ་མ་དང་གླེང་གཞི་ཆེས་མང་བ་ལ་ཅིས་བསྙོན། ཡང་ཁྱོད་རང་གིས་དེ་མ་ཐག །
འོན་ཀྱང་ཐབས་ལ་མཁས་པ་ཡི། ། ཁྱད་པར་འགའ་ཞིག་མ་གསུངས་པས། ། རྫོགས་པའི་སངས་རྒྱས་སྒྲུབ་མི་ནུས༑ ༑ དེ་ཕྱིར་ཐབས་མཁས་ཤེས་རབ་ཉིད། ། སངས་རྒྱས་རྒྱུ་ཡི་གཙོ་བོ་ཡིན། ། ཞེས་སྨྲས་མོད། མགོན་པོ་འབྲི་གུང་པ་ཆེན་པོའི་ཐུགས་ཀྱི་དགོངས་པ་ཐབས་མཁས་ཀྱིས་བྱང་ཆུབ་སེམས་དཔའ་གསར་བུ་འབྲིང་ཆེན་པོའི་བར་དུ་བསམ་སྦྱོར་འདྲིས་གོམས་དང་སྟོབས་རྒྱས་མ་རྒྱས་ཀྱི་བར་དུ་བདག་གཞན་བརྗེ་བ་ཡང་བསམ་སྦྱོར་ལག་ལེན་རིམ་གྱིས་བྱེད་པ་ལ་དགོངས་པས། ཁྱོད་རང་གི་ཚིག་དེས་རྡོ་རྗེའི་གསུང་གི་དགོངས་པ་དེ་ལུང་རིགས་གྲངས་མེད་ལས་ཀྱང་དགའ་བར་འགྲུབ་པ་ངོ་མཚར་ཆེའོ། ། དེ་བས་ལས་དང་པོ་པས་ལམ་དུ་གཏོང་བ་གནད་ཆེ་སྟེ། དེད་དཔོན་མཛའ་བོའི་བུ་མོའི་གླེང་གཞི་འདུལ་བ་ལུང་ནས་གསུངས་པ་ལྟ་བུ་ཡིན་ནོ། །
དགུ་པ། བྱང་ཆུབ་སེམས་དཔའ་ལ་གནོད་པ་བྱས་པས་བདེ་བར་འབྲེལ་མི་སྲིད། ཅེས་གསུངས་ཏེ། བྱང་ཆུབ་སེམས་དཔའ་ནི་གནོད་ལན་དུ་ཕན་འདོགས་པ་དང༌། གནོད་པ་བྱེད་པ་ལ་ལྷག་པར་ཐུགས་བརྩེ་བ་ཡིན་པས་ན། སྤྱོད་འཇུག་ལས། གང་ལ་གནོད་པ་བྱས་ཀྱང་བདེ་འབྲེལ་བ། ། བདེ་བའི་འབྱུང་གནས་དེ་ལ་ཕྱག་འཚལ་ལོ། ། ཞེས་དང༌། འཇིག་རྟེན་མགོན་པོས།
ཕོངས་པར་གྱུར་ཀྱང་ཤིན་ཏུ་མི་གཏོང་ཞིང༌། ། གནོད་པར་གྱུར་ཀྱང་ཐུགས་རྗེས་བདེ་འབྲེལ་བ། ། ཞེས་གསུངས་པ་ནི་གནོད་པ་བྱས་ཀྱང་བརྩེ་བ་ཆེས་ཤིན་ཏུ་ཆེ་བས་ཕན་འདོགས་ཤིང་དེའི་སྒྲིབ་པ་སྦྱོང་བ་གཙོ་བོར་འབད་དེ་མཛད་པ་དང༌། ཉེས་བྱེད་དེ་ཡང་འགྱོད་དེ་བཤགས་པས་བདེ་བའི་འབྲས་བུ་སྨིན་པ་ཡིན་ཏེ། རྒྱལ་པོ་དཔའ་བས་བྱིན་གྱིས་ཆོས་སྨྲ་བ་མེ་ཏོག་ཟླ་མཛེས་བཀྲོངས་ཀྱང་མེ་ཏོག་ཟླ་མཛེས་ལ་ཁྲོ་བ་མི་མངའ་ཞིང༌། རྒྱལ་པོ་འགྱོད་ནས་བཤགས་ཤིང་གདུང་ལ་མཆོད་དེ་གསོ་སྦྱོང་བླངས་ནས་ཚངས་པར་སྤྱད་ཀྱང༌། བྱང་ཆུབ་སེམས་དཔའ་བཀྲོངས་པའི་རྣམ་སྨིན་གྱིས་དམྱལ་བར་སྐྱེས་པ་ལྟ་བུ་དང༌། སྤྲེའུ་བྱང་ཆུབ་སེམས་དཔའི་དབུ་ལ་རྡོ་བརྒྱབ་པ་ལྟ་བུ་ཡིན། གཞན་ཡང་སྤྱོད་འཇུག་ལས། གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །
གལ་ཏེ་ངན་སེམས་བསྐྱེད་པར་བྱེད་པ་དེ། ། ངན་སེམས་བསྐྱེད་པའི་གྲངས་བཞིན་བསྐལ་པར་ནི། ། དམྱལ་བར་གནས་པར་འགྱུར་ཞེས་ཐུབ་པས་གསུངས། ། ཞེས་དང༌། དབུ་མ་ལ་འཇུག་པ་ལས། གང་ཕྱིར་རྒྱལ་སྲས་རྣམས་ལ་ཁྲོས་པ་ཡིས།་་༌། སྦྱིན་དང་ཁྲིམས་བྱུང་དགེ་བ་བསྐལ་པ་བརྒྱར། ། བསགས་པ་སྐད་ཅིག་གིས་འཇོམས་དེ་ཡི་ཕྱིར། ། མི་བཟོད་ལས་གཞན་སྡིག་པ་ཡོད་མ་ཡིན། ། ཞེས་སོགས་གསུངས་པས་བྱང་སེམས་ལ་གནོད་པ་བྱས་པས་བདེ་བ་ཐོབ་པ་ལྟ་ཅི་སྨོས།
གནོད་པ་བྱས་པ་སྟོབས་བཞིའི་སྒོ་ནས་བཤགས་པའི་མཐུས་རྗེས་སུ་བཟུང་ནས་བདེ་བར་འབྲེལ་བ་ཡིན་ནོ། ། བཅུ་པ། དགེ་མི་དགེའི་འབྲས་བུ་སོ་སོར་འབྱུང་བྱ་བ་ནི། འཕེན་རྫོགས་ལ་དགོངས་ཏེ། འཕེན་བྱེད་ཀྱང་དགེ་བ། རྫོགས་བྱེད་ཀྱང་དགེ་བ། དང་པོ་ནས་དཀོན་མཆོག་གསུམ་ལ་དད་ཅིང་བར་དང་ཐ་མར་ཡང་དད་པ་རྒྱལ་པོ་གཟུགས་ཅན་སྙིང་པོ་ལྟ་བུའོ༑ ༑ འཕེན་རྫོགས་གཉིས་མི་དགེ་བ། དཀོན་མཆོག་གསུམ་ལ་ཐོག་མཐའ་བར་གསུམ་དུ་ལོག་པར་ལྟ་བ་ལྷས་སྦྱིན་ལྟ་བུ་ཡིན། འཕེན་རྫོགས་གོ་ལོག་མི་སྲིད་དེ་ལེགས་སྐར་དད་ནས་རབ་ཏུ་བྱུང་བས་མྱ་ངན་ལས་འདས་པའི་འབྲས་བུ་ཐོབ་པར་ལུང་བསྟན།
ལོག་ལྟའི་འབྲས་བུས་དམྱལ་བར་སོང་བ་གྲགས་ཆེ། དེས་མཚོན་ནས་མ་སྐྱེས་དགྲ་དང༌། དཔལ་སྦས། དཔའ་བས་བྱིན་སོགས་ལྟ་བུ་ཡང་ཡིན། གཞན་ཡང་རབ་བྱུང་གི་གཞི་ལས། རྣ་བ་བྱེ་བ་རི་དང༌། གནས་པའི་གྲོང་གི་ཤན་པ་དང༌། སྨད་འཚོང་མ་དང༌། སངས་རྒྱས་འོད་སྲུང་གི་དགེ་འདུན་ལྟ་བུ་ཡིན་པས་འཕེན་རྫོགས་དང་མེ་ཆུ་གོ་ལོག་མི་སྲིད་པའི་ལུང་ནི། རྒྱུ་འབྲས་ཀྱི་རྣམ་པར་བཞག་པའི་མདོ་སྡེ་ཐམས་ཅད་དུ་ཆེས་གསལ་ལ་མང་བར་ཡོད་པས་འདིར་སྨོས་མ་དགོས་ལ་དེས་ན་ཀུན་བཏུས་སུ་ཡང༌།
གནག་ལ་རྣམ་སྨིན་གནག་པ་མི་དགེ་བ་དང༌། དཀར་ལ་རྣམ་སྨིན་དཀར་བ་ཁམས་གསུམ་པའི་དགེ་བ་དང༌། ། དཀར་ནག་ཏུ་གྱུར་ལ་འབྲས་བུ་དཀར་ནག་ཏུ་འགྱུར་བས་འདོད་པ་དང་ལྡན་པའི་འདྲེས་མ་སྟེ། བསམ་པ་ནག་ལ་སྦྱོར་བ་དཀར་བ་དང༌། སྦྱོར་བ་ནག་ལ་བསམ་པ་དཀར་བ་དང༌། མི་ནག་ཅིང་དཀར་ལ་རྣམ་སྨིན་དུ་མི་འགྱུར་ཞིང་ལས་ཟད་པར་འགྱུར་བ་སྦྱོར་བ་དང༌། བར་ཆད་མེད་པའི་ལམ་རྣམས་ལ། ཟག་པ་མེད་པའི་ལས་སུ་གསུངས་པའི་བསམ་སྦྱོར་དཀར་ནག་བསྟན་པ་འདིས་ཀྱང་ལས་དང་རྣམ་སྨིན་དཀར་ནག་འཆོལ་བ་བསྟན་པར་མི་སྣང་མོད། འགའ་ཞིག་ན་རེ། གཞན་ཡང་ལས་ལ་རྣམ་གཉིས་གསུངས། །
འཕེན་བྱེད་ལས་དང་རྫོགས་བྱེད་ལས། ། དེ་དག་དབྱེ་བ་མུ་བཞིར་ཡོད། ། འཕེན་བྱེད་དགེ་བས་འཕངས་པ་ལ། ། རྫོགས་བྱེད་ཀྱང་ནི་དེ་ཉིད་དང༌། ། ཞེས་པ་ནས། གནས་སྐབས་དགེ་བས་འཕངས་པར་གསུངས། ། ཞེས་པའི་བར་གྱི་འཕེན་རྫོགས་གཉིས་ཀ་དགེ་བ་དང༌། གཉིས་ཀ་མི་དགེ་བ་ལས་ཀྱང་བདེ་སྡུག་གཉིས་པོ་འབྱུང་བར་མཐུན་མོད་འཕེན་བྱེད་དགེ་ལ་རྫོགས་བྱེད་མི་དགེ་བ་དང༌། འཕེན་བྱེད་མི་དགེ་ལ་རྫོགས་བྱེད་དགེ་བའི་ལས་ཀྱི་རྣམ་སྨིན་གོ་ལོག་འབྱུང་བ་མི་སྲིད་མོད། མདོ་མང་རྣམས་ནས་གཅིག་ཏུ་དཀར་བ་ལ་འབྲས་བུ་བདེ་བ་གཅིག་ཏུ་གནག་པ་ལ་འབྲས་བུ་སྡུག་བསྔལ།
འདྲེས་མའི་ལས་ལ་འབྲས་བུ་ཡང་འདྲེས་མར་འབྱུང་ཞེས་གསུངས་པའི་སྔ་མ་གཉིས་གོ་སླ། ཕྱི་མ་ནི་དཀར་པོའི་ལས་ལ་འབྲས་བུ་སྡུག་བསྔལ་དང༌། ནག་པོའི་ལས་ལ་བདེ་བ་འབྱུང་བར་དགོངས་པ་མིན་མོད། དགེ་སྡིག་འདྲེས་མར་བསགས་པ་ལ་འབྲས་བུ་ཡང་བདེ་སྡུག་འདྲེས་མར་འབྱུང་བར་གསུངས་ལ། དེ་ཡང་དཔྱད་ན་དཀར་ནག་ཟང་ཐལ་ལས་གཞན་དུ་མི་འགྱུར་རོ། ། ཁྱོད་འདོད་པའི་ལས་གནག་རྣམ་སྨིན་དཀར་བ་སོགས་འབྱུང་ན། སེམས་ཅན་ཐམས་ཅད་བྱང་ཆུབ་འཐོབ་པའི་དོན་དུ་ཕ་མ་བསད་ན་དགེ་འབྲས་འབྱུང་མི་སྲིད་མོད། དེ་བས་ཆོས་ལུགས་ཡ་མཚན་ཅན་དེ་འདྲ་བ་རྣམ་པར་འཁྱམས་སོ༑ ༑ བཅུ་གཅིག་པ། བརྗེད་པའི་རྒྱུ་ལས་བྱང་ཆུབ་ཀྱི་སེམས་འཆོར་མི་སྲིད་ཅེས་པ་ནི།
བསོད་ནམས་ཐམས་ཅད་བསྡུས་པ་ཏིང་ངེ་འཛིན་གྱི་མདོ་ལས། ཚན་པོ་ཆེ་དྲི་མ་མེད་པའི་གཟི་བརྗིད་སངས་རྒྱས་འཁོར་བ་འཇིག་གི་བསྟན་པ་ལ་བྱང་ཆུབ་ཏུ་སེམས་བསྐྱེད་པ་ནག་པོའི་ཆོས་སྤྱད་པས་བྱང་ཆུབ་ཀྱི་སེམས་བསྐྱེད་བརྗེད་ཀྱང་སྟོན་པས་བྱང་ཆུབ་ཏུ་ལུང་བསྟན་པ་དང༌། གཞན་ཡང་དཀོན་བརྩེགས་དང༌། སྡོང་རྒྱན་ལས་ཀྱང་བརྗེད་པའི་རྒྱུས་བྱང་ཆུབ་སེམས་མི་འཆོར་བར་མཐུན་པར་གསུངས་ཏེ།

དམིགས་པའི་སངས་རྒྱས་དེ་བསམ་གྱིས་མི་ཁྱབ་པའི་གནས་ཡིན་པ་དང༌། སངས་རྒྱས་ལ་དམིགས་པའི་དགེ་རྩ་འཁོར་བའི་བདེ་སྐྱིད་ཀྱིས་ཟད་པར་མི་ནུས་པ་དང༌། སེམས་ཅན་ཐམས་ཅད་ལ་དེ་བཞིན་གཤེགས་པའི་སྙིང་པོ་རྟག་པའི་ཆོས་ཅན་དུ་ཡོད་པ་དང༌། སེམས་བསྐྱེད་པའི་བསླབ་བྱ་དགེ་བའི་ལས་ཅི་རིགས་ཀྱིས་ཀྱང་འཇུག་སྡོམ་དུ་འགྱུར་བ་སྟེ། གནད་བཞི་པོ་འདིས་ཀྱང་བྱང་སེམས་འཆོར་མི་སྲིད་དེ། རྡོ་རྗེ་ཕ་ལམ་ལྟ་བུའི་བྱང་སེམས་འདི་ལུག་རྭ་ལྟ་བུའི་ལོག་རྟོག་གིས་མ་བཅོམ་ན། རྡོ་རྗེ་ཕ་ལམ་དེ་ལྟོ་བར་སོང་ཡང་ཕོ་བའི་མེས་མི་འཇུ་བར་ཕྱིར་མྱུར་དུ་འོང་བ་དང་འདྲ་བར་བྱང་སེམས་ཀྱང་བརྗེད་པའི་རྒྱུ་ལས་རྩ་བ་གཏོང་བ་མི་སྲིད་པ་ཡིན་ཏེ། ནག་པོའི་ཆོས་བཞིས་མ་གོས་པ་བྱ་གསུངས་པ་སོགས་གོ་སླའོ། ། བཅུ་གཉིས་པ། སྒྲིབ་པ་གསུམ་ཉོན་མོངས་པའི་སྒྲིབ་པ་བྱ་བ་ནི། རྒྱུད་བླ་མ་ལས།
འཁོར་གསུམ་རྣམ་པར་རྟོག་པ་གང༌། ། དེ་ནི་ཤེས་བྱའི་སྒྲིབ་པར་འདོད། ། སེར་སྣ་ལ་སོགས་རྣམ་རྟོག་གང༌། ། དེ་ནི་ཉོན་མོངས་སྒྲིབ་པར་འདོད། ། ཅེས་གསུངས་པའི་ཉོན་མོངས་ལ་རྩ་བ་དང་ཡན་ལག་གཉིས་སུ་དབྱེ་བའི་རྩ་བ་མ་རིག་པའམ་གཏི་མུག་པ་དེས་བསྐྱེད་པའི་སེར་སྣ་སོགས་ཉོན་མོངས་པ་ཇི་སྙེད་པར་བཤད། འཁོར་གསུམ་གྱི་རྣམ་པར་རྟོག་པ་ཡང་རྩ་བ་མ་རིག་པའི་གཡོས་ཡིན་པས་ན་སྒྲིབ་པ་ཐམས་ཅད་ཉོན་མོངས་པ་མ་རིག་པར་གཅིག་མོད། དེ་དག་བག་ཉལ་དང་བཅས་པ་སྤངས་པ་ན་རྫོགས་བྱང་ཐོབ་སྟེ། རྒྱ་ཆེར་རོལ་པ་ལས། གཏི་མུག་འབྱུང་བ་འདོད་དང་ཁྲོ། ། དེ་དག་འགྲོ་བའི་དགྲ་འདྲ་སྟེ། །
ཆོམ་པོ་ཆས་ནི་བཟང་བ་འདྲ། ། དེ་དག་མ་ལུས་འདིར་ངས་བཤིག ། ཅེས་དང༌། དེ་ཉིད་ལས། ཉོན་མོངས་རྩ་བ་བག་ཉལ་བཅས༑ ༑ སྡུག་བསྔལ་ཟུག་རྔུ་འབྱུང་དེ་དག ། ངས་འདིར་ཤེས་རབ་དམ་པ་ཡི། ། མཐོང་ལྕགས་ཀྱིས་ནི་མ་ལུས་བཏོན། ། ཞེས་དང༌། དཀོན་མཆོག་སྤྲིན་ལས།
བྱང་ཆུབ་སྙིང་པོར་བཞུགས་པ་ན། ། འདོད་ཆགས་ཞེ་སྡང་གཏི་མུག་དང༌། ། དྲི་མ་གཞན་ཡང་རྣམས་མང་པོ། ། ཁྱོད་ཀྱི་ཡེ་ཤེས་མེ་ཡིས་བསྲེགས། ། ཞེས་སོགས་གསུངས་པའི་ཕྱིར་མ་རིག་པ་ཆོས་དབྱིངས་ཡེ་ཤེས་སུ་རྟོགས་དུས་སྒྲིབ་པ་གཞན་རྣམས་མི་དག་པ་མི་སྲིད་པ་ལ་དགོངས། ཤེས་སྒྲིབ་ཀྱང་ཉོན་སྒྲིབ་ཀྱི་རྒྱུར་མཚུངས་ཏེ་ལུས་ངག་ལ་གནས་པའི་སྒྲིབ་པ་སྤངས་ཀྱང༌། ཡིད་ཀྱི་ཉོན་མོངས་པ་ཕྲ་མོ་མ་སྤང་བའི་ཚེ་ས་བཅུ་པ་རྒྱལ་པོ་ནོར་བཟང་ལྷ་མོ་ཡིད་འཕྲོག་མ་ལ་ཆགས་པ་དང༌། གཞོན་ནུ་ཆུ་སྐྱེས་ཚེ་སྔ་མ་ལ་ཉོན་མོངས་དྲག་པོ་སྐྱེས་པས་རྒྱལ་སྲིད་ཆོས་མིན་དུ་བསྐྱངས་པ་དང༌། དོམ་བྱང་ཆུབ་སེམས་དཔའ་དང༌། སྤྲེའུ་བྱང་ཆུབ་སེམས་དཔའ་དང༌།
རི་དྭགས་རུ་རུ་སོགས་སུ་སྐྱེས་པ་ཡང་སྔོན་གྱི་འབྲས་བུས་དུད་འགྲོར་སྐྱེས་པ་ཡིན་ཏེ། སྐྱེས་རབས་ལས། ལས་ཀྱི་རྣམ་པར་སྨིན་པ་ཤིན་ཏུ་འཇིགས། ། སྙིང་རྗེའི་བདག་ཉིད་ཅན་དག་དུད་འགྲོར་སྐྱེས། ། དེ་ནའང་ཆོས་ཀྱི་འདུ་ཤེས་མྱོང་བར་འགྱུར། ། ལས་མེད་ན་ནི་སྐྱེ་བའི་མཚམས་མི་སྦྱོར། ། ཞེས་གསུངས་སོ། ། ལུང་འདི་ནི། གཞན་དག་ཤཱཀྱ་ཐུབ་པའི་སྐུ་ལ་སེང་ལྡེང་ཟུག་པ་སོགས་ལས་མིན་ཚུལ་སྟོན་པ་ཡིན་ཟེར་བ་སོགས་ཀྱང་དོན་གྱིས་བཀག་པར་ཐལ་ལོ། ། བཅུ་གསུམ་པ།
བདེན་པ་ནི་གྲུབ་པའི་མཐའ་ཇི་སྙེད་པས་བསྒྲིབ་བྱ་བ་ནི། དོན་དམ་བདེན་པ་བློའི་ཡུལ་ལས་འདས་པ་ལ། གྲུབ་མཐའ་བློས་བྱས་ངར་འཛིན། བདག་བསྟོད་གཞན་སྨོད་ཀྱི་རྟོག་པ་མ་དག་པ་འདིས་བསྒྲིབས་པ་ཡིན་ཏེ། འཕགས་པ་སྡུད་པ་ལས། གང་ཞིག་ཡོད་པ་མ་ཡིན་དེ་ནི་མེད་ཅེས་བྱ། ། བྱིས་པ་རྣམས་ཀྱིས་དེ་བརྟག་ཡོད་དང་མེད་པར་བྱེད༑ ༑ ཡོད་དང་མེད་པ་འདི་གཉིས་མེད་པའི་ཆོས་ཡིན་ཏེ། ། བྱང་ཆུབ་སེམས་དཔའ་གང་གིས་འདི་ཤེས་ངེས་པར་འབྱུང༌། ། ཞེས་དང༌།
ཡང་དེ་ཉིད་ལས། བྱང་ཆུབ་སེམས་དཔའ་སྡོན་གྱི་མཐའ་དང་ཕྱི་མཐའ་དང༌། ། ད་ལྟར་བྱུང་བ་མི་དམིགས་དུས་གསུམ་དག་པ་སྟེ། ། གང་ཟག་དེ་ནི་འདུས་མ་བྱས་ཡིན་སྤྲོས་མེད་དེ། ། འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། ། ཞེས་དང༌༑ རྟོག་གེ་འབར་བ་ལས། སྒྲ་དང་གཏན་ཚིགས་དང་གསོ་བ་དང་ནང་ཞེས་བྱ་བའི་རིག་པའི་གནས་བཞི་པོ་དག་ལ་ཡོངས་སུ་འདྲིས་པའི་བདག་ཉིད་ཀྱིས་ཐོས་པ་ལས་བྱུང་བའི་ཤེས་པ་ལ་ཡང་མངོན་པར་བརྩོན་པ་ཉིད་དུ་བྱ་སྟེ། འདི་ནི་དེ་ལས་གཞན་པ་བསམ་པ་དང་སྒོམ་པ་ལས་བྱུང་བ་བླ་ན་མེད་པའི་ཤེས་པ་དག་ཐོབ་པའི་རྒྱུ་ཡིན་པའི་ཕྱིར་རོ། ། སེམས་མཉམ་པར་བཞག་པས་དེ་ཉིད་རྟོགས་པར་འགྱུར་གྱི་གཞན་གྱིས་ནི་མ་ཡིན་ནོ། །
ཞེས་དང༌། སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པར་འདོད། ། ཅེས་དང༌། འཕགས་པ་སྡུད་པ་ལས། ཇི་ལྟར་འཛིན་པ་དེ་ལྟར་ཀུན་ནས་ཉོན་མོངས་བསྟན། ། བདག་དང་བདག་གིར་མི་དམིགས་རྣམ་པར་བྱང་བར་གསུངས། ། ཞེས་དང༌། མགོན་པོ་ཕག་མོ་གྲུ་པས།
གྲུབ་མཐའ་ཐ་དད་མང་གྱུར་ཀྱང༌། ། རྟོག་པའི་འདོད་ལུགས་མ་གཏོགས་པ། ། ངོ་བོ་ཉིད་ཀྱིས་གྲུབ་པ་མེད། ། རྟོག་པ་ཆོས་སྐུར་རྟོགས་ཙ་ན། ། གྲུབ་མཐར་ཞེན་པའི་འདོད་འདུན་ཞི། ། ཞེས་དང༌། འཇིག་རྟེན་མགོན་པོས། གྲུབ་མཐའ་བློ་ཡི་མདུད་པ་ལ། ། སངས་རྒྱས་དགོངས་པ་འཁྲུལ་བ་རྣམས། ། དེ་ཉིད་རྟོགས་པར་གྱུར་ནས་ཀྱང༌། །
དྲན་འཛིན་རང་སར་དག་མཛད་གསོལ། ། ཞེས་དང༌༑ འབྲི་གུང་གླིང་པ་ཤེར་འབྱུང་གིས། བསམ་སྒོམ་རྟོག་པའི་ཤོར་གོལ་དང་གཅིག ། ཆེན་པོས་རེག་པའི་རྟོག་པ་དང་གཉིས།་་༌། བདེན་པས་བསྒྲུབས་པའི་གྲུབ་མཐའ་དང་གསུམ།་་༌། འདི་སྟོང་ཉིད་སེང་གེའི་དགྲ་གསུམ་ཡིན། ། ཞེས་སོ། ། དེས་ན་ཐོག་མར་ང་ཞེས་པའི་ངར་འཛིན་དང༌། དེས་བཏགས་པའི་ངའི་ཆོས།
ངའི་གྲུབ་མཐའ། ཁོའི་གྲུབ་མཐའ་ཞེས་ང་དང་གཞན་དུ་བཏགས་པས་འཁོར་བར་འགྱུར་ཏེ། དབུ་མ་ལ་འཇུག་པ་ལས། དང་པོར་ང་ཞེས་བདག་ལ་ཞེན་གྱུར་ཅིང༌། ། བདག་གི་འདི་ཞེས་དངོས་ལ་ཆགས་བསྐྱེད་ནས། ། ཟོ་ཆུན་འཕྱན་ལྟར་རང་དབང་མེད་པ་ཡི། ། འགྲོ་ལ་སྙིང་རྗེར་གྱུར་གང་དེ་ལ་འདུད། ། ཅེས་དང༌། རྣམ་འགྲེལ་ལས། བདག་ཡོད་ན་ནི་གཞན་དུ་ཤེས། །
བདག་གཞན་ཆ་ལས་འཛིན་དང་སྡང༌། ། དེ་གཉིས་དང་ནི་འབྲེལ་བ་ལས། ། ཉེས་པ་ཐམས་ཅད་འབྱུང་བ་ཡིན། ། ཞེས་སོགས་གསུངས་སོ། ། བཅུ་བཞི་པ། ཉན་ཐོས་ཀྱིས་ཀྱང་ཕྱོགས་གཅིག་བབས་ཀྱི་གནས་ལུགས་མཐོང་བྱ་བ་ནི། འཁོར་བ་སྤོང་བར་མངོན་རྟོགས་དགོས། མངོན་རྟོགས་སྐྱེ་བ་སངས་རྒྱས་ཀྱི་གསུང་ལ་བརྟེན། གསུང་བཞིན་ཉམས་སུ་བླངས་པས་བབས་ཀྱི་གནས་ལུགས་མཐོང་བས་ཉན་ཐོས་ཀྱིས་ཀྱང་ཕྱི་གཟུང་ཡུལ་རགས་པ་མ་གྲུབ་པ་རྡུལ་ཕྲན་ཆ་མེད་དང༌། ནང་འཛིན་སེམས་མི་རྟག་པ་སྐད་ཅིག་མར་ཤེས་པ་ལ་བརྟེན་ནས་ཆགས་མེད་ཀྱི་ཡེ་ཤེས་ཀྱིས་འཁོར་བ་སྤོང་བས་ཕྱོགས་གཉིས་པོ་དེའི་བབས་ཀྱི་གནས་ལུགས་དེ་རྟོགས་པས་དགེ་སྦྱོང་གི་འབྲས་བུ་བཞི་དང་རང་རྒྱལ་གྱི་རྟོགས་པ་དང༌།
མཐར་ཐུག་བླ་མེད་བྱང་ཆུབ་ཀྱི་རྒྱུར་ཡང་འགྱུར་ཏེ། ཇི་སྐད་དུ། ཉན་ཐོས་རྣམས་ཀྱི་ཆོས་དབྱིངས་དང༌། ། ང་ཡི་ཆོས་དབྱིངས་མཚུངས་པར་གཅིག ། ཉན་ཐོས་རྣམས་ཀྱི་རྣམ་གྲོལ་དང༌། ། ང་ཡི་རྣམ་པར་གྲོལ་བའང་གཅིག ། ཅེས་དང༌། དབུ་མ་རྩ་བར། བཅོམ་ལྡན་འདས་ཀྱིས་ཆོས་གང་ཞིག ། བསླུ་བ་དེ་ནི་རྫུན་ཞེས་གསུངས། །
འདུ་བྱེད་ཐམས་ཅད་བསླུ་བའི་ཆོས། ། དེས་ན་དེ་དག་རྫུན་པ་ཡིན། ། གལ་ཏེ་བསླུ་ཆོས་གང་ཡིན་པ། ། དེ་རྫུན་དེ་ལ་ཅི་ཞིག་བསླུ། ། བཅོམ་ལྡན་འདས་ཀྱིས་དེ་གསུངས་པ། ། སྟོང་ཉིད་ཡོངས་སུ་བསྟན་པ་ཡིན། ། ཞེས་དང༌། རིན་ཆེན་ཕྲེང་བར། སྟོང་ཉིད་སངས་རྒྱས་ཆེ་བདག་ཉིད། ། དེ་ལྟར་རིགས་པས་རྗེས་བལྟས་ན། །
ཐེག་ཆེན་གཅིག་ཤོས་ལས་གསུངས་པ། ། མཁས་པ་རྣམས་ལ་ཅི་མི་མཉམ། ། ཞེས་སོགས་གསུངས་ལ། འདིར་གྲུབ་མཐའ་སྨྲ་བའི་ཉན་ཐོས་མ་གཏོགས་རྟོགས་པ་དང་ལྡན་པ་ནི་དགྲ་བཅོམ་ལ་སོགས་ཏེ། དེ་རྣམས་ཀྱི་མངོན་རྟོགས་ཀྱི་ས་མཚམས་ནི་འདི་ལས་འདས་པས་འོག་ཏུ་འཆད་དོ། ། བཅོ་ལྔ་པ། ས་དྲུག་མན་ཆད་ཉན་རང་དང་མངོན་རྟོགས་ཐུན་མོང་ཡིན་བྱ་བ་ནི། བྱང་སེམས་ས་དྲུག་པ་མན་ཆད་ཀྱི་མངོན་རྟོགས་ནི་ཉན་རང་དང་རྟོགས་པ་ཐུན་མོང་དུ་འགྱུར་ཏེ། འཕགས་པ་ས་བཅུ་པའི་མདོར། ས་ལྔ་པ་བས་འཕགས་པའི་བདེན་པ་བཞི་རྟོགས་པར་གསུངས་པ་དང༌།
ཉན་ཐོས་དགྲ་བཅོམ་གྱིས་ཀྱང་དེ་རྟོགས་པར་མདོ་གཞན་ནས་བཤད་ལ། ས་དྲུག་པ་བས་རྟེན་འབྲེལ་བཅུ་གཉིས་རྟོགས་པར་བཤད་པ་དང༌། གཞན་དུ་རང་རྒྱལ་གྱིས་དེ་རྟོགས་པར་བྱུང་བས་རྟོགས་པ་མཉམ། ཡང་ཉན་ཐོས་འབྲས་བུ་བཞིའི་རྒྱུན་ཞུགས་ཀྱི་རྟོགས་པ་དང༌། བྱང་སེམས་ས་དང་པོ་བའི་རྟོགས་པ་ཐུན་མོང་སྟེ་འཕགས་པའི་བདེན་པ་བཞི་མཚུངས་པར་རྟོགས་པས་སོ། ། དེ་བཞིན་དུ་འཕགས་པའི་བདེན་བཞིའི་འབྲས་བུ་འགོག་བདེན་དགྲ་བཅོམ་གྱི་རྟོགས་པ་དེ། བྱང་སེམས་ས་ལྔ་པའི་རྟོགས་པ་དང་ཐུན་མོང༌། རང་སངས་རྒྱས་ཀྱིས་མངོན་དུ་བྱས་པའི་རྟེན་འབྲེལ་ལུགས་ལྡོག་གི་ཚུལ་གྱིས་མྱང་འདས་ཐོབ་པ་ས་དྲུག་པའི་རྟོགས་པ་དང་ཐུན་མོང་ཡིན། དེ་ལྟ་ན་སེམས་དང་པོ་བསྐྱེད་པའི་བྱང་སེམས་དེས་ཉན་རང་ཟིལ་གྱིས་གནོན་པར་བཤད་པ་དང་མི་འགལ་ལམ་ཞེ་ན་མི་འགལ་ཏེ། དེའི་དཔེ་ས་བཅུ་པའི་མདོར།
བྱང་སེམས་རྣམ་གྲོལ་ཟླ་བས་དང་པོ་ས་བསླང་བས། བྱང་སེམས་རྡོ་རྗེ་སྙིང་པོས་སངས་རྒྱས་ཀྱི་ཆོས་ལ་ལྷག་པར་དམིགས་པའི་ཆེ་བ་ཉིད་ཀྱིས་ཉན་རང་གི་སྤྱོད་ཡུལ་ལས་འདས་ཀྱང་རང་གི་བློས་རྣམ་པར་དཔྱད་པས་མ་ཡིན་པ། རྒྱལ་པོའི་བུ་རྒྱལ་པོའི་མཚན་དང་ལྡན་པའི་བྱིན་གྱིས་བློན་པོའི་ཚོགས་ཟིལ་གྱིས་གནོན་ཡང་རང་གི་བློས་རྣམ་པར་དཔྱད་པ་མིན་ལ། རྒྱལ་བུ་ནམ་ནར་སོན་པ་ན་རང་གི་བློའི་སྟོབས་བསྐྱེད་པ་བློན་པོའི་བྱ་བ་ཐམས་ཅད་ལས་ཤིན་ཏུ་འདས་པའི་དཔེས། བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པ་ཆེ་བ་ཉིད་ཀྱིས་ཉན་རང་ཐམས་ཅད་ཟིལ་གྱིས་གནོན་གྱི། རང་གི་བློས་རྣམ་པར་དཔྱད་པ་ནི་མ་ཡིན་ནོ། ། བྱང་ཆུབ་སེམས་དཔའི་ས་བདུན་པ་འདི་ལ་གནས་པས་ནི་རང་གི་ཡུལ་ཤེས་པ་ལ་གནས་པས་ཉན་རང་ཐམས་ཅད་ཀྱི་བྱ་བ་ལས་ཤིན་ཏུ་འདས་པ་ཡིན་ནོ༑ ༑ ཞེས་སོགས་རྒྱ་ཆེར་གསུངས་ལ། རིན་ཆེན་ཕྲེང་བར། ཐེག་པ་ཆེ་ལས་སྐྱེ་མེད་བསྟན། །
ཁྱེད་ཀྱི་ཟད་པ་སྟོང་པ་ཉིད། ། ཟད་དང་མི་སྐྱེའི་དོན་དུ་ནི། ། གཅིག་པས་དེ་ཕྱིར་བཟོད་པར་བགྱི༑ ༑ ཞེས་ཉན་ཐོས་ཀྱི་ཟད་པ་མི་སྐྱེ་བ་དང༌། ཐེག་ཆེན་གྱི་སྐྱེ་མེད་གཅིག་པར་བཤད་པ་དང༌། གཞན་ཡང་བུ་མོ་མྱ་ངན་མེད་ཀྱི་གླེང་གཞི་ལྟ་བུ་དང༌། ཡང་བརྒྱད་སྟོང་འགྲེལ་པར། བྱང་ཆུབ་སེམས་དཔའི་མཐོང་ལམ་དུ་ཉན་རང་གི་རྟོགས་པ་རྫོགས་པས། མཐོང་ལམ་གྱི་དགྲ་བཅོམ་པ་ཟག་པ་ཟད་པ་ཞེས་བཤད་པ་དང་འགལ་ལོ་ཞེ་ན། མི་འགལ་ཏེ།
དེ་དག་གིས་སྤང་རྟོགས་རྫོགས་པར་བཤད་པ་དེ་ས་བཅུ་པའི་མདོར། བསམ་པ་དང་དམིགས་པའི་ཆེ་བས་ཉན་རང་ཟིལ་གྱིས་གནོན་པར་གསུངས་པ་དང་དགོངས་རྩེ་གཏད་ལ། ཡང་ན་མཐོང་ལམ་ཐོབ་པའི་བྱང་སེམས་ལ་ཆོས་ཐམས་ཅད་མཉམ་པར་སངས་རྒྱས་པ་ཞེས་སངས་རྒྱས་སུ་བཏགས་ཀྱང་སངས་རྒྱས་དངོས་མ་ཡིན་གྱི། ཆོས་ཐམས་ཅད་ཀྱི་དེ་བཞིན་ཉིད་ནི་རྗེས་སུ་རྟོགས་པ་ལ་དགོངས་པ་ལྟར་རོ། ། ས་དྲུག་པའི་སྐབས་སུ། རིན་ཆེན་ཕྲེང་བར། དེ་ཡི་རྣམ་པར་སྨིན་པ་ནི། ། ལྷ་ཡི་རྒྱལ་པོ་རབ་འཕྲུལ་འགྱུར། ། ཉན་ཐོས་རྣམས་ཀྱིས་མི་འཕྲོག་ལ༑ ༑ ལྷག་པའི་ང་རྒྱལ་ཅན་ཞི་བྱེད། །
ཅེས་པའང་ས་དྲུག་པ་རང་རྒྱལ་གྱི་མངོན་རྟོགས་དང་ཐུན་མོང་དུ་འགྱུར་བས་ཉན་ཐོས་དགྲ་བཅོམ་ལས་ཆེས་ལྷག་པ་འགྲུབ་པའི་ཕྱིར་དང༌། བདུན་པ་རིང་དུ་སོང་བ་སྟེ། ། གྲངས་ནི་རིང་དུ་སོང་ལྡན་ཕྱིར། ། ཞེས་པའི་ངེས་ཚིག་དང་ཡང་ལེགས་པར་འབྲེལ་བའོ། ། བཅུ་དྲུག་པ། སེམས་ཙམ་ནི་ས་བདུན་གྱི་མངོན་རྟོགས་རིང་དུ་སོང་བྱ་བ་ནི། ཐེག་ཆེན་སེམས་ཙམ་གྱི་ལྟ་བ་གཟུང་འཛིན་གཉིས་སྟོང་གི་དོན་དམ་པ་ཉན་རང་གི་སྤྱོད་ཡུལ་དུ་མ་གྱུར་པས་རིང་དུ་སོང་བ་སྔར་སྨོས་པ་བཞིན་ཏེ། དེས་ན་ཆོས་ཐམས་ཅད་སེམས་སུ་རྟོགས་ན། དེད་དཔོན་སྙིང་རྗེ་ཆེན་པོ་དང་བྲམ་ཟེའི་ཁྱེའུ་སྐར་མ་སོགས་ཐབས་ལ་མཁས་པས་བསྐལ་པ་དུ་མའི་ཚོགས་བཟླུམ་ཉེ་བ་ལྟ་བུ་ཡིན་ཏེ། ཡེ་ཤེས་རྒྱས་པ་ལས།
ཇི་ལྟར་སྒྱུ་མའི་མཁན་པོ་དག ། རང་གིས་སྤྲུལ་པའི་སྒྱུ་མ་ལ། ། དགེ་དང་མི་དགེའི་འདུ་བྱེད་ལ། ། ཉེས་པ་གང་གིས་མི་གོས་ལྟར། ། ཐབས་ལ་མཁས་པས་རྣམ་པར་སྤྱོད། ། ཅེས་སོ། ། དེ་ལྟའི་ཐབས་མཁས་ནི། ས་བདུན་པ་ཐབས་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་སྤྱོད་ཡུལ་ཡིན་ཏེ། རང་གིས་དམྱལ་བའི་སྡུག་བསྔལ་ནི་བཟོད་སླའི། རང་མི་ཉམས་པར་ཕ་རོལ་པོ་ལས་མི་བཟད་པ་ལ་འཇུག་པ་ལ།
སྙིང་རྗེ་ཆེན་པོས་ཡལ་བར་མི་འདོར་བ་ནི་ས་བདུན་གྱི་མངོན་རྟོགས་སེམས་ཙམ་རྟོགས་པ་ལས་འབྱུང་སྟེ། ལང་ཀར་གཤེགས་པའི་མདོའི་དེ་བཞིན་གཤེགས་པ་རྟག་པ་དང་མི་རྟག་པར་འགྱུར་བ་ཞེས་པའི་ལེའུ་ལྔ་པ་ལས། སེམས་ཙམ་ལ་ནི་བདུན་པ་སྟེ། ། སྣང་བ་མེད་པར་ས་བརྒྱད་ཡིན། ། ས་གཉིས་དག་ནི་གནས་ཡིན་ཏེ། ། བཅུ་པ་ཡེ་ཤེས་ཆེན་པོ་ཉིད། ། དེ་ནི་ང་ཡི་ས་ཡིན་ནོ། ། ཞེས་དང༌། ཕལ་ཆེན་ལས། ཀྱེ་རྒྱལ་བའི་སྲས་དག །
ཁམས་གསུམ་པོ་འདི་ནི་སེམས་ཙམ་མོ། ། ཞེས་གསུངས་པས་ན། སེམས་ཙམ་གྱི་མངོན་རྟོགས་ས་བདུན་པ་ལ་འོང་བ་སེམས་ཙམ་སྟོན་པའི་མདོ་རྣམས་སུ་གསལ་བར་འབྱུང་བ་བཞིན་ནོ། ། བཅུ་བདུན་པ། ཆོས་ཀྱི་བདག་མེད་ས་བརྒྱད་པ་ལ་མངོན་དུ་བྱས་ཞེས་པ་ནི་རྒྱས་བཤད་མ་དགོས། བསྡུ་ན། གང་ཟག་གི་བདག་མེད་པ་དང་པོ་དང༌། ཆོས་ཀྱི་བདག་མེད་པ་བརྒྱད་པ་ལ་མངོན་དུ་བྱེད་དེ། རྒྱ་ཆེར་རོལ་བ་ལས། ཆོས་འདི་ཐམས་ཅད་རང་བཞིན་བདག་མེད་པའི། །
བཟོད་པ་བདག་གིས་ཐོབ་པ་དེ་ཡི་ཚེ། ། སངས་རྒྱས་མར་མེ་མཛད་ཀྱིས་བདག་ལུང་བསྟན། ། ཞེས་དང༌། གསང་འདུས་ལས། དངོས་པོ་ཐམས་ཅད་དང་བྲལ་ཞིང༌། ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པ་མཉམ་པ་ཉིད། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། །
ཞེས་སོ། ། ས་དང་པོ་ལ་ཆོས་ཀྱི་བདག་མེད་རྟོགས་པའི་བརྗོད་བྱ་ནི་དག་པའི་ས་གསུམ་གྱི་དང་པོ་ས་བརྒྱད་པ་ལ་དགོངས་པས་སོ། ། གཞན་དག་ས་དང་པོ་རབ་དགའ་ལ་ཆོས་ཀྱི་བདག་མེད་རྟོགས་པ་ནི་མ་ཡིན་ནོ། ། གཞན་ཡང་རྣམ་པར་འཕྲུལ་བའི་རྒྱལ་པོས་ཞུས་པའི་མདོ་དང༌། མར་མེ་མཛད་ལུང་བསྟན་པའི་མདོ་ལས་ཀྱང་ཆོས་ཀྱི་བདག་མེད་ས་བརྒྱད་པ་ལ་མངོན་དུ་བྱ་བར་གསུངས་སོ། ། བཅོ་བརྒྱད་པ། རྟོགས་པ་གཅིག་གིས་ས་ལམ་མ་ལུས་བགྲོད་པར་བཞེད་པ་ནི། འོད་གསལ་དོན་དམ་བདེན་པ་དེ་དག་མ་དག་གི་རིམ་པའམ། ས་དང་པོའི་མིང་མངོན་རྟོགས་མཐོང་ལམ་གྱི་ཡེ་ཤེས་དེ་སངས་རྒྱས་པའི་བར་དུ་བགྲོད་པ་ཡིན་ལ། ཏིང་ངེ་འཛིན་གྱི་མིང་རྣམས་གཏན་ལ་དབབ་པ་ལས།
གཅིག་ལ་མིང་རྣམ་གྲངས་སུ་བཤད་ཅེས་དང༌། བརྒྱུད་པ་འདི་ལ་རྣལ་འབྱོར་བཞིའི་སྤྲོས་བྲལ་ཅུང་ཟད་གསལ་བ་ལ་རྩེ་གཅིག ། ངོ་བོ་མཐོང་བ་སྤྲོས་བྲལ། ལུས་དང་སྣང་བའམ་འཁོར་འདས་ཐམས་ཅད་དེ་ཉིད་དུ་རྟོགས་པ་རོ་གཅིག ། མཉམ་རྗེས་སོགས་བྲལ་བ་སྒོམ་མེད་དུ་གསུངས་པ་ལྟ་བུ་སྟེ། སློབ་དཔོན་སེང་གེ་བཟང་པོས། ཇི་སྐད་བཤད་པའི་མཐོང་བའི་ལམ་གྱིས་མངོན་སུམ་དུ་བྱས་པའི་དངོས་པོ་ལས་ཐ་མི་དད་པ་ལ་དམིགས་པའི་ཕྱིར་མཐོང་བ་དང་སྒོམ་པ་དག་ཐ་དད་དུ་གྱུར་པ་མེད་པས་སྒོམ་པའི་ལམ་མཚན་ཉིད་པ་རྣམ་པར་བཞག་པ་ནི་མེད་ཅེས་དང༌། འཇུག་པའི་འགྲེལ་པར། ཡེ་ཤེས་ཀྱི་ཆ་ལ་སར་བརྗོད་དེ།་་༌། ཞེས་སོགས་རྒྱས་པར་བཤད་པ་དང༌།
མངོན་རྟོགས་རྒྱན་ལས༑ ཇི་ལྟར་སྐྱེས་བུས་ཟོ་ཆུན་རྒྱུད། ། རྡོག་ཐབས་གཅིག་གིས་བསྐྱོད་པ་ན། ། ཐམས་ཅད་ཅིག་ཅར་འགུལ་བ་ལྟར། ། སྐད་ཅིག་ཡེ་ཤེས་དེ་བཞིན་ནོ། ། ཞེས་དང༌། མཚན་བརྗོད་ལས། སྐད་ཅིག་གཅིག་གི་བྱེ་བྲག་གིས། ། སྐད་ཅིག་གཅིག་ལ་རྫོགས་འཚང་རྒྱ། ། ཞེས་དང༌།
མགོན་པོ་འབྲི་གུང་པས། ཇི་ལྟར་སྨྱུག་ཚིགས་མང་པོ་ལ། ། བཀས་པའི་ཚུལ་གྱིས་ཐམས་ཅད་ཀྱང༌། ། གས་པ་གཅིག་གིས་བཀས་པ་ལྟར། ། དེ་བཞིན་ཡེ་ཤེས་གཅིག་ནས་གཅིག ། ཅེས་དང༌། རྒྱལ་བའི་དབང་པོ་རཏྣ་ཤྲཱིས། ཤཱཀྱའི་རྒྱལ་པོ་འདི་ཉིད་མ་གཏོགས་པ། ། གྲངས་མེད་གསུམ་དུ་ངེས་པ་ག་ན་འདུག ། མཚན་ལྡན་བླ་མ་བསྟེན་པ་ཚོགས་ལམ་སྟེ། །
གདམས་ངག་རྗེས་བསྟན་ཐོབ་པ་སྦྱོར་ལམ་ཡིན། ། རང་གི་སེམས་ཉིད་མཐོང་བ་མཐོང་ལམ་ཡིན། ། རྒྱུན་ཆད་མེད་པར་བསྒོམ་པ་སྒོམ་ལམ་ཡིན། ། རང་སེམས་མངོན་དུ་གྱུར་པ་བར་ཆད་མེད། ། ཅེས་སོགས་གསུངས་པའི་ཕྱིར་རོ། ། བཅུ་དགུ་པ། སའི་ཡོན་ཏན་འབྱུང་བ་མུ་དྲུག་ཏུ་བཞེད་པ་ནི། ས་ཐོབ་ནས་ཡོན་ཏན་དེ་མ་ཐག་ཏུ་འབྱུང་བ་མ་ཡིན་ཏེ། མངོན་རྟོགས་དེ་ཡོད་ཀྱང་ཡོན་ཏན་སྒྲུབ་དགོས། རྟོགས་པ་དེའི་ཆ་ན་ཚུལ་ཁྲིམས་དང༌།
བསམ་གཏན་དང༌། བྱང་ཆུབ་ཀྱི་སེམས་ལ་སོགས་པས་སའི་ཡོན་ཏན་ཇི་སྙེད་པ་བསྒྲུབ་དགོས། དེ་བསྒྲུབས་པས་ཡོན་ཏན་འབྱུང་བ་ལ་མུ་དྲུག་སྟེ། རིམ་གྱིས་པའི་མུ། ཅིག་ཅར་བའི་མུ། འགའ་ཞིག་ཡོད་ལ་འགའ་ཞིག་མེད་པའི་མུ། ཡོན་ཏན་གཞན་གྱིས་མི་མཐོང་བའི་མུ། རྣལ་འབྱོར་པའི་ཉམས་ཀྱི་སྣང་བའི་མུ། ལུང་གི་མུ་དང་དྲུག་ཡིན། དང་པོ་རིམ་གྱིས་པ་ནི་བདག་ཅག་གི་སྟོན་པ་ལྟ་བུ།
གཉིས་པ་ཅིག་ཅར་བའི་མུ་རྗེ་བཙུན་སྤྱན་རས་གཟིགས་ལྟ་བུ། གསུམ་པ་འགའ་ཞིག་ཡོད་ལ་འགའ་ཞིག་མེད་པ་བྱང་ཆུབ་སེམས་དཔའ་ནོར་བཟང་གི་བླ་མ་བཅུ་པོ་ལྟ་བུ། བཞི་པ་ཡོད་ཀྱང་གཞན་གྱིས་མི་མཐོང་བ་སློབ་དཔོན་ཀླུ་སྒྲུབ་ལྟ་བུ། སློབ་དཔོན་འདི་མདོ་རྔ་བོ་ཆེར་ས་བརྒྱད་པ། སྤྲིན་ཆེན་པོར་ས་བཅུ་པ། འཇམ་དཔལ་རྩ་རྒྱུད་དུ་ས་བརྒྱད་པ། ལངྐར་གཤེགས་པར་ས་དང་པོར་ལུང་བསྟན་པ་སོགས་ཆེས་མང་ངོ༌། ། ཆོས་རྒྱལ་སྲོང་བཙན་སྒམ་པོ་སྤྱན་རས་གཟིགས་ཡིན་ཡང་དབུའི་ཨ་མི་དེ་ཝ་མཐོང་མཁན་ཉུང་བ་དང༌། སློབ་དཔོན་ཐོགས་མེད་ཀྱི་ཕྲག་པར་བྱམས་མགོན་བཞུགས་པ་དང༌། སློབ་དཔོན་ཟླ་གྲགས་ཀྱི་ཕྲག་པར་སྤྱན་རས་གཟིགས་བཞུགས་པ་སོགས་སྣང་བ་དག་པས་ཀྱང་ཁྱི་རོ་ཙམ་དུ་མཐོང་བ་སོགས་ལྟ་བུ།
ལྔ་པ་རྣལ་འབྱོར་པའི་ཉམས་སྣང་རྗེ་བཙུན་མི་ལ་ཆུ་བར་དུ་བཞུགས་དུས་ཆོ་འཕྲུལ་བསྟན་པ་ཁོང་རང་གིས་མིན་པ་མ་གཟིགས། ཁོང་གི་ཡོན་ཏན་འགའ་ཡང་ཇོ་མོ་བཀྲ་ཤིས་ཚེ་རིང་མས་གཟིགས་པ་ལྟ་བུ། དྲུག་པ་ལུང་ནི། མཐོང་ལམ་ཐོབ་པ་དང་ཡོན་ཏན་བརྒྱ་ཕྲག་བཅུ་གཉིས་འབྱུང་བ་དུས་མཉམ་དུ་མ་གསུངས་པ་ནི། ས་བཅུ་པའི་མདོ་ལས། ས་དང་པོ་དེ་ལ་གནས་པའི་བྱང་ཆུབ་སེམས་དཔའ་ནི་ཕལ་ཆེར་འཛམ་བུའི་གླིང་གི་དབང་པོར་འགྱུར་ཞིང་དབང་ཕྱུག་ཆེན་པོ་ལ་དབང་དུ་ཐོབ་ལ། ཞེས་པ་ནས། འདོད་ན་བརྩོན་འགྲུས་རྩོམ་པ་རྣམ་པ་ཇི་ལྟ་བུས་ཁྱིམ་དང་ཆུང་མ་དང་ལོངས་སྤྱོད་ཐམས་ཅད་སྤངས་ཏེ་དེ་བཞིན་གཤེགས་པའི་བསྟན་པ་ལ་རབ་ཏུ་འབྱུང་བ་དང༌། རབ་ཏུ་བྱུང་ནས་ཀྱང་སྐད་ཅིག་ཡུད་ཙམ་ཞིག་ལ་ཏིང་ངེ་འཛིན་བརྒྱ་རབ་ཏུ་ཐོབ་ཅིང་སྙོམ་པར་ཡང་འཇུག་པ་དང༌། སངས་རྒྱས་བརྒྱ་མཐོང་བ་དང༌།
དེ་དག་གིས་བྱིན་གྱིས་བརླབས་པར་ཡང་དག་པར་ཤེས་པ་དང༌། འཇིག་རྟེན་གྱི་ཁམས་བརྒྱ་གཡོ་བར་བྱེད་པ་དང༌། ཞིང་བརྒྱར་འགྲོ་བ་དང༌། འཇིག་རྟེན་གྱི་ཁམས་བརྒྱ་སྣང་བར་བྱེད་པ་དང༌། སེམས་ཅན་བརྒྱ་ཡོངས་སུ་སྨིན་པར་བྱེད་པ་དང༌། བསྐལ་པ་བརྒྱར་གནས་པར་བྱེད་པ་དང༌། བསྐལ་པ་བརྒྱ་ལ་སྔོན་གྱི་མཐའ་དང་ཕྱི་མའི་མཐར་འཇུག་པ་དང༌། ཆོས་ཀྱི་སྒོ་བརྒྱ་རྣམ་པར་འབྱེད་པ་དང༌། ལུས་བརྒྱ་ཀུན་ཏུ་སྟོན་པ་དང༌། ལུས་རེ་རེ་ཡང་འཁོར་བྱང་ཆུབ་སེམས་དཔའ་བརྒྱ་བརྒྱ་དང་ལྡན་པ་ཀུན་ཏུ་སྟོན་པའི་བརྩོན་འགྲུས་རྣམ་པ་དེ་ལྟ་བུ་རྩོམ་མོ། །
ཞེས་གསུངས་པ་གསལ་བས་བསྙོན་དུ་མེད་དོ། ། ཉི་ཤུ་པ། རྒྱུ་ལམ་འབྲས་བུ་ཐམས་ཅད་དུ་ཚོགས་གཉིས་ཟུང་འཇུག་ཏུ་བསག་བྱ་བ་ནི། རྒྱུའི་སྐབས་སུ་ཚོགས་གཉིས་ཟུང་འཇུག་སེམས་ཅན་ཐམས་ཅད་ཀྱི་རྒྱུད་ལ་བདེ་གཤེགས་སྙིང་པོ་དྲི་མེད་དང་རྣམ་དབྱེར་མེད་པའི་ཡོན་ཏན་དང་ལྡན་པ་ལ་ངོས་བཟུང་བས། རྩོལ་བས་མ་བསགས་ཀྱང་གཤིས་བབས་རང་བསགས་སུ་ཡོད་དེ། རྒྱུད་བླ་མ་ལས། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཡང་དག་མིན་རྟོག་ལས་བྱུང་འདོད་ཆགས་སོགས། ། གློ་བུར་དྲི་མས་དེ་ཉོན་མོངས་མི་འགྱུར། །
ཞེས་དང༌། དེ་ཉིད་ལས། རྣམ་དབྱེར་བཅས་པའི་མཚན་ཉིད་ཅན། ། གློ་བུར་དག་གིས་ཁམས་སྟོང་གི། ། རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱིས་སྟོང་མ་ཡིན། ། ཞེས་སོ། ། ལམ་དུས་ཀྱི་ཚོགས་གཉིས་ནི་ཐམས་ཅད་དང་མཐུན་ལ། འབྲས་དུས་སུ་ཡང་གཟུགས་དང་ཆོས་སྐུ་ཟུང་འཇུག་ཏུ་འབྱུང་བ་ཡང་བསགས་པའི་འབྲས་བུ་བབས་ཀྱིས་བྱུང་བ་ཡིན་ནོ། ། རྒྱུ་དུས་ཀྱི་བསགས་པ་ནི་ལྡན་པའི་དོན་ཡིན་ལ།
འབྲས་དུས་ཀྱི་བསགས་པའི་སྒྲ་ནི་སམྦྷ་རའི་སྒྲས་ཀྱང་ཚོགས་པ་དང་དུས་ལ་བབ་པ་དང་ཡང་དག་པར་འདུས་ཤིང་ཚོགས་པ་ཞེས་སོགས་སུ་བསྒྱུར་དགོས་པས། ཚིག་དོན་གཉིས་ཀའི་ཆ་ནས་ལེགས་པར་འགྲུབ་ལ། གཞན་ཡང་བློ་གྲོས་མི་ཟད་པས་ཞུས་པའི་མདོར། སྣག་སྨྱུག་སོགས་སྦྱིན་པ་ཡེ་ཤེས་ཀྱི་ཚོགས་སུ་བཤད་པ་སོགས་རྒྱས་བཤད་མཐའ་ཡས་སོ། ། ཉེར་གཅིག་པ། མཐོ་དམན་གང་དུ་ཡང་ཞིང་ཡར་གདམ་པ་གནད་ཟབ་པར་བཞེད་པ་ནི།་་་ བསམ་པ་དང་དངོས་གཉིས་ཏེ།་་་ ཞིང་དམན་པ་ནི་ཚོགས་གསོག་པའི་ཡུལ་མིན་ཏེ།་་་ བཤེས་སྤྲིང་ལས།་་་ གང་ཟག་ལོག་པར་ལྟ་བས་ལེགས་སྤྱད་ཀྱང༌།་༌།
ཐམས་ཅད་རྣམ་པར་སྨིན་པ་མི་བཟད་ལྡན། ། ཞེས་སོ། ། ཞིང་དམན་པ་ལས་མ་རྙེད་ན་བསམ་པས་བསྒྱུར་བཏུབ་སྟེ། སྔོན་བྱང་ཆུབ་སེམས་དཔའ་གླང་པོ་ཆེར་གྱུར་པ་ན་རྔོན་པས་གོས་ངུར་སྨྲིག་གྱོན་ནས་མདའ་བསྣུན་པས་གླང་པོས་རྔོན་པའི་གོས་རྒྱུ་མཚན་དུ་བྱས་ནས་མཆེ་སྲོག་བྱིན་ཏེ་རང་སེམས་དག་པའི་སྨོན་ལམ་ཡང༌། སྦྱིན་པ་ཁ་ཅིག་ལེན་པ་ལས་འདག་ཅིང༌། ། དེ་བཞིན་གཞན་ནི་གཏོང་བ་པོ་ལས་འདག ། དེ་ཡི་ཕྱིར་ན་འདིར་ནི་རང་སེམས་ལས། ། ཡོན་གྱི་དམ་པ་བསྐྱེད་ཕྱིར་ཡང་དག་འབད། ། ཅེས་བཏང་བས་བྱང་ཆུབ་ཀྱི་རྒྱུར་གྱུར་པ་ལྟ་བུ་དང༌། སྔོན་དགེ་བཤེས་བསམ་ཡས་པ།
འཇིག་རྟེན་མགོན་པོ་ཕག་མོ་གྲུར་རྟེན་དགེ་བསྙེན་དུ་བཞུགས་དུས། ཁོང་གི་ངན་སྤྱོད་ལ་བརྟེན་ནས་དགེ་འདུན་ཐམས་ཅད་ལ་བྱི་པོ་ཡིན་སྙམ་པའི་འདུ་ཤེས་འཁྲུངས་པ་བར་ཆད་དུ་མཁྱེན་ནས། དགེ་འདུན་རྣམས་ཡི་དམ་ལྷར་མོས་པའི་སྤྱི་བོར་འགྲོ་བའི་མགོན་པོ་རེ་རེ་བསྒོམས་ཤིང་ཡན་ལག་བདུན་པ་འབུལ་བར་དམ་བཅས་པས། དང་པོ་ཚུལ་འཆོས་ཅན་ཟེར༑ མཐར་མོས་གུས་མཐར་ཐུག་ཅེས་ཟེར་བ་བྱུང་ཚུལ་ལྟ་བུའོ། ། དངོས་སུ་གདམ་པ་ནི། སྙིང་པོ་མདོར་བསགས་ལས། སངས་རྒྱས་ཞིང་སོགས་ཞིང་རྣམས་ལ། ། ཁྱད་པར་དུ་ནི་སྦྱིན་པ་སྤྱད། ། དམངས་རིགས་སྟོང་ཕྲག་གཉིས་དག་ཀྱང༌། །
བྲམ་ཟེ་གཙང་མ་གཅིག་དང་འདྲ། ། བྲམ་ཟེ་སྟོང་ཕྲག་གཉིས་དག་ནི། ། དགེ་སློང་གཅིག་ལ་རབ་ཏུ་སྦྱར། ། དགེ་སློང་སྟོང་ཕྲག་གཉིས་དག་ནི། ། རྡུལ་མེད་པ་ནི་གཅིག་དང་མཉམ། ། རྡུལ་མེད་སྟོང་ཕྲག་གཉིས་དག་ནི། ། ཡེ་ཤེས་ལྡན་པ་གཅིག་དང་མཉམ། ། ཡེ་ཤེས་ལྡན་པ་སྟོང་ཕྲག་གཉིས། ། སློབ་དཔོན་གཅིག་དང་མཉམ་པར་བརྟག ། དེ་ལྟར་སྦྱིན་པའི་ཞིང་བྱས་ནས། །
བློ་དང་ལྡན་པས་རྟག་ཏུ་སྦྱིན། ། རྣལ་འབྱོར་རྩ་བའི་ཆོས་ལས་ནི། ། ཞིང་བཟང་པོ་ལ་ས་བོན་གདབ། ། ཅེས་སོ། ། འདིའི་སློབ་དཔོན་ཞེས་པ་ནི། ནག་པོ་པའི་དགྲ་ནག་འགྲེལ་པ་ལས། དམ་ཆོས་ཀློག་དང་སྦྱིན་པ་དང༌། ། འཆད་བྱེད་མན་ངག་སྟོན་པ་དང༌། ། དབང་བསྐུར་བ་དང་དཀྱིལ་འཁོར་ལས། ། སློབ་འདོད་རྣམ་པ་དྲུག་ཏུ་འདོད། །
ཅེས་གཅིག་ལྡན་གཉིས་ལྡན་གསུམ་ལྡན་སོགས་བཤད་པའི་རྡོ་རྗེའི་སློབ་དཔོན་ཡིན་པའི་ཕྱིར། བཀའ་བརྒྱུད་རིན་པོ་ཆེའི་ཕྱག་བཞེས་ལ་ཞིང་ཐམས་ཅད་ཀྱི་མཆོག་དཔལ་ལྡན་བླ་མ་དམ་པ་ཡིན་པར་བཞེད་པ་ནི་ཕྱག་བཞེས་ཀྱི་སྙིང་པོ་མཆོག་སྟེ་རྒྱུ་མཚན་དེ་ལྟར་གྱིས་སོ། ། ཉེར་གཉིས་པ། ཆེད་དུ་བདག་ཏུ་བཟུང་ནས་ཚོགས་བསག་པ་ཐབས་མཁས་བྱ་བ་ནི། བདག་འཛིན་འཁོར་བའི་རྩ་བ་དང་བདག་མེད་འཁོར་བ་ལས་སྒྲོལ་བྱེད་ཡིན་མོད། བདག་འཛིན་སྤོང་བ་ལ་ཆེད་དུ་བདག་ཏུ་བཟུང་ནས་ཚོགས་གསོག་པ་ལ་ཐབས་ལ་མཁས་པར་འགྱུར་གྱི། དེ་མེད་ན་ཆོས་གང་ཡང་བདག་ཏུ་མ་བཟུང་བའི་བཏང་སྙོམས་གཏི་མུག་གི་ཆ་ཡིན་པས། སླར་བདག་འཛིན་འགལ་ཚབས་ཅན་དམ་དུ་འགྲོ་བས་དེས་ན་བདག་ཏུ་བཟུང་བའི་དངོས་པོ་ལྟ་ཅི་སྨོས། བདག་ཏུ་མ་བཟུང་བའི་ཆུ་དང་མེ་ཏོག་སོགས་ཀྱང་བདག་ཏུ་བཟུང་ནས་འབུལ་དགོས་ཏེ། སྤྱོད་འཇུག་ལས།
ཡོངས་སུ་བཟུང་བ་མེད་པ་དེ་དག་ཀུན། ། བློ་ཡིས་བླངས་ནས་ཐུབ་པ་སྐྱེས་ཀྱི་མཆོག ། སྲས་དང་བཅས་པ་རྣམས་ལ་ལེགས་འབུལ་ན། ། ཡོན་གནས་དམ་པ་ཐུགས་རྗེ་ཆེ་རྣམས་ཀྱིས། ། བདག་ལ་བརྩེར་དགོངས་བདག་གི་འདི་དག་བཞེས། ། ཞེས་སོ། ། གཞན་ཡང་རྒྱལ་པོ་གསལ་རྒྱལ་དང་མུ་ཏོ་བའི་གཏམ་རྒྱུད་ལྟ་བུའོ། ། མདོར་ན་འཁོར་འདས་ཐམས་ཅད་སེམས་ཀྱི་ངང་དུ་བསྡུས་ནས་འབུལ་དགོས་པའི་ཕྱིར་རོ། ། ཉེར་གསུམ་པ། འཁོར་འདས་ཐམས་ཅད་ཀྱི་དགེ་བའི་རྩ་བ་བསྔོ་བ་ཞེས་གསུངས་པ་ནི།
འཁོར་བའི་སེམས་ཅན་ཐམས་ཅད་ཀྱི་དུས་གསུམ་གྱི་དགེ་བ་དང༌། འདས་པ་ཕྱོགས་བཅུ་དུས་གསུམ་གྱི་སངས་རྒྱས་བྱང་སེམས་ཐམས་ཅད་ཀྱིས་ཚོགས་གཉིས་བསགས་པའི་དགེ་བ་རྣམས་རང་གི་བློས་བསྡུས་ཏེ་གཞན་དོན་བྱང་ཆུབ་སྙིང་པོའི་རྒྱུར་བསྔོ་བ་ཡིན་ཏེ། དེའི་བསྔོ་རྒྱུའི་རྩ་བ་ནི་འཁོར་འདས་ཀྱི་བྱེད་པོ་སེམས་ཡིན་པས་དང༌། འཁོར་འདས་ཐམས་ཅད་ལ་དེ་བཞིན་ཉིད་དབྱེར་མེད་དུ་བཞུགས་པ་དང༌། སེམས་བསྐྱེད་འཁོར་འདས་ཀྱི་བདག་པོ་ཡིན་པ་དང༌། སངས་རྒྱས་བྱང་སེམས་ཐུགས་དང་པོ་བསྐྱེད་པ་ནས་དམ་པའི་ཆོས་མ་ནུབ་ཀྱི་བར་གྱི་དགེ་རྩ་རྣམས་སེམས་ཅན་ཁོ་ནའི་དོན་ཡིན་ཕྱིར་དེ་ལྟར་བསྔོ་དགོས་ཏེ། རྒྱུད་རྡོ་རྗེ་རྩེ་མོ་ལས། ཇི་ལྟར་བཅོམ་ལྡན་འདས་ཀྱིས་ནི༑ ༑ སྔོན་གྱི་བསྔོ་བ་མཛད་པ་ལྟར། ། རྣལ་འབྱོར་ལས་བྱུང་དགེ་བ་བསྔོ། །
བྱང་ཆུབ་སེམས་ཀྱི་མཐུ་ཡིས་ནི། ། རང་གི་སེམས་ཀྱང་བསྔོ་བར་བྱ། ། རྡོ་རྗེ་ཆེན་པོ་མཐར་ཕྱིན་བྱེད། ། བྱང་ཆུབ་སེམས་ཀྱིས་བསྒྲལ་བར་བྱ། ། ཆོས་ཀྱི་དབྱིངས་ཀྱི་སྙིང་པོ་ཆེ། ། སེམས་ཅན་ཐམས་ཅད་དགོས་པ་མེད། ། ཐམས་ཅད་དེ་བཞིན་གཤེགས་སྙིང་པོ། ། ཉོན་མོངས་འདམ་གྱིས་གོས་པ་མེད། ། ཅེས་སོ། ། གཞན་དག་ན་རེ།
ཡོད་པའི་དགེ་བ་ཞེས་བྱ་བ། ། ཆོས་ཀྱི་དབྱིངས་ལ་བསམས་ནས་ནི། ། ཞེས་པ་ནས། བསྔོ་བ་དུག་དང་བཅས་པར་གསུངས༑ ༑ ཟེར་མོད་དཔྱད་ན། ལུང་ཤེར་ཕྱིན་གྱི་མདོར། རབ་འབྱོར་ཡོངས་སུ་བསྔོ་བ་གང་ཡིན་པ་དེ་ནི་བྱང་ཆུབ་སེམས་དཔའ་ཆེན་པོ་ཆོས་ཀྱི་དབྱིངས་ཡོངས་སུ་བསྔོ་བ་སྟེ། ཞེས་དང༌། དེ་ཉིད་ལས། སེམས་གང་གིས་སེམས་བསྔོ་བའི་ཆོས་ཉིད་ཀྱང་དེ་ཡིན།
ཆོས་གང་དག་གིས་ཡོངས་སུ་བསྔོ་བའི་ཆོས་དེ་དག་གི་ཆོས་ཉིད་ཀྱང་དེ་ཡིན། ཞེས་སོགས་རྒྱས་པར་གསུངས་པ་དང༌༑ རྒྱན་སྟུག་པོ་བཀོད་པ་ལས། དེ་བཞིན་ཀུན་གཞིའི་རྣམ་ཤེས་ཀྱང༌། ། བདེ་གཤེགས་སྙིང་པོ་ཁམས་དགེ་བ། ། ཟག་མེད་ཡོན་ཏན་ལྡན་པ་དེ། ། བསྔོས་ན་འབྲས་བུ་སྨིན་པར་འགྱུར༑ ༑ ཞེས་དང༌། རྡོ་རྗེ་རྒྱལ་མཚན་གྱི་བསྔོ་བ་ལས། འགྲོ་ཀུན་དགེ་བ་ཇི་སྙེད་སོགས།
ཡང་དེ་ཉིད་ལས། རྒྱལ་བའི་སྲས་ཀྱིས་འདི་ལ་བསླབ་བྱ་སྟེ། ། ཇི་སྙེད་གང་ཡོད་མཐའ་དག་མ་ལུས་དང༌། ། ཁམས་རྣམས་ཀུན་ཀྱང་ཡོངས་སུ་བསྡུ་བྱས་ཏེ། ། ཅི་ནས་བདེ་གཤེགས་སྟོབས་ལ་འཇུག་པ་བསྔོ། ། ཞེས་སོགས་གསུངས་སོ། ། ཡང་གཞན་དག ། ལ་ལ་བྱམས་དང་སྙིང་རྗེ་སོགས༑ ༑ གཤིས་ཀྱི་དགེ་བ་ཡིན་ཞེས་ཟེར། ། ཞེས་པ་ནས།
དེས་ན་ལེགས་པར་སོམས་ལ་སྨྲོས། ། ཞེས་པའི་བར་རྒྱས་པར་སྨྲས་མོད། དཔྱད་དེ། ཆོས་ཀྱི་དབྱིངས་ལ་ཇི་སྙེད་ཀྱི་སྒྲ་མི་ཐོབ་པ་ཡང་མིན་ཏེ། རྒྱུད་བླ་མ་ལས། ཤེས་བྱ་མཐར་ཐུག་རྟོགས་པའི་བློས། ། ཐམས་ཅད་མཁྱེན་པའི་ཆོས་ཉིད་ནི། ། སེམས་ཅན་ཐམས་ཅད་ལ་ཡོད་པ། ། མཐོང་ཕྱིར་ཇི་སྙེད་ཡོད་པ་ཡིན༑ ༑ ཞེས་གསུངས་ལ།
ཡོད་པའི་སྒྲ་ཆོས་དབྱིངས་ལས་འགལ་ན་མེད་པའི་སྒྲ་ཡང་འགལ་ཏེ་མཐའ་ལས་འདས་པའི་ཕྱིར་རོ། ཡང༌། བེམ་པོ་དང་ནི་དངོས་མེད་དང༌། ། འཕགས་པའི་ཆོས་ཉིད་ཅིས་མི་བསྔོ། ། ཞེས་པ་ཡང་དོན་ལས་གོལ་ཏེ་འཁོར་འདས་གཉིས་ཀ་བསྔོ་བྱའི་ལུང་སྔར་བཤད་པས་སོ། ། ཡང༌། ཆོས་དབྱིངས་དགེ་བར་བྱས་ནས་ནི། ། དེ་ལ་བསྔོ་བའི་རྒྱུར་བྱེད་པ༑ ༑ བསྔོ་བས་འགྱུར་ན་འདུས་བྱས་འགྱུར། ། མི་འགྱུར་བསྔོ་བ་དོན་མེད་ཡིན། །
ཞེས་པ་ཡང༌། རྣམ་པར་མ་བརྟག་པ་སྟེ། པ་རི་ཝརྟིའི་སྒྲ་དོན་ཡོངས་སུ་བསྒྱུར་བ་ཡིན་པས་བསྔོ་རྒྱུ་འདུས་བྱས་ལས་འདུས་མ་བྱས་བཀག་པ་མ་ཡིན་པ་ལུང་མང་པོས་གྲུབ་པས་ཁྱོད་ནོངས་ལ། ཟག་བཅས་ཟག་མེད་དུ་བསྒྱུར་བ་སོགས་དོན་མང་ཞིང༌། ཡང་སེམས་འདུས་མ་བྱས་བསྒྱུར་དུ་མི་བཏུབ་པར་ཁྱོད་བསམས་ན་མིན་ཏེ། རྒྱུད་དགོངས་པ་ལུང་སྟོན་ལས། རྣམ་རྟོག་སྣ་ཚོགས་ལྕགས་ཞེས་བྱ། ། ཉེས་པ་གསུམ་ཚོགས་བདག་ཉིད་ལས༑ ༑ གསང་སྔགས་སྐྱེས་བུའི་སྦྱོར་བ་ཡིས། ། དེ་ནི་མི་མཆོག་དག་ཏུ་འགྱུར། །
གསེར་འགྱུར་རྩི་ཡི་རྣམ་པ་ཡིས། ། ལྕགས་ནི་གསེར་དུ་བྱེད་པ་ཡིན། ། དེ་བཞིན་སྔགས་ཀྱི་དེ་ཉིད་ཀྱིས༑ ༑ མི་ནི་བདེ་གཤེགས་བྱེད་པ་ཡིན། ། ཞེས་སོ། ། ཡང་གཞན་དག ། རིག་པ་ཡིན་ན་རྣམ་ཤེས་ཀྱི། ། ཞེས་པ་ནས། སངས་རྒྱས་གསུང་བཞིན་གུས་པས་སྒྲུབས། ། ཞེས་པའི་བར་ཡང་རྣམ་པར་འཁྱམས་ཏེ།
བདེ་གཤེགས་སྙིང་པོ་སེམས་ལས་གཞན་མེད་པ་ལུང་གིས་གྲུབ་ཀྱང་ཀུན་གཞིའི་རྣམ་ཤེས་ཀྱི་གསལ་ཆ་ལ་དགོངས་སོགས་མགོ་འཁོར་བའི་ཚིག་མང་དུ་སྨྲས་མོད། གསལ་ཆ་སེམས་བྱུང་ཡིན། སེམས་མིན། བདེ་གཤེགས་སྙིང་པོ་མིན། ཚོགས་བརྒྱད་སེམས་བྱུང་ཡིན། བདེ་གཤེགས་སྙིང་པོ་འདུས་མ་བྱས་ཡིན་པ་དེས་གྲུབ། སེམས་དང་སེམས་བྱུང་ཙམ་དབྱེ་བ་མ་ཕྱེད་པའི་སྡོམ་གསུམ་ནི་བསྟན་པའི་གསལ་བྱེད་མཚར་ཆེའོ། ། སེམས་ཅན་ཐམས་ཅད་ལ་བདེ་གཤེགས་སྙིང་པོ་ཡོད་པ་སྐྱོན་ལྔ་སྤང་ཕྱིར་གསུངས་པ་ལ་མཐུན་མོད་ཀྱང་ངེས་དོན་དུ་སེམས་ཅན་གྱི་ཁམས་ལ་བདེ་གཤེགས་སྙིང་པོ་མེད་ན་སེམས་ཅན་ཅིའི་ཕྱིར་འཚང་རྒྱ། རྒྱུ་མེད་ན་འབྲས་བུ་ཅི་ལས་འབྱུང༌། ཡང་ཁོང་དག །
དངོས་མེད་ཡིན་ན་དོན་བྱེད་མེད། ། ཅེས་སོགས་བསྟིང་ཚིག་སྨྲས་མོད། རྒྱུད་དགོངས་པ་ལུང་སྟོན་ལས། དངོས་མེད་པ་ལས་ཡང་དག་སྐྱེ། ། སྔགས་ཀྱི་སྐྱེས་བུ་འབྱུང་བ་སྟེ། ། འདི་ནི་ཕྱག་རྒྱ་ཆེན་པོ་ཞེས། ། འགྲོ་བའི་དོན་ནི་སྒྲུབ་པའོ༑ ༑ ཞེས་ལུང་རྣམ་དག་གིས་གྲུབ་མོད། ཅི་ཞིག་གིས་བསྙོན། ཡང་ཁོང་དག །
དེས་ན་དེ་བཞིན་གཤེགས་པ་ཡི། ། སྙིང་པོ་སྤྲོས་བྲལ་ཡིན་པའི་ཕྱིར། ། སེམས་ཅན་རྣམས་ལ་སངས་རྒྱས་དང༌། ། འཁོར་བ་གཉིས་ཀ་འབྱུང་བ་འཐད། ། ཅེས་ཐ་ཚིག་དང་བཅས་སྨྲས་མོད། དོན་ལ་གོལ་ཏེ་ཁམས་རང་བཞིན་རྣམ་དག་གི་སྟེང་དུ་རྣམ་ཤེས་དང་ཡེ་ཤེས་གཉིས་ཀ་ཚང་བས་འཁོར་འདས་ཚང་སྟེ་རང་བཞིན་ཤེས་མ་ཤེས་ཡིན་པ་ལུང་གིས་སྔར་མང་དུ་བསྒྲུབས་སོ། ། ཡང་ཁྱོད་ཀྱི་འདོད་པར་བདེ་གཤེགས་སྙིང་པོ་རང་བཞིན་རྣམ་དག་ཅེས་བཟང་བཟང་པོ་ཡེ་ཤེས་ལྔ་རྫོགས་པ། ཐ་མལ་གྱི་ཤེས་པ་ཞེས་ངན་ངན་པོ་ཞིག་རྣམ་པ་ཀུན་ཏུ་བསམ་མོད། འདི་ལྟ་སྟེ། སམྦུ་ཊའི་རྒྱུད་ཀྱི་བརྟག་པ་བརྒྱད་པའི་རབ་བྱེད་གཉིས་པ་ལས།
ཀྱེ་བཅོམ་ལྡན་འདས༑ ཡེ་ཤེས་ཀྱི་ཁྱད་པར་གང་དག་ལགས། བཀའ་སྩལ་པ། ཡེ་ཤེས་རྣམ་པ་ལྔར་གསུངས་ཏེ། ། ལྷ་རྣམས་ཡེ་ཤེས་གསལ་བ་ཡིན། ། ལྷ་མིན་ཡེ་ཤེས་ཁྲོ་བའོ། ། ཡི་དྭགས་ཡེ་ཤེས་ཞེན་པ་སྟེ། ། དམྱལ་བའི་ཡེ་ཤེས་འཇིགས་པས་ནོན། ། བྱོལ་སོང་ཡེ་ཤེས་བླུན་པ་སྟེ། ། བརྟན་པ་རྣམས་ནི་སེམས་མེད་པའོ། །
ལྐུགས་ཤིང་གླེན་པས་བསྒྲིབས་པ་དང༌། ། བྱས་པའི་ཤེས་པས་ཤེས་པ་ཅན། ། རྣལ་འབྱོར་ལྟ་ཆོས་ཁྱད་པར་གྱི། ། ཡེ་ཤེས་དེ་ཉིད་བྱེ་བྲག་ཤེས། ། ཞེས་དང༌། ཡང་དེ་ཉིད་ལས། ཡེ་ཤེས་དེ་ཉིད་ཁྱད་པར་གྱི། ། ཡེ་ཤེས་ཆེན་པོ་ཡང་དག་ཉིད། ། ཀུན་ཏུ་སེམས་ཀྱི་བྱེ་བྲག་གི། ། འཁོར་ལོ་མཉམ་པར་བཞག་པར་ལྟ། །
ཞེས་གསུངས་པས། ཡེ་གདོད་མའི་ཤེས་པ་ལ་ཡེ་ཤེས་སུ་བཏགས། དེ་སེམས་ལས་གཞན་མེད། དེ་ཉིད་རྟོགས་མ་རྟོགས་ཡིན་པ་ལུང་གིས་གསལ་པོར་གྲུབ་པས་གཅོམ་སྐྱུངས་ཤིག ། ཡང་ཞར་ལ་འདི་ལྟ་སྟེ། ཁོང་ན་རེ། ལ་ལ་ཞི་གནས་ཅུང་ཟད་དང༌། ། སྣང་སྟོང་རྟོག་པ་ཕྲ་མོ་ལ། ། མཐོང་ལམ་ཡིན་ཞེས་ངོ་སྤྲོད་བྱེད། ། ཅེས་པ་ནས།
འོད་ཟེར་ནངས་པར་འབྱུང་བ་མཚར། ། ཞེས་སྨྲས་མོད། ལེགས་པར་སོམས་དང༌། ཞི་གནས་ཙམ་དང་སྣང་སྟོང་ཙམ་ལ་མཐོང་ལམ་ལྟ་ཞོག ། སེམས་ངོ་མཐོང་ཙམ་ལ་ཡང་བཀའ་བརྒྱུད་རིན་པོ་ཆེས་མི་བཞེད་དེ། དེ་ནི་ཁྱེད་རང་གི་ལུགས་རྙིང་པ་ཡིན་མོད། སྔོན་མགོན་པོ་ཕག་མོ་གྲུ་པར་ཞི་གནས་ཀྱི་ཆ་ཙམ་ལ་རྗེ་ས་ཆེན་གྱིས་མཐོང་ལམ་དུ་ངོ་སྤྲད། དགའ་ནས་མཉམ་མེད་དྭགས་པོའི་རྩར་བྱོན་ནས་དོན་དེ་ཞུས་པས་ཟན་རྡོག་ལས་ལོད་པར་སུན་ཕྱུང་ནས། སླར་དེའུ་མགོར་བསྒོམས་པས་གནས་ལུགས་ཀྱི་དོན་ངོ་འཕྲོད་ད་ལྟའང་ངོ་མཐོང་དེའུར་གྲགས། སྔར་གྱི་བླ་མ་དེ་རྣམས་ལ་ཐུགས་མ་ཆེས་ཞེས་ད་ལྟ་རླུང་ལྟར་གྲགས་མོད་བསྙོན་ཡང་ཅུང་ཟད་ཕྱིས་སོ། །
ཡང་ཁོང་གིས། ཚེ་འདིར་མཐོང་ལམ་སྐྱེས་པ་ལ། ། ཡོན་ཏན་ཤི་ནས་འབྱུང་བ་ནི། ། བླུན་པོ་རྣམས་ཀྱི་རྫུན་རིབ་ཡིན། ། མདོ་རྒྱུད་ཀུན་དང་མི་མཐུན་པས། ། འདི་འདྲའི་ཆོས་ལུགས་མཁས་པས་སྤངས། ། ཞེས་པ་ལ་ཡང་སའི་ཡོན་ཏན་འབྱུང་ཚུལ་མུ་དྲུག་དང༌༑ ས་བཅུ་པའི་མདོ་སོགས་ཀྱིས་སྔར་གསལ་བར་བཤད་པས་ལུགས་འདི་ནོངས་པར་བྱས་མོད། ས་བཅུ་པའི་མདོའི་ལུགས་སོགས་མཁས་པས་སྤང་བྱ་ཁྱོད་ཀྱི་ཁྱད་ཆོས་སུ་ཟད་དོ། ། གཞན་ཡང་བདེ་གཤེགས་སྙིང་པོ་བསྔོ་བྱ་དོན་དམ་པའི་དགེ་བ་དེ་བཞིན་ཉིད་དུ་ཆོས་མངོན་པ་ཀུན་བཏུས་སུ།
ཤུདྡྷ་བྷ་ཝ་ཏིའི་སྒྲ་དོན་དང་མཚུངས་པར་གསུངས་པ་དང༌༑ སློབ་དཔོན་དབྱིག་གཉེན་གྱི་མཛོད་ཀྱི་རང་འགྲེལ་དུ། མཆོག་ཏུ་བདེ་བའི་ཕྱིར་དོན་དམ་པར་དགེ་བ་སྟེ་ནད་མེད་པ་བཞིན་ནོ། ། ཞེས་སུ་ཁ་བྷ་ཝ་ཏིའི་སྒྲ་དོན་དམ་པའི་དགེ་བར་ཤིན་ཏུ་གསལ་བར་གསུངས་པ་སོགས་ཀྱང་མཐའ་གཅོད་དུ་འགྱུར་རོ། ། ཉེར་བཞི་པ། སངས་རྒྱས་དང་བླ་མ་ལའང་བསྔོ་བ་དགོས་བྱ་བ་ནི། ཕྲིན་ལས་རྫོགས་པར་འགྱུར་བས་བསྔོ་བ་དགོས་པར་གསུངས་ཏེ། ལུང་དབྱེན་གྱི་གཞི་ལས། དཀའ་ཐུབ་མཛད་ནས་བྱང་ཆུབ་ཀྱི་ཤིང་དྲུང་དུ་གཤེགས་པའི་ཚེ་བུ་མོ་དགའ་མོ་དང་དགའ་སྟོབས་མ་གཉིས་ཀྱིས་བ་སྟོང་གི་འོ་མ་ལན་བཅུ་དྲུག་ཏུ་ཉིང་ཁུར་བྱས་པ་དྲངས་ནས། དགེ་བའི་རྩ་བ་དེས་བྱང་ཆུབ་སེམས་དཔའི་བརྟུལ་ཞུགས་འགྲུབ་པར་གྱུར་ཅིག །
ཅེས་བསྔོས་པ་དང༌། ལྷས་སྦྱིན་གྱིས་སྒྱོགས་འཕང་པའི་ཚེ་བདེན་པའི་སྟོབས་བརྗོད་པས་རྨའི་འཛག་པ་ཆད་པ་སོགས་ལྟ་བུ་དང༌། བདག་ཅག་གི་དགེ་བའི་རྩ་བ་མེད་པར་མི་འགྲོ་བར་བསྔོ་བ་བྱས་པས་ཆེས་ཆེར་འཕེལ་བ་དང༌། སངས་རྒྱས་ཀྱིས་སྔོན་གྱི་དམ་བཅའ་འགྲོ་ཕན་མཛད་པ་མྱུར་དུ་རྫོགས་པ་དང༌། བྱང་ཆུབ་སེམས་དཔའ་ཡང་སྤང་རྟོགས་གོང་འཕེལ་དུ་འགྱུར་བ་དང༌། བླ་མ་ཡང་སོ་སྐྱེ་ཡིན་ན་ས་ལམ་མྱུར་དུ་རྫོགས་པ་དང༌། ས་ལམ་ལ་གནས་པ་ཡིན་ན་བགྲོད་མྱུར་བ་སོགས་འབྱུང་བར་དགོངས་ནས། འཇིག་རྟེན་གསུམ་གྱི་མགོན་པོས། ང་འབུ་མྱ་ངན་ལས་འདས་པའི་རྗེས་སུའང་ཁྱེད་ཤུལ་དུ་ཡོད་པ་རྣམས་ཀྱིས་བསྔོ་བ་བྱེད་དགོས་པ་ཡིན་ཞེས་ཡང་ཡང་གསུངས་པའང་དོན་དེ་ལྟ་བུ་ལ་དགོངས་ལ། གཞན་ཡང་འཕགས་པ་སྡུད་པ་ལས།
བྱང་ཆུབ་སེམས་དཔའ་མཁས་པ་ཐབས་མཁས་གང་ཞིག་གིས། ། དེ་དག་བསོད་ནམས་བྱ་བའི་དངོས་ལ་ཡི་རང་ནས། ། སེམས་ཅན་དོན་དུ་བྱང་ཆུབ་མཆོག་རབ་ཡོངས་བསྔོ་ན། ། ཡོངས་སུ་བསྔོ་བས་སེམས་ཅན་ཐམས་ཅད་ཟིལ་གྱིས་གནོན། ། ཞེས་སོགས་ཀྱང་གསུངས་ལ༑ བསྔོ་བའི་སྐབས་འདིར་འཁོར་གསུམ་ཡོངས་སུ་དག་ཚུལ་སོགས་མགོན་པོ་འབྲི་གུང་པའི་བཞེད་དགོངས་དཔྱིས་ཕྱིན་པ་རྣམ་པར་བཤད་པ་ལུང་རིགས་གིས་གཏན་ལ་ཕབ་ན་སྤྲོ་བ་འཕེལ་ཡང་རྩ་བའི་དོན་རྣམས་བརྡ་ཁྲོལ་ཙམ་ལས་ཡན་ལག་གི་རྒྱས་བཤད་ཡི་གེས་ངལ་ཞིང༌། གླེགས་བམ་གྱི་བོངས་ཆུང་བ་ལ་བསམས་ཏེ་དེ་ཙམ་དུ་བྱས་སོ། ། ཞེས་བསླབ་པ་བྱང་ཆུབ་སེམས་ཀྱི་གནད་བསྡུས་པའི་ཚོམས་གསལ་བར་བྱེད་པ་སྟེ་སྤྱི་དོན་བཞི་པའོ།། །། ༈ །སྤྱི་དོན་ལྔ་པ་གསང་སྔགས་རིག་འཛིན་སྡོམ་པའི་གནད་བསྡུས་ཀྱི་ཚོམས་འཆད་པ་ལ་རྡོ་རྗེའི་གསུང་ཉེར་བརྒྱད་མཆིས་པ་ལས། དང་པོ།
སྔགས་ནི་བསྟན་པ་གཞན་ལའང་འབྱུང་ཞེས་གསུངས་པ་ནི། སངས་རྒྱས་རྣམས་སྤང་རྟོགས་མཉམ་ཞིང་རྒྱུའི་དུས་སུ་ཉོན་མོངས་རགས་པ། ལམ་གྱི་དུས་རྒྱུའི་ཐེག་པ་དང་ཕྲ་བ་འབྲས་བུའི་ཐེག་པས་སྤངས་ཏེ་འོག་མིན་དུ་ལོངས་སྐུ་ངེས་པ་ལྔ་ལྡན་དུ་སངས་རྒྱས་ནས་ཐུགས་རྗེ་ཕྱོགས་རིས་སུ་མ་ཆད་པར་སྐུ་དང་ཡེ་ཤེས་མཛད་པ་ཕྲིན་ལས་སེམས་ཅན་གྱི་ཁམས་དང་མཉམ་པར་འཇུག་པས། འདུལ་བྱེད་དེ་ལྟ་བུས་གདུལ་བྱ་གསང་སྔགས་ལ་མོས་པ་རྣམས་ལ་སྔགས་ཀྱི་ཆོས་ངེས་པར་སྟོན་པ་ཡིན་གྱི། སངས་རྒྱས་གཞན་གྱི་བསྟན་པ་ལ་གསང་སྔགས་མི་འབྱུང་བ་མིན་མོད། འོན་ཀྱང་ཤས་ཆེ་ཆུང་དང༌། མངོན་མཚན་ཆེ་ཆུང་གི་དབང་གིས་དེ་ལྟར་གྲགས་པ་སྟེ། དེས་ན་སངས་རྒྱས་ཐམས་ཅད་གསང་སྔགས་རྡོ་རྗེ་ཐེག་པའི་ལམ་གྱིས་སངས་རྒྱས་པ་ཤ་སྟག་སྟེ། རྣམ་སྣང་མངོན་བྱང་ལས། རྫོགས་པའི་སངས་རྒྱས་གང་འདས་དང༌། །
དེ་བཞིན་གང་དག་མ་བྱོན་དང༌། ། ད་ལྟར་བྱུང་བའི་རྫོགས་སངས་རྒྱས། ། འགྲོ་ལ་ཕན་ཕྱིར་བཞུགས་པ་རྣམས། ། དེ་དག་ཀུན་གྱིས་གསང་སྔགས་ཀྱི། ། ཆོ་ག་བཟང་པོ་འདི་མཁྱེན་ནས། ། དཔའ་བོས་བྱང་ཆུབ་ཤིང་དྲུང་དུ། ། ཐམས་ཅད་མཁྱེན་པ་མཚན་མེད་བརྙེས། ། ཞེས་གསུངས། སངས་རྒྱས་སྲས་དང་བཅས་པ་ཐམས་ཅད་ཀྱི་བསྟན་པའི་རྩ་བ་ཡང་གསང་སྔགས་ཡིན་ཏེ། རྣམ་སྣང་མངོན་བྱང་ལས།
གང་ཕྱིར་རྒྱལ་བ་སྲས་བཅས་པའི། ། བདག་ཉིད་ཆེན་པོ་ཀུན་གྱི་ནི། ། བསྟན་པ་འདི་ལ་ཁྱེད་རྣམས་ཀུན། ། ཡོངས་སུ་བཟུང་སྟེ་སྐྱེ་བཞིན་པ། ། ཞེས་དང༌། རྡོ་རྗེ་རྩེ་མོ་ལས། སྨིན་པ་དང་ནི་གྲོལ་བའི་ལམ༑ ༑ སངས་རྒྱས་བྱང་ཆུབ་བསྟན་པའི་མཆོག ། ཅེས་གསུངས། དེས་ན་གསང་སྔགས་ནི་དུས་གསུམ་གྱི་བསྟན་པ་ཐམས་ཅད་དུ་འབྱུང་སྟེ།
འཇམ་དཔལ་རྩ་རྒྱུད་ལས། འོད་སྲུང་ཞེས་བྱ་སྔོན་བྱུང་བ། ། དེ་དུས་དེ་ཚེ་ས་སྟེང་འདིར། ། འབྱུང་པོ་རྣམས་ལ་ལེགས་དོན་དུ། ། སྔགས་མཆོག་འདི་ནི་གསུངས་པ་ཡིན། ། ཞེས་དང༌། འཇམ་དཔལ་མཚན་བརྗོད་ལས། ། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བའི་རྫོགས་སངས་རྒྱས། །
ཡང་དང་ཡང་དུ་གསུངས་པ་གང༌། ། ཞེས་སོགས་གསུངས་པའི་ཕྱིར། དེས་ན་ཤས་ཆེ་ཆུང་ངམ་གཙོ་ཆེ་ཆུང་ཙམ་ལས། བསྟན་པ་གཞན་ལ་ཡང་གསང་སྔགས་འབྱུང་བ་ཁོ་ན་ཏེ། འོན་ཀྱང་བདག་ཅག་གི་སྟོན་པའི་བསྟན་པ་འདི་ལ་གསང་སྔགས་ཤས་ཆེ་བར་བྱུང་བ་ཡིན་ནོ། ། གཉིས་པ། དབང་གི་དོན་རྒྱུད་ལ་སྐྱེས་ན་ཐོབ་ཅེས་གསུངས་པ་ནི། རྡོ་རྗེ་སློབ་དཔོན་རབ་དང་འབྲིང་ལ་ཚད་བཟུང་མེད། ཐ་མས་ཆོ་གའི་རྣམ་བཞག་ཙམ་བཤད་པས་དབང་ཐོབ་པར་མི་འགྲོ། དབང་དོན་སྐྱེད་བྱེད་དཀྱིལ་འཁོར་དུ་འཇུག་པའི་སྟ་གོན་ནས་བཟུང༌།
དངོས་གཞི་རྫོགས་པའི་བར་དུ་སློབ་མའི་རྒྱུད་ལ་ཡོན་ཏན་མི་འདྲ་བ་རེ་རེ་རིམ་ཅན་དུ་འབྱུང་ཞིང༌། སྒོ་གསུམ་དང་དེ་གསུམ་ཐ་དད་དུ་འཛིན་པའི་དྲི་མ་དག་ནས། རྡོ་རྗེ་བཞི་བསྐྱེད་ཅིང་བསྐྱེད་རྫོགས་བསྒོམ་པའི་ནུས་ལྡན་དུ་བྱེད་དགོས་པའི་ཕྱིར་དབང་དོན་སྐྱེ་དགོས་ཏེ། ཕྱག་རྡོར་བསྟོད་འགྲེལ་ལས། འདིར་དབང་བསྐུར་བར་བྱེད་པ་ནི་དབང་སྟེ་བདེ་བའི་སེམས་དང་ལྡན་པར་བྱེད་པའི་ཕྱིར་རོ། ། ཞེས་སོ། ། དབང་དོན་གང་ཞེ་ན། ཕུང་ཁམས་སྐྱེ་མཆེད་རྒྱལ་བ་ལྔ་སོགས་སུ་ངོ་འཕྲོད་ཅིང་ངེས་ཤེས་སྐྱེས་ན་བུམ་དབང་ཐོབ། དེ་བཞིན་དུ་རང་བཞིན་བརྒྱད་ཅུའི་རྟོག་པ་དབྱིངས་སུ་དག་པའི་དགའ་བ་དང་བཅས་པའི་ཏིང་ངེ་འཛིན་སྐྱེས་ན་གསང་དབང༌། རང་བཞིན་ལྷན་སྐྱེས་དགའ་བཞིའི་རིམ་པ་ཀུན་རྫོབ་ཞུ་བདེའི་རྐྱེན་གྱིས་འོད་གསལ་ཉམས་སུ་མྱོང་ན་ཤེར་དབང༌།
དབང་གསུམ་པའི་ཀུན་རྫོབ་དཔེའི་ཡེ་ཤེས་དེ་ཉིད་ཚིག་གིས་ངོ་སྤྲད་པས་དོན་དེ་ཕྱག་ཆེན་རྡོ་རྗེའི་རྣལ་འབྱོར་ཡན་ལག་བདུན་ལྡན་རྟོགས་ན་བཞི་པ་ཐོབ་པ་ལ་དགོངས་ལ། དེ་ཡང་གསུམ་སྟེ། རབ་ཀྱིས་དབང་བཞི་པ་ཚིག་ཙམ་གྱིས་ངོ་སྤྲད་མ་ཐག་རྟོགས་ཏེ་གྲོལ་བ་རྒྱལ་པོ་ཨིནྡྲ་བྷཱུ་ཏི་ལྟ་བུ། འབྲིང་དེ་དང་དེ་དག་གི་དོན་ཉམས་སུ་ལེན་པའི་གནད་ཤེས་ཤིང་རྟོགས་པས་གྲོལ་ལམ་ལ་མ་ལྟོས་པར་ཉམས་སུ་མྱོང་བ། ཐ་མས་ཀྱང་དེའི་ཚིག་དོན་ལ་གོ་བ་སྐྱེ་ཞིང་མོས་པ་ཡིད་ལ་བྱེད་པ་ཞིག་བྱུང་ན་དབང་ཐོབ་པ་ཞེས་བྱ་ལ། དབང་གི་དོན་ཙམ་ཡང་ཡིད་ལ་མི་བྱེད་ན་དབང་བསྐུར་ཡང་ཐོབ་པར་མི་འགྱུར་ཏེ། ས་རྡོ་ལ་བསྐུར་བ་དང་ཁྱད་མེད་པའི་ཕྱིར་རོ། ། དེས་ན་སྐབས་འདིར་དབང་དོན་ཞེས་པ་དབང་བཞིའི་དོན་ཕྱིན་ཅི་མ་ལོག་པ་རྒྱུད་ལ་སྐྱེས་ན་ཐོབ་ལ། མ་སྐྱེས་ན་མི་ཐོབ་པ་ལ་དགོངས་པ་མིན་གྱི། དེ་ལྟར་ཡིན་ན་དེང་སང་དབང་ཐོབ་པ་མི་སྲིད་མོད།
འདིར་ནི་རྗེ་ནཱ་རོ་པས། དབང་བསྐུར་གྱི་དུས་སུ་མཐོང་ལམ་སྐྱེ་ཞིང་དེ་སྐད་ཅིག་དེ་ལ་འགག་པར་གསུང་མོད། དེ་ནི་དཔེའི་ཡེ་ཤེས་ལ་མཐོང་ལམ་དུ་བཏགས་ཀྱི། ཆོས་མཆོག་གི་རྗེས་ཀྱི་མཐོང་ལམ་ནི་འགག་པ་མེད་པར་གསུངས་པ་ལྟ་བུ་ཡིན་པས་ཚུལ་དེ་ལྟ་བུ་དང་མཚུངས་སོ། ། འདིར་དཔྱད་པར་བྱ་བ་འདི་ལྟར་ཡང་མཆིས་ཏེ། གཞན་དག་གིས། སྔགས་ཀྱི་དབང་བསྐུར་བྱེད་པ་ན། ། གྲངས་ངེས་མེད་པར་དབང་བསྐུར་བྱེད། ། ཅེས་པ་ནས། ཡོངས་སུ་བཟུང་བར་མི་ཤེས་སོ། །
ཞེས་པའི་བར་གྱི་སློབ་མ་ཉེར་ལྔ་མན་ཆད་ངེས་ཅན་དང༌། དེའི་རྒྱུ་མཚན་ཡང་དེ་ཉིད་ལས། དེ་བས་ལྷག་པའི་སློབ་མ་ལ། ། ཆོ་ག་ཡོངས་སུ་རྫོགས་པ་ནི། ། ཞེས་པ་ནས། མཆོད་ནས་གཤེགས་སུ་གསོལ་བར་ཤིས། ། ཞེས་པའི་བར་གྱིས་མཚན་གཅིག་ལ་དབང་མི་ཚར་བའི་ཉེས་པ་ཡོད་པར་བཤད་ཅིང༌། གསང་བ་སྤྱི་རྒྱུད་ཀྱི་ལུང་དང་སྦྱར་མོད། དེ་ཡང་མིན་ཏེ། སྤྱི་རྒྱུད་ནི་བྱ་རྒྱུད་ཁོ་ན་ཡིན་ཏེ།
རྒྱུད་དེ་ཉིད་རང་ནས། འཇིག་རྟེན་དག་ལ་བརྩེ་ཕྱིར་ངས། ། རྣམ་པར་གནོན་པ་ལ་སོགས་པ། ། དཀྱིལ་འཁོར་སུམ་སྟོང་དག་དང་ནི། ། ལྔ་བརྒྱར་བཤད་པ་གང་ཡིན་པ༑ ༑ དཀྱིལ་འཁོར་དེ་དག་རྣམས་ཀྱི་སྤྱིའི། ། ཆོ་ག་འདི་ནི་ངས་བཤད་དོ། ། ཞེས་གསུངས་པས་བླ་མེད་ལ་གྲངས་ངེས་འདི་དགོས་པའི་ཤེས་བྱེད་མེད་ལ། ཡང་ཁོང་དག ། བླ་མེད་ལ་ལུགས་འདི་འགེབས་པའི་རྒྱུ་མཚན།
རྒྱུད་དེ་ཉིད་ལས། གང་དུ་ལས་ནི་ཡོད་གྱུར་ལ། ། ལས་ཀྱི་ཆོ་ག་རྣམས་མེད་པ། ། དེ་ནི་སྤྱི་ཡི་རྒྱུད་དག་ལས། ། གསུངས་པའི་ཆོ་ག་མཁས་པས་བསྟེན༑ ༑ ཞེས་དབང་བསྐུར་བའི་ལས་ཡོད་ལ་དབང་གི་ཆོ་ག་མེད་པ་ལ་འགེབས་པར་བཤད་མོད། དེ་ལྟ་ན་དེང་སང་དགྱེས་རྡོར་གྱི་དབང་བསྐུར་ལ་ཡང་གྲངས་སོགས་བྱེད་པ་ཁྱོད་ཀྱི་ལུགས་ལ་སྣང་མོད། དགྱེས་རྡོར་ལ་དབང་ཆོ་ག་མེད་ན་བདེན་དུ་ཆུག ། རྒྱ་བོད་ཀྱི་མཁས་གྲུབ་དུ་མའི་དབང་ཆོག་ཆེས་མང་བ་ཡོད་བཞིན་དུ་སྤྱི་རྒྱུད་ཀྱི་ལུགས་ལྟར་འགེབས་པ་ཁྱོད་རང་གི་འདོད་པ་བསྟན་བཅོས་སུ་བྲིས་པ་དང་ལག་ལེན་འགལ་བ་དེ་ཡང་ངོ་མཚར་ཆེའོ། ། ཡང་ཁོང་དག །
ཏིང་ངེ་འཛིན་གྱི་དབང་བསྐུར་ཡང༌། ། སློབ་མ་སྨིན་བྱེད་ཆོ་ག་རུ། ། རྒྱུད་སྡེ་ཀུན་ལས་གསུངས་པ་མེད༑ ༑ ཅེས་བྲིས་མོད། དབང་ལྷ་བསྐྱེད་བསྟིམ་སོགས་དབང་གི་བྱ་བ་མཐའ་དག་ཏིང་ངེ་འཛིན་ལ་བརྟེན་བཞིན་དུ་བབ་ཅོལ་འདི་འདྲ་འབྲི་བ་ཡང་མཚར་ཆེ་ལ། ཇི་སྐད་དུ། མི་བསྐྱོད་བསམ་གཏན་གསུམ་རྫོགས་པ། ། ཞེས་སོགས་ལུང་མང་པོ་ལ་ཅིའི་ཕྱིར་རྒོལ། ཡང་ཁོང་དག ། དེང་སང་གང་ཟག་རབ་འབྲིང་ཀུན།
རྡུལ་ཚོན་གྱི་ནི་དཀྱིལ་འཁོར་དུ། དབང་བསྐུར་བྱ་བར་གསུང་མོད་ཀྱི། ། གཞན་གྱི་སྨིན་བྱེད་རྒྱུད་ལས་བཀག ། ཅེས་ཟེར་བ་ཡང་ཤིན་ཏུ་མ་བརྟག་པ་སྟེ། གང་ཟག་རབ་འབྲིང་ཐ་གསུམ་ལ་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་ཕུན་སུམ་ཚོགས་པའི་ཡན་ལག་ཡིན་མོད། མེད་མི་རུང་བ་མིན་ཏེ། བརྟག་གཉིས་དང་ཛ་ཡ་སེ་ནའི་གསུང་ལས། རྡུལ་ཚོན་འབྲི་བར་མི་ནུས་ན། ། དཀྱིལ་འཁོར་དང་མཉམ་རས་ལ་ནི། ། ངེས་པར་བཅོམ་ལྡན་ཧེ་རུ་ཀཿ །
ཕྱག་རྒྱའི་ཚོགས་དང་བཅས་པར་འབྲི། ། ཞེས་དང༌། ར་ལི་སྐུ་གསུང་ཐུགས་ཀྱི་རྒྱུད་ལས། གདུལ་བྱ་དབང་པོའི་བྱེ་བྲག་གིས། ། ཏིང་འཛིན་མེ་ཏོག་རྡུལ་ཚོན་རིམ། ཞེས་སོགས་གསུངས་པའི་ཕྱིར་རོ། ། ཡང་ཁོང་དག ། ལ་ལ་སེམས་ཉིད་མ་རྟོགས་ན། ། དབང་བསྐུར་ཐོབ་ཀྱང་མི་ཕན་ཟེར། ། གལ་ཏེ་སེམས་ཉིད་རྟོགས་གྱུར་ན༑ ༑
དབང་བསྐུར་བྱ་ཡང་མི་དགོས་ལོ། ། ཞེས་ཟེར་ཡང༌། དབང་གི་རྩ་བ་མཆོག་དབང་གོང་མ་གསུམ་གྱི་ནང་ནས་ཀྱང༌། དབང་བཞི་པ་ཚིག་དབང་ཡིན་པར་མཐུན་ལ། དེ་ནི་སེམས་ཉིད་རྟོགས་པའི་ཐབས་ལས་གཞན་པ་མེད་དེ། བརྟག་གཉིས་ལས། ཡེ་ཤེས་འདི་ནི་ཆེས་ཕྲ་ཞིང༌། ། ཞེས་སོགས་གསུངས་པའི་ཕྱིར། ། སེམས་ཉིད་མ་རྟོགས་ན་དབང་ཐོབ་ཀྱང་ཕན་ཡོན་ཆེ་མོད་གྲོལ་བར་མི་འགྱུར་བ་ནི་རྒྱལ་བ་ཀུན་གྱི་ཆོས་ལུགས་ཡིན་པས་ཁྱེད་མ་འདོད་ཀྱང་ཤ་ཐང་ངོ༌། ། ཡང་ཁོང་དག །
ཁ་གཅིག་ཆོ་ག་མེད་བཞིན་དུ། ། བླ་མའི་ལུས་ཀྱི་དཀྱིལ་འཁོར་ལས༑ ༑ དབང་བཞི་རྫོགས་པར་ལེན་ཞེས་ཟེར། ། འོ་ན་དགེ་ཚུལ་དགེ་སློང་ཡང༌། ། བླ་མའི་སྐུ་ལས་ཅིས་མི་ལེན། ། སེམས་བསྐྱེད་ཀྱང་ནི་བླ་མ་ཡི། ། སྐུ་ཉིད་ལས་ནི་ཐོབ་པའི་ཕྱིར༑ ༑ སེམས་བསྐྱེད་ཆོ་ག་ཅི་ཞིག་དགོས། ། ཞེས་ཟེར་བ་ཡང་དོན་ལས་གོལ་ཏེ། སྤྱིར་བླ་མའི་སྐུ་ལས་དབང་བཞི་ལེན་པ་ནི།
ཡེ་ཤེས་གྲུབ་པའི་རྒྱུད་ལས། བླ་མའི་སྐུ་ཡི་དཀྱིལ་འཁོར་དུ༑ ༑ དབང་བཞི་ཡོངས་སུ་རྫོགས་པར་ཞུ། ། རྒྱུད་སྡེའི་དགོངས་པ་གནད་ཀྱི་མཆོག ། ཅེས་གསུངས་ལ། བླ་མའི་རྣལ་འབྱོར་བསྒོམ་པའི་ཚེ་དབང་བཞི་ལེན་པ་ལས་གཞན་མེད་པའི་ཕྱིར། དེ་འགོག་ན་ཁྱེད་རང་གི་ལམ་ཟབ་གང་དུ་འཇོག ། ཡང་བླ་མའི་སྐུ་ལ་ལུས་དཀྱིལ་བཀོད་ནས་དབང་ཞུ་བ་ནི། ཆོ་ག་ལས་བཤད་པ་དྲིལ་བུ་ལུས་དཀྱིལ་དང་དགྱེས་རྡོར་གྱི་ལུས་དཀྱིལ་ཕོ་བྲང་ལྔ་སོགས་ལས་དབང་ལེན་པ་ནི་ཀུན་མཐུན་ལ་ཁྱེད་རང་ཡང་བྱེད་མོད། ཆོ་ག་མེད་པ་ཀུན་རིག་སོགས་ཀྱི་དབང་བླ་མའི་སྐུ་ལས་ནི་ངེད་ཀྱང་མི་ལེན་པས་ཚུལ་མཐུན།
དབང་བཞི་ལེན་པའི་དཔེ། སོ་ཐར་དང་བྱང་སེམས་ལ་བཀག་པ་དེ་ནི་སྡོམ་པ་གསུམ་ཆོ་ག་གཅིག་ཏུ་བསྒྲུབ་པ་ཁྱེད་ཀྱི་ཁྱད་ཆོས་རྨད་དུ་བྱུང་བར་མཆིས་སོ། ། རྡོར་གསུང་འདིའི་འགྲེལ་པ་སྔ་མ་འགའ་ཞིག་ཏུ་དབང་བཞི་པའི་ངོ་བོ་སྤྲོས་བྲལ་དང་སྐྱེ་མེད་དུ་མཛད་པ་ནི། ནཱ་རོ་མཻ་ཏྲི་མར་རྔོག་ཡབ་སྲས་ཀྱི་བཞེད་པ་དང་མ་མཐུན་པ་སྟེ། འཇིག་རྟེན་མགོན་པོའི་གསུང་བགྲོས་གཙང་མ་ཞིག་ཅུང་ཟད་མ་འཁྱོར་བས། ས་སྐྱ་པ་ཁུ་དབོན་གྱི་བཞེད་པ་དང་ཆ་མཐུན་དུ་ཐལ་བས་ཅུང་ཞིག་ནོངས་སོ། ། གསུམ་པ། ལྷ་ཕྱོགས་གཅིག་པས་ཀྱང་དབང་བསྐུར་དུ་འགྲོ་ཞེས་གསུངས་པ་ནི། སློབ་མའི་རྒྱུད་ལ་དབང་བཞི་བསྐུར་བ་ལ་དཀྱིལ་འཁོར་གྱི་ལྷ་གདན་གསུམ་ཚང་བ་ཞིག་ངེས་པར་དགོས་ལ། དེ་ཡང་དངོས་སུ་མ་ཚང་བས་དབང་གི་གོ་མི་ཆོད་ན་འཇམ་རྡོར་དང་དུས་འཁོར་མ་གཏོགས་རྒྱུད་སྡེ་ཕལ་ཆེར་ལ་དངོས་སུ་མ་ཚང་བས་ཧ་ཅང་ཐལ་ཆེ་ཞིང༌།
གདན་གསུམ་དངོས་སུ་ཚང་བ་དགོས་པ་རྒྱུད་ལུང་རྣམས་སུ་ཡང་གསལ་པོར་མ་མཐོང་བས། དེས་ན་གདན་གསུམ་དོན་གྱིས་ཚང་བ་ཞིག་ཡིན་ལ། དོན་གྱི་གདན་གསུམ་ནི་ལྷ་དཔའ་བོ་གཅིག་པ་ལ་ཡང་ཚང་སྟེ། དེ་ཡང་དབང་བསྐུར་གྱི་ཚེ་དབང་བསྐུར་མཁན་སློབ་དཔོན་གྱི་ལུས། བསྐུར་གཞི་མདུན་བསྐྱེད་ཀྱི་དཀྱིལ་འཁོར། སྐུར་བྱེད་ནམ་མཁའི་དཀྱིལ་འཁོར། བསྐུར་བྱ་སློབ་མའི་ལུས། བསྐུར་རྫས་བུམ་ཆུ་སོགས་ཏེ། དེ་རྣམས་ལ་གདན་གསུམ་ངེས་པར་ཚང་བ་དཔོན་སློབ་གཉིས་ཀས་ཤེས་པ་ཞིག་དགོས་ལ། དེ་ལ་གདན་གསུམ་མ་ཚང་བའི་ཚང་བར་མ་ཤེས་ན་དབང་གི་བྱ་བ་མ་རྫོགས་པའི་ཕྱིར་ཆོ་ག་རྣམ་པར་མ་དག་པའོ། །
གདན་གསུམ་ནི་སངས་རྒྱས་དང་རིག་མའི་གདན། བྱང་སེམས་དང་ལྷ་མོའི་གདན། ཁྲོ་བོ་དང་ཁྲོ་མོའི་གདན་རྣམས་སོ། ། དེ་ཡང་ནམ་མཁར་སྤྱན་དྲངས་པའི་རྒྱལ་བ་ལྔས་དབང་བསྐུར་བའི་བྱ་བ་མཛད། རིག་མས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་དང་ཁྲོ་མོ་རྣམས་ཀྱིས་བགེགས་སྐྲོད་པ་སོགས་མཛད་པར་བསམ་པ་དང༌། སློབ་དཔོན་དང་སློབ་མའི་ཕུང་པོ་ལྔ་རྒྱལ་བ་ལྔ། འབྱུང་བ་བཞི་རིག་མ། མིག་སོགས་ནང་གི་སྐྱེ་མཆེད་བྱང་སེམས།
གཟུགས་སོགས་ཕྱིའི་སྐྱེ་མཆེད་ལྷ་མོ། ཚིགས་ཆེན་བརྒྱད་ཁྲོ་བོ་དང་ཁྲོ་མོའི་རང་བཞིན་དུ་རྣམ་པར་དག་པ་ནི་ངེས་པ་དོན་གྱི་གདན་གསུམ་ཡིན་ལ། མདུན་བསྐྱེད་དང་དབང་རྫས་ཀྱི་ལྷ་ཡང་རིགས་ཐམས་ཅད་ཀྱི་བདག་པོ་རྡོ་རྗེ་སེམས་དཔའ་གསང་ཆེན་རིགས་གཅིག ། དེ་ལས་གསང་བ་རིགས་གསུམ། རྒྱལ་བ་རིགས་ལྔ། དམ་པ་རིགས་བརྒྱའི་བདག་ཉིད་ཅན་ནམ། ཡང་ན་རྒྱལ་བ་རིགས་ལྔ་པོ་རེ་རེ་ཡང་རིགས་ལྔ་ལྔའི་བདག་ཉིད་ཅན་ཡིན་པས་ཉེར་ལྔ། དེ་ཉིད་རེ་རེ་ཡང་ཡུམ་བཞིའི་ཟླས་ཕྱེ་བས་རིགས་བརྒྱའི་བདག་ཉིད་ཡིན་པའི་ཕྱིར་ངེས་པར་གདན་གསུམ་ཚང་སྟེ། འདུས་པ་ལས། མདོར་ན་ཕུང་པོ་ལྔ་རྒྱལ་བ། །
དེ་བཞིན་གཤེགས་པ་ཐམས་ཅད་ཡིན། ། རྡོ་རྗེའི་སྐྱེ་མཆེད་ཉིད་དག་ཀྱང༌། ། བྱང་ཆུབ་སེམས་དཔའི་དཀྱིལ་འཁོར་མཆོག ། ས་ནི་སྤྱན་ཞེས་བྱ་བ་སྟེ། ། ཆུ་ཡི་ཁམས་ནི་མཱ་མ་ཀཱི། ། དཀར་དང་སྒྲོལ་མ་ཞེས་བྱ་གང༌། ། མེ་དང་རླུང་དུ་རབ་ཏུ་གྲགས། ། ཞེས་སོགས་རྒྱས་པར་གསུངས་པའི་ཕྱིར་རོ། ། བཤད་རྒྱུད་ཐམས་ཅད་གསང་བ་ལས། དཀྱིལ་འཁོར་ཞེས་ནི་གང་བཤད་པ། །
ཡིད་ནི་དཀྱིལ་འཁོར་དམ་པ་ཡིན། ། གཞལ་མེད་ཁང་ཞེས་བཤད་པ་ནི། ། སེམས་ནི་གཞལ་མེད་ཁང་བརྩེགས་འཕགས། ། ཞེས་སོགས་རྒྱས་པར་གསུངས་པའི་ཕྱིར་རོ། ། གདན་ཞེས་པ་ནི་ངོ་བོའམ། ཡང་ན་ཞེས་པའི་ཚིག་སྟེ་སངས་རྒྱས་སོགས་གསུམ་ངོ་འཛོམས་པའི་དོན་ཡིན་པས་ངེས་དགོས་སོ། ། འདིར་ཁ་ཅིག་གིས། དབང་བསྐུར་ཆོས་སྒོ་ཙམ་ཡིན་གྱི། ། འཚང་རྒྱ་བ་ཡི་ཆོས་གཞན་ཞིག ༑ སྒོམ་རྒྱུ་ལོགས་ན་ཡོད་དོ་ཞེས། །
བླུན་པོ་རྣམས་ཀྱིས་མུན་སྒོམ་བྱས། ། ཞེས་པ་ཡང༌། སྙད་འདོགས་ཀླན་ཀ་ཙམ་ལས་གཞན་པའི་དགོས་པ་གྱི་ན་ཙམ་ཡང་མེད་དེ། དབང་བཞི་ཡོངས་རྫོགས་ཐོབ་པའི་བསྒོམ་བྱ་བསྐྱེད་རྫོགས་ལས་གཞན་མེད་པ་ལ། དེ་ནི་དབང་གིས་རྟོགས་པ་ཉིད་ཡིན་པར་ཀུན་མཐུན་པ་ལ་དེ་འདྲའི་ཁྱད་གསོད་ཀྱི་ངག་ཀྱང་ཆེས་བླུན་ནོ། ། བཞི་པ། དཔེ་དོན་རྟོགས་པ་མ་སྐྱེས་ན་དཔེ་དོན་ཁོང་དུ་མི་ཆུད་ཅེས་པ་ནི། དཔེའི་ཡེ་ཤེས་ལ་བརྟེན་ནས་དོན་གྱི་ཡེ་ཤེས་རྟོགས་དགོས་པར་བཞེད་པ་མི་འཐད་དེ། དཔེ་ནི་འདྲ་བས་འདྲ་བ་མཚོན་པ་སྟེ། དོན་ཕྱིན་ཅི་མ་ལོག་པ་ཞིག་རྒྱུད་ལ་མ་སྐྱེས་ན་དཔེ་དོན་གཉིས་ཀར་ཁ་ཚོན་གཅོད་མི་ཐུབ་སྟེ།
དཔེར་ན་ནམ་མཁའ་མ་མཐོང་བའི་མི་ལ་བར་སྣང་བསྟན་པ་བཞིན་ཏེ། ནམ་མཁའ་ཡང་སྟོང་གསལ་མཐའ་དབུས་མེད་པའི་ཆ་ནས་འདི་དང་འདྲའོ་ཞེས་བརྗོད་ཀྱང་གོ་ཡུལ་ཡིན་རློམ་ཙམ་ལས་དོན་དཔྱིས་ཕྱིན་པ་མི་གོ་བ་དང་འདྲ་ལ། དེས་ན་དཔེ་དོན་རྟོགས་པ་ཞེས་པའི་གོ་བ་གཏིང་ཚུགས་པ་ནི་འདི་ལྟ་སྟེ། དབང་གསུམ་པའི་དུས་ཀྱི་ཟག་བཅས་འཇིག་རྟེན་པའི་ལྷན་སྐྱེས་གནས་སྐབས་བཞི་དང་སྟོང་པ་བཞི་དང་དགའ་བ་བཞི་སོགས་ཀྱི་བདེ་ཆེན་ལྷན་སྐྱེས་ཀྱི་ཡེ་ཤེས་དེ་ཡང་དཔེའི་ཡེ་ཤེས་ཡིན་ཞེས་གོ་ཡུལ་དུ་བཞག་ན་དོན་མིན་པས། དེའི་ངོ་བོ་བདེ་སྟོང་ལྷན་སྐྱེས་བརྗོད་དུ་མེད་པའི་བདེ་བ་ཆེན་པོ་དེ་ཉིད་ཀྱི་དོན་རྟོགས་པར་བྱས་ལ༑ གཟོད་དབང་བཞི་པ་ཚིག་ཙམ་གྱིས་ངོ་སྤྲད་མ་ཐག ། སྔར་གྱི་གསུམ་པའི་ཡེ་ཤེས་བརྗོད་བྲལ་རྒྱུད་ལ་སྐྱེས་ཟིན་དེ་ཉིད་ཟུང་འཇུག་ཡན་ལག་བདུན་ལྡན་དུ་ཡིན་པ་ལ་ཡིན་པར་ངོ་འཕྲོད་པའི་ངེས་ཤེས་ཐོབ་པས་དཔེ་ཤེར་དབང་གི་ཡེ་ཤེས་དང༌། དོན་བཞི་པའི་ཡེ་ཤེས་གཉིས་ཀའི་དོན་རྒྱུད་ལ་སྐྱེས་པ་ཞིག་མ་བྱུང་ན་དབང་དོན་ཁོང་དུ་མི་ཆུད་པ་ལ་དགོངས་པས་སོ། ། དེས་ན་གསུམ་པ་དཔེའི་ཡེ་ཤེས་སུ་བཞག་པ་ལ་བཞི་པ་ཚིག་གིས་ངོ་སྤྲད་པས་རྟོགས་པ་རྒྱུད་ལ་མ་སྐྱེས་པར་དཔེ་ལ་དོན་ཚིག་བཤད་ཙམ་གྱིས་ངོ་སྤྲད་ན་ཉམས་མྱོང་ཡང་བློས་བྱས་ཀྱི་རྟོག་བཏགས་ལས་གཞན་དུ་མ་གྱུར་པས་གོ་མི་ཆོད་དོ། ། དེས་ན་དབང་གསུམ་པའི་ཡེ་ཤེས་དེ་ཉིད་དོན་གྱི་བདེ་ཆེན་དུ་འདོད་པའང་མིན་ཏེ།
ཡེ་ཤེས་གྲུབ་པ་ལས། དབང་པོ་གཉིས་སྦྱོར་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲ། ། དེ་ནི་བདེ་བ་ཆེ་ཡིན་ཞེས། ། རྒྱལ་བ་རྣམས་ཀྱིས་མ་གསུངས་སོ། ། ཞེས་སོ། དེ་ཡང་ཅུང་ཟད་དབྱེ་ན། རྩ་བ་ཤེས་རབ་ལས། རང་བཞིན་དག་ནི་བཅོས་མིན་དང༌༑ ༑ གཞན་ལ་ལྟོས་པ་མེད་པ་ཡིན། །
ཞེས་པ་གཞི་དུས་ཀྱི་རང་བཞིན་ལྷན་ཅིག་སྐྱེས་པའི་ཡེ་ཤེས་དེ་ཉིད་རྟོགས་པར་བྱ་བའི་སླད་དུ་དབང་གསུམ་པ་ཕོ་ཉའི་ལམ་གྱི་བགྲོད་པ་ལ་བརྟེན་ནས་གཞིའི་རང་བཞིན་ལྷན་སྐྱེས་དེ་ཉིད་ལམ་དུས་འདིར་བདེ་སྟོང་ཟུང་འཇུག་དགའ་བ་བཞིའི་རང་བཞིན་དུ་དབང་པོ་གཉིས་སྦྱོར་གྱི་བདེ་བ་འཕོ་མེད་དུ་བཅིངས་པའི་ལམ་དེས་རྟོགས་པར་བྱེད་དོ༑ ༑ ཕྱག་ཆེན་ཐིག་ལེ་ལས། དགའ་བ་ཞེས་བྱ་སྣང་བ་ཡིན། ། སྣང་བ་མེད་པ་མཆོག་ཏུ་དགའ། ། ཁྱད་དགའ་ཉེ་བར་ཐོབ་པ་སྟེ། ། ལྷན་ཅིག་སྐྱེས་ཏེ་འོད་གསལ་བའོ། ། ཞེས་དགའ་བ་བཞི་སྣང་མཆེད་ཐོབ་པ་འོད་གསལ་གྱི་རང་བཞིན་དཔེའི་ཡེ་ཤེས་རྒྱུད་ལ་རྟོགས་པར་བྱས་པའི་ཚེ་ཡེ་ཤེས་དེ་ཉིད་ཚིག་ཙམ་གྱིས་ངོ་སྤྲད་དེ། བརྟག་གཉིས་ལས། ཡེ་ཤེས་འདི་ནི་ཆེས་ཕྲ་ཞིང༌༑ ༑ རྡོ་རྗེ་སྙིང་པོ་མཁའ་དང་མཚུངས། །
རྡུལ་བྲལ་མཐའ་སྟེར་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་དཔེ་དོན་སྦྱར་ཏེ་བཤད་ཅིང༌། དེའི་དོན་ནི། ཀུན་སྤྱོད་ལས། འགྲོ་བ་འདི་དག་སངས་རྒྱས་ལྔའི་བདག་ཉིད། ། གར་མཁན་མཆོག་དང་རི་མོ་བཟང་ལྟར་གནས། ། གང་དུ་བདེ་ཆེན་ཞེས་བྱ་གཅིག་པུ་ཉིད། ། གཅིག་པུ་ཉིད་ནི་དུ་མའི་བརྡར་མཛད་དོ། ། ཞེས་སོགས་གསུངས་པས་འདི་ནི་གཞི་ལ་ཡོད་པ་ལམ་དུ་བྱས་པས་འབྲས་བུ་མངོན་དུ་བྱེད་པ་ཉིད་ཡིན་གྱི།
རྒྱུ་ལ་འབྲས་བུ་རེ་བ་མིན་ཏེ་རྒྱུ་ཁོ་ན་ལས་འབྲས་བུ་འབྱུང་བའི་ངེས་པ་མེད་པ་ནི། སྤྱོད་འཇུག་ལས། གལ་ཏེ་རྒྱུ་ལ་འབྲས་གནས་ན། ། ཟན་ཟ་མི་གཙང་ཟ་བར་འགྱུར། ། ཞེས་གསུངས་པ་ལྟ་བུའོ། ། འགའ་ཞིག་གིས། ལ་ལ་དབང་བསྐུར་མུ་བཞིར་འདོད༑ ༑ དབང་བསྐུར་བྱས་ཀྱང་མ་ཐོབ་དང༌། ། མ་བྱས་ཀྱང་ནི་ཐོབ་པ་དང༌། ། བྱས་ན་ཐོབ་ལ་མ་བྱས་ན། །
མི་ཐོབ་པ་དང་རྣམ་བཞིར་འདོད། ། ཅེས་བཀག་པ་ཡང་དཔྱད་པར་བྱ་སྟེ། ཆོ་ག་ཉམས་པ་དང༌། དཔོན་སློབ་མཚན་ཉིད་མ་ཚང་བ་དང༌། དབང་དོན་རྒྱུད་ལ་མ་སྐྱེས་པ་སོགས་ནི་དཔོན་སློབ་གཉིས་ཀས་དབང་བསྐུར་ཐོབ་ཀྱི་མིང་ལ་བདག་གིར་བྱས་ཀྱང་དབང་མཚན་ཉིད་པ་ཐོབ་པར་མི་འགྱུར་ལ། སློབ་དཔོན་ཐུགས་རྒྱུད་གྲོལ་བས་སློབ་མ་དད་ལྡན་ལ་ཚིག་གཅིག་ཙམ་གྱིས་བརྡ་སྤྲད་པས་ལྷན་སྐྱེས་ཀྱི་ཡེ་ཤེས་སྐྱེས་པའི་ཚེ་སྨིན་གྲོལ་གྱི་ལམ་ཐམས་ཅད་སྐད་ཅིག་ལ་རྫོགས་པས་དབང་བསྐུར་ཆོ་ག་དང་རྫས་ལ་མ་བརྟེན་ཡང་དོན་གྱིས་ཐོབ་པ། ཏིལླི་པས་ནཱ་རོ་པ་ལ་མཆིལ་ལྷམ་གྱིས་བསྣུན་ནས། ཀྱེ་ཧོ། འདི་ནི་རང་རིག་ཡེ་ཤེས་ཏེ། ། སོགས་གསུངས་པ་ལྟ་བུ་སློབ་དཔོན་མཚན་ལྡན་གྱིས་སློབ་མ་སྣོད་ལྡན་ལ་དུས་དེང་སང་ལྟ་བུ་སོགས་རྒྱུད་ནས་གསུངས་པ་ཇི་ལྟ་བར་བསྐུར་ན་ཐོབ་ལ་མ་བསྐུར་ན་མི་ཐོབ་པ་སྟེ་དེ་ལྟ་བུའི་མུ་བཞི་བརྩི་བ་ནི་གསང་སྔགས་པ་ཐམས་ཅད་ཀྱི་སྤྱི་ལུགས་ཡིན་ལ།
གསང་སྔགས་ཀྱི་རིག་པ་སོ་བྱང་ལ་སྦྱོར་བ་ནི་ཆེས་མི་འཐད་དོ། ། མུ་བཞི་དབང་ཁོ་ན་ལ་བརྩི་ཡི་གཞན་ལ་མི་བརྩི་བ་ནི་ཆོས་འདི་པའི་ལུགས་ཏེ། དེ་ཡང་གསང་སྔགས་ལ་གྲགས་པ་རྣམས་ཆོས་གཞན་ཀུན་ལ་བརྩི་དགོས་པའི་ཤེས་བྱེད་མེད་དོ། ། བྱས་ན་ཐོབ་པའི་གང་ཟག་ལ་དབང་བྱེད་པ་ནི་དེང་སང་ཁྱེད་རང་གི་རྗེས་འབྲང་རྣམས་ཀྱིས་ཀྱང་དཔོན་སློབ་མཚན་ལྡན་གྱིས་ཆོ་ག་ཡན་ལག་ཚང་བར་དབང་བསྐུར་བ་བྱེད་བཞིན་པ་ཉིད་མ་ཡིན་ནམ། ནད་མེད་པས་སྨན་སྤོང་ལ། ནད་པས་མི་སྤོང་བ་ནི་ཁྱོད་ཀྱིས་རིག་པར་དྲངས་ཀྱང༌། ལུགས་འདི་པའི་རིག་པ་ཕུལ་དུ་ཕྱིན་པ་སྟེ། དབང་བསྐུར་ན་ཐོབ་ལ་མ་བསྐུར་ན་མི་ཐོབ་པའི་དཔེ་ནད་པ་དང་སྨན་གྱི་རིག་པས་གྲུབ་བོ། ། དེ་འདྲ་བ་བསྟན་པ་དཀྲུག་པའི་སྙད་ཀ་དང་བདུད་ཀྱི་བྱིན་རླབས་ཡིན་པར་ཁས་ལེན་ན་རྡོ་རྗེ་ཐེག་པའི་རྒྱུད་ལུང་རྣམས་དེ་འདྲར་ཐལ་བས་ཧ་ཅང་ཆོས་སྤོང་གི་ལས་ལོག་པར་ལྟ་བ་མ་མཆིས་སམ། ལྔ་པ།
བསྐྱེད་རིམ་ནི་ཡོངས་སུ་གྲུབ་པ་ཞེས་གསུངས་པ་ནི། གསང་སྔགས་འབྲས་བུ་ལམ་དུ་བྱེད་པས་རང་གི་ལུས་ཀྱི་ཕུང་ཁམས་སྐྱེ་མཆེད་འབྱུང་བ་རྣམས་ནི་གདོད་ནས་ལྷ་དང་ལྷ་མོའི་རང་བཞིན་དུ་གྲུབ་པ་དེ་ཉིད་འབྲས་དུས་ཀྱི་ལྷའི་ངོ་བོ་ལས་གཞན་དུ་མ་གྲུབ་པ་དེ་ཉིད་ཀྱི་ཞལ་ཕྱག་གི་རྣམ་པ་ལམ་དུ་བྱས་ཏེ་བསྒོམས་པས་འབྲས་བུ་ལྷ་དེའི་ངོ་བོ་ཉིད་དུ་འཚང་རྒྱ་བ་ནི་དཔེར་ན་ཞིང་པས་ནས་ཀྱི་ས་བོན་བཏབ་པ་ལས་འབྲས་བུ་ནས་ཉིད་འབྱུང་བ་ལྟ་བུ་ཡིན་ལ། དེ་ཡང་ལུས་ཀྱི་ལྷ་རྣམས་བཅོས་མའི་དཀྱིལ་འཁོར་བྲིས་འབུར་ལྟ་བུ་མ་ཡིན་པར་དཔེར་ན་འཁོར་ལོ་སྡོམ་པ་ནས་རྩ་རྣམས་དཔའ་མོ། ཁམས་རྣམས་དཔའ་བོར་གསུངས་པ་དང༌། གསང་བ་འདུས་པ་ནས། ཕུང་པོ་ལྔ་རྒྱལ་བ་ལྔ། འབྱུང་བ་བཞི་ཡུམ་བཞིའི་རང་བཞིན་དུ་བཞུགས་པ་ཉིད་ཡིན༑ གསང་བ་རྒྱ་མཚོ་ལས། ཤེས་བྱའི་དཀྱིལ་འཁོར་མ་ལུས་འདི་དག་ཐམས་ཅད་ནི། ། སྐུ་གསུམ་ཡོངས་སུ་གྲུབ་པ་གསང་སྔགས་ཐེག་པ་སྟེ། །
སྐུ་གསུམ་ཉིད་ལ་འཇུག་པ་ལམ་གྱི་ཐེག་པ་ཡིན། ། སྐུ་གསུམ་འདུ་འབྲལ་མེད་པ་རྡོ་རྗེའི་ཐེག་པའོ། ། ཞེས་དང༌། བརྟག་གཉིས་ལས། འདི་དག་དབང་གིས་སེམས་ཅན་རྣམས། ། སངས་རྒྱས་ཉིད་དུ་ཐེ་ཚོམ་མེད། ། ཟླ་བ་བཅུ་ཡང་ས་རྣམས་ཉིད། ། སེམས་ཅན་ས་བཅུའི་དབང་ཕྱུག་གོ། ། ཞེས་དང༌། རྣལ་འབྱོར་མ་ཀུན་སྤྱོད་ལས།
འགྲོ་བ་འདི་དག་སངས་རྒྱས་ལྔའི་བདག་ཉིད། ། ཅེས་དང༌། འདུས་པ་ལས། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལ་ནི་རྣམ་པར་གྲགས། ། ཞེས་སོ། ། དེས་ན་གཞི་ལ་ཡོད་པ་ལམ་དུ་བྱས་པས་འབྲས་བུ་མངོན་དུ་བྱེད་པ་གསང་བ་སྔགས་ཀྱི་ཁྱད་ཆོས་ཡིན་གྱི། གདོད་ནས་མེད་པ་ཞིག་བཙལ་ནས་བསྒོམས་པས་འབྲས་བུ་ལོགས་ཤིག་ཐོབ་པ་མིན་ཏེ། བྲམ་ཟེ་ཆེན་པོས། ཐེག་པ་ཆེན་པོ་བླ་མེད་སྙིང་པོའི་ལམ་འདི་ནི། །
འབྲས་བུ་ལམ་དུ་འཁྱེར་ནས་གདོད་ནས་འབྲས་བུར་གནས། ། གཞན་དོན་ཕུན་སུམ་ཚོགས་པ་འབྲས་བུའི་མཆོག་ཡིན་ཏེ། ། སྦྱངས་པའི་གཙོ་བོར་གྱུར་པ་བསགས་པ་ལས་ནི་འབྱུང༌། ། ཞེས་གསུངས་སོ། ། གདོད་ནས་ཡོངས་གྲུབ་ཡིན་པ་ལ་ཡིན་པའི་དྲན་ཤེས་ཀྱིས་བསྐྱེད་རིམ་མཚན་ཉིད་གསུམ་ལྡན་གྱིས་གསལ་བཏབ་པ་ཡིན་གྱི། གཞན་དུ་རང་ལ་མེད་པ་ཞིག་བསྒོམ་པར་སེམས་ན་རྩ་བའི་ལྟུང་བ་བརྒྱད་པ་དང་དགུ་པ་ཉམས་སུ་མྱོང་བར་ཡང་འགྱུར་ཉེན་ཆེ་ལ། གཞན་ཡང་ཇི་སྐད་དུ། རྒྱུ་ལ་འབྲས་བུས་རྒྱས་གདབ་ཅིང༌། ། འབྲས་བུ་ལ་ཡང་རྒྱུས་རྒྱས་གདབ། ། སྒོམ་གྱིས་གཞན་དུ་བཏུབ་པར་ནི། །
བསྐལ་པ་བྱེ་བར་འབྱུང་མི་འགྱུར། ། ཞེས་སོགས་རྒྱ་ཆེར་གསུངས་པས་བསྐྱེད་རིམ་གདོད་ནས་ཡོངས་སུ་གྲུབ་པ་ཉིད་དོ། ། འགའ་ཞིག་གིས། བརྒྱ་ལ་བསྐྱེད་རིམ་བསྒོམ་ན་ཡང༌། ། སྦྱང་གཞི་སྦྱོང་བྱེད་ལེགས་འཕྲོད་པའི། ། ཆོ་གའི་ཡན་ལག་ཀུན་སྤངས་ནས། ། རང་བཟོའི་དཀྲོང་བསྐྱེད་བསྒོམ་པར་ཟད། ། ཅེས་ལེགས་བཤད་དུ་རློམ་མོད། དཔྱད་ནས་བཤད་ཀྱི། སྤྱིར་རྡོ་རྗེ་ཐེག་པའི་རྒྱུད་རྣམས་ནས།
མངོན་བྱང་ལྔ་བསྐྱེད། ཆོ་ག་བཞི་བསྐྱེད། རྡོ་རྗེ་གསུམ་བསྐྱེད། སྐད་ཅིག་དཀྲོང་བསྐྱེད་སོགས་བསྐྱེད་ཚུལ་མི་འདྲ་བ་དུ་མ་གསུངས་པ་རྣམས་ལས། གཙོ་ཆེ་བ་བསྡུས་ན། སྐྱེ་གནས་བཞི་སྦྱོང་བ་ལ་བསྐྱེད་ཚུལ་བཞི་བཤད་པའི། དང་པོ་མངལ་སྐྱེས་སྦྱོང་བ་ལ་མངོན་བྱང་ལྔས་རྒྱུ་རྡོ་རྗེ་འཛིན་པ་ཡབ་ཡུམ་བསྐྱེད་པ་རྗེས་ཆགས་ཀྱིས་འོད་གསལ་དུ་ཞུགས་བཞུ་བའི་གླུས་བསྐུལ་བས་འབྲས་བུ་རྡོ་རྗེ་འཛིན་པར་བཞེངས་པ་སྟེ། ཇི་སྐད་དུ། མངལ་སྐྱེས་གླུ་ཡི་སྦྱོར་བ་ཡིས། བསྒོམ་པ་རྣམས་ཀྱིས་ཡོངས་སུ་བརྟག ༑
ཅེས་སོ། ། སྒོང་སྐྱེས་སྦྱོང་བ་ནི་མངོན་བྱང་ལྔས་རྒྱུ་འབྲས་ཀྱི་རྡོ་རྗེ་འཛིན་པ་ཐ་མི་དད་དུ་བསྐྱེད་པ་སྟེ། ཇི་སྐད་དུ། སྒོང་སྐྱེས་གླུ་ནི་མེད་པ་སྟེ། ། སྒྲ་དང་སྒྲ་མིན་སྤངས་པའོ། ། ཞེས་སོ། ། བརྫུས་སྐྱེས་སྦྱོང་བ་ནི་ནམ་མཁའ་ལ་དར་འཕྱར་བའམ། ཆུ་ལས་ཉ་ལྡང་བ་ལྟ་བུར་སྐད་ཅིག་གིས་བསྐྱེད་པ་སྟེ། ཇི་སྐད་དུ། སེམས་ཅན་བརྫུས་ཏེ་སྐྱེ་བ་བཞིན། །
ས་བོན་མེད་པར་རྣམ་པར་བསྒོམ། ། ཞེས་སོ། དྲོད་བཤེར་ལས་སྐྱེས་པ་སྦྱོང་བྱེད་ནི་བསྐྱེད་ཚུལ་དེ་གསུམ་གང་རུང་གི་ཁོངས་སུ་མ་འཐུས་པར་དགོངས་ལ། དེས་ན་བསྐྱེད་ཚུལ་ཕྱི་མ་ནི་བཤད་མ་ཐག་པའི་ལུང་དེ་ཉིད་དང༌། གཞན་ཡང་རྒྱུད་ཀྱི་རྒྱལ་པོ་སྒྱུ་འཕྲུལ་དྲ་བ་ལས། རྣམ་པ་ཀུན་གྱི་མཆོག་ལྡན་པ། ། སྤྲོ་དང་བསྡུ་བའི་བྱེད་པ་པོ། ། ཡེ་ཤེས་སྐད་ཅིག་གིས་རྫོགས་པ། ། རྫོགས་པའི་རྣལ་འབྱོར་ཞེས་བརྗོད་དོ། ། ཞེས་སོགས་རྡོ་རྗེ་ཐེག་པའི་རྒྱུད་མང་པོའི་ལུང་གིས་གྲུབ་པ་དང༌།
དེའི་མན་ངག་རྒྱལ་བ་ཀུན་གྱི་ཡབ་གཅིག་དཔལ་ཧེ་རུ་ཀའི་ངོ་བོ་རྡོ་རྗེ་རྣལ་འབྱོར་མས་དངོས་སུ་རྗེས་སུ་བཟུང་བའི་སློབ་དཔོན་ཨ་བྷ་ཡཱ་ཀ་ར་གུཔྟའི་ཞལ་སྔ་ནས་ཀྱི་རྣལ་འབྱོར་རྫོགས་པའི་ཕྲེང་བར། ལྷ་ཐམས་ཅད་སྐད་ཅིག་གིས་བསྐྱེད་པ་ལ་བཏགས་པ་བའི་རྫོགས་རིམ་མམ་ཟབ་མོ་བསྐྱེད་པའི་རིམ་པ་ཞེས་བསྔགས་པ་དང་བཅས་ཏེ་གསུངས་པའི་ལུགས་འདི་ད་ལྟ་གངས་ཅན་གྱི་ལྗོངས་སུ་ཉི་ཟླ་ལྟར་གྲགས་པ་འདི་ལྟ་བུ་ལ་ཡང་མ་སེམས་པར་རང་བཟོ་ཞེས་ཚིག་རློན་དང་བཅས་ཏེ་སྨྲས་པ་དེ་འདྲ་བ་ནི་རྩ་ལྟུང་གཉིས་པ་སྦྱོར་དངོས་རྗེས་གསུམ་ཉམས་སུ་མྱོང་བར་མ་བྱས་སམ། དྲུག་པ། རང་བྱུང་རྣམས་ལ་འཇུག་པའི་ཆོ་ག་གལ་ཆེ་བར་བཞེད་པ་ནི། སྔ་མའི་ལས་འཕྲོ་སད་པའི་ཏིང་ངེ་འཛིན་རང་བྱུང་དུ་བྱུང་བ་རྣམས་ལ་ནི་སྐྱབས་འགྲོ་ནས་བརྩམས་སོ་ཐར་བྱང་སེམས་སྔགས་ལམ་གྱི་སྨིན་གྲོལ་རྣམས་རིམ་གྱིས་བསྟན་ཏེ་ཉམས་སུ་ལེན་དུ་བཅུག་ན་སྔར་གྱི་ཏིང་ངེ་འཛིན་དེ་ཉིད་ཆེས་གོང་དུ་འཕེལ་བ་སོགས་འབྱུང་ལ། དེ་ལྟ་བུ་ལ་འཇུག་ཆོག་མ་བྱས་ན་ཏིང་འཛིན་མི་བརྟན་པའམ། གློ་བུར་དུ་བར་ཆད་ལམ་ལོག་གོལ་སོགས་འབྱུང་བའང་སྲིད་ལ། དེ་འདྲ་བ་འགའ་ཞིག་བདུད་ཀྱི་ལས་ཀྱང་ཡིན་སྲིད་པས་དེ་ལྟར་ཡིན་ན་སྔར་གྱི་ལོག་སྒོམ་དེ་ཡལ་ནས་ཏིང་ངེ་འཛིན་མཚན་ཉིད་པ་རྒྱུད་ལ་སྐྱེ་བ་སོགས་གནས་སྐབས་དང་མཐར་ཐུག་གི་དགོས་པ་ཆེས་མང་བ་སོགས་གོ་སླ་བས་རྒྱས་པར་མ་སྤྲོས་སོ། ། བདུན་པ། ལྷ་ཐམས་ཅད་མཚན་དཔེའི་ཡོན་ཏན་དང་ལྡན་པར་བཞེད་པ་ནི།
སྤྱིར་སངས་རྒྱས་ཐམས་ཅད་ཚོགས་གཉིས་མཐར་ཕྱིན་བྲལ་བ་དང་རྣམ་སྨིན་གྱི་ཡོན་ཏན་རྫོགས་པའི་ཕྱིར་དང༌། ཁྱད་པར་སྔགས་ཀྱི་ལྷ་རྣམས་སྐྱོན་སྤངས་ཡོན་ཏན་རྫོགས་པའི་ངོ་བོ་ཡིན་པས་དང༌། བྱེ་བྲག་ཏུ་རྡོ་རྗེའི་ཐེག་པ་རྟེན་འབྲེལ་རྨད་བྱུང་གི་བདག་ཉིད་ཡིན་པས་མཚན་དཔེ་ལྟ་ཞོག ། ཕྱག་མཚན་དང་གདན་སོགས་ཀྱང་རེ་རེས་ཡོན་ཏན་རེ་རེ་བསྐྱེད་དགོས་པའི་ཕྱིར་དང༌། གཞིའི་དུས་ནས་སེམས་ཅན་སངས་རྒྱས་ཀྱི་ངོ་བོར་བཤད་པས་དོན་གྱི་ཆ་ནས་མཚན་དཔེ་རྫོགས་ལ། ལམ་དུས་སུ་ཁམས་དཀར་དམར་གྱི་རང་བཞིན་ཟླ་ཉི་དབྱངས་གསལ་རྣམས་མཚན་དཔེའི་ངོ་བོ་ཡིན་པར་བསྒོམ་དགོས་པའི་ཕྱིར་དང༌། འབྲས་དུས་སུ་ལོངས་སྤྱོད་རྫོགས་པའི་སྐུ་མཚན་དཔེས་བརྒྱན་པ་ཐོབ་པ་ཡིན་ཏེ། རྡོ་རྗེ་གུར་ལས། མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བརྒྱད་ཅུས་བརྒྱན་པའི་སྐུ་དེ་ནི་ང་ཡིན་ནོ། །
ཞེས་དང༌། སྡོམ་པའི་རྒྱུད་ལས། བཙུན་མོའི་བྷ་ག་བདེ་ཆེན་དུ། ། སྟོན་པ་སུམ་ཅུ་རྩ་གཉིས་མཚན། ། མངའ་བདག་དཔེ་བྱད་བརྒྱད་ཅུར་ལྡན། ། ཞེས་དང༌། བརྟག་གཉིས་ལས། བཙུན་མོའི་བྷ་གའི་བདེ་གནས་སུ། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། །
ཞེས་དང༌། དམ་པ་དང་པོ་ལས། རབ་མཆོག་རྒྱལ་བའི་བདག་པོ་ཡི། ། མཚན་ནི་སུམ་ཅུ་རྩ་གཉིས་དང༌། ། དཔེ་བྱད་བཟང་པོ་བརྒྱད་ཅུ་སྟེ། ། འདི་དག་མ་ལུས་ལུས་ལ་སྟེ། ། ཁྱབ་བདག་མཆོག་གི་གོ་འཕང་ནི། ། སྔགས་པ་རྣམས་ཀྱིས་བསྒོམ་པར་བྱ། ། ཞེས་སོ། ། དེས་ན་གཙོ་བོ་ལ་ལྟ་ཅི་སྨོས།
འཁོར་རྣམས་ཀྱང་མཚན་དཔེའི་རྣམ་པ་ཅན་དང༌། འཁོར་མགོ་བརྙན་ཅན་རྣམས་ཀྱང་མཚན་དཔེའི་ཡོན་ཏན་དང་ལྡན་པར་བསྒོམ་དགོས་ཏེ། འཁོར་རྣམས་ཀྱང་གཙོ་བོའི་ཡེ་ཤེས་ཀྱི་རོལ་བ་ལས་བྱུང་གི་རྒྱུད་ཐ་དད་པ་མ་ཡིན་ཏེ། བརྟག་གཉིས་ལས། འཆད་པ་པོ་ང་ཆོས་ཀྱང་ང༌༑ ༑ རང་གི་ཚོགས་ལྡན་ཉན་པ་ང༌། ། འཇིག་རྟེན་འཇིག་རྟེན་འདས་པ་ང༌། ། འཇིག་རྟེན་སྟོན་པ་བསྒྲུབ་བྱ་ང༌། ། ལྷན་ཅིག་སྐྱེས་པའི་ཡེ་ཤེས་ང༌། ། ཞེས་སོགས་གསུངས་པའི་ཕྱིར།
དེ་དག་གཞན་གྱི་ལུགས་ལའང་ཡོད་མོད་ཅེ་ན། ཡོད་དེ་ཆོ་ག་བཤད་བྱང་ཙམ་བྱུང་ཡང༌། དོན་གོ་ཡུལ་དུ་མ་བྱུང་བས་སྔགས་ཀྱི་ལྷ་རྣམས་མཚན་དཔེ་ལྡན་པར་བསྒོམ་མི་དགོས་ཟེར་བ་རྣམས་ལ་དགོངས་སོ། ། བརྒྱད་པ། ལྷ་ལ་སོགས་པ་མདོ་རྒྱུད་ནས་གསུངས་པ་གཙོ་བོར་བྱེད་དགོས་པར་བཞེད་པ་ནི། ཐམས་ཅད་མཁྱེན་པ་ཉིད་མ་ཐོབ་པ་དེ་སྲིད་དུ་རང་རྒྱུད་ལ་ལས་ཉོན་གྱི་སྒྲིབ་པ་ཡོད་པ་དང༌། འདུ་བ་རྣམ་བཞིའི་ཁམས་ཀྱིས་འདུས་པའི་ཁྱད་པར་གྱི་མཐོང་སྣང་སྣ་ཚོགས་འབྱུང་བ་དང༌། མཐོང་ཉམས་ཚད་མ་ཞིག་ཡིན་ཡང་ཆོས་ཟབ་མོས་ཁ་མ་བསྒྱུར་ན་ལུང་མ་བསྟན་ཡིན་པས་གར་འགྲོ་མི་ཤེས་པ་དང༌། རྒྱལ་བའི་བཀའ་ལས་འགལ་བ་རྣམས་ལོག་ཤེས་ཡིན་པའི་ཕྱིར། རྒྱུ་མཚན་དེ་བཞི་པོའི་གནད་ཀྱིས་ལྷ་ལ་སོགས་པ་འབྲི་བའམ།
སྒོམ་པའམ་གང་བྱེད་ཀྱང་མདོ་རྒྱུད་ནས་བཤད་པ་ཉིད་གཙོ་བོར་བཟུང་གི ། ཉམས་མྱོང་དང༌། མཐོང་རྨིས་སོགས་གཙོ་བོར་མི་འཛིན་ལ། མཐོང་རྨིས་སོགས་རྒྱལ་བའི་བཀའ་དང་མཐུན་ན་རུང་ལ། མི་མཐུན་པ་ནི་ལོག་ཤེས་ཡིན་པར་ཐག་ཆོད་པ་སྟེ། ཐམས་ཅད་མཁྱེན་པས་ལྷ་ཐམས་ཅད་ཀྱི་གཤིས་བབས་རྣམ་དག་ཇི་ལྟ་ཇི་སྙེད་མཁྱེན་པ་དང༌། བསྒྲུབ་པའི་ཐབས་སེམས་ཅན་རྣམས་ལ་ཕན་ཕྱིར་ཇི་ལྟ་བ་བཞིན་དུ་བསྟན་པ་དང༌། བར་གཅོད་ཀྱི་ཆོས་ཀྱིས་བར་དུ་གཅོད་པར་གསུངས་པ་དེ་ལ། བར་གཅོད་དུ་མི་འགྱུར་ཞེས་སུས་ཀྱང་རྒོལ་དུ་མེད་པ་དང༌། སྒྲུབ་པར་དམ་བཅས་པ་སྒྲུབ་པ་ལ་གནས་སྐབས་དང་མཐར་ཐུག་གི་བདེ་ལེགས་མི་འབྱུང་བར་ཁས་བླང་དུ་མེད་པ་སྟེ་རྒྱུ་མཚན་དེ་བཞིས་ཀྱང་མདོ་རྒྱུད་ནས་གསུངས་པ་ཉིད་གཙོ་ཆེ་སྟེ།
མགོན་པོ་བྱམས་པས། ཇི་ལྟར་སྒྲོན་གློག་ཉི་ཟླ་ནོར་བུ་ལ། ། བརྟེན་ནས་མིག་དང་ལྡན་པ་བལྟ་བ་བཞིན། ། དེ་བཞིན་དོན་ཆེན་ཆོས་སྤོབས་འོད་བྱེད་པ། ། ཐུབ་ལ་བརྟེན་ནས་འདི་ནི་རབ་ཏུ་བཤད། ། ཅེས་དང༌། དེ་ཉིད་ཀྱིས། གང་ཞིག་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ། ། མ་ལུས་དེ་ཉིད་མཆོག་ནི་ཚུལ་བཞིན་ཀུན་མཁྱེན་གྱིས་མཁྱེན་གཞན་མིན་པས། ། ཞེས་སོགས་གསུངས་པའི་ཕྱིར།
ལྷ་ལ་སོགས་པ་ཐམས་ཅད་མདོ་རྒྱུད་ནས་གསུངས་པ་ཉིད་གཙོ་ཆེ་བར་འཛིན་དགོས་པས་སོ། ། དེས་ན་རྒྱུད་སྡེའི་ལྷ་ཞིག་འབྲི་ནའང༌། རྩ་བའི་རྒྱུད་དང༌། སྡོམ་འབྱུང་ནས་བཤད་པ་ལྟ་བུའི་ཐིག་ཚད་རྒྱན་ཆ་སོགས་རྣམ་དག་དང་མཐུན་པར་འབྲི་བའམ་འབུར་དུ་འཆོས་ནའང་དེ་འདྲ་བ་ཉིད་ལས་གཞན་པའི་ཐིག་ཚད་དང་རྣམ་དག་སོགས་འདི་འདྲ་བཤད་ཀྱང༌། དེ་བས་འདི་ལྟར་མཛེས་སོ། ། འཐད་དོ། ། ཞེས་པའི་ལོག་ཤེས་དང་རང་བཟོ་མི་རུང་ལ། བླ་མའི་སྐུ་ཞིག་འབྲི་ནའང༌། བླ་མ་སྐུ་འབྲས་ལེགས་ན་དེ་འདྲ་འབྲི། མི་ལེགས་ན་རང་གི་ཞེ་འདོད་ཀྱི་འདྲ་སྐུ་ཡིན།
མོས་གུས་ཀྱི་དྲན་པ་སློང་བྱེད་ཡིན་ཟེར་བའི་འདྲ་འབག་སྐྱུག་བྲོ་ཞིང་མགོ་ལུས་མི་མཚུངས་པ་མི་བྱ་བར་ངོ་བོ་བླ་མ་ལ་རྣམ་པ་མཚར་ཞིང་དང་བ་འདྲེན་པ་མཚན་དཔེ་ཤུགས་ལ་རྫོགས་པ་གདན་ཁྲི་བཀོད་པ་སོགས་ཀྱང་མཚན་ཉིད་ཚང་ཞིང་ཕུན་སུམ་ཚོགས་པ་བྱེད་དགོས་ཀྱི། དེང་སང་འགའ་ཞིག་གིས། བླ་མའི་འདྲ་འབག་དུད་འགྲོའི་མཚུལ་པ་ལྟ་བུ་དང༌། ཕྱག་ཞབས་བཞིའི་མཐིལ་བསྟན་པ་ཁྱི་རྒན་ཨོང་ཚུགས་བྱས་པ་ལྟ་བུ་ལ་མིང་ཁྱད་འཕགས་བཏགས་པ་དང༌། བླ་མ་དགེ་སློང་ཡིན་ན་ཆོས་གོས་རྣམ་གསུམ་སོགས་རང་གཞུང་དང་མི་མཐུན་པར་ཞྭ་གོས་སོགས་མདོག་དབྱིབས་དཀར་ནག་ཁྲ་བོ་རྣམ་པ་སྣ་ཚོགས་པ་དང༌། བླ་མ་མེ་རླུང་ཆུ་བྲག་སྤྲིན་ཤིང་སོགས་ཀྱི་དབུས་ན་དྲེགས་པ་ཅན་གྱི་གཟུགས་ལྟ་བུ་བྲིས་ནས་མིང་དང་བཤད་པ་ཡ་མཚན་ཅན་བྱེད་པ་སོགས་ནི་རྣམ་པ་ཀུན་ཏུ་རྒྱལ་བའི་བཀའ་དང་འགལ་བའི་ལོག་ཤེས་དབང་ཡོད་སྤྱི་བརྟོལ་རང་བཟོ་ཁོ་ནར་འདུག་པས་ཤེས་ལྡན་རྣམས་ཀྱིས་ཡིད་བརྟན་ཅིའི་ཕྱིར་རུང༌། ཆུ་ཤིང་བཞིན་དུ་སྙིང་པོས་དབེན་པར་ཟད་དོ། ། དགུ་པ། དབང་པོ་རབ་ལ་ཆོ་ག་རྒྱས་པ་ཐམས་ཅད་ལྷག་པར་དགོས་ཞེས་པ་ནི། དབང་པོ་འབྲིང་དང་ཐ་མས་ཆོ་ག་རྒྱས་པ་བློ་ཡུལ་དུ་ཆུད་དཀའ་ཞིང༌།
དབང་པོ་རབ་ནི་ཆོ་ག་རྒྱས་པ་ཉིད་གལ་ཆེ་སྟེ། རབ་སྟོང་ཉིད་རྒྱུ་འབྲས་སུ་རྟོགས་ན་ཆོ་གའི་རྟེན་འབྲེལ་སྣ་རེས་ཀྱང་ཡོན་ཏན་རེ་རེ་བསྐྱེད་པའི་ཕྱིར། ལྷག་པར་རྒྱས་པ་ཉིད་གཙོ་ཆེ་ལ། ལས་དང་པོ་པ་དབང་པོ་རབ་ལ་ཡང་རྡུལ་ཚོན་གྱི་དཀྱིལ་འཁོར་སོགས་ཆོ་ག་ཡན་ལག་དང་བཅས་པ་རྒྱས་པར་བྱས་པས། དེའི་རྟེན་འབྲེལ་ཕུན་སུམ་ཚོགས་པས་ཡོན་ཏན་ཕྲིན་ལས་བསམ་གྱིས་མི་ཁྱབ་པ་འབྱུང་བའི་རྒྱུར་འགྱུར་བ་སོགས་དགོས་པ་ཆེས་མང་ལ། འདི་ནི་གསུང་བཞི་བཅུ་པའི་དྲང་ངེས་ཐམས་ཅད་ལ་ཆོ་ག་རྒྱས་པ་དགོས་ཚུལ་དང་དོན་མཐུན་ཞིང་གོ་སླ་བས་སྤྲོས་པ་དེ་ཙམ་གྱིས་ཆོག་གོ། ། བཅུ་པ། སྤྲོས་པ་ཐམས་ཅད་བབས་ཀྱི་རྟེན་འབྲེལ་གྱིས་འབྱུང་བྱ་བ་ནི། ཇི་སྐད་དུ། ཕྱི་རོལ་དེ་བཞིན་ནང་དེ་བཞིན། །
ཞེས་པས་ཕྱི་འཇིག་རྟེན་ཀྱི་ཁམས་ཆགས་གནས་འཇིག་གསུམ་དང༌། ནང་རྡོ་རྗེ་ལུས་ཀྱི་ཆགས་གནས་འཇིག་གསུམ་རྣམས་གཤིས་བབས་ཀྱི་རྟེན་འབྲེལ་ལས་འབྱུང་གི་བཅོས་པ་ལས་མ་ཡིན་ལ། དེ་བཞིན་དུ་དཀྱིལ་འཁོར་གྱི་འཁོར་ལོ་བསྐྱེད་གནས་སྡུད་པ་ཡང་སྦྱང་གཞི་རྡོ་རྗེའི་ལུས་ཀྱི་གཤིས་བབས་དེ་ལ་སྦྱོང་བྱེད་བསྐྱེད་རྫོགས་ཀྱི་རིམ་པ་གཤིས་བབས་དེ་འདྲ་བསྒོམས་པའི་རྟེན་འབྲེལ་གྱིས་འབྲས་བུ་ཟུང་འཇུག་ཡན་ལག་བདུན་ལྡན་ཐོབ་པ་ཡང་གཞི་དེའི་གཤིས་བབས་མངོན་དུ་བྱས་པ་ཡིན་ལ། དེས་ན་འདི་ནི་སྔར་གྱི་གཤིས་སམ་བབས་དང་འདི་ཉིད་རང་གི་གདོད་ནས་ཡོངས་སུ་གྲུབ་པ་སོགས་ཀྱང་འདི་ཉིད་ཀྱིས་བཤད་པ་སྟེ། སློབ་དཔོན་འཕགས་པས། རྟེན་ཅིང་འབྲེལ་འབྱུང་མ་གཏོགས་པའི། ། ཆོས་འགའ་ཡོད་པ་མ་ཡིན་པས། ། དེ་ཕྱིར་སྟོང་ཉིད་མ་གཏོགས་པ། ། ཆོས་འགའ་ཡོད་པ་མ་ཡིན་ནོ། ། ཞེས་དང༌།
རྡོ་རྗེ་ཕུར་པའི་རྒྱུད་ཉི་མའི་འོད་ཟེར་ལས། བསོད་ནམས་ཡེ་ཤེས་སྟོབས་ལས་སྐྱེས། ། གནས་སྐབས་རྒྱུ་འབྲས་ལྟོས་པའི་ཆོས། ། རྒྱུ་མཐུན་རྒྱུ་ལས་འདས་པའི་འབྲས། ། ཐམས་ཅད་ཆོས་ཀྱི་དེ་བཞིན་ཉིད། ། རྟེན་ཅིང་འབྲེལ་འབྱུང་གནས་པའི་ཆོས། ། རིག་པའི་ཡེ་ཤེས་གསལ་བར་འགྱུར༑ ༑ གང་ཟག་ཆོས་ཀྱི་ཕྱོགས་མཐུན་པས། ། རྒྱུ་རྐྱེན་འབྲས་བུ་ཚུལ་མཐའ་ཡས། ། ཞེས་གསུངས་པའི་རྟེན་དང་བརྟེན་པའི་ཚོགས་ཐམས་ཅད་སྤྲོས་པ་ཆེ་ཆུང་ཅི་འདྲ་ཡང་དེ་དག་གདུལ་བྱའི་ཁམས་ཀྱི་གཤིས་བབས་ལ་དགོངས་ནས་རྟེན་ཅིང་འབྲེལ་འབྱུང་དུ་གསུངས་པ་གཤིས་བབས་ཀྱི་གནས་ལུགས་ཡིན་པས་རང་རང་གི་གཞུང་ལྟར་བྱ་དགོས་སོ། །
འགའ་ཞིག་གིས། རྒྱས་པ་ལ་བསྡུས་པ། བསྡུས་པ་ལ་རྒྱས་པ་སོགས། རང་གི་ཞེ་འདོད་ཀྱིས་བསྲེ་ལྷད་བྱས་པ་ལ་ཡིད་ཆེས་མེད་ཅིང་འབྲས་བུ་མི་འབྱུང་ངོ༌། ། བཅུ་གཅིག་པ། རྡོ་རྗེ་ལུས་ཀྱི་གནས་ལུགས་ནི་ཟབ་མོའི་འཁོར་ལོ་ཞེས་བྱ་བ་ནི། རྡོ་རྗེ་ཞེས་བྱ་བ་མི་ཤིགས་པ། མི་ཆོད་པ། སྲ་བ། བརྟན་པ།
གཞོམ་གཞིག་དང་བྲལ་བ་སྟེ། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། །

གཞིག་ཅིང་གཞོམ་དུ་མེད་པས་ན། ། སྲེག་པར་བྱར་མེད་འཇིག་པ་མེད། ། སྟོང་པ་ཉིད་ནི་རྡོ་རྗེར་བཤད། ། ཅེས་སོ། ། དེས་ན་གསང་སྔགས་རྡོ་རྗེ་ཐེག་པ་པ་རྣམས་ཆོས་ཐམས་ཅད་རྡོ་རྗེའི་སྒྲ་ལས་དྲངས་ཏེ། རྡོ་རྗེའི་སློབ་དཔོན། རྡོ་རྗེའི་སློབ་མ། རྡོ་རྗེའི་དཀྱིལ་འཁོར། རྡོ་རྗེའི་དབང་བསྐུར། རྡོ་རྗེའི་དམ་ཚིག ། རྡོ་རྗེའི་དམྱལ་བ་སོགས་རྡོ་རྗེའི་སྒྲ་སྦྱར་བ་ནི།
བཤད་མ་ཐག་པའི་ལུང་དོན་ལྟར་རྡོ་རྗེ་ནི་ཟབ་མོ་སྟོང་པ་ཉིད་སྤྲོས་བྲལ་གྱི་ཡེ་ཤེས་ཆེན་པོའི་དོན་ཡིན་ལ། དེས་ན་ལུས་ངག་ཡིད་གསུམ་སྐུ་གསུང་ཐུགས་རྡོ་རྗེ་ལས་གང་དུ་ཡང་མི་འགྱུར་བའི་གནས་ལུགས་མངོན་དུ་གྱུར་པ་དང༌། རྡོ་རྗེ་ཞེས་བྱ་བ་གཉིས་མེད་ཟུང་འཇུག་ཆེན་པོ་ལྷན་ཅིག་སྐྱེས་པའི་ཡེ་ཤེས་ཀྱང་ཡིན་ཏེ། འཇིག་རྟེན་གསུམ་གྱི་མགོན་པོས། བཛྲ་ཞེས་བྱ་གཉིས་མེད་སྙིང་པོའི་དོན། ། ཕྱག་ན་དེ་ཡི་རྡོ་རྗེ་རབ་འབར་བས། ། ནད་དང་གནོད་པ་སྡུག་བསྔལ་རྒྱ་མཚོ་དང༌། ། འཁོར་བའི་ཉེས་ཚོགས་སྤྲོས་པའི་མཚན་མ་ཀུན། ། ཐམས་ཅད་འཇོམས་པར་བྱེད་པ་རྡོ་རྗེའི་ཚིག ། ཡང་དང་ཡང་དུ་ནན་ཏན་བཀའ་སྩལ་གསུངས། །
ཞེས་སོ། ། དེས་ན་རྡོ་རྗེ་ཞེས་པ་ཟབ་མོ་གསང་སྔགས་ཀྱི་བརྡ་ཡིན། ཟབ་མོ་ནི་ཆོས་ཡིན། ལུས་ཞེས་བྱ་བ་ཞེ་ས་ལ་སྐུ་ཡིན་པས། རྡོ་རྗེའི་ལུས་ཞེས་བྱ་བ་ཆོས་སྐུ་ཡིན། འཁོར་ལོ་ཞེས་བྱ་བ་ནི་རྟག་པ་རྒྱུན་གྱི་དོན་ཡིན་པས་ཆོས་ཀྱི་སྐུ་རྟག་པ་ཞི་བ་རྨད་བྱུང་ཡོན་ཏན་མཛད་པ་དང་བཅས་པ་སྟེ། མགོན་པོ་འབྲི་གུང་པ་ཆེན་པོས། བཛྲ་བཛྲ་རྡོ་རྗེ་མ་གོ་བས། ། ཕྱོགས་གཅིག་སྟོང་པར་རྟོགས་པའི་བློ་མིག་གིས། ། ཐེག་ཆེན་ཡངས་པའི་གནད་འདི་མ་མཐོང་བས། །
རྨོངས་པའི་བྱིས་པས་ག་ཆད་ངུ་བར་བྱེད། ། ཅེས་སོ། ། འདི་ཡང་ཅུང་ཟད་གོ་བར་སླའོ། ། བཅུ་གཉིས་པ། གནས་ལུགས་འགའ་ཞིག་རྡོ་རྗེ་འཆང་གིས་སྦས་པར་བཞེད་པ་ནི། རྣལ་འབྱོར་པ་ཉམས་མྱོང་ཅན་གྱིས་རྟོགས་ཀྱང༌། འགའ་ཞིག་རང་གར་འཇུག་པ་སྤོང་ཞིང༌། ཆོས་ཟབ་མོ་ལ་ལུང་དང་མན་ངག་བརྒྱུད་པ་སློབ་དཔོན་ལ་ལྟོས་དགོས་པའི་ཆེད་དུ་ཟབ་མོའི་གནས་ལུགས་འགའ་ཞིག་ཕྱོགས་ཙམ་བཤད་ནས་ཤས་ཆེར་སྦས་པ་མང་སྟེ། རྡོ་རྗེ་སྙིང་པོ་རྒྱན་གྱི་རྒྱུད་ལས། ཆོས་ཀྱི་ཕུང་པོ་བརྒྱད་ཁྲི་དང༌། །
བཞི་སྟོང་གི་ནི་གྲངས་སྙེད་ཀྱི། ། མཚན་གྱི་དོན་རྣམས་རྒྱུད་འདི་རུ། ། ཡང་དག་འདུས་པར་ངས་བཤད་དེ། ། གཞན་དུ་དོན་འདི་མ་བསྒྲགས་པས། ། བླ་མ་ལ་ནི་གུས་པ་ཡི། ། སློབ་མ་དག་གིས་རྟོགས་པའི་ཕྱིར། ། རྒྱུད་གཞན་དག་ཏུ་སྦས་པའོ། ། ཞེས་སོ། ། སྦས་པ་དེ་ཇི་ལྟར་རྟོགས་ཤེ་ན། སློབ་དཔོན་སློབ་མ་གང་ཡིན་ཡང་ཉམས་མྱོང་ཅན་གྱིས་ཉམས་སུ་བླང་བའི་ཚེ་དོན་དེ་རྟོགས་པར་འགྱུར་ཏེ།
འཇིག་རྟེན་གསུམ་གྱི་མགོན་པོས་ཨེ་ཆུང་རི་ཁྲོད་དུ་ལམ་རིམ་པ་གཉིས་ལ་གནད་དུ་བསྣུན་པའི་ཚེ་ཐོག་མེད་ནས་བསགས་པའི་ལས་ངན་རྣམས་སྟན་དེ་ཉིད་དུ་དག་སྟེ་ཇི་ལྟ་བ་དང་ཇི་སྙེད་པའི་ཤེས་བྱའི་ཆོས་མ་ལུས་པ་ཐུགས་སུ་ཆུད་དེ་སྦས་དོན་ཐམས་ཅད་ཀྱང་མངོན་སུམ་དུ་གསལ་བར་མཛད་པ་ནི། རྗེ་ཉིད་ཀྱིས། ཞག་གསུམ་ཉི་མ་དྲོས་བཞི་ན། ། མི་ཁོ་བོའི་ལས་ངན་རང་སར་དག ། རྒྱུ་འབྲས་ཀྱི་རྟེན་འབྲེལ་ཚན་གཅིག་གོ། ། ཟབ་མོ་གསང་སྔགས་ཀྱི་གཏེར་ཁ་ཕྱེ། ། གཉིས་མེད་འོད་གསལ་ཆེན་པོ་ལ། ། མཉམ་རྗེས་གཉིས་ཀྱི་འཛིན་པ་དག ། ང་རྣལ་འབྱོར་གྱི་དབང་ཕྱུག་ཅིག་ཡིན་ནམ་སྙམ༑ ༑ ཞེས་གསུངས་པ་ལྟ་བུ་སྟེ། །
སྦས་དོན་ཐམས་ཅད་ནི་རྟོག་གེ་ཐ་སྙད་མཁན་རྣམས་ཀྱི་སྤྱོད་ཡུལ་ལས་འདས་ཤིང༌། རྣལ་འབྱོར་པ་ཉམས་མྱོང་ཅན་ཡེ་ཤེས་ཁོང་དུ་ཆུད་པ་རྣམས་ཀྱིས་ཉེ་བར་རྟོགས་བྱ་ལོངས་སྤྱོད་པའི་འོས་སུ་གྱུར་པ་ཉིད་ཡིན་ནོ། ། བཅུ་གསུམ་པ། འདུག་ཚུལ་དང༌། ལས་འགའ་ཞིག་སྨན་ཟབ་པར་གསུངས་པ་ནི། སློབ་དཔོན་དཔའ་བོས་མཛད་པའི་སྨན་ཡན་ལག་བརྒྱད་པར། དང་པོ་ལུས་ཆགས་པའི་དུས་ཉོན་མོངས་པ་དུག་གསུམ་ཤས་གང་ཆེ་བ་ལ་བརྟེན་ནས་ནད་འདུ་བ་རྣམ་བཞི་སོ་སོར་འབྱུང་བ། དེ་རེ་རེ་ལའང་ཕྱེ་བས་བརྒྱ་རྩ་རེར་འགྲོ། དེའི་བྱེ་བྲག་རེ་རེ་ལའང་བཅོས་ཐབས་ཐ་དད་པ་རེ་རེས་བཅོས་དགོས། འཆོས་པ་ལའང་གཞི་ལུས་དེའི་རྩ་རླུང་ཐིག་ལེ་གསུམ་གྱི་གནས་ལུགས་ཇི་ལྟ་བ་རྟོགས་པར་བྱས་ནས་འཆོས་ཚུལ་གཟིགས་པས་ཤིན་ཏུ་ཟབ་པར་དགོངས་ཏེ།
ཇི་སྐད་དུ། ཡན་ལག་བརྒྱད་པ་ལས། འདོད་ཆགས་ལ་སོགས་མ་ལུས་པ་ཡི་ནད། ། རྒྱུན་དུ་འབྲེལ་བས་ལུས་ཟུངས་ཁྱབ་པར་འགྱུར། ། ཞེས་སོགས་གསུངས་ལ། སྔོན་སྒོམ་ཆེན་ལྐོག་གྱུར་མཐོང་བ་ཞིག་གིས་མི་ཞིག་གི་རྒྱབ་ན་བ་ལ་བལྟས་པས། དེར་ཆུ་རྒྱུས་དང་མཉམ་པའི་སྲོག་ཆགས་ཡོད་པ་མཐོང་སྟེ་སྨན་པ་ཞིག་ལ་བསྙད་པས༑ སྨན་པ་དེས་མི་དེའི་རྒྱབ་ཀྱི་སྲོག་ཆགས་ཀྱི་ལུས་ཀྱི་སྟོད་སྨད་བར་གསུམ་དུ་འགྲོ་བའི་མེ་བཙའ་རེ་བརྒྱབས་པས་ནད་ལས་གྲོལ་སྐད། སྨན་པའི་དཔྱད་ལ་འཆུག་པ་མེད་པ་དེ་འདྲ་བ་འབྱུང་ལ། གཞན་ཡང་ལུས་ཀྱི་རྩ་ཆེ་ཕྲ་རྣམས་དང༌།
དེར་རྒྱུ་བའི་རྩ་བ་དང་ཡན་ལག་གི་རླུང་སོགས་དང༌། འཕོ་བ་དང་མི་འཕོ་བའི་ཐིག་ལེ་ལ་སོགས་པ་རྣམས་ཀྱི་གནས་ཚུལ་ངེས་པར་བྱས་ནས། རླུང་མཁྲིས་བད་ཀན་འདུས་པ་ཚ་གྲང་ལས་གྱུར་པའི་ནད་རྣམས་བལྟ་རེག་གི་དྲི་བས་ངོས་བཟུང༌། དེའི་སྟེང་དུ་འབབ་པའི་སྨན་དཔྱད་ཟས་བཅོས་བཞིས་གནད་དུ་བསྣུན་པས་འཚོ་བའི་སྲོག་སྟེར་བ་ལ་བལྟས་ན། ལས་དང་འདུག་ཚུལ་འགའ་ཞིག་ནི་སྨན་དཔྱད་ཀྱི་ལུགས་ཟབ་པར་ངེས་ལ། དེ་ཡང་སྔོན་གྱི་བདེ་བར་གཤེགས་པ་སྨན་གྱི་བླ་དང༌༑ དྲང་སྲོང་མངོན་པར་ཤེས་པ་མངའ་བ་རྣམས་དང༌། སློབ་དཔོན་འཕགས་པ་ཀླུ་སྒྲུབ་དང༌། སློབ་དཔོན་རྟ་དབྱངས་སོགས་བདེ་བར་གཤེགས་པའི་བཀའི་གནད་རྣམས་ཁོང་དུ་ལེགས་པར་ཆུད་པ་རྣམས་ཀྱིས་གཞན་དོན་དུ་དགོངས་ཏེ་ལེགས་པར་བཀྲལ་ཞིང་བཤད་པའི་ལག་ལེན་ཁ་གསལ་ལ་དོན་འདྲིལ་བ་འདི་ཙམ་ནི་རྡོ་རྗེ་འཆང་གིས་རྒྱུད་རྣམས་སུ་ཡང་མ་གསུངས་པས་སྨན་ཟབ་པ་ལ་དགོངས་སོ། ། བཅུ་བཞི་པ།
གཞན་གྱི་ཟབ་པ་མི་ཟབ་ལ་མི་ཟབ་པ་ཟབ་ཅེས་གསུངས་པ་ནི། འོག་མའི་རྒྱུ་མ་བསྒྲུབས་ན་གོང་མའི་འབྲས་བུ་མི་འབྱུང་བ་དང༌། འཁོར་ལོས་བསྒྱུར་བའི་རྒྱལ་པོའི་འབྱོར་པ་མཐའ་ཡས་པ་དེ་ཡང་ཐོག་མར་རྒྱལ་རིགས་སུ་སྐྱེས་ནས་ལུས་དང་བློ་སྟོབས་རིམ་གྱིས་རྫོགས་པ་ལ་ལྟོས་པ་ལྟ་བུ་དང༌། གཞན་གྱི་མི་ཟབ་པ་སྐྱབས་འགྲོ་དང་སོ་བྱང་གི་སྡོམ་པ་སོགས་མེད་ན་གཞན་གྱི་ཟབ་པ་རྡོ་རྗེ་ཐེག་པའི་ལམ་སྨིན་གྲོལ་གཉིས་ལ་རྟེན་མེད་པ་དང༌། སྔགས་སྡོམ་སྐྱེ་བ་ལ་སྡོམ་པ་འོག་མ་གཉིས་མེད་མི་རུང་ཡིན་པ་དང༌། དབང་ལ་ཡང་གཞན་རྣམས་དབང་གོང་མ་གསུམ་ཟབ་པ་འདོད་ཀྱང༌། འདིར་བུམ་དབང་རྩ་བ་དང་དབང་གོང་མ་དེ་ཡི་ཡན་ལག་ཡིན་ཏེ། འཇིག་རྟེན་གསུམ་གྱི་མགོན་པོས། མཆོག་དབང་གོང་མ་ཟབ་ཟེར་ཡང༌༑ ང་འབུ་བུམ་དབང་ལ་རྩི་འཇོག་ཆེ། །
གཞི་དང་སྣོད་དང་ལུས་ལྟ་བུ། ། གཞན་རྣམས་དེ་ཡི་ཁྱད་པར་ཆོས། ། ཞེས་སོ། ། གཞན་ཡང་བརྟག་གཉིས་ལས། དང་པོར་གསོ་སྦྱོང་སྦྱིན་པར་བྱ། ། ཞེས་པ་ནས། དེ་རྗེས་ཀྱེ་ཡི་རྡོ་རྗེ་བརྩམ། ། ཞེས་སོགས་གསུངས་ལ། དེས་ན་བྱིས་པ་མེད་པར་དར་མ་དང་རྒན་པོ་མི་འབྱུང་བ་བཞིན་དུ། གཞན་གྱི་མི་ཟབ་པ་རྣམས་ཟབ་པ་གཞན་གྱི་གཞི་རྟེན་ཡིན་པར་དགོངས་ཤིང་འོག་ཁང་མེད་ན་སྟེང་ཁང་མི་འབྱུང་བ་བཞིན་ནོ། །
བཅོ་ལྔ་པ། མི་ཟབ་པའི་གདམས་ངག་མེད་ན་ཟབ་མོ་རྩ་རླུང་གིས་འཚང་མི་རྒྱ། ཞེས་པ་ནི། བཤད་མ་ཐག་པའི་དོན་ལས་བརྩམས་ཏེ་མི་ཟབ་པའི་གདམས་ངག་ཕ་རོལ་ཏུ་ཕྱིན་པའི་ཐེག་པ་ལ་སོགས་པའམ། མདོར་ན་སྐྱབས་སེམས་ཙམ་ཡང་མེད་པར་རྩ་རླུང་ཁོ་ན་ལ་གནད་དུ་བསྣུན་པས་ཀྱང་མུ་སྟེགས་ཅི་རིགས་དང་ཐུན་མོང་གི་རྫུ་འཕྲུལ་ཙམ་འོང་སྲིད། སངས་རྒྱས་པར་མི་སྲིད་དེ། འཚང་རྒྱ་བ་ལ་བསྟན་པའི་སྒོར་འཇུག་དགོས། སྐྱབས་འགྲོ་མེད་ན་ནང་པའི་གྲལ་དུ་མི་ཚུད། སོ་ཐར་སྡོམ་པ་གང་རུང་དང་མི་ལྡན་ན་སྟོན་པའི་འཁོར་རྣམ་བཞིའི་གྲངས་སུ་མི་འགྲོ། སེམས་བསྐྱེད་རྣམ་གཉིས་མེད་ན་ཐེག་པ་ཆེན་པོའི་ལམ་གྱི་རྩ་བ་མི་ཚུགས།
དབང་དོན་རྒྱུད་ལ་མ་སྐྱེས་ན་རང་རྒྱུད་སྨིན་པའི་གོ་མི་ཆོད། གདོད་ནས་ཡོངས་གྲུབ་ཀྱི་བསྐྱེད་རིམ་དང་མི་ལྡན་ན་ཐ་མལ་གྱི་སྣང་ཞེན་མི་བཟློག་ཅིང་གཞི་ལམ་འབྲས་གསུམ་ཐ་དད་དུ་འཛིན། མཚན་མ་དང་བཅས་པའི་རྫོགས་རིམ་མེད་ན་ཆད་པར་གོལ། མཚན་མེད་ཀྱི་རྫོགས་རིམ་མེད་ན་རྟག་པར་གོལ། དོན་དེས་ན་ཆོས་ཅི་འདྲ་ཞིག་བྱེད་ཀྱང་སྦྱོར་དངོས་རྗེས་གསུམ་ཚང་བ་ལམ་གྱི་འགྲོས་མ་ལོག་པ་ཞིག་གལ་ཆེ་སྟེ། མགོན་པོ་འབྲི་གུང་པ་ཆེན་པོས། བྱང་ཆུབ་སེམས་དང་ཡི་དམ་ལྷ། ། བླ་མ་ཕྱག་རྒྱ་ཆེན་པོ་དང༌། ། བསྔོ་བའི་ཆོས་ཀྱིས་ཉམས་སུ་བླང༌༑ ༑ ཞེས་དང་པོ་ཐེག་པ་དམན་པ་ལས་གྲོལ་ཞིང་ཐབས་ཆེན་པོ་བྱང་སེམས་བསྒོམ།
བྱང་སེམས་དེ་ལས་སྐྱེས་པའི་ཡི་དམ་གྱི་ལྷ་གདོད་ནས་གྲུབ་པ་གསལ་བཏབ། དེ་ཡང་རང་སེམས་བླ་མར་མ་རྟོགས་ན་མོས་གུས་ཀྱི་རྟེན་ཕུར་མི་ཚུགས་པས་བླ་མ་བསྒོམ། དེའི་ངང་ལས་འཁོར་འདས་དབྱེར་མེད་ཕྱག་རྒྱ་ཆེན་པོ་ལ་མཉམ་པར་འཇོག ། དེ་ལྟའི་དགེ་བ་ཐམས་ཅད་ཁམས་གསུམ་གྱི་སེམས་ཅན་ཐམས་ཅད་དང་ཐུན་མོང་དུ་བྱས་ནས་བྱང་ཆུབ་ཏུ་བསྔོ་བ་གནད་ཟབ་ཀྱི་དེ་འདྲ་བའི་ལམ་རྣམས་མེད་པར་བཞག་ནས། རྩ་རླུང་འབྱོངས་སོ་ཞེས་ཕམ་པ་དང་པོ་བག་ཡངས་སུ་སྤྱོད་ཅིང་འཇིག་རྟེན་ཐམས་ཅད་ཀུ་ཅོས་འགེངས་པའི་རྟོགས་ལྡན་སྒབ་ནག་རུས་པའི་རྒྱན་ཅན་རྒྱུ་འབྲས་ཁྱད་དུ་གསོད་པ་རྣམས་འཚང་རྒྱ་བ་ནི་མོ་ཤམ་གྱི་བུ་དང་ནམ་མཁའི་པདྨ་དང་མཚུངས་ཏེ༑ འཇིག་རྟེན་གསུམ་གྱི་མགོན་པོས། ཆགས་པ་སྤྱོད་པའི་སྦྱོར་ཐབས་སུམ་བརྒྱ་དྲུག་ཅུ་དང༌། ། རྩ་རླུང་ཐིག་ལེའི་གནད་རྣམས་ཟབ་པ་མ་ཡིན་ཏེ། ། དེ་དག་འོད་གསལ་དབྱིངས་སུ་དག་ན་ཐུབ་པའི་ཆོས། ། རྒྱལ་བས་གསང་སྔགས་ཟབ་པའི་གནད་དུ་གསུངས་པ་ཡིན། །
གཞན་དུ་མུ་སྟེགས་འཁོར་བའི་སྒྲུབ་ཐབས་སུ། ། ནན་ཏན་ཆེན་པོས་བཀའ་སྩལ་ཡང་ཡང་གསུངས། ། ཞེས་སོ༑ ༑ བཅུ་དྲུག་པ། བཀའ་དང་འགལ་བའི་མྱོང་རྟོགས་ནི་ལོག་རྟོག་ཡིན་བྱ་བ་ནི། འགའ་ཞིག་གིས་ལམ་ཉམས་སུ་བླང་བའི་ཚེ་རང་གི་ཁམས་འདུས་པའི་བྱེ་བྲག་གིས་ཉམས་སྣང་རྣམ་པ་སྣ་ཚོགས་པ་འབྱུང་བ་དང༌། འགའ་ཞིག་ལ་བདུད་ཀྱིས་བར་དུ་བཅད་པའི་ལུང་བསྟན་དང་དངོས་ཉམས་རྨི་ལམ་བྱུང་བ་ལ་སོགས་པ་རྒྱལ་བའི་བཀའ་ན་མི་བཞུགས་པའམ༑ བཀའ་དང་འགལ་བ་དག་ལ་འདི་འདྲ་བ་བཀའ་ན་མི་བཞུགས། དགོངས་འགྲེལ་མཁན་པོས་མ་བཀྲལ། སྔོན་གྱི་གྲུབ་ཐོབ་རྣམས་ཀྱི་ཐུགས་ཉམས་སུ་མ་འཁྲུངས་ཀྱང་འདི་འདྲ་བ་ང་རང་གི་དངོས་ཉམས་རྨི་ལམ་དུ་བྱུང་ངོ་ཞེས་རང་བློ་འཁྲུལ་བ་ལ་ཚད་མར་བཟུང་ནས་རྗེས་འཇུག་རྣམས་ལམ་དེ་འདྲར་འཁྲིད་པ་དང༌།
གཞན་ཡང་མུ་སྟེགས་བྱེད་མངོན་ཤེས་ཅན་གྱིས་བརྟགས་པས་འདས་པའི་སྐྱེ་བ་ལྔ་བརྒྱ་དྲན་པ་དང༌། དེ་ཕན་མ་དྲན་པས་སྐྱེ་བའི་ཐོག་མ་དེས་བྱས་སོ་ཞེས་སྔོན་མཐའ་དག་པའི་ལྟ་བ་དང༌། མ་འོངས་པའི་སྐྱེ་བ་ལྔ་བརྒྱ་དྲན། དེ་ཕན་མ་དྲན་པས་དེས་སྐྱེ་བའི་ཐ་མར་བྱས་པ་ཕྱི་མཐའ་དག་པའི་ལྟ་བ་དང༌། མུ་སྟེགས་ཀྱི་ལྟ་ལོག་དང་གྲུབ་མཐའ་ཉམས་མྱོང་ཕལ་ཆེར་ནི། སྔོན་ནང་པའི་སྒོམ་ཉེས་བྱུང་བ་རྣམས་ཡིན་ཏེ། དེ་ལྟར་སྒོམ་ཆེན་པའི་ཉམས་མྱོང་གོ་ལོག་ཏུ་སོང་བ་རྣམས་ནི་བདུད་ཀྱི་ལས་སུ། ཡུམ་རྒྱས་འབྲིང་བསྡུས་གསུམ་གྱི་བདུད་ཀྱི་ལེའུ་དང༌། གཙུག་ཏོར་བམ་པོ་དགུ་པ་དང༌། ཡེ་ཤེས་རྒྱས་པའི་མདོ་སྡེ་རིན་པོ་ཆེའི་མཐའ་ཕྱིན་པར་གསུངས་པའི་ཕྱིར་དང༌།
གཞན་ཡང་རྒྱལ་བའི་བཀའ་དང༌། དགོངས་འགྲེལ་མཁན་པོའི་བསྟན་བཅོས་ཀྱི་དོན་རྣམས་རང་གི་ཞེ་འདོད་དང་མ་འགྲིག་པས་འདི་རྣམས་དྲང་དོན་ལྡེམ་དགོངས་ཡིན་པས་བསྒྱུར་དགོས་ཞེས་ལོག་པར་འཆད་པ་ཡང་བདུད་ཀྱི་ལས་ཏེ། མགོན་པོ་བྱམས་པས། གང་ཞིག་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ༑ ༑ མ་ལུས་དེ་ཉིད་མཆོག་ནི་ཚུལ་བཞིན་ཀུན་མཁྱེན་གྱིས་མཁྱེན་གཞན་མིན་པས། ། དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུག ། ཐུབ་ཚུལ་བཤིག་ཕྱིར་དེ་ཡང་དམ་ཆོས་ལ་ནི་གནོད་པ་བྱེད་པར་འགྱུར། ། ཞེས་གསུངས་པའི་ཕྱིར་གོ་བར་བྱ་དགོས་སོ། ། བཅུ་བདུན་པ། བཀའི་དགོངས་པ་ཐམས་ཅད་དང་འགལ་མེད་དུ་འགྲོ་དགོས་ཞེས་པ་ནི་ཐོག་མ་ཉིད་ནས་རྒྱལ་བའི་བཀའ་ཚད་མ་ཞིག་གི་ལམ་ལ་ཞུགས་ན་རྫོགས་པའི་སངས་རྒྱས་ནི་དྲང་པོར་གསུངས་པ་བདེན་པར་གསུངས་པ་གསང་བར་གསུངས་པ་ཡིན་པས།
གང་ཟག་གཅིག་གི་རྒྱུད་ཀྱི་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་ཆོས་ཕུང་བརྒྱད་ཁྲི་བཞི་སྟོང་གསུངས་པས་དེ་རྣམས་ནང་འགལ་བར་མི་སྲིད་ལ། དེས་ན་ལམ་གྱི་གནད་ཚང་ལ་མ་ནོར་བ་ཞིག་ཉམས་སུ་ལེན་པ་ནི་སྡོམ་པ་གསུམ་གནད་གཅིག་པའི་སྒོ་ནས་ཆོས་ལྔ་ལྡན་གྱིས་ཉམས་སུ་ལེན་པ་འདི་ཡིན། འདི་ནི་རྒྱལ་བའི་དགོངས་པ་ཐམས་ཅད་ཕྱོགས་གཅིག་ཏུ་རྟོགས་པ་ཡིན་ཏེ། རྒྱུ་མཚན་ཆོས་ཐམས་ཅད་ཀྱི་རྩ་བ་ངེས་དོན་ཕྱག་རྒྱ་ཆེན་པོ་ལས་བསྒོམ་རྒྱུ་གཞན་མེད་དེ། ཟླ་བ་སྒྲོན་མ་ལས། འཇིག་རྟེན་ཁམས་ནི་སྟོང་དག་ཏུ། ། ངས་ནི་མདོ་སྡེ་གང་བཤད་པ༑ ༑ ཚིག་འབྲུ་ཐ་དད་དོན་གཅིག་སྟེ། ། ཚིག་གཅིག་རྣམ་པར་བསྒོམས་པས་ན། ། དེ་དག་ཐམས་ཅད་བསྒོམ་པར་འགྱུར། །
ཞེས་དང༌། ཇོ་བོ་ཆེན་པོས། ཆོས་ཀྱི་ཕུང་པོ་བརྒྱད་ཁྲི་དང༌༑ ༑ བཞི་སྟོང་གསུངས་པ་གང་ཡིན་པ། ། ཆོས་ཉིད་འདི་ལ་གཞོལ་ཞིང་འབབ། ། ཅེས་སོགས་གསུངས་སོ། ། གཞན་ཡང་ཆོས་ཀྱི་འཁོར་ལོ་རེ་རེ་ལ་གསུམ་ག་ཚང་བ་དང༌། ཕྱག་རྒྱ་ཆེན་པོ་དང་ཚུལ་ཁྲིམས་གནད་གཅིག་པ་དང༌། སྔགས་ལ་ཚུལ་ཁྲིམས་མེད་ཀ་མེད་དུ་དགོས་པ་སོགས་ཀྱི་གནད་ཀྱིས་ཀྱང་དོན་འདི་ཁོ་ནར་གྲུབ་བོ། ། བཅོ་བརྒྱད་པ།
གདམས་ངག་ལྟར་མི་འོང་བཀའ་ལྟར་འོང་ཞེས་པ་ནི། བཅོམ་ལྡན་འདས་ཆོས་ཐམས་ཅད་ལ་དབང་བསྒྱུར་བས་ཤེས་བྱ་ཐམས་ཅད་ལ་སྒྲིབ་པ་མེད་པའི་ཕྱིར། མཁྱེན་པའི་ཡེ་ཤེས་དེས་དབང་བྱས་པའི་ཆོས་དེ་ལ་སློབ་དཔོན་གཞན་གྱི་དཔེ་མཁྱུད་དང་ཟེར་ཟློས་ལ་ལྟོས་མི་དགོས་པར་འགྲོ་བ་ཐམས་ཅད་ཀྱི་ཁམས་དང་བསམ་པ་དང་དབང་པོ་དང་བག་ལ་ཉལ་བ་མཁྱེན་པས་གང་ལ་གང་འདུལ་གྱི་གེགས་སེལ་དང་བོགས་འདོན་ལམ་གྱི་གནད་ཐམས་ཅད་མ་བསྒྲིབས་པར་གསུངས་པས་ན་བཀའ་ཁོ་ན་ལྟར་འོང་གི ། བཤད་མ་ཐག་པ་ལྟར་སོ་སྐྱེའི་གོ་ཡུལ་དང་ཉམས་མྱོང་གདམས་ངག་ཕྱོགས་རེ་བ་ལྟར་མི་འོང་བ་ཡིན་ཏེ། ཕྱོགས་གཅིག་ལ་མཚོན་ན། དཀོན་བརྩེགས་འོད་ཟེར་བཀྱེ་བའི་འདུས་པ་ལས། ངས་ནི་བསམ་གྱིས་མི་ཁྱབ་པར། ། དགེ་བའི་ལས་ཀྱི་རྒྱུ་རྐྱེན་གྱིས། ། རྨོངས་པ་རྣམས་ཀྱི་རབ་སྤངས་པས། ། འོད་ཟེར་སྣ་ཚོགས་གྲུབ་པ་ཡིན། །
ཞེས་སོགས་མཚན་རེ་རེ་འགྲུབ་བྱེད་ལ་རྒྱུ་ཕུན་སུམ་ཚོགས་པ་རེ་རེ་གསུངས་པས་ན་དེ་འདྲ་བ་ཐམས་ཅད་མཁྱེན་པའི་སྤྱོད་ཡུལ་ལས་གཞན་སུ་ལའང་མེད་པའི་ཕྱིར། མགོན་པོ་བྱམས་པའི་གསུང་སྔར་བཤད་མ་ཐག་པ་དེས་ཀྱང་ངེས་པར་གསལ་བར་བྱས་སོ། ། བཅུ་དགུ་པ། སྐྱོན་མེད་ཀྱི་ཏིང་འཛིན་གསུམ་ཁམས་གསུམ་འཁོར་བའི་རྒྱུ་ཞེས་གསུངས་པ་ནི། རྣལ་འབྱོར་པ་འགའ་ཞིག་ཏིང་ངེ་འཛིན་བསྒོམས་པས་བདེ་གསལ་མི་རྟོག་པ་གསུམ་གྱི་ཉམས་སྐྱེ་ན་ཡང༌། བདེ་ཉམས་ཆགས་པར་མ་སོང་བས་འདོད་ཁམས། གསལ་ཉམས་འཛིན་པར་མ་སོང་བས་གཟུགས་ཁམས། མི་རྟོག་པའི་ཉམས་བློས་བྱས་སུ་མ་སོང་བས་གཟུགས་མེད་གྲུབ། དེ་ལྟ་མིན་ཡང་དེ་གསུམ་ཁོ་ན་ཡུན་བསྲིངས་ནས་བསྒོམས་ཀྱང་ཁམས་གསུམ་དུ་སྐྱེ་བ་ལས་འོས་མེད། ཡང་དེ་གསུམ་ལ་འཛིན་པ་ཞུགས་ན་འདོད་ལྷ་སོགས་སུ་གོལ།
རྒྱུ་མཚན་ཕྱག་རྒྱ་ཆེན་པོ་སྤྲོས་པའི་མཐའ་ཐམས་ཅད་དང་བྲལ་བ། མ་བཅོས་བཟོ་མེད་རང་བབས་སུ་སྐྱོང་བ་ལ། དེ་གསུམ་བློས་བྱས་སུ་སོང་བའི་ཕྱིར་རོ། ། ཡང་ལས་དང་པོ་པ་ལ་དེ་གསུམ་སྐྱེ་བ་ཤས་ཆེར་མང་ཡང་དེའི་ཡུན་བསྐྱངས་པས་རྟོགས་པ་གཤའ་མ་མི་སྐྱེ། ཉམས་དེ་གསུམ་དག་ནས་གཟོད་རྟོགས་པ་གཤའ་མ་སྐྱེ་བ་ཡིན་ཏེ། དཔེར་ན་མེ་འབུད་པའི་ཚེ་སྔོན་དུ་དུ་བ་འབྱུང་བ་ཆོས་ཉིད་ཡིན་ཡང༌། དུ་བ་བྱུང་ཚེ་མེ་འབར་རོ་ཞེས་བཞག་ན་མེ་འཆི་བ་ལས་འོས་མེད། དུ་བ་ལ་མ་ལྟོས་པ་བུད་པས་གཟོད་མེ་འབར་བ་ཡིན་ཏེ། ཇི་སྐད་དུ། ཉམས་ན་བུན་དང་འདྲ་བས་ཡལ་ནས་འགྲོ། །
ཞེས་གསུངས་ལ། མགོན་པོ་ཕག་མོ་གྲུ་པས་ཀྱང༌། བདེ་གསལ་ལ་ཆགས་པ་སྤངས་བྱས་ཏེ། ། སེམས་སངས་རྒྱས་སུ་རྟོགས་པ་བསྒོམ་པར་བྱ། ། ཞེས་སོ། བླ་མ་འདིས་ཉམས་དེ་གསུམ་ཞེན་མེད་དུ་བསྐྱངས་ན་ཉན་རང་ཐོབ་སྲིད་ཅེས་གསུངས་པ་ནི་མྱང་སྟོད་རྒད་པོའི་བློ་བྲིད་ཡིན་གྱི་དོན་མིན་ནོ། ། ཉམས་དེ་གསུམ་གྱི་དོན་རང་གི་མཚན་ཉིད་ཉན་རང་ཡང་མི་ཐོབ་ན་སངས་རྒྱས་ལྟ་ཅི་སྨོས༑ ཉམས་དེ་གསུམ་དག་ནས་རྟོགས་པ་སྐྱེ་ཡི། དེ་ལས་སྐྱེ་བ་མིན་ཏེ། ཉམས་ཀྱིས་རྟོགས་པ་ཐོབ་པ་དང༌།
རྟོགས་པ་ཉམས་ཕྱིར་ཤོར་བའི་ཁྱད་ཆེས་ཆེ་བས་ཤེས་དགོས་སོ། ། འགའ་ཞིག་གིས། བླུན་པོས་ཕྱག་རྒྱ་ཆེ་བསྒོམས་པས། ། ཞེས་པ་ནས། བསྐལ་པ་གྲངས་མེད་དགོས་པར་གསུངས། ། ཞེས་པའི་བར་ཡང་མི་འཐད་དེ། བླུན་པོས་ཕྱག་ཆེན་བསྒོམས་པས་དུད་འགྲོ་སོགས་གསུམ་ཐོབ་ལ། ཤེས་ལྡན་གྱིས་བསྒོམ་ན་དེ་ལས་གཞན་ཐོབ་པའི་ལུང་རྣམ་དག་ཁྱོད་ལ་གང་ན་ཡོད། བླུན་པོ་བ་ལང་རྫི་ལ་ཆོས་བསྟན་ནས་གྲོལ་བ་སྔོན་གྱི་གཏམ་རྒྱུད་ན་གསལ་ལ༑ འདིར་དུད་འགྲོ་སོགས་གསུམ་ཐོབ་པ་དེ་གང་ཟག་དེའི་སྐྱོན་ཡིན་ན་ཆོས་མདོ་སྔགས་གང་ཡིན་ཡང་འདྲ།
ལམ་འབྲས་ཀྱིས་ཀྱང་འབྲས་བུ་དེ་ལས་མི་འབྱུང༌། ཆོས་ཀྱི་སྐྱོན་ཡིན་ན་བླུན་པོ་ཟེར་ཅི་དགོས། ཤེས་ལྡན་གྱིས་བསྒོམས་ཀྱང་ལམ་ལོག་ཏུ་འགྲོ་བ་ལས་འོས་མེད། ཐུབ་པས་གཏི་མུག་གི་འབྲས་བུས་དུད་འགྲོ་དང༌། སྐྱོན་ཅན་གྱི་བསམ་གཏན་གྱིས་འགོག་པ་དང༌། སྟོང་ལྟ་ཧད་པོས་གཟུགས་མེད་དུ་གོལ་བ་རྒྱུ་འབྲས་ཀྱི་སྤྱི་ལུགས་ཡིན་མོད། སྤྲོས་བྲལ་ཟུང་འཇུག་གི་ཡེ་ཤེས་བསྒོམས་པས་དུད་འགྲོ་སོགས་ཐོབ་ན་རྒྱལ་བའི་གསུང་རབ་ལ་བསྐུར་བ་མ་བཏབ་བམ། ཕྱག་རྒྱ་བ་རྣམས་སྟོང་ཉིད་རྟོགས་པར་ཚོགས་གཉིས་རྫོགས་མི་དགོས་པའི་བཞེད་པ་གང་དུ་འདུག ། ངེད་ཀྱི་ཕྱག་རྒྱ་ཆེན་པོ་དབང་ལས་བྱུང༌། རིམ་གཉིས་ལས་བྱུང་ཟེར་ཞིང༌།
རང་བྱུང་ཡེ་ཤེས་ཡིན་ཟེར་བ་དངོས་འགལ། རང་སེམས་ཕྱག་རྒྱ་ཆེན་པོ་རང་བྱུང་གི་ཡེ་ཤེས་ཡིན། གཞན་བྱུང་མིན། དབང་དང་རིམ་གཉིས་ཀྱང་དེ་ཉིད་རྟོགས་པའི་ཐབས་ཡིན། བསྒོམས་པས་རྟོགས་ཀྱི། ཁ་བཤད་ཀྱིས་མི་རྟོགས། དབང་དོན་རྒྱུད་ལ་མ་སྐྱེས་པའི་ཁྱོད་ཀྱི་དབང་ལས་བྱུང་བའི་ཡེ་ཤེས་དེ་ཡ་མཚན། རྫོགས་བྱང་འདོད་པའི་རྣལ་འབྱོར་པ་རིམ་གཉིས་ཀྱིས་དུས་འདའ་བར་དགོས་པ་རྡོ་རྗེ་ཐེག་པའི་གཞུང་ཐམས་ཅད་ནས་ཆེས་ནན་ཏན་དུ་གསུང་མོད། ཁྱོད་རྗེས་འབྲང་དང་བཅས་པས་རིམ་གཉིས་ཀྱི་ཉམས་ལེན་ལ་བཟའ་བཏུང་བྱེད་པའི་དུས་ཚོད་ལྟར་དུས་སུ་བཅད་ནས་ཁྲལ་ཆོས་ཁ་གསག་རེ་བྱས་རྗེས་རྣམ་པ་ཀུན་ཏུ་སྒོ་གསུམ་ཐ་མལ་དུ་འཇོག་པའི་གསང་སྔགས་པ་འདི་འདྲ་ཡ་མཚན་ཆེའོ། ། ཡང་ཁོང་དག ༑
ད་ལྟའི་ཕྱག་རྒྱ་ཆེན་པོ་དང༌། ། ཞེས་པ་ནས། ཕལ་ཆེར་རྒྱ་ནག་ཆོས་ལུགས་ཡིན། ། ཞེས་ཟེར་མོད། འདི་ཡང་དཔྱད་དེ། རྟོགས་པ་སྐྱེ་བ་མྱུར་བུལ་གྱིས་ཅིག་ཅར་བ་དང་རིམ་གྱིས་པ་ཞེས་ཐ་སྙད་མཛད་མོད། དོན་ལ་མདའ་འཕངས་པས་གོས་རིམ་པ་མང་པོ་ཕྱོགས་གཅིག་ཏུ་ཕུག་ཅེས་ཟེར་ཡང༌། རིམ་གྱིས་བགྲོད་དགོས་ཀྱི་དེ་དག་ཕྱོགས་གཅིག་ཏུ་ཕུག་པ་མི་སྲིད་པ་ལྟར། རྟོགས་པ་སྐད་ཅིག་ལ་སྐྱེས་ཞེས་ཟེར་ཡང་མྱུར་བ་ཙམ་ལ་དགོངས་པས། དོན་དུ་ཅིག་ཅར་བ་མི་སྲིད་པས་སོ། །
ཁྱོད་འདོད་པ་རྒྱ་ནག་ལུགས་ཀྱི་རྫོགས་ཆེན་ཆོས་ལོག་ཏུ་སྨྲ་ན་ཡང༌། དེ་ལ་སྐྱབས་སེམས་ཡི་དམ་ཕྱག་ཆེན་བསྔོ་བ་སོགས་ཐེག་པ་ཆེན་པོའི་ལམ་སྲོལ་རྨད་དུ་བྱུང་བ་ཞིག་འདུག་ན་ཆོས་མིན་པར་ཁས་ལེན་ནམ། དེ་རྣམས་ལས་ལོག་པ་ཞིག་ལ་ཆོས་རྣམ་དག་ཏུ་ཁས་ལེན། ཁྱོད་རང་གིས་ཀྱང་སངས་རྒྱས་བསྟན་པ་འཁྲུལ་བར་སྤྱོད་པ་ལ་མི་དད། རྣམ་དག་ལ་དད་པར་ཁས་མ་བླངས་སམ། ལམ་དེ་ལྔ་ལས་གཞན་པའི་སངས་རྒྱས་ཀྱི་བསྟན་པ་ཞེས་གང་ལ་ངོས་འཛིན། མཁན་པོ་ཞི་བ་འཚོས་རྒྱལ་པོ་ལ་མ་འོངས་པའི་དུས་ལོག་ཆོས་འབྱུང་བར་ལུང་བསྟན་པ་ཕྱག་རྒྱ་ཆེན་པོ་ལ་ངོས་བཟུང་བ་འདི་ཕྱག་རྒྱ་ཆེན་པོ་ཞེས་འཕགས་པའི་ཡུལ་དུ་དོ་ཧ་སྐོར་གསུམ་དང་ཡིད་ལ་མི་བྱེད་པའི་ཆོས་སྐོར་སོགས་ཉི་ཟླ་ལྟར་གྲགས་པ་རྣམས་མཁན་པོ་ཞི་བ་འཚོས་རྒྱལ་པོ་ལ་ལུང་བསྟན་པ་ལྟར་སྨྲ་བ་འདི་སྙིང་ཕོད་མ་ཆེས་སམ། ཡང་ཁོང་དག ། ནཱ་རོ་དང་ནི་མཻ་ཏྲི་ཡི། ། ཕྱག་རྒྱ་ཆེན་པོ་གང་ཡིན་པ། །
ཞེས་པ་ནས། གསུངས་པ་དེ་ཉིད་ཁོང་བཞེད་དོ། ། ཞེས་ནཱ་རོ་དང་མཻ་ཏྲིའི་ཕྱག་ཆེན་གང་ཡིན་ཞེས་བཞེད་པ་ནི། ལས། ཆོས། དམ་ཚིག ། ཕྱག་ཆེན་བཞི་པོ་ཡིན། ཞེས་སྨྲས་མོད། དེ་ཡོ་ག་ལ་གྲགས་ཀྱི། བླ་མེད་ལ།
གཏུམ་མོ་རྟག་པའི་ཕྱག་རྒྱ། དམན་པ་ལས་ཀྱི་ཕྱག་རྒྱ། ཡེ་ཤེས་ཀྱི་ཕྱག་རྒྱ། ཕྱག་རྒྱ་ཆེན་པོ་ཞེས་གྲགས་ཀྱི། སྔ་མ་བཞི་པོ་མ་གྲགས་མོད། ཡོ་ག་དང་བླ་མེད་ཀྱི་ས་མཚམས་མི་ཕྱེད་པའི་གཞན་ལུགས་སུན་འབྱིན་འདོད་པ་ཤ་ཐང་ངོ༌། ། སློབ་དཔོན་ཀླུ་སྒྲུབ་ཀྱི་ཕྱག་རྒྱ་བཞི་པའི་ལུང་དྲངས་ནས་སྨིན་གྲོལ་རིམ་ཅན་དུ་དགོས་པར་འདོད་པ་དེ་ནི་འདིར་ཡང་འདོད་དོ། ། ཁོང་དག་གིས་སྔ་མ་རྒྱ་ནག་ལུགས་ཀྱི་ཡས་འབབ་དང་མས་འཛེག་གཉིས་མིང་བསྒྱུར་ནས་ཕྱག་རྒྱ་བས་ཅིག་ཅར་བ་དང་རིམ་གྱིས་པ་ཡིན། མཁན་པོ་ཞི་བ་འཚོས་ལུང་བསྟན་པ་ལྟར་ལོག་ཆོས་ཡིན་ཞེས་ཁས་བླངས། དེ་མ་ཐག་ཏུ་ཅིག་ཅར་བའི་ལམ་ཀ་མ་ལ་ཤཱི་ལས་སུན་ཕྱུང་ནས་རིམ་གྱིས་པ་དར་བར་མཛད།
སླར་རྒྱལ་ཁྲིམས་ནུབ་ནས་རྒྱ་ནག་གི་གཞུང་ལུགས་ལ་བརྟེན་ནས་ཅིག་ཅར་བའི་ལམ་ལ་དཀར་པོ་ཆིག་ཐུབ་ཅེས་བཏགས་ནས་དར་རོ་ཞེས་ཟེར་བ་ཡང༌། ཁོང་རང་གི་སྔ་མ་ཅིག་ཅར་རིམ་གྱིས་གཉིས་ཀ་བཀག་དེ་མ་ཐག་རིམ་གྱིས་ས་ལམ་རྣམ་དག་ཏུ་ཁས་བླངས་པས་འགལ་ལོ། ། ཡང་ཁོང་དག ། དེང་སང་འགའ་ཞིག་བླ་མ་ཡི༑ ༑ མོས་གུས་ཙམ་གྱིས་སེམས་བསྒྱུར་ནས། ། རྟོག་པ་ཅུང་ཟད་འགག་པ་ལ། ། ཕྱག་རྒྱ་ཆེན་པོའི་ངོ་སྤྲོད་བྱེད། ། དེ་འདྲ་བདུད་ཀྱི་ཡིན་པའང་སྲིད། ། ཡང་ན་ཁམས་འདུས་འགའ་ལའང་འབྱུང༌༑ ༑ ཞེས་པའང་ཀླན་ཀ་སྟེ།
རྟོག་པ་འགགས་པ་ལ་ཕྱག་རྒྱ་ཆེན་པོར་ངོ་སྤྲད་ན་ཤི་བ་དང་བརྒྱལ་བ་ལ་བྱ་ཡི། ཕྱག་རྒྱ་ཆེན་པོ་ནི། སློབ་དཔོན་ཏོག་ཙེ་པས། དུབ་པས་སེམས་ཉིད་ཀྱི་འགྲོན་པོ་དག ། སྤྲོས་དང་བྲལ་བར་ངལ་སོས་ཤིག ། སོ་མ་གཉུག་མ་རང་བབས་འདི། ། བློ་འདས་ཕྱག་རྒྱ་ཆེན་པོ་ཡིན། ། ཞེས་གསུངས་པ་ལྟར་ངོ་སྤྲོད་བྱེད་ཀྱི། རྟོག་པ་འགག་པ་ལ་ཕྱག་རྒྱ་ཆེན་པོར་འདོད་པ་ཕྱག་རྒྱ་པའི་ལུགས་ལ་མེད་དོ། ། ཉི་ཤུ་པ།
སྐུ་གསུམ་རེ་རེ་ལའང་གསུམ་གའི་བདག་ཉིད་ཅེས་པ་ལ། སྤྱིར་བཏང་དུ་ཆོས་སྐུ་ལ། སྟོང་པའི་ཆ་ནས་ཆོས་སྐུ། གསལ་བའི་ཆ་ནས་སྤྲུལ་སྐུ། ཟུང་དུ་འཇུག་པ་ལོངས་སྐུ། ལོངས་སྐུ་ལ་ཐུགས་སྤྲོས་བྲལ་ཆོས་སྐུ། ངེས་པ་ལྔ་དང་ལྡན་པ་ལོངས་སྐུ། འགག་མེད་དུ་སྣང་བ་སྤྲུལ་སྐུ། སྤྲུལ་སྐུ་ལ་ཐུགས་སྤྲོས་བྲལ་ཞི་བ་ཆོས་སྐུ། གསལ་སྣང་མ་འགག་པ་ལོངས་སྐུ།
སྐུ་དེ་ཉིད་སྤྲུལ་སྐུ་ཞེས་བྱ་ཞིང༌། བྱེ་བྲག་ཏུ། སྒྲུབ་པ་པོའི་ལུས་ལ་རྟེན་དང་བརྟེན་པ་གདོད་ནས་གྲུབ་པ་ཕྱི་ནང་གཞན་གསུམ་དབྱེར་མེད་ཀྱི་གནད་ཀྱིས་ཉམས་སུ་བླངས་པའི་འབྲས་བུ་དག་པའི་ངོ་བོར་གཅིག་པ་ཡིན་ཏེ། ཇི་སྐད་དུ། ལུས་ཀྱི་འཁོར་ལོ་ཉམས་དགའ་བ། ། ཇི་སྐད་གསུངས་པའི་སྒོ་བཞིར་ལྡན། ། རང་གི་ཡན་ལག་ལས་བྱུང་བའི། ། ཀ་བ་བརྒྱད་ཀྱིས་བརྟེན་པ་ཡིན། ། དངོས་པོ་ཀུན་ཏུ་མཉམ་པས་ན། ། གྲུ་བཞི་བར་ནི་རབ་ཏུ་གྲགས། །
སྐུ་གསུང་ཐུགས་ཀྱི་ཚུལ་གྱིས་ནི། ། དེ་ཉིད་འཁོར་ལོ་གསུམ་དུ་བརྗོད། ། བླ་མ་བརྒྱུད་པའི་རིམ་གྱིས་ནི། ། རྫོགས་པའི་དཀྱིལ་འཁོར་ཉིད་དུ་གསལ། ། ཞེས་གསུངས་པ་ལུས་དཀྱིལ་ལ་དགོངས་ཤིང༌། ལུས་དཀྱིལ་གྱི་གཙོ་བོ་ཡང་སྐུ་གསུམ་གའི་བདག་ཉིད་ཡིན་པ་སྔར་ལོངས་སྐུའི་སྐབས་ལྟར་དང༌། འཁོར་ལའང་དེས་འགྲེ་བའམ། ཡང་ན་གཙོ་བོའི་ཐུགས་ཟབ་གསལ་གཉིས་མེད་ཀྱི་ཡེ་ཤེས་དེ་ཆོས་སྐུ། དེ་ལས་འཁོར་ལོ་འི་དབང་ཕྱུག་ཏུ་བཞེངས་པ་ལོངས་སྐུ། གཙོ་བོའི་རྣམ་རོལ་ལས་འཁོར་རྣམས་སྣང་བ་སྤྲུལ་སྐུ་ཡིན་ལ།
ཕྱི་དཀྱིལ་ལ་གཞལ་ཡས་ཁང་སྤྲུལ་སྐུའི་ཡོན་ཏན། བརྟེན་པ་ལྷ་གཙོ་འཁོར་རྣམས་ལོངས་སྐུ། དེས་དག་པ་བྱང་ཕྱོགས་སོ་བདུན་སོགས་ཆོས་སྐུ་ཡིན་པར་གྲུབ་ཆེན་ལཱུ་ཧི་པ་སོགས་བཞེད། དེ་བཞིན་དུ་རྫོགས་རིམ་ལ་ཡང་སྐྱེ་འཆི་བར་དོ་གསུམ་ལ་སྐུ་གསུམ་ལམ་འཁྱེར་དུ་བཞེད་པ་དང༌། ལྷ་གཙོ་འཁོར་དང་ཞལ་ཕྱག་མང་ཡང་རུང་ཉུང་ཡང་རུང་གང་ཟག་གཅིག་གི་རྒྱུད་ཀྱི་དུག་གསུམ་སྦྱོང་བྱེད་ལ་དགོངས་པས། སྐུ་མདོག་མཐིང་ནག་སོགས་གཏི་མུག་གི་གཉེན་པོ། ཡབ་ཡུམ་ཞལ་སྦྱོར་འདོད་ཆགས། མཚོན་ཆ་བསྣམས་པ་ཞེ་སྡང་གི་གཉེན་པོའམ། དེ་དག་དག་པའི་རང་བཞིན་ལ་འཆད་དགོས་པས། སྐབས་འདིར༑
དཀྱིལ་འཁོར་དབུས་འགྱུར་མཐའ་མི་འགྱུར་གྱི་བཤད་པ་གལ་མི་ཆེ། དེར་མ་ཟད་གང་ཟག་གི་རྒྱུད་ལ་ཡང་རྣམ་ཤེས་དང་ཡེ་ཤེས་ཀྱི་ཆ་གཉིས་ལས། སྟོང་པ་ཆོས་སྐུ། གསལ་བ་སྤྲུལ་སྐུ། ཟུང་དུ་འཇུག་པ་ལོངས་སྐུའམ། སེམས་སྐྱེ་འགག་དང་བྲལ་བ་ཆོས་སྐུ། སྣ་ཚོགས་སུ་འཆར་བ་ལོངས་སྐུ། འགག་མེད་ཏུ་སྣང་བ་སྤྲུལ་སྐུ། ཞེས་པ་དོན་གྱིས་ཐོབ་པས་གོ་བར་གལ་ཆེའོ། ། ཉེར་གཅིག་པ།
གསང་སྔགས་ལ་ཚུལ་ཁྲིམས་མེད་ཀ་མེད་དུ་བཞེད་པ་ནི། སྡོམ་པ་རྟེན་ཅན་གྱི་དབང་གིས་སོ་བྱང་སྔགས་སྡོམ་རྣམས་རིམ་ནོད་དགོས་པ་དང༌། ཁྱད་པར་དུ་སྔགས་ལམ་སྦྱིན་པའི་ཚེ་ན་སྡོམ་པ་གཉིས་དང་ལྡན་རུང་ལ་ཡང་སྐྱབས་སེམས་ཀྱི་སྡོམ་པ་བསྡུས་པ་འབོགས་དགོས་པ་དང༌། བརྟག་གཉིས་ལས། དང་པོར་གསོ་སྦྱོང་སྦྱིན་པར་བྱ། ། ཞེས་པ་ནས། དེ་རྗེས་ཀྱེ་ཡི་རྡོ་རྗེ་བརྩམ། ། ཞེས་པའི་བར་དང༌། དུས་འཁོར་དང་རྡོ་རྗེ་སྙིང་འགྲེལ་སོགས་སུ། རྡོ་རྗེ་འཛིན་པ་རབ་འབྲིང་ཐ་མ།
དགེ་སློང་དགེ་ཚུལ་ཁྱིམ་པ་གསུམ་གྱི་ཟླས་ཕྱེ་བ་དང༌། རྡོ་རྗེ་རྩེ་མོ་ལས། སོ་སོར་ཐར་དང་བྱང་ཆུབ་སེམས། ། རིག་འཛིན་སྔགས་ཀྱི་སྡོམ་པའོ། ། ཞེས་དང༌། འཇམ་དཔལ་རྩ་རྒྱུད་ལས། ཚུལ་ཁྲིམས་འཆལ་པས་སྔགས་མི་འགྲུབ། ། ཅེས་སོགས་གསུངས་ལ། བསྲུང་རྒྱུ་ཡང༌། དགེ་སློང་རྡོ་རྗེ་འཛིན་པ་དང་ཁྱིམ་པ་རྡོ་རྗེ་འཛིན་པ་གཉིས་རྟགས་དང་ཆོ་གའི་ཁྱད་ཙམ་མ་གཏོགས་བསླབ་པར་བྱ་བ་ལ་ཁྱད་མེད་དེ།
དཔུང་བཟང་གིས་ཞུས་པ་ལས། རྒྱལ་བ་ངས་གསུངས་སོ་སོར་ཐར་པ་ཡི། ། ཚུལ་ཁྲིམས་རྣམ་དག་འདུལ་བའི་བསླབ་པ་ལ། ། སྔགས་པ་ཁྱིམ་པས་རྟགས་དང་ཆོ་ག་སྤང༌༑ ༑ ལྷག་མ་རྣམས་ནི་ཉམས་སུ་བླང་བར་བྱ། ། ཞེས་སོགས་གསུངས་པའི་ཕྱིར་རོ། ། ཉེར་གཉིས་པ། འདོད་པས་བར་དུ་གཅོད་གསུངས་པའི་སྟེང་དུ་གཅིག་བྱ་བ་ནི། རྡོ་རྗེའི་གསུང་གོང་མའི་དོན་མི་གོ་ན་ཡང༌། འདིར་ཡང་ཡེ་བཀག་ཡེ་གནང་གི་དགོངས་པས།
འདོད་པ་བསོད་སྙོམས་ཀྱི་མཐའ་སྤོང་བའི་ཕྱིར་གྱི་ན་ཙམ་ལས་མ་གནང་ལ། ལྷག་པར་རྙེད་ན་ཞེན་མེད་དུ་ལོངས་སྤྱད་པས་ཆོག་པར་དགོངས་ནས་གང་ཡང་གནང་བ་ལ་ཆོག་ཤེས་དགོས་པར་གསུངས་པ་དང༌། ལྷག་པར་དུ་སྔགས་སུ་འདོད་ཡོན་རྣམས་ཞེན་མེད་དུ་རིམ་པ་གཉིས་ཀྱི་ངང་ནས་སྤྱོད་པ་ནི༑ གཟུགས་སོགས་ཕྱིའི་སྐྱེ་མཆེད་རྣམས་ལྷ་མོའི་རང་བཞིན་དུ་གསུངས་ལ། དེ་དག་ཀྱང་ལྷ་མཆོད་པ་སོགས་དགོས་པ་གལ་ཆེ་ན་ཞེན་མེད་དུ་སྤྱད་ཀྱི། འདོད་པ་ལ་འཆུམས་པས་སྤྱད་བྱ་མིན་ཏེ། རྡོ་རྗེ་སྙིང་པོ་རྒྱན་གྱིས་ཞུས་པ། བཅོམ་ལྡན་འདས་མ་དག་པ་ནི་གང་ལགས། བཀའ་སྩལ་པ། གཟུགས་ལ་སོགས་པ་ལྔའོ། །
ཅིའི་ཕྱིར་ཞུས་པ། གཟུང་བ་འཛིན་པ་དངོས་པོའི་ཕྱིར་རོ། ། ཞེས་དང༌། ཡུམ་རྒྱས་པ་ལས། འདོད་པས་ནི་ཚངས་པའི་འཇིག་རྟེན་དུ་སྐྱེ་བ་ལའང་བར་དུ་གཅོད་ན་མྱ་ངན་ལས་འདས་པ་ལ་ལྟ་སྨོས་ཀྱང་ཅི་དགོས། ཞེས་གསུངས་སོ། ། དགོས་པ་གལ་པོ་ཆེ་གཞན་དོན་ལ་འགྱུར་ངེས་པ་ལ་ནི་ཐེག་པ་གསུམ་ག་ནས་མ་བཀག་སྟེ། དང་པོ་འདུལ་བ་ཀཱ་རི་ཀཱ་ལས། དགེ་སློང་གང་ཞིག་གསེར་དངུལ་ལེན་བྱེད་པ། ། ཉེས་བྱས་འགྱུར་རོ་གོས་དང་བརྒྱགས་ཕྱིར་དང༌། །
ཆོས་ལྡན་ཕྱིར་ནི་རྟག་ཏུ་བླང་བར་བྱ། ། ཞེས་སོ། ། བྱང་སེམས་ཀྱི་སྐབས་སུ་ནི། འཕགས་པ་སྡུད་པ་ལས། གཞན་ཡང་གཟུགས་དང་སྒྲ་དང་དེ་བཞིན་དྲི་དང་རོ། ། རེག་དང་འདོད་ཡོན་ལྔ་ལ་མངོན་པར་སྤྱོད་གྱུར་ཀྱང༌། ། དགྲ་བཅོམ་རང་རྒྱལ་སེམས་བྲལ་བྱང་ཆུབ་སེམས་དགའ་ན། ། དཔའ་བོ་རྟག་ཏུ་མཉམ་བཞག་ཡིན་པར་ཤེས་པར་བྱ། ། ཞེས་དང༌། དེ་ཉིད་ལས།
གལ་ཏེ་བྱང་ཆུབ་སེམས་དཔའ་འདོད་ཡོན་ལྔ་སྤྱོད་ཀྱང༌། ། སངས་རྒྱས་ཆོས་དང་འཕགས་པའི་དགེ་འདུན་སྐྱབས་སོང་སྟེ༑ ༑ སངས་རྒྱས་འགྲུབ་བྱ་སྙམ་དུ་ཀུན་མཁྱེན་ཡིད་བྱེད་ན། ། མཁས་པ་ཚུལ་ཁྲིམས་ཕ་རོལ་ཕྱིན་གནས་རིག་པར་བྱ། ། ཞེས་དང༌། སྤྱོད་འཇུག་ལས། དེ་ལྟར་རིག་བྱས་གཞན་དོན་ལ༑ ༑ རྟག་ཏུ་བརྩོན་པར་གནས་པར་བྱ། ། ཐུགས་རྗེ་མངའ་བ་རིང་གཟིགས་པས། ། བཀག་པ་རྣམས་ཀྱང་དེ་ལ་གནང༌། །
ཞེས་སོ། སྔགས་ཀྱི་སྐབས་ལྷ་མཆོད་པའི་རྗེས་གནང་སོགས་ལ། དེང་ནས་བརྩམས་ཏེ་བུ་ཁྱོད་ཀྱིས། གཟུགས་སྒྲ་དྲི་རོ་རེག་ལ་སོགས། ། འདོད་ཡོན་ལྔ་ལ་སྤྱོད་པར་གྱིས། ། ཞེས་སོགས་གསུངས་པའི་ཕྱིར། མདོར་ན་ཆོས་ལྡན་གྱི་བྱ་བའི་བར་ཆད་དུ་འགྲོ་ན་ནི་སྡོམ་པ་གསུམ་གར་འདོད་ཡོན་རྣམས་ཡེ་ནས་བཀག་ལ། ཆོས་ལྡན་གྱི་བྱ་བའི་གྲོགས་སུ་འགྲོ་ན་ནི་འདོད་ཡོན་རྣམས་ཡེ་ནས་གནང་བ་སྟེ་རྒྱལ་པོ་ཨིནྡྲ་བྷཱུ་ཏི་ལྟ་བུ་སོགས་སོ། ། དེ་ཡང་ཡུལ་དང་གཉེན་པོ་གཉིས་མེད་དུ་རྟོགས་པ་ལ་ནི་སྤྲོས་མེད་ཀྱི་སྤྱོད་པ་ཞེས་གང་ཡང་གནང་བཀག་གི་སྐབས་མེད་པ་ནི་གྲུབ་པའི་མཐའ་མཆོག་ཏུ་བཟང་བ་ཡིན་ལ། གོང་དུ་བཤད་པ་ནི་དེ་ལྟར་མ་རྟོགས་པའི་དབང་དུ་བྱས་སོ། །
ཉེར་གསུམ་པ། སྔགས་ཀྱིས་མི་དགེ་བ་དགེ་བར་འགྱུར་པའི་གནས་མེད་བྱ་བ་ནི། བཞེད་པ་སྔ་མའི་ཡན་ལག་ཉིད་དེ། གསང་སྔགས་འབྲས་བུ་ལམ་བྱེད་གཞི་སྦྱོང་བའི་ལམ་པ་སྟེ། རང་ཉིད་གདོད་ནས་ལྷར་གྲུབ་པ་གློ་བུར་གྱི་དྲི་མ་གོས་པ་སྦྱངས་ནས་སངས་རྒྱས་སུ་བྱེད་མོད། གཞི་ལ་མེད་པ་འཚོལ་བའམ་བསྒྱུར་བ་ནི་མིན་ཏེ། དེས་ན་གཞི་སྦྱོང་བའི་ཆོས་ཉིད་མ་གཏོགས་སྒྱུར་བ་མིན་པ་ནི་ཕར་ཕྱིན་ཐེག་པར་ཡང་མཚུངས་པ་བཅོམ་ལྡན་འདས་ཀྱིས་སྟོང་གསུམ་དར་ཡུག་གི་དཔེ་མཛད་ནས་ཐབས་མཁས་ཀྱིས་སྒྲིབ་པ་སྦྱོང་ཚུལ་གསུངས་པ་ལྟར་ཡིན་ལ། སྔགས་ཀྱི་མི་དགེ་བ་རྩ་བའི་ལྟུང་བ་རྣམས་གཞན་དོན་དགེ་བར་འགྱུར་བའི་ཕྱིར་སྤྱད་པའི་སྐབས་ནམ་ཡང་མེད་པ་དང༌། ཉོན་མོངས་པ་དུག་ལྔ་གནས་བསྒྱུར་ཡེ་ཤེས་ལྔ་ཞེས་པ་ཡང་སྣམ་བུ་དཀར་པོ་ཚོས་ཀྱིས་བསྒྱུར་བ་ལྟར་མིན་གྱི། རྟོགས་པ་དང་མ་རྟོགས་པ་ལ་བརྗོད་བྱ་དེ་ལྟར་བྱས་པ་ཡིན་ཏེ།
ཇི་སྐད་དུ། འཁོར་བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བའི་རང་བཞིན་ཤེས་པ་ལ། ། མྱ་ངན་འདས་ཞེས་བརྗོད་པ་ཡིན། ། ཞེས་གསུངས་སོ། ། ཉེར་བཞི་པ། འདུལ་བར་དགེ་བ་དེ་སྔགས་སུ་ཡང་དགེ་ལ་མི་དགེ་བ་དེ་མི་དགེ་བར་གསུངས་པ་ནི། འདུལ་བར་མི་དགེ་བའི་ཕམ་པ་བཞི་ནི་སྔགས་སུ་དགེ་བར་གསུངས་པ་མེད་ལ། རྩ་བའི་དམ་ཚིག་བཞི་པོ་དགོངས་པ་ཅན་གྱི་བརྗོད་བྱ་སྦས་ནས་གསུངས་པ་ནི།
བཤད་རྒྱུད་དགོངས་པ་ལུང་སྟོན་ལས། མ་བྱིན་པ་ལ་བྱང་ཆུབ་སེམས། ། ཀུན་རྫོབ་སྟོན་པ་རྫུན་སྨྲ་བ། ། ཕུང་པོ་སྲོག་ཆགས་གྱུར་པ་སྟེ། ། ཚངས་པའི་གནས་བཞི་བུད་མེད་ཡིན། ། དགོངས་པ་ཡིས་ནི་བཤད་པ་ལ། ། བྱིས་པ་རྣམས་ནི་ཡི་གེར་རྟོག ། རྡོ་རྗེ་ཐེག་པར་གནས་འདོད་ཀྱང༌། ། ཆོས་ཉིད་དེ་ཡིས་མི་ཤེས་སོ། ། ཞེས་གསུངས་པ་དེ་རྣམས་ནི་འདུལ་བར་ཡང་མ་བཀག་ལ།
འདུལ་བར་ཆང་བཀག་པ་ཉིད་སྔགས་སུ་ཡང་ཐ་མལ་ཆང་འཐུང་བཀག་པ་ནི། བདེ་མཆོག་འབྱུང་བའི་རྒྱུད་ལས། ཨོཾ་ཨཱཿཧཱུྃ་ཞེས་བྱ་སྔགས་ཀྱིས༑ ༑ རྟག་ཏུ་བྱིན་གྱིས་བརླབ་པར་བྱ། ། ཞེས་པ་ནས། ཆོ་ག་ཡང་དག་ལྡན་པས་སྤྱད། ། ཅེས་པའི་བར་གྱིས་བདུད་རྩིར་བསྒྱུར་ནུས་ན་འཐུང་གི་མི་ནུས་ན་དངོས་གྲུབ་ཉམས་ཤིང་བགེགས་འབྱུང་བ་སོགས་ཀྱི་ཉེས་པ་དཔག་ཏུ་མེད་པ་གསུངས་པ་ལྟ་བུ་དང༌། བརྟག་གཉིས་ལས། དག་པས་དུག་མེད་བྱས་ནས་ནི། ། ཞེས་མྱོས་པའི་ནུས་པ་དང་འབྲལ་ནུས་ན་བཏུང་བྱར་གསུངས་པ་དང༌༑
གཞན་ཡང་འགྲེལ་པ་དྲི་མེད་འོད་ལས། ལས་དང་པོ་པས་རྣལ་འབྱོར་པའི་སྤྱོད་པ་མི་བྱ། རྣལ་འབྱོར་པས་གྲུབ་པ་ཐོབ་པའི་སྤྱོད་པ་མི་བྱ། གྲུབ་པ་ཐོབ་པས་ཐམས་ཅད་མཁྱེན་པའི་སྤྱོད་པ་མི་བྱ། ཞེས་གསུངས་སོ། ། བརྟན་པ་ཐོབ་པའི་གང་ཟག་སྣང་བ་དབང་བསྒྱུར་ཞིང་འགྲོ་བ་འདུལ་བའི་ཐབས་ཚུལ་དུ་མ་སྟོན་པ་ནི་འདུལ་བར་ཡང་མ་བཀག་སྟེ། མ་ག་དྷ་བཟང་མོའི་རྟོགས་བརྗོད་ནས་གསུངས་པ་ལྟ་བུ་དང༌། གཞན་ཡང༌། གྲུབ་པ་ཐོབ་ན་སློབ་དཔོན་ཨིནྡྲ་བྷཱུ་ཏི་དང༌། རྡོ་རྗེ་དྲིལ་བུ་པ་དང༌།
བྱང་ཆུབ་སེམས་དཔའ་དགའ་བྱེད་ལྟ་བུ་ཡང་ཡིན་ལ། གང་ཟག་གི་རིགས་ཀྱི་འདོད་ཡོན་གྱིས་མི་གནོད་པ་ནི། བཅོམ་ལྡན་འདས་ཀྱིས་ངའི་ཉན་ཐོས་རྣམས་ཀྱིས་མི་སྡུག་པ་བསྒོམས་པ་ལ་བརྟེན་ནས་རྣམ་པར་གྲོལ་བ་ཐོབ་པ་ལ། དགེ་སློང་སེང་གེ་ནི་སྡུག་པས་རྣམ་པར་གྲོལ་བ་ཐོབ་བོ་ཞེས་སོགས་མཐའ་ཡས་པར་གསུངས་སོ། ། ཉེར་ལྔ་པ། ཉོན་མོངས་དག་པའི་འབྲས་བུ་བདེ་བར་གཤེགས་པ་ཞེས་གསུངས་པ་ནི། དུག་གསུམ་དང་དུག་ལྔའི་བྲལ་འབྲས་སྐུ་གསུམ་དང་ལྔར་བཞེད་ཀྱི། ཉོན་མོངས་ཉིད་སྐུ་དང་ཡེ་ཤེས་སུ་མི་བཞེད་པ་སྟེ། གནད་མི་ཤེས་པའི་ཉོན་མོངས་པ་ནི་འཁོར་བའི་རྒྱུ་ཡིན་ལ། གནད་དང་ལྡན་པ་ཉོན་མོངས་པ་ཉིད་ཉོན་མོངས་པའི་གཉེན་པོ་སྟེ།
འོད་སྲུང་གིས་ཞུས་པའི་མདོ་ལས། ཇི་ལྟར་གྲོང་ཁྱེར་དབུས་ཀྱི་མི་གཙང་ལུད། ། དེ་ནི་བུ་རམ་ཤིང་པའི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། རྒྱལ་དང་རྒྱལ་བའི་ཆོས་ལ་ཕན་པར་བྱེད། ། ཅེས་སོ། ། ཉོན་མོངས་དེ་སྤངས་པ་མིན་མོད། དེ་ཉིད་སྦྱང་གཞི་ལ་རིག་དབང་ལྔ་སོགས་ཀྱིས་སྦྱངས་པས་སྦྱངས་འབྲས་སྐུ་ལྔ་འགྲུབ་པ་སྟེ། དཔལ་ཀུན་ཏུ་ཁ་སྦྱོར་གྱི་རྒྱུད་ལས། གཏི་མུག་རྣམ་དག་བསྒོམས་པ་ཡིས། །
རྣམ་པར་སྣང་མཛད་ཉིད་དུ་འགྱུར། ། ཞེ་སྡང་རྣམ་དག་བསྒོམས་པ་ཡིས། ། མི་བསྐྱོད་པ་ནི་ཉིད་དུ་འགྱུར། ། འདོད་ཆགས་རྣམ་དག་བསྒོམས་པ་ཡིས། ། སྣང་བ་མཐའ་ཡས་ཉིད་དུ་འགྱུར། ། ཕྲག་དོག་རྣམ་དག་བསྒོམས་པ་ཡིས༑ ༑ དཔའ་པོ་དོན་ཡོད་གྲུབ་པར་འགྱུར། ། ང་རྒྱལ་རྣམ་པར་དག་པ་ཡིས། ། རིན་ཆེན་འབྱུང་ལྡན་ཉིད་དུ་འགྱུར། ། ཞེས་དང༌།
མགོན་པོ་འབྲི་གུང་པ་ཆེན་པོས། དགྲ་གཉེན་དུ་ཆད་པའི་དཔའ་པོ་དང༌། ། གཉེན་སྟོང་པར་རྟོགས་པའི་མཁའ་འགྲོ་གཉིས། ། སེམས་འགྱུར་བ་མེད་པའི་རྣལ་འབྱོར་ལ། ། དུས་རྒྱུན་ཆད་མེད་པར་སྒོར་རོ་རོ། ། ཞེས་སོགས་གསུངས་སོ། ། ཉེར་དྲུག་པ། སྔགས་ཀྱི་མཐུ་བསྟན་པ་ལས་མངོན་སྤྱོད་གནང་བ་མེད་པར་བཞེད་པ་ནི། སྤྱིར་བཏང་དུ་སྨན་རྫས་སྔགས་ཏིང་འཛིན་རིགས་སྔགས་སོགས་ཀྱིས་སྲོག་འཕྲོག་པ་ནི་བཀག་པ་སྟེ། ཀཱ་རི་ཀཱ་ལས།
སྨན་དང་སྔགས་དང་རིག་པ་དང༌། ། འཆི་བའི་ཕྱོགས་སུ་གང་བཏང་བ། ། དེ་བཏང་སྡོམ་པ་ཞིག་པར་འགྱུར། ། ཞེས་དང༌། འཇམ་དཔལ་རྩ་རྒྱུད་ལས། སྙིང་རྗེ་མཆོག་ལྡན་སངས་རྒྱས་དང༌། ། བྱང་ཆུབ་སེམས་དཔའ་རྫུ་འཕྲུལ་ཆེ། ། སྔགས་རྣམས་མཐུ་བསྟན་དོན་དུ་ནི། ། ལས་རྣམས་ཐམས་ཅད་བསྟན་པ་ཡིན། ། ཞེས་སོགས་གསུངས་པ་དང༌། །
དཔལ་ནཱ་རོ་པའི་གཏམ་རྒྱུད་དུ། མངོན་སྤྱོད་བརྩམས་པ་མཁའ་འགྲོ་མས་བཤོལ་བ་དང༌། ཡི་དམ་གྱི་ལྷ་བསྒོམ་པ་ལ་བརྟན་པ་ཐོབ་པས་མངོན་སྤྱོད་བྱས་པ་དམྱལ་བར་སྐྱེས་པའམ། ཡི་དྭགས་རྡོ་རྗེ་འཇིགས་བྱེད་ལྟ་བུ་དང༌། གཤིན་རྗེའི་གཤེད་ལ་བརྟན་པ་ཐོབ་པའི་རྣམ་འབྱོར་པ་བྲམ་ཟེ་ཙ་ན་ཀྱ་ཞེས་པས་རྒྱལ་པོའི་དགྲ་ལ་མངོན་སྤྱོད་བྱས་པས་དམྱལ་བར་སྐྱེས་པ་ལྟ་བུ་ཡིན་པས་དྲག་པོ་མངོན་སྤྱོད་ཀྱི་ཕྲིན་ལས་དེ་ཤིན་ཏུ་སྡིག་ཆེ་བ་ཡིན་པས་བདག་ཅག་རྣམས་ལས་ཅི་ལ་ཐུག་ཀྱང་འདི་མི་བྱ། ཁྱེད་མཐུ་ཆེ་ཟེར་ན་དགའ་ལ། ཁྱེད་ལ་སྡོམ་པ་མེད་ཟེར་ན་མི་དགའ་བའི་ལས་འདི་སྤོང་དགོས་པ་ཡིན་གསུངས། དམིགས་བསལ་ནི་དྲག་པོ་མངོན་སྤྱོད་བྱེད་པའི་ཡུལ། སྤྱིར་ཞིང་བཅུ་ཚང་ཞིང་བསྟན་པ་འཇིག་པ། བྱེ་བྲག་རྡོ་རྗེ་ཐེག་པ་ལ་འཁུ་ཞིང་རྡོ་རྗེ་སློབ་དཔོན་གྱི་སྐུ་དགྲ་བྱེད་པ།
དེ་ཉིད་བསྒྲལ་ན་ཕྱིས་བདེ་བར་འགྲོ་ངེས་པ་ཞིག་བྱ་དགོས་ལ། བསྒྲལ་མཁན་ནི་བསད་པ་གསོ་ནུས་པ། བསྐྱེད་པ་དང་རྫོགས་པའི་ལམ་ལ་གོམས་པ་མཐར་ཕྱིན་པ། ཡུལ་དེ་བསྒྲལ་ནས་རྣམ་པར་ཤེས་པ་བྱང་ཆུབ་ཀྱི་ལམ་ལ་སྤར་ནུས་པ་ཞིག་གི་སྤྱོད་ཡུལ་ཡིན་ཏེ། ཕུར་པ་རྩ་བའི་དུམ་བུ་ལས། སྙིང་རྗེས་བསྒྲལ་བའི་དམ་ཚིག་ནི༑ ༑ བསད་ཅིང་མནན་པ་མ་ཡིན་ཏེ། ། ཕུང་པོ་རྡོ་རྗེར་བལྟམས་བྱས་ནས། ། རྣམ་པར་ཤེས་པ་རྡོ་རྗེར་བསྒོམ། ། ཞེས་དང༌།
གཤིན་རྗེ་མེ་རུ་རྩེའི་རྒྱུད་ལས། རང་རིག་གསལ་བའི་ཐུགས་རྗེ་ཡིས༑ ༑ ཉོན་མོངས་བསྒྲལ་བ་མ་གཏོགས་པ། ། ཞེ་སྡང་གདུག་པའི་སེམས་ཀྱིས་སྒྲོལ། ། མནར་མེད་དམྱལ་བར་སྐྱེ་བ་ལེན། ། ཞེས་དང༌། སྤྱོད་པའི་རྒྱུད་ལས། བླ་མ་སྨོད་བརྩོན་མ་རུངས་དང༌༑ ༑ དཀོན་མཆོག་གསུམ་ལ་གནོད་བྱེད་ལ། ། བཟོད་པ་བསྒོམ་པར་མི་བྱའོ། །
ཞེས་སོ། ། བསླབ་པ་ཀུན་ལས་བཏུས་པར་ཐབས་ལ་མཁས་པར་མདོའི་ལུང་དྲངས་པར། གལ་ཏེ་རབ་ཏུ་བྱུང་བའི་བྱང་ཆུབ་སེམས་དཔའ་ལྟུང་བའི་རྩ་བ་བཞི་པོ་ཐམས་ཅད་ཞིག་པར་གྱུར་ཀྱང་ཐབས་ལ་མཁས་པ་འདིས་སེལ་བར་བྱེད་པ་ལྟ་ན་བྱང་ཆུབ་སེམས་དཔའ་ལ་ལྟུང་བར་མི་འགྱུར་བར་ང་སྨྲའོ༑ ༑ ཞེས་དང༌། དཀོན་མཆོག་སྤྲིན་ལས། མཚམས་མེད་བྱེད་པར་འདོད་པའི་མི་བསད་པ་གནང་བར་བྱའོ། ། ཞེས་དང༌། འཕགས་པ་སྡུད་པ་ལས། དཔེར་ན་སྒྱུ་མ་མཁན་གྱིས་བཞི་མདོར་སྤྲུལ་བྱས་ཏེ། ། སྐྱེ་བོ་ཕལ་ཆེར་མགོ་མང་བྱེ་བ་གཅོད་བྱེད་པ། །
བསད་བྱ་དེ་དག་ཅི་འདྲ་དེ་ལྟར་བྱང་ཆུབ་སེམས། ། འགྲོ་ཀུན་སྤྲུལ་འདྲར་རབ་ཤེས་དེ་ལ་ཉེས་པ་མེད། ། ཅེས་གསུངས་པའི་ཕྱིར། ཡུལ་ཡུལ་ཅན་དེ་འདྲ་བས་མངོན་སྤྱོད་མ་བྱས་ན་རྩ་བའི་ལྟུང་བ་བཅུ་པ་འབྱུང་བར་ངེས་སོ། ། ཉེར་བདུན་པ། རྡོ་རྗེའི་དམྱལ་བ་ནི་མནར་མེད་པ་ཡིན་བྱ་བ་སྟེ། འདི་ནི་མནར་མེད་ཅེས་ཉམས་སུ་མྱོང་བྱའི་སྡུག་བསྔལ་དེ་ལས་ཆེ་བ་གཞན་གང་དུའང་མེད་པས་མནར་མེད་ཅེས་གྲགས་ལ། རྡོ་རྗེའི་སྒྲ་སྦྱོར་བ་ནི་སྔར་བཤད་པ་ལྟར་གསང་སྔགས་པ་རྣམས་ཆོས་ཐམས་ཅད་ལ་རྡོ་རྗེའི་སྒྲ་སྦྱོར་བ་ཐབས་ཤེས་མཉམ་རོལ་གྱི་དོན་ཡིན་ལ། དེར་སྐྱེ་བའི་རྒྱུ་ནི། བླ་མ་ལྔ་བཅུ་པ་ལས།
མནར་མེད་ལ་སོགས་འཇིགས་རུང་བའི༑ ༑ དམྱལ་བར་བསྟན་པ་གང་ཡིན་པ། ། སློབ་དཔོན་ལ་ནི་སྨོད་པ་རྣམས། ། དེར་ནི་ངེས་པར་གནས་པར་བསྟན། ། ཞེས་དང༌། རྡོ་རྗེ་གུར་ལས། དེ་ཚེ་དབང་བསྐུར་མཆོག་ཐོབ་པའི༑ ༑ སློབ་མས་བླ་མའི་བཀའ་འདས་ན། ། འཇིག་རྟེན་འདིར་ཡང་སྡུག་བསྔལ་ཞིང༌། ། འཇིག་རྟེན་ཕ་རོལ་མནར་མེད་གནས། །
ཞེས་དང༌། རྡོ་རྗེ་སྙིང་པོ་རྒྱན་གྱི་རྒྱུད་ལས། མདོ་སོགས་བསྟན་པའི་དམྱལ་བ་རུ། ། སློབ་དཔོན་སྨོད་པར་བྱེད་པ་དེ། ། གནས་པར་འགྱུར་བ་ང་ཡིས་བསྟན། ། ཞེས་སོགས་གསུངས་ལ། གསང་སྔགས་སུ་ངུ་འབོད་ལ་རྡོ་རྗེའི་དམྱལ་བ་མནར་མེད་དུ་བཞག་པ་ཡང་ཡོད་དེ། དུས་ཀྱི་འཁོར་ལོའི་འགྲེལ་པ་དྲི་མེད་འོད་ལས། རླུང་གི་དཀྱིལ་འཁོར་གྱི་དབུས་སུ་ངུ་འབོད་དང༌། དེའི་སྟེང་དུ་མུན་པ་ཆེན་པོ་དང༌།
དེ་བཞིན་དུ་མེ་དཀྱིལ་ལ་མེའི་དམྱལ་བ་དང་དུ་བ་མི་བཟད་པ། ཆུ་དཀྱིལ་ལ་འདམ་གྱི་ཆུ་དང་བྱེ་མའི་ཆུ། ས་དཀྱིལ་གྱི་ཕྱེད་འོག་མ་ལ་གསེག་མའི་དམྱལ་བ་སྟེ། གནས་བདུན་ལ་ཚ་གྲང་གི་དམྱལ་བ་འཁོར་བཅས་འདུ་བར་ཡང་གསུངས་སོ། ། ཉེར་བརྒྱད་པ། རྡོ་རྗེ་སློབ་དཔོན་རྒྱུད་ཚོད་མཐོ་ན་དེ་ཉིད་ཀྱིས་འདྲེན་བྱ་བ་ནི། རྡོ་རྗེ་སློབ་དཔོན་སྨིན་གྲོལ་གྱི་རྟོགས་པ་མཐར་ཕྱིན་པ་ཞིག་ལ། བློ་ངན་གྱི་སློབ་མ་དམ་ལས་ཉམས་ན་སྔར་ཡེ་ཤེས་ཕབ་པའི་ཚེ་ཡེ་ཤེས་སེམས་དཔའ་སློབ་མའི་སྙིང་ལ་བཅུག་པ་དེ་ཉིད་དམ་ལས་མ་འདས་ན་དེའི་ཡེ་ཤེས་སེམས་དཔའ་ཡིན་ལ། དམ་ལས་འདས་ན་དེ་ཉིད་དམ་ཉམས་ཀྱི་གཤེད་མར་གྱུར་ནས་དེའི་ཚེ་བསྟུངས་ཏེ་རྡོ་རྗེའི་དམྱལ་བར་ལྟུང་ལ། དེ་ཉིད་སློབ་དཔོན་དེས་ཅིས་ཀྱང་འདྲེན་པ་ནི་སེམས་ཅན་བློས་མི་གཏོང་བ་ཡིན་པས་གཞན་པའི་དམྱལ་བའི་ཚེ་ཚད་ལས་མྱུར་བར་འདྲེན་པ་ནི་སློབ་དཔོན་དེའི་མཐུ་ཡིན་ཏེ།
དན་འབག་གིས་ཐར་པ་ནག་པོ་དམྱལ་བ་ནས་དྲངས་པ་དང༌། ལེགས་སྐར་དམྱལ་བར་སོང་བ་བཅོམ་ལྡན་འདས་ཉིད་ཀྱིས་འདྲེན་པར་གསུངས་པ་དང༌། བྱང་སེམས་ཉི་མའི་སྙིང་པོས་གདུལ་བྱ་ངན་སོང་ནས་བཏོན་པ་ལྟ་བུ་དང༌། གཞན་ཡང་དགེ་བའི་བཤེས་གཉེན་པོ་ཏོ་བས་ས་ལ་འགྱེལ་བ་ས་ལ་བརྟེན་ནས་ལངས་པ་ལྟར། ཡུལ་དཀོན་མཆོག་གསུམ་ལ་ནོངས་པ་བགྱིས་པ་ཡུལ་དེ་ཉིད་ལ་བརྟེན་ནས་བཤགས་དགོས་པར་གསུངས་པ་ལྟར། རྡོ་རྗེ་སློབ་དཔོན་ཡེ་ཤེས་ལྡན་པ་ལ་དམ་ཉམས་ན་དེ་ཉིད་ཀྱིས་འདྲེན་གྱི། གཞན་གང་གིས་ཀྱང་འདྲེན་མི་ནུས་པར་དགོངས་པ་ཡིན་ལ། དེའི་རྒྱུ་མཚན་སྔགས་ཀྱི་དམ་ཚིག་གི་རྣམ་བཤད་རྣམས་སུ་ཡང༌། སློབ་དཔོན་ལ་དམ་ཉམས་ན་དེ་ཉིད་ལ་བཤགས་ནས་གནང་བ་མ་བྱིན་བར་དུ་བཤགས་པ་ལ་འབད། སློབ་དཔོན་སྐུ་གཤེགས་ནས་མི་བཞུགས་ན།
དེའི་བུའམ་ཆུང་མའམ། དེ་མེད་ན་དེའི་འདྲ་འབག་དང་དེའི་ལྷག་པའི་ལྷའི་དྲུང་དུ་བཤགས་དགོས་པར་བཤད་པ་ཡང་དོན་འདི་ཡིན་ནོ། ། འདི་ནི་བྱང་སེམས་ཚོམས་ཀྱི་བྱང་སེམས་ལ་གནོད་པས་བདེ་བར་འབྲེལ་མི་སྲིད་པ་དང་འགལ་ལོ་ཞེ་ན་མི་འགལ་ཏེ། འདིར་ཡང་གནོད་པའི་ལས་ཀྱིས་དམྱལ་བར་སྐྱེ། སྔོན་བཟང་པོའི་འབྲེལ་བ་སྨིན་གྲོལ་ཐོབ་པ་དེ་ཉིད་ཀྱིས་དྲངས་པ་ཡིན་པས་འདི་ནི་དཀར་ནག་ཟང་ཐལ་ཡང་དཔྱིས་ཕྱིན་པ་ཡིན་ལ༑ རྒྱུ་འབྲས་ལ་མུ་བཞིར་འགའ་ཞིག་གིས་བརྩི་བ་དེ་ཡང་རྣམ་པར་ཉམས་པར་བྱས་སོ། ། ཞེས་གསང་སྔགས་རིག་འཛིན་སྡོམ་པའི་གནད་བསྡུས་ཀྱི་ཚོམས་གསལ་བར་བྱེད་པ་སྟེ་སྤྱི་དོན་ལྔ་པའོ།། །། ༈ །སྤྱི་དོན་དྲུག་པ་ལྟ་སྒོམ་སྤྱོད་པའི་གནད་བསྡུས་ཀྱི་ཚོམས་འཆད་པ་ལ་རྡོ་རྗེའི་གསུང་ཉི་ཤུ་མཆིས་པའི་དང་པོ། བརྒྱུད་པ་ནས་བརྒྱུད་པའི་ཆོས་ཟབ་ཅིང་ངོ་མཚར་བ་ཡིན་ཞེས་གསུངས་པ་ནི། རྡོལ་ཆོས་པེ་དཀར་བུ་བཞི་ལྟ་བུ།
ཤིང་ཆོས་གསོ་སྦྱོང་ཡན་ལག་བརྒྱད་པ་ཀ་བའི་ནང་ནས་ཕྱུང་བ་ལྟ་བུ་དང༌། གནམ་ཆོས་ཏནྟྲ་སྡེ་བཅོ་བརྒྱད་རྒྱལ་པོ་ཛའི་ཁང་ཐོག་ཏུ་བབ་པ་ལྟ་བུ། དེ་ལ་སོགས་པ་རྣམས་ནི་ཚིག་དོན་ཕུན་སུམ་ཚོགས་ཀྱང༌། བླ་མ་བརྒྱུད་པ་མེད་པས་འབྲས་བུ་མི་འབྱིན་པ་དང༌། གཞན་ཡང་བརྒྱུད་པ་ཡིད་ཆེས་ཤིང་དམ་ཉམས་དང་འདྲེས་ཁྱེར་ལ་སོགས་པ་མི་བར་ཁྱིས་མ་ཆོད་པ་ཞིག་དང༌། དེ་དག་ཀྱང་བཤད་པའི་ཆོས་ཡིན་ན་རྩ་བའི་བླ་མའི་བར་དུ་ཉན་བཤད་ཀྱི་རྒྱུན་མ་ཆད་ཅིང་ལུང་རིགས་ཀྱི་ཟམ་མ་ཆད་པ། སྒོམ་སྒྲུབ་ཀྱི་ཆོས་ཡིན་ན་དབང་གི་ཆུ་བོ་མ་ནུབ། བྱིན་རླབས་ཀྱི་དད་པ་མ་ཡལ། ཉམས་ལེན་གྱི་གནད་ཀ་མ་ལོག་པ་ཞིག་དགོས་ཏེ། དེ་ཡང་གསང་སྔགས་སྔ་འགྱུར་ཡིན་ན།
རྒྱལ་བ་དགོངས་བརྒྱུད། རིག་འཛིན་བརྡ་བརྒྱུད། གང་ཟག་སྙན་རྒྱུད། སྨོན་ལམ་དབང་བརྒྱུད། མཁའ་འགྲོ་གཏད་བརྒྱུད། ཤོག་སེར་ཚིག་བརྒྱུད་དེ་བརྒྱུད་པ་དྲུག་དང་ལྡན་པ། སྔགས་གསར་མ་ཡིན་ན་རྡོ་རྗེ་འཆང་ནས་རྩ་བའི་བླ་མའི་བར་དང༌། ཕར་ཕྱིན་ཐེག་པ་ཡིན་ན་སྟོན་པ་སངས་རྒྱས་ནས་རྩ་བའི་བླ་མའི་བར་དུ་ཞལ་དང་སྙན་དུ་བརྒྱུད་པའི་གདམས་པ་དེ་ནི་ཟབ་ཅིང་ངོ་མཚར་བར་བཞེད་དེ། སམྦུ་ཊིའི་རྒྱུད་ལས། ཡོན་ཏན་ཐམས་ཅད་རབ་རྫོགས་ཀྱང༌། །
བླ་མ་མེད་ན་སྲིད་མཐར་མིན། ། ཞེས་དང༌། མདོ་ཏིང་འཛིན་རྒྱལ་པོ་ལས། གཞོན་ནུ་བླ་ན་མེད་པའི་བྱང་ཆུབ་ཀྱང་དགེ་བའི་བཤེས་གཉེན་གྱི་ཁ་ལ་རག་ལུས་ན། ཏིང་ངེ་འཛིན་འདི་ལྟ་ཅི་སྨོས། ཞེས་དང༌། མགོན་པོ་ཕག་མོ་གྲུ་པས། དང་པོ་ཉམས་མྱོང་སྐྱེས་ན་ཡང༌། ། མི་རྟག་སྤྲིན་དང་གློག་དང་མཚུངས། ། ཉོན་མོངས་ང་རྒྱལ་སྐྱེ་བའི་རྒྱུ། །
གདམས་ངག་ལ་ཁ་ཚོ་ཆེ་ན་ཡང༌། ། བརྒྱུད་པ་མེད་པ་མུ་སྟེགས་ལམ། ། ཞེས་གསུངས་སོ། ། འགའ་ཞིག་ན་རེ། གཏེར་ནས་བྱུང་བའི་གླེགས་བམ་དང༌། ། གཞན་ནས་བརྐུས་པའི་ཆོས་ལུགས་དང༌། ། བརྩམས་ཆོས་དང་ནི་རྨི་ལམ་ཆོས། ། བློས་བཟོས་པ་ཡི་ཆོས་ལུགས་ལ། ། རྡོ་རྗེ་འཆང་ལ་བརྒྱུད་པ་སྙེག ། དེ་ལའང་གཞན་དག་ལུང་ལེན་པ། །
ཆོས་དང་འགལ་བ་ལྟ་ཅི་སྨོས། ། རང་ཚིག་དང་ཡང་འགལ་བ་ཡིན། ། ཞེས་པ་ཡང་རྣམ་པར་མ་བརྟག་པ་སྟེ། གཏེར་ནས་བྱུང་པའི་གླེགས་བམ་ནི། ཕལ་ཆེར་སློབ་དཔོན་པདྨས་སྦས་པར་ཟད་མོད། དེ་རྡོ་རྗེ་འཆང་ལ་བརྒྱུད་པ་མི་བསྙེག་པ་ལ་རྒྱུ་མཚན་མེད། གཏེར་དེ་རྡོ་རྗེ་འཆང་གི་སྔ་རོལ་ནས་སྦས་ན་ཁྱེད་བདེན་དུ་ཆུག ། དེ་དག་ཕྱིས་སྦས་པའི་ཕྱིར་རྡོ་རྗེ་འཆང་ལ་བརྒྱུད་པ་སྙེག་དགོས་པ་ལས་འོས་མེད། གཏེར་གྱི་གླེགས་བམ་རྣམས་ཟོག་ཆོས་རྡོ་རྗེ་འཆང་ལས་འགལ་བར་ཁས་ལེན་ན། རྒྱལ་བའི་བཀའ་འགྱུར་རོ་ཅོག་གཏེར་དུ་བཞུགས་མྱོང་བ་དང༌།
དཔལ་མགོན་ཕྱག་བཞི་པའི་རྒྱུད་རྣམས་མཆོད་རྟེན་ཆོས་བཟང་སྤྲིན་གྱི་ཡང་རྫོང་ནས་སྤྱན་དྲངས་པ་དང༌། བདེ་གཤེགས་འདུས་པའི་རྒྱུད་ལུང་རྣམས་མཆོད་རྟེན་བདེ་བྱེད་བརྩེགས་པ་ནས་སྤྱན་དྲངས་པས་ཁྱོད་ཀྱི་ཁས་ལེན་དེ་ཐལ་ཆེས་ལ། བརྩམས་ཆོས་ཀྱང་རྒྱལ་བའི་བཀའ་ལ་བརྟེན་ནས་པཎ་གྲུབ་ཀྱིས་བརྩམས་པ་རྡོ་རྗེ་འཆང་ལ་བརྒྱུད་པ་མི་སྙེག་ན། ལམ་འབྲས་ཀྱི་བརྒྱུད་པ་གང་ལ་གཏུགས། དེས་འགྲེ་མོད། མགོན་པོ་བྱམས་པས། གང་ཞིག་རྒྱལ་བའི་བསྟན་པ་འབའ་ཞིག་གི། ། དབང་བྱས་རྣམ་གཡེང་མེད་ཡིད་ཅན་གྱིས་བྱས། ། ཐར་པ་ཐོབ་པའི་ལམ་དང་རྗེས་མཐུན་པ། ། དེ་ཡང་དྲང་སྲོང་བཀའ་བཞིན་སྤྱི་བོས་བླང༌། །
ཞེས་མ་གསུངས་སམ། རྨི་ལམ་གྱི་ཆོས་ཀྱང་རྒྱལ་བའི་བཀའ་དང་མཐུན་ན་བརྒྱུད་པ་དེ་ཉིད་ལ་སྙེག་པ་ལས་འོས་མ་མཆིས་ལ། བརྐུས་པའི་ཆོས་ནི་རྣམ་པར་མ་དག་མོད། བློས་བཟོས་པའི་ཆོས་ཀྱང་རྒྱལ་བའི་བཀའ་ལ་བརྟེན་ནས་བཅོས་ན་རུང་ལ། མ་བཅོས་ན་མི་རུང་བ་ཀུན་གྱིས་འདོད་དེས་ན་དེ་འདྲ་བ་ཡང་བྲིས་པ་ལ་དགོས་པ་མི་སྣང་ངོ༌། ། གཉིས་པ། འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་ཡིན་བྱ་བ་ནི། ལང་ཀར་གཤེགས་པ་ལས། རྣམ་རྟོག་བག་ཆགས་འཁྲུལ་བ་ལ། ། མི་རྣམས་ལ་ནི་ཕྱི་རོལ་སྣང༌། །
ཕྱི་རོལ་སྣང་བ་ཡོད་མེད་དེ། ། སེམས་ནི་སྣ་ཚོགས་ཉིད་དུ་སྣང༌། ། ཞེས་དང༌། དེ་ཉིད་ལས༑ རྐྱེན་ལས་སྐྱེས་པའི་སྣང་བ་ལས། ། རྟོག་པ་རང་གིས་རྟོགས་བྱེད་པ། ། ཕྱི་རོལ་དོན་མཐོང་ལོག་པ་སྟེ། ། དོན་མེད་སེམས་ནི་འབའ་ཞིག་གོ། ། ཞེས་དང༌། སློབ་དཔོན་འཕགས་པའི་སེམས་ཀྱི་རྡོ་རྗེའི་བསྟོད་པ་ལས།
སེམས་རྟོགས་པས་ནི་བྱང་ཆུབ་སྟེ། ། སེམས་ནི་འགྲོ་བ་ལྔ་པོ་ཡིན། ། བདེ་དང་སྡུག་བསྔལ་མཚན་ཉིད་དག ། སེམས་ལས་མ་གཏོགས་ཅུང་ཟད་མེད། ། ཅེས་སོགས་གསུངས་པས་དོན་འདིས་སྣང་བ་རང་སེམས་གོ་ན་སངས་རྒྱས་ཐོབ་པར་བྱེད་པའི་རྒྱུ་ས་བོན་གྲུང་པོ་བྱང་ཆུབ་ཀྱི་སེམས་དགྲ་གཉེན་ཕྱོགས་རིས་སུ་མ་ཆད་པ་ཞིག་འབྱུང་སྟེ། མགོན་པོ་བྱམས་པས། བདག་དང་སེམས་ཅན་མཚུངས་མཐོང་ཡང༌། ། ཞེས་སོགས་གསུངས་པའི་ཕྱིར་རོ། ། གསུམ་པ། ཆོས་ཐམས་ཅད་བསམ་པ་སྐད་ཅིག་མའི་རང་གཟུགས་ཡིན་གསུངས་པ་ནི།
ཆོས་ཉིད་མི་བསམ་པའི་རང་གཟུགས་དང༌། ཆོས་ཅན་བསམ་པའི་རང་གཟུགས་གཉིས་ལས། སྔ་མ་ནི་ཕྱག་རྒྱ་ཆེན་པོ་ཉིད་ཡིན། ཕྱི་མ་ལ་གསུམ་ལས། ད་ལྟ་དང༌། ཚེ་འཕོས་པ་དང༌། ཚེ་མ་འཕོས་ཀྱང་ལུས་འགྱུར་བ་དང་གསུམ་ལས། དང་པོ་ད་ལྟ་བསམ་པ་སྐད་ཅིག་མའི་རང་གཟུགས་ནི། རང་རྒྱུད་ལ་དགེ་མི་དགེའི་རྟོག་པ་གང་རུང་རེ་རེ་སྐྱེས་པ་ན་དེ་དང་མཐུན་པ་ཞིག་ཡིད་སྣང་ལ་རང་གཟུགས་སུ་གྲུབ་ལ། དེས་དགེ་མི་དགེའི་འབྲས་བུ་སྨིན་པར་འགྱུར་བ།
བྲམ་ཟེ་ཏོའུ་ཏྱའི་བུ་ནེ་ཚོ་དང་ཁྱི་དཀར་པོ་དུང་ལྟ་བུ་སྟེ། རྒྱལ་སྲས་ཞི་བ་ལྷས༑ ལྕགས་སྲེག་ས་གཞི་སུ་ཡིས་བྱས། ། མོ་ཚོགས་དེ་དག་ཅི་ལས་བྱུང༌། ། དེ་འདྲ་དེ་དག་ཐམས་ཅ་ད་ཀྱང༌། ། སྡིག་སེམས་ཡིན་པར་ཐུབ་པས་གསུངས། ། ཞེས་སོ། ། གཞན་ཡང་ལྷ་བསྒོམས་པས་ཀྱང་དེའི་བསམ་པའི་རང་གཟུགས་སུ་འགྱུར་བའི་འདམ་པ་ཡ་པོ་དང༌། རྩ་ཐུ་འབག་པའི་སྔགས་ལྟ་བུ་ཡིན་ནོ། ། གཉིས་པ་ཚེ་འཕོས་པ་སྐད་ཅིག་མའི་རང་གཟུགས་ནི་བཞི་སྟེ།
སྔར་གོང་དགེ་བའི་ལས་དཔག་ཏུ་མེད་པ་བྱས་ཀྱང་འཆི་ཁར་མི་དགེ་བས་མཚམས་སྦྱར་ན་ངན་སོང་དུ་འགྲོ་བ་ཆོས་རྒྱལ་མྱ་ངན་མེད་ལྟ་བུ་ཡིན། གཞན་ཡང་དེང་སང་བཤད་སྒྲུབ་ཀྱི་ཆོས་ལུགས་འགའ་ཞིག་གིས་དགེ་བའི་བཤེས་གཉེན་ལས་ཀྱི་མཐའ་ལོག་ནས་འགོང་པོར་སྐྱེས་པ་མང་དུ་མཆིས་པ་འདི་རྣམས་ལྟ་བུ། ཡང་སྔར་གོང་སྡིག་པ་འབའ་ཞིག་ལ་སྤྱད་ཀྱང་འཆི་ཁར་དགེ་བས་མཚམས་སྦྱར་ན་བདེ་འགྲོ་ཐོབ་པ་ཡུལ་འཕགས་རྒྱལ་གྱི་རྔོན་པ་ལྟ་བུ་དང༌། དེང་སང་ཡང་སྡིག་ཅན་འགའ་ཞིག་འཕོ་བ་སོགས་ཀྱིས་མཚམས་སྦྱར་བས་མི་ལུས་ཐོབ་ནས་སྐྱེ་བ་འཆད་པ་ལྟ་བུ། ཡང་སྔར་གོང་དགེ་སྡིག་གི་ལས་ཆེར་བསགས་པ་མེད་ཀྱང་འཆི་ཁར་དགེ་བས་མཚམས་སྦྱར་ན་བདེ་འགྲོ་ཐོབ་པ་ཡུལ་ཀཱ་ཤི་ཀའི་རྒྱལ་པོ་ཚངས་སྦྱིན་གྱི་བྲན་མོ་ལྟ་བུ། ཡང་སྔར་གོང་དགེ་སྡིག་ཆེར་མ་བསགས་པ་འཆི་ཁར་མི་དགེ་བས་མཚམས་སྦྱར་ན་ངན་འགྲོར་འགྲོ་བ་སོགས་ལྟ་བུ་སྟེ། ཚུལ་དེས་ན་བསམ་པ་སྐད་ཅིག་མའི་རང་གཟུགས་ཡིན་ཏེ། འཇམ་དཔལ་མཚན་བརྗོད་ལས། སྐད་ཅིག་གཅིག་གིས་བྱེ་བྲག་ཕྱེད། ། སྐད་ཅིག་གཅིག་ལ་རྫོགས་འཚང་རྒྱ། །
ཞེས་སོ། ། འདི་བཞི་དང་དཀར་ནག་ཟང་ཐལ་འགལ་ལོ་ཞེ་ན་མི་འགལ་ཏེ། འཆི་ཁའི་མཚམས་སྦྱོར་སྟོབས་ཆེ་ཞིང་འཕེན་པ་དྲག་པས་མཚམས་སྦྱོར་དེའི་དགེ་སྡིག་གི་ལས་ཟང་ཐལ་དུ་ལུས་རྟེན་ཕྱི་མ་དེར་བྱུང་ལ། སྔ་གོང་བསགས་པའི་ལས་དཀར་ནག་གི་འབྲས་བུ་ཆུད་མི་ཟ་བར་རིམ་གྱིས་ཟང་ཐལ་དུ་བྱུང་སྟེ། ཇི་སྐད་དུ། གང་དུ་ཕྱིན་ཀྱང་ལས་ཀྱིས་མི་བརྫི་བའི། ། ས་ཕྱོགས་དེ་ནི་ཡོད་པ་མ་ཡིན་ཏེ། ། ཞེས་སོགས་གསུངས་སོ། ། གསུམ་པ་ཚེ་མ་འཕོས་ཀྱང་ལུས་འགྱུར་བ་བསམ་པ་སྐད་ཅིག་མའི་རང་གཟུགས་ནི། དགེ་ཚུལ་ཀླུར་གྱུར་པ་དང༌།
ཤུད་ཀེ་བན་རྒན་རྒྱ་མཚོའི་སློབ་མས་ཀླུ་བསྒྲུབས་པས་ཀླུར་གྱུར་པ་ལྟ་བུ་ཡིན་ནོ༑ ༑ དེ་ལྟ་ན་སེམས་དང༌། ལས་དང༌། འབྲས་བུ་གསུམ་གྱིས་བསྡུས་པ་བསམ་པ་སྐད་ཅིག་མའི་རང་གཟུགས་ཡིན་ཏེ། གསུམ་ཚོགས་ཀྱི་རྟེན་འབྲེལ་ལས་འབྱུང་བ་དྲན་པ་ཉེར་བཞག་ནས་གསུངས་པ་རི་མོ་མཁན་གྱི་དཔེ་དང་འདྲ་བར་གསུངས་པ་གནད་ཟབ་པ་ཡིན། རྗེ་འཇིག་རྟེན་མགོན་པོས། རྗེ་ཕག་མོ་གྲུ་པའི་སྣང་བ་རང་སེམས་ཀྱི་ཁྲོད་ནས་འམ་འབུས་བསམ་པའི་རང་གཟུགས་འདི་རྙེད་པ་ཡིན་གསུངས་དེས་ན་རྒྱུ་འབྲས་མཐོང་ཆོས་སུ་འབྱུང་བ་དང༌། སྐྱེས་ནས་དང༌། ལན་གྲངས་གཞན་མྱོང་མ་ངེས་པ་སོགས་གོ་བའི་ཕན་ཡོན་གསུམ་གྱིས་ཀྱང་བསམ་པ་སྐད་ཅིག་མའི་རང་གཟུགས་འདི་ཉིད་འབྱུང་སྟེ། མངོན་རྟོགས་རྒྱན་ལས།
ཇི་ལྟར་སྐྱེས་བུ་ཟོ་ཆུན་རྒྱུད། ། རྡོག་ཐབས་གཅིག་གིས་བསྐྱོད་པ་ན། ། ཐམས་ཅད་ཅིག་ཅར་འགུལ་བར་ལྟར། ། སྐད་ཅིག་ཡེ་ཤེས་དེ་བཞིན་ནོ། ། ཞེས་སོགས་གསུངས་པའི་ཕྱིར། རྡོ་རྗེའི་གསུང་འདིས་སྣང་བ་རང་སེམས་གསལ་པོར་བསྟན་པ་ཡང་ཡིན་ནོ། ། བཞི་པ། གཤིས་ལ་མི་གནས་ན་བལྟས་པས་མི་འགྱུར་བྱ་བ་ནི། ཐམས་ཅད་མཁྱེན་པ་གནས་དང་གནས་མ་ཡིན་པ་མཁྱེན་པ་དང༌། རྟེན་འབྲེལ་རྒྱུ་འབྲས་ཤེས་བྱའི་གཤིས་དང་འགལ་བ་དང༌།
དཔལ་ཆོས་ཀྱི་གྲགས་པའི་ཚད་མ་རིག་པས་ཀྱང་འདི་མི་འགྲུབ་པ་དང༌། རང་བློ་འཁྲུལ་བ་ལ་ཚད་མར་བྱས་པ་ལོག་ཤེས་ཡིན་པ་སྟེ། རྒྱུ་མཚན་འདི་བཞི་པོས་གསུང་འདི་གྲུབ་པ་ཡིན་ལ། དེ་ཡང་ཆོས་ཉིད་དོན་དམ་པའི་བདེན་པའི་གཤིས་མཐའ་ཐམས་ཅད་དང་བྲལ་བ་དང༌། དེའི་གནད་ཀྱིས་རང་སེམས་ཀྱི་གཤིས་བབས་ལས་གཞན་དུ་མ་གྱུར་པས་ཡོད་པ་ལ་མེད་པ་དང༌། མེད་པ་ཡོད་པར་བལྟས་ཀྱང་མི་འགྲུབ། མེ་ལ་རླན་གཤེར་དང༌། ཆུ་ལ་ཚ་སྲེག་གི་གཤིས་མེད་པ་དང༌། ས་ལ་གཡོ་བ་དང༌། རླུང་ལ་སྲ་བརྟན་གྱི་གཤིས་མེད་པས།
དེ་རྣམས་གོ་བཟློག་ནས་དེ་ལྟར་བལྟས་ཀྱང་དོན་བྱེད་དེ་མི་འགྲུབ། མཐོང་ཁུང་ལ་ཀོམ་བུར་བལྟས་ནས་བསྡད་ཀྱང་གཤིས་དེ་མེད་པས་གཡང་ལ་རྡེག་འཆོས་པ་ལས་འོས་མེད། དུག་ལ་སྨན་དུ་བལྟས་ནས་ཟོས་ཀྱང་སྲོག་འདོར་ལ། དགེ་བས་བདེ་བ་དང༌། མི་དགེ་བས་སྡུག་བསྔལ་བར་འགྱུར་བ་ཡང་གཤིས་ཡིན། དེ་གོ་ལོག་ཏུ་བལྟས་ཀྱང་བསྒྱུར་དུ་མི་བཏུབ། རྒྱུ་འབྲས་དེ་ནི་མཐོ་བ་ས་བཅུ་པ་སོགས་ལ་ཡང་བསླུ་མེད་དུ་འོང་སྟེ། འཁོར་ལོས་བསྒྱུར་རྒྱལ་ང་ལ་ནུ་ལྟ་བུ་ཡིན། ལོག་ཤེས་ཀྱང་མི་འགྲུབ་པ་ལེགས་སྐར་གྱིས་སངས་རྒྱས་འགྲོ་བ་མགོ་སྐོར་མཁན་དུ་བལྟས་ཀྱང་གཤིས་ལ་མི་གནས་པས་དེར་འགྱུར་མི་སྲིད་ཀྱང༌། ཁོ་རང་ལོག་རྟོག་དེས་དམྱལ་བར་སོང་བ་ཡང་དེ་ཡིན།
ཡང་གྲུབ་པ་ཐོབ་པ་རྣམས་ཀྱིས་རྫུ་འཕྲུལ་སྣ་ཚོགས་སྟོན་པ་རྣམས་འགལ་བ་ལྟར་སྣང་བ་ཞེ་ན། དེ་ཡང་དོན་དམ་དུ་འཁོར་འདས་ཐམས་ཅད་རང་སེམས་ལས་གཞན་དུ་མེད་ཅིང་རང་སེམས་སྤྲོས་པའི་མཐའ་དང་བྲལ་བར་གསུངས་པའི་ཕྱིར། སེམས་ལ་དབང་བསྒྱུར་བའི་གཤིས་ཀྱིས་དེ་ལྟར་ནུས་པ་ཡིན། གཤིས་དེ་རྒྱུ་ཡིན་པས་རྒྱུ་ལ་འབྲས་བུ་བསྒྱུར་དུ་མི་བཏུབ་པས། འདུལ་བ་ལུང་ལས། གནས་འཇོག་སྦྲང་རྩི་བྱེད་ཀྱིས་འདོད་ན་རྒྱ་མཚོ་ཆེན་པོ་སྦྲང་རྩིར་བསྒྱུར་བཏུབ་པའང་རྒྱུ་སྔོན་སོང་གི་འབྲས་བུ་བསླུ་མེད་དུ་འབྱུང་བ་རྒྱུ་འབྲས་ཀྱི་གཤིས་ཡིན། མདོ་སྡེ་ལས་བརྒྱ་པ་ལས། དགེ་སློང་སྒུར་ཆུང་གིས་ཐལ་སྐྱོ་སྦྲང་རྩིར་བསྒྱུར་མ་བཏུབ་པ་རྒྱུ་སྔོན་དུ་མ་སོང་བའི་གཤིས་ཡིན། དེས་ན་གསུང་འདི་ནི་ཆོས་འཁོར་ཚོམས་ཀྱི་གཤིས་སམ་བབས་ཀྱི་སྐབས་དང༌། དཀར་ནག་ཟང་ཐལ་གྱི་སྐབས་སོགས་སུ་ལུང་རིགས་མང་དུ་བཤད་ཟིན་པས་འདིར་དཔེ་དོན་ཙམ་བསྟན་པས་གོ་བར་བྱོས་ཤིག །
ལྔ་པ། མཚན་ཉིད་དང་མི་ལྡན་པའི་བླ་མས་ཡོན་ཏན་སྐྱེད་པར་མི་ནུས་ཞེས་པ་ནི། སློབ་མའི་རྒྱུད་ལ་ཡོན་ཏན་སྐྱེ་བར་བྱེད་པ་ལ་རྒྱུ་རྐྱེན་གྱི་རྟེན་འབྲེལ་ཕུན་སུམ་ཚོགས་པ་ལས་འབྱུང་གི ། རྒྱུའི་གཙོ་བོ་ནི་བླ་མ་མཚན་ལྡན་དང་སློབ་མ་དད་ལྡན་ཡིན་ཏེ། དུས་འཁོར་བསྡུས་རྒྱུད་ལས། ང་རྒྱལ་དང་ལྡན་ཁྲོ་བས་ཟིལ་མནན་རྫས་ལ་བརྐམ་ཞིང་ཐོས་པ་དག་ཀྱང་མེད། ། སློབ་མ་རྣམས་ནི་བསླུ་བ་དོན་དུ་གཉེར་ཞིང་མཆོག་གི་བདེ་བའི་གནས་ལས་སེམས་ཉམས་དབང་མ་བསྐུར། ། ལོངས་སྤྱོད་དག་ལ་ཀུན་ཆགས་བག་མེད་རྩུབ་མོའི་ཚིག་དང་བཅས་ཤིང་དབང་པོའི་དོན་དུ་འདོད་ལྡན་པ། ། དེ་ཉིད་དམྱལ་བ་བཞིན་དུ་སློབ་མ་མཁས་པ་རྣམས་ཀྱིས་རྫོགས་པའི་བྱང་ཆུབ་རྒྱུར་ནི་སྤང་བར་བྱ། ། ཞེས་པས་མཚན་ལྡན་ལས་ལོག་པའི་བླ་མ་ནི་བསྟེན་པར་མི་བྱ་བ་སྨོས་ཅི་དགོས་དམྱལ་བ་བཞིན་དུ་སྤང་བྱར་གསུངས་པའི་ཕྱིར་རོ། །
བླ་མ་མཚན་ལྡན་མིན་ཡང་སྔར་མ་བརྟགས་པར་གདམས་པ་ཞུས་ཟིན་ལ་ལོག་པར་བལྟས་ནས་ཕྱིས་བླ་མ་མཚན་ལྡན་ལ་གཏུགས་ནས་མོས་གུས་སོགས་ཕུན་སུམ་ཚོགས་ཀྱང་སྔར་ཉམས་པའི་ཉེས་པས་ཡོན་ཏན་མི་སྐྱེ་བ་ནག་ཤོད་རྒྱལ་འབྱུང་ལྟ་བུ་ཡིན་པས། དེས་ན་ཆོས་ཀྱིས་མ་འབྲེལ་གོང་དུ་དཔོན་སློབ་ལེགས་པར་བརྟགས་ནས་གཟོད་འབྲེལ་བར་བྱ་ཡི། འབྲེལ་བ་ཐོགས་ཟིན་ནས་སྤངས་ན་མཚན་ལྡན་ཡིན་ཡང་རུང་མིན་ཡང་རུང་རྩ་ལྟུང་དང་པོ་འགྱུར་བས་ཐོག་མ་ཉིད་ནས་བརྟག་པ་གལ་ཆེ་བ་ནི་མདོ་སྔགས་ཀྱི་དགོངས་པ་དཔྱིས་ཕྱིན་པ་ཡིན་ནོ། ། དྲུག་པ། རྟོགས་པ་སྐྱེ་བའི་ཐབས་མོས་གུས་ཁོ་ནར་ངེས་བྱ་བ་ནི། བླ་མ་མཚན་ཉིད་དང་ལྡན་ཡང༌། སློབ་མའི་རྒྱུད་ལ་དད་པ་མེད་ན་ཡོན་ཏན་མི་འབྱུང་སྟེ། དུས་ཀྱི་འཁོར་ལོ་ལས། བསྐལ་པ་དུས་གསུམ་ཐམས་ཅད་དུ། ། དཀོན་མཆོག་གསུམ་ལ་མཆོད་པ་དང༌། །
སྲོག་ཆགས་བྱེ་བའི་ཚེ་བསྐྱབས་པས། ། ཚེ་འདིར་སངས་རྒྱས་མི་འཐོབ་སྟེ། ། ཡོན་ཏན་རྒྱ་མཚོ་བླ་མ་ལ། ། དང་བའི་ཡིད་ཀྱིས་མཉེས་བྱས་ན། ། མཆོག་དང་ཐུན་མོང་དངོས་གྲུབ་ནི། ། ཚེ་འདི་ཉིད་ལ་ངེས་པར་འཐོབ། ཅེས་དང༌། མགོན་པོ་བྱམས་པས། རང་བྱུང་རྣམས་ཀྱི་དོན་དམ་ནི། ། དད་པ་ཉིད་ཀྱིས་རྟོགས་བྱ་ཡིན། །
ཉི་མའི་དཀྱིལ་འཁོར་འོད་འབར་བ། ། མིག་མེད་པ་ཡིས་མཐོང་བ་མེད། ཅེས་དང༌། མགོན་པོ་འབྲི་གུང་པ་ཆེན་པོས། རྡོ་རྗེ་འཆང་ཆེན་བླ་མ་ལ། ། ཆོས་སྐུའི་འདུ་ཤེས་མ་བསྐྱེད་ན། ། སེམས་ཉིད་རྟོགས་པའི་ཁ་ཏ་ཡང༌༑ ༑ རང་དང་གོང་མས་ཁྲེལ་བར་ཟད། ། ཅེས་དང༌། ཏིལླི་པས།
མི་བརྗེད་གཟུངས་ཐོབ་ནཱ་རོ་པས། ། བཅུ་གཉིས་བར་དུ་ང་མཉེས་བྱས། ། ཞེས་སོགས་གསུངས་པའི་ཕྱིར། རྟོགས་པ་སྐྱེ་བའི་ཐབས་ཀྱི་གཙོ་བོ་མོས་གུས་ཡིན་པར་བཞེད་དོ། ། བདུན་པ། ལྟ་བ་རྟོགས་པ་དང་ལྡན་པ་ཞེས་བྱ་བ་ནི། གྲུབ་མཐའ་ལུང་རིགས་བཤད་པས་གཏན་ལ་ཕབ་པའི་གནས་ལུགས་ཀྱི་ལྟ་བ་ནི་གོ་ཡུལ་ཙམ་ཡིན་ལ། ཉམས་སུ་བླངས་པས་རང་རྒྱུད་ལ་སྤྲོས་མེད་མཐའ་བྲལ་གྱི་རྟོགས་པ་སྐྱེས་པ་ནི་ལྟ་བ་མཚན་ཉིད་པ་རྟོགས་པ་ལ་དགོངས་ཏེ། དེ་ཡང་རང་རེའི་བརྒྱུད་པ་འདི་ལུང་རིགས་གིས་གཏན་ལ་ཕབ་པའི་ངོ་བོ་རང་གཞན་སྟོང་པར་ཁས་བླངས་ཀྱང༌། མཚན་འཛིན་བདེན་ཞེན་གྱི་སྒྲོག་གིས་བཅིངས་པའི་ལྟ་བ་དེ་འདྲ་བ་མི་བཞེད་དེ།
སློབ་དཔོན་འཕགས་པས། གང་གི་ཐུགས་བརྩེས་ཉེར་བཟུང་ནས། ། ལྟ་བ་ཐམས་ཅད་སྤང་བའི་ཕྱིར། ། དམ་པའི་ཆོས་ནི་སྟོན་མཛད་པ། ། གཽ་ཏམ་དེ་ལ་ཕྱག་འཚལ་ལོ། ། ཞེས་དང༌། རྗེ་མི་ལ་རས་པ་ལ་ལྟ་བ་གང་ཡིན་ཞུས་པས། ང་ལ་ལྟ་བ་མེད་ཅེས་གསུངས་པ་ལྟ་བུ་དང༌། ཡུམ་ལས། སེམས་ནི་སེམས་སུ་མ་མཆིས་ཏེ་སེམས་ཀྱི་རང་བཞིན་ནི་འོད་གསལ་བའོ། །
ཞེས་དང༌། མགོན་པོ་ཕག་མོ་གྲུ་པས༑ ལྟ་བའི་མཐར་ཐུག་བལྟ་བྱ་ལྟ་བྱེད་བྲལ། ཞེས་གསུངས་པས། རང་རེའི་བརྒྱུད་པ་འདི་ནི་ལྟ་བ་ཞེས་པའི་ཐ་སྙད་སྤྱིར་མི་འདོགས་ལ། འདོགས་ན་ཡང་གནས་ལུགས་ངེས་པ་དོན་གྱི་སྙིང་པོ་འཁོར་འདས་གཉིས་མེད་ཟུང་འཇུག་ཡེ་ཤེས་ཀྱི་རང་ངོ་རྟོགས་པ་ལ་ལྟ་བ་ཙམ་དུ་མིང་འདོགས་ཀྱི། དེ་ལས་གཞན་པའི་མཐའ་བྲལ་མཐར་ལྷུང་གི་ལྟ་བ་དེ་འདྲ་བ་མི་བཞེད་པ་ཡིན་ནོ༑ ༑ བརྒྱད་པ། ཆེན་པོ་གསུམ་གྱིས་མ་རེག་པའི་རྟོགས་པ་བྱ་བ་ནི། དང་པོ་དབུ་མ་ཆེན་པོ་མཐའ་བཞི་དང་བྲལ་བ་རང་གཞན་སྟོང་པའི་ལུགས་འདི་གཉིས་ཀྱང་སེམས་ཀྱི་མངོན་རྟོགས་ལ་མ་རེག་སྟེ།
ཏིང་འཛིན་རྒྱལ་པོ་ལས། ཡོད་དང་མེད་ཅེས་བྱ་བ་མཐའ་ཡིན་ཏེ། ། དེ་བཞིན་གཙང་དང་མི་གཙང་འདི་ཡང་མཐའ། ། དེ་ཕྱིར་མཐའ་འདི་དག་ནི་རྣམ་སྤངས་ནས། མཁས་པས་དབུས་ལའང་གནས་པར་མི་བྱའོ། ། ཞེས་སོ། ། ཕྱག་རྒྱ་ཆེན་པོ་ཆོས་ཐམས་ཅད་དངོས་པོ་གཤིས་ཀྱི་གནས་ལུགས་གསལ་སྟོང་དུ་འདོད་པ་དེས་ཀྱང་སེམས་ཀྱི་མངོན་རྟོགས་ལ་མ་རེག་སྟེ། སྡུད་པ་ལས། ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་དེ། ། མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །
ཞེས་སོ། ། རྫོགས་པ་ཆེན་པོ་ཆོས་ཐམས་ཅད་མ་རྫོགས་པ་མེད་པ་དེ་ལས་གོང་དུ་ཡང་འགྲོ་རྒྱུ་མེད་པ་སྣང་བ་ལ་བདག་ཏུ་བཟུང་བ་དེས་ཀྱང་སེམས་ཀྱི་མངོན་རྟོགས་ལ་མ་རེག་སྟེ། མགོན་པོ་ཕག་མོ་གྲུ་པས། གསར་མའི་རྒྱུད་བཞི་རྙིང་མའི་ཐེག་པ་དགུ། ། ཡང་དག་ཀུན་རྫོབ་ས་བཅུའི་རིམ་པ་སྟེ། ། རྫོགས་པ་ཆེན་པོའི་དཔེ་ནི་ཁྱུང་ཆེན་བཞིན། ། ཕྱག་རྒྱ་ཆེན་པོའི་དཔེ་ནི་མཚོན་དུ་མེད། ། དཔེ་ཡིས་མཚོན་ན་འདུས་བྱས་རྐྱང་པ་ཡིན། ། ཞེས་སོ། ། འོ་ན་དེ་གསུམ་ལས་གཞན་པའི་སེམས་ཉིད་མངོན་པར་རྟོགས་པ་འོད་གསལ་དོན་དམ་པའི་བདེན་པ་དེ་གང་ཡིན་ཞེ་ན།
འདི་ལྟ་སྟེ། སྔ་མ་དེ་གསུམ་ནི་བློས་བྱས་ལས་མ་འདས་པ་དང་ཆེན་པོའི་འཛིན་སྟངས་ཅན་དཔེ་དང་ཚིག་གིས་གཞལ་བྱ་བློས་བྱས་ཀྱི་སྟོང་པ་ཉིད་ཡིན་པས་སེམས་ཀྱི་མངོན་རྟོགས་ལ་ཁ་ཡང་མ་རེག་མོད། འདིར་བློས་མ་བྱས༑ འཛིན་སྟངས་ལས་བྲལ། དཔེ་མེད་ཚིག་གི་ཡུལ་ལས་འདས་པ་ཡིན་ཏེ། སློབ་དཔོན་ཤནྟ་དེ་ཝས། དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པར་འདོད། ། ཅེས་བློ་ལས་འདས་པ་དེ་ཡང་སོ་མ་མ་བཅོས་ལྷུག་པ་གསུམ་དུ་བཞག་པ་སྟེ། ཏོག་ཙེ་པས།
སོ་མ་གཉུག་མ་རང་བབས་འདི། ། བློ་འདས་ཕྱག་རྒྱ་ཆེན་པོ་ཡིན། ཞེས་དང༌། ས་ར་ཧས། ཐ་མལ་ཤེས་པ་སྙིང་གི་དབུས་སུ་སད། ། ཚོར་དྲུག་དག་ན་བདེ་བ་རྒྱུན་མི་འཆད། ། ཅེས་དང༌། སློབ་དཔོན་རཏྣ་ཀཱིརྟིས་སྦྱོར་བ་བཞིས་ལྷ་ལ་བསྟོད་པ་ལས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན༑ ༑ མ་སྐྱེས་མི་འགག་ནམ་མཁའི་ངོ་བོ་ཉིད། །
སོ་སོ་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། ། ཞེས་དང༌། རྗེ་སྒམ་པོ་པས། རྒྱ་གར་ཡང་མ་ཆད༑ རིས་གར་ཡང་མ་ལྷུང༌། སྒོ་གར་ཡང་མ་འགགས། རྟེན་གར་ཡང་མ་བཅས། ཕུགས་གར་ཡང་མ་གཏད། ཕྱོགས་གར་ཡང་མ་གཏོགས།
དཔེ་གང་གིས་ཀྱང་མཚོན་པར་མི་ནུས། བརྗོད་པ་གང་གིས་ཀྱང་ཐོག་ཏུ་མི་འབེབས། མིང་ཇི་སྐད་ཀྱང་ཐོགས་ལ་ཐོང༌། སྒོམ་བྱུང་གི་ཤེས་པ་ཞིག་གཙིགས་སུ་ཆེ། ཞེས་གསུངས་པ་སོགས་ལུང་རིགས་དུ་མའི་སྒོ་ནས་གཏན་ལ་ཕབ་སྟེ། དོན་གྱི་ཆ་ནས་ཆེན་པོ་གསུམ་ཡང་མཐོན་པོའི་འཛིན་སྟངས་དང་མ་བྲལ་བས་བདག་འཛིན་དང་མ་བྲལ་བའི་ཕྱིར་རོ། ། འདིར་འགའ་ཞིག་གིས། ལ་ལ་གྲུབ་ཐོབ་ངན་ཞེས་ཟེར། ། རྟོགས་ལྡན་བཟང་བ་ཡིན་ནོ་ལོ། ། ཞེས་པ་ནས།
ངེད་ཀྱི་གྲུབ་ཐོབ་དེ་འདྲ་ཡིན། ། ཞེས་པའི་བར་དང༌། རྟོགས་ལྡན་མཚན་ཉིད་འདི་ཡིན་ཞེས། ། མདོ་རྒྱུད་ཀུན་ལས་གསུངས་པ་མེད། ། དེས་ན་རྟོགས་ལྡན་བླུན་པོ་ལ། ། གྲགས་ཀྱི་མཁས་པ་རྣམས་ལ་མིན། ། ཞེས་པ་ནས། ། མདོ་རྒྱུད་ཀུན་དང་འགལ་བར་འགྱུར། ། ཞེས་པའི་བར་རྨི་ལམ་ངེས་བསྟན་གྱི་ལུང་ཡིན་རྒྱུ་བ་དང་བཅས་བཤད་མོད། རྣམ་པར་འཁྱམས་ཏེ།
གྲུབ་ཐོབ་ཅེས་པ་རྟོགས་པ་དང་ལྡན་པས་གྲུབ་པ་ཐོབ་པ་ཡིན་མོད། གཙང་བཙན་དང་པེ་ཧར་སོགས་གྲུབ་པ་ལ་གྲུབ་ཐོབ་མི་ཟེར༑ གྲུབ་ཐོབ་དང་རྟོགས་ལྡན་ནི་ཕྱོགས་ལས་རྣམ་རྒྱལ་གྱི་སྤྱོད་པ་ལ་ཞུགས་པ་སོགས་གང་དུ་འཁོར་འདས་ཕྱག་རྒྱ་ཆེན་པོར་རྟོགས་ཤིང་སྣང་བ་རང་སེམས་སུ་རྟོགས་པ་ལ་རྟོགས་ལྡན་ཟེར། དེས་རྟོགས་པ་མཐར་ཕྱིན་པས་རྡོ་རྗེ་འཆང་གི་གོ་འཕང་གྲུབ་པས་གྲུབ་ཐོབ་ཟེར་གྱི། དེང་སང་རི་ཁྲོད་དུ་སྡོད་ནུས་པ་ཙམ་དང༌། བྱ་བ་ཅུང་ཟད་འབད་ནས་བཏང་བ་ཙམ་དང༌། སེམས་ངོ་འཕྲོད་པའི་མིང་ཙམ་གྱིས་སྟོང་ལྟ་ཧད་པོའི་རྦད་གམ་ཆེ་བ་དང༌། ལྷ་མེད་འདྲེ་མེད་ཀྱི་སྤྱོད་པ་བྱ་བ་དེས་འགྲོ་བ་རྣམས་བློ་བྲིད་པ་སོགས་ལ་གྲུབ་ཆེན་པ་ཞེས་དེང་སང་ཡོན་བདག་རྣམས་ཀྱིས་བླུན་དད་ཀྱིས་བཏགས་པ་ལ་ཡུལ་དེ་རང་ཡང་བདག་གིར་འཛིན་ཅིང་ཟོག་པོ་གྱ་ནོམ་གྲུབ་ཐོབ་ཏུ་ཞེན་པའི་མངོན་པའི་ང་རྒྱལ་ཅན་མང་པོ་འདི་ནི་ཁོ་བོས་ཀྱང་མིག་གིས་མཐོང་ཞིང་རྣ་བས་ཐོས་མོད༑ འོན་ཏེ་འདི་རྣམས་ནི་ཁྱི་རྒན་སོག་པོ་ལ་སེང་གེ་དཀར་མོ་ཞེས་བཏགས་པ་དང་ཁྱད་པར་རྡུལ་ཙམ་ཡང་མེད་དོ། ། རྟོགས་ལྡན་གྱི་མཚན་ཉིད་མདོ་རྒྱུད་ནས་མ་གསུངས་ན།
ཟླ་བ་སྒྲོན་མས་ཞུས་པའི་མདོ་ལས་ཀྱང་གསུངས་ཤིང༌། གླང་པོ་རྩལ་གྱིས་ཞུས་པའི་མདོ་ལས་ཀྱང༌། འཇམ་དཔལ་རྟོགས་པ་ཞེས་བྱ་བ་ནི་སྐྱེ་བ་མེད་པ་ལ་བཟོད་པའི་ཚིག་བླ་དྭགས་སོ། ། ཞེས་སོ༑ ༑ ཁོང་དག ། གོ་ཉམས་རྟོགས་གསུམ་ལ་སྐད་དོད་བོ་དྷཿ ཞེས་པ་བྱུང་བས་རབ་འབྲིང་ཐ་མ་གསུམ་དུ་འཇོག་མི་ཐུབ་གསུངས་པ་སྐད་དོད་དེ་ལ་བསམས་པ་འདྲ་ན་ཡང༌། གཞན་དུ་ན་གོ་བའི་སྐད་དོད་བོ་དྷཿ ཞེས་གོ་བ་དང་ཡོད་པ་བྱང་བ་དང་བློ་ལ་ཆུབ་པ་སོགས་ལ་དེ་ལྟར་ཡང་བཤད་དོན་སྐབས་ཐོབ་ཏུ་བསྒྱུར་བ་དང༌། ཉམས་ལ་ར་ས་ཞེས་པ་གར་གྱི་ཉམས་ལ་ནིརྟཱི་ར་ས་ཞེས་གར་གྱི་ཉམས་སམ་གར་གྱི་རོ་ཞེས་བསྒྱུར་བ་དང༌།
ཡང་ག་ཏི་རྟོགས་པའི་སྐད་དོད་དུ་སྣང་བ་སོགས་ལེགས་སྦྱར་གྱི་སྐད་ལ་སྒྲ་གཅིག་དོན་མང་དང༌། དོན་གཅིག་སྒྲ་མང་སོགས་མཐའ་ཡས་པ་རྣམས་ལོ་ཙཱ་བས་སྐབས་ཐོབ་ཏུ་གང་བབ་བསྒྱུར་བ་ལས་འཁྲུལ་བ་མེད་དེ་གསུང་རབ་རྒྱ་ཆེན་པོ་ལ་བལྟས་པས་ཤེས་པར་འགྱུར་ལ། མདོ་དུ་མར་ཡང་བྱང་སེམས་ཀྱི་ཡོན་ཏན་སྨོས་པའི་ཚེ་དྲན་པ་དང་ལྡན་པ། བློ་གྲོས་དང་ལྡན་པ། རྟོགས་པ་དང་ལྡན་པ་སོགས་མང་དུ་གསུངས་པའི་ཕྱིར་དང༌། མདོ་སྡེ་རྒྱན་དུ། དེ་རྣམས་བྱང་ཆུབ་སེམས་དཔའི་མིང་གི་རྣམས་གྲངས་སུ་བཤད་ལ། བསྒོམས་པའི་ཉམས་མྱོང་ཟག་བཅས་དང་ཟག་མེད་དུ་འདོད་པ་ནི་རྒྱུད་ལས་ཀྱང་དཔེ་དོན་གྱི་ཡེ་ཤེས་སུ་བཏགས་པ་ལྟར་ཡིན་ལ། དེས་ན་རྟོགས་པ་དོན་གྱི་ཕྱག་རྒྱ་ཆེན་པོ་དེ་རྒྱུད་ལ་ལྡན་པ་དང༌། བྱང་ཆུབ་སེམས་དཔའ་དེ་ཟག་མེད་ཀྱི་རྟོགས་པ་དང་ལྡན་པའི་ཕྱིར་རྟོགས་ལྡན་ཞེས་བཞེད་པ་ཡིན་ནོ། །
ཡང་ཁོང་དག་གིས། རྣལ་འབྱོར་བཞི་ས་ལམ་དང་སྦྱོར་བ་ཆོས་མཐུན་ཙམ་བཤད་ན་འགལ་བ་མེད། དོན་དུ་མི་འཐད་ཅེས་རྨི་ལམ་ངེས་བསྟན་གྱི་ལུང་དྲངས་པ་དེའི་དཔེ་ལ་བཤད་པ་ཡང་ཆེས་མི་འཐད་དེ། རྣལ་འབྱོར་བཞི་ས་ལམ་དང་སྦྱོར་ཚུལ་ལུང་རིགས་ཉམས་མྱོང་དུ་མས་གཏན་ལ་ཕབ་པ་བླ་མ་གོང་མ་རྣམས་ཀྱི་བཞེད་སྲོལ་མཐའ་ཡས་པ་གསུངས་པ་རྣམས་ལ་བསྙོན་དུ་མེད་པའི་ཕྱིར་འདིར་ཡི་གེས་ངལ་བས་མ་སྤྲོས་སོ༑ ༑ དགུ་པ། ཐོས་བསམ་སྒོམ་གསུམ་གྱི་སྟོང་ཉིད་ཤོར་གོལ་ཡིན་བྱ་བ་ནི། ཐོས་བསམ་སྒོམ་པས་གཞལ་བའི་སྒོམ་ཉམས་སུ་ཇི་ལྟ་བ་གནད་ལྡན་དུ་མ་ལོན་པས་ཤོར་ས་བཞི་དང་གོལ་ས་གསུམ་དུ་སོང་བ་ཆེས་མང་སྟེ། དང་པོ་ཤེས་བྱའི་གཤིས་ལ་ཤོར་བ་ནི། མཚན་ཉིད་ཕར་ཕྱིན་ཐེག་པ་བ་རྣམས། རིག་པ་སེམས་པའི་ཤེས་རབ་ཀྱིས། །
ཕྱི་ཡི་སྣང་བ་དཀར་དམར་རྣམས༑ ༑ གཅིག་དང་དུ་བྲལ་གཏན་ཚིགས་ཀྱིས། ། བཤིགས་ནས་ནམ་མཁའི་དཀྱིལ་ལྟ་བུར། ། སྟོང་པ་ཉིད་དུ་བསྒོམ་པ་དང༌། ། ཞེས་པའི་དོན་ལྟར་བསྒོམས་པས་གཤིས་ལ་ཤོར་བ་དང༌། གསང་སྔགས་པ་འགའ་ཞིག ། ཤཱུ་ཛྙཱའི་སྔགས་ཀྱིས་ཕྱི་ནང་རྣམས། ། སྟོང་ཉིད་སྤྲོས་བྲལ་ནམ་མཁའ་ལྟར། ། བྱས་ནས་དེ་ལ་བློ་བཞག་པས། ། ཞེས་སོགས་བརྗོད་བྱ་དེའི་ཡུལ་གཟུང་བའི་ཡུལ་དང༌།
འཛིན་མཁན་གྱི་ཤེས་པ་དང་རྣལ་འབྱོར་པ་རང་ཉིད་དང་གསུམ་བློས་སྟོང་པར་བྱས་ནས་གཉིས་མེད་རྡོ་རྗེས་དག་པར་བྱས་པས་གཟུང་འཛིན་ཡུལ་ཡུལ་ཅན་ལས་མ་འདས་པས་གཤིས་ལ་ཤོར་བའོ། ། གཉིས་པ་རྒྱས་འདེབས་སུ་ཤོར་བ་ནི། བཀའ་གདམས་པ་སོགས་འགའ་ཞིག་གིས། དངོས་པོ་རྫས་ཀྱི་ཕུང་པོ་ལྟ་བུ་ཞིག་ལ། དངོས་མེད་དེའི་གཡོགས་ལྟ་བུ་ཞིག་གིས་བཀབ་པ་དང་འདྲ་བར། འདི་ནི་འཁོར་གསུམ་ཡིན་པས་དངོས་པོར་བྱས་ན་དངོས་མེད་འདི་འདྲ་ཞིག་གིས་རྒྱས་མ་བཏབ་ན་མི་འོང་སྙམ་ནས་རྒྱས་བཏབ་པས་དེ་ཡང་དངོས་པོ་དང་དངོས་མེད་གཉིས་སུ་སོང་ཞིང་དངོས་པོ་ལ་དངོས་མེད་ཀྱིས་རྒྱས་བཏབ་པས་རྒྱས་འདེབས་སུ་ཤོར་བའོ། ། གསུམ་པ་གཉེན་པོར་ཤོར་བ་ནི། བསམ་སྒོམ་པ་འགའ་ཞིག ༑ ཉོན་མོངས་སྐྱེས་དུས་སླར་དེ་ལ་བརྟགས་ཤིང་དེ་སྤོང་བྱེད་ཀྱི་གཉེན་པོར་སླར་སྟོང་ཉིད་བསྒོམས་པས་གར་སོང་ཆ་མེད་དུ་སོང་བ་ལ་འདི་ལྟ་སྟེ། རྣམ་རྟོག་སྐྱེས་བྱུང་ཡང་དྲན་རྩིས་གཉེན་པོ་བརྒྱབ་པས་རང་གྲོལ་དུ་སོང་ཟེར་བ་སོགས།
རྩ་བའི་ཉོན་མོངས་ཀྱི་སྟེང་དུ་གཉེན་པོའི་རྣམ་རྟོག་བསྣན་ནས་རྟོག་པའི་རྩིག་པ་བརྩེགས་པས་སྒོམ་སྤང་གཉེན་གཉིས་མེད་དུ་མ་སོང་བར། སྤང་བྱ་དང་གཉེན་པོ་གཉིས་སུ་སོང་བས་སྒོམ་གཉེན་པོར་ཤོར་བའོ། ། བཞི་པ་ལམ་དུ་ཤོར་བ་ནི། ལམ་དུས་སུ་སྟོང་ཉིད་བསྒོམས་པས་འབྲས་བུ་ཆོས་སྐུ་ཟེར་བའི་བཟང་པོ་ཞིག་ལོགས་ནས་ཐོབ་ཏུ་རེ་བ། དཔེར་ན་ཡིད་བཞིན་གྱི་ནོར་བུ་རིན་པོ་ཆེ་ཀརྴ་པ་ཎ་དང་བསྡུར་བ་ལྟ་བུ་སྟེ། སྒོམ་ལམ་འབྲས་དབྱེར་མེད་དུ་མ་སོང་བར་ལམ་འབྲས་ཐ་དད་དུ་བཟུང་བས་ལམ་དུ་ཤོར་བ་ཞེས་བྱའོ༑ ༑ གོལ་ས་དང་པོ་འདོད་ཁམས་སུ་གོལ་བ་ནི། ཉམས་སུ་བླང་བའི་ཚེ་བདེ་བས་ལུས་སེམས་གང་བ་ལྟ་བུ་བྱུང་བ་ལ་ཞེན་ཅིང་ཆགས་པས་བསྐྱངས་པས་འདོད་ཁམས་སུ་གོལ། གཉིས་པ་གཟུགས་ཁམས་སུ་གོལ་བ་ནི། ཉམས་སུ་བླངས་པས་གསལ་བ་ནམ་མཁའ་ལྟ་བུ་ཕྱི་ནང་ཟླ་བ་ཤར་བ་ལྟ་བུ།
མིག་འབྱེད་འཛུམ་ཁྱད་མེད་པ་བྱུང་བ་ལ་ཞེན་ཆགས་ཀྱིས་བསྐྱངས་པས་གཟུགས་ཁམས་སུ་གོལ། གསུམ་པ་གཟུགས་མེད་ཁམས་སུ་གོལ་བ་ནི། ཉམས་སུ་བླང་བའི་ཚེ་ཕྱི་ནང་གང་དུ་བལྟས་ཀྱང་རྟོག་པ་ཕྲ་བ་ཙམ་ཡང་མེད་པར་རྡུལ་བྲལ་ཆོས་སྐུར་རྟོགས་པ་འདྲ་བ་ཡང་འོང་བས་དེ་འདྲ་བ་ལ་ཆགས་ཞེན་གྱིས་བསྐྱངས་པས་གཟུགས་མེད་པའི་ཁམས་སུ་གོལ། གོལ་ས་ཅན་གྱི་རྟོག་པ་དེ་གསུམ་ལ་ཡུན་བསྐྱངས་ནས་བསྒོམས་པས་གོལ་ས་གསུམ་དུ་གོལ་བའི་རྗེས་སུ་ངན་སོང་གསུམ་སོགས་སུ་སྐྱེས་པར་གསུངས་ལ། འཇིག་རྟེན་མགོན་པོའི་ཞལ་ནས། མགོན་པོ་ཕག་མོ་གྲུ་པས་ཞེན་པ་དང་བྲལ་བའི་ཉམས་གསུམ་པོ་བསྒོམ་ན་ཉན་ཐོས་དང་རང་སངས་རྒྱས་ཀྱི་བྱང་ཆུབ་ཀྱང་ཐོབ་སྲིད་བྱ་བ་སྲིད་མཐའ་མ་བཀག་པར་གདའ་སྟེ། ངས་ལོགས་སུ་ཞུས་པ་ལ་ནི་གཏན་མི་སྲིད་གསུངས་པས། མདོར་ན་ཉམས་བྱས་པའི་ཆོས་ཡིན་མོད། ཉན་རང་གི་ལམ་ནི་འགོག་པའི་བདེན་པ་དང༌། རྟེན་འབྲེལ་ལུགས་ཟློག་ཡིན་པས་དེ་ཐོབ་པ་མི་སྲིད་དོ། །
རྒྱས་པའང་སྲིད་ཅེས་པ་དེ། མདོར་ན་མི་སྲིད་པའི་གསུང་དུ་མཆིའོ། ཞེས་གསུངས་པ་ཐོས་པས་སྟོང་ཉིད་བཅོ་བརྒྱད་བྱང་བར་བྱས་ཤིང༌། དེ་ལ་བསམ་པས་རྒྱུ་མཚན་དུ་མའི་སྒོ་ནས་སྟོང་ཚུལ་འདི་འདྲའོ་སྙམ་པ་དེ་ཉིད་བསྒོམས་པས་རྟོགས་བྱ་དཔྱད་སྒོམ་ལས་གཞན་མེད་པས་དེ་ནི་བློས་བྱས་ཀྱི་བདག་འཛིན་ལས་མ་འདས་ཏེ། སློབ་དཔོན་ཡེ་ཤེས་སྙིང་པོས། སྐྱེ་མེད་ཅེས་དང་སྟོང་ཞེས་དང༌། ། བདག་མེད་ཅེས་དང་སྟོང་པ་ཉིད༑ ༑ དམན་པའི་ཡིད་ཀྱིས་གང་བསྒོམས་པ། ། དེ་ནི་འདི་ན་བདག་བསྒོམ་པའོ། ། ཞེས་སོ། །
ཟབ་མོ་ཕྱག་རྒྱ་ཆེན་པོ་མཐའ་བྲལ་གྱི་སྒོམ་ནི་དེ་འདྲ་བའི་གཞལ་བྱ་མ་ཡིན་ཏེ། མགོན་པོ་བྱམས་པས། ཕྲ་ཕྱིར་ཐོས་པའི་ཡུལ་མིན་ཏེ། ། དོན་དམ་ཕྱིར་ན་བསམ་པས་མིན། ། ཆོས་ཉིད་ཟབ་ཕྱིར་འཇིག་རྟེན་པའི། ། སྒོམ་པ་ལ་སོགས་ཡུལ་མ་ཡིན། ། ཞེས་སོགས་གསུངས་པའི་ཕྱིར་རོ༑ ༑ བཅུ་པ། རྟོགས་པ་གོམས་པར་བྱེད་པ་སྒོམ་པ་ཡིན་བྱ་བ་ནི། ཡོན་ཏན་རྒྱུད་ལྡན་གྱི་བླ་མས་དད་ལྡན་གྱི་སློབ་མ་ལ་ཉམས་མྱོང་གི་སྟེང་ནས་ངོ་སྤྲད་པ་སློབ་མས་རྟོགས་པ་ལ་རྟོགས་པ་ཟེར༑
གང་རྟོགས་ན་ཆེན་པོ་གསུམ་སོགས་མཐོན་པོའི་འཛིན་སྟངས་ཅན་གྱི་དྲི་མས་མ་གོས་པའི་རང་བྱུང་གི་ཡེ་ཤེས་ཐ་མལ་གྱི་ཤེས་པ་དེ་ཉིད་ཡིན་ཏེ། ཇི་སྐད་དུ། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་དཔལ་ལྡན་བླ་མས་བསྟན་ཏེ་རྟོགས། ། ཞེས་གསུངས་པའི་དོན་ཡིན། དེ་ཉིད་རྟོགས་ན་སྐྱོན་མེད་ཀྱི་ཏིང་ངེ་འཛིན་གསུམ་སོགས་ཤོར་གོལ་དུ་མ་སོང་བར་གོང་དུ་རྟོགས་པའི་ཡེ་ཤེས་དེ་ཉིད་ལ་གོམས་ཤིང་འདྲིས་པར་བྱས་ནས་བཟོ་མེད་དུ་སྐྱོང་བ་ལ་སྒོམ་ཟེར་བ་སྟེ། མགོན་པོ་འབྲི་གུང་པ་ཆེན་པོས། སྒོམ་པ་མ་ཡིན་གོམས་པ་ཡིན། ། གོམས་པ་ཀློང་དུ་གྱུར་པ་ཡིན། ། གོམས་དེ་བདག་ལ་རག་ལུས་པས། །
རྒྱུན་ཆད་མེད་པར་མཉམ་པར་གཞག ། ཅེས་སོ། ། དེ་ལྟ་བུའི་སྒོམ་དེ་ནི་བཟོ་བཅོས་དང་བྲལ་བའི་གཉུག་མ་དེ་ཉིད་སྐྱོང་བ་སྟེ། དེ་ལ་རྩེ་གཅིག་ཏུ་གནས་ན་རྣམ་པར་གཡེང་བའི་དབུས་དང་དབེན་པ་ལ་ཁྱད་མེད་དེ། ལུང་ཕྲན་ཚེགས་ལས། འཕགས་པ་ཀཏྱ་ཡ་ན་ལྟ་བུ་དང༌། མ་གཡེང་བར་ནང་དུ་ཡང་དག་འཇོག་ལ་གནས་པ་ནི་སེམས་དྲན་པ་ཉེ་བར་བཞག་པ་ཡིན་ལ། འདི་ལ་གནས་ན་གཞན་གསུམ་པོ་འདིའི་ཁོངས་སུ་འདུའོ། ། འདི་ལ་ནང་དུ་ཡང་དག་འཇོག་པ་ཞེས་པ་ནི། བདེ་མཆོག་རྩ་རྒྱུད་ལས།
ཡིད་ནི་ནང་དུ་ཆུད་གྱུར་པས། ། གང་འདོད་པ་ཡི་དངོས་གྲུབ་འཐོབ། ། ཅེས་སོ། ། དེས་ན་མ་ཡེངས་པའི་དྲན་པ་ཉེ་བར་བཞག་པ་ལ་བརྟེན་ནས་ཡང་དག་པའི་སྤོང་བ་བཞི་སོགས་རྒྱུད་ལ་སྐྱེ་ཞིང་དེས་བྱང་ཕྱོགས་སོ་བདུན་སོགས་དཀར་པོའི་ཡོན་ཏན་མཐའ་དག་ཏིང་ངེ་འཛིན་འདིས་བསྐྱེད་པ་ཡིན་ཏེ། མགོན་པོ་འབྲི་གུང་པ་ཆེན་པོས། དུས་གསུམ་སངས་རྒྱས་ཀྱི་གཞུང་ལམ་དེ། ། དུས་རྒྱུན་ཆད་མེད་པའི་དྲན་པ་ཡིན། ། ཞེས་སོ། ། དེའི་ཕྱིར་ནག་པོའི་ཕྱོགས་འཇོམས་ཤིང་སྤོང་བ་དང༌།

དཀར་པོའི་ཕྱོགས་ཐམས་ཅད་འཕེལ་བ་དང་དགེ་བའི་རྩ་བ་ཐམས་ཅད་སྡུད་པར་བྱེད་པ་ནི་ཏིང་ངེ་འཛིན་འདི་ཉིད་ལས་གཞན་ཉམས་སུ་བླང་བྱ་ཅི་ཡང་མེད་དེ། རྗེ་ཕག་མོ་གྲུ་པས། མངོན་ཤེས་རྫུ་འཕྲུལ་ལ་སོགས་པ། ། རེ་འདོད་སྤོང་ལ་སེམས་ལ་ལྟོས༑ ༑ སེམས་ལ་ལྟ་དང་མ་བྲལ་ན། ། སྟོབས་བཅུ་མ་འདྲེས་བཅོ་བརྒྱད་དང༌། ། མི་འཇིགས་བཞི་ལ་སོགས་པ་ཡི། ། སངས་རྒྱས་ཡོན་ཏན་མ་ལུས་པ། ། བར་དོ་དང་པོར་འོང་བར་ངེས༑ ༑ ཞེས་གསུངས་པའི་ཕྱིར་རོ། ། བཅུ་གཅིག་པ།
སྤྱོད་པ་བླང་དོར་དང་བྲལ་བ་ཚུལ་ཁྲིམས་རིན་པོ་ཆེ་ཡིན་བྱ་བ་ནི། ཆོས་ཉིད་སྟོང་པ་ཉིད་རྟོགས་པ་དེའི་སྤྱོད་པ་བླང་དོར་དང་བྲལ་བ་ནི་ཚུལ་ཁྲིམས་རིན་པོ་ཆེ་ཡིན་ཏེ། སྡིག་པ་མི་དགེ་བ་ཐམས་ཅད་བླང་དུ་མེད་པ་ཡེ་ནས་དགག་བཅས། དགེ་བ་ཐམས་ཅད་དོར་དུ་མེད་པ་ཡེ་ནས་སྒྲུབ་བཅས། དེ་འདྲ་བའི་ཚུལ་ཁྲིམས་ནི་ཆགས་སྡང་སྤང་བ་སྤྱོད་པ་བླང་དོར་དང་བྲལ་བའམ། འཁོར་བ་དང་ངན་སོང་གི་རྒྱུ་ཀུན་འབྱུང་མི་ལེན། ཐར་པ་དང་མྱ་ངན་ལས་འདས་པའི་ལམ་བསླབ་པ་གསུམ་མི་འདོར་བ་དང༌། ཆགས་པ་མི་ལེན་སྡང་བ་མི་འདོར་བ་སོགས་ཀྱི་དོན་ཡིན་པས་ན། མགོན་པོ་འབྲི་གུང་པས། བླང་དོར་མེད་པའི་སྤྱོད་པ་དེ། །
ཆགས་སྡང་མེད་པའི་ལུས་ངག་ཡིན། ། གོ་བ་འཛོལ་ན་འཁོར་བར་འཁྱམས། ། ཞེས་སོ། ། བླང་དོར་ཞེས་པ་ནི་ཆགས་སྡང་དང་བྲལ་བ་ལ་དགོངས་པ་སྟེ། ཟས་གཅིག་པུ་ལ་མཚོན་ན། ཉན་ཐོས་རྣམས་ཁ་ཟས་འཚོ་བའི་སྨན་གྱི་ཆེད་དུ་སྟེ། ཀཱ་རི་ཀཱ་ལས། བྲུ་བའི་ནད་ལས་ལྡོག་པའི་ཕྱིར། ། བཟའོ་སྙམ་པའི་སེམས་ཀྱིས་བཟའ། ། ཞེས་ཆགས་སྡང་དང་བྲལ་བར་གསུངས་པ་དང༌།
བྱང་སེམས་ཀྱི་ཁ་ཟས་ལུས་ཀྱི་སྲིན་བུ་སྟོང་ཕྲག་བརྒྱད་ཅུ་སོགས་ལ་ཕན་པའི་སེམས་ཀྱིས་བཟའ་དགོས་པར་བྱང་ཆུབ་སེམས་དཔའི་སྡེ་སྣོད་རྣམས་ནས་གསུངས་ལ། གསང་སྔགས་པས་ནི་ལུས་ཀྱི་ལྷ་གདན་གསུམ་གྱི་དཀྱིལ་འཁོར་བ་རྣམས་ལ་ནང་གི་སྦྱིན་སྲེག་ཏུ་འབུལ་ཏེ། ཇི་སྐད་དུ། བཟའ་བཅའ་དེ་བཞིན་བཏུང་བ་དང༌། ། ཇི་ལྟར་རྙེད་པ་བསྟེན་པར་བྱ། ། ཡིད་འོང་མི་འོང་རྣམ་རྟོག་ཕྱིར། ། ཞེན་པ་ཙམ་དུ་མི་བྱའོ། ། ཞེས་སོ། ། མདོར་དྲིལ་ན་དགེ་བ་མི་བླང་སྡིག་པ་མི་འདོར་ཞེས་པའི་དོན་མིན་གྱི། མཆོག་དམན་བར་མ་གང་ལ་ཡང་དགེ་བ་ལ་ཆགས་ཤིང་མི་དགེ་བ་ལ་སྡང་བའི་བསམ་པ་མེད་པ་ཞིག་ཡིན་ལ།
དེ་ཡང་ལྟ་བ་རྟོགས་པ་དང་ལྡན་པ་དེས་སྒྲུབ་པའི་སྤྱོད་པ་ནི་དོན་སྙིང་པོར་གྱུར་པ་བསླབ་པ་རིན་པོ་ཆེ་གསུམ་ཆགས་སྡང་མེད་པའི་སྒོ་ནས་སྤྱོད་པ་ཡིན་ཏེ། ཏིང་འཛིན་རྒྱལ་པོ་ལས། གང་ཞིག་ཆོས་འདི་ཐོས་ནས་ཆགས་བྱེད་ཅིང༌། ། ཆོས་མ་ཡིན་པ་མཐོང་ན་ཁོང་ཁྲོ་སྐྱེ། ། ང་རྒྱལ་དྲེགས་པ་བཅོམ་ན་ལེགས་པ་སྟེ། ། ང་རྒྱལ་དབང་གིས་སྡུག་བསྔལ་རྗེས་སུ་མྱོང༌། ། ཞེས་གསུངས་པས་མདོར་ན་ཟས་སྤྱོད་གནས་མལ་ཉམས་ལེན་གང་ལའང་དགའ་བའི་སྒོ་ནས་ཆགས་པས་བླང་བ་དང༌། མི་དགའ་བའི་སྒོ་ནས་སྡང་ཞིང་སྤང་བ་མེད་པར་བྱ་བ་གང་བྱེད་ཐམས་ཅད་ཆོས་ལྔའི་སྐྱ་བར་ནས་བཏོན་ཏེ་འབད་ཅེས་འཆད་པ་ནི་དགོངས་པ་དཔྱིས་ཕྱིན་པ་ཡིན་ནོ། ། བཅུ་གཉིས་པ། ལྟ་སྒོམ་སྤྱོད་གསུམ་གཅིག་པ་ཡིན་གསུངས་པ་ནི།
ལྟ་བ་མཐའ་བྲལ་རྟོགས་པ་དང་ལྡན་པ། རྟོགས་པ་དེ་གོམས་པར་བྱེད་པ་སྒོམ་པ་མཐའ་གཉིས་དང་བྲལ་བ། དེ་དང་མི་འགལ་ཞིང་མཐུན་པར་སྤྱོད་པ་ནི་གོང་དུ་བཤད་མ་ཐག་པའི་སྤྱོད་པ་ཆགས་སྡང་གཉིས་ཀྱི་མཐའ་དང་བྲལ་བ་སྟེ། དེ་གསུམ་ངོ་བོ་དབྱེར་མེད་ཅིང་ཉམས་སུ་བླང་བ་ནི་ཚུལ་ཁྲིམས་རིན་པོ་ཆེ་ཆེས་རྨད་དུ་བྱུང་བ་ཡིན་ཏེ། རྗེ་ཕག་མོ་གྲུ་པས། ལྟ་བ་སྒོམ་པ་སྤྱོད་པ་གསུམ༑ ༑ རྟོགས་པ་གཅིག་ལ་ཚང་གྱུར་ན། ། འབྲས་བུ་ཚེ་འདི་ཉིད་ལ་འཐོབ། ། ཅེས་དང༌། མགོན་པོ་འབྲི་གུང་པས།
ལྟ་བ་སྒོམ་པ་སྤྱོད་པ་གསུམ། ། གཅིག་ཏུ་རྟོགས་པའི་རྣལ་འབྱོར་ལ། ། ཞེས་གསུངས་པས་དེ་གསུམ་དབྱེར་མེད་བསལ་བཞག་མེད་པ་ནི་ལྟ་སྒོམ་སྤྱོད་པ་གཅིག་ཅིང་ཕྱིན་ཅི་མ་ལོག་པ་ཡིན་ལ། ལྟ་བ་མཐའ་བྲལ་དུ་ཁས་བླངས་ཀྱང་སྒོམ་པ་གཟུང་འཛིན་ལས་མ་འདས་པ། སྤྱོད་པ་ཆགས་སྡང་གི་དབང་དུ་སོང་བ་ལ་ནི་རྫོགས་བྱང་གི་སྐལ་བ་ཡོད་པ་རི་བོང་གི་རྭ་དང་མཚུངས་པར་དགོངས་སོ། ། བཅུ་གསུམ་པ། ཕྱག་རྒྱ་ཆེན་པོ་དང་ཚུལ་ཁྲིམས་གཅིག་པ་ནི། འཇིག་རྟེན་མགོན་པོའི་ཁྱད་ཆོས་བླ་ན་མེད་པ་ཡིན་བྱ་བ་ནི། རྒྱུ་མཚན་བཞི་སྟེ། དང་པོ་མཚུངས་པར་གཅིག་པ་ནི།
འཁོར་བ་དང་མྱ་ངན་ལས་འདས་པའི་དོན་མ་གོ་བས་འཁོར་བར་འཁོར་བས་དེའི་རང་བཞིན་ཤེས་དགོས་པ་དང༌། བདག་འཛིན་སྤོང་བ་དང༌། ཆགས་སྡང་སྤོང་བ་དང༌། ལུས་ངག་ཡིད་གསུམ་གྱི་སྒོ་ནས་སྲུང་བ་སོགས་གཅིག་པར་ངེས་ཏེ། ཇི་སྐད་དུ། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ནི་སྡོམ་པ་ལེགས། ། ཞེས་གཙོ་བོར་སེམས་བསྲུང་དགོས་བའི་ལུང་རིགས་མང་ལ།
གཉིས་པ་ཕན་ཚུན་འབྲེལ་བར་གཅིག་པ་ནི། སློབ་དཔོན་འཕགས་པས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ཡིན་པར་གསུངས། ཞེས་དང༌། ཇི་སྐད་དུ། ཇི་ལྟར་འདི་ན་ཤིང་རྩ་གཙོ་བོ་སྟེ། ། རྣམ་པར་འཕེལ་དང་ཀུན་འཛིན་ཀུན་གྱི་གཞི། ། དེ་བཞིན་ཆོས་རྣམས་མ་ལུས་ཀུན་གྱི་ཡང༌། ། གཞི་དང་རྩ་བ་འདུལ་བ་ཡིན་པར་གསུངས། །
ཞེས་སོ། ། གསུམ་པ་བྱེད་པའི་ལས་གཅིག་པ་ནི། སྤྱིར་དུག་གསུམ་གྱིས་ཀུན་བསླངས་མི་དགེ་བ་སྤོང་ཞིང་དགེ་བའི་ལས་ལམ་ཐམས་ཅད་སྒྲུབ་པར་གཅིག་ལ། ཁྱད་པར་སྟོང་ཉིད་རྟོགས་ན་རྒྱུ་འབྲས་སུ་ལྡང་བའི་གནད་ཀས་ཀྱང་གཅིག་སྟེ། ཇི་སྐད་དུ། ངག་རྣམས་བསྲུང་ཞིང་ཡིད་ཀྱིས་རབ་བསྡམས་ཏེ། ། ལུས་ཀྱིས་མི་དགེ་བ་དག་མི་བྱེད་ཅིང༌། ། ཞེས་སོགས་གསུངས་པས་བྱེད་པ་སྤང་བླང་ཡང་གཅིག ། བཞི་པ་གཤིས་སྟོང་ཉིད་དུ་གཅིག་པ་ནི། སོ་ཐར་སྡོམ་པའི་ངོ་བོ་རྣམ་རིག་མིན་པ་དང༌།
ཕྱག་རྒྱ་ཆེན་པོ་མཐའ་བྲལ་ཡང་གཤིས་སྟོང་པ་ཉིད་དུ་ཆུ་དང་ཆབ་རོམ་ལྟར་གཅིག་སྟེ། ཏིང་འཛིན་རྒྱལ་པོ་ལས། ཏིང་འཛིན་རྒྱལ་པོ་སྟོང་པ་འདི་བསྒོམས་པས། ། ཚུལ་ཁྲིམས་དག་པའི་མགོ་ལ་དེ་འདུག་སྟེ། ། ཆོས་རྣམས་རང་བཞིན་སྟོང་པར་མཉམ་བཞག་ནས། ། བྱིས་པ་མི་རིག་བརྩོན་པས་མི་ཤེས་སོ། ། ཞེས་གསུངས་པས་གཅིག་པར་བཞེད་ལ། ཚུལ་ཁྲིམས་དེ་ཉོན་མོངས་པའི་སྤྲོས་དང་བྲལ་བས་ཆོས་སྐུ་དང༌། ཉོན་མོངས་པ་སྟོང་པས་སྟོང་པ། ཉོན་མོངས་པ་རྣམས་དག་པས་རང་བཞིན་རྣམ་དག་ཅེས་མདོ་སྡེ་རྣམས་སུ་གསུངས་པའི་ཕྱིར།
རྣམ་པ་ཐ་དད་པ་མེད་པ་ཉིད་དོ། ། བཅུ་བཞི་པ། ཕྱག་རྒྱ་ཆེན་པོ་ཡོན་ཏན་ཐམས་ཅད་ཀྱི་བདག་ཉིད་ཡིན་བྱ་བ་ནི། གཞི་དུས་སུ་ཁམས་རང་བཞིན་རྣམ་དག་ཡོན་ཏན་ཐམས་ཅད་དང་ལྡན་པ། ལམ་དུས་སུ་ཕར་ཕྱིན་ལྔ་ཤེས་རབ་དང་འབྲེལ་བས་དགེ་བ་རྒྱ་ཆེན་པོའི་ཚོགས་འབྱུང་ཞིང་མཐོང་སྤང་བརྒྱ་རྩ་བཅུ་གཉིས་དང༌། སྒོམ་སྤང་བཞི་བརྒྱ་བཅུ་བཞི་སྤོང་ཞིང༌། འབྲས་དུས་སུ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་བདག་ཉིད་འགྲུབ་པ་སྟེ། མགོན་པོ་བྱམས་པས། གལ་ཏེ་སངས་རྒྱས་ཁམས་མེད་ན། ། སྡུག་ལའང་སྐྱོ་བར་མི་འགྱུར་ཞིང༌། །
མྱ་ངན་འདས་ལ་འདུན་པ་དང༑ ༑ དོན་གཉེར་སྨོན་པའང་མེད་པར་འགྱུར། ། ཞེས་དང༌། འདུས་པ་རིན་པོ་ཆེའི་ཏོག་ལས། སྐྱེ་དང་འཇིག་གྲོལ་ཆོས་འདི་ཐམས་ཅད་ལས། ། ནམ་མཁའ་འདྲ་བ་གང་ན་སྒོམ་བྱེད་པ༑ ༑ དེ་དག་འཆི་མེད་རྒ་དང་ན་བའང་མེད། ། ངན་འགྲོ་མེད་ཅིང་མི་སྡུག་འཕྲད་པའང་མེད། ། ཅེས་དང༌། དེ་ཉིད་ལས།
བདག་པོ་མེད་ཅིང་བྱེད་པ་མེད་གྱུར་པ། ། ཆོས་འདི་ཐམས་ཅད་སྟོང་པར་བསྒོམས་ནས་སུ། ། སྨོན་པ་སྤངས་ནས་བླ་ན་མེད་པ་ཡི། ། བྱང་ཆུབ་ནམ་མཁའི་རང་བཞིན་རིག་པར་འགྱུར། ། ཞེས་གསུངས་པའི་ཕྱིར་རོ། ། བཅོ་ལྔ་པ། མཉམ་བཞག་ལས་ཡོན་ཏན་ཐམས་ཅད་འབྱུང་བྱ་བ་ནི། སེམས་ཅན་རྣམས་འཁོར་བར་འཁོར་བའི་རྩ་བ་བདག་འཛིན་ཡིན་པས། དེ་བླ་མ་མཚན་ལྡན་གྱི་བྱིན་རླབས་དང་སློབ་མའི་མོས་གུས་ཀྱི་རྟེན་འབྲེལ་ཚོགས་པས་གདམས་པའི་གནད་ཀྱིས་སྤངས་ཏེ། དེའི་ངང་ལ་གནས་པ་ལ་མཉམ་བཞག་ཟེར།
དེ་ལས་ལངས་པའི་དུས་ན་ཉོན་མོངས་དང་རྣམ་རྟོག་སྐྱེ་བ་རྗེས་ཤེས་ཡིན། མཉམ་བཞག་དེ་བསྐྱངས་པའི་ཡོན་ཏན་ནི་མཐར་ཐུག་མཐོང་ལམ་ཐོབ་ནས་ཡོན་ཏན་བརྒྱ་ཕྲག་བཅུ་གཉིས་སོགས་འབྱུང་ཞིང༌། དེ་ལས་ཀྱང་མཐར་ཐུག་དོན་གཉིས་འགྲུབ་པའི་སངས་རྒྱས་ཐོབ་པ་སྟེ། རྗེ་ཕག་མོ་གྲུ་པས། བྱང་ཆུབ་སེམས་དཔའ་ས་བཅུ་དག ། སེམས་སྐྱེ་མེད་དུ་གནས་པའི་ཡོན་ཏན་ཡིན། ། ཞེས་གསུངས་སོ། ། བཅུ་དྲུག་པ། རྒྱུ་མ་བསྒྲུབ་ན་ནི་ཡོན་ཏན་ཐམས་ཅད་མི་འབྱུང་བྱ་བ་དེ་སེམས་ངོ་འཕྲོད་ཙམ་ལ་ལྟ་ཅི་སྨོས། ས་ལ་གནས་པ་རྣམས་ཀྱིས་ཀྱང་སེམས་ཅན་གྱི་དོན་མཛད་པའམ་བསམ་གྱིས་མི་ཁྱབ་པའི་ཡོན་ཏན་རྣམས་བསྒྲུབ་པའི་རྒྱུ་ཚོགས་གཉིས་ཀྱི་སྤྱོད་པ་རླབས་པོ་ཆེ་ལ་བསྒྲུབ་དགོས་པར་གསུངས་ལ།
འདི་དང་མཉམ་བཞག་ཁོ་ན་ལས་ཡོན་ཏན་ཐམས་ཅད་འབྱུང་བ་འགལ་ལོ་སྙམ་ན་མི་འགལ་ཏེ། འདིར་མཉམ་བཞག་སྟོང་ཉིད་དང་རྗེས་ཤེས་དངོས་འཛིན་ཅན་དུ་བསྒྲུབ་པ་མ་ཡིན་གྱི། དཔེར་ན་ནོར་བུ་རིན་པོ་ཆེ་ལ་དགོས་འདོད་འབྱུང་བའི་མཐུ་ཡོད་ཀྱང་ཕྱི་བ་གསུམ་སོགས་བྱས་ཏེ་རྒྱལ་མཚན་གྱི་རྩེ་མོར་བཏགས་ཏེ་གསོལ་བ་འདེབས་དགོས་པ་ལྟ་བུ་ཡིན་ལ། རྒྱུ་བསྒྲུབས་ན་རྗེས་ཤེས་སུ་མི་འགྱུར་རམ་སྙམ་ན་མི་འགྱུར་ཏེ། འཕགས་པ་སྡུད་པ་ལས། བདག་ནི་མཉམ་པར་བཞག་ཅེའམ་ལངས་ཞེས་རློམ་སེམས་མེད། ། ཅེས་སོ། ། དེས་ན་མཉམ་བཞག་ལས་མ་གཡོས་པའི་ངང་ནས་བསྒྲུབ་དགོས་ཏེ། དཀོན་མཆོག་བརྩེགས་པ་ལས། ང་ལ་འོད་ཟེར་ཡང་ཡོད་དེ། །
དེ་མིང་རྣམ་དག་མིག་ཅེས་བྱ། ། ཚེ་དང་ལོངས་སྤྱོད་ཤེས་རབ་དང༌། ། ནད་དང་ཁེ་ཉན་སྤང་སེམས་དང༌། ། སངས་རྒྱས་མར་མེ་མཆོད་པས་ན། ། དེ་ཕྱིར་དེ་ལས་སྐྱེས་པ་ཡིན། ། ཞེས་གསུངས་པས། མཉམ་བཞག་ལས་མ་གཡོས་བཞིན་དུ་ཚོགས་གཉིས་རྫོགས་པའི་ཐབས་བྱ་བར་གནད་ཟབ་པར་དགོངས་སོ། ། བཅུ་བདུན་པ། སྟོང་ཉིད་རྟོགས་ན་སྟོང་ཉིད་རྒྱུ་འབྲས་སུ་ལྡང་བར་བཞེད་པ་ནི། སྟོང་ཉིད་རྟོགས་ན་ཆོས་ཐམས་ཅད་ཀྱི་གཤིས་བབས་རྟོགས་པ་ཡིན།
ཆོས་ཐམས་ཅད་ཀྱི་གཤིས་བབས་ནི་དགེ་བའི་གཤིས་ལས་བདེ་བ་དང༌། མི་དགེ་བའི་གཤིས་ལས་སྡུག་བསྔལ་འབྱུང་བའི་གནད་ཀྱིས་རྒྱུ་འབྲས་ཁོ་ནའི་སྤང་བླང་དུ་འབྱུང་སྟེ། རྗེ་མི་ལས་སྒམ་པོ་པ་ལ་འགྲོ་ཆོས་སུ་གསུངས་པ། ཡར་སངས་རྒྱས་ལ་རེ་བ་མེད་ཀྱང་དཀར་པོའི་ཆོས་སྤྱོད་རྒྱུན་མི་བཅད། མར་ངན་སོང་ལ་དོགས་པ་མེད་ཀྱང་སྡིག་པ་ཕྲ་ཞིང་ཕྲ་བ་ལ་འཛེམ། ཞེས་དང༌། ཡང་རྗེ་བཙུན་མི་ལས། སྟོང་ཉིད་ཀྱི་བཤད་པ་ལུང་རིགས་དང་མཐུན་མཐུན་མོ་མང་པོ་བྱས་རུང་སྟོང་ཉིད་དེ་བས་ཀྱང་ཕྲ་བས་གོ་བ་དང་ཡིད་ཆེས་པ་དཀའ། སྟོང་ཉིད་ལ་ཡིད་ཆེས་རྟིང་སྟོང་ཉིད་རང་རྒྱུ་འབྲས་སུ་ཤར་བ་གོ་ནས་རྒྱུ་འབྲས་ཀྱི་འདོར་ལེན་དགེ་སྒྲུབ་སྡིག་སྤོང་ལ་བརྩོན་དུ་རང་འགྲོ་བ་ཡིན། ཆོས་ཀུན་གྱི་རྩ་བ་རྒྱུ་འབྲས་ལ་ཡིད་ཆེས་པ་འདི་ཡིན་པས་སྡིག་སྤོང་དགེ་སྒྲུབ་ཀྱི་ཕྱག་ལེན་ལ་ཞིབ་པ་དང་བརྩོན་པ་གལ་ཆེ། །
ཞེས་དང༌། ཏིང་འཛིན་རྒྱལ་པོ་ལས། ཆོས་ཉིད་ལས་ཀྱི་རྣམ་སྨིན་མེད་ཤེས་ཀྱང༌། ། དགེ་དང་མི་དགེའི་ལས་ནི་ཆུད་མི་ཟ། ། ཞི་བར་གནས་པ་རང་རྒྱལ་ཐེག་པ་དེ། ། ཉན་ཐོས་རྣམ་པར་གྲོལ་བའི་སྒྲ་ཕྱིར་འབྲང༌། ། ཞེས་དང༌། རྗེ་ཕག་མོ་གྲུ་པས། ཁ་ཏ་རྐྱང་པར་མ་སོང་ཞིང༌། ། སྙིང་ནས་རྩ་བ་ཆོད་གྱུར་ཏེ། །
རོ་གཅིག་གི་ངང་ལ་འབྱམས་གྱུར་ན། ། བུ་རྒྱུ་འབྲས་ཀུན་མངོན་དུ་གྱུར་པ་ཡིན། ། ཞེས་སོགས་གསུངས་པའི་ཕྱིར། སྟོང་ཉིད་རྟོགས་ན་ཆོས་ཐམས་ཅད་རྒྱུ་འབྲས་ཉིད་དུ་རྟོགས་པ་ནི་གཤིས་སམ་བབས་སོ། ། བཅོ་བརྒྱད་པ། རྟོགས་ལྡན་ལ་ཐབས་ལམ་ལ་སོགས་པ་ལྷག་པར་དགོས་ཞེས་གསུངས་པ་ནི། རྟོགས་ལྡན་དེ་མཐོང་ཐོས་དྲན་པས་ཀྱང་འགྲོ་བའི་སྡུག་བསྔལ་ཞི་ཞིང་ཞི་ལྷག་ཟུང་འབྲེལ་རྒྱུད་ལ་སྐྱེ་ནུས་པའི་རྫུ་འཕྲུལ་ཐམས་ཅད་ཀྱི་རྒྱུ་བསམ་གཏན་གྱི་དངོས་གཞི་གཏུམ་མོ་བསྒོམས་པས་རྩ་རླུང་ཐིག་ལེ་བསྒོམ་དགོས་པར་གྲུབ་ཅིང༌། སོགས་ཁོངས་ཀྱི་ཕར་ཕྱིན་བཅུས་བསྡུས་པའི་ཐབས་བསམ་གྱིས་མི་ཁྱབ་པ་ཤེས་རབ་ཆེན་པོ་དང་ཟུང་འབྲེལ་དུ་ཉམས་སུ་བླངས་པས་སྟོང་ཉིད་རྒྱུ་འབྲས་ཀྱི་ཡོན་ཏན་ཕྲིན་ལས་དབང་བཅུ་སོགས་འབྱུང་བའི་ཕྱིར་ཡིན་ཏེ། མགོན་པོ་བྱམས་པས། མགོ་ལ་སེམས་ཅན་ཁུར་ཆེན་ཁྱེར་བ་ཡི། །
སེམས་དཔའ་མཆོག་རྣམས་དལ་གྱིས་འགྲོ་མི་མཛེས། ། ཞེས་དང༌། རིན་ཆེན་ཐེམ་སྐས་ལས། བསམ་གཏན་གྱི་དངོས་གཞི་མ་ཐོབ་པར། ། ཆོས་ཉིད་རྟོགས་ཀྱང་ཡོན་ཏན་མེད། ། དེ་བས་གཏུམ་མོ་བསྒོམ་པར་བྱ༑ ༑ ཞེས་སོགས་གསུངས་པའི་ཕྱིར། བདག་དོན་དུ་ཕྱག་རྒྱ་ཆེན་པོ་སྤྲོས་བྲལ་གྱི་རྟོགས་པ་མངོན་དུ་གྱུར་ཀྱང༌། གཞན་དོན་དུ་ཡོན་ཏན་དང་ཕྲིན་ལས་ཚད་མེད་པ་འབྱུང་བའི་ཕྱིར་གཏུམ་མོ་སོགས་ཆོས་དྲུག་དང་ཕར་ཕྱིན་བཅུ་སོགས་ལ་འབད་པར་བྱ་དགོས་སོ། ། བཅུ་དགུ་པ།
ཚུལ་ཁྲིམས་ལ་གཅེས་སྤྲས་སུ་བྱེད་པ་རིགས་སྤྱོད་ཁྱད་པར་དུ་འཕགས་ཞེས་གསུངས་པ་ནི། ཉོན་མོངས་རྣམ་རྟོག་གི་མཚན་འཛིན་བརྟུལ་ནས་ཡེ་ཤེས་ཀྱི་སྟོབས་ལ་ཞུགས་པ་ལ་རིག་པ་བརྟུལ་ཞུགས་ཀྱི་སྤྱོད་པ་ཞེས་བྱ་ལ། དེ་ནི་བརྒྱུད་པ་འདིའི་རྣལ་འབྱོར་བཞིའི་རྟོགས་པ་གོང་ནས་གོང་དུ་ན་འཕོ་བ་ཚུལ་ཁྲིམས་ལ་ལྟོས་པ་དང༌། ས་བཅུ་པ་མན་ཆད་ལ་སྒྲིབ་པ་ཕྲ་བ་ཡོད་པ་སྤོང་བྱེད་དུ་འགྱུར་བ་དང༌། ངོ་ཚ་མེད་པ་ཐོ་ཅོའི་སྤྱོད་རྩིང་ནི་སླའི། དགག་སྒྲུབ་ཀྱི་བསླབ་པ་དཀའ་བས་ཁྱད་དུ་འཕགས་པ་དང༌། རྒྱ་གར་གྱི་སློབ་དཔོན་ཀླུ་སྒྲུབ་སོགས་དང་བོད་ཀྱི་རྗེ་སྒམ་པོ་པ་སོགས་ཀྱང་རིགས་སྤྱོད་འདི་མཛད་པས་ཕྲིན་ལས་ཆེ་བར་བྱུང་ཞིང༌། རྡོ་རྗེ་འཛིན་པ་ལ་ཡང་དགེ་སློང་དགེ་ཚུལ་དགེ་བསྙེན་གྱི་དབྱེ་བས་རབ་འབྲིང་ཐ་མར་འགྱུར་ཚུལ་ལྟར་དང༌། མགོན་པོ་འབྲི་གུང་པས། འམ་འབུ་རྒྱ་གར་ཀྱི་གྲུབ་ཐོབ་བརྒྱད་ཅུ་དང་མཉམ་པའི་རྟོགས་ལྡན་འདི་ད་ལྟ་རབ་ཏུ་བྱུང་བའི་ཚུལ་དུ་བྱོན་པ་འམ་འབུ་ཕོ་རྒོད་པ་ཡིན་གསུངས་པའི་ཕྱིར།
དེས་ན་ཉམས་རྟོགས་ཆེར་མངའ་ཡང་ཚུལ་ཁྲིམས་དང་ལྷན་གཅིག་ཏུ་ཉམས་སུ་བླང་བའི་རིགས་སྤྱོད་འདི་བསྟན་པ་རྣམ་དག་གི་ཉམས་ལེན་དུ་འགྱུར་གྱི། དེང་སང་འགའ་ཞིག་བརྟུལ་ཞུགས་ཀྱི་སྤྱོད་པ་ཡིན་པར་ཁས་འཆེ་བའི་རུས་རྒྱན་གྱོན། ཁྱི་ལྤགས་དཀྲིས། མཚོན་ཆ་ཐོགས་ནས་རྒྱུ་འབྲས་ཁྱད་དུ་གསོད་ཅིང་ལུས་སྲོག་ཐེད་ལ་འབོར་བའི་རྟོགས་ལྡན་སྤྱོད་པ་ལྷ་ཀླུ་ཐམས་ཅད་དཀྲུགས་ཤིང་ཕཊ྄་སྒྲ་དང་ཀུ་སྒྲས་ལུང་པ་འགེངས་པའི་ཇོ་ཆོལ་ཅན་བྱས་པ་དོན་མེད་ཁྱི་ལྟར་འཁྱམས་པ་རྣམས་ཀྱི་སྤྱོད་པ་བརྟུལ་ཞུགས་ལས་ཆེས་འཕགས་པའི་ཕྱིར་ཚུལ་དེ་ལྟར་བུར་དགོངས་སོ། ། ཉི་ཤུ་པ། བྷུ་སུ་ཀུ་ཆོས་གསུམ་མེད་ན་ཞི་བ་ཉན་རང་ཡིན་བྱ་བ་ནི། བྷུ་སུ་ཀུ་ཞེས་པ། བྷུཀྟ་ཟས་བཟའ་བ། སུསྟ་གཉིད་ལོག་པ། ཀུ་ཋཱ་ར་བཤང་བ་འདོར་བ་སྟེ།
དེ་གསུམ་ལས་གཞན་པའི་རྣམ་གཡེང་མེད་པར་ཉམས་ལེན་གྱིས་དུས་འདའ་བའི་རྣལ་འབྱོར་པ་ཞི་བའི་ལྷ་དང༌། གྲུབ་ཆེན་ལཱུ་ཧི་པ་ལྟ་བུ་ཡིན་ཡང་ཆོས་གསུམ་པོ་འདི་དང་མི་ལྡན་ན་ཞི་བ་ཉན་རང་དང་འདྲ་ལ། ཆོས་གསུམ་ནི། དང་པོ་ཉེས་པའི་སྤུ་རིས་མཐོང་བའི་ཚུལ་ཁྲིམས་དགོས་ལ༑ དེ་མེད་ན་ཡོན་ཏན་མི་འཐོབ་པས་སློབ་དཔོན་འཕགས་པ་རྫ་བུམ་ལ་ཆགས་པ་ལྟ་བུ་དང༌། སློབ་དཔོན་ཆོས་མཆོག་གིས་ཕྱག་ཤིང་ཀླད་ལ་བསྐོར་བའི་དཔེ་ལྟ་བུ་ཡིན་པས་ཚུལ་ཁྲིམས་བསྲུང་དགོས། གཉིས་པ་ཡོན་ཏན་དགོས་པར་གོ་བའི་བསྒྲུབ་པ་དགོས་པ་ནི། བླ་མ་མཚན་ལྡན་གྱིས་གདམས་ངག་རྗེས་སུ་གནང་བ་ཐོབ་ནས་གནས་རི་ཁྲོད་སོགས་བརྟེན་ཅིང་སྒྲུབ་པའི་བརྟུལ་ཞུགས་མཆོག་ཏུ་འཛིན་པ་ཞིག་དགོས། གསུམ་པ་ཚད་མེད་སྙིང་རྗེས་བསྐུལ་བའི་གཞན་ཕན་ནི་གང་ལ་ཐུག་ཀྱང་སེམས་ཅན་བློས་མི་གཏོང་ཞིང་དེའི་དོན་སྒྲུབ་པའི་དམ་བཅའ་བརྟན་པོས་གཞན་དོན་འབའ་ཞིག་ལས་བདག་དོན་སྤུ་རྩེ་ཙམ་ཡང་ལུས་ངག་ཡིད་གསུམ་ལ་མི་དྲན་པ་ཞིག་དགོས། དེ་གསུམ་མེད་ན་ཇི་ལྟར་བཟང་ཡང་ཞི་བ་ཉན་རང་དང་མཚུངས་པའི་ཕྱིར།
དེས་ན་ཆོས་གསུམ་ནི་སངས་རྒྱས་བསྒྲུབ་པའི་རྒྱུ་གྲུང་པོ་མེད་ཀ་མེད་ཀྱི་ཐབས་ཡིན་པས་ཅིས་ཀྱང་གལ་ཆེ། དེ་ཡང་གྲུབ་ཐོབ་ལུ་ཧི་པ་ལྟ་བུ་ངེས་པ་དོན་གྱི་ཚུལ་ཁྲིམས་བསྲུང་བྱ་སྲུང་བྱེད་དང་བྲལ་བ་མངོན་དུ་གྱུར་ཅིང་སྟོང་ཉིད་རྒྱུ་འབྲས་སུ་མཁྱེན་པ། དོན་སྒྲུབ་པའི་སྤོབས་པ་ཅན་སྟོང་ཉིད་སྙིང་རྗེས་གཞན་རྗེས་སུ་འཛིན་པ་སྟེ། ཆོས་གསུམ་ངེས་པ་དོན་གྱིས་ཚང་བ་དང༌། སློབ་དཔོན་ཞི་བ་ལྷ་ནི་ཆོས་དེ་གསུམ་ལྡན་པར་ཁོང་རང་གིས་བརྩམས་ཆོས་དེ་རྣམས་ཀྱིས་གསལ་བ་ཡིན་ལ། གཞན་ཡང་གྲུབ་པའི་དབང་ཕྱུག་དམ་པ་རྣམས་ནི་ཆོས་དེ་གསུམ་ལྡན་རུང་དུ་ཡོད་པས་དོན་གཉིས་འགྲུབ་པ་ཡིན། འོ་ཅག་རྣམས་ཀྱང་ཕུན་སུམ་ཚོགས་པ་ལྟར་སེམས་ཡང་ཆོས་དེ་གསུམ་དང་མི་ལྡན་ན་དོན་གཉིས་འགྲུབ་པའི་ཐབས་གོ་ཆོད་པོ་མི་འོང་བས་དེ་གསུམ་ཅིས་ཀྱང་གལ་ཆེ་བ་ལ་དགོངས་པ་ཡིན་ནོ། ། ཞེས་ཁྱད་པར་ལྟ་སྒོམ་སྤྱོད་པའི་གནད་བསྡུས་ཀྱི་ཚོམས་གསལ་བར་བྱེད་པ་སྟེ་སྤྱི་དོན་དྲུག་པའོ།། །། ༈ །སྤྱི་དོན་བདུན་པ་འབྲས་བུ་སངས་རྒྱས་ཀྱི་སའི་གནད་བསྡུས་ཀྱི་ཚོམས་འཆད་པ་ལ་རྡོ་རྗེའི་གསུང་བཅོ་ལྔ་མཆིས་པ་ལས། དང་པོ།
སངས་རྒྱས་ཀྱི་སར་བདེན་པ་གཉིས་སུ་མེད་བྱ་བ་ནི། འཁོར་འདས་ཀྱིས་བསྡུས་པའི་ཆོས་ཐམས་ཅད་སེམས་ཡིན་ལ་སེམས་ནི་སྤྲོས་པའི་མཐའ་ཐམས་ཅད་དང་བྲལ་བ་ཉིད་དེ། རྫོགས་པའི་སངས་རྒྱས་ནི་འཁོར་འདས་ཀྱི་རང་བཞིན་རྟོགས་པས་སངས་རྒྱས་པ་ཡིན་ལ། དེ་ཡང་ཆོས་ཐམས་ཅད་མཉམ་པ་ཉིད་མཐའ་བྲལ་ཟུང་འཇུག་དེའི་ངོ་བོར་སངས་རྒྱས་པས། བདེན་པ་གཉིས། དབྱིངས་དང་ཡེ་ཤེས། ཆོས་དང་ཆོས་ཅན། སྟོང་པ་དང་རྟེན་འབྲེལ༑ ཡོད་པ་དང་མེད་པ་སོགས་མཐའ་ཐམས་ཅད་དང་བྲལ་ཞིང༌། གཉིས་བསྡུས་ཀྱི་ཆོས་ཐམས་ཅད་རྣམ་པར་དག་པའི་བདག་ཉིད་ཅན་ཡིན་ཏེ།
དེས་ན་སངས་རྒྱས་ཀྱི་སར་འདི་ནི་ཀུན་རྫོབ་བོ། ། འདི་ནི་དོན་དམ་མོ་ཞེས་རྣམ་པར་དབྱེ་བ་མེད་དེ། མཚན་བརྗོད་ལས། གཉིས་མེད་གཉིས་སུ་མེད་པར་སྟོན། ། ཡང་དག་མཐའ་ལ་རྣམ་པར་གནས། ། ཞེས་དང༌། བཤད་རྒྱུད་རྡོ་རྗེ་ཕྲེང་བ་ལས། ཀུན་རྫོབ་དང་ནི་དོན་དམ་དག ། རྟོག་པ་གཉིས་དང་ཡང་དག་བྲལ། ། གང་དུ་ཡང་དག་འདྲེས་གྱུར་པ། །
དེ་ནི་ཟུང་དུ་འཇུག་པར་བཤད། ། ཅེས་སོ། ། འགའ་ཞིག་གིས། ཆོས་ཐམས་ཅད་ཀུན་རྫོབ་ཏུ་ཡོད་དོན་དམ་དུ་མེད་ཟེར་བ་ཡང་མི་འཐད་དེ། འཁོར་བ་དང་མྱང་འདས་རྟོགས་པ་དང་མ་རྟོགས་པའི་ཁྱད་པར་ལས་མེད་དེ། སློབ་དཔོན་འཕགས་པས། འཁོར་བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བའི་རང་བཞིན་ཤེས་པ་ལ། མྱ་ངན་འདས་ཞེས་བརྗོད་པ་ཡིན། །
ཞེས་དང༌། རྗེ་ཕག་མོ་གྲུ་པས། ཨེ་མ་ཧོཿསེམས་ཀྱི་རྒྱལ་པོ་དེ། ། རྟོགས་པར་གྱུར་ན་མྱ་ངན་འདས། ། མ་རྟོགས་འཁོར་བའི་རྒྱ་མཚོ་སྟེ། ། རྟོགས་དང་མ་རྟོགས་མ་ལགས་པ། ། འབྲས་བུ་ཐོབ་དང་མི་འཐོབ་མེད། ། ཅེས་གསུངས་སོ༑ ༑ གཉིས་པ། ཡེ་ཤེས་ནི་གཉིས་སུ་མེད་པའི་ཡེ་ཤེས་ཁོ་ན་ཞེས་གསུངས་པ་ནི།
ཆད་པ་ལྔ་དང་བྲལ་བ་སྟེ། སྟོང་ཉིད་དབུ་མ་ཐལ་འགྱུར་བའི་རྒྱ་ཆད། ཉན་ཐོས་པའི་བཅོམ་ཆད། མུ་སྟེགས་ཆད་ལྟ་བའི་ཤི་ཆད། བློས་བྱས་ཀྱི་སྟོང་པ་ཕྱལ་ཆད། རྫོགས་ཆེན་པའི་གདོད་ནས་ཡེ་ཆད། དེ་ལྔ་པོ་མ་ཡིན་པ། ཡེ་གདོད་མའི་ཤེས་པ་དེ་ཉིད་རྟོགས་པས་མཐའ་གཉིས་དང་བྲལ་བ། བདེན་དོན་གཉིས་སུ་མེད་པ་ཟབ་མོའི་འཁོར་ལོ་ཞེས་བྱ་བ་ཆེས་ཕྲ་བ་གཞོམ་གཞིག་དང་བྲལ་བ་མཐའ་དབུས་དང་བྲལ་བ་མཚན་མ་ལས་འདས་པ་མཐར་ཕྱིན་པ་སྟེ། བརྟག་གཉིས་ལས།
ཡེ་ཤེས་འདི་ནི་ཆེས་ཕྲ་ཞིང༌། ། སོགས་དང༌། མཚན་བརྗོད་ལས། གཉིས་མེད་ཡེ་ཤེས་ཚུལ་འཆང་བ། ། རྣམ་པར་ཤེས་པའི་ཆོས་ཉིད་འདས༑ ༑ ཞེས་དང༌། སློབ་དཔོན་འཕགས་པས། ཡོད་ཅེས་བྱ་བ་རྟག་པར་ལྟ། ། མེད་ཅེས་བྱ་བ་ཆད་པར་ལྟ། ། དེ་ཕྱིར་ཡོད་དང་མེད་པ་གཉིས། །
མཁས་པས་གནས་པར་མི་བྱའོ། ། ཞེས་དང༌༑ ཏིང་འཛིན་རྒྱལ་པོ་ལས། ཡོད་དང་མེད་ཅེས་བྱ་བ་མཐའ་ཡིན་ཏེ། ། དེ་བཞིན་གཙང་དང་མི་གཙང་འདི་ཡང་མཐའ། ། དེ་ཕྱིར་མཐའ་འདི་དག་ནི་རྣམ་སྤངས་ཏེ། ། མཁས་པས་དབུས་ལའང་གནས་པར་མི་བྱའོ། ། ཞེས་སོ། ཡེ་ཤེས་དེ་ནི་ངོ་བོ་མཐའ་བྲལ་ཟབ་གསལ་གཉིས་སུ་མེད་པ་ཡིན་ལ། དེ་ཡང་ཟུང་འཇུག་དོན་དམ་པའི་ཕྱག་རྒྱ་ཆེན་པོ་བློ་ལས་འདས་པ་བློས་བྱས་དང་བྲལ་བ་ཡིན་ལ།
གོང་དུ་བཤད་པའི་ལྟ་བ་ལྔ་པོ་ནི་བློས་གཞལ་བའི་ཆོས་ལས་མ་འདས་ཏེ། སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པར་འདོད། ། ཅེས་སོགས་གསུངས་པ་ནི། ཁོ་ན་ཞེས་ངེས་ཚིག་ཀྱང་མཛད་དེ་དོན་དམ་པའི་ཡེ་ཤེས་ནི་ཡོད་མེད་སོགས་མཐའ་ཐམས་ཅད་དང་བྲལ་བ་ཟབ་གསལ་གཉིས་མེད་དོན་དམ་ཕྱག་རྒྱ་ཆེན་པོ་བློ་ལས་འདས་པ་ཁོ་ན་ཡིན་གྱི། བློས་ནི་ནམ་ཡང་དེའི་ཕྱོགས་ཡིན་པ་མི་སྲིད་དོ་ཞེས་གསུངས་པའི་དོན་ནོ། ། གསུམ་པ། སྒྱུ་མ་ལྟ་བུའི་ཆོས་ལས་ཡང་དག་པར་འདས་ཞེས་པ་ནི། བཅོམ་ལྡན་འདས་ནི་སྤྲོས་པའི་མཐའ་ཐམས་ཅད་དང་བྲལ་བའི་ངོ་བོར་སངས་རྒྱས་པ་ཡིན་ལ།
དེའི་གནད་ཀྱིས་ཡེ་ཤེས་དེ་ཡང་སྒྱུ་མ་ཞེས་པ་མེད་བཞིན་དུ་སྣང་བ། སྣང་ལ་མ་ངེས་པའི་ཉིང་འཁྲུལ་ད་ལྟ་ཉིད་དུ་འཇིག་པའི་ཆོས་ཅན་མི་རྟག་པ་ཡིན་ལ། ཡེ་ཤེས་བདེན་དོན་བློ་འདས་ཟབ་གསལ་ཕྱག་རྒྱ་ཆེན་པོ་ནི་ཡུལ་དེ་ལྟ་བུ་ལས་འདས་པ་འཁྲུལ་བ་རྩད་གཅོད། འཇིགས་བྲལ་རྟག་པ་ལ་སོགས་པ་རྣམ་ཀུན་མཆོག་ལྡན་གྱི་སྟོང་ཉིད་ཡེ་ཤེས་ཆེན་པོ་ཡིན་ཏེ། ཡེ་ཤེས་སྣང་བ་རྒྱན་གྱི་མདོ་ལས། ཆོས་ཀུན་སྒྱུ་མར་ཐུགས་སུ་ཆུད། ། སྒྱུ་མ་ཉིད་ཀྱང་མཆིས་མ་ལགས། ། སྒྱུ་མའི་ཆོས་ལས་རྣམ་གྲོལ་བ། ། མི་རྟེན་ཁྱོད་ལ་ཕྱག་འཚལ་ལོ། ། ཞེས་གསུངས་པས་ཡེ་ཤེས་དེ་ནི་སྒྱུ་མ་ལྟ་བུ་སོགས་དཔེ་ཐམས་ཅད་ཀྱིས་གཞལ་དུ་མེད་པ་ཞིག་གོ། །
བཞི་པ། སངས་རྒྱས་དུས་རྟག་ཏུ་ཚད་མར་བཞུགས་བྱ་བ་ནི། སངས་རྒྱས་བཅོམ་ལྡན་འདས་ཇི་ལྟ་ཇི་སྙེད་ཀྱི་ཡེ་ཤེས་ཕུལ་འབྱུང་ཞིང༌། འདུས་མ་བྱས་པ་དང༌། ལྷུན་གྱིས་གྲུབ་པ་དང༌། གཞན་རྐྱེན་གྱིས་མི་རྟོག་པ་སྟེ་རང་དོན་དུ་ཆོས་ཕུན་སུམ་ཚོགས་པ་དེ་གསུམ་མངའ་བས་ཚད་མར་བཞུགས་པ་ཁོ་ན་ལས་གཞན་པའི་མ་བརྟག་པའི་བཏང་སྙོམས་མེད་པ་སོགས་ཀྱི་ཕྱིར། ཕྱག་རྡོར་དབང་བསྐུར་བའི་རྒྱུད་ལས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་གང་གསུངས་པ་དེ་བཞིན་ཏེ་གཞན་དུ་མི་འགྱུར་བས། ལྷ་དང་བཅས་པའི་འཇིག་རྟེན་གྱི་ཚད་མ་སྟེ་དེས་ན་མི་བསླུའོ། ། ཞེས་དང༌།
ཕུང་པོ་གསུམ་པའི་མདོ་ལས། སངས་རྒྱས་བཅོམ་ལྡན་འདས་ཡེ་ཤེས་སུ་གྱུར་པ། སྤྱན་དུ་གྱུར་པ། དཔང་དུ་གྱུར་པ། ཚད་མར་གྱུར་པ། ཞེས་དང༌། སློབ་དཔོན་ཕྱོགས་གླང་གིས། ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ཏེ། ། ཞེས་གསུངས་སོ། །
སངས་རྒྱས་ཀྱི་ཐུགས་སྐད་ཅིག་མ་གཉིས་པ་ཚུན་ཆད་སྒྲོ་འདོགས་ཆོད་པའི་དཔྱད་ཤེས་ཚད་མར་མི་འགྱུར་ཞེས་པ་དོན་མིན་ནོ། ། ལྔ་པ། བྲལ་བའི་འབྲས་བུ་ཡེ་ཤེས་ཀྱི་ཐུགས་ཅན་བྱ་བ་ནི། སངས་རྒྱས་སྐྱོན་དག་ཡོན་ཏན་རྫོགས་པའི་བདག་ཉིད་སྤང་བྱ་དང་བྲལ་བའི་འབྲས་བུ་ཆོས་ཉིད་ཇི་ལྟ་བ་དང༌། ཆོས་ཅན་ཇི་སྙེད་མཁྱེན་པའི་ཡེ་ཤེས་གཉིས་བརྙེས་པས་རྟག་ཏུ་མཉམ་བཞག་ལས་མ་གཡོས་ཤིང་རྣམ་རྟོག་མི་མངའ་ལ། ཅིར་ཡང་ས་ལེར་མཁྱེན་པའི་སྐུ་གསུང་ཐུགས་ཀྱི་ལས་ཐམས་ཅད་ཡེ་ཤེས་ཀྱི་སྔོན་དུ་འགྲོ་ཞིང༌། རྗེས་སུ་འཇུག་པ་ཐོགས་མེད་དུ་གྲུབ་ལ། བྲལ་འབྲས་ཀྱི་ཐུགས་ལ་དྲི་མ་མེད་པའི་སེམས་སུ་བཞག་ཅིང་སེམས་ཅན་ཆེན་པོ་ཞེས་སོགས་མཚན་གྱི་རྣམ་གྲངས་སུ་བགྲང་ཞིང༌། དྲི་བཅས་རྟོག་པ་མེད་པས་སེམས་མེད་ཅེས་ཀྱང་བཏགས་ཏེ། དེ་འདྲ་བའི་ཐུགས་དེ་ཉིད་བྲལ་བའི་འབྲས་བུ་ཅན་ཏེ།
སློབ་དཔོན་དཔའ་བོས། རྣམ་རྟོག་མི་མངའ་ཅི་ཡང་ས་ལེར་མཁྱེན། ། ཞེས་དང༌། གསང་བ་བསམ་གྱིས་མི་ཁྱབ་པ་ལས། སངས་རྒྱས་བཅོམ་ལྡན་འདས་ནི་སེམས་དང་ཡིད་དང་རྣམ་པར་ཤེས་པ་དང་བྲལ། ཏིང་ངེ་འཛིན་ཀྱང་མི་འདོད་དོ། ། ཞེས་སོ། དེས་ན་སངས་རྒྱས་ཀྱི་ཐུགས་ཡང་དག་པའི་ཡེ་ཤེས་དེ་ལ་འདི་དང་འདིར་རྟོག་གི་རྣམ་རྟོག་དང་དེར་འཛིན་གྱི་ཤེས་པ་མེད་དེ། རྗེ་ཕག་མོ་གྲུ་པས། རྐང་གཉིས་གཙོ་བོར་སྣང་བ་མེད། །
ཅེས་སོ། ། འོ་ན་ཐམས་ཅད་མཁྱེན་པའི་སྤྱོད་ཡུལ་གང་ལ་གང་འདུལ་དུ་སྟོན་པ་དང་འགལ་ལོ་ཞེ་ན། མི་འགལ་ཏེ། མགོན་པོ་བྱམས་པས། གང་ཕྱིར་གདུལ་བྱ་དག་པ་ཡི། ། ཆུ་ཡི་སྣོད་ནི་ཐམས་ཅད་ལ། ། བདེ་གཤེགས་ཉི་མའི་གཟུགས་བརྙན་ནི། ། དཔག་ཏུ་མེད་པ་ཅིག་ཅར་འཆར། ། ཞེས་གསུངས་སོ། ། དྲུག་པ།
ཆོས་སྐུ་ཡོན་ཏན་མཛད་པ་དང་བཅས་བྱ་བ་ནི། སྤྱིར་གཞི་དུས་ཀྱི་མ་རིག་པ་ཉིད་ངོ་བོ་ཆོས་སྐུའི་བྱང་ཆུབ་ལས་མ་འདས་ཏེ། ། འཇམ་དཔལ་རྣམ་རོལ་ལས། གཞིའི་དུས་སུ་མ་རིག་པ་ཉིད་བྱང་ཆུབ་སྟེ་བྱང་ཆུབ་ཉིད་མ་རིག་པའོ། ཞེས་གསུངས་ལ། དེ་འདྲ་བའི་རང་བཞིན་རྣམ་དག་ཆོས་སྐུ་དེ་སེམས་ཅན་ཐམས་ཅད་ལ་ཡོད་པས་ས་བཅུ་མན་ཆད་དུ་སྐྱོན་སྤོང་ཞིང་ཡོན་ཏན་སྒྲུབ་ལུགས་མཐུན་ལ། སངས་རྒྱས་ནས་སྐུ་གསུང་ཐུགས་ཡོན་ཏན་ཕྲིན་ལས་འབྱུང་ཚུལ་ནི་རྣམ་པ་ཐམས་ཅད་དུ་མི་མཐུན་ཏེ། བཅོམ་ལྡན་འདས་ཀྱིས་ཆོས་སྐུ་མཐར་ཐུག་བརྙེས་པའི་ཚེ་བྲལ་བའི་ཡོན་ཏན་དང་ལྡན་པ་ལས། དེའི་རྣམ་སྨིན་གྱི་ཡོན་ཏན་ལོངས་སྐུ་དང༌། དེའི་ཕྲིན་ལས་སྤྲུལ་པའི་སྐུ་ཡིན།
ཆོས་སྐུ་དེའི་ཡོན་ཏན་ནི། ཐེག་པ་ཆེན་པོའི་མན་ངག་ལས། བསྡུས་ན་དྲུག་ཅུ་རྩ་བཞི་དང༌། དེ་ཡང་བསྡུས་ན་ཡོན་ཏན་བཞི་ལྡན་དུ་གསུངས་ཏེ། མགོན་པོ་བྱམས་པས། ཐོག་མ་དབུས་མཐའ་མེད་པ་ཡི། ། རང་བཞིན་ཡིན་ཕྱིར་འདུས་མ་བྱས། ། ཞི་བ་ཆོས་ཀྱི་སྐུ་ཅན་ཕྱིར། ། ལྷུན་གྱིས་གྲུབ་ཅེས་བྱ་བར་བརྗོད། ། སོ་སོ་རང་གི་རྟོགས་བྱའི་ཕྱིར། །
གཞན་གྱི་རྐྱེན་གྱིས་རྟོགས་མིན་པ། ། ཞེས་ཆོས་སྐུའི་ཡོན་ཏན་དང༌། ཡང༌། དེ་ལྟར་རྣམ་གསུམ་རྟོགས་ཕྱིར་མཁྱེན། ། ལམ་སྟོན་ཕྱིར་ན་ཐུགས་བརྩེ་བ། ། ནུས་པ་ཡེ་ཤེས་ཐུགས་རྗེ་ཡིས། ། སྡུག་བསྔལ་ཉོན་མོངས་སྤོང་ཕྱིར་རོ། ། ཞེས་མཛད་པ་རྣམས་གསུངས་པའི་ཕྱིར་དང༌། གཞན་ཡང་བྱང་ཆུབ་སེམས་དཔའི་སྤྱོད་ཡུལ་གྱི་ཐབས་ཀྱི་རྣམ་པར་འཕྲུལ་བ་བསྟན་པའི་མདོ་སོགས་ནས་རྒྱས་པར་གསུངས་པའི་ཕྱིར་ཆོས་སྐུ་ཞེས་པ་སྟོང་ཉིད་ཅི་མེད་ཅང་མེད་དུ་མི་བཞེད་ཀྱི། ཆོས་སྐུ་ཡོན་ཏན་མཛད་པ་དང་བཅས་པ་སྐྱབས་ཀྱི་མཐར་ཐུག་པ་སྟེ།
མགོན་པོ་བྱམས་པས། སྐྱབས་ནི་སངས་རྒྱས་ཉག་གཅིག་སྟེ། ། ཐུབ་པ་ཆོས་ཀྱི་སྐུ་ཅན་ཕྱིར། ། ཞེས་སོགས་གསུངས་སོ། ། བདུན་པ། སངས་རྒྱས་ཀྱི་ས་ན་ཐུགས་བསྐྱེད་ཡོད་བྱ་བ་ནི། རྫོགས་པའི་སངས་རྒྱས་དེ་ལ་རང་དོན་དུ་ཐུགས་བསྐྱེད་པ་ནི་ཐུགས་དང་པོ་བསྐྱེད་པ་ནས་ཐ་མའི་བར་དུ་མེད་ལ། གཞན་དོན་དུ་ཐུགས་བསྐྱེད་པ་ནི་འཁོར་བ་མ་སྟོང་གི་བར་དུ་ཡོད་དེ། ཡབ་སྲས་མཇལ་བ་ལས། དཔའ་བོ་རྣམས་ནི་ཐབས་མཁས་ཏེ༑ ༑
བྱེ་བ་བརྒྱད་ཅུར་རྒྱལ་བ་ཉིད། ། སངས་རྒྱས་ཉིད་དུ་བསྟེན་གྱུར་ཀྱང༌། ། ད་དུང་ཆོག་པའི་འདུ་ཤེས་བསལ། ། དཔའ་བོ་ཆེན་པོ་རྣམ་པར་འཕྲུལ། ། བྱང་ཆུབ་མཆོག་ཏུ་ཐུགས་ཀྱང་འཇུག ༑ ཅེས་དང༌། མགོན་པོ་བྱམས་པས། དེ་ཡང་ས་གསེར་ཟླ་བ་མེ། ། ཞེས་སེམས་བསྐྱེད་དཔེ་གྲོགས་ཀྱི་སྒོ་ནས་དབྱེ་བ་ཉེར་གཉིས་གསུངས་པའི་ཕྱི་མ། སྒྲ་སྙན་ཆུ་བོ་སྤྲིན་རྣམས་ཀྱི༑ ༑
ཞེས་པ་གསུམ་སངས་རྒྱས་ཀྱི་སའི་སེམས་བསྐྱེད་དུ་གསུངས་པ་དང༌། ཡང་མགོན་པོ་བྱམས་པས། སེམས་བསྐྱེད་ས་མཚམས་ཀྱིས་བཞིར་དབྱེ་བའི་ཕྱི་མ། དེ་བཞིན་སྒྲིབ་པ་སྤངས་པའོ༑ ༑ ཞེས་པའང་སངས་རྒྱས་ཀྱི་སའི་ཐུགས་བསྐྱེད་དུ་གསུངས་པ་དང༌། འདུས་པའི་བཤད་རྒྱུད་གཉིས་མེད་རྣམ་རྒྱལ་ལས། སེམས་ཅན་སྣ་ཚོགས་འདུལ་དོན་དུ། ། སངས་རྒྱས་རྣམས་ནི་ཡང་དང་ཡང༌། ། སེམས་བསྐྱེད་འགྱུར་བས་ལམ་སྦྱོང་སྟེ། ། མཛད་པ་དུ་མའི་ཆོ་འཕྲུལ་རྣམས། །
རྒྱུན་མི་འཆད་པར་སེམས་བསྐྱེད་པ། ། བྱང་ཆུབ་སེམས་ནི་མི་ཟད་ཕྱིར། ། དེ་ཕྱིར་ཕྲིན་ལས་རྒྱུན་མི་འཆད། ། ཅེས་སངས་རྒྱས་ཀྱི་སའི་ཐུགས་བསྐྱེད་དེ་ནི་ཕྲིན་ལས་རྒྱུན་མི་འཆད་པའི་རྒྱུར་ཡང་གསུངས་པའི་ཕྱིར་རོ། ། བརྒྱད་པ། ཐུགས་གཅིག་པུའང་རྟག་ཆད་ཀྱི་ལྟ་བ་ཚུན་ཆད་དུ་འབྱུང་བྱ་བ་ནི། རྫོགས་པའི་སངས་རྒྱས་མི་ཟད་པ་རྒྱན་གྱི་འཁོར་ལོ་བརྙེས་པས་སེམས་ཅན་རྣམས་ཀྱི་རྣམ་པར་རྟོག་པ་དང་ཡིད་ཀྱི་འཇུག་པའི་བྱེ་བྲག་ཇི་སྙེད་ཡོད་པ་དེ་སྙེད་དུ་འདུལ་བྱེད་སངས་རྒྱས་ཀྱི་ཐུགས་ཀྱི་འཇུག་པ་ཡང་སྔོན་གྱི་སྨོན་ལམ་རྒྱ་ཆེན་པོའི་མཐུས་དེ་སྙེད་དུ་འབྱུང་སྟེ། མུ་སྟེགས་རྟག་པ་དང་ཆད་པའི་ལྟ་བས་འདུལ་བ་ལ་ཡང་དེ་དག་གི་སྒོར་ཞུགས་ནས་ཡེ་ཤེས་ཀྱི་གཟིགས་པ་དག་པས་དེ་དག་དང་མཐུན་པ་ལྟར་མཛད་ནས། གཟོད་ལམ་རྣམ་དག་ཏུ་བཀྲི་བར་མཛད་པ་ཡིན་ལ། དེ་འདྲ་བ་དྲི་ཟ་རབ་དགའ་འདུལ་བའི་གླེང་གཞིས་ཀྱང་ཤེས་ཤིང༌།
གཞན་ཡང་གསང་བསམ་སོགས་ལས། སངས་རྒྱས་ཀྱི་ཐུགས་སེམས་ཀྱི་དམིགས་པ་དང་ཡང་བྲལ་ལ། སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་དང་བསམ་པའང་རབ་ཏུ་ཤེས་སོ༑ ༑ ཞེས་དང༌། མྱ་ངན་འདས་པ་ལས། ལོང་བ་མ་ལགས་ལོང་བ་ལྟར། ། ཞ་བོ་མ་ལགས་ཞ་བོ་ལྟར། ། བྱིས་པ་མ་ལགས་བྱིས་ཚུལ་གྱིས། ། སེམས་ཅན་རྣམས་ནི་སྨིན་པར་མཛད། ། བརྒྱ་བྱིན་ཚངས་པའི་ཆ་བྱད་དང༌། །
ལ་ལར་བདུད་ཀྱི་ཆ་བྱད་ཀྱིས། ། སེམས་ཅན་རྣམས་ཀྱི་དོན་མཛད་ཀྱང༌། ། འཇིག་རྟེན་རྣམས་ཀྱིས་རྟོགས་མི་ནུས། ། ཞེས་གསུངས་ཤིང༌། བློ་གྲོས་འཇུག་པར་རྒྱས་པར་བཤད་པ་བཞིན་གང་ལ་གང་འདུལ་དེ་ལ་དེར་སྟོན་གྱི་ཚུལ་གྱིས་མུ་སྟེགས་བྱེད་ཀྱི་ལོག་ལྟ་ལ་ཡང་དེ་འདྲ་བར་བསྟན་ནས་གོམས་སུ་བཅུག་པའི་མཐར་སངས་རྒྱས་པའི་ལམ་དུ་གཞུག་པའི་བློ་གོང་ནས་གོང་དུ་འཁྲིད་པར་མཛད་པ་ནི་ཐབས་མཁས་པའི་མཛད་པ་རྨད་དུ་བྱུང་བའོ། ། དགུ་པ། ཤེས་བྱ་ལ་སྲིད་ཚད་ཀྱིས་སངས་རྒྱས་ཀྱི་བྱ་བ་བྱེད་གསུངས་པ་ནི། ཐམས་ཅད་མཁྱེན་པས་གདུལ་བྱའི་བསམ་པ་དང༌། ཁམས་དང༌། དབང་པོ་དང་བག་ལ་ཉལ་བ་མཁྱེན་པས་སེམས་ཅན་གྱི་ཁམས་དང་མཉམ་པར་སངས་རྒྱས་ཀྱི་མཛད་པའང་དེ་དང་མཉམ་པར་སྟོན་ཅིང༌།
དེ་ཡང་སོ་སོའི་ལས་ཀྱི་བྱེ་བྲག་གིས་སངས་རྒྱས་ཁོ་ནར་སྟོན་པའི་ངེས་པ་མེད་པས་གདུལ་བྱ་དེ་ཉིད་འདུལ་བའི་དུས་ལ་བབ་པའི་ཚེ། གདུལ་བྱ་དག་པ་ལ་ལོངས་སྐུ། གཞན་དུ་མཆོག་གི་སྤྲུལ་སྐུ། དམན་པ་རྣམས་ལ་བཟོ་སྤྲུལ་སྐུ། སྐྱེ་བ་སྤྲུལ་སྐུ། དམན་པའི་སྤྲུལ་པ། གཞན་ཡང་སངས་རྒྱས་དང་བྱང་སེམས། ཉན་ཐོས། རང་རྒྱལ། ཚངས་པ།
བརྒྱ་བྱིན། རྒྱལ་པོ་ཆེན་པོ་བཞི། འཁོར་ལོས་སྒྱུར་བའི་རྒྱལ་པོ་དང༌། གཞན་ཡང་དགོངས་པར་གྱུར་ན་ངན་སོང་གསུམ་དང་ས་ཆུ་མེ་རླུང་ནམ་མཁའ་ལ་སོགས་པ་བེམ་པོའི་རྣམ་པས་ཀྱང་དེ་འདུལ་བ་སངས་རྒྱས་ཀྱི་བྱ་བ་མཛད་པ་ནི་སྔོན་གྱི་སྨོན་ལམ་གང་འདུལ་དེར་སྟོན་གྱི་གཤིས་བབས་ཡིན་ལ། ཟས་དང་སྤོས་ཀྱིས་སངས་རྒྱས་ཀྱི་བྱ་བ་མཛད་པ་དྲི་མ་མེད་པར་གྲགས་པས་བསྟན་པའི་མདོ་ལས། དེ་བཞིན་གཤེགས་པ་སྤོས་མཆོག་བརྩེགས་ཀྱི་གླེང་གཞི་ལྟ་བུ་དང༌། གོས་ཀྱིས་སངས་རྒྱས་ཀྱི་བྱ་བ་བྱེད་པ་ཀླུའི་རྒྱལ་པོ་རྒྱ་མཚོས་ཞུས་པའི་མདོ་ལས་གསུངས་པ་ལྟ་བུ་དང༌། འཇིག་རྟེན་ཁམས་སྣ་ཚོགས་པའི་བཀོད་པ་དང་ལྗོན་ཤིང་གིས་སངས་རྒྱས་ཀྱི་བྱ་བ་བྱེད་པ་ཆོས་ཀུན་བགྲོ་བ་ནས་གསུངས་པ་ལྟ་བུ་དང༌། འདོད་ཆགས་ཀྱིས་སངས་རྒྱས་ཀྱི་བྱ་བ་བྱེད་པ་དགེ་སློང་བརྟན་པའི་བློ་གྲོས་དང༌། སྤྲུལ་བའི་བུད་མེད་ལྟ་བུ་དང༌།
ཞེ་སྡང་གིས་སངས་རྒྱས་ཀྱི་བྱ་བ་བྱེད་པ་ལྷོ་ཕྱོགས་ཀྱི་སངས་རྒྱས་འཇིག་རྟེན་ཐམས་ཅད་མཐོང་ན་དགའ་བ་མངོན་པར་འཕགས་པ་བརྩོན་པ་ཆེན་པོ་ཞེས་བྱ་བ་ཞིང་དེར་ཆོས་ཀྱི་འཁོར་ལོ་བསྐོར་བཞིན་པ་ནས་སོར་ཕྲེང་ཅན་དུ་སྤྲུལ་པ་ལྟ་བུ་དང༌། གཏི་མུག་གིས་སངས་རྒྱས་ཀྱི་བྱ་བ་བྱེད་པ་འོད་སྲུང་རྫོགས་བྱེད་ལྟ་བུ་དང༌། སམྦུ་ཊའི་རྒྱུད་ནས། རྡུལ་མུན་སྙིང་སྟོབས་གསུམ་གྱིས་ཀྱང་སངས་རྒྱས་ཀྱི་བྱ་བ་བྱེད་པར་གསུངས་པ་དང༌། ཐ་ན་མུ་སྟེགས་བྱེད་རྣམས་ཀྱང་སངས་རྒྱས་ཀྱི་བྱིན་རླབས་དང་ཐབས་ལ་མཁས་པའི་བྱ་བ་ཡིན་པར་བྱང་སེམས་སྤྱོད་ཡུལ་རྣམ་འཕྲུལ་བསྟན་པའི་མདོ་ལས་གསུངས་ཤིང༌། དེ་ལྟར་ན་སངས་རྒྱས་ལ་དོན་གྱིས་འགྲན་པའི་གང་ཟག་འབྱུང་མི་སྲིད་དེ་འགྲན་ཟླ་མི་འབྱུང་བའི་ལས་བསགས་པའི་ཕྱིར་དང༌། སངས་རྒྱས་དང་དུས་མཉམ་པར་བྱུང་བའི་མུ་སྟེགས་བྱེད་དེ་རྣམས་ནི་སངས་རྒྱས་ཉིད་ཀྱི་ཐུགས་རྗེས་དེ་ལྟར་སྣང་ཚུལ་དུ་བསྟན་གྱི། དོན་གྱིས་མུ་སྟེགས་བྱེད་སངས་རྒྱས་དང་དུས་མཚུངས་སུ་འབྱུང་མི་སྲིད་དེ། མདོ་སྔ་མ་དེ་ཉིད་ལས། གསེར་གྱི་རྒྱལ་པོ་ཡུལ་གར་བྱུང་གྱུར་པ། །
དེ་ནས་གྱེས་པའི་ཕུང་པོ་ལྕགས་མི་འབྱུང༌། ། གང་དུ་འདྲེན་པ་བྱང་ཆུབ་བརྙེས་གྱུར་པ། ། ཞིང་དེར་མུ་སྟེགས་ཅན་གྱི་ཚོགས་མི་འབྱུང༌། ། ཡིད་བཞིན་ནོར་བུ་རྡོ་དང་འཕྲད་གྱུར་པ། ། བདེན་པའི་ཚུལ་དུ་ནམ་ཡང་འབྱུང་བ་མེད། ། དེ་བཞིན་སངས་རྒྱས་རིན་ཆེན་མུ་སྟེགས་ཅན། ། ཞིང་གཅིག་ཏུ་ནི་ནམ་ཡང་འབྱུང་མི་འགྱུར། ། ཞེས་གསལ་པོར་གསུངས་པའི་ཕྱིར་རྫོགས་བྱེད་སོགས་ཀྱང་སྣང་ཚུལ་དེ་འདྲ་ན་ཡང་ངོ་བོ་སངས་རྒྱས་ཀྱི་བྱིན་རླབས་ལས་ཚུལ་དེ་འདྲ་བར་བསྟན་པ་སྟེ། མདོ་དེ་ཉིད་ལས། འཇམ་དཔལ་སངས་རྒྱས་ཀྱི་ཞིང་འདི་ན་གཞན་མུ་སྟེགས་ཅན་དང༌།
སྤྱོད་པ་བ་དང༌། ཀུན་ཏུ་རྒྱུ་གང་དག་སྣང་བ་འདི་ཡང་དེ་བཞིན་གཤེགས་པའི་བྱིན་རླབས་དང་ཐབས་ལ་མཁས་པའི་ཡུལ་བསམ་གྱིས་མི་ཁྱབ་པ་ཡིན་པར་རིག་པར་བྱའོ། ། ཞེས་གསུངས། གཞན་ཡང་གསལ་རྒྱལ་གྱི་བྱ་བ་རྒན་པོ་འདུལ་བའི་ཕྱིར་སངས་རྒྱས་ཀྱིས་བྱ་བ་གཉིས་པ་མཛད་ནས་འདུལ་བ་སོགས་བསམ་གྱིས་མི་ཁྱབ་ཅིང༌། འཕགས་པ་སྡུད་པ་ལས། རྒྱལ་བའི་ཉན་ཐོས་པ་དག་ཇི་སྙེད་ཆོས་སྟོན་དང༌། ། འཆད་དང་རིགས་པ་དག་དང་ལྡན་པར་བརྗོད་པ་དང༌། ། མཆོག་འཕགས་བདེ་བ་བྱེད་དང་དེ་ཡི་འབྲས་ཐོབ་པ། ། དེ་དག་ཀུན་ཀྱང་དེ་བཞིན་གཤེགས་པའི་སྐྱེས་བུའི་མཐུ། ། ཞེས་དང༌།
དཀོན་མཆོག་སྒྲོན་མེ་ལས། དེ་དག་དགོན་པར་ལྗོན་ཤིང་ཆེན་པོར་འགྱུར། ། སྨན་དང་རིན་ཆེན་མི་ཟད་གཏེར་རྣམས་དང༌། ། ཡིད་བཞིན་ནོར་བུ་འདོད་སྦྱིན་སྙིང་པོ་དང༌། ། ལམ་གོལ་དོང་བ་རྣམས་ལ་ལམ་སྟོན་འགྱུར། ། ཞེས་སོགས་གསུངས་པའི་ཕྱིར། ཤེས་བྱ་ལ་སྲིད་ཚད་ཀྱིས་སངས་རྒྱས་ཀྱི་བྱ་བ་དུས་ལ་བབ་ན་བྱེད་པར་འགྱུར་ལ། སངས་རྒྱས་ཀྱི་བྱ་བ་ཞེས་པ་ནི་སེམས་ཅན་ལ་ཕན་པར་མཛད་པ་ཡིན་ལ། དེ་ཡང་གྲོལ་བ་ཆེན་པོ་ཡེ་ཤེས་སྐད་ཅིག་ལ་འཆར་བ་ནས་བསོད་ནམས་ཆ་མཐུན་གྱི་ལས་དང་དགེ་བའི་བསམ་པ་ཅུང་ཟད་བསྐྱེད་པ་ཡན་ཆད་སངས་རྒྱས་ཀྱི་བྱ་བ་ཡིན་པར་སྡུད་པའི་ལུང་གིས་གྲུབ་པ་ལྟར་ཡིན་ལ། དེས་ན་ཤེས་བྱ་ལ་སྲིད་ཚད་ཀྱིས་སངས་རྒྱས་ཀྱི་བྱ་བ་བྱེད་པའི་གཏམ་འདི་ལ་བློར་མི་ཚུད་པའི་ན་ཚ་མི་དགོས་ཀྱི།
དོན་དུ་ཤེས་བྱ་ལ་སྲིད་ཚད་སངས་རྒྱས་ཉིད་ལས་མ་འདས་ཏེ། རྒྱུད་གསང་བ་སྙིང་པོ་ལས། སྲིད་གསུམ་ཡེ་ནས་སངས་རྒྱས་ཤིང༌། ། ཐམས་ཅད་མ་ལུས་ཆོས་སོ་ཅོག ། སངས་རྒྱས་ཉིད་ལས་གཞན་མ་ཡིན། ། སངས་རྒྱས་ཉིད་ལས་གཞན་པའི་ཆོས། ། སངས་རྒྱས་ཉིད་ཀྱིས་མི་རྙེད་དོ། ། ཞེས་པའི་གཏམ་ངོ་མཚར་ཆེ་བ་དེ་ལྟར་ཡང་ཡོད་ལ། དེ་ལ་ཡིད་དངངས་པར་མི་དགོས་པའི་སྨན་ནི་འདི་ལྟ་སྟེ། མདོ་ལས།
གང་དྲི་མ་མཐའ་དག་གི་སྦུབས་ལས་མ་གྲོལ་བའི་བདེ་བར་གཤེགས་པའི་སྙིང་པོ་ལ་སོམ་ཉི་མ་མཆིས་པ་དེ་ནི༑ དེ་བཞིན་གཤེགས་པའི་ཆོས་ཀྱི་སྐུ་ལ་སོམ་ཉི་མ་མཆིས་པ་ལགས་སོ། ། ཞེས་གསུངས་པའི་ཕྱིར། དེས་ན་ཆོས་ཀྱི་སྐུ་ནམ་མཁའི་མཐས་ཀླས་པའི་རྡུལ་ཕྲ་རབ་ཀྱི་བར་ལ་ཉེ་རིང་མེད་པར་ཁྱབ་པའི་ཕྱིར། སེམས་ཅན་གྱི་ཁམས་རྒྱུད་ལ་ལྟ་ཅི་སྨོས། ཆོས་སྐུས་གར་ཁྱབ་དེར་སེམས་ཅན་གྱི་དོན་དུས་ལས་མི་གཡེལ་བའི་ཐུགས་རྗེ་ཆེན་པོའི་ཡེ་ཤེས་ཀྱི་ངོ་བོར་བཞུགས་པས། གདུལ་བྱ་དུས་ལ་བབ་ཅིང་དགོངས་ན་སེམས་ལྡན་དང་སེམས་མེད་དགེ་བའི་བསམ་པ་ཅུང་ཟད་སྐྱེས་པ་ཡན་ཆོད་ཡིན་ལ། དེ་སྐྱེ་བའི་རྐྱེན་དུ་མ་གྱུར་པའི་ཤེས་བྱ་ནི་གང་ཡང་མེད་པའི་ཕྱིར་དགེ་སྡིག་རྣམ་པ་གང་གིས་ཀྱང་སེམས་ཅན་སངས་རྒྱས་ཀྱི་བྱ་བ་མཛད་དོ་ཞེས་བྱ་བ་གཏམ་སྔ་མ་དེ་གཉིས་ཐོས་པའི་ཚེ་དབུགས་མ་ཕྱིན་པ་རྣམས་དབུགས་འབྱིན་པའི་སྨན་ཨ་གར་བརྒྱད་པ་ལྟ་བུའོ༑ ༑ དེ་དག་ཀྱང་དུས་ལ་བབ་དགོས་པ་ནི། ཆོས་ཀུན་བགྲོ་བ་ལས།
འདི་ལྟ་སྟེ། དཔེར་ན་མེ་ཤིང་ཐམས་ཅད་ལ་ཡོད་མོད་ཀྱི་རྐྱེན་དང་རྩོལ་བ་མ་ཚང་ན་ནི་འབར་ཞིང་རང་གི་དགོས་པ་རྣམས་མི་བྱེད། དེ་བཞིན་དུ་དེ་བཞིན་གཤེགས་པ་རྣམས་ཀྱང་ཤེས་བྱ་ཐམས་ཅད་ལ་གནས་མོད་ཀྱི། དད་པ་ལ་སོགས་པའི་རྐྱེན་དང་རྩོལ་བ་མ་ཚང་ན་མི་འབྱུང་སྟེ། སངས་རྒྱས་ཀྱི་བྱ་བ་རྣམས་ཀྱང་མི་མཛད་དོ། ། ཞེས་རྒྱ་ཆེར་གསུངས་པས་སོ།། བཅུ་པ། ཆོས་ཀྱི་དབྱིངས་ཐམས་ཅད་དུ་སངས་མ་རྒྱས་ན་སངས་རྒྱས་སུ་མི་འགྱུར་བྱ་བ་ནི། སངས་རྒྱས་སྐུ་གསུམ་གྱི་ཆོས་སྐུ་དང་ལོངས་སྐུ་གཉིས་ལྟ་ཞོག མཆོག་གི་སྤྲུལ་སྐུ་ཐུབ་དབང་འདི་ཉིད་བྱང་ཆུབ་ཀྱི་སྙིང་པོར་སངས་རྒྱས་པའི་ཚེ།
ཆོས་ཀྱི་དབྱིངས་ཀྱི་མཐའ་ཀླས་པའི་དུས་གསུམ་གྱི་སངས་རྒྱས་ཞིང་གི་རྒྱན་མ་ལུས་པ་བསྟན་པ་ཕྱོགས་བཅུའི་སེམས་ཅན་མ་ལུས་པས་མཐོང་བར་མདོ་རྒྱ་ཆེར་རོལ་པར་གསུངས་པ་དང༌། ཕལ་པོ་ཆེ་ལས། འཁོར་ལོས་བསྒྱུར་བའི་རྒྱལ་པོ་རིན་ཆེན་མང་འཇིག་རྟེན་གྱི་ཁམས་རྒྱ་མཚོ་བཅུའི་རྡུལ་སྙེད་ལ་དབང་བསྒྱུར་བ་དེའི་བུ་གྲངས་ཇི་སྙེད་ཀྱིས་འཇིག་རྟེན་གྱི་ཁམས་གྲངས་དེ་དང་མཉམ་པ་ལ་དབང་བྱེད་པའི་སོ་སོའི་འཁོར་ཚོགས་གྲངས་ཀྱང་དེ་དེ་ཙམ་དང༌། འཁོར་རེ་རེས་འཇིག་རྟེན་རི་རབ་ཀྱི་རྡུལ་ཕྲ་བའི་གྲངས་དང་མཉམ་པའི་འཁོར་ལོས་བསྒྱུར་བའི་རྒྱལ་པོ་འཁོར་དེ་སྙེད་དང་མཉམ་པས་བསྐོར་བ་འཁོར་དེ་དག་རེ་རེ་སྟོང་གསུམ་དང་སྟོང་གཉིས་དང་སྟོང་སྤྱི་ཕུད་དང༌། གླིང་བཞིའི་འགྱུར་ཚད་སྔར་ལྟར་བགྲངས་ནས་རྒྱལ་པོ་རེ་རེ་ལ་འཁོར་དེ་སྙེད། འཁོར་རེ་ལ་མིའི་འཁོར་རྒྱ་མཚོ་ལྟ་བུ་ཞེས་སོགས་གསུངས་ལ། དེ་ཡང་ཚད་དང་རིས་སུ་མ་ཆད་པ་ཆོས་ཐམས་ཅད་མཉམ་པ་ཉིད་དུ་སངས་རྒྱས་པར་གསུངས་ཏེ། མདོ་ལས། ཚངས་པ་ངས་ཡོངས་སུ་ཆད་པའི་རྣམ་པས་ཚད་དང་ལྡན་པར་སངས་རྒྱས་པ་མ་ཡིན་གྱི། ཚངས་པ་ང་ནི་ཚད་མེད་ཅིང་རིས་སུ་མ་ཆད་པའི་རྣམ་པས་ཆོས་ཐམས་ཅད་མཉམ་པ་ཉིད་དུ་མངོན་པར་རྫོགས་པར་སངས་རྒྱས་སོ། །
ཞེས་སོ། ། སངས་རྒྱས་དེ་ཡང་ཞིང་འདིར་འཚང་རྒྱ་ཚུལ་བསྟན་པ་ཡིན་གྱི། ངེས་པ་དོན་དམ་དུ་སངས་རྒྱས་པ་ནི་དུས་ཚོད་འདི་ཙམ་ཞེས་ཚད་བཟུང་བར་མི་ནུས་ཏེ། དབུ་མ་ལ་འཇུག་པ་ལས། བདེ་བར་གཤེགས་པ་མ་ལུས་ཕྱོགས་ཞིང་སངས་རྒྱས་ཡུལ་རྣམས་མཐའ་དག་ན། ། ཕྲ་རབ་རྡུལ་གྱི་རྡུལ་རྣམས་བདོག་པར་གྱུར་པ་ཇི་སྙེད་པ། ། དཔའ་བོ་བྱང་ཆུབ་མཆོག་རབ་དམ་པར་གཤེགས་པའི་བསྐལ་པ་དེ་སྙེད་དེ། ། འོན་ཀྱང་ཁྱོད་ཀྱི་གསང་བ་འདི་ནི་གཞན་གྱིས་བསྙད་པ་མ་ལགས་སོ། ། ཞེས་སོགས་རྒྱ་ཆེར་གསུངས་སོ། ། བཅུ་གཅིག་པ།
རྒྱུ་མེད་ཀྱི་སྤྲུལ་པ་མི་སྲིད་པས་རང་རྒྱུད་པ་བྱ་བ་ནི། སངས་རྒྱས་རྣམས་གདུལ་བྱ་འདུལ་བའི་ཚེ། འདུལ་བྱེད་ཀྱི་རྒྱུ་ཏིང་ངེ་འཛིན་འདི་ཞེས་བྱ་བ་ལ་སྙོམས་པར་ཞུགས་སོ་ཞེས་སོགས་གསུངས་པ་ནི། ཡུམ་རྒྱས་པར། རབ་འབྱོར་ཆོས་ཐམས་ཅད་སྤྲུལ་པ་སྟེ་ཁ་ཅིག་ཉོན་མོངས་པ་དང༌། ཁ་ཅིག་ལས་དང༌། ཁ་ཅིག་ཉན་རང་དང༌། རྫོགས་པའི་སངས་རྒྱས་ཀྱི་སྤྲུལ་པར་གསུངས་ཏེ། དེས་ན་རྒྱུ་མེད་པའི་སྤྲུལ་པ་མི་སྲིད་པའི་ཕྱིར་རང་རྒྱུད་པར་མི་འོང་ཁ་མེད་ལ། རང་རྒྱུད་པ་ཞེས་པ་ནི་རྒྱུ་ལ་ལྟོས་པ་ཉིད་དུ་གོ་བར་བྱ་ཡི།
ཐ་མལ་པའི་རང་རྒྱུད་པ་དང་འདི་དོན་མི་གཅིག་ལ། རྒྱུ་ཞེས་པའང་རྣམ་པ་ཐམས་ཅད་དུ་འགྲོ་འོང་དང་བྲལ་བའི་བྱང་ཆུབ་ཆེན་པོའི་རང་རྩལ་ལས་གདུལ་བྱ་འདུལ་བར་དགོངས་པ་ན་དེའི་དབང་པོ་དང་འཚམ་པའི་འདུལ་བྱེད་ཀྱི་ཏིང་ངེ་འཛིན་ལ་འདིར་རྒྱུ་ཞེས་བཏགས་པ་སྟེ། མིའམ་ཅིའི་རྒྱལ་པོ་ལྗོན་པས་ཞུས་པའི་མདོ་ལས། རྒྱུ་ལ་བརྟེན་པའི་མཁས་པ་བཅོམ་ལྡན་འདས། ། མཐའ་གཉིས་ལྟ་བ་རྟག་ཏུ་མི་མངའ་ཞིང༌། ། ལས་ཀྱི་འབྲས་བུ་རྣམ་སྨིན་ཁོ་ན་གསུངས། ། ལྟ་བའི་མུན་བྲལ་ཁྱོད་ལ་ཕྱག་འཚལ་ལོ། ། ཞེས་དང༌། མ་སྐྱེས་དགྲའི་འགྱོད་པ་བསལ་བ་ལས། ཆོས་ཐམས་ཅད་ནི་རྒྱུའི་རྗེས་སུ་འགྲོ་བ།
རྐྱེན་ལ་རག་ལས་པ། སྲིད་པའི་རྩ་བ་ཅན། སྨོན་ལམ་གྱིས་ཐོག་དྲངས་པའོ། ། ཞེས་སོ། ། འདི་དང་སྤྱོད་འཇུག་ནས་རྒྱུ་ལས་འབྲས་བུ་འབྱུང་བར་མི་རིགས་པའི་དཔེ་ཟན་དང་མི་གཙང་བ་ལ་སྦྱར་བ་འགལ་ལོ་ཞེ་ན། མི་འགལ་ཏེ་འདི་ནི་རྣམ་པ་ཀུན་ཏུ་དགེ་སྡིག་གི་ལས་སུ་བཞེད་ཅིང༌། ཅིག་ཤོས་ནི་རྒྱུ་དེ་བྱེད་པོ་གཞན་གྱིས་བསྒྱུར་བས་རྣམ་པ་གཞན་དུ་འགྱུར་བ་ལ་དགོངས་པས་སོ། ། བཅུ་གཉིས་པ། སངས་རྒྱས་རྟེན་འབྲེལ་གྱི་སྐུ་ཡིན་བྱ་བ་ནི། ཆོས་སྐུ་རང་བཞིན་གྱིས་རྣམ་དག་བརྙེས་པ་དང༌།
སྔོན་ཐུགས་བསྐྱེད་པའི་དམ་བཅའི་མཐུ་དང༌། གདུལ་བྱ་དད་པ་ཅན་གྱི་སྣང་བ་སྟེ། མདོར་བསྡུ་ན་རྟེན་འབྲེལ་དེ་གསུམ་མམ། རང་དོན་གསུམ་གཞན་དོན་གསུམ་བརྙེས་པའི་རྟེན་འབྲེལ་ལས་བྱུང་བ་ཡིན་ལ། རྒྱུ་སྔ་མ་གསུམ་པོ་ཚོགས་པའི་རྟེན་འབྲེལ་མེད་ན་སངས་རྒྱས་འཇིག་རྟེན་དུ་བཞུགས་ཀྱང་མི་མཐོང་ལ། དེ་གསུམ་ཚོགས་ན་མཐོང་བ་ལྷ་མོ་དཔལ་ཕྲེང་གིས་ཞུས་པའི་མདོ་ལས་གླེང་གཞི་གསུངས་པ་ལྟ་བུ་ཡིན་ཏེ། མགོན་པོ་བྱམས་པས། ཇི་ལྟར་བཻཌཱུར་ས་གཞི་གཙང་མ་ལ། ། ལྷ་དབང་ལུས་ཀྱི་གཟུགས་བརྙན་སྣང་བ་ལྟར། ། དེ་བཞིན་འགྲོ་སེམས་ས་གཞི་གཙང་མ་ལ། །
ཐུབ་པའི་དབང་པོའི་སྐུ་ཡི་གཟུགས་བརྙན་འཆར། ། ཞེས་དང༌། ཡང་དེ་ཉིད་ཀྱིས༑ དག་པ་བཻཌཱུརྻ་འདྲ་ཡི། ། སེམས་ལ་སངས་རྒྱས་མཐོང་བའི་རྒྱུ། ། དེ་དག་པ་ནི་མི་བཟློག་པའི། ། དད་པའི་དབང་པོ་བརྟས་པ་ཉིད། ། ཅེས་གསུངས་པས། སངས་རྒྱས་ནི་ཚོགས་པ་དེ་གསུམ་གྱི་རྟེན་འབྲེལ་གྱིས་མཐོང་བ་ཡིན་པའི་ཕྱིར་རོ། ། བཅུ་གསུམ་པ།
སྨོན་པ་ལས་ལོངས་སྐུ་དང་འཇུག་པ་ལས་སྤྲུལ་སྐུ་འབྱུང་བྱ་བ་ནི། ནམ་མཁའ་དང་མཉམ་པའི་སེམས་ཅན་ཐམས་ཅད་བློའི་ཁོངས་སུ་ཆུད་པའི་སྨོན་སེམས་རྒྱ་ཤིན་ཏུ་ཆེ་བས་ལོངས་སྐུ་འབྱུང་བའི་རྒྱུ་ཞིང་ཁམས་ཐམས་ཅད་དུ་སྐུས་ཁྱབ་ཅིང་སྐུ་ལ་ཞིང་ཁམས་ཐམས་ཅད་སྣང་བ་ངེས་པ་ལྔ་དང་ལྡན་པ་དེ་འབྱུང༌། སངས་རྒྱས་ཐོབ་པའི་དོན་དུ་སྒོ་གསུམ་དགེ་བ་ལ་བཀོལ་བའི་སེམས་དེ་ལས་བྱུང་བའི་དགེ་རྩ་ཐ་དད་བསགས་པ་ལས་སྤྲུལ་སྐུ་ཚད་མེད་པ་འབྱུང་བའི་རྒྱུ་མཚན་ཏེ། བཟང་པོ་སྤྱོད་པ་ལས། ནམ་མཁའི་མཐར་ཐུག་གྱུར་པ་ཇི་ཙམ་པར། ། སེམས་ཅན་མ་ལུས་མཐའ་ཡང་དེ་བཞིན་ཏེ། ། ཇི་ཙམ་ལས་དང་ཉོན་མོངས་མཐར་གྱུར་པ། ། བདག་གི་སྨོན་ལམ་མཐའ་ཡང་དེ་ཙམ་མོ། ། ཞེས་དང༌། སྡོང་པོ་རྒྱན་པ་ལས།
བྱང་ཆུབ་ཏུ་སེམས་བསྐྱེད་པ་ནི་སེམས་ཅན་གཅིག་གི་ཕྱིར་ནི་མ་ཡིན་པ་ནས། སེམས་ཅན་བརྗོད་དུ་མེད་པའི་ཡང་བརྗོད་དུ་མེད་པའི་ཕྱིར་མ་ཡིན་ཏེ། སེམས་ཅན་ཐམས་ཅད་ཀྱི་དོན་དུའོ། ། ཞེས་སོ། ། གཞན་ཡང་རྫ་མཁན་ཡངས་པའི་འོད་ཀྱིས་སྨོན་ལམ་བཏབ་པ་དང༌། རྩིབས་ཀྱི་མུ་ཁྱུད་ཀྱིས་སངས་རྒྱས་མཆོད་པ་ལྟ་བུ་ལས་སྤྲུལ་སྐུ་དང༌། འཇུག་པའི་དགེ་ཚོགས་ཀྱིས་ལོངས་སྐུ་ཐོབ་པ་ཡང་མི་འགལ་བས། དེས་ན་ཆོས་སྐུ་ཡེ་ཤེས་ཀྱི་ཚོགས་དང༌། གཟུགས་སྐུ་གཉིས་བསོད་ནམས་ཀྱི་ཚོགས་ལས་འབྱུང་སྟེ། ཆོས་སྐུ་ཡེ་ཤེས་ཀྱི་ཚོགས་ལས་འབྱུང་བར་ཀླུ་སྒྲུབ་ཀྱིས་བཞེད་དོ། །
རྡོ་རྗེའི་གསུང་འདི་དང༌། སངས་རྒྱས་རྟེན་འབྲེལ་གྱི་སྐུ་བྱ་བ་དང༌། སྤྲུལ་པ་ཐམས་ཅད་རང་རྒྱུད་པ་བྱ་བ་དང༌། ཆོས་དབྱིངས་ཐམས་ཅད་དུ་སངས་རྒྱས་པ་དང༌། འདི་རྣམས་གནད་གཅིག་པ་ཕན་ཚུན་འབྲེལ་བ་ཅན་ཡིན་ལ། དེ་ཡང་རྫ་མཁན་དང་རྒྱལ་པོ་རྩིབས་ཀྱི་མུ་ཁྱུད་ཀྱིས་སངས་རྒྱས་མཆོད་པ་སྤྲུལ་སྐུ་དང༌། འཇུག་པས་ལོངས་སྐུ་ཐོབ་པའི་སྤྱི་བཞེད་དང༌། དེ་གཅིག་པུ་ཡང་མ་ངེས་པས་སྨོན་པ་ལས་ལོངས་སྐུ་དང་འཇུག་པ་ལས་སྤྲུལ་སྐུ་ཐོབ་པ་བྱེ་བྲག་ཁྱད་པར་གྱི་བཞེད་པའོ། ། བཅུ་བཞི་པ། སྐུ་གསུམ་ཐ་དད་མེད་པར་བཞུགས་བྱ་བ་ནི།
ཆོས་སྐུ་གཙང་བདག་བདེ་བ་རྟག་པ་མགོན་པོ་བྱམས་པས་གསུངས་པ་དང༌། ལོངས་སྐུ་མཚན་དཔེ་རྫོགས་པ་འཁོར་འདས་ཀྱི་ཡོན་ཏན་ཐམས་ཅད་དང་ལྡན་པ་གསེར་འོད་ཀྱི་སྐུ་གསུམ་སྟོན་པའི་ལོངས་སྐུའི་སྐབས་དང་མངོན་རྟོགས་རྒྱན་ལས་བཤད་པ་དང༌། དེ་གཉིས་དབྱེར་མེད་ཀྱི་ཕྲིན་ལས་སྤྲུལ་པའི་སྐུར་སྟོན་པ་ཡང་མངོན་རྟོགས་རྒྱན་ལས། གང་གིས་སྲིད་པ་ཇི་སྲིད་བར། ། ཞེས་སོགས་དང་སྐུ་གསུམ་ཐ་དད་མེད་པ་ནི། མགོན་པོ་བྱམས་པས། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། ཞེས་སོགས་གསུངས་པའི་ཕྱིར། ངོ་བོ་ཆོས་སྐུ་ལས་རྣམ་པ་གཟུགས་སྐུ་གཉིས་སུ་སྣང་བའི་ཕྱིར་ཆོས་སྐུ་ཉིད་ལས་མེད་པས༑
དེས་ན་ཉོན་མོངས་དག་པའི་རང་གཟུགས་ཆོས་སྐུ། དེ་མཚན་དཔེས་བརྒྱན་པ་ལོངས་སྐུ། གང་ལ་གང་འདུལ་དུ་སྣང་བ་སྤྲུལ་སྐུ་ཡིན་པས་ཐ་དད་མེད་པ་ཉིད་དོ། ། བཅོ་ལྔ་པ། སངས་རྒྱས་ཐམས་ཅད་སེམས་ཅན་གྱི་ཁམས་རྒྱུད་ལ་བཞུགས་བྱ་བ་ནི། སངས་རྒྱས་ཐམས་ཅད་དང་པོར་སེམས་བསྐྱེད་པ་ནས་བཟུང༌། བྱང་ཆུབ་ཀྱི་སྤྱོད་པ་སྤྱད་དེ་ཡེ་ཤེས་བརྙེས་ཤིང་ཆོས་ཀྱི་འཁོར་ལོ་བསྐོར་བ་དང༌། བསྟན་པ་གནས་པ་སོགས་ཐམས་ཅད་སེམས་ཅན་གྱི་དོན་དུ་མཛད་པ་ལས་གཞན་དུ་མེད་པས་ཞི་བའི་དབྱིངས་སུ་བཞུགས་པ་མི་སྲིད་ལ། ཞི་བའི་དབྱིངས་ལས་གཞན་པ་ནི་འཁོར་བར་གནས་པའི་སེམས་ཅན་གྱི་ཁམས་རྒྱུད་དེ་དཀོན་མཆོག་རྗེས་སུ་དྲན་པ་ལས། མྱ་ངན་ལས་འདའ་བ་ལ་མི་གནས་པ།
ཡང་དག་པ་ཉིད་ཀྱི་མཐའ་ལ་གནས་པ། སེམས་ཅན་ཐམས་ཅད་ལ་གཟིགས་པའི་ས་ལ་བཞུགས་པ་ཞེས་སོ། ། དེ་ཡང་ཁབ་མིག་གི་ནམ་མཁའ་ལྟར་ཚད་བརྩི་བ་མིན་གྱི། སེམས་ཅན་རེ་རེའི་རྒྱུད་ལ་ཡང་དེ་བཞིན་གཤེགས་པ་ཐམས་ཅད་མ་ཚང་བ་མེད་པར་ཚུལ་ཇི་ལྟར་བཞུགས་ཤེ་ན། མགོན་པོ་བྱམས་པས། རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་ལུས་ཅན་ཀུན༑ ༑ རྟག་ཏུ་སངས་རྒྱས་སྙིང་པོ་ཅན། ། ཞེས་དང༌།
དེའི་སྔ་འགྲེལ་ལས། སངས་རྒྱས་ཡེ་ཤེས་སེམས་ཅན་ཚོགས་ཞུགས་ཕྱིར། ། རང་བཞིན་དྲི་མེད་དེ་ནི་གཉིས་མེད་ཕྱིར། ། སངས་རྒྱས་རིགས་ལ་དེ་འབྲས་ཉེར་བཏགས་ཕྱིར། ། འགྲོ་ཀུན་སངས་རྒྱས་སྙིང་པོ་ཅན་དུ་གསུངས། ། ཞེས་དང༌། འོ་ན་བཞུགས་ཚུལ་ཇི་ལྟ་བུ་སྣང་ཚུལ་ཇི་ལྟ་བུ་ཞེ་ན། ཇི་སྐད་དུ། འགྲོ་བ་འདི་དག་སངས་རྒྱས་ལྔའི་བདག་ཉིད། ། གར་མཁན་མཆོག་དང་རི་མོ་བཟང་ལྟར་གནས། །
གང་དུ་བདེ་ཆེན་ཞེས་བྱ་གཅིག་པུ་ཉིད། ། གཅིག་པུ་ཉིད་ལ་དུ་མའི་བརྡར་མཛད་དོ། ། ཞེས་སོ། ། དེ་ནི་ཐོག་མ་མེད་པ་ནས་སངས་རྒྱས་རང་གི་ཁམས་རྒྱུད་ལ་བཞུགས་པ་ཡང་མ་དག་པ་མེད་པ་དག་པ་གཉིས་ལྡན་དུ་བཞུགས་ཏེ། མགོན་པོ་བྱམས་པས། སེམས་ཅན་ཁམས་ཀྱི་ཉོན་མོངས་སྦུབས༑ ༑ མ་འབྲེལ་ཐོག་མ་མེད་པ་ན། ། སེམས་ཀྱི་རང་བཞིན་དྲི་མེད་ནི། ། ཐོག་མ་མེད་པར་ཡིན་པར་བརྗོད། ། ཅེས་སོ། །
དེ་ཉིད་ལས་ཉོན་ཤེས་སྒྲིབ་ཀྱིས་བསྒྲིབས་པས་དེ་ཉིད་བསལ་བྱ་སྟེ། རྒྱུད་བརྟག་པ་གཉིས་པ་ལས། སེམས་ཅན་རྣམས་ནི་སངས་རྒྱས་ཏེ། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་ན་ནི་སངས་རྒྱས་ཏེ། ། ཞེས་སོ༑ ༑ སངས་རྒྱས་ཀྱི་ཡུལ་ནི་སེམས་ཅན་གྱི་ཁམས་རྒྱུད་ལ་དགོངས་ཀྱི། ལ་ལ་དག་སངས་རྒྱས་སྤྱན་འདྲེན་པ་དང་གཤེགས་སུ་གསོལ་བའི་ཚེ་བདེ་བ་ཅན་དང་འོག་མིན་དང༌། མངོན་དགའ་སོགས་བཟང་པོ་ལོགས་ཤིག་ན་སྤྱན་འདྲེན་པར་སེམས་མོད། དེ་ནི་བདག་གཞན་ཐ་དད་དུ་འཛིན་པའི་དྲི་མ་ལས་མ་འདས་མོད།
དག་པའི་ཞིང་དང་དམྱལ་བ་ལ་སོགས་པ་དགེ་སྡིག་གི་རང་གཟུགས་ལས་གཞན་ལོགས་སུ་མེད་པ་ནི། ཞི་བ་ལྷས། ལྕགས་སྲེག་ས་གཞི་སུ་ཡིས་བྱས། ། མོ་ཚོགས་དེ་དག་ཅི་ལས་བྱུང༌། ། དེ་འདྲ་དེ་དག་ཐམས་ཅད་ཀྱང༌། ། སྡིག་སེམས་ཡིན་པར་ཐུབ་པས་གསུངས། ། ཞེས་པ་དང༌། དྲི་མ་མེད་པར་གྲགས་པའི་མདོར། ཞིང་འདི་ཤཱ་རིའི་བུས་མཐོ་དམན་ཅན་སོགས་ཕལ་པར་མཐོང༌། སངས་རྒྱས་མྱ་ངན་མེད་ཀྱི་ཞིང་ནས་འོངས་པའི་ཚངས་པ་རལ་པ་ཅན་གྱིས་གཞན་འཕྲུལ་དབང་བྱེད་ཀྱི་གནས་ཁོ་ན་ལྟ་བུར་མཐོང་བ་ལ།
སངས་རྒྱས་ཀྱིས་འཁོར་རྣམས་ལ་ཞིང་འདི་ཤར་ཕྱོགས་ཀྱི་སངས་རྒྱས་རིན་པོ་ཆེའི་རྒྱན་བཀོད་པའི་ཞིང་དང་འདྲ་བར་བསྟན་ནས་རྣམ་པ་ཀུན་ཏུ་དག་པའི་ངོར་དེ་ལྟར་ཡོད་ཚུལ་གསུངས་པ་ལྟ་བུ་ཡིན་ལ། གཞན་ཡང་རང་བཞིན་གྱི་གནས་ཞེས་བྱ་བ་སེམས་ཅན་གྱི་ཁམས་རྒྱུད་ཡིན་ཏེ། རྒྱུ་མཚན་རང་བཞིན་གྱིས་ཞེས་བྱ་བ་འདུས་མ་བྱས་པ་ལྷུན་གྱིས་གྲུབ་པ་སོགས་ཀྱི་དོན་ཡིན་ལ། དེ་སེམས་ཅན་གྱི་ཁམས་བདེ་གཤེགས་སྙིང་པོའི་མིང་ལས་གཞན་མིན་ལ། སངས་རྒྱས་ཐམས་ཅད་ཀྱང་སེམས་ཅན་གྱི་ཁམས་རྒྱུད་དེ་ཉིད་ལ་བཞུགས་པ་སྟེ། མཚན་བརྗོད་ལས། སེམས་ཅན་ཀུན་གྱི་ཡིད་ལ་འཇུག ། སེམས་ཅན་ཀུན་གྱི་ཡིད་ལྟར་མགྱོགས། ། སེམས་ཅན་ཀུན་གྱི་དབང་དོན་ཤེས། ། སེམས་ཅན་ཀུན་གྱི་ཡིད་འཕྲོག་པ། །
ཞེས་དང༌། ཡང་དེ་ཉིད་ལས། སེམས་ཅན་ཀུན་ཡིད་ཡུལ་དང་ལྡན། ། སེམས་ཅན་ཀུན་གྱི་ཡིད་རིག་པ། ། སེམས་ཅན་ཀུན་གྱི་ཡིད་ལ་གནས། ། དེ་དག་སེམས་དང་མཐུན་པར་འཇུག ། ཅེས་སོགས་གསུངས་པའི་ཕྱིར་མདོར་ན་ང་དང་གཞན་དུ་འཛིན་པའི་དྲི་མ་མེད་པ་ཞིག་དགོས་ཀྱི། གཉིས་འཛིན་ཅན་རྣམས་རྫོགས་བྱང་ཐོབ་པ་མི་སྲིད་དོ། ། ཞེས་འབྲས་བུ་སངས་རྒྱས་སའི་གནད་བསྡུས་ཀྱི་ཚོམས་གསལ་བར་བྱེད་པ་སྟེ་སྤྱི་དོན་བདུན་པའོ།། །། ༈ །སྤྱི་དོན་བརྒྱད་པ་ལྷན་ཐབས་གསུང་བཞི་བཅུ་པ་འཆད་པ་ལ་རྡོ་རྗེའི་གསུང་བཞི་བཅུ་རྩ་བདུན་མཆིས་པ་ལས།
དང་པོ། ཕྱོགས་བཅུ་དུས་གསུམ་གྱི་རྒྱལ་བ་ཐམས་ཅད་ཀྱི་བསྟན་པ་གཅིག་བྱ་བ་ནི། སངས་རྒྱས་ཐམས་ཅད་ཐུགས་བསྐྱེད་པ་ནས་མྱ་ངན་ལས་འདའ་བའི་བར་གཞན་དོན་ཁོ་ན་ལས་གཞན་གང་དུའང་མི་འདའ་བའི་གནད་ཀྱིས་ཡི་གེ་དང༌། གསུང་དང༌། ཆོས་དང༌། སྐུ་མཉམ་ཞིང་མཚུངས་པ་ཁོ་ན་ཡིན་ཏེ། ལངྐར་གཤེགས་པ་ལས། བློ་གྲོས་ཆེན་པོ། དེ་བཞིན་གཤེགས་པ་རྣམས་ནི་མཚུངས་པ་རྣམ་པ་བཞི་ལ་དགོངས་ནས་འཁོར་གྱི་ནང་དུ་གཤེགས་ནས་འདི་ལྟ་སྟེ། ང་ཉིད་དེའི་ཚེ་དེའི་དུས་ན་ལོག་པར་དད་སེལ་དང༌།
གསེར་ཐུབ་དང༌། འོད་སྲུང་དུ་གྱུར་ཏོ། ། ཞེས་སོ། ། མཚུངས་པ་བཞི་ནི། ཡི་གེ་མཚུངས་པ་བུདྡྷ་ཞེས་པ་ཁོང་དུ་ཆུད་པ་དང་སངས་རྒྱས་ཞེས་སོགས་ལ་འཇུག་པ་དང། གསུང་མཚུངས་པ་གསུང་དབྱངས་ཡན་ལག་དྲུག་ཅུ། ཆོས་མཚུངས་པ་བྱང་ཆུབ་ཀྱི་ཕྱོགས་ཆོས་སུམ་ཅུ་རྩ་བདུན། སྐུ་མཚུངས་པ་ཆོས་ཀྱི་སྐུ་ལས་མི་གཡོ་བར་གཟུགས་སྐུས་འགྲོ་དོན་མཛད་པ། དེས་ན་ཆོས་ཐམས་ཅད་ཀྱི་བབས་ཀྱི་གནས་ལུགས་སྟོང་ཉིད་རྟེན་འབྲེལ་ཟུང་འཇུག་ཏུ་གཅིག་པའི་ཕྱིར་རོ། ། གཉིས་པ།
ཐེག་པ་དང་གྲུབ་མཐའ་ཐམས་ཅད་སངས་རྒྱས་ཀྱི་རྟེན་འབྲེལ་བྱ་བ་ནི། གདུལ་བྱ་དང་འདུལ་བྱེད་ལ་སོགས་པ་ཐམས་ཅད་སངས་རྒྱས་ཚོགས་གཉིས་གོམས་པ་ཕུལ་དུ་ཕྱིན་པའི་རྟེན་འབྲེལ་ཁོ་ན་ལས་མ་འདས་ལ། དེ་ཡང་ཕྱི་ནང་གསང་བ་དང་གང་ཟག་གི་རྟེན་འབྲེལ་རྣམས་ཡིན་ཏེ། འཕགས་པ་ཀླུ་སྒྲུབ་ཀྱིས། རྟེན་ཅིང་འབྲེལ་འབྱུང་མ་གཏོགས་པའི། ། ཆོས་འགའ་ཡོད་པ་མ་ཡིན་ནོ། ། ཞེས་དང༌། དྲན་པ་ཉེར་བཞག་ལས། སངས་རྒྱས་བཅོམ་ལྡན་འདས་ཀྱིས་གསུངས་པའི་ཆོས་ཐམས་ཅད་རྟེན་འབྲེལ་ཡིན། ཞེས་དང༌།
ཇི་སྐད་དུ། རྟེན་ཅིང་འབྲེལ་བར་འབྱུང་འདི་རྒྱལ་བ་ཡི། ། གསུང་གི་མཛོད་ཀྱི་གཅེས་པ་ཟབ་མོ་སྟེ། ། ཞེས་སོགས་གསུངས་པའི་ཕྱིར་རོ། ། གསུམ་པ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཉོན་མོངས་པའི་གཉེན་པོར་གསུངས་བྱ་བ་ནི། ཆོས་ཀྱི་ཕུང་པོའི་རྣམ་བཞག་དང་གྲངས་ངེས་ནི་གཞན་གང་གིས་ཀྱང་མི་འབྱེད་དེ། ཉོན་མོངས་པའི་གྲངས་དང་དེའི་གཉེན་པོར་དེའི་གྲངས་སུ་གསུངས་ཏེ། རྣམ་སྣང་མངོན་བྱང་ལས། ཉོན་མོངས་རྣམས་ཀྱི་གཉེན་པོར་ནི༑ ༑
ཕུང་པོ་བརྒྱད་ཁྲི་བཞི་སྟོང་གསུངས། ། ཞེས་སོ། ། དེས་ན་སྤྱིར་རགས་པ་ལ་ཉོན་མོངས་བརྒྱད་ཁྲི་བཞི་སྟོང་གི་གཉེན་པོར་ཆོས་ཕུང་བརྒྱད་ཁྲི་བཞི་སྟོང་གསུངས་པ་ཙམ་བྱས་ཀྱི། དབྱེ་ན་སེམས་ཅན་གྱི་ཁམས་རྒྱུད་ལ་ཉོན་མོངས་ཕྲ་རགས་གྲངས་ལས་འདས་པའི་གཉེན་པོར་ཆོས་ཕུང་ཡང་གྲངས་ལས་འདས་ལ། དེས་ན་ཉོན་མོངས་ཐམས་ཅད་ཀྱི་རྩ་བ་མ་རིག་པའི་གཉེན་པོར་ཆོས་ཐམས་ཅད་ཀྱི་རྩ་བ་སྤྲོས་བྲལ་ཕྱག་རྒྱ་ཆེན་པོ་བསྟན་ཏེ། ཇི་སྐད་དུ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གསུངས་པ་གང་ཡིན་པ། ། ཆོས་ཉིད་འདི་ལ་གཞོལ་ཞིང་འབབ། ། ཅེས་གསུངས་སོ། །
བཞི་པ། གསུང་རབ་ཡན་ལག་བཅུ་གཉིས་པོ་གཅིག་གི་ནང་དུའང་བཅུ་གཉིས་པོ་ཐམས་ཅད་ཅི་རིགས་སུ་ཚང་བྱ་བ་ནི། དཔེར་ན་མདོ་སྡེ་ལྟ་བུའི་ནང་དུ་ཐོག་མར་གླེང་གཞི་གསུངས་པ་དང༌། དེ་ཉིད་ཀྱི་སྐབས་འགའ་ཞིག་ཚིགས་སུ་བཅད་པ་དང༌། དེ་དབྱངས་ཀྱིས་བསྙད་ཅིང༌། མ་འོངས་པའི་བྱང་སེམས་སོགས་ལུང་སྟོན་པ་དང༌༑ དག་པའི་ཞིང་གཞན་དང་དེའི་སྟོན་པ་ལ་ཆེད་དུ་བརྗོད་པའི་ཚུལ་དང༌། བདག་གཞན་གྱི་རྟོགས་པ་བརྗོད་པ་དང༌། དེ་འདྲ་བ་གསུངས་པས་དེ་ལྟ་བུ་བྱུང་བ་དང༌། རང་དང་གཞན་གྱི་སྐྱེས་རབས་གསུང་པ་དང༌།
དེ་ཉིད་ཚིག་དོན་ཤིན་ཏུ་རྒྱས་པ་དང༌། དོན་གཏན་ལ་འབེབས་པ་དང༌། རྨད་དུ་བྱུང་བའི་ཚིག་སོགས་ཆོལ་པོར་འདྲེས་ཅན་དུ་ཚང་བས་ན་ཅི་རིགས་སུ་ཚང་བ་སྟེ། བསྐལ་པ་བཟང་པོ་སོགས་ལ་ཡང་དོན་གྱིས་ཅི་རིགས་པ་ཚང་བའི་ཕྱིར་རོ། ། ལྔ་པ། སྡེ་སྣོད་རེ་རེ་བཞིན་དུ་སྡེ་སྣོད་གསུམ་ཆར་འདུས་བྱ་བ་ནི། སྟོན་པས་སྡེ་སྣོད་གསུམ་འདྲེས་ཅན་དུ་གསུངས་ཀྱང་སྡུད་པ་པོས་རྙེད་སླ་བ་སོགས་རྒྱུ་མཚན་འགའ་ཞིག་ལ་བསམས་ནས་སོ་སོར་བསྡུ་བར་མཛད་ཀྱང༌། འདུལ་བའི་ནང་དུ་མདོ་སྡེ་དང་མངོན་པའི་ཚིག་དོན་ཆེས་མང་བ་བཞུགས་ལ། དེ་བཞིན་དུ་མདོ་མངོན་གཉིས་ལ་ཡང་འདུལ་བ་སོགས་ཅི་རིགས་པ་འདྲེས་ཅན་དུ་ཡོད་དེ། རྒྱུ་མཚན་འཁོར་ལོ་གསུམ་གྱི་ཚིག་དོན་འདྲེས་ཅན་དུ་གསུངས་པ་སྔར་བཤད་པའི་རྒྱུ་མཚན་གྱིས་འདྲེས་ཅན་དུ་བཞུགས་པ་གོ་སླའོ། །
དྲུག་པ། བཀའ་ཐམས་ཅད་ལ་ཕུན་སུམ་ཚོགས་པ་ལྔ་ཚང་བ་དང༌། ། བདུན་པ། འཁོར་འདས་ཐམས་ཅད་ཕུན་སུམ་ཚོགས་པ་ལྔས་བསྡུས་བྱ་བ་ནི། འདི་ལ་སྤྱིར་འཁོར་འདས་གཉིས་ཐ་དད་མེད་པར་རྟོགས་མ་རྟོགས་སུ་བཞེད་པ་དང༌། རྡོ་རྗེ་གུར་ལས་ཡེ་ཤེས་ཀྱི་བྱེ་བྲག་འགྲོ་བ་རིགས་དྲུག་ཀར་དངོས་བསྟན་དུ་གསུངས་པ་དང༌། གསང་སྔགས་སྔ་འགྱུར་བ་རྣམས་འགྲོ་བ་རིགས་དྲུག་སོ་སོའི་གནས་སུ་ངོ་བོ་ཐ་མི་དད་ལ་སྣང་ཚུལ་སོ་སོར་སྣང་བའི་ཐུབ་པ་དྲུག་ཏུ་སྤྲུལ་པར་གསུངས་པས་ཐུབ་པ་དྲུག་དངོས་སུ་གསུངས་རྗེས་དེ་དག་གི་ཆོས་འཁོར་དུས་གནས་རྣམས་ཤུགས་འབྱུང་དུ་གསལ་བ་སོགས་རྣམ་པ་མང་པོའི་སྒོ་ནས་འཆད་པར་སྤྲོ་ནའང་ཡི་གེས་ངལ་བས་ཡན་ལག་གི་བཤད་པའི་སྤྲོས་པ་རྣམས་རེ་ཞིག་དོར་ནས། འདིར་དགོངས་པའི་རྩ་བ་འཆད་དེ། འཁོར་བ་འགྲོ་བ་རིགས་དྲུག་གམ་ལྔ་དང༌། མྱང་འདས་བྱང་ཆུབ་གསུམ་མམ།
འཕགས་པའི་གང་ཟག་བཞི་ལ་སོགས་པ་ཐམས་ཅད་མཐར་ཐུག་འབྲས་བུ་སངས་རྒྱས་ཀྱི་ཡེ་ཤེས་ཕུན་ཚོགས་ལྔའི་བདག་ཉིད་ལས་གང་དུ་ཡང་མ་འདས་པ་ཡིན་ཏེ། རྒྱུ་མཚན་སྟོན་འཁོར་ཆོས་སོགས་གཅིག་ལས་དུ་མར་སྣང་བ་མ་གཏོགས་ངོ་བོ་ཐ་དད་མེད་པར་བརྟག་གཉིས་ལས། འཆད་པ་པོ་ང་ཆོས་ཀྱང་ང༌། ། སོགས་གསུངས་པའི་ཕྱིར་དང༌། གཞི་འཁོར་བའི་གནས་སྐབས་སུ་ཆོས་ཐམས་ཅད་ཡེ་ཤེས་དེའི་ངོ་བོར་གདོད་ནས་གྲུབ་པ། ཀུན་རྫོབ་ཏུ་ལས་ཉོན་གྱིས་འཕངས་པའི་འབྲས་བུ་སྡུག་བསྔལ་ཚ་གྲང་བཀྲེས་སྐོམ་གླེན་རྨུགས་སོགས་མྱོང་བ་ཕུན་ཚོགས་ལྔ་བསྡུས་མ་ཡིན་པ་ལྟར་སྣང་ཡང༌། ཡེ་ཤེས་དེ་འཁོར་འདས་ཀྱི་ཆོས་ཐམས་ཅད་ཀྱི་ངོ་བོར་གསུངས་པས་སྡུག་བསྔལ་གྱི་རང་བཞིན་ཡང་རང་རང་གི་ངོ་བོས་སྟོང་པ་སྤྲོས་བྲལ་ཡེ་ཤེས་ཆེན་པོ་ལས་མ་འདས་པ་དོན་དམ་བདེན་པ་སྟེ་རྣམ་པ་ཀུན་ཏུ་བདེན་གཉིས་ཟུང་འཇུག་ལས་འདའ་བ་མེད་པའི་གནད་དང༌། སྟོང་དང་རྟེན་འབྲེལ་དབྱེར་མེད་ལ་དགོངས་ཤིང༌། གཞན་ཡང་འཁོར་འདས་དབྱེར་མེད་ཅེས་པ་དགེ་བའི་རང་གཟུགས་ཀྱིས་མངོན་མཐོ་དང་ངེས་ལེགས་གཉིས་དང༌། མི་དགེ་བའི་རང་གཟུགས་ཀྱིས་འགྲོ་བ་རིགས་དྲུག་ཏུ་སྣང་ཡང༌།
སྣང་ཆ་དེ་ཙམ་ལས་ངོ་བོ་དེ་དང་དེར་འཛིན་ལྟར་མ་གྲུབ་པ་ཐམས་ཅད་ཆོས་ཉིད་དོན་དམ་པའི་བདེན་པ་སྤྲོས་བྲལ་ཞི་བ་ཆེན་པོ་ལས་མ་འདས་པ་སྔར་ལུང་མང་དུ་དྲངས་པ་ལྟར་དང༌། སེམས་ཅན་ཐམས་ཅད་ལ་ཁམས་བདེ་བར་གཤེགས་པའི་སྙིང་པོ་སྒྲིབ་མེད་དུ་ཡོད་པ་མགོན་པོ་བྱམས་པས་རྣམ་པ་ཀུན་ཏུ་གསུངས་མོད། བདེ་གཤེགས་སྙིང་པོ་དེ་ནི་ཡོན་ཏན་ཕུན་ཚོགས་ལྔ་ལྡན་ལས་མི་འདའ་སྟེ། དཔེར་ན་ས་བོན་དུ་བཞག་པའི་ནས་ལ་ཡང་བཏགས་ན་རྩམ་པ་འབྱུང་ལ། ས་བོན་བཏབ་པའི་ནས་སུ་སྨིན་པ་ཡང་བཏགས་ན་རྩམ་པ་འབྱུང་བ་དང་ཆོས་མཚུངས་པའི་ཕྱིར་སོགས་ལུང་རིགས་དུ་མའི་ཆ་ནས་ལེགས་པར་གྲུབ་བོ། ། ད་ལྟ་ཀུན་རྫོབ་འཁྲུལ་ངོར་འཁོར་བ་པ་ལ་ཕུན་ཚོགས་ལྔ་ལྡན་མི་འདུག་པ་འདྲ་བ་འདི་ནི་རང་རང་གི་མི་དགེ་བའི་ལས་ཀྱི་རང་གཟུགས་དེ་རང་གིས་མཐོང་བ་ཡིན་མོད། མཁྲིས་ནད་ཅན་གྱིས་དུང་སེར་པོར་མཐོང་ཡང༌། དུང་གི་གཤིས་དཀར་པོ་ཁོ་ན་ལས་མི་འདའ་ཞིང་རང་མཁྲིས་ནད་ལས་གྲོལ་ན་དུང་གི་མདོག་དཀར་པོ་ཉིད་དུ་མཐོང་བ་ལྟར། ཁམས་རང་བཞིན་རྣམ་དག་གི་གཤིས་བདེ་གཤེགས་སྙིང་པོ་ཕུན་ཚོགས་ལྔ་ལྡན་ལས་མ་འདས་ཀྱང་མི་དགེ་བའི་ལས་ཀྱི་འབྲས་བུས་ངན་སོང་གི་སྡུག་བསྔལ་མྱོང་བ་ལྟར་སྣང་མོད། ལས་དེ་དང་བྲལ་ནས་མྱ་ངན་ལས་འདས་པ་ཕུན་སུམ་ཚོགས་པའི་བདག་ཉིད་གདོད་ནས་ཡོངས་གྲུབ་ཏུ་རྟོགས་པར་འགྱུར་བ་ནི་དགོངས་པ་དཔྱིས་ཕྱིན་པ་འཁྲུལ་པའི་རང་བཟོས་མ་སླད་པ་ཡིན་ལ།
ལུང་རིགས་ནི་སྔར་མང་དུ་བཤད་པ་རྣམས་འདིར་སྦྱོར་བར་རིགས་སོ། ། གཞན་ཡང་ཇི་སྐད་དུ། དམྱལ་བའི་ལྕགས་སྲེག་ས་གཞི་དེ། ། ཡང་དག་དོན་གྱི་འོག་མིན་ཡིན། ། ཞེས་སོགས་ཀྱང་དོན་འདི་ཐོག་ཏུ་འབབ་པས་གོ་བར་བྱ་དགོས་ལ། རྡོ་ཤེར་མ་སོགས་སུ། སྟོན་པ་ཨ་ཝ་གླང་མགོ། འཁོར་དམྱལ་བའི་སེམས་ཅན། ཆོས་ཚ་གྲང་གི་སྡུག་བསྔལ། དུས་དེ་ཀའི་ཚེ་ཚད།
གནས་དམྱལ་བ་སོགས་བཤད་པ་ཡང་གནས་སྐབས་སུ་བརྗོད་བྱ་རྗོད་བྱེད་མི་མཛེས་ཀྱང་ཤེས་བྱ་ལ་སྲིད་ཚད་ཀྱིས་སངས་རྒྱས་ཀྱི་བྱ་བ་བྱེད་པའི་དགོངས་པ་དང༌། སྲིད་གསུམ་ཡེ་ནས་སངས་རྒྱས་ཡིན་པའི་ལུང་དང༌། སངས་རྒྱས་དངོས་ཀྱིས་ཆོས་གསུང་ཡང་རྒྱུ་འབྲས་ལས་གཞན་མེད་ན་དམྱལ་བར་རྒྱུ་འབྲས་དངོས་སུ་གཏན་ལ་ཕབ་པ་ཆོས་རྣམ་དག་འགྱུར་བ་སོགས་ལུང་རིགས་མང་པོས་དཔྱད་ན་བཤད་པ་དེ་འདྲ་བ་དོན་གྱི་ཆ་ནས་ལེགས་པར་ཐོབ་ཅིང་རྨད་དུ་བྱུང་བའི་གོ་བར་ཟད་དོ། ། བཀའ་ཐམས་ཅད་ཀྱི་གླེང་གཞི་ལ་ཆོས་ཕུན་སུམ་ཚོགས་པ་མ་ཚང་ཟེར་ཡང་འདིར་བཀའ་ཐམས་ཅད་ལ་ཕུན་སུམ་ཚོགས་པ་ལྔ་ངེས་པར་ཚང་བར་བཞེད་པ་རྩ་བར་རྡོར་གསུང་གཅིག་ཏུ་བྱས་པ་རྗེ་ཞྭ་དམར་པ་བཞི་པས་ཀྱང་དེར་མཛད་ནའང༌། རྡོ་ཤེར་མར་འཁོར་འདས་ཐམས་ཅད་ཕུན་སུམ་ཚོགས་པ་ལྔའི་ཁོངས་སུ་བསྡུས་པས་ས་བཅད་དྲུག་པ་དང༌། བདུན་པ་གཉིས་གཅིག་ཏུ་བྱས་པས་སོ། ། བརྒྱད་པ། ཐུན་མོང་གི་མདོ་དང་སེམས་ཙམ་སྟོན་པའི་བཀའ་ནི་མངོན་པའི་སྡེ་སྣོད་དུ་བཞེད་པ་ནི། འདུལ་བ་ནི་སྤྱི་དང་མཐུན། མདོ་དང་མངོན་པ་ཐུན་མོང་དུ་རྒྱས་འབྲིང་བསྡུས་གསུམ་སོགས་དང༌།
མངོན་པ་གོང་མ་སེམས་ཙམ་སྟོན་པའི་མདོ་ཕལ་པོ་ཆེ་དང༌། གཏན་ལ་དབབ་པ། ལང་གཤེགས། རྒྱན་སྟུག་པོ་བཞི་སོགས་ངེས་དོན་སྟོན་པ་རྣམས་སོ། ། མངོན་པ་འོག་མ་སྡེ་བདུན་གྱི་ཕྱོགས་སུ་འདུལ་བ་དང༌། མངོན་པ་འོག་མ་ཐུན་མོང་དུ་འོང་བའི་མདོ་ཐེག་ཆུང་གི་མདོ་རྣམས་ཡིན་ཞིང༌། མདོ་སྡེའི་ངོས་འཛིན་མ་བྱུང་ཡང༌། དེ་ལས་གཞན་པའི་དྲང་ངེས་འདྲེས་པར་སྟོན་པའི་མདོ་རྣམས་ལ་དགོངས་ཞེས་རྗེ་ཞྭ་དམར་པ་བཞི་པས་གསུངས་པ་དོན་ལ་གནས་པས་སོ། ། དགུ་པ། མུ་སྟེགས་དང་བོན་གྱི་སྒོར་ཞུགས་པས་བདེན་པ་མཐོང་བའི་གནས་མེད་བྱ་བ་ནི།
སངས་རྒྱས་པ་ལྟ་བ་མཐའ་བྲལ་དུ་བཞེད་པར། མུ་སྟེགས་རྣམས་རྟག་ཆད་གང་རུང་ལྟ་བར་ཁས་ལེན་ཅིང་དཀོན་མཆོག་གསུམ་ལ་ལོག་པར་ལྟ་བ་དང༌། འཕགས་པའི་ལམ་ཡན་ལག་བརྒྱད་དང་བྲལ་བ་སོགས་ཀྱི་རང་རྒྱུད་ཀྱི་ལྟ་བ་དེ་མ་དོར་བར་དུ་སངས་རྒྱས་མི་འཐོབ་ལ། བོན་ནི་སངས་རྒྱས་མ་བྱུང་བ་སྒྲོ་བཏགས་ཤིང་དེས་བསྟན་པའི་དོན་ཞེས་ཕྱིན་ཅི་ལོག་ཏུ་བསྒྱུར་བས་གནད་འཆུག་པ་སོགས་ལོག་པའི་ལམ་དུ་ཞུགས་པས་ཆོས་དེ་མ་དོར་བར་དུ་འཚང་མི་རྒྱ་སྟེ། མདོ་སྡེ་གཏན་ལ་ཕབ་པ་ལས། དེ་བཞིན་གཤེགས་པའི་གསུང་རབ་ལོག་པར་བསྒྱུར་བ་རྣམས་བདུད་ཀྱིས་བྱིན་གྱིས་བརླབས་པ་ཡིན་ནོ། ། ཞེས་དང༌། མགོན་པོ་བྱམས་པས། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་གསུངས་སོ། །
བཅུ་པ། ཐར་པའི་ཆ་དང་མཐུན་པ་འགའ་ཞིག་ནི་ཡོད་པར་མི་འགལ་བྱ་བ་ནི། སྔ་མའི་འཕྲོ་བོན་དང་མུ་སྟེགས་འཚང་རྒྱ་བ་མི་སྲིད་ཀྱང་ཐར་པའི་ཆ་དང་མཐུན་པ་འགའ་ཞིག་ནི་ཡོད་དེ། བསོད་ནམས་ཆ་མཐུན་དགེ་བ་བཅུ་སྤྱོད་པའི་སྟེང་དུ་ཐར་པ་ཞེས་པ་མྱང་འདས་ཡིན་པས༑ དེའི་ཆ་ཤས་འཁོར་བ་ལ་ཡིད་སྐྱོ་ཞིང་མྱང་འདས་ཐོབ་འདོད་ཀྱི་བསམ་པ་ཙམ་ཡོད་མོད། འོན་ཀྱང་འཚང་མི་རྒྱ་བ་ནི་ཐེག་ཆེན་གྱི་སྐྱབས་སེམས་དང་རྡོ་རྗེ་ཐེག་པའི་སྨིན་གྲོལ་སོགས་ལམ་གྱི་གནད་རྣམས་མེད་ཅིང༌། ཡོད་པ་ཡང་ཕྱིན་ཅི་ལོག་ཏུ་སོང་བས་འཚང་མི་རྒྱ་བ་ཡིན་ནོ། ། བཅུ་གཅིག་པ། སྡོམ་པ་སྲུང་བ་དང་སྙིང་རྗེ་ཕྱི་རོལ་པ་ལའང་ཡོད་བྱ་བ་ནི། དགེ་བ་བཅུས་མི་དགེ་བ་བཅུ་བསྡམས་པས་སྡོམ་པའི་ཐ་སྙད་ཙམ་འདོགས་རུང་བར་རྣམ་སྣང་མངོན་བྱང་ནས་བཤད་པས་ཕྱི་རོལ་པ་ལ་དགེ་བཅུ་ཙམ་ཡོད་པ་དང༌།
སྡུག་བསྔལ་ཅན་ལ་སྙིང་བརྩེ་བ་ནི་ལྷག་པར་ཁོང་ལ་ཡོད་པས་སྔར་ཏི་སེར་མུ་སྟེགས་པ་བཅུ་གནས་སྐོར་ལ་ཕྱིན་ཚེ་དགུ་ལྷགས་པས་ཤི། གཅིག་ལུས་པར་བརྒྱ་བྱིན་གྱིས་བགམ་པའི་དཔེ་སྔར་བཤད་པ་ལྟར་དང༌། འདོད་ཡོན་སྤོང་ཞིང་དཀའ་ཐུབ་སྤྱོད་པ་སོགས་སངས་རྒྱས་པ་ལས་ཕྱི་རོལ་པ་ཆེས་འབད་བརྩོན་ཆེ་བ་ཡིན་ནའང༌། མཛོད་ཀྱི་རང་འགྲེལ་ལས། ཕྱི་རོལ་པ་རྣམས་ལ་ཡང་དག་པར་བླང་བའི་ཚུལ་ཁྲིམས་ཡོད་དམ་ཞེ་ན། ཡོད་མོད་ཀྱི། སོ་སོར་ཐར་པའི་སྡོམ་པ་ནི་མ་ཡིན་ནོ། ། ཅིའི་ཕྱིར་ཞེ་ན། དེ་ནི་སྲིད་པ་ལ་བརྟེན་པའི་ཕྱིར་སྡིག་པ་ལས་སོ་སོར་ཐར་པར་བྱེད་པ་མ་ཡིན་ནོ། ། ཞེས་གསུངས་པས་དབྱེ་བ་ཕྱེད་དགོས་སོ། །
བཅུ་གཉིས་པ། རྒྱུ་མཚན་ཉིད་ཀྱི་ཐེག་པས་ཀྱང་ཚེ་གཅིག་གིས་འཚང་རྒྱ་བར་བཞེད་པ་ནི། རང་གི་སྐལ་བ་དང་བསོད་ནམས་ཀྱི་མཐུ་ཡོད་ཅིང༌། བླ་མ་མཚན་ལྡན་གྱིས་བསྟན་པའི་ལམ་ཚང་ལ་མ་ནོར་བ་དང༌། རང་གིས་ཉམས་ལེན་བརྩོན་པ་རྨད་དུ་བྱུང་བ་ཞིག་སྟེ། རྒྱུ་ཚོགས་དེ་རྣམས་འཛོམ་ན་མཚན་ཉིད་ཐེག་པས་ཀྱང་ཚེ་གཅིག་ལ་ཡང་འཚང་རྒྱ་བ་འོང་ལ། རྒྱུ་ཚོགས་དེ་རྣམས་མ་འཛོམ་ན་སྔགས་ཀྱི་ཐེག་པས་ཀྱང་ཚེ་གཅིག་ལ་འཚང་རྒྱ་བ་མི་འགྲུབ་ལ། གཙོ་བོར་རྒྱུ་ཚོགས་དེ་འདྲ་བ་འཛོམས་པ་གལ་ཆེ་བ་སྟེ། ཞིབ་པ་སྔར་སྡོམ་པ་གསུམ་འཆད་པའི་སྐབས་སུ་བཤད་གྲུབ་བོ། ། བཅུ་གསུམ་པ།
ཆོས་དང་ཉམས་ལེན་གྱི་འགྲོས་ཀྱིས་སངས་རྒྱས་གཅིག་བྱ་བ་ནི། སྐྱབས་ཡུལ་དེ་དག་གི་ངོ་བོ་ལ་ཁྱད་མེད་ཅིང༌། སའི་གྲངས་བཅུ་གཅིག་དང་བཅུ་གསུམ་གཉིས། སྔ་མ་ནི་བཅུ་གཅིག་པས་སངས་རྒྱས་ཀྱི་ས་དང༌། ཕྱི་མ་རྩ་མདུད་གྲོལ་བ་དང་ལས་རླུང་འཕོ་བ་བཅུ་གཉིས་འགགས་ཏེ་བཅུ་གསུམ་པ་སངས་རྒྱས་སུ་བཞག་པ་སྟེ། དེ་ནི་ངོ་བོ་ས་བཅུར་མཐུན་ཞིང་ནང་གསེས་ཀྱི་དབྱེ་བ་ཡིན་ལ། ཆོས་ཐོག་མཐའ་བར་གསུམ་དུ་དགེ་ཞིང་ཉམས་ལེན་བསླབ་པ་གསུམ་མམ་དགེ་སྒྲུབ་སྡིག་སྤོང་དུ་འདྲ་བར་སངས་རྒྱས་ནི་དེ་གཉིས་གང་གིས་བསྒྲུབ་ཀྱང་ཐོབ་ཟིན་པར་མཆོག་དམན་མེད་པ་གཅིག་གོ། ། བཅུ་བཞི་པ། ། སྡོམ་པ་གསུམ་གོང་ནས་གོང་དུ་དོག་ཏུ་འགྲོ་བྱ་བ་ནི། སོ་ཐར་སྡོམ་པས་ཉོན་མོངས་རགས་པ་སྤོང་ཞིང་ཁྲིམས་ཉིས་བརྒྱ་དང་ལྔ་བཅུ་རྩ་གསུམ་གྲངས་ཀྱང་ཉུང་ལ་དེ་ཉིད་ལུས་ངག་ཡིད་གསུམ་ཐ་མལ་གྱི་ངང་ནས་བསྲུང༌།
བྱང་སྡོམ་རྣམ་པ་ཐམས་ཅད་དུ་གཞན་དོན་ཁོ་ན་ལས་མི་འདའ་ཞིང་རྩ་ལྟུང་ཡང་སོ་ཐར་ལས་གྲངས་མང་བས་ཅུང་ཟད་སྔ་མ་ལས་དོག ། སྔགས་སྡོམ་ནི་སྒོ་གསུམ་གའི་ཉོན་མོངས་ཤིན་ཏུ་ཕྲ་བ་ཡང་སྤོང་ཞིང་དེ་ཡང་ཐ་མལ་གྱི་སྣང་ཞེན་སྤངས་ནས་ལྷ་སྐུ་སྒྱུ་མ་ལྟ་བུའི་ཏིང་འཛིན་ལས་མི་འདའ་བས་སྔ་མ་གཉིས་ཀ་ལས་སྲུང་སྡོམ་དཀའ་ཡང་སོ་ཐར་ལ་སྡོམ་པ་གོང་མ་གཉིས་ཀྱི་རྨང་རྡོ་མི་དགོས་ལ། བྱང་སེམས་ལ་སོ་ཐར་གྱི་རྩ་བ་སྐྱབས་འགྲོ་སོགས་དགོས་ཤིང༌། སྔགས་སྡོམ་ནི་ཐོག་མར་སོ་ཐར་རིས་བདུན་གང་རུང་གི་གཞི་ལ། ཐེག་ཆེན་སེམས་བསྐྱེད་དང་ལྡན་པ་ལ་གཟོད་སྔགས་སྡོམ་སྦྱིན་དགོས་པས་ཆེས་དཀའ། སྲུང་མཚམས་ཀྱང་ཇོ་བོ་ཆེན་པོ་ཨ་ཏི་ཤས། ཁོ་བོ་ལ་སོ་ཐར་གྱི་སྡོམ་པ་ལ་ནི་ཉེས་ལྟུང་གཏན་མི་འོང༌། བྱང་ཆུབ་སེམས་དཔའི་སྡོམ་པ་ལ་སྐབས་སྐབས་སུ་ཙག་ཙིག་ཙམ་འོང༌། གསང་སྔགས་ཀྱི་སྡོམ་པ་ལ་ནི་ལྟུང་བ་ཆར་གཅིག་ཉར་གཅིག་ཏུ་འོང༌། ཞེས་གསུངས་པས་ཀྱང་གྲུབ་བོ། །
བཅོ་ལྔ་པ། མཐར་ཐུག་སངས་རྒྱས་ཀྱི་ས་ཚུན་ཆད་ཚོགས་ལམ་གྱི་ངོ་བོས་བགྲོད་བྱ་བ་ནི། ཚོགས་ལམ་ཆུང་ངུར་བསྒོམ་པའི་དྲན་པ་ཉེ་བར་བཞག་པའི་ངོ་བོས་སངས་རྒྱས་ཀྱི་ས་ཚུན་ཆད་བགྲོད་པའི་ཕྱིར། སངས་རྒྱས་ཀྱི་སར་ཆོས་མ་འདྲེས་པ་བཅོ་བརྒྱད་ལ་དྲན་པ་ཡོངས་སུ་ཉམས་པ་མེད་པར་གསུངས་ཤིང༌། སྐབས་བརྒྱད་ཀྱི་རྣམ་པ་ཐམས་ཅད་མཁྱེན་པའི་སྐབས། དེ་ལ་རྣམ་པ་ཐམས་ཅད་མཁྱེན་པ་ཉིད་གང་ཞེ་ན་འདི་ལྟ་སྟེ། དྲན་པས་དབང་བསྒྱུར་བ་ཞི་བའི་རྣམ་པ་ཅན་ཞེས་གསུངས་པ་དང༌། མ་འདྲེས་པའི་དྲན་པ་ཉེར་བཞག་གསུམ་པོའང་དྲན་པའི་ན་རིམ་པས་འཕར་ནས། དབང་པོ་སྟོབས་བྱང་ཆུབ་ཡན་ལག་འཕགས་ལམ་བརྒྱད་རྣམས་སུ་ངོ་བོ་དག་ཅིང་ཡོན་ཏན་འཕེལ་བའི་མཐར་ཐུག་ཡིན་པའི་ཕྱིར་དང༌། ཚོགས་ལམ་ཆུང་ངུར་བསྒོམ་པའི་དྲན་པ་ཉེར་བཞག་དེ་ཉིད་ཀྱི་ངོ་བོ་གོང་ནས་གོང་དུ་ན་འཕར་བ་སངས་རྒྱས་ཀྱི་ས་བགྲོད་པ་ཡིན་ཏེ།
མགོན་པོ་འབྲི་གུང་པ་ཆེན་པོ་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་ཀྱི་སྤྱན་མངའ་བ་དེའི་ཞལ་སྔ་ནས། དུས་གསུམ་སངས་རྒྱས་ཀྱི་གཞུང་ལམ་དེ། ། དུས་རྒྱུན་ཆད་མེད་པའི་དྲན་པ་ཡིན། ། དྲན་པ་ཡེངས་མེད་མ་ཤེས་ན། ། ལུས་ངག་ཏབ་ཏབ་ཀྱི་ཁ་ན་མེད། ། ཅེས་གསུངས་སོ། ། དྲན་པ་ཉེ་བར་བཞག་པའི་ངོ་བོ་ན་འཕར་བའི་ཐབས་ཁྱད་པར་ཅན་གྱི་ཐེག་ཆེན་སེམས་བསྐྱེད་དང་ལྡན་པའི་ཚོགས་གཉིས་ཟུང་འཇུག་ཏུ་རྫོགས་པ་ཉིད་ཡིན་ནོ། ། བཅུ་དྲུག་པ། ཉན་རང་སངས་རྒྱས་ཀྱི་རྒྱུ་དང་ལྡན་པས་མཐར་ཐུག་བྱང་ཆུབ་སྙིང་པོར་འགྱུར་བྱ་བ་ནི། འགའ་ཞིག་གིས།
དམྱལ་བར་འགྲོ་བ་སངས་རྒྱས་པའི། ། གཏན་གྱི་གེགས་བྱེད་མ་ཡིན་ཏེ། ། ཉན་ཐོས་དང་ནི་རང་རྒྱལ་གྱི། ། ས་ནི་གཏན་གྱི་གེགས་ཡིན་ནོ། ། ཞེས་པའི་ཐ་མར་གེགས་ཞེས་བྱ་བ་ལ་གོ་དོན་མ་འཕྲོད་པས་སངས་རྒྱས་པ་མི་སྲིད་ཅེས་འདོད་པ་དེ་འགོག་པ་སྟེ། ཉན་རང་ཡང་ལམ་དེ་ལས་སླར་ཐེག་ཆེན་དུ་སེམས་བསྐྱེད་པས་འཚང་རྒྱ་བ་ཡིན་ལ། ཉན་རང་དེ་ཡང་སྨོན་ལམ་གྱི་མཐུས་ཐེག་ཆེན་དུ་སེམས་མི་བསྐྱེད་པ་མི་སྲིད་པ་ལ་དགོངས་ཏེ། ཇི་སྐད་དུ། ཇི་ལྟར་མི་དག་ར་རོ་པ། ། ཆང་གིས་བྲལ་བ་སད་པ་བཞིན། །
དེ་ནས་དེ་དག་ང་ཡིས་ཀྱང༌། ། ཡེ་ཤེས་དམ་པ་སྐྱེ་བར་འགྱུར། ། ཞེས་དང༌། དཔལ་ཕྲེང་གི་མདོ་ལས། མེའི་དཔེས་ཉན་ཐོས་སུ་གྱུར་ནས་རང་སངས་རྒྱས་སུ་འགྱུར་རོ། ། ཕྱིས་ནི་སངས་རྒྱས་སུའང་འགྱུར་ཞེས་སོགས་གསུངས་སོ། ། བཅུ་བདུན་པ། འཁོར་བ་མཐའ་མེད་སྤྲོས་པ་མེད་བྱ་བ་ནི། འཁོར་བ་དང་མྱང་འདས་རྟོགས་མ་རྟོགས་ཀྱི་དབྱེ་བ་ལས་གཞན་མེད་པའི་ཕྱིར། འཁོར་བ་ལ་ཐོག་མཐའ་བར་གསུམ་མེད་དེ་དེ་སྤྲོས་པ་དང་བྲལ་བས་སོ། །
སློབ་དཔོན་ཟླ་བ་གྲགས་པའི་དབུ་མ་ལ་འཇུག་པ་ལས། ཐོག་མ་དང་པོ་ཐ་མ་མཐའ། ། དེ་དག་མེད་པས་འཁོར་བ་ནི། ། ཐོག་མ་ཐ་མ་མེད་པར་བརྗོད། ། འགྲོ་འོང་བྲལ་ཕྱིར་རྨི་ལམ་ལྟའི། ། སྲིད་འདི་དེ་ཡིས་དབེན་ཉིད་གང༌། ། དེ་ནི་ཐོག་མ་དང་ཐ་མ༑ ༑ མེད་པ་སྟོང་པ་ཉིད་དོ་ཞེས། ། བསྟན་བཅོས་ལས་ནི་ངེས་པར་བསྙད། ། ཅེས་རྒྱ་ཆེར་གསུངས་སོ། །
བཅོ་བརྒྱད་པ། ཆོས་ཀུན་སོ་སོར་ཐར་སྡོམ་རེ་རེར་འདུ་བྱ་བ་ནི། སངས་རྒྱས་ཀྱི་ཆོས་ཐམས་ཅད་སྡོམ་པ་གསུམ་གང་རུང་རེ་རེ་ལ་ཡང་འདུ་སྟེ། འདུལ་བ་ལ་མཚོན་ན་ཡང༌། བསྲུང་ཐབས་ཀྱི་ཡན་ལག་ཐམས་ཅད་རྒྱུ་བསོད་ནམས་ཀྱི་ཚོགས་དང་སྡོམ་པའི་ངོ་བོ་རྣམ་རིག་མིན་པ་འབྲས་བུ་ཡེ་ཤེས་ཀྱི་ཚོགས་ཡིན་ལ། དེ་བཞིན་དུ་མདོ་སྡེའི་ཉམས་ལེན་བྱང་སེམས་རྣམ་པ་གཉིས་སུ་འདུས་པ་དང༌། སྔགས་སུ་ཐབས་ཤེས་གཉིས་སུ་འདུ་བ་སོགས་ནས་ཆོས་ཐམས་ཅད་སྡོམ་གསུམ་རེ་རེར་འདུ་བ་ཡང་བཞེད་དེ། གསང་བ་བསམ་གྱིས་མི་ཁྱབ་པའི་མདོ་ལས། སངས་རྒྱས་བཅོམ་ལྡན་འདས་ཀྱིས་གསུངས་པའི་ཆོས་ཐམས་ཅད་ནི་བསོད་ནམས་དང་ཡེ་ཤེས་ཀྱི་ཚོགས་གཉིས་ཀྱི་ནང་དུ་འདུས་པ་རིག་པར་བྱའོ་ཞེས་དང༌། གཞན་ཡང་ཆོས་ཐམས་ཅད་སྟོང་ཉིད་སྤྲོས་བྲལ་གྱི་སྟེང་དུ་གཞོལ་ཞིང་འབབ་པ་དང་ཡང་མཐུན་ནོ། །
བཅུ་དགུ་པ། སྡེ་པ་བཞི་ཆར་གྱི་རྩ་བ་ལུང་སྡེ་བཞི་འདི་ཉིད་ཁོ་ན་ཡིན་བྱ་བ་ནི། མདོ་ལས། ཀུན་དགའ་བོ་ང་འདས་ནས་སྟོན་པ་སོ་སོར་ཐར་པ་ལ་ཞུས་ཞེས་སོགས་གསུངས་པས། སྡེ་བ་བཞི་དང་དེ་ལས་གྱེས་པ་བཅོ་བརྒྱད་པོ་ཐམས་ཅད་འདུལ་བ་ལུང་སྡེ་བཞི་འདི་ཉིད་ལས་སྡེ་པ་རེ་ལ་ལུང་སྡེ་བཞི་མི་འདྲ་བ་རེ་མེད་པ་ཡིན་ཏེ། སྟོན་པས་མཐའ་གཉིས་སུ་མི་གསུང་བའི་ཕྱིར་དང༌། སྟོན་པས་ལུང་སྡེ་བཞི་གསུང་བའི་ཚེ་སྡེ་པ་སོ་སོ་ལ་གྱེས་པའི་ཕྱིར། ཕྱིས་སྡེ་པ་རྣམས་རྟགས་ཆ་ལུགས་དང་ལག་ལེན་ཅུང་ཟད་མི་འདྲ་བ་ལྟར་སྣང་བ་ནི་རྩ་བར་གོ་ལུགས་དང་བླ་མའི་ཕྱག་བཞེས་ཀྱི་ཁྱད་པར་ཙམ་ལས་འདུལ་ལུང་ལ་ཁྱད་ཅི་ཡང་མེད་དོ། ། ཁ་ཅིག་གིས། ཉན་ཐོས་སྡེ་པ་བཅོ་བརྒྱད་ལ། །
འདུལ་བ་མི་འདྲ་བཅོ་བརྒྱད་ཡོད། ། སོགས་ཟེར་ཞིང་དེའི་ཤེས་བྱེད་དུ། བྱིན་ལེན། ནུབ་ལྷག་སྣམ་སྦྱར་གྱི་རྟགས་སོགས་མི་འདྲ་བ་འདྲེན་པ་དག་ཆེས་འཁྲུལ་ཏེ། དེ་ལས་གཞན་པའི་འདུལ་བ་ཐ་དད་དུ་ཡོད་པའི་ལུང་དང་ཡིད་ཆེས་ཁོང་ལ་ཅི་ཡང་མེད་པའི་ཕྱིར། འདི་དག་གི་སྐོར་གྱི་སྤྲོས་པ་སྡོམ་གསུམ་གྱི་ཚོམས་སོ་སོའི་སྐབས་སུ་བགྱིས་ཡོད་པས་འདིར་མ་སྤྲོས་སོ། ། དེས་ན་ཉན་རང་མིན་པའི་ཐེག་ཆེན་ས་བཅུ་པ་རྣམས་ཀྱིས་ཀྱང་བསླབ་གཞི་བཅའ་བར་མི་ནུས་པས་བསླབ་པའི་གཞི་བཅའ་བ་ནི་སངས་རྒྱས་ཁོ་ནའི་སྤྱོད་ཡུལ་ཡིན་པའི་ཕྱིར་ལུང་སྡེ་བཞི་སྡེ་པ་བཞི་ཆར་ལ་གཅིག་པོ་འདི་ལས་གཞན་པ་ཐ་དད་མེད་དོ། ། ཉི་ཤུ་པ། བསྒྲུབ་པར་མི་ནུས་པ་ལས་རྨི་ལམ་དུ་ཉམས་ཀྱང་ཉེས་པ་འབྱུང་བྱ་བ་ནི། ལུང་ལས།
རྨི་ལམ་ནི་མེད་པ་དང་འདྲའོ། ། དེའི་ཉེས་པ་ནི་མ་བྱས་ཉིད་དོ། ། ཞེས་གསུངས་པ་ནི། ཡང་ལུང་ལས༑ ཤེས་གཙོ་འདུ་ཤེས་གཞན་དུ་གྱུར་པ་ཉིད་ནའོ། ། ཞེས་དང༌། ཡང་དེ་ཉིད་ལས། སྨྱོ་བ་དང་སེམས་འཁྲུགས་པ་ལ་ལྟུང་བ་མེད་དོ། ། ཞེས་གསུངས་པ་ལ་དགོངས་ཏེ་བསྒྲུབ་པར་མི་ནུས་པ་ཞེས་འདུ་ཤེས་འཁྲུལ་བ་རྨི་ལམ་སོགས་སུ་ཆགས་པའི་འདུ་ཤེས་དང༌། ཡུལ་བུད་མེད་དང་ཁྱེའུ་སོགས་ལ་མ་སྤྱད་པར་དབང་མེད་དུ་ནད་གདོན་སོགས་ཀྱིས་འཛག་པ་ལ་ཉེས་མེད་དུ་དགོངས་ཤིང༌།
དེ་ལས་ཡུལ་ཡུལ་ཅན་ལ་ཆགས་སེམས་ཀྱིས་སྤྱད་པའི་རྨི་ལམ་དང་བཅས་ཉམས་པ་ལ་ནི་ཤེས་པ་མངོན་སུམ་དང་འདྲ་སྟེ། ཅིའི་ཕྱིར་ན་ཀུན་རྫོབ་ཏུ་ནི་མངོན་སུམ་དང་རྨི་ལམ་གཉིས་ཀ་ཡོད་པར་གྲུབ་ཅིང༌། དོན་དམ་དུ་མ་གྲུབ་པ་ལམ་གྱི་སྐབས་སུ་བཞེད་དགོས་ཏེ། རྗེ་མི་ལས། ཀུན་རྫོབ་བདེན་པའི་དབང་དུ་ནི། །

ཐམས་ཅད་ཡོད་ཅེས་ཐུབ་པས་གསུངས༑ ༑ དོན་དམ་བདེན་པའི་དབང་དུ་ནི། ། གེགས་ལས་སངས་རྒྱས་ཉིད་ཀྱང་མེད། ། ཅེས་གསུངས་པ་ཡང་ལམ་དུས་ལ་དགོངས་ཀྱི། ལྟ་བའི་སྐབས་སུ་འདི་འདྲ་ལ་དགོངས་ཞེས་འཆད་ན་རྣམ་པར་མ་དག་པར་འགྱུར་བས་སྐབས་ཐོབ་ཀྱི་དགོངས་པ་ཤེས་དགོས་སོ། ། ཉེར་གཅིག་པ། དག་པའི་ས་ཐོབ་ཀྱང་ངན་འགྲོར་སོང་བའང་ཡོད་བྱ་བ་ནི། དག་པའི་ས་གང་རུང་ཐོབ་པས་གཞི་བསམ་སྦྱོར་བ་མཐར་ཐུག་གི་ཡན་ལག་ཚང་བའི་མི་དགེ་བ་སྤྱོད་པ་མི་སྲིད་སྙམ་པ་བདེན་མོད། འོན་ཀྱང་དེའི་རྒྱུད་ཀྱི་ཀུན་གཞིའི་རྣམ་ཤེས་དྲི་བཅས། ཤེས་སྒྲིབ་བག་ཉལ་དུ་ཡོད་པ་དེས་མི་དགེ་བ་ཆུང་འབྲིང་ཆེན་པོ་གང་སྤྱད་ཀྱང་དེའི་འབྲས་བུ་ངན་སོང་གསུམ་དུ་འགྲོ་སྟེ། བདག་ཅག་གི་སྟོན་པ་བྱང་སེམས་གཞོན་ནུ་ཆུ་སྐྱེས་སུ་གྱུར་པའི་ཚེ་དེའི་སྐྱེ་བ་སྔ་མ་རྒྱལ་པོར་སྐྱེས་པས་མི་དགེ་བ་སྤྱད་པའི་མཐུས་དམྱལ་བར་སྐྱེས་པ་དང་རྒྱལ་པོ་དཔའ་བས་བྱིན་གྱིས་མེ་ཏོག་ཟླ་མཛེས་བསད་པས་ངན་སོང་དུ་སྐྱེས་པ་དང༌།
སོར་ཕྲེང་ཅན་ཤར་ཕྱོགས་ཀྱི་ཞིང་དུ་སངས་རྒྱས་ཀྱང་བདག་ཅག་གི་སྟོན་པའི་སྤྱན་སྔར་སོར་ཕྲེང་ཅན་དུ་སྤྲུལ་པ་དགྲ་བཅོམ་ཐོབ་ཀྱང་ལས་འབྲས་ཀྱིས་ལུས་ལ་དམྱལ་མེས་གདུངས་པ་དང༌། རྒྱལ་པོ་མ་སྐྱེས་དགྲས་མཚམས་མེད་བྱས་པའི་སྒྲིབ་པ་སྦྱངས་ནས་མི་སྐྱེ་བའི་ཆོས་ལ་བཟོད་པ་ཐོབ་ཀྱང་དམྱལ་བར་ཡུད་ཙམ་སྐྱེས་པ་སོགས་གླེང་གཞིས་ཀྱང་ཤེས་ལ། བྱང་ཆུབ་སེམས་དཔའ་དེ་འདྲ་བས་ཚོགས་གཉིས་བསགས་ནས་རྫོགས་བྱང་ཐོབ་དགོས་ན། མི་དགེ་བ་སྤྱད་ན་ངན་འགྲོར་འགྲོ་བ་རིགས་པས་ཀྱང་གྲུབ་ལ། སངས་རྒྱས་ཉིད་ཀྱང་རྒྱུ་འབྲས་ལས་གཞན་པ་ལོངས་མི་སྤྱོད་ཅིང་མི་གསུང་ན་བྱང་སེམས་ལ་ལྟ་ཅི་སྨོས། བདག་ཅག་གི་སྟོན་པའི་འཁྲུངས་རབས་ལས། སོ་གསུམ་པ་མ་ཧེའི་སྐྱེས་པའི་རབས་ལས། ཇི་སྐད་དུ། དེ་དུད་འགྲོའི་སྐྱེས་གནས་ཆོས་ཀྱི་འདུ་ཤེས་དཀོན་པ་གཏི་མུག་ཆེ་བའི་གནས་སུ་སྐྱེས་པ་ཡང་རྣམ་པར་ཤེས་པ་གསལ་བས་ཆོས་སྤྱོད་པ་ལ་མི་བརྩོན་པར་མ་གྱུར་ཏོ། ། འདྲིས་ཕྱིར་དེ་ཡི་སྙིང་རྗེ་མི་འདོར་བ། །
དེ་ལྟར་སྙིང་རྗེས་ཀྱང་ནི་དེ་མ་དོར། ། ལས་ཀྱི་དབང་གིས་དེ་ལྟར་དེར་གྱུར་ཏམ། ། དེ་ཉིད་མཐུ་ཡིས་དེ་ནི་དེ་ལྟར་གྱུར། ། དེ་ཡི་ཕྱིར་ན་བཅོམ་ལྡན་འདས་ཀྱིས་ཀྱང༌། ། ལས་ཀྱི་རྣམ་པར་སྨིན་པ་བསམ་མི་ཁྱབ། ། སྙིང་རྗེའི་བདག་ཉིད་ཅན་ཡང་དུད་འགྲོར་སྐྱེས། ། དེ་ཡང་ཆོས་ཀྱི་འདུ་ཤེས་སྐྱེ་བར་འགྱུར། ། ལས་མེད་ན་ནི་སྐྱེ་བའི་མཚམས་མི་སྦྱོར། ། དགེ་བའི་རྣམ་པར་སྨིན་པས་མི་བདེ་མེད། ། ཆོས་ཀྱི་འདུ་ཤེས་ཡོད་ཀྱང་ལས་དབང་གིས། །
དེ་དང་དེ་རྟེན་དེ་ལྟར་འགྱུར་བར་གསུངས། ། ཞེས་ལུང་གིས་ཀྱང་གསལ་པོར་གྲུབ་པ་ཡིན་པས་ཧམ་སྟོབས་ཀྱིས་བསྙོན་དུ་མེད་དོ། ། ཉེར་གཉིས་པ། རྒྱུ་སྤྱད་ན་ས་བཅུ་པའང་ངན་འགྲོར་ལྟུང་བྱ་བ་ནི། སྔ་མ་དག་པའི་སར་མ་ཟད་ས་བཅུ་པས་རྒྱུ་མི་དགེ་བ་མི་སྤྱོད་མོད། སྤྱད་ན་དེ་ཡང་ངན་འགྲོར་ལྟུང་སྟེ་རྒྱུ་འབྲས་མི་བསླུ་བའི་ཕྱིར་ཞེས་ཐ་ཚིག་ལ་དགོངས་ནས་སླར་གསུངས་ཏེ། རྒྱུ་མཚན་མུ་བཞིར་ངེས་ཏེ། དང་པོ་སངས་རྒྱས་རྣམས་ཀྱིས་ཐུགས་བསྐྱེད་ཚུལ་དང༌། གཉིས་པ་རྒྱུ་འབྲས་ཀྱི་རྟེན་འབྲེལ་འཁོར་འདས་གཉིས་ཀ་ལ་འགྱུར་བ་མེད་པ་དང༌། གསུམ་པ་སངས་རྒྱས་ཀྱི་ཕྲིན་ལས་སེམས་ཅན་ལ་འཇུག་ཚུལ་རྒྱུན་མི་འཆད་པར་ལྷུན་གྱིས་གྲུབ་པ་དང༌།
བཞི་པ་བཅོམ་ལྡན་འདས་ཀྱི་ཐུགས་ཀྱི་གསང་བ་སྟེ་བཞི་པོ་འདི་གོ་དགོས་པའི་གནད་དང༌། ས་ཐོབ་པས་མི་དགེ་པ་སྤྱད་ན་དེའི་འབྲས་བུ་ངན་སོང་དུ་འགྲོ་ན་ཡང་སོ་སྐྱེ་མི་ཤེས་པ་ཅན་ལས་ནི་ཆེས་ཡང་སྟེ། ཇི་སྐད་དུ། མཁས་པས་སྡིག་པ་བྱས་པ་མོད་ལ་བྱང༌། ། བླུན་པོས་སྡིག་པ་བྱས་པ་ལྕི་བར་འགྱུར། ། ལྕགས་ཀྱི་གོང་བུ་ཆུང་ཡང་གཏིང་དུ་འགྲོ། ། དེ་ཉིད་སྣོད་དུ་བྱས་པ་མཁའ་ལ་འཕྱོ། ། ཞེས་སོ། ། རྒྱུ་མ་སྤྱད་ཀྱང་སྨོན་ལམ་གྱི་དབང་གིས་བྱང་སེམས་ངན་འགྲོར་འགྲོ་བ་ཡང་ཡོད་མོད། དེ་ལ་ཆེས་སྡུག་བསྔལ་གྱི་བསམ་པ་ནི་མེད་དེ།
ཐེག་པ་ཆེན་པོ་ལ་དད་པ་རབ་ཏུ་སྒོམ་པའི་མདོ་ལས། བྱང་ཆུབ་སེམས་དཔའི་བདེ་འགྲོ་ཡང་ངན་འགྲོ་ཡིན་ལ། ངན་འགྲོ་ཡང་བདེ་འགྲོར་རིག་པར་བྱའོ། ། ཞེས་དང༌། དེ་ཉིད་ལས། གསོལ་བ། བཅོམ་ལྡན་འདས་ཅི་ལགས། བྱང་ཆུབ་སེམས་དཔའ་སྨོན་ལམ་གྱི་དབང་གིས་སེམས་ཅན་དམྱལ་བ་དང༌། དུད་འགྲོ་དང་ཡི་དྭགས་རྣམས་སུ་སྐྱེ་བ་ཡང༌། དེ་གཞན་དུ་སྡུག་བསྔལ་བའི་རྨོངས་པ་ལགས་སམ།
བཀའ་སྩལ་པ། དེ་ནི་དེ་ལྟར་མི་ལྟའོ། ། བྱང་ཆུབ་སེམས་དཔའི་སྨོན་ལམ་གྱི་དབང་གིས་ངན་འགྲོ་རྣམས་སུ་སྐྱེ་བ་ནི། བསམ་གཏན་བཞི་པའི་ས་པའི་བདེ་བ་ལས་ཤིན་ཏུ་འདས་ནས་བདེ་བ་དང་ལྡན་ཏེ། འཇིག་རྟེན་པ་ཐམས་ཅད་དང་འཇིག་རྟེན་ལས་འདས་པ་དམན་པའི་ཤེས་རབ་ཀྱང་ཤིན་ཏུ་འདས་ནས་ཤེས་རབ་ཀྱི་རྒྱུ་བ་ལ་འཇུག་གོ། ། ཞེས་གསུངས་པ་སོགས་གོ་དགོས་སོ། ། ཉེར་གསུམ་པ། ཉམས་ལེན་རྨད་དུ་བྱུང་བ་རྣལ་འབྱོར་ནང་གི་ཚོགས་གསོག་བྱ་བའི་སྤྱོད་པ་འདི་ནི། བདག་ཅག་གི་སྟོན་པ་བཟོད་པ་དང་བརྩོན་འགྲུས་ཕུན་སུམ་ཚོགས་པས་བརྒྱན་པ་དེའི་ལམ་བགྲོད་པའི་ལུགས་ཡིན་ལ། དེ་ནི་གྲངས་མེད་པ་གསུམ་ལ་འདི་ཚོད་ཅེས་པའི་གྲངས་འདུལ་ལུང་སྨན་གཞི་སོགས་ན་བཞུགས།
འདིར་ཚོགས་གསོག་ལ་ཞིང་བསམ་དངོས་པོ་རྣམ་པར་དག་པ་གལ་ཆེ། དེ་ལ་ནི་འདི་ནི་བླ་མ་གོང་མའི་ཐུགས་ཉམས་སུ་བཞེས་པའི་ཆོས་ཁྱད་པར་དུ་འཕགས་པ་ཀུ་སཱ་ལའི་ཉམས་ལེན་ནང་གི་ཚོགས་གསོག་རྨད་དུ་བྱུང་བ་ཡིན་ཏེ། འདི་ལ་ཚོགས་ཞིང་ཁྱད་པར་འཕགས་པ་མཆོག་དམན་ཐམས་ཅད་གདན་འཛོམས་པ། དམིགས་ཡུལ་ཁྱད་པར་དུ་འཕགས་པ་འགྲོ་དྲུག་གི་སྒྲིབ་སྦྱོང༌། དངོས་པོ་ཁྱད་པར་དུ་འཕགས་པ་རང་ལུས་ཤ་ཁྲག་གི་ཚོགས་འཁོར་སོགས་གནད་མང་དུ་ཡོད་པས་ཆོས་ཁྱད་པར་དུ་འཕགས་ཤིང༌། སྒྲུབ་པའི་དུས་ཀྱང་ནད་གདོན་བར་ཆད་ལ་སོགས་པ་གང་ལ་ཡང་གེགས་སེལ་གྱི་མཆོག་དམ་པ་ཡིན་ལ། རྡོ་ཤེར་མ་སོགས་ན་མི་བཞུགས་ཀྱང༌། རྩ་བར་སྒྲུབ་པ་བྱེད་པ་ལ་སོགས་པའི་དུས་སུ་ནད་དང་གནོད་པ་སོགས་བྱུང་ན་ཕྱི་ནང་གི་རྟེན་འབྲེལ་གྱིས་ཕན་པར་འདོད་པ་ཡིན་མོད་ཀྱི། འདིར་ནི་དེ་རྣམས་སེལ་བའི་ཐབས་ལམ་གཏོང་དང་དམིགས་པ་ཡིན་པར་བཞེད་དོ། ། ཞེས་བྱ་བ་ཡོད་པ་ཡང་འདིའི་ཁོངས་སུ་བསྡུ་ཞིང་འདུ་ལུགས་ནི་གོ་སླ་བས་མ་སྤྲོས་སོ། །
ཉེར་བཞི་པ། ཏིང་ངེ་འཛིན་གྱིས་བསྡུས་ཚད་རྡོ་རྗེ་ལྟ་བུའི་ཏིང་ངེ་འཛིན་དུ་གཅིག་བྱ་བ་ནི། ཚོགས་སྦྱོར་ནས་ས་བཅུ་པའི་བར་དུ་ཏིང་ངེ་འཛིན་མི་འདྲ་བ་དུ་མ་འབྱུང་ལ། རྒྱུན་མཐའི་ཚེ་རྡོ་རྗེ་ལྟ་བུའི་ཏིང་ངེ་འཛིན་བརྙེས་པར་བཤད་པ་དེ་ཡང་ཡིན་ཏེ། འདིར་སེམས་གསལ་སྟོང་ཟུང་འཇུག་ཚོགས་དྲུག་གི་རྟོག་པས་མི་གཡོ་བར་གནས་པ་ལ་ཞི་གནས་དང༌། དེའི་ངོ་བོ་གསལ་རིག་སྟོང་པ་སོགས་ལ་བརྟག་དཔྱད་བྱེད་པ་ལྷག་མཐོང་གི་ཤེས་རབ་ཏུ་དེང་སང་བཞེད་པ་ནི་མཚོན་བྱེད་ཀྱི་དཔེ་ཙམ་ལ་བཏགས་ཀྱི། དོན་དམ་དུ་ཞི་གནས་མཚན་ཉིད་པས་ཚོགས་སྦྱོར་གཉིས་བགྲོད་ནས། མཐོང་ལམ་ཐོབ་པ་དང་ལྷག་མཐོང་མཚན་ཉིད་པ་རྒྱུད་ལ་སྐྱེ་ཞིང་ས་དང་པོ་རབ་དགའ་ཐོབ་ཅེས་མིང་བཏགས་ལ། དེའི་ཏིང་ངེ་འཛིན་གྱི་ངོ་བོ་ནི་རྡོ་རྗེ་ལྟ་བུའི་ཏིང་འཛིན་ཡིན། འདི་ལ་རྡོ་རྗེ་ལྟ་བུ་ཞེས་འཇོག་པའི་རྒྱུ་མཚན་མྱ་ངན་ལས་འདས་པ་ཆེན་པོའི་མདོ་ལས།
རིགས་ཀྱི་བུ་དཔེར་ན་ནོར་བུ་རིན་པོ་ཆེ་ཐམས་ཅད་ཀྱི་ནང་ན་རྡོ་རྗེ་མཆོག་སྟེ། དེ་བཞིན་དུ་བྱང་ཆུབ་སེམས་དཔའ་ཆེན་པོ་རྡོ་རྗེ་ལྟ་བུའི་ཏིང་ངེ་འཛིན་ཐོབ་པ་ཡང་དེ་དང་འདྲ་སྟེ། ཏིང་ངེ་འཛིན་ཐམས་ཅད་ཀྱི་གཙོ་བོར་གྱུར་ཏོ། ། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་འཛིན་དེ་བསྒོམ་ན་ཏིང་འཛིན་ཐམས་ཅད་འདིར་འདུས་པར་འགྱུར་རོ། ། ཞེས་དང་ཡང་དེ་ཉིད་ལས། ཏིང་ངེ་འཛིན་ཐམས་ཅད་རྡོ་རྗེ་ལྟ་བུའི་ཏིང་འཛིན་གྱིས་དབང་བསྒྱུར་རོ། ། ཞེས་གསུངས་པས། སྤྱིར་ཏིང་ངེ་འཛིན་ཐམས་ཅད་ལ་རྡོ་རྗེ་ལྟ་བུའི་ཏིང་ངེ་འཛིན་གྱིས་མི་ཁྱབ་པ་མེད་པ་དང༌། ཁྱད་པར་དུ་ས་བཅུའམ་བཅུ་གསུམ་མན་ཆད་ས་དང་པོའི་རྟོགས་པ་ན་འཕར་བས་བགྲོད་དགོས་པས་དེས་ན་ཏིང་ངེ་འཛིན་ཐམས་ཅད་རྡོ་རྗེ་ལྟ་བུའི་ཏིང་ངེ་འཛིན་ཡིན་པས་ཁྱབ་པའི་ཕྱིར་རོ། །
ཉེར་ལྔ་པ། སྔགས་ནི་སྡེ་སྣོད་གསུམ་ག་དང་གསུམ་ཆར་གྱི་སྙིང་པོར་བཞེད་པ་ནི། འཆད་ཚུལ་མང་ཡང་གོ་སླ་བ་མདོའམ་ཕར་ཕྱིན་ཐེག་པ་གང་ཟེར་ཡང་དེས་ཉོན་མོངས་རགས་པ་སྤོང་ཞིང༌། སྔགས་ཀྱིས་ཉོན་མོངས་ཕྲ་བ་ཆེས་ཕྲ་བ་སྤོང༌། སོ་ཐར་དང་བྱང་སེམས་ཀྱིས་ཀྱང་ཉོན་མོངས་ཕྲ་རགས་ཙམ་སྤོང༌། ཡང་ཆེས་ཤིན་ཏུ་ཕྲ་བ་ནི་རྡོ་རྗེ་ཐེག་པའི་ལམ་ཁོ་ནས་སྤོང་བར་གསུངས། ཉོན་མོངས་ཕྲ་རགས་སྤངས་པས་ཆེས་ཕྲ་བ་བག་ཉལ་དང་བཅས་པ་སྤོང་དཀའ་ལ། ཆེས་ཕྲ་བ་བག་ཉལ་དང་བཅས་པ་སྤངས་ན་རགས་པ་དང་ཕྲ་བ་གཞན་སྤང་བ་ལྟ་ཅི་སྨོས། ཡང་སྡོམ་པ་གོང་མ་ལ་འོག་མའི་རྟེན་དགོས་པས་ཀྱང་སྔགས་ནི་སྡེ་སྣོད་ཐམས་ཅད་ཀྱི་སྙིང་པོར་ཡང་གྲུབ་ཅིང་སྡོམ་པ་གསུམ་གནད་མི་གཅིག་ཀ་མེད་དུ་འོང་བ་ཡིན་ནོ། ། ཉེར་དྲུག་པ།
རྒྱུད་ལ་སྐྱེས་ཀྱང་བརྒྱུད་པའི་ཆོས་ཟབ་པས་ཆོ་ག་དགོས་བྱ་བ་ནི། རྒྱུད་ལ་ཡེ་ཤེས་སྐྱེས་ཀྱང་དབང་པོ་རབ་འབྲིང་ཐ་མ་གསུམ་ལ་བརྒྱུད་པ་དང་ལྡན་པའི་དབང་བསྐུར་ངེས་པར་དགོས་ཏེ། དབང་དོན་ཆ་འདྲ་རྒྱུད་ལ་སྐྱེས་ཀྱང་དབང་མ་བསྐུར་ན་ཚོགས་མ་སྨིན་པ་དང༌། གཞན་དོན་དབང་རྒྱུན་མེད་པ་དང༌། ཆོ་ག་སངས་རྒྱས་ཀྱི་མཁྱེན་པའི་ཡེ་ཤེས་ཡིན་པ་སོགས་དང༌། ཐ་མ་ལ་ཡང་དབང་བསྐུར་བས་རྒྱུད་ལ་བག་ཆགས་འཇོག་པ་དང༌། ཐུན་མོང་དུ༌། ཇི་སྐད་དུ། སྨིན་པ་དང་ནི་གྲོལ་བའི་ལམ། ། སངས་རྒྱས་བྱང་ཆུབ་བསྟན་པའི་མཆོག །
ཅེས་སྨིན་གྲོལ་གཉིས་སྔགས་ལམ་གྱི་དངོས་གཞི་ཡིན་པས་རྒྱུད་ལ་སྔགས་ལམ་ཡོངས་རྫོགས་མ་ཚང་བ་དང༌། སྔགས་སྡོམ་མི་སྐྱེ་བ་སོགས་ཉེས་པ་མང་པོའི་སྒོ་འགགས་ཤིང་རྟེན་འབྲེལ་རྨད་བྱུང་མང་དུ་མཆིས་པ་ལ་དགོངས་པ་འདིའི་སྐབས་དོན་ཡིན་ལ། གཞན་རང་བྱུང་རྣམས་ལ་འཇུག་ཆོག་དགོས་པ་དང་འདི་མཚུངས་པའི་ཕྱིར་རོ། ། ཉེར་བདུན་པ། ལྷ་གཅིག་གིས་ཀྱང་ཕྲིན་ལས་ཐམས་ཅད་འགྲུབ་པར་བྱེད་བྱ་བ་ནི། ལྷ་ཕོ་རེང་མོ་རེང་ཞིག་ཡིན་ཡང་དེའི་སྐུ་གསུང་ཐུགས་དང་ཕུང་ཁམས་སྐྱེ་མཆེད་འབྱུང་བ་བཞི་སོགས་ཀྱི་ཆ་ནས་རིགས་གསུམ་དང༌། ལྔ་དང༌། བརྒྱ་སོགས་དོན་གྱིས་ངེས་པར་ཚང་བས་ཕྲིན་ལས་ཀྱང་བཞི་དང༌། བཅུ་བཞི་དང༌། ཉེར་བཞི།
དྲུག་ཅུ་རྩ་བཞི་སོགས་ལས་རབ་འབྱམས་གང་བསྒྲུབས་ཀྱང་ལྷ་གཙོ་འཁོར་བརྒྱ་སྟོང་ཡོད་པ་དང་རྐྱང་པ་ལ་ཁྱད་མེད་དེ། ཟླ་གསང་གི་རྒྱུད་ལས། རིགས་ནི་རྣམ་པ་བརྒྱར་བསྟན་ཏེ། ། རེ་རེ་ལས་ཀྱང་དཔག་མེད་པ། ། སེམས་ཅན་འདུལ་དོན་རབ་ཏུ་བསྟན། ། མདོར་བསྡུས་ན་ནི་རྣམ་པ་ལྔ། ། ལུས་དང་ངག་ཡིད་སྦྱོར་བ་ཡིས། ། གསུམ་དུ་ཡང་ནི་འགྱུར་བ་ཡིན། ། ཞེས་དང༌། བརྟག་གཉིས་ལས།
སེམས་ནི་ཆེན་པོ་གཅིག་ཉིད་ལས། ། ལྔ་ཡི་གཟུགས་ཀྱིས་རྣམ་པར་མཚོན། ། རིགས་ནི་ལྔ་པོ་དེ་ཉིད་ལ། ། སྟོང་ཕྲག་དུ་མ་སྐྱེ་བ་ཉིད། ། དེ་ཕྱིར་འདི་དག་རང་བཞིན་གཅིག ། ཅེས་གསུངས་པ་རིགས་ཐམས་ཅད་བསྡུ་ན་ཐུགས་རྡོ་རྗེའི་རིགས་གཅིག་པུར་འདུ་སྟེ། ཇི་སྐད་དུ། སྔགས་རྣམས་ཀུན་གྱི་མཚན་ཉིད་ནི། ། བདེ་བར་གཤེགས་པའི་ཐུགས་ལ་གནས། ། ཞེས་སོགས་གསུངས་པའི་ཕྱིར་སྒྲུབ་པ་པོས་ཏིང་ངེ་འཛིན་ལ་དྲོད་ཐོབ་མ་ཐོབ་དང་མཚན་མ་བརྟན་པོ་བརྙེས་མ་བརྙེས་ཀྱིས་ལས་འགྲུབ་མི་འགྲུབ་ཡིན་གྱི།
ལྷ་གཙོ་འཁོར་མང་ཉུང་དང་ཆོ་གའི་བརྗོད་བྱ་ལེགས་ཉེས་དང་ལྷ་ལ་བཟང་ངན་ལྟར་གདམ་ག་བྱེད་པ་ནི་ཤིན་ཏུ་རྨོངས་སོ། ། ཉེར་བརྒྱད་པ། ལྷ་ཐམས་ཅད་ཀྱི་མཚན་ལྷག་པའི་ལྷས་བཟུང་བྱ་བ་ནི། རྒྱུ་དུས་སུ་ཉོན་མོངས་པ་རྣམས་ལམ་དུས་སུ་སྦྱངས་པས་བྲལ་བ་དང་རྣམ་སྨིན་གྱི་འབྲས་བུ་དེའི་ཡོན་ཏན་གྱི་ངོ་བོར་སངས་རྒྱས་པ་དང༌། སྐུ་གང་འདུལ་ཡིན་ཡང་རྣམ་སྨིན་གྱི་མཚན་དཔེ་ཅན་དང༌། ཐུགས་སྟོབས་སོགས་བྲལ་འབྲས་དང་ལྡན་ལ། མཚན་བཅོམ་ལྡན་འདས་ཞེས་པར་ཡང་གཅིག་ཅིང༌། གསོལ་བ་བཏབ་ན་བྱིན་རླབས་འབྱུང་བར་ཡང་གཅིག་པར་མཚུངས་པའི་ཕྱིར། རབ་ཏུ་གནས་པའི་རྒྱུད་ལས། སྐུ་གང་རབ་ཏུ་གནས་བྱ་བ། །
དེ་ལ་དེ་ཡི་དཀྱིལ་འཁོར་ཡིན། ། ཡང་ན་སློབ་དཔོན་རང་ཉིད་ཀྱི། ། སློབ་དཔོན་རང་གི་ལྷག་པའི་ལྷ། ། ཞེས་གསུངས་ལ། ཇོ་བོ་རྗེས་ཀྱང༌། བོད་ལྷ་མང་བས་ཕོངས་པ་ཡིན། ལྷག་པའི་ལྷ་གཅིག་གི་ཉམས་ལེན་གྱི་རྐང་ཚུགས་ཤིང་དེའི་ཡེ་ཤེས་སེམས་དཔའ་སྤྱན་འདྲེན་གྱི་དུས་རང་གང་འདོད་པའི་ལྷ་རྣམས་ལྷག་པའི་ལྷ་དེའི་རྣམ་པར་སྤྱན་དྲངས་ནས་བསྟིམས་པས་ལྷ་དེ་འགྲུབ་དུས་ཐམས་ཅད་འགྲུབ་འོང་བ་ཞིག་ཡིན་ཏེ། ཞེས་སོགས་གསུངས་པའི་ཕྱིར་རོ། ། ཉེར་དགུ་པ། དུས་བཞིར་རྩ་བའི་དམ་ཚིག་ནི་གནང་བའི་དུས་སྐབས་མེད་པར་བཞེད་པ་ནི།
བུམ་དབང་སོགས་དབང་གི་དུས་བཞི་ལས། ཤེར་དབང་གི་སྐབས་སློབ་དཔོན་དང་སློབ་མ་རྩ་རླུང་ལ་རང་དབང་ཐོབ་པས་བྱང་སེམས་འཛིན་ནུས་པའི་བརྟན་པ་ཐོབ་ན་མ་གཏོགས། རྩ་བའི་ལྟུང་བ་བཞིའི་ཡ་གྱལ་དབང་པོ་གཉིས་སྦྱོར་གྱི་དངོས་དབང་གནང་བའི་གོ་སྐབས་མེད་དེ། བརྟག་གཉིས་ལས། ཁུ་བ་མེད་ན་བདེ་མེད་འགྱུར༑ ༑ བདེ་བ་མེད་ན་དེ་མེད་འགྱུར། ། ཞེས་དང༌། ཨིནྡྲ་བྷཱུ་ཏིས། དབང་པོ་གཉིས་སྦྱོར་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲ། །
དེ་ནི་བདེ་བ་ཆེ་ཡིན་ཞེས། ། རྒྱལ་བ་མཆོག་གིས་མ་གསུངས་སོ། ། ཞེས་དང༌། ཇོ་བོ་རྗེས། དང་པོའི་སངས་རྒྱས་རྒྱུད་ཆེན་ལས། ། རབ་ཏུ་འབད་དེ་བཀག་པའི་ཕྱིར། ། གསང་བ་ཤེས་རབ་དབང་བསྐུར་ནི༑ ༑ ཚངས་པར་སྤྱོད་པས་བླང་མི་བྱ། ། གལ་ཏེ་དབང་བསྐུར་དེ་འཛིན་ན། ། དཀའ་ཐུབ་ཅན་དེ་ཕམ་པར་འགྱུར། །
ཞེས་སོ། ། འོ་ན་ཇི་ལྟར་བྱ་ཞེ་ན། སློབ་དཔོན་དགེ་སློང་སོགས་ཡིན་ན་གསང་དབང་དང༌། སློབ་མ་དགེ་སློང་སོགས་སམ་རྩ་རླུང་ལ་རང་དབང་མ་ཐོབ་ན་ཤེར་དབང་གྲོལ་བའི་ལམ་ལྟར་སྦྱིན་གྱི། ཆགས་ལམ་ལྟར་མི་བྱེད། དམིགས་པ་དང་ཚིག་གིས་སྦྱིན་ཏེ། ཇི་སྐད་དུ། ཡང་ན་གྲོལ་བའི་ལམ་གྱིས་ནི། ། ཚིག་གི་དབང་བསྐུར་སྦྱིན་བྱ་སྟེ། ། ཞེས་སོགས་གསུངས་པས་རྣམ་དབྱེར་ཕྱེད་དགོས་སོ། །
སུམ་ཅུ་པ། ལྷ་ལ་ཅིག་ཅར་དུ་འཇུག་པ་གནད་ཟབ་བྱ་བ་ནི། བསྐྱེད་རིམ་གདོད་ནས་ཡོངས་གྲུབ་ཀྱི་གནད་ཀྱིས་རང་གི་ཕུང་ཁམས་ལྷ་དང་དབྱེར་མེད་དུ་དང་པོ་ཉིད་ནས་བསྒོམ་པ་ནི་བསྐྱེད་རྫོགས་ཟུང་འཇུག་གམ་ཟབ་མོ་བསྐྱེད་པའི་རིམ་པ་ཞེས་གནད་ཟབ་སྟེ། མགོན་པོ་འབྲི་གུང་པ་ཆེན་པོས། ཐ་མལ་ལུས་ངག་ཡིད་གསུམ་དུ། ། སྐད་ཅིག་ཙམ་ཡང་མ་ཤོར་བ། ། རིག་པ་འཛིན་པའི་སྡོམ་པ་ཡིན། ། གར་དགུའི་རྣམ་པར་རོལ་མཛད་པ༑ ༑ དུས་གསུམ་སངས་རྒྱས་ངོ་བོ་ཉིད། ། ཧེ་རུ་ཀ་དཔལ་རྡོ་རྗེའི་སྐུ། །
བྱང་ཆུབ་མཆོག་ཏུ་འཚང་རྒྱ་བ། ། ཨེ་མ་ངོ་མཚར་མི་ཆེའམ། ། ཞེས་གསུངས་པས། ཐོག་མར་རང་གི་ལུས་ཀྱི་ཕུང་ཁམས་སྐྱེ་མཆེད་སྦྱོང་ཞིང་བྱིན་གྱིས་རླབས་པ་ལྟར་བྱེད། གཟོད་བསྐྱེད་རིམ་ལ་འདྲིས་སུ་བཅུག་པ་མི་ཟབ་ཀྱི། རང་ཉིད་གདོད་ནས་ལྷར་ཡོངས་སུ་གྲུབ་པ་ལ་གྲུབ་པར་ཤེས་པའི་གསལ་འདེབས་ཀྱི་ཚུལ་དུ་ཅིག་ཅར་སྐད་ཅིག་ལ་འཇུག་པ་ཆེས་གནད་ཟབ་པ་ཡིན་ནོ། ། སོ་གཅིག་པ། ལྷ་ནི་རྟེན་འབྲེལ་གྱི་ཚོགས་པས་གྲུབ་པར་ཤེས་དགོས་བྱ་བ་ནི། རང་གི་ཕུང་པོ་ལྔ་རྒྱལ་བ་ལྔ། འབྱུང་བ་བཞི་ཡུམ་བཞི།
མིག་སོགས་ནང་གི་སྐྱེ་མཆེད་སེམས་དཔའ། གཟུགས་སོགས་ཕྱིའི་སྐྱེ་མཆེད་སེམས་མ། ཚིགས་སོགས་ཁྲོ་བོ་ཁྲོ་མོ་སྟེ་གདན་གསུམ་ཚང་བའི་དཀྱིལ་འཁོར་རྟེན་དང་བརྟེན་པར་བཅས་པ་གདོད་ནས་ཡོངས་སུ་གྲུབ་པ། རྒྱུ་དང་ལམ་དུས་སུ་སྨིན་བྱེད་བུམ་དབང་སོགས་ཀྱིས་ངོ་སྤྲད་ཅིང་མངོན་བྱང་ལྔ་ལ་སོགས་པའི་རྟེན་འབྲེལ་ཚོགས་པས་བསྒོམས་པ་ལས༑ འབྲས་དུས་སུ་ཚོགས་གཉིས་རྫོགས་ཤིང་སྔར་གྱི་བསྒོམ་བྱ་ལས་བསམ་པའི་རང་གཟུགས་ཀྱི་འཁོར་ལོའི་དབང་ཕྱུག་གི་གོ་འཕང་ཐོབ་པ་ནི་གསང་སྔགས་རྒྱུ་རྐྱེན་རྟེན་འབྲེལ་གྱི་ཚོགས་པ་ལས་གྲུབ་པ་ཡིན་ཏེ། འདུས་པ་ལས། མདོར་ན་ཕུང་པོ་ལྔ་རྒྱལ་བ། ། མིག་ལ་སོགས་པ་བྱང་ཆུབ་སེམས། ། ས་ནི་སངས་རྒྱས་སྤྱན་མའོ། ། ཞེས་སོགས་དང༌༑
ཇི་སྐད་དུ། འགྲོ་བ་འདི་དག་སངས་རྒྱས་ལྔའི་བདག་ཉིད། ། ཅེས་སོགས་རྒྱ་ཆེར་གསུངས་པའི་ཕྱིར་རོ། ། སོ་གཉིས་པ། དཀའ་ཐུབ་ལ་སོགས་པ་ནི་ཐ་མལ་གྱི་ལུས་སུ་བཏགས་པས་སྨད་བྱ་བ་ནི། སྤྱིར་སོ་ཐར་ནས་ཀྱང་འཚོ་བའི་སྨན་དང་ནད་གསོ་བའི་སྨན་སོགས་གནང་ཞིང་བསྲུང་བྱ་འགའ་ཞིག་ཀྱང་སྲོག་གི་བར་ཆད་དུ་འགྲོ་ན་གནང་ལ། བྱང་སེམས་ནས་ཀྱང་སྨན་མྱུ་གུའི་དཔེས་ཐོག་མར་ལུས་སོགས་སྲུང་བ་གཙོ་བོར་མཛད་ལ། བྱེ་བྲག་གསང་སྔགས་པས་ནི་ལུས་ལྷ་དང་ལྷ་མོའི་རང་བཞིན་ཡིན་པས་དཀའ་ཐུབ་ཀྱིས་གདུངས་ཤིང་ངལ་བར་མི་བྱ་བ་ལྟ་ཅི་སྨོས༑ ནང་གི་སྦྱིན་སྲེག་སོགས་ལ་གནད་དུ་བསྣུན་པས་ཚོགས་གཉིས་རྫོགས་པའི་ཐབས་རྨད་དུ་བྱུང་བར་གསུངས་ཤིང༌། ལུས་ལ་སྨད་ན་རྩ་བའི་ལྟུང་བ་བརྒྱད་པ་འབྱུང་བ་ཡང༌།
སློབ་དཔོན་དཔའ་བོས། ཕུང་པོ་སངས་རྒྱས་ལྔ་བདག་ཉིད། ། དེ་ལ་བརྙས་བྱེད་བརྒྱད་པ་ཡིན། ། ཞེས་སོགས་གསུངས་ལ། སངས་རྒྱས་ཀྱིས་ལོ་དྲུག་ཏུ་དཀའ་བ་སྤྱད་པ་ནི། ལས་ཀྱི་རྒྱུ་བའང་ཡིན༑ མདོ་གསང་བསམ་དང༌། དཀོན་བརྩེགས་སོགས་སུ་དགོངས་ཏེ་གསུངས་པ་དང༌། ཐབས་མཁས་པའི་མདོར་སེམས་ཅན་བསྐུལ་བའི་ཐབས་མཁས་སུ་གསུངས་པ་དང༌། འདུལ་ལུང་ན་རྒྱུ་འབྲས་སུ་གསུངས་པ་སོགས་དགོངས་པ་ཆེས་མང་ལ།
དཀའ་ཐུབ་དེས་འཚང་མི་རྒྱ་བས་ལྷ་ལ་སོགས་པས་བསྐུལ་ནས་སླར་བྱང་ཆུབ་ཤིང་དྲུང་དུ་མཉམ་པར་བཞག་པས་འཚང་རྒྱ་ཚུལ་བསྟན་པ་དང༌། ནཱ་རོ་དང་མི་ལས་དཀའ་བ་སྤྱད་པ་ནི་བླ་མའི་བཀའ་སྒྲུབ་པ་ལས། ཕྱིས་ཉམས་སུ་བླངས་པས་གྲུབ་པ་ཐོབ་ཀྱི་དཀའ་བ་སྤྱད་པས་མིན་པ་དང༌། ཉམས་ལེན་གྱི་གཙོ་བོ་ཡང་སེམས་འདུལ་བ་ལས། ལུས་ངག་ལ་གནད་དུ་བསྣུན་པ་གཙོ་མི་ཆེ་སྟེ། རྒྱལ་སྲས་ཞི་བ་ལྷས། སེམས་བསྲུང་བརྟུལ་ཞུགས་མ་གཏོགས་པ། ། བརྟུལ་ཞུགས་མང་པོས་ཅི་ཞིག་བྱ། ། ཞེས་སོགས་གསུངས་པའི་ཕྱིར་རྡོ་རྗེ་ཐེག་པའི་ལམ་དུ་ཞུགས་ཟིན་རྣམས་ཀྱིས་དཀའ་ཐུབ་དང་སྨྱུང་བར་གནས་པ་སོགས་ནི་རྩ་ལྟུང་བརྒྱད་པ་དང༌། ཡན་ལག་གི་ལྟུང་བའང་འགའ་ཞིག་ཉམས་སུ་མྱོང་བས།
ལམ་གྱི་ལམ་རིམ་པ་གཉིས་བྱང་ཆུབ་སེམས་ཀྱི་དྲན་གསོ་དང་མ་བྲལ་བ་ཞིག་མ་བྱུང་ན། ལུས་ངག་གི་འཇབ་འཇོབ་བཙུན་པོ་དང་དཀའ་ཐུབ་སྨྱུང་གནས་སོགས་ཁོ་ན་ཡང་ཤ་ཐང་ངོ༌། ། སོ་གསུམ་པ། དྲང་དོན་ངེས་དོན་མེད་པར་ཆོ་ག་རྒྱས་པ་ཐམས་ཅད་ལ་དགོས་བྱ་བ་ནི། རང་ཉིད་གདོད་ནས་ཕུང་ཁམས་སྐྱེ་མཆེད་དཀྱིལ་འཁོར་གྱི་འཁོར་ལོ་གྲུབ་པ་ཉིད་རྟོགས་བྱེད་ཀྱི་ཐབས་ཆོ་ག་ལ་རག་ལས་པ་དང༌། རྫོགས་པའི་སངས་རྒྱས་རྣམ་པ་ཀུན་ཏུ་ཐབས་མཁས་ཤིང་ཐུགས་རྗེ་ཆེ་བས་ཆོ་གའི་ཡན་ལག་ཕྲ་མོ་ཙམ་རེ་ལ་ཡང་རྟེན་འབྲེལ་རྨད་དུ་བྱུང་བ་རེ་རེ་དགོས་པ་ཡོད་པས་མདོར་ན་ས་ཆོག་ནས་བརྩམས་བཞི་པའི་བར་དུ་སྨིན་ལམ་གྱི་དབང་ཆོ་ག་རྒྱས་ཤིང་ཟུར་ཡང་མ་ཉམས་པ་ཐོབ་དགོས། དེ་ཐོབ་ནས་གྲོལ་ལམ་བསྐྱེད་རྫོགས་ཉམས་སུ་ལེན་པའི་ཚེ་ཡང་དེས་ཆོག་དེས་འོང་མི་བྱ་བར་ཆོ་ག་རྒྱས་པ་དམིགས་པ་གསལ་བ་གལ་ཆེ་སྟེ་སངས་རྒྱས་ཀྱི་མཁྱེན་པའི་ཡེ་ཤེས་སྒྲུབ་བྱེད་ཀྱི་རྐྱེན་ཆོ་ག་ཡིན་པ་ལ་དགོངས་སོ༑ ༑ སོ་བཞི་པ། གང་གིས་འདུལ་བ་གཙོ་བོར་གྱུར་པ་ལ་བསྡུས་པར་ཡང་བཞེད་བྱ་བ་ནི། སྔར་ཆོ་ག་རྒྱས་པ་སྤྱིར་བཏང་མེད་མི་རུང་དུ་གསུངས་ནས།
འདིར་དམིགས་བསལ་ཅིག་ཅར་བ་ལ་ནི་ཆོ་ག་རྒྱས་པ་ཉིད་མ་བྱུང་ཡང་བསྡུས་པ་ཙམ་གྱིས་ཀྱང་ཆོག་སྟེ། དེ་ལ་ནི་བླ་མ་རབ་སངས་རྒྱས་ལྟ་བུ། འབྲིང་མངོན་ཤེས་ཐོབ་པ། ཐ་མ་ཡང་སློབ་མ་དེའི་རིགས་ཤེས་པ། སློབ་མ་ཡང་ཅིག་ཅར་བ་ཞིག་དགོས་ཏེ། སྔོན་སངས་རྒྱས་ཀྱིས་ལེགས་འོང་གི་རྒྱུད་མཁྱེན་ནས་དགེ་སློང་རྣམས་ཨུཏྤལའི་དྲི་མིག་ལ་ཕན་ཞེས་གསུངས་པས། དགེ་སློང་རྣམས་ཀྱིས་ཨུཏྤ་ལ་རེ་རེའི་དྲི་མ་མནམ་པའི་ཕྱིར་ཐོགས་པ་སྔོ་ཟིངས་ཀྱིས་བྱུང་བ་ལེགས་འོང་གིས་མཐོང་བས་ཁོ་སྔ་མ་ཟད་པ་སྔོན་པོ་ལ་གོམས་པས་དེ་མཐོང་བས་སད་དེ་དགྲ་བཅོམ་ཐོབ་ཅིང་ཀླུ་ཨ་མྲྀའི་ཆུ་ངོགས་གཞན་གྱིས་མ་ཐུབ་པ་ཁོང་གིས་བཏུལ་བ་ལྟ་བུ་དང༌། བྱང་ཆུབ་སེམས་དཔའ་དགའ་བྱེད་ལྟ་བུ་དང༌། སློབ་དཔོན་འཕགས་པས་ཀླུའི་བྱང་ཆུབ་ལ་གདམས་པ་བསྟན་པ་ལྟ་བུ་དང༌། རྒ་རྒྱལ་བའི་བླ་མ་དེ་གུ་རུ་ལོ་ཙཱ་བས་བཏུལ་བ་ལྟ་བུ་ཡིན་པས།
འཁོར་འདས་ཀྱི་ཆོས་ཐམས་ཅད་རྟེན་འབྲེལ་རྒྱུ་འབྲས་ཚོགས་པ་ལས་བྱུང་བ་ཡིན་པས། གོང་གི་ཆོ་ག་མང་པོ་ལ་བརྟེན་དགོས་པར་བཞེད་པ་ཡང་ཐབས་རྒྱུ་རྐྱེན་གྱི་རྟེན་འབྲེལ་འགྲིག་པའི་ཕྱིར་དགོངས་པ་ཡིན་ནོ། ། སོ་ལྔ་པ། བསྲུང་བའི་འཁོར་ལོ་རྨད་དུ་བྱུང་བ་ནི་བྱང་ཆུབ་ཀྱི་གོ་ཆ་ཡིན་པར་བཞེད་བྱ་བ་ནི། གདོན་བགེགས་ལ་སོགས་པར་སྣང་བ་རྣམས་རང་གི་གཉིས་འཛིན་གྱི་རྟོག་པ་ལས་བྱུང་བའི་ཕྱིར་དང༌། ཐེག་པ་ཆེན་པོ་ལ་ཞུགས་ནས་སེམས་ཅན་ཐམས་ཅད་ཀྱི་དོན་དུ་བྱང་ཆུབ་སྒྲུབ་པར་ཁས་བླངས་ནས་བདག་དང་བགེགས་ཞེས་གཉིས་སུ་བཟུང་ནས་བགེགས་ལ་སྡང་སེམས་ཀྱིས་རྡོ་རྗེ་རྭ་གུར་སོགས་བསྒོམས་ཀྱང་ངེས་པར་མི་འཚེ་བའི་རྒྱུ་མེད་པས། དེས་ན་སེམས་བསྐྱེད་ནས་བསྔོ་བའི་བར་ཡང་སེམས་ཅན་གྱི་དོན་དུ་བྱེད་ན་བགེགས་ཀྱང་སེམས་ཅན་ལས་མ་འདས་པའི་ཕྱིར་དོན་དེས་ན་མགོན་པོ་འབྲི་གུང་པ་ཆེན་པོའི་བཞེད་པ་སྐྱབས་འགྲོ་ནས་བཟུང༌༑ བདག་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་པར་བྱེད་པ་ཐམས་ཅད་ཀྱིས་གཙོ་བྱས་པའི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་སོགས་ཚངས་པའི་གནས་བཞི་བསྒོམས་པས།
གནོད་བྱེད་ལ་ཕན་བཏགས་པ་བྱང་ཆུབ་སེམས་དཔའི་ཆོས་ཀྱི་མཆོག་ཏུ་གྱུར་པ་དང༌། བགེགས་དེ་རྣམས་ཀྱིས་ཀྱང་གནོད་བྱ་གནོད་བྱེད་དང་བྲལ་བའི་ཕྱིར་གནད་ཡང་དག་པར་ཟབ་ཅིང༌། གཞན་ཡང་དོན་དམ་བྱང་སེམས་བགེགས་ཀྱང་མ་གྲུབ་པ་རང་སེམས་ཀྱི་སྣང་ཆ་ཙམ་ལས་མེད་དེ། རྗེ་བཙུན་མི་ལས། དོན་དམ་བདེན་པའི་དབང་དུ་ནི། ། བགེགས་ལས་སངས་རྒྱས་ཉིད་ཀྱང་མེད། ། ཅེས་སོགས་གསུངས་པའི་ཕྱིར་རོ། ། འོ་ན་རྡོ་རྗེ་ཐེག་པར་བསྲུང་བའི་འཁོར་ལོ་རྡོ་རྗེ་རྭ་གུར་ཁྲོ་བཅུ་སོགས་བསྒོམ་པ་མི་འཐད་དམ་ཞེ་ན་མིན་ཏེ། དེ་རྣམས་ནི་སངས་རྒྱས་པའི་ཚེ་བདུད་བཏུལ་བ་ལ་སོགས་པའི་རྟེན་འབྲེལ་དང༌། དཀྱིལ་འཁོར་གྱི་འཁོར་ལོའི་ཕྱིའི་ཁོར་ཡུག་སོགས་དགོས་པ་འགའ་ཞིག་ལ་དགོངས་ཀྱི།
འདིར་བསྲུང་བའི་འཁོར་ལོ་ཆེས་རྨད་དུ་བྱུང་བ་ནི་བྱང་ཆུབ་ཀྱི་གོ་ཆ་ཚད་མེད་བཞི་ལས་བྱུང་བའི་སྟོང་ཉིད་སྙིང་རྗེ་ཟུང་དུ་འཇུག་པ་འདི་ཁོ་ན་ཡིན་པར་བཞེད་དོ། ། སོ་དྲུག་པ། རྩ་རླུང་གི་གནད་ལྷག་པར་ཡང་འདུལ་བར་ཆེ་བ་བཞེད་པ་ནི། རྩ་རླུང་གི་གདམས་པས་ཀྱང་ལུས་ངག་ཡིད་གསུམ། རྩ་ཐིག་རླུང་གསུམ་དག་པར་བྱེད་པ་ལས་གཞན་མེད་པ། འདིར་ཐུགས་ཀྱི་དགོངས་པས། འདུལ་བར་ལུས་རྩ་འདག་པར་བྱ་བའི་ཕྱིར། ཀུན་སྤྱོད་བག་ཡོད་པས་མི་ཚངས་པར་སྤྱོད་པ་སྤོང་བ་དང་སྲོག་གཅོད་སྤོང་བ་སོགས་ཕམ་ལྷག་སྤང་ལྟུང་སོར་བཤགས་ཉེས་བྱས་དང་བཅས་པ་མ་གོས་པར་བསྲུངས་པས་ལུས་རྩའི་སྒྲིབ་པ་དག ། ངག་རླུང་གི་རང་བཞིན་འདག་པར་བྱ་བའི་ཕྱིར་ངག་འཆལ་མི་ཆོས་བླ་མའི་རྫུན་ནས་བཞད་གད་ཀྱི་དངོས་པོ་ཡན་ཆད་སྤངས་པས་ངག་རླུང་གི་སྒྲིབ་པ་དག ། ཡིད་ཐིག་ལེའི་སྒྲིབ་པ་འདག་པར་བྱ་བའི་ཕྱིར་ཡིད་ཀྱི་སྤོང་སེམས་བརྟན་པོས་ལེགས་པར་བསྡམས་པས་ཡིད་ཐིག་ལེའི་སྒྲིབ་པ་དག །
དེ་ལྟར་སྒོ་གསུམ་གྱི་དྲི་མ་དག་ནས་སངས་རྒྱས་ལས་འོས་མེད་པས་ཀྱང་གནད་ཟབ་ཅིང༌། གཞན་ཡང་ལུས་ངག་ཡིད་གསུམ་བག་ཆགས་དང་བཅས་ཤིང་སེམས་བསྲུང་གི་བརྟུལ་ཞུགས་ལས་མི་གཡོ་བའི་ཕྱིར་དང༌། ལུས་ངག་ཡིད་གསུམ་གྱི་ལས་མི་དགེ་བ་བཅུ་དང་ཕམ་པར་གྱུར་པ་བཞི་སྤོང་ཞིང་གཙོ་བོར་ཕམ་པ་དང་པོ་སྤངས་པས་ཐིག་ལེ་ལས་སུ་རུང་ཞིང་རྣམ་པར་དག་ནས་དྭངས་མ་འཕེལ་བས་ཡོན་ཏན་རྒྱས་པར་འགྱུར་བའི་ཕྱིར་རྩ་རླུང་གི་གནད་འདུལ་བ་ཆེས་ཟབ་བོ། ། སོ་བདུན་པ། བྱིན་རླབས་དང་ལྡན་པས་ཀུན་གཞི་དུས་གཞན་དུའང་མཐོང་བྱ་བ་ནི། གསང་སྔགས་ཀྱི་ལམ་སྒོམ་པ་སོགས་བྱིན་རླབས་ཀྱིས་མཐོང་བའི་ཀུན་གཞིའི་ཡེ་ཤེས་སོ་སོའི་སྐྱེ་བོས་ཡིན་མིན་མི་ཤེས་པ་དང༌། ས་དང་པོར་མངོན་སུམ་དུ་མཐོང་བ་དང༌། སོ་སྐྱེ་ཚོགས་སྦྱོར་གྱི་ལམ་པ་ཡིན་པས་དྲི་མ་དང་བཅས་པ་དང༌། དྲི་མ་རིམ་པས་དག་པས་འཕགས་པ་ས་དང་པོ་སོགས་གསུམ་གྱིས་མངོན་དུ་འགྱུར་བའི་ཀུན་གཞི་དག་པ་དང༌། ཀུན་གཞིའི་རྣམ་ཤེས་དག་པའི་བྲལ་འབྲས་ཆོས་དབྱིངས་ཡེ་ཤེས་སོགས་ལྔ་སངས་རྒྱས་ཀྱི་ཐུགས་རྒྱུད་ལ་ལྡན་པ་ཤུགས་བསྟན་དང༌།
ཀུན་གཞི་ལ་དབྱེ་ན། ས་བཅུ་པས་ཀྱང་མུན་ཁུང་དུ་གླང་པོ་ཆེ་རྟོགས་པ་ཙམ་ལས་མི་ཤེས་པའི་ཀུན་གཞི་དང༌། ས་བདུན་པས་ཇི་ལྟ་བ་བཞིན་དུ་མཐོང་བའི་ཀུན་གཞི་དང༌། ས་དང་པོ་པས་མངོན་སུམ་དུ་མཐོང་བའི་ཀུན་གཞི་དང༌། ཡིན་མིན་མ་ཤེས་པས་མ་རྟོགས་པ་སོ་སོ་སྐྱེ་བོས་མངོན་སུམ་དུ་མཐོང་བའི་ཀུན་གཞི་ཞིག་ཀྱང་ཡོད་པས། དེ་རྣམས་ཡོན་ཏན་སྐྱེ་བ་ཤས་ཆུང་འབྲིང་ཆེན་པོའི་དབྱེ་བས་མཐོང་ལ། ཀུན་གཞིའི་དབྱེ་བ་འདི་རྣམས་གོ་ན་ལམ་མཐོ་དམན་དུ་རྟོགས་པའི་ཡེ་ཤེས་ཀྱི་ཁྱད་པར་ཁོང་དུ་ཆུད་སླ་བས་ཆོས་སྤོང་བའི་སྡིག་པས་མི་གོས་པའི་གནད་གཅིག་ཀྱང་ཡོད་ལ། དེ་དག་གི་དོན་ནི། མགོན་པོ་བྱམས་པས། དྲི་འདི་དག་གིས་བྱིས་རྣམས་དང༌། །
དགྲ་བཅོམ་སློབ་པ་བློ་ལྡན་རྣམས། ། རིམ་བཞིན་བཞི་དང་གཅིག་དང་ནི། ། གཉིས་དང་གཉིས་ཀྱི་མ་དག་ཉིད། ། ཅེས་པ་སྤྱིར་བཏང་དུ་བཤད་ནས་བླ་མའི་བྱིན་རླབས་དང༌། རང་གི་ཉེས་པ་དག་ཆེ་ཆུང་གི་ཁྱད་པར་གྱིས་ཀུན་གཞིའི་ཡེ་ཤེས་ནི་ས་ལམ་ཁོ་ནའི་བཤད་པ་ལྟར་འབྱུང་བའི་ངེས་པ་ཡང་མཐའ་གཅིག་ཏུ་མེད་པས་དུས་གཞན་དུའང་མཐོང་ཞེས་བྱེ་བྲག་ཏུ་བཞེད་དོ། ། སོ་བརྒྱད་པ། སྙིགས་མ་དུག་བཅས་ཀྱི་རྩ་རླུང་ཐིག་ལེ་ཁྱད་པར་དུ་ཟབ་བྱ་བ་ནི། རྒྱུ་མ་དག་པ་མེད་པར་འབྲས་བུ་དག་པ་མི་འབྱུང་བ་དང༌། དག་པར་བྱས་ཟིན་པས་གང་ཟག་གི་བྱ་བ་གྲུབ་པ་དང༌། འདི་ལྟར་མ་དག་པ་ཉིད་ལ་གནད་དུ་བསྣུན་པས་ལམ་གྱི་ཡོན་ཏན་མ་ལུས་པ་སྐྱེ་བ་སྟེ་རྒྱུ་མཚན་གསུམ་གྱིས་སྙིགས་མ་དུག་བཅས་ལ་གནད་དུ་བསྣུན་པ་ཉིད་ཟབ་སྟེ།
ཇི་སྐད་དུ། ཇི་ལྟར་གྲོང་ཁྱེར་དབུས་ཀྱི་མི་གཙང་ལུད། ། དེ་ནི་བུ་རམ་ཤིང་པའི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། རྒྱལ་དང་རྒྱལ་བའི་ཆོས་ལ་ཕན་པར་བྱེད། ། ཅེས་དང༌། རྡོ་རྗེ་གུར་ལས། འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་སྤང་ན་བརླག་པར་འགྱུར༑ ༑ རྡོ་རྗེ་ཆགས་པ་ཡོངས་ཤེས་ན། །
ཡིད་ནི་རྡོ་རྗེ་སེམས་དཔར་འགྱུར། ། ཆགས་པའི་ཞགས་པས་རྣམ་བཅིངས་པས། ། འཇིག་རྟེན་ཆགས་པས་མྱོས་པར་བྱེད། ། ཆགས་དང་བྲལ་བའི་བྱང་ཆུབ་ནི། ། ཆགས་པ་མཆོག་ལྡན་རྣམས་ཀྱིས་སྨད། ། ཅེས་དང༌། རྒྱུད་དགོངས་པ་ལུང་སྟོན་ལས། རྣམ་རྟོག་སྣ་ཚོགས་ལྕགས་ཞེས་བྱ། ། ཉེས་པ་གསུམ་ཚོགས་བདག་ཉིད་ལས༑ ༑ གསང་སྔགས་སྐྱེས་བུའི་སྦྱོར་བ་ཡིས། །
དེ་ནི་མི་མཆོག་དག་ཏུ་འགྱུར། ། གསེར་འགྱུར་རྩི་ཡི་རྣམ་པ་ཡིས། ། ལྕགས་ནི་གསེར་དུ་བྱེད་པ་ཡིན། ། དེ་བཞིན་སྔགས་ཀྱི་དེ་ཉིད་ཀྱིས༑ ༑ མི་ནི་བདེ་གཤེགས་བྱེད་པ་ཡིན། ། ཞེས་སོགས་གསུངས་པའི་ཕྱིར་རོ། ། སོ་དགུ་པ། བསླབ་པ་གསུམ་གསང་སྔགས་རྡོ་རྗེ་ཐེག་པའི་ཡང་ལམ་རིམ་བྱ་བ་ནི། གསང་སྔགས་སྡོམ་པའི་ལམ་ཡང་བསླབ་པ་གསུམ་ལ་བརྟེན་དགོས་ཏེ། རྡོ་རྗེ་རྩེ་མོ་སོགས་རྒྱུད་འགའ་ཞིག་མཐུན་པར།
ཚུལ་ཁྲིམས་ཀྱི་ནི་བསླབ་པ་དང༌། ། ཞེས་སོགས་དང་བརྟག་གཉིས་ལས། ། དང་པོར་གསོ་སྦྱོང་སྦྱིན་པར་བྱ། ། ཞེས་སོགས་གསུངས་པས། སྔགས་སྡོམ་མན་ཆད་ལ་བསླབ་པ་གསུམ་ལམ་རིམ་སྤྱི་ཁྱབ་ཏུ་དགོས་པ་ཁོ་ན་ཡིན་ནོ། ། བཞི་བཅུ་པ། ཕ་རོལ་ཏུ་ཕྱིན་པ་དྲུག་ཐེག་པ་གསུམ་ཆར་གྱི་ལམ་བྱ་བ་ནི། སྤྱིར་སྦྱིན་པ་ཚུལ་ཁྲིམས་བཟོད་པ་གསུམ་ནི་བསོད་ནམས་ཀྱི་ཚོགས། བསམ་གཏན་ཤེས་རབ་གཉིས་ནི་ཡེ་ཤེས་ཀྱི་ཚོགས་ཡིན་ལ། བརྩོན་འགྲུས་ནི་དེ་གཉིས་ཆར་གྱི་གྲོགས་ཡིན་པས་ཐེག་པ་གསུམ་ཆར་གྱི་ལམ་ཡིན་ཏེ།
དཔལ་མགོན་ཀླུ་སྒྲུབ་ཀྱི་དབུ་མ་རིན་ཆེན་ཕྲེང་བ་ལས། མདོར་ན་སངས་རྒྱས་བསྟན་འདི་དག ། ཕ་རོལ་ཕྱིན་དྲུག་ཁོང་ན་ཡོད༑ ༑ དེ་བས་འདི་ནི་སངས་རྒྱས་བཀའ། ། བྱང་ཆུབ་ལམ་ཆེན་བསོད་ནམས་དང༌། ། ཡེ་ཤེས་རང་བཞིན་སངས་རྒྱས་ཀྱིས། ། གང་ལ་བསྟན་པའི་ཐེག་ཆེན་འདི། ། མི་ཤེས་ལྡོངས་རྣམས་མི་བཟོད་དོ། ། ཞེས་སོ། ། ཕྱིན་དྲུག་ནི་ཐེག་ཆེན་སྔགས་སྡོམ་གྱི་ལམ་ཁོ་ནར་ཡང་ངེས་ལ།
ངོ་བོ་རྫོགས་བྱང་གི་སྤྱོད་ཡུལ་ཏེ། ཐེག་བསྡུས་ཀྱི་འགྲེལ་པར་བསྟོད་ཚོགས་ཀྱི་ལུང་དྲངས་པ། བསེ་རུ་ལྟ་བུ་རྣམས་ལ་ནི། ། ཕ་རོལ་ཕྱིན་དྲུག་མིང་ཡང་མེད། ། བཅོམ་ལྡན་ཉག་ཅིག་ཕ་རོལ་ཕྱིན། ། དྲུག་གི་སྤྱི་ལ་བཞུགས་པ་ལགས། ། ཞེས་གསུངས་པའི་ཕྱིར་རོ༑ ༑ འདིའི་བསླབ་པ་གསུམ་གསང་སྔགས་རྡོ་རྗེ་ཐེག་པའི་ལམ་རིམ་བྱ་བ་དང༌། ཕ་རོལ་ཏུ་ཕྱིན་པ་དྲུག་ཐེག་པ་གསུམ་གྱི་ལམ་བྱ་བ་འདི་གཉིས་གསང་སྔགས་ལ་ཚུལ་ཁྲིམས་མེད་ཐབས་མེད་བྱ་བའི་ཁོངས་སུ་འདུ་བས་གོ་བར་བྱོས་ཤིག ། ཞེ་གཅིག་པ།
དཔོན་སློབ་གཉིས་ཀས་ཕན་ཚུན་དམ་ཚིག་མཉམ་པར་བྱ་གསུངས་པ་ནི། རྡོ་རྗེ་སློབ་དཔོན་ཡུལ་ཆེས་གཉན་པས་དེའི་དམ་ཚིག་ནི་རྡོ་རྗེ་ཐེག་པའི་དངོས་གྲུབ་ཐམས་ཅད་ཀྱི་རྩ་བ་ཡིན་པས་ཆེས་ཤིན་ཏུ་བཀའ་གཉན་མོད། འོན་ཀྱང་སློབ་དཔོན་གྱིས་ཀྱང་སློབ་མ་ལ་དམ་ཚིག་བསྲུང་བ་ཆེས་མང་སྟེ། སློབ་མ་སུན་ཕྱུང་ན་སློབ་དཔོན་ལ་རྩ་ལྟུང་བཅུ་གཉིས་པ་འབྱུང་སྟེ། སློབ་དཔོན་དཔའ་བོས། སེམས་ཅན་དད་དང་ལྡན་པ་ལ། ། སེམས་སུན་འབྱིན་པ་བཅུ་གཉིས་པ། ། ཞེས་དང༌། སློབ་མ་ལ་རྡོ་རྗེ་ཐེག་པའི་ཆོས་མི་སྟོན་པར་ཐེག་པ་ཆུང་ངུ་སྟོན་ན། ཇི་སྐད་དུ།
དད་ལྡན་ལ་གཞན་ཆོས་སྟོན་དང༌། ། ཞེས་སྦོམ་པོ་དང༌། ཡང་སློབ་མས་དམ་ཚིག་ཉམས་ནས་བཤགས་པ་ཕུལ་ན་བཤགས་པ་ཚད་ལས་འདས་ཀྱང་གནང་བ་མི་སྟེར་ན་བདེ་གཤེགས་བཀའ་འདས་རྩ་ལྟུང་གཉིས་པ་འབྱུང་བ་སོགས་ཆེས་མང་བའི་ཕྱིར་དེ་འདྲ་བར་དགོངས་སོ། ། ཞེ་གཉིས་པ། ཕྱག་རྒྱ་ཆེན་པོ་ལ་དགེ་བའི་ངོ་བོས་སྒྲིབ་མི་སྲིད་བྱ་བ་ནི། དོན་དམ་པའི་དགེ་བ་ནི་ཕྱག་རྒྱ་ཆེན་པོ་རང་དང་དབྱེར་མེད་ཡིན་པའི་ཕྱིར་དགེ་བའི་ངོ་བོས་ཟེར་བའི་ཚིག་དོན་དེ་འདྲ་བར་འཛིན་དགོས་ཤིང༌། དེ་ལྟ་ན་མི་དགེ་བའི་ངོ་བོས་ནི་ངན་སོང་དུ་ལྟུང་བའི་ཕྱིར་བསྒྲིབས་ལ། དེ་བཞིན་ཉིད་ལ་བསམས་ནས་མི་དགེ་བས་མི་བསྒྲིབ་ཟེར་ན་དེ་འདྲ་བའི་ཕྱག་རྒྱ་ཆེན་པོ་དགེ་མེད་སྡིག་མེད་དུ་ཐལ་བས་མུ་སྟེགས་ལས་ཀྱང་སྨད་པར་འགྱུར་རོ། ། དེ་ཡང་གཞིའི་དུས་སུ་མཚོ་དང་མཚོའི་རླབས་དང་འདྲ་སྟེ་དགེ་བའི་ངོ་བོས་མི་བསྒྲིབ། ལམ་དུས་སུ་བྱང་ཆུབ་ཀྱི་ཆོས་སུམ་ཅུ་རྩ་བདུན་ལ་སོགས་པ་རང་ཉིད་ལས་བྱུང་བ་དང༌།
རང་གི་ངོ་བོ་གོང་འཕེལ་དུ་བྱེད་པ་དཔེར་ན་མེ་ཏོག་དང་མེ་ཏོག་གི་དྲི་བཞིན་དུ་ཡོད་པས་མི་བསྒྲིབ། འབྲས་བུའི་དུས་གཞི་དུས་ཀྱི་དགེ་བ་དཀོན་མཆོག་གསུམ་ལ་སྐྱབས་སུ་འགྲོ་བ་སོགས་བྱས་པ་དེ་འབྲས་བུ་ཕྱག་རྒྱ་ཆེན་པོའི་ངོ་བོར་སངས་རྒྱས་པའི་དུས་སུ་དཀོན་མཆོག་གསུམ་གྱི་འཁོར་ལོ་འབའ་ཞིག་ཏུ་འབྱུང་བ་དཔེ་ཉི་མའི་དཀྱིལ་འཁོར་དང་དེའི་འོད་ཟེར་གྱི་དྲ་བ་ལྟ་བུ་ཡིན་པས་མི་བསྒྲིབ་ལ། དེས་ན་གཞིའི་དུས་སུ་ཀུན་གཞི་མ་བཅོས་གཉུག་མ་དོན་དམ་བདེན་པ་དེས་ལམ་གྱི་དུས་སུ་ཚོགས་གཉིས་ཀྱིས་རྫོགས་པར་བྱས་པས༑ འབྲས་བུ་སྐུ་དང་ཡེ་ཤེས་ཟུང་འཇུག་ཕྱག་རྒྱ་ཆེན་པོའི་ངོ་བོར་སངས་རྒྱས་ནས། མ་འདྲེས་པ་གཅིག་གིས་གཅིག་མི་བསྒྲིབས་ཤིང་ཚང་ལ་ཡོངས་སུ་རྫོགས་པ་གདུལ་བྱ་དུས་ལ་བབ་པའི་ཚེ། དེ་རེ་རེས་ཀྱང་སེམས་ཅན་གྱི་ཁམས་རྒྱུད་ཚད་མེད་པ་ལ་རྒྱུན་མི་འཆད་དུ་འཇུག་ཅིང་འགྲོ་བའི་དོན་འབད་མེད་ལྷུན་གྲུབ་ཏུ་འབྱུང་བའི་ཕྱིར་རོ། ། ཞེ་གསུམ་པ། བྲལ་འབྲས་ཐམས་ཅད་རྒྱུ་དང་བཅས་པ་བྱ་བ་ནི། རྒྱུ་མེད་པའི་འབྲས་བུ་ནི་གཤིས་ལ་མི་གནས་པས་བྲལ་འབྲས་ཀྱང་རྒྱུ་ཅན་དུ་འོང་སྟེ། བུ་མོ་རིན་ཆེན་གྱིས་ཞུས་པའི་མདོ་ལས།
ཐུབ་པའི་སྟོབས་བཅུའི་ཐོག་མར་གནས་དང་གནས་མ་ཡིན་པ་སྣ་ཚོགས་པ་མཁྱེན་པའི་སྟོབས་ཐོབ་པའི་རྒྱུ། བཅོམ་ལྡན་འདས་ལ་བུ་མོ་རིན་ཆེན་ནས་ཞུས་པ། དེ་བཞིན་གཤེགས་པའི་སྟོབས་བཅུ་པོ་འདི་དགེ་བའི་རྩ་བ་གང་ལགས། བཀའ་སྩལ་པ། བུ་མོ་བྱང་ཆུབ་སེམས་དཔའི་སྤྱོད་པ་སྤྱད་པ་ནི། ཐེག་པ་དམན་པ་འདི་ནི་གནས་མ་ཡིན་ཏེ། སྐབས་མེད་དོ། ། དེ་བརྟན་པའི་སྟོབས་དང་ལྡན་པ། སངས་རྒྱས་པའི་དུས་ན་གནས་དང་གནས་མ་ཡིན་པ་མཁྱེན་པའི་སྟོབས་ཐོབ་པར་གསུངས་ཏེ། ཞེས་སོགས་གསུངས་པའི་ཕྱིར་བྲལ་འབྲས་སད་བྱེད་ཀྱི་རྒྱུ་གསུངས་པ་ཡིན་ལ།
བྲལ་འབྲས་དངོས་ནི་ཁམས་དེ་བཞིན་གཤེགས་པའི་སྙིང་པོ་ཡོན་ཏན་རང་བཞིན་ལྷུན་གྲུབ་ཀྱིས་བཞུགས་པ་ལ་བཞེད་པ་ནི་སྔར་སྐབས་མང་པོར་བཤད་པ་ལྟར་གོ་བར་བྱོས་ཤིག ། ཞེ་བཞི་པ། བསྒོམ་བྱ་སྒོམ་བྱེད་གཉིས་མེད་ན་ནམ་མཁའ་གཉིས་འདྲེས་ནི་ཉན་ཐོས་ཀྱི་མངོན་རྟོགས་བྱ་བ་ནི། ཉན་ཐོས་དགྲ་བཅོམ་གྱི་མངོན་རྟོགས་མར་མེ་སྣུམ་ཟད་སྐྱེ་བ་རྒྱུན་ཆད་དུ་འདོད་པ་དེ་ཕྱིན་ཆད་སྐྱེ་བའི་རྒྱུན་མི་ལེན་པར་འདོད་པ་སོགས་ནི་རྒྱུ་འབྲས་ལ་འཕྲིག་མ་ཚུད་པས་དོན་དང་མི་ལྡན་ལ། ཡུལ་ཡུལ་ཅན་གཉིས་འདྲེས་ཀྱི་རྟོགས་པ་ཤར་བའི་ཚེ། བླ་མ་ལ་མོས་གུས་དྲག་པོ་བྱས་པས་རྒྱུ་འབྲས་རྟེན་འབྲེལ་དུ་གོ་ནས་གཟོད་སྟོང་ཉིད་རྒྱུ་འབྲས་སུ་ལྡང་བ་ཞིག་འབྱུང་བ་ནི་བཞེད་པ་རྣམ་པར་དག་པ་ཡིན་ནོ། ། ཞེ་ལྔ་པ༌། རླུང་མི་འཛིན་པ་ལྷུག་པར་འཇོག་པ་གདམས་ངག་ཟབ་བྱ་བ་ནི། རླུང་སེམས་ཐ་དད་མེད་པས་རླུང་ལ་རྩོལ་འབུང་འདོན་པའི་རྩར་རྩིར་གཡོ་འགུལ་མང་པོ་ལ་འཁྲུལ་འཁོར་སྐད་དུ་བཏགས་ནས་བྱས་ཀྱང༌། སེམས་དངོས་པོའི་གནས་ལུགས་མ་མཐོང་ན་གནས་སྐབས་ལྟར་སྣང་ཀུན་རྫོབ་པའི་ཡོན་ཏན་ཕྲན་བུ་སྐྱེ་སྲིད་ཀྱང་མཐར་ཐུག་གི་ས་ཆོད་ཆེ་བའི་གོ་ཆོད་པོ་མི་འབྱུང་བས།
རླུང་སེམས་དབྱེར་མེད་མི་རྟོག་པའི་ཡེ་ཤེས་བསྐྱེད་པའི་རླུང་གི་གནད་འཆིང་བ་མ་བྱས་བྱར་མེད་དུ་ཉམས་སུ་ལེན་པ་ནི་བཤད་རྒྱུད་རྡོ་རྗེ་ཕྲེང་བ་ནས་གསུངས་པ་ལྟར་ཉམས་སུ་ལེན་པ་གནད་ཆེ་སྟེ་དེའི་ཚུལ་ནི་གཏུམ་མོ་གསུམ་ཁྲིད་དུ་རྟོགས་པར་བྱོས་ཤིག ། ཞེ་དྲུག་པ། མཆོག་གི་འཕོ་བ་རྣམ་ཤེས་བླ་མ་འོད་གསལ་བྱ་བ་ནི། རང་གི་རྣམ་པར་ཤེས་པ་དང༌། ལམ་དུས་སུ་བླ་མས་ངོ་སྤྲད་པའི་འོད་གསལ་དང༌། རྩ་བའི་བླ་མ་ཞེས་ལོགས་སུ་མ་ཆད་པ་བླ་མའི་ཐུགས་ཟབ་གསལ་གཉིས་མེད་ཀྱི་ཡེ་ཤེས་དེ་ཉིད་དང་གསུམ་པོ་དབྱེར་མེད་རོ་མཉམ་དུ་བཞག་པ་སྟེ། དེ་ཡང་རང་སེམས་གཞིའི་འོད་གསལ་དང༌༑ ལམ་དུས་སུ་ངོ་སྤྲད་པའི་འོད་གསལ་ཕྱག་རྒྱ་ཆེན་པོ་མ་པང་དུ་བུ་འཇུག་པའམ་ཆབ་རོམ་ཆུར་ཞུ་བ་ལྟ་བུ་དེ་ཉིད་ཀྱང་ལྷ་སྐུ་ཡིག་འབྲུ་རླུང་དང་རྩོལ་བ་ལ་ལྟོས་མི་དགོས་པར་བླ་མའི་ཐུགས་ཟབ་གསལ་སྤྲོས་པ་མེད་པ་དང་དབྱེར་མེད་དུ་འཕོ་བ་སྟེ། ཇི་སྐད་དུ། འཕོ་བྱ་འཕོ་བྱེད་ཀྱི་རྟེན་དང་བྲལ། །
འཕོ་རྒྱུ་བྱུང་ན་རྣལ་འབྱོར་མིན། ། ཞེས་གསུངས་པའི་ཕྱིར་ཚུལ་དེ་ལྟ་བུ་ནི་རྣལ་འབྱོར་པ་རབ་ཀྱི་འཕོ་བའོ། ། ཞེ་བདུན་པ། སངས་རྒྱས་ནི་བྱང་ཆུབ་སེམས་ཀྱི་རང་གཟུགས་ཡིན་བྱ་བ་ནི། སངས་རྒྱས་ཞེས་པ་རྒྱུ་མཚན་གཞན་དང་གཞན་གྱིས་བསྐྱེད་པ་མིན་གྱི། ལམ་དུས་སུ་བྱང་ཆུབ་ཀྱི་སེམས་སྨོན་པ་དང་འཇུག་པ་ཀུན་རྫོབ་པའི་ཚུལ་གྱིས་ཉམས་སུ་བླངས་ཤིང་ཚོགས་གཉིས་གོམས་པ་མཐར་ཕྱིན་པ་ལས། འབྲས་དུས་སུ་དོན་དམ་བྱང་ཆུབ་ཀྱི་སེམས་སྟོང་ཉིད་སྙིང་རྗེའི་སྙིང་པོ་ཅན་གྱི་རང་གཟུགས་ཆོས་སྐུ་ཡོན་ཏན་མཛད་པ་དང་བཅས་པ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་རྟག་པ་དང་ཆད་པ་ལ་སོགས་མཐའ་ཐམས་ཅད་དང་བྲལ་བའི་ངོ་བོ་ཅན་དེ་ལ་མིང་སངས་རྒྱས་ཞེས་བཏགས་ཏེ། མིའམ་ཅིའི་རྒྱལ་པོ་ལྗོན་པས་ཞུས་པའི་མདོ་ལས། རྒྱུ་ལ་བརྟེན་པའི་མཁས་པ་བཅོམ་ལྡན་འདས། ། མཐའ་གཉིས་ལྟ་བ་རྟག་ཏུ་མི་མངའ་ཞིང༌། །
ལས་ཀྱི་འབྲས་བུ་རྣམ་སྨིན་ཁོ་ན་གསུངས། ། ལྟ་བའི་མུན་བྲལ་ཁྱོད་ལ་ཕྱག་འཚལ་ལོ། ། ཞེས་སོ། ། དེ་ལྟ་བུའི་སངས་རྒྱས་བཅོམ་ལྡན་འདས་དེས་གདུལ་བྱ་འདུལ་བའི་ཕྱིར་སྔོན་གྱི་སྨོན་ལམ་དང་དམ་བཅའ་བ་ལས་མི་འདའ་བའི་ཚུལ་གྱིས་འགྲོ་བའི་སྣང་ངོར་སྣང་བའི་ཚུལ་ནི་ཅི་འདྲ་ཞེ་ན། མགོན་པོ་བྱམས་པས། སངས་རྒྱས་གཟུགས་བརྙན་ལྟ་བུ་སྟེ། ། དབྱངས་དང་མི་ལྡན་དེ་འདྲ་མིན། ། ལྷ་ཡི་རྔ་བཞིན་ཐམས་ཅད་དུ། ། དོན་བྱེད་མིན་པ་དེ་འདྲ་མིན། ། སྤྲིན་ཆེན་དང་མཚུངས་དོན་མེད་པའི། །
ས་བོན་སྤོང་མིན་དེ་འདྲ་མིན༑ ༑ ཚངས་ཆེན་བཞིན་ཏེ་གཏན་དུ་ནི། ། སྨིན་པར་བྱེད་མིན་དེ་འདྲ་མིན། ། ཉི་མའི་གཟུགས་བཞིན་གཏན་དུ་ནི། ། མུན་པ་འཇོམས་མིན་དེ་འདྲ་མིན། ། ཡིད་བཞིན་ནོར་འདྲ་འབྱུང་བ་ནི༑ ༑ རྙེད་པར་མི་དཀའ་དེ་འདྲ་མིན། ། སྒྲ་བརྙན་བཞིན་ཏེ་རྐྱེན་ལས་ནི། ། འབྱུང་བ་དེ་དང་འདྲ་བའང་མིན། ། ནམ་མཁའ་དང་འདྲ་དགེ་བ་ཡི། །
གཞི་མིན་དེ་དང་འདྲ་བའང་མིན། ། འཇིག་རྟེན་འཇིག་རྟེན་ལས་འདས་པ། ། འགྲོ་བའི་ཕུན་ཚོགས་མ་ལུས་པ། ། དེ་གནས་པ་ཡི་རྟེན་ཡིན་ཕྱིར། ། ས་ཡི་དཀྱིལ་འཁོར་དག་དང་འདྲ། ། ཞེས་དཔེ་ཐམས་ཅད་དང་བྲལ་བའི་སངས་རྒྱས་དེ་འདྲ་བ་འབྱུང་ཞིང༌། དེའི་ཕྲིན་ལས་ནི་ནམ་མཁའི་མཐའ་དང་མཉམ་པར་ལྷུན་གྲུབ་རྒྱུན་མི་ཆད་དུ་འབྱུང་བར་འགྱུར་བ་ཡིན་ནོ། ། ཞེས་པ་ལྷན་ཐབས་གསུང་བཞི་བཅུ་པའི་གནད་རྣམས་གསལ་བར་བྱེད་པ་སྟེ་སྤྱི་དོན་བརྒྱད་པའོ།། །། སྨྲས་པ། ཇི་ལྟ་ཇི་སྙེད་ཡེ་ཤེས་གཟིགས་པའི་ཕུལ། །
དུས་གསུམ་རྒྱལ་བ་ཀུན་གྱི་རང་གཟུགས་ནི། ། གཅིག་གྱུར་མགོན་པོ་འབྲི་གུང་པར་གྲགས་པའི༑ ༑ བཀའ་དྲིན་དྲན་པས་སླར་ཡང་ཕྱག་བགྱིའོ། ༡ ། འཇིག་རྟེན་གསུམ་གྱི་བླ་ན་འདྲེན་པའི་གཙོ། ། གང་དེའི་མཁྱེན་བརྩེ་ཡེ་ཤེས་བྱིན་རླབས་ཚོགས། ། སྙིང་ལ་ཞུགས་པས་ཀུན་རྨོངས་བདག་གིས་ཀྱང། ། མདོ་སྔགས་རྒྱ་མཚོའི་དེ་ཉིད་སྐད་ཅིག་མཐོང༌། ༢ ། གང་གི་རང་བཞིན་ཤེས་བྱའི་གནས་ལ་བློ་གྲོས་ཀུནྡ་ཆེར་བཞད་ཅིང༌། །
གང་གི་ཐུབ་པའི་གསུང་རབ་པད་ཚལ་རྣམ་པ་ཀུན་ཏུ་ངེས་མཐོང་བས། ། གང་གི་འདྲེན་པ་མཉམ་མེད་མཆོག་དེའི་གསུང་གི་གསང་བ་ཇི་སྙེད་པ། ། གང་གི་རྣམ་བཤད་གསལ་པོར་བྱས་འདི་བློ་ལྡན་དགའ་བའི་དཔལ་དུ་གྱུར༑ ༣ ༑ ལུང་དང་རིག་པའི་ཁ་ལོ་པས། ། ལེགས་པར་དྲངས་པའི་རྡོ་རྗེའི་གསུང༌། ། ཉི་གཞོན་ལེགས་བཤད་འོད་རིས་ཅན། ། བློ་ལྡན་པད་ཚལ་རྒྱས་པར་བྱས། ༤ ། ལྷག་པའི་ལྷ་དབང་བྱིན་རླབས་མཆོག་གི་མིག་ཐུར་རྣོན་པོའི་འཕྲུལ་སྦྱོར་དང༌། །
དད་ལྡན་ལྷག་བསམ་རྣམ་པར་དག་པའི་མིག་སྨན་སྦྱོར་བ་ཉེར་ཚོགས་པས། ། རྨོངས་པའི་རབ་རིབ་ཉེས་བརྒྱ་བསལ་ནས་ཆོས་ཀུན་ལྟ་བའི་བློ་གྲོས་ཀྱི། ། མཐོང་བྱེད་རབ་ཏུ་བརྟས་པའི་མཐུ་ལས་གང་ཡིན་ཆོས་ཚུལ་མ་ལུས་མཐོང༌། ༥ ། ཐུབ་དབང་ཀླུ་སྒྲུབ་ཞབས་དངོས་འབྲི་གུང་པའི༑ ༑ གསུང་གི་གསང་བ་ཆེས་བརླིང་རྟོགས་དཀའ་བ། ། གསུང་རབ་ཀུན་གྱི་དེ་ཉིད་གཅིག་བསྡུས་པའི། ། བཞེད་སྲོལ་སྒྲོགས་པའི་རྔ་སྒྲ་ཆེས་གསལ་མོད། ༦ ། སྙིགས་དུས་མཁས་རློམ་ཕལ་གྱི་སྤྱི་བརྟོལ་གྱིས། །
མ་རྟོགས་ལོག་པར་རྟོག་པའི་ཞེ་འདོད་དང༌། ། འཁྲུལ་བའི་དྲི་མས་སྦགས་པའི་ནག་ནོག་གིས། ། རྡོ་རྗེའི་གསུང་རྣམས་ཅུང་ཟད་རྙིང་པར་བྱས། ༧ ། ཀྱེ་མ། གངས་ཅན་ལྗོངས་འདིར་འགྲན་པའི་ཟླ་བྲལ་མགོན་པོ་འབྲི་གུང་པ་ཞེས་གྲགས་པའི་གསུང་གི་གསང་བ་རྟོགས་དཀའ་བ། ། འཁྲུལ་མེད་དགོངས་པའི་སྙིང་པོ་བླངས་ནས་གསལ་བར་བཤད་ཅིང་ལུང་དང་རིག་པའི་ལང་ཚོ་ཅན། ། གཞན་གཞུང་དྲེགས་པའི་ལོག་སྨྲ་ཚར་བཅད་དོན་དམ་སྙིང་པོ་རྡོ་རྗེའི་གསུངས་རྣམས་གསལ་བྱས་ཀྱི། ། སྒྲུབ་བརྒྱུད་སྙིང་པོའི་བསྟན་ལ་ཞུགས་པའི་བློ་གསལ་ཚོགས་རྣམས་བློ་མིག་མགྲིན་པའི་འདོད་པ་འཇོ་བའི་རྒྱན་དུ་མཛེས། ༨ །
སྔོན་དུས་ང་རྒྱལ་ཁེངས་རློམ་ཆེར་བརྩེགས་པའི། ། ཕྲག་དོག་སོ་ཅན་རྩེ་ནས་རབ་ཤར་བའི། ། ཉེས་བཤད་རྟ་དཀར་འོད་ཀྱི་གཏམ་གྱི་ནས། ། ཟབ་དོན་པདྨའི་ཚལ་རབ་ཉམས་པར་བྱས། ༩ ། གསུང་རབ་རྒྱ་མཚོའི་འཇིང་ལས་ལེགས་ཐོན་ཅིང༌། ། ལྷག་བསམ་ཤར་རིའི་ཕྲག་པ་ལ་འཛེགས་ཏེ། ། བློ་གྲོས་རྟ་བདུན་ཤུགས་ཀྱིས་ཉེར་དྲངས་པའི། ། ལེགས་བཤད་འོད་སྟོང་འཛིན་པ་འདི་ཤར་ཚེ། ༡༠ །
ཀླུ་སྒྲུབ་ཀླུ་དབང་གཉིས་པ་འབྲི་གུང་པའི། ། ཐུགས་ཀྱི་གསང་བའི་ཆུ་ངོགས་ལས་ཐོན་པ༑ ༑ ཟབ་དོན་གཏི་མའི་བཅུད་རབ་ཆེར་རྒྱས་པའི། ། ལེགས་བཤད་ཟུར་བརྒྱ་དོད་པའི་ཀེ་ས་ར། ༡༡ ། དོན་བཟང་བཱ་དྷུའི་དགའ་སྟོན་དེང་མཆིས་ཀྱི། ། བློ་གྲོས་གཤོག་ཡངས་དཀར་པོའི་རོལ་རྩེད་དང༌། ། དོན་བཟང་སྙིང་པོ་ལེན་པའི་སྙིང་སྟོབས་ཀྱིས། ། བློ་ལྡན་སྦྲང་རྩི་སྐྱོང་རྣམས་དགའ་བར་བྱོས། ༡༢ །
གཞན་དག་བསྟན་ལ་དད་ཅིང་ཕྲག་དོག་པའི། ། ཆགས་དང་སྡང་བ་མེད་པར་ཁས་བླངས་ནས། ། འདྲེན་པ་ཞབས་ཀྱི་དཔལ་ལ་ཕྲག་དོག་པའི། ། སྐྱོ་ངོགས་བརླང་པོའི་ངག་གི་ཉེས་བཤད་ལ། ༡༣ ། ཆོས་དང་ཆོས་མིན་འབྱེད་ཅེས་རྫུ་བག་ཅན། ། ཀྱེ་མ་དམ་པའི་རྣམ་ཐར་ལྟ་ཞོག་གི ། ཕལ་པ་བག་དང་ལྡན་ཡང་དེ་འདྲ་བའི། ། སྤྱོད་པའི་ཚུལ་ལ་གཡར་ཚ་མ་མཆིས་སམ། ༡༤ །
ལེགས་ཉེས་དཔྱོད་པའི་རྣམ་དབྱེའི་མིག་ལོང་བས། ། གྱི་ནའི་གྲགས་པ་བྲག་ཆ་སྟོང་པའི་སྒྲ། ། སྙན་པའི་ཕྱིར་འབྲང་དོན་གྱི་ངོ་བོ་ལ། ། མི་རྟོག་སྐྱེ་བོའི་བསོད་ནམས་སྐལ་རེ་ཞན། ༡༥ ། རིགས་འཁོར་ལོངས་སྤྱོད་དབང་དང་དྲེགས་པ་ཡིས། ། རབ་མྱོས་བླུན་པོའི་ཚོགས་ནང་མཁས་པའི་བློ། ། སྐྱོར་འབྱིན་གཏམ་གྱིས་རང་གཞན་རྒྱུད་བསྲེགས་པ། ། དགེ་བའི་ཆོས་སུ་རློམ་དང་འདི་མི་མཉམ། ༡༦ །
ས་གསུམ་འགྲོ་བའི་སྐྱབས་གཅིག་ཀླུ་སྒྲུབ་ཞབས། ། ས་བཅུའི་དབང་ཕྱུག་འབྲི་གུང་པར་སྤྲུལ་ནས། ། ས་གསུམ་གྲགས་པའི་གདུགས་དཀར་རབ་གཡོ་བས། ། ས་སྟེང་སྐྱེ་བོའི་དོན་རབ་རྨད་དུ་བྱུང༌༑ ༡༧ ༑ ས་འདིར་སྐྱེ་བོའི་བསོད་ནམས་དམན་པས་ཟས་བཟང་དུག་གིས་སྦགས་པ་ལྟའི། ། སྐྱ་བོའི་ཚོན་གྱིས་ལེགས་པར་བསྒོས་པའི་མང་འཛིན་བསམ་པའི་པརྤ་ཏས། ། སྔོན་བྱོན་མཁས་པའི་ཁྲི་ཅན་བསྒྲིབས་པས་ས་སྟེང་རྒྱལ་བའི་བསྟན་པ་ནི། ། ནམ་མཁའི་འབྱོར་པ་ཁོ་ནར་བྱས་མོད་ས་སྟེང་སྐྱེ་བོ་བསོད་ནམས་དམན། ༡༨ །
ཁ་ཟས་བཟང་པོ་དུག་ཅན་གྱིས། ། སྦགས་པས་གཞན་སྲོག་འཕྲོག་པ་ལྟར། ། ཆོས་ལྟར་བཅོས་པའི་ལྟར་སྣང་གིས། ། སྐྱེ་བོ་ཕལ་ཆེར་ནོངས་པར་བྱས། ༡༩ དུས་གསུམ་རྒྱལ་བ་ཀུན་ཡབ་འབྲི་གུང་པའི། ། ཇི་སྙེད་ཆོས་ཀྱི་འཁོར་ལོ་རྨད་བྱུང་བ། ། བགྲང་བའི་ཡུལ་དང་ཚད་བཟུང་མ་མཆིས་ཀྱང༌། ། བཞེད་པའི་གཙོ་བོ་ཆེ་ལོང་ཙམ་སྨོས་པ། ༢༠ ། རྡོ་རྗེའི་གསུང་ཚིག་བརྒྱ་དང་གོ་བདུན་ཞེས། །
ས་གསུམ་ཁོང་དུ་གྲགས་པའི་འོད་ཟེར་འབར། ། དེ་ཡི་རྣམ་བཤད་རྒྱས་དང་བསྡུས་ལ་སོགས། ། མཁའ་ལ་སྐར་ཚོགས་ཇི་བཞིན་གྲངས་མང་ཡང༌། ༢༡ ། འཁྲུལ་མེད་དགོངས་པ་ལུང་རིག་གིས་བརྒྱན་ནས། ། ཟུར་བརྒྱ་དོད་པའི་དགོངས་དོན་གང་དང་གང༌། ། དཔྱད་ཤེས་རང་གཞན་ལུགས་གཉིས་སྒྲུབ་དགག་པ། ། གསལ་པོར་བཤད་འདི་ཡིད་བཞིན་ནོར་དང་མཚུངས། ༢༢ ། རྒྱལ་ཀུན་དགོངས་པ་གཅིག་འདོམས་བསྟན་བཅོས་ཆེ། །
མདོ་སྔགས་གཞུང་བརྒྱའི་དེ་ཉིད་རྟག་འཆར་བ། ། བཤད་སྒྲུབ་བསྟན་པའི་སྙིང་པོ་ཀུན་འདུས་པའི། ། ལེགས་བཤད་སྣང་བའི་འོད་སྟོང་འདི་རྨད་དོ༑ ༢༣ ༑ དེང་སང་རང་ལུགས་ཡིད་བཞིན་དབང་གི་རྒྱལ། ། དགོས་དགུ་སྩོལ་བའི་ལེགས་བཤད་རྒྱང་བསྲིངས་ནས། ། གཞན་གཞུང་མཆིང་བུའི་དོ་ཤལ་ལ་དགའ་བའི། ། མགོ་འཁོར་འཁྲུལ་བ་ཅན་རྣམས་ཤ་ཐང་ངོ༌། ༢༣ ། རྒྱལ་དང་བླ་མའི་ཐུགས་དགོངས་འཁྲུལ་མེད་དཔྱིད། །
བཤད་སྒྲུབ་སྙིང་པོ་ཉམས་སུ་བླང་རིགས་ཀྱང༌། ། དེང་སང་ཟང་ཟིང་ལས་གཞན་མི་བསམ་ཕྱིར། ། བསྟན་བཅོས་འདི་ཡང་ངལ་བ་དོན་མེད་སྙམ། ༢༥ ། འོན་ཀྱང་ཕྱོགས་བཅུའི་རྒྱལ་དང་དེ་སྲས་དང༌། ། རྒྱལ་བ་ཀུན་འདུས་མགོན་པོ་འབྲི་གུང་པ། ། སྲས་དང་བརྒྱུད་པ་བཅས་པ་རབ་དགྱེས་པའི། ། མཆོད་སྤྲིན་སྙིང་པོར་འགྱུར་བ་གདོན་མི་ཟ། ༢༦ ། དེ་ལྟ་ཉིད་ན་འབད་པའི་སྙིང་པོ་འདི། །
འབྲས་མེད་མ་ཡིན་འབད་པ་དོན་ཆེན་དུ། ། འགྱུར་སྙམ་བདག་ཉིད་གཉིས་སྐྱེས་གཙུག་ཕུད་ཅན། ། ཀུན་དགའ་བརྟས་པའི་ཟློས་གར་འབུམ་གྱིས་རོལ། ༢༧ ། ཚུལ་འདི་མོས་འདུན་སྙིང་སྟོབས་འབད་བསྐྱེད་དེ། ། ངལ་བ་བོར་ནས་འབྱོར་བའི་ཁུར་འཁྱེར་བའི། ། དངོས་དེའི་དགེ་ཚོགས་སྟོན་ཟླ་ལྟར་དཀར་བ། ། བདག་གཞན་སེམས་ཅན་ཐམས་ཅད་སྤྱིར་བགྱིས་ནས། ༢༨ ། ཐུབ་པའི་བསྟན་པ་རྣམ་པ་ཀུན་གནས་ཤིང༌། །
དེ་འཛིན་བྱེད་པའི་སྐྱེས་བུ་དམ་པ་རྣམས། ། བསྐལ་བརྒྱའི་བར་དུ་འཚོ་ཞིང་གཞེས་པ་དང༌། ། བཞེད་དགོངས་བཤད་སྒྲུབ་འཛིན་པ་མཐའ་ཁྱབ་གྱུར། ༢༩ ། གང་ཡང་ནམ་མཁའི་མཐའ་མཉམ་འགྲོ་བ་ཀུན༑ ༑ མི་དགེ་སྡིག་པའི་ལས་རྣམས་ཀུན་སྤོང་ཞིང༌། ། དགེ་བའི་ལས་ལམ་མཐའ་དག་མྱུར་རྫོགས་ནས། ། དོན་གཉིས་མཐར་ཕྱིན་རྫོགས་བྱང་མྱུར་ཐོབ་ཤོག ༣༠ ། བདག་ཀྱང་དེང་ནས་ཚེ་རབས་ཐམས་ཅད་དུ། །
རྒྱལ་བ་ཀུན་འདུས་མགོན་པོ་འབྲི་གུང་པའི། ། གསུང་གི་གསང་བ་སྡུད་དང་འགྲེལ་པ་ལ། ། གསང་བའི་བདག་པོ་ཇི་བཞིན་འགྱུར་བར་ཤོག ༣༡ ། བསྟན་བཅོས་འདི་ཡང་བསྟན་དང་འགྲོ་བའི་སླད། ། ནམ་མཁའ་ཇི་བཞིན་ཡུན་དུ་གནས་པ་དང༌། ། བཤད་དང་སྒྲུབ་པའི་རིང་ལུགས་རྣམ་དག་འདི། ། ཉི་ཟླ་ཇི་བཞིན་ཀུན་ལ་གསལ་བར་ཤོག ༣༢ ། དེ་ལྟར་གངས་ཅན་ལྗོངས་ཀྱི་འདྲེན་པ་ཐམས་ཅད་ཀྱི་རིགས་ཀྱི་བདག་པོ་གཅིག་ཏུ་གྱུར་པ་མགོན་པོ་ཀླུ་སྒྲུབ་ཉིད་དཔལ་འབྲི་གུང་པ་ཆེན་པོ་འཇིག་རྟེན་གསུམ་གྱི་མགོན་པོ་ཞེས་པར་སྐུ་སྤྲུལ་པ་དེ་ཉིད་ཀྱི་གསུང་གི་གསང་བ་ཆེ་ལོང་ཙམ་བསྡུས་པ་དམ་པའི་ཆོས་དགོངས་པ་གཅིག་པའི་རྣམ་པར་བཤད་པ་ལུང་དོན་གསལ་བྱེད་ཉི་མའི་སྣང་བ་ཞེས་བྱ་བ་འདི་ཡང༌།
སྐྱེས་སྦྱངས་ཀྱི་ཡོན་ཏན་དུ་མའི་ཕུལ་དུ་གྱུར་པ་སྤྲུལ་པའི་སྐུ་བསྟན་འཛིན་ཕུན་ཚོགས་ཀྱི་བཀའ་ནན་གྱིས་བསྐུལ་བ་ལ་བརྟེན། སྤྱན་སྔ་ཤེས་རབ་འབྱུང་གནས་ཀྱི་གསུང་དང༌། འགྲེལ་པ་རྡོ་ཤེར་མ། རིན་བྱང་མ། མགར་དགོངས། རྗེ་ཞྭ་དམར་བ་བཞི་པས་མཛད་པའི་གསལ་བྱེད། ལྟ་བ་རྡོ་རྗེའི་མིག ། དགེ་སློང་ཆོས་ཚུལ་ཁྲིམས་ཀྱིས་མཛད་པ་སོགས་ཀྱི་ཚིག་དོན་གྱི་ཆ་ལ་ལེགས་པར་དཔྱད་ཅིང་འཐད་པ་རྣམས་བསྡུས། གཙོ་བོར་མགོན་པོ་འབྲི་གུང་པ་ཉིད་ཀྱི་བཀའ་འབུམ་དང་ཟབ་ཆོས་རྣམས་ལ་ལེགས་པར་གཞིགས་པ་བཙུད་དེ། དེ་རྣམས་ཀྱི་དགོངས་པ་རྡོ་རྗེའི་གསུང་གི་ངོ་བོར་བཞུགས་པ་རྣམས་གསལ་བར་བྱས་ཤིང༌།
ལུང་དང་རིག་པའི་ཚོགས་དུ་མས་བརྒྱན་ཏེ། སྐྱུ་རའི་གདུང་ལས་བཅུ་གཉིས་པའི་ཐོག་ཏུ་གནས་པ་རིག་པའི་གནས་ལྔ་སྨྲ་ཞིང་བསྐྱེད་པ་དང་རྫོགས་པའི་ལམ་གྱི་རྣལ་འབྱོར་ལ་དབང་བསྒྱུར་བ་རྡོ་རྗེ་འཛིན་པ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། དཔལ་སྡོང་ཞེས་པ་ཆུ་མོ་བྱ་ལོ་རང་ལོ་སོ་དགུ་པའི་སྟེང༌། སྣྲོན་གྱི་ཟླ་བའི་དུས་ཚེས་དགེ་བ་ནས་བརྩམས་ཁྲུམས་ཀྱི་ཉ་བའི་དཀར་ཕྱོགས་ཀྱི་བཟང་པོ་གཉིས་པའི་དུས་དགེ་བར། ལུགས་གཉིས་ཀྱི་འདུན་ས་ཆེན་པོ་བྱེ་རི་སྟག་རྣམ་པར་རྩེ་བའི་གཞལ་མེད་ཁང་ཆེན་པོའི་རེའུ་མིག་ཀུན་གསལ་གསང་སྔགས་ཕོ་བྲང་དུ་གྲུབ་པར་བགྱིས་པའི་ཡི་གེ་པ་ནི་མངའ་རིས་པ་དཀོན་མཆོག་ལྷུན་གྲུབ་སྟེ། འདིས་ཀྱང་སྙིང་པོའི་བསྟན་པ་རིན་པོ་ཆེ་འདི་ཕྱོགས་དུས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །། མངྒ་ལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
