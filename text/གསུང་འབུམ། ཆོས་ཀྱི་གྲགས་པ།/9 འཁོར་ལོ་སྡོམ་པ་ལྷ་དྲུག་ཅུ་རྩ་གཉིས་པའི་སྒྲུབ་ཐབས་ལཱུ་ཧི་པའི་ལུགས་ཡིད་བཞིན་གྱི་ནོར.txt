གསུང་འབུམ། ཆོས་ཀྱི་གྲགས་པ།
པོད ༩
འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་པའི་སྒྲུབ་ཐབས་ལཱུ་ཧི་པའི་ལུགས་ཡིད་བཞིན་གྱི་ནོར་བུ་རིན་པོ་ཆེ་འབར་བ།
༄༅། །བཅོམ་ལྡན་འདས་དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་པའི་སྒྲུབ་ཐབས་ལཱུ་ཧི་པའི་ལུགས་ཡིད་བཞིན་གྱི་ནོར་བུ་རིན་པོ་ཆེ་འབར་བ་ཞེས་བྱ་བ་བཞུགས་སོ།། བཅོམ་ལྡན་འདས་དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་པའི་སྒྲུབ་ཐབས་ལཱུ་ཧི་པའི་ལུགས་ཡིད་བཞིན་གྱི་ནོར་བུ་རིན་པོ་ཆེ་འབར་བ་ཞེས་བྱ་བ། བླ་མ་དང་མགོན་པོ་འཇམ་པའི་དབྱངས་ལ་གུས་པས་ཕྱག་འཚལ་ལོ། ། རྣམ་བཅས་སྒྱུ་འཕྲུལ་རྡོ་རྗེའི་གར་གྱིས་མཁའ་འགྲོ་དྲ་བའི་བདེ་བ་སྡོམ། ། རྣམ་མེད་རྡོ་རྗེ་བཙུན་མོས་རབ་འཁྱུད་དགའ་བའི་རོ་ལ་རྟག་ཏུ་རོལ། ། རྣམ་ཀུན་མཆོག་ལྡན་བདེ་སྟོང་ཟུང་འཇུག་གཟོད་ནས་ཡོངས་གྲུབ་གཤིས་སམ་བབས། ། རྣམ་འདྲེན་རྡོ་རྗེའི་སློབ་དཔོན་མཆོག་དང་ཐ་དད་མེད་ཁྱོད་སྤྱི་བོར་བསྙེན། ། པྲེ་ཏ་པུ་རིའི་འདྲེན་པ་རྣམས་ཀྱིས་སྡོམ་པའི་སྒྲུབ་ཐབས་ནཀྵ་ཏྲཿ ། མཐའ་ཡས་བཀྲ་ཡང་གྲུབ་ཆེན་གཞུང་བཟང་ཚོང་འདུས་ཆུ་དང་འོ་མ་བཞིན། ། འདིར་ནི་ཀུན་ཏུ་་་་་་ལཱུ་ཧི་པའི་མཚན།
དགེ་བའི་ལེགས་བཤད་ངན་ལྷད་དྲི་མས་མ་བསླད་པར། ། གང་ཡིན་དེ་ཡི་དགོངས་འགྲེལ་གྱིས་བརྒྱན་དེ་རིང་བསྙད་དོ་འདི་ཡ་མཚན༑ ༑ གལ་ཏེ་དངོས་གྲུབ་མཆོག་དམ་པ། ། འདོད་ན་འཁྲུལ་པའི་ལམ་དོར་ལ། ། རྣམ་དག་གྲུབ་ཆེན་གཞུང་བཟང་པོ། ། འདི་ཉིད་མི་བསྟེན་སུ་ཞིག་ཡོད༑ ༑ ཐོག་མ་ཁོ་ནར་དབང་ཐོབ་ཅིང་དམ་ཚིག་ལ་གནས་པའི་སྔགས་པས། རྒྱུད་ཀྱི་ལེའུ་བཅུ་གསུམ་པར། དབང་གི་ལྷ་མོ་མཆོད་བྱ་སྟེ། ། དཔའ་བོའི་ལྷ་མོ་བཀའ་བསྒོ་སྐྱེས། །
ལོངས་སྤྱོད་ཡན་ལག་ཀུན་སྤྱོད་མ། ། འཁོར་བ་ལས་སྒྲོལ་གཙོ་བོ་ཡིན། ། ཞེས་གསུངས་པ་ལྟ་བུའི་གྲོགས་དང་བཅས་པས། དུར་ཁྲོད་དམ། རྟགས་གཅིག་པའམ། ཁང་སྟོང་ངམ། ཤིང་གཅིག་པ་ལ་སོགས་པའི་གནས་སུ་ཉེ་བར་མཁོ་བའི་ཡོ་བྱད་འདུ་བྱས་ལ། ཁ་ལྷོར་ཕྱོགས་པས་སྐྲ་གྲོལ་རོའི་གདན་ལ་བདེ་བར་འདུག་ལ་བདུད་རྩི་རིལ་བུ་ཡོད་ན་ཁར་བཅུག་མེད་ན་ཐོད་པར་གནས་པའི་མ་ད་ན། ཁཎྜ་རོ་ཧེས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་ཡཾ་ལས་རླུང༌། རཾ་ལས་མེའི་དཀྱིལ་འཁོར་གྱི་སྟེང་དུ་ཐོད་པའི་སྒྱེད་པུ་གསུམ་ལ་གནས་པའི་ཨ་ལས་ཐོད་པ། དེའི་ནང་དུ་གོ་ཀུ་ད་ཧ་ན་ལས་ཤ་ལྔ་དང༌། བི་མཱུ་ཤུ་མ་ར་ལས་བདུད་རྩི་ལྔ་གནས་པ། དེ་རྣམས་ཀྱི་སྟེང་དུ་ཧཱུྂ་ཨོཾ་ཏྲཱཾ་ཧྲཱིཿཨཱཿསྟེ་རིགས་ལྔས་མཚན་པའི་ཨ་ལས་ཟླ་བའི་དཀྱིལ་འཁོར་གྱིས་ཁ་བཀབ་པའི་སྟེང་དུ་ཨོཾ་ཨཱཿཧཱུྂ་གསུམ་སྟེ་རིགས་གསུམ་པའི་སྟེང་དུ། ཟླ་བའི་དཀྱིལ་འཁོར་ལ་གནས་པའི་རྡོ་རྗེ་རྩེ་དགུ་པ་ཧཱུྂ་གི་འོད་ཟེར་གྱི་ཕྲེང་བ་ཅན་གྱིས་མཚན་པ་ནི་གསང་བ་ཆེན་པོ་དྲུག་པའི་བདག་ཉིད་ཅན་ནོ། ། ཡི་གེ་བཞི་པོ་དེ་ལས་འོད་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡེ་ཤེས་ཀྱི་བདུད་རྩི་བཀུག་སོ་སོ་ལ་ཐིམ། རླུང་གཡོས་མེ་སྦར་བསྐོལ་བ་རྡོ་རྗེས་དཀྲུགས་པས་ཤ་ལ་སོགས་པ་རྣམས་དང༌། ཟླ་བ་དང༌། ཡི་གེ་དང༌།
རྡོ་རྗེ་རྣམས་ཞུ་བ་རྫས་ལ་ཐིམ་ཞིང༌། ཧཱུྂ་ཨཱཿཨོཾ་གྱིས་སྦྱངས་དག་པར་བྱས་ཤིང་སྤེལ་ཏེ་བདུད་རྩིའི་རྒྱ་མཚོ་ཆེན་པོར་གྱུར། ཞེས་བྱིན་གྱིས་བརླབས་པ་མཐེབ་སྲིན་གྱིས་བླངས་ནས་མྱང་ཞིང༌། ཨོཾ་ཨ་མྲྀ་ཏ་སྭཱ་ད་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང༌། སྐབས་འདིར་རྒྱ་གཞུང་གཞན་གསུམ་པོ་སོ་སོར་གཏོར་མ་འབུལ་བ་མ་བཤད་ལ། སློབ་དཔོན་ཨ་བྷ་ཡས་འཁྲུལ་སྤོང་དུ། འདིར་ཐོག་མར་རང་ཉིད་ལྷོར་མངོན་པར་ཕྱོགས་ཤིང་སྐྲ་གྲོལ་བས་གཏོར་མ་དབུལ་བར་བྱས་ལ། ཞེས་འབྱུང་བས། སྤྲོ་ན།
གཏོར་མ་ནང་མཆོད་ལྟར་བྱིན་བརླབས། ཁ་ཁ་ཁཱ་ཧིའི་སྔགས་གསུམ་གྱིས་འབུལ་ལ། མཆོད་པ་བྱིན་རླབས་རྒྱ་གཞུང་གང་དུའང་འདིར་མ་བཤད་པས་མེད་མི་རུང་མིན་ལ། སྤྲོ་ན་བྱས་ཀྱང་རུང་ངམ་སྙམ་མོ། ། དེ་ནས། ཤྲཱི་ཞེས་བྱ་བ་གཉིས་སུ་མེད་པའི་ཡེ་ཤེས་སོ། ། ཧེ་ཞེས་བྱ་བ་ནི་རྒྱུས་སྟོང་པའོ། ། རུ་ཞེས་བྱ་བ་ནི་ཚོགས་པ་དང་བྲལ་བའོ། ། ཀ་ཞེས་བྱ་བ་ནི་གང་དུའང་མི་གནས་པའོ། ། སེམས་ཅན་ཐམས་ཅད་ལ་ཕན་པ་དང་བདེ་བའི་རྒྱུར་བདག་དཔལ་ཧེ་རུ་ཀ་ཞེས་བྱ་བ་ཡིན་ནོ། །
ཞེས་དང༌། ཤྲཱི་ཧེ་རུ་ཀོ྅ཧཾ། ལན་གསུམ་བརྗོད། བདག་ཉིད་བཅོམ་ལྡན་འདས་སྡོམ་པ་ཞེས་བྱ་བ། ཞལ་གཅིག ། ཕྱག་གཉིས་པ། རྡོ་རྗེ་དང་དྲིལ་བུ་འཛིན་པས་ཡུམ་དམར་མོ་གྲི་ཐོད་འཛིན་པ་ལ་འཁྱུད་པ་གཡས་བརྐྱང་གིས་བཞུགས་པའི་ལྟེ་བར། ཨོཾ་ཨ་ཨཱ། ཨི་ཨཱི། ཨུ་ཨཱུ།
རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ།
ཡ་ར་ལ་ཝ། ཤ་ཥ་ས་ཧ་ཀྵཿཧཱུྂ་ཧཱུྂ་ཕཊ། ལན་གསུམ་བརྗོད། འོད་ཟེར་དང་ལྡན་པས་གཡོན་སྐོར་ལན་གསུམ་ཡོངས་སུ་བསྐོར་བ་ལས། འཁོར་ལོ་གསུམ་གྱི་ལྷ་ཚོགས་སྤྲོས་པས་བགེགས་ཐམས་ཅད་བཅོམ་ཞིང་བརླག་པར་གྱུར། སྡུག་བསྔལ་གསུམ་ལྡན་སེམས་ཅན་ལ། ། འཁོར་བ་བསྒྲལ་འདོད་སྙིང་རྗེ་སྟེ༑ ༑ རང་གི་བསོད་ནམས་གཞན་ཕན་ལ། ། རང་བའི་སེམས་ཉིད་དགའ་བ་སྟེ། ། ཆགས་དང་བྲལ་བ་བྱམས་པ་ཉིད། །
ཐམས་ཅད་དོན་བྱེད་བཏང་སྙོམས་སོ། ། ཞེས་ཚངས་གནས་བཞི་བསྒོམ། དེ་ནས་ཕུང་ཁམས་སྐྱེ་མཆེད་ཀྱི་དག་པ་བསྒོམ་པ་ནི། རང་ཉིད་ཀྱི་གཟུགས་སུ་རུང་བ་བཅུ་གཅིག་ལ་སོགས་པ་གཟུགས་ཀྱི་ཕུང་པོའི་གནས་ཀྱི་གཙོ་བོ་མགོ་བོའི་དབུས་སུ་བུཾ་ལས་རྣམ་སྣང་དཀར་པོ། གཡས་འཁོར་ལོ་འཕྱར་ཞིང་གཡོན་བསྒྱིངས་པ་དང་བཅས་པས་དྲིལ་བུ་དཀུར་བརྟེན་པ། ཚོར་བ་བཅོ་བརྒྱད་ལ་སོགས་པ་ཚོར་བའི་ཕུང་པོའི་གནས་ཀྱི་གཙོ་བོ་ལྟེ་བར་ཨཾ་ལས་རྡོ་རྗེ་ཉི་མ་སེར་པོ༑ ཁམས་བཅོ་བརྒྱད་ཀྱི་ཁྱད་པར་འཛིན་པ་སོགས་འདུ་ཤེས་ཀྱི་ཕུང་པོའི་རྩ་བར་གྱུར་པ་མགྲིན་པར་ཧྲཱིཿལས་པདྨ་གར་གྱི་དབང་ཕྱུག་དམར་པོ། སེམས་བྱུང་ཐམས་ཅད་ཀྱི་རྟེན་རླུང་སྟེ། འདུ་བྱེད་ཀྱི་ཕུང་པོའི་གནས་རྐང་པའི་ལོང་བུ་གཉིས་ཀྱི་འོག་ཏུ་ཧོཿལས་རྡོ་རྗེ་རྒྱལ་པོ་ལྗང་གུ་རྣམས་རིམ་བཞིན་གཡས་རིན་པོ་ཆེ་དང༌། པདྨ་དམར་པོ་དང༌།
སྣ་ཚོགས་རྡོ་རྗེ་རྣམས་ཤིན་ཏུ་བསྒྱིངས་པ་དང་བཅས་པས་འཛིན་ཅིང༌། གཡོན་པ་རྣམས་དྲིལ་བུ་ཐུགས་ཀར་འཛིན་པ། ཀུན་གཞིའི་རྣམ་པར་ཤེས་པ་དང་ཡིད་ཀྱི་དབང་པོའི་རྟེན་སྲོག་གི་རླུང་སྟེ། རྣམ་པར་ཤེས་པའི་ཕུང་པོའི་གནས་སྙིང་གར་ཧཱུྂ་ལས་རྡོ་རྗེ་སེམས་དཔའ་དཀར་པོ། གཡས་བསྒྱིངས་པ་དང་བཅས་པས་ཐུགས་ཀར་རྡོ་རྗེ་དང༌། གཡོན་སྙེམས་པ་དང་བཅས་པས་དྲིལ་བུ་དཀུར་བཞག་པ། སྤྱི་གཙུག་ཏུ་དེ་བཞིན་གཤེགས་པ་ཐམས་ཅད་ཉིད་ལ་ཧི་ལས་དཔལ་ཧེ་རུ་ཀ་ནག་པོ་གཡས་ས་གནོན་གྱི་ཕྱག་རྒྱས་རྡོ་རྗེ་དང༌། གཡོན་ཏིང་འཛིན་གྱི་ཕྱག་རྒྱས་དྲིལ་བུ་འཛིན་པ། མིག་གཉིས་ལ་ཨོཾ་ལས་གཏི་མུག་རྡོ་རྗེ་དཀར་པོ། གཡས་འཁོར་ལོ།
གཡོན་བསྒྱིངས་པ་དང་བཅས་པས་དྲིལ་བུ་ཐུགས་ཀར་ཕྱོགས་པ། རྣ་བ་གཉིས་ལ་ཧཱུྂ་ལས་ཞེ་སྡང་རྡོ་རྗེ་ནག་པོ། གཡས་རྡོ་རྗེ་ཐུགས་ཀར་ཕྱོགས་ཤིང༌། གཡོན་བསྒྱིངས་པ་དང་བཅས་པས་དྲིལ་བུ་དཀུར་བཞག་པ། སྣ་བུག་གཉིས་ལ་ཏྲཱཾ་ལས་ཕྲག་དོག་རྡོ་རྗེ་སེར་པོ། ལྕེ་ལ་ཨཾ་ལས་འདོད་ཆགས་རྡོ་རྗེ་དམར་པོ། དཔྲལ་བར་ཁཾ་ལས་སེར་སྣ་རྡོ་རྗེ་ལྗང་གུ་རྣམས་རིམ་བཞིན་གཡས་རིན་པོ་ཆེ་དང་པདྨ་དམར་པོ་དང༌། སྣ་ཚོགས་རྡོ་རྗེ་རྣམས་སྒེག་པ་དང་བཅས་པ་འཛིན་ཅིང༌། གཡོན་པ་རྣམས་བསྒྱིངས་པ་དང་བཅས་པས་དྲིལ་བུ་ཐུགས་ཀར་ཕྱོགས་པ། སྙིང་གར་ཧཾ་ལས་དབང་ཕྱུག་རྡོ་རྗེ་དཀར་པོ།
གཡས་རྡོ་རྗེ་ཐུགས་ཀར་ཕྱོགས་ཤིང༌། གཡོན་བསྒྱིངས་པ་བཅས་པས་དྲིལ་བུ་དཀུར་བཞག་པ། ལྟེ་བར་ས་དཀྱིལ་ལ་ལཱཾ་ལས་སའི་ཁམས་ལ་ལྟུང་བྱེད་མ་སེར་མོ། གཡས་དང་པོས་འཁོར་ལོ། སྙིང་གར་ཆུ་དཀྱིལ་ལ་མཱཾ་ལས་ཆུའི་ཁམས་གསོད་བྱེད་ལ་ནག་མོ། གཡས་དང་པོས་རྡོ་རྗེ། མགྲིན་པར་མེ་དཀྱིལ་ལ་པཱཾ་ལས་མེའི་ཁམས་ལ་འགུགས་བྱེད་མ་དམར་མོ། གཡས་དང་པོས་པདྨ། དཔྲལ་བར་རླུང་དཀྱིལ་ལ་ཏྲཱཾ་ལས་རླུང་གི་ཁམས་ལ་པདྨ་གར་གྱི་དབང་ཕྱུག་མ་ལྗང་གུ། གཡས་དང་པོས་རལ་གྲི།
བཞི་ག་གཡས་གཉིས་པས་གྲི་གུག ། གཡོན་དང་པོས་ཐོད་པ། གཉིས་པས་ཁ་ཊྭཱཾ་ག་འཛིན་པ། གསང་གནས་སུ་མཁའ་དཀྱིལ་ལ་ཁཾ་ལས་ནམ་མཁའི་ཁམས་ལ་པདྨ་དྲ་བ་ཅན་མ་ཆོས་ཀྱི་དབྱིངས་ཀྱི་རྡོ་རྗེའི་རང་བཞིན་སྐུ་དང་རྩ་ཞལ་དུད་ཁ། ཞལ་ལྷག་མ་གཡས་དཀར། གཡོན་དམར་བ། ཕྱག་གཡོན་གསུམ་ཐོད་པ། ཁ་ཊྭཱཾ། ཞགས་པ། གཡས་གསུམ་གྱིས་གྲི་གུག །
ཚངས་མགོ། ལྕགས་ཀྱུ་འཛིན་པ། རྣམ་པར་སྣང་མཛད་ལ་སོགས་པ་རྣམས་ནི་ཞབས་གཡོན་བརྐྱངས་པས་བཞུགས་ཤིང་རལ་པའི་ཐོར་ཚུགས་དང་ལྡན་པ། སྤྱན་གསུམ་པ་ཕྱག་རྒྱ་རྣམ་པ་ལྔ་དང་ལྡན་པ། ལྷ་མོ་རྣམས་གཅེར་བུ་སྐྲ་གྲོལ་བ་གཡས་བརྐྱང་གིས་བཞུགས་པའོ། ། སྲུང་འཁོར་ནི། གཡོན་པའི་མཐེབ་མཛུབ་ཀྱིས་སེ་གོལ་ཕྱོགས་སོ་སོར་གཏོག་ཅིང༌། ཤར་དུ་ཨོཾ་སུཾ་བྷ་ནི་སུཾ་བྷ་ནི་ཧཱུྂ་ཧཱུྂ་ཕཊ་ནག་པོ། བྱང་དུ་ཨོཾ་གྲྀཧྞ་གྲྀཧྞ་ཧཱུྂ་ཧཱུྂ་ཕཊ་ལྗང་གུ། ནུབ་ཏུ་ཨོཾ་གྲྀཧྞཱ་པ་ཡ་གྲྀཧྞཱ་པ་ཡ་ཧཱུྂ་ཧཱུྂ་ཕཊ་དམར་པོ།
ལྷོར་ཨོཾ་ཨཱ་ན་ཡ་ཧོཿབྷ་ག་ཝཱན་བཛྲ་ཧཱུྂ་ཧཱུྂ་ཕཊ་སེར་པོ་རྣམས་ས་ཆེན་པོ་ནས་ཚངས་པའི་འཇིག་རྟེན་གྱི་བར་དུ་ཁྱབ་པར་སྔགས་ཀྱི་ལུས་ཆེན་པོ་རབ་ཏུ་འབར་བ་དང༌། དེའི་མདོག་ཅན་གྱི་ར་བའི་ངོས་བཞི་དང༌། དེ་དང་དུས་མཉམ་པར་འོག་ཏུ་ཧཱུྂ་ལས་བྱུང་ཞིང་དེས་བྱིན་གྱིས་བརླབས་པའི་སྣ་ཚོགས་རྡོ་རྗེ་ལས་ས་ཆེན་པོའི་མཐར་ཐུག་པར་སྣ་ཚོགས་རྡོ་རྗེའི་རང་བཞིན་གྱི་ས་གཞིར་གྱུར། ཨོཾ་མེ་དཱི་ནི་བཛྲཱི་བྷ་ཝ་བཛྲ་བནྡྷ་ཧཱུྂ། སྣ་ཚོགས་རྡོ་རྗེའི་འོད་ཟེར་གྱིས་སྟེང་དང་ཕྱོགས་ཐམས་ཅད་དུ་རྡོ་རྗེ་རྩེ་ལྔ་པའི་རང་བཞིན་གྱི་ར་བར་གྱུར། ཨོཾ་བཛྲ་པྲ་ཀཱ་ར་ཧཱུྂ་པཾ་ཧཱུྂ། ར་བའི་སྟེང་དུ་རྡོ་རྗེ་རྩེ་ལྔ་པའི་རྣམ་པ་མདེའུ་ཅན་གྱི་མདའི་དྲ་བར་གྱུར། ཨོཾ་བཛྲ་ས་ར་ཛཱ་ལ་ཏྲཾ་སཾ་ཏྲཾ། ར་བའི་སྟེང་དུ་རྡོ་རྗེའི་གུར་དུ་གྱུར། ཨོཾ་བཛྲ་པཉྫ་ར་ཧཱུྂ་བཾ་ཧཱུྂ།
གུར་གྱི་འོག་ཏུ་རྡོ་རྗེའི་བླ་བྲེར་གྱུར། ཨོཾ་བཛྲ་བི་ཏཱ་ན་ཧཱུྂ་ཁཾ་ཧཱུྂ། ཕྱི་རོལ་ཏུ་རྡོ་རྗེ་འབར་བའི་བྱིན་ཟ་དུམ་བུ་གཅིག་ཏུ་འབར་ཞིང་འཁྲུགས་པར་གྱུར། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྂ་ཧཱུྂ་ཧཱུྂ། སླར་སེ་གོལ་སྔགས་བཅས་གོང་བཞིན་ལ། རྡོ་རྗེའི་ར་བ་དང་མེའི་ར་བའི་བར་དུ་ཕྱོགས་བཞིར་སྔགས་རེ་རེ་ལས་གཡོན་སྐོར་དུ། ཤར་དུ་ཁྭ་གདོང་མ་ནག་མོ། བྱང་དུ་འུག་གདོང་མ་ལྗང་གུ། ནུབ་ཏུ་ཁྱི་གདོང་མ་དམར་མོ། ལྷོར་ཕག་གདོང་མ་སེར་མོ་རྣམས་དང༌།
སླར་སེ་གོལ་དང་སྔགས་གཉིས་གཉིས་བརྗོད་ཅིང༌། མཚམས་བཞིར་སྔགས་གཉིས་གཉིས་འདྲེས་པ་ལས། ཤར་ལྷོར་གཤིན་རྗེ་སྲེག་མ་གཡས་ནག གཡོན་སེར་བ། ལྷོ་ནུབ་ཏུ་གཤིན་རྗེ་ཕོ་ཉ་གཡས་སེར། གཡོན་དམར་བ། ནུབ་བྱང་དུ་གཤིན་རྗེ་མཆེ་མ་གཡས་དམར། གཡོན་ལྗང་བ། བྱང་ཤར་དུ་གཤིན་རྗེ་འཇོམས་མ་གཡས་ལྗང༌། གཡོན་ནག་པ།
སྟེང་དུ་ཁྭ་གདོང་མ་ནག་མོ༑ འོག་ཏུ་ཁྱི་གདོང་མ་དམར་མོ་བཅུ་གའང་ཞལ་གཅིག ། ཕྱག་གཉིས། ལྟེ་བ་མན་ཆད་ཕུར་བུའི་དབྱིབས་ཅན། ཕྱག་གཡས་རྡོ་རྗེའི་ཐོ་བ་དང༌། གཡོན་པས་རང་འདྲའི་ཕུར་བུ་འཛིན་པ་སྤྲོས་ཤིང་བསྐུལ་བས་སོང་སྟེ་ཕྱོགས་བཅུར་གནས་པའི་བགེགས་ཀྱི་ཚོགས་རྣམས་བཀུག ། སྒྲ་རིང་པོ་བརྗོད་པའི་ཧཱུྂ་ལས་བྱུང་བའི་ཕྱོགས་མཚམས་བརྒྱད་ཀྱི་ར་བ་དང་ཉེ་བའི་འོབས་ཀྱི་ནང་དུ་བཅུག ༑ ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྂ་ཧཱུྂ་ཕཊ། ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཧཱུྂ་ཧཱུྂ་ཕཊ། ཧཱུྂ་ཧཱུྂ་ཧཱུྂ་བཛྲ་ཀཱི་ལ་ཡ་བཛྲ་དྷ་ར་ཨཱ་ཛྙཱ་པ་ཡ་ཏི་སརྦ་དུཥྚཱཾ་བིགྷྣཱཾ་ཀཱ་ཡ་ཝཱཀ་ཙིཏྟ་བཛྲ་ཀཱི་ལ་ཡ་ཧཱུྂ་ཕཊ།
ཅེས་ལྷ་མོ་བཅུའི་ཕྱག་གཡོན་པའི་ཕུར་བུ་བགེགས་རྣམས་ཀྱི་སྤྱི་བོར་བཏབ། ཨོཾ་བཛྲ་མུདྒ་ར་བཛྲ་ཀཱི་ལ་ཡ་ཨཱ་ཀོ་ཊ་ཡ་ཧཱུྂ་ཕཊ། ཅེས་ཕྱག་གཡས་ཀྱི་རྡོ་རྗེའི་ཐོ་བས་བརྡུངས་པས་བགེགས་ཀྱི་ཚོགས་དེ་རྣམས་དེ་བཞིན་ཉིད་དུ་རོ་གཅིག་པའི་རང་བཞིན་བདེ་བ་ཆེན་པོས་གནས་པར་གྱུར། སླར་ཡང་བགེགས་ལྷག་མ་རྣམས་བསྐྲད་དེ་ལྷ་མོ་རྣམས་ར་བ་ལ་ཐིམ་པས་ཆུ་རླབས་ཀྱི་ཚོགས་བརྡབས་པ་ལ་ཟེགས་མ་འཐོར་བ་བཞིན་དུ་ཕྱོགས་མཚམས་བཅིང་བར་བྱ་བའི་རྡོ་རྗེ་ནག་པོ་དང༌། པདྨ་དམར་པོ་དང༌། འཁོར་ལོ་དཀར་པོའི་ར་བ་ཟླུམ་པོ་བར་མཚམས་མེད་པར་དུམ་བུ་གཅིག་ཏུ་གྱུར་པས་འགྲོ་བ་གཞན་རྣམས་ཀྱང་བགེགས་དང་བྲལ་བར་གྱུར་པར་བསམ། དེ་ནས་ཚོགས་བསག་པ་ནི། སྲུང་འཁོར་གྱི་དབུས་སུ་རང་འཁོར་ལོ་སྡོམ་པར་གསལ་བའི་སྙིང་གར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྂ་ཡིག་སྔོན་པོ་འོད་ཟེར་སྣ་ཚོགས་རྣམ་པར་འཕྲོ་བ། དེའི་སྣང་བས་བླ་མ་དང་སངས་རྒྱས་ཐ་མི་དད་པ་དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་པའི་རྣམ་པ་མདུན་གྱི་ནམ་མཁར་སྤྱན་དྲངས། རྡོ་རྗེ་མཁའ་འགྲོ་ཁྱོད་ལ་འདུད། །
མཁའ་འགྲོ་མ་ཡིས་འཁོར་ལོ་བསྒྱུར། ། ཡེ་ཤེས་ལྔ་དང་སྐུ་གསུམ་ལྡན༑ ༑ འགྲོ་བ་སྐྱོབ་ལ་ཕྱག་འཚལ་ལོ། ། ཞེས་ཕྱག་བྱ། རང་གི་སྙིང་གའི་ས་བོན་ལས་བྱུང་བའི་ལྷ་མོ་རྣམས་ཀྱིས་མཆོད་པར་གྱུར་པར་བསམ། དེ་ཡང་པི་ཝང་མ་གླིང་བུ་མ་རྔ་ཟླུམ་མ་རྫ་རྔ་མ་རྣམས་སྔོ་སེར་དམར་ལྗང༌༑ ཕྱག་བཞིའི་དང་པོ་གཉིས་རང་རྟགས་ཀྱི་རོལ་མོ་དཀྲོལ་ཞིང་མཐའ་གཉིས་རྡོར་དྲིལ་འཛིན་པ། བཞད་མ་གླུ་མ་གར་མ་བཞི་དམར་སྔོ་སེར་ལྗང༌། བཞད་མའི་ཕྱག་དང་པོ་གཉིས་བཞད་པའི་སྟངས་དང༌། སྒེག་མའི་ཕྱག་དང་པོ་གཉིས་སྒེག་པའི་སྟངས་ཀྱིས་རྡོར་དྲིལ།
གླུ་མའི་ཕྱག་དང་པོ་གཉིས་ཕེག་རྡེབ་པ། གར་མའི་ཕྱག་དང་པོ་གཉིས་གར་བསྒྱུར་བ། བཞི་གའི་ཕྱག་ཐ་མ་གཉིས་ཐོད་པ་དང་ཁ་ཊྭཱཾ། མེ་ཏོག་མ་བདུག་པ་མ་མར་མེ་མ་དྲི་མ་རྣམས་དཀར་མོ་དུད་ཁ་མར་མེའི་རྩེ་ལྟ་བུ་དམར་མོ། གཡས་དང་པོ་རྣམས་མེ་ཏོག་དང་བདུག་སྤོས་དང་མར་མེའི་སྡོང་བུ་དང་དྲིའི་དུང་ཆོས། གཡས་ཐ་མ་ཌཱ་མ་རུ། གཡོན་གཉིས་ཐོད་པ་དང་ཁ་ཊྭཱཾ། གཟུགས་མ་རོ་མ་རེག་མ་ཆོས་མ་བཞི་དཀར་དམར་ལྗང་དཀར། ཕྱག་གཡས་དང་པོས་མེ་ལོང་སྦྲང་ཆང་གི་སྣོད་གོས་སྣ་ཚོགས་ཆོས་འབྱུང༌། གཡས་ཐ་མ་ཌཱ་མ་རུ།
གཡོན་གཉིས་ཐོད་པ་དང་ཁ་ཊྭཱཾ་ག་འཛིན་པ་སྤྲུལ་ལ། ཨོཾ་བཛྲ་ཝཱི་ཎི་ཧུཾ་ཧཱུྂ་ཕཊ། དེ་བཞིན་དུ། ཝཾ་ཤེ། མྲྀ་ཏཾ་གེ། མུ་རཉྫེ། ཧཱ་སྱ། ལཱ་སྱ། གཱི་ཏི། ནྲྀ་ཏྱཻ།
པུཥྤེ། དྷཱུ་པེ། དཱི་པེ། གནྡྷེ། ཨོཾ་རཱུ་པ་བཛྲི་ཧུཾ་ཧཱུྂ་ཕཊ། ར་ས། སྤརྴེ། ཨོཾ་དྷརྨ་དྷཱ་ཏུ་བཛྲི་ཧུཾ་ཧཱུྂ་ཕཊ། སྦྱར་བས་མཆོད། འོག་ནས་འབྱུང་བ་ལྟར་ཡབ་ཡུམ་གྱི་རྐང་པ་བརྒྱད་པ་གཉིས་ཀྱིས་བསྟོད་ལ།
འདོད་ཆགས་ཞེ་སྡང་གཏི་མུག་གིས། ། བདག་གི་ལུས་ངག་ཡིད་སྒོ་ནས། ། སྡིག་པ་བགྱིད་བསྩལ་ཡི་རང་གང༌། ། དེ་དག་རྒྱལ་བའི་མདུན་དུ་བཤགས། ། དེ་བཞིན་གཤེགས་པ་རྣམས་ཀྱི་བསོད་ནམས་གང༌༑ ༑ གཞན་ཡང་རྫོགས་པའི་བྱང་ཆུབ་བརྟེན་རྣམས་གང༌། ། རང་སངས་རྒྱས་དང་བླ་མ་མཆོག་རྣམས་ཀྱི། ། བསོད་ནམས་དེ་དག་ཀུན་ལ་རྗེས་ཡི་རང༌། ། དུས་གསུམ་བཞུགས་པའི་སངས་རྒྱས་ཐམས་ཅད་ནི། ། མཐའ་ཡས་ཕྱོགས་ཁྱབ་ཐུགས་རྗེ་ཡོན་ཏན་ལྡན། །
ཆོས་ཅན་སྐྱོན་བྲལ་འཕགས་པའི་དགེ་འདུན་ལ། ། བདག་ཉིད་གུས་པས་སྐྱབས་སུ་ཉེ་བར་མཆི། ། རྒྱལ་བས་ཡོངས་སུ་དག་པའི་ཡང་དག་ལམ་བསྟན་ནས། ། ཚངས་དབང་དྲག་པོ་སོགས་ཀྱིས་རིན་ཐང་མེད་པ་རྙེད། ། འདི་ལྟར་བདག་གིས་ཉེ་བར་བསོད་ནམས་ཚོགས་ལས་ནི། ། བྱང་ཆུབ་མཆོག་སེམས་དེ་ནི་རབ་ཏུ་བསྐྱེད་པར་བགྱི། ། བགྲོད་དཀའ་སྲིད་པའི་རྒྱ་མཚོ་ལས། ། བདག་གིས་འགྲོ་རྣམས་བསྒྲལ་བའི་ཕྱིར། ། རང་གིས་བདག་ཉིད་སྐད་ཅིག་ལ། ། སངས་རྒྱས་རྣམས་ལ་དབུལ་བར་བགྱི། །
ཞེས་ལན་གསུམ་བརྗོད་པ་ནི་བསོད་ནམས་ཀྱི་ཚོགས་སོ། ། ཚོགས་ཞིང་རང་ལ་བསྟིམ་པ་རྒྱ་གཞུང་ལྔ་གར་མ་གསུངས་པས་མ་བསྡུས་ཀྱང་ཆོག་ལ། བསྡུ་ན་སྙིང་གར་བསྟིམ་མམ་རང་གནས་སུ་གཤེགས་སོ། ། དེ་ནས༑ རང་གི་དཔྲལ་བ་དང༌། མགྲིན་པ་དང༌། སྙིང་ག་རྣམས་སུ། ཧེ་རུ་ཀ་ཞེས་པའི་ཡི་གེ་གསུམ་གསལ་བར་གྱུར། ཆོས་ཐམས་ཅད་རྒྱུ་དང་བྲལ་བ་དེ་ལྟར་རྟོག་པ་དང་བྲལ་བ་གང་དུའང་མི་གནས་པ་ཞེས་བྱ་བ་ངེས་པར་སྤྱད་ནས། ཚུལ་དེ་ལྟར་མ་ཤེས་པའི་སེམས་ཅན་རྣམས་ནི་བདག་དང་བདག་གིར་ལ་སོགས་པར་བཟུང་ནས་འཁོར་བར་འཁྱམས་ཏེ།
དེ་རྣམས་བདག་གིས་དཔལ་ཧེ་རུ་ཀར་བསྒྱུར་ནས་ཆོས་རྣམས་ཚུལ་འདི་ལྟར་ཐམས་ཅད་ཀྱིས་ཤེས་པར་བྱའོ། ། ཞེས་ཆོས་ལ་དམིགས་པའི་སྙིང་རྗེ་བསྐྱེད་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོ྅ཧཾ། གཟུང་བ་དང་འཛིན་པ་ཐམས་ཅད་རྣམ་པར་དག་པའི་སྟོང་པ་ཉིད་དུ་རྣམ་པར་དག་གོ། ། དེ་ཡང་སྔོན་གྱི་སྨོན་ལམ་གྱི་དབང་གིས་རང་གི་སེམས་ཉིད་ཨོཾ་ཨཱཿཧཱུྂ་དཀར་དམར་སྔོ་བ་གོང་ནས་གོང་དུ་བརྩེགས་ཐབས་སུ་གནས་པའི་ཨོཾ་ལས་སྐུའི་འཁོར་ལོ། ཨཱཿལས་གསུང་གི་འཁོར་ལོ། ཧཱུྂ་ལས་ཐུགས་ཀྱི་འཁོར་ལོའི་ལྷ་ཡབ་ཡུམ་རྣམས་སྤྲོས་ཏེ་འགྲོ་བ་ཐམས་ཅད་ཀྱི་དོན་བྱས། ལྷ་ཡབ་ཡུམ་སྙོམས་པར་འཇུག་པ་སྔོན་དུ་འགྲོ་བས་ཞུ་བ་ཡི་གེ་གསུམ་ལ་ཐིམ། དེ་ཡང་ཨོཾ་ཨཱཿལ། ཨཱཿཧཱུྂ་ལ་ཐིམ་ཞིང༌།
ཧཱུྂ་ཡིག་ཞབས་ཀྱུ་ལ། དེ་ཧ་ལ། ཧ་མགོ་བོ་ལ། མགོ་བོ་ཟླ་ཚེས་ལ། ཟླ་ཚེས་ཐིག་ལེ་ལ། ཐིག་ལེ་ནཱ་ད་ལ་ཐིམ་ཞིང༌། ནཱ་ད་ཡང་སྐྲའི་རྩེ་མོ་བརྒྱ་སྟོང་གི་ཆ་ཙམ་དུ་གྱུར། དེ་ཡང་སེམས་ཅན་ཐམས་ཅད་ཆོས་ཉིད་ཁོང་དུ་མ་ཆུད་པས་འཁོར་བར་གྱུར་ཏེ། བདག་གིས་ཆོས་ཉིད་ཁོང་དུ་ཆུད་པས་དེ་རྣམས་ཀྱིས་རྟོགས་པར་བགྱིའོ། ། ཞེས་དམིགས་པ་མེད་པའི་སྙིང་རྗེའི་ས་བོན་དུ་གྱུར་པར་བསྒོམས་ཏེ།
ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ནཱ་ད་ཡང་ཤིན་ཏུ་ཕྲ་བར་གྱུར་ནས་མི་དམིགས་པར་གྱུར༑ ཅེས་དར་ཅིག་སྟོང་ཉིད་བསྒོམ། སླར་ཡང་རང་གི་སེམས་ནཱ་དའི་གཟུགས་ཀྱིས་ནམ་མཁར་གནས་པར་གྱུར། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་གཞུ་ལྟ་བུ་རྒྱལ་མཚན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་དམར་པོ་ཟུར་གསུམ་པ་འབར་བས་མཚན་པ། དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ། དེའི་སྟེང་དུ་ལཾ་ལས་སའི་དཀྱིལ་འཁོར་སེར་པོ་གྲུ་བཞི་པ་གྲྭ་བཞིར་རྡོ་རྗེ་རྩེ་གསུམ་པས་མཚན་པ། དེའི་སྟེང་དུ་སུཾ་ལས་རིན་པོ་ཆེའི་རང་བཞིན་རི་རབ་ལྷུན་པོ་བརྒྱད་ཀྱིས་ཉེ་བར་མཛེས་པ། དེའི་སྟེང་དུ་སྣ་ཚོགས་པདྨ་འདབ་མ་སུམ་ཅུ་རྩ་གཉིས་པའི་ལྟེ་བར་ཧཱུྂ་ལས་བྱུང་བའི་སྣ་ཚོགས་རྡོ་རྗེ་རྩེ་མོ་བཅུ་གཉིས་པ།
ཤར་སྔོ། བྱང་ལྗང༌། ནུབ་དམར། ལྷོ་སེར་བའི་ལྟེ་བར་པཾ་ལྗང་གུ་ལས་སྣ་ཚོགས་པདྨ་འདབ་མ་བརྒྱད་པ་ཟེ་བ་དང་སྙིང་པོ་དང་ལྡན་པ། དེའང་འདབ་མ་ཕྱོགས་བཞིར་དམར་ཞིང་གེ་སར་དང་མེ་རླུང་སེར་པོ། ལྟེ་བ་དང་བདེན་བྲལ་ལྗང་གུ། དབང་ལྡན་ནག་པོའི་མདོག་ཅན་དུ་གྱུར་པའི་ལྟེ་བར། ཨ་ཨཱ། ཨི་ཨཱི། ཨུ་ཨཱུ།
རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿལས་ཟླ་བའི་དཀྱིལ་འཁོར་ཉ་གང་བ་ལ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ།
ཨེ་ཨཻ། ཨོ་ཨཽ། ཨཾ་ཨཿ དཀར་པོ་ཕྲག་གཉིས་གཡོན་སྐོར་དུ་གནས་པ་མེ་ལོང་ལྟ་བུའི་ཡེ་ཤེས་ཀྱི་སྟེང་དུ། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ།
ཤ་ཥ་ས་ཧ་ཀྵཿ ཌ་ཌྷ་ད་དྷ་ཡ་ལ་དམར་པོ་ལས་ཉི་མའི་དཀྱིལ་འཁོར་འོད་འབར་བ་ལ། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵཿ ཌ་ཌྷ་ད་དྷ་ཡ་ལ་དམར་པོ་ཕྲག་གཉིས་གཡས་སུ་བསྐོར་བ་མཉམ་པ་ཉིད་ཀྱི་ཡེ་ཤེས།
ཞེས་པ་ནི་རྣལ་འབྱོར་རོ། ། རང་གི་རྣམ་པར་ཤེས་པ་ནམ་མཁར་ནཱ་དའི་རྣམ་པར་གནས་པ་སྐད་ཅིག་གིས་ཟླ་ཉི་དཀར་དམར་བདེ་བ་ཆེན་པོའི་དབུས་སུ་ཞུགས་མ་ཐག་ཧཱུྂ་ལས་བྱུང་བའི་རྡོ་རྗེ་ནག་པོ་རྩེ་ལྔ་པའི་ལྟེ་བར་ཉི་མ་ལ་གནས་པའི་ཧཱུྂ་དང་བཅས་པར་གྱུར་པ་ནི་སོ་སོར་རྟོག་པའི་ཡེ་ཤེས། ས་བོན་ཕྱག་མཚན་དང་བཅས་པ་རྒྱུ་རྡོ་རྗེ་འཛིན་པའི་རང་བཞིན་དེ་ལས་བྱུང་བའི་ཁ་དོག་ལྔ་པོའི་འོད་ཟེར་འཁོར་ལོ་ལྔའི་ལྷ་ཚོགས་ཕྱོགས་ཐམས་ཅད་དུ་སྤྲོས། འགྲོ་བ་རྣམས་དེའི་རང་བཞིན་དུ་བྱས་ཏེ་སྡུད་པའི་ཚེ་ཐོག་མ་མེད་པས་གྲུབ་པ་ཕྱོགས་བཅུར་བཞུགས་པའི་གྲུབ་པ་ཐོབ་པ་དང་དཔའ་བོ་དང་རྣལ་འབྱོར་མ་ལ་སོགས་པ་ཐམས་ཅད་ཤེས་རབ་དང་ཐབས་ཀྱི་མཉམ་པར་སྦྱོར་བས་བྱ་བ་གྲུབ་པའི་ཡེ་ཤེས་ཀྱི་རང་བཞིན་དུ་ཞུ་བར་བྱས་ནས་སྐད་ཅིག་གིས་བཀུག་པ་ས་བོན་དང་ཕྱག་མཚན་ལ་ཐིམ་པ་ནན་ཏན་ཡེ་ཤེས། མཆོག་ཏུ་དགའ་བའི་རང་བཞིན་གྱི་ས་བོན་དེ་མངོན་སུམ་གྱི་རྒྱུར་བྱས་ཏེ། དེ་ཉིད་བཅོམ་ལྡན་འདས་རྒྱུ་རྡོ་རྗེ་འཛིན་པའི་རང་བཞིན་ཅན་ནོ། ། ཞེས་པ་ནི་རྗེས་སུ་རྣལ་འབྱོར་རོ།་་༌། ཟླ་ཉི་ས་བོན་ཕྱག་མཚན་དང་བཅས་པ་ཡོངས་སུ་གྱུར་པ་ལས། དཔལ་ཧེ་རུ་ཀ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་པའི་དཀྱིལ་འཁོར་རྟེན་དང་བརྟེན་པར་བཅས་པ༑ དུར་ཁྲོད་ཆེན་པོ་བརྒྱད་ཀྱིས་བརྒྱན་པ།
ལྷན་ཅིག་སྐྱེས་པའི་དགའ་བའི་ཚུལ་དུ་རྫོགས་པ་སྟེ་དཔལ་ཧེ་རུ་ཀ་ངའོ། ། ཨོཾ་ཨཱཿཧཱུྂ་ཨོཾ་སརྦ་བཱི་ར་ཡོ་གི་ནཱི་ཀཱ་ཡ་ཝཱཀ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་བཛྲ་ཤུདྡྷཿསརྦ་དྷརྨཱཿབཛྲ་ཤུདྡྷོ྅ཧཾ། ཞེས་པའི་སྔགས་ལན་གསུམ་བརྗོད་ལ། བཅོམ་ལྡན་འདས་ཤིན་ཏུ་རྣམ་པར་དག་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་རང་བཞིན་ཅན་ནོ། ། དེ་ཡང་སྣ་ཚོགས་རྡོ་རྗེའི་ལྟེ་བར་བྷྲཱུཾ་ཡིག་ལས་བྱུང་བ་རིག་མ་དང་བཅས་པའི་རྣམ་པར་སྣང་མཛད་ཀྱི་བདག་ཉིད་ཐུབ་པའི་དབང་པོའི་དཀྱིལ་འཁོར་འོད་འཕྲོས་བའི་གཞལ་ཡས་ཁང་གྲུ་བཞི་པ། ཕྱི་ནས་དཀར། སེར། དམར། ལྗང༌༑
སྔོ་བའི་རྩིག་པ་རིམ་པ་ལྔ་དང་ལྡན་པ། དེའི་སྟེང་དུ་རིན་པོ་ཆེའི་སྣམ་བུ་དམར་པོ་དབྱིབས་སྣ་ཚོགས་པའི་ནོར་བུས་སྤྲས་པ། དེའི་སྟེང་དུ་དྲ་བའི་སྣམ་བུ་ལ་གསེར་གྱི་སྐ་རགས་བཞིའི་ཕྱིའི་ངོས་སུ་ཆུ་སྲིན་མ་ཀ་རའི་ཁ་ནས་བྱུང་བའི་མུ་ཏིག་གི་དོ་ཤལ་དང༌། དོ་ཤལ་ཕྱེད་པ་ནོར་བུ་དང་དྲིལ་བུ་རྔ་ཡབ་ཀྱིས་མཛེས་པར་འཕྱང་བ། དོ་ཤལ་གྱི་ནང་དུ་པད་ཟླ་དང༌། ཉི་མ་དང༌། རིན་པོ་ཆེ་དང༌། རྡོ་རྗེ་ཕྱེད་པས་མཚན་པ། དེའི་སྟེང་བྱ་འདབ་ལས་ཐུར་དུ་འཕྱངས་པའི་རིན་པོ་ཆེའི་ཤར་བུ་དཀར་པོ། དེའི་སྟེང་གི་ཕྱོགས་རྣམས་སུ་པདྨ་ཕྱེད་པའི་དབྱིབས་ཅན་གྱི་མདའ་ཡབ་ལ་རིན་པོ་ཆེའི་བུམ་པར་གནས་པའི་རྒྱལ་མཚན་དང༌།
བ་དན་བརྒྱད་ཀྱི་རྩེ་མོར་སེང་གེ་དང༌། མཁའ་ལྡིང་སོགས་ཀྱིས་མཚན་པ། རླུང་གིས་སྐྱོད་པའི་ཚེ་སུམ་ཁུགས་སུ་འཁྱོག་ཅིང་དྲིལ་ཆུང་གི་སྒྲ་སྒྲོག་པ། མདའ་ཡབ་ཀྱི་གྲྭ་བཞིར་རིན་པོ་ཆེའི་གདུགས་བཞིས་མཛེས་པ། རྩིག་པའི་ཕྱི་རོལ་གྱི་རྩ་བའི་སྟེགས་བུ་པདྨ་རཱ་གའི་རང་བཞིན་ཅན་གྲྭ་དང་སྒོ་དང་སྒོ་ཁྱུད་ཀྱི་མཚམས་རྣམས་སུ་ཟླ་ཕྱེད་རྡོ་རྗེས་སྤྲས་པ་ལ་གནས་པའི་མཆོད་པའི་ལྷ་མོ་དུ་མས་མཆོད་པར་བྱེད་པ། ངོས་ཀྱི་དབུས་སུ་སྒོ་བཞིའི་སྟེང་དུ་རྟ་བབས་སྒོ་ཚད་གསུམ་ལ་སྣམ་བུ་བཅུ་གཅིག་པའི་ནང་ཕྱོགས་ཀྱི་མདོག་ཅན་ལ་རྣམ་པར་བཀྲ་བའི་བླ་བྲེ་དང་དོ་ཤལ་གྱིས་བརྒྱན་པ། ཕྱི་རོལ་ཏུ་སྣ་ཚོགས་པའི་དར་དཔྱངས་དང་རྔ་ཡབ་དང་བ་དན་དང་རྒྱལ་མཚན་སྒྲེང་བ། རྟ་བབས་ཀྱི་སྟེང་དུ་པད་ཟླར་གནས་པའི་ཆོས་ཀྱི་འཁོར་ལོ་གསེར་མདོག་རྩིབས་བཅུ་གཉིས་པ། དེའི་གཡས་གཡོན་དུ་རི་དྭགས་ཕོ་མོ་འགྲམ་པ་བཏེག་པའི་མིག་འཁོར་ལོའི་རྩེ་མོ་ལ་བལྟ་བ། དེ་དག་གི་འཁོར་དུ་སྤྲེའུས་བཟུང་བའི་ཟླ་ཚེས་རྡོ་རྗེའི་རྩེ་མོ་ཅན་གྱི་གདུགས་དཀར་དམར་རྣམས་ཀྱིས་མཛེས་པ།
རྟ་བབས་ཀྱི་གཞོགས་རྣམས་སུ་བུམ་པ་བཟང་པོ་ལས་ཐོན་པའི་དཔག་བསམ་གྱི་ཤིང་རིན་པོ་ཆེ་སྣ་བདུན་དང་ལྡན་པ། བར་བར་དུ་གྲུབ་པ་ཐོབ་པ་རྣམས་དང༌། མེ་ཏོག་གི་ཕྲེང་བ་བཟུང་བ་སྤྲིན་གྱི་སྦུབས་ནས་ལུས་ཕྱེད་ཐོན་པའི་ལྷའི་བུ་དང་བུ་མོ་སོགས་ཀྱིས་མངོན་པར་དགའ་བ། གཞལ་ཡས་ཁང་གི་ནང་གི་ཕྱེད་དུ་རྡོ་རྗེའི་ཕྲེང་བ་འོད་ཟེར་དང་བཅས་པ་ཟླུམ་པོས་བསྐོར་བ་ལ་བརྟེན་པའི་ཀ་བ་ཕྱོགས་མདོག་དང་རིགས་ཀྱི་མཚན་མས་སྤྲས་པ་རྣམས་ཀྱིས་བཏེག་པའི་རྡོ་རྗེའི་གདུང་གིས་རིམ་བཞིན་མཛེས་པར་ཕུབ་པའི་ཐོག་གི་དབུས་བྱུར་བུར་གྱུར་པའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་སྤྲས་པ། ནང་གི་སྟེང་འོག་ཐམས་ཅད་ཤར་སྔོ། བྱང་ལྗང༌། ནུབ་དམར། ལྷོ་སེར་བ། སྒོའི་ནང་གི་ལོགས་རེ་རེར་གསེར་གྱི་བུམ་པ་རེ་རེ་སྟེ་བརྒྱད་ཀྱིས་བརྒྱན་པའི་གཞལ་ཡས་ཁང་གི་དབུས་སུ་སྐུ་འཁོར་དཀར་པོ་རྩིབས་བརྒྱད། རྩིབས་བར་རྣམས་ཕྱོགས་མཚོན།
མུ་ཁྱུད་ལ་འཁོར་ལོ་དཀར་པོའི་ཕྲེང་བ་ཅན་གྱི་སྟེང་དུ་གསུང་འཁོར་དམར་པོ་རྩིབས་བརྒྱད། རྩིབས་བར་རྣམས་དཀར་པོ། མུ་ཁྱུད་ལ་པདྨ་དམར་པོའི་ཕྲེང་བས་བསྐོར་བའི་སྟེང་དུ་ཐུགས་འཁོར་སྔོན་པོ་རྩིབས་བརྒྱད། རྩིབས་བར་རྣམས་དམར་པོ། མུ་ཁྱུད་ལ་རྡོ་རྗེ་ནག་པོའི་ཕྲེང་བས་བསྐོར་བའི་སྟེང་དུ་བདེ་ཆེན་འཁོར་ལོ་སྣ་ཚོགས་པདྨ་འདབ་མ་བརྒྱད་པ། མུ་ཁྱུད་ལ་གྲི་གུག་གི་ཕྲེང་བས་བསྐོར་བའི་ཟེའུ་འབྲུར་ཉི་མའི་དཀྱིལ་འཁོར་འོད་འབར་བའི་སྟེང་དུ་དབང་ཕྱུག་འཇིགས་བྱེད་ནག་པོ། སྤྱན་གསུམ། ཕྱག་རྒྱ་ལྔ་དང་ལྡན་པ་གཡོན་དུ་མནན་པ། ཞལ་གཅིག ཕྱག་བཞིའི་དང་པོ་གཉིས་ཐལ་མོ་སྦྱར་བ།
ཐ་མ་གཉིས་ཌཱ་མ་རུ་དང་རལ་གྲི་འཛིན་པ། ཨུ་མ་དེ་ཝཱི་དུས་མཚན་མ་དམར་མོ། ཞལ་གཅིག ༑ ཕྱག་བཞིའི་དང་པོ་གཉིས་ཐལ་མོ་སྦྱར་བ། ཐ་མ་གཉིས་ཐོད་པ་དང་ཁ་ཊྭཱཾ་ག་འཛིན་པ། སྤྱན་གསུམ་པ་ཕྱག་རྒྱ་ལྔ་དང་ལྡན་ཞིང་གཡས་སུ་མནན་པ། དེ་གཉིས་ཀྱི་སྟེང་དུ་རང་ཉིད་བཅོམ་ལྡན་འདས་འཁོར་ལོ་སྡོམ་པ། སྐུ་དང་རྩ་ཞལ་ནག་པོ། ཞལ་ལྷག་མ་གཡོན་ལྗང༌། རྒྱབ་དམར།
གཡས་སེར་བ། ཞལ་རེ་རེ་ལ་སྤྱན་གསུམ་གསུམ་པ། ཕྱག་བཅུ་གཉིས་པ། ཞབས་གཡས་བརྐྱང་གཡོན་བསྐུམ་པ། ཕྱག་དང་པོ་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། གཡས་གཡོན་གྱི་གཉིས་པ་གཉིས་ཀྱིས་གླང་པོ་ཆེའི་པགས་པའི་ན་བཟའ་མནབས་པ། ཕྱག་གཡས་པའི་གསུམ་པ་ན་ཌཱ་མ་རུ། བཞི་པ་ན་དགྲ་སྟ། ལྔ་པ་ན་གྲི་གུག ། དྲུག་པ་ན་མདུང་རྩེ་གསུམ་པ་སྒྲེང་བ།
ཕྱག་གཡོན་པའི་གསུམ་པ་ན་རྡོ་རྗེས་མཚན་པའི་ཁ་ཊྭཱཾ་ག ། བཞི་པ་ན་ཁྲག་གིས་བཀང་བའི་ཐོད་པ། ལྔ་པ་ན་རྡོ་རྗེའི་ཞགས་པ། དྲུག་པ་ན་ཚངས་པའི་མགོ་བོ་བསྣམས་པ། རལ་པའི་ཅོད་པན་གྱིས་བརྒྱན་ཅིང་སྟག་གི་པགས་པའི་ཤམ་ཐབས་ཅན་མི་མགོ་རློན་པའི་ཕྲེང་བ་འཕྱང་བ། རུས་ཆེན་གྱི་མགུར་ཆུ། གདུ་བུ། གདུབ་ཀོར། འཁོར་ལོ་དང་ནོར་བུས་བརྒྱན་པ། མཆོད་ཕྱིར་ཐོགས་དང་ཐལ་ཆེན་གྱིས་བྱུགས་པ་སྟེ་ཕྱག་རྒྱ་དྲུག་དང་ལྡན་པ།
ཕ་རོལ་ཏུ་ཕྱིན་པ་དྲུག་རྣམ་པར་དག་པས་རྒྱས་བཏབ་པ། དེའི་མདུན་དུ་བཅོམ་ལྡན་འདས་མ་མདོག་དམར་མོ། ཞལ་གཅིག ཕྱག་གཉིས་མ། སྤྱན་གསུམ་སྐྲ་སྒྲོལ་བ། གཅེར་མོ་ཐོད་པའི་དུམ་བུའི་འོག་པག་གིས་བརྒྱན་པ། ཐོད་པ་བདུད་ཁྲག་གིས་བཀང་བ་བསྣམས་པའི་ཕྱག་གཡོན་པས་ཡབ་ལ་འཁྱུད་ཅིང༌། གཡས་པས་ཕྱོགས་བཅུར་གནས་པའི་སྡང་བ་ཀུན་ལ་རྡོ་རྗེ་དང་བཅས་པའི་སྡིགས་མཛུབ་སྡིགས་པར་བྱེད་པ། བསྐལ་པའི་མེ་ལྟར་གཟི་བརྗིད་ཆེ་ཞིང་ཁྲག་འཛག་པ་ལ་དགྱེས་པ་བྱིན་པ་གཉིས་ཀྱིས་བཅོམ་ལྡན་འདས་ལ་འཁྲིལ་བ། བདེ་བ་ཆེན་པོའི་ཐུགས་རྗེའི་བདག་ཉིད་ཅན་ནོ། །
ཡབ་ཀྱི་གསང་བ་ཧཱུྂ་དཀར་པོ་ལས་རྡོ་རྗེ་ནག་པོ་ལ་བྱ་དམར་པོ་ལས་ནོར་བུ་ཅུང་ཟད་དམར་བ་ཡི་གེ་བྱ་སེར་པོས་རྡོ་རྗེའི་རྩེ་མོར་བྱིན་གྱིས་བརླབས་པ། ཡུམ་གྱི་མཁའ་ཨ་ལས་པདྨ་དམར་པོ་འདབ་མ་གསུམ་པ་ལ་དྱཾ་ལས་དཔའ་བོའི་བྱང་ཆུབ་ཀྱི་སེམས་ཉེ་བར་མཚོན་པ་ཅན་ཟེའུ་འབྲུ་དཀར་པོ་ཡི་གེ་དྱཾ་སེར་པོས་རྩེ་མོར་བྱིན་གྱིས་བརླབས་པ། ཡབ་ཀྱི་ལྟེ་བར། ཨོཾ་བཛྲ་བཻ་རོ་ཙ་ནཱི་ཡེ་ཧུཾ་ཧཱུྂ་ཕཊ྄། སྙིང་གར། ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧུཾ་ཧཱུྂ་ཕཊ྄། ལྐོག་མར། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ྄། ཌཱ་ཀི་ནཱི་ཛཱ་ལ་སམྦ་རཾ་སྭཱ་ཧཱ། དཔྲལ་བར།
ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄། བཀོད་ནས་བཅོམ་ལྡན་འདས་མ་ལ་བཅོམ་ལྡན་འདས་ཀྱིས་ཙུམྦ་ན་བྱ། ཡུམ་གྱི་ལྟེ་བར། ཨོཾ་ཤྲཱི་བཛྲ༴ སྙིང་གར། ཨོཾ་ཧྲཱིཿ༴ ལྐོག་མར། ཨོཾ་བཛྲ་བཻ་རོ༴ དཔྲལ་བར། ཨོཾ་སརྦ་བུདྡྷ༴
བཀོད་ལ་བཅོམ་ལྡན་འདས་ལ་བཅོམ་ལྡན་འདས་མས་ཙུམྦ་ན་བྱ་ཞིང༌། ཨོཾ་ཨཱཿཧཱུྂ། ཞེས་ཡབ་ཡུམ་དགའ་བ་བརྩམས་ཤིང་སྙོམས་པར་ཞུགས་པས་བདེ་བ་ཆེན་པོ་ཉམས་སུ་མྱོང་བར་གྱུར། ཅེས་དགའ་བ་བརྩམ། སླར་ཡང་བདེ་ཆེན་འཁོར་ལོའི་འདབ་མ་ཤར་དུ་མཁའ་འགྲོ་མ་ནག་མོ། བྱང་དུ་ལཱ་མ་ལྗང་གུ། ནུབ་ཏུ་དུམ་སྐྱེས་མ་དམར་མོ། ལྷོར་གཟུགས་ཅན་མ་སེར་མོ་རྣམས་དངོས་གྲུབ་ཐམས་ཅད་རབ་ཏུ་སྒྲུབ་པར་མཛད་མ། ཞལ་གཅིག ། སྤྱན་གསུམ།
སྐྲ་གྲོལ་བ། མཆེ་བ་རྣམ་པར་གཙིགས་པའི་ཞལ་ཅན་གཅེར་མོ་ཕྱག་རྒྱ་ལྔས་རྣམ་པར་བརྒྱན་པ། ཕྱག་གཡོན་དང་པོས་ཐོད་པ། གཉིས་པས་ཁ་ཊྭཱཾ་ག ། གཡས་དང་པོས་ཌཱ་མ་རུ། གཉིས་པས་གྲི་གུག་འཛིན་པ། གཡས་བརྐྱང་གིས་ཉི་མའི་གདན་ལ་བཞུགས་པ། མཚམས་ཀྱི་འདབ་མ་བཞིར་བྱང་ཆུབ་ཀྱི་སེམས་ལ་སོགས་པས་གང་བའི་སྣོད་བཞི་དང་བཅས་པ། ཐུགས་འཁོར་གྱི་རྩིབས་ཤར་པཱུལླི་ར་མ་ལ་ཡར་ཐོད་པའི་དུམ་བུ་དང་རབ་གཏུམ་མོ། བྱང་ཛཱ་ལནྡྷ་རར་ཀེང་རུས་ཆེན་མོ་དང་གཏུམ་མིག་མ།
ནུབ་ཨུ་རྒྱན་དུ་ཀེང་རུས་དང་འོད་ལྡན་མ། ལྷོ་ཨརྦུ་ཏར་མཆེ་བ་རྣམ་པར་གཙིགས་པ་དང་སྣ་ཆེན་མ། མེ་གཽ་ད་ཝ་རིར་ལྷ་དགྲ་དང་དཔའ་བའི་བློ་གྲོས་མ། བདེན་བྲལ་ར་མེ་ཤྭ་རར་སྣང་བ་དཔག་མེད་དང་མིའུ་ཐུང་མ། རླུང་དེ་ཝཱི་ཀོ་ཊར་རྡོ་རྗེའི་འོད་དང་ལངྐའི་དབང་ཕྱུག་མ། དབང་ལྡན་མ་ལ་ཝར་རྡོ་རྗེའི་ལུས་དང་ཤིང་གྲིབ་མ་རྣམས་ཏེ། ཐུགས་ཀྱི་འཁོར་ལོའི་ལྷ་རྣམས་སྐུ་མདོག་སྔོན་པོ། གསུང་འཁོར་གྱི་རྩིབས་ཤར་ཀ་མ་རཱུ་པར་མྱུ་གུ་ཅན་དང་ས་སྲུང་མ། བྱང་ཨོ་ཊེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ། ནུབ་ཏྲི་ཤ་ཀུ་ནེར་དཔའ་བོ་ཆེན་པོ་དང་རླུང་གི་ཕྱོགས་མ།
ལྷོ་ཀོ་ས་ལར་རྡོ་རྗེ་ཧཱུྂ་ཀ་ར་དང་ཆང་འཐུང་མ། མེ་ཀ་ལིངྐར་རབ་ཏུ་བཟང་མོ་དང་སྔོ་བསངས་ལྷ་མོ། བདེན་བྲལ་ལཾ་བཱ་ཀར་རྡོ་རྗེ་བཟང་པོ་དང་ཤིན་ཏུ་བཟང་མོ། རླུང་ཀཉྩིར་འཇིགས་བྱེད་ཆེན་པོ་དང་རྟ་རྣ་མ། དབང་ལྡན་ཧི་མཱ་ལ་ཡར་མིག་མི་བཟང་དང་མཁའ་འགྲོ་བྱ་གདོང་མ་རྣམས་ཏེ། གསུང་གི་འཁོར་ལོའི་ལྷ་རྣམས་སྐུ་མདོག་དམར་པོ། སྐུ་འཁོར་གྱི་རྩིབས་ཤར་པྲེ་ཏ་པུ་རིར་སྟོབས་པོ་ཆེ་དང་འཁོར་ལོའི་ཤུགས་མ། བྱང་གྲྀ་ཧ་དེ་ཝར་རིན་ཆེན་རྡོ་རྗེ་དང་དུམ་སྐྱེས་མ། ནུབ་སཽ་རཱཥྚར་རྟ་མགྲིན་དང་ཆང་འཚོང་མ། ལྷོ་སུ་ཝརྞ་དྭཱིཔར་ནམ་མཁའི་སྙིང་པོ་དང་འཁོར་ལོའི་གོ་ཆ་མ།
མེ་ནཱ་ག་རར་དཔལ་ཁྲག་འཐུང་དང་ཤིན་ཏུ་དཔའ་མོ། བདེན་བྲལ་སིནྡྷུ་རར་པདྨ་གར་གྱི་དབང་ཕྱུག་དང་སྟོབས་པོ་ཆེ་མ། རླུང་མ་རུར་རྣམ་པར་སྣང་བྱེད་དང་འཁོར་ལོས་བསྒྱུར་མ། དབང་ལྡན་ཀུ་ལུ་ཏར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་རྣམས་ཏེ། སྐུའི་འཁོར་ལོའི་ལྷ་ཐམས་ཅད་སྐུ་མདོག་དཀར་པོའོ། ། ཐོད་པའི་དུམ་བུ་ལ་སོགས་པའི་དཔའ་བོ་ཉེར་བཞི་པོ་ནི་ཞལ་གཅིག ། ཕྱག་བཞི་པ། སྤྱན་གསུམ་པ་རལ་པའི་ཐོར་ཚུགས་ཀྱིས་མཚན་པའི་ཅོད་པན་ཅན། ཕྱག་དང་པོ་གཉིས་རྡོ་རྗེ་དང་དྲིལ་བུ་འཛིན་པས་རང་རང་གི་རྣལ་འབྱོར་མ་ལ་འཁྱུད་པ། གཡོན་གཉིས་པས་ཁ་ཊྭཱཾ་ག །
གཡས་གཉིས་པས་ཌཱ་མ་རུ་འཛིན་ཅིང་ཕྱག་རྒྱ་ལྔ་ལ་སོགས་པ་དང་ལྡན་པའི་ཞབས་གཡས་བརྐྱངས་པས་ཉི་མའི་གདན་ལ་བཞུགས་པ། རབ་གཏུམ་ལ་སོགས་པའི་ལྷ་མོ་ཉེར་བཞི་པོ་ནི་ཞལ་གཅིག ཕྱག་གཉིས་མ། གཡོན་ཐོད་པ་བསྣམས་པས་ཡབ་ཀྱི་མགུལ་ནས་འཁྱུད་ཅིང་གཡས་པས་སྡང་བ་རྣམས་ལ་སྡིགས་མཛུབ་དང་བཅས་པས་གྲི་གུག་འཕྱར་བ། སྤྱན་གསུམ་མ་དྲག་མོའི་གཟུགས་ཅན་སྐྲ་གྲོལ་བ་ལ་རྣམ་པར་མཛེས་མ། གཉིས་སུ་མེད་པར་སྦྱོར་བ་ལ་སྙོམས་པར་ཞུགས་པ། ཕྱོགས་ཀྱི་གོས་མཆོག་འཆང་བ། མགུལ་རྒྱན་དང༌། གཙུག་ཕུད་དང༌། དཔུང་རྒྱན་དང༌།
རྣ་ཆ་དང༌། གདུབ་ཀོར་དང༌། ཚངས་སྐུད་འཆང་བ། དཔའ་བོ་རྣམས་ལ་མི་མགོ་རློན་པ་དང༌། དཔའ་མོ་རྣམས་ལ་ཐོད་སྐམ་གྱིས་མགུལ་རྒྱན་བྱས་པ། འོག་པག་སིལ་སིལ་གྱི་སྒྲ་སྒྲོག་པའོ། ། ཤར་སྒོར་ཁྭ་གདོང་མ་ནག་མོ། བྱང་སྒོར་འུག་གདོང་མ་ལྗང་མོ། ནུབ་སྒོར་ཁྱི་གདོང་མ་དམར་མོ། ལྷོ་སྒོར་ཕག་གདོང་མ་སེར་མོ།
མེར་གཤིན་རྗེ་བརྟན་མ་གཡས་ནག ། གཡོན་སེར་བ། བདེན་བྲལ་དུ་གཤིན་རྗེ་ཕོ་ཉ་མོ་གཡས་སེར། གཡོན་དམར་བ། རླུང་དུ་གཤིན་རྗེ་མཆེ་བ་ཅན་མ་གཡས་དམར། གཡོན་ལྗང་བ། དབང་ལྡན་དུ་གཤིན་རྗེ་འཇོམས་མ་གཡས་ལྗང༌། གཡོན་ནག་པ། བརྒྱད་ཀའང་ཞལ་གཅིག སྤྱན་གསུམ༑
མཆེ་བ་རྣམ་པར་གཙིགས་ཤིང་སྐྲ་གྲོལ་བ་ཕྲག་རྒྱ་ལྔས་སྤྲས་པ། ཕྱག་གཡོན་དང་པོས་ཐོད་པ། གཉིས་པས་ཁ་ཊྭཱཾ་ག ། གཡས་དང་པོས་ཌཱ་མ་རུ། གཉིས་པས་གྲི་གུག་འཛིན་པ། གཅེར་མོ་གཡས་བརྐྱངས་པས་ཡི་དྭགས་ཀྱི་གདན་ལ་གནས་པ་འཇིགས་པར་བྱེད་པ་ཆེན་མོའོ། ། འཁོར་ལོ་ལྔའི་ལྷ་ཡབ་ཡུམ་ཐམས་ཅད་དཔྲལ་བར་རྡོ་རྗེའི་ཕྲེང་བ་དང་བཅས་པ་སེམས་ཅན་གྱི་དོན་སྣ་ཚོགས་པ་མཛད་པ་ལ་བརྩོན་པའོ། ། བསྲུང་བའི་འཁོར་ལོའི་ཕྱི་རོལ་ཏུ་དུར་ཁྲོད་ཆེན་པོ་བརྒྱད་ཀྱིས་ཡོངས་སུ་བསྐོར་བ་སྟེ། ཤར་གྱི་དུར་ཁྲོད་གཏུམ་དྲག་ཏུ་ཤིརྵའི་ཤིང༌། ཕྱོགས་སྐྱོང་བརྒྱ་བྱིན་སེར་པོ་རྡོ་རྗེ་དང་ཐོད་པ་ཐོགས་ནས་གླང་པོ་ཆེ་རབ་བརྟན་ལ་ཞོན་པ།
ནོར་རྒྱས་དཀར་པོ་གདེངས་ཀ་ཨུཏྤལ་སྔོན་པོས་མཚན་པ་ཐལ་མོ་སྦྱར་བ་སྤྲིན་སྒྲ་སྒྲོག་ལ་གནས་པ། བྱང་དུ་ཚང་ཚིང་འཁྲིགས་པར་ཨ་ཤྭཏྠའི་ཤིང༌། ལུས་ངན་སེར་པོ་ནེའུ་ལེ་སྐྱུག་པ་དང་ཐོད་པ་ཐོགས་ནས་མི་ལ་ཞོན་པ། འཇོག་པོ་སེར་པོ་དཔལ་བེའུས་མཚན་པ་ཐལ་སྦྱར་སྤྲིན་སྨུག་འཇིགས་ཁྲ་བོ་ལ་གནས་པ། ནུབ་ཏུ་འུར་འུར་འབར་བས་ཁྱབ་པ་ཀཾ་ཀ་ལའི་ཤིང༌། ཝ་རུ་ཎ་དཀར་པོ་ཐོད་པ་དང་ཞགས་པ་ཐོགས་ནས་ཆུ་སྲིན་ལ་ཞོན་པ། སྟོབས་རྒྱུ་དམར་པོ་མགྲིན་པར་རི་མོ་གསུམ་པ་ཐལ་སྦྱར་སྤྲིན་དྲག་པོ་དམར་པོ་ལ་གནས་པ། ལྷོར་འཇིགས་སུ་རུང་བར་ཙཱུ་ཏའི་ཤིང༌། གཤིན་རྗེ་ནག་པོ་མིག་དམར་ལུས་སྦོམ་དྲག་པོ་བེ་ཅོན་ཐོགས་ནས་མ་ཧེ་ལ་ཞོན་པ། པདྨ་དམར་པོ་སྟོན་པའི་བཀའ་སྡོད་ཅིང་དབུ་ལ་ཐིག་མང་པོས་མཚན་པ་ཐལ་སྦྱར་སྤྲིན་འཁྱིལ་པ་སྔོན་པོ་ལ་གནས་པ།
དབང་ལྡན་དུ་ཧ་ཧ་རྒོད་པར་པརྟི་བའི་ཤིང༌། དབང་ཕྱུག་དཀར་པོ་སྟག་ཤམ་ཅན་རྩེ་གསུམ་དང་ཐོད་པ་ཐོགས་ནས་གླང་ལ་ཞོན་པ། པདྨ་ཆེན་པོ་དཀར་པོ་གདེངས་ཀ་རྩེ་གསུམ་གྱིས་མཚན་པ་ཐལ་སྦྱར་སྤྲིན་སྟུག་པོ་དཀར་ལ་གནས་པ། བྱིན་ཟར་དཔལ་གྱི་ནགས་ཚལ་དུ་བྷ་ཌའི་ཤིང༌། མེ་ལྷ་དམར་པོ་བོངས་ཐུང་ཐོད་པ་ཕྲེང་བ་སྤྱི་བྱུགས་ཐོགས་ནས་ར་སྐྱེས་ལ་ཞོན་པ། ཧ་ལུ་རུ་རྨ་བྱའི་མགྲིན་པ་ལྟ་བུའི་ཁ་དོག་ཅན་མགོ་ལ་པདྨས་མཚན་པ་སེར་པོ་ལ་གནས་པ། བདེན་བྲལ་དུ་མུན་པ་དྲག་པོར་ཀ་རཉྫའི་ཤིང༌། སྲིན་པོ་སྔོན་པོ་གཅེར་བུ་མི་མགོའི་ཕྲེང་བའི་ཅོད་པན་ཅན་རལ་གྲི་ཐོགས་ནས་རོ་ལ་ཞོན་པ། རིགས་ལྡན་ནག་པོ་གདེངས་ཀ་ཟླ་ཕྱེད་ཀྱིས་མཚན་པ་ཐལ་སྦྱར་སྤྲིན་ཆར་འབབ་ཁམ་ནག་ལ་གནས་པ། རླུང་དུ་ཀི་ལི་ཀི་ལི་སྒྲོག་པར་པརྐ་ཊཱིའི་ཤིང༌།
རླུང་ལྷ་དུད་མདོག་བ་དན་སེར་པོ་དང་ཐོད་པ་ཐོགས་ནས་ཤ་བ་ལ་ཞོན་པ། དུང་སྐྱོང་དཀར་པོ་མགོར་ཐིག་ལེས་མཚན་པ་ཐལ་སྦྱར་སྤྲིན་གཏུམ་པ་མཐིང་ནག་ལ་གནས་པ། ཤིང་རྣམས་མེ་ཏོག་དང་འབྲས་བུ་ཕུན་སུམ་ཚོགས་པ་དང་ལྡན་པ༑ ཕྱོགས་སྐྱོང་རྣམས་རང་རང་གི་ཆུང་མ་དང་བཅས་པ་ཕྱག་བཞིའི་དང་པོ་གཉིས་ཐལ་སྦྱར། ཐ་མ་གཉིས་རང་རང་གི་ཕྱག་མཚན་འཛིན་པ། སྤྲིན་རྣམས་གློག་འཁྱུག་ཅིང་འབྲུག་གི་སྒྲ་འབྱིན་པ་ཆར་རྒྱུན་འབབ་པ། ཕྱོགས་བདག་རྣམས་ཀྱིས་བཞོན་པའི་གདོང་བརྙན་ཅན་གྱི་སྲིན་པོ་ལ་སོགས་པ་ཞིང་སྐྱོང་རྣམས་རང་བཞིན་འཁྲུག་ཅིང་མི་རྣམས་ཀྱི་ཤ་ལ་ཟ་ཞིང་ཁྲག་ལ་འཐུང་བ་དག་ཤིང་རྣམས་ཀྱི་ངོས་ལ་གནས་པ། གཞན་ཡང་མཆོད་རྟེན་དང༌། རི་དང༌། མེ་དང༌།
ཆུ་དང༌། ལྷ་དང༌། གྲུབ་པ་ཐོབ་པ་བརྒྱད་བརྒྱད་དང༌། སེང་གེ་དང༌། ཅེ་སྤྱང་དང༌། ཁྱི་རྣམས་སྒྲ་སྒྲོག་པ། སྟག་དང༌། ཝ་དང༌། ཕག་དང༌། ཉ་ཝོ་རྐྱང་དང༌།
བྲི་ཀ་དང༌། སྦྲུལ་དང༌། ཁྭ་དང༌། འུག་པ་ལ་སོགས་པ་སྣ་ཚོགས་པ་དང༌། རོ་བསལ་ཤིང་ལ་བསྐྱོན་པ་དང༌། མདུང་གིས་ཕུག་པ་དང༌། ཀེང་རུས་དང༌། ཕྱེད་དང༌། མགོ་རུས་དང༌། ཐབ་ཏུ་ཚིག་པ་དང༌།
ཕྱེད་ཚིག་པ་དང༌། ཤ་ཟ་དང༌། རོ་སྒྲུབ་བྱེད་དང༌། རོ་ལངས་དང༌། གྲུབ་པ་ཐོབ་པ་གཏོར་མ་སྟེར་བ་དང༌། རྣལ་འབྱོར་མ་མཆོག་ཚོགས་མཆོད་པ་དང༌། གྲི་གུག་དང༌། ཐོད་པ་དང༌། ཁ་ཊྭཱཾ་ག་དང༌། རྔེའུ་ཆུང་དང༌།
ཁ་ཟས་ཀྱི་སྣོད་ཐོགས་པ་ལ་སོགས་པ་དང༌། གནོད་སྦྱིན་དང༌། ཤ་ཟ། ཡི་དྭགས། འབྱུང་པོ། རོ་ལངས་གར་བྱེད་པ་ལ་སོགས་པ་རྣམ་པ་སྣ་ཚོགས་པའི་བཀོད་པ་འཇིགས་སུ་རུང་བས་ཡོངས་སུ་བསྐོར་བའོ༑ ༑ ཞེས་རྟེན་དང་བརྟེན་པ་ཇི་ལྟ་བ་ངེས་པ་རྙེད་རྙེད་ཀྱི་བར་དུ་བསྒོམ་ཞིང་གསལ་སྣང་ཐོན་པར་བྱའོ། ། དེ་ནས་དེ་དག་བྱང་ཕྱོགས་སོ་བདུན་ལྷའི་སྦྱོར་བས་སྦྱོར་བ་ནི། ལུས་དྲན་པ་ཉེ་བར་བཞག་པ་ནི་མཁའ་འགྲོ་མ། ཚོར་བ་དྲན་པ་ཉེ་བར་བཞག་པ་ནི་ལཱ་མ།
ཆོས་དྲན་པ་ཉེ་བར་བཞག་པ་ནི་དུམ་སྐྱེས་མ། སེམས་དྲན་པ་ཉེ་བར་བཞག་པ་ནི་གཟུགས་ཅན་མའོ། ། འདུན་པའི་རྫུ་འཕྲུལ་གྱི་རྐང་པ་རབ་གཏུམ་མ། བརྩོན་འགྲུས་ཀྱི་རྫུ་འཕྲུལ་གྱི་རྐང་པ་གཏུམ་མིག་མ། སྤྱོད་པའི་རྫུ་འཕྲུལ་གྱི་རྐང་པ་འོད་ལྡན་མ། སེམས་ཀྱི་རྫུ་འཕྲུལ་གྱི་རྐང་པ་སྣ་ཆེན་མའོ། ། དད་པའི་དབང་པོ་དཔའ་བའི་བློ་གྲོས་མ། བརྩོན་འགྲུས་ཀྱི་དབང་པོ་མིའུ་ཐུང་མ། དྲན་པའི་དབང་པོ་ལངྐའི་དབང་ཕྱུག་མ། ཏིང་ངེ་འཛིན་གྱི་དབང་པོ་ཤིང་གྲིབ་མའོ། །
ཤེས་རབ་ཀྱི་དབང་པོ་ས་སྲུང་མ། དད་པའི་སྟོབས་འཇིགས་བྱེད་ཆེན་མོ། བརྩོན་འགྲུས་ཀྱི་སྟོབས་རླུང་ཤུགས་མ། དྲན་པའི་སྟོབས་ཆང་འཐུང་མའོ། ། ཏིང་ངེ་འཛིན་གྱི་སྟོབས་སྔོ་བསངས་ལྷ་མོ། ཤེས་རབ་ཀྱི་སྟོབས་ཤིན་ཏུ་བཟང་མོ། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་རྟ་རྣ་མ། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་མཁའ་འགྲོ་བྱ་གདོང་མའོ། ། དགའ་བ་ཡང་དག་བྱང་ཆུབ་ཀྱི་ཡན་ལག་འཁོར་ལོའི་ཤུགས་མ། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་དུམ་སྐྱེས་མ།
ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་སྣ་ཅན་མ། དྲན་པ་ཡང་དག་བྱང་ཆུབ་ཀྱི་ཡན་ལག་འཁོར་ལོའི་གོ་ཆ་མའོ༑ ༑ བཏང་སྙོམས་ཡང་དག་བྱང་ཆུབ་ཀྱི་ཡན་ལག་ཤིན་ཏུ་དཔའ་མོ། ཡང་དག་པའི་ལྟ་བ་སྟོབས་ཆེན་མ། ཡང་དག་པའི་རྟོགས་པ་འཁོར་ལོས་བསྒྱུར་མ། ཡང་དག་པའི་ངག་བརྩོན་འགྲུས་ཆེན་མོའོ། ། ཡང་དག་པའི་ལས་ཀྱི་མཐའ་ཁྭ་གདོང་མ། ཡང་དག་པའི་འཚོ་བ་འུག་གདོང་མ། ཡང་དག་པའི་རྩོལ་བ་ཁྱི་གདོང་མ། ཡང་དག་པའི་དྲན་པ་ཕག་གདོང་མ།
ཡང་དག་པའི་ཏིང་ངེ་འཛིན་བཅོམ་ལྡན་འདས་དཔལ་ཧེ་རུ་ཀ་རྡོ་རྗེའོ། ། དགེ་བའི་ཆོས་མ་སྐྱེས་པ་རྣམས་སྐྱེད་པ་གཤིན་རྗེ་སྲེག་མ། དགེ་བའི་ཆོས་སྐྱེས་པ་རྣམས་ཡང་དག་པར་སྲུང་བ་གཤིན་རྗེ་ཕོ་ཉ་མ། མི་དགེ་བའི་ཆོས་སྐྱེས་པ་རྣམས་སྤོང་བ་གཤིན་རྗེ་མཆེ་བ་མ། མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པ་གཤིན་རྗེ་འཇོམས་མ་ཡིན་ནོ། ། ཞེས་དྲན་པར་བྱའོ༑ ༑ དེ་ནས་གནས་ལ་སོགས་པ་རིམ་པར་སྦྱར་བ་ས་བཅུ་རྣམ་པར་དག་པ་བསྒོམ་པ་ནི། རང་གི་སྤྱི་བོ་ལ་སོགས་པ་གནས་ཉི་ཤུ་རྩ་བཞིར། པཱུ་ཛཱ་ཨུ་ཨ་གཽ་ར་དེ་མ། ཀ་ཨོ་ཏྲི་ཀོ་ཀ་ལཾ་ཀ་ཧི།
པྲེ་གྲྀ་སཽ་སུ་ནཱ་སི་མ་ཀུ། ཞེས་པའི་ཡི་གེ་རྣམས་སོ་སོར་ཐིག་ལེས་མཚན་པ་གནས་དེ་དང་དེ་དག་ཏུ་ཡོངས་སུ་གྱུར་པ་ལས། གནས་རྣམས་ཀྱིས་རྩ་རྣམས་རྩིབས་མེད་པའི་འཁོར་ལོའི་རྣམ་པར་སྐད་ཅིག་གིས་བལྟ་ཞིང༌། གནས་ལ་སོགས་པ་རྣམས་ལ་དེ་དང་དེའི་གནས་ཀྱིས་རྩ་རྣམས་ཀྱི་དེ་དང་དེ་ལྟ་ཉིད་ཀྱི་ཚུལ་དུ་ཡོངས་སུ་གྱུར་ནས་ལྷར་གནས་པར་གྱུར་པ་ནི། པཱུལླི་ར་མ་ལ་ཡ་མགོ་བོར་རབ་གཏུམ་མ། ཛཱ་ལནྡྷ་ར་སྤྱི་གཙུག་ཏུ་གཏུམ་མིག་མ། ཨུ་རྒྱན་རྣ་བ་གཡས་པར་འོད་ལྡན་མ། ཨརྦུ་ཏ་མགོ་བོའི་རྒྱབ་ཏུ་སྣ་ཆེན་མ་རྣམས་ནི་ས་རབ་ཏུ་དགའ་བའོ། ། གཽ་ད་ཝ་རི་རྣ་བ་གཡོན་པར་དཔའ་བའི་བློ་གྲོས་མ། ར་མེ་ཤྭ་ར་སྨིན་མཚམས་ལ་མིའུ་ཐུང་མ།
དེ་ཝཱི་ཀོ་ཊ་མིག་གཉིས་ལ་ལངྐའི་དབང་ཕྱུག་མ། མ་ལ་ཝ་ཕྲག་པ་གཉིས་ལ་ཤིང་གྲིབ་མ་རྣམས་ནི་ཉེ་བའི་གནས་ཏེ་ས་དྲི་མ་མེད་པའོ། ། འདི་དག་ནི་ཐུགས་ཀྱི་འཁོར་ལོ་སྟེ་མཁའ་ལ་སྤྱོད་མའོ། ། ཀ་མ་རཱུ་པ་མཆན་ཁུང་གཉིས་སུ་ས་སྲུང་མ། ཨོ་ཊེ་ནུ་མ་ཟུང་ལ་འཇིགས་བྱེད་ཆེན་མོ་གཉིས་ནི་ཞིང་སྟེ་ས་འོད་འབྱེད་པའོ། ། ཏྲི་ཤ་ཀུ་ནེ་ལྟེ་བ་ལ་རླུང་གི་ཤུགས་མ། ཀོ་ས་ལ་སྣའི་རྩེ་མོར་ཆང་འཐུང་མ་གཉིས་ནི་ཉེ་བའི་ཞིང་སྟེ་ས་འོད་འཕྲོ་བའོ། ། ཀ་ལིངྐ་ཁ་ལ་སྔོ་བསངས་ལྷ་མོ། ལཾ་བཱ་ཀ་མགུལ་པར་ཤིན་ཏུ་བཟང་མོ་གཉིས་ནི་ཚནྡྷོ་ཧ་སྟེ་ས་ཤིན་ཏུ་སྦྱང་དཀའ་བའོ། ། ཀཉྩི་སྙིང་གར་རྟ་རྣ་མ།
ཧི་མཱ་ལ་ཡ་ལྒང་པར་མཁའ་འགྲོ་གདོང་མ་གཉིས་ནི་ཉེ་བའི་ཚནྡྷོ་ཧ་སྟེ་ས་མངོན་དུ་གྱུར་པའོ། ། དེ་རྣམས་ནི་གསུང་གི་འཁོར་ལོ་སྟེ་ས་ལ་སྤྱོད་མའོ། ། པྲེ་ཏ་པུ་རི་མཚན་མར་འཁོར་ལོའི་ཤུགས་མ། གྲྀ་ཧ་དེ་ཝ་བཤང་ལམ་དུ་དུམ་སྐྱེས་མ་གཉིས་ནི་འདུ་བ་ཅན་སྟེ་ས་རིང་དུ་སོང་བའོ། ། སཽ་རཱཥྚ་བརླ་གཉིས་ལ་སྣ་ཆེན་མ། སུ་ཝརྞ་དྭཱིཔ་བྱིན་པ་ཟུང་ལ་འཁོར་ལོའི་གོ་ཆ་མ་གཉིས་ནི་ཉེ་བའི་འདུ་བ་ཅན་སྟེ་ས་མི་གཡོ་བའོ། ། ནཱ་ག་ར་སོར་མོ་རྣམས་ལ་ཤིན་ཏུ་དཔའ་མོ། སིནྡྷུ་རྐང་པའི་བོལ་ལ་སྟོབས་ཆེན་མ་གཉིས་ནི་དུར་ཁྲོད་སྟེ་ས་ལེགས་པའི་བློ་གྲོས་སོ། ། མ་རུ་མཐེ་བོང་བཞི་ལ་འཁོར་ལོས་བསྒྱུར་མ། ཀུ་ལུ་ཏ་པུས་མོ་ཟུང་ལ་བརྩོན་ཆེན་མ་གཉིས་ནི་ཉེ་བའི་དུར་ཁྲོད་སྟེ་ས་ཆོས་ཀྱི་སྤྲིན་ནོ༑ ༑
དེ་རྣམས་ནི་སྐུའི་འཁོར་ལོ་སྟེ་ས་འོག་ན་སྤྱོད་མའོ། ། ཁར་ཁྭ་གདོང་མ། སྣ་བུག་གཡས་པར་འུག་གདོང་མ། བཤང་ལམ་དུ་ཁྱི་གདོང་མ། སྣ་བུག་གཡོན་པར་ཕག་གདོང་མ། རྣ་བ་གཡོན་པར་གཤིན་རྗེ་སྲེག་མ། རྣ་བ་གཡས་པར་ཕོ་ཉ་མ། མིག་གཡས་པར་མཆེ་བ་མ། མིག་གཡོན་པར་འཇོམས་མ་སྟེ་བརྒྱད་ནི་དམ་ཚིག་གི་འཁོར་ལོ་སྟེ་གྲོང་དང་གྲོང་གི་མཐའ་ན་སྤྱོད་མའོ། ། སྙིང་ག་དང༌།
མགྲིན་པ་དང༌། ལྟེ་བ་དང༌། དཔྲལ་བའི་པདྨའི་ལྟེ་བ་རྣམས་སུ་ནི། མཁའ་འགྲོ་མ། ལཱ་མ། དུམ་སྐྱེས་མ། གཟུགས་ཅན་མ་བཞི་སྟེ་བདེ་བ་ཆེན་པོའི་འཁོར་ལོའོ༑ ༑ སྤྱི་བོར་ཆུ་སྐྱེས་ཀྱི་སྟེང་དུ་བཅོམ་ལྡན་འདས་བྱང་ཆུབ་ཀྱི་སེམས་རྡོ་རྗེ་དེ་ལྷ་ཐམས་ཅད་དང་མཉམ་པར་འཁྱུད་པ། གསང་བའི་པདྨར་ཁྲག་རྡོ་རྗེ་ཕག་མོ་ཤིན་ཏུ་ཆགས་པའི་ཡིད་ཀྱིས་འཁྱུད་པའི་བདེ་བ་ཆེན་པོའི་རང་བཞིན་མངོན་སུམ་དུ་ཉམས་སུ་མྱོང་བའོ། ། རང་གི་སྤྱི་བོ་ལ་སོགས་པའི་རྩ་རྣམས་སུ་འབབ་པའི་ཁམས་ཉི་ཤུ་རྩ་བཞི་ནི་དཔའ་བོ་ཉི་ཤུ་རྩ་བཞི་སྟེ།
སེན་མོ་དང་པོ་དག་ནི་ཐོད་པའི་དུམ་བུ་ཅན་སྐྲ་དང་སྤུ་དག་ནི་ཀེང་རུས་ཆེན་པོ། པགས་པ་དང་དྲི་མ་ཀེང་རུས། ཤ་ལ་མཆེ་བ་རྣམ་པར་གཙིགས་པ། རྒྱུས་པ་ལ་ལྷ་དགྲ། རུས་པ་ལ་སྣང་བ་དཔག་མེད༑ མཆིན་པ་ལ་རྡོ་རྗེ་འོད། སྙིང་ལ་རྡོ་རྗེ་ལུས་པོ། ་ མིག་གཉིས་ལ་མྱུ་གུ་ཅན། མཁྲིས་པ་ལ་རྡོ་རྗེ་རལ་པ་ཅན། གློ་བ་ལ་དཔའ་བོ་ཆེན་པོ།
རྒྱུ་མ་ལ་རྡོ་རྗེ་ཧཱུྂ་ཀ་ར། མཉེ་མ་ལ་རབ་ཏུ་བཟང་མོ། གྲོད་པ་ལ་རྡོ་རྗེ་བཟང་པོ། བཤང་བ་ལ་འཇིགས་བྱེད་ཆེན་པོ། མཚོག་སྲུབ་ལ་མིག་མི་བཟང་ངོ༌། ། བད་ཀན་ལ་སྟོབས་པོ་ཆེ། རྣག་ལ་རིན་ཆེན་རྡོ་རྗེ། ཁྲག་ལ་རྟ་མགྲིན། རྔུལ་ལ་ནམ་མཁའི་སྙིང་པོ། ཚིལ་ལ་དཔལ་ཁྲག་འཐུང༌།
མཆི་མ་ལ་དཔལ་གར་གྱི་དབང་ཕྱུག ། མཆིལ་མ་ལ་རྣམ་པར་སྣང་བྱེད། སྣབས་ལ་རྡོ་རྗེ་སེམས་དཔའ་རྣམས་ནི་དཔའ་བོའི་ཡན་ལག་རྣམ་པར་དག་པའོ། ། ཞེས་དང༌། རྒྱན་ཆས་སྔགས་སུ་དག་པར་སྦྱོར་བ་ནི། དཔའ་བོའི་རྩ་བའི་སྔགས་སོགས་གང༌། ། ཚངས་སྐུད་ལ་སོགས་དག་ཏུ་བཏགས། ། དཔའ་བོའི་གོ་ཆ་དྲུག་པོ་ཡིས། ། ཕྱག་རྒྱ་འདི་དག་ལུས་མཛེས་པའོ། ། རྡོ་རྗེ་ཕག་མོའི་གསང་སྔགས་གང༌། །
མགུར་ཆུས་མགྲིན་པ་བརྒྱན་པ་ཡིན། ། ལྷ་ཡི་སྙིང་པོའི་སྔགས་ཀྱིས་ནི། ། ཕྲེང་བ་བརྒྱ་ཕྱེད་ཀྱིས་བརྒྱན་ཏོ། ། ཡི་གེ་བདུན་པའི་གསང་སྔགས་ཀྱི། ། གདུབ་ཀོར་གྱིས་ནི་རྣ་བ་བརྒྱན། ། སངས་རྒྱས་ཀུན་གྱི་མཁའ་འགྲོ་མ།་་༌། པགས་པའི་གོས་མཆོག་འཛིན་པ་སྟེ། ། རྣལ་འབྱོར་མ་དྲུག་གསང་སྔགས་ཀྱིས། ། སྐ་རགས་བྱས་པས་བརྒྱན་པའོ། ། འཁོར་ལོ་ཀུན་གྱི་རྣལ་འབྱོར་མའི། །
སྔགས་ནི་བཏུང་བའི་ཐོད་པ་སྟེ། ། རྣམ་སྣང་མཛད་མའི་སྔགས་གང་ཡིན། ། ཐོད་པ་ཡིས་ནི་དབུ་ལ་བརྒྱན། ། ཅེས་དང༌། རྐང་པ་གཉིས་ཀྱི་འོག་ནི་རླུང་གི་དཀྱིལ་འཁོར་གཞུའི་དབྱིབས་ཅན། སུམ་མདོའི་ཕྱོགས་སུ་གནས་པ་ནི་མེའི་དཀྱིལ་འཁོར་གྲུ་གསུམ་པ། གསུས་པར་ཆུའི་དཀྱིལ་འཁོར་ཟླུམ་པོའི་དབྱིབས་ཅན། སྙིང་གར་སའི་དཀྱིལ་འཁོར་གྲུ་བཞི་པ། སྒལ་ཚིགས་དབྱུག་པའི་ཚུལ། སྟོད་རི་རྒྱལ་ལྷུན་པོའི་རྣམ་པ།
སྤྱི་བོར་པད་འདབ་སོ་གཉིས་དབྱངས་གསལ་གྱི་རྣམ་པ་བྱང་ཆུབ་ཀྱི་ཆོས་སུམ་ཅུ་རྩ་གཉིས་པའི་དབུས་ན་ཀླད་པ་ཟླ་བའི་དཀྱིལ་འཁོར་གྱི་དབུས་སུ་ཧཾ་ཡིག་ཐིག་ལེའི་རང་སྒྲ་སྒྲོག་པ། རྟེན་དང་བརྟེན་པའི་ཚུལ་ཅན་འཇིག་རྟེན་ཀུན་གྱི་བརྟན་དང་གཡོ་བའི་རང་བཞིན་གསལ་དང་མི་གསལ་བའི་ཚུལ་གྱིས་འཛག་པ་བདུད་རྩིའི་ཚུལ་ཉིད་ཀྱིས་རྣམ་པར་གནས་པ། ཉིན་མོ་བཅོམ་ལྡན་འདས། མཚན་མོ་རྣལ་འབྱོར་མ། ཁ་ཊྭཱཾ་ག་ལྷའི་སྐུ། ཌཱ་མ་རུ་ཤེས་རབ་ཀྱི་སྒྲ། ཤྲཱི་ཞེས་བྱ་བ་གཉིས་སུ་མེད་པའི་ཡེ་ཤེས། ཧེ་ནི་རྒྱུ་ལ་སོགས་པ་སྟོང་པ་ཉིད། རུ་ནི་བཀོད་པ་དང་བྲལ་བ། ཀ་ནི་གང་དུའང་མི་གནས་པ་ཉིད་དོ། །
ཞེས་སོ་སོའི་དོན་དྲན་བཞིན་པས་ཡུན་རིང་དུ་བསྒོམ་མོ། ། དེ་ནས་སྐུ་གསུང་ཐུགས་ཀྱི་དབྱེ་བས་ཨོཾ་ཨཱཿཧཱུྂ་གི་རང་བཞིན་ལས། མཐོ་རིས་དང༌། མི་ཡུལ་དང༌། ས་འོག་ཏུ་སྤྱོད་པའི་འཁོར་ལོ་གསུམ་པོ་བདག་ཉིད་ཀྱི་ལུས་ཀྱི་འཁོར་ལོ་གསུམ་དང་སྐད་ཅིག་གི་རྣམ་པའི་སྦྱོར་བས་བདག་དང་རྣལ་འབྱོར་མ་དག་ཀུན་ནས་ཀུན་ཏུ་སྐད་ཅིག་གི་བདེ་བ་ཆེན་པོ་ཡེ་ཤེས་ཀྱི་རང་བཞིན་དུ་དབྱེར་མེད་པ་ཉིད་དོ། ། ཨོཾ་ཨཱཿཧཱུྂ་སརྦ་བཱི་ར་ཡོ་གི་ནཱི་ཀཱ་ཡ་ཝཱཀ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་བཛྲ་ཤུདྡྷཿསརྦ་དྷརྨཱཿབཛྲ་ཤུདྡྷོ྅ཧཾ། ཞེས་ཕྱི་ནང་གཞན་གསུམ་དབྱེར་མེད་དུ་བསམ། དེ་ནས་གོ་ཆ་བགོ་བ་ནི། ཡབ་ཀྱི་སྙིང་གར་ཨོཾ་ཧ་ལས་རྡོ་རྗེ་སེམས་དཔའ་དཀར་པོ།
དཀར་དམར་ནག་པའི་ཞལ་ཕྱག གཡས་གསུམ་རྡོ་རྗེ་དང༌། ཌཱ་མ་རུ། མགོ་བོ། གཡོན་གསུམ་དྲིལ་བུ། ཐོད་པ། ཁ་ཊྭཱཾ་ག་འཛིན་པ། མགོར་ན་མ་ཧི་ལས་རྣམ་པར་སྣང་མཛད་སེར་པོ། ཕྱག་གཡས་དང་པོས་པདྨ། སྤྱི་གཙུག་ཏུ་སྭཱ་ཧཱ་ཧུ་དམར་པོ་ལས་པདྨ་གར་དབང་དམར་པོ།
གཡས་དང་པོས་པདྨ། ཕྲག་པ་གཉིས་སུ་བཽ་ཥཊ་ཧེ་ལས་ཧེ་རུ་ཀ་ནག་པོ། གཡས་དང་པོས་རྡོ་རྗེ། མིག་གཉིས་སུ་ཧུཾ་ཧཱུྂ་ཧོཿལས་རྡོ་རྗེ་ཉི་མ་དམར་སེར། གཡས་དང་པོས་རིན་པོ་ཆེ། ཡན་ལག་ཐམས་ཅད་ལ་ཕཊ་ཧཾ་ལས་རྟ་མཆོག་ལྗང་གུ། གཡས་དང་པོས་རལ་གྲི། ཐམས་ཅད་ཀྱང་གཡས་གཉིས་པས་ཌཱ་མ་རུ། གཡོན་དང་པོས་དྲིལ་བུ། གཉིས་པས་ཀ་པཱ་ལ་དང་བཅས་པའི་ཁ་ཊྭཱཾ་ག་བསྣམས་པ་ཞལ་གཅིག་པའོ། །
ཡུམ་གྱི་ལྟེ་བར་ཨོཾ་བཾ་ལས་རྡོ་རྗེ་ཕག་མོ་དམར་མོ། དམར་སྔོ་ལྗང་བའི་ཞལ་ཕྱག ། གཡས་གསུམ་གྲི་གུག ། ལྕགས་ཀྱུ། མགོ་བོ། གཡོན་གསུམ་ཐོད་པ། ཁ་ཊྭཱཾ། ཞགས་པ་བསྣམས་པ། སྙིང་གར་ཧཾ་ཡོཾ་ལས་གཤིན་རྗེ་མ་སྔོན་མོ། ཁར་ཧྲཱིཾ་མོཾ་ལས་རྨོངས་བྱེད་མ་དཀར་མོ།
མགོ་བོར་ཧྲིཾ་ཧྲཱིཾ་ལས་སྐྱོད་བྱེད་མ་སེར་མོ། སྤྱི་གཙུག་ཏུ་ཧུཾ་ཧཱུྂ་ལས་སྐྲག་བྱེད་མ་ལྗང་གུ། ཡན་ལག་ཐམས་ཅད་ལ་ཕཊ་ཕཊ་ལས་གཏུམ་མོ་དུད་ཁ་ཐམས་ཅད་ཀྱང་ཞལ་གཅིག་པ། ཕྱག་བཞིའི་གཡས་གཉིས་ཌཱ་མ་རུ་དང་གྲི་གུག ། གཡོན་གཉིས་ཐོད་པ་དང་བཅས་པའི་ཁ་ཊྭཱཾ་ག་དང་དྲིལ་བུ་འཛིན་པ། དེ་ལྟར་གོ་ཆའི་ལྷ་ཐམས་ཅད་སྤྱན་གསུམ་པ་གཡས་བརྐྱང་གིས་བཞུགས་པ། མདོག་དཀར་པོ་རྣམས་ཟླ་བའི་རྒྱབ་ཡོལ་དང་གཞན་རྣམས་ཉི་མའི་དཀྱིལ་འཁོར་ཅན་ནོ། ། དེ་ནས་མཛུབ་མོ་གཉིས་མདུད། གུང་མོ་གཉིས་རྩེ་སྦྱར། གཞན་རྣམས་སོ་སོར་བསྒྲེངས།
མཐེ་བོང་རྡོ་རྗེ་བསྡམས། རྐང་པ་གཡས་པའི་མཐེ་བོང་གཡོན་པའི་མཐེ་བོས་མནན་མིག་གྱེན་དུ་བལྟ། ཕྱག་རྒྱ་དེ་ཉིད་དཔྲལ་བའི་དབྱེས་སུ་གཡོན་དང་གཡས་དང་དབུས་སུ་ལན་གསུམ་གསུམ་བསྐོར་ཞིང༌། ཕེཾ། སྙིང་གར་ཉི་མ་ལ་གནས་པའི་ཧཱུྂ་ཡིག་ནག་པོ་ཀུན་ནས་འབར་བ་དྲི་མ་མེད་པའི་འོད་ཟེར་སྣ་ལྔ་གློག་གི་ཕྲེང་བ་ལྟར་ཕྱོགས་ཐམས་ཅད་དུ་སྤྲོས་པས། ས་འོག་ས་སྟེང་ས་བླར་སྤྱོད་པའི་འཁོར་ལོ་ལྔའི་ལྷ་ཚོགས་ཡེ་ཤེས་ཀྱི་དཀྱིལ་འཁོར་བ་དཔའ་བོ་དང་རྣལ་འབྱོར་མའི་དབང་ཕྱུག་རྣམས་ཀྱི་སྐུར་གྲུབ་པ་ཡོངས་སུ་གྱུར་པའི་རང་བཞིན་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་པ་ན་བཞུགས་པ་ཐམས་ཅད་དང༌། དབང་གི་ལྷ་གདན་གསུམ་ཚང་བའི་དཀྱིལ་འཁོར་བཅོམ་ལྡན་འདས་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་པའི་དཀྱིལ་འཁོར་གྱི་རྣམ་པར་མདུན་གྱི་ནམ་མཁར་སྤྱན་དྲངས། རིག་མ་བཅུ་དྲུག་གིས་མཆོད། ཛཿཧཱུྂ་བཾ་ཧོཿ བསྒོམས་པའི་དཀྱིལ་འཁོར་དམ་ཚིག་པ་ལ་སྤྱན་དྲངས་པའི་དཀྱིལ་འཁོར་ཡེ་ཤེས་པ་རྣམས་སྐད་ཅིག་ལ་དགུག་གཞུག་བཅིང་མཉེས་དབང་དུ་བྱས་ནས་མྱུར་བར་བསྟིམས་པས་གཉིས་སུ་མེད་པར་གྱུར་པར་བསམ།
ལག་པ་གཡོན་པ་དང་གཡས་དག་གཡོན་གཡས་སུ་ལན་གསུམ་གསུམ་བསྐོར་ཞིང་མཐར་འཁྱུད་རྒྱ་བྱས་ལ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། ཨོཾ་ཨཱཿཧཱུྂ། ཆོས་ཐམས་ཅད་དང་ཤེས་རབ་གཉིས་སུ་དབྱེར་མེད་པའི་ཟུང་འཇུག་བདེ་བ་ཆེན་པོའི་རང་བཞིན་ཉིད་དུ་གཟོད་ནས་དག་ལ། བདག་ཀྱང་དེ་ཉིད་ཀྱི་ངོ་བོར་གདོད་ནས་དག་གོ། ། ཞེས་ང་རྒྱལ་བྱ། ཡེ་ཤེས་པ་དང་ལྷན་ཅིག་སྤྱན་དྲངས་པའི་དབང་གི་ལྷ་ནམ་མཁར་བཞུགས་པ་ལ། རང་གི་སྙིང་གའི་ས་བོན་ལས་སྤྲུལ་པའི་རྣལ་འབྱོར་པ་བཅུ་དྲུག་མཆོད་བྱ་མཆོད་བྱེད་མཆོད་པ་རྣམ་གསུམ་ངོ་བོ་དམིགས་པ་མེད་པའི་རྣམ་རོལ་ཟུང་འཇུག་བདེ་བ་ཆེན་པོས་མཆོད་པར་གྱུར་པར་བསམས་ཏེ། འདི་ནི་མཆོད་པ་འབུལ་བ་ཐམས་ཅད་དུ་བསམ་པའོ། ། རིག་མ་བཅུ་དྲུག་གིས་མཆོད།
རྡོ་རྗེ་ཅན་གྱིས་སངས་རྒྱས་ལ། ། འགྲོ་བ་སྐྱོབ་པའི་ཆེད་དུ་དབང༌། ། ཡོན་ཏན་འབྱུང་གནས་ཇི་ལྟར་བསྩལ། ། དེ་ལྟར་བདག་ལའང་བསྩལ་དུ་གསོལ། ། ཞེས་གསོལ་བ་བཏབ་པས། སྒོ་མཚམས་མ་བརྒྱད་ཀྱིས་བགེགས་སྐྲོད། དཔའ་བོ་རྣམས་ཀྱིས་ཤིས་པ་བརྗོད། དཔའ་མོ་རྣམས་ཀྱིས། དབང་བསྐུར་རོལ་མོ་བདེ་བ་ཆེན་པོ། མཁའ་འགྲོ་དྲ་བའི་བདེ་བ་ཆེན་པོ།
གསལ་མཛད་བདེ་བའི་བདེ་བ་ཆེན་པོ། ཨ་ལ་ལ་ཧོཿ མཆོག་ཏུ་གྱུར་པ་བདེ་བ་ཆེན་པོ། ཞེས་རྡོ་རྗེའི་གླུ་ལེན། ཡུམ་བཞི་རྡོ་རྗེ་ཕག་མོ་དང་ལྔས་རང་རང་གི་ཕྱག་མཚན་འཛིན་བཞིན་པའི་ཕྱག་གཡོན་པས་ཐོད་པ་བྱང་ཆུབ་སེམས་ཀྱི་བདུད་རྩིས་བཀང་བ་ཅུང་ཟད་ཡོ་བར་བསྣམས་ནས། ཇི་ལྟར་བལྟམས་པ་ཙམ་གྱིས་ནི། ། དེ་བཞིན་གཤེགས་པར་ཁྲུས་གསོལ་བ། ། དེ་བཞིན་བདག་གིས་ལྷ་ཡི་ཆུ། ། དག་པ་ཡིས་ནི་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ།
ཞེས་ཐོད་པ་ནས་བྱུང་བའི་ཡེ་ཤེས་ཀྱི་བདུད་རྩིའི་རྒྱུན་གྱིས་དབང་བསྐུར་བས་བདེ་བ་ཆེན་པོའི་རང་བཞིན་དུ་གྱུར་པས་བུམ་དབང་བསྐུར། དེ་ནས་རྣལ་འབྱོར་མ་བཞི་རྡོ་རྗེ་ཕག་མོ་ལ་ཐིམ་པས། ཕག་མོ་དང་དཔལ་ཧེ་རུ་ཀ་སྙོམས་པར་ཞུགས་པའི་བྱང་ཆུབ་ཀྱི་སེམས་ཁར་བསྩལ་བས་གསང་དབང་བསྐུར། དེ་ནས་ཧེ་རུ་ཀས་ཕག་མོ་གནང་བ་ལ་སྙོམས་པར་ཞུགས་པས་རླུང་ཐིམ་སྟེ། དེ་ལ་བརྟེན་ནས་ལྷན་ཅིག་སྐྱེས་པ་མྱོང་བར་བྱས་ཏེ་དབང་གསུམ་པ་བསྐུར། ཧེ་རུ་ཀས་རིགས་ཀྱི་བུ་ཁྱོད་ཀྱིས་ཕྱག་རྒྱ་དང་གཉིས་སྤྲད་པ་ལ་བརྟེན་ནས་མྱོང་བ་སྣང་བ་ཐོབ་པའི་ཡེ་ཤེས་དེ་འོད་གསལ་བར་སྒོམས་ཤིག ༑ དེ་ནི་རྣམ་པར་ཤེས་པ་གསུམ་རྣམ་པར་དག་པ། ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ལུས་དང་ངག་དག་པ། སེམས་དག་པ། ལས་དང་སྐྱེ་བ་ལས་གྲོལ་བ།
ཟླ་བ་དང༌། ཉི་མ་དང༌། ནོར་བུ་ལྟར་ཤིན་ཏུ་གསལ་བ། རྟག་ཏུ་སྣང་བའི་མཚན་ཉིད་ཅན། དོན་དམ་པའི་བདེན་པ་དེ་ནི་མཐོང་བ་གཞན་གྱི་ཡུལ་ལས་འདས་པ་སྟེ། ཤེས་རབ་དང་ཡེ་ཤེས་ཀྱི་མིག་གིས་ལྟོས་ཤིག ། དེ་ལྟར་གང་གི་ཡང་རང་བཞིན་མ་མཐོང་བ་དེ་འོད་གསལ་བར་མཐོང་བ་ཡིན་ནོ། ། དེ་ལྟར་འོད་གསལ་བ་དེའི་ངོས་ན་རྒྱུ་འབྲས་གང་ཡང་མེད་མོད། འོན་ཀྱང་ཀུན་རྫོབ་ཏུ་རླུང་སེམས་ཙམ་ལས་ལྷ་སུམ་ཅུ་རྩ་བདུན་མེ་ལོང་ནང་གི་གཟུགས་བརྙན་ལྟར་གསལ་ལ་རྫོགས་པ། འཇའ་ཚོན་ལྟར་ཁ་དོག་དང་བཅས་པ།
ཆུ་ཟླ་ལྟར་སྒྲོ་སྐུར་དང་བྲལ་བར་ལྟོས་ཤིག ། དེ་ནི་རྒྱུ་རྐྱེན་ལ་བརྟེན་ནས་སྐྱེས་པས་ཀུན་རྫོབ་དེ་ལྟར་བདེན་པ་གཉིས་མི་ཕྱེད་པ་ཟུང་དུ་འཇུག་པ་ནི་བྱང་ཆུབ་ཀྱི་སེམས་ཆེན་པོ་སྟེ་བཞི་པའོ། ། ཞེས་ཚིག་ཙམ་གྱིས་བཞི་པ་བསྐུར་ནས། དབང་གི་ལྷ་རྣམས་རང་ཉིད་ལ་སྐད་ཅིག་གིས་ཞུགས་མ་ཐག་ཡབ་ལ་མི་བསྐྱོད་པ། ཡུམ་ལ་རྣམ་པར་སྣང་མཛད། བདེ་ཆེན་འཁོར་ལོའི་ལྷ་རྣམས་རིན་ཆེན་འབྱུང་ལྡན། ཐུགས་འཁོར་པ་རྣམས་མི་བསྐྱོད་པ། གསུང་འཁོར་པ་རྣམས་འོད་དཔག་མེད། སྐུ་འཁོར་པ་རྣམས་རྣམ་སྣང༌། དམ་ཚིག་འཁོར་ལོ་པ་རྣམས་དོན་ཡོད་གྲུབ་པས་རྒྱས་གདབ་པར་གྱུར་པར་བསམ་མོ། །
དེ་ནས་མཆོད་བྱ་མཆོད་བྱེད་མཆོད་པ་རྣམས་སྐྱེ་མེད་དུ་ཤེས་པས། སྤྲོ་ན་ཆུ་བཞི་ཉེར་སྤྱོད་རོལ་མོས་ཀྱང་མཆོད། མི་སྤྲོ་ན་རིག་མ་བཅུ་དྲུག་གིས་མཆོད། སྔར་ནང་མཆོད་བྱིན་རླབས་མ་བྱས་ན་སྐབས་འདིར་བྱིན་གྱིས་བརླབ། ནང་མཆོད་ཐོད་པ་གཡས་སུ་ཐོགས། གཡོན་པའི་མཐེབ་སྲིན་གྱིས་ཐིགས་གཏོར་འབུལ་ཏེ། ཡབ་ཡུམ་གྱི་སྙིང་པོ་གཉིས་དང༌། མཁའ་འགྲོ་མ་ནས་གཤིན་རྗེ་ཕོ་ཉ་མའི་བར་འཁོར་ལོ་ལྔའི་སྔགས་རྣམས་ཀྱི་མཐར། ཨོཾ་ཨཱཿཧཱུྂ་བཏགས་པའི་བསྡུས་པ་ལ་དགའ་ན། ཨོཾ་ཤྲཱི་ཙཀྲ་སམྦ་ར་སརྦ་བཱི་ར་ཡོ་གི་ནཱི་པཉྩ་ཙཀྲ་དེ་ཝ་ས་པ་རི་ཝཱ་ར་ཨོཾ་ཨཱཿཧཱུྂ།
ཞེས་དེ་ལྟར་ཕུལ་བས་ཉན་ནམ་སྙམ། སྔགས་འདི་གྲུབ་ཆེན་གྱི་གཞུང་དུ་མེད་དོ། ། མཐར་རང་གི་གཡོན་པའི་མཐེབ་སྲིན་གྱིས་ལྕེར་མྱོང་ཞིང༌། ཨོཾ་ཨ་མྲྀ་ཏ་སྭཱ་ད་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་གཟུང་ངོ༌། ། བླ་མ་བརྒྱུད་པ་ལ་ནང་མཆོད་འབུལ་ན་དཀྱིལ་འཁོར་པར་འབུལ་བའི་སྔ་རོལ་དེར་ལཱུ་ཧི་པ་ལ་མར་དོའི་འགྱུར་རྗེ་ཞྭ་དམར་བ་བཞི་པའི་སྒྲུབ་དཀྱིལ་དང༌། ཟངས་དཀར་ལོ་ཙཱ་བའི་འགྱུར་སྒམ་པོ་པ་མངྒའི་མཚན་ཅན་གྱི་སྒྲུབ་དཀྱིལ་གཉིས་ཀ་ཁོ་བོས་མནོས་པའི་བརྒྱུད་པ་ལོགས་སུ་བྲིས་ཡོད་པ་ལྟར་གཉིས་ཀའམ་གང་འདོད་སྦྱར་རོ། ། དེ་ནས། ཡབ་ཀྱི་གསང་བ་ཞེས་པ་ནས། སྙོམས་པར་ཞུགས་པས་ཀྱི་བར་སྔགས་ལྟར་ལ།
ཁྱད་པར་ནི། འཁོར་ལོ་ལྔའི་ལྷ་ཐམས་ཅད་བདེ་བ་ཆེན་པོ་སྟོང་པ་ཉིད་དང་ཟུང་དུ་འཇུག་པའི་ལྷན་ཅིག་སྐྱེས་པའི་བདེ་བ་ཆེན་པོ་ཉམས་སུ་མྱོང་བར་གྱུར་པར་བསམ། ཨོཾ་བཛྲ་ཀཱ་མི་ནི་སརྦ་བཛྲ་བྷཀྵ་བཛྲ་ནཱི་ཧཱུྂ། ཞེས་བརྗོད། སླར༑ རྣམ་པར་མི་རྟོག་རྗེས་འཇུག་ལ། ། རྣལ་འབྱོར་པ་ནི་མངོན་བརྩོན་པ། ། དེ་ནི་ཐམས་ཅད་འབྱུང་བ་ཡི། ། ཤེས་རབ་ཕ་རོལ་ཕྱིན་པ་ཡིན། ། གང་ཚེ་འདུས་བྱས་ཚུལ་རྣམས་ནི། །
རྣམ་པར་མི་རྟོག་སེམས་ཀྱིས་སུ། ། མེ་ལོང་ལྟ་བུ་རབ་ཤེས་པ། ། དེ་ནི་ཤེས་རབ་བརྟེན་པ་ཡིན། ། མེ་ལོང་ནང་གི་གཟུགས་བརྙན་དང༌། ། རྨི་ལམ་མིག་འཕྲུལ་དྲི་ཟའི་གྲོང༌། ། སྨིག་རྒྱུ་མཚུངས་པར་གང་གིས་མཐོང༌། ། དེ་ནི་གཙོ་བོ་ཡིན་པར་བརྗོད། ། རྣམ་པར་མི་རྟོག་སེམས་ཀྱིས་ནི། ། ཤེས་རབ་དང་ནི་མཚུངས་གཟུགས་ལ། ། དོགས་མེད་སྤྱོད་པའི་ཀུན་སྤྱོད་ལ། །
དེ་ནི་དཀའ་ཐུབ་བདག་ཆེན་ཡིན། ། ཞེས་སྒྱུ་མ་ལྟ་བུའི་ལྷ་སོ་བདུན་ལ་དམིགས་ཏེ། ཐབས་དང་ཤེས་རབ་གཉིས་སུ་མེད་པར་དཔྱད་ཅིང་ཡང་དང་ཡང་དུ་གུས་པ་དང་རྒྱུན་མི་འཆད་པ་ལ་སོགས་པའི་ཚུལ་གྱིས་རྒྱུན་མ་ཆད་པར་སྣང་ལ་རང་བཞིན་མེད་པར་བསྒོམ། མི་རྟོག་པའི་སེམས་ཀྱིས་འཇིགས་པ་མེད་པ་རྟེན་དང་བརྟེན་པ་ཐམས་ཅད་སྐྱེ་མེད་དུ་ཤེས་པ་ནི་དཀའ་ཐུབ་ཆེན་མོ་ཞེས་བྱའོ། ། དེ་ནས་རྡོར་དྲིལ་འཛིན་པས། ཡབ་ཡུམ་གྱི་རྐང་པ་བརྒྱད་པ་གཉིས་བརྗོད་པས་བསྟོད་དོ། ། དེ་རྣམས་ནི་ཤིན་ཏུ་རྣལ་འབྱོར་རོ། ། ད་ནི་བདེ་བ་ཆེན་པོའི་རྣལ་འབྱོར་གྱིས་རྡོ་རྗེ་འཆང་ཉིད་བསམ་པར་བྱ་བ་རྫོགས་པའི་རིམ་པ་ནི། ངག་ཏུ་ཨཱ་དི་ཀཱ་དི་བརྗོད་པས། ཨཱ་དི་ཀཱ་དི་གཉིས་འོད་ཟེར་ལྔ་དང་ལྡན་པ་ལས་འཁོར་ལོ་གསུམ་གྱི་ལྷ་ཚོགས་མཐའ་ཡས་པ་རང་གི་སྣ་བུག་གཡས་པའི་རླུང་དང་ལྷན་ཅིག་ཏུ་ཐོན་ནས་སྤྲོས་པས།
ཁམས་གསུམ་པའི་འགྲོ་བ་མཐའ་དག་འཁོར་ལོ་གསུམ་གྱི་ལྷའི་རང་བཞིན་དུ་བྱས་ནས། ཐོག་མ་མེད་པ་ནས་གྲུབ་པའི་དཔའ་བོ་དང་རྣལ་འབྱོར་མ་རྣམས་དང་ལྷན་ཅིག་ཏུ་བྱས་ཏེ་རོ་མཉམ་པར་གྱུར་པ་རང་གི་སྣ་བུག་གཡོན་པར་བཅུག ། ལྟེ་བར་རང་གི་རྣམ་པའི་གཟུགས་བརྙན་ཅན་གྱི་ཟླ་བའི་དཀྱིལ་འཁོར་གྱི་སྟེང་དུ་སྐད་ཅིག་གིས་ཧཱུྂ་ཡིག་གིས་མཚན་པར་གྱུར། སླར་ཟླ་བ་ཧཱུྂ་དང་བཅས་པ་ཡོངས་སུ་གྱུར་པ་ལས། བཅོམ་ལྡན་འདས་འཁོར་ལོ་སྡོམ་པ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པས་ཡུམ་རྡོ་རྗེ་རྣལ་འབྱོར་མ་དམར་མོ་གྲི་ཐོད་འཛིན་པ་ལ་འཁྱུད་པ། ནམ་མཁའི་རི་མོ་ལྟ་བུ་སྣང་ལ་རང་བཞིན་མེད་པ་དེ་གཉིས་སྙོམས་པར་ཞུགས་པས། སྒྱུ་མ་ལྟ་བུའི་རབ་ཏུ་དགའ་བའི་སྒྲས་ཁམས་གསུམ་པའི་བརྟན་གཡོ་སྣོད་བཅུད་ཐམས་ཅད་སྐད་ཅིག་ལ་བཀུག་པ་དུར་ཁྲོད་བརྒྱད་ལ་ཐིམ། དེ་བསྲུང་བའི་འཁོར་ལོ་ལ། དེ་གཞལ་ཡས་ཁང་ལ། དེ་སྒོ་མཚམས་མ་བརྒྱད་ལ།
དེ་སྐུ་འཁོར་ལ། དེ་གསུང་འཁོར་ལ། དེ་ཐུགས་འཁོར་ལ། ཐུགས་འཁོར་གྱི་ཕྱོགས་བཞིའི་ལྷ་མཁའ་འགྲོ་མ་ལ། མཚམས་བཞིའི་ལྷ་གཟུགས་ཅན་མ་ལ། བདེ་ཆེན་འཁོར་ལོའི་ལྷ་མོ་བཞིའི་བཅོམ་ལྡན་འདས་ཀྱི་ཞལ་བཞི་ལ། གཙོ་བོ་ཡབ་ཡུམ་གཉིས་ལྟེ་བའི་ལྷན་སྐྱེས་ཡབ་ཡུམ་ལ་ཐིམ། ལྷན་སྐྱེས་ཡབ་ཡུམ་ཡང་སྙོམས་པར་ཞུགས་པའི་དགའ་བ་ལྷན་ཅིག་སྐྱེས་པའི་ཡེ་ཤེས་འདོད་ཆགས་ཆེན་པོར་ཞུ་བ་ཁུ་བའི་རང་བཞིན་གྱི་ཡི་གེ་ཧཱུྂ་སིནྡྷུ་ར་བྱུགས་པའི་མུ་ཏིག་གི་ཁ་དོག་ཅན་དུ་གྱུར། དེ་ཡང་ཨཱུ་ཧ་ལ། ཧ་མགོ་བོ་ལ།
མགོ་ཟླ་ཕྱེད་ལ༑ ཟླ་ཕྱེད་ཐིག་ལེ་ལ། ཐིག་ལེ་ནཱ་ད་ལ། ་་ ནཱ་ད་ཡང་སྐྲའི་རྩེ་མོ་བརྒྱ་སྟོང་དུ་གཤགས་པའི་ཚད་ཙམ་དུ་གྱུར་པ་ལ་མ་ཡེང་བར་སེམས་བཟུང༌། མཐར་དེ་ཡང་མི་དམིགས་པར་འོད་གསལ་སྟོང་པ་ཆེན་པོའི་ངང་དུ་མཉམ་པར་བཞག ། ཡང་ན་ཨཱ་ལི་ཀཱ་ལི་སོགས་མི་བྱ་བར། རང་གི་ལྟེ་བར་པདྨ་ལ་གནས་པའི་ཉི་ཟླ་ཁ་སྦྱར་བའི་ནང་དུ་ཧཱུྂ་ཡིག་པདྨའི་རྩ་ལག་ལྟར་འོད་ཟེར་གྱི་རི་མོ་ཅན་ལ་སེམས་བརྟན་པར་བྱེད་པའི་སྒོ་ནས་སྲོག་རྩོལ་ཉི་ཟླ་རླུང་གི་རྒྱུ་བ་སྤངས་ནས་བདེ་བ་ཆེན་པོ་སྟོང་པ་དང་ཟུང་དུ་འཇུག་པའི་གཞོམ་དུ་མེད་པའི་སྒྲས་དུས་གཅིག་ལ་དཀྱིལ་འཁོར་མི་དམིགས་པར་བྱ་སྟེ། དེའི་དེ་མ་ཐག་ཁམས་གསུམ་པའི་སྣོད་བཅུད་མ་ལུས་པ་དུར་ཁྲོད་བརྒྱད་ལ་བསྡུ། དེ་བསྲུང་བའི་འཁོར་ལོ་ལ་བསྡུ་བ་ནས་བཟུང༌། མི་དམིགས་པར་བྱེད་པའི་བར་གོང་ལྟར་བྱའོ། །
དེ་རྣམས་ནི་རྣལ་འབྱོར་ཆེན་པོའོ། ། དེ་དག་གིས་སྐྱོ་བར་གྱུར་ན་བཟླས་པ་བྱ་སྟེ། སྟོང་པ་དེའི་ངང་ལས། སྐད་ཅིག་གིས་བཅོམ་ལྡན་འདས་འཁོར་ལོ་སྡོམ་པའི་དཀྱིལ་འཁོར་རྟེན་དང་བརྟེན་པར་བཅས་པ་ཡུད་ཙམ་གྱིས་གསལ་བར་གྱུར་པར་མོས་པར་བྱས་ལ། རང་གི་ལྟེ་བར་ཟླ་བ་ལ་ཧཱུྂ་དཀར་ལ་དམར་བའི་ནཱ་ད་གསལ་བཏབ། ཨོཾ་ཨཱཿཧཱུྂ་བརྗོད་པས། ཧཱུྂ་ངམ་ནཱ་ད་ལས་བྱུང་བའི་འཁོར་ལོ་ལྔའི་ལྷ་ཚོགས་སྣ་བུག་གི་རླུང་ཕྱིར་རྒྱུ་བ་དང་ལྷན་ཅིག་སྤྲོས་འགྲོ་བའི་དོན་བྱས། ཡང་ཡི་གེ་གསུམ་བརྗོད་པ་དང༌། ལྷན་ཅིག་ཕྲེང་བའི་སྐུད་པ་དྲངས་པའི་ཚུལ་དུ་རླུང་ནང་དུ་འཇུག་པའི་ཚེ་དེ་དང་ལྷན་ཅིག་འཁོར་ལོ་ལྔའི་ལྷ་སྤྲོས་པ་རྣམས་ཚུར་བསྡུས་ཧཱུྂ་ངམ་ནཱ་ད་ལ་ཐིམ་པར་ཡང་ཡང་བསམ་པ་ནི་རྡོ་རྗེའི་བཟླས་པའོ། ། ཡང་ཡབ་ཀྱི་རྩ་སྔགས་དང༌།
སྙིང་པོ་དང༌། ཉེ་སྙིང་བཟླ་བའི་ཚེ་ནཱ་དའམ། ཧཱུྂ་དེ་ལས་དཔལ་ཧེ་རུ་ཀ་རང་གི་སྣ་བུག་ནས་སྤྲོས་འགྲོ་བ་ཐམས་ཅད་ཀྱི་དོན་བྱས། རླུང་ནང་དུ་འཇུག་པ་དང་ལྷན་ཅིག་ཧེ་རུ་ཀ་སྣ་བུག་ནས་ཞུགས་ནཱ་དའམ་ཧཱུྂ་ལ་བསྟིམ། དེ་བཞིན་དུ་ཡུམ་གྱི་རྩ་སྔགས་དང༌། སྙིང་པོ། ཉེ་སྙིང་བཟླ་བའི་ཚེ། ནཱ་དའམ་ཧཱུྂ་ལས་རྣལ་འབྱོར་མ་སྤྲོ་ཞིང་བསྡུ། ཚུལ་དེས་མཁའ་འགྲོ་མ་ནས་འཇོམས་མའི་བར་ལྷ་གང་གི་སྔགས་བཟླ་བ་དེའི་ཚེ་ལྷ་དེ་ཉིད་ནཱ་དའམ་ཧཱུྂ་ལས་སྤྲོ་བསྡུ་བྱ་བ་ནི་དམ་ཚིག་གི་བཟླས་པའོ། ། ཡང་ཆོས་ཐམས་ཅད་མཉམ་པ་ཉིད་ཀྱི་ང་རྒྱལ་གྱིས་སྔགས་ཀྱི་ཕྲེང་བ་ནཱ་དའམ་ཧཱུྂ་ཡིག་ལས་སྤྲོས་རང་གི་ཞལ་ནས་ཐོན།
ལྟེ་བར་ཞུགས་དྷཱུ་ཏིའི་ལམ་བརྒྱུད་རྡོ་རྗེ་ནས་ཐོན་ཡུམ་གྱི་པདྨར་ཞུགས་དེའི་དྷཱུ་ཏི་ནས་བརྒྱུད་ཞལ་ནས་ཐོན་རང་གི་ཁར་ཞུགས་དྷཱུ་ཏིའི་ལམ་བརྒྱུད་ནཱ་དའམ་ཧཱུྂ་ལ་ཐིམ། ཡང་ནཱ་དའམ་ཧཱུྂ་ལས་སྤྲོ་བ་སོགས་སྔ་མ་ལྟར་འཁོར་བར་བསམ་པ་ནི་འདྲེན་མའི་བཟླས་པའམ། དོ་ལིའི་བཟླས་པའམ། ཕྲེང་བ་ལྟ་བུའི་བཟླས་པ་ཞེས་བྱའོ། ། ཡང་ལྟེ་བར་ནཱ་དའམ་ཧཱུྂ་མི་དམིགས་པར་རང་གི་སྤྱི་བོར་ཧཾ་དང་ལྟེ་བར་ཨ་ཡིག་སྟེ་རང་བཞིན་གྱིས་གྲུབ་པའི་ཡི་གེ་གཉིས་བསམས་ནས་བཟླ་བ་ནི་རང་བཞིན་གྱི་བཟླས་པའོ། ། གཞན་ཡང་སྔགས་ཀྱི་ཨོ་ལི། རྒྱུད་ཀྱི་ཨོ་ལི། ཡེ་ཤེས་ཀྱི་ཨོ་ལི། གསང་བའི་ཨོ་ལི་སོགས་ཀྱང་གསུངས་སོ། ། བཟླ་བྱའི་སྔགས་ནི།
ཨོཾ་ན་མོ་བྷ་ག་ཝ་ཏེ་བཱི་རེ་ཤཱ་ཡ། ཨོཾ་མ་ཧཱ་ཀལྤཱགྣི་སཾ་ནི་བྷ་ཡ། ཨོཾ་ཛཱ་ཊ་མ་ཀུ་ཊོཏྐ་ཊཱ་ཡ། ཨོཾ་དཾ་ཥྚྭཱ་ཀ་ར་ལོ་གྲ་བྷི་ཥ་ཎ་མུ་ཁཱ་ཡ། ཨོཾ་ས་ཧ་སྲ་བྷུ་ཛ་བྷཱ་སུ་རཱ་ཡ། ཨོཾ་པ་ར་ཤུ་པཱ་ཤོདྱཱ་ཏ་ཤཱུ་ལ་ཁ་ཊྭཱཾ་ག་དྷཱ་རི་ཎེ། ཨོཾ་བྱཱ་གྷྲཱ་ཛི་ནཱཾ་ཝ་ར་དྷ་རཱ་ཡ། ཨོཾ་མ་ཧཱ་དྷཱུ་མྲཱནྡྷ་ཀཱ་ར་ཝ་པུ་ཥཱ་ཡ། ཀ་ར་ཀ་ར། ཀུ་རུ་ཀུ་རུ།
བྷནྡྷ་བྷནྡྷ། ཏྲཱ་ས་ཡ་ཏྲཱ་ས་ཡ། ཀྵོ་བྷ་ཡ་ཀྵོ་བྷ་ཡ ཧྲོཾ་ཧྲོཾ། ཧྲཿཧྲཿ ཕེཾ་ཕེཾ། ཕཊ་ཕཊ། ད་ཧ་ད་ཧ། པ་ཙ་པ་ཙ། བྷཀྵ་བྷཀྵ། བ་ས་རུ་དྷི་རནྟྲ་མཱ་ལཱ་བ་ལམྦི་ནཱི།
གྲྀཧྞ་གྲྀཧྞ། སཔྟ་པཱ་ཏ་ལ་ག་ཏ་བྷུ་ཛཾ་གཾ་སརྦཾ་ཝཱ། ཏརྫ་ཡ་ཏརྫ་ཡ། ཨཱ་ཀཌྜྷ་ཨ་ཀཌྜྷ། ཧྲཱིཾ་ཧྲཱིཾ། ཛཽཾཎ་ཛཽཾཎ། ཀྵྨཾ་ཀྵྨཾ། ཧཱཾ་ཧཱཾ། ཧཱིཾ་ཧཱིཾ། ཧཱུྂ་ཧཱུྂ།
ཀི་ལི་ཀི་ལི། སི་ལི་སི་ལི། ཧི་ལི་ཧི་ལི། དྷི་ལི་དྷི་ལི། ཧཱུྂ་ཧཱུྂ་ཕཊ་ཕཊ་སྭཱ་ཧཱ༑ ཞེས་པ་ཡབ་ཀྱི་རྩ་སྔགས་སམ་ཕྲེང་སྔགས་སོ། ། ཨོཾ་ན་མོ་བྷ་ག་ཝ་ཏཱི་བཛྲ་ཝཱ་རཱ་ཧཱི་བཾ། ཨོཾོ་ན་མོ་ཨཱརྻ་ཨ་པ་རཱ་ཛི་ཏེ་ཏྲཻ་ལོཀྱ་མཱ་ཏེ་མ་ཧཱ་བཱིདྱེ་ཤྭ་རི། ཨོཾ་ན་མཿསརྦ་བྷཱུ་ཏ་བྷ་ཡཱ་ཝ་ཧེ་མ་ཧཱ་བཛྲེ༑ ཨོཾ་ན་མོ་བཛྲ་ཨཱ་ས་ནེ་ཨ་ཛི་ཏེ་ཨ་པ་རཱ་ཛི་ཏེ་ཝ་ཤྱཾ་ཀ་རི་ནི་ཏྲ་བྷྲཱ་མ་ཎི།
ཨོཾ་ན་མཿཤོ་ཥ་ཎི་རོ་ཥ་ཎི་ཀྲོ་དྷ་ནི་ཀ་རཱ་ལི་ནི། ཨོཾ་ན་མཿཏྲཱ་ས་ནི་མཱ་ར་ཎི་པྲ་བྷེ་ད་ནི་ཨ་པ་རཱ་ཛ་ཡེ། ཨོཾ་ན་མོ་བི་ཛ་ཡེ་ཛམྦྷ་ནི་སྟྭམྦྷ་ནི་མོ་ཧ་ནི། ཨོཾ་ན་མོ་བཛྲ་ཝཱ་རཱ་ཧཱི་མ་ཧཱ་ཡོ་གི་ནཱི་ཀཱ་མེ་ཤྭ་རི་ཁ་གེ། ཏདྱ་ཐཱ། པྲོ་ཏཾ་གེ་པྲོ་ཏཾ་གེ། ཧ་ན་ཧ་ན་པྲཱ་ཎཾའ། ཀིཾ་ཀི་ནི་ཁིཾ་ཁི་ནི། དྷུ་ན་དྷུ་ན། བཛྲ་ཧསྟེ།
ཤོ་ཥ་ཡ་ཤོ་ཥ་ཡ། བཛྲ་ཀ་པཱ་ལ་ཁ་ཊྭཱཾ་ག་དྷ་རི་ཎི། མ་ཧཱ་པི་ཤི་ཏི་མཱཾ་ས་ཤ་ནི། མ་ནུ་ཥྱཱཾ་ཏྲ་པྲ་བྲྀཏྟེ་སནྣི་དྷྱཾ། ནཱ་ར་ཤི་རོ་མཱ་ལཱ་གྲཾ་ཐི་ཏ་དྷ་ར་ཎི། སུམྦྷ་ནི་སུམྦྷེ། ཧ་ན་ཧ་ན་པྲཱ་ཎཱཾ། སརྦ་པཱ་པ་སཏྭ་ནཱཾ། སརྦ་པ་ཤཱུ་ནཱཾ། མ་ཧཱ་མཱའཾ་ས་ཙྪ་ད་ནི།
ཀྲོ་དྷ་མཱུརྟེ་དཾཥྚ་ཀ་རཱ་ལི་ནི། མ་ཧཱ་མུ་དྲེ་ཤྲཱི་ཧེ་རུ་ཀཿ དེ་ཝ་སྱ་ཨ་གྲ་མ་ཧི་ཥྀ། ས་ཧ་སྲ་ཤི་རེ། ས་ཧ་སྲ་ཝཱ་ཧ་བེ་ཤ་ཏ་ས་ཧ་སྲ་ཨཱ་ན་ནེ་ཛྭ་ལི་ཏ་ཏེ་ཛ་ཤེ་ཛྭཱ་ལ་མུ་ཁི་པིངྒ་ལ། ལོ་ཙ་ནེ་བཛྲ་ཤ་རཱི་རེ། བཛྲ་ཨཱ་ས་ནེ། མི་ལི་མི་ལི། ཏི་མི་ལི་ཏི་མི་ལི། ཧེ་ཧེ།
ཧ་ཧ། ཧཱུྂ་ཧཱུྂ། ཁ་ཁ། དྷུ་དྷུ། རུ་རུ། དྷུ་རུ་དྷུ་རུ། མུ་རུ་མུ་རུ། མུཉྩ་མུཉྩ། ཨ་དྭཻ་ཏེ་མ་ཧཱ་ཡོ་གི་ནཱི་པ་ཐི་ཏ་སིདྡྷི། དྲཻཾ་དྷཾ་དྲཻཾ་དྷཾ།
གྲཾ་གྲཾ། ཧེ་ཧེ། ཧ་ཧ། བྷཱི་མེ་ཏཾ། ཧ་ས་ཧ་ས། བཱི་རེ། ཧཱ་ཧཱ། ཧོཿཧོཿ ཧཱུྂ་ཧཱུྂ། ཏྲཻ་ལོཀྱ་བི་ནཱ་ཤ་ནི་ཤ་ཏ་ས་ཧ་སྲ།
ཀོ་ཊི་ཏ་ཐཱ་ག་ཏ་པ་རི་ཝཱ་རི་ཏེ་ཧུཾ་ཧཱུྂ་ཕཊ྄། སིངྷ་རཱུ་པེ་ཁཿག་ཛ་རཱུ་པེ་གཿ ཨཱཿཏྲཻ་ལོ་ཀྱོ་ད་རེ་མ་ཧཱ་ས་མུ་དྲ་མེ་ཁ་ལ་གྲ་ས་གྲ་ས་ཧུཾ་ཧཱུྂ་ཕཊ྄། བཱི་རཱ་དྭཻ་ཏེ་ཧཱུྂ་ཧཱུྂ་ཧཿཧཿམ་ཧཱ་པ་ཤཱུ། མོ་ཧ་ནི་མ་ཧཱ་ཡོ་གཱི་ཤྭ་རི་སྟྭཾ། ཌཱ་ཀི་ནཱི་སརྦ་ལོ་ཀཱ་ནཱཾ། བནྡྷཱ་ནི་སཏྱ་པྲ་ཏྱ་ཡ་ཀཱ་རི་ཎི་ཧུཾ་ཧཱུྂ་ཕཊ྄། ་་ བྷཱུ་ཏ་ཏྲཱ་ས་ནི་མ་ཧཱ་བཱི་རེ་པ་ར་མ་སིདྡྷི། ཡོ་གཱི་ཤྭ་རི་ཕཊ་ཧུཾ་ཧཱུྂ་ཕཊ྄། ཧཱུྂ་ཧཱུྂ་ཧཱུྂ་ཕཊ྄་སྭཱ་ཧཱ།
ཞེས་པ་ནི་ཡུམ་གྱི་ཕྲེང་སྔགས་སམ་རྩ་སྔགས་སོ། ། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ྄། ཌཱ་ཀི་ནཱི་ཛཱ་ལ་སམྦ་རཾ་སྭཱ་ཧཱ། ཡབ་ཀྱི་སྙིང་པོའོ། ། ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄། ཉེ་སྙིང་ངོ༌། ། ཨོཾ་བཛྲ་བཻ་རོ་ཙ་ནཱི་ཡེ་ཧུཾ་ཧཱུྂ་ཕཊ྄་སྭཱ་ཧཱ། ཡུམ་གྱི་སྙིང་པོའོ། ། ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧུཾ་ཧཱུྂ་ཕཊ྄་སྭཱ་ཧཱ། ཉེ་སྙིང་ངོ༌། །
ཨོཾ་ཌཱ་ཀི་ནཱི་ཡེ་ཧུཾ་ཧཱུྂ་ཕཊ྄། ཨོཾ་ལཱ་མེ་ཧུཾ་ཧཱུྂ་ཕཊ྄། ཨོཾ་ཁཎྜ་རོ་ཧེ་ཧུཾ་ཧཱུྂ་ཕཊ྄། ཨོཾ་རཱུ་པི་ཎཱི་ཡེ་ཧུཾ་ཧཱུྂ་ཕཊ྄། བདེ་ཆེན་འཁོར་ལོའིའོ། ། ཨོཾ་ཀ་ར་ཀ་ར་ཧུཾ་ཧཱུྂ་ཕཊ྄། ཨོཾ་པྲ་ཙཎྜེ་ཧུཾ་ཧཱུྂ་ཕཊ྄། ཨོཾ་ཀུ་རུ་ཀུ་རུ་ཧུཾ་ཧཱུྂ་ཕཊ྄། ཨོཾ་ཙཎྜ་ཨཀྵི་ཡེ་ཧུཾ་ཧཱུྂ་ཕཊ྄། ཨོཾ་བྷནྡྷ་བྷནྡྷ་ཧུཾ་ཧཱུྂ་ཕཊ྄།
ཨོཾ་པྲ་བྷ་ཝ་ཏི་ཡེ་ཧུཾ་ཧཱུྂ་ཕཊ྄། ཨོཾ་ཏྲཱ་ས་ཡ་ཏྲཱ་ས་ཡ་ཧུཾ་ཧཱུྂ་ཕཊ྄། ཨོཾ་མ་ཧཱ་ནཱ་སེ་ཧུཾ་ཧཱུྂ་ཕཊ྄། ཨོཾ་ཀྵོ་བྷ་ཡ་ཀྵོ་བྷ་ཡ་ཧུཾ་ཧཱུྂ་ཕཊ྄། ཨོཾ་བཱི་ར་མ་ཏི་ཡེ་ཧུཾ་ཧཱུྂ་ཕཊ྄། ཨོཾ་ཧྲོཾ་ཧྲོཾ་ཧུཾ་ཧཱུྂ་ཕཊ྄། ཨོཾ་ཁརྦ་རཱི་ཡེ་ཧུཾ་ཧཱུྂ་ཕཊ྄། ཨོཾ་ཧྲཿཧྲཿཧུཾ་ཧཱུྂ་ཕཊ྄། ཨོཾ་ལངྐེ་ཤྭ་རཱི་ཧུཾ་ཧཱུྂ་ཕཊ྄། ཨོཾ་ཕཻཾ་ཕེཾ་ཧུཾ་ཧཱུྂ་ཕཊ྄།
ཨོཾ་དྲུ་མཙྪ་ཡེ་ཧུཾ་ཧཱུྂ་ཕཊ྄། ཐུགས་འཁོར་པ་རྣམས་ཀྱིའོ། ། ཨོཾ་ཕཊ་ཕཊ་ཧུཾ་ཧཱུྂ་ཕཊ྄། ཨོཾ་ཨཻ་རཱ་བ་ཏཱི་ཡེ་ཧུཾ་ཧཱུྂ་ཕཊ྄། ཨོཾ་ད་ཧ་ད་ཧ་ཧུཾ་ཧཱུྂ་ཕཊ྄། ཨོཾ་མ་ཧཱ་བྷཻ་ར་བཱི་ཡེ་ཧུཾ་ཧཱུྂ་ཕཊ྄། ཨོཾ་པ་ཙ་པ་ཙ་ཧུཾ་ཧཱུྂ་ཕཊ྄། ཨོཾ་བཱ་ཡུ་བེ་གེ་ཧུཾ་ཧཱུྂ་ཕཊ྄། ཨོཾ་བྷཀྵ་བྷཀྵ་བ་ས་རུ་དྷི་རནྟྲ་མཱ་ལཱ་བ་ལམྦི་ནཱི་ཧུཾ་ཧཱུྂ་ཕཊ྄། ཨོཾ་སུ་ར་བྷཀྵི་ཧུཾ་ཧཱུྂ་ཕཊ྄།
ཨོཾ་གྲྀཧྞ་གྲྀཧྞ་སཔྟ་པཱ་ཏ་ལ་ག་ཏ་བྷུ་ཛཾ་གཾ་སརྦཾ་ཝཱ་ཏརྫ་ཡ་ཏརྫ་ཡ་ཧུཾ་ཧཱུྂ་ཕཊ྄། ཨོཾ་ཤྱཱ་མཱ་དེ་ཝཱི་ཡེ་ཧུཾ་ཧཱུྂ་ཕཊ྄། ཨོཾ་ཨཱ་ཀཌྜྷ་ཨ་ཀཌྜྷ་ཧུཾ་ཧཱུྂ་ཕཊ྄། ཨོཾ་སུ་བྷ་དྲ་ཧུཾ་ཧཱུྂ་ཕཊ྄། ཨོཾ་ཧྲཱིཾ་ཧྲཱིཾ་ཧུཾ་ཧཱུྂ་ཕཊ྄། ཨོཾ་ཧ་ཡ་ཀརྞེ་ཧུཾ་ཧཱུྂ་ཕཊ྄། ཨོཾ་ཛཽཾཎ་ཛཽཾཎ་ཧུཾ་ཧཱུྂ་ཕཊ྄། ཨོཾ་ཁ་གཱ་ན་ནེ་ཧུཾ་ཧཱུྂ་ཕཊ྄། གསུང་འཁོར་པ་རྣམས་ཀྱིའོ། ། ཨོཾ་ཀྵྨཾ་ཀྵྨཾ་ཧུཾ་ཧཱུྂ་ཕཊ྄།
ཙཀྲ་བེ་གེ་ཧུཾ་ཧཱུྂ་ཕཊ྄། ཨོཾ་ཧཱཾ་ཧཱཾ་ཧུཾ་ཧཱུྂ་ཕཊ྄། ཨོཾ་ཁཎྜ་རོ་ཧེ་ཧུཾ་ཧཱུྂ་ཕཊ྄། ཨོཾ་ཧཱིཾ་ཧཱིཾ་ཧུཾ་ཧཱུྂ་ཕཊ྄། ཨོཾ་ཤཽཎྜ་ནཱི་ཡེ་ཧུཾ་ཧཱུྂ་ཕཊ྄། ཨོཾ་ཧཱུྂ་ཧཱུྂ་ཧུཾ་ཧཱུྂ་ཕཊ྄། ཨོཾ་ཙཀྲ་ཝརྨི་ཎཱི་ཡེ་ཧུཾ་ཧཱུྂ་ཕཊ྄། ཨོཾ་ཀི་ལི་ཀི་ལི་ཧུཾ་ཧཱུྂ་ཕཊ྄། ཨོཾ་སུ་བཱི་རཱི་ཧུཾ་ཧཱུྂ་ཕཊ྄། ཨོཾ་སི་ལི་སི་ལི་ཧུཾ་ཧཱུྂ་ཕཊ྄།
ཨོཾ་མ་ཧཱ་བ་ལེ་ཧུཾ་ཧཱུྂ་ཕཊ྄། ཨོཾ་ཧི་ལི་ཧི་ལི་ཧུཾ་ཧཱུྂ་ཕཊ྄། ཨོཾ་ཙཀྲ་ཝརྟི་ནཱི་ཡེ་ཧུཾ་ཧཱུྂ་ཕཊ྄། ཨོཾ་དྷི་ལི་དྷི་ལི་ཧུཾ་ཧཱུྂ་ཕཊ྄། ཨོཾ་མ་ཧཱ་བཱིརྻེ་ཧུཾ་ཧཱུྂ་ཕཊ྄། སྐུ་འཁོར་པ་རྣམས་ཀྱིའོ༑ ༑ ཨོཾ་ཀ་ཀཱ་སྱེ་ཧུཾ་ཧཱུྂ་ཕཊ྄། ཨོཾ་ཨུལླུ་ཀ་སྱེ་ཧུཾ་ཧཱུྂ་ཕཊ྄། ཨོཾ་ཤྭ་ན་སྱེ་ཧུཾ་ཧཱུྂ་ཕཊ྄། ཨོཾ་སཱུ་ཀ་རཱ་སྱེ་ཧུཾ་ཧཱུྂ་ཕཊ྄།
ཨོཾ་ཡ་མ་དཱ་དྷཱི་ཡེ་ཧུཾ་ཧཱུྂ་ཕཊ྄། ཨོཾ་ཡ་མ་དཱུ་ཏི་ཡེ་ཧུཾ་ཧཱུྂ་ཕཊ྄། ཨོཾ་ཡ་མ་དཾཥྚི་ཎཱི་ཡེ་ཧུཾ་ཧཱུྂ་ཕཊ྄། ཨོཾ་ཡ་མ་མཱ་ཐཱ་ནཱི་ཡེ་ཧུཾ་ཧཱུྂ་ཕཊ྄། དམ་ཚིག་གི་འཁོར་ལོ་པ་རྣམས་ཀྱིའོ། ། དེ་ཡང་རྡོ་རྗེའི་བཟླས་པ་ནི། རླུང་ནང་དུ་འཇུག་པ་ཨོཾ། གནས་པ་ཨཱཿ ཕྱིར་དབྱུང་བ་ཧཱུྂ་གི་རྣམ་པའི་རང་བཞིན་ཅན་ནི་སྲོག་རྣམས་ཀྱི་རིམ་པས་ཉིན་ཞག་གཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་ནི་རྡོ་རྗེ་བཟླས་པའི་རིམ་པའོ། ། དུང་ཆེན་གྱི་ཕྲེང་བ་གཞོན་ནུ་མ་གནས་མ་ཉམས་པས་བཀལ་བའི་ཡི་དྭགས་ཀྱི་སྐྲའམ།
རས་ཀྱི་སྲད་བུ་ལ་བརྒྱུས་པ་གཡོན་པའི་མཐེབ་སྲིན་སྦྱར་བས་བགྲང་བ་ནི་སྔགས་རྣམས་བཟླ་བའི་ཚེ་ནའོ། ། དེ་ལྟར་བཟླས་པའི་རྗེས་སུ་ལྷ་རྣམས་ཀྱི་མངོན་པར་ཞེན་པ་སྤང་བའི་ཕྱིར་དང༌། ཐམས་ཅད་མཁྱེན་པ་ཉིད་ཐོབ་པར་བྱ་བའི་ཕྱིར་བྱང་ཆུབ་ཀྱི་ཆོས་དང༌། ས་བཅུ། གནས་ལ་སོགས་པ་དང་སྦྱར་བའི་སྔར་བཤད་པ་རྣམས་དྲན་པར་བྱ་དགོས་ལ། འགའ་ཞིག་ཏུ་གཙོ་བོ་ཡབ་ཡུམ་གྱི་སྐུ་མདོག་ཕྱག་མཚན་འགྲེལ་པར་དག་པ་དང་སྦྱར་ནས་གསུངས་པ་དེ་ཡང་བསྒོམ་པར་བཤད་པ་ལྟར་བྱས་ཀྱང་ལྷག་པའི་སྐྱོན་ནི་མེད་ཀྱི། མ་བྱས་ཀྱང་མེད་མི་རུང་ནི་མ་ཡིན་ཏེ་དེ་དག་ལྷའི་མངོན་རྟོགས་ཀྱི་གཞུང་ལ་འགྲེལ་པས་བཀྲལ་བའི་རྒྱས་བཤད་ཙམ་མ་གཏོགས་ལཱུ་ཧི་པའི་སྒྲུབ་ཐབས་ཀྱི་གཞུང་དུ་མ་གསུངས་པའི་ཕྱིར་རོ། ། དེ་ལྟར་རྣལ་འབྱོར་རྣམ་པ་བཞིའི་སྒོ་ནས་ཉམས་སུ་བླང་བའི་ཚུལ་ལེགས་བར་རྟོགས་པར་བྱས་ནས་སྔ་དྲོའི་ཐུན་ལ་བསྒོམ་མོ། ། གུང་ཐུན་དང་དགོང་ཀ་དག་ཏུ་ཡང་བསམ་གཏན་གྱི་ཁང་པར་ཞུགས་ནས་ཡི་གེ་གསུམ་ལ་སོགས་པའི་སྔགས་བརྗོད་པ་ལས་སྐད་ཅིག་ཙམ་གྱིས་དཀྱིལ་འཁོར་གྱི་འཁོར་ལོ་བསམ་སྟེ། དེ་ཡང་སྤྲོས་པ་ལ་དགའ་ན་བདུད་རྩི་མྱངས་པས་ཁ་དག་པར་བྱ་བ་ནས་བཟུང༌།
བཟླས་པའི་མཐར་ཐུག་པ་སྔར་བཤད་མ་ཐག་པ་རྣམས་རྫོགས་པར་བྱ། སྤྲོས་པ་ལ་མི་དགའ་ན། རང་གི་དཔྲལ་བ་དང་མགྲིན་པ་དང་སྙིང་ག་དང་གསུམ་དུ་ཧེ་རུ་ཀ་ཞེས་པའི་ཡི་གེ་གསུམ་གསལ་བར་གྱུར༑ ཅེས་པ་ནས་བཟླས་པའི་མཐར་ཐུག་པར་བྱ་སྟེ། ཕྱི་མ་འདི་གྲུབ་ཆེན་གྱི་གཞུང་དང་ཡང་མཐུན་པ་ཡིན་ནོ། ། སྲོད་ཀྱི་ཐུན་ལ་ཡང་དེ་ལྟར་བྱས་ནས། མཐར་ངག་ཏུ། ཨོཾ་ཨ་ཨཱ། སོགས། ཀྵཿཧཱུྂ་ཧཱུྂ་ཕཊ།
ཅེས་བརྗོད་པས་དབྱངས་གསལ་གྱི་ཡི་གེ་འོད་ཟེར་གྱི་རྣམ་པར་སྤྲོས་པས་སྣོད་བཅུད་རྣམས་དང༌། རང་གི་བསྒོམས་པའི་རྟེན་དང་བརྟེན་པ་ཐམས་ཅད་སྣང་བར་བྱས་ཏེ། ཨོཾ་ཨེ་ཧི་ཨེ་ཧི་མ་ཧཱ་བཱི་ར། ཤུདྡྷ་ཝཱ་ཀྱཱ་དེ་ཤ་ཀ། ཤཱུ་ནྱ་ཏཱ་ཛྙཱ་ན་མེ་བེ་ཏཾ། ཤྲཱིཥྚ་སཾ་ཧ་ར་སྭ་ཡཾ་བྷུ་ཝ། ཞེས་དང༌། ཨ་ཀ་ར་དིཀྵ་ཀཱ་ར་ཨནྟ་ཧཱུྂ་ཧཱུྂ་ཕཊ། ཅེས་བརྗོད་པས། སྣོད་བཅུད་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་སྐད་ཅིག་གིས་འོད་གསལ་སྟོང་པ་ཉིད་དུ་བཅུག་ལ།
ཧེ་རུ་ཀའི་ཡིག་བརྒྱས་ལྷག་ཆད་ཁ་བསྐངས་ནས་གཉིད་ཀྱང་འོད་གསལ་དུ་ལྷག་པར་བཅུག་ལ་ཉལ། དགུང་ཐུན་དང་ཐོར་ཐུན་ལ་ཡང་སྲོད་ཐུན་ལྟར་ཉམས་སུ་བླངས། ནངས་པར་སྔ་དྲོ་དཔའ་བོ་དང་རྣལ་འབྱོར་མ་རྣམས་ཀྱིས་རྡོ་རྗེའི་གླུས་བསྐུལ་བར་མོས་པས་འོད་གསལ་ལས་སྒྱུ་མ་ལྟ་བུའི་ཧེ་རུ་ཀ་ཕྱག་གཉིས་པར་ལངས་ནས། ནང་མཆོད་ཀྱིས་ཁ་དག་པ་ནས་བཟུང་བཟླས་པའི་བར་བྱ་བ་སོགས་གོང་དུ་བཤད་མ་ཐག་པ་ལྟར་བྱའོ། ། ཐུན་མཚམས་ཐམས་ཅད་དུ་ཡི་གེ་བརྒྱ་པ་བརྗོད། ལྷར་གསལ་བས་ལུས་དཀྱིལ་སྐད་ཅིག་གིས་གསལ་བཏབ། དེ་ཙམ་མི་ནུས་ན། རང་སྐད་ཅིག་གིས་ལྷར་གསལ་བའི་ང་རྒྱལ་གྱིས། ཁ་ཊྭཱཾ་ག་ནི་ལྷ་ཡི་སྐུ། ། ཤེས་རབ་ཌཱ་མ་རུ་ཡི་སྒྲ། །
ཉིན་མོ་བཅོམ་ལྡན་འདས་དཔའ་བོ། ། རྣལ་འབྱོར་མ་ནི་མཚན་མོར་བརྗོད། ། མྱ་ངན་འདས་བྱུང་དཔའ་བོ་ནི། །

དྲུག་པའི་སེམས་ཀྱི་སྤྲུལ་པ་སྟེ། ། དག་པའི་ཆོས་ཀྱི་སྤྲུལ་པ་ནི། ། ཕག་མོའི་གཟུགས་སུ་བསྟན་པ་ཡིན། ། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། ། རུ་ནི་བཀོད་པ་དང་བྲལ་བ། ། ཀ་ནི་གང་དུའང་མི་གནས་སོ། ། སེམས་ནི་ངལ་གསོ་རྣལ་འབྱོར་པ། ། མྱ་ངན་འདས་པ་བསྟན་པ་ནི། ། ཞེས་པས་ང་རྒྱལ་དང་དག་པ་བསྡུས་པ་བྱ། ལྷ་མོ་རྣམས་ནི་ཚད་མ་སོགས་གཏོར་མའི་སྐབས་བཤད་པ་ལྟར་སྨོན་ལམ་བཏབ།
རྣལ་འབྱོར་པ་ནི་འཕོ་ཚེ་དཔལ། ། ཁྲག་འཐུང་སོགས་པ་རྣལ་འབྱོར་མ། ། མེ་ཏོག་སྣ་ཚོགས་ལག་ན་ཐོགས། ། རྒྱལ་མཚན་བ་དན་སྣ་ཚོགས་དང༌། ། རོལ་མོའི་སྒྲ་ནི་སྣ་ཚོགས་དང༌། ། གླུ་ཡི་མཆོད་པ་སྣ་ཚོགས་ཀྱིས། ། མཁའ་སྤྱོད་གནས་སུ་འཁྲིད་པར་བྱེད། ། འཆི་བ་ཞེས་བྱ་རྣམ་རྟོག་ཡིན། ། ཞེས་ཕན་ཡོན་དྲན་པར་བྱས་པ་ལུས་ལྷ། ངག་ཨ་ཚར་ཀ་ཚར།
སེམས་སྐྱེ་མེད་བསམ་དུ་མེད་པའི་དོན་ལས་མ་ཡེང་བ་ཐུན་མཚམས་ཀྱི་བྱ་བ་ལ་འཇུག་གོ། ། འབྱོར་ན་ཐུན་མཚམས་ཐམས་ཅད་དང་མ་འབྱོར་ནའང་ཐུན་ཐ་མར་གཏོར་མ་ངེས་པར་དབུལ་ཏེ། འབྲུ་ཟན་གྱི་གཏོར་མ་ཉ་ཤ་ལ་སོགས་པ་དང་ཤ་ཆང་སྒོག་བཙོང་འཁུར་བ་སོགས་གོང་བུ་གཡོས་སྦྱར་བཏུང་བ་སྣ་ཚོགས་ཀྱིས་སྦགས་པ་གཉིས་བ་དན་དང་རྒྱལ་མཚན་གྱིས་བརྒྱན་པ་སྟེགས་ཀྱི་ཁར་བཤམས། ནང་མཆོད་ལྟར་བྱིན་བརླབས་ནས་འབར་བའི་རྒྱས། ཕེཾ། སྙིང་གའི་ས་བོན་ལས་འོད་ཟེར་ལྕགས་ཀྱུ་ལྟ་བུ་ཕྱོགས་བཅུར་སྤྲོས་པས། གཏོར་མགྲོན་དཔལ་འཁོར་ལོ་སྡོམ་པའི་ལྷ་ཚོགས་འཁོར་ལོ་ལྔའི་དཔའ་པོ་དང་རྣལ་འབྱོར་མ་ཐམས་ཅད་མདུན་གྱི་ནམ་མཁར་སྤྱན་དྲངས། ཨོཾ་ཤྲཱི་ཧེ་རུ་ཀ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ་རོལ་མོའི་བར་གྱིས་མཆོད། ལག་པ་གཡས་གཡོན་གྱི་མཐིལ་དུ་ཨ་ཨཱ།
སོགས། ཧ་ཀྵཿལས་ཟླ་བ་དང་ཉི་མར་གྱུར་པའི་དབུས་སུ་ཧཱུྂ་སྔོན་པོས་མཚན་པར་གྱུར་པར་བསམ། ལྷ་མོ་རྣམས་ནི་ཚད་མ་དམ་ཚིག་ཚད་མ་དང༌། ། དེས་གསུངས་ཚིག་རྣམས་ཀྱང་ནི་མཆོག་ཏུ་ཚད་མ་སྟེ། ། བདེན་པ་འདི་དག་གིས་ནི་ལྷ་མོ་འདི་རྣམས་ཀྱི། ། བདག་ལ་རྗེས་སུ་འཛིན་པའི་རྒྱུར་ནི་འགྱུར་བར་ཤོག ༑ ཅེས་བརྗོད་པས་ལྷ་རྣམས་ཀྱིས་གཏོར་མ་བདག་གིར་མཛད་པར་བསམ། བཅོམ་ལྡན་འདས་ཡབ་ཡུམ་འཁོར་ལོ་ལྔའི་དཔའ་བོ་དང་རྣལ་འབྱོར་མའི་ཚོགས་རྣམས་ཀྱི་ལྗགས་ཧཱུྂ་དཀར་པོ་ལས་བྱུང་བའི་རྡོ་རྗེ་དཀར་པོ་རྩེ་གཅིག་པའི་རྣམ་པ་ཅན་གྱི་འོད་ཟེར་གྱི་སྦུ་གུས་གཏོར་མ་དྲངས་ཏེ་གསོལ་བས། བདེ་བ་ཆེན་པོའི་རང་བཞིན་སྟོང་པ་ཉིད་དང་ཐ་མི་དད་པར་མཉེས་ཤིང་ཚིམ་པར་གྱུར། ཅེས་རྣམ་ལྔའི་འདོད་ཀོར་དང་རྡོར་ཐལ་ཁ་ཕྱེ་བས་གཏོར་མ་འདེགས་པ་ལྟར་དང༌།
མཐར་སེ་གོལ་དང་བཅས་པས། ཨོཾ་བཛྲ་ཨཱ་རལླི་ཧོཿ ཛཿཧཱུྂ་བཾ་ཧོཿ བཛྲ་ཌཱ་ཀི་ནཱི་ས་མ་ཡ་སྟྭཾ། དྲྀ་ཤྱ་ཧོཿ ཞེས་ལན་གཅིག་གིས་གཙོ་བོ་ཡབ་ཡུམ་དང༌། ཡང་སྔགས་དེ་ལན་གཅིག་གིས་བདེ་ཆེན་འཁོར་ལོའི་མཁའ་འགྲོ་མ་བཞི་ལ་གཡོན་སྐོར་དུ་དབུལ། ཡང༌། ཨོཾ་ཀ་ར་ཀ་ར། ནས།
དྷི་ལི་དྷི་ལི་ཧུཾ་ཧཱུྂ་ཕཊ྄། ཅེས་ལན་གཅིག་གིས་འཁོར་ལོ་གསུམ་གྱི་དཔའ་མོ་རྣམས་ལ་གཡོན་སྐོར་དང༌། ཡང་ལན་གཅིག་གིས་དཔའ་མོ་རྣམས་ལ་གཡས་སྐོར་དུ་དབུལ། སླར། ཨོཾ་བཛྲ་ཨཱ་རལླི་ཧོཿ ཛཿཧཱུྂ་བཾ་ཧོཿ བཛྲ་ཌཱ་ཀི་ནཱི་ས་མ་ཡ་སྟྭཾ། དྲྀ་ཤྱ་ཧོཿ ཞེས་ལན་གཅིག་གིས་སྒོ་མ་བཞི་ལ་གཡས་སྐོར་དང༌། ཡང་དེ་ལན་གཅིག་གིས་མཚམས་མ་རྣམས་ལ་གཡོན་སྐོར་དུ་ཕུལ་ནས།
རིག་མ་བཅུ་དྲུག་གིས་མཆོད། ཨོཾ་བཛྲ་ཨཱ་ཙ་མཱ་ནཾ་ཨཱཿཧཱུྂ་གིས་ཞལ་བསིལ་ཕུལ་ནས། སྲིད་དང་ཞི་བ་མཉམ་སྦྱོར་ཀུན་རྟོག་རླབས་བཅོམ་ཞིང༌། ། ནམ་མཁའ་བཞིན་དུ་དངོས་པོ་མཐའ་དག་དེ་ཉིད་ཁོ་ནར་གཟིགས། ། ཤིན་ཏུ་ཕུལ་དུ་བྱུང་བའི་ཐུགས་རྗེའི་ཆུ་རྒྱས་སེམས་ཀྱི་ཆུ་བོའི་མགོན། ། ལྷ་མོ་རྣམས་ཀྱིས་བདག་ལ་བརྩེ་བར་མཛོད་ཅིག་མཛོད། ། ཅེས་བསྟོད་འདོད་དོན་གསོལ། སླར་འབར་བའི་རྒྱས། ཕེཾ། རང་གི་སྙིང་གའི་ཧཱུྂ་ལས་ལྕགས་ཀྱུ་ལྟ་བུའི་འོད་ཟེར་ཕྱོགས་བཅུར་སྤྲོས་པས་ཕྱོགས་སྐྱོང་བཅུ་འཁོར་བཅས་སྐད་ཅིག་གིས་བཀུག །
སྟེང་འོག་ཕྱོགས་མཚམས་སུ་འཁོད་པ་སྐད་ཅིག་གིས་འོད་གསལ་དུ་བཅུག་པ་འཁོར་ལོ་སྡོམ་པའི་ལྷར་གྱུར་པ་མགྲོན་རྣམས་ཀྱི་ལྗགས་ཧཱུྂ་ལས་འོད་ཟེར་གྱི་སྦུ་གུ་རྡོ་རྗེའི་རྣམ་པ་ཅན་གྱིས་གཏོར་མ་དྲངས་ནས་གསོལ་བར་གྱུར་པར་བསམ། རྡོར་ཐལ་ཁ་ཕྱེ་ནས། ཨོཾ་ཨ་ཀཱ་རོ་མུ་ཁཾ་སོགས་ལན་གསུམ་དང༌། སླར། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ། རཱཀྵ་ས། བྷཱུ་ཏ། པྲེ་ཏ། པི་ཤཱ་ཙཱ།
ཨུནྨཱ་ད། ཨ་པ་སྨ་ར་ཌཱ་ཀ་ཌཱ་ཀི་ནྱ་དཱ་ཡ་ཨི་མཾ་བ་ལིཾ་གྲྀཧྞནྟུ། ས་མ་ཡ་རཀྵནྟུ། མ་མ་སརྦ་སིདྡྷི་མྨེ་པྲ་ཡཙྪནྟུ། ཡ་ཐེ་བཾ། ཡ་ཐཻཥྚཾ། བྷུཉྫ་ཐ། པི་བ་ཐ། ཛི་གྷྲ་ཐ། མཱ་ཏི་ཀྲ་མ་ཐ༑
མ་མ་སརྦ་ཀཱརྟ་ཡ་སཏྶུ་ཁཾ་བི་ཤུདྡྷ་ཡ་ས་ཧཱ་ཡི་ཀཾ་བྷ་ཝནྟུ་ཧཱུྂ་ཧཱུྂ་ཕཊ་སྭཱ་ཧཱ། ཞེས་ལན་གཅིག་གིས་ཕྱོགས་གཡས་སྐོར་དང༌། ལན་གཅིག་གིས་མཚམས་གཡོན་སྐོར། ལན་གཅིག་གིས་སྟེང་འོག་ཏུ་ཕུལ། ཕྱོགས་སྐྱོང་ཐམས་ཅད་གཏོར་མ་གསོལ་བས་བདེ་བ་ཆེན་པོ་དང་ལྡན་པར་གྱུར་པར་བསམ། རིག་མ་བཅུ་དྲུག་གིས་མཆོད། རྐང་པ་བརྒྱད་པ་གཉིས་ཀྱིས་བསྟོད། འདོད་དོན་གསོལ་ཞིང་སེ་གོལ་གཏོགས། ལྷག་ཆད་བསྐང་བའི་ཕྱིར་ཧེ་རུ་ཀའི་ཡིག་བརྒྱ་བརྗོད། དྲིལ་བུ་དཀྲོལ།
རྣམ་ལྔ་འདོད་ཀོར་བྱ་ཞིང༌། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། ཞེས་འཁྱུད་རྒྱ་བྱ། ལྷ་ཐམས་ཅད་དགྱེས་པར་བསམ། མཐེབ་སྲིན་གྱིས་སེ་གོལ་བྱ་ཞིང༌། ཨོཾ། བཛྲ་མུཿ འཇིག་རྟེན་པ་རྣམས་རང་གི་གནས་སུ་གཤེགས། ཡེ་ཤེས་པ་རྣམས་རང་ཉིད་ལ་ཐིམ་པར་གྱུར་པར་བསམ། གཏོར་མ་གཉིས་གཙང་སར་དབུལ་ལོ། །
ཁ་ཟས་ཀྱི་ཚེ། ཁ་ཟས། ཨོཾ་ཨཱཿཧཱུྂ་ཧ་ཧོཿཧྲཱིཿ ལན་གསུམ་གྱིས་བྱིན་བརླབས། ཨོཾ་ས་མ་ཡ་ཤུདྡྷཿསརྦ་དྷརྨཱཿས་མ་ཡ་ཤུདྡྷོ྅ཧཾ། ཞེས་ཆོས་ཐམས་ཅད་མཉམ་པ་ཉིད་དུ་མོས་པའི་དམ་ཚིག་པ་ལ་གནས་པས། རང་གི་ལྟེ་བར་པདྨ་རབ་ཏུ་འབར་བའི་འཁོར་ལོ་གཏུམ་མོའི་མེའི་དབུས་སུ་ཧེ་རུ་ཀ་ཡབ་ཡུམ་འཁོར་ལོ་ལྔའི་ལྷ་ཚོགས་དང་བཅས་པའི་རང་བཞིན་ནཱ་དའི་ཧཱུྂ་སྔོན་པོ་རྣམ་པར་གནས་པ། རང་གི་ཁ་ཐབ་ཁུང༌། ལྕེ་ཧཱུྂ་དཀར་པོ་ལས་རྡོ་རྗེ་དཀར་པོའི་རང་བཞིན་ཅན་ལག་པ་དགང་བླུགས་ཀྱི་རང་བཞིན་ཅན་གྱིས་བཟའ་བཏུང་རྣམས་ཕུལ་བས་ལྷ་ཐམས་ཅད་ཚིམ་པར་བསམ་ལ། ཨོཾ་ཨ་མྲྀ་ཏོད་ཀ་ཧཱུྂ་ཧཱུྂ་ཋ་ཋཿ
ཏྲཱཾ་ཨ་ཁཾ་ཧཱུྂ། ཞེས་བརྗོད་ཅིང་རོལ། ལྷག་མ། ཨོཾ་ཨཱཿཨུཙྪིཥྚ་བཛྲ་ཨ་དྷི་ཏིཥྛ་ཨི་མཾ་བ་ལིཾ་ཧཱུྂ་ཧཱུྂ་ཧཱུྂ་ཕཊ་སྭཱ་ཧཱ། ཞེས་འབྱུང་པོ་རྣམས་ལ་སྦྱིན་ནོ། ། ཁྲུས་ཀྱི་རྣལ་འབྱོར་ནི་ཆུ་དབང་ལྟར་རོ། ། ཉལ་བ་དང་ལྡང་བའི་རྣལ་འབྱོར་ནི་སྔར་བཤད་ཟིན་ཏོ། ། སྨྲས་པ། སྡོམ་པའི་རྒྱུད་རྒྱལ་ཆུ་གཏེར་ཆེན་པོ་རུ། ། དབང་སྒྱུར་གྲུབ་ཆེན་ཀླུ་དབང་ཀུན་གྱི་ནོར། །
སྒྲུབ་ཐབས་ཡིད་བཞིན་དབང་གི་རྒྱལ་པོ་འདི། ། བློ་ལྡན་དེད་དཔོན་ཁོ་བོས་དེང་འདིར་བླངས། ། སྔོན་བྱོན་ཀུན་ཏུ་དགེ་བས་་་་་་ལཱུ་ཧི་པའི་མཚན། ལེགས་བསྩལ་བའི། ། སྒྲུབ་ཐབས་མཆོག་ལ་པཎ་གྲུབ་འགའ་འགའ་ཡིས། ། བཀྲལ་བའི་གཞུང་ལུགས་འོ་མའི་བཅུད་བཟང་པོ། ། བོད་ལ་ཉལ་འགྲོའི་ལྷད་ཀྱིས་རབ་བསླད་པའི། ། སྒྲུབ་ཐབས་འཐད་ལེགས་སྣ་ཚོགས་བསྡུས་པ་ལ། ། གྱི་ནའི་བློ་ལྡན་འཇིག་རྟེན་འདིའི་བློ་བྲིད། ། སྣང་ཤས་སྙིང་པོར་བྱེད་རྣམས་དེས་ཚིམ་ཡང༌། །
དོན་གཉིས་སྒྲུབ་ལ་བརྩོན་པའི་བློ་ལྡན་རྣམས། ། དེ་ལ་ཡིད་བརྟན་འཆའ་བ་ག་ལ་སྲིད། ། ཇི་ལྟར་སྦྲང་རྩིའི་བཅུད་ལ་བཞི་མཉམ་དག ། བསྲེས་པས་ཚིམ་པའི་ཤེས་ལྡན་ཡོད་སྲིད་དམ། ། དེ་བས་འདི་ནི་གྲུབ་ཆེན་ལཱུ་ཧི་པའི། ། སྡོམ་པའི་སྒྲུབ་ཐབས་འཁྲུལ་མེད་གཙོ་བོར་བཟུང༌། ། དེ་ལ་གྲུབ་ཆེན་རྣམ་བཞིས་ལེགས་བཀྲལ་བའི། ། འགྲེལ་པས་བཀང་སྟེ་རྒྱ་བོད་གཞན་རྣམས་ཀྱི། ། ངན་ལྷད་སྤངས་པས་འཁྲུལ་པ་ཡོད་མི་སྙམ། ། རྒྱ་ལ་གྲུབ་ཆེན་གཞུང་བཟང་རྟོགས་དཀའ་བས༑ ༑
མ་རྟོགས་འཁྲུལ་བློ་སྲིད་ན་དཔའ་བོ་དང༌། ། རྣལ་འབྱོར་མ་ཚོགས་སྤྱན་སྔར་མི་འཆབ་བཤགས། ། འདི་དགེ་གཏུམ་པོའི་འོད་ལྟར་རབ་འབར་བས། ། སྲིད་ཞིའི་ཉེས་འཆིང་ཚང་ཚིང་ཀུན་བསྲེགས་ནས། ། ཟུང་འཇུག་བདེ་ཆེན་བཙུན་མོར་རྟག་རོལ་བའི།་༌། ཧེ་རུ་ཀ་དེར་འགྲོ་ཀུན་གྲོལ་གྱུར་ཅིག ། བཅོམ་ལྡན་འདས་དཔལ་དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་པའི་སྒྲུབ་ཐབས་ལཱུ་ཧི་པའི་ལུགས་ཡིད་བཞིན་གྱི་ནོར་བུ་རིན་པོ་ཆེ་འབར་བ་ཞེས་པ་འདིའང༌། འཕགས་པའི་ཡུལ་དུ་སྡོམ་པའི་ལམ་གྱིས་གྲུབ་མཆོག་བརྙེས་པ་ཐམས་ཅད་ཀྱི་གཙུག་གི་ནོར་བུ་ལཱུ་ཧི་པས་མཛད་པའི་སྒྲུབ་ཐབས་ཉིད་གཙོ་བོར་བྱས། དེ་ལ་མི་གསལ་བ་རྣམས་དེའི་འགྲེལ་པ་སློབ་དཔོན་པྲཛྙཱ་རཀྵི་ཏས་མཛད་པ་མངོན་པར་རྟོགས་པ་ཞེས་བྱ་བའི་དཀའ་འགྲེལ་དང༌། ་ སློབ་དཔོན་དེ་བཞིན་གཤེགས་པའི་རྡོ་རྗེས་མཛད་པའི་ལཱུ་ཧི་པའི་མངོན་པར་རྟོགས་པའི་འགྲེལ་པ་དང༌།
སློབ་དཔོན་དེས་མཛད་པའི་ལཱུ་ཧི་པའི་མངོན་པར་རྟོགས་པའི་འགྲེལ་པའི་ཊཱི་ཀ་ཁྱད་པར་གསལ་བྱེད་དང༌། སློབ་དཔོན་འཇིགས་མེད་འབྱུང་གནས་སྦས་པས་མཛད་པ་དཔལ་བདེ་མཆོག་འཁོར་ལོའི་མངོན་པར་རྟོགས་པའི་མན་ངག་དང༌། ཇོ་བོ་ཆེན་པོ་ཨ་ཏི་ཤས་མཛད་པའི་མངོན་པར་རྟོགས་པ་རྣམ་པར་འབྱེད་པ་ཞེས་བྱ་བ་རྣམས་ལཱུ་ཧི་པས་མཛད་པའི་སྒྲུབ་ཐབས་རང་གི་འགྲེལ་པར་བཤད་པས་ཁ་བསྐངས། གཞལ་ཡས་ཁང་གི་སྐབས་རྣལ་འབྱོར་རྫོགས་ཕྲེང་ནས་བཀབ། གཞན་པ་རྒྱུད་ཀྱི་སྐབས་སོ་སོ་ནས་ཁ་འགེངས་པ་ཡང་གཅིག་ཏུ་འཐད་ནའང་གྲུབ་ཆེན་དེ་རྣམས་ཀྱིས་རྒྱུད་ལ་མ་སྦྱངས་ན། བོད་ཀྱི་མཁས་རློམ་རྣམས་ཀྱི་སྦྱངས་པ་རི་བོང་རྭ་ལྟར་བས་པས་རྒྱ་གར་བའི་ལུགས་གཞན་དང་བོད་མའི་བསྲེ་ལྷད་སྤུ་ཙམ་མ་བགྱིས་པར་སྦྱར་བ་འདི་ནི། དབུར་སྟོད་འབྲི་གུང་པ་སྐྱུ་རའི་རིགས་ལས་དུས་མཐའི་དགེ་སློང་རྡོ་རྗེ་འཛིན་པ་ཆོས་ཀྱི་གྲགས་པས། མེ་ཁྱི་ཁྲུམས་སྟོད་ཅན་གྱི་ཕྱོགས་ཕྱི་མའི་བཟང་པོ་གཉིས་པར་རང་ཉིད་ཉམས་སུ་བླང་བའི་ཕྱིར་དང༌། མཆེད་གྲོགས་འགའ་ཟུང་གིས་ཀྱང་བསྐུལ་བའི་ངོར། རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་སྦྱར་བ་འཁོར་ལོ་སྡོམ་པའི་ལམ་གྱི་སྙིང་པོར་འཁུམས་པ་ཡིན་ནོ།། །།
སརྦ་མངྒལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
