གསུང་འབུམ། ཆོས་ཀྱི་གྲགས་པ།
པོད ༨
དཔལ་སམྦུ་ཊ་ནས་གསུངས་པའི་དགྱེས་པ་རྡོ་རྗེ་མཚོན་ཆ་ཅན་ལྷ་བཅུ་བདུན་པའི་སྒྲུབ་ཐབས་ཡན་ལག་དྲུག་པ།
༄༅། །དཔལ་སམྦུ་ཊ་ནས་གསུངས་པའི་དགྱེས་པ་རྡོ་རྗེ་མཚོན་ཆ་ཅན་ལྷ་བཅུ་བདུན་པའི་སྒྲུབ་ ཐབས་ཡན་ལག་དྲུག་པ་ཞེས་བྱ་བ་བཞུགས་སོ།། དཔལ་སམྦུ་ཊ་ནས་གསུངས་པའི་དགྱེས་པ་རྡོ་རྗེ་ལྷ་བཅུ་བདུན་པའི་སྒྲུབ་ཐབས་ཡན་ལག་དྲུག་པ་ཞེས་བྱ་བ། བླ་མ་དང་དཔལ་ཧེ་རུ་ཀ་ལ་ཕྱག་འཚལ་ལོ། ། བདེ་སྟོང་དབྱེར་མེད་སྒྱུ་མའི་རྣམ་རོལ་ལས། ། ཨེ་ཝཾ་ཕྱག་རྒྱའི་རོལ་རྩེད་ཀྱི་ཟློས་གར། ། གཟུགས་སྐུའི་བཀོད་པ་ཆུ་ཟླའི་སྣང་བརྙན་ཅན། ། དགྱེས་པ་རྡོ་རྗེ་གདོད་མའི་ལྷ་དེར་འདུད། ། གདོད་མའི་དགྱེས་རྡོར་ལམ་དུ་ངོས་བཟུང་ནས། ། འབྲས་བུ་དེ་ཉིད་མངོན་དུ་རྟོགས་པའི་ཕྱིར། ། མངོན་རྟོགས་ཡན་ལག་དྲུག་པའི་ཕྲེང་བ་འདི། །
མ་རྙིང་གསར་དུ་སྤེལ་ལ་སྤྲོ་བ་འཕེལ། ། འདི་ཉིད་ཀྱི་དཀྱིལ་འཁོར་དུ་དབང་ལེགས་པར་ཐོབ་པའི་གང་ཟག་གིས་སྒྲུབ་པར་འདོད་པས། སྔོན་དུ་བྱ་བའི་རིམ་པ་ནི། གནས་དུར་ཁྲོད་དམ། གུར་ལས། ང་ནི་དུར་ཁྲོད་ཆུ་འགྲམ་དང༌། ། ནགས་ཚལ་སྐྱེ་བོའི་དུར་ཁྲོད་དུ༑ ༑ བསྙེན་སྒྲུབ་བགྱིས་ལ་དངོས་གྲུབ་སྟེར། ། ཞེས་པའི་དོན། ནགས་ཚལ་ཆེན་པོའི་དབུས་སམ།
ཤིང་གཅིག་དྲུང་ལ་སོགས་པའི་ཡིད་དང་མཐུན་ཞིང་མཁའ་འགྲོ་མ་དང༌། ཤ་ཟ་དུ་མ་རྒྱུ་བའི་སར། འདི་ཉིད་ཀྱི་བྲིས་སྐུ་རབ་གནས་དང་ལྡན་པའི་མདུན་དུ། ཉེར་སྤྱོད་ལྔ་དང༌། མཆོད་པའི་གཏོར་མ་རྣམས་བཤམས། རང་གི་མདུན་དུ་མཆོད་ཡོན། ཞབས་བསིལ། འཐོར་འཐུང་རྣམས་དུང་ཆོས་སུ་བཤམས་པའི་མདུན་དུ་བཟེད་ཞལ་གསུམ་དང༌། འཐོར་འཐུང་ལ་ཀུ་ཤའི་ཆུན་པོས་བརྒྱན་པ་དང༌། གོས་ཟུང་རྣམས་བཤམས།
རང་གི་གཡས་སུ་རྡོ་རྗེ། དྲིལ་བུ། ཌཱ་མ་རུ། ནང་མཆོད། བདུད་རྩི་རིལ་བུས་སྦགས་པའི་བསང་ཆུའི་སྣོད་ཀུ་ཤ་དང་བཅས་པ་དང༌། ཉེ་ལོགས་སུ་འཇིག་རྟེན་པའི་གཏོར་མ་དང༌། སྔོན་འགྲོའི་གཏོར་མ་ཡང་ཉེར་བསྡོགས་བྱས་ལ་གནས་ཁང་དར་ཟབ་འཕན་གདུགས་ཀྱིས་མཛེས་པར་བྱས་ཏེ༑ རང་ཉིད་སྟན་བདེ་བར་བྲིས་སྐུ་ལ་ཁ་ཕྱོགས་ཏེ་དང་བའི་ཡིད་ཀྱིས་འདུག་གོ། ། སྒྲུབ་ཐབས་དངོས་ལ། སྦྱོར་བ།
དངོས་གཞི། མཇུག་གསུམ་ལས། སྦྱོར་བའི་ཆོས་ལའང་གསུམ་སྟེ། བགེགས་ལ་གཏོར་མ་སྦྱིན་པ་དང༌། ཚོགས་བསག་པ། སྲུང་འཁོར་བསྒོམ་པའོ། ། དང་པོ་ནི། རང་ཉིད་སྐད་ཅིག་གིས་དགྱེས་པ་རྡོ་རྗེ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པ་གསལ་བའི་གནས་གསུམ་ཡི་གེ་གསུམ་གྱིས་མཚན་པར་གྱུར་ པར་དམིགས་ནས་ནང་མཆོད་ལ་བསང་ཆུ་འཐོར་རོ།། དྲིལ་བུ་པས། སེམས་ཅན་རྫུས་ཏེ་སྐྱེས་པ་བཞིན། །
ས་བོན་མེད་པར་རྣམ་པར་བསམ། ། ཞེས་པ་ལྟར། འདིར་སྐད་ཅིག་གི་སྒྲས་ས་བོན་ཙམ་ཡང་མེད་པར་ཀྲོང་གིས་བསྐྱེད་པར་ནི། རྫུས་སྐྱེས་སྦྱོང་བ་ལ་དགོངས་སོ། ། ཨོཾ་ཨཱཿཧྂའུ་བཛྲ་གྷསྨ་རཱི་ཨོཾ་ཧཱུྂ་ཧྲཱིཿཕཊ་སྭཱ་ཧཱ ས་བསངས། སྭ་བྷཱ་ཝ ས་སྦྱངས། སྟོང་པའི་ངང་ལས་རླུང་གི་དཀྱིལ་འཁོར་ལྗང་གུ་གཞུའི་དབྱིབས་ཅན་ཡཾ་གྱིས་མཚན་པའི་སྟེང་དུ། རཾ་ལས་མེའི་དཀྱིལ་འཁོར་དམར་པོ་གྲུ་གསུམ་རཾ་གྱིས་མཚན་པའི་དབུས་སུ། ཀཾ་ལས་མི་མགོའི་སྒྱེད་པུ་གསུམ་ལ་གནས་པའི་ཨ་ལས་བྱུང་བའི་ཐོད་པ་ཕྱི་དཀར་ལ་ནང་དམར་བ་ཡངས་ཤིང་རྒྱ་ཆེ་བའི་ནང་དུ། བདུད་རྩི་ལྔ་ལ་ཧཱུྂ་བྷྲཱུཾ་ཨཾ་ཧྲཱིཿཁཾ་གྱིས་མཚན་པའི་སྟེང་དུ།
ཤ་ལྔ་ལ་ཁཾ་བུཾ་ཧཱུྂ་ཧྲཱིཿཏྲཱཾ་གིས་མཚན་པའི་སྟེང་དུ། ཧ་ཧོཿཧྲཱིཿསེར་དཀར་སྔོ་བའི་མདོག་ཅན་གྱི་འོད་ཅན་གྱི་ཐ་མལ་པའི་ཁ་དོག་དྲི་རོ་ནུས་པ་སྦྱངས་ཏེ་ཡི་གེ་རྣམས་རྫས་ལ་ཐིམ། རང་གི་སྣ་བུག་གི་རླུང་གིས་བསྐྱོད་པས་བདུད་རྩིའི་འོག་གི་རླུང་གཡོས། མེ་སྦར་ཐོད་པ་དྲོས། རྫས་ཞུ་ཞིང་ཁོལ་བས་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཀ་ཀ་ཀཌྜྷྱ་ན་བ་བ་བནྡྷ་ན་ཁ་ཁ་ཁཱ་ད་ན། སརྦ་དུཥྚཱ་ནི་ཧ་ན་ཧ་ན་ག་ག་གྷཱ་ཏ་ཡ་ཨ་མུ་ཀ་སྱ་ཤཱནྟིཾ་ཀུ་རུ་ཧཱུྂ་ཧཱུྂ་ཕཊ་ཕཊ་སྭཱ་ཧཱ། ཞེས་དང༌། ཧ་ཧོཿཧྲཱིཿ ལན་གསུམ་བརྗོད།
ཧ་ཞེས་བྱ་བས་ཁ་དོག་འཕྲོག ། ཧོཿཞེས་བྱ་བས་གཞོམ་པར་བྱས། ། ཧྲཱིཿཞེས་བྱ་བས་ནུས་པ་འཇོམས། ། མདོག་མཛེས་པདྨའི་དབང་ཕྱུག་སྟེ། ། དྲི་ཞིམ་པ་ནི་རྣམ་སྣང་མཛད། ། རོ་ནི་རྡོ་རྗེ་དབང་ཕྱུག་སྟེ། ། ས་གསུམ་གྱི་ནི་བདག་གིར་གྱུར། ། ཅེས་བརྗོད། བྱིན་རླབས་འདི་སམྦུ་ཊའི་བརྟག་པ་དགུ་རབ་ཏུ་བྱེད་པ་གཉིས་ནས་སོ། ། སྔོན་འགྲོའི་གཏོར་མ་ལ་ཆུ་དང་ནང་མཆོད་བྲན་ལ།
བདུད་རྩི་ལྟར་བྱིན་རླབས་ཏེ་རྡོ་རྗེའི་ཐལ་མོ་ཁ་ཕྱེ་བས། བརྟག་གཉིས་ལས། བགེགས་དང་ལོག་པར་འདྲེན་པ་ལ། ། སེམས་ཅན་རྣམས་ཀྱི་སྲོག་བསྲུང་ཕྱིར། ། རྡོ་རྗེ་སེམས་དཔའི་གཏོར་མ་བསྟེན། ། ཞེས་པའི་དོན་ནོ། ། ཨོཾ་ཁ་ཁ་ཁཱ་ཧི་ཁཱ་ཧི་སརྦ་རཱཀྵ་ས། བྷཱུ་ཏ། པྲེ་ཏ། པི་ཤཱ་ཙཱ།
ཨུནྨཱ་ད། ཨ་པ་སྨ་ར། ཌཱ་ཀ ། ཌཱ་ཀི་ནྱ་ད་ཡ། ཨི་མཾ་བ་ལིཾ་གྲྀཧྞ། ས་མ་ཡ་རཀྵནྟུ། སརྦ་སིདྡྷི་མྨེ་པྲ་ཡཙྪནྟུ་ཧཱུྂ་ཧཱུྂ་ཕཊ་སྭཱ་ཧཱ། ཞེས་སམྦུུ་ཊའི་བརྟག་པ་བརྒྱད་པ་ལས་ཡང་དག་པ་འབྱུང་བས་དེ་ནས་བཤད་པའི་སྔགས་གསུམ་བརྗོད་ལ་དྲིལ་བུ་གསིལ་ཞིང༌། ཟོ་ཟོ་ཟ་བར་གྱིས་ཤིག་གནོད་སྦྱིན་དང༌། ། སྲིན་པོ་དང་ནི་ཡི་དྭགས་འབྱུང་པོ་དང༌། །
ཤ་ཟ་གྲུལ་བུམ་རྗེད་བྱེད་མཁའ་འགྲོ་དང༌། ། མཁའ་འགྲོ་ལ་སོགས་ཀུན་ལ་གཏོར་མ་འདི། ། བཟུང་བར་མཛོད་ཅིག་དམ་ཚིག་བསྲུང་བར་མཛོད། ། དངོས་གྲུབ་ཐམས་ཅད་བདག་ལ་བསྩལ་དུ་གསོལ། ། ཇི་ལྟར་བཟའ་བའི་རྣམ་པ་འདི་དང་འདི། ། གཞིབ་དང་བཏུང་བའི་རྣམ་པ་འདི་ཇི་ལྟར། ། རིམ་པར་ཇི་བཞིན་བདེ་ཆེན་བྱ་བ་ཀུན། ། རྣམ་དག་རིག་དང་ལྷན་ཅིག་བདག་མཛད་གསོལ། ། ཞེས་བརྗོད་ལ་གཏོར་མ་འབུལ། མཆོད་པ་བསངས་སྦྱངས།
སྟོང་པའི་ངང་ལས་ཨ་ལས་ཐོད་པའི་ནང་དུ་ཧཱུྂ་ཧཱུྂ་ལས་བྱུང་བའི་མཆོད་ཡོན། ཞབས་བསིལ། འཐོར་འཐུང༌། མེ་ཏོག ། བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ཀུན་ཏུ་བཟང་པོའི་མཆོད་པའི་སྤྲིན་དུ་གྱུར༑ ཨོཾ་བཛྲ་ཨརྒྷཾ་ཨཱཿཧཱུྂ།
དེ་བཞིན་དུ། པཱ་དྱཾ༴ པྲོཀྵ་ཎཾ༴ པུཥྤཾ༴ དྷཱུ་པཾ༴ ཨཱ་ལོ་ཀཾ༴ གནྡྷཾ༴ ནཻ་ཝི་དྱཾ༴ ཤཔད༴ སྦྱར་བས་བྱིན་གྱིས་བརླབས་ལ།
གཉིས་པ་ཚོགས་བསག་པ་ནི། རང་ཉིད་དགྱེས་པ་རྡོ་རྗེར་གསལ་བའི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་སངས་རྒྱས་བྱང་སེམས་ཐམས་ཅད་དགྱེས་པ་རྡོ་རྗེའི་དཀྱིལ་འཁོར་གྱི་རྣམ་པར་མདུན་གྱི་ནམ་མཁར་སྤྱན་དྲངས་པར་ དམིགས་ལ། ཨོཾ་བཛྲ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ནས། ཤཔད འི་བར་གྱིས་མཆོད་ཅིང༌། ཡང༌། བཛྲ་གཽ་རཱི་པཱུ་ཛ་ཧཱུྂ་ཧཱུྂ། གཽ་རཱ ི འི་གནས་སུ། ཙཽ་རཱི། བེ་ཏཱ་ལཱི།
གྷསྨ་རཱི། པུཀྐ་སཱི། ཤ་ཝ་རཱི། ཙཎྜ་ལཱི། ཌོཾ་བྷི་ནཱི། ཝཾ་ཤེ། ཝཱི་ཎི། མུ་ཀུཎྜ། མྲྀ་ཏཾ་གེ། ཞེས་ལྷ་མོ་བཅུ་གཉིས་དང༌།
ཨོཾ་བཛྲ་ཝཱི་ཎི་ སོགས། རིག་མ་བཅུ་དྲུག་དང༌། ཨོཾ་སརྦ་པཉྩ་ཨ་མྲྀ་ཏ་པཱུ་ཛ་ཧཱུྂ་ཧཱུྂ་ གིས་ནང་མཆོད་ཐིགས་གཏོར་དང༌། ཨོཾ་བཛྲ་ཧེ་རུ་ཀ་ཡོ་གི་ནཱི་ཨ་ནུ་རཱ་ག་ཡཱ་མི། ཤཱི་ཤཱི་ཤཱི། ཞེས་འཁྱུད་པའི་རྒྱས་གསང་མཆོད་ཕུལ་ནས། གུར་ལས། བླ་མ་རྡོ་རྗེ་འཛིན་མཆོད་ཅིང༌། ། བདུན་པོ་ཡོངས་སུ་དག་པར་བྱ། ། བྱང་ཆུབ་ཏུ་ནི་སེམས་བསྐྱེད་དོ། །
ཞེས་པའི་དོན་ནོ། ། བསོད་ནམས་ཀྱི་ཚོགས་བསགས་པའོ།། གང་ཞིག་ཐོག་མེད་སྲིད་པའི་ཆུ་ཀླུང་དང༌། ། མ་ལུས་ཀུན་རྟོག་གིས་བསགས་རྙོགས་པ་རྣམས། ། ཐུགས་རྗེ་ཆེ་ལྡན་དེ་དག་སྤྱན་སྔར་ནི། ། ཆོ་ག་བཞིན་དུ་ཐམས་ཅད་བཤགས་པར་བགྱི། ། རྫོགས་སངས་རྒྱས་དང་བྱང་ཆུབ་སེམས་དཔའ་དང༌། ། འཕགས་པ་གཞན་གྱིས་དགེ་བ་གང་མཛད་པ། ། དེ་དག་ཀུན་ལ་ཡང་དག་ཡི་རངས་ཤིང༌། ། བྱང་ཆུབ་ཏུ་ནི་ཡོངས་སུ་བསྔོ་བར་བགྱི། །
ཡིད་ཀྱི་རོལ་པ་དྲི་མེད་ཟླ་འདྲས་སྒྲུབ། ། སྙིང་རྗེ་དམ་པ་མཐའ་ཡས་པ་ཡི་ཐབས། ། རང་གི་ཡིད་ལ་གནས་པར་གྱུར་པ་ཡི། ། བདེ་གཤེགས་རྣམས་ལ་རྟག་ཏུ་སྐྱབས་སུ་མཆི། ། རྟོག་པ་མ་ལུས་པ་ལས་ངེས་གྲོལ་ཞིང༌། ། སེམས་དཔའ་དམ་པ་ཀུན་གྱི་ཕུན་ཚོགས་གཞི། ། དངོས་པོ་ཐམས་ཅད་རོ་གཅིག་ངོ་བོ་ཉིད། ། དམ་པའི་ཆོས་ལ་རྟག་ཏུ་སྐྱབས་སུ་མཆི། ། འཆིང་བ་རྣམས་ལས་ཡང་དག་གྲོལ་གྱུར་ཞིང༌། ། སྙིང་རྗེ་མཆོག་གིས་བསྐྲུན་པའི་དཔལ་དང་ལྡན། །
རབ་ཏུ་དགའ་སོགས་ས་ལ་གནས་པ་ཡི། ། བརྟུལ་ཞུགས་དབང་པོའི་ཚོགས་ལ་སྐྱབས་སུ་མཆི། ། བསམ་དང་རྣམ་པར་དག་པ་ལས་གྱུར་པའི། ། སྒྲིབ་པ་ཀུན་ལ་བག་ཆགས་ཡང་དག་འབྱིན། ། ལྷག་པར་མོས་པའི་རྣམ་པར་བརྒྱན་པ་ཡི། ། སེམས་ནི་བྱང་ཆུབ་དམ་པ་བསྐྱེད་པར་བགྱི། ། བདེ་གཤེགས་སྲས་བཅས་རྣམས་ཀྱི་ལམ་གཅིག་པུ། ། སྦྱིན་སོགས་རྣམ་དག་དཀར་པོའི་ཡོན་ཏན་ཚུལ། ། རྫོགས་སངས་རྒྱས་བདག་མ་ལུས་ངོ་བོས་བློས༑ ༑ ཡང་དག་ཉིད་དུ་བདག་ཉིད་གནས་པར་བགྱིའོ། །
ཞེས་གསུམ་བརྗོད་ལ། ཚོགས་ཞིང་རྣམས་རང་གི་སྙིང་ཁར་ཐིམ་པར་གྱུར། ཅེས་དམིགས་ལ། བརྟག་གཉིས་ལས། དང་པོ་བྱམས་པ་བསྒོམ་པར་བྱ། ། གཉིས་པ་སྙིང་རྗེ་རྣམ་བསྒོམས་ཤིང༌། ། གསུམ་པ་དགའ་བ་བསྒོམ་པར་བྱ། ། ཀུན་གྱི་མཐའ་ནི་བཏང་སྙོམས་སོ། ། ཞེས་པའི་དོན་ནོ། ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །
སོགས་ཚད་མེད་བཞི་བསྒོམས་ཏེ། བསྙེན་སྒྲུབ་ཡན་ལག་བཞིའི་དབང་གིས་འདི་ནས་གཙོ་བོ་བསྐྱེད་པ་ཡན་བསྙེན་པ། རང་གི་ཐུགས་ཀའི་ཧཱུྂ་གི་འོད་ཀྱིས་བརྟན་གཡོ་ཐམས་ཅད་སྦྱངས་ཏེ་འོད་དུ་ཞུ་བ་རང་ལ་ཐིམ་ཞིང༌། རང་གི་ལུས་ཀྱང་སྟོད་སྨད་ནས་ཞུ་བ་ཐུགས་ཀའི་ཧཱུྂ་ལ་ཐིམ། ཧཱུྂ་ཡིག་ཞབས་ཀྱུ་ཁོག་པ་མགོ་བོ་ཟླ་ཚེས་ཐིག་ལེ་ནཱ་དའི་བར་དུ་བསྡུས་ནས་ནཱ་ད་ཡང་ཤིན་ཏུ་ཕྲ་བ་མི་དམིགས་པར་གྱུར། བརྟག་གཉིས་ལས། ཡང་ནི་སྟོང་པའི་བྱང་ཆུབ་སྟེ། ། ཞེས་དང༌། གུར་དུ། བདེན་རྫུན་རྣམ་པར་དཔྱད་པ་ཡིས། །
རྟོག་པས་ཉེ་བར་མ་གོས་ཏེ། ། མ་སྐྱེས་པ་ཡི་སྦྱོར་བ་ཡིས། ། སྐྱེ་བ་འདིར་ནི་རབ་ཏུ་བརྗོད། ། ཅེས་པའི་དོན་ཡེ་ཤེས་ཀྱི་ཚོགས་བསགས་པའོ།། ཨོཾ་ཤཱུ ་ ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པ་ནི། སྣོད་བཅུད་ཐམས་ཅད་སེམས་ཙམ་ལས་མེད་པ་དང༌། སྦྱོང་བྱེད་ཀྱི་རྟེན་དང་བརྟེན་པ་ཐམས་ཅད་ཀྱང་ཡེ་ཤེས་ལས་གཞན་དུ་མེད་པར་ཐག་བཅད་དེ་རྫོགས་རིམ་དུ་བསྡུས་ནས། ནམ་མཁར་ནཱ་ད་ཙམ་ཞིག་འཇོག་པར་བཤད་པས། འཁོར་འདས་ཐམས་ཅད་མི་དམིགས་པར་བཏང་ནས་ཡེ་ཤེས་ཙམ་ཞིག་ལ་མཉམ་པར་འཇོག་དགོས་པའི་ཤེས་བྱེད་དུ་བསྟན་ནས།
ནཱ་ད་ཡང་མི་དམིགས་པར་བཤད་པས་ན་ཡེ་ཤེས་ཉིད་ལའང་ཆགས་ཞེན་སྤང་དགོས་པར་བསྟན་ཏོ། ། སླར་ཡང༌། ནམ་མཁའི་ཁམས་སུ་གཞི་ལམ་ཀུན་ལ་འཇུག་པའི་ཡེ་ཤེས་ཀྱི་ངོ་བོ་ནཱ་ད་ཤིན་ཏུ་ཕྲ་བ་འོད་ཟེར་སྣ་ཚོགས་འཕྲོ་བ་གྱེན་དུ་བསྒྲེངས་པའི་ཡེ་ཤེས་ལྔའི་ངོ་བོར་གྱུར་ཅེས། སླར་ནཱ་ད་དེ་ལངས་པར་བཤད་པས་རྣལ་འབྱོར་པའི་བསྐྱེད་རིམ་འབྲས་བུའི་ཧེ་རུ་ཀ་སྒྲུབ་པར་བྱེད་པའི་ཤེས་རྒྱུད་ངོས་བཟུང་བའོ། ། འོག་ཏུ་འཆད་པའི་རྒྱུའི་ས་བོན་རྣམ་པར་ཤེས་པ་གཞི་དུས་ཀྱི་ཡེ་ཤེས་ས་བོན་དང་ཕྱག་མཚན་ཏུ་གྱུར་པ་དང༌། ནམ་མཁའི་ནཱ་ད་གཉིས་མཐར་ཐུག་དབྱེར་མེད་ཀྱང༌། གནས་སྐབས་སུ་ས་བོན་དང་ཕྱག་མཚན་གཞི་དུས་ཀྱི་ཡེ་ཤེས་དེ་ནི་དེ་ལྟར་འཇུག་པ་སོགས་བྱེད་པའི་རྒྱུ་དུས་དང་དེ་དུས་ཀྱི་ཀུན་སློང་གི་བདག་གིར་བྱེད་པའི་རྣམ་ཤེས་ཡིན་ལ། ནམ་མཁའི་ནཱ་ད་ནི་གཞི་ལམ་ཀུན་ལ་ཁྱབ་བྱེད་དུ་འཇུག་པའི་ཡེ་ཤེས་ལྔའི་ངོ་བོ་ཡིན་པས་སྐབས་འདིར་སོ་སོར་དབྱེ་ལ། མཐར་ཐུག་རྣམ་ཤེས་དང་ཡེ་ཤེས་རྗེས་མཐུན་པས་འབྲས་བུ་ཧེ་རུ་ཀའི་དུས་ནི་དབྱེར་མེད་པའི་ཕྱིར་རྣམ་ཤེས་དེ་ལམ་གྱི་དངོས་གཞིར་བཞག་པ་མ་ཡིན་ནོ། ། ཡང་རྣལ་འབྱོར་པ་རང་གི་ཆོས་ཀྱི་དབྱིངས་ཀྱི་ཡེ་ཤེས་ངོ་བོ་ནམ་མཁར་གནས་པ་དེ་ནི་ནཱ་དའི་སྒྲའི་རང་བཞིན་ཅན་ཞེས་བྱ་ལ།
དེ་དང་ངོ་བོ་གཅིག་ཀྱང་རྣམ་པ་མི་འདྲ་བའི་ཚུལ་ཅན་རང་གི་གཞི་དུས་ཀྱི་ཡེ་ཤེས་ཧཱུྂ་ཨཾ་རྡོ་རྗེ་གྲི་གུག་དང་བཅས་པ་ཉི་ཟླའི་བར་དུ་བཅུག་སྟེ་མངོན་བྱང་ལྔས་རྒྱུ་ཧེ་རུ་ཀ་ཡབ་ཡུམ་དུ་བསྐྱེད་ནས་རྒྱུ་དང་འབྲས་བུའི་རྡོ་རྗེ་འཛིན་པ་གཉིས་ཤེས་རྒྱུད་རྫས་ཐ་དད་པ་ལྟ་བུར་རེ་ཞིག་བཞག་སྟེ། རྒྱུ་ཧེ་རུ་ཀ་ཡབ་ཡུམ་དེ་ཕ་མ་ལྟ་བུའི་ཏིང་ངེ་འཛིན་གྱིས་ཡབ་ཡུམ་སྙོམས་པར་ཞུགས་པའི་ཚེ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་རྣམ་པར་བཀུག་པ་ཡབ་ཀྱི་ཞལ་དུ་ཞུགས་པ། ཐུགས་ཀར་རྗེས་ཆགས་ཀྱི་མེས་ཞུ་བ་སྐུའི་དབྱིབས་བརྒྱུད་རྡོ་རྗེའི་ལམ་ནས་ཐོན་ཡུམ་གྱི་མངལ་དུ་བབ་པས། སེམས་ཅན་གཞན་མང་པོ་རིགས་ལྔའི་གོ་འཕང་ལ་བཀོད་ནས་ཞིང་གཞན་དུ་བཞུགས་པར་གསོལ་པ་སྤུན་ཟླ་ལྟ་བུའི་ཏིང་ངེ་འཛིན་དང༌། གཞི་ལམ་ཀུན་ལ་ཁྱབ་བྱེད་དུ་འཇུག་པ་ཡེ་ཤེས་ཀྱི་བདག་ཉིད་ནམ་མཁའི་ནཱ་ད་དེ་ཡབ་གྱི་ཞལ་དུ་ཞུགས་པའི་རྐྱེན་གྱིས་འོད་དུ་ཞུ་བ་ཐིག་ལེའི་གཟུགས་ཀྱི་གནས་པ་ལ། ལྷ་མོ་བཞི་ཕྱོགས་བཅུའི་རིགས་ལྔ་ཡབ་ཡུམ་གྱིས་བསྐུལ་ནས། འབྲས་བུ་ཧེ་རུ་ཀ་རྡོ་རྗེ་འཛིན་པ་བཞེངས་པ་ནི་གདུང་རིགས་མི་གཅོད་པ་རྒྱལ་བུ་གཞོན་ནུ་ལྟར་འཁྲུངས་པའི་ཏིང་ངེ་འཛིན་ཏེ། འདི་ཡང་ཏིང་ངེ་འཛིན་གསུམ་དང༌། ལུས་དཀྱིལ་བསྙེན་སྒྲུབ་ཡན་ལག་བཞི་ཁྱད་པར་ཅན་གྲུབ་ནས། དཀྱིལ་འཁོར་རྒྱལ་མཆོག་གི་ལྷ་ཚོགས་སྤྲོ་བ་དང༌།
དེ་ཡང་བསྙེན་སྒྲུབ་ཡན་ལག་བཞིའི་སྒོ་ནས་མཐར་ཕྱིན་པར་བྱ་བ་གསུངས་པ་རྣམས་འདིའི་སྐབས་སུ་མངོན་བྱང་གི་ཟབ་ཁྱད་ཕུལ་དུ་ཕྱིན་ཤོས་ཡིན་པ། གྲུབ་ཆེན་ནག་པོ་སྤྱོད་པ་དང༌། གྲུབ་ཆེན་སྤྱོད་པའི་རྡོ་རྗེ་སོགས་འཕགས་ཡུལ་གྱི་གྲུབ་ཆེན་མང་པོ་ནས་བརྒྱུད། བོད་ཀྱི་བླ་མ་གོང་མའི་སློབ་བཤད་ཀྱི་མན་ངག་གཅིག་ནས་གཅིག་ཏུ་བརྒྱུད་པ་སྒྲུབ་བརྒྱུད་དམ་པའི་ཁྱད་ཆོས་གང་ཟག་རྗེས་འཇུག་ལས་དང་པོ་པ་རྣམས་ཀྱི་མངལ་སྐྱེས་སྦྱོང་བྱེད་ཁྱད་པར་དུ་འཕགས་པ་ཡིན་པས། ཁ་ཅིག་མི་ཤེས་ཀྱང་ཤེས་པར་རློམ་པའི་རྗེས་སུ་འབྲངས་ནས་ཐམས་ཅད་ཀྱིས་ཤེས་བཞིན་ཁྱད་དུ་གསོད་པའི་གནས་ནི་འདི་མ་ཡིན་ནོ། ། ཞེས་མངོན་བྱང་ལྔ་དང༌། རྒྱུ་འབྲས་ཀྱི་རྡོ་རྗེ་འཛིན་པ་གཉིས་དང༌། གཞིའི་རྣམ་ཤེས་དང་ཆོས་དབྱིངས་ཡེ་ཤེས་སོགས་དང༌། མངལ་འབྱིན་སོགས་ཀྱི་བསྐྱེད་རིམ་གྱི་སྐབས་ཀྱི་ཐེ་ཚོམ་གྱི་འཕྲང་འགག་མཐའ་དག་ལས་སྒྲོལ་བའི་མཐའ་དཔྱོད་ཕྱོགས་གཅིག་ཏུ་འདིར་བྲིས་པ་ཡིན་པས། སྟོད་སྨད་མཐའ་དག་ཏུ་སྐབས་སུ་གང་བབས་དེར་ལེགས་པར་རྟོགས་པར་གྱིས་ཤིག །
གསུམ་པ་སྲུང་འཁོར་བསྒོམ་པ་ནི། ཕྱི་ནང་གི་ཆོས་འདི་དག་སེམས་ཅན་ཉིད་ཀྱིས་བཞག་པ་སྟེ། སེམས་མ་གཏོགས་པ་གཞན་མེད་པས་ཆོས་ཐམས་ཅད་གདོད་མ་ནས་སྐྱེ་བ་མེད་པའི་ཕྱིར་རང་བཞིན་རྣམ་པར་དག་པའོ། ། ཨོཾ་ཙིཏྟཾ་པྲ་ཏི་བེ་དྷཾ་ཀ་རོ་མི། སྡིག་པ་དག་པའི་དཀྱིལ་འཁོར་ཆེ། ། ནམ་མཁའ་ལྟ་བུར་དྲི་མ་མེད། ། གནས་ངན་ལེན་གྱི་གནས་ལས་གྲོལ། ། རྟོག་པ་ཀུན་ལས་ངེས་པར་གྲོལ། ། ཞེས་དང༌། ཨོཾ་བོ་དྷི་ཙིཏྟ་ཨུཏྤཱ་ད་ཡཱ་མི།
ཨོཾ་ཙིཏྟ་པྲ་ཏིཥྛ་བཛྲ། ཨོཾ་བཛྲ་ཨཱཏྨ་ཀོ྅ཧཾ། ཞེས་པའི་སྔགས་ཀྱིས་གསང་སྔགས་ཀྱི་ལམ་དུ་སེམས་བསྐྱེད་ནས། བརྟག་གཉིས་ལས༑ དེ་བས་ཉི་མ་སྔོན་དུ་རྣམ་བསྒོམས་ནས། ། ཉི་དེར་ཧཱུྂ་བྱུང་སྣ་ཚོགས་རྡོ་རྗེ་སྟེ། ། རྡོ་རྗེ་དེ་ཉིད་ཀྱི་ནི་ར་བ་དང༌། ། གུར་བཅིང་བ་ཡང་རྣམ་པར་བསྒོམ་པར་བྱའོ། ། ཞེས་པའི་དོན། སྟོང་པའི་ངང་ལས་འོག་ཏུ་སྲ་ཞིང་མཁྲེགས་ལ་དུམ་བུ་གཅིག་ཏུ་གྱུར་པའི་སྣ་ཚོགས་རྡོ་རྗེའི་ས་གཞི་དང༌།
དེའི་ལོགས་སུ་རྡོ་རྗེའི་ར་བ་དང༌། སྟེང་དུ་རྡོ་རྗེའི་མདའ་ཡི་དྲ་བ་དང༌། དེའི་འོག་ཏུ་རྡོ་རྗེའི་བླ་རེ་དང༌། ཕྱི་རོལ་ཐམས་ཅད་རྡོ་རྗེའི་མེ་དཔུང་འབར་བ་དང་བཅས་པའི་རྡོ་རྗེའི་གུར་ཁང་ཡངས་ཤིང་རྒྱ་ཆེ་བའི་ནང་དུ། སྣ་ཚོགས་པདྨ་དང་ཉི་མ་ལ་གནས་པའི་བྷྲཱུཾ་ལས་འཁོར་ལོ་སེར་པོ་ཕྱོགས་མཚམས་ཀྱི་རྩིབས་བརྒྱད་དང་སྟེང་འོག་གཉིས་ཏེ་རྩིབས་བཅུ་པ་སྦུབས་སུ་གྲུབ་པ་གཡས་སྐོར་དུ་འགྲོ་བ་མི་མངོན་པར་མགྱོགས་པར་འཁོར་བའི་རྩིབས་རྣམས་སུ་པད་ཉིའི་གདན་ལ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ། གུར་ལས། བསྲུང་བའི་འཁོར་ལོ་གཟི་བརྗིད་ཆེ། ། བསྐལ་པའི་མེ་ལྟར་འབར་བ་སྟེ། ། འཁོར་ཞིང་རབ་ཏུ་མི་གཡོ་བ། ། ཞེས་དང༌།
ཧཱུྂ་ནི་བཅུ་ཡི་སྦྱོར་བ་ཡིས། ། ཁྲོ་བོ་བཅུ་ནི་རབ་ཏུ་འབོད། ། ཅེས་པའི་དོན་ནོ། ། ལས་ཤར་དུ་གཤིན་རྗེ་མཐར་བྱེད་སྔོན་པོ་རྣམ་སྣང་གི་ཅོད་པན་ཅན། ལྷོ་རུ་ཤེས་རབ་མཐར་བྱེད་དཀར་པོ་མི་བསྐྱོད་པའི་ཅོད་པན་ཅན། ནུབ་ཏུ་པདྨ་མཐར་བྱེད་དམར་པོ་འོད་དཔག་མེད་ཀྱི་ཅོད་པན་ཅན། བྱང་དུ་བགེགས་མཐར་བྱེད་དོན་གྲུབ་ཀྱི་ཅོད་པན་ཅན། ཤར་ལྷོར་འདོད་པའི་རྒྱལ་པོ༴ ལྷོ་ནུབ་ཏུ་དབྱུག་པ་སྔོན་པོ༴ ནུབ་བྱང་དུ་སྟོབས་པོ་ཆེ༴
བྱང་ཤར་དུ་མི་གཡོ་བ་སྐུ་མདོག་སྔོན་པོ་མི་བསྐྱོད་པའི་ཅོད་པན་ཅན། སྟེང་དུ་གཙུག་ཏོར་འཁོར་ལོས་སྒྱུར་བའི་རྒྱལ་པོ་རྣམ་སྣང་གི་ཅོད་པན་ཅན། འོག་ཏུ་གནོད་མཛེས་ནག་པོ་མི་བསྐྱོད་པའི་ཅོད་པན་ཅན། ཐམས་ཅད་ཀྱང་གཡས་པའི་ཤར་ནས་འོག་གི་བར་རིམ་བཞིན། དབྱུག་ཐོ། དབྱུག་པ། པདྨ། རྡོ་རྗེ། ལྕགས་ཀྱུ། འཁོར་ལོ།
དབྱུག་པ། རྩེ་གསུམ། རལ་གྲི། འཁོར་ལོ། གཏུན་ཤིང་རྣམས་འཛིན་ཅིང༌། གཡོན་པ་རྣམས་སྦྲུལ་ཞགས་དང་བཅས་པའི་སྡིགས་མཛུབ་མཛད་པ། ཁྲོ་བོའི་ཆ་ལུགས་ཅན་ཕྱོགས་དང་སྟེང་འོག་གི་ཁྲོ་བོ་རྣམས་དུར་ཁྲོད་ཀྱི་ཆས་བརྒྱད་དང༌། མཚམས་ཀྱི་ཁྲོ་བོ་བཞི་དར་དང་རིན་པོ་ཆེས་བརྒྱན་པ་ཐམས་ཅད་ཀྱང་སྟག་ལྤགས་ཀྱི་སྨད་དཀྲིས་ཅན། ཞབས་གཡོན་བརྐྱང་གིས་བཞུགས་པ་བསྐལ་པའི་མེ་ལྟར་འབར་བའི་གཟི་བརྗིད་ཅན། བགེགས་ཀྱི་ཚོགས་རྣམས་བརླག་པར་བྱེད་པར་གྱུར།
ན་མཿས་མནྟ་བུདྡྷཱ་ནཱཾ། ན་མཿས་མནྟ་དྷརྨཱ་ཎཱཾ། ན་མཿས་མནྟ་སཾ་གྷ་ནཱཾ། ཨོཾ་སི་ཏཱ་ཏ་པ་ཏྲེ། ཨོཾ་བི་མ་ལེ། ཨོཾ་ཤངྐ་རེ། ཨཽཾ་པྲ་ཏྱཾ་གི་ར། བཛྲ་ཨུཥྞཱི་ཥ་ཙཀྲ་བརྟི། སརྦ་ཡནྟྲ། མནྟྲ།
མཱུ་ལ་ཀརྨ་བྷནྡྷཱ་ནཾ། ཏཱ་ཌ་ནཾ། ཀཱི་ལ་ནཾ་ཝཱ། མ་མ་ཀྲི་ཏེ། ཡེ་ན་ཀེ་ན་ཙི་ཏ། ཀྲྀ་ཏནྟ་ཏ། སརྦནྟུ། ཚིནྡྷ་ཚིནྡྷ། བྷིནྡྷ་བྷིནྡྷ། ཙི་རི་ཙི་རི།
གི་རི་གི་རི། མ་ར་མ་ར། ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ། ཕཊ་ཕཊ་ཕཊ། ཅེས་བརྗོད་པས་སྦྱོར་བའི་ཆོ་གའོ། ། དངོས་གཞི་ལ་བསྐྱེད་རིམ་དང༌། རྫོགས་རིམ་མོ། ། དང་པོ་ལ་གསུམ། ཡན་ལག་གི་ལྷ་བསྐྱེད་པ་དང༌། ལྷ་སྒོམ་པ་ནས་དག་དྲན་དང༌།
སྔགས་བཟླ་བའོ༑ ༑ དང་པོ་ཡན་ལག་དྲུག་གི་སྦྱོར་བ་སྟེ། གཞལ་ཡས་ཁང་བསྐྱེད་པ་རྣམ་སྣང་གི་ཡན་ལག ། རྗེས་སུ་ཆགས་པ་རྡོར་སེམས་ཀྱི་ཡན་ལག ། དབང་བསྐུར་བ་མི་བསྐྱོད་པའི་ཡན་ལག ། བདུད་རྩི་མྱང་བ་འོད་དཔག་གི་ཡན་ལག ། མཆོད་པ་དོན་གྲུབ་ཀྱི་ཡན་ལག ༑ བསྟོད་པ་རིན་འབྱུང་གི་ཡན་ལག་རྣམས་ལས། དང་པོ་གཞལ་ཡས་ཁང་བསྐྱེད་པ་རྣམ་སྣང་གི་ཡན་ལག་ནི། སྲུང་འཁོར་གྱི་དབུས་སུ།
རྣལ་འབྱོར་བཞི་འདི་ནས་རྒྱུ་རྡོ་རྗེ་འཛིན་པའི་བར་རྣལ་འབྱོར་བར ཨེ་ལས་ཆོས་འབྱུང་དཀར་པོ་ཟུར་གསུམ་འོག་ཏུ་ཕྲ་ཞིང་སྟེང་དུ་ཡངས་པའི་ནང་དུ་སྣ་ཚོགས་རྡོ་རྗེ། དེའི་ལྟེ་བར་སའི་དཀྱིལ་འཁོར་སེར་པོ་གྲུ་བཞི་པ་རྡོ་རྗེ་རྩེ་གསུམ་གྱི་ལྟེ་བར་ལཾ་གྱིས་མཚན་པ། བརྟག་གཉིས་ལས། ནམ་མཁའི་དབུས་སུ་བྷ་ག་བསམ། ། དབུས་སུ་རྣམ་པར་བསྒོམ་པ་ནི། ། འཁོར་ལོ་སྔོན་དུ་ཅི་རིགས་པ། ། ལྷ་རྣམས་ཇི་ལྟར་འབྱུང་བ་ཉིད། ། འཁོར་ལོ་ས་དང་ཆུ་ནི་སྔོན། ། ཇི་ལྟར་རིགས་པར་བྱིན་ཟ་དང༌། ། ལྷ་རྣམས་ཀྱི་ནི་བྱིན་ཆེན་དང༌། །
ཇི་ལྟར་བསྒོམས་པ་སོགས་འབྱུང་བའང༌། ། ཞེས་གསུངས་པའི་དོན། དེའི་སྟེང་དུ་ཆུའི་དཀྱིལ་འཁོར་ཟླུམ་པོ་དཀར་པོ་བཾ་དང་བུམ་པས་མཚན་པ། དེའི་སྟེང་དུ་མེའི་དཀྱིལ་འཁོར་དམར་པོ་ཟུར་གསུམ་རྡོ་རྗེའི་ལྟེ་བར་རཾ་གྱིས་མཚན་པ། དེའི་སྟེང་དུ་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གཉིས་ལ་ཡཾ་གྱིས་མཚན་པ། དེའི་སྟེང་དུ་བྷྲཱུཾ་ལས་འཁོར་ལོ་དཀར་པོ་རྩིབས་སུམ་ཅུ་རྩ་གཉིས་པའི་སྟེང་དུ་སྣ་ཚོགས་རྡོ་རྗེའི་ལྟེ་བར་རྣམ་པར་སྣང་མཛད་ཀྱི་བུམ་ལས་གྱུར་པའི་རིན་པོ་ཆེའི་གཞལ་ཡས་ཁང་ བརྟག་གཉིས་ལས། སྟོན་པས་དཀྱིལ་འཁོར་འདི་སྐད་གསུངས། ། གྲུ་བཞི་ཡང་དག་ལྡན་པ་ཉིད། ། སྒོ་བཞི་གཟི་བརྗིད་ཆེན་པོ་སྟེ། ། དོ་ཤལ་དོ་ཤལ་ཕྱེད་པས་བརྒྱན། །
ཕྲེང་བ་ལ་སོགས་མདའ་ཡབ་ལྡན། ། ཀ་བ་བརྒྱད་ཀྱིས་ཉེ་བར་བརྒྱན། ། ཞེས་པའི་དོན། ཏིང་འཛིན་གསུམ་གྱི་འདི་ནས་མངལ་འབྱིན་གྱི་བར་དང་པོའི་སྦྱོར་བའོ། ། གྲུ ་ བཞི་སྒོ་བཞིའི་ནང་ནས་ནག ། དམར། ལྗང༌། སེར། དཀར་པའི་རྩིག་པ་ལྔའི་སྟེང་དུ་ཕ་གུ་སེར་པོ་ལ་རིན་པོ་ཆེའི་རྒྱན་དུ་མས་སྤྲས་པའི་སྟེང་དུ། གསེར་གྱི་སྐ་རགས་བཞི་ལ་བཏགས་པའི་ཆུ་སྲིན་དམར་སྐྱའི་ཁ་ནས་མུ་ཏིག་གི་དོ་ཤལ་དང་དོ་ཤལ་ཕྱེད་པ་འཕྱང་བ།
དེའི་སྟེང་དུ་བ་ཀུ་ལ་སྔོན་པོ་ལ་རིལ་བ་དཀར་པོ་མགོ་ཐུར་དུ་བསྟན་པ་ལྟ་བུས་བཏེག་པའི་སྟེང་དུ། སྣ་ཚོགས་པདྨ་ཕྱེད་པའི་དབྱིབས་ཅན་གྱི་མདའ་ཡབ་ལ་གནས་པའི་རིན་པོ་ཆེའི་བུམ་པ་ལས་ཐོན་པའི་དབྱུག་པ་ལ་ཟླ་ཚེས་རྡོ་རྗེ་རིན་པོ་ཆེས་མཚན་པའི་དར་གྱི་ཅོད་པན་གྱི་རྩེ་མོར་དྲིལ་བུ་དང༌། གཡེར་ཁ་དང༌༑ ཟླ་བ་རླུང་གིས་བསྐྱོད་པས་སྤྲས་ཤིང༌། གཞན་ཡང་སྲོག་ཆགས་ཀྱི་རིགས་ཀྱིས་མཚན་པའི་རྒྱན་ཆེན་པོ་བརྒྱད་དང༌། ཟུར་བཞིར་གདུགས་ཀྱིས་བརྒྱན་པ། རྩིག་པའི་ཕྱི་རོལ་དུ་འདོད་སྣམ་དམར་པོའི་སྟེང་དུ་ལྷ་མོ་བཅུ་དྲུག་གིས་མཆོད་རྫས་ཐོགས་ནས་བཅོམ་ལྡན་འདས་ལ་མཆོད་པ། སྒོ་བཞི་སྒོ་ཁྱུད་ཀྱི་མཚམས་དང་རྩིག་པའི་ཟུར་གྱི་ཕྱི་ནང་དུ་ཟླ་ཕྱེད་རྡོ་རྗེས་སྤྲས་པ། སྒོ་བཞིའི་གཡས་གཡོན་དུ་བུམ་བཟང་ལས་ཐོན་པའི་དཔག་བསམ་གྱི་ཤིང་ལ་རྒྱལ་སྲིད་རིན་པོ་ཆེ་སྣ་བདུན་དང༌། དེ་ཐམས་ཅད་ཀྱི་ནམ་མཁར་སྤྲིན་གྱི་གསེབ་ནས་ལྷའི་བུ་དང་བུ་མོ་མང་པོས་ཁྲུས་ཀྱི་ཆུ་དང་མེ་ཏོག་གི་ཕྲེང་བ་འཛིན་པ་དང༌།
གྲུབ་པ་ཐོབ་པའི་དཔའ་བོ་དང་རྣལ་འབྱོར་མ་རྣམས་རྒྱུ་བ། གཞལ་ཡས་ཁང་གི་ནང་ཀ་བ་བརྒྱད་ཀྱིས་བཏེག་པའི་རྡོ་རྗེའི་གདུང་ཟླུམ་པོས་མཛེས་པར་ཕུབ་པའི་ཐོག་ཕྱུར་བུར་གྱུར་པའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་སྤྲས་པ། སྒོའི་སྟེང་དུ་བུམ་པ་ལས་ཐོན་པའི་རིན་པོ་ཆེའི་ཀ་བ་ཕྱོགས་ཀྱི་མདོག་ཅན་བཞི་བཞིས་བཏེག་པའི་རྟ་བབས༑ གསེར་དང༌། ཤར་བུ། རིན་པོ་ཆེ། རྨིག་པ། མུན་པ། ཝ་རཎྜ། མུན་པ།
ཤར་བུ། རིན་པོ་ཆེ། རྨིག་པ། མདའ་ཡབ་སྟེ་སྣམ་བུ་བཅུ་གཅིག་གི་སྟེང་དུ་པད་ཟླའི་གདན་ལ་ཆོས་ཀྱི་འཁོར་ལོ་སེར་པོ་དང༌། གདུགས་དང༌། དེའི་གཡས་གཡོན་དུ་རི་དྭགས་ཕོ་མོ་ལ་སོགས་པས་མཛེས་པ། རྟ་བབས་བཅུ་གཅིག་རང་རང་གི་མདོག་དང་མཚན་མས་སྤྲས་ཤིང་གུ་ཎ་ཧ་རིའི་དྲ་ཕྱེད་དང་བཅས་པས་སྤྲས་པ། ཁང་བཟང་ཐམས་ཅད་ཀྱི་སྟེང་འོག་ཐམས་ཅད། ཤར་དཀར། ལྷོ་སེར།
ནུབ་དམར། བྱང་ལྗང༌། དབུས་སྔོ་བ། དེའི་ཕྱི་རོལ་དུ་སྣ་ཚོགས་པདྨ་སུམ་ཅུ་རྩ་གཉིས་ཀྱིས་བསྐོར་བའི་ཕྱི་རོལ་དུ། ཤར་དུ་གཏུམ་དྲག ། ལྷོར་ཀེང་རུས་ཅན། ནུབ་ཏུ་རྡོ་རྗེ་འབར་བ། བྱང་དུ་ཚང་ཚིང་འཁྲིགས་པ། བྱང་ཤར་དུ་མི་བཟད་བཞད་པ། ཤར་ལྷོར་བཀྲ་ཤིས་ཚལ།
ལྷོ་ནུབ་ཏུ་མུན་པ་དྲག་པོ། ནུབ་བྱང་དུ་ཀི་ལི་ཀི་ལ་སྒྲོག་པ། སྡོམ་འབྱུང་ལས། གཏུམ་དྲག་དེ་བཞིན་ཚང་ཚིང་དང༌། ། རྡོ་རྗེ་འབར་བ་ཀེང་རུས་ཅན། ། དབང་ལྡན་དུ་ནི་མི་བཟད་བཞད། ། བྱིན་ཟ་དུ་ནི་བཀྲ་ཤིས་ཚལ། ། མུན་པ་དྲག་པོ་བདེན་བྲལ་དུ། ། རླུང་ཕྱོགས་ཀི་ལི་ཀི་ལིའི་སྒྲ། ། ཞེས་གསུངས་པ་ལྟར་རོ། །
དེ་རྣམས་ཀྱི་མཚམས་སུ་ཆུ་བརྒྱད་ཀྱིས་ཕྱེ་བ། དེ་དག་རེར་ཤིང་བརྒྱད་ཀྱི་རྩ་བར་ཕྱོགས་སྐྱོང་བརྒྱད། ཞལ་གཅིག་ཕྱག་བཞིའི་དང་པོ་གཉིས་བཅོམ་ལྡན་འདས་ལ་འདུད་པའི་ཚུལ་གྱིས་ཐལ་མོ་སྦྱར་བ། གཡས་གཉིས་པས་རང་རང་གི་ཕྱག་མཚན་འཛིན་ཅིང་གཡོན་གཉིས་པས་ཐོད་པ་ཐོགས་ནས་ཡུམ་ལ་འཁྱུད་པ། ཤིང་གི་རྩེ་མོར་ཞིང་སྐྱོང་བརྒྱད། གཡས་གཏོར་མ་དང་གཡོན་ཐོད་པ་བཟུང་ནས་ཤིང་ལོའི་གསེབ་ནས་ལུས་ཕྱེད་ཐོན་པ། ཆུ་བརྒྱད་ལ་ཀླུ་ཆེན་པོ་བརྒྱད་གནས་པ་སྦྲུལ་མགོའི་གདེངས་ཀ་ཅན། ལག་གཉིས་ཐལ་མོ་སྦྱར་བས་བཅོམ་ལྡན་འདས་ལ་འདུད་པ། སྨད་སྦྲུལ་མཇུག་ཏུ་འཁྱིལ་བ། དེ་དག་གི་སྟེང་གི་ནམ་མཁར་སྤྲིན་ཆེན་པོ་བརྒྱད་རང་རང་གི་ཕྱོགས་སྐྱོང་གི་མདོག་ཅན་གློག་ཕྲེང་འཁྲུགས་ཤིང་འབྲུག་གི་སྒྲ་སྒྲོག་པ།
གཞན་ཡང་དུར་ཁྲོད་དེ་རྣམས་སུ་རིན་པོ་ཆེའི་ལྷུན་པོ་ལ་སོགས་པ་རི་ཆེན་པོ་བརྒྱད་ཀྱི་སྟེང་དུ། རྡོ་རྗེ་དཀར་པོ་ལ་སོགས་པའི་མཆོད་རྟེན་བརྒྱད། ཡེ་ཤེས་ཀྱི་མེ་དང༌། ཐུགས་རྗེའི་ཆུ་དང༌། གྲུབ་ཆེན་དང༌། ཕྲ་མེན་མ་བརྒྱད་བརྒྱད་དང༌། ཁྭ་ཏ་དང༌། འུག་པ་དང༌། དུར་བྱ་དང༌། ཅེ་སྤྱང་ཕོ་མོ་དང༌།
འོལ་བ་དང༌། སེང་གེ་དང༌། སྟག་གི་གདོང་ཅན། སྦྲུལ་བ་ལང་གི་མགོ་ཅན་དང༌། གདོང་གཉིས་པ་སོགས་ཕྱོགས་རྣམས་སུ་རྒྱུག་ཅིང༌། རོ་དང༌། ཀེང་རུས་དང༌། རོ་མདུང་གིས་ཕུག་པ་དང༌། རོ་གསལ་ཤིང་ལ་བསྐྱོན་པ་དང༌། མ་ཚིག་པ་དང༌།
མགོ་ཐོད་དང༌། བྱིན་པ་དང༌། ལག་པ་དང༌། རྐང་པ་དང༌། ལྟོ་བ་དང༌། ནང་ཁྲོལ་འཐོར་བ་དང༌། མགོ་ཟླུམ་བརྩེགས་དང༌། རུས་པའི་ཚོགས་ཀྱིས་གང་བ་དང༌། རིག་འཛིན་དང་གྲུབ་ཐོབ་དམ་ཚིག་སྤྱོད་པའི་རྣལ་འབྱོར་ཕོ་མོ་དང༌། གནོད་སྦྱིན་དང༌།
རོ་ལངས་དང༌། སྲིན་པོ་དང༌། འབྱུང་པོ་མ་རུངས་པའི་ཚོགས་ཐམས་ཅད་ཚོགས་ཤིང་རྒྱུ་ལ་གར་བྱེད་པ། ཀི་ལི་ཀི་ལ་སྒྲོག་པ། དེའི་ཕྱི་རོལ་དུ་རྡོ་རྗེ་ནག་པོའི་ཕྲེང་བས་ཡོངས་སུ་བསྐོར་བ། དེའི་ཕྱི་རོལ་དུ་ཡེ་ཤེས་ཀྱི་མེ་ཁ་དོག་ལྔ་ལྡན་གཡས་སྐོར་དུ་འབར་ཞིང་འཁྲུགས་པ་འོད་ཟེར་འཕྲོ་བ་དང༌། གཞལ་ཡས་ཁང་གི་ནང་དུ་ལྷ་སྣམ་སྔོན་པོ་གྲུ་བཞི་པའི་ལྟེ་བར་སྣ་ཚོགས་པདྨ་འདབ་མ་བརྒྱད་ཀྱི་ཕྱིའི་མུ་ཁྱུད་ལ་རྡོ་རྗེའི་ཕྲེང་བས་བསྐོར་བ། སྣ་ཚོགས་པདྨའི་ཕྱོགས་བཞི་དམར་ཞིང༌། མེ་རླུང་སེར་པོ། དབང་ལྡན་སྔོན་པོ།
ལྟེ་བ་དང་བདེན་བྲལ་ལྗང་གུ། ཟེའུ་འབྲུ་སེར་པོའི་དབུས་སུ་ཉི་མའི་དཀྱིལ་འཁོར་གྱི་སྟེང་དུ། ཕུང་པོའི་བདུད་ཚངས་པ་སེར་པོ་གདོང་བཞི་པ། ལག་གཉིས་གཡས་ཕྲེང་བ་དང་རིལ་བ། གཡོན་གཉིས་པདྨ་དང་དབྱུག་པ་ཐོགས་པ། ཉོན་མོངས་པའི་བདུད་ཁྱབ་འཇུག་ནག་པོ་གདོང་བཞི་པ། གཡས་གཉིས་འཁོར་ལོ་དང་བེ་ཅོན། གཡོན་གཉིས་མདུང་དང་ཞགས་པ་འཛིན་པ། འཆི་བདག་གི་བདུད་དབང་ཕྱུག་དཀར་པོ་གདོང་གཅིག་པ། གཡས་རྩེ་གསུམ་དང་གཡོན་ཐོད་པ་འཛིན་པ།
ལྷའི་བུའི་བདུད་དབང་པོ་སེར་པོ་གདོང་གཅིག་པ། གཡས་རྡོ་རྗེ་འཛིན་པ་རྣམས་གན་རྐྱལ་དུ་མགོ་གཡས་སུ་ཕྱོགས་པའི་སྟེང་ནས་སྟེང་དུ་བརྩེགས་པའི་ཐོག་ཏུ་ཐོད་པ་ཁྲག་གིས་བཀང་བའི་སྟེང་དུ་ཟླ་བའི་གདན་དང་བཅས་པ། ཕྱོགས་མཚམས་ཀྱི་འདབ་མ་བརྒྱད་ཀྱི་སྣ་ཚོགས་པདྨའི་སྟེང་དུ་ཐོད་པ། དེའི་སྟེང་དུ་ཟླ་བའི་གདན་དང་བཅས་པ་རེ་རེ། ལྷ་སྣམ་གྱི་གྲུ་བཞིར་པདྨའི་སྟེང་དུ་ཐོད་ཁྲག་དེའི་སྟེང་དུ་ཟླ་བའི་དཀྱིལ་འཁོར་རེ་རེའི་ཁྱམས་དང་སྒོའི་ནང་དུ་པདྨའི་སྟེང་དུ་ཐོད་པ་ཁྲག་གིས་བཀང་བ། དེའི་སྟེང་དུ་དབུགས་བྲལ་གྱི་གདན་གན་རྐྱལ་དུ་འགྱེལ་བ་མགོ་ནང་དུ་ཕྱོགས་པ་རེ་རེ་བཅས་པ་གསལ་བར་གྱུར་ པ་དམིགས་སོ། ། ཞེས་བརྗོད། ད་ནི་ལྷ་བསྐྱེད་པ་ལ་ཡང་ བསྙེན་སྒྲུབ་ཡན་ལག་བཞི་ཡི་དབང་གི་འདི་ནས་སྤྱི་བོར་ཨོཾ་ཡན་ཉེ་བར་སྒྲུབ་པ། མཆན། མངལ་སྐྱེས་སྦྱོང་བ་མངོན་བྱང་ལྔ་བསྐྱེད་ཞུ་བ་གླུས་བསྐུལ་བཅས་པ་དང༌།
སྒོང་སྐྱེས་སྦྱོང་བ་མངོན་བྱང་ལྔ་ལ་གླུས་བསྐུལ་མེད་པ་དང༌། རྫུས་སྐྱེས་སྦྱོང་བ་སྐད་ཅིག་དཀྲོང་བསྐྱེད་དུ་སྒོམ་པ་གསུམ་ལས། འདིར་མངལ་སྐྱེས་སྦྱོང་བ་གཙོ་བོར་བྱས་ཏེ་བསྐྱེད་པ་ནི། ངེས་བརྗོད་བླ་མ་ལས། མངལ་སྐྱེས་གླུ་ཡི་སྦྱོར་བ་ཡིས། ། བསྒོམས་པ་རྣམས་ཀྱང་ཡོངས་སུ་བརྟག ། ཅེས་གསུངས་པ་ཡིན་ནོ། ། ཨོཾ་སརྦ་ཏ་ཐཱ་ག་ཏ་ཨ་ན་ལ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང་ངོ༌། ། གཉིས་པ་རྗེས་སུ་ཆགས་པ་རྡོར་སེམས་ཀྱི་ཡན་ལག་ནི།
སྣང་བཅས་ཡེ་ཤེས་ཀྱི་ཚོགས་མཉམ་བཞག་ལས་མ་ལང་བའི་ངང་ནས། དབུས་ཀྱི་གདན་གྱི་སྟེང་དུ་ཟླ་བའི་དཀྱིལ་འཁོར་ལ། བརྟག་གཉིས་ལས། ཟླ་བ་མེ་ལོང་ཡེ་ཤེས་ལྡན། ། བདུན་གྱི་བདུན་པ་མཉམ་ཉིད་ལྡན། ། རང་ལྷའི་ས་བོན་ཕྱག་མཚན་ནི། ། སོ་སོར་རྟོག་པ་བརྗོད་པར་བྱ། ། ཐམས་ཅད་གཅིག་གྱུར་ནན་ཏན་ཉིད། ། རྫོགས་པའི་ཆོས་དབྱིངས་དག་པ་སྟེ༑ ༑ མཁས་པས་ཆོ་ག་གསུངས་པ་ཡི། །
རྣམ་པ་ལྔ་པོ་བསྒོམ་པ་ཉིད། ། ཅེས་པའི་དོན། ཨ་ཨཱ། ཨི་ཨཱི། ནས། ཨཿ གཡས་དང་གཡོན་དུ་བསྐོར་བ་མེ་ལོང་ལྟ་བུའི་ཡེ་ཤེས། ཉི་མའི་དཀྱིལ་འཁོར་གྱི་སྟེང་དུ་ཀ་ཁ་ག་གྷ་ང༌། ནས། ཤ་ཥ་ས་ཧ་ཀྵཿ
ཡ་ར་ལ་ཝ་ཌ་ཌྷ་ཕྲག་གཉིས་གཡས་དང་གཡོན་དུ་བསྐོར་བ་མཉམ་པ་ཉིད་ཀྱི་ཡེ་ཤེས་དང༌། དེ་གཉིས་ཀྱི་བར་དུ་རང་གི་གཞི་དུས་ཀྱི་ཡེ་ཤེས་རྒྱུའི་ཧཱུྂ་དང་ཨཾ་སྔོན་པོ་འབར་ཞིང་འཛག་པ་ལས། རྡོ་རྗེ་མཐིང་ནག་གི་ལྟེ་བ་ལ་ཧཱུྂ་དང༌། གྲི་གུག་སྔོན་པོའི་ལྟེ་བར་ཨཾ་གིས་མཚན་པ་སྐད་ཅིག་གིས་གསལ་ཞིང་ཉི་ཟླའི་སྟེང་དུ་ཧཱུྂ་ཨཱཿཨོཾ་རིམ་གྱིས་བརྩེགས་པའི་རྣམ་པར་གསལ་བ་སོ་སོར་རྟོག་པའི་ཡེ་ཤེས་དང༌། དེ་དག་ཀྱང་ཨོཾ་ནས་རིམ་གྱིས་བསྡུས་ཏེ་ནཱ་ད་ཡང་འཁྱོག་པའི་རྣམ་པར་བོར་ནས་སྐྲ་ཙམ་གྱི་ངོ་བོ་ཉིད་ཀྱི་ཚུལ་དང་ཞེས་བྱ་བའི་མིང་གི་ཉི་ཟླའི་བར་གྱི་ས་བོན་ཕྱག་མཚན་དང་བཅས་པ་ལ་ཐིམ་པ་གསུམ་པོ་རོ་གཅིག་ཏུ་འདྲེས་པ་ནི་བྱ་བ་གྲུབ་པའི་ཡེ་ཤེས། ཟླ་ཉི་ཕྱག་མཚན་ས་བོན་དང་བཅས་པ་ཡོངས་སུ་གྱུར་པ་ལས་རྟེན་དང་བརྟེན་པར་བཅས་པ་དུས་གཅིག་ཏུ་གྲུབ་པ་ནི་ཆོས་ཀྱི་དབྱིངས་ཀྱི་ཡེ་ཤེས། ཨོཾ་སརྦ་བཱི་ར་ཡོ་གི་ནཱི་ཀཱ་ཡ་ཝཱཀ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་ཡ་ཐཱ་སརྦ་ཏ་ཐཱ་ག་ཏ་སྠི་ཏ་ཨ་ཧཾ༑ དབུས་ཀྱི་བདུད་བཞིའི་གདན་གྱི་སྟེང་དུ་བདག་ཉིད་སྐད་ཅིག་གིས་རྒྱུའི་ཧེ་རུ་ཀ་ རྣལ་འབྱོར་བཞི་ཡི་དེ་ནས་འབྲས་བུའི་རྡོ་རྗེ་འཛིན་པའི་བར། དགྱེས་པ་རྡོ་རྗེ་ཞབས་བཞི་ས་ལ་བརྡབས་པས་ལྷ་དང་ལྷ་ཡིན་དམ་ལ་བཏགས་ཤིང་ཁྲོས་པ།
སྐུ་མདོག་མཐིང་ནག་ཞལ་བརྒྱད་ཕྱག་བཅུ་དྲུག་པ་ཞབས་བཞི་དང་ལྡན་པ། རྩ་ཞལ་ནག་ཅིང་དྲག་པ། གཡས་ཞལ་དཀར་ལ་ཞི་བ། གཡོན་ཞལ་དམར་ལ་ཆགས་པ། རྒྱབ་ཞལ་བཞི་ཤིན་ཏུ་གནག་ཅིང་གཏུམ་པ། སྟེང་ཞལ་དུད་ཁ་མི་སྡུག་པ་ཐམས་ཅད་ཀྱང་མཆེ་བ་གཙིགས་ཤིང་ཧཱུྂ་སྒྲ་སྒྲོག་པ་འབར་ཞིང་ཀྱོག་པོའི་སྨིན་མ་ཁྲོ་གཉེར་དང་ལྡན་པའི་སྤྱན་གསུམ་དམར་ཞིང་ཟླུམ་ལ། གདངས་མིག་ཕྱོགས་བཅུར་ལྟ་ཞིང་འཁྲུགས་པ། སྐྲ་སེར་པོ་གྱེན་དུ་ཕྱོགས་པའི་ཕྱེད་བཅིངས་ཤིང་ཕྱེད་བརྫེས་པའི་སྐྲ་མཚམས་སུ་ཐོད་སྐམ་ལྔ་ལྔ་རིན་པོ་ཆེའི་རྩེ་བྲན་ཅན་རྡོ་རྗེའི་ཕྲེང་བས་སྦྲེལ་བ། སྤྱི་བོར་སྣ་ཚོགས་རྡོ་རྗེས་མཚན་པ། ཁྲག་འཛག་པའི་མགོ་རློན་ལྔ་བཅུས་དོ་ཤལ་བྱས་པ།
ཚངས་སྐུད་སེ་རལ་ཁར་སྒྲོག་པ་ཕྲག་གོང་གཡོན་དུ་ཐོགས་པ། རུས་ཆེན་གྱི་རྒྱན། རྣ་ཆ། མགུལ་རྒྱན། གདུབ་སྐོར། སྐ་རགས་དང༌། ཐལ་ཆེན་གྱིས་བྱུགས་པ་སྟེ་ཕྱག་རྒྱ་དྲུག་གིས་བརྒྱན་པ། སྒེག་པ། དཔའ་བ། མི་སྡུག་པ།
རྒོད་པ། དྲག་ཤུལ། འཇིགས་པའི་སྙིང་རྗེ། རྔམ་ཞིང་ཞི་བའི་ཉམས་ཏེ་གར་དགུར་ལྡན་པ། ཕྱག་དང་པོ་གཉིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ཐབས་ཀྱིས་ཡུམ་ལ་འཁྱུད་པ། གཡས་གཉིས་པས་རལ་གྲི་དང༌། གཡོན་གཉིས་པས་པདྨ་བཟུང་བ་དང་ལྷན་ཅིག་གླང་པོ་ཆེའི་པགས་པ་རློན་པའི་ལག་གཡོན་དང་རྐང་གཡོན་ནས་བཟུང་སྟེ་རྒྱབ་ཏུ་གྱོན་པའི་མགོ་བོ་གཡས་སུ་ཕྱོགས་པ། གཡས་གསུམ་པ་ན་མདའ། བཞི་པ་ན་འཁོར་ལོ། ་་ ལྔ་པ་ན་ཐོད་པ་ཁྲག་གིས་བཀང་བ།
དྲུག་པ་ན་རྡོ་རྗེའི་དབྱུག་པ། བདུན་པ་ན་ཏྲི་ཤཱུལ། བརྒྱད་པ་ན་ལྕགས་ཀྱུ་ཐོགས་པ། གཡོན་གྱི་གསུམ་པ་ན་གཞུ། བཞི་པ་ན་ཁ་ཊྭཱཾ་ག ། ལྔ་པ་ན་ཐོད་པ་བདུད་རྩིས་གང་བ། དྲུག་པ་ན་རིན་པོ་ཆེ། བདུན་པ་ན་སྡིགས་མཛུབ། བརྒྱད་པ་ན་ཞགས་པ་འཛིན་པ། སྟག་གི་པགས་པའི་ཤམ་ཐབས་གྲོལ་བ།
ཞབས་རྒྱབ་མ་གཉིས་གཡས་བརྐྱང་བས་བདུད་བཞིའི་མགོ་བོ་མནན་ཞིང་གཡོན་བསྐུམ་པའི་ཞབས་ཀྱིས་བདུད་བཞིའི་རྐང་པ་བརྫིས་པ། མདུན་མ་གཉིས་རྡོ་རྗེའི་སྐྱིལ་ཀྲུང་ཕྱེད་པའི་ཐབས་ཀྱིས་ཐོད་ཁྲག་ཟླ་བ་དང་བཅས་པའི་སྟེང་དུ་བཞེངས་པ། དེའི་པང་དུ་ཡུམ་རྡོ་རྗེ་བདག་མེད་མ་སྔོ་སངས་ཞལ་གཅིག་ཕྱག་གཉིས་གཡས་གྲི་གུག་ནམ་མཁར་ཕྱར་ཞིང༌། གཡོན་ཐོད་ཁྲག་ཐོགས་པས་ཡབ་ཀྱི་མགུལ་ནས་འཁྱུད་པ། ཁྲོ་གཉེར་བསྡུས་པའི་སྤྱན་གསུམ་མངའ་ཞིང་མཆེ་བ་བཞི་གཙིགས་པ། རལ་པ་དམར་སེར་གྱེན་དུ་བརྫེས་པའི་ཁྲོད་དུ་སྐྲ་མཚམས་སུ་ཐོད་པ་སྐམ་པོ་ལྔས་སྤྲས་ཤིང་སྐམ་པོ་ལྔ་བཅུས་དོ་ཤལ་བྱས་པ། གཅེར་བུ་མི་རུས་ཀྱི་ཕྱག་རྒྱ་ལྔས་བརྒྱན་ཅིང་ཞབས་གཡས་ཡབ་ཀྱི་རྐེད་ལ་འཁྲིལ་ཞིང་གཡོན་ཡབ་ཀྱི་གཡས་དང་ལྷན་ཏུ་བརྐྱང་བས་ཡབ་དང་སྦྱོར་བ། ཡབ་ཡུམ་ཤིན་ཏུ་བདེ་བའི་ཉམས་དང་ལྡན་པའི་འོད་ཟེར་དུས་མཐའི་མེ་ལྟར་འབར་བའི་དབུས་ན་སྣང་སྟོང་ཟུང་འཇུག་སྒྱུ་མ་ སྣང་སྟོང་ཟུང་འཇུག་གི་དེ་ཉིད་སྒྱུ་མའི་དཔེ་བཅུ་གཉིས་ཀྱི་མཚོན་ཚུལ་ནི། བདེན་པར་མ་གྲུབ་ཀྱང་སྣང་ཆ་ཙམ་དུ་ཡན་ལག་ཉིང་ལག་སོགས་སྣང་བ་སྒྱུ་མའི་མི་ལྟ་བུ། གཅིག་གིས་ཐམས་ཅད་ལ་ཁྱབ་པ་ནམ་མཁའི་ཟླ་བ་ཆུ་ནང་ཐམས་ཅད་ལ་འཆར་བ་ལྟ་བུ།
ཤ་རུས་ལ་སོགས་པ་གདོས་བཅས་སུ་མ་གྲུབ་པས་མིག་ཡོར་ཏེ་གྲིབ་མ་ལྟ་བུ། སྐད་ཅིག་གིས་གཡོ་བ་སྨིག་རྒྱུ་ལྟ་བུ། སེམས་ཙམ་ལས་མ་གྲུབ་པ་རྨི་ལམ་གྱི་ལུས་ལྟ་བུ། རྒྱུ་རྐྱེན་ལས་སྐྱེས་པ་བྲག་ཆ་ལྟ་བུ། སྣང་ཡང་དངོས་པོ་མེད་པ་དྲི་ཟའི་གྲོང་ཁྱེར་ལྟ་བུ། གཅིག་དུ་མར་སྣང་ནུས་པ་སྤྲིན་ནམ་མིག་འཕྲུལ་ལྟ་བུ། ཁ་དོག་གསལ་ཞིང་ཐོགས་པ་མེད་པ་འཇའ་ཚོན་ལྟ་བུ། མི་རྟག་ཅིང་མྱུར་བ་གློག་ལྟ་བུ། སྐད་ཅིག་གིས་ལྡང་བ་ཆུ་བུར་ལྟ་བུ། སྣང་ཡང་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུ།
རྣམས་སུ་བྷཻཾེ་དགོས། དེ་བཞིན་དུ་འཁོར་གྱི་ལྷ་མོ་རྣམས་ཀྱང་སྣང་སྟོང་ཟུང་འཇུག་གི་སྒྱུ་མའི་དཔེ་བཅུ་གཉིས་ཀྱིས་མཚོན་པར་བསྒོམ་མོ། ། ལྟ་བུའི་ཚུལ་གྱིས་བཞུགས་པ། ཏིང་འཛིན་གསུམ་གྱི་འདི་ནས་ཡེ་ཤེས་པ་གཞུག་པའི་བར་དཀྱིལ་འཁོར་རྒྱལ་མཆོག་ ཡུམ་གྱི་དཔྲལ་བར་ཨོཾ་དང༌། སྙིང་ཁར་ཧཱུྂ། གསང་གནས་ཀྱི་ནམ་མཁའ་མི་དམིགས་པ་ཧྲཱིཿལས་པདྨ་དམར་པོ་འདབ་མ་བརྒྱད་པའི་ཟེའུ་འབྲུ་ཨཱཿས་མཚན་པ་བུ་ག་ཕཊ་སེར་པོས་བཀག་པ། ཡབ་ཀྱི་གསང་བ་རྡོ་རྗེ་མི་དམིགས་པ་སྟེ་ཧཱུྂ་ལས་རྡོ་རྗེ་སྔོན་པོ་རྩེ་ལྔ་པའི་རྩེ་མོར་ནོར་བུ་ཨོཾ་གྱིས་མཚན་པ་བུ་ག་ཕཊ་སེར་པོས་བཀག་པར་གྱུར། དེ་ནས་ཡབ་ཀྱིས་ཡུམ་ལ། ཨོཾ་པདྨ་སུ་ཁ་དྷ་ར། མ་ཧཱ་རཱ་ག་སུ་ཁནྡ་ད།
ཙ་ཏུར་ཨཱ་ནནྡ་བྷ་ག་བི་ཤྭ། ཧཱུྂ་ཧཱུྂ་ཧཱུྂ། ཀཱརཡཾ་ཀུ་རུ་ཥྱཱ་མི། ཞེས་པས་བསྐུལ་ཞིང༌། ཡུམ་གྱིས་ཡབ་ལ། ཨོཾ་བཛྲ་མ་ཧཱ་དྭེ་ཥ། ཁ་ཙ་ཏུ་རཱནནྡ་ཡ་ཀཿ ཁ་ག་མུ་ཁ་ཨེ། ཀཱ་ར་སོ་ནཱ་ཐ། ཧཱུྂ་ཧཱུྂ་ཧཱུྂ།
ཀཱརཡཾ་ཀུ་རུ་ཥྱཱ་མི། ཞེས་བསྐུལ་བའི་སྒྲས་ཡབ་ཡུམ་བསྲུབས་པ་དང་བསྲུབ་པའི་སྦྱོར་བས་ཐབས་ཤེས་གཉིས་སུ་མེད་པར་སྙོམས་པར་ཞུགས་ཏེ་བདེ་བ་ཆེན་པོའི་སྒྲ་ཤཱི་ཤཱི་ཤཱི་ཞེས་པའི་མཐུས། ཕྱོགས་བཅུའི་སངས་རྒྱས་ཐམས་ཅད་བཀུག་པ་ཡབ་ཀྱི་ཞལ་དུ་ཞུགས། ཐུགས་ཀར་རྗེས་ཆགས་ཀྱི་མེས་འོད་དུ་ཞུ་བ་སྐུའི་དབྱིབས་བརྒྱུད་རྡོ་རྗེའི་ལམ་ནས་ཐོན། ཐིག་ལེ་དུམ་བུ་བཅུ་དྲུག་ཏུ་གྱུར་པ་ཡུམ་གྱི་པདྨར་བབ་པས་ཟག་མེད་ཀྱི་བདེ་བས་ཚིམ་པར་གྱུར། ཅེས་དམིགས་ཏེ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང༌། དེ་ནས་ཡུམ་གྱི་པདྨའི་ཐིག་ལེ་ གུར་ལས། དང་པོ་སྐྱེས་བུ་བསམ་དེ་ནས། །
རྣལ་འབྱོར་མ་ཡི་འཁོར་ལོ་སྤྲོ། ། ཞེས་པའི་དོན། བཅུ་དྲུག་པོ་ཕྱིར་སྤྲོས་པས་ཕྱོགས་མཚམས་ཀྱི་པདྨ་འདབ་བརྒྱད་ཀྱི་གདན་དང༌། ལྷ་རྣམས་ཀྱི་ཟུར་གྱི་གདན་རྣམས་དང༌། སྒོ་བཞིའི་གདན་རྣམས་ཀྱི་སྟེང་ཟླ་ཉི་ཁ་སྦྱོར་རེ་རེའི་བར་དུ་ས་བོན་སོ་སོ་བར་གྱུར་པའི་པདྨ་འདབ་བརྒྱད་ཀྱི་གདན་རྣམས་ཀྱི་སྟེང་དུ། གཾ་ཙཾ་བཾ་གྷཾ་པཾ་ཤཾ་ཙཾ་ཌཾ། ཞེས་པའི་ས་བོན་བརྒྱད་དང༌། སླར་ཡང་མདའ་དང༌། རྡོ་རྗེ། རལ་གྲི།
སྦྲུལ། སེང་གེ། དགེ་སློང༌། སྟག ། ཅེ་སྤྱང༌། ཐོད་པ་རྣམས་ས་བོན་དེ་དག་གིས་མཚན་པ་ཟླ་ཉི་དང་བཅས་པ་ཡོངས་སུ་གྱུར་པ་ལས། ཤར་དུ་གཽ་རཱི་མ་དཀར་མོ་གཡས་གཉིས་ན་མདའ་དང་རྡོ་རྗེས་མཚན་པའི་གྲི་གུག ། གཡོན་གཉིས་ན་གཞུ་དང་རོ་ཧི་ཏའི་ཉ་དང་བཅས་པའི་ཐོད་ཁྲག་འཛིན་པ། ལྷོར་ཙཽ་རཱི་དམར་མོ་གཡས་གཉིས་ན་རྡོ་རྗེ་དང་ཌཱ་མ་རུ། གཡོན་གཉིས་ན་ལྕགས་ཀྱུ་དང་ཕག་པ་དང་བཅས་པའི་ཐོད་ཁྲག །
ནུབ་ཏུ་བེ་ཏཱ་ལཱི་སེར་མོ་གཡས་གཉིས་ན་རལ་གྲི་རུས་སྦལ་གྱིས་མཚན་པའི་ཐོད་ཁྲག ། གཡོན་གཉིས་ན་ཆང་དང་དྲི་ཆུས་གང་བའི་ཐོད་པ་གཉིས། བྱང་དུ་གྷསྨ་རཱི་ལྗང་གུ་གཡས་གཉིས་ན་སྦྲུལ་དང་བཅས་པའི་རྐང་མར་གྱིས་གང་བའི་ཐོད་པ་དང་མི་འཇིགས་པའི་ཕྱག་རྒྱ། གཡོན་གཉིས་ན་རྡོ་རྗེས་མཚན་པའི་མེ་ཐབ་དང་དགྲ་སྟ། དབང་ལྡན་ཏུ་པུཀྐ་སཱི་སེར་པོ་གཡས་གཉིས་ན་ཤས་གང་བའི་ཐོད་པ་ལ་གནས་པའི་སེང་གེ་དང་མཆོག་སྦྱིན་གྱི་ཕྱག་རྒྱ། གཡོན་གཉིས་ན་དཔག་བསམ་ཤིང་གི་ཡལ་ག་དང་རིན་པོ་ཆེ༑ མེར་ཤ་ཝ་རཱི་དཀར་མོ་གཡས་གཉིས་པ་བྱང་ཆུབ་སེམས་ཀྱིས་གང་བའི་ཐོད་པར་གནས་པའི་དགེ་སློང་དང་རྡོ་རྗེ། གཡོན་གཉིས་ན་ཁ་ཊྭཱཾ་དང་ཞགས་པ། སྲིན་པོར་ཙཎྜ་ལཱི་སྔོན་པོ་གཡས་དང་པོ་སྟག་དང་བཅས་པའི་ཐོད་པ། གཡོན་དང་པོའི་པདྨ་དཀར་པོ།
འོག་མ་གཉིས་ཀྱིས་རླུང་རས་འཛིན་པ། རླུང་དུ་ཌོཾ་བྷི་ནཱི་ནག་མོ་གཡས་གཉིས་ན་ཆང་གིས་གང་བའི་ཐོད་པ་དང་རྩེ་གསུམ། གཡོན་གཉིས་ན་བདུད་རྩིས་གང་བའི་ཐོད་པ་ལ་གནས་པའི་ཅེ་སྤྱང་དང་ཐོང་གཤོལ་འཛིན་པ་རྣམས་སོ། ། ལྷ་རྣམས་ཀྱི་ཟུར་བཞིའི་གནས་སོ་སོའི་སྟེང་དུ་ཉི་ཟླའི་བར་གྱི་ཐིག་ལེ་བཞི་པོ། ཝཾ་ཝཾ་མཾ་མཾ་ལས། གླིང་བུ། པི་ཝཾ། མུ་ཀུཎྜ། རྫ་རྔ་རྣམས་ས་བོན་དེ་དག་གིས་མཚན་པ་ཟླ་ཉི་དང་བཅས་པ་ཡོངས་སུ་གྱུར་པ་ལས། དབང་ལྡན་དུ་གླིང་བུ་མ་དམར་མོ་གླིང་བུ་འཛིན་པ།
མེར་པི་ཝཾ་སེར་མོ་པི་ཝཾ་འཛིན་པ། བདེན་བྲལ་དུ་མུ་ཀུཎྜ་དམར་མོ་རྔ་མུ་ཀུཎྜ་འཛིན་པ། རླུང་དུ་རྫ་རྔ་མ་ལྗང་མོ་རྫ་རྔ་འཛིན་པ། ལྷ་མོ་བཅུ་གཉིས་པོ་ཐམས་ཅད་ཁྲོ་མོའི་ཆ་ལུགས་ཅན་ཁྲོ་གཉེར་དང་བཅས་པའི་སྤྱན་གསུམ་མངའ་ཞིང་མཆེ་བ་གཙིགས་པ། སྐྲ་སེར་པོ་གྱེན་དུ་བརྫེས་པའི་མཚམས་སུ་ཐོད་སྐམ་ལྔ་བཅུའི་དོ་ཤལ་འཕྱང་བ། གཅེར་བུ་ཕྱག་རྒྱ་ལྔས་བརྒྱན་པ། ཞབས་གཡོན་བརྐྱང་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། ། སྒོ་བཞིའི་གདན་རྣམས་ཀྱི་སྟེང་དུ་ཟླ་ཉིའི་བར་གྱི་ཐིག་ལེ་བཞི་པོ། ཨཾ་བཾ་ཤཾ་སཾ་རྣམས་ལས། ལྕགས་ཀྱུ།
ཞགས་པ། ལྕགས་སྒྲོག ། དྲིལ་བུ་རྣམས་ས་བོན་དེ་དག་གིས་མཚན་པ་ཟླ་ཉི་དང་བཅས་པ་ཡོངས་སུ་གྱུར་པ་ལས། ཤར་སྒོར་རྟ་གདོང་ནག་མོ་ནག་དཀར་སེར་བའི་ཞལ་གསུམ་དང༌། སྟེང་ཞལ་རྟའི་གདོང་པ་ལྗང་གུ་ཕྱག་བཞི་གཡས་གཉིས་ལྕགས་ཀྱུ་དང་རལ་གྲི། གཡོན་གཉིས་ཞགས་པ་དང་སྡིགས་མཛུབ་མཛད་པ། ལྷོ་སྒོར་ཕག་གདོང་མ་སེར་མོ་སེར་ནག་དཀར་བའི་ཞལ་གསུམ་དང༌། སྟེང་ཞལ་ཕག་གདོང་མ་དམར་མོ་གཡས་གཉིས་ན་ཞགས་པ་དང་རྡོ་རྗེ། གཡོན་གཉིས་ན་འཁོར་ལོ་དང་དྲིལ་བུ། ནུབ་སྒོར་ཁྱི་གདོང་མ་དམར་མོ་དམར་ནག་དཀར་བའི་ཞལ་གསུམ་དང༌།
སྟེང་ཞལ་ཁྱིའི་གདོང་པ་སེར་པོ་གཡས་གཉིས་ལྕགས་སྒྲོག་དང་རྡོ་རྗེ། གཡོན་གཉིས་ན་འཁོར་ལོ་དང་དྲིལ་བུ། བྱང་སྒོར་སེང་གདོང་མ་ལྗང་གུ་ལྗང་ནག་དཀར་བའི་ཞལ་གསུམ་དང༌། སྟེང་ཞལ་སེང་གེའི་གདོང་པ་དམར་པོ་གཡས་གཉིས་ན་རྡོ་རྗེ་དང་དྲིལ་བུ། གཡོན་གཉིས་ན་འཁོར་ལོ་དང་ལྕགས་ཀྱུ་འཛིན་པ། བཞི་ཀའང་ཞལ་གཅིག་ཕྱག་བཞི་སྤྱན་གསུམ་མ་དབུ་སྐྲ་དམར་སེར་གྱེན་དུ་བརྫེས་པ་ཕྱག་རྒྱ་ལྔས་བརྒྱན་ཅིང༌། ཞབས་གཡས་བསྐུམ་གཡོན་བརྐྱང་བའི་གར་གྱིས་གཏུམ་ཞིང་ཁྲོ་ལ་སྒེག་ཅིང་བཞད་པའི་ཚུལ་གྱིས་བཞུགས་ཏེ་སྒོ་བཞིར་བསྲུང་བའོ། ། དེ་ནས་གཞི་ལམ་ཀུན་ལ་ཁྱབ་བྱེད་དུ་འཇུག་པའི་ཡེ་ཤེས་ནམ་མཁའི་ནཱ་ད་དེ་བཅོམ་ལྡན་འདས་ཡབ་ཡུམ་སྙོམས་པར་ཞུགས་པ་མཐོང་བས་ཆགས་པའི་སེམས་ཀྱིས་ཡབ་ཀྱི་ཞལ་དུ་ཞུགས། ཐུགས་ཀར་རྗེས་ཆགས་ཀྱི་མེས་འོད་དུ་ཞུ་བ་སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་པདྨར་བབ་པས་ཡབ་ཡུམ་གཉིས་ཀ་བདེ་བ་ཆེན་པོའི་ངོ་བོར་འོད་དུ་ཞུ་ནས་ཐིག་ལེའི་གཟུགས་ཀྱི་གནས་སུ་གྱུར་པ་ལ་པུཀྐ་སཱི་ གུར་ལས། དྲི་ཟ་རབ་ཏུ་ཞུགས་པ་ནི། །
ལྷུང་དེ་ཞུ་བ་རྗེས་དྲན་པས། ། མཚམས་ཀྱི་ལྷ་མོ་རྣམས་ཀྱིས་བསྐུལ། ། ཞེས་པའི་དོན། སོགས་མཚམས་ཀྱི་ལྷ་མོ་བཞིས་མཐོང་ནས་ཤིན་ཏུ་གདུང་བའི་སེམས་ཀྱིས་བཅོམ་ལྡན་འདས་ལ་བཞེངས་སུ་གསོལ་བར་རྡོ་རྗེའི་གླུས་བསྐུལ་བ་ནི། པུཀྐ་སཱིས། སྙིང་རྗེའི་ཐུགས་ཀྱིས་རྗེ་བཙུན་བཞེངས༑ ༑ པུཀྐ་སཱི་ནི་བདག་ལ་སྐྱོབ། ། བདག་ནི་བདེ་ཆེན་སྦྱོར་འཚལ་བས། ། སྟོང་པའི་རང་བཞིན་སྤང་དུ་གསོལ། ། ཞེས་དང༌།
ཤ་ཝ་རཱིས། ཁྱོད་ནི་མ་བཞུགས་བདག་འགུམ་པས། ། དགྱེས་པ་རྡོ་རྗེ་ཁྱོད་བཞེངས་ཤིག ། སྟོང་པའི་རང་བཞིན་བཏང་ནས་སུ། ། རི་ཁྲོད་མ་འབྲས་བསྒྲུབ་ཏུ་གསོལ། ། ཞེས་དང༌། ཙཎྜ་ལཱིས། འཇིག་རྟེན་བདེ་བས་མགྲོན་གཉེར་ནས། ། གཙོ་བོ་ཅི་ཕྱིར་སྟོང་ཉིད་བཞུགས། ། ཁྱོད་མི་བཞུགས་ན་ཕྱོགས་རྨོངས་པས། །
ཙཎྜ་ལཱི་བདག་གསོལ་བ་འདེབས། ། ཞེས་དང༌། ཌོཾ་བྷི་ནཱིས། བདག་ནི་ཁྱོད་ཀྱི་ཐུགས་འཚལ་གྱི། ། མིག་འཕྲུལ་ལྟ་བུར་ཁྱོད་བཞེངས་ཤིག ། ཌོཾ་བྷི་བདག་གི་དྲན་ཉམས་པས། ། སྙིང་རྗེ་རྒྱུན་ཆད་མ་མཛད་ཅིག ། ཅེས་པའི་ཞུ་བ་གླུས་བསྐུལ་འདི་རྣམས་སམྦུ་ཊའི་བརྟག་པ་གསུམ་པ་རབ་ཏུ་བྱེད་པ་གསུམ་པ་ནས་བྱུང༌། ཅེས་པའི་སྒྲས་བསྐུལ་བས། བཅོམ་ལྡན་འདས་ཀྱི་སྔོན་གྱི་སྨོན་ལམ་རྗེས་སུ་དྲན་ནས་ཐིག་ལེ་དུམ་བུ་གསུམ་དུ་གྱུར་པའི་འོག་དང༌།
སྟེང་དང༌། ཉི་ཟླ་ཁ་སྦྱོར་དབྱངས་གསལ་གྱི་ཡི་གེ་ཕྲག་གཉིས་ཀྱིས་མཚན་པ་དང༌། དེའི་བར་གྱི་ཐིག་ལེ་ཧཱུྂ་དང༌། ཨོཾ་སྔོན་པོ་ལས་རྡོ་རྗེ་གྲི་གུག་ཧཱུྂ་དང་ཨོཾ་གྱིས་མཚན་པ་ལས་དཔག་ཏུ་མེད་པའི་འོད་ཟེར་འཕྲོས་པས་སེམས་ཅན་ཐམས་ཅད་དཔལ་དགྱེས་པ་རྡོ་རྗེའི་གོ་འཕང་ལ་བཀོད། ཚུར་འདུས་ཟླ་ཉི་ཕྱག་མཚན་དང་བཅས་པ་ཡོངས་སུ་གྱུར་པ་ལས། རྣལ་འབྱོར་བཞིའི་འདི་ནས་སྤྱི་བོར་ཨོཾ་གྱི་བར་ཤིན་ཏུ་རྣལ་འབྱོར། རང་ཉིད་འབྲས་བུའི་ཧེ་རུ་ཀ་དགྱེས་པ་རྡོ་རྗེ་ གུར་ལས། བསྐུལ་ནས་འཁོར་ལོར་འགྲེ་བ། ཞེས་པའི་དོན། ཞབས་བཞི་ས་ལ་བརྡབས་པས་ལྷ་དང་ལྷ་མིན་ ཞེས་པ་ནས།
འོད་ཟེར་དུས་མཐའི་མེ་ལྟར་འབར་བའི་དབུས་ན་བཞུགས་པ འི་བར་ཡབ་ཡུམ་གཉིས་སྔར་ལྟར་བསྐྱེད་ལ། དེ་ནས་ཡབ་ཀྱི་ཐུགས་ཀར་པད་ཉིའི་སྟེང་དུ་ཧཱུྂ་ལས་རྡོ་རྗེ་ཧཱུྂ་གིས་མཚན་པ། ལྷ་མོ་བཅུ་བདུན་གྱི་ཐུགས་ཀར་ཟླ་བའི་སྟེང་དུ་རང་རང་གི་ས་བོན་ལས་བྱུང་བའི་རང་རང་གི་གཡས་དང་པོའི་ཕྱག་མཚན་གྱི་ལྟེ་བར་རང་རང་གི་ས་བོན་གྱིས་མཚན་པར་གྱུར། ཅེས་དང༌། གོ་ཆ་བགོ་བ་ནི། བཅོམ་ལྡན་འདས་ཀྱི་མིག་གུར་ལས། མིག་ལ་གཏི་མུག་རྡོ་རྗེ་སོགས༑ ༑ རྡོ་རྗེ་གྲ་པོ་གནས་སུ་བཀོད། ། ཅེས་པའི་དོན། རྣམས་སུ་མཾ་ལས་གཏི་མུག་རྡོ་རྗེ་དཀར་མོ།
རྣ་བ་རྣམས་སུ་དཾ་ལས་ཞེ་སྡང་རྡོ་རྗེ་མ་ནག་མོ། སྣ་རྣམས་ལ་མཾ་ལས་སེར་སྣ་རྡོ་རྗེ་མ་སེར་མོ། ལྕེ་རྣམས་ལ་རཾ་ལས་འདོད་ཆགས་རྡོ་རྗེ་མ་དམར་མོ། དཔྲལ་བ་རྣམས་སུ་ཨཾ་ལས་ཕྲག་དོག་རྡོ་རྗེ་མ་ལྗང་གུ། སྙིང་ཁར་ནཾ་ལས་བདག་མེད་རྡོ་རྗེ་མ་ནག་མོ། བསྙེན་སྒྲུབ་ཡན་ལག་བཞིའི་འདི་ནས་དབང་གི་བར་སྒྲུབ་པ། སྤྱི་བོར་ཨོཾ་ལས་ རྣལ་འབྱོར་བཞིའི་འདི་མན་ལ་རྣལ་འབྱོར་ཆེན་པོ། མཁའ་སྤྱོད་རྡོ་རྗེ་མ་དཀར་མོ། མགྲིན་པར་ཨཱཿལས་ས་སྤྱོད་མ་དམར་མོ། སྙིང་ཁར་ཧཱུྂ་ལས་ས་འོག་སྤྱོད་མ་ནག་མོ༑
ཐམས་ཅད་ཀྱང་ཞལ་གཅིག་ཕྱག་གཉིས་གྲི་གུག་དང་ཐོད་ཁྲག་འཛིན་པ། མཆན་ཁུང་དུ་ཁ་ཊྭཱཾ་ག་ཐོགས་པ་སྤྱན་གསུམ་མངའ་ཞིང་མཆེ་བ་བཞི་གཙིགས་པ། གཅེར་མོ་སྐྲ་སེར་པོ་བརྫེས་པ༑ སྐྲ་མཚམས་སུ་ཐོད་སྐམ་ལྔས་བཅིངས་ཤིང་རུས་པའི་ཕྱག་རྒྱ་ལྔས་བརྒྱན་པ། ཞབས་གཡས་བསྐུམ་གཡོན་བརྐྱངས་པས་སྐྱིལ་ཀྲུང་ཕྱེད་པའི་གར་གྱིས་ཟླ་བའི་སྟེང་དུ་རོའི་གདན་ལ་གནས་པའོ། ། ཞེས་གོ་ཆས་བསྲུངས་ལ། ཨོཾ་སརྦ་ཏ་ཐཱ་ག་ཏཱ་ཁེ་ཙཱ་རི་བྷཱུ་ཙཱ་རི་པ་ཏཱ་ལ་ཝཱ་སི་ནི་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཏིང་འཛིན་གསུམ་གྱི་དེ་ཡན་ཆད་ལ་རྒྱལ་མཆོག ། གཙོ་བོའི་ གུར་ལས། ཡེ་ཤེས་དངོས་པོ་རབ་བཅུག་པས། །
ཞེས་པའི་དོན། ཐུགས་ཀའི་ཧཱུྂ་ བརྟག་གཉིས་ལས། རང་གི་སྙིང་གར་ས་བོན་བསམ། ། ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པ་ཅན་གྱི་གཟུགས་བྱུང་ནས། དེས་ཁམས་གསུམ་དུ་བཞུགས་པའི་སངས་རྒྱས་ཐམས་ཅད་སྤྱན་དྲངས་པའོ། ། ཞེས་པའི་དོན། གི་འོད་ཀྱིས་དགྱེས་པ་རྡོ་རྗེ་ཡེ་ཤེས་ཀྱི་འཁོར་ལོ་ཕྱོགས་བཅུའི་འཇིག་རྟེན་ཁམས་སུ་བཞུགས་པའི་རྟེན་དང་བརྟེན་པར་བཅས་པ་སྤྱན་དྲངས༑ ཨོཾ་ཨོཾ་ཀུ་རུ་ཀུ་རུ་ས་མ་ཡ་ཨ་ཏི་བ་ཏི་ཧཱུྂ་ཛ་ཛཿསྭཱ་ཧཱ། བརྟག་པའི་རྒྱལ་པོ་བརྒྱད་པའི་ལས་ཐམས་ཅད་ཡང་དག་པར་འབྱུང་བ་ནས་གསུངས་པའི་སྤྱན་དྲངས་པའི་སྔགས་བརྗོད་ཅིང༌། དཔུང་པ་གཉིས་སུ་རྡོ་རྗེ་བཅིངས་པའི་མཛུབ་མོ་ལྕགས་ཀྱུ་ལྟར་གུང་མཐེབ་ཀྱིས་སེ་གོལ་བྱ་ཞིང༌།
ཨོཾ་བཛྲ་ས་མ་ཡ་ཛཿ ཞེས་དང༌། གཙོ་བོའི་ཞལ་བརྒྱད་ནས་སྤྲོས་པའི་ཧཱུྂ་སྒྲས་ཕྱིར་འབྲང་གི་བགེགས་བསྐྲད་པར་གྱུར། ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ། ཞེས་བརྗོད་ལ། ཨོཾ་ཛཿཧཱུྂ་བཾ་ཧོཿཁཾ་རཾ་ཨརྒྷཾ་པྲ་ཏཱིཙྪ་སྭཱ་ཧཱ། བརྟག་གཉིས་ལས། མ་མོ་བརྒྱད་ཀྱིས་ཡང་དག་མཆོད་པར་བྱའོ། ། ཞེས་པའི་དོན་ནོ། ། ཨོཾ་ནི་རི་ཏི་ཧཱུྂ་ཁཾ་ཨཱཿཔཱ་དྱཾ་པྲ་ཏཱིཙྪ་སྭཱ་ཧཱ།
ཨོཾ་བཛྲ་པྲོཀྵ་ཎཾ་པྲ་ཏཱིཙྪ་སྭཱ་ཧཱ༑ ཨོཾ་བཛྲ་པུཥྤཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་དྷཱུ་པཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་ཨཱ་ལོ་ཀཾ་པྲ་ཏཱིཙྪ་སྭཱ་ཧཱ། ཨོཾ་དྲཾ་དྲཾ་བཛྲ་གནྡྷཾ་པྲ་ཏཱིཙྪ་སྭཱ་ཧཱ། ཨོཾ་དྲཾ་དྲཾ་བཛྲ་ནཻ་ཝི་དྱཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་ཤཔད་པྲ་ཏཱིཙྪ་སྭཱ་ཧཱ། ཞེས་མཆོད་ལ། རྡོར་དྲིལ་ཐོགས་ནས། སེམས་ཅན་སྒྲོལ་བྱེད་རྣལ་འབྱོར་བདག་ལ་བསྟོད་ཕྱག་འཚལ། །
སེམས་ཅན་བདག་སྐྱེས་གཅིག་གི་དངོས་ལ་བསྟོད་ཕྱག་འཚལ། ། འཁོར་བའི་རྒྱ་མཚོ་རྨོངས་པ་གཅོད་ལ་བསྟོད་ཕྱག་འཚལ། ། དེ་གཉིས་གཅིག་ཏུ་ཀུན་སྟོན་དེ་ལ་བདག་འདུད་དོ། ། ཞེས་པ་སམྦུ་ཊའི་བརྟག་པ་དང་པོའི་དེ་ཁོ་ན་ཉིད་བསྟན་པའི་ལེའུ་གསུམ་པ་ནས་འབྱུང་བས་བསྟོད་ལ། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཨོཾ་བཛྲ་ཙཽ་རཱི་པྲ་ཝེ་ཤ་ཡ་ཧཱུྂ། ཨོཾ་བཛྲ་བེ་ཏཱ་ལཱི་བྷནྡྷ་བཾ། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ བརྟག་གཉིས་ལས། རིག་མ་བརྒྱད་ཀྱི་དབང་བསྐུར་ཞེས་པའི་དོན།
མཆན། ཞེས་སོ་སོའི་ཕྱག་རྒྱ་དང་བཅས། ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར། གསུམ་པ་དབང་བསྐུར་བ་མི་བསྐྱོད་པའི་ཡན་ལག་ནི ། བསྙེན་སྒྲུབ་ཡན་ལག་བཞིའི་འདི་ཡན་སྒྲུབ་པ་ཆེན་པོའོ།། སླར་ཡང་ཐུགས་ཀའི་ས་བོན་གྱིས་དབང་གི་ལྷ་རིགས་ལྔ་སྤྱན་དྲངས། ནམ་མཁར་བཞུགས་པ་ལ། ཨོཾ་པཉྩ་ཀུ་ལ་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན ་ཤཔད འི་བར་གྱིས་མཆོད་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ།
ཞེས་གསོལ་བ་བཏབ་པས། དབང་གི་ལྷ་རིགས་ལྔ་དགྱེས་པ་རྡོ་རྗེའི་སྐུར་གྱུར་པའི་ཡབ་ཡུམ་གྱི་ཕྱག་ན་རིན་པོ་ཆེའི་བུམ་པ་བསྣམས་ནས། བརྟག་གཉིས་ལས། དེ་བཞིན་གཤེགས་པ་ལྔའི་བདག་ཉིད་ཀྱི་བདུད་རྩི་ལྔས་གང་བའི་བུམ་པས་དབང་བསྐུར་བའི་དོན་ཡིན་ནོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བདུད་རྩིའི་རྒྱུན་གྱིས་དབང་བསྐུར། བྱང་ཆུབ་སེམས་དཔའ་རྣམས་ཀྱིས་མེ་ཏོག་གི་ཕྲེང་བ་འཐོར་ཞིང་ཤིས་པ་བརྗོད། རོལ་མོའི་སྒྲ་རང་འཁྲོལ་དུ་སྒྲོག ། གཟུགས་རྡོ་རྗེ་མ་སོགས་ཀྱིས་མཆོད་པ་སྤྲོས། སྤྱན་མ་སོགས་ཀྱིས་རྡོ་རྗེའི་གླུ་ལེན།
ཁྲོ་བོ་རྣམས་ཀྱིས་བགེགས་བསྐྲད། བུམ་པའི་ཆུ་ལས་ཐམས་ཅད་པས་གང་བ་བདེ་བ་ཆེན་པོའི་རང་བཞིན་དུ་གྱུར་ནས་བུམ་དབང་ཐོབ་ཅིང༌། བརྟག་གཉིས་ལས། གཏོར་དང་བླུག་ཞེས་བྱ་བ་སྟེ། ། དེས་ན་དབང་ཞེས་བརྗོད་པར་བྱ། ། ཞེས་པའི་དོན། ཡབ་ཡུམ་སྙོམས་པར་ཞུགས་པའི་བྱང་སེམས་ལྕེ་ཐོག་ཏུ་བབ་པ་མྱང་པས་གནས་ཐམས་ཅད་བདེ་བས་ཁྱབ་སྟེ་གསང་དབང་ཐོབ། སླར་ཡང་ཧེ་རུ་ཀས་བདག་མེད་མ་ལས་བདག་མེད་མ་སྤྲུལ་ཏེ་གནང་བ་ལ་སྙོམས་པར་ཞུགས་ཏེ། དགའ་བ་བཞིའི་ཡེ་ཤེས་རྒྱུད་ལ་སྐྱེས་ནས་དབང་གསུམ་པ་ཐོབ་པའི་ཡེ་ཤེས་དབང་གི་ལྷ་ཧེ་རུ་ཀས་ཚིག་ཙམ་གྱིས་ངོ་སྤྲད་པ་རིམ་པ་བཞིན་དུ། རྣམ་པ་དུ་མ་དང༌།
རྣམ་པར་སྨིན་པ་དང༌། རྣམ་པར་འཇོམས་པ་དང༌། རྣམ་པའི་མཚན་ཉིད་ཀྱིས་སྐད་ཅིག་མ་བཞི་ལ་དགའ་བ། མཆོག་དགའ། དགའ་བྲལ། ལྷན་སྐྱེས་བཞི་མངོན་དུ་གྱུར༑ རྒོད་པ་དང༌། འཕྲད་པ་དང༌། འཁྱུད་པ། འཁྲིག་པ་བཞི་རྣམ་པར་དག་པས་སློབ་དཔོན་དང་མཆོག་དབང་གོང་མ་གསུམ་ལེགས་པར་ཐོབ།
དབང་ལྷ་རྣམས་གཉིས་སུ་མེད་པར་འདྲེས་ནས་གཙོ་བོ་ཡབ་ཡུམ་དང༌། གཽ་རཱི། པུཀྐ་སཱི་རྣམས་ལ་མི་བསྐྱོད་པ། ཙཽ་རཱི། ཤ་ཝ་རཱི། གླིང་བུ་མ། སྟག་གདོང་མ་རྣམས་ལ་རྣམ་སྣང༌། བེ་ཏཱ་ལཱི། ཙཎྜ་ལཱི། པི་ཝང་མ།
ཕག་གདོང་མ་རྣམས་ལ་རིན་འབྱུང༌། གྷསྨ་རཱི། ཌོཾ་བྷི་ནཱི། མུ་ཀུཎྜ། ཁྱི་གདོང་མ་རྣམས་ལ་འོད་དཔག་མེད། རྫ་རྔ་མ། སེང་གདོང་མ་དག་ལ་དོན་གྲུབ་ཀྱིས་དབུ་བརྒྱན་པར་གྱུར། བརྟག་གཉིས་ལས། ཕྱག་རྒྱ་རྟགས་དང་མཚན་མ་དང༌། ། འདིས་ནི་རིགས་ནི་མཚོན་པར་བྱ། །
རིགས་འཆོལ་བསྒོམ་པའི་སྦྱོར་བ་ལས། ། དངོས་གྲུབ་མེད་ཅིང་སྒྲུབ་པའང་མེད། ། ཅེས་པའི་དོན། མཆན། ཅེས་མོས་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང་ངོ༌། ། བཞི་པ་བདུད་རྩི་མྱང་བ་འོད་དཔག་མེད་ཀྱི་ཡན་ལག་ནི། ཐོད་པའི་ནང་མཆོད་ལག་པ་གཡས་ཀྱིས་ཐོགས་ལ། གཡོན་གྱི་མཐེབ་སྲིན་གྱིས་འབུལ་ཞིང༌།
མགྲོན་རྣམས་ལྗགས་རྡོ་རྗེའི་འོད་ཀྱི་སྦུ་གུས་དྲངས་པས་གསོལ་བས་ཟག་མེད་ཀྱི་བདེ་བས་ཚིམ་པར་གྱུར་པར་ བསམ་ཞིང༌། བརྟག་གཉིས་ལས། བདུད་རྩི་ཡང་ནི་མྱོང་བཞིན་དུ། ། ཞེས་པའི་དོན། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་ངོ་བོ་དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྂ། རྒྱལ་བ་ཁྱབ་བདག་རྡོ་རྗེ་འཆང་ཆེན་པོའི་ཞལ་དུ་ཨོཾ་ཨཱཿཧཱུྂ། རྒྱལ་ཡུམ་རྡོ་རྗེ་རྣལ་འབྱོར་མའི་ཞལ་དུ་ཨོཾ་ཨཱཿཧཱུྂ། སློབ་དཔོན་ཆེན་པོ་ཨ་བྷ་ཡཱ་ཀ་ར་གུཔྟའི་ཞལ་དུ་ཨོཾ་ཨཱཿཧཱུྂ། ཨ་ནུ་པ་མ་རཀྵི་ཏའི་ཞལ་དུ་ཨོཾ་ཨཱཿཧཱུྂ། བི་ཁྱཱ་ཏ་དེ་ཝའི་ཞལ་དུ་ཨོཾ་ཨཱཿཧཱུྂ།
པཎ་ཆེན་ཤཱཀྱ་ཤྲཱིའི་ཞལ་དུ་ཨོཾ་ཨཱཿཧཱུྂ། པཎྜི་ཏ་བྷཱུ་མི་ཤྲཱིའི་ཞལ་དུ་ཨོཾ་ཨཱཿཧཱུྂ། བི་མ་ལ་ཤྲཱི་བྷ་དྲའི་ཞལ་དུ་ཨོཾ་ཨཱཿཧཱུྂ། ལང་དཀར་བ་བྱང་ཆུབ་སེང་གེའི་ཞལ་དུ་ཨོཾ་ཨཱཿཧཱུྂ། སྐྱི་སྟོན་འཇམ་དབྱངས་གྲགས་པའི་ཞལ་དུ་ཨོཾ་ཨཱཿཧཱུྂ། ཆོས་རྗེ་ཀུན་མཁྱེན་ཆེན་པོའི་ཞལ་དུ་ཨོཾ་ཨཱཿཧཱུྂ། ས་བཟང་མ་ཏི་པཎ་ཆེན་གྱི་ཞལ་དུ་ཨོཾ་ཨཱཿཧཱུྂ། འཕགས་པ་གཞོན་ནུ་བློ་གྲོས་ཀྱི་ཞལ་དུ་ཨོཾ་ཨཱཿཧཱུྂ། ངོར་ཆེན་ཀུན་དགའ་བཟང་པོའི་ཞལ་དུ་ཨོཾ་ཨཱཿཧཱུྂ། རྡོ་རྗེ་འཛིན་པ་གུ་ཎ་ཤྲཱིའི་ཞལ་དུ་ཨོཾ་ཨཱཿཧཱུྂ།
མཁས་གྲུབ་བླ་མ་རྒྱལ་མཚན་པའི་ཞལ་དུ་ཨོཾ་ཨཱཿཧཱུྂ། ཞྭ་དམར་ཅོད་པན་འཛིན་པའི་ཞལ་དུ་ཨོཾ་ཨཱཿཧཱུྂ། གངས་ཅན་མཁས་པའི་དབང་པོའི་ཞལ་དུ་ཨོཾ་ཨཱཿཧཱུྂ། རབ་འབྱམས་ཆོས་རྗེ་ཤཱི་ལེ་ཤྭ་རའི་ཞལ་དུ་ཨོཾ་ཨཱཿཧཱུྂ། རྣལ་འབྱོར་གཙུག་ལག་ཕྲེང་བའི་ཞལ་དུ་ཨོཾ་ཨཱཿཧཱུྂ། ཐམས་ཅད་མཁྱེན་པ་དཀོན་མཆོག་འབངས་ཀྱི་ཞལ་དུ་ཨོཾ་ཨཱཿཧཱུྂ། རྗེ་བཙུན་དབང་ཕྱུག་རྡོ་རྗེའི་ཞལ་དུ་ཨོཾ་ཨཱཿཧཱུྂ། རྩ་བའི་བླ་མ་རྡོ་རྗེ་ཆོས་ཀྱི་དབང་ཕྱུག་གི་ཞལ་དུ་ཨོཾ་ཨཱཿཧཱུྂ། ཨོཾ་དེ་ཝ་པི་ཙུ་བཛྲ་ཡ་ཨོཾ་ཨཱཿཧཱུྂ། ཡབ་དང༌།
ཨོཾ་ཨཾ་ནཻ་རཱཏྨཱ་ཡ་ཨོཾ་ཨཱཿཧཱུྂ། ཞེས་ཡུམ་དང༌། ཨོཾ་ཨཱཿབཛྲ་གཽ་རཱི་ཡེ་ཨོཾ་ཨཱཿཧཱུྂ། ཞེས་སོགས་ལྷ་མོ་བཅུ་དྲུག་གི་སྔགས་མཐར་ཡི་གེ་གསུམ་བརྗོད་པ་དང༌། གཞན་ཡང་རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྂ། དཀྱིལ་འཁོར་གནས་གསུམ་གྱི་དཔའ་བོ་དང་མཁའ་འགྲོ་མ་རྣམས་ཀྱི་ཞལ་དུ་ཨོཾ་ཨཱཿཧཱུྂ། དམ་པ་ཆོས་སྐྱོང་བའི་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྂ། ཕྱོགས་སྐྱོང༌། ཞིང་སྐྱོང༌། ལྷ།
ཀླུ། སྲིན་པོ། གནོད་སྦྱིན། འབྱུང་པོ། ཡི་དྭགས། ཤ་ཟ། སྨྱོ་བྱེད། རྗེད་བྱེད། མ་མོ། འཕྲོག་མ།
གྲུབ་པ་ལ་སོགས་པ་རྣམས་ཀྱི་ཞལ་དུ་ཨོཾ་ཨཱཿཧཱུྂ། གཞན་ཡང་འགྲོ་བ་རིགས་དྲུག་གི་སེམས་ཅན་གཉུག་མར་གནས་པ་སྲིད་པ་གསུམ་དུ་འཁོར་བ་དཔལ་དགྱེས་པ་རྡོ་རྗེའི་ལྷའི་རྣམ་པར་གྱུར་པ་རྣམས་ཀྱི་ཞལ་དུ་ཨོཾ་ཨཱཿཧཱུྂ། ཐམས་ཅད་ཀྱང་ཟག་པ་མེད་པའི་བདེ་བས་ཚིམས་ནས་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག ། ཅེས་བརྗོད་ཅིང༌། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭཱ་ད་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང༌། ལྔ་པ་མཆོད་པ་དོན་གྲུབ་ཀྱི་ཡན་ལག་ནི། རང་གི་ཐུགས་ཀ་ནས་སྤྲོས་པའི་མཆོད་པའི་ལྷ་མོ་རྣམས་ཀྱི་དཀྱིལ་འཁོར་པ་ལ་མཆོད་པར་ བསམ་ཞིང༌། ཨོཾ་ཛཿཧཱུྂ ་སོགས་ཆུ་གསུམ་ཉེར་སྤྱོད་ལྔ་རོལ་མོ་སྦྱར་བས་མཆོད་ཅིང༌། སླར་ཡང་ལྷ་མོ་བཅུ་གཉིས་ཀྱི་མཆོད་པ་ནི།
གུར་ལས། ལྷ་མོ་བརྒྱད་རྣམས་ཀྱིས་མཆོད་ཅིང༌། ། ཞེས་པའི་དོན། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང༌། །
འདོད་ཆགས་ཆེན་པོའི་རྗེས་ཆགས་པ། ། གཡུང་མོས་སྐུ་ལ་འཁྱུད་པ་ཉིད། ། དམར་མོ་གླིང་བུའི་སྒྲ་འབྱིན་ཞིང༌། ། སེར་མོ་པི་ཝང་སྒྲ་དང་ལྡན། ། དམར་མོ་མུ་ཀུཎྜ་ཡི་རྔ། ། སྔོན་མོ་རྫ་རྔ་ཐོགས་རྣམས་ཀྱིས། ། དགྱེས་པ་རྡོ་རྗེ་ཚིམ་པར་མཆོད། ། ཅེས་ལྷ་མོ་བཅུ་གཉིས་ཀྱི་སྔགས་རྒྱས་མཆོད་ཅིང༌། ཨོཾ་བཛྲ་ཝཱི་ཎི་ སོགས་རིག་མ་བཅུ་དྲུག་གིས་ཀྱང་མཆོད། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཡཱ་མི་ཧེ་རུ་ཀ་ཤཱི་ཤཱི་ཤཱི་ཞེས་རྗེས་སུ་ཆགས་པས་མཆོད་པའི་ལྷ་མོ་རྣམས་རང་གི་སྙིང་གའི་ས་བོན་ལ་ཐིམ་པར་གྱུར།
ཨོཾ་སརྦ་ཏ་ཐཱ་ག་ཏ་པཱུ་ཛ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང༌། དྲུག་པ་བསྟོད་པ་རིན་འབྱུང་གི་ཡན་ལག་ནི། ཨོཾ་མ་ཧཱ་བཛྲ་ཧཱུྂ། རྡོ་རྗེ་གསོར་ཞིང༌། ཨོཾ་བཛྲ་གྷཎྚ་ཨཿ ཞེས་པས་དྲིལ་བུ་གསིལ་ཏེ་ཐོགས་ལ། བསྟོད་པ་ནི། གུར་ལས། འཁོར་ལོའི་དབང་ཕྱུག་བསྟོད་བྱའོ། །
ཞེས་པའི་དོན། ཞེ་སྡང་རྡོ་རྗེར་ཕྱག་འཚལ་བསྟོད། ། གཏི་མུག་རྡོ་རྗེར་ཕྱག་འཚལ་བསྟོད། ། སེར་སྣ་རྡོ་རྗེས་བདག་ལ་སྐྱོབས། ། འདོད་ཆགས་རྡོ་རྗེས་བདག་ལ་སྩོལ། ། ཕྲག་དོག་རྡོ་རྗེ་ང་རྒྱལ་སྟེ༑ ༑ སྒྱུ་འཕྲུལ་རྡོ་རྗེ་མགོན་པོ་ཀུན། ། ལས་ཀུན་རབ་ཏུ་སྒྲུབ་བྱེད་པ། ། ཐམས་ཅད་རྡོ་རྗེར་བདག་མགུར་གྱུར། ། ཅེས་དང༌།
ཡང༌། ཀུན་རྟོག་ཐམས་ཅད་རྣམ་སྤངས་པ། ། སྟོང་ཉིད་སྙིང་རྗེ་ཁྱོད་ལ་འདུད། ། ཀུན་མཁྱེན་ཡེ་ཤེས་ཕུང་པོ་ཅན། ། ཡེ་ཤེས་སྐུ་ལ་ཕྱག་འཚལ་བསྟོད། ། འགྲོ་བའི་མི་ཤེས་བཅད་ནས་སུ། ། དེ་ཉིད་ཡེ་ཤེས་སྟོན་མཛད་ཅིང༌། ། བདག་ཉིད་ཆོས་ཀུན་ལ་བྱུང་བ༑ ༑ རྡོ་རྗེ་སེམས་དཔར་ཕྱག་འཚལ་བསྟོད། ། སངས་རྒྱས་བྱང་ཆུབ་སེམས་དཔའ་ཆེ། །
ཕ་རོལ་ཕྱིན་པའི་ཡོན་ཏན་དག ། མགོན་པོ་ཁྱོད་ལས་བྱུང་བ་སྟེ། ། བྱང་ཆུབ་སེམས་དཔར་ཕྱག་འཚལ་བསྟོད། ། དཀོན་མཆོག་གསུམ་དང་ཐེག་པ་ཆེ། ། ཁམས་གསུམ་འདི་དག་ཐམས་ཅད་ཀྱི། ། བརྟན་དང་གཡོ་བ་ཁྱོད་ལས་བྱུང༌། ། འགྲོ་བའི་དཔའ་བོར་ཕྱག་འཚལ་བསྟོད། ། འགྲོ་བའི་འདོད་པ་འགྲུབ་དོན་ཕྱིར། ། ཡིད་བཞིན་ནོར་བུ་ལྟར་འབྱུང་ཕྱིར། ། དཔལ་ལྡན་བདེ་གཤེགས་ཡེ་ཤེས་གནས། །
སངས་རྒྱས་རྒྱལ་པོར་ཕྱག་འཚལ་བསྟོད། ། ཅེས་སམྦུ་ཊ་བརྟག་པ་གཉིས་པའི་རབ་ཏུ་བྱེད་པ་གསུམ་པ་ནས་གསུངས་པ་ལྟར་བསྟོད་ལ། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང༌། དེ་དག་ནི་མངོན་རྟོགས་སྦྱོར་བ་ཡན་ལག་དྲུག་ལྡན་ནོ། ། གཉིས་པ་ རིན་ཆེན་འབར་བ་ལས། བསམ་གཏན་བརྟན་པར་མི་ནུས་གང༌། ། དེ་ནི་དག་པ་རྗེས་སུ་དྲན། ། ཞེས་པས། ཀུན་རྫོབ་ལྷ་ཡི་དག་པ་དྲན་པ་ནི།
བརྟག་གཉིས་སུ། སྙིང་རྗེའི་སྤྱན་ནི་དམར་པོ་སྟེ། ། ཞེས་སོགས་དང༌། དེ་ཁོ་ན་ཉིད་ཀྱི་དག་པ་ནི། བརྟག་གཉིས་ལས། ངེས་པར་དངོས་པོ་ཐམས་ཅད་ཀྱི། ། དག་པ་དེ་ནི་བརྗོད་དུ་མེད། ། ཅེས་དང༌། རང་རིག་པའི་དག་པ་ནི། བརྟག་གཉིས་ལས།
རང་རིག་བདག་ཉིད་དག་པ་ཉིད། ། དག་པ་གཞན་གྱི་རྣམ་གྲོལ་མིན། ། ཡུལ་གྱི་དངོས་པོ་དག་པའི་ཕྱིར། ། རང་གི་རིག་པའི་བདེ་བ་མཆོག ། ཅེས་སོགས་གསུང་པའི་དོན། མཆན། ལྷ་བསྒོམས་ནས་དག་པ་དྲན་པ་ནི། མཁའ་འགྲོ་མ་ཡི་ལུས་དབུས་སུ། ། གནས་པའི་ཨཱཿནི་སྡོམ་པ་སྟེ། ། ཕྱི་རོལ་ཇི་བཞིན་ནང་དེ་བཞིན། །
སྡོམ་པ་དེ་ནི་རབ་གསལ་བྱ། ། རྡོ་རྗེའི་སྐྱེ་མཆེད་ཁམས་རྣམས་ཀྱི༑ ༑ རྡོ་རྗེ་བདེ་བའི་ཕྱག་རྒྱ་ཆེ། ། གསང་བ་འདི་ཡི་སྙོམས་འཇུག་པ། ། ཕྱི་རོལ་སྙོམས་གཉིས་སྤྱོད་མ་གསུངས། ། སྐུ་གསུམ་འཁོར་ལོའི་གཟུགས་ཀྱིའོ། ། ལུས་ཀྱི་དབུས་གནས་བཤད་པ་སྟེ། ། སྐུ་གསུམ་ཡོངས་སུ་ཤེས་གྱུར་པ། ། བདེ་བ་ཆེན་པོའི་འཁོར་ལོར་བརྗོད། ། ཆོས་དང་ལོངས་སྤྱོད་སྤྲུལ་པ་དང༌། །
དེ་ནི་བདེ་བ་ཆེན་པོ་སྟེ། ། སྐྱེ་གནས་སྙིང་ག་མགྲིན་དབུས་སུ། ། སྐུ་གསུམ་པོ་ནི་ཡང་དག་གནས། ། གང་ལ་སེམས་ཅན་མ་ལུས་པ། ། སྐྱེ་བ་ཉིད་དུ་རབ་ཏུ་གྲགས། ། དེས་ན་སྤྲུལ་པའི་སྐུ་ཡིན་ཏེ། ། གང་དུ་གནས་ན་སྤྲུལ་པའི་སྐུ། ། སེམས་ཀྱི་རང་བཞིན་ཆོས་ཡིན་པས། ། སྙིང་ག་ཆོས་ཀྱི་འཁོར་ལོ་ཡིན། ། རོ་དྲུག་གི་ནི་རང་བཞིན་ལ། །
སྤྱོད་པས་ལོངས་སྤྱོད་རྫོགས་པ་སྟེ། ། ཆོས་ཀུན་བརྟག་པ་ཉིད་ཀྱི་ཕྱིར། ། ཐམས་ཅད་ཡོད་པའི་གཟུགས་ཉིད་ཀྱི། ། ལོངས་སྤྱོད་འཁོར་ལོར་གནས་པ་སྟེ། ། བདེ་བ་ཆེན་པོ་སྤྱི་བོར་གནས། ། ཨེ་ཝཾ་ཞེས་བྱ་རྒྱུ་མཐུན་པ། ། ཆོས་ཀྱི་འཁོར་ལོ་རྣམ་པར་སྨིན། ། ལོངས་སྤྱོད་སྐྱེས་བུའི་བྱེད་པ་སྟེ། ། རྒྱུ་མཐུན་ལ་སོགས་བྱེ་བྲག་གི། ། འབྲས་བུ་རྣམ་པ་བཞི་རུ་གསུངས། །
ལས་ཀྱི་རླུང་གིས་སྤྱོད་པ་བཞིན། ། བཅོམ་ལྡན་ཤེས་རབ་ལས་ལ་སྤྱོད། ། གང་ཕྱིར་བརྟན་མས་སྤྲུལ་པའི་ཕྱིར། ། སྤྲུལ་པའི་འཁོར་ལོར་གནས་བརྟན་པ། ། ཆོས་རྣམས་ངག་ཏུ་བྱིན་པས་ན། ། ཐམས་ཅད་ཡོད་སྨྲ་ཆོས་འཁོར་ལོ། ། གང་ཕྱིར་མགྲིན་པའི་ཉམས་མྱོང་བས། ། ལོངས་སྤྱོད་འཁོར་ལོ་མང་པོ་བསྐོར། ། དེ་ཕྱིར་བདེ་ཆེན་ཕྱིར་གནས་པ། ། བདེ་ཆེན་འཁོར་ལོ་ཕལ་ཆེ་བ། །
དེ་ནི་ལུས་སུ་གསུངས་པ་སྟེ། ། ལྟོ་བ་གཙུག་ལག་ཁང་དུ་གསུངས། ། མངལ་གནས་འདོད་ཆགས་བྲལ་བ་ཡིན། ། ཤ་མའི་དྲ་བ་ཆོས་གོས་ཏེ། ། མ་ནི་དེ་བཞིན་མཁན་པོ་སྟེ། ། སྤྱི་བོར་ཐལ་མོ་འདུད་པ་ཡི། ། འགྲོ་བའི་བྱ་བ་བསླབ་ནས་ནི། ། ཨཱཿཧཱུྂ་ཞེས་པའི་སྔགས་བཟླས་པའོ། ། གཅེར་བུར་སྐྱེས་ཤིང་མགོ་སྐྲ་དང༌། ། ཁ་སྤུ་བྲེག་པ་དགེ་སློང་ཡིན། །
ཚོགས་འདི་དག་གི་སེམས་ཅན་རྣམས། ། སངས་རྒྱས་ཉིད་དུ་ཐེ་ཚོམ་མེད། ། ཟླ་བ་བཅུ་ནི་ས་བཅུ་སྟེ། ། སེམས་ཅན་ས་བཅུའི་དབང་ཕྱུག་ཉིད། ། བཙུན་མོའི་བྷ་ག་བདེ་ཆེན་དུ། ། ཁུ་བའི་གཟུགས་ཀྱིས་ཡང་དག་ཞུགས། ། དེ་མ་རྟོགས་པར་བདེ་བ་མེད། ། བདེ་བ་སྤངས་ན་དེ་མི་དམིགས༑ ༑ ནུས་མེད་ལྟོས་དང་བཅས་པའི་ཕྱིར། ། ལྷ་ཡི་སྦྱོར་བས་བདེ་བ་ཆེ། །
དེ་ཕྱིར་སངས་རྒྱས་དངོས་མིན་ཞིང༌། ། དངོས་པོ་མེད་པ་ཉིད་ཀྱང་མིན། ། ཕྱག་དང་ཞབས་དང་གཟུགས་རྣམས་སུ། ། དོན་དམ་བདེན་པའི་གཟུགས་ཡོད་མིན། ། དེས་ན་འགྲོ་ཀུན་ལྷན་སྐྱེས་དགའ། ། ལྷན་སྐྱེས་ཞེས་བྱ་རྣལ་མར་བརྗོད། ། སེམས་ཀྱི་རང་བཞིན་རྣམ་དག་པས། ། རང་བཞིན་གྱིས་ནི་མྱ་ངན་འདའ། ། དབྱིབས་དང་ཁ་དོག་ལ་སོགས་པའི། ། འོན་ཀྱང་ཐ་མལ་ཞན་པར་འགྱུར། །
ལྷ་ཡི་གཟུགས་ཀྱི་སྦྱོར་བ་ཡི། ། བསྐྱེད་པ་ཙམ་དུ་གནས་པ་ཡིན། ། འདི་དག་རྣལ་འབྱོར་མ་རྣམས་ཀྱི། ། བརྟེན་པ་བླ་ན་མེད་པ་ཡིན། ། ཞེས་པ་སམྦུ་ཊའི་བརྟག་པ་དྲུག་པ། བཱ་ས་ན་ཏི་ལ་ཀའི་བརྟག་པ་ནས་བྱུང་བའི་དག་པ་དྲན་པ་དང༌། སླར་ཡང༌། བདེན་པ་བཞི་ནི་མེ་རི་དང་དུར་ཁྲོད་པདྨའི་ར་བའོ། ། བྱང་ཆུབ་ཀྱི་ཆོས་སོ་བདུན་ནི་གཞལ་ཡས་ཁང་ངོ༌། ། བདེན་པ་བཞི་ནི་སྒོ་མ་བཞིའོ། །
དགའ་བ་སོགས་བཞི་ནི་ལྷ་སྣམ་གྱི་ལྷ་མོ་བཞིའོ། ། གཟུགས་ནི་གཽ་རཱིའོ། ། སྒྲ་ནི་ཙཽ་རཱིའོ། ། དྲི་ནི་བེ་ཏཱ་ལཱིའོ། ། རོ་ནི་གྷསྨ་རཱིའོ། ། ཤ་ནི་པུཀྐ་སཱིའོ། ། ཁྲག་ནི་ཤ་ཝ་རཱིའོ། ། ཁུ་བ་ནི་ཙཎྜ་ལཱིའོ། ། རྐང་ནི་ཌོཾ་བྷི་ནཱིའོ། ། ཤེས་རབ་ཀྱི་རྣམ་པར་དག་པ་ནི་བདག་མེད་མའོ། །
ཐབས་ཀྱི་རྣམ་པར་དག་པ་ནི། ཡེ་གདོད་མའི་རིག་པ་དཔལ་དགྱེས་པ་རྡོ་རྗེའོ། ། ཞེས་དག་པ་དྲན་པས་དགའ་བ་བཞིའི་སེམས་ལ་བསླབ་པ་ནི། རང་ཧེ་རུ་ཀ་གསལ་བའི་སྐུའི་ནང་དུ་ བརྟག་གཉིས་ལས། ལྟེ་བར་གཏུམ་མོ་འབར་བ་ལས། ། དེ་བཞིན་གཤེགས་པ་ལྔ་སྲེག་ཅིང༌། ། སྤྱན་མ་སོགས་པ་ཡང་བསྲེགས་ཏེ། ། བསྲེགས་པས་རི་བོང་ཅན་ཧཾ་འཛག ། ཅེས་པའི་དོན། རྩ་གསུམ་གསལ་བའི་སྤྱི་བོར་ཨོཾ་ལས་རྩ་འདབ་སུམ་ཅུ་རྩ་གཉིས་ཀྱི་དབུས་སུ་ཧཾ་མགོ་དཀར་པོ་མགོ་བོ་ཐུར་དུ་བསྟན་པའོ། །
མགྲིན་པར་རྩ་འདབ་བཅུ་དྲུག་པའི་རྩ་མདུད་ལ་མཱཾ་ལཱཾ་བཱཾ་པཱཾ་ཏཱཾ་རྣམས་དང༌། སྙིང་ཁར་རྩ་འདབ་བརྒྱད་ཀྱི་མདུད་པ་ལ་བྷྲཱུཾ་ཨཾ་ཛྲིཾ་ཁཾ་ཧཱུྂ་དང༌། ལྟེ་བར་རྩ་འདབ་དྲུག་ཅུ་རྩ་བཞིའི་དབུས་སུ་ཨ་ཤད་རྩེ་མོ་གྱེན་དུ་ཕྱོགས་པ་རྣམ་པར་གནས་པ་ལ་སྣ་བུག་གི་རླུང་གི་སྦུད་པ་ལས། རོ་རྐྱང་གི་ལམ་བརྒྱུད་དེ་ལྟེ་བའི་གཏུམ་མོ་ལས་མེ་འབར་བས་སྙིང་ཁ་དང་མགྲིན་པའི་དེ་བཞིན་གཤེགས་པ་ཡབ་ཡུམ་བཅུའི་ས་བོན་རྩ་མདུད་དུ་གནས་པ་བཀྲོལ་ཏེ། ཧཾ་ལ་རེག་པས་ཧཾ་ལས་དཀར་ཆའི་རྒྱུན་བབ་པ་གནས་རྣམས་སུ་རིམ་གྱིས་བབ་སྟེ་གཏུམ་མོའི་མེ་ལ་རེག་ལ་ཁད་ཅིང༌། སླར་ཡང་དཀར་ཆའི་རྒྱུན་དང་ཨ་ཤད་ལས་ཐོན་པའི་དམར་ཆའི་རྒྱུན་གཉིས་གྱེན་དུ་འབར་ཞིང་འཛག་པས། སྙིང་ཁར་སླེབ་ཅིང་མཐར་ཐུག་སྙིང་གི་དཀར་དམར་འདྲེས་པས། རྩ་གསུམ་འཁོར་ལོ་བཞིའི་ལམ་བརྒྱུད་དེ་ལུས་ཐམས་ཅད་གང་བས་ཟག་མེད་ལྷན་ཅིག་སྐྱེས་པའི་བདེ་བ་ཆེན་པོ་ཉམས་སུ་མྱོང་བར་གྱུར་ པར་དམིགས་ཏེ། ཡུན་རིང་དུ་བསྒོམ་མོ། ། དེ་དག་གིས་སྐྱོ་ན་གསུམ་པ་ ཨ་བྷ་ཡཱ་ཀ་རས།
དེ་སྤྱིར་བསྐྱེད་རིམ་དེ་ཉིད་རིག ། དབེན་པར་ཡང་དག་གནས་ནས་ནི། ། ལྷའི་འཁོར་ལོ་བསྒོམ་པར་བྱ། ། སྐྱོ་ན་དེའི་གསང་སྔགས་བཟླས། ། ཞེས་པའི་དོན། མཆན། བཟླས་པ་བྱ་བ་ནི། ཡུམ་གྱི་ཐུགས་ཀར་ཨཾ་ལ་སྔགས་ཀྱིས་བསྐོར་བ་ལས་སྔགས་ཕྲེང་འོད་ཟེར་དང་བཅས་པ་ཡུམ་གྱི་ཞལ་ནས་ཐོན་པ་ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད་རྡོ་རྗེའི་ལམ་ནས་ཐོན་ཏེ་ཡུམ་གྱི་པདྨར་ཞུགས། སླར་ཡང་ཡུམ་གྱི་ཞལ་ནས་ཐོན།
ཡབ་ཀྱི་ཞལ་དུ་ཞུགས་ཏེ་རྒྱུན་མི་འཆད་པར་འཁོར་བར་གྱུར་ པར་དམིགས་ནས། ཇི་སྐད་དུ། རྩ་བའི་སྔགས་ནི་སྐུ་ཡི་དངོས། ། སྙིང་པོའི་སྔགས་ནི་གསུང་གི་དངོས། ། ཉེ་བའི་སྙིང་པོ་ཐུགས་ཡིན་ཏེ། ། ཐུགས་ཀྱི་སྔགས་ནི་སྙིང་པོར་བརྗོད། ། ཡེ་ཤེས་ས་བོན་ཞེས་བྱའི་མིང༌། ། ཡེ་ཤེས་སྔགས་སུ་དེ་བཤད་དོ། ། ཞེས་དང༌༑ དཔུང་བཟང་ལས།
བཟླས་བརྗོད་བྱེད་ཚེ་མི་མྱུར་མི་དལ་ཞིང༌། ། སྒྲ་ཆེར་མི་དབྱུང་ཧ་ཅང་ཆུང་བའང་མིན། ། གུག་ཀྱེད་ཀླད་ཀོར་ཚིག་རྣམས་ཉམས་པ་མེད། ། སྨྲ་བཞིན་མ་ཡིན་གཞན་དུ་ཡེང་བཞིན་མིན། ། ཞེས་པ་ལྟར་བཟླའོ། ། ཡབ་ཀྱི་རྩ་སྔགས་སམ་ཕྲེང་བའི་སྔགས་ནི། ཨོཾ་ཨཥྚཱ་ན་ནཱ་ཡ། པིངྒ་ལོརྡྷཱ་ཀེ་ཤ་ཝརྡ་མཱ་ནེ། ཙ་ཏུརྦིཾ་ཤ་ཏི་ནཻ་ཏྲཱ་ཡ། ཥོ་ཌ་ཤ་བྷུ་ཛཱ་ཡ།
ཀྲྀཥྞ་ཛཱི་མཱུ་ཏ་ཝ་པུ་ཥེ། ཀ་པཱ་ལ་མཱ་ལཱ་ནེ་ཀཱ་དྷ་རི་ཎེ། ཨདྷྨཱ་ཏ་ཀྲཱུར་ཙིཏྟཱ་ཡ། ཨརྡྷེནྡུ་དཾ་ཥྜཱི་ཎེ། མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། གརྫ་ཡ་གརྫ་ཡ། ཏརྫ་ཡ་ཏརྫ་ཡ། ཤོ་ཥ་ཡ་ཤོ་ཥ་ཡ། སཔྟ་སཱ་ག་རཱ་ཎ།
བྷནྡྷ་བྷནྡྷ། ནཱ་གཱཥྚ་ཀཱན། གྲྀཧྞ་གྲྀཧྞ། ཤ་ཏྲཱུཾ། ཧ་ཧཱ། ཧི་ཧཱི། ཧུ་ཧཱུ། ཧེ་ཧཻ། ཧོ་ཧཽ། ཧཾ་ཧཱཿཕཊ་སྭཱ་ཧཱ།
ཡབ་ཀྱི་རྩ་སྔགས་ཏེ། འདི་ལ་འབུམ་ཕྲག་བཞི་བཟླ་བ་ནི་གཞི་བསྙེན་དུ་གྲགས་སོ། ། ཨོཾ་དེ་ཝ་པི་ཙུ་བཛྲ་ཧཱུྂ་ཧཱུྂ་ཕཊ་སྭཱ་ཧཱ། ཡབ་ཀྱི་སྙིང་པོའོ། ། ཨོཾ་བཛྲ་ཀརྟཱ་རི་ཧེ་བཛྲ་ཡ་ཧཱུྂ་ཧཱུྂ་ཏྲུཾ་ཧཱུྂ་ཕཊ་སྭཱ་ཧཱ། ཡབ་ཀྱི་ཉེ་སྙིང་ངོ༌། ། ཧཱུྂ། ཞེས་པ་ཡབ་ཀྱི་ས་བོན་ནོ། ། ཨོཾ་ཨཱཿནཾ་བཛྲ་ནཻ་རཱཏྨཱ་ཡ་ཧཱུྂ་ཕཊ་སྭཱ་ཧཱ། ཡུམ་གྱི་རྩ་སྔགས་སོ། །
ཨོཾ་ཨཱཿཨཾ་ཧཱུྂ་ཕཊ་སྭཱ་ཧཱ། ཡུམ་གྱི་སྙིང་པོའོ། ། ཨོཾ་བཛྲ་ཌཱ་ཀི་ནཱི་ཡེ་ཧཱུྂ་ཕཊ། ཡུམ་གྱི་ཉེ་སྙིང་ངོ༌། ། ཨཾ། ཞེས་པ་ཡུམ་གྱི་ས་བོན་ནོ། ། དེ་ལྟར་རྩ་སྔགས་དང༌། སྙིང་པོ། ཉེ་སྙིང༌། ས་བོན་རྣམས་རིམ་གྱིས་ལྷའི་མཚན་མ་མ་མཐོང་གི་བར་རམ།
རྡོ་རྗེ་སློབ་དཔོན་དུ་འོས་པར་ནི་ཡབ་ཀྱི་སྙིང་པོ་ཁོ་ན་འབུམ་ཕྲག་བཞི་ལ་སོགས་པ་བཟླ། འཁོར་གྱི་སྔགས་བཟླ་བའི་ཚེ། འཁོར་སོ་སོའི་ཐུགས་ཀར་རང་རང་གི་ས་བོན་གྱི་མཐར་སྔགས་ཀྱིས་བསྐོར་བ་ལས་འོད་འཕྲོས། འགྲོ་བའི་དོན་བྱས། སླར་འདུས་དེ་ཉིད་ལ་ཐིམ་པར་གྱུར་ པར་དམིགས་པས། ཨོཾ་ཨཱཿབཛྲ་གཽ་རཱི་ཡེ་ཧཱུྂ་ཕཊ་སྭཱ་ཧཱ། ཞེས་དང༌། དེ་བཞིན་དུ། མགོར་ ཨོཾ་ཨཱཿབཛྲ་ ཞེས་དང༌། མཇུག་ཏུ་ ཧཱུྂ་ཕཊ་སྭཱ་ཧཱ་ ཀུན་ལ་སྦྱར་བས།
ཙཽ་རཱི་ཡེ། བེ་ཏཱ་ལཱི་ཡེ། གྷསྨ་རཱི་ཡེ། པུཀྐ་སཱི་ཡེ། ཤ་ཝ་རཱི་ཡེ། ཙཎྜ་ལཱི་ཡེ། ཌོཾ་བྷི་ནཱི་ཡེ། ཞེས་ལྷ་མོ་བརྒྱད་དང༌། ཝཱཾ་ཤེ། ཝཱི་ཎི།
མུ་ཀུཎྜེ། མྲྀ་ཏཾ་གེ། ཞེས་རོལ་ཆ་མ་བཞི་དང༌། ཨ་ཤྭ་མུ་ཁེ་ཡོ་གཱི་ཤྭ་རི་ཧི་ཧི་ཧི་ཧི་ཧཱུྂ་ཛཿ རྟ་གདོང་མའིའོ། ། དཾཥྚཱ་བཱ་རཱ་ཧ་མུ་ཁི་ཏྲཱཾ་བཾ་ཏྲཱཾ་བཾ་ཧཱུྂ། ཕག་གདོང་མའིའོ། ། དྷཱ་ཏུ་སཾ་ཛཱི་བ་ནི་མ་ཧཱ་ཡཀྵི་ཎི་ཤྭཱ་ན་རཱུ་པི་ཎཱི་མ་ཧཱ་པྲ་ལ་ཡ་ནིརྞཱ་དེ་ཀཱ་མ་རཱུ་པེ་ཏྲཱཾ་ཏྲ་ཊ་ཏྲ་ཊ་ཤྭ་ན་མུ་ཁི་ཧཱུྂ་ཧོཿབཾ། ཁྱི་གདོང་མའིའོ། ། ཙནྡྲ་སཱུརྻ་ཧུ་ཏ་ས་ནི་སིངྷ་ནིརྞཱ་དེ་སིངྷཱ་བཱཀ་ཏྲེ་སིངྷི་ནི་ཊཾ་ཊཾ་ཧཱུྂ་ཧོཿ
སེང་གདོང་མའི་སྟེ། ལྷ་མོ་བཅུ་དྲུག་པོའི་སྔགས་ཀྱི་ཐོག་མཐར་སྔར་ལྟར་སྦྱར་ལ། ཡུམ་ལ་ཁྲི་ཕྲག་གསུམ། ལྷ་མོ་བརྒྱད་ལ་ཁྲི་ཕྲག་རེ། རོལ་ཆ་མ་བཞི་ལ་སྟོང་ཕྲག་རེ། སྒོ་མ་བཞི་ལ་སུམ་བརྒྱ་རེ། སྙིང་པོ་ཁོ་ན་ལ་བཟླའོ། ། གཾ་ཙཾ་བཾ་གྷཾ་པཾ་ཤཾ་ཙཾ་ཌཾ། ལྷ་མོའི་ས་བོན་ནོ། ། ཝཾ་ཝཾ་མཾ་མཾ།
རོལ་ཆ་མ་བཞིའི་ས་བོན་ནོ། ། ཨཾ་བཾ་ཤཾ་སཾ། ཞེས་སྒོ་མ་བཞིའི་ས་བོན་ཏེ་ས་བོན་རེ་རེ་ཡང་ཅི་རིགས་བཟླའོ། ། རྡོ་རྗེ་སློབ་དཔོན་དུ་འོས་པའི་རྣལ་འབྱོར་པ་ཡིན་ན་ཡེ་ཤེས་དབབ་པའི་སྔགས་ཁྲི་ཕྲག་གཅིག་བཟླ་ཞིང༌། བཟླས་པ་རྣམས་ཚར་བའི་རྗེས་སུ་ཁ་སྐོང་ལ་སྦྱིན་སྲེག་ཀྱང་ངེས་པར་བྱ་དགོས་སོ།། རྡོ་རྗེ་སྙིང་པོ་རྒྱན་གྱི་རྒྱུད་བརྟག་པ་བདུན་པ་ལས། གསང་སྔགས་ལྷག་ཆད་གང་ཡིན་པ། ། ཐམས་ཅད་སྦྱིན་སྲེག་དག་གིས་སྐོང༌། ། ཞེས་ལྷག་ཆད་སྐོང་བྱེད་ཡིན་གྱི་བཟླས་པའི་བཅུ་ཆའི་སྦྱིན་སྲེག་དགོས་ཟེར་བ་ནི་མིན་ནོ། ། མཆན།
གཉིས་པ་རྫོགས་པའི་རིམ་པ་ནི༑ འདིར་བསྐྱེད་རྫོགས་ཆ་མཉམ་དུ་སྟོན་པའི་དོན་དུ་ན། བསྐྱེད་རྫོགས་གང་ཡང་རེ་རེ་གལ་ཆེ་བར་མི་སྟོན་པ་གཉིས་མེད་རྒྱུད་ཀྱི་དགོངས་པ་ཡིན་ཏེ། ཁ་ཅིག་གིས་ནི་དགྱེས་པ་རྡོ་རྗེ་མ་རྒྱུད་དུ་བཞེད་པ་འདུག་ཀྱང་དེ་ནི་རིགས་པ་མ་ཡིན་ཏེ། བརྟག་གཉིས་ལས༑ ཐབས་དང་ཤེས་རབ་དག་གི་རྒྱུད། ། དེ་ནི་ང་ཡིས་བཤད་ཀྱི་ཉོན། ། ཞེས་ཐབས་ཤེས་ཆ་མཉམ་དུ་བསྟན་པའི་ཕྱིར་རོ། ། འདིར་རྫོགས་རིམ་ཐུན་བསྡུ་བ་ཕྱོགས་གཅིག་ཏུ་བྱ་བ་ནི་མན་ངག་གི་ཟབ་གནད་དེ་འདི་ལྟར་རོ། ། རང་གི་ཐུགས་ཀའི་ཧཱུྂ་གི་འོད་ཀྱིས་སྣོད་བཅུད་ཐམས་ཅད་གཞལ་ཡས་ཁང་ལ་བསྡུ།
གུར་ལས། དང་པོ་སྤྲིན་གྱི་རྣམ་པ་སྟེ། ། གཉིས་པ་དུ་བ་འདྲ་བ་ཉིད། ། གསུམ་པ་མེ་ཁྱེར་རྣམ་པ་སྟེ། ། བཞི་པ་མར་མེ་ཉེར་འབར་བ། ། ལྔ་པ་རྟག་ཏུ་སྣང་ན་སྟེ། ། སྤྲིན་མེད་ནམ་མཁའ་འདྲ་བ་ཉིད། ། ཅེས་དང༌། དྲིལ་བུ་པས། ས་བོན་འོད་ཀྱི་ཤེས་རབ་བདག་པོ་དང༌། །
འཁོར་ལོ་པ་དང་ཁང་པ་བརྩེགས་པ་རྣམས། ། སྣང་བར་བྱས་ཏེ་འོད་གུར་རིམ་བཞིན་བསྡུ། ། གཞལ་ཡས་ཁང་སྒོ་མ་བཞི། སྒོ་མ་བཞི་རོལ་ཆ་མ་བཞི༑ རོལ་ཆ་མ་བཞི་ལྷ་མོ་བརྒྱད་ལ། ལྷ་མོ་བརྒྱད་ཡབ་ཀྱི་ཞལ་བརྒྱད་ལ་བསྡུ། སླར་ཡང་ཡུམ་ཡབ་ལ་ཐིམ། ཡབ་ཐུགས་ཀའི་རྡོ་རྗེ་ལ། རྡོ་རྗེ་ཧཱུྂ་ལ། ཧཱུྂ་ཡིག་དེ་ཉིད་བཅོམ་ལྡན་འདས་ཀྱི་ངོ་བོ་ཉི་ཟླ་ཁ་སྦྱོར་གྱི་བར་དུ་གནས་པར་གྱུར།
ཐོག་མ་ཐ་མ་དབུས་མེད་ཅིང༌། ། འཁོར་མིན་མྱ་ངན་འདས་པ་མིན། ། གཞན་མིན་བདག་མིན་མ་ཡིན་པ། ། འདི་ནི་མཆོག་ཏུ་བདེ་ཆེན་ཡིན། ། ཞེས་དར་ཅིག་མཚན་མ་ཧཱུྂ་ཉི་ཟླ་དང་བཅས་པ་ལ་སེམས་གཏད་དེ་བསྒོམ་པ་ནི་མཚན་བཅས་ཀྱི་རྫོགས་རིམ་དང༌། སླར་ཡང་ཉི་ཟླའི་དཀྱིལ་འཁོར་གཉིས་པོ་ཧཱུྂ་ལ་ཐིམ། དེ་ཡང་ཞབས་ཀྱུ། ཁོག་པ། མགོ་བོ། ཟླ་ཚེས།
ཐིག་ལེ། ནཱ་དའི་བར་དུ་བསྡུས་ནས་ནཱ་ད་ཡང་ཤིན་ཏུ་ཕྲ་བ་མི་དམིགས་པ་ལས་ཆོས་ཐམས་ཅད་རང་བཞིན་འོད་གསལ་བའི་དེ་ཁོ་ན་ཉིད་ལ་གནས་པར་གྱུར། ། ཇི་སྐད་དུ། རྣམ་པར་རྟོག་པ་ཀུན་བྲལ་བས༑ ༑ བསམ་བརྗོད་ཡུལ་ལས་ཤིན་ཏུ་འདས། ། མཁའ་བཞིན་དྲི་མེད་ཀུན་འབྱུང་བ། ། རྟགས་བྲལ་ཟབ་མོ་ཉིད་ཅེས་བྱ། ། ཕྱག་རྒྱ་ཆེན་པོའི་གཟུགས་འཆང་བ། ། སྒྱུ་མ་འཇའ་ཚོན་ལྟ་བུ་རུ། ། རང་ངམ་གཞན་གྱི་རྒྱུད་སྦྱོར་རོ། །
ཡང་དག་གསལ་བ་ཞེས་བྱའོ༑ ༑ ཞེས་པའི་དོན་ཕྱག་རྒྱ་ཆེན་པོ་ལ་དགོངས་སོ། ། ཞེས་མི་སྐྱོའི་བར་དུ་མཉམ་པར་འཇོག་པ་ནི་མཚན་མ་མེད་པའི་རྫོགས་རིམ་མོ། ། སླར་ཡང་རང་ཉིད་སྒྱུ་མ་ལྟ་བུ་ཧེ་རུ་ཀ་དགྱེས་པ་རྡོ་རྗེ་མཐིང་ནག ། ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པར་གསལ་བའི་གནས་གསུམ་དུ་ཨོཾ་ཨཱཿཧཱུྂ་གིས་མཚན་པར་ མོས་ཏེ་སྐད་ཅིག་མ་ལའོ། ། གསུམ་པ་ཐུན་མཚམས་ཀྱི་རྣལ་འབྱོར་ལ་བརྒྱད། རྫུས་སྐྱེས་སྦྱོང་བྱེད་དང་མཚུངས་སོ། ། སྡོམ་འབྱུང་ལས༑ མྱོས་བྱེད་གཏོར་མ་མེད་པ་འགས། ། མྱུར་དུ་འགྲུབ་པར་མི་འགྱུར་རོ། །
དེས་ན་སྔོན་གྱི་སངས་རྒྱས་ཆེས། ། གཏོར་མའི་བསྔགས་པ་རབ་ཏུ་གསུངས། ། ཞེས་པ། གཏོར་མ་བཏང་བ། སྨོན་ལམ་གདབ་པ། ཁ་ཟས། རྗེས་ཆགས། ཉལ་བ། ལྡང་བ། ཁྲུས།
སྤྱོད་ལམ་གྱི་རྣལ་འབྱོར་དང་བརྒྱད་དོ། ། དང་པོ་ལའང་གཉིས་ཏེ། འཇིག་རྟེན་འདས་པའི་ལྷ་ལ་གཏོར་མ་འབུལ་བ་དང༌། འཇིག་རྟེན་པ་ལའོ། ། དང་པོ་ནི། མཆོད་པའི་གཏོར་མར་བདུད་རྩིས་བྲན་ཏེ། ནང་མཆོད་ལྟར་བྱིན་གྱིས་བརླབས་ནས༑ རྡོར་ཐལ་ཁ་ཕྱེ་བས། ཨོཾ་བཛྲ་ཨི་མཾ་བ་ལིངྟ་གྲྀཧྞགྲྀཧྞ་ཧཱུྂ་ཧཱུྂ་ཕཊ། ཨོཾ་བཛྲ་ཛཿཧཱུྂ་བཾ་ཧོཿ
ས་མ་ཡ་སྟྭཾ། དྲྀ་ཤྱ་ཧོཿ ཞེས་གསུམ་བརྗོད་ལ། པད་ཀོར་བྱ་ཞིང་ཐོད་པ་ཁ་དབྱེ་བའི་རྒྱས། ཨོཾ་དེ་ཝ་པི་ཙུ་བཛྲ་ཨི་མཾ་བ་ལིཾ་གྲྀཧྞ་གྲྀཧྞ་མ་མ་ཤཱནྟིཾ་ཀུ་རུ་ཀུ་རུ་ཧཱུྂ་ཧཱུྂ་ཧཱུྂ་ཕཊ་སྭཱ་ཧཱ། ཞེས་གསུམ་གྱི་མཐར་སེ་གོལ་དང༌། དེ་བཞིན་དུ། ཨི་མཾ་བ་ལིཾ ་མན་ཆད་ཀུན་ལ་སྦྱར་ཏེ། ཨོཾ་ཨཱཿནཻ་རཱཏྨཱ་ཡེ་ཨི་མཾ༴ ཡུམ་དང༌།
ཨོཾ་བཛྲ་གཽ་རཱི་ཡེ་ཨི་མཾ་ སོགས་སྦྱར་བའི་སྔགས་བཟླས་པའི་དུས་བཞིན་གྱི་ལྷ་མོ་བརྒྱད་དང༌། ཨོཾ་བཛྲ་ཝཾ་ཤེ་ཨི་མཾ་ སོགས་རོལ་ཆ་མ་བཞི་དང༌། ཨོཾ་ཨ་ཤྭ་མུ་ཁི་ སོགས་ཀྱི་མཐར། ཨི་མཾ་ སྦྱར་བས་སྒོ་མ་བཞི་ལ་འབུལ་ཞིང༌།

སྔགས་རྣམས་རེ་རེ་ནས་ལན་གསུམ་གསུམ་བརྗོད་པའི་མཐར་སེ་གོལ་གཏོགས་ཤིང༌། སྔགས་ནི་བསྙེན་པའི་སྐབས་སུ་བཤད་པ་ལྟར་འདིར་རིགས་བསྒྲེ་བར་བྱ་ཞིང༌། རྩ་སྔགས་ཉེ་སྙིང་ས་བོན་རྣམས་ནི་འདིར་མི་དགོས་ཤིང་སྙིང་པོ་རྣམས་ཀྱིས་ཆོག་གོ། ། དེ་ནས་ ཨོཾ་ཛཿཧཱུྂ་ ལ་སོགས་པའི་སྔགས་ཀྱི་མཐར་སྔར་ལྟར་ཆུ་གསུམ་ཉེར་སྤྱོད་ལྔ་རོལ་མོ་བཅས་པས་མཆོད་ནས། བསྟོད་པ་ནི། རྡོར་དྲིལ་ཐོགས་ཏེ། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་དེ་ཉིད་ཐུགས་ཀྱི་མཆོག་བརྙེས་པ། ། ཁྱོད་ནི་རྒྱུ་དང་མི་རྒྱུའི་འགྲོ་བ་ཀུན་བསྒྲུབས་པ། ། སྙིང་རྗེའི་ཐུགས་ཀྱི་སེམས་ཅན་བྱང་ཆུབ་ཏུ། ། ཀུན་རྫོབ་སྒྱུ་མའི་བྱང་ཆུབ་བསྒྲུབ་པའི་ཡིད། །
དགྱེས་པ་རྡོ་རྗེ་དཔལ་གྱི་ཧེ་རུ་ཀ་ལ་བསྟོད། ། ཅེས་བསྟོད། སྐབས་འདིར་རང་གི་ཡི་དམ་ཆོས་སྐྱོང་གཞན་ཡོད་ན་གཏོར་འབུལ་གྱི་རིམ་པ་རྣམས་གཏོར་མ་སོ་སོར་རྒྱས་པར་བཤམས་ལ་བྱའོ། ། མགོན་པོ་ཞལ་བཞི་པའི་གཏོར་འབུལ་རྒྱས་པ་རེ་སྐབས་འདིར་མེད་དུ་མི་རུང་ངོ༌། ། གཉིས་པ་འཇིག་རྟེན་པའི་གཏོར་མ་ནི། གཏོར་ཆུང་གི་མདུན་དུ་ཆུ་གསུམ་ཉེར་སྤྱོད་དང་བཅས་པ་བཤམས་ལ། གཏོར་ཆུང་ལ་ནང་མཆོད་ལྟར་བྱིན་གྱིས་བརླབས། ཀུན་སྦྱོར་ལས། རང་འདོད་ལས་ལ་སྦྱིན་བྱ་བ། ། ཁྱད་པར་དུ་ཡང་གཏོར་མ་སྦྱིན༑ ༑
ཞེས་དང༌། མི་ཐུབ་ཟླ་བས། བར་ཆད་ཐམས་ཅད་ཉེར་ཞི་ཕྱིར། ། གཏོར་མ་རྒྱུན་དུ་སྦྱིན་པར་བྱ། ། ཞེས་པའི་དོན་ནོ། ། རང་གི་སྙིང་ག་ནས་འོད་ཟེར་འཕྲོས་པས་ཕྱོགས་སྐྱོང་བརྒྱད་ཉི་ཟླ་ལ་སོགས་པའི་ལྷ་དང༌། གཞན་ཡང་ཀླུ་བརྒྱད་རྒྱལ་ཆེན་ལ་སོགས་པའི་འཇིག་རྟེན་སྐྱོང་བ་འཁོར་བཅས་སྐད་ཅིག་གིས་སྤྱན་དྲངས། མདུན་དུ་སྣ་ཚོགས་པདྨ་འདབ་མ་བརྒྱད་པ་སྟེང་འོག་བར་གསུམ་དུ་ཡོད་པའི་གདན་སོ་སོ་ལ་འཁོད་པར་གྱུར་ པར་དམིགས་ནས། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ སོགས་བཞིས་དགུག་པ་དང༌།
གཞུག་པ་དང༌། བཅིང་བ་དང༌། མཉེས་པར་བྱས་ཏེ། དྲིལ་བུ་འཁྲོལ་ཞིང༌། ཨོཾ། ཤིང་གཅིག་དང་ནི་དུར་ཁྲོད་དང༌༑ ༑ རི་བོ་དང་ནི་རི་སུལ་ཕུག ། གྲོང་དང་བཞི་མདོ་ཞིང་དང་ནི། ། ཁྱད་པར་དུ་ནི་ཁང་སྟོང་དང༌། ། སེམས་ཅན་སྨོད་དང་ཐང་དང་ནི། །
ཁྱད་པར་དུ་ནི་ཆུ་ལ་གནས། ། ནག་པོ་དྲག་པོ་དྲག་ཆེན་པོ། ། ལྷས་བྱིན་མཉམ་དུ་བསྟེན་པ་དང༌། ། ནག་པོ་གཙིགས་དང་འཇིགས་བྱེད་དང༌། ། རྒ་ལས་འདས་དང་ལོག་འདྲེན་དང༌། ། དགའ་བྱེད་མ་དང་དྲག་མོ་དང༌། ། འཇིགས་བྱེད་མ་དང་ཨུ་མ་དང༌། ། རྒྱལ་དང་རྣམ་པར་རྒྱལ་མ་དང༌། ། མི་ཐུབ་གཞན་གྱིས་མི་ཐུབ་མ། ། ནག་མོ་བཟང་མོ་ནག་ཆེན་མོ། །
ནག་མོ་སྦོམ་དང་རྣལ་འབྱོར་མ། ། དབང་མོ་དང་ནི་ཟླ་བ་མོ། ། དྲག་ཏུ་སྡང་དང་འཕྱང་བ་མོ། ། སུམ་ཅུའི་དབང་པོ་འཕྲོག་བྱེད་མ། ། མར་མེ་འཇིགས་བྱེད་རྣལ་འབྱོར་མ། ། དྲག་མོའི་གཟུགས་དང་གཟུགས་ཆེན་མོ། ། མཆེ་བ་གཙིགས་དང་ཐོད་ཆེན་མ། ། ཐོད་ཕྲེང་ཅན་དང་འཇིགས་བྱེད་མ། ། སྦྲུལ་ཅན་རལ་གྲི་དགྲ་སྟ་ཅན། ། རྡོ་རྗེ་དེ་ནི་གཞུ་ཅན་མ། །
དེ་ཉིད་ཆེན་མོའི་མཁའ་འགྲོ་ལྔ། ། ལས་ཀུན་རྗེས་སུ་སྒྲུབ་བྱེད་མ། ། སྦྱོང་བའི་དཀྱིལ་འཁོར་རྒྱལ་ཆེན་མོ། ། དེ་བཞིན་རྡོ་རྗེ་དབང་ཕྱུག་གཙོ། ། དེ་བཞིན་གཤེགས་པའི་སྐུ་ཆེན་མོ། ། རྡུལ་མེད་རྣལ་འབྱོར་སྦྱིན་པ་མོ། ། རྡོ་རྗེ་དབང་མོའི་བཀའ་འདི་ཡིས། ། ཐམས་ཅད་ཀུན་ལས་འདིར་སྤྱོན་ཅིག ། ཅེས་སམྦུ་ཊའི་བརྟག་པ་དགུ་པའི་རབ་ཏུ་བྱེད་པ་གཉིས་པ་ནས་གསུངས་སོ། ། ཞེས་སྐད་ཅིག་གིས་བཀུག་སྟེ་སོ་སོར་འཁོད་པའི་སྟེང་དུ་གནས་པ་རྣམས་ཨོཾ་ལས་སྐུ་རྡོ་རྗེ་དཀར་པོ་རྣམ་སྣང་གི་ཅོད་པན་ཅན།
བར་དུ་གནས་པ་རྣམས་ཧཱུྂ་ལས་ཐུགས་རྡོ་རྗེ་ནག་པོ་མི་བསྐྱོད་པའི་ཅོད་པན་ཅན། འོག་ཏུ་གནས་པ་རྣམས་ཨཱཿལས་གསུང་རྡོ་རྗེ་དམར་པོ་འོད་དཔག་མེད་ཀྱི་ཅོད་པན་ཅན། ཐམས་ཅད་ཞལ་གཅིག་ཕྱག་གཉིས་མ་རྡོ་རྗེ་དང་དྲིལ་བུ་འཛིན་ཅིང་རང་འདྲའི་ཡུམ་ལ་འཁྱུད་པ་གཡས་བརྐྱང་གིས་བཞུགས་པའི་གནས་གསུམ་དུ་ཨོཾ་ཨཱཿཧཱུྂ་གིས་མཚན་པ་ཡོངས་སུ་གྱུར། ཅེས་དམིགས་ཏེ། ཨོཾ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ་ཆུ་གཉིས་རོལ་མོ་དང་བཅས་པས་མཆོད་ལ། མགྲོན་རྣམས་ཀྱི་ལྗགས་རྡོ་རྗེ་དཀར་པོ་ཧཱུྂ་གིས་མཚན་པ་གསོལ་བས་ཚིམ་པར་གྱུར། དྲིལ་བུ་ཡུན་དུ་གསིལ་བས། ཨོཾ་ཨིནྡ་ཛ་མ་ཛ་ལ་ཛཀྑ། བྷུ་ད་བ་ཧྣི་བཱ་ཨུ་རཀྑ།
ཙནྡ་སུུཛྫ་མཱ་ད་བ་པྤ་ཏ་ལ་པཱ་ཏཱ་ལེ་ཨཊཋ་སཔྤ་སྭཱ་ཧཱ། ཨི་དཾ་བ་ལིང་བྷུཉྫ་ཛི་གྷ་ཕུལླ་དྷཱུ་པ་མཾ་ས་པིཾ་གྷ། ཨམྦྷ་སཔྤ་ཀཛྫ་སརྦ་སཱ་ད་ཁཎཏི་ཁུ་ཎི་ཕེ་ཌ་གཱ་ད། ཨོཾ་ཨ་ཀཱ་རོ་ སོགས་གསུམ་གྱིས་ཕུལ་ཞིང་ཕྲིན་ལས་བཅོལ་ཏེ། ཟོ་ཟོ་ཟ་བར་གྱིས་ཤིག་གནོད་སྦྱིན་དང༌། ། ཞེས་པ་ནས། རྣམ་དག་རིག་དང་ལྷན་ཅིག་བདག་མཛད་གསོལ༑ ༑ ཞེས་པའི་བར་མགྲོན་སྔོན་འགྲོའི་གཏོར་མའི་སྐབས་ལྟར་ཕྲིན་ལས་བཅོལ་ནས་གཏོར་མ་གཙང་སར་ཕུལ་ལ། རྡོ་རྗེ་ཐོགས་པའི་གཡས་ཀྱིས་པད་ཀོར་བྱ་ཞིང་གཡོན་གྱིས་དྲིལ་བུ་གསིལ་བས་རྡོ་རྗེའི་གླུ་བླང་བ་ནི། ཧཱུྂ་ཧཱུྂ་ཧཱུྂ།
བཛྲ་རཱ་ཛཔྶུ་ར་ཡ་ས་མ་ཐུ། ལོ་ཙ་ན་ད་ཤ་ཡེ། ཨཀྵ་ར་བྷ་ནུ་སྭཱ་ཧཱ། སུམྦི་ལ་སྣ་པ་ཡེ། བྷ་ཝཱ་བ་བྷ་སྦེ་མུརྟ་ཡེ། མ་ཛ་བི་ཛ་ནི་ཡེ། བྷཉྫ་བི་ཨཀྵ་རཱུ་པ་བུ། ཨ་ཤེ་ཤ་ཙི་ན་ཏཱ་ཡེ། དནྟ་ལིངྒ་ན་ཛོ་བུ། ས་ལླིང་གིང་ཙ་ཡ།
ས་བ་སུ་ན་ད་མ་ཡ། དཾ་བྷཱ་ཡ་ཨཱ་ད་ཡ་སུཾ་པ་བི་ཡཾ། མི་ཁ་པི་པ་བི་ཡ་ཡེ། སུ་ཧ་སཾ་ར་ར་བི་མོ་ཧི་ཡ། མོ་ཁ་བི་ཀ་ཛ་ཡ་ཡེ། ས་བ་སུ་ན་ས་ཧ་བེ། ཛོ་གི་ནཱི་མརྟཱ་ཡ། བི་ནི་ཙ་ཡ་ཡེ། བཛྲ་བི་ཛ་ཡེ་ནི། བུ་ཏཏྟུ་ཨུ་ལ་ཁི་ཡེ།
སརྦ་མ་ཧེ་བ་ཧུ་བ་ཧི། རུ་སུཔྟ་བི་ག་ཙི་ཡ་ཡེ། བཛྲ་སུ་རི་ཡ་ཀ་ཛ་རུ། དམྦ་མོ་ཧི་ཡ་ཡེ། ན་མ་ཧ་སུ་ས་རུ་ད་མུ། ཛོ་གི་ནཱི་མུ་ཁི་ཡ་ཡེ། ཞེས་སམྦུ་ཊ་བརྟག་པ་དགུ་པའི་དེ་བཞིན་གཤེགས་པའི་སྐྱེ་བ་ཞེས་བྱ་བ་ནས་གསུངས་པའི་རྡོ་རྗེའི་གླུ་བླངས་སོ། ། དེ་ནས། ཨོཾ་ཨཱཿ་ཧཱུྂ་ གིས་འཐོར་འཐུང་ཕུལ་ལ། ཡི་གེ་བརྒྱ་པས་ལྷག་ཆད་ཁ་བསྐངས་ལ།
ཨོཾ་བཛྲ་མུཿ འཇིག་རྟེན་པའི་མགྲོན་རྣམས་ཀྱི་རིགས་ཀྱི་བདག་པོ་རྣམས་རང་གི་ཐུགས་ཀའི་ས་བོན་ལ་ཐིམ། མགྲོན་རྣམས་རང་རང་གི་ཆ་ལུགས་སུ་གྱུར་ནས་རང་གི་གནས་སུ་གཤེགས་པར་གྱུར། ཅེས་བརྗོད། གཉིས་པ་སྨོན་ལམ་ནི། མདོ་ལས། ཇི་ལྟར་ཆུ་ཐིགས་རྒྱ་མཚོ་ཆེར་ལྷུང་བ། ། རྒྱ་མཚོ་མ་སྐམ་བར་དུ་དེ་མི་འཛད། ། དེ་བཞིན་བྱང་ཆུབ་ཡོངས་བསྔོས་དགེ་བ་ཡང༌། ། བྱང་ཆུབ་མ་ཟད་བར་དུ་དེ་མི་འཛད། །
ཅེས་གསུངས་པའི་དོན་ནོ། ། མཆན། རྡོར་དྲིལ་འཛིན་པའི་ཐལ་མོ་སྙིང་ཁར་བཞག་སྟེ། ཧེ་རུ་ཀ་དཔལ་དཀྱིལ་འཁོར་མཆོག ། བསྒོམས་དང་ཉེ་བར་བཟླས་པ་དང༌། ། མཆོད་སོགས་ལས་བྱུང་འདི་དག་དགེས། ། བསོད་ནམས་མཐུ་ལས་བྱུང་བ་ཡི། ། དགེ་བ་གང་ཐོབ་འདི་དག་གིས། ། སངས་རྒྱས་ཀུན་གྱི་ནོར་ཐམས་ཅད། ། རྡོ་རྗེ་འཛིན་པའི་གོ་འཕང་ནི། །
འགྲོ་བ་ལྔ་ཡིས་ཐོབ་པར་ཤོག ། བྱང་ཆུབ་རྡོ་རྗེས་བསྔགས་པ་ཡི། ། རྫོགས་པའི་བྱང་ཆུབ་ཕྱིར་སྤྱོད་དང༌། ། རྫོགས་སངས་རྒྱས་ཀྱི་སྤྱོད་པ་གང༌། ། བདག་ཀྱང་དེ་ཉིད་སྤྱོད་པར་ཤོག ། རིགས་སུ་སྐྱེ་དང་དམ་ཚིག་ཅན། ། སྨྱོ་མེད་དགྱེས་པ་རྡོ་རྗེ་སྟོན། ། བླ་མ་ལ་གུས་སྙིང་རྗེ་ལྡན། ། ལག་པས་རྡོ་རྗེ་དྲིལ་བུ་འཁྲོལ། ། ཟབ་མོའི་ཆོས་ནི་ཀློག་པ་དང༌། །
བཙུན་མོའི་ཁུ་བ་མཉམ་ཟས་ཅན། ། སྐྱེ་ཞིང་སྐྱེ་བར་འགྱུར་བར་ཤོག ། སེམས་ཅན་ཐམས་ཅད་སྡིག་མེད་ཅིང༌། ། སེམས་ཅན་ཐམས་ཅད་བདེ་གྱུར་ཅིག ། སངས་རྒྱས་ཉིད་དང་འཕྲད་འགྱུར་བའི། ། ལམ་དེ་ཉིད་ལ་ཞུགས་པར་ཤོག ། མ་བསྒྲལ་བ་རྣམས་བསྒྲལ་བ་དང༌༑ ༑ མ་གྲོལ་བ་རྣམས་དགྲོལ་བར་ཤོག ། རྣལ་འབྱོར་གཙུག་ལག་དམ་ཚིག་ལ། ། ད་ལྟ་ཉིད་དུ་གནས་པར་ཤོག །
ཅེས་སྨོན་ལམ་བཏབ་བོ། ། གསུམ་པ་ཁ་ཟས་ནི། ཁ་ཟས་བདུད་རྩི་ལྟར་བྱིན་གྱིས་བརླབས་ལ། ཕུད་བསྡུས་པ་རང་གི་གཡོན་དུ་བཞག་པ་ཡི་དམ་དང༌། གཡས་སུ་བཞག་པ་ཆོས་སྐྱོང་དུ་ཕུལ་ནས། རང་ཉིད་དགྱེས་པ་རྡོ་རྗེར་གསལ་བའི་ལྟེ་བར་རཾ་ལས་ ཨ་བྷི་བས། དེ་ནས་རྣལ་འབྱོར་པ་རྣམས་ཀྱིས། ། ཆུ་གནས་སུ་ནི་རཾ་ལས་ཀྱང༌། ། འབར་བའི་ཁུང་བུ་འོད་འབར་བསམ། ། དེ་ནས་པཾ་ལས་ཆུ་སྐྱེས་བརྒྱད། །
དེ་རུ་ལྷ་ཡི་དཀྱིལ་འཁོར་བསམ། ། ཁ་ནི་ཧོམ་ཁུང་རབ་བསམ་སྟེ། ། ལག་གཉིས་ཧཱུྂ་ལས་རྡོ་རྗེ་ཡི། ། གཟར་བུ་གཉིས་སུ་ཡང་དག་བསྒོམ། ། ཞེས་དང༌། ཡང་ཡེ་ཤེས་ཞབས་ཀྱིས། གང་ཞིག་ཚ་བའི་ཚེ་ན་ཡང༌། ། བསྒོམས་པའི་ངོ་བོ་ཇི་ལྟ་བའི། ། ལུས་ནི་ལྷ་ཡི་དཀྱིལ་འཁོར་སྟེ། ། ཟས་ནི་བདུད་རྩིར་བྱིན་བརླབས་ཏེ། །
ཟོས་པས་དབྱེར་མེད་ཚིམ་པར་བསམ། ། ཞེས་གཉིས་པོ་གང་བདེ་ལྟར་བྱ། མཆན། མེའི་དཀྱིལ་འཁོར་དུ་བསམ་ཞིང༌། ཁ་ཧོམ་ཁུང་དུ་མོས་ལ། ལག་པ་གཉིས་ཧཱུྂ་ལས་བྱུང་པའི་དགང་བླུགས་ཀྱིས་ཟས་བདུད་རྩིར་གྱུར་པ་བླངས་ཏེ་ཕུལ་བས་རྩ་ཁམས་ལྷ་ཚོགས་མཆོད་པར་དམིགས་ལ། ལོངས་སྤྱོད་པའི་ལྷག་མ་བདུད་རྩིས་བྲན་ལ། ཨོཾ་ཨུཙྪིཥྚ་བ་ལིཾ་བྷཀྵ་བྷྱཿསྭཱ་ཧཱ། ལྷག་མ་ལ་དབང་བའི་འབྱུང་པོ་རྣམས་ལ་སྦྱིན་ནོ། ། བཞི་པ་རྗེས་སུ་ ཇི་སྐད་དུ།
གསང་བ་འདུས་པ་ལས། བུད་མེད་གཟུགས་དང་མདངས་བཟང་བ། ། ལོ་གྲངས་བཅུ་དྲུག་ལོན་པ་ལ། ། བྱིན་གྱིས་བརླབས་ཏེ་གནས་གསུམ་དུ། ། དབེན་པར་མཆོད་པ་རབ་ཏུ་བརྩམ། ། ཞེས་གསུངས་པའི་དོན་ནོ། ། ཆགས་པ་ནི། དངོས་སམ་ཡིད་ལས་བྱུང་བའི་རིག་མ་ལ་མན་ངག་ལྟར་བྱའོ། ། ལྔ་པ་ཉལ་བའི་ཚེ། ཡེ་ཤེས་ཞབས་ཀྱིས།
ཇི་ལྟར་ཉལ་བའི་ཚེ་ན་ཡང༌། ། རྡོ་རྗེ་འཛིན་ཆེན་ཏིང་འཛིན་གྱི། ། ཆགས་ཆེན་རྗེས་སུ་ཆགས་བྱས་ཏེ། ། ཡེ་ཤེས་སེམས་དཔའི་ལུས་ཞུགས་ལ། ། ཆོས་ཀུན་སེམས་སུ་གྱུར་པས་ན། ། ཞེས་སོ། ། མཆན། ཐུགས་ཀའི་ཧཱུྂ་གི་འོད་ཀྱིས་སྣོད་བཅུད་རང་ལ་བསྡུ། རང་ཡང་ཐུགས་ཀའི་ཧཱུྂ་ལ། དེ་ཡང་ཞབས་ཀྱུ་ནས་ནཱ་དའི་བར་རིམ་གྱིས་བསྡུས་ནས་ནཱ་ད་ཡང་མི་དམིགས་པའི་ངང་དུ་ཉལ་ལོ། །
དྲུག་པ་ལྡང་བའི་ཚེ། ཡེ་ཤེས་ཞབས་ཀྱིས། དེ་ལས་ལྡང་བའི་ཚེ་ན་ཡང༌། ། ཚད་མེད་བཞི་ཡིས་བསྐུལ་བ་ཡིས། ། སྔོན་གྱི་སྨོན་ལམ་རྗེས་དྲན་ནས། ། སྒྱུ་མ་ལྟ་བུའི་སྦྱོར་བ་ཡིས༑ ༑ ཏིང་འཛིན་རིམ་པས་ལྡང་བར་བྱ། ། ཞེས་པའི་དོན། མཆན། ལྷ་མོ་བཞིའི་གླུས་བསྐུལ་བས།
རང་ཉིད་དགྱེས་པ་རྡོ་རྗེའི་ང་རྒྱལ་གྱིས་ལྡང་ངོ༌། ། བདུན་པ་ཁྲུས་ནི། ཆུ་དབང་སྐབས་ལྟར་ཡིག་བརྒྱ་བརྗོད་ཅིང་ཁྲུས་བྱའོ། ། བརྒྱད་པ་སྤྱོད་ལམ་ནི༑ བརྟག་གཉིས་ལས། བདག་མེད་རྣལ་འབྱོར་ལྡན་པ་འམ། ། ཡང་ན་ཧེ་རུ་ཀ་དཔལ་བརྩམ། ། གཞན་པའི་སེམས་ནི་སྐད་ཅིག་ཀྱང༌། ། དངོས་གྲུབ་འདོད་པས་མི་གནས་སོ། ། ཞེས་དང༌།
ཡེ་ཤེས་ཞབས་ཀྱིས། སྤྱོད་ལམ་ཀུན་ཏུ་ལྷ་ཉིད་ཀྱི། ། ཏིང་ངེ་འཛིན་ལས་ཉམས་མི་བྱ། ། ཞེས་དང༌། མཁའ་སྤྱོད་པས། ཤྲཱི་ཧེ་རུ་ཀའི་གོ་འཕང་གནས། ། ཡན་ལག་གི་ནི་སྤྱོད་པ་དང༌། ། ཚིག་གི་རབ་འབྱམས་ཇི་སྙེད་པ། ། དེ་སྙེད་ཕྱག་རྒྱ་གསང་སྔགས་ཡིན། ། ཞེས་གསུངས་པའི་དོན་ནོ། །
མཆན། སྣོད་བཅུད་ཐམས་ཅད་གཞལ་ཡས་ཁང་ལྷའི་ངོ་བོར་མོས། བག་མེད་པའི་སྤྱོད་ལམ་ཕྲན་བུ་ཙམ་ཡང་ཡུན་རིང་དུ་མི་བྱེད། དེ་ལྟར་དུས་རྟག་ཏུ་ཐུན་བཞི་དྲུག་ཏུ་ཉམས་སུ་བླང་ན་ཚེ་འདི་ལ་དགྱེས་པ་རྡོ་རྗེའི་གོ་འཕང་འགྲུབ་པར་འགྱུར་པ་ནི་གསང་སྔགས་ཀྱི་སྡེ་སྣོད་ལས་ལེགས་པར་གསུངས་སོ། ། འདི་དག་ཞིབ་ཏུ་རྟོགས་པར་འདོད་ན་འགྲེལ་བྱེད་གཞན་རྣམས་སུ་རྟོགས་པར་བྱའོ། ། འདིར་སྨྲས་པ། གཉིས་མེད་དགྱེས་པ་རྡོ་རྗེ་སྒྲུབ་པའི་ཐབས། ། ཁ་སྦྱོར་རྒྱུད་ཀྱི་རིམ་པ་ཇི་ལྟ་བར། ། ཡན་ལག་དྲུག་གི་གོ་རིམ་གྱིས་བརྒྱན་ཅིང༌། ། སྦྱོར་དངོས་མཇུག་གི་ཆོ་གས་ཁ་བསྐངས་པ། །
རྣམ་དཔྱོད་འདི་ལས་སྒྲུབ་ཐབས་གཞན་མཆིས་སམ། ། སྦྱང་གཞི་སྦྱོང་བྱེད་སྦྱངས་འབྲས་ལ་སོགས་པ། ། མངལ་ ངེས་བརྗོད་བླ་མ་ལས། མངལ་སྐྱེས་གླུ་ཡི་སྦྱོར་བ་ཡི། ། བསྒོམས་པ་རྣམས་ཀྱིས་ཡོངས་སུ་རྟོགས། ཞེས་དང༌། མཆན། སྒོང་ སྒོང་སྐྱེས་གླུ་ནི་མེད་པ་སྟེ། ། སྒྲ་དང་སྒྲ་མིན་སྤང་བའོ། ། ཞེས་དང༌།
དྲོད་གཤེར་ལས་སྐྱེས་སྦྱོང་བྱེད་ནི། སྡོམ་འབྱུང་འགྲེལ་པར། ཟླ་བ་ས་བོན་ཙམ་ལས་སྐྱེ་བ་ནི། ། སྐྱེས་གནས་དྲོད་གཤེར་སྦྱོང་བྱེད་དོ། ། ཞེས་གསུངས་སོ༑ ༑ མཆན། རྫུས་ དྲིལ་བུ་པས། སེམས་ཅན་རྫུས་ཏེ་སྐྱེས་པ་བཞིན། ། ས་བོན་མེད་པར་རྣམ་པར་བསྒོམ། ། ཞེས་སོ། །
མཆན། སྐྱེས་སྦྱོང་ཐབས་སོ་སོ་རྣམས། ། འབྱེད་པའི་བློ་གྲོས་མིག་དང་བྲལ་ན་ཡང༌། ། རང་བཟོ་བསྲེས་ལྷད་བདུད་ཀྱི་ལས་བྱེད་པའི། ། སྒྲུབ་ཐབས་མཆིས་པ་ཀུན་དང་འདི་མི་མཉམ། ། དེ་བརྩམས་པ་ལས་བྱུང་བ་ཡི། ། དགེ་བ་དྲི་མེད་མཆིས་པའི་མཐུས། ། དགྱེས་པ་རྡོ་རྗེ་མྱུར་འགྲུབ་ནས། ། ལྷ་མོའི་འཁོར་ལོར་ཅིས་མི་རོལ། ། ཞེས་ཀུན་ཏུ་ཁ་སྦྱོར་གྱི་རྒྱུད་ནས་གསུངས་པའི་དཔལ་དགྱེས་པ་རྡོ་རྗེ་མཚོན་ཆ་ཅན་ལྷ་བཅུ་བདུན་པའི་སྒྲུབ་ཐབས་ཡན་ལག་དྲུག་པ་ཞེས་བྱ་བ་འདི།
གཙོ་བོ་སམྦུ་ཊ་ཉིད་ཀྱི་རྒྱུད་སོར་བཞག་ཅིང་སྐབས་སུ་བབས་པ་ཁ་ཤས་རྒྱ་གཞུང་ཁུངས་ཐུབ་མང་པོ་ནས་ཁ་བསྐངས་ཏེ་མངལ་སྐྱེས་སྦྱོང་བྱེད་གཙོ་བོར་བྱས་པ་འདིའང༌། དབུར་སྟོད་འབྲི་གུང་དུ་སྐྱེས་པའི་དགེ་སློང་སྒྲ་ཚད་མདོ་སོ་སོའི་ནང་དོན་རིག་པ་སྨྲ་བ། གསང་སྔགས་ཀྱི་ལམ་ཉམས་སུ་ལེན་པའི་བློ་གྲོས་ཀྱི་མིག་དང་ལྡན་པ་མི་བསྐྱོད་རྡོ་རྗེ་ཞེས་བྱ་བའམ། མིང་གཞན་ཆོས་ཀྱི་གྲགས་པ་ཞེས་བགྱི་བས། ཟླ་ཀུན་དགའ་ཚལ་གྱི་ཆོས་གྲྭའི་དབུས་དཔལ་རྣམ་གནོན་ཚུལ་ཁྲིམས་ཀྱི་གཙུག་ལག་ཁང་ཆེན་པོའི་གཟིམ་ཆུང་བདེ་བ་ཅན་དུ་སྦྱར་བའོ། ། བློ་དམན་ཐེ་ཚོམ་བྲལ་བ་ཡི། ། སྔགས་གཞུང་རྒྱ་མཚོའི་དཀའ་གནད་རྣམས། ། མཆན་བུས་ལེགས་པར་བཀྲལ་བ་འདི། ། ཆོས་ཀྱི་གྲགས་པ་ཁོ་བོས་སྦྱར། ། འདི་ལ་རྟོག་དཔྱད་མཛད་པས་ནི། །
རིམ་གཉིས་ཡན་ལག་དང་བཅས་པའི། ། ངེས་དོན་སྙིང་པོ་ཅིས་མི་རྟོགས། ། དེ་བས་དལ་འབྱོར་དོན་ཡོད་མཛོད།། །། ཤུ་བྷཾ་མསྟུ་སརྦ་ཛ་ག་ཏཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
