གསུང་འབུམ། ཆོས་ཀྱི་གྲགས་པ།
པོད ༡༡
གཤིན་རྗེ་དམར་པོ་རླུང་སྒྲུབ་ཀྱི་ཞལ་གདམས་རྣམས།
༄༅། །གཤིན་རྗེ་དམར་པོ་རླུང་སྒྲུབ་ཀྱི་ཞལ་གདམས་རྣམས་བཞུགས་སོ།། འཇམ་དཔལ་གཤིན་རྗེ་ཤོར་སང་ཉི་མ་ཁྲོས་པ་ལ་ཕྱག་འཚལ་ལོ། ། དགྲ་མནན་གཤིན་རྗེ་རླུང་སྒྲུབ་ཀྱི་མན་ངག་གབ་ཅིང་སྦས་པ་རྣམས་འདིར་བསྟན་པ་ལ། ལིངྒ་འབྲི་བའི་ཚེ། སྔ་དགྲ་ལག་གིས་བདར་བ་སོགས་དམོད་པ་རྣམས་ལིངྒ་ལ་བཅེར་ནས་བྲི། དེའི་ཕྱིར་ལིངྒའི་གཡས་སུ་སྦྲུལ་དཀར་པོ་དང་གཡོན་དུ་སྦྲུལ་ནག་པོ་གཉིས་མགོ་མཇུག་མདུད་པ་བྲི། སྦྲུལ་གྱི་ཕྱིར་སྔགས་རིང་བྲི། དེའི་ཕྱིར་ཛཿནན་ཁྲམ་གསུམ་བྲིས་ཀྱང་ལེགས་པ་ཡིན། ཡང་གཞུང་ལྟར་དམོད་པ་དང་སྔགས་རིང་གཉིས་ཀ་སྦྲུལ་གྱི་ནང་དུ་བྲི། སྦྲུལ་གྱི་ཕྱིར་ཛཿནན་ཁྲམ་གསུམ་འབྲི་བ་དེ་ག་བྱས་ཀྱང་ཉན་པ་ཡིན།
ཡང་ལིངྒའི་མགོར་སྦྲུལ་མགོ་གཉིས་མདུད་ནས་བསྣོལ་བའི་སྦྲུལ་གཉིས་ཀྱི་མཆུ་རྩེའུ་ཕན་ཟ་བ། མཇུག་མ་གཉིས་རྐང་ཞབས་སུ་མདུད་ནས་མཇུག་རྩེ་གཉིས་འོག་སྒོ་གཉིས་སུ་ཟུག་པ་བྲི། སྦྲུལ་གྱི་ཕྱི་རོལ་ཏུ་སྔགས་རིང་གི་མཇུག་ཏུ་སྔ་དགྲ་ལག་གིས་བདར་བ་སོགས་དམོད་པ་རྣམས་བཏགས་ལ་བྲི། དེའི་ཕྱིར་རོལ་ཛཿནན་ཁྲམ་གསུམ་གྱིས་བསྐོར་ཡང་ཉན་པ་ཡིན་ནོ།་་་་་ ལིངྒའི་སྔགས་དམོད་སྦྲུལ་གི་ཕྱི་ནང་ལུགས་གསུམ་པོ་གང་ལྟར་བྲིས་ཀྱང་ལོ་དང་ཟླ་བ་སོགས་ལིངྒའི་མགོ་དང་གཡས་གཡོན་འོག་ཏུ་འབྲི་བ་རྣམས་ནི་འགྱུར་མེད་ཡིན་ནོ། ཡང་བན་སྔགས་ལ་ངག་གནོན་བྱེད་ན་གཞན་རྣམས་གཞུང་ལྟར་ལ་ལིངྒ་ལྕེ་ཕྱིར་དྲངས། བྲང་བཀབ་པའི་སྟེང་དུ་རྡོ་རྗེ་རྒྱ་གྲམ་བྲིས་པའི་ལྟེ་བར་ཛཿནྲྀ་ཟ། དེ་མཐར་དགྲ་བོ་ཆེ་གེ་མོའི་ངག་སྟྭཾ་བྷ་ཡ་ལཾ་ནན། ཨོཾ་ཁྲི་ཝཾ་ཧཱུྂ་ཝཱཀ་སུཾ་ནན། ཞེས་ཕྱིར་བསྟན་དུ་བྲི།
རྡོ་རྗེའི་མཚམས་བཞིར་དགྲ་བོ་ཆེ་གེ་མོའི་ལུས་ངག་ཡིད་གསུམ་མཱ་ར་ཡ་སྟྭཾ་བྷ་ཡ་རྦད་ནན་ཆིངས། ཞེས་པ་ཚར་རེ་བྲི། རྡོ་རྗེ་རྒྱ་གྲམ་གྱི་ཕྱི་རོལ་ལྕེ་སྟེང་དུ་བླ་འགུགས་པའི་སྔགས་དང་དམོད་པ་རྣམས་བྲི༑ གཞན་ལིངྒའི་གནས་ཡིག་དང་སྔགས་དང་དམོད་པ་སྦྲུལ་ལ་སོགས་པ་ཐམས་ཅད་གཞུང་དང་ཞལ་གདམས་སུ་བཤད་པ་ལུགས་གསུམ་པོ་གང་རུང་འབྲི་བ་ཡིན་ནོ། བྱུག་པའི་རྫས་ཁྲག་སྣ་གང་འཛོམས་ལ་གྲི་ཁྲག་མཛེ་ཁྲག་མེད་ན་དུག་སྣ་གང་འཛོམས་ལ་བཙན་དུག་ནག་པོ་དང་ཐང་ཕྲོམ་དཀར་ནག་མེད་དུ་མི་རུང༌། ས་སྣ་གང་འཛོམས་ལ་མཆོད་རྟེན་ཞིག་པོའི་ས། ལྷ་ཁང་ཞིག་པོའི་རྡོའམ་ས། རི་ཉིལ་བའི་ས་མེད་དུ་མི་རུང་ངོ༌། ། ཁྱད་པར་ངག་མནན་ལ་ཕུག་རོན་སྒོ་ངའི་སེར་ཐིགས། ལྐུགས་པའི་ཁྲག་དང་རྟུག་གཅིན་ལ་སོགས་པ་བྱུགས།
གང་ལའང་དགྲའི་ཟག་རྫས་བྱུག་ན་ཤིན་ཏུ་མྱུར་བ་ཡིན། ལར་དགྲ་དུ་ཡོད་པའི་མིང་རུས་རྣམས་ལིངྒ་གཅིག་རང་ལ་འབྲི་ཆོག་པ་ཡིན། ཡང་རུས་མ་ཤེས་ན་དཔྲལ་བར་ཛཿ དགྲ་མང་པོ་ལ་བྱེད་ན་དཔྲལ་བར་ཤ་ཏྲཱུཾ་དགྲ་བོ་ཛཿ མིང་མ་ཤེས་ན་སྙིང་ཁར་དགྲ་བོ་ནྲྀ་མཱ་ར་ཁ་གེ་ཧཱུྂ་ཛཿ ཞེས་འབྲི་ཆོག ། ལིངྒ་འབྲི་བའི་སྣག་ཚ་ལ་དུག་དང་ཁྲག་སྣ་བསྲེ། ཐུན་རྫས་ནི་ཡུངས་ཀར༑ ཡུངས་ནག ། རི་ཆེན་པོའི་རྦབ་རྡོ།
གཡེར་མ་ལན་ཚྭ་བསླད་མེད་རྣམས་བསྲེས་ལ་བྱའོ། ། ལྷ་དབྱེའི་རྫས་དུད་ནི་དྲག་པོ་མངོན་སྤྱོད་ཀྱི་གཞུང་གཞན་ནས་གསུངས་པ་ལྟར་རམ། ཡང་ན་དགྲ་དེ་གའི་ཕ་མེས་ཀྱི་ཐོད་པ་རྙེད་ན་མཆོག ། དེ་མ་རྙེད་ན་བན་སྔགས་བོན་པོ་ལ་མོན་ནམ་རབ་ཆད་ཀྱི་ཐོད་པ། དགྲ་བོ་སྤྱི་ལ་ཁྱི་ཐོད། འབྱུང་པོ་སྤྱི་ལ་ཕག་ཐོད། མི་སྐྱ་ཁེར་དེད་ལ་ཝ་ཐོད། དེ་ཐམས་ཅད་མ་འཛོམ་ན་གླང་གི་རྭ་མེ་ཆུས་མ་ཕོག་པ་སྐྱེས་པ་ལ་གཡས་དང༌། བུད་མེད་ལ་གཡོན་པ་བྱས་ཀྱང་ཉན་པ་ཡིན་ནོ། ཐོད་པ་བྱེད་ན་ཐོད་པ་གང་བྱེད་ཀྱང་བྲད་བདར་ལེགས་པར་བྱས་ལ།
སྤྱི་བོར་སྤྱི་དགྲ་ཐོག་ཏུ་བབ་པ་ཐམས་ཅད་མཱ་ར་ཡ་ནན་བྲུབ། དཔྲལ་བར་རྒན་པའི་རྒན་སྲི་ལངས་པ་ཐམས་ཅད༴ གདོང་པར་གཞོན་པའི་གཞོན་སྲི༴ བྱིས་པའི་ཆུང་སྲི༴ འགྲམ་པ་གཡས་ལ་སྐྱེས་པ་ཕོའི་ཕོ་སྲི༴ འགྲམ་པ་གཡོན་ལ་ཟ་མ་མོའི་སྲི་ལངས་པ་༴ མཆེ་བའམ་སྨིན་མཚམས་སུ། དར་མའི་དར་སྲི༴ རྣ་ལྟག་གཉིས་སུ་ཕུང་སྲི་དང་གོད་སྲི༴ ཡ་རྐན་ལ་མི་ཁ་དང་སྨྲ་མཆུ་ངན་པ་ལངས་པ་ཐམས་ཅད་མཱ་ར་ཡ་ནན་བྲུབ།
ཅེས་པ་རྣམས་བྲི། ཐོད་པ་སོགས་སུ་ལིངྒ་བཅུག་ཟིན་ནས་མི་ཁའི་རྫས་ཀྱིས་བཀང༌། དེའི་ཁར་ཐུན་རྫས་སྔགས་བཏབ་པའང་བླུགས་ལ་ཁེངས་པར་བྱའོ། ། ལིངྒ་ཞིང་ལྤགས་སམ་རོ་རས་ཀྱིས་དྲིལ། ཤི་ཡུག་གི་སྐྲས་བཅིངས་ནས་སྣོད་དུ་མ་བཅུག་གོང་དེར། རང་ལ་མི་ལྡོག་ཕར་ལ་ཐེབས་པ་འཁོར་ལོ་ཕུང་བཤིག་སྟོང་ལྡར་ནི་ལིངྒ་རང་འཐག་སྐྱུ་མིག་ནས་ཡས་ནས་མར་ལན་བདུན་དྲངས་ཤིང༌། ངག་ཏུ་དགྲ་བོ་ཆེ་གེ་མོ་རྦད་རྨུགས་ནྲྀ་རྦད་རྦུད་ཡ། ཞེས་བརྒྱའམ་སྟོང་སོགས་བཟླས་པས་དགྲ་ཕྱེ་མར་སོང་བར་བསམ། ལས་འགྱང་མི་སྲིད་པའི་མན་ངག་ནི། ཕྱི་སྒོའི་མ་ཐེམ་འོག་ཏུ་ལིངྒ་ལན་བདུན་ནང་ནས་ཕྱིར་དྲངས་ཤིང༌།
དགྲ་བོ་ཆེ་གེ་མོའི་སྲོག་ནྲྀ་ལཾ་ནན་མཱ་ར་ཡ་རྦད་ནན། ཞེས་བཟླ། རང་ལ་སླར་མི་ལྡོག་པའི་གནད་རང་གི་རྐང་པ་གཉིས་ལ་ལིངྒ་ཕྱི་སྐོར་གསུམ་བྱ། བཛྲ་སརྦ་དུཥྚཱཾ་ཡ་མཱ་རི་བྷྱོ་དགྲ་བོ་ཆེ་གེ་མོ་ཤ་ཏྲཱུཾ་རྦད་རྦུད་སོད་ནན། ཞེས་བཟླ། དེ་མ་ཐག་ཐོད་པ་སོགས་སུ་བཅུག་བྱད་ཆས་ཟིན་ནས་ལྕགས་སྣོད་དུ་བཞག་པ་ལ། རང་ཉིད་སྐོར་བ་ཕྱི་ཁ་ལོག་པ་བདུན་བྱ་ཞིང་སྔགས་དེ་ཉིད་བཟླ། མནན་ནས་ཕྱིས་མི་ལྡང་བའི་མན་ངག་ནི། རོ་གཡམ་ལ་རྒྱ་གྲམ་དང་རི་རབ་གསུམ་ལཾ་བྲིས་པས་མནན་ཅིང༌། ལཾ་ལས་རི་རབ་བསྐྱེད་ལ་མནན་པར་བསམ།
དེ་སྟེང་སཱཙྪ་དོན་གྲུབ་གྱི་ཕོ་བྲང་བསྐྱེད་པས་མནན་ལ། ཨོཾ་ཡ་མཱནྟ་ཀ་ཡ་མ་ཀིཾ་ཀཾ་དགྲ་བགེགས་སརྦ་ཏྲིག་ནན་རྦད་ནན་བྷི་ན་ཙིཏྟ་རྦད་ནན། ལཾ་ནན་ནན། ཞེས་བརྒྱའམ་སྟོང་སོགས་བཟླས་པ་གལ་ཆེའོ། ། མནན་པའི་ས་བྲུ་བའི་ཚད་ནི་ཁྲུ་གང་ཡན་ཆད་ཕན་མེད་གནོད་མེད་ས་རོ་ཡིན། དེ་ནས་མར་ལ་སོར་ཆེན་བཅུ་དགུ་བྲུས་པའི་ས་ནི་སའི་ལྷ་མོ་བརྟན་མའི་གནས་ཡིན་པས་དེར་མནན་ནོ། ། དེའི་ཚེའང་གཤིན་རྗེ་ནག་པོའི་སྔགས་རྒྱུད་ཀྱི་ལེའུ་དྲུག་པར། ས་སྙི་དོན་གསལ་རྟགས་ཤེས་བྱ། ། ཞེས་གསུངས་པས། མནན་པའི་ས་བྲུ་བའི་ཚེ་སྙི་འབོལ་ལེ་བ་དང་མནན་ས་དོང་དུ་འཇུག་དུས་དོན་པོ་ཡིད་ལ་གསལ་བ་བྱུང་ན་མནན་པ་འགྲུབ་པའི་རྟགས་ཡིན་ནོ། །
ཡང་མནན་པའི་དུས་ནི་རྒྱུད་དེ་ཉིད་ལས། ཉི་ཤུ་དགུའམ་གནམ་སྟོང་གི། ། སྐྱ་རེངས་འཆར་བ་དུས་ཤེས་བྱ། ། ཞེས་གསུངས་པས། མནན་པ་བྱེད་པའི་དུས་ནི་ཉེར་དགུའམ་གནམ་སྟོང་གི་སྐྱ་རེངས་འཆར་བ་དང་མནན་པ་བྱེད་པ་དུས་མཚུངས་པ་ངེས་པར་གལ་ཆེ་བ་ཡིན་ནོ། ། དགྲ་ཐུབ་པའི་རྟགས་ནི་རང་ཉིད་རྫོང་བཟུང་བ། གོ་ཁྲབ་གྱོན་པ། མཚོན་ཆ་ཐོགས་པ། དར་འཕྱར་བ། དུང་འབུད་པ།
གཡག་བསད་པ། བཅིངས་པ། བརྡུང་བ། ཤོ་དང༌། ཆོ་ལོ་དང༌། མིག་མངས་ལ་སོགས་པ་བརྩེས་པས་རང་རྒྱལ་བ། གཡུལ་འཁྲུགས་པས་རང་རྒྱལ་བ་སོགས་རྨིས་ན་རང་གིས་རྒྱལ་ཁ་ཐོབ་པའི་རྟགས་ཡིན་ནོ། ། ཆོས་སྐྱོང་སྲུང་མ་ལ་གསོལ་མཆོད་བྱ་ཞིང་ཕྲིན་ལས་རྒྱབ་རྟེན་འཆོལ་བ་དང༌། ནང་རྟགས་གསལ་བ་གལ་ཆེའོ། ། ཞལ་ཤེས་ཡིན་ནོ། །
ཟབ་ཟབ། ། ས་མ་ཡ། རྒྱ་རྒྱ་རྒྱ༔ ཡང་བན་སྔགས་བོན་པོ་སོགས་མཐུ་བྱེད་དང་ནན་ལྟར་འགྲས་ན། རཱུ་པ་ལྕེ་ཕྱུང་བའི་དབུས་སུ་རྡོ་རྗེ་རྒྱ་གྲམ་བྲིས་པའི་ལྟེ་བར་ཛ་ཿནྲྀ་ཟ། དེའི་མཐར། ནྲྀ་མཱ་ར་ཡ་བཾ། ནྲྀ་ཛཿརཾ། ཞེས་བྲི། ལྕེ་རྩའི་ངོས་ལ།
ཝཱཀ་སྟྭཾ་བྷ་ཡ་ནན། དགྲ་བོ་ཆེ་གེ་་་་་་བན་སྔགས་དང་འགྲས་ན་ཁོའི་གསང་མཚན་གང་ཡིན་དེ་ཉིད་འབྲི། དངོས་མིང་མི་བྲིའོ། ། མོའི་ངག་གི་རྣམ་པར་ཤེས་པ་མཱ་ར་ཡ་ནན་བྲུབ། ཅེས་བྲི། རྒྱ་གྲམ་གྱི་མཐའ་སྐོར་ལྕེའི་སྟེང་དུ། དགྲ་བོ་ཆེ་གེ་མོའི་སྲོག་ལ་ཧུར་ཐུཾ་རྦད། སྙིང་ལ་ཤ་ཏྲཱུཾ་མཱ་ར་ཡ་རྦད། དབུགས་ལ་ཐུཾ་རིལ་རྦད། ཡིད་ལ་ལཾ་རྨུག་རྦད།
མཱ་ར་ཡ་སོད་ཅེས་སྔགས་མགོ་ནང་བསྟན་དུ་བྲི། ལྕེའི་ཕྱི་རོལ་ཁོང་པའི་ནང་དུ་བླ་འགུགས་སྔགས་བྲིས། རཱུ་པའི་ཕྱིར་སྔགས་རིང་གི་གཤམ་དུ། དགྲ་བོ་ཆེ་གེ་མོའི་ལུས་ཀྱི་རྣམ་པར་ཤེས་པ་ཐུན་སོད་རྦད། ངག་གི་རྣམ་པར་ཤེས་པ་རཾ་རྦད། ཡིད་ཀྱི་རྣམ་པར་ཤེས་པ་ཡཾ་རྦད། མིག་གི་རྣམ་པར་ཤེས་པ་ཁཾ་རྦད། རྣ་བའི་རྣམ་པར་ཤེས་པ་སུཾ་རྦད། སྣའི་རྣམ་པར་ཤེས་པ་ལཾ་རྦད། ལྕེའི་རྣམ་པར་ཤེས་པ་ཛཿརྦད།
ཡིད་ཀྱི་རྣམ་པར་ཤེས་པ་ལཾ་རྨུག་ཉག་རྦད་ནན། དགྲ་བོ་ཆེ་གེ་མོའི་ལུས་ཧུར་ཐུཾ་རྦད། ངག་སྟྭཾ་བྷ་ཡ་ནན། ཡིད་རྨུག་རཾ་ཧཱུྂ་ནན། རྩ་རུས་སྲོག་རྩ་ལ་སྤྲིང་སྤྲིང་ནན། བླ་ཚེ་དབུགས་ལ་རྦད་རྦད་ནན། ཙིཏྟ་ཤག་ཤག ། གཏུབས་གཏུབས། ལིང་ལིང༌། མྱོག་མྱོག ༑
བཾ་རིལ་མཱ་ར་ཡ་རྦད་ནན། ཨོཾ་བྷ་དེ་ཤ་ཡ་བྷ་དེ་ཤ་ཡ། ཧ་ཧྲ་སྟྭཾ་བྷ་ཡ་ལཾ་ནན། ཞེས་བཏགས་ལ་བྲི། དམོད་པ་དང་སྦྲུལ་དང་ཛཿནན་་་་་་ལིངྒའི་གནས་ཡིག་རྣམས་དང༌། ཁྲམ་སོགས་གཞུང་ལྟར་འབྲི་བ་ཡིན་ནོ། ། གཞན་རྫས་ལ་སོགས་པ་ཐམས་ཀྱང་གཞུང་ཁོ་ན་ལྟར་བྱའོ། ཡང་འདི་ཉིད་མཁན་པོ་ནང་འགྲས་ན་སྔགས་རིང་གི་མཇུག་ཏུ། ཨེ་མཱ་ར་ཡ་ཕཊ་རྦད། དགྲ་བོ་བྱད་མ་ཆེ་གེ་མོའི་རིགས་སྔགས་དང་དམོད་པ་ནྲྀ་ཛཿརྦད་ནན།
སྟྭཾ་བྷ་ཡ་ལཾ་ནན། ཀཱ་ཡ་རྦད། ཐུཾ་རིལ་ཐུཾ་རིལ་རྦུད། ཝཱཀ་ནན་རྦད། ཐུཾ་རིལ་ཐུཾ་རིལ་རྦུད། ཙིཏྟ་རྦད། ཐུཾ་རིལ་ཐུཾ་རིལ་རྦུད། སྭཱད་སྭཱད་རྦད་ནན། ཨེ་ཡཾ་རཾ་བཾ་ལཾ་སུཾ་བྱད་མ་ཆེ་གེ་མོའི་རིགས་སྔགས་རྦོད་གཏོང་ནུས་མཐུ་ནྲྀ་ཛཿསྟྭཾ་བྷ་ཡ་ནན་ཆིངས་བྲུབ་ཟློག་སོད་ཡ། ཞེས་སྔགས་རིང་གི་མཇུག་ཏུ་བྲིས་བཟླས་གཉིས་ཀ་བྱ།
གཞན་ཐམས་ཅད་གོང་གི་མཐུ་བྱེད་དང་འགྲས་པའི་སྐབས་ཁོ་ན་ལྟར་བྱ། ནང་འགྲས་འདི་དང་གོང་གི་མཐུ་བྱེད་འགྲས་པའི་སྐབས་གཉིས་ཀྱི་མནན་པ་ནི་རབ་བྱད་མ་དེ་རང་གི་མལ་འོག་གམ། ལྷ་རྟེན་འོག ། འབྲིང་ཁོའི་ཐེམ་རྩའམ་འགྲམ། ཐ་ནའང་ཁོ་རང་གང་དུ་གནས་པ་དེ་ཕྱོགས་སུ་མནན་པ་ཡིན་ནོ། ། ཡང་ཤོར་སང་ཉི་མ་ཁྲོས་པའི་གཞུང་དུ་གཤིན་རྗེ་དམར་པོའི་རླུང་སྒྲུབ་རིགས་གཅིག་ལ། རང་གཤིན་རྗེ་དམར་པོའི་ལས་བྱང་དུ་གསལ་བ་ལྟར་བསྒོམས་པའི་གཡས་གཡོན་གཉིས་སུ་ཡུམ་རང་དང་འདྲ་བ་རེ་རེ། མདུན་དུའང་ལས་གཤིན་རང་དང་འདྲ་བ་གཅིག ༑ དེ་གསུམ་ག་ཞལ་གདངས་ལྗགས་བརྐྱངས་ནས་རང་གི་སྔགས་བགྲང་བའི་རོགས་བྱེད་པ། ལྷ་བཞི་གས་སྔགས་བགྲངས་པས་བྲུབ་ཁུང་ནང་གི་དགྲ་བོའི་སྲོག་སྙིང་གི་དྭངས་མ་ཡར་གཞིབས༑
མདངས་ཕྲོགས། དགྲ་བོ་ཐལ་བར་བརླགས། རང་འདྲའི་འཁོར་བསམ་གྱིས་མི་ཁྱབ་པ་སྤྲོས་པ་དང་རང་གི་ཐུགས་ཀ་ནས་ཀྱང་འོད་ཟེར་སྤྲོས། བགེགས་གང་དམིགས་རང་དབང་མེད་པར་ལ་ལས་མདུན་ནས་ཁྲིད། ལ་ལས་རྒྱབ་ནས་དེད། སྙིང་དཀར་ནག་མཚམས་ནས་ལྕགས་ཀྱུས་བཟུང༌། མགོ་ལ་ཐོ་བ་དང་དགྲ་སྟས་བསྣུན། ཁོའི་ཀླད་པ་དང་ཚེ་བཅུད་ཐམས་ཅད་ཁ་ནས་ལྷུད་ཀྱིས་བསྐྱུགས་ནས་བདག་ལ་ཐིམ། ཁོ་སྒྱེ་སྟོང་པ་ལྟར་ལྷེབ་ལྷེབ་གྱུར་ནས་དངངས་སྐྲག་འདར་ཞིང་ཆོ་ངེ་འདོན་བཞིན་པར་བྲུབ་ཁུང་ནང་གི་ལིངྒ་ལ་སིབ་སིབ་ཐིམ་པར་བསམ། ཁོའི་སྤྱི་བོར་རྡོ་རྗེ་རྒྱ་གྲམ་ལས་མེ་འབར་ཞིང་གཡས་སུ་འཁོར་ཞིང་ཀླད་ཁྲག་དཀྲུགས་ཤིང་གཏོར།
ཞབས་སུ་གཡུང་དྲུང་གཅིག་གཡོན་དུ་འཁོར་ནས་ཤ་ཁྲག་དམར་ཐ་ར་ར་བཏང༌། ལྷ་སྲིན་སྡེ་བརྒྱད་ཐམས་ཅད་ཀྱིས་ཐོབ་ཤ་ཧབ་ཤ་བྱས་ནས་རྡུལ་ཙམ་ཡང་མ་ལུས་པ་ཟོས་པར་བསམ་གསུངས་པ་འདི་རྣམས་ཀྱང་སྤྲོ་ན་བྱས་པས་ཤིན་ཏུ་ལེགས་པར་འདུག་གོ། ། ཡང་བསད་པའི་དུས་ཐུན་དྲུག་ཏུ་ཐུན་འཕེན་པའི་ཚེ། བྲུབ་ཁུང་དུ་དགྲ་བོ་དངོས་སུ་གསལ་བ་ལས། རང་ལྷའི་ང་རྒྱལ་གྱིས་མིག་འབུར་ཚུགས་སུ་བལྟ། པུས་མོ་གཡས་གྱེན་དུ་བསླང༌། གཡོན་ས་ལ་ཕབ། ལག་གཡོན་ཕྲེང་བ་བགྲང་གཡས་པས་ཐུན་འཕང་ངོ༌། ཡང་མནན་པའི་དུས་མཆོད་རྟེན་དབུ་རྩེ་མེད་པ་ཞིག་གི་བུམ་པར། ལོ་དང་ཟླ་བ་ལ་དགྲ་དར་བ་སོགས་ནས།
རྦད་སོད་ནན་ཆིངས་བྲུབ་ཀྱི་བར་བྲིས་པ་བཅུག་པས་ལིངྒའི་སྟེང་དུ་གནོན་པར་གསུངས་པའང་འདུག་པ་སྤྲོ་ན་བྱེད་ཆོག་པ་ཡིན་ནོ། ། དེ་ལྟར་གཤིན་རྗེ་དམར་པོའི་རླུང་སྒྲུབ་ཀྱི་ཞལ་ཤེས་གབ་སྦས་རྣམས་རང་ཉིད་བརྗེད་པར་འཇིགས་པ་དང༌། དམ་ལྡན་གྱི་སློབ་མ་ལ་ཕན་པའི་བློས་དུས་མཐའི་སྔགས་འཆང་ཐུགས་ཀྱི་རྡོ་རྗེས། རང་ལོ་ཞེ་དགུ་པ་ཆུ་ལུག་དབོ་ཟླའི་དུས་ཚེས་ལ་ཕོ་བྲང་སྲ་བརྟན་རྡོ་རྗེའི་གནས་མཆོག་ཏུ་བྲིས་པ་ཡིན་གྱི། གཞན་རྣམས་ལ་རླུང་སྒྲུབ་གཞུང་དང་ལས་བྱང་བྱིན་ཡང་ཞལ་གདམས་འདི་མི་སྦྱིན་ལ། ཅིས་ཀྱང་ཞལ་གདམས་འདིའང་སྦྱིན་དགོས་བྱུང་ན་ནང་འགྲས་ཀྱི་ཞལ་ཤེས་དེ་རེ་རེ་ཙམ་ལས་མི་སྤེལ་བ་དམ་ཚིག་ཡིན་ནོ། ། ནང་འགྲས་ཀྱི་ཞལ་ཤེས་འདི་མང་པོ་ལ་སྤེལ་ན་གཤིན་རྗེ་དམར་པོའི་བཀའི་ཆད་པ་དྲག་པོ་ཐོག་ལྟར་ཕོབ་ཅིག ། ས་མ་ཡ་ཧོཿ ཁ་ཐཾ། རྒྱ་རྒྱ་རྒྱ༔
ཡང་ཞལ་གདམས་སུ་དགྲ་སྲི་སྤྱིར་མནན་པ་རྟ་བོང་ཁྱི་སོགས་ལོང་ག་ཅན་གྱི་ཁྲག་གིས་ལིངྒ་བྲི། སྲོག་ལ་བྱེད་ན་གྲི་ཁྲག་ཕག་ཁྲག་དུག་སྣ་སྦྱར་བས་བྲི། མཛེ་གཏོང་ན་མཛེ་ཁྲག་གིས་བྲི། མནན་པའི་ས་ནི། མཛེ་གྲིར་གསོད་ན་ཤིང་སྡོང་སྐམ་པོ་དང་ཟམ་རྔུ་ལ་མནན། གྲི་འཐབ་ཏུ་གསོད་ན་ལུང་གསུམ་འདུས་པའི་ས་སྣ་དང་བྲག་སྣ་གསུམ་སྣ། བྲག་སེང་གེ་འདྲ་བ། སྟག་འདྲ་བའི་ཁ། སྤྲེའུ་འདྲ་བའི་ལག་པ། བྱི་ལ་འདྲ་བའི་མཆུ།
སྦར་མོའི་གདེངས་པ་འདྲ་བའི་སྣ་ལ་གཏད། འགུགས་པའི་དུས་སུ་རྐྱང་སུ་བྱུང་ན་རྒྱལ་རིགས། རི་དྭགས་གཞན་རྗེ་རིགས། སེམས་ཅན་སྣ་ཚོགས་དམངས་རིགས། གཡག་ནི་རིགས་གདུག་པ་ཅན། ར་དང་ལུག་ནི་རིགས་ཁ་འཐོར་བ༑ མཛོ་དང་དྲེལ་ནི་བནྡེ། འུག་པ་ནི་བོན་པོ་ཁུག་རྟགས་ཡིན། དགྲ་དངོས་བཟུང་བཀྱིགས་སོགས་བྱེད་པའང་འབྱུང་ངོ༌། ། ཡང་མི་བསད་པ་དང༌།
སེམས་ཅན་བསད་པ་དང༌། ཤིང་བཅད་པ་སོགས་བྱུང་ན་བསད་རྟགས་ཡིན། བཤས་པ་རྨིས་ན་དགྲ་ལ་ན་ཚ་འབྱུང་ངོ༌། ། ཤ་བ་རྟ་གཡག་ར་ལུག་སོགས། ། བཤས་བསད་སྙིང་ཕྱུང་བཙོས་དང་བསྲེགས། ། དངོས་སུ་སྡེ་བརྒྱད་རྣམས་ཀྱིས་ཟོས། ། དེ་འདྲ་རྨིས་ན་བསད་རྟགས་ཡིན། ། ཞིང་རྨོས་ཁལ་བཀལ་རི་ཉིལ་དང༌། ། ཐ་བ་རྐོ་དང་ཆུ་དར་ཆགས། ། ཕ་བོང་བཟུང་བས་ཟློག་དམིགས་ནས། །
དེ་ནས་མནན་པའི་ལས་བྱའོ། ། ཞེས་གསུངས་ཀྱང་བདུན་ཕྲག་གཅིག་གཉིས་ཙམ་བསྒྲུབས་པས་རྟགས་མ་བྱུང་ན་གནད་ལ་དལ་དབབ་ཅིང་ལན་ཆགས་མཇལ་བ་སོགས་ཀིཾ་ཀཾ་ཆེན་མོའི་གཞུང་ལྟར་བྱའོ།། །། སརྦ་མངྒ་ལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
