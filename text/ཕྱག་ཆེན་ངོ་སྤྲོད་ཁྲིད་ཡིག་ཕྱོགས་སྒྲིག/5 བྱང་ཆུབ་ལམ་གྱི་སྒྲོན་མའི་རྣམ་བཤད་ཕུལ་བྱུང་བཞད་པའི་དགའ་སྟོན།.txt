ཕྱག་རྒྱ་ཆེན་པོའི་ལྟ་བ་སྤྱི་ཁྱབ་ཏུ་ངོ་སྤྲོད་པའི་ཁྲིད་ཡིག་ཕྱོགས་སྒྲིག
པོད ༥
བྱང་ཆུབ་ལམ་གྱི་སྒྲོན་མའི་རྣམ་བཤད་ཕུལ་བྱུང་བཞད་པའི་དགའ་སྟོན།
༄༅། །བྱང་ཆུབ་ལམ་གྱི་སྒྲོན་མའི་རྣམ་བཤད་ཕུལ་བྱུང་བཞད་པའི་དགའ་སྟོན་ཞེས་བྱ་བ་བཞུགས། ༄༅། །ན་མོ་གུ་རུ་མཉྫུ་གྷོ་ཥཱ་ཡ། བདེ་གཤེགས་ཀུན་གྱི་སྐུ་གསུམ་ཡེ་ཤེས་ལྔ། ། གཅིག་ཏུ་བསྡུས་པ་ཉི་མའི་གཉེན་གྱི་གཙོ། ། ཟླ་མེད་སྟོན་པ་ཤཱཀྱའི་རྒྱལ་པོ་དང༌། ། མ་ཕམ་འཇམ་པའི་དབྱངས་ལ་གུས་ཕྱག་འཚལ། ། བདེ་གཤེགས་ལམ་བཟང་དྲང་ངེས་ཤིང་རྟ་ཆེ། ། རྣམ་དཔྱོད་གསེར་གྱི་ཐ་གུས་འདྲེན་མཛད་པ། ། ཀླུ་སྒྲུབ་ཐོགས་མེད་མགོན་པོ་ཞི་བ་ལྷ། ། སྲས་དང་བཅས་པའི་ཞབས་ལ་སྙིང་ནས་འདུད། །
ལྔ་བརྒྱའི་གཙུག་རྒྱན་དཔལ་ལྡན་མར་མེ་མཛད། ། རྒྱལ་བ་གཉིས་པ་བློ་བཟང་གྲགས་པའི་དཔལ། ། སངས་རྒྱས་ཡེ་ཤེས་སྐྱབས་གསུམ་ཀུན་གྱི་དངོས། ། རྩ་རྒྱུད་བླ་མ་རྣམས་ལ་གུས་བཏུད་ནས། ། རྒྱལ་བའི་གསུང་རབ་ཀུན་གྱི་གནད་བསྡུས་པ། ། ཤིང་རྟ་ཆེན་པོ་གཉིས་ཀྱི་བཞེད་པའི་ཕུལ། ། མར་མེ་མཛད་པའི་ཐུགས་ཀྱི་བཅུད་ཕྱུང་བ། ། བྱང་ཆུབ་ལམ་གྱི་སྒྲོན་མ་བཤད་པར་བྱ། ། ༈ དེ་ལ་འདིར་ས་གསུམ་གྱི་སྒྲོན་མེ་གཅིག་པུ་ཐུབ་པའི་གསུང་རབ་ཐམས་ཅད་ཀྱི་བཅུད་བསྡུས་པ། ཤིང་རྟ་ཆེན་པོ་གཉིས་ཀྱི་ཟབ་རྒྱས་ཀྱི་ལམ་སྲོལ།
བརྒྱུད་པའི་ཆུ་བོ་གསུམ་འདྲེས་ཀྱི་མན་ངག་མངོན་མཐོ་ངེས་ལེགས་ཀྱི་ལམ་ཆེན། མདོ་དང་དགོངས་འགྲེལ་མཐའ་དག་གི་ལྡེ་མིག ། རྒྱ་བོད་ཀྱི་མཁས་གྲུབ་ཐམས་ཅད་ཀྱི་གཤེགས་བཤུལ། སྐྱེས་བུ་གསུམ་གྱིས་ཉམས་སུ་བླང་བྱ་མ་ཚང་བ་མེད་པ་སྟོན་པའི་གཞུང་བྱང་ཆུབ་ལམ་གྱི་སྒྲོན་མ་ནི་གང་བཤད་པར་བྱ་བའི་ཆོས་སོ། ། དེ་ལ་དཔལ་ནཱ་ལེནྡྲའི་མཁས་པ་རྣམས་དག་པ་གསུམ་གྱི་སྒོ་ནས་ཆོས་འཆད་པར་བཞེད་ཀྱང༌། ཕྱིས་བྲི་ཀཱ་མ་ལ་ཤཱི་ལའི་མཁས་པ་རྣམས་ནི། ཆོས་རྩོམ་པ་པོའི་ཆེ་བ༑ ཆོས་ཀྱི་ཆེ་བ། དེ་ལ་ཉན་བཤད་ཇི་ལྟར་བྱ་བའི་ཚུལ་གསུམ་སྔོན་དུ་གལ་ཆེ་བར་བཞེད་པ་ལྟར་རྗེ་ཐམས་ཅད་མཁྱེན་པས་ཀྱང་ལམ་གྱི་རིམ་པ་འཆད་པར་མཛད་པ་བཞིན། ༈ འདི་འཆད་པ་ལ་བཞི།
ཆོས་རྩོམ་པ་པོའི་ཆེ་བ། ཆོས་ཀྱི་ཆེ་བ། ཆོས་ལ་ཉན་བཤད་བྱ་ཚུལ། གདམས་པ་དངོས་ཀྱི་དོན་ནོ། ། དང་པོ་ནི། གཞུང་འདི་མཛད་པ་པོ་ནི། བསྐལ་བ་བཟང་པོའི་བྱང་ཆུབ་སེམས་དཔའ་པཎྜི་ཏ་ཆེན་པོ་དཱི་པཾ་ཀ་ར་ཤྲཱི་ཛྙཱ་ན། མཚན་གཞན་དཔལ་ལྡན་ཨ་ཏི་ཤ་ཞེས་གྲགས་པ་སྟེ། དེའི་ཆེ་བ་ལ། བརྗོད་ཚུལ་མང་ཡང༌།
བདག་ཅག་གི་རྗེ་ཐམས་ཅད་མཁྱེན་པའི་བཞེད་པ་ལྟར་ན་གསུམ། རིགས་ཕུན་སུམ་ཚོགས་པར་སྐྱེ་བ་བཞེས་པ། རྟེན་དེ་ལ་ཡོན་ཏན་བརྙེས་པ། བརྙེས་ནས་བསྟན་པ་ལ་བྱ་བ་མཛད་པའོ། ། དང་པོ་ནི་བྱང་ཆུབ་སེམས་དཔའ་ཞི་བ་འཚོ་ཡང་འཁྲུངས་པའི་རྒྱུད། རྒྱ་གར་བ་རྣམས་ས་ཧོར་ཞེས་ཟེར། བོད་རྣམས་ཟ་ཧོར་ཞེས་ཟེར་བའི་རྒྱལ་རིགས་ཆེན་པོར་སྐུ་འཁྲུངས་པ་ཡིན་ཏེ། ལོ་ཙཱ་བས། རིགས་ཀྱི་ནང་ནས་མཆོག་གྱུར་པ། ཁྱོད་ནི་རྒྱལ་པོའི་རིགས་སུ་འཁྲུངས། །
དྲེགས་པས་མྱོས་པ་ཐམས་ཅད་ཀྱང༌། ། ཞབས་ཀྱི་པདྨར་སྤྱི་བོས་གཏུགས། ། ཞེས་འབྱུང་བ་ལྟར་རོ། ། ༈ གཉིས་པ་ལ་གཉིས། མང་དུ་མཁྱེན་པ་ལུང་གི་ཡོན་ཏན་བརྙེས་ཚུལ། ཚུལ་བཞིན་བསྒྲུབས་པ་རྟོགས་པའི་ཡོན་ཏན་བརྙེས་ཚུལ་ལོ། ། དང་པོ་ནི་ཐུན་མོང་བ་རིག་པའི་གནས་ལྔ་དང༌། བརྟག་པའི་བསྟན་བཅོས་དང༌། ལུགས་ཀྱི་བསྟན་བཅོས་མང་པོ་དང༌། ཉན་ཐོས་སྡེ་བཞིའི་སྡེ་སྣོད་གསུམ་དང༌།
ཐུན་མོང་མ་ཡིན་པ་བྱེ་བྲག་བཤད་པ་དང༌། ཐེག་པ་ཆེན་པོའི་སྡེ་སྣོད་གསུམ་དང༌། རྒྱུད་སྡེ་བཞི་དང༌། སེམས་ཙམ་དང་དབུ་མའི་གྲུབ་པའི་མཐའ་ཐམས་ཅད་ལ་ལེགས་པར་སྦྱངས་ཤིང༌། མཁས་པར་མཁྱེན་པ་ཡིན་ཏེ། བསྟོད་པ་ལས། ཐེག་པ་གསུམ་དང་སྡེ་སྣོད་གསུམ། ཁྱོད་ནི་མཁས་པ་ཆེན་པོ་ཡིན། ཁྱོད་ནི་མཁས་པ་མང་པོ་ཡིས། ། བདར་ལ་བདར་བའི་སྐྱེས་བུ་ཡིན། །
ཞེས་གསུངས་པའི་ཕྱིར། ༈ གཉིས་པ་ནི་རྒྱལ་བའི་ལུང་གི་བསྟན་པ་མཐའ་དག་སྡེ་སྣོད་གསུམ་དུ་འདུ་བས། རྟོགས་པའི་བསྟན་པ་ཡང་བསླབ་པ་གསུམ་དུ་འདུའོ། ། དེ་ལ་ཚུལ་ཁྲིམས་ཀྱི་བསླབ་པ་དང་ལྡན་པ་ནི། སོ་ཐར་དང༌། བྱང་སེམས་དང༌། རིག་པ་འཛིན་པའི་སྡོམ་པ་ལེགས་པར་མནོས་ནས། ཉེས་པས་ནམ་ཡང་མ་གོས་པའི་ཚུལ་ཁྲིམས་ཀྱིས་ཡང་དག་པར་བསྡམས་པ་ཡིན་ཏེ། བསྟོད་པ་ལས། དྲན་དང་ཤེས་བཞིན་ལྡན་པ་ཡིས། །
ཚུལ་བཞིན་མ་ཡིན་ཡིད་མི་མཛད། ། ཅེས་གསུངས་པའི་ཕྱིར། ཏིང་ངེ་འཛིན་གྱི་བསླབ་པ་དང་ལྡན་པ་ནི། ཐུན་མོང་བ་ཞི་གནས་དང༌། ཐུན་མོང་མ་ཡིན་པ་བསྐྱེད་རིམ་གྱི་ཏིང་ངེ་འཛིན་ཤིན་ཏུ་བརྟན་པ་མངའ་བ་ཡིན་ཏེ། བསྟོད་པར། གསང་སྔགས་ཐེག་པའི་གཞུང་ལྟར་ན། བསྐྱེད་པའི་རིམ་པ་བརྟན་པར་ངེས། ། ཞེས་གསུངས་པའི་ཕྱིར། ཤེས་རབ་ལ་ཡང༌།
ཐུན་མོང་བ་སྟོང་ཉིད་རྟོགས་པའི་ལྷག་མཐོང་དང༌། ཐུན་མོང་མ་ཡིན་པ་རྫོགས་རིམ་གྱི་ཏིང་ངེ་འཛིན་ཁྱད་པར་ཅན་མངའ་བ་ཡིན་ཏེ། བསྟོད་པ་ལས། ཁྱོད་ནི་སྟོང་ཉིད་རྣལ་འབྱོར་པ༑ ༑ དྲི་མེད་རྡོ་རྗེའི་ཐུགས་དང་ལྡན། ། ཞེས་པ་ལྟར་རོ། ། ༈ བསྟན་པ་ལ་བྱ་བ་མཛད་པ་ལ་རྒྱ་བོད་གཉིས་ལས། དང་པོ་ནི་རྡོ་རྗེ་གདན་བྱང་ཆུབ་ཆེན་པོའི་ཕོ་བྲང་དུ་མུ་སྟེགས་ཀྱི་སྨྲ་བ་ངན་པ་ལན་གསུམ་དུ་ཆོས་ཀྱིས་ཕམ་པར་མཛད་ནས་སངས་རྒྱས་ཀྱི་བསྟན་པ་བཟུང་ཞིང༌། ཇོ་བོ་རང་ཉིད་ཕལ་ཆེན་སྡེ་པ་ཡིན་ཀྱང༌། ཕྱོགས་རིས་མེད་པར་སྡེ་པ་བཅོ་བརྒྱད་པོ་སོགས་དེ་དུས་ཀྱི་སངས་རྒྱས་པ་ཀུན་གྱིས་ཚད་མར་བྱས་ནས་ལུང་ལེན་པ་དང་གཙུག་གི་རྒྱན་དུ་འཛིན་ཏེ།
བསྟོད་པ་ལས། བྱང་ཆུབ་ཆེན་པོའི་ཕོ་བྲང་དུ། ། ཐམས་ཅད་འདུས་ཤིང་ཚོགས་པ་ན། ། རང་དང་གཞན་གྱི་སྡེ་པ་ཡི། ། གྲུབ་མཐའ་ངན་པའི་རྒོལ་བ་ཀུན། ། སེང་གེའི་ང་རོའི་སྒྲ་སྐད་ཀྱིས། ། ཐམས་ཅད་ཀྱི་ནི་ཀླད་པ་འགེམས་ཞེས་དང༌། མ་ག་དྷ་ཡི་ཡུལ་གྱི་ནི། ། གནས་གཞི་མ་ལུས་ཐམས་ཅད་ཀྱི།། སྟོན་པའི་འཁོར་ནི་བཞི་པོ་ཡི། །
ཀུན་གྱི་གཙུག་གི་ནོར་བུར་གྱུར། ། ཅེས་གསུངས་པ་ལྟར་རོ། ། ༈ གཉིས་པ་ནི། བོད་དུ་ཕེབས་ནས་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་མཐའ་ཡས་པ་བསྐོར་ཞིང་གཞུང་བྱང་ཆུབ་ལམ་གྱི་སྒྲོན་མ་མཛད་པ་ལ་སོགས་པའི་སྒོ་ནས་རྒྱལ་བའི་བསྟན་པའི་སྲོལ་ནུབ་པ་རྣམས་གསར་དུ་བཙུགས། སྲོལ་ཅུང་ཟད་ཡོད་པ་རྣམས་གསལ་བར་མཛད། མ་རྟོགས་པ་དང་ལོག་པར་རྟོག་པ་དང༌། ཐེ་ཚོམ་གྱི་དྲི་མས་སྦགས་པ་རྣམས་བསལ་ཏེ། བསྟན་པ་རིན་པོ་ཆེ་གཞི་ནས་ཉིན་མོར་མཛད་པས། ཀུན་ཀྱང་མངོན་མཐོ་དང་ངེས་ལེགས་ཀྱི་ལམ་མ་ནོར་བ་ལ་དངོས་དང་བརྒྱུད་པས་འཁྲིད་པར་མཛད་པ་ཡིན་ཏེ། བསྟོད་པ་ལས།
ཇོ་བོ་བོད་དུ་མ་བྱོན་ན། ། ཐམས་ཅད་ལོང་བ་བཞིན་དུ་གྱུར། ། མཁྱེན་པ་རྒྱས་པ་ཁྱོད་བྱོན་པས། ། བོད་དུ་ཡེ་ཤེས་ཉི་མ་ཤར། ། ཞེས་གསུངས་པ་ལྟར་ཡིན་ལ། རྒྱས་པར་གཞན་དུ་ཤེས་པར་བྱའོ། ༈ །གཉིས་པ་ཆོས་ཀྱི་ཆེ་བ་ནི། ལག་སོར་བའི་ཞལ་ནས། འདི་བསྟན་བཅོས་འཕྲུལ་གྱི་ལྡེ་མིག་བྱ་བ་ཡིན། འཕྲུལ་གྱི་ལྡེ་མིག་གཅིག་གིས་སྒོ་ལྕགས་ཐམས་ཅད་ཕྱེད་པ་ཞིག་ཡོད།
དེ་བཞིན་དུ་ལམ་སྒྲོན་འདི་གཤའ་མ་ཞིག་ཤེས་ན། སྡེ་སྣོད་མ་ལུས་པ་གོ་ནས་འོང་བ་ཡིན་གསུངས་ཤིང༌། དགེ་བཤེས་ལོ་ཙཱ་བའི་ཞལ་ནས་ཀྱང༌། འདི་ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲུབ་ཐབས་ཡིན་གསུངས་ཏེ། དེ་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ལ་བརྒྱད་དང༌། དྲུག་དང༌། གསུམ་དུ་སྟོན་པ་ལས། འདིར། ཡུལ་ནི་རྣམ་པ་གསུམ་པོ་རྒྱུ། ། སྦྱོར་བ་བཞི་ཡི་བདག་ཉིད་དང༌། །
ཆོས་སྐུ་འཕྲིན་ལས་འབྲས་བུ་ནི། ། དོན་བསྡུས་གཞན་ཏེ་རྣམ་པ་གསུམ། ། ཞེས་གསུངས་པ་ལྟར་མངོན་རྟོགས་གསུམ་དུ་བསྡུས་པའི་ལུགས་ཡིན་ཏེ། འདི་ལ་རྟེན་གྱི་གང་ཟག ། ཤེས་པར་བྱ་བའི་ཡུལ། ཤེས་ནས་འཇུག་པའི་ཡུལ། ཉམས་སུ་བླང་བའི་ཐབས། ཉམས་སུ་བླངས་པའི་འབྲས་བུ་དང་ལྔའོ། ། དང་པོ་ནི། སངས་རྒྱས་རྣམས་ལ་ལྷག་པར་བྱས། །
ཞེས་སོགས་ཀྱིས་སྟོན། གཉིས་པ་ནི། གཞུང་ལམ་སྙིང་པོའི་ཤེར་ཕྱིན་གསུམ། ལམ་ལ་མངོན་པར་རྟོགས་པ་བརྒྱད། སྙིང་པོའི་དོན་སྤྲོས་པ་དང་བྲལ་བའོ། ། ༈ གསུམ་པ་ནི། ཀུན་མཁྱེན་གསུམ་མོ། ། བཞི་པ་ནི་སྦྱོར་བ་བཞིའོ། ། ལྔ་པ་ནི་ཆོས་སྐུ་འཕྲིན་ལས་དང་བཅས་པའོ། ། བྱང་ཆུབ་ལམ་གྱི་སྒྲོན་མ་ཞེས་པའི་མཚན་དོན་ཡང༌།
བྱང་ཆུབ་ནི་འབྲས་བུ་ཕུན་སུམ་ཚོགས་པ་སྟེ་རྣམ་མཁྱེན་ནོ། ། ལམ་ནི་རྒྱུ་ཕུན་སུམ་ཚོགས་པ་ལམ་ཤེས་ཏེ། དེ་ཡང་སྦྱོར་བ་བཞིས་བསྡུས་པའོ། ། རྒྱུ་འབྲས་གཉིས་ཀ་ཕུན་སུམ་ཚོགས་པ་ནི་གཞི་ཤེས་ཏེ། དེ་ཡང་དཔེའི་སྒོ་ནས་སྒྲོན་མ་ཞེས་མི་གསལ་བ་གསལ་བར་ཕྱཻད་པས་མཚོན་དེ་ལྟར་བཏགས་པ་ལགས་ཞེས་གསུངས། པོ་ཏོ་བའི་ཞལ་ནས། ཅི་ཡང་སྲིད་ཤོག་བྱང་གཉིས་པོ་ཞིག་སྡེ་སྣོད་ཐམས་ཅད་ཀྱི་འགྲེལ་པར་སོང་བས། ཁོ་བོའང་རྒས་ཁར་སྟོན་པ་གཅིག་ཏུ་གྱུར་ཏེ་སོང་གསུངས། སྟབས་ཀ་བའི་ཞལ་ནས་ཀྱང༌། ལམ་སྒྲོན་ཡིག་ཀློག་བག་རེ་བྱས་པས།
དེ་གཞུང་ཐམས་ཅད་གདམས་ངག་ཏུ་གོ་བ་ཞིག་བྱུང་གསུངས། དེ་ལྟར་ན་ཇོ་བོས་མཛད་པའི་བསྟན་བཅོས་མང་དུ་ཡོད་ཀྱང་རྩ་བ་ལྟ་བུ་ཡོངས་སུ་རྫོགས་པ་ནི་ལམ་སྒྲོན་ཡིན་ཏེ། མདོ་སྔགས་གཉིས་ཀའི་གནད་བསྡུས་པས། བརྗོད་བྱ་ཡོངས་སུ་རྫོགས་པ་དང༌། སེམས་འདུལ་བའི་རིམ་པ་གཙོ་བོར་སྟོན་པས་ལག་ཏུ་བླང་བདེ་བ་དང༌། ཤིང་རྟ་ཆེན་པོ་གཉིས་ཀྱི་ལུགས་ལ་མཁས་པའི་བླ་མ་གཉིས་ཀྱི་གདམས་པས་བརྒྱན་པས་ལུགས་གཞན་ལས་ཁྱད་པར་འཕགས་པ་ཡིན་པའི་ཕྱིར། གཞུང་ལམ་གྱི་སྒྲོན་མ་འདི་ཆོས་ཅན། ཆེ་བ་ཁྱད་པར་ཅན་དང་ལྡན་པ་ཡིན་ཏེ། ཇི་སྐད་དུ། འཛམ་གླིང་མཁས་པ་ཡོངས་ཀྱི་གཙུག་གི་རྒྱན། །
སྙན་པའི་བ་དན་འགྲོ་ན་ལྷང་ངེ་བ། ། ཀླུ་སྒྲུབ་ཐོགས་མེད་གཉིས་ལས་རིམ་བཞིན་དུ། ། ལེགས་བརྒྱུད་བྱང་ཆུབ་ལམ་གྱི་རིམ་པ་ནི། ། སྐྱེ་དགུའི་འདོད་དོན་མ་ལུས་སྐོང་བས་ན། ། གདམས་པ་རིན་ཆེན་དབང་གི་རྒྱལ་པོ་སྟེ། ། གཞུང་བཟང་སྟོང་གི་ཆུ་བོ་འདུ་བའི་ཕྱིར། ། དཔལ་ལྡན་ལེགས་པར་བཤད་པའི་རྒྱ་མཚོའང་ཡིན། ། བསྟན་པ་ཐམས་ཅད་འགལ་མེད་རྟོགས་པ་དང༌། ། གསུང་རབ་མ་ལུས་གདམས་པར་འཆར་བ་དང༌། ། རྒྱལ་བའི་དགོངས་པ་བདེ་བླག་རྙེད་པ་དང༌། །
ཉེས་སྤྱོད་ཆེན་པོའི་གཡང་ས་ལས་ཀྱང་སྲུང༌། ། དེ་ཕྱིར་རྒྱ་བོད་མཁས་པའི་སྐྱེ་བོ་ནི། ། སྐལ་ལྡན་དུ་མས་བསྟེན་པའི་གདམས་པ་མཆོག ། སྐྱེས་བུ་གསུམ་གྱི་ལམ་གྱི་རིམ་པ་ཡིས། ། ཡིད་རབ་མི་ཕྲོགས་དཔྱོད་ལྡན་སུ་ཞིག་ཡོད། ། ཅེས་གསུངས་པའི་ཕྱིར། གསུམ་པ་ཆེ་བ་གཉིས་དང་ལྡན་པའི་ཆོས་ལ་ཉན་བཤད་ཇི་ལྟར་བྱ་བའི་ཚུལ་ནི། བདག་ཅག་གི་རྗེ་ཐམས་ཅད་མཁྱེན་པས། ལམ་གྱི་རིམ་པར་ཉན་པའི་ཚུལ། བཤད་པའི་ཚུལ།
མཇུག་ཏུ་ཐུན་མོང་དུ་ཇི་ལྟར་བྱ་བའི་ཚུལ་གསུངས་པ་ལྟར་ཤེས་པར་བྱའོ།། ༈ བཞི་པ་གདམས་པ་དངོས་ཀྱི་དོན་ལ་བཞི། མཚན་གྱི་དོན། འགྱུར་གྱི་ཕྱག ། གཞུང་གི་དོན། མཇུག་གི་དོན་ནོ། ། དང་པོ་ནི། རྒྱ་གར་སྐད་དུ། བོ་དྷི་པ་ཐ་པྲ་དཱི་པ། བོད་སྐད་དུ།
བྱང་ཆུབ་ལམ་གྱི་སྒྲོན་མ་ཞེས་བྱ་ལ། དེ་ཡང་བོ་དྷི་ནི་བྱང་ཆུབ། པ་ཐ་ནི་ལམ། པྲ་དཱི་པ་ནི་སྒྲོན་མ་ཞེས་པར་བསྒྱུར་རོ། ། མཚན་བཤད་ན། བསྟན་བཅོས་འདི་ཆོས་ཅན། བྱང་ཆུབ་ལམ་གྱི་སྒྲོན་མ་ཞེས་བྱ་སྟེ། སྤངས་རྟོགས་ཀྱི་བདག་ཉིད་ཅན་གྱི་སངས་རྒྱས་ཀྱི་ཡེ་ཤེས་ནི་བྱང་ཆུབ་དང༌། དེར་བགྲོད་པའི་ས་བཅུའམ་ལམ་ལྔའི་རང་བཞིན་གསལ་བར་བྱེད་ཅིང༌། དེ་དག་ལ་མ་རྟོགས་པ་དང༌།
ལོག་པར་རྟོག་པ་དང༌། ཐེ་ཚོམ་གྱི་མུན་པ་མ་ལུས་པ་སེལ་བར་བྱེད་པའིབསྟན་བཅོས་ཡིན་པས་དེ་ལྟར་བརྗོད་པའི་ཕྱིར། སངས་རྒྱས་ཀྱི་ཡེ་ཤེས་ཆོས་ཅན། བྱང་ཆུབ་ཅེས་བྱ་སྟེ། སྒྲིབ་གཉིས་མ་ལུས་པ་བྱང་ཞིང༌། ཇི་ལྟ་ཇི་སྙེད་ཀྱི་ཆོས་ཐམས་ཅད་མ་ལུས་པ་ཆུབ་པའི་ཕྱིར། སྟོན་པ་རིན་པོ་ཆེའི་ཞལ་ནས། འོ་སྐོལ་གྱི་སྐད་ལ་བྱང་གྲུབ་ཏུ་འོད་གསུངས། ས་བཅུའམ་ལམ་ལྔ་ཆོས་ཅན། ལམ་ཞེས་བྱ་སྟེ།
བྱང་ཆུབ་ཆེན་པོར་བགྲོད་བྱེད་ཀྱི་གཤེགས་བཤུལ་ཡིན་པའི་ཕྱིར། དོན་ནི་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་གསལ་བར་བྱེད་པ་ཞེས་བྱ་བའི་ཐ་ཚིག་སྟེ། ཇོ་བོའི་ཞལ་ནས། ཆོས་ཐམས་ཅད་དོན་ལ་མཚན་དུ་གསོལ་བ་ལགས་ཞེས་གསུངས་པ་ལྟར་རོ། ། བསྟན་བཅོས་བསྒྱུར་བའི་ཐོག་མར་རྒྱ་སྐད་སྨོས་པ་ལ་ཆོས་ཅན། དགོས་པ་གསུམ་ཡོད་དེ། ཆོས་ཁུངས་བཙུན་པར་ཤེས་པ། ལོ་པཎ་རྒྱལ་བློན་རྣམས་ལ་བྱས་ཤེས་དྲིན་གཟོ་སྐྱེ་བ། སཾ་སྐྲྀ་ཏའི་སྐད་ལོབས་སྐྱེན་ཞིང༌། དེ་ལ་བག་ཆགས་བཞག་པའི་ཆེད་ཡིན་པའི་ཕྱིར།
གཉིས་པ་འགྱུར་ཕྱག་ནི། བྱང་ཆུབ་སེམས་དཔའ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཞེས་པའོ། ། ལོ་ཙཱ་བ་དགེ་སློང་དགེ་བའི་བློ་གྲོས་ཀྱིས། འདི་ལྟར་རྗེ་བཙུན་འཇམ་དཔལ་ལ་འགྱུར་ཕྱག་མཛད་པ་ཆོས་ཅན། དགོས་པ་ཡོད་དེ། བསྟན་བཅོས་འདི་མངོན་པར་ཤེས་པ་དང༌། འགྱུར་མཐར་ཕྱིན་པའི་ཆེད་ཡིན་པའི་ཕྱིར། འོ་ན་འདི་མངོན་པར་ཇི་ལྟར་འོང་སྙམ་ན། ངེས་པར་འོང་སྟེ།
མངོན་པའི་བརྗོད་བྱའི་གཙོ་བོ་ཟག་བཅས་ཟག་མེད་ཀྱི་ཤེས་རབ་གཉིས་འདིས་གཙོ་བོར་སྟོན་པའི་ཕྱིར་ཏེ། འཇིག་རྟེན་པའི་མཐོ་རིས་ལྷ་མི་ཐོབ་པའི་ཐབས་དང༌། དེ་ལས་འདས་པའི་ཐེག་པ་གསུམ་དང༌། ཐེག་ཆེན་གཉིས་ཀ་སྟོན་པས་མངོན་པར་ཤིན་ཏུ་འོང༌། འདི་མངོན་པར་འོང་བ་ར་སྒྲེང་པ་མིན་པས་མ་གོ་གསུངས་སོ། ། རྣམ་པ་གཅིག་ཏུ་བསྟན་བཅོས་འདི་རྒྱལ་བའི་བཀའ་མཐའ་དག་གི་དགོངས་འགྲེལ་ཡིན་པས། མངོན་པ་ཁོ་ན་མིན་ཡང༌། རྨ་དགེ་བའི་བློ་གྲོས་དེ། ལོ་ཆེན་གྱི་དངོས་སློབ་ཡིན་ལ། ལོ་ཆེན་གྱིས་འགྱུར་ཀུན་ལ་ལྷག་པའི་ལྷ་འཇམ་དབྱངས་ལ་ཕྱག་མཛད་པ་བཞིན་དུ་བླ་མའི་རྣམ་ཐར་བསྐྱངས་ཞེས་བྱའོ། །
༈ གསུམ་པ་གཞུང་གི་དོན་ལ་གསུམ། མཆོད་པར་བརྗོད་ཅིང་བཤད་པར་དམ་བཅའ་བ། གཞུང་དངོས་བཤད་པ། རྒྱུ་གང་ལ་བརྟེན་ནས་བརྩམས་པའོ། ། དང་པོ་ནི། དུས་གསུམ་རྒྱལ་བ་ཐམས་ཅད་དག་དང་དེའི་ཆོས། ། དགེ་འདུན་རྣམས་ལ་གུས་པ་ཆེན་པོས་ཕྱག་བྱས་ཏེ། ། སློབ་མ་བཟང་པོ་བྱང་ཆུབ་འོད་ཀྱིས་བསྐུལ་གྱུར་པས། ། བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱ། ། ཞེས་གསུངས་སོ། །
པོ་ཏོ་བའི་ཞལ་ནས། རྐང་པ་དང་པོ་གཉིས་ཀྱིས་ཐུན་མོང་བའི་སྐྱབས་གནས་བསྟན་ཞིང༌། ཕྱི་མ་གཉིས་ཀྱིས་བསྟན་བཅོས་འབྱུང་བའི་རྒྱུ་གླེང་བསླང་བ་བསྟན་ལགས་ཞེས་གསུངས། དེས་ན་བསྟན་བཅོས་རྩོམ་པའི་ཐོག་མར་གང་ལ་ཕྱག་བྱ་བའི་ཡུལ་བཞག་ཏུ་ཡོད་དེ། ཕྱོགས་བཅུ་དུས་གསུམ་གྱི་རྒྱལ་བ་སྟེ་སངས་རྒྱས་ཐམས་ཅད་དག་དང༌། དེའི་ཆོས་ཏེ་དུས་གསུམ་གྱི་སངས་རྒྱས་དེ་རྣམས་ཀྱིས་གསུངས་པའི་ཆོས་ནི་གསུང་རབ་ལུང་གི་ཚོགས་དང༌། དེ་ཉམས་སུ་ལེན་པ་སྒྲུབ་པའི་ཆོས་དང༌། དེ་མངོན་དུ་གྱུར་པ་རྟོགས་པའི་ཆོས་དང༌། དགེ་འདུན་ཞུགས་གནས་བརྒྱད་དང༌། རང་སངས་རྒྱས་དང༌།
བྱང་ཆུབ་སེམས་དཔའི་ས་ལ་གནས་པ་རྣམས་ཡིན་པའི་ཕྱིར། སངས་རྒྱས་ལ་ཡོན་ཏན་མཐའ་ཡས་པའི་སྒོ་ནས་བསྟོད་ཚུལ་ཡོད་ཀྱང༌། འདིར་རྒྱལ་བ་ཞེས་སྤངས་པའི་སྒོ་ནས་དངོས་སུ་བསྟོད་པས། རྟོགས་པའང་མཚོན་པ་ཡིན་ཏེ། སྤངས་རྟོག་ཕན་ཚུན་མི་འཁྲུལ་བའི་ཕྱིར་རོ། ། སངས་རྒྱས་བཅོམ་ལྡན་འདས་རྣམས་ལ་རྒྱལ་བ་ཞེས་བྱ་སྟེ། རྒྱུ་སྡིག་པའི་ཆོས་བཅོམ་ཞིང༌། སྡིག་འབྲས་བདུད་ཀྱི་གཡུལ་ལས་ཀྱང་རྒྱལ་བ་ཡིན་པའི་ཕྱིར་ཏེ། མདོ་ལས། ང་ནི་སྡིག་པའི་ཆོས་ལས་རྒྱལ། །
དེ་བས་ཉེར་འགྲོ་ང་རྒྱལ་ཡིན། ། ཞེས་དང༌། གཡུལ་ལས་རྣམ་པར་རྒྱལ་བ་བཞེངས་སུ་གསོལ། ། ཞེས་གསུངས་པའི་ཕྱིར། འདིས་ཐུན་མོང་བའི་སྐྱབས་གནས་བསྟན་པ་ལྟར་ན། རྒྱུ་ཟག་མེད་ལམ་གྱི་བདེན་པ་དང༌། འབྲས་བུ་འགོག་བདེན་གཙོ་བོར་བྱས་པའི་མྱང་འདས་ཆོས་སུ་བྱེད་དགོས་ཏེ། ཐུབ་དབང་གི་ནི་སྐུ་གསུམ་དང༌། ། མྱ་ངན་འདས་དང་གང་ཟག་བརྒྱད། ། ཅེས་འབྱུང་བས་སོ། །
ཞུགས་གནས་བརྒྱད་སོགས་ལ་དགེ་འདུན་ཞེས་བྱ་སྟེ། སྐྱབས་གནས་དང༌། དགེ་བ་ལ་ཤེས་ནས་དད་པ་ཐོབ་པས། དེ་ལ་འདུན་ཞིང་དབྱེ་བར་མི་ནུས་པའི་ཕྱིར་ཏེ། སངས་རྒྱས་ཆོས་དང་དགེ་འདུན་ནི། ། བདུད་རྣམས་བྱེ་བ་བརྒྱ་ཡིས་ཀྱང༌། ། གང་ཕྱིར་དབྱེ་བར་མི་ནུས་པས། ། དེ་ཕྱིར་དགེ་འདུན་ཞེས་བརྗོད་དོ། ། ཞེས་གསུངས་པའི་ཕྱིར། དེ་ལྟར་ན་དུས་གསུམ་དང༌།
དུས་གསུམ་གྱི་སངས་རྒྱས་དང༌། དུས་གསུམ་གྱི་ཆོས་འགོག་ལམ་གཉིས་དང༌། དུས་གསུམ་གྱི་འཕགས་པའི་གང་ཟག་ཐམས་ཅད་ལ་ཕྱག་འཚལ་ལོ། ། ཞེས་པའོ། ། རྟེན་གང་གིས་ན། ལྷ་བླ་མ་བྱང་ཆུབ་འོད་ཀྱིས། རྒྱ྄་གར་ནས་པཎྜི་ཏ་མང་དུ་སྤྱན་དྲངས་པ་རྣམས་ཀྱི་ནང་ནས། འདི་ཉིད་ཁོ་ན་ཐུགས་རྗེ་མཁྱེན་རབ་སྙིང་སྟོབས་ཕུལ་དུ་བྱུང་བར་མཐོང་ནས་ཨ་ཏི་ཤ་ཞེས་མཚན་གསོལ་བ་དེས་སོ། ། ཚུལ་ཇི་ལྟར་ན་སྐྱབས་གནས་ཀྱི་ཡོན་ཏན་མཐོང་བའི་ཐུགས་ཀྱིས་དྲངས་པའི་ལུས་ངག་གི་གུས་པ་ཆེན་པོས་སོ། ། བདག་ཉིད་ཆེན་པོ་འདི་ལ་རྒྱ་གར་ནའང་པཎྜི་ཏ་དང་བ་ཅན་བྱ་བར་གྲགས།
བོད་དུ་དགུང་ལོ་བདུན་ཅུ་ཟིན་ནས་ཀྱང་བྱིན་པ་འདར་ཧྲིལ་ཧྲིལ་ཕྱག་མཛད་པས། གཞན་གྱིས་བལྟས་པས་མིག་སྦྲིད་པའམ། ཁམས་ལྡོག་པ་ཙམ་འོང༌། ཇོ་བོ་ལྟ་བུ་འོ་སྐོལ་གཞོན་པས་ཀྱང་མི་འོང་གསུང་བར་གདའ། དེ་ལྟར་ཕྱག་མཛད་པ་ལ་དགོས་པ་ཡོད་དེ། བགེགས་ཀྱི་བར་ཆད་ཞི་ནས་རྩོམ་པ་མཐར་ཕྱིན་པ་དང༌། ཡ་རབས་དམ་པའི་སྤྱོད་པ་དང་མཐུན་པ་དང༌། འོ་སྐོལ་རྗེས་འཇུག་རྣམས་ལ་ལག་ལེན་དུ་བསླབ་པའི་ཆེད་དུ་ཡིན་པའི་ཕྱིར། ཏེ་ཞེས་པ་ལྷག་མ་འདྲེན་པས། དེ་ལྟར་ཕྱག་བྱས་ཏེ་ཅི་བྱ་ཞེ་ན།
བྱ་བ་ཁྱད་པར་ཅན་བྱེད་པ་ཡིན་ཏེ། བླ་ན་མེད་པའི་བྱང་ཆུབ་ཀྱི་ལམ་ཀུན་ཏུ་སྣང་བར་བྱེད་པའི་སྒྲོན་མ་ལྟ་བུའི་བསྟན་བཅོས་རབ་ཏུ་གསལ་བར་བྱ་བ་སྟེ་སྤཽར་བ་ཡིན་པའི་ཕྱིར༌། དེ་ལྟར་བསྟན་པའི་སྒྲོན་མེ་འདི་བཤད་པར་དམ་བཅའ་མཛད་པ་ཆོས་ཅན། དགོས་པ་ཡོད་དེ། རྩོམ་པ་མཐར་ཕྱིན་པར་མཛད་པའི་ཆེད་ཡིན་པའི་ཕྱིར། ཇི་ལྟར་རྩོམ་པའི་རྒྱུ་དང་རྐྱེན་ཡང་བཞག་ཏུ་ཡོད་དེ། རྒྱུ་ནི་འོག་ཏུ། མདོ་སོགས་ཆོས་ལས་བཤད་མཐོང་ནས། ། ཞེས་པས་འཆད་པར་འགྱུར་ལ། རྐྱེན་ནི།
དེ་ཡང་བླ་མ་མཉེས་པ་དང༌། བོད་ཐམས་ཅད་ཀྱི་བསྟན་པའི་བདག་པོར་བཞུགས་པས་སློབ་མ་བཟང་པོ་ཞེས་པོ་ཏོ་བ་བཞེད་ལ། རང་འགྲེལ་ལས། སློབ་མ་བཟང་པོ་ཞེས་བྱ་བ་ནི་ཐེག་པ་ཆེན་པོའི་སྣོད་ཡིན་པས་སོ། ། ཞེས་གསུངས་པ་ལྟར་ཆོས་རྒྱལ་བྱང་ཆུབ་སེམས་དཔའི་རིགས་སུ་འཁྲུངས་ཤིང༌། རྟེན་དགེ་སློང་དཀོན་མཆོག་ལ་མི་ཕྱེད་པའི་དད་པ་ཅན། མདོ་རྒྱུད་ལ་ཤེས་རབ་ཀྱི་སྤྱན་ཡངས་པ། ཇོ་བོ་དཀའ་བ་དུ་མས་སྤྱན་དྲངས་ཏེ། ཐུགས་ལ་བབ་པའི་དངོས་པོ་མཐའ་དག་གིས་མཉེས་པར་མཛད་པའི་རང་གི་སློབ་མ་བཟང་པོ་ལྷ་བླ་མ་བྱང་ཆུབ་འོད་ཀྱིས་བོད་དུ་བསྟན་པ་ལ་འདྲ་མི་འདྲའི་བབ་ཅོལ་མང་པོ་བྱུང་བས་ད་བསྟན་པ་སྤྱི་ལ་ཅི་ཕན་ཅིག་དགོས་ཚུལ་སྙན་དུ་གསོལ། ལོ་རྒྱུས་ཆེན་པོ་ལྟར་ན།
ཐེག་པ་ཐུན་མོང་བའི་དྲི་བ་གཉིས། ཕ་རོལ་ཏུ་ཕྱིན་པའི་དྲི་བ་གཉིས་སྔགས་ཀྱི་དྲི་བ་གསུམ་སྟེ་དྲི་བ་བདུན་མཛད་ནས། ཐེག་པ་ཆེན་པོ་མ་ལུས་པའི་དོན་ཚིག་ཉུང་ལ་དོན་འདུས་པ་བླ་མ་ཉིད་ཀྱིས་ཇི་ལྟར་སྐུ་ཉམས་སུ་བཞེས་པའི་བསྟན་བཅོས་ཞིག་མཛད་པར་ཞུ་ཞེས་བསྐུལ་བར་གྱུར་པས། ཇོ་བོས་ཀྱང་བསྟན་པ་སྤྱི་ལ་ཕན་པའི་ཆེད་དུ། མཐོ་ལྡིང་དུ་བསྟན་བཅོས་འདི་མཛད་པ་ཡིན་ཏེ། བྱང་ཆུབ་འོད་ཀྱིས་བསྐུལ་གྱུར་པས། ། ཞེས་པའི་རང་འགྲེལ་དུ། བོད་ཀྱི་ཡུལ་འདི་ན་སངས་རྒྱས་ཀྱི་བསྟན་པ་ཐེག་པ་ཆེན་པོའི་ལམ་འདི་ལ་ལོག་པར་རྟོག་པའི་གང་ཟག་བླ་མ་དགེ་བའི་བཤེས་གཉེན་གྱིས་ཡོངས་སུ་མ་ཟིན་པ་དག་རྩོད་ཅིང་ཟབ་པ་དང་རྒྱ་ཆེ་བའི་དོན་ལ་རང་གི་རྟོག་པས་དཔྱོད་ཅིང་སོ་སོ་ནས་མི་མཐུན་པ་མང་དུ་མཆིས་པས་དེ་དག་གི་ཐེ་ཚོམ་བསལ་དུ་གསོལ། ཞེས་བདག་ལ་ཡང་ནས་ཡང་དུ་བསྐུལ་བར་གྱུར་པས། དེའི་དོན་བདག་གིས་མདོ་ལ་སོགས་པའི་རྗེས་སུ་འབྲངས་ནས།
བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱའོ། ། ཞེས་གསུངས་པའི་ཕྱིར། ལམ་ཡིག་ཏུ་དྲི་བ་བདུན་ཞེས་པ་ལས་འདི་དང་འདི་ཞེས་མི་གསལ་ལ། སྟོད་དུ་ཇོ་བོ་ཕེབས་སྐབས། ཁུ་རྔོག་སོགས་དྲུག་གིས་ཐབས་ཤེས་ཡ་བྲལ་གྱིས་སངས་རྒྱའམ་མི་རྒྱ། བྱང་སྡོམ་གྱི་རྟེན་དུ་སོ་ཐར་དགོས་སམ་མི་དགོས། རྡོ་རྗེ་སློབ་དཔོན་གྱི་དབང་མ་ཐོབ་པར་རྒྱུད་འཆད་དུ་རུང་ངམ་མི་རུང༌། དབང་གོང་མ་གཉིས་ཚངས་པར་སྤྱོད་པས་བླང་དུ་རུང་ངམ་མི་རུང༌། དབང་མ་ཐོབ་པར་གསང་སྔགས་ཉམས་སུ་བླང་དུ་རུང་ངམ་མི་རུང་བྱ་བ་ལྔ་ཞུས་པས། ཇོ་བོའི་ཞལ་ནས།
ཁྱེད་རྣམས་ཐུགས་ཚོད་མི་གདའ། དེ་རྣམས་ལས་མང་བ། ལྷ་བཙུན་པས་ཞུས་ནས་ལམ་སྒྲོན་ན་བདོག་གསུངས། དེ་ལྟར་ན་ཕར་ཕྱིན་གྱི་དྲི་བ་གཉིས། སྔགས་ཀྱི་དྲི་བ་གསུམ་པོ་འདི་ལྔ་དང་འགྲིག་ལ༑ ཐེག་པ་ཐུན་མོང་གི་དྲི་བ་གཉིས་ཅི་ཡིན་རྩད་གཅོད། ནག་ཚོས་མཛད་ཟེར་བའི་ལམ་སྒྲོན་གྱི་འགྲེལ་པ་བཤད་པའི་རྒྱན་བྱ་བ་ཞིག་ན། དྲི་བ་བདུན་འདི་ལྟར་ཐེག་ཆེན་གྱི་ལམ་རྟེན་གྱི་གང་ཟག་ཇི་ལྟ་བུ། སོ་སྐྱེའི་རྟེན་ལ་བྱང་ཆུབ་ཀྱི་སེམས་སྐྱེ་མི་སྐྱེ། སོ་ཐར་གྱི་སྡོམ་པ་བྱང་སྡོམ་གྱི་རྟེན་དུ་དགོས་མི་དགོས།
སོ་ཐར་གྱི་སྡོམ་ལྡན་གྱིས་བྱང་སྡོམ་བླངས་ན་གནས་འགྱུར་རམ་གཉིས་ཀ་དང་ལྡན། ཚོགས་གཉིས་གསོག་པ་ལ་ཐབས་ཤེས་ཟུང་འབྲེལ་དུ་དགོས་སམ་མི་དགོས། དབུ་སེམས་གཉིས་ཡང་དག་པའི་དོན་དུ་གང་གཟུང༌། ཐེག་ཆེན་གསང་སྔགས་ཀྱི་སྒོར་ཞུགས་ན་ཇི་ལྟར་བྱ་ཞེས་པའི་ལན་གཞུང་དང་རིམ་གྱིས་སྦྱར། དགེ་བཤེས་སྟོན་པ༑ པོ་ཏོ་བ། ཤ་ར་བ་ཡབ་སྲས་ཀྱི་གསུང་སྒྲོས་དང༌། བཤད་པ་གང་དུའང་དྲི་བ་བདུན་དང༌། ལན་འདེབས་ཚུལ་སོགས་མ་བྱུང་ཡང༌། གཞུང་གི་བཤད་པ་ཞིབ་ཅིང༌།
ལས་དང་པོ་པས་ཉམས་སུ་ལེན་ཚུལ་ཕུལ་དུ་བྱུང་བར་ནི་མཆིས་སོ། ། དེ་ཡང་དགེ་བཤེས་ལོ་ཙཱ་བ་གཉིས་ཀྱིས་བཤད་ཉན་མཛད་ཀྱང་དེང་སང་རྒྱུན་ཆད༌། འདིའི་འཕྲིན་ལས་རྒྱས་པར་བྱེད་པ་པོ་ནི། འབྲོམ་སྟོན་པ་སྟེ། ཁོང་གིས་ཇོ་བོ་ལ། སློབ་མ་གཞན་རྣམས་ལ་ཆོས་གཞན་དང་གཞན་གནང༌། ཁོ་བོ་ལ་ལམ་གྱི་རིམ་པ་འདི་གནང་བ་ཅི་ལགས་ཞུས་པས། འདི་ཁྱོད་མིན་པ་གཞན་ལ་གཏད་ས་མ་རྙེད་པ་ཡིན་གསུངས་ཤིང༌། དགེ་བཤེས་སྟོན་པ་རང་ལ་འདི་ཀུན་གྱི་འདྲ་མི་འདྲ་ཞུས་པ་ན། ང་རྩོམ་པ་པོ་དངོས་ཀྱི་སློབ་མ་ཡིན་གསུངས་པ་དང༌།
ཡང་འདི་ལ་འགྲེལ་པ་ཞིག་བདོག་ན་ཞུས་ཙ་ན། འདིའི་འགྲེལ་པ་ད་ང་ཡིན་སྙམ་གསུངས་པ་ལགས་སྐད། དེའི་ཕྱིར་དགེ་བཤེས་སྟོན་པ་ནས་རྒྱུད་པ་རྣམས་རང་འགྲེལ་ཡོད་པ་མི་བཞེད་ཅིང༌། པོ་ཏོ་སྐོར་བའང་རང་འགྲེལ་གྱི་བཤད་པ་མི་མཛད་ལ། ལོ་ཙཱ་བའི་རྗེས་འབྲང་རྣམས་རང་འགྲེལ་ནག་ཚོའི་སྦས་ཆོས་སུ་བཞེད་དོ། ། ཤ་ར་བའི་ལམ་སྒྲོན་གྱི་གསུང་སྒྲོས་སུ་རང་འགྲེལ་གྱི་བཤད་པ་མ་མཛད་ཀྱང༌། ཁོང་གི་ལམ་རིམ་དུ། ཇོ་བོས་མཛད་པའི་ལམ་སྒྲོན་གྱི་འགྲེལ་པ་ལས་ཞེས་ལུང་དྲངས་པས་རང་འགྲེལ་གཏན་མི་བཞེད་པ་མ་ཡིན་ནོ། ། རྒྱལ་བ་ཙོང་ཁ་པ་ཆེན་པོ་ནི། འདི་ལ་ཇོ་བོ་རང་ཉིད་ཀྱིས།
དཀའ་འགྲེལ་ཞིག་མཛད་པ་ལ། གཞན་གྱིས་ཅུང་ཟད་བསྣན་པ་འདྲ་གསུངས་སོ། ། མདོར་ན་ཇོ་བོ་རྗེས་གཞུང་འདི་ལ་བརྟེན་ནས་དུས་གསུམ་གྱི་སངས་རྒྱས་ཐམས་ཅད་ཀྱི་དགོངས་པ་གསལ་བར་མཛད། དགེ་བཤེས་སྟོན་པས་སྲོལ་བཏོད། སྐུ་མཆེད་གསུམ་གྱིས་དར་ཞིང་རྒྱས་པར་མཛད་དེ། ད་ལྟའི་བར་དུ་མ་ནུབ་པ་ཡིན། འདི་ལ་ལོང་བས་གླང་མཇུག་མ་ཤོར་བ་ཞིག་བྱའོ་ཞེས་གསུངས། འོ་ན། རབ་ཏུ་གསལ་བར་བྱའོ། ། ཞེས་ཇོ་བོས་ཞལ་བཞེས་མཆིས་སམ་ཇི་ལྟར་གསལ་བར་ནུས་ཞེ་ན།
ཇོ་བོ་རྗེ་ལྷ་ཅིག་ཆོས་ཅན། ཐུབ་པའི་དགོངས་པ་གསལ་བར་བྱེད་པའི་གཞུང་རྩོམ་པར་ནུས་ཏེ། དེ་ལྟ་བུའི་རྒྱུ་ཕུན་སུམ་ཚོགས་པ་བླ་མ་བརྒྱུད་པའི་མན་ངག་དང་ལྡན་པ། ཡི་དམ་ལྷའི་ཞལ་གཟིགས་པ། རིག་པའི་གནས་ལྔ་ལ་མཁས་པ་གསུམ་ག་ཚང་བ་ཡིན་པའི་ཕྱིར་ཏེ། བེའུ་བུམ་སྔོན་པོ་ལས། དེ་ལྟར་བླ་མའི་མན་ངག་མངའ་ཞིང༌། ཐུགས་དམ་ལྷ་ཡི་ཞལ་ཡང་གཟིགས་ལ། རིག་པའི་གནས་ལྔ་ཀུན་ལ་མཁས་པས། བྱང་ཆུབ་ལམ་ནི་གསལ་བར་མཛད་ནུས་ཞེས་གསུངས་པའི་ཕྱིར།
ཚིགས་སུ་བཅད་པ་ཕྱེད་ཕྱི་མ་གཉིས་ཀྱིས་བསྟན་བཅོས་འདིའི་དགོས་པ་སོགས་ཆོས་བཞི་ཡང་བསྟན་པ་ཡིན་ཏེ། བྱང་ཆུབ་ལམ་ཞེས་པ་དང་གསལ་བར་བྱ། ཞེས་སོགས་ཀྱིས་ཉིང་དགོས་དང༌། དགོས་པ་དང༌། བརྗོད་བྱ་རྣམས་དངོས་སུ་བསྟན་ནས། འགྲེལ་པ་ཤུགས་ལ་བསྟན་པའི་ཕྱིར་རོ། ། ༈ གཉིས་པ་གཞུང་དངོས་བཤད་པ་ལ་གཉིས། སྐྱེས་བུ་གསུམ་གྱི་རྣམ་བཞག་མདོར་བསྟན་པ་དང༌། སྐྱེས་བུ་གསུམ་གྱི་མཚན་ཉིད་སོ་སོར་བཤད་པའོ།། དང་པོ་ནི།
ཆུང་ངུ་འབྲིང་དང་མཆོག་གྱུར་པས། སྐྱེས་བུ་གསུམ་དུ་ཤེས་པར་བྱ། ། དེ་དག་མཚན་ཉིད་རབ་གསལ་བའི། ། སོ་སོའི་དབྱེ་བས་བྲི་བར་བྱ། ། ཞེས་གསུངས་སོ། ། དེ་ཡང་གོང་དུ། བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱ། ། ཞེས་བཤད་ན། བྱང་ཆུབ་ཀྱི་ལམ་དེ་ཇི་ལྟ་བུ་ཞེ་ན། སྤྱིར་སྐྱེས་བུ་ཞེས་པ་སེམས་ཅན་ཡིན་ནོ་ཅོག་ལ་འཇུག་ཀྱང༌།
འདིར་སྐྱེས་བུའི་སྐད་དོད་པུ་རུ་ཥ། དོན་བྱེད་པའམ་ནུས་པ་ལ་འཇུག་པས། འཇིག་རྟེན་ཕྱི་མ་ཕན་ཆད་ཀྱི་དོན་སྒྲུབ་པའི་ནུས་པ་དང་ལྡན་པས་སྐྱེས་བུ་ཞེས་བྱ་ཞིང་ཕྱི་མ་ཕན་ཆད་ཀྱི་བླང་དོར་དཔྱོད་པའི་ཡིད་ཤེས་ཆེ་བས་མི་ཞེས་ཀྱང་བྱའི། ཚེ་འདི་པ་ཙམ་དོན་དུ་གཉེར་བ་ལ་འདིར་བསྟན་མིའམ་སྐྱེས་བུ་ཞེས་མི་བྱ་སྟེ། དེ་ལྟར་ཡང་བེའུ་བུམ་ལས། ཕྱི་མར་ངན་སོང་འཇིགས་པས་སྡིག་སྤོང༌། ། འཁོར་བའི་སྐྱོན་དྲན་ཐར་པ་འདོད་པས། ། བདེན་བཞིའི་ཚུལ་གྱིས་བསླབ་པ་གསུམ་འཇུག ། ཐེག་དམན་འཇིགས་པས་བྱང་ཆུབ་སེམས་སྦྱོང༌། ། དེ་ལྟ་བུ་ནི་མི་ཡི་སྤྱོད་པ། །
གཞན་དུ་ན་ནི་ཅི་ཞིག་མི་ཡིན། ། ཞེས་གསུངས་པ་ལྟར་རོ། ། དེ་ལྟ་བུའི་སྐྱེས་བུ་གསུམ་གྱི་ལམ་ནི་གསུམ་ཉིད་དུ་ཤེས་པར་བྱ་སྟེ། བླ་མེད་བྱང་ཆུབ་ཏུ་བགྲོད་པའི་ལམ་དེ་ལ་ཆུང་ངུ་མངོན་མཐོའི་ལམ་དང༌། འབྲིང་ངེས་ལེགས་ཐུན་མོང་བའི་ལམ་དང༌། མཆོག་ཏུ་གྱུར་པ་སངས་རྒྱས་ཉིད་ཀྱི་ལམ་གསུམ་ཡོད་པའི་ཕྱིར། སྐྱེས་བུ་གསུམ་གྱི་ལམ་དེ་ཡང་རབ་ཏུ་གསལ་བ་སྟེ་གོ་ཤིན་ཏུ་སླ་བར་བྲི་བར་བྱ་བ་ཡིན་ཏེ། ལམ་དེ་དག་ཀྱང་རང་གི་ངོ་བོ་མཚོན་པར་བྱེད་པའི་མཚན་ཉིད་ཀྱི་སྒོ་ནས་དང༌། སོ་སོའི་དབྱེ་བས་ཏེ་ལམ་གསུམ་གྱི་ངོ་བོ་དང་ཁྱད་པར་སྟོན་ཚུལ་མི་འདྲ་བའི་སྒོ་ནས་བྲི་བར་བྱ་བ་ཡིན་པའི་ཕྱིར། ། ༈ གཉིས་པ་སྐྱེས་བུ་གསུམ་གྱི་ལམ་གྱི་མཚན་ཉིད་སོ་སོར་བཤད་པ་ལ་གསུམ།
སྐྱེས་བུ་ཆུང་ངུའི་མཚན་ཉིད་བསྟན་པ་སྐྱེས་བུ་འབྲིང་གི་མཚན་ཉིད་བསྟན་པ། སྐྱེས་བུ་ཆེན་པོའི་མཚན་ཉིད་བསྟན་པའོ། ། དང་པོ་ནི། གང་ཞིག་ཐབས་ནི་གང་དག་གིས། ། འཁོར་བའི་བདེ་བ་ཙམ་དག་ལ། ། རང་ཉིད་དོན་དུ་གཉེར་བྱེད་པ། ། སྐྱེས་བུ་དེ་ནི་ཐ་མར་ཤེས། ། ཞེས་གསུངས། ཤེས་བྱ་ཆོས་ཅན། འདིར་བསྟན་སྐྱེས་བུ་ཆུང་ངུའི་རྣམ་བཞག་ཡོད་དེ།
ཚེ་འདི་ལ་ཅུང་ཟད་ཀྱང་མ་ཆགས་ཤིང༌། ཕྱི་མ་ཕན་ཆད་སྒྲུབ་ནུས་ཀྱི་སྐྱེས་བུ་གང་ཞིག ། འཁོར་ལོས་བསྒྱུར་བའི་མཐར་ཐུག་པའི་མིའི་བདེ་བ་དང༌། བརྒྱ་བྱིན་དང༌། དགའ་རབ་དབང་ཕྱུགས་སོགས་འདོད་པའི་བདེ་བ་དང༌། ཚངས་པ་སོགས་གཟུགས་གཟུགས་མེད་ཀྱི་འཁོར་བའི་བདེ་བ་ཙམ་དག་ལ་དམིགས་ནས། ཐབས་ནི་ལས་འབྲས་ལ་ཡིད་ཆེས་པའི་དད་པ་སྔོན་དུ་སོང་བའི་མི་དགེ་བ་བཅུ་སྤོང་གི་ཚུལ་ཁྲིམས་དང༌། ཟག་བཅས་ཀྱི་བསམ་གཏན་བཞི་དང༌། གཟུགས་མེད་པའི་སྙོམས་འཇུག་སོགས་ལྷའི་ཐེག་པ་དང་ཚངས་པའི་ཐེག་པ་ཞེས་བཤད་པ་གང་དག་གིས་ཆེད་དུ་བྱ་བ་གང་ཟག་རང་ཉིད་ཀྱིས་ཐོབ་པའི་དོན་དུ་གཉེར་བར་བྱེད་པ་གང་དག་ཡིན་པ། དེ་ནི་འདིར་བསྟན་སྐྱེས་བུ་ཐ་མར་ཤེས་པར་བྱ་བ་ཡིན་པའི་ཕྱིར།
འདི་ཡང་དག་པའི་ཆོས་ལ་ཞུགས་པས་འདིར་བསྟན་སྐྱེས་བུ་ནི་ཡིན་ལ། སྲིད་པ་དོན་དུ་གཉེར་ཞིང༌། གཞན་དོན་ལ་རྒྱབ་ཀྱིས་ཕྱོགས་པས། འབྲིང་དང་ཆེན་པོ་ལས་དམན་པའི་ཕྱིར། དེ་ཡང་རྐང་པ་དང་པོས་སྦྱོར་བའི་ཁྱད་པར། གཉིས་པས་འབྲས་བུའི་ཁྱད་པར་གསུམ་པས་ཀུན་སློང་དམ་བསམ་པའི་ཁྱད་པར། བཞི་པས་ཁྱད་པར་གྱི་གཞི་བསྟན་ཏོ། ། དེ་ཡང་མངོན་མཐོ་ཙམ་དོན་དུ་གཉེར་བས། དེའི་ཐབས་མ་ནོར་བ་ལ་ཞུགས་པ་ནི། འདིར་བསྟན་སྐྱེས་བུ་ཆུང་ངུའི་མཚན་ཉིད་ཡིན་ལ།
སྤྱིར་ནི་སྐྱེས་བུ་ཆུང་ངུ་ལ་ཚེ་འདི་དོན་གཉེར་ཙམ་ཡང་ཡོད་ཀྱང༌། འདིར་ནི་མངོན་མཐོའི་ཐབས་མ་ནོར་བ་ལ་ཞུགས་པ་དགོས་པའི་ཕྱིར། འདིར་བསྟན་སྐྱེས་བུ་ཆུང་ངུ་ལ་གཅིག་ཉིད་ལས་དབྱེ་བ་གཞན་མི་བྱེད་དོ། ། སྐྱེས་བུ་གསུམ་གྱི་ལམ་མཐའ་དག་གི་རྩ་བ་བཤེས་གཉེན་བསྟེན་ཚུལ་ཡིན་ཏེ། བླ་མ་མཉེས་པར་བྱས་ན། དལ་འབྱོར་ལ་སྙིང་པོ་ལེན་འདོད་སྐྱེ་ཞིང༌། དལ་བའི་རྟེན་ལ་སྙིང་པོ་ལེན་འདོད་དམ་ཆོས་སྒྲུབ་འདོད་ཀྱི་བློ་མ་སྐྱེས་པར་སྐྱེས་བུ་གསུམ་གྱི་ལམ་གང་ཡང་ཉམས་སུ་ལེན་པ་མི་འོངས་པས། བཤེས་གཉེན་བསྟེན་པ་དང་དལ་འབྱོར་གྱི་ཆོས་སྐོར་གཉིས། གསུམ་གའི་མངོན་འགྲོ་ཡིན་ནོ། ། དེའི་ཕྱིར་བསྟན་བཅོས་འདིར་འོག་ཏུ།
བླ་མ་རྣམས་ཀྱིས་བསྟེན་པ་ཡི། ། ཞེས་དང༌། སྡོམ་པ་འབོགས་བཟོད་སྙིང་རྗེ་ལྡན། ། ཞེས་སོགས་གསུངས་ཀྱང༌། ཁྲིད་ཉམས་སུ་ལེན་པ་ན། འདི་ནས་བསྟན་པ་ལྟར་བཤེས་གཉེན་བསྟེན་ཚུལ་སོགས་གོ་རིམ་ངེས་ཅན་དུ་བྱའོ། ། འདིར་བསྟན་སྐྱེས་བུ་ཆུང་ངུའི་ལམ་གྱི་དངོས་གཞི་ལ། དམིགས་སྐོར་བཞི་ཡོད་དེ། མི་རྟག་པ། ངན་སོང་གསུམ་གྱི་ཉེས་དམིགས།
སྐྱབས་འགྲོ ། ལས་འབྲས་བསམས་ནས་མི་དགེ་བཅུ་སྤོང་གི་ཚུལ་ཁྲིམས་ལ་བསླབ་པའོ། ། དེ་ཡང་སྐྱེས་བུ་ཆུང་ངུའི་བསམ་པ་སྐྱེ་བ་ལ། དམིགས་པ་དང་པོ་གཉིས་དང༌། སྦྱོར་བ་སྒྲུབ་པ་ལ་ཕྱི་མ་གཉིས་སུ་ངེས་པའི་ཕྱིར་ཏེ། བེའུ་བུམ་སྔོན་པོ་ལས། དལ་འབྱོར་རྙེད་དཀའ་འཆི་བ་རྗེས་དྲན། ། ལན་གཅིག་བསམས་པས་ཆོས་ཀྱི་མགོ་གཟུགས། ། དེ་ལྟར་བསམས་པས་ཆོས་ཀུན་སྐྱེ་འགྱུར། ། ཞེས་གསུངས་འི་ཕྱིར། །
༈ གཉིས་པ་སྐྱེས་བུ་འབྲིང་གི་མཚན་ཉིད་སྟོན་པ་ནི། སྲིད་པའི་བདེ་ལ་རྒྱབ་ཕྱོགས་ཤིང༌། སྡིག་པའི་ལས་ལས་ལྡོག་བདག་ཉིད། ། གང་ཞིག་རང་ཞི་ཙམ་དོན་གཉེར། ། སྐྱེས་བུ་དེ་ནི་འབྲིང་ཞེས་བྱ། ། ཞེས་པའོ། ། ཤེས་བྱ་ཆོས་ཅན། འདིར་བསྟན་སྐྱེས་བུ་འབྲིང་གི་རྣམ་བཞག་ཡོད་དེ། མནར་མེད་ནས་སྲིད་རྩེའི་བར་གྱི་འཁོར་བ་མཐའ་དག་གི་སྡུག་བསྔལ་རྒྱུ་མཚན་དུ་མའི་སྒོ་ནས་བསམས་པས་འཁོར་ལོས་བསྒྱུར་བ་དང༌། ཚངས་པ་དང༌།
བརྒྱ་བྱིན་གྱི་བདེ་བ་ལའང་རྨི་ལམ་དུ་ཡང་འདོད་པ་མེད་པས། སྲིད་པའི་བདེ་བ་ལ་རྒྱབ་གྱིས་ཕྱོགས་ཤིང་ཞེན་པ་ལོག་པ་བསམ་པའི་ཁྱད་པར། བསམ་པ་དེས་ཀུན་ནས་བསླངས་ནས་སྒོ་གསུམ་སྡིག་པ་མི་དགེ་བའི་ལས་ལས་ལྡོག་པའི་བདག་ཉིད་ཅན་གྱི་སོ་ཐར་རིས་བདུན་གང་རུང་གི་བརྟུལ་ཞུགས་ལ་ཡང་དག་པར་གནས་པ་སྦྱོར་བའི་ཁྱད་པར། བསམ་སྦྱོར་དེ་གཉིས་དང་ལྡན་པས་རང་ཉིད་སྡུག་ཀུན་ཉེ་བར་ཞི་བའི་མྱང་འདས་ཙམ་དོན་དུ་གཉེར་བ་འབྲས་བུའི་ཁྱད་པར་ཏེ། རྟེན་གྱི་གང་ཟག་གང་ཞིག་ཁྱད་པར་དེ་གསུམ་དང་ལྡན་པ་དེ་ལ་ནི་སྐྱེས་བུ་འབྲིང་ཞེས་བརྗོད་པར་བྱ་བ་ཡིན་པའི་ཕྱིར་ཏེ། འདི་ནི་དམ་ཆོས་མ་ནོར་བར་སྒྲུབ་པ་ལ་ཞུགས་པས་འདིར་བསྟན་སྐྱེས་བུ་ཡིན་ཞིང༌། སྲིད་པ་མཐའ་དག་ལས་ཡིད་ལོག་པས་ཆུང་ངུ་ལས་ཁྱད་པར་འཕགས། མགོ་ལ་སེམས་ཅན་ཁུར་ཆེན་ཁྱེར་བ་ཡི། ། སེམས་དཔའ་མཆོག་ནི་དལ་གྱིས་འགྲོ་མི་མཛེས། ། ཞེས་པ་ལྟར་འགྲོ་བའི་དོན་གྱི་ཁུར་འཁུར་བའི་ལྷག་བསམ་དང་མི་ལྡན་པས་སྐྱེས་བུ་ཆེན་པོ་ལས་དམན་པའི་ཕྱིར།
དེ་ལྟར་ན་རྐང་པ་གསུམ་གྱིས་བསམ་པ་དང༌། སྦྱོར་བ་དང༌། འབྲས་བུ་དང༌། བཞི་པས་ཁྱད་པར་གྱི་གཞི་བསྟན་ཏེ། ཤ་ར་བའི་གསུང་སྒྲོས་ལས། སྡིག་པའི་ལས་ལས་ཞེས་པ། མི་དགེ་བ་ཁོ་ན་ལ་མི་ཟེར་གྱི། མངོན་མཐོ་འགྲུབ་པའི་ཟག་པ་དང་བཅས་པའི་ལས་རྣམས་ཀྱང་ཡིན་ཏེ། འཁོར་བ་འགྲུབ་པའི་ཀུན་འབྱུང་ལས་དང་ཉོན་མོངས་ཐམས་ཅད་འདིས་བསྡུས་གསུངས། ལྡོག་བདག་ཉིད་ཅེས་པས་ཀྱང༌།
གཉེན་པོ་བསླབ་པ་གསུམ་ག་བསྟན། ཞེས་གསུངས་སོ། ། སྐྱེས་བུ་ཆུང་འབྲིང་གཉིས་ཀ་དང་ཐུན་མོང་བའི་ལམ་རྒྱུད་ལྡན་གྱི་ཐེག་ཆེན་གྱི་གང་ཟག་ཤིན་ཏུ་མང་བས། འདིར་ནི་གཙོ་བོར་རང་དོན་དུ་ཐར་པ་སྒྲུབ་པའི་ཐབས་མ་ནོར་བ་ལ་ཞུགས་པ་ནི། འདིར་དངོས་སུ་བསྟན་པའི་སྐྱེས་བུ་འབྲིང་གི་མཚན་ཉིད། འདི་ལ་ཐེག་པའི་སྒོ་ནས་དབྱེ་ན། ཉན་ཐོས་ཀྱི་ཐེག་པ་ལ་ཞུགས་པ་དང༌། རང་སངས་རྒྱས་ཀྱི་ཐེག་པ་ལ་ཞུགས་པ་གཉིས། བསྒོམ་བྱའི་སྒོ་ནས་དབྱེ་ན༑ འཕགས་པའི་བདེན་བཞི་སྒོམ་པ་དང༌།
རྟེན་འབྲེལ་ཡན་ལག་བཅུ་གཉིས་ལུགས་འབྱུང་ལུགས་ལྡོག་ཏུ་སྒོམ་པ་གཉིས། ཡང་འདིར་དངོས་བསྟན་གྱི་སྐྱེས་བུ་འབྲིང་ལ་ནང་ཚན་གྱི་སྒོ་ནས་དབྱེ་ན། ཆུང་འབྲིང་ཆེ་གསུམ་དུ་ཡོད་དེ། རང་དོན་དུ་ཐར་པ་དོན་གཉེར་གྱི་བསམ་པས། དགེ་བཅུའི་ཚུལ་ཁྲིམས་ལ་སློབ་པ་ནི། སྐྱེས་བུ་འབྲིང་གི་ཆུང་ངུ་དང༌། བསམ་པ་དེ་དང་ལྡན་པས་འཕགས་པའི་བདེན་བཞི་སྒོམ་པ་ནི། འབྲིང་གི་འབྲིང་དང༌། བསམ་པ་དེ་དང་ལྡན་པ་གང་ཞིག་གཉིས་སྟོང་གི་བདག་མེད་སྒོམ་པ་ནི་འབྲིང་གི་ཆེན་པོ་ཡིན་ནོ། ། ཇོ་བོ་ཆེན་པོ་མགོན་པོ་ཀླུ་སྒྲུབ་དང༌།
དཔལ་ལྡན་ཟླ་བའི་རྗེས་སུ་འབྲངས་པས། དེ་ལྟར་ན་བསྒོམ་བྱ་བདག་མེད་གསུམ་གྱི་སྒོ་ནས་ཀྱང་གསུམ་དུ་ཡོད་དེ། རང་རྐྱ་ཐུབ་པའི་རྫས་ཡོད་ཀྱིས་སྟོང་ཙམ་གྱི་བདག་མེད་དང༌། རྡུལ་ཕྲན་ཆ་མེད་བསགས་པའི་ཕྱི་རོལ་དོན་གྱིས་སྟོང་པའི་གཟུང་བ་ཆོས་ཀྱི་བདག་མེད་དང༌། གང་ཟག་དང༌། ཆོས་རྟོག་པས་བཏགས་ཙམ་ལས། རང་བཞིན་གྱིས་གྲུབ་པས་སྟོང་པའི་བདག་མེད་ཕྲ་མོ་རྟོགས་ཤིང་སྒོམ་པའི་ཐེག་པ་དམན་པའི་གང་ཟག་གསུམ་བཞག་དགོས་པའི་ཕྱིར་རོ། ། སྐྱེས་བུ་འབྲིང་གི་ལམ་དངོས་གཞི་ནི། སྲིད་པའི་བདེ་ལ་རྒྱབ་ཕྱོགས་ཤིང༌། ། ཞེས་པས་སྡུག་བདེན་དང༌།
སྡིག་པའི་ལས་ལས་ཞེས་པས། ཀུན་འབྱུང་དང༌། རང་ཞི་ཙམ་དོན་གཉེར། ། ཞེས་པས། འགོག་བདེན་དང༌། ལྡོག་བདག་ཉིད། ། ཅེས་པས། ལམ་བདེན་བསྟན། ཞེས་ཤ་ར་བས་གསུངས་པ་ལྟར། འཕགས་པའི་བདེན་བཞིའི་ལམ་ནི།
ཐར་འདོད་རྣམས་ཀྱི་བསྒོམ་བྱའི་གཙོ་བོ་དང༌། སྐྱེས་བུ་འབྲིང་གི་ལམ་གྱི་གཞུང་ཤིང་ཡིན་ཏེ། རྟེན་འབྲེལ་ཡན་ལག་བཅུ་གཉིས་ཀྱང་དེ་ཉིད་དུ་འདུས་པའི་ཕྱིར། དེ་ཡང་ཐར་པ་དོན་གཉེར་གྱིས་གཏན་ལ་དབབ་བྱ་ཀུན་བྱང་གཉིས་སུ་ངེས་ཏེ། དང་པོ་ལ་རྒྱུ་འཆིང་བྱེད་ཀུན་འབྱུང་བདེན་པ་དང༌། འབྲས་བུ་བཅིངས་པ་སྡུག་བདེན་གཉིས་སུ་ངེས། ཕྱི་མ་ལ་ཐོབ་བྱ་འགོག་བདེན་དང༌། ཐོབ་བྱེད་ལམ་བདེན་གཉིས་སུ་ངེས་པའི་ཕྱིར། གོ་རིམ་ཡང་སྡུག་བདེན་ཐོག་མར་གསུངས་པ་ལྟར། ཐར་འདོད་ཀྱིས་དང་པོར།
སྡུག་བསྔལ་བརྒྱད་དང༌། དྲུག་དང༌། གསུམ་ལ་སོགས་པས་འཁོར་བ་སྤྱི་དང༌། སོ་སོའི་ཉེས་པ་ལེགས་པར་བསམས་ཏེ། ཐར་འདོད་ཀྱི་བློ་བཅོས་མིན་བསྐྱེད་དགོས་ཏེ། བེའུ་བུམ་སྔོན་པོ་ལས། འཁོར་བ་ཁང་པ་མེ་འབར་བཞིན་ནམ། ། བཙོན་དོང་མི་བཟད་ཆུད་པའི་མིའམ། ། རྒྱ་མཚོའི་ཀློང་འཁྱིལ་ནང་དུ་ཚུད་པའམ། ། འབྲོག་དགོན་མི་བཟད་འཁྱམས་བཞིན་བསམས་ལ། །
ཞེས་གསུངས་པའི་ཕྱིར་རོ། ། འཁོར་བའི་སྡུག་བསྔལ་བསམས་པས་ཡིད་སྐྱོ་བ་ན། འཁོར་བ་འདི་ཅིའི་རྒྱུ་ཅན་ཡིན་སྙམ་དུ་བསམས་པས། ཉོན་མོངས་པ་དང་ཟག་བཅས་ཀྱི་ལས་ལས་འཁོར་བ་འགྲུབ་པར་མཐོང་ནས། ཀུན་འབྱུང་སྤོང་འདོད་སྐྱེ་བས། དེའི་འོག་ཏུ་ཀུན་འབྱུང་བསྟན་པ་ལྟར། ཀུན་འབྱུང་འཁོར་བའི་འཇུག་རིམ་བསྒོམ་པར་བྱ་སྟེ། བེའུ་བུམ་ལས། བདག་ཅག་འཁོར་བར་ཡུན་རིང་རྟག་འཁྱམས། ། དེ་ཡི་རྒྱུ་རྩ་རང་གི་ཉོན་མོངས། །
དེ་ཡི་གཙོ་བོ་མ་རིག་པ་སྟེ། ། དེ་ཡིས་ཡན་ལག་བཅུ་གཉིས་བསྐྱེད་པས། ། རྟག་ཏུ་འཁོར་བ་རྒྱུན་མི་ཆད་འགྱུར། ། ཞེས་གསུངས་པ་ལྟར་རོ། ། ༈ ཀུན་འབྱུང་གི་གཙོ་བོ་མ་རིག་པ་ནི། ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་ཞུགས་པའི་བློ་ཡིན་པས། སྤོང་ནུས་སུ་ཤེས་པ་ན། འགོག་པ་མངོན་དུ་བྱ་ནུས་སུ་མཐོང་བས། དུས་གསུམ་པར་འགོག་བདེན་བསྟན་པ་ལྟར་སེམས་ཏེ། བེའུ་བུམ་ལས།
འཁོར་བའི་ཁང་ཆེན་འདི་ལ་སྒོ་མང༌། ། གང་ནས་བྱུང་ཀྱང་ཕྱིར་ནི་འཐོན་ཏེ། ། ཞེས་བཤད་པའི་ཕྱིར། འགོག་པ་མངོན་དུ་བྱེད་པའང༌། ལམ་ལ་རག་ལས་པར་མཐོང་བས། ལམ་བདེན་དུས་བཞི་པར་སྟོན་ཏེ། བེའུ་བུམ་ལས། ཐབས་ཚུལ་ཀུན་གྱིས་མ་རིག་བཟློག་བྱ། ། ཟློག་བྱེད་རྒྱུ་ནི་བསླབ་པ་གསུམ་ཡིན།། ཞེས་གསུངས་པའི་ཕྱིར།
དེ་སྐད་དུ་རྗེ་བཙུན་བྱམས་པས་ཀྱང༌། ནད་ནི་ཤེས་བྱ་ནད་ཀྱི་རྒྱུ་ནི་སྤང་བར་བྱ། ། བདེ་གནས་ཐོབ་བྱ་སྨན་ནི་བསྟེན་པར་བྱ་བ་ལྟར། ། སྡུག་བསྔལ་རྒྱུ་དང་དེ་འགོག་པ་དང་དེ་ཡི་ལམ། ། ཤེས་བྱ་སྤང་བྱ་རིག་པར་བྱ་ཞིང་བསྟེན་པར་བྱ། ། ཞེས་གསུངས་པའི་ཕྱིར། ༈ གསུམ་པ་སྐྱེས་བུ་ཆེན་པོའི་མཚན་ཉིད་བསྟན་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
རང་རྒྱུད་གཏོགས་པའི་སྡུག་བསྔལ་གྱིས། ། གང་ཞིག་གཞན་གྱི་སྡུག་བསྔལ་ཀུན། ། ཡང་དག་ཟད་པར་ཀུན་ནས་འདོད། ། སྐྱེས་བུ་དེ་ནི་མཆོག་ཡིན་ནོ། ། ཞེས་གསུངས། ཤེས་བྱ་ཆོས་ཅན། འདིར་དངོས་སུ་བསྟན་པའི་སྐྱེས་བུ་ཆེན་པོའི་རྣམ་གཞག་བཞག་ཏུ་ཡོད་དེ། སྐྱེས་བུ་ཆུང་འབྲིང་གི་ལམ་ལ་བློ་ལེགས་པར་སྦྱངས་ཤིང་འབྱོངས་པའི་གང་ཟག་གང་ཞིག་རང་རྒྱུད་དུ་གཏོགས་པའི་སྟེ་རང་ཉིད་འཁོར་བའི་སྡུག་བསྔལ་གྱིས་ཐོག་མཐའ་བར་གསུམདུ་གདུངས་པ་ལྟར་དུ། སྲིད་མཚོར་འཁྱམས་པའི་མ་གྱུར་སེམས་ཅན་གཞན་ཐམས་ཅད་ཀྱང༌། དེ་དང་འདྲ་བ་སྲིད་པའི་སྡུག་བསྔལ་ཀུན་གྱི་མེ་འབར་བས་བསྲེགས་པ་ལ་མི་བཟོད་པའི་སྙིང་རྗེས་ཀུན་ནས་བསླངས་ཏེ།
གཞན་གྱི་སྡུག་བསྔལ་ཐམས་ཅད་དང༌། དེའི་རྒྱུ་སྒྲིབ་གཉིས་བག་ཆགས་དང་བཅས་པ་ཀུན་ཡང་དག་པར་ཏེ་སླར་བཟློག་པ་མེད་པར་ཀུན་ནས་ཟད་པར་འདོད་པའི་གཞན་དོན་དོན་གཉེར་གྱི་འདོད་པ་དང་མཚུངས་ལྡན་གྱི། ཐོབ་བྱ་བྱང་ཆུབ་ལ་དོན་དུ་གཉེར་བའི་སེམས་རིན་པོ་ཆེ་དང༌། དེས་ཀུན་ནས་བསླངས་པའི་རྒྱལ་སྲས་ཀྱི་སྤྱོད་པ་ཅི་རིགས་ལ་གནས་པ་དེ་ནི་འདིར་དངོས་སུ་བསྟན་པའི་སྐྱེས་བུ་མཆོག་ཡིན་པའི་ཕྱིར་རོ། ། དེ་ཡང་གཙོ་བོར་ཐེག་ཆེན་སྒྲུབ་པའི་ཐབས་མ་ནོར་བ་ལ་ཞུགས་པ་ནི། འདིར་དངོས་སུ་བསྟན་པའི་སྐྱེས་བུ་ཆེན་པོའི་མཚན་ཉིད་ཡིན་ནོ། ། འདིར་བསྟན་སྐྱེས་བུ་ཆེན་པོ་ལ། ལྟ་བའི་སྒོ་ནས་དབྱེ་ན། དབུ་སེམས་གཉིས། ཐེག་པའི་སྒོ་ནས་དབྱེ་ན།
མདོ་སྔགས་གཉིས། ལམ་མྱུར་བུལ་གྱི་སྒོ་ནས་དབྱེ་ན་ཕྱུགས་ཀྱི་ཤིང་རྟས་བགྲོད་པ་སོགས་ལྔ་ཡོད་དོ། ། སྐྱེས་བུ་ཆེན་པོའི་ལམ་གྱི་རྣམ་བཞག་ནི། རྣམ་སྣང་མངོན་བྱང་ལས་ཀྱང་གསང་བ་པའི་བདག་པོ་ཐམས་ཅད་མཁྱེན་པའི་ཡེ་ཤེས་དེ་ནི། སྙིང་རྗེའི་རྩ་བ་ལས་བྱུང་བ་ཡིན། བྱང་ཆུབ་ཀྱི་སེམས་ཀྱི་རྒྱུ་ལས་བྱུང་བ་ཡིན། ཐབས་ཀྱིས་མཐར་ཕྱིན་པ་ཡིན་ནོ། ། ཞེས་ཐེག་ཆེན་གྱི་ལམ་ཚང་ཞིང་མ་ནོར་བ་ནི། སྙིང་རྗེ་ཆེན་པོ་དང༌། བྱང་ཆུབ་ཀྱི་སེམས་དང༌།
སྦྱིན་པ་ལ་སོགས་པའི་ཐབས་གསུམ་དུ་འདུས་པར་གསུངས་ཤིང་དོན་འདི་ཉིད། མཁས་པའི་དབང་པོ་ཀ་མ་ལ་ཤཱི་ལས་སྒོམ་རིམ་གསུམ་དུ་གཏན་ལ་ཕབ་བོ། ། དཔལ་ལྡན་ཟླ་བའི་ཞབས་ཀྱིས་ནི། རིན་ཆེན་འཕྲེང་བ་ལས། བདག་ཉིད་དང་ནི་འཇིག་རྟེན་འདིས།། བླ་མེད་བྱང་ཆུབ་ཐོབ་འདོད་ན། ། དེ་ཡི་རྩ་བ་བྱང་ཆུབ་སེམས། ། རི་དབང་རྒྱལ་པོ་ལྟར་བརྟན་དང༌། ། ཕྱོགས་མཐས་གཏུགས་པའི་སྙིང་རྗེ་དང༌། ། གཉིས་ལ་མི་བརྟེན་ཡེ་ཤེས་ལགས། །
ཞེས་གསུངས་པའི་རྗེས་སུ་འབྲངས་ནས། སྙིང་རྗེ་དང་གཉིས་སུ་མེད་པར་རྟོགས་པའི་ཤེས་རབ་དང༌། བྱང་ཆུབ་ཀྱི་སེམས་གསུམ་གྱིས། བྱང་ཆུབ་སེམས་དཔའི་ལམ་ཐམས་ཅད་བསྡུས་པར་བཞེད་དེ། སྙིང་རྗེའི་སེམས་དང་གཉིས་སུ་མེད་བློ་དང༌། ། བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། ། ཞེས་གསུངས་པའི་ཕྱིར། དབུ་མ་སྙིང་པོ་ལས་ཀྱང༌། བྱང་ཆུབ་སེམས་ནི་མི་གཏོང་དང༌། ། ཐུབ་པའི་བརྟུལ་ཞུགས་ཡང་དག་བསྟེན། །
དེ་ཉིད་ཤེས་པ་འཚོལ་བ་ནི། ། དོན་ཀུན་སྒྲུབ་པའི་སྤྱོད་པ་ཡིན། ། ཞེས་གསུངས་ལ། དབུ་མ་རྒྱན་དུའང༌། བྱང་ཆུབ་ཀྱི་སེམས་དང༌། བྱང་ཆུབ་སེམས་དཔའི་བརྟུལ་ཞུགས་དང༌། དེ་ཁོ་ན་ཉིད་ཀྱི་ལྟ་བ་གསུམ་དུ་འདུས་པར་བསྟན་ཏེ། དེ་ཉིད་ལས། ཡང་དག་དད་པའི་རྗེས་འབྲང་བ། ། རྫོགས་པའི་བྱང་ཆུབ་སེམས་བསྐྱེད་ནས། །
ཐུབ་པའི་བརྟུལ་ཞུགས་བླངས་བྱས་ཏེ། ། དེ་ཉིད་ཡང་དག་ཤེས་འཚོལ་བརྩོན། ། ཞེས་བཤད་པའི་ཕྱིར། སློབ་དཔོན་ཆེན་པོ་ཞི་བ་ལྷས། བསླབ་བཏུས་སུ། དལ་འབྱོར་དོན་ཆེ་རྙེད་པར་དཀའ་བ་བསམས་ནས་སྙིང་པོ་ལེན་འདོད་བསྐྱེད་སྤྱིར་དད་པ་ལྷག་པར་ཐེག་ཆེན་གྱི་ཡོན་ཏན་བསམས་པའི་དད་པ་བསྐྱེད་དེ། སྨོན་སེམས་དང༌། འཇུག་སྡོམ་བཟུང༌། ལུས་ལོངས་སྤྱོད་དགེ་རྩ་གསུམ་བཏང་བ་དང༌། བསྲུང་བ་དང་དག་པ་དང་སྤེལ་བའི་ཚུལ་གསུངས་པ་འདིས།
སྤྱོད་པ་ཕར་ཕྱིན་དྲུག་བསྡུས་པ་ཡིན་ཏེ། བེའུ་བུམ་སྔོན་པོ་ལས། གོ་ཆ་དྲུག་དྲུག་སུམ་ཅུ་དྲུག་དང༌། ། བཏང་བསྲུང་དག་སྤེལ་བཞི་ནི་དོན་གཅིག ། ཅེས་གསུངས་པའི་ཕྱིར། ཡང་ན་སྦྱོར་བ་བྱང་ཆུབ་ཏུ་སེམས་བསྐྱེད་པ། དངོས་གཞི་ཕར་ཕྱིན་དྲུག་ལ་སློབ་པ། རྗེས་བྱང་ཆུབ་ཏུ་བསྔོ་བ་གསུམ་གྱིས་ཐེག་ཆེན་གྱི་ཉམས་ལེན་བསྡུས་པ་ཡིན་ཏེ། བེའུ་བུམ་སྔོན་པོ་ལས། དགེ་བཤེས་སྟོན་པའི་ཞལ་ནས་འདི་གསུངས།
སྦྱོར་བ་བྱང་ཆུབ་སེམས་ཀྱིས་འཕངས་པ། ། དངོས་གཞི་ཕ་རོལ་ཕྱིན་པ་དྲུག་ལྡན། ། ཟིན་རྗེས་མཇུག་ཏུ་བྱང་ཆུབ་བསྔོ་བ། ། ཕ་རོལ་ཕྱིན་ཚུལ་སྤྱོད་ཀུན་དེར་འདུ། ། ཞེས་གསུངས་པ་ལྟར་རོ། ། ལམ་གྱི་སྒྲོན་མ་འདིར་ནི། ཐེག་ཆེན་གྱི་ལམ་ཐམས་ཅད་ཐེག་ཆེན་གྱི་འཇུག་སྒོ་སེམས་བསྐྱེད་དུ་བསྟན་པ། སེམས་དེ་ཇི་ལྟར་བསྐྱེད་ཚུལ། སེམས་བསྐྱེད་ནས་སྤྱོད་པ་ལ་སློབ་ཚུལ། བསླབ་པའི་འབྲས་བུ་ངོས་བཟུང་བ་དང་བཞི་བསྟན་པ་ལས།
དང་པོ་ནི། རང་རྒྱུད་གཏོགས་པའི་སྡུག་བསྔལ་གྱིས་ཞེས་སོགས་རྐང་པ་བཞི་དང༌། སེམས་ཅན་དམ་པ་བྱང་ཆུབ་མཆོག ། ཅེས་པ་རྐང་པ་གཉིས་ཀྱིས་བསྟན། ། ༈ གཉིས་པ་ནི། རྫོགས་སངས་བྲིས་སྐུ་ལ་སོགས་དང༌། ། ཞེས་སོགས་སྨོན་སེམས་ཆོ་གས་ལེན་ཚུལ་བསླབ་བྱ་དང་བཅས་པ་སྟོན་པའི་གཞུང་རྣམས་ཀྱིས་བསྟན། སྤྱོད་པ་ལ་སློབ་པ་ལ་འཇུག་སྡོམ་འཛིན་དགོས་པས། དེ་ལེན་ཚུལ། འཇུག་སེམས་བདག་ཉིད་སྡོམ་པ་མ་གཏོགས་པ། །
ཞེས་སོགས་ཀྱིས་བསྟན། ། ༈ གསུམ་པ་ནི། རྒྱལ་སྲས་ཀྱི་སྤྱོད་པ་ཐམས་ཅད་རྒྱལ་ཚབ་དམ་པས། བསླབ་གསུམ་དབང་དུ་མཛད་ནས་ནི། ། རྒྱལ་བས་ཕ་རོལ་ཕྱིན་པ་དྲུག ། ཡང་དག་བཤད་དེ་དང་པོ་གསུམ། ། མཐའ་མ་གཉིས་ཀྱིས་རྣམ་པ་གཉིས། ། གཅིག་ནི་གསུམ་ཆར་ལ་ཡང་གཏོགས། ། ཞེས་གསུངས་པ་ལྟར། ཐུན་མོང་མ་ཡིན་པའི་བསླབ་པ་གསུམ་དུ་བསྡུས་པ་ལས།
ཉེས་སྤྱོད་སྡོམ་པ། དགེ་བ་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་ལ་བསླབ་ཚུལ་ནི། རང་གི་ལུས་ངག་ཡིད་ནི་རྣམ་དག་རྒྱུ། ། ཞེས་སོགས་ཀྱིས་བསྟན། ཏིང་ངེ་འཛིན་ལ་བསླབ་ཚུལ་ནི། བསོད་ནམས་ཡེ་ཤེས་རང་བཞིན་གྱི། ། ཞེས་སོགས་ཀྱིས་བསྟན། ཤེས་རབ་ཀྱི་བསླབ་པ་ལ་སློབ་ཚུལ་ནི། ཤེས་རབ་ཕ་རོལ་ཕྱིན་སྦྱོར་དང༌། །
ཞེས་སོགས་ཀྱིས་བསྟན། ༈ །བཞི་པ་ནི། དེ་ལྟར་དེ་ཉིད་བསྒོམས་བྱས་ན། ། ཞེས་སོགས་ཀྱིས་བསྟན་ཏོ། ། ༈ གཉིས་པ་སྐྱེས་བུ་ཆེན་པོའི་ལམ་རྒྱས་པར་བཤད་པ་ལ་གཉིས། ཕ་རོལ་ཏུ་ཕྱིན་པའི་ལམ་རྒྱས་པར་བཤད་པ་དང༌། སྔགས་ལ་འཇུག་པའི་ཚུལ་ཕྱོགས་ཙམ་བསྟན་པའོ། ། དང་པོ་ལ་གཉིས། ལམ་གྱི་རྣམ་བཞག་བཤད་པ་དང༌། འབྲས་བུའི་རྣམ་བཞག་བཤད་པའོ། །
དང་པོ་ལ་གཉིས། བཤད་པར་དམ་བཅའ་བ་དང༌། ལམ་ཡང་དག་པ་ཉིད་བཤད་པའོ། ། དང་པོ་ནི། གང་ཞིག་གཞན་གྱི་སྡུག་བསྔལ་ཀུན། ། ཡང་དག་ཟད་པར་ཀུན་ནས་འདོད། ། ཅེས་བཤད་ན། སྐྱེས་བུ་ཆེན་པོས། གཞན་གྱི་སྡུག་བསྔལ་ཇི་ལྟར་ཟད་པར་བྱེད་སྙམ་ན། གཞན་དོན་ཕུན་ཚོགས་བསྒྲུབ་པ་ལ་ཐབས་བླ་ན་མེད་པའི་བྱང་ཆུབ་ཐོབ་དགོས་པས།
གཞན་དོན་དུ་བྱང་ཆུབ་བསྒྲུབ་པའི་ཐབས་བླ་མ་དམ་པའི་མན་ངག་སྟོན་པར་བཞེད་ནས། ། སེམས་ཅན་དམ་པ་བྱང་ཆུབ་མཆོག ། འདོད་པར་གྱུར་པ་དེ་དག་ལ། ། བླ་མ་རྣམས་ཀྱིས་བསྟན་པ་ཡི། ། ཡང་དག་ཐབས་ནི་བཤད་པར་བྱ། ། ཞེས་གསུངས། འདི་ལ་བཤད་པར་བྱའོ་ཞེས་དྲང༌། གང་ན་བླ་ན་མེད་པའི་བྱང་ཆུབ་བསྒྲུབ་པའི་ཐབས་ནིའོ། ། གང་ལ་ན། སེམས་ཅན་དམ་པ་བྱང་ཆུབ་མཆོག་གི་གོ་འཕང་འདོད་པར་གྱུར་པ་དེ་དག་ལའོ། །
འདིར་སེམས་ཅན་ནི་སྐྱེས་བུ་དང༌། དམ་པ་ནི་མཆོག་གམ་ཆེན་པོ་ཡིན་པས། སྐྱེས་བུ་ཆེན་པོ་ཞེས་སྔར་བཤད་པ་དེ་ཡིན་ནོ། ། ཤ་ར་བའི་ཞལ་ནས། སེམས་ཅན་དམ་པ་ཞེས་པ་རིགས་སད་ཅིང་ལྷག་པའི་བསམ་པ་དག་པ་དང་ལྡན་པ་ཡིན་གསུངས་སོ། ། བྱང་ཆུབ་མཆོག ། འདོད་པ་གྱུར་པ། ། ཞེས་པས་བྱང་ཆུབ་དོན་གཉེར་དང༌། གོང་གི ། གང་ཞིག་གཞན་གྱི་སྡུག་བསྔལ་ཀུན། །
ཡང་དག་ཟད་པར་ཀུན་ནས་འདོད། ། ཅེས་པས་གཞན་དོན་དོན་གཉེར་བསྟན་ཏེ། དེ་ལྟར་ན་རྒྱན་ལས་གསུངས་པའི་སེམས་བསྐྱེད་མཚན་ཉིད་ཡོངས་རྫོགས་དེ་བསྟན་པས། གཞུང་འདི་དག་གིས་ཐེག་ཆེན་གྱི་འཇུག་སྒོ་ཡང་བསྟན་པ་ཡིན་ནོ། ། ཚུལ་ཇི་ལྟར་ན་ལུང་རིགས་དང་ལྡན་པས་ཡང་དག་པར་རོ། ། ཇོ་བོ་གནས་ལྔ་རིག་པའི་པཎ་ཆེན་ཡིན་པས་ཤེས་རབ་ཀྱི་རྩལ་གྱིས་འཆད་དམ་ཞེ་ན། གསེར་གླིང་པ་ལ་སོགས་པའི་བླ་མ་རྣམས་ཀྱིས་བསྟན་པའི་གསུང་གི་རྗེས་སུ་འབྲངས་ནས་འཆད་ཀྱིས། རང་བཟོར་ནི་མ་ཡིན་ནོ། ། པོ་ཏོ་བའི་ཞལ་ནས། ཇོ་བོའི་གསུང་འདི་རང་ཅག་ལ་མན་ངག་ཏུ་གནང་བ་ཡིན་ཏེ།
རང་ལ་བདེ་སྐྱིད་དམ་ཡོན་ཏན་ཆེ་སྐྱེས་ཆུང་སྐྱེས་ཐམས་ཅད་བླ་མའི་བཀའ་དྲིན་དུ་གོ་ན། བླ་མའི་བྱིན་རླབས་ཀྱང་གདོད་འཇུག ། ཡོན་ཏན་ཡང་གོང་འཕེལ་དུ་འགྲོ་གསུངས་ཏེ། བེའུ་བུམ་ལས། བླ་མ་རྣམས་ཀྱིས་བསྟན་པའི་སྐབས་སུ། ། འདི་ཡང་མན་ངག་རང་གི་རྒྱུད་ལ། ། ཡོན་ཏན་ཅི་སྐྱེས་བླ་མའི་བྱིན་རླབས། ། དེ་ལྟར་རྟག་དྲན་བྱིན་གྱིས་བརླབས་འཇུག ། ཅེས་གསུངས་སོ། ། པོ་ཏོ་བ་གཞུང་འདི་བླ་མའི་བཀའ་དྲིན་རྗེས་སུ་དྲན་པ་ལ་སྦྱོར་བ་མཛད་པ་ལ་བརྟེན་ནས།
དགེ་བཤེས་ཤ་ར་བ་འདིར་བླ་མའི་བསྟེན་ཚུལ་རྒྱས་པར་གསུངས་སོ། ། མདོར་ན། སེམས་ཅན་དམ་པ་ཞེས་པ་རྐང་པ་གཉིས་ཀྱིས་ཆོས་འདི་གང་ལ་བཤད་པའི་སྣོད་ངོས་བཟུང༌། བླ་མ་རྣམས་ཀྱིས་བསྟན་པ་ཡི། ། ཞེས་པ་གཉིས་ཀྱིས། བདུད་རྩི་ལྟ་བུའི་ཆོས་ངོས་བཟུང༌། དེ་ཡང་ཡང་དག་ཐབས་ནི་ཞེས་པས་བརྗོད་བྱ་དང༌། བཤད་པར་བྱ་ཞེས་པས་དགོས་པ་དང༌། བླ་མ་རྣམས་ཀྱིས་བསྟན་པ་ཡི། ། ཞེས་པས་རྗོད་བྱེད་ཀྱི་ཁྱད་པར་དང༌།
བྱང་ཆུབ་མཆོག་ཅེས་པས་ཉིང་དགོས་བསྟན་ཏེ། བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱ། ། ཞེས་པ་རྒྱས་པར་བཤད་པའོ། ། འོ་ན་བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱ། ། ཞེས་པ་དང༌། དེ་དག་མཚན་ཉིད་རབ་གསལ་བའི། ། སོ་སོའི་དབྱེ་བས་བྲི་བར་བྱ། ། ཞེས་པ་དང༌། འདིར་ཡང་དག་ཐབས་ནི་བཤད་པར་བྱ། ། ཞེས་པ་རྣམས་ཟློས་པར་གྱུར་རོ་ཞེ་ན།
སྐྱོན་མེད་དེ། བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱ། ། ཞེས་པ་གཞུང་སྤྱིའི་རྩོམ་པར་དམ་བཅའ་དང༌། སོ་སོའི་དབྱེ་བས་བྲི་བར་བྱ། ། ཞེས་པ་སྐྱེས་བུ་གསུམ་གྱི་དབྱེ་བ་སོ་སོར་འཆད་ཅེས་པ་དང༌། ཡང་དག་ཐབས་ནི་བསྟན་པར་བྱ། ། ཞེས་པས། ཐེག་པ་ཆེན་པོའི་རིགས་ཅན་ལ་བླ་མེད་བྱང་ཆུབ་བསྒྲུབ་པའི་ཐབས་མ་ནོར་བར་འཆད་ཅེས་སྟོན་ཚུལ་ཐ་དད་པའི་ཕྱིར། དེས་ན་སེམས་ཅན་དམ་པ་ཞེས་སོགས་ཤོ་ལོ་ཀ་འདི་གཞུང་འོག་མ་རྣམས་ཀྱི་མདོར་བསྟན་དུའང་བཟུང་ངོ༌། ། དེ་ལྟར་ན་སྐབས་འདིར་ཐེག་པ་ཆེན་པོའི་སེམས་བསྐྱེད་ཀྱི་མཚན་ཉིད་དབྱེ་བ།
ཇི་ལྟར་སྤྱད་པའི་རིམ་པ་རྣམས་ཤིང་རྟ་ཆེན་པོ་གསུམ་གྱི་བཞེད་པ་བཞིན་རྒྱུ་འབྲས་མན་ངག་བདུན་དང༌། བདག་གཞན་མཉམ་བརྗེའི་སྒོ་ནས་ཉམས་སུ་ལེན་ཚུལ་བྱང་ཆུབ་ལམ་གྱི་རིམ་པར་གསུངས་པ་ཇི་ལྟ་བ་བཞིན་བླངས་ནས་བྱང་ཆུབ་ཀྱི་སེམས་རིན་པོ་ཆེ་བསྒོམ་པ་ལ་སྐྱེས་བུའི་རྩལ་ཅི་ཡོད་ཀྱིས་འབད་དགོས་ཏེ་ཇོ་བོ་ཆེན་པོ་འདའ་བའི་ཚེ། སྟོན་པ་ལ། ད་མན་ཆད་རྒྱ་གར་གསེར་འདོད་ལ་ཆོས་མ་ཉན། རྒྱུད་སྡེ་བཞི་དཀྲུགས་ཤིང་འཆད་དུ་འོང༌། དགེ་བཤེས་མདོ་སྡེ་ལ་གྱིས། སེམས་བཟང་པོ་གྱིས་གསུངས། སྟོན་པ་འདའ་བའི་ཚེ་ཡང༌། སྟོན་པའི་དབུ་པོ་ཏོ་བའི་པང་དུ་བཞག་པས། སྤྱན་ཆབ་དབུ་སྐྲའི་གསེབ་ཏུ་སོང་བ་མཁྱེན་ནས།
ཁྱོད་མྱ་ངན་བྱ་མི་དགོས། སེམས་བཟང་པོ་གྱིས། ཚེ་འདི་ཉིད་ལ་ཁྱད་པར་ཅན་དུ་འགྱུར་གྱིས་གསུངས། ཇོ་བོ་ལེགས་ཀྱིས་སེམས་བཟང་པོ་བྱ་བ་ཅི་ལ་ཟེར་ལགས་ཞུས་པས། ཧུར་མཛད་ནས་འོ་ན་བྱང་ཆུབ་ཀྱི་སེམས་ལ་ཟེར་ལགས་མོད། ཅེས་ལན་གཉིས་གསུངས་པས། པོ་ཏོ་བའི་ཞལ་ནས་དེའི་དུས་སུ་ངའི་སྙིང་ལ་ཕུར་པ་ཐེབས་པ་འདྲ་བ་ཅིག་བྱུང་གསུངས། གླང་རི་ཐང་པའི་ཞལ་ནས་ཀྱང་ཕན་འདོགས་པས་ཀྱང༌། གནོད་པ་སྐྱེལ་བ་ལ་གུས་པ་ཅིག་བྱུང་ན། བྱང་ཆུབ་ཀྱི་སེམས་བརྟན་པོ་བྱུང་བ་ཡིན།
རྒྱལ་མ་དགུག་ཕམ་ལོང༌། སྟེང་དུ་མ་འགྲོ ། འོག་ཏུ་སྡོད། བྱང་ཆུབ་སེམས་དཔའ་བྱ་བ་ཁེ་ཉེན་ཞི་ཚེ་བསྒྲུབ་དགོས་པ་ཡིན་གསུངས་ཤིང༌། ལུམ་པ་བའི་ཞལ་ནས་ཀྱང༌། འོ་སྐོལ་བསྐྱེད་རིམ་དང་རྫོགས་རིམ་ལ་མན་ངག་ཏུ་བྱེད་དེ། ཇོ་བོའི་གདམས་ངག་གི་མཐིལ་ཕྱུང་བ། བྱམས་སྙིང་རྗེ་བྱང་ཆུབ་ཀྱི་སེམས་སྒོམ་པ་ཡིན་གསུངས། བདག་ཅག་གི་རྗེ་ཐམས་ཅད་མཁྱེན་པའི་ཞལ་སྔ་ནས་ཀྱང༌། སེམས་བསྐྱེད་ཐེག་མཆོག་ལམ་གྱི་གཞུང་ཤིང་སྟེ། །
རླབས་ཆེན་སྤྱོད་པ་རྣམས་ཀྱི་གཞི་དང་རྟེན། ། ཚོགས་གཉིས་ཀུན་ལ་གསེར་འགྱུར་རྩི་ལྟ་བུ། ། རབ་འབྱམས་དགེ་ཚོགས་སྡུད་པའི་བསོད་ནམས་གཏེར། ། དེ་ལྟར་ཤེས་ནས་རྒྱལ་སྲས་དཔའ་བོ་རྣམས། ། རིན་ཆེན་སེམས་མཆོག་ཐུགས་དམ་མཐིལ་དུ་འཛིན། ། རྣལ་འབྱོར་ངས་ཀྱང་ཉམས་ལེན་དེ་ལྟར་བྱས། ། ཐར་འདོད་ཁྱེད་ཀྱང་དེ་བཞིན་བསྐྱང་འཚལ་ལོ། ། ཞེས་གསུངས་པའི་ཕྱིར་རོ། ། ༈ གཉིས་པ་ཐབས་ཡང་དག་པ་བཤད་པ་ལ་གཉིས། སྨོན་པ་བསླབ་བྱ་དང་བཅས་པ་དང༌།
འཇུག་པ་བསླབ་བྱ་དང་བཅས་པའོ། ། དང་པོ་ལ་གསུམ། སྦྱོར་བ་དངོས་གཞི། མཇུག་བསླབ་བྱ་ལ་སློབ་ཚུལ་ལོ། ། དང་པོ་ལ་གསུམ་ཚོགས་གསོག་པ༑ སྐྱབས་འགྲོ་ཁྱད་པར་ཅན་བྱ་བ། སེམས་གསུམ་ལ་བློ་སྦྱང་བའོ། ། དང་པོ་ནི། ཡང་དག་ཐབས་ནི་བཤད་པར་བྱ། ། ཞེས་བཤད་ན་རྫོགས་བྱང་བསྒྲུབ་པའི་ཐབས་གང་ཞེ་ན།
ཐབས་ནི་གཉིས་ཏེ། བསམ་པ་ཕུན་ཚོགས་དང༌། སྦྱོར་བ་ཕུན་ཚོགས་སོ། ། བསམ་པ་ནི་སེམས་བསྐྱེད་པ་ཡིན་ལ། དེ་ནི་བསོད་ནམས་བསགས་པ་ལས་འབྱུང་བར་བསྟན་པའི་ཕྱིར༌། རྫོགས་སངས་བྲིས་སྐུ་ལ་སོགས་དང༌། ། མཆོད་རྟེན་དམ་ཆོས་མངོན་ཕྱོགས་ནས། ། མེ་ཏོག་བདུག་སྤོས་དངོས་པོ་དག ། ཅི་འབྱོར་པ་ཡིས་མཆོད་པར་བྱ། ། ཀུན་བཟང་སྤྱོད་ལས་གསུངས་པ་ཡི། །
མཆོད་པ་རྣམ་པ་བདུན་དག་ཀྱང༌། ། ཞེས་གསུངས། འདིར་བསྟན་མཆོད་པ་ཇི་ལྟར་བྱ་བ་དང༌། གང་གི་མདུན་དུ་བྱ་བ་ཡང་བཞག་ཏུ་ཡོད་དེ། རྫོགས་པའི་སངས་རྒྱས་ཤཱཀྱ་ཐུབ་པའི་རི་མོར་བྲིས་པའི་སྐུ་དང༌། ལ་སོགས་པ་འབུར་དུ་བརྐོས་པ་དང༌། ལུགས་སུ་བླུག་པ་དང༌། ལྡེར་ཚོ་སོགས་སྐུའི་རྟེན་དང༌། རིང་བསྲེལ་གྱི་སྙིང་པོ་ཅན་གྱི་མཆོད་རྟེན་ཐུགས་ཀྱི་རྟེན་དང༌། གསུང་རབ་ཡན་ལག་བཅུ་གཉིས་སོགས་དམ་པའི་ཆོས་ཀྱི་པུ་ཏི་གསུང་གི་རྟེན་རྣམས་མངོན་དུ་ཕྱོགས་པ་སྟེ་མངོན་སུམ་དུ་བཞུགས་པའི་མདུན་དུ་མཆོད་པ་བྱ་བ་ཡིན་པའི་ཕྱིར།
ཤ་ར་བ་ནས། ཞེས་པས་ཕྱག་འཚལ་བའང་བསྟན་པ་ཡིན་གསུངས། དངོས་པོ་གང་གིས་མཆོད་པ་ཡང་ཡོད་དེ། མེ་ཏོག་དང༌། བདུག་སྤོས་དང༌། མར་མེ་དང༌། དྲི་དང༌། ཞལ་ཟས་ཏེ་ཉེར་སྤྱོད་ཀྱི་དངོས་པོ་དག་གིས་མཆོད་པ་ཡིན་པའི་ཕྱིར། རང་གང་འབུལ་འདོད་པ་ཙམ་གྱིས་མཆོད་དམ་ཞེ་ན། ཅི་འབྱོར་པ་ཡིས་མཆོད་པར་བྱ་བ་སྟེ་ལག་ན་ཅི་ཡོད་གཏོང་དགོས་ཏེ།
ཇོ་བོའི་ཞལ་ནས། འབྲས་དཀར་མོ་ཁལ་གཅིག་བདོག། ཡོ་བཏང༌། བྱང་ཆུབ་ཀྱི་སེམས་བཟང་པོ་མཆི། ཡོ་མ་བཏང༌། བྱང་ཆུབ་ཀྱི་སེམས་བཟང་པོ་བཟང་པོ་མི་མཆི་གསུང་སྐད། དེ་དག་ནི་རྫས་བཤམས་པས་མངོན་སུམ་དུ་མཆོད་པ་ཡིན་ནོ། ། པོ་ཏོ་བའི་ཞལ་ནས་ཀྱང༌། མཆོད་པ་ནི་གྲོགས་པོ་སྙིང་ཞོགས་ཞོགས་པ། ཚིག་པ་ཟ་ཙག་ཙག་པ་ཤོམ་དགོས་པ་ཡིན་ནོ། །
གསུང་བཤེར་གདམས་མཛད། སླ་ཆོས་བྱས་ན་ང་ལ་བརྙས་སམ་ཆོས་ལ་བརྙས་གསུངས། ཤ་ར་བ་བླ་མ་དང་དཀོན་མཆོག་གཉིས་ལ་མཆོད་པ་བཟང་མཉམ་དགོས་གསུངས། ལག་སོར་པ། བླ་མ་ལ་དྲག་ཏུ་དགོས་གསུངས་པར་གདའ། ཡིད་ཀྱིས་མཆོད་པའི་ཚུལ་ཡང་ཡོད་དེ། ཀུན་ཏུ་བཟང་པོའི་སྤྱོད་པའི་སྨོན་ལམ་ལས་གསུངས་པའི་ཕྱག་འཚལ་བ། མཆོད་འབུལ། སྡིག་བཤགས། ཡི་རང༌།
བསྐུལ་བ། གསོལ་གདབ། བསྔོ་བ་སྟེ། མཆོད་པ་རྣམ་པ་བདུན་པོ་དག་བྱ་བ་ཡིན་པའི་ཕྱིར། བདུན་པོ་དེ་དག་ལ་མཆོད་པ་ཞེས་བྱ་སྟེ། མཆོད་པའི་དོན་མཆོད་ཡུལ་མཉེས་པར་བྱེད་པ་ཡིན་ལ། བདུན་པོ་དེས་ཀྱང་ཡུལ་ཁྱད་པར་ཅན་རྣམས་དགྱེས་པར་འགྱུར་བའི་ཕྱིར། བདུན་པོ་དེ་ཡང༌། ཐེག་ཆེན་ལ་གྲགས་ཀྱིས། དམན་པའི་སྡེ་སྣོད་དུ་ནི།
དང་པོར་ཕྱག་འཚལ་བ༑ བར་དུ་མདོ་འདོན་པ། མཐའ་མར་བསྔོ་བ་སྟེ་རྒྱུན་ཆགས་གསུམ་བྱ་བ་ཙམ་ལས་མ་བཤད་དོ། ། གཉིས་པ་སྐྱབས་འགྲོ་ཁྱད་པར་ཅན་བྱ་བ་ནི། སྙིང་པོ་ངེས་པར་བསྡུ་བ་ལས། ཐེག་ཆེན་རིག་ཡོད་སྐྱེས་བུ་དེས། ། འགྲོ་བ་སྐྱབས་མེད་སྐྱབས་པའི་ཕྱིར། ། སྐྱབས་སུ་འགྲོ་བ་སྔོན་འགྲོ་བས། ། སྨོན་པའི་སེམས་ནི་བསྐྱེད་པར་བྱ། ། ཞེས་གསུངས་པ་ལྟར་སེམས་བསྐྱེད་པ་ནི།
སྐྱབས་སུ་འགྲོ་བ་ཐུན་མོང་མ་ཡིན་པ་སྔོན་དུ་འགྲོ་དགོས་པར་བསྟན་པའི་ཕྱིར། བྱང་ཆུབ་སྙིང་པོའི་མཐར་ཐུག་པར། ། མི་ལྡོག་པ་ཡི་སེམས་དག་གིས། ། དཀོན་མཆོག་གསུམ་ལ་རབ་དད་ཅིང༌། ། པུས་མོའི་ལྷ་ང་སར་བཙུགས་ནས། ། ཐལ་མོ་སྦྱར་བ་བྱས་ནས་ནི། ། དང་པོར་སྐྱབས་འགྲཽ་ལན་གསུམ་བྱ། ། ཞེས་གསུངས། དུས་ཇི་སྲིད་དུ་སྐྱབས་སུ་འགྲོ་བར་བྱ་བའི་ཚུལ་ཡོད་དེ། ཐུན་མོང་བ་ནི་ཇི་སྲིད་འཚོའི་བར་ཡིན་ལ།
འདིར་ནི་བྱང་ཆུབ་སྙིང་པོའི་མཐར་ཐུག་པ་སྟེ། ཆོས་ཀྱི་སྐུ་མངོན་དུ་མ་བྱས་ཀྱི་བར་དུ་ཡིན་པའི་ཕྱིར། བྱང་ཆུབ་སྙིང་པོ་ནི་གཉིས་ཏེ། གནས་བྱང་ཆུབ་སྙིང་པོ་དང༌། རྟོགས་པ་བྱང་ཆུབ་སྙིང་པོའོ། ། དང་པོ་ལ་གཉིས་ཏེ། རྡོ་རྗེ་གདན་ལྟ་བུ་སྤྲུལ་སྐུའི་དང༌། འོག་མིན་སྟུག་པོ་བཀོད་པ་ལྟ་བུ་ལོངས་སྐུའི་གནས་བྱང་ཆུབ་ཀྱི་སྙིང་པོའོ། ། ༈ གཉིས་པ་ནི་བླ་ན་མེད་པའི་ཡེ་ཤེས་ཆོས་ཀྱི་སྐུའོ་ཞེས་བུ་སྟོན་ཐམས་ཅད་མཁྱེན་པ་གསུངས་པ་ལྟར་རོ། ། ཀུན་སློང་ཇི་ལྟ་བུས་ཡུལ་གང་ལ་བསམ་པ་ཅི་འདྲ་བ་དང༌།
སྤྱོད་ལམ་ཅི་འདྲ་བས་སྐྱབས་སུ་འགྲོ་བའི་ཚུལ་ཡོད་དེ། རྒྱུའི་དུས་ཀྱི་ཀུན་སློང་བྱང་ཆུབ་སྙིང་པོའི་བར་དུ། སེམས་ཅན་ཐམས་ཅད་ལ་དམིགས་པའི་སྙིང་རྗེ་ཆེན་པོས་དཀོན་མཆོག་གསུམ་སྐྱབས་སུ་འཛིན་པ་ལས་ནམ་ཡང་མི་ལྡོག་པའི་སེམས་ཤིན་ཏུ་བརྟན་པ་དག་གིས། ཡུལ་སངས་རྒྱས་དང་ཆོས་དང་ཐུན་མོང་མ་ཡིན་པའི་དགེ་འདུན་བྱང་སེམས་འཕགས་པའི་ཕྱིར་མི་ལྡོག་པའི་དགེ་འདུན་ཏེ། དཀོན་མཆོག་གསུམ་ལ། བསམ་པ་སོ་སོའི་ཡོན་ཏན་ཐོས་པ་ན། རབ་ཏུ་དང་བའི་དད་པ་ཤུགས་དྲག་པོ་སྐྱེད་སྤྲོ་བ་དང་ལྡན་པ་བྱས། ལུས་ཀྱི་ཀུན་སྤྱོད་རྐང་པ་གཉིས་ཀྱི་པུས་མོའི་ལྷ་ང་ས་ལ་བཙུགས་ནས་སམ། ཙོག་པུར་འདུག་ཀྱང་རུང༌། བླ་གོས་ཕྲག་པ་གཅིག་ཏུ་གཟར།
ལག་པ་གཉིས་ཐལ་མོ་སྦྱར་བའི་སྤྱོད་ལམ་བྱས་ནས་སྐྱབས་སུ་འགྲོ་བ་ཡིན་པའི་ཕྱིར། གནས་སྐབས་གང་གི་ཚེ། ལན་དུ་སྐྱབས་སུ་འགྲོ་བ་ཡང་ཡོད་དེ། སྨོན་པ་སེམས་བསྐྱེད་ཀྱི་ཆོ་ག་བྱེད་པའི་དང་པོར་སྐྱབས་འགྲོའི་དངོས་གཞིའི་ཆོ་ག་ལན་གསུམ་མམ་བརྗོད་པ་གསུམ་དུ་བྱ་སྟེ། གསུམ་པའི་ཚེ་སྐྱབས་འགྲོའི་སྡོམ་པ་ཐོབ་པ་ཡིན་པའི་ཕྱིར། ཤ་ར་བའི་ཞལ་ནས། ཉན་ཐོས་ལ་སྐྱབས་སུ་མི་འགྲོ་བ་དེ། བྱིན་རླབས་ཆུང་བ་མ་ཡིན་གྱིས། ལམ་མི་མཐུན་པ་གྲོགས་པོར་འཐུར་མི་བཏུབ་པ་དང་འདྲ་བ་ཡིན་གསུངས། དེ་ཡང་མདོ་སྡེ་རྒྱན་ལས།
འཚེ་བ་དག་ནི་ཐམས་ཅད་དང༌། ། ངན་སོང་དང་ནི་ཐབས་མིན་དང༌། ། འཇིག་ཚོགས་ཐེག་པ་དམན་དག་ལས། ། སྐྱོབ་ཕྱིར་སྐྱབས་ཀྱི་དམ་པའོ། ། ཞེས་ཚེ་འདིའི་འཚེ་བ་དང༌། ཕྱི་མའི་ངན་སོང་དང༌། ཐབས་མེད་པ་ལམ་ལོག་པར་ཞུགས་པ་ལས་སྐྱོབ་པའི་ཕྱིར། སྐྱབས་སུ་འགྲོ་བ་སྐྱེས་བུ་ཆུང་ངུའི་སྐྱབས་འགྲོ་དང༌། འཇིག་ཚོགས་ཟག་བཅས་ཀྱི་ཕུང་པོ་འདུ་བྱེད་ཀྱི་རང་བཞིན་ཅན་གྱི་འཁོར་བའི་སྡུག་བསྔལ་ལས། རང་ཉིད་ཐར་པའི་ཕྱིར་དུ་སྐྱབས་སུ་འགྲོ་བ་སྐྱེས་བུ་འབྲིང་གི་སྐྱབས་འགྲོ་དང༌།
ཐེག་དམན་ལ་འཇིགས་ནས་སེམས་ཅན་ཐམས་ཅད་འཁོར་བའི་འཇིགས་པ་ལས་སྐྱོབ་པའི་ཕྱིར་དུ་ཐུན་མོང་མ་ཡིན་པའི་དཀོན་མཆོག་གསུམ་ལ་སྐྱབས་སུ་འགྲོ་བ་ཐེག་ཆེན་གྱི་སྐྱབས་འགྲོར་གསུངས་སོ། ། འོ་ན་སྐྱབས་འགྲོ་ཁྱད་པར་ཅན་དང༌། སྨོན་པ་ལ་ཁྱད་པར་ཡོད་དམ་མེད་ཅེ་ན་སྐྱབས་འགྲོ་ཁྱད་པར་ཅན་ནི་སེམས་ཅན་སྡུག་བསྔལ་ལས་སྐྱོབ་པའི་ཆེད་དུ་སངས་རྒྱས་ཐོབ་འདོད་པས། སྨོན་པ་དང་ངོ་བོ་ལ་ཁྱད་པར་མེད། ཆོ་ག་མི་འདྲ་བ་ཡིན་ཞེས་ཀ་མ་བ་བཞེད། པོ་ཏོ་བ་ནི་དེ་གཉིས་ཀྱི་ཁྱད་པར་སྨོན་པ་ནི་སེམས་ཅན་གྱི་དོན་དུ་སངས་རྒྱས་ཐོབ་པར་འདོད་ཅིང༌། སངས་རྒྱས་ཐོབ་ནས་སེམས་ཅན་སྒྲོལ་བ་ཚོང་དཔོན་རང་སྟོབས་ཀྱིས་སྐྱེལ་མ་བྱེད་པ་དང་འདྲ། སྐྱབས་འགྲོ་ཁྱད་པར་ཅན་ནི། སེམས་ཅན་སྡུག་བསྔལ་ལས་སྒྲོལ་བར་འདོད་པས་དེའི་ནུས་པ་མངའ་བ་དཀོན་མཆོག་གསུམ་ལ་ཞུས་ནས་ཚོང་དཔོན་ཁས་དྲག་པོ་གཞན་ལ་བརྟེན་ནས་སྐྱེལ་མ་བྱེད་པ་ལྟ་བུ་ཡིན་གསུངས། འདི་ལའང་མདོ་སྡེ་རྒྱན་ལས།
འདི་ནི་དེ་དངོས་འདོད་པས་ཁས་ལེན་དེ་ཡང་སྙིང་བརྩེ་ལས་རིག་བྱ། ། ཞེས་སངས་རྒྱས་འདོད་པས་སྐྱབས་སུ་ཁས་ལེན་པའང་གསུངས་པས། མང་དུ་གཟིགས་པའི་མཁས་པ་རྣམས་ཀྱིས་དཔྱད་པར་མཛོད་ཅིག ། འདིར་སྐྱབས་སུ་འགྲོ་བའི་རྒྱུ་དང༌། ཡུལ་དང༌། ངོ་བོ་དང༌། བསླབ་བྱ་དང༌། ཕན་ཡོན་རྣམས་ནི་ལམ་གྱི་རིམ་པ་དག་ལས་ཤེས་པར་བྱའོ། ། ༈ གསུམ་པ་སེམས་གསུམ་ལ་བློ་སྦྱང་བ་ནི། སེམས་བསྐྱེད་པའི་དངོས་གཞི་ཆོ་གའི་སྔོན་དུའང་བློ་སྦྱང་དགོས་པ་བསྟན་པའི་ཕྱིར།
དེ་ནས་སེམས་ཅན་ཐམས་ཅད་ལ། ། བྱམས་པའི་སེམས་ནི་སྔོན་འགྲོ་བས། ། ངན་སོང་གསུམ་དང་སྐྱེ་སོགས་དང༌། ། འཆི་འཕོ་སོགས་ཀྱིས་སྡུག་བསྔལ་བའི། ། འགྲོ་བ་མ་ལུས་ལ་བལྟས་ཏེ། ། སྡུག་བསྔལ་གྱིས་ནི་སྡུག་བསྔལ་བ། ། སྡུག་བསྔལ་སྡུག་བསྔལ་རྒྱུ་མཚན་ལས། ། འགྲོ་བ་ཐར་པར་འདོད་པ་ཡིས། ། ཞེས་པ་དང་པོ་གཉིས་ཀྱིས་བྱམས་པ། དེ་ནས་གསུམ་གྱིས་སྙིང་རྗེའི་དམིགས་པ།
དེ་ནས་གསུམ་གྱིས་སྙིང་རྗེའི་རྣམ་པ་བསྟན་ཅིང༌། བྱང་ཆུབ་ཀྱི་སེམས་སྦྱོང་ཚུལ་ཡང་དོན་གྱིས་བསྟན་ཏོ།། ཤེས་བྱ་ཆོས་ཅན། ཚོགས་གསོག་སྔོན་དུ་སོང་བའི་སྐྱབས་འགྲོ་ཁྱད་པར་ཅན་གྱི་ཆོ་ག་བྱས་ཟིན་པ་དེ་ནས་ཅི་ཞིག་བྱ་བ་ཡང་ཡང་ཡོད་དེ། མ་གྱུར་སེམས་ཅན་ཐམས་ཅད་ལ་དམིགས་པའི་བྱམས་པའི་སེམས་ནི་སྔོན་དུ་འགྲོ་བས་ཏེ་སྔོན་དུ་བཏང་ནས་སྙིང་རྗེ་བསྒོམ་པར་བྱ་བ་ཡིན་པའི་ཕྱིར། ཤ་ར་བའི་གསུང་སྒྲོས་ལས། བྱིས་པའི་སེམས་ནི་དམིགས་པ་སེམས་ཅན་ཐམས་ཅད་ལ་དམིགས་ནས། རྒྱུ་མཚན་དྲིན་དྲན་པའི་སྒོ་ནས་རྣམ་པ་སྙིང་དུ་སྡུག་ཅིང་གཅེས་པའི་བློ་ཐུན་མོང་མིན་པ་ཞིག་སྒོམ་པའོ། ། ཞེས་པ་ལྟར་ན་ཡིད་འོང་གི་བྱམས་པར་སྣང་བས་རྒྱུ་འབྲས་བདུན་གྱི་ནང་ཚན་གྱིས་སྙིང་རྗེའི་རྒྱུར་ངེས་པར་སྔོན་དུ་འགྲོ་དགོས་པ་ཉིད་དོ། ། བདེ་བ་དང་འཕྲད་འདོད་ཀྱི་བྱམས་པ་ཆེན་པོ་སྙིང་རྗེའི་རྒྱུར་ངེས་པར་སྔོན་དུ་འགྲོ་མི་དགོས་ཀྱང༌།
གཞུང་འདིས་བསྟན་པར་བྱེད་དགོས་ཤིང༌། འདིར་ངེས་པར་སྒོམ་ཡང་དགོས་སོ། ། གླང་རི་ཐང་པས། སྤྱན་སྔ་ལ་ཁོ་བོ་མི་ཚེ་ཧྲིལ་གྱིས་བྱམས་པ་ཁོ་ན་སྒོམ་པར་ཞུ་བྱས་པས། སྤྱན་སྔ་དབུ་ཞྭ་ཕུད་ནས། ཇོ་བོ་ཆ་བྱད་བཟང་གསུངས་དབུ་དུད་དུད་མཛད་ཟེར། སྤྱན་སྔས་སྨྱུག་རུམ་པ་ལ། ནན་ལྟར་ན་ཕ་རོལ་པོ་འཇོམས་པ་ལ་བྱམས་པ་ཙམ་པ་མེད། དེ་བས་ན་བྱམས་པ་བྱ་བ་འདི་མིང་ཐོས་པ་ཙམ་གྱིས་སྙིང་སངས་སངས་འདུག་གསུངས། ཡང་གླང་ཐང་པའི་ཞལ་ནས།
འགྲོ་བ་རིགས་དྲུག་གར་སྐྱེ་ཆ་མེད། གར་སྐྱེས་ཀྱང་སེམས་ཅན་ལ་ཕན་འདོགས་པ་འདི་མི་བརྗེད་དམ་གསུངས་ཏེ། དེ་འདྲ་ཞིག་དགོས་པ་ལགས། དེ་ལྟར་སེམས་ཅན་ཐམས་ཅད་ལ་མར་ཤེས་དྲིན་དྲན་དྲིན་གཟོའི་སྒོ་ནས་སྙིང་དུ་སྡུག་ཅིང་གཅེས་པའི་བློ་དུང་དུང་བ་བྱུང་ན། སྙིང་རྗེ་བསྒོམས་ཏེ། དམིགས་པ་ངན་སོང་གསུམ་ན་སྡུག་བསྔལ་དྲག་ཅིང་རྒྱུན་རིང་བ་ཅི་ཡོད་པ་དང༌། མིའི་སྐྱེ་བ་དང་སོགས་ཁོངས་ནས་རྒ་ནད་འཆི་ཕྲད་བྲལ་མ་རྙེད་པ་དང༌། མདོར་ན་ཉེར་ལེན་གྱི་ཕུང་པོ་སྡུག་བསྔལ་བར་གྱུར་པ་དང༌། འདོད་ལྷའི་འཆི་འཕོ་བ་དང༌། འོག་ཏུ་ལྟུང་བའི་སྡུག་བསྔལ་དང༌།
སོགས་ཁོངས་ནས་ཁམས་གོང་མའི་སྡུག་བསྔལ་ཏེ་ཏིང་ངེ་འཛིན་གྱིས་མྱོས་ནས་ཆོས་ཀྱི་བློ་མེད་ཅིང་གནས་པ་ལ་རང་དབང་མ་ཐོབ་པའི་སྡུག་བསྔལ་ཏེ། མདོར་ན་སྡུག་བསྔལ་གསུམ་གྱིས་ཅི་རིགས་པར་སྡུག་བསྔལ་བའི་འགྲོ་བ་མ་ལུས་པ་ལ་ཐུགས་རྗེའི་སྤྱན་གྱིས་བལྟས་ཏེ་ངན་སོང་གསུམ་གྱི་སྡུག་བསྔལ་གྱིས་ནི་སྡུག་བསྔལ་བ་དང༌། འདོད་ལྷ་དང་མིའི་འགྱུར་བའི་སྡུག་བསྔལ་དང༌། ཁམས་གོང་མའི་འདུ་བྱེད་ཀྱི་སྡུག་བསྔལ་དང༌། རྒྱུ་མཚན་ཀུན་འབྱུང་ལས་དང་ཉོན་མོངས་པ་སྟེ། རོམ་པོའི་གསུང་སྒྲོས་ལས། སྡུག་བསྔལ་བསྐྱེད་པའི་རྩ་བའི་རྒྱུ་ལས་ཡིན་ལ། མཚན་དེའི་རྐྱེན་ཉོན་མོངས་པའོ་གསུངས་པ་ལྟར། འགྲོ་བ་མཐའ་དག་ལ་དམིགས་ནས་སྡུག་བསྔལ་དང་ཀུན་འབྱུང་མ་ལུས་པ་ལས་ཐར་པར་འདོད་པའི་སྙིང་རྗེ་དང༌། དེས་དྲངས་པའི་བྱང་ཆུབ་ཐོབ་འདོད་ཀྱི་བློ་ཡང་སྦྱང་བར་བྱ་དགོས་པའི་ཕྱིར་ཏེ།
མདོ་ལས། བྱང་ཆུབ་སེམས་དཔས་ཆོས་མང་པོ་ལ་བསླབ་པར་མི་བྱའི། ཆོས་གཅིག་ལ་བསླབ་པར་བྱ་སྟེ། གང་ཞེ་ན་སྙིང་རྗེ་ཆེན་པོའོ། ། ཞེས་དང༌། ཡང་གང་ལ་མགོ་མཆིས་པ་དེ་ལ་འཚོ་བ་མཆིས་སོ། ། གང་ལ་སྙིང་རྗེ་ཆེན་པོ་མཆིས་པ་དེ་ལ་རྫོགས་པའི་སངས་རྒྱས་མཆིས་སོ། ། ཞེས་གསུངས་ཤིང༌། ཐེག་པ་ཆེན་པོའི་རྒྱུ་ལམ་འབྲས་གསུམ་མཐར་ཕྱིན་པ་སྙིང་རྗེ་ལ་རག་ལས་པར་ཡང་ཟླ་བའི་ཞབས་ཀྱིས་གསུངས་པས་འདི་བསྒོམ་པ་ལ་ནན་ཏན་སྙིང་པོར་མཛོད་ཅིག ། གཉིས་པ་དངོས་གཞི་ནི།
ལྡོག་པ་མེད་པར་དམ་བཅའ་བའི། ། བྱང་ཆུབ་སེམས་ནི་བསྐྱེད་པར་བྱ། ། ཞེས་པ་སྟེ། བྱམས་པ་དང་སྙིང་རྗེའི་དམིགས་རྣམ་ལེགས་པར་སྦྱངས་ནས་བླ་ན་མེད་པའི་བྱང་ཆུབ་ཀྱི་སེམས་རིན་པོ་ཆེ་ནི་བསྐྱེད་པར་བྱའོ། ། ཚུལ་ཇི་ལྟར་ན། ལྡོག་པ་མེད་པར་དམ་འཆའ་བའི་སྒོ་ནས་སོ། ། སྤྱིར་སྨོན་སེམས་སྐྱེ་བ་ཆོ་ག་ལ་མི་ལྟོས་ཀྱང༌། སེམས་རིན་པོ་ཆེ་འདི་ལས་དུས་ནམ་ཡང་མི་ལྡོག་ཅིང༌། བྱང་ཆུབ་མ་ཐོབ་བར་དུ་སྐད་ཅིག་ཀྱང་མི་བཏང་བའི་སེམས་ཀྱིས་སྨོན་སེམས་ཆོ་གས་བླངས་ནས། འོག་ནས་འབྱུང་བའི་བསླབ་བྱ་ལྔ་པོ་ལ་ངེས་པར་སློབ་དགོས་ལ།
སེམས་ཅན་གྱི་དོན་དུ་བྱང་ཆུབ་ཐོབ་འདོད་ཀྱི་བློ་ཙམ་ཆོ་གའི་སྒོ་ནས་བསྐྱེད་ན་ནི། བསླབ་བྱ་ལྔ་ལ་མ་བསླབས་ཀྱང་ཉེས་པར་མི་འགྱུར་ཞེས་རྗེ་ཐམས་ཅད་མཁྱེན་པས་ལམ་རིམ་དུ་གསུངས་སོ། ། འོན་ཀྱང་གཞུང་དོན་གཙོ་བོ་ནི་སྔ་མ་ལྟར་ཡིན་ཏེ། འོག་དེ་མ་ཐག་བསླབ་བྱ་ལ་སློབ་པར་བསྟན་པའི་ཕྱིར་རོ། ། སྨོན་སེམས་ཆོ་གས་ལེན་ཚུལ་དངོས་ནི། ལམ་རིམ་རྒྱས་པ་དང༌། སྣར་ཐང་པའི་ལམ་མཆོག་རྩ་འགྲེལ་ན་ཕྱག་ལེན་ཞིབ་བཤད་དང་བཅས་པར་ཡོད་པས་ཤེས་པར་བྱ་ཞིང༌། འདིར་གཞུང་འཆད་པའི་ས་ཁོངས་མི་ལུས་པའི་ཕྱིར་དཀྱུས་ཙམ་བྲིའོ། ། དེ་ཡང་ཐོག་མར་དཀོན་མཆོག་དང་བླ་མ་ལ་ཅི་འབྱོར་པའི་མཆོད་པ་དང་ཡོན་ཕུལ། ཡན་ལག་བདུན་པ་རྒྱས་པར་བྱས་ཏེ་ཚོགས་བསགས་ནས་གསོལ་བ་བཏབ་པ་ནི།
ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་དང༌། བྱང་ཆུབ་སེམས་དཔའ་ས་ཆེན་པོ་ལ་བཞུགས་པ་རྣམས་ཀྱིས། དང་པོར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པ་དེ་བཞིན་དུ། བདག་མིང་འདི་ཞེས་བགྱི་བའང་སློབ་དཔོན་གྱིས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་གསོལ། ཞེས་ལན་གསུམ་གྱིས་གསོལ་བ་གདབ་བོ། ། དེ་ནས་སྐྱབས་འགྲོ་ཁྱད་པར་ཅན་བྱ་སྟེ། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །
དགོངས་གསོལ་སོགས་སྔར་ལྟར་ལ། ཆོས་རྣམས་ཀྱི་མཆོག་ཞི་བ་འདོད་ཆགས་དང་བྲལ་བའི་ཆོས་རྣམས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་འཕགས་པ་བྱང་ཆུབ་སེམས་དཔའ་ཕྱིར་མི་ལྡོག་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་ལན་གསུམ་བརྗོད་དོ། ། སློབ་དཔོན་གྱིས་སྐྱབས་འགྲོའི་བསླབ་བྱ་བཤད། སླར་ཡང་བཟང་སྤྱོད་དམ། སྤྱོད་འཇུག་ནས་འབྱུང་བའི་མཆོད་པ་སོགས་ཡན་ལག་བདུན་པ་འབུལ། བླ་མ་ལ་སྟོན་པའི་འདུ་ཤེས་དང༌། སེམས་ཅན་ཐམས་ཅད་ལ་བྱམས་སྙིང་རྗེའི་འདུ་ཤེས། རང་ལ་རྨི་ལམ་དང༌།
སྒྱུ་མ་ལྟ་བུའི་འདུ་ཤེས་ཉེ་བར་བཞག་ནས་བྱང་ཆུབ་ཀྱི་སེམས་གཟུང་བ་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་སྐྱེ་བ་འདི་དང་སྐྱེ་བ་གཞན་དང་གཞན་དག་ཏུ་སྦྱིན་པའི་རང་བཞིན་དང༌། ཚུལ་ཁྲིམས་ཀྱི་རང་བཞིན་དང༌། བསྒོམས་པའི་རང་བཞིན་གྱི་དགེ་བའི་རྩ་བ་བདག་གིས་བགྱིས་པ་དང༌། བགྱིད་དུ་བསྩལ་བ་དང༌། བགྱིད་པ་ལ་རྗེས་སུ་ཡི་རང་བའི་དགེ་བའི་རྩ་བ་དེས། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་དང༌། ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱིས།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས། དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བགྱིའོ། ། སེམས་ཅན་མ་བསྒྲལ་བ་རྣམས་བསྒྲལ་བར་བགྱིའོ། ། མ་གྲོལ་བ་རྣམས་དགྲོལ་བར་བགྱིའོ། ། དབུགས་མ་ཕྱིན་པ་རྣམས་དབུགས་དབྱུང་བར་བགྱིའོ། ། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བགྱིའོ། ། ཞེས་ལན་གསུམ་བརྗོད་དོ།།
སློབ་དཔོན་མ་རྙེད་ན། རྟེན་གྱི་དྲུང་དུ་ཕྱག་མཆོད་ཕུལ་ཏེ། སློབ་དཔོན་ཞེས་པའི་ཚིག་བཞག ། ཆོ་ག་གཞན་རྣམས་སྔར་བཞིན་བྱ་བའང་ཆོ་ག་ལས་བཤད་དོ། ། མ་བསྒྲལ་བ་བསྒྲལ་བ་སོགས་ཀྱི་དམ་བཅའ་བཞི་པོའི་དོན་ལ་དགེ་བཤེས་ཆེན་པོ་ཤ་ར་བའི་གསུང་ལས། ཉན་ཐོས་ཀྱི་དབང་དུ་བྱས་ཏེ་འབྲས་བུ་བཞི་དང་སྦྱར་ན། རྒྱུན་ཞུགས་ཐོབ་ན། འཇིག་རྟེན་ཐམས་ཅད་ལས་བརྒལ་བ་དང༌། ཕྱིར་འོང་ཐོབ་ན་འདོད་ཉོན་ཕལ་ཆེར་ལས་གྲོལ་བ་དང༌། ཕྱིར་མི་འོངས་ཐོབ་ན།
འདོད་ཉོན་ཐམས་ཅད་སྤངས་པས་དབུགས་ཕྱིན་པ་དང༌། དགྲ་བཅོམ་ཐོབ་ན་མྱ་ངན་ཁམས་གསུམ་པའི་ཉོན་མོངས་ཐམས་ཅད་ལས་འདས་པའོ། ། ཐེག་ཆེན་གྱི་དབང་དུ་བྱས་ན༑ ས་དང་པོ་ཐོབ་པ་ན་འཇིག་རྟེན་ལས་བརྒལ། བདུན་པ་ཐོབ་པ་ན། མཚན་མའི་མཆིང་བ་ལས་གྲོལ། དག་པ་ས་གསུམ་ཐོབ་པ་ན་མཚན་མ་མེད་ཅིང་ལྷུན་གྱིས་གྲུབ་པའི་དབུགས་ཕྱིན། སངས་རྒྱས་པ་ན་མྱ་ངན་གྱི་གནས་སུ་གྱུར་པའི་སྤང་བྱ་ཐམས་ཅད་ལས་འདས་པའོ་གསུངས། མཆིམས་ཐམས་ཅད་མཁྱེན་པ་ནི། བདེན་བཞི་དང་སྦྱོར་བ་མཛད་དེ།
སྡུག་བསྔལ་གྱི་ཆུ་བོ་ལས་མ་བརྒལ་བ་བསྒྲལ་བ་དང༌། ཀུན་འབྱུང་གི་འཆིང་བ་ལས་མ་གྲོལ་བ་དགྲོལ་བ་དང༌། བདག་ལྟས་དབུགས་མ་ཕྱུང་བ་ལམ་གྱི་བདེན་པས་དབུགས་དབྱུང་བ་དང༌། རྣམ་རྟོག་གི་མྱ་ངན་ལས་མ་འདས་པ་འགོག་པའི་བདེན་པས་མྱ་ངན་ལས་འདའ་བར་མཛད་ཅེས་གསུངས་ཏེ་ལེགས་པར་བཤད་པའོ། ། ༈ གསུམ་པ་མཇུག་བསླབ་བྱ་དང་བཅས་པ་ལ་ལྔ་ལས། དང་པོ་ཕན་ཡོན་དྲན་པ་ལ་བསླབ་པ་ནི། དེ་ལྟར་སྨོན་པའི་སེམས་དག་ནི། ། བསྐྱེད་པའི་ཡོན་ཏན་གང་ཡིན་པ། ། དེ་ནི་སྡོང་པོ་བཀོད་པ་ཡི། ། མདོ་ལས་བྱམས་པས་རབ་ཏུ་བཤད།།
ཅེས་གསུངས་པས། དོན་ནི་རབ་ཏུ་བཤད་དོ། ། གང་ན། སྔར་བཤད་པ་དེ་ལྟར་བྱང་ཆུབ་སྨོན་པའི་སེམས་དག་ནི། ཆོ་གས་བསྐྱེད་པའི་ཡོན་ཏན་ནམ། ཕན་ཡོན་གང་ཡིན་པ་དེ་ནིའོ། ། གང་ལས་ན། དེ་ཡི་ཕན་ཡོན་དཔག་ཏུ་མེད་པ་དག ། བྱམས་མགོན་བློ་དང་ལྡན་པས་ནོར་བཟང་བཤད། ། ཅེས་གསུངས་པ་ལྟར།
འཕགས་པ་སྡོང་པོ་བཀོད་པའི་མདོ་ལས། རྗེས་བཙུན་བྱམས་པས་བཤད་དོ། ། དེ་ལས་རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ། ། འགྲོ་བ་ཐམས་ཅད་ཀྱི་ཆོས་དཀར་པོ་རྣམ་པར་འཕེལ་བར་བྱེད་པའི་ཞིང་ལྟ་བུའོ། ། ཞེས་སོགས་དཔེ་ཉིས་བརྒྱ་ལྷག་ཙམ་གྱི་སྒོ་ནས་གསུངས་ལ། བསླབ་བཏུས་སུ་དཔེ་བཅུ་དྲུག་དྲངས་སོ། ། ཤ་ར་བའི་ཞལ་ནས། ཕན་ཡོན་དེ་དག་ཀྱང་བསྡུས་ན་བཞིར་འདུས་ཏེ་ས་བོན་ལྟ་བུ་དང༌། ཞིང་ལྟ་བུས་རང་དོན་དང༌། གཞན་དོན་གྱི་ཡོན་ཏན་དང༌།
བྱང་ཆུབ་ཀྱི་སེམས་ནི། མདུང་ཐུང་ལྟ་བུའོ་ཞེས་པས་མི་མཐུན་ཕྱོགས་འཇོམས་པ་དང༌། རིན་པོ་ཆེ་ཐམས་ཅད་སྡུད་པའི་ནོར་བུ་ལྟ་བུའོ། ། ཞེས་པས་འདོད་དོན་གྲུབ་པའི་ཡོན་ཏན་བསྟན་གསུངས། མདོར་ན་འབྲས་བུ་སངས་རྒྱས་ཀྱི་ཡོན་ཏན་ཚད་མེད་ཅིང་བསམ་གྱིས་མི་ཁྱབ་པ་ཐམས་ཅད་ཀྱང་འདིའི་ཡོན་ཏན་ཏེ། འདི་གཙོ་བོའི་རྒྱུར་གྱུར་པའི་ཕྱིར། ཞེས་གྲོ་ལུང་པ་ཆེན་པོ་གསུངས་སོ། ། ༈ གཉིས་པ་བྱང་ཆུབ་ཀྱི་སེམས་སྦྱང་བ་ལ་སློབ་པ་ནི། དེ་ཡིས་མདོ་ཀློག་པའམ་བླ་མ་ལས་ཉན་ཏེ། ། རྫོགས་པའི་བྱང་ཆུབ་སེམས་ཀྱི་ཡོན་ཏན་མཐའ་མེད་པ། །
རྣམ་པར་ཤེས་པར་བྱས་ལ་དེ་གནས་རྒྱུ་མཚན་དུ། ། དེ་ལྟར་ཡང་དང་ཡང་དུ་སེམས་ནི་བསྐྱེད་པར་བྱ། ། ཞེས་སོ། ། དེ་ལྟར་བྱང་ཆུབ་ཀྱི་སེམས་ནི་བསྐྱེད་པར་བྱ་བ་ཡིན་ཏེ། གང་གིས་ན། སྨོན་སེམས་ཆོ་གས་བླངས་པའི་བྱང་སེམས་དེ་ཡིས། རྫོགས་པའི་བྱང་ཆུབ་ལ་དམིགས་པའི་སྨོན་སེམས་ཀྱི་ཡོན་ཏན་མཐའ་མེད་ཅིང་བསམ་གྱིས་མི་ཁྱབ་པ། སྡོང་པོ་བཀོད་པ་ལ་སོགས་པའི་མདོ་རྣམས་དང༌། བྱང་ས་སོགས་བསྟན་བཅོས་རང་ཉིད་ཀྱིས་ཀློག་པའམ། ཡང་ན་བླ་མ་ལས་ལེགས་པར་མཉན་ཏེ།
རྣམ་པར་ཏེ་མཐའ་ཆོད་པར་ཤེས་པར་བྱས་ནས། དགོས་པ་སེམས་རེ་རང་རྒྱུད་ལ་གནས་ཤིང་མི་ཉམས་པར་འཕེལ་བའི་རྒྱུ་མཚན་ཏེ་རྒྱུ་རྐྱེན་དུ་ཡང་དང་ཡང་དུ་སྟེ་ཐ་ནའང་ཉིན་ལན་གསུམ་མཚན་ལན་གསུམ་དུ་བསྐྱེད་པར་བྱ་བ་ཡིན་པའི་ཕྱིར། ཁ་ཅིག་དེ་ནས་ཞེས་འདོན་པ་ནི་དཔེ་མ་དག་པའོ། ། རང་འགྲེལ་གྱི་རྩ་བའི་འགྱུར་དུའང༌། ད་གནས་ཉིན་མཚན་དུ། དེ་ལྟར་ཡང་དང་ཡང་དུ། ཞེས་འབྱུང་ངོ༌། ། སྔར་བཤད་པའི་ཆོ་ག་མ་གྲུབ་ན། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། །
བདག་གིས་སྦྱིན་སོགས་བགྱིས་པ་འདི་དག་གིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ཇོ་བོ་ཉིད་ཀྱི་གཞུང་ལས་འབྱུང་བ་དེ་ལྟར་བྱའོ། ། འོ་ན། བྱང་ཆུབ་སེམས་ཀྱི་ཡོན་ཏན་མཐའ་མེད་པ། ། ཞེས་གསུངས་ན། དེ་གང་ལས་བཤད་ཅེ་ན། དེའི་ལན་བསྟན་པའི་ཕྱིར། དཔའ་སྦྱིན་གྱིས་ཞུས་མདོ་དག་ལས། ། འདི་ཡི་བསོད་ནམས་རབ་བསྟན་པ། །
གང་ཚེ་ཚིགས་བཅད་གསུམ་ཙམ་དུ། ། མདོར་བསྡུས་པས་ནི་འདིར་བྲི་བྱ། ། བྱང་ཆུབ་སེམས་ཀྱི་བསོད་ནམས་གང༌། ། དེ་ལ་གལ་ཏེ་གཟུགས་མཆིས་ན། ། ནམ་མཁའི་ཁམས་ནི་ཀུན་བཀང་སྟེ།། དེ་ནི་དེ་བས་ལྷག་པར་འགྱུར། ། གངྒཱའི་བྱེ་མའི་གྲངས་སྙེད་ཀྱི། ། སངས་རྒྱས་ཞིང་རྣམས་མི་གང་གིས། ། རིན་ཆེན་དག་གིས་ཀུན་བཀང་སྟེ། འཇིག་རྟེན་མགོན་ལ་ཕུལ་བ་བས། །
གང་གི་ཐལ་མོ་སྦྱར་བགྱིས་ཏེ། ། བྱང་ཆུབ་ཏུ་ནི་སེམས་བཏུད་ན།། མཆོད་པ་འདི་ནི་ཁྱད་པར་འཕགས། །

དེ་ལ་མཐའ་ནི་མ་མཆིས་སོ། ། ཞེས་སོ། ། བྱང་ཆུབ་ཀྱི་སེམས་འདིའི་བསོད་ནམས་སམ་ཕན་ཡོན་རྒྱ་ཆེར་རབ་ཏུ་བསྟན་པར་བྱ་བ་གང་ཡིན་པ་དེ་ཁྱིམ་བདག་དཔའ་སྦྱིན་གྱིས་ཞུས་པའི་མདོ་སྡེ་དག་ལས། ཚིགས་བཅད་གསུམ་ཙམ་མདོར་བསྡུས་ནས་གསུངས་པ་དེ་ནི་གཞུང་འདིར་ཡང་བྲི་བར་བྱའོ། ། ཞེས་མཚམས་སྦྱར་རོ། ། འོ་ན་མདོ་ལས་འབྱུང་བའི་ཕན་ཡོན་ཇི་ལྟ་བུ་ཞེ་ན། འདིར་བསྟན་བྱང་ཆུབ་ཀྱི་སེམས་ཀྱི་ཕན་ཡོན་རྒྱ་ཤིན་ཏུ་ཆེན་པོ་དང་ལྡན་པ་ཡིན་ཏེ། བྱང་ཆུབ་ཀྱི་སེམས་ཀྱི་བསོད་ནམས་གང་ཡིན་པ་དེ་གཟུགས་སུ་མ་གྲུབ་མོད། གལ་ཏེ་དེ་ལ་གཟུགས་ཤིག་མཆིས་ན། ཕྱོགས་བཅུའི་ནམ་མཁའི་ཁམས་ནི་ཀུན་ཏུ་བཀང་སྟེ་བྱུར་བུར་གཏམས་ན། ཕན་ཡོན་དེ་ནི་ནམ་མཁའི་ཁམས་དེ་བས་ཀྱང་ལྷག་པ་སྟེ།
ནམ་མཁར་མི་ཤོང་བ་ཡིན་པའི་ཕྱིར། འདིས་རྒྱ་ཆེ་བ་དང༌། ཕྱི་མ་གཉིས་ཀྱིས་ཚད་བཟུང་དུ་མེད་པས་མཐའ་མ་མཆིས་པ་བསྟན་ཏོ། ། གཞན་ཡང༌། བྱང་ཆུབ་ཀྱི་སེམས་ལ་བསོད་ནམས་ཀྱི་མཐའ་ནི་མ་མཆིས་སོ་སྟེ། ཚད་བཟུང་དུ་མེད་པའི་བསོད་ནམས་ཡོད་དེ། སྣོད་ཀྱི་ཁྱད་པར་ཆུ་བོ་གདྒཱའི་འགྲམ་གྱི་བྱེ་མའི་གྲངས་སམ། གདྒཱའི་ཆུ་རྡུལ་དུ་ཕྱེ་བའི་བྱེ་མ་ཇི་སྙེད་པ་དེ་སྙེད་ཀྱི་སངས་རྒྱས་ཀྱི་ཞིང་རྣམས་རྟེན་དད་པ་དང་ལྡན་པའི་མི་གང་གིས་མཆོད་རྫས་ཀྱི་ཁྱད་པར་ལྷའི་རིན་པོ་ཆེ་དབང་གི་རྒྱལ་པོ་དག་གིས་ཀུན་ཏུ་བྱུར་བུར་བཀང་སྟེ། ཡུལ་ཁྱད་པར་ཅན་འཇིག་རྟེན་གྱི་མགོན་པོ་སངས་རྒྱས་བཅོམ་ལྡན་འདས་ལ་འབུལ་བ་ཕུལ་བ་བས། ཐེག་ཆེན་གྱི་རྟེན་གྱི་གང་ཟག་གང་གིས།
དཀོན་མཆོག་གམ་བླ་མའི་དྲུང་དུ་དད་པས་ཐལ་མོ་སྦྱར་བ་བགྱིས་ཏེ། བླ་ན་མེད་པའི་བྱང་ཆུབ་ཏུ་སེམས་བཏུད་པ་བསྐྱེད་ན། བྱང་ཆུབ་ཀྱི་སེམས་བསྐྱེད་པའི་མཆོད་པ་འདི་ནི་ཁྱད་པར་དུ་འཕགས་པ་ཡིན་པའི་ཕྱིར་རོ། ། ༈ གསུམ་པ་ཚོགས་གཉིས་བསག་པ་ལ་བསླབ་པ་ནི། བྱང་ཆུབ་སྨོན་པའི་སེམས་དག་བསྐྱེད་ནས་ནི། ། འབད་པ་མང་པོས་ཀུན་ཏུ་སྤེལ་བྱ་ཞིང༌། ། ཞེས་གསུངས། པོ་ཏོ་བའི་ཞལ་ནས། ཚོགས་གཉིས་ལ་འབད་པ་འདིས་ཟིན་དུ་རུང་གསུངས། ཕན་ཡོན་དྲན་པ་དང་དུས་དྲུག་ཏུ་སྦྱར་བ་གཉིས་ཀྱི་སྒཽ་ནས།
བྱང་ཆུབ་སྨོན་པའི་སེམས་དག་བསྐྱེད་པར་བྱས་ནས་ནི། དཀོན་མཆོག་ལ་མཆོད་པ། དགེ་འདུན་གྱི་བསྙེན་བཀུར། འབྱུང་པོའི་གཏོར་མ། ཕོངས་པ་ལ་སྦྱིན་པ་སོགས་བསོད་ནམས་དང་ཡེ་ཤེས་ཀྱི་ཚོགས་གསོག་ལ་འབད་པ་མང་པོས། སེམས་དེ་ཀུན་ཏུ་སྤེལ་བར་བྱ་དགོས་ཏེ། ཚོགས་ཀྱི་གཏམ་ལས། བདག་གིས་དེ་རིང་བསོད་ནམས་དང༌། ། ཡེ་ཤེས་ཚོགས་ནི་གང་ཞིག་གིས། ། གཞན་ལ་ཕན་པ་གང་བྱ་ཞེས།།
བྱང་ཆུབ་སེམས་དཔས་ཡང་ཡང་བསམ། ། ཞེས་གསུངས་པའི་ཕྱིར། ཞིང་ཞེས་པ་འོག་མ་སྡུད་པའི་ཚིག་གོ ། ༈ བཞི་པ་སེམས་ཅན་བློས་མི་སྤང་བ་ལ་བསླབ་པ་ནི། འདི་ནི་སྐྱེ་བ་གཞན་དུའང་དྲན་དོན་དུ་ཞེས་པའི་འང་གི་སྒྲས་བསྟན་པར་ཞང་རོམ་བཞེད་དོ། ། འང་གི་སྒྲས་ཚེ་འདིར་སེམས་བསྐྱེད་མི་ཉམས་པའི་རྒྱུ་ལ་བསླབ་པར་བསྟན་ཅིང༌། སེམས་ཅན་བློས་སྤོང་གིས་སེམས་བསྐྱེད་གཏོང་བས་སོ་སྙམ་དུ་དགོངས་པས་ཤིན་ཏུ་ལེགས་ཞེས་དམ་པ་ཁ་ཅིག་འཆད་དོ། ། ༈ ལྔ་པ་ནག་ཆོས་བཞི་སྤང་ཞིང༌། དཀར་ཆོས་བཞི་བསྟེན་པ་ལ་སློབ་ཚུལ་ནི། འདི་ནི་སྐྱེ་བ་གཞན་དུའང་དྲན་དོན་དུ། །
ཇི་སྐད་བཤད་པའི་བསླབ་པ་ཡོངས་སུ་བསྲུང༌། ། ཞེས་གསུངས། འདིར་བསྟན་སྨོན་སེམས་ཆོ་གས་བཟུང་བ་འདི་ལ་ནི་སྔར་བཤད་པའི་བསླབ་བྱ་བཞིའི་སྒོ་ནས་ཚེ་འདིར་མི་ཉམས་པའི་རྒྱུ་ལ་བསླབ་པ་དེ་ཙམ་གྱིས་ཆོག་གམ་ཞེ་ན། མི་ཆོག་སྟེ། སྐྱེ་བ་ཕྱི་མ་གཞན་དུའང་སེམས་དེ་མི་བརྗེད་ཅིང་དྲན་པར་བྱ་བའི་དོན་དུ། འོད་སྲུང་གིས་ཞུས་པའི་མདོ་ལས། ཇི་སྐད་བཤད་པའི་བསླབ་པ་བཞི་ཚན་གཉིས་པོ་ཡོངས་སུ་བསྲུང་བ་དང་བསྟེན་པར་བྱ་བ་ཡིན་པའི་ཕྱིར། དྲི་བ་གཉིས་པ་སོ་སྐྱེའི་རྟེན་ལ་བྱང་ཆུབ་ཀྱི་སེམས་གསར་དུ་སྐྱེའམ་མི་སྐྱེའི་ལན། འགྲེལ་པར་གསལ་བར་མ་བཤད་ཀྱང༌། ནག་ཆོས་བཞི་དང༌།
སེམས་ཅན་བློས་སྤོང་གིས་སྨོན་སེམས་ཉམས་པར་འགྱུར་བའི་རྟེན་ནི་སོ་སྐྱེ་ཁོ་ནར་ངེས་པས། དེའི་རྟེན་ལ་སྨོན་སེམས་སྐྱེ་བ་ཡོད་ཅེས་དོན་གྱིས་གྲུབ་བོ།། གཉིས་པ་འཇུག་པ་བསླབ་བྱ་དང་བཅས་པ་བཤད་པ་ལ་གསུམ། མཚམས་སྦྱར་ཏེ་འཇུག་སྡོམ་བླང་བར་བསྟན་པ། འཇུག་སྡོམ་ཇི་ལྟར་བླང་བའི་ཚུལ། སྡོམ་པ་བླངས་ནས་བསླབ་བྱ་ལ་བསླབ་པར་བསྟན་པའོ། ། དང་པོ་ནི། སྔར་བཤད་པ་ལྟར་བྱང་ཆུབ་ཏུ་སེམས་བསྐྱེད་ཀྱང་རྒྱལ་སྲས་ཀྱི་སྤྱོད་པ་ལ་མ་བསླབས་ན་འཚང་རྒྱ་མི་སྲིད་ཅིང༌། བྱང་སྡོམ་མ་བཟུང་ན། སྦྱིན་སོགས་ལ་བསླབས་ཀྱང་རྒྱལ་སྲས་ཀྱི་སྤྱོད་པར་མི་འགྱུར་བས།
སྤྱོད་པའི་རྟེན་སྡོམ་པ་གཟུང་དགོས་པར་བསྟན་པའི་ཕྱིར། འཇུག་སེམས་བདག་ཉིད་སྡོམ་པ་མ་གཏོགས་པ། ། ཡང་དག་སྨོན་པ་འཕེལ་བར་འགྱུར་མ་ཡིན། ། རྫོགས་པའི་བྱང་ཆུབ་སྡོམ་པ་སྤེལ་འདོད་པས། ། དེ་ཕྱིར་འབད་པས་འདི་ནི་ངེས་པར་བླང༌། ། ཞེས་གསུངས་སོ། ། སྨོན་སེམས་བརྟན་ཞིང་ཆོ་གས་གཟུང་བ་དེས། འཇུག་པའི་སྡོམ་པ་འདི་ནི་སྒྱིད་ལུག་པ་དང་ཞུམ་པ་མེད་པར་འབད་པ་དྲག་པོས་ངེས་པར་བླང་བར་བྱ་སྟེ། དགོས་པ་འབྲས་བུའི་མིང་གིས་རྒྱུ་ལ་བཏགས་པ་རྫོགས་པའི་བྱང་ཆུབ་ལ་དམིགས་པའི་སྡོམ་པའི་མིང་ཅན་སྨོན་པའི་སེམས་དེ་སྤེལ་ཞིང་མཐར་ཕྱིན་པར་འདོད་པས་བླང་དགོས་པའི་ཕྱིར། སྨོན་སེམས་སྤེལ་བ་འཇུག་སྡོམ་ལ་རག་ལས་པ་ཡང་ཡིན་ཏེ།
འཇུག་པའི་སེམས་ཀྱི་བདག་ཉིད་སྡོམ་པ་བཟུང་བ་མ་གཏོགས་པར་སྨོན་པའི་སེམས་ཡང་དག་པ་མཆོག་ཏུ་འཕེལ་བར་འགྱུར་བ་མ་ཡིན་པ་དེའི་ཕྱིར་སྙིང་པོ་ངེས་པར་བསྡུ་བ་ལས་ཀྱང། ལྷག་པའི་བསམ་པ་དང་ལྡན་པས། ། འཇུག་པའི་སེམས་ནི་བསྐྱེད་བྱས་པས། ། སྔར་གྱི་སྨོན་པའི་སེམས་དེ་ཉིད། ། རྒྱ་ཆེར་རབ་ཏུ་འཕེལ་བར་འགྱུར། ། ཞེས་གསུངས་པའི་ཕྱིར། གཞུང་འདི་ལ་བརྟེན་ནས་སྔོན་གྱི་དགེ་བཤེས་ཡུང་བ་པ་སོགས་སྨོན་པ་སྡོམ་པར་བཞེད་ཀྱང༌། གཞན་ཕལ་ཆེར་སྡོམ་པའི་སྒྲས་བཏགས་པ་ཡིན་ཏེ། ཇོ་བོ་རང་ཉིད་ཀྱིས། སེམས་བསྐྱེད་སྔོན་དུ་སོང་བ་ཡིས། །
བྱང་ཆུབ་སེམས་དཔའི་སྡོམ་པ་བླང༌། ། ཞེས་སེམས་བསྐྱེད་དང་སྡོམ་པ་སོ་སོར་གསུངས་པའི་ཕྱིར་གསུང་ངོ༌། ། ༈ གཉིས་པ་འཇུག་སྡོམ་ཇི་ལྟར་ལེན་པའི་ཚུལ་ལ་གསུམ། ལེན་པའི་རྟེན། བླང་བའི་ཡུལ། ལེན་པའི་ཆོ་གའོ། ། དང་པོ་ནི། སོ་སོར་ཐར་པ་རིས་བདུན་གྱི། ། རྟག་ཏུ་སྡོམ་གཞན་ལྡན་པ་ལ། ། བྱང་ཆུབ་སེམས་དཔའི་སྡོམ་པ་ཡི། །
སྐལ་བ་ཡོད་ཀྱིས་གཞན་དུ་མིན། ། ཞེས་གསུངས་སོ། ། འདི་ནི་སློབ་དཔོན་བྱང་ཆུབ་བཟང་པོའི་སྡོམ་པ་ཉི་ཤུ་པའི་འགྲེལ་པར། སོ་སོར་ཐར་པའི་སྡོམ་པ་ནི། བྱང་ཆུབ་སེམས་དཔའི་སྡོམ་པའི་ཡན་ལག་ཏུ་འགྱུར་བ་ཡིན་ཏེ། ཕྱོགས་གཅིག་ཉིད་དུ་རིག་པར་བྱའོ། ། དེའི་ཕྱིར་སོ་སོར་ཐར་པའི་སྡོམ་པ་གཞན་དང་ལྡན་པ་འདིས། བྱང་ཆུབ་སེམས་དཔའི་སྡོམ་པ་ཡང་དག་པར་ལེན་པའི་སྣོད་དུ་གྱུར་པ་ལ་བསླབ་པའི་ཚིགས་འདི་ཡང་སྦྱིན་པར་བྱ་བའི་དོན་ཏོ། ། འདི་ལ་སྲོག་གཅོད་པ་ལ་སོགས་པ་ལས་ལྡོག་པའི་ཆོ་ག་གཞན་ཉིད་ནི་མ་ཡིན་ཞིང༌། དེ་རྣམས་ཀྱང་ལྡོག་པ་མ་ཡིན་པ་ནི་བྱང་ཆུབ་སེམས་དཔའི་སྡོམ་པ་ཡང་དག་པར་ལེན་པའི་སྣོད་དུ་གྱུར་པའང་ཡོད་པ་མ་ཡིན་ནོ། །
ཞེས་གསུངས་པའི་དོན་བསྡུས་པ་རང་འགྲེལ་ལས་བཤད་དོ། ། ཡོངས་རྫོགས་དགེ་བསྙེན་ཡན་ནས་དགེ་སློང་གི་སྡོམ་པའི་བར་སོ་སོར་ཐར་པ་རིས་བདུན་དངོས་སམ། དེ་དང་ཐུན་མོང་བའི་རང་བཞིན་གྱི་ཁ་ན་མ་ཐོ་བ་སྦོང་བ་རྟག་ཏུ་སྟེ་ཇི་སྲིད་འཚོ་བའི་སྡོམ་པ་བྱང་སེམས་ཀྱི་སྡོམ་པ་ལ་ལྟོས་ཏེ། གཞན་དང་ལྡན་པ་དག་ལ་བྱང་ཆུབ་སེམས་དཔའི་སྡོམ་པ་སྐྱེ་བའི་སྐལ་བ་ཡོད་ཀྱིས་དེ་ལས་གཞན་དུ་བྱང་སྡོམ་ཕུན་སུམ་ཚོགས་པ་སྐྱེ་བ་མ་ཡིན་ཏེ། བྱང་སྡོམ་ནི་དངོས་དང་བརྒྱུད་པས་གཞན་ལ་ཕན་འདོགས་པར་ནུས་པ་གང་ཞིག ། དེ་ལ་གཞན་གནོད་གཞི་བཅས་ལས་སྡོག་པ་ཞིག་དགོས་པའི་ཕྱིར་ཏེ། རང་འགྲེལ་ལས། དེ་ནི་ཚུལ་ཁྲིམས་ཀྱི་སྡོམ་པའི་རྟེན་ཁྱད་པར་ཅན་འདོད་ནས། ཞེས་སོགས་གསུངས་པའི་ཕྱིར། འོ་ན་བསྙེན་གནས་རྟེན་དུ་མི་སྟོན་པ་ཅི་ཞེ་ན།
དེའི་རྒྱུ་མཚན་ཡོད་དེ། དུས་ཐུང་བ་དང༌། སྡིག་པ་དང་འདོད་པ་གཉིས་ཀ་ལས་དབེན་པ་མ་ཡིན་པས། བྱང་སྡོམ་གྱི་རྟེན་དུ་མི་རུང་བའི་ཕྱིར། གལ་ཏེ་སོ་ཐར་གྱི་སྡོམ་པ་ནི་ཚེ་འཕོས་པས་གཏོང་བས། འདིའི་རྟེན་དུ་ཇི་ལྟར་རུང་སྙམ་ན། རྣལ་འབྱོར་པ་ཆེན་པོའི་ཞལ་ནས། རྒན་པོ་ལང་བའི་རྟེན་དབྱུག་པས་བྱེད་ཅིང༌། ཕྱིས་ནས་དབྱུག་པ་མི་འགྱེལ་བ་རྒན་པོས་མགོ་ནས་བཟུང་བས་བྱེད་པ་ལྟར། དང་པོར་སྐྱེ་བའི་རྟེན་སོ་ཐར་གྱིས་བྱེད་ལ།
དེ་ནས་གཞན་གནོད་གཞི་བཅས་ལས་ལོག་པ་དེ་བྱང་ཆུབ་སྙིང་པོའི་བར་མི་འཆོར་བར་བྱང་སྡོམ་གྱིས་བྱེད་ཅེས་གསུངས་སོ། ། འདི་ལ་བརྟེན་ནས་སྔོན་དུས་སུ་སྡོམ་པ་རྟེན་ཅན་པ་དང་རྟེན་མེད་པའི་ཐ་སྙད་བྱེད་པ་བྱུང་ཞིང༌། ནག་ཚོའི་ལུགས་ཀྱི་དྲི་བ་གསུམ་པའི་ལན་ཡང་གཞུང་འདིས་བསྟན་པ་ཡིན་ནོ། ། རྟེན་གྱི་ཁྱད་པར་སྟོན་པ་ལ། སོ་སོར་ཐར་པ་རིས་བདུན་དུ། ། དེ་བཞིན་གཤེགས་པས་གསུངས་པ་ལས། ། ཚངས་སྤྱོད་དཔལ་ནི་མཆོག་ཡིན་ཏེ། ། དགེ་སློང་སྡོམ་པ་དག་ཏུ་བཞེད། ། ཅེས་སོ། ། སོ་ཐར་རིས་བདུན་ཅི་རིགས་ལ་གནས་པའི་རྟེན་ལ་བཟང་ངན་གྱི་ཁྱད་པར་ཡོད་དམ་མེད་ཅེ་ན།
འདུལ་བའི་སྡེ་སྣོད་ལས། སོ་སོ་ཐར་པ་རིས་བདུན་དུ། ། དེ་བཞིན་གཤེགས་པས་གསུངས་པ་ལ། ། ཁྱིམ་པའི་སྡོམ་པ་ལས། རབ་བྱུང་ཕྱོགས་ཀྱི་སྡོམ་པ་མཆོག་དང༌། ཚངས་པར་སྤྱོད་པ་རབ་བྱུང་ཕྱོགས་ཀྱི་སྡོམ་པའི་ནང་ནས་ཀྱང་དཔལ་ལམ་ཕུན་སུམ་ཚོགས་པ་ནི། བསྙེན་པར་རྫོགས་པ་དགེ་སློང་གི་སྡོམ་པ་དག་ཡིན་ཏེ། དེ་ནི་རྒྱལ་བའི་བསྟན་པ་ལ་ཞུགས་ལ་ཡོངས་སུ་རྫོགས་པ་ཡིན་པའི་ཕྱིར་རོ། ། དེས་ན་དགེ་སློང་གི་སྡོམ་པ་ནི། བྱང་སྡོམ་གྱི་རྟེན་མཆོག་ཏུ་བཞེད་དེ།
ཟླ་བ་སྒྲོན་མེ་ལས། དགེ་སློང་དངོས་པོ་མཆོག་ཏུ་བྱ་བ་ཡིས། ། བྱང་ཆུབ་དམ་པ་མཆོག་ལ་སེམས་བསྐྱེད་ཅིག ། ཅེས་དང༌། གསུམ་ལས་དགེ་སློང་མཆོག་ཡིན་འབྲིང༌། ། ཞེས་སོགས་དང༌། སངས་རྒྱས་བསྟན་པ་རིན་ཆེན་སྒྲོན། ། འབར་བའི་སྣོད་ནི་དཀའ་ཐུབ་ཅན། ། ངུར་སྨྲིག་འཛིན་པ་ཤཱཀྱའི་སྲས། ། དགེ་སློང་རྣམས་ནི་ཡིན་ཕྱིར་རོ། །
ཞེས་གསུངས་པའི་ཕྱིར། ། འོ་ན་སོ་ཐར་གྱི་སྡོམ་ལྡན་གྱིས་བྱང་སྡོམ་བཟུང་བའི་ཚེ་གནས་འགྱུར་རམ། གཉིས་ལྡན་གང་ཡིན་ཞེ་ན། ཇོ་བོ་སྡོམ་པ་ཡར་ལྡན་བྱ་བ་གཉིས་ལྡན་དུ་བཞེད་ཅེས་སྣེའུ་ཟུར་བའི་བསྟན་རིམ་ལས་བཤད། ནག་ཚོའི་འགྲེལ་པར་ཡང་དེ་གཉིས་ཀྱི་སྡོམ་པ་གཅིག་གམ་ཐ་དད་ཅེ་ན། གཅིག་པའང་ཡིན། ཐ་དད་པའང་ཡིན་ཏེ། འདི་ལྟར་སྡོམ་པའི་ཚུལ་ཁྲིམས་བྱ་བ་ལ་སོགས་པ་གཞན་ན་མེད་ཀྱི་སོ་སོར་ཐར་པ་རིས་བདུན་པོ་གང་ལ་གནས་པ་ཉིད་སྡོམ་པའི་ཚུལ་ཁྲིམས་ཡིན་པས་ན་གཅིག་པའང་ཡིན་ནོ། ། ཐ་དད་པའང་ཡིན་ཏེ། སོ་སོར་ཐར་པ་རྫས་སུ་འདོད་པ་དང༌།
གཞན་ལ་གནོད་པ་བྱེད་པ་ལས་ལོག་ནས། གནོད་པ་མི་བྱེད་པ་དང༌། བྱང་སེམས་ཀྱི་སྡོམ་པ་རྫས་སུ་མི་འདོད་པ་དང༌། གཞན་ལ་ཕན་པ་ཉིད་བསྒྲུབས་པས་ཐ་དད་པའང་ཡིན་ཞེས་བྱའོ་གསུངས། དེས་ནི་དྲི་བ་བཞི་པའི་ལན་གདབ་པར་ཡང་བཞེད་དོ། ། ༈ གཉིས་པ་གང་ལས་བླང་བའི་ཡུལ་ནི། སྡོམ་པའི་ཆོ་ག་ལ་མཁས་དང༌། ། བདག་ཉིད་གང་ཞིག་སྡོམ་ལ་གནས། ། སྡོམ་པ་འབོགས་བཟོད་སྙིང་རྗེ་ལྡན། ། བླ་མ་བཟང་པོར་ཤེས་པར་བྱ། །
ཞེས་པ་སྟེ། འདི་བྱང་ཆུབ་སེམས་དཔའི་ས་དག་ གི ། ཞེས་པའི་འོག་ན་ཡོད་ཀྱང་སྔར་བླངས་པ་ནི་འཆད་བདེ་བའི་དབང་དུ་བྱས་སོ། ། འོ་ན་སྡོམ་པ་བླང་བའི་ཡུལ་བླ་མ་ཇི་ལྟ་བུ་ཞིག་ཅེ་ན། བྱང་སྡོམ་འབོགས་པའི་བླ་མ་བཟང་པོ་ཡོན་ཏན་ཕུན་སུམ་ཚོགས་པ་བཞི་ལྡན་ཞིག ། འདིར་བསྟན་བླ་མ་བཟང་པོའི་མཚན་ཉིད་དུ་ཤེས་པར་བྱ་དགོས་ཏེ། སྡོམ་པའི་ཆོ་ག་ནི་ཡང་དག་པར་ལེན་པ་དང༌། མི་ཉམས་པར་བསྲུང་བ་དང༌། ཉམས་ན་ཕྱིར་བཅོས་པའི་ཐབས་ཡིན་པས། དེ་དག་ལ་མཁས་པའི་ཤེས་རབ་ཕུན་སུམ་ཚོགས་པ་དང༌།
བདག་ཉིད་གང་ཞིག་བྱང་ཆུབ་སེམས་དཔའི་ཚུལ་ཁྲིམས་ཕུན་སུམ་ཚོགས་པ་དང༌། བྱང་སྡོམ་འབོགས་པར་བཟོད་པའི་ནུས་པའམ་སྤོབས་པ་ཕུན་སུམ་ཚོགས་པ་དང༌། སྙིང་རྗེར་ལྡན་པའི་བསམ་པ་ཕུན་སུམ་ཚོགས་པ་དང་ལྡན་པ་ཡིན་པའི་ཕྱིར། བཞི་པོའི་ནང་ནས་ཀྱང་སྔ་མ་གཉིས་གཙོ་ཆེ་བར་ཞང་རོམ་དང་ལག་སོར་བ་གཉིས་བཞེད་པ་ལྟར་ལེགས་ཏེ། སྤྱོད་འཇུག་ལས་ཀྱང༌། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང༌། ། བྱང་ཆུབ་སེམས་དཔའི་བརྟུལ་ཞུགས་མཆོག ། ཅེས་གསུངས་པའི་ཕྱིར། ༈ གསུམ་པ་ཇི་ལྟར་ལེན་པའི་ཆོ་ག་ལ་གཉིས།
བླ་མ་ཡོད་པའི་ཆོ་ག་དང༌། བླ་མ་མེད་པའི་ཆོ་གའོ། ། དང་པོ་ནི། བྱང་ཆུབ་སེམས་དཔའི་ས་དག་གི ། ཚུལ་ཁྲིམས་ལེའུ་གསུངས་ཆོ་ག་ཡིས། ། ཡང་དག་མཚན་ཉིད་ལྡན་པ་ཡི། ། བླ་མ་བཟང་ལས་སྡོམ་པ་བླང༌། ། ཞེས་གསུངས། འདིར་རང་འགྲེལ་ལས། སློབ་དཔོན་ཐོགས་མེད་དང༌།
རྗེ་བཙུན་ཞི་བ་ལྷའི་ལུགས་བཤད་ཅེས་མཚམས་སྦྱར་ནས། འོག་ཏུ། བདག་ནི་ལུགས་དེ་གཉིས་ཀའི་རྗེས་སུ་འབྲངས་པས་ན། བླ་མ་ལས་བླང་བའི་ཆོ་ག་ནི་ཚུལ་ཁྲིམས་ཀྱི་ལེའུ་ལ་བརྟེན་ཅིང་བཀོད་ལ། བླ་མ་མེད་པའི་ཆོ་ག་ནི། བསླབ་པ་ཀུན་ལས་བཏུས་ལ་བརྟེན་ཅིང་བཀོད་པའོ། ། ཞེས་གསུངས་པ་ལྟར། ཇོ་བོ་ལ། ཤིང་རྟ་ཆེན་པོ་གསུམ་གྱི་གདམས་པ་མངའ་བ་ལས་འཇུག་སྡོམ་གྱི་སྐབས་འདིར། ཐོགས་མེད་དང་ཞི་བ་ལྷའི་ལུགས་གཉིས་ལ་བརྟེན་པར་མཛད་པ་ཡིན་ ནོ། །
དེས་ན་ཤིང་རྟ་ཆེན་པོ་གཉིས་ཀྱི་ཆོ་གའི་ཁྱད་པར་འགའ་ཞིག་མི་འདྲ་བ་ཙམ་མ་གཏོགས་དོན་ལ་ཁྱད་པར་མེད་ཅིང༌། ལུགས་དེ་གཉིས་ལ་དབུ་མ་ལུགས་དང༌། སེམས་ཙམ་ལུགས་ཀྱི་ཐ་སྙད་བྱས་ནས། ལེན་ཡུལ་ཆོ་ག་རྩ་ལྟུང་མི་མཐུན་པར་སྨྲ་བ་ནི་མ་བརྟགས་པ་ཆེན་པོའོ། ། ཞེས་གསུངས་པ་ནི་ལེགས་པར་གསུངས་པའོ། ། དེ་ལ་བླང་ཞེས་པ་བཤད་གཞིའོ། ། གང་ན་འཇུག་པའི་སྡོམ་པའོ། ། གང་ལས་བླང་ན་ཡང་དག་པའི་མཚན་ཉིད་ཕུན་སུམ་ཚོགས་པ་དང་ལྡན་པ་དེ་བླ་མ་བཟང་པོར་ཤེས་པར་བྱས་ཏེ་དེ་ལས་སོ། ། ཆོ་ག་གང་ལ་བརྟེན་ནས་བླངས་ན། འཕགས་པ་ཐོགས་མེད་ཀྱིས་མཛད་པའི་བྱང་ཆུབ་སེམས་དཔའི་སའི་ནང་ཚན་དག་གི་ཚུལ་ཁྲིམས་ཀྱི་ལེའུར་གསུངས་པའི་ཆོ་ག་ཡིས་སོ། །
འདི་ལ་སྦྱོར་དངོས་རྗེས་གསུམ་ལས་གསོལ་གདབ་དང༌། སྤྲོ་བ་བསྐྱེད་པ་དང༌། ཚོགས་བསགས་པ་དང༌། བསྐུལ་མ་གདབ་པ་དང༌། བསམ་པ་ཁྱད་པར་ཅན་བསྐྱེད་པ་དང༌། བར་ཆད་ཐུན་མོང་བ་དྲི་བ་དང༌། བསླབ་པ་མདོར་བསྡུས་བརྗོད་པ་དང་བདུན་ནི་སྦྱོར་བ་དང༌། ཕྱོགས་བཅུ་དུས་གསུམ་གྱྀ་རྒྱལ་བ་སྲས་དང་བཅས་པའི་བསླབ་པ་ལན་གསུམ་གྱི་བར་དུ་ཁས་ལེན་པ་ནི་དངོས་གཞི་དང༌། མཁྱེན་གསོལ། ཡེ་ཤེས་ཀྱིས་གཟིགས་པ་འཇུག་པའི་ཕན་ཡོན་དང༌།
སྡོམ་པ་མནོས་པ་གྱ་ཚོམ་དུ་མི་བསྒྲགས་པ་དང༌། བསླབ་པ་མདོར་བསྡུས་བརྗོད་པ་དང༌། གཏང་རག་གི་མཆོད་པ་དང་ལྔ་ནི་མཇུག་གི་ཆོ་གའོ། ། འདི་དག་ཞིབ་པར། ཇོ་བོའི་སྡོམ་པའི་ཆོ་ག་དང་ཚུལ་ཁྲིམས་ལེའུའི་རྣམ་བཤད་ལས་ཤེས་པར་བྱའོ། ། ༈ གཉིས་པ་བླ་མ་མེད་པའི་ཆོ་ག་ནི། དེ་ལ་འབད་པས་འདི་འདྲ་བའི། ། གལ་ཏེ་བླ་མ་མ་རྙེད་ན། ། དེ་ལས་གཞན་སྡོམ་ནོད་པ་ཡི། ། ཆོ་ག་ཡང་དག་བཤད་པར་བྱ། །
ཞེས་པས་སྤྱིར་བཤད་པར་དམ་བཅའ་བའོ། ། མཚན་ཉིད་དང་ལྡན་པའི་བླ་མ་དེ་འདྲ་བ་ལ་སྡོམ་པ་བླང་བར་གསུངས་པ་ལྟར་འབད་པ་ཆེན་པོས་བཙལ་ཡང༌། ཡུལ་དུས་ཀྱི་དབང་གིས་འདི་འདྲ་བའི་གལ་ཏེ་བླ་མ་གཏན་མ་རྙེད་ན་ཇི་ལྟར་བྱ་ཞེ་ན། བླ་མ་ཡོད་པ་དེ་ལས་གཞན་དམིགས་བསལ་རང་ཉིད་ཀྱིས་བླང་བའི་ཚུལ་ཡོད་དེ། བླ་མ་མེད་པའི་སྡོམ་པ་ནོད་པའི་ཆོ་ག་ལུང་ལས་གསུངས་པ་བཞིན་འདིར་ཡང༌། ཡང་དག་པར་བཤད་པར་བྱ་བ་ཡིན་པའི་ཕྱིར་རོ། ། འོ་ན་བླ་མ་མེད་པའི་ཆོ་ག་ལུང་གང་ལས་བཤད་ཅེ་ན། དེ་ལ་སྔོན་ཚེ་འཇམ་པའི་དཔལ། ། ཨམྦ་རཱ་ཛར་གྱུར་པ་ཡིས། ། ཇི་ལྟར་བྱང་ཆུབ་ཐུགས་བསྐྱེད་པ། །
འཇམ་དཔལ་གྱི་ནི་སངས་རྒྱས་ཞིང༌། ། རྒྱན་གྱི་མདོ་ལས་བཤད་པ་ལྟར། ། དེ་བཞིན་འདིར་ནི་རབ་གསལ་བྲི། ། ཞེས་བྱེ་བྲག་ཏུ་བཤད་པར་དམ་བཅའ་བའོ། ། དེ་ལ་བླ་མ་མེད་པའི་ཆོ་ག་བཤད་པར་བྱ་སྟེ། སྔོན་བསྐལ་བ་དཔག་ཏུ་མེད་པའི་དུས་ཀྱི་ཚེ། འཇམ་པའི་དཔལ་དུ་གྱུར་པ་ནི། འཁོར་ལོས་བསྒྱུར་བའི་རྒྱལ་པོ་ཨམྦ་རཱ་ཛ་སྟེ། རྒྱལ་པོ་ནམ་མཁའ་ཞེས་བྱ་བར་གྱུར་པ་ཡིས། དེ་བཞིན་གཤེགས་པ་འབྲུག་སྒྲའི་དབྱངས་ཀྱི་རྒྱལ་པོ་ཞེས་བྱ་བའི་དྲུང་དུ་ཇི་ལྟར་བླ་ན་མེད་པའི་བྱང་ཆུབ་ཏུ་ཐུགས་བསྐྱེད་པའི་ཚུལ་འཇམ་དཔལ་གྱི་སངས་རྒྱས་ཀྱི་ཞིང་གི་རྒྱན་ནམ།
བཀོད་པ་སྟོན་པའི་མདོ་ལས་བཤད་པ་ལྟར་དེ་ཁོ་ན་བཞིན་དུ། གཞུང་འདིར་ནི་རབ་ཏུ་གསལ་བར་བྲི་བ་ཡིན་པའི་ཕྱིར། མདོ་དེ་ལས་འབྱུང་བའི་སེམས་བསྐྱེད་དང༌། སྡོམ་པ་བཟུང་ཚུལ་དངོས་སྟོན་པ་ལ། མགོན་པོ་རྣམས་ཀྱི་སྤྱན་སྔ་རུ། ། རྫོགས་པའི་བྱང་ཆུབ་སེམས་བསྐྱེད་ཅིང༌། ། འགྲོ་བ་ཐམས་ཅད་མགྲོན་དུ་གཉེར།། དེ་དག་འཁོར་བ་ལས་སྒྲོལ་ལོ། ། གནོད་སེམས་ཁྲོ་བའི་སེམས་ཉིད་དང༌། ། སེར་སྣ་དང་ནི་ཕྲག་དོག་ཉིད། །
དེང་ནས་བཟུང་སྟེ་བྱང་ཆུབ་དག ། ཐོབ་ཀྱི་བར་དུ་མི་བྱའོ། ། ཚངས་པར་སྤྱོད་པ་སྤྱད་བྱ་ཞིང༌། ། སྡིག་དང་འདོད་པ་སྤང་བར་བྱ། ། ཚུལ་ཁྲིམས་སྡོམ་པ་ལ་དགའ་བས། ། སངས་རྒྱས་རྗེས་སུ་བསླབ་པར་བྱ། ། བདག་ཉིད་མྱུར་བའི་ཚུལ་གྱིས་ནི། ། བྱང་ཆུབ་ཐོབ་པར་མི་སྤྲོ་ཞིང༌། ། སེམས་ཅན་གཅིག་གི་རྒྱུ་ཡིས་ནི། ། ཕྱི་མའི་མུ་མཐར་གནས་པར་བགྱི། །
ཚད་མེད་བསམ་གྱིས་མི་ཁྱབ་པའི། ། ཞིང་དག་རྣམ་པར་སྦྱང་བར་བྱ། ། མིང་ནས་བཟུང་བ་བྱས་པ་དང༌། ། ཕྱོགས་བཅུ་དག་ཏུ་རྣམ་པར་གནས། ། བདག་གི་ལུས་དང་ངག་གི་ལས། ། ཐམས་ཅད་དུ་ནི་དག་པར་བྱ། ། ཡིད་ཀྱི་ལས་ཀྱང་དག་བྱ་སྟེ། ། མི་དགེའི་ལས་རྣམས་མི་བྱའོ། ། ཞེས་སོ། ། དཀོན་མཆོག་ལ་ཡན་ལག་བདུན་པ་བྱས་ཏེ།
འཇམ་དཔལ་རྒྱལ་པོ་ནམ་མཁར་གྱུར་པས་སེམས་བསྐྱེད་པའི་ཚིགས་བཅད་འདི་དག་གིས་སྡོམ་པ་གཟུང་བར་བྱ་སྟེ། བསླབ་བཏུས་ལས། དགེ་བའི་བཤེས་གཉེན་ལ་གསོལ་བ་བཏབ་སྟེ། དེའི་ཚིག་གི་རྗེས་སུ་བརྗོད་པའམ་ཡང་ན་བདག་ཉིད་ཀྱིས་བརྗོད་པས། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱིས་པ་ཞེས་སྨོས་ལ། ཇི་ལྟར་འཕགས་པ་འཇམ་དཔལ་གྱི་སངས་རྒྱས་ཀྱི་ཞིང་གི་ཡོན་ཏན་བཀོད་པའི་མདོ་ལས། བཅོམ་ལྡན་འདས་འཕགས་པ་འཇམ་དཔལ་གྱི་སྔོན་གྱི་ཚེའི་རྟོགས་པ་བརྗོད་པ་ལས། སྤྱོད་པ་དང་ལྡན་པས་བྱང་ཆུབ་ཏུ་སེམས་བསྐྱེད་པ་དེ་བཞིན་དུ་སེམས་བསྐྱེད་པར་བྱའོ་ཞེས་གསུངས་སོ། ། བསྡུས་པ་ལ་དགའ་ན་འདི་ཉིད་ལན་གསུམ་བརྗོད་དེ་བྱང་སྡོམ་བླང་བར་བྱ་ཞིང༌།
འདིའི་རྗེས་སུ། མགོན་པོ་རྣམས་ཀྱི་སྤྱན་སྔ་རུ། ཞེས་པ་ནས། མི་དགེའི་ལས་རྣམས་མི་བྱའོ། ། ཞེས་པའི་བར་བཏགས་ཏེ་ལན་གསུམ་བརྗོད་པས། ཆོ་ག་རྒྱས་པའི་ལག་ལེན་ལུགས་སོ། ། བསླབ་བཏུས་སུ་བླ་མ་ཡོད་མེད་གཉིས་ཀ་ལ་སྦྱར་ཡང༌། འདིར་བླ་མ་མེད་པའི་ལུགས་ལ་བརྟེན་པར་མཛད་དོ། ། དེ་ཡང་སེམས་བསྐྱེད་པ་དང༌། སྡོམ་པ་ཡང་དག་པར་བླང་བ་གཉིས་ལས།
སེམས་བསྐྱེད་པ་ནི། མགོན་པོ་སངས་རྒྱས་བྱང་སེམས་རྣམས་ཀྱི་སྤྱན་སྔ་རུ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། ། ཆེད་དུ་བྱ་བ་གང་གི་དོན་དུ་ན༑ ནམ་མཁའི་མཐས་གཏུགས་པའི་འགྲོ་བ་ཐམས་ཅད་མགྲོན་དུ་གཉེར་བ་སྟེ་དེའི་དོན་དུའོ། ། དངོས་པོ་ཅི་འདྲ་ཞིག་ལ་མགྲོན་དུ་གཉེར་ན། འགྲོ་བ་དེ་དག་འཁོར་བ་ལས་མ་རྒལ་བ་སྒྲོལ་བ་དང༌། མ་གྲོལ་བ་དགྲོལ་བ་དང༌། དབུགས་མ་ཕྱིན་པ་དབུགས་དབྱུང་བ་དང༌། ཡོངས་སུ་མྱ་ངན་ལས་མ་འདས་པ།
ཡོངས་སུ་མྱ་ངན་ལས་འདས་པ་ལ་འགོད་ཅིང༌། མགྲོན་དུ་གཉེར་བའོ། ། འདིས་འཇུག་པའི་སྦྱོར་བ་དང༌། སྨོན་པའི་དངོས་གཞི་བསྟན་ཞེས་ཤ་ར་བ་བཞེད་དོ། ། བྱང་སྡོམ་བླང་བའམ། འཇུག་པའི་དམ་བཅའ་བ་ལ་གསུམ་ལས། དང་པོ་སྡོམ་པའི་ཚུལ་ཁྲིམས་ཁས་ལེན་པ་ནི། ཀུན་ནས་མནར་སེམས་པའི་རྒྱུ་དགུ་གང་རུང་ལ་བརྟེན་ནས། ཞེ་སྡང་གིས་གསོད་འདོད་ལ་སོགས་པའི་གནོད་སེམས་དང༌། གཞན་ལ་འཕྲལ་དུ་སེམས་འཁྲུག་པའི་ཁྲོ་བའི་སེམས་ཉིད་དང་ཡོ་བྱད་གཞན་གཏོང་མི་ནུས་པའི་སེར་སྣ་དང༌།
གཞན་གྱི་ཕུན་ཚོགས་ལ་མི་བཟོད་པའི་ཕྲག་དོག་ཉིད་དེ་བཞི་པོ་དེ་དག་སྡོམ་པ་བླངས་པའི་ཉིན་དེང་ནས་བཟུང་སྟེ་བླ་མེད་བྱང་ཆུབ་མ་ཐོབ་པ་དེ་སྲིད་ཀྱི་བར་དུ་མི་བྱའོ། ། འདིས་དུས་ཀྱི་ཁྱད་པར་ཡང་བསྟན་ཏོ། ། དབང་པོ་གཉིས་སྦྱོར་གྱི་འཁྲིག་པ་སྤངས་ཏེ། ཚངས་པར་སྤྱོད་པ་སྤྱད་པར་བྱ་ཞིང༌། སྡིག་པའི་ལས་དང་དེའི་རྒྱུ་འདོད་པའི་ཡུལ་ལ་ཆགས་པ་རྣམས་སྤང་བར་བྱའོ། ། དེ་དག་སྤངས་པའི་ཚུལ་ཁྲིམས་ཀྱི་སྡོམ་པ་ལ་དགའ་བས་སངས་རྒྱས་རྣམས་ཀྱི་སྤྱོད་པ་དམ་པ་ལ་ལེགས་པར་རྗེས་སུ་བསླབ་པར་བྱའོ། ། ༈ གཉིས་པ་སེམས་ཅན་དོན་བྱེད་ཀྱི་ཚུལ་ཁྲིམས་ཁས་ལེན་པ་ནི་བདག་ཉིད་མྱུར་ཞིང་རིངས་པའི་ཚུལ་ལམ་སེམས་ཀྱིས་ནི་བྱང་ཆུབ་ཐོབ་པར་མི་སྤྲོ་བར། སེམས་ཅན་གཅིག་གི་དོན་བྱ་བའི་རྒྱུ་ཡིས་ནི། ཕྱི་མའི་མུ་མཐའ་ནི་མཐའ་མེད་པ་ཉིད་དེ། འཁོར་བ་ཇི་སྲིད་བར་གནས་པར་བགྱིའོ། །
༈ གསུམ་པ་དགེ་བ་ཆོས་སྡུད་ཀྱི་ཚུལ་ཁྲིམས་ཁས་ལེན་པ་ནི། དེ་ལྟར་གནས་ནས་ཅི་བྱེད་སྙམ་ན། གྲངས་ཚད་མེད་ཅིང་ཡོན་ཏན་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་ཀྱི་ཞིང་དག་གི་ངམ་གྲོག་དང་ཚེར་མ་སོགས་སྐྱོན་རྣམས་རྣམ་པར་སྦྱང་བར་བྱ་ཞིང༌། འགྲོ་བ་རྣམས་ཀྱིས་བདག་གི་མིང་ཐོས་ཏེ། བཟུང་བ་དང༌། མཐོང་ཐོས་དྲན་རེག་གིས་ཀྱང་སེམས་ཅན་རྣམས་ལ་ཕན་གདགས་པར་འདོད་པས་ཕྱོགས་བཅུ་ཐམས་ཅད་ཀྱི་ཞིང་དག་ཏུ་བདག་གི་མིང་གྲགས་ཤིང་རྣམ་པར་འཛིན་པར་གནས་པར་བྱེད་པས་སེམས་ཅན་གྱི་འཇིག་རྟེན་ཡང་སྦྱང་བར་བྱའོ། ། དེ་ལྟར་ན་སྔ་མ་སྣོད་དང༌། ཕྱི་མ་བཅུད་སྦྱང་བའོ། ། ལས་དང་པོ་པས་ཉེས་སྤྲོད་སྡོམ་པའི་ཚུལ་ཁྲིམས་ཉིད་ལ་གཅེས་སྤྲས་སུ་བྱེད་དགོས་པའི་ཕྱིར། སླར་ཡང་ཟློས་ཏེ་སྟོན་པ་ནི།
བདག་གི་ལུས་དང་ངག་གི་ལས་རྣམ་པ་ཐམས་ཅད་དུ་ལྟུང་བས་དག་པར་བྱ་ཞིང་ཡིད་ཀྱིས་ལས་ཀྱང་ལྟུང་བས་དག་པར་བྱ་སྟེ། མདོར་ན་སྒོ་གསུམ་གྱི་མི་དགེ་བའི་ལས་རྣམ་པ་ཐམས་ཅད་བྱང་ཆུབ་ཀྱི་བར་དུ་ནམ་ཡང་མི་བྱའོ། ཁ་ཅིག་འདི་སྔ་མའི་དོན་བསྡུར་འཆད་དོ། ། ༈ གསུམ་པ་སྡོམ་པ་བླངས་ནས་བསླབ་བྱ་ལ་སློབ་པར་བསྟན་པ་ལ་གསུམ། ཚུལ་ཁྲིམས་ཀྱི་བསླབ་པ་ལ་སློབ་ཚུལ། སེམས་ཀྱི་བསླབ་པ་ལ་སློབ་ཚུལ། ཤེས་རབ་ཀྱི་བསླབ་པ་ལ་སློབ་ཚུལ་ལོ། ། དང་པོ་ལ་གཉིས། དངོས་དང༌། དེའི་ཆེ་ བའོ། །
དང་པོ་ནི། གོང་དུ་ལུས་ངག་ཡིད་གསུམ་དག་དགོས་པར་བསྟན་པ་ལ། འོ་ན་དག་བྱེད་ཀྱི་རྒྱུ་གང་ཞེ་ན། དེའི་ལན་བསྟན་པའི་ཕྱིར། རང་གི་ལུས་ངག་སེམས་ནི་རྣམ་དག་རྒྱུ། ། འཇུག་སེམས་བདག་ཉིད་སྡོམ་པ་ལ་གནས་པས། ། ཚུལ་ཁྲིམས་བསླབ་པ་གསུམ་ལ་ལེགས་བསླབས་ན། ། ཚུལ་ཁྲིམས་བསླབ་པ་གསུམ་ལ་གུས་ཆེར་འགྱུར། ། ཞེས་གསུངས་སོ། ། འདིས་ཚུལ་ཁྲིམས་ལ་བསླབས་པས།
དེ་ཉིད་ལ་གུས་པ་འཕེལ་ཏེ་ཚུལ་ཁྲིམས་རྒྱས་འགྱུར་དུ་བསྟན། གཞུང་ཕྱི་མས་ཚུལ་ཁྲིམས་རྒྱས་ན་རྫོགས་བྱང་གི་རྒྱུ་ཚོགས་མྱུར་དུ་རྫོགས་པར་བསྟན་གསུངས་སོ། ། དེ་ཡང་བསླབ་ཅེས་པ་བཤད་པའི་གཞིའོ། ། གང་ལ་ན། ཚུལ་ཁྲིམས་ཀྱི་བསླབ་པ་གསུམ་པོ་ལའོ། ། གང་གིས་ནི་འཇུག་པའི་སེམས་ཀྱི་བདག་ཉིད་ཀྱི་སྡོམ་པ་ལ་གནས་པའི་བྱང་སེམས་དེས་སོ། ། དགོས་པ་ཅིའི་ཕྱིར་སློབ་ན། བྱང་སེམས་རང་གི་ལུས་ངག་སེམས་གསུམ་ནི་ལྟུང་བས་རྣམ་པར་དག་ཅིང་སེམས་ཅན་ལ་མཆོག་ཏུ་ཕན་པའི་རྒྱུར་སློབ་བོ། ། ཇི་ལྟར་སློབ་ན། ལེགས་པར་ཏེ་ཚུལ་དང་མཐུན་པར་སློབ་བོ། །
དེ་ལྟར་བསླབས་པས་ཅིར་འགྱུར་ཞེ་ན། དེ་གསུམ་ལ་འབད་པས་ལེགས་པར་བསླབས་ན། གོམས་སྟོབས་ཀྱིས་ཕྱིས་ནས་སྔར་བཤད་པའི་ཚུལ་ཁྲིམས་ཀྱི་བསླབ་པ་གསུམ་ལ་གཅེས་སྤྲས་སུ་འཛིན་པའི་གུས་པ་ཇེ་ཆེར་འགྱུར་རོ། ། དེ་ལ་ལེགས་པ་ཞེས་བྱ་བའི་སྒྲ་ནི། དག་པ་དང༌། ཕྱིར་མི་ལྡོག་པ་དང༌། ཡོངས་སུ་རྫོགས་པ་གསུམ་ལ་འཇུག་པས། སྡོམ་པའི་ཚུལ་ཁྲིམས་ལ་བསླབས་པས་སྐྱེས་བུ་གཟུགས་ལེགས་པ་བཞིན་དུ་དག་པར་འགྱུར། སེམས་ཅན་དོན་བྱེད་ཀྱི་ཚུལ་ཁྲིམས་ལ་བསླབས་པས་ནི། རྫོགས་བྱང་ལས་ཕྱིར་མི་ལྡོག་ཅིང་མི་ཉམས་པས་རིམས་ནད་ཡོངས་སུ་བྱང་བ་བཞིན་དུ་འགྱུར།
དགེ་བ་ཆོས་སྡུད་ཀྱི་ཚུལ་ཁྲིམས་ལ་བསླབས་པས་ནི། བུམ་པ་ལེགས་པར་གང་བ་བཞིན་དུ་འགྱུར་རོ། ། བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པའི་སྒྲ་དོན་ཡང་གསུམ་པོ་དེ་ལས་འགྱུར་བ་ཡིན་ཏེ། སྡོམ་པའི་ཚུལ་ཁྲིམས་ཀྱིས་སྐྱོན་ཐམས་ཅད་བྱང༌། དགེ་བ་ཆོས་སྡུད་ཀྱིས་ཡོན་ཏན་མཐའ་དག་ཆུབ། སེམས་ཅན་དོན་བྱེད་ཀྱིས་སེམས་དཔའ་ཆེན་པོར་འགྱུར་བའི་ཕྱིར། ཞེས་གསུངས་སོ། ། ༈ གཉིས་པ་ཆེ་བ་ནི། དེ་བས་རྣམ་དག་རྫོགས་བྱང་ཆུབ། ། སེམས་པའི་སྡོམ་པའི་སྡོམ་དག་ནི། །
འབད་པར་བྱས་པས་རྫོགས་བྱང་ཆུབ། ། ཚོགས་ནི་ཡོངས་སུ་རྫོགས་པར་འགྱུར། ། ཞེས་གསུངས། ཚུལ་ཁྲིམས་གསུམ་ལ་བསླབས་པས་ལུས་ངག་ཡིད་གསུམ་དག་པར་འགྱུར་བ་དེ་བས་ན། སྤང་བྱ་རྣམ་པར་དག་ཅིང་གཉེན་པོའི་ཕྱོགས་ཡོངས་སུ་རྫོགས་པ་ནི་འབྲས་བུ་བྱང་ཆུབ་ཡིན་ལ། དེ་ཉིད་གཞན་དོན་དུ་ཐོབ་བྱར་དམིགས་པའི་བྱང་ཆུབ་སེམས་དཔའ་རྣམས་ཀྱིས་སྡོམ་པའི་ཚུལ་ཁྲིམས་གཙོ་བོར་གྱུར་པའི་ཚུལ་ཁྲིམས་གསུམ་གྱི་སྡོམ་པ་རྣམ་པར་དག་ཅིང་བསྲུང་བ་ལ་ནི། དྲན་པ་དང་ཤེས་བཞིན་དང་གུས་པ་ཆེན་པོས་ནན་ཏན་གྱིས་འབད་པར་བྱས་པས་བླ་ན་མེད་པའི་རྫོགས་པའི་བྱང་ཆུབ་ཀྱི་རྒྱུ་བསོད་ནམས་དང་ཡེ་ཤེས་ཀྱི་ཚོགས་གཉིས་ནི་ཡོངས་སུ་རྫོགས་པར་འགྱུར་བ་ཡིན་ ནོ། ། ༈ གཉིས་པ་སེམས་ཀྱི་བསླབ་པ་ལ་སློབ་ཚུལ་ལ་གཉིས། མངོན་ཤེས་འབྱུང་བའི་རྒྱུའི་ཕྱིར་ཞི་གནས་ལ་བསླབ་པ་དང༌། ཞི་གནས་ལ་ཇི་ལྟར་བསླབ་པའི་ཚུལ་དངོས་སོ། །
དང་པོ་ནི། བསོད་ནམས་ཡེ་ཤེས་རང་བཞིན་གྱི། ། ཚོགས་ནི་ཡོངས་སུ་རྫོགས་པ་ཡི། ། རྒྱུ་ནི་སངས་རྒྱས་ཐམས་ཅད་དག ། མངོན་ཤེས་བསྐྱེད་པ་ཉིད་དུ་བཞེད། ། ཇི་ལྟར་འདབ་གཤོག་མ་རྫོགས་པའི། ། བྱ་ནི་མཁའ་ལ་འཕུར་མི་ནུས། ། དེ་བཞིན་མངོན་ཤེས་སྟོབས་བྲལ་བས། ། སེམས་ཅན་དོན་བྱེད་ནུས་མ་ཡིན། ། མངོན་ཤེས་ལྡན་པའི་ཉིན་མཚན་གྱི། །
བསོད་ནམས་དག་ནི་གང་ཡིན་དེ། ། མངོན་ཤེས་དག་དང་བྲལ་གྱུར་ལ། ། སྐྱེ་བ་བརྒྱར་ཡང་ཡོད་མ་ཡིན། ། མྱུར་དུ་རྫོགས་པའི་བྱང་ཆུབ་ཚོགས། ། ཡོངས་སུ་རྫོགས་པར་འདོད་གྱུར་པ། ། དེས་ནི་འབད་པས་མངོན་ཤེས་དག ། འགྲུབ་པར་འགྱུར་གྱིས་ལེ་ལོས་མིན། ། ཞེས་གསུངས། ཚིགས་བཅད་དང་པོས། རང་དོན་དུ་ཚོགས་གཉིས་རྫོགས་པ་མངོན་ཤེས་ལ་རག་ལས་པ་དང༌།
ཚིགས་བཅད་གཉིས་པས་གཞན་དོན་རྣམ་དག་སྒྲུབ་པ་མངོན་ཤེས་ལ་རག་ལས་པ་དང༌། ཚིགས་བཅད་གསུམ་པས་བསོད་ནམས་རྒྱ་ཆེན་པོ་སྡུད་པ་མངོན་ཤེས་ལ་རག་ལས་པ་དང༌། ཚིགས་བཅད་བཞི་པས་མྱུར་དུ་འཚང་རྒྱ་བའང༌། མངོན་ཤེས་ལ་རག་ལས་པས་མངོན་ཤེས་བསྐྱེད་དགོས་པར་བསྟན་ཞེས་ཤ་ར་བ་གསུངས། འོ་ན། ཚོགས་ནི་ཡོངས་སུ་རྫོགས་པར་འགྱུར། ། ཞེས་བཤད་ན། ཚོགས་གཉིས་གསོག་པའི་ཐབས་བཟང་པོ་གང་ཞེ་ན༑ བསོད་ནམས་དང་ཡེ་ཤེས་ཀྱི་རང་བཞིན་གྱི་ཚོགས་གཉིས་པོ་ཡོངས་སུ་རྫོགས་པའི་རྒྱུ་ཁྱད་པར་ཅན་ནི། དུས་གསུམ་གྱི་སངས་རྒྱས་ཐམས་ཅད་ཀྱིས།
མངོན་པར་ཤེས་པ་དྲུག་བསྐྱེད་པ་ཉིད་དུ་བཞེད་དེ། རྒྱན་དུ་མངོན་ཤེས་དྲུག་ལ་གདམས་པའི་དགོས་པ་གྲུབ་ཅིང༌། དེ་ཉིད་མན་ངག་ཏུ་མཛད་པ་ཡིན་པའི་ཕྱིར་ཏེ། ཡུམ་ལས། རབ་འབྱོར་དཔེར་ན་བྱ་འདབ་མ་མེད་པས་ནི་ནམ་མཁའ་ལ་འཕུར་མི་ནུས་སོ། ། དེ་བཞིན་དུ་བྱང་ཆུབ་སེམས་དཔས་ཀྱང་མངོན་པར་ཤེས་པ་ལ་མ་བརྟེན་པར་སེམས་ཅན་རྣམས་ལ་ཆོས་བསྟན་པར་མི་ནུས་ཏེ། ལམ་གོལ་བར་ཞུགས་པའི་སེམས་ཅན་རྣམས་ལམ་དུ་གཟུང་བར་མི་ནུས་སོ། ། ཞེས་པའི་དོན་ཉེ་བར་བཟུང་ནས། དཔེ་ཇི་ལྟར་འདབ་གཤོག་མ་སྐྱེས་པའི་བྱ་ནི་ནམ་མཁའ་ལ་འཕུར་བར་མི་ནུས་པ་དེ་བཞིན་དུ་མངོན་པར་ཤེས་པའི་སྟོབས་དང་བྲལ་བས་སྐལ་བ་དང་འཚམས་པར་སེམས་ཅན་གྱི་དོན་རྒྱ་ཆེན་པོ་བྱེད་པར་ནུས་པ་མ་ཡིན་ནོ། ། དེ་ཡང་རྫུ་འཕྲུལ་གྱི་མངོན་ཤེས་ཀྱིས།
སངས་རྒྱས་ཀྱི་ཞིང་དང༌། གདུལ་བྱ་གང་ན་ཡོད་པའི་ཞིང་དུ་འགྲོ ། གཞན་སེམས་ཤེས་པས་ཁམས་དང་བསམ་པ་ཇི་བཞིན་དུ་རྟོགས། ལྷའི་རྣ་བས་དེ་དག་གི་སྐད་རིག ། སྔོན་གནས་ཤེས་པས་སྔོན་གྱི་རྒྱུ་རྟོགས། ལྷའི་མིག་གིས་མ་འོངས་པར་ཅིར་འགྱུར་རིག ། ཟག་ཟད་ཀྱིས་བྱང་གྲོལ་གྱི་ལམ་སྟོན་པས་ཐེག་པ་གསུམ་ལ་འདུན་པ་དང༌། སྨིན་པ་དང་གྲོལ་བར་བྱེད་པ་ཡིན་ནོ། ། མངོན་ཤེས་མེད་རིང་སེམས་ཅན་གྱི་དོན་གཞན་དངོས་སུ་བྱ་དཀའ་བས། སེམས་ཅན་གྱི་ཕན་བདེ།
སངས་རྒྱས་ཀྱི་བསྟན་པ། དགེ་འདུན་གྱི་སྡེ། དེ་འདུལ་བ་འཛིན་པ་ལ་རག་ལས་པས། འདུལ་བ་འཛིན་པ་ཅི་ཡོད་བྱ་གསུངས། ཇོ་བོས། སྟོན་པ་ལ་ཁྱོད་ཀྱིས་དགེ་འདུན་གྱི་སྡེ་ཞིག་གྱིས་ཞེས་ནན་ཆེན་མཛད་པ་ཐུགས་ལ་བཞག་ནས་རྭ་སྒྲེང་བཏབ་གསུངས་ཏེ། བེའུ་བུམ་སྔོན་པོ་ལས། ལྷ་ཅིག་དེ་གསུང་ད་ལྟར་འགྲོ་དོན། ། དངོས་སུ་མི་ནུས་གོང་གི་དཔེ་ བཞིན། ། ཅི་ནས་བྱེད་འདོད་སངས་རྒྱས་བསྟན་པ། །
འཇིག་རྟེན་ཡུན་རིང་ཅི་གནས་བྱ་སྟེ། ། དེ་ཡང་དགེ་འདུན་སྡེ་ལ་རག་ལས། ། ནུས་པ་ཡོད་ན་དེ་ནས་ཐབས་བྱ། ། ནུས་མེད་རང་རྒྱུད་ཇི་ལྟར་ཁས་བླངས། ། སེམས་ཅན་དོན་དུ་མི་ཉམས་བསྲུང་ཞིང༌། ། ཞེས་གསུངས་པའི་ཕྱིར། ། ཚོགས་མྱུར་དུ་རྫོགས་པ་ཡང་མངོན་ཤེས་ལ་རག་ལས་ཏེ། རྟེན་བྱང་སེམས་མཉམ་པོ་ལའང་མངོན་པར་ཤེས་པ་དང་ལྡན་པ་ཡིས། ཉིན་མཚན་ཕྲུགས་གཅིག་ལ་སྤྱད་པའི་བསོད་ནམས་ཀྱི་ཚོགས་དག་བསགས་པ་གང་ཡིན་པ་དེ་ནི། མངོན་པར་ཤེས་པ་དག་དང་བྲལ་བར་གྱུར་པ་ལ་སྐྱེ་བ་བརྒྱར་ཡང་ཡོད་པ་མིན་པའི་ཕྱིར།
འདིས་ནི། ཡེ་ཤེས་ཀྱི་ཚོགས་ཀྱང་མཚོན་ནོ། ། རྒྱུ་དེས་ན་མྱུར་དུ་སངས་རྒྱ་བའི་རྒྱུར་མངོན་ཤེས་འགྲུབ་ཕྱིར་བརྩོན་འགྲུས་བརྩམ་དགོས་ཏེ། དུས་མྱུར་དུ་རྫོགས་པའི་བྱང་ཆུབ་ཀྱི་རྒྱུ་ཚོགས་གཉིས་ཡོངས་སུ་རྫོགས་པར་འདོད་པར་གྱུར་པ་དེས་ནི་དེའི་ཐབས་མངོན་ཤེས་སྐྱེད་དགོས་ལ། དེ་ཡང་བརྩོན་འགྲུས་ཤུགས་དྲག་གིས། དེའི་རྒྱུ་ལ་འབད་པ་ཆེར་བྱས་པས་མངོན་ཤེས་དྲུག་པོ་དག་འགྲུབ་པར་འགྱུར་གྱིས། ལེ་ལོ་ཅན་གྱིས་མིན་པས་བརྩོན་འགྲུས་རྩོམ་དགོས་པའི་ཕྱིར་རོ། ། འོ་ན། དེས་ནི་འབད་པས་མངོན་ཤེས་དག ། ཅེས་བཤད་ན།
གང་ལ་འབད་པས་མངོན་ཤེས་འགྲུབ་ཅེ་ན། ཞི་གནས་གྲུབ་པ་མ་ཡིན་པས། ། མངོན་ཤེས་འབྱུང་བར་མི་འགྱུར་ལ། ། དེ་ཕྱིར་ཞི་གནས་བསྒྲུབ་པའི་ཕྱིར། ། ཡང་དང་ཡང་དུ་འབད་པར་བྱ། ། ཞེས་གསུངས། སྐྱེས་སྟོབས་དང༌། རྫས་སྔགས་ལ་བརྟེན་པའི་མངོན་ཤེས་ཕྲ་མོ་དང༌། སྐྱེ་བ་དྲན་པ་ཙམ་ལ་ངེས་པ་མེད་ཀྱང༌། བསྒོམས་སྟོབས་ལས་བྱུང་བའི་མངོན་ཤེས་ཁྱད་པར་ཅན་ནི།
ཤིན་སྦྱངས་རྣམ་དག་གིས་ཟིན་པའི་ཞི་གནས་གྲུབ་པ་མ་ཡིན་པས། མངོན་པར་ཤེས་པ་རྒྱ་ཆེན་པོ་འབྱུང་བར་མི་འགྱུར་ལ་སྟེ་མ་ཡིན་ཏེ། དངོས་མ་ཐོབ་པར་མངོན་ཤེས་མིན། ། ཞེས་དང༌། བསམ་གཏན་བཞི་པ་ཤིན་ཏུ་དག་ཐོབ་ནས། ། མི་རྟོག་ཡེ་ཤེས་ཡོངས་སུ་བཟུང་བ་དང༌། ། ཇི་ལྟར་རྣམ་གནས་ཡིད་ལ་བྱེད་པ་ལས། ། མཐུ་གྲུབ་པ་ཡི་དམ་པ་ཐོབ་པར་འགྱུར། ། ཞེས་གསུངས་པའི་ཕྱིར། རྒྱུ་མཚན་དེའི་ཕྱིར།
ཞི་གནས་བསྒྲུབ་པར་བྱ་བའི་ཕྱིར་དུ། སེམས་གནས་པའི་ཐབས་དགུ་ལ་ཡང་དང་ཡང་དུ་འབད་པར་བྱེད་དགོས་ཏེ། དཔལ་ལྡན་དཔའ་བོས། རྒྱུན་མི་ཆད་པའི་རྣལ་འབྱོར་གྱིས། ། བསམ་གཏན་སྒྲུབ་ལ་བརྩོན་པར་བྱ། ། ཡང་དང་ཡང་ཞིང་ངལ་གསོ་བ། ། གཙུབས་པས་མེ་ཕྱིན་མི་འགྱུར་ཏེ། ། རྣལ་འབྱོར་ཚུལ་ལའང་དེ་བཞིན་དུ། ཁྱད་པར་མ་ཐོབ་བཏང་མི་བྱ། ། ཞེས་གསུངས་པའི་ཕྱིར། །
༈ གཉིས་པ་ཞི་གནས་ལ་བསླབ་ཚུལ་དངོས་ལ་གསུམ། ཞི་གནས་ཀྱི་ཚོགས་བསྟེན་པ། ཞི་གནས་ཇི་ལྟར་སྒོམ་པའི་ཚུལ། བསྒོམས་པའི་ཕན་ཡོན་ནོ། ། དང་པོ་ནི། ཡང་དང་ཡང་དུ་འབད་པར་བྱ། ། ཞེས་བཤད་ན་བརྩོན་འགྲུས་གཅིག་པུས་ཞི་གནས་འགྲུབ་བམ་ཞེ་ན། ཞི་གནས་ཀྱི་ཚོགས་བསྟེན་པ་གལ་ཆེ་བར་བསྟན་པའི་ཕྱིར། ཞི་གནས་ཡན་ལག་རྣམས་ཉམས་པས། ། རབ་ཏུ་འབད་དེ་བསྒོམས་བྱས་ཀྱང༌། །
ལོ་ནི་སྟོང་ཕྲག་དག་གིས་ཀྱང༌། ། ཏིང་འཛིན་འགྲུབ་པར་མི་འགྱུར་རོ། ། དེ་ཕྱིར་ཏིང་འཛིན་ཚོགས་ལེའུ་ལས། ། གསུངས་པའི་ཡན་ལག་ལ་ལེགས་གནས། ། ཞེས་སོ། ། སྟོན་པའི་ཞལ་ནས་རང་ཅག་མན་ངག་ཁོ་ནས་ལན་སྙམ་ནས། མན་ངག་ཞི་ཚེ་བཙལ་ཀྱང་ཏིང་ངེ་འཛིན་སྐྱེ་བར་མ་འདོད་པ། ཚོགས་ལ་གནས་པ་མེད་པས་ལན་པ་ཡིན་གསུངས། པོ་ཏོ་བའི་ཞལ་ནས་ཀྱང་རང་ཅག་ཏིང་ངེ་འཛིན་གྱི་ཚོགས་ལ་ནན་ཏན་མ་བྱས་པས་ཏིང་ངེ་འཛིན་སྐྱེར་མ་བཏུབ་པ་ལ༑ མན་ངག་གིས་ལན་སྙམ་ཞིང་མན་ངག་ཁོ་ན་བཙལ་བས་ཚངས་པར་སྤྱོད་པ་ཕྱག་རྒྱ་མ་བསྟེན་པའི་མན་ངག་དང་འཕྲད་ཅིང་འོང་བ་ཡིན་གསུངས།
དེས་ན་ཞི་གནས་ཀྱི་ཡན་ལག་རྒྱུ་ཚོགས་རྣམ་པར་ཉམས་པས་ནི་བརྩོན་འགྲུས་དྲག་པོས་རབ་ཏུ་འབད་དེ་ལོ་ནི་སྟོང་ཕྲག་དག་གི་བར་དུ་བསྒོམས་པར་བྱས་ཀྱང༌། ཞི་གནས་ཀྱི་ཏིང་ངེ་འཛིན་འགྲུབ་པར་མི་འགྱུར་རོ། ། དེ་ལྟར་ཡན་ལག་ཉམས་ན་ཞི་གནས་མི་འགྲུབ་པ་དེའི་ཕྱིར། ཡན་ལག་རྣམས་ལ་ལེགས་པར་གནས་ཞིང་བསྒྲུབས་ནས་ཏིང་ངེ་འཛིན་བསྐྱེད་པར་བྱའོ། ། འོ་ན་ཏིང་ངེ་འཛིན་གྱི་ཚོགས་ཀྱི་ལེའུ་ལས་གསུངས་པའི་ཡན་ལག་གང་ཞེ་ན། འགྲེལ་པར་སློབ་དཔོན་བྱང་ཆུབ་བཟང་པོའི་ཏིང་ངེ་འཛིན་གྱི་ཚོགས་ཀྱི་ལེའུ་ལས་གསུངས་པའི། སྤང་བར་བྱ་བ་དང༌། སྔོན་དུ་འགྲོ་བ་དང༌། ལྡོག་པར་བྱ་བ་དང༌། གདུང་བ་བཅད་པ་དང༌།
ཡིད་འབྱུང་བར་བྱ་བ་དང༌། ཡོན་ཏན་རྗེས་སུ་དྲན་པ་དང༌། བརྩོན་པར་བྱ་བ་དང༌། ཟུང་དུ་འབྲེལ་བར་བྱ་བ་དང༌། གནས་པའི་ཐབས་ཀྱི་ཡན་ལག་ཅེས་བྱ་བ་རྣམས་ལ་བཞེད་དེ། ལོ་ཙཱ་བ་དགེ་བའི་བློ་གྲོས་ཆོས་འདི་སྒྱུར་མཁན་དང༌། ཇོ་བོ་རང་ལས་དངོས་སུ་གསན་པ་ཡིན་པས། ཉན་སའི་དེ་དང༌། འཇིག་རྟེན་དབང་ཕྱུག་གི་སྒྲུབ་ཐབས་ཀྱི་མགོའི་དེ་དང༌། བྱང་ཆུབ་བཟང་པོའི་དེ་དང༌།
མདོ་སྡེ་ཏིང་ངེ་འཛིན་གྱི་ཚོགས་ཀྱི་ལེའུ་ལ་སོགས་པ་ཐམས་ཅད་ཡིན་པར་བྱས་འདུག་ཅེས་ཤ་ར་བ་གསུངས། བདག་གི་རྗེ་ཐམས་ཅད་མཁྱེན་པ་ནི་ཞི་ལྷག་གི་ཏིང་ངེ་འཛིན་སྙིང་ཐག་པ་ནས་བསྒྲུབ་པར་འདོད་པ་རྣམས་ཀྱིས། ཞི་གནས་ཀྱི་ཡན་ལག་གི་ཚོགས་ཉན་ས་ནས་གསུངས་པའི་བཅུ་གསུམ་ལ་སོགས་པ་ལ་འབད་པ་ཤིན་ཏུ་གལ་ཆེའོ། ། ཞེས་གསུངས་ཤིང༌། དེ་དང་མཐུན་པར་ཞང་རོམ་གྱི་ཞལ་ནས་ཀྱང༌། བཅུ་གསུམ་པོ་ཐམས་ཅད་ཀྱང་དགོས་མོད་ཀྱི། གཙོ་བོའི་ཡན་ལག་ནི་ཚུལ་ཁྲིམས་རྣམ་པར་དག་པ་དང༌། འདོད་པ་ཆུང་བ་དང༌། ཆོག་ཤེས་པ་དང༌། དབེན་པར་གནས་པ་བཞི་ཅིས་ཀྱང་དགོས་ཞེས་གསུངས་སོ། །
༈ གཉིས་པ་ཞི་གནས་ཇི་ལྟར་སྒོམ་པའི་ཚུལ་ནི། དམིགས་པ་གང་རུང་གཅིག་དག་ལ། ། ཡིད་ནི་དགེ་ལ་གཞག་པར་བྱ། ། ཞེས་གསུངས། སྔར་བཤད་པ་ལྟར་ཞི་གནས་ཀྱི་ཚོགས་ལ་གནས་པ་དེས། དམིགས་པ་གང་ཡང་རུང་བ་ནི། རྡེའུ་ཤིང་བུ་ལྟ་བུ་མ་ཡིན་གྱི། རྒྱལ་བས་གསུངས་པའི་ཁྱབ་པའི་དམིགས་པ་དང༌། དཔྱད་པ་རྣམ་སྦྱོང་གི་དང༌། མཁས་པའི་དང༌།
ཉོན་མོངས་རྣམ་སྦྱོང་གི་དམིགས་པ་བཞི་པོ་ལས་གང་ཡང་རུང་བའོ། ། གཅིག་དག་ལ་ཞེས་པ་ནི། དེ་དག་ལས་དང་པོར་དམིགས་པ་གཅིག་ཁོ་ན་བཟུང་བའི་དབང་དུ་བྱས་པ་སྟེ། དཔའ་བོས། དམིགས་པ་གཅིག་ལ་བརྟན་ཚུལ་དུ། ། ཡིད་ཀྱི་བསམ་པ་བརྟན་པར་བྱ། ། དམིགས་པ་མང་པོ་བརྒྱུད་པ་ལས། ། ཡིད་ནི་ཉོན་མོངས་འཁྲུག་པར་འགྱུར། ། ཞེས་གསུངས་པའི་ཕྱིར། དེ་ལ་སེམས་འཛིན་ཚུལ་ཡང་ཡོད་དེ།
བསྒོམ་བྱའི་དམིགས་པ་གང་ཡིན་པ་དེ་ལ་སྒོམ་བྱེད་ཀྱི་ཡིད་ནི་དགེ་བ་སྟེ། གཞན་དུ་མི་གཡེང་བར་རྩེ་གཅིག་ཏུ་གཞག་པར་བྱ་བ་ཡིན་པའི་ཕྱིར། ། ༈ གསུམ་པ་བསྒོམས་པའི་ཕན་ཡོན་ནི། རྣལ་འབྱོར་ཞི་གནས་གྲུབ་གྱུར་ ན༑ ༑ མངོན་ཤེས་དག་ཀྱང་འགྲུབ་པར་འགྱུར། ། ཞེས་གསུངས། སྔར་བཤད་པ་ལྟར་ཏིང་ངེ་འཛིན་ལ་ཆུ་བོའི་རྒྱུན་བཞིན་བརྩོན་པའི་རྣལ་འབྱོར་པས་ཞི་གནས་གྲུབ་པར་གྱུར་པ་ན། དེ་སྦྱངས་པ་ལས་མངོན་པར་ཤེས་པ་རྣམས་འགྲུབ་པར་འགྱུར་ཏེ། དོན་གཉིས་ལ་བརྩོན་པར་བྱེད་དོ། ། ཤ་ར་བའི་གསུང་སྒྲོས་ལས།
མངོན་ཤེས་སུ་མ་ཟད་མི་རྟོག་པའི་ཡེ་ཤེས་ཀྱང་སྐྱེ་བས་དག་ཀྱང་ཞེས་གསུངས་སོ། ། ཞེས་འབྱུང་བ་ནི་ཤིན་ཏུ་ལེགས་ཏེ། ཇོ་བོས། མངོན་ཤེས་མཐུ་དང་ལྡན་བྱ་དང༌། ། ཟག་མེད་ལམ་ནི་བསྐྱེད་པའི་ཕྱིར། ། དང་པོ་ཞི་གནས་བསྐྱེད་པར་བྱ། ། ཞེས་གསུངས་པའི་ཕྱིར། ། ༈ གསུམ་པ་ཤེས་རབ་ཀྱི་བསླབ་པ་ལ་སློབ་པའི་ཚུལ་ལ་གཉིས། ཐབས་ཤེས་ཟུང་འབྲེལ་གྱི་འཐད་པ་བསྟན་པའི་སྒོ་ནས་ལྷག་མཐོང་ལ་བསླབ་པར་བསྟན་པ། ལྷག་མཐོང་ལ་ཇི་ལྟར་བསླབ་པའི་ཚུལ་ལོ། །
དང་པོ་ལ་གསུམ། ལྷག་མཐོང་ཤེས་རབ་ལ་སློབ་དགོས་པའི་རྒྱུ་མཚན། ཐབས་ཤེས་ཟུང་འབྲེལ་ལ་སློབ་དགོས་པའི་རྒྱུ་མཚན། ཟུང་དུ་འབྲེལ་བའི་ལམ་དངོས་བཤད་པའོ། ། དང་པོ་ནི་ཤེས་རབ་ཕ་རོལ་ཕྱིན་སྦྱོར་དང༌། ། བྲལ་བས་སྒྲིབ་པ་ཟད་མི་འགྱུར། ། དེ་ཕྱིར་ཉོན་མོངས་ཤེས་བྱ་ཡི། ། སྒྲིབ་པ་མ་ལུས་སྤང་བའི་ཕྱིར། ། ཤེས་རབ་ཕ་རོལ་ཕྱིན་རྣལ་འབྱོར། ། རྟག་ཏུ་ཐབས་བཅས་བསྒོམ་པར་བྱ། །
ཞེས་གསུངས་སོ། ། འོ་ན་ཞི་གནས་དང༌། དེས་དྲངས་པའི་མངོན་ཤེས་བསྐྱེད་པ་ཙམ་གྱིས་ཆོག་གམ་སྙམ་ན། སློབ་དཔོན་ཙནྡྲ་གོ་མིས། བསམ་གཏན་ནགས་མེས་ཡང་དང་ཡང་དུ་ནི། ། ཉེས་པའི་ཚང་ཚིང་མང་པོ་བསྲེགས་བྱས་ཀྱང༌། ། བདག་ལྟའི་རྩ་བ་བརྟན་པོ་མ་ཕྱུང་ན།། ཆར་གྱིས་བརླན་བཞིན་མདུན་ནས་རབ་ཏུ་བསྐྱེད། ། ཅེས་གསུངས་པ་ལྟར། འཇིག་རྟེན་པའི་བསམ་གཏན་གྱིས་ཉོན་མོངས་མངོན་འགྱུར་མནན་ཡང༌།
དེ་ཁོ་ན་ཉིད་རྟོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་སྦྱོར་བ་སྟེ། རྣལ་འབྱོར་དང་བྲལ་བས་སྒྲིབ་པ་གཉིས་པོ་གང་གིའང་ས་བོན་ཟད་པར་མི་འགྱུར་བ་དེའི་ཕྱིར། ཆགས་སོགས་ཉོན་མོངས་དང་གཉིས་སྣང་འཁྲུལ་བའི་བག་ཆགས་ཤེས་བྱའི་སྒྲིབ་པ་མ་ལུས་པ་སྤང་བའི་ཕྱིར་དེ་ཉིད་རྟོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་སྦྱིན་སོགས་ཐབས་དང་བཅས་པའི་རྣལ་འབྱོར་དུས་རྟག་ཏུ་བསྒོམ་པར་བྱ་སྟེ། ཞི་བ་ལྷས། ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་གཉེན་པོ་སྟོང་པ་ཉིད། ། མྱུར་དུ་ཐམས་ཅད་མཁྱེན་འདོད་པས། ། དེ་ནི་ཅི་སྟེ་སྒོམ་མི་བྱེད། ། ཅེས་གསུངས་པའི་ཕྱིར། དེ་ལ་རྐང་པ་སྔ་མ་གཉིས་ཀྱིས་དེ་ཁོ་ན་ཉིད་རྟོགས་པའི་ཤེས་རབ་དང་བྲལ་ན་ཉོན་མོངས་ཅི་ཡང་སྤོང་མི་ནུས་པས་ཉན་རང་ལའང༌།
སྟོང་ཉིད་ཕྲ་མོ་རྟོགས་པ་ཡོད་པར་བསྟན། རྐང་པ་ཕྱི་མ་བཞིས་ཐེག་པ་ཆེ་ཆུང་ལྟ་བས་མི་འབྱེད་པས། ཐེག་པ་ཆེན་པོས་བགྲོད་པ་རྣམས་ཀྱིས་ཐབས་རྒྱ་ཆེན་པོས་ཟིན་པའི་ཤེས་རབ་ལ་སློབ་དགོས་པར་བསྟན་ཏོ། ༈ གཉིས་པ་ཐབས་ཤེས་ཟུང་འབྲེལ་ལ་སློབ་དགོས་པའི་རྒྱུ་མཚན་ནི། རྟག་ཏུ་ཐབས་བཅས་བསྒོམ་པར་བྱ། ། ཞེས་གསུངས་ན། དེའི་རྒྱུ་མཚན་ཅི་ཡིན་ཞེ་ན། དེའི་ལན་སྟོན་པ་ལ། ཐབས་དང་བྲལ་བའི་ཤེས་རབ་དང༌། ། ཤེས་རབ་བྲལ་བའི་ཐབས་ཀྱིས་ཀྱང༌། །
གང་ཕྱིར་འཆིང་བ་ཞེས་གསུངས་པ། ། དེ་བས་གཉིས་ཀ་སྤང་མི་བྱ། ། ཞེས་གསུངས་ཏེ། རྫོགས་བྱང་དོན་གཉེར་གྱི་གང་ཟག་གིས་ཐབས་ཤེས་གཉིས་ཀ་སྤང་ཞིང་དོར་བར་མི་བྱ་བར་ཟུང་འབྲེལ་ལ་བསླབ་དགོས་ཏེ། རྒྱུ་མཚན་གང་གི་ཕྱིར་ན། བཅོམ་ལྡན་འདས་ཀྱིས་དྲི་མ་མེད་པར་གྲགས་པས་བསྟན་པའི་མདོ་ལས། ཐབས་དང་བྲལ་བའི་ཤེས་རབ་ནི་འཆིང་བའོ། ། ཤེས་རབ་དང་བྲལ་བའི་ཐབས་ནི་འཆིང་བའོ། ། ཞེས་གསུངས་པ་དེ་བས་ན་དེའི་ཕྱིར། དེ་ལྟར་ན་གཞུང་འདིས།
ནག་ཚོའི་ལུགས་ཀྱི་དྲི་བ་ལྔ་པའི་ལན་བཏབ་བོ། ། ༈ གསུམ་པ་ཟུང་དུ་འབྲེལ་བའི་ལམ་ཉིད་བཤད་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཐབས་ཤེས་ཟུང་འབྲེལ་དུ་བསྒོམ་པར་བྱ་ན། དེ་སོ་སོའི་ངོ་བོ་གང་ཞེ་ན། དེའི་ལན་བསྟན་པའི་ཕྱིར། ཤེས་རབ་གང་དང་ཐབས་གང་ཞེས། ། ཐེ་ཚོམ་དག་ནི་སྤང་བའི་ཕྱིར། །
ཐབས་རྣམས་དང་ནི་ཤེས་རབ་ཀྱི། ། ཡང་དག་དབྱེ་བ་གསལ་བར་བྱ། ། ཞེས་གསུངས་ཏེ། གསལ་བར་བྱ་ཞེས་བཤད་གཞིར་དྲང༌། གང་ན་ཐབས་རྣམས་དང་ཤེས་རབ་ཀྱི་མཚན་ཉིད་འདྲེས་པ་ལྟ་བུར་སྣང་བ་དེ། ཡང་དག་པ་སྟེ་ཕྱིན་ཅི་མ་ལོག་པར་སོ་སོའི་དབྱེ་བའམ་ཁྱད་པར་མ་འདྲེས་པ་ཉིད་དུའོ། ། དགོས་པ་གང་གི་དོན་དུ་ན། ཤེས་རབ་ནི་གང་ཡིན། ཐབས་ནི་གང་ཡིན་ཞེས་མ་རྟོགས་པ་དང་ལོག་པར་རྟོག་པ་དང༌། ། ཐེ་ཚོམ་དུ་གྱུར་པ་དག་ནི་སྤང་བའི་ཕྱིར་དུའོ། །
པོ་ཏོ་བའི་ཞལ་ནས། བྱང་ཆུབ་ལམ་གྱི་སྒྲོན་མའི་དབུ་ཞབས་ཀྱི་དོན་ལ་ཡི་གེ་ཉུང་ལ་གལ་ཆེ་བ་འདི་ན་མར་གྱི་འདི་ཡིན་གསུང་སྐད། ། ༈ གཉིས་པ་རྒྱས་པར་བཤད་པ་ལ་གསུམ། ཐབས་ངོས་བཟུང་བ། དེ་གོམས་པའི་དགོས་པ། ཤེས་རབ་ངོས་བཟུང་བའོ། ། དང་པོ་ནི། ཤེས་རབ་ཕ་རོལ་ཕྱིན་སྤངས་པའི། ། སྦྱིན་པའི་ཕ་རོལ་ཕྱིན་ལ་སོགས། ། རྒྱལ་བ་རྣམས་ཀྱིས་ཐབས་སུ་བཤད་ཅེས་གསུངས།
འདིར་ཐབས་ཇི་ལྟར་ཡིན་པ་ཡང་བཞག་ཏུ་ཡོད་དེ། ཤེས་རབ་ཀྱི་ཕ་རོལ་ཏུ་ཕྱིན་པ་སྤངས་པ་སྟེ། ལོགས་སུ་བཀར་ནས་ཤེས་རབ་ལས་གཞན་བྱང་ཆུབ་ཀྱི་སེམས་ཀྱིས་ཟིན་པའི་སྦྱིན་པའི་ཕ་རོལ་ཏུ་ཕྱིན་པ་དང༌། ལ་སོགས་པ་སྟེ། ཕར་ཕྱིན་ལྷག་མ་བཞི་ལ་སོགས་པ་དཀར་པོ་དགེ་བའི་ཆོས་རྣམས་ཐམས་ཅད་དུས་གསུམ་གྱི་རྒྱལ་བ་རྣམས་ཀྱི་ཐབས་སུ་བཤད་པའི་ཕྱིར། ༈ གཉིས་པ་ནི། ཐབས་གོམས་དབང་གིས་བདག་ཉིད་ཀྱིས། ། གང་ཞིག་ཤེས་རབ་རྣམ་བསྒོམས་པ། ། དེས་ནི་བྱང་ཆུབ་མྱུར་དུ་ཐོབ། ། བདག་མེད་གཅིག་པུ་བསྒོམས་པས་མིན། །
ཞེས་གསུངས་ཏེ། མི་རྟག་པ་དང་ལས་འབྲས་ནས་བརྩམས་ཏེ་སྦྱིན་པ་ལ་སོགས་པའི་ཐབས་རྣམས་གོམས་པ་བརྟན་པར་བྱས་པའི་དབང་གིས་བྱང་སེམས་བདག་ཉིད་ཀྱིས་ཕྱི་ནང་གི་དངོས་པོ་གང་ཡང་རུང་བ་ཞིག་ལ་དམིགས་ནས་མཚན་མར་འཛིན་པའི་དམིགས་གཏད་གཅོད་པའི་ཤེས་རབ་རྣམ་པར་བསྒོམས་པ་དེ་ནི་སྒྲིབ་པ་སྤོང་བའི་ནུས་པ་ཤིན་ཏུ་ཆེ་བས་བླ་ན་མེད་པའི་བྱང་ཆུབ་མྱུར་དུ་ཐོབ་ཀྱིས་ཐབས་ཁྱད་དུ་བསད་ནས་བདག་མེད་གཅིག་པུ་བསྒོམས་པས་ནི་བླ་མེད་བྱང་ཆུབ་འགྲུབ་ནུས་པ་མ་ཡིན་ཏེ། ཉི་ཚེ་བ་ལས་ཉི་ཚེ་དང༌། ། མཐའ་དག་པ་ལས་མཐའ་དག་པའི། ། འབྲས་བུ་འགྲུབ་བར་གསུངས་པའི་ཕྱིར། ། ཤེས་ལྡན་སུ་ཞིག་ཕྱོགས་རེས་ཚིམ། ། ཞེས་འབྱུང་བ་ལྟར་ཡིན་པའི་ཕྱིར། ༈ གསུམ་པ་ཤེས་རབ་ངོས་བཟུང་བ་ནི། ཕུང་པོ་ཁམས་དང་སྐྱེ་མཆེད་རྣམས། ། སྐྱེ་བ་མེད་པར་རྟོགས་གྱུར་པའི། །
རང་བཞིན་སྟོང་ཉིད་ཤེས་པ་ནི། ། ཤེས་རབ་ཅེས་ནི་ཡོངས་སུ་བཤད། ། ཅེས་གསུངས་ཏེ། རྐང་པ་དང་པོས་ཤེས་རབ་ཀྱི་དམིགས་པ་དང༌། རྐང་པ་གཉིས་པས་རྣམ་པ་བསྟན་ལ། མཐའ་མ་གཉིས་ཀྱིས་ཤེས་རབ་ངོས་བཟུང་བའོ། ། ཕུང་པོ་ལྔ་དང༌། ཁམས་བཅོ་བརྒྱད་དང༌། སྐྱེ་མཆེད་བཅུ་གཉིས་ཏེ། ཆོས་སུམ་ཅུ་རྩ་ལྔ་པོ་དེ་རྣམས་ནི་ཆོས་ཅན་ནམ་དམིགས་པའོ། །
དེ་རྣམས་ཀྱི་སྟེང་དུ་ངེས་བྱའི་ཆོས་སམ་རྣམ་པ་ནི། རང་བཞིན་གྱིས་སྐྱེ་བ་མེད་པར་རྟོགས་ཤིང་ཤེས་པར་བྱ་བ་ཡིན་ཏེ། འཁོར་བར་འཁྱམས་པའི་རྒྱུའི་གཙོ་བོ་ནི་ཇི་ལྟར་སྣང་བའི་དངོས་པོ་འདི་དག་ལ། བདེན་པར་ཞེན་པ་ཉིད་ཡིན་ལ། བདེན་པར་ཞེན་པ་རྣམས་ལས་ཀྱང་རང་བཞིན་གྱིས་སྐྱེ་བར་འཛིན་པ་ཉིད་དངོས་འཛིན་གཞན་གྱི་རྟེན་ཡིན་པས་དེ་ལྡོག་དགོས། དེ་ལ་རང་བཞིན་གྱིས་སྐྱེ་བ་མེད་པར་རྟོགས་དགོས་པའི་ཕྱིར། དེ་ལྟར་སྐྱེ་བ་མེད་པར་རྟོགས་པར་གྱུར་པས་ཆོས་ཐམས་ཅད་རང་བཞིན་གྱིས་སྟོང་པ་ཉིད་དུ་ཤེས་པ་ནི། ཐབས་ཤེས་གཉིས་ཀྱི་ནང་ནས་ཤེས་རབ་ཅེས་ནི་ཡོངས་སུ་བཤད་ལ། ཤེས་རབ་ཀྱི་བསླབ་པའི་གཙོ་བོ་ཡང་དེ་ཡིན་ནོ། ། ཤ་ར་བའི་ཞལ་ནས་ཀྱང༌།
རིག་པས་དཔྱད་པས་ཅིར་ཡང་མ་གྲུབ་པར་རྟོགས་ཙ་ན། སྔར་ཡོད་པ་ཅིག་མེད་དེ་སོང་སྙམ་དུ་སྒོམ་པ་མིན་གྱི། གཟོད་མ་ནས་སྟོང་པ་ཡིན་པས་རང་བཞིན་གྱིས་མེད་པ་ལ། རང་བཞིན་གྱིས་མེད་པར་རྟོགས་པ་ཡིན་ཞེས། རང་བཞིན་སྟོང་ཉིད་ཤེས་པ་ནི། ། ཞེས་པའི་དོན་ཡིན་གསུངས་ཏེ་ཤིན་ཏུ་ལེགས་སོ། ། དེ་ལྟར་ཐེག་པ་ཆེན་པོའི་ལམ་གྱི་རང་བཞིན་ནི་རྒྱན་ལས། ཤེས་པས་སྲིད་ལ་མི་གནས་ཤིང༌། ། སྙིང་རྗེས་ཞི་ལ་མི་གནས་དང༌། ། ཞེས་པ་དང༌།
རྒྱུད་བླ་མ་ལས་ཀྱང༌། བདག་སྲེད་མ་ལུས་ཤེས་རབ་ཀྱིས་བཅད་ དེ། ། ཞེས་སོགས་གསུངས་པ་ལྟར་ཐབས་དང་ཤེས་རབ་གཉིས་ཡིན་ལ། དེ་གཉིས་ཀྱི་གྲངས་ངེས། གོ་རིམ། ངོ་བོ་གསུམ། ལམ་གྱི་སྒྲོན་མས་གསལ་བར་བསྟན་ཏོ། ། ཇི་ལྟར་ན། ཤེས་བྱ་ཆོས་ཅན། ཐེག་པ་ཆེན་པོའི་ལམ་ལ་ཐབས་དང་ཤེས་རབ་གཉིས་སུ་གྲངས་ངེས་ཏེ།
དེ་ལ་གཉིས་སུ་དབྱེར་ཡོད། དེ་ལ་དེ་གཉིས་ལས་གྲངས་མང་མི་དགོས་ཤིང༌། ཉུང་ན་མི་འདུ་བ་ཡིན་པའི་ཕྱིར། དང་པོ་ནི། དེ་ཕྱིར་ཉོན་མོངས་ཤེས་བྱ་ཡི། ། ཞེས་སོགས་ཤོ་ལོ་ཀ་གཅིག་གིས་བསྟན་ཏེ། གཞུང་འདིས། ཐབས་དང་ཤེས་རབ་གཉིས་ཡུན་རིང་དུ་གོམས་པས་སྒྲིབ་གཉིས་འཇོམས་ནུས་སུ་བསྟན་པའི་ཕྱིར། རྟགས་གཉིས་པ་ནི། ཐབས་དང་བྲལ་བའི་ཤེས་རབ་དང༌། །
ཞེས་པ་ཤོ་ལོ་ཀ་གཅིག་གིས་བསྟན་ཏེ། ཐབས་ཤེས་ཡ་བྲལ་གྱིས་ས་དང་པོ་ཙམ་ཡང་མི་ཐོབ་པའི་ཕྱིར། གོ་རིམ་ངེས་པ་ནི། ཐབས་གོམས་དབང་གིས་བདག་ཉིད་ཀྱིས། ། ཞེས་པ་ཤོ་ལོ་ཀ་གཅིག་གིས་བསྟན་ཏེ། ཐབས་གོམས་སྔོན་དུ་བཏང་ནས། ཤེས་རབ་སྒོམ་པར་གསུངས་ཤིང༌། དོན་འདི་ནི་ཕར་ཕྱིན་དྲུག་ལ་སློབ་པའི་གོ་རིམ་གྱིས་ཀྱང་གྲུབ་ཅིང༌། སྤྱོད་འཇུག་ལས་ཀྱང༌། ཡན་ལག་འདི་དག་ཐམས་ཅད་ནི། །
ཐུབ་པས་ཤེས་རབ་དོན་དུ་གསུངས། ། ཞེས་གསུངས་པའི་དགོངས་པའང་ཡིན་ནོ། ། འོན་ཀྱང་ཡང་དག་ཤེས་འཚོལ་སྔོན་བཏང་ནས། ། ཞེས་སོགས་དམིགས་བསལ་འགའ་ཞིག་ནི་མཆིས་སོ། ། ངོ་བོ་ངེས་པ་ནི། ཤེས་རབ་ཕ་རོལ་ཕྱིན་སྤངས་པའི། ། ཞེས་སོགས་དང༌། ཕུང་པོ་ཁམས་དང་སྐྱེ་མཆེད་རྣམས། ། ཞེས་སོགས་ཚིགས་བཅད་སྔ་ཕྱི་གཉིས་ཀྱིས་བསྟན། དེ་གཉིས་ཇི་ལྟར་ཉམས་སུ་བླང་སྙམ་ན།
དཔལ་ལྡན་གྲོས་ལམ་མཆོག་ཏུ། ཐབས་དང་ཤེས་རབ་གཉིས་པོ་དེ་ཡང༌། ། གོམས་པ་ལྟ་བུར་དང་པོར་རེས་འཇོག ། བྱ་གཤོག་ལྟ་བུར་བརྟེན་ནས་ཟུང་འཇུག། དེ་ལ་གོམས་པར་གྱུར་ན་འཚང་རྒྱ། ། ཞེས་བཤད་པ་ལྟར་སློབ་བོ། ། ༈ གཉིས་པ་ལྷག་མཐོང་ལ་ཇི་ལྟར་སློབ་པའི་ཚུལ་ལ་གཉིས་རྒྱས་བཤད་དང༌། མཇུག་བསྡུ་བའོ། ། དང་པོ་ལ་གསུམ། ལྷག་མཐོང་གི་ཚོགས་བསྟན་པ།
ལྷག་མཐོང་སྒོམ་པའི་ཚུལ། བསྒོམས་པའི་འབྲས་བུའོ། ། དང་པོ་ནི། སྒོམ་རིམ་བར་པ་ལས། ལྷག་མཐོང་གི་ཚོགས་གང་ཞེ་ན། སྐྱེས་བུ་དམ་པ་ལ་བརྟེན་པ་དང༌། མང་དུ་ཐོབ་པ་ཡོངས་སུ་བཙལ་བ་དང༌། ཚུལ་བཞིན་སེམས་པའོ། ། ཞེས་ལྷག་མཐོང་གི་ཚོགས་གསུམ་གསུངས་ལ། མདོ་སྡེ་དགོངས་འགྲེལ་ལས་ལྷག་མཐོང་ནི་ཐོས་པ་དང་བསམ་པ་ལས་བྱུང་བའི་ལྟ་བ་རྣམ་པར་དག་པའི་རྒྱུ་ལས་བྱུང་བ་ཡིན་ནོ། །
ཞེས་གཉིས་སུ་བསྡུས་ནས་གསུངས་སོ། ། དེ་བཞིན་དུ་འདིར་ཡང་ལྷག་མཐོང་གི་ཚོགས་བསྟེན་པ་ལ་གཉིས། རིགས་པ་ལ་བརྟེན་པ་བསམ་བྱུང་གི་ཤེས་རབ་དང༌། ལུང་ལ་བརྟེན་པ་ཐོས་བྱུང་གི་ཤེས་རབ་བོ། ། དང་པོ་ལ་གསུམ། འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་གཏན་ཚིགས། རྒྱུ་ལ་དཔྱོད་པ་རྡོ་རྗེ་གཟེགས་མའི་གཏན་ཚིགས། ངོ་བོ་ལ་དཔྱོད་པ་གཅིག་དུ་བྲལ་གྱི་གཏན་ཚིགས་སོ། ། དང་པོ་ནི། ཡོད་པ་སྐྱེ་བར་རིགས་མིན་ཏེ། །
མེད་པའང་ནམ་མཁའི་མེ་ཏོག་བཞིན། ། ཉེས་པ་གཉིས་ཀར་ཐལ་འགྱུར་ཕྱིར། ། གཉིས་ཀ་དག་ཀྱང་འབྱུང་བ་མིན། ། ཞེས་སོ། ། གོང་དུ་རང་བཞིན་གྱིས་སྐྱེ་བ་མེད་པར་རྟོགས་པའི་བློ་ཤེས་རབ་ཏུ་བསྟན་པ་ལ། དངོས་སྨྲ་བ་རྣམས་ན་རེ། དེ་མི་འཐད་དེ། དངོས་པོ་རྣམས་རང་བཞིན་གྱིས་སྐྱེ་བ་དང་འཇིག་པ་མངོན་སུམ་དུ་གྲུབ་པའི་ཕྱིར། ཞེ་ན། འོ་ན།
མྱུ་གུ་རང་བཞིན་གྱིས་སྐྱེས་ན། རྒྱུའི་དུས་ན་ཡོད་པའམ། མེད་པའམ། གཉིས་ཀའམ་གཉིས་ཀ་མ་ཡིན་པ་ཞིག་རང་བཞིན་གྱིས་སྐྱེ་བར་བརྟག་གྲང༌། དང་པོ་ལྟར་ན། མྱུ་གུ་ཆོས་ཅན། རྒྱུའི་དུས་སུ་ཡོད་པ་སྐྱེ་བ་རིགས་པ་མ་ཡིན་ཏེ། ཡོད་པ་གྲུབ་ཟིན་པས་སྐྱེ་བ་དགོས་པ་མེད་པའི་ཕྱིར་དང༌། གྲུབ་ཟིན་སླར་ཡང་སྐྱེ་ན་སྐྱེ་བ་ཐུག་མེད་དུ་འགྱུར་བའི་ཕྱིར། གཉིས་པ་ལྟར་ན།
རྒྱུའི་དུས་སུ་མེད་པའང་རང་བཞིན་གྱིས་སྐྱེ་བ་རིགས་པ་མ་ཡིན་ཏེ། བྱེ་བ་བརྒྱ་ཕྲག་རྒྱུ་ཡིས་ཀྱང༌། ། དངོས་པོ་མེད་པ་བསྒྱུར་དུ་མེད། ། ཅེས་གསུངས་པ་ལྟར་རྒྱུ་ནུས་པ་ཇི་ལྟར་ཆེ་ཡང༌། རང་བཞིན་གྱིས་གྲུབ་པའི་མྱུ་གུ་བསྐྱེད་མི་ནུས་པའི་ཕྱིར། དཔེར་ན་ནམ་མཁའི་མེ་ཏོག་བཞིན་ནོ། ། རྒྱུའི་དུས་སུ་མེད་ན། སྤྱིར་མེད་མི་དགོས་ཀྱང༌། རང་བཞིན་གྱིས་གྲུབ་པ་ཞིག་རྒྱུའི་དུས་སུ་མེད་ན་རྣམ་པ་ཐམས་ཅད་དུ་མེད་དགོས་ཏེ། སྔོན་བྱུང་ད་ལྟ་མེད་ཅེས་པ། །
དེས་ན་ཆད་པར་ཐལ་བར་འགྱུར། ། ཞེས་པས་བསྟན་པའི་རིགས་པའོ། ། ༈ གསུམ་པ་ནི། རྒྱུའི་དུས་སུ་ཡོད་པ་དང་མེད་པ་གཉིས་ཀ་དག་ཀྱང༌། རང་བཞིན་གྱིས་འབྱུང་བ་རིགས་པ་མ་ཡིན་ཏེ། དེ་ལ་ནི་སྔར་བཤད་པའི་ཉེས་པ་གཉིས་ཀར་ཐལ་བར་འགྱུར་བའི་ཕྱིར་རོ། ། བཞི་པ་ལྟར་ན་ཡང་མི་མཐད་དེ། རྒྱུའི་དུས་སུ་ཡོད་པའང་མ་ཡིན་མེད་པའང་མ་ཡིན་པའི་དངོས་པོ་དེ་འདྲ་མི་སྲིད་པའི་ཕྱིར། དེ་ལྟར་ན་མྱུ་གུ་ཆོས་ཅན། རང་བཞིན་གྱིས་སྐྱེ་བ་མེད་དེ།
ཡོད་པ་དང་མེད་པ་དང༌། གཉིས་ཀ་དང༌། གཉིས་ཀ་མ་ཡིན་པ་རང་བཞིན་གྱིས་མི་སྐྱེ་བའི་ཕྱིར། ཞེས་པས་ཤེས་རབ་ཀྱི་ཡུལ་སྐྱེ་མེད་རིགས་པས་སྒྲུབ་པ་ཡིན་ཏེ། ལང་གཤེགས་ལས། བློ་གྲོས་ཆེན་པོ་རང་གི་སེམས་སྣང་བའི་དངོས་པོ་མེད་པ་དང༌། ཡོད་པ་དང༌། མེད་པ་ལས་སྐྱེ་བ་མེད་པའི་ཕྱིར། དངོས་པོ་ཐབས་ཅད་ནི་མི་སྐྱེས་པ་སྟེ། ཞེས་པ་དང་སྟོང་ཉིད་བདུན་ཅུ་པ་ལས་ཀྱང༌།
ཡོད་པ་ཡོད་ཕྱིར་སྐྱེ་མ་ཡིན། ། མེད་པ་མེད་ཕྱིར་སྐྱེ་མ་ཡིན། ། ཆོས་མི་མཐུན་ཕྱིར་གཉིས་ཆོས་མིན། ། སྐྱེ་བ་མེད་ཕྱིར་གནས་འགག་མེད། ། ཅེས་པ་དང༌། འཇུག་པ་ལས་ཀྱང༌། ཡོད་ན་སྐྱེ་བྱེད་ཅི་དགོས་མེད་ལའང་དེས་ནི་ཅི་ཞིག་བྱ། ། གཉིས་ཉིད་ལ་དེས་ཅི་བྱ་གཉིས་དང་བྲལ་ལའང་དེས་ཅི་བྱ། ། ཞེས་འབྱུང་བ་ལྟར་མདོ་དང་བསྟན་བཅོས་རྣམས་ན་རིགས་པ་འདི་ཤིན་ཏུ་མང་ངོ༌། ། ༈ གཉིས་པ་ནི།
དངོས་པོ་རང་ལས་མི་སྐྱེ་ཞིང༌། ། གཞན་དང་གཉིས་ཀ་ལས་ཀྱང་མིན། ། རྒྱུ་མེད་ལས་མེད་དེ་ཡི་ཕྱིར། ། ངོ་བོ་ཉིད་ཀྱིས་རང་བཞིན་མེད།། ཅེས་གསུངས་ཏེ། འདི་ནི་རྩ་བ་ཤེས་རབ་ལས། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུན་མེད་མིན། ། དངོས་པོ་གང་དང་གང་ན་ཡང༌། ། སྐྱེ་བ་ནམ་ཡང་ཡོད་མ་ཡིན། །
ཞེས་པ་དང༌། ཟླ་བའི་ཞབས་ཀྱིས། དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག ། ཅེས་སོགས་རྩ་འགྲེལ་གྱིས་བསྟན་པའི་དོན་སྙིང་པོར་དྲིལ་བ་ཡིན་ནོ། ། འོན་ཀྱང་འདི་དག་གི་དོན་འཆད་པ་ན། འཇུག་པའི་རང་འགྲེལ་དུ། འདིར་མ་ཡིན་ཞེས་བྱ་བ་ནི་ཡོད་པ་ཉིད་ཀྱི་སྒྲུབ་བྱེད་རང་ལས་སྐྱེ་བ་དང་སྦྲེལ་གྱི་ཡོད་པ་དང་ནི་མ་ཡིན་ཏེ། དེ་དགག་པ་དོན་གྱིས་འགྲུབ་པའི་ཕྱིར། ཞེས་ཕྱེད་སྔ་མས་གཏན་ཚིགས་དང། ཕྱེད་ཕྱི་མས་དམ་བཅའ་བསྟན་པ་ལྟ་བུར་མི་སྦྱོར་བར་བཞི་ཁས་མཐའ་བཞིའི་སྐྱེ་བ་འགོག་པའི་དམ་བཅའ་ཙམ་ཞིག་ཡོངས་སུ་བསྟན།
མཐའ་བཞིའི་སྐྱེ་བ་རིགས་པས་ཁེགས་པ་ན། རང་བཞིན་གྱིས་སྐྱེ་བ་མེད་པ་དོན་གྱིས་འགྲུབ་པར་བསྟན་པས། རྡོ་རྗེ་གཟེགས་མའི་གཏན་ཚིགས་ཀྱང་དོན་གྱིས་བསྟན་པ་འགྲེལ་པའི་དགོངས་པ་ཡིན་ཀྱང༌། འདིར་ནི། གང་གི་ཕྱིར་ན་བདག་དང་གཞན་དང་གཉིས་ཀ་ལས་སྐྱེ་དང༌། ། རྒྱུ་ལ་མ་ལྟོས་ཡོད་པ་མིན་པས་དངོས་རྣམས་རང་བཞིན་བྲལ། ། ཞེས་པས་གཏན་ཚིགས་དངོས་སུ་བསྟན་པ་ལྟར། འདིར་ཡང་རྐང་པ་ཕྱི་མས་དམ་བཅའ་དང་དངོས་པོ་ཞེས་པས་ཆོས་ཅན་དང༌། གཞུང་ལྷག་མས་གཏན་ཚིགས་བསྟན་པ་ཡིན་ནོ། ། དེ་ལྟར་ན།
ཕྱི་ནང་གི་དངོས་པོ་རྣམས་ཆོས་ཅན། རང་ལས་མི་སྐྱེ་སྟེ། དེ་ལྟར་སྐྱེ་ན་སྐྱེ་བ་དོན་མེད་དང༌། ཐུག་མེད་དུ་འགྱུར་བའི་ཕྱིར། གཞན་ཡང༌། རྒྱུ་དང་འབྲས་བུ་གཅིག་ཉིད་ནི། ། བསྐྱེད་བྱ་སྐྱེད་བྱེད་གཅིག་ཏུ་འགྱུར། ། ཞེས་པའི་གནོད་བྱེད་ཀྱང་འཇུག་པའི་ཕྱིར་རོ། ། ངོ་བོ་ཉིད་ཀྱིས་གཞན་ལས་ཀྱང་མི་སྐྱེ་སྟེ། ངོ་བོ་ཉིད་ཀྱིས་གཞན་ཡིན་ན།
ཕན་གདགས་བྱ་འདོགས་བྱེད་འབྲེལ་མེད་དུ་འགྱུར། དེ་ལྟར་ཐམས་ཅད་ལས་ཐམས་ཅད་སྐྱེ་བར་འགྱུར་བའི་ཕྱིར་དང༌། རྒྱུ་དང་འབྲས་བུ་གཞན་ཉིད་དང༌། ། རྒྱུ་དང་རྒྱུ་མིན་མཚུངས་པར་འགྱུར། ། ཞེས་པའི་ རིགས་པས་གནོད་པའི་ཕྱིར་འདི་ནི་གཅིག་ཏུ་བྲལ་གྱི་རིགས་པའི་སྙིང་པོ་ཅན་ཡང་ཡིན་ཏེ། བདག་སྐྱེ་འགོག་པས་རང་བཞིན་གྱི་གཅིག་དང་གཞན་སྐྱེ་འགོག་པས་རང་བཞིན་གྱི་ཐ་དད་ཡིན་པ་འགོག་པའི་ཕྱིར། བདག་གཞན་གཉིས་ཀ་ལས་ཀྱང་སྐྱེ་བ་མ་ཡིན་ཏེ། བདག་གཞན་རེ་རེ་བ་ལས་སྐྱེ་བ་ཁེགས་པའི་ཕྱིར། རྒྱུ་མེད་ལས་ཀྱང་སྐྱེ་བ་མ་ཡིན་ཏེ། དེ་ལྟར་ན་འཇིག་རྟེན་པ་རྣམས་འབྲས་བུ་སྟོན་ཐོག་འབྱུང་ཕྱིར་ཞིང་ལས་ལ་འབད་པའང་དགོས་པ་མེད་པའི་ཕྱིར་དང༌།
རྒྱུ་མེད་གཞན་ལ་མི་ལྟོས་ཕྱིར། ། རྟག་ཏུ་ཡོད་པའང་མེད་པར་འགྱུར། ། ཞེས་པའི་གནོད་བྱེད་ཐོག་ཏུ་འབབ་པའི་ཕྱིར། དེ་ལྟར་མཐའ་བཞི་ལས་སྐྱེ་བ་མི་འཐད་པ་དེའི་ཕྱིར། དངོས་པོ་རྣམས་ངོ་བོ་ཉིད་ཀྱིས་རང་བཞིན་མེད་དོ། ། ༈ གསུམ་པ་ནི། ཡང་ན་ཆོས་རྣམས་ཐམས་ཅད་དག ། གཅིག་དང་དུ་མས་རྣམས་དཔྱད་ན། ། ངོ་བོ་ཉིད་ནི་མི་དམིགས་པས། ། རང་བཞིན་མེད་པ་ཉིད་དུ་ངེས། །
ཞེས་པའོ། ། འདི་ནི་ལང་གཤེགས་ལས། ཇི་ལྟར་མེ་ལོང་ལས་ནི་གཟུགས། ། གཅིག་དང་གཞན་པ་ཉིད་སྤངས་པ། ། ཞེས་སོགས་དང༌། དབུ་མ་རྩ་བའི་མཆོད་བརྗོད་དུ། ཐ་དད་དོན་མིན་དོན་གཅིག་མིན། ། ཞེས་པ་དང༌། དབུ་མ་རྒྱན་ལས། བདག་དང་གཞན་སྨྲའི་དངོས་འདི་དག །
ཡང་དག་ཏུ་ནི་གཅིག་པ་དང༌། ། དུ་མའི་རང་བཞིན་བྲལ་བའི་ཕྱིར། ། རང་བཞིན་མེད་དེ་གཟུགས་བརྙན་བཞིན། ། ཞེས་པ་རྣམས་ཀྱིས་བསྟན་པའི་རིགས་པ་བཀོད་པའོ། ། རིགས་པའི་རྣམ་གྲངས་བཞིན་བསྟན་པའི་ཕྱིར། ། སྔར་བཤད་པ་ལས་ཡང་ན་ཕྱི་ནང་གི་དངོས་པོ་རྣམས་ཐམས་ཅད་དག་ནི་ཆོས་ཅན། རང་བཞིན་གྱིས་མེད་པ་ཉིད་དུ་ངེས་ཏེ། རང་བཞིན་གྱིས་གྲུབ་པའི་གཅིག་དང༌། དེ་ལྟར་གྲུབ་པའི་དུ་མ་གང་དུ་གྲུབ་ཅེས་རྣམ་པར་དཔྱད་ན། ཡུལ་སྟེང་ནས་གྲུབ་པའི་ངོ་བོ་ཉིད་ནི་རྡུལ་ཙམ་ཡང་མི་དམིགས་པས་ཏེ་མི་དམིགས་པའི་ཕྱིར།
དཔེར་ན་མེ་ལོང་ནང་གི་གཟུགས་བརྙན་བཞིན་ནོ། ། ཕྱོགས་ཆོས་སྒྲུབ་པ་ནི། དེ་ཆོས་ཅན། རང་བཞིན་གྱིས་གྲུབ་པའི་གཅིག་ཏུ་མེད་དེ། ཆ་བཅས་ཡིན་པའི་ཕྱིར། དེ་ཆོས་ཅན། དེ་ལྟར་གྲུབ་པའི་དུ་མར་མེད་དེ། དེ་ལྟར་གྲུབ་པའི་གཅིག་རིགས་པས་ཁེགས་པའི་ཕྱིར། ཁྱབ་སྒྲུབ་ནི། རང་བཞིན་གྱིས་གྲུབ་ན།
དེ་ལྟར་གྲུབ་པའི་གཅིག་དང༌། དེ་ལྟར་གྲུབ་པའི་དུ་མ་གང་རུང་དུ་གྲུབ་པས་ཁྱབ་སྟེ། གཅིག་དང་དུ་མ་དངོས་འགལ་ཡིན་པས། ཡོད་ན་གཅིག་དང་དུ་མ་གང་རུང་དུ་ཡོད་དགོས་པའི་ཕྱིར་ཏེ། དབུ་མ་རྒྱན་ལས་གཅིག་དང་དུ་མ་མ་གཏོགས་པར། ། རྣམ་པ་གཞན་དང་ལྡན་པ་ཡི། ། དངོས་པོ་མི་རུང་འདི་གཉིས་ནི། ། ཕན་ཚུན་སྤངས་ཏེ་གནས་ཕྱིར་རོ། ། ཞེས་གསུངས་པའི་ཕྱིར་རོ། ། ༈ གཉིས་པ་ལུང་ལ་བརྟེན་པ་ཐོས་བྱུང་གི་ཤེས་རབ་ནི།
སྟོང་ཉིད་བདུན་ཅུའི་རིགས་པ་དང༌། ། དབུ་མ་རྩ་བ་སོགས་ལས་ཀྱང༌། ། དངོས་པོ་རྣམས་ཀྱི་རང་བཞིན་ནི། ། སྟོང་པ་ཉིད་དུ་གྲུབ་བཤད་པ། ། གང་ཕྱིར་གཞུང་ནི་མང་འགྱུར་བས།། དེ་ཕྱིར་འདིར་ནི་མ་སྤྲོས་ལ། ། གྲུབ་པའི་གྲུབ་མཐའ་ཙམ་ཞིག་ཏུ། ། བསྒོམ་པའི་དོན་དུ་རབ་ཏུ་བཤད། ། ཅེས་གསུངས་ཏེ། རྐང་པ་དང་པོ་བཞིས་སྟོང་ཉིད་ངེས་དོན་གྱི་ལུང་རྒྱ་ཆེན་པོ་ལས་ཤེས་དགོས་པ་དང༌།
རྐང་པ་ཕྱི་མ་བཞིས་འདིར་གཞུང་ཉུང་ངུ་འགོད་པའི་རྒྱུ་མཚན་བསྟན་ཏོ། ། དེས་ན་བློ་གྲོས་དང་ལྡན་པ་རྣམས་ཀྱིས་སྟོང་ཉིད་ཟབ་མོ་ལ་ངེས་པ་ཡང་དག་པར་དྲང་བའི་ཕྱིར། སྟོང་ཉིད་ངེས་དོན་གྱི་ལུང་གིས་སྒྲུབ་པ་མདོ་ཀུན་ལས་བཏུས་པ་དང༌། རིགས་པས་སྒྲུབ་པ་སྟོང་ཉིད་བདུན་ཅུ་པའི་གཞུང་ལས་འབྱུང་བའི་རིགས་པ་དང༌། སྟོང་ཉིད་ཟབ་མོ་རིགས་པའི་རྣམས་གྲངས་མཐའ་ཡས་པའི་སྒོ་ནས་གཏན་ལ་འབེབས་པ་དབུ་མ་རྩ་བ་དང༌། སོགས་པ་རིགས་ཚོགས་ལྷག་མ་རྣམས་དང༌། འཕགས་པ་ལྷ་དང་ལེགས་ལྡན་གྱི་གཞུང་རྣམས་དང༌། ལྷག་པར་འཕགས་པའི་དགོངས་པ་འགྲེལ་པའི་མཆོག་སངས་རྒྱས་བསྐྱངས་དང༌། ཟླ་བའི་ཞབས་དང༌། ཞི་བ་ལྷའི་གཞུང་རྣམས་དང༌།
མདོར་ན་རྒྱལ་བའི་ཡུམ་སོགས་མདོ་སྡེ་ཟབ་མོ་དག་གིས་དངོས་པོ་རྣམས་གདོད་མ་ནས་རང་བཞིན་གྱིས་སྟོང་པ་ཉིད་དུ་གྲུབ་པར་བཤད་པ་ལ། རྒྱ་ཆེར་བལྟ་བར་བྱ་ཞིང༌། ལྟ་བའི་ཕུ་ཐག་ཆོད་པར་བྱའོ། ། འོ་ན་ལུང་དང་རིགས་པ་རྒྱ་ཆེན་པོ་དེ་དག་འདིར་མི་འགོག་པ་ཅི་ཞེ་ན། རྒྱུ་མཚན་ཡོད་དེ། གང་གི་ཕྱིར་འདིར་དེ་དག་བཀོད་ན་གཞུང་ནི་མང་བར་འགྱུར་བས། རྒྱུ་མཚན་དེའི་ཕྱིར། འདིར་ནི་དེ་དག་མ་སྤྲོས་ལ། ཅུང་ཟད་བསྟན་པ་ནི་ལུང་རིགས་ཀྱིས་གྲུབ་པའི་གྲུབ་མཐའ་ཙམ་ཞིག ། བདག་མེད་པ་བསྒོམ་པའི་དོན་དུ་རབ་ཏུ་བཤད་པ་ཡིན་པའི་ཕྱིར།
སྟོང་ཉིད་བདུན་ཅུའི་རིགས་པ་དང༌། ། ཞེས་པའི་རང་འགྲེལ་ལས་ཀྱང༌། འདིས་ནི་རྟེན་ཅིང་འབྲེལ་བར་འབྱུང་བའི་གཏན་ཚིགས་བསྟན་ཏེ། ཞེས་པ་དང༌། སྙིང་པོ་ངེས་པར་བསྡུ་བ་ལས་ཀྱང༌། རྟེན་ཅིང་འབྲེལ་འབྱུང་ལ་སོགས་པའི། ། རིགས་པ་གང་ལ་གོམས་པ་ཡིས། ། དངོས་པོར་འཛིན་པའི་གདོན་ཆེན་པོ། ། མ་ལུས་པར་ནི་ལྡོག་པར་བྱ། ། ཞེས་དང༌།
བེའུ་བུམ་སྔོན་པོ་ལས་ཀྱང༌། རྟག་དང་ཆད་སོགས་ལྟ་ངན་སེལ་བ། ། རྟེན་ཅིང་འབྲེལ་འབྱུང་བསྒོམས་པས་ཡིན་ཏེ། ། ཞེས་རིགས་པའི་རྒྱལ་པོ་རྟེན་འབྲེལ་ལ་བསྔགས་ཤིང་བསྟན་ཏོ། ། དེ་ལྟར་ན་གང་ཟག་དང་ཕུང་པོ་ཆོས་ཅན། རང་བཞིན་གྱིས་མེད་དེ། རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། དོན་འདི་ནི་མ་དྲོས་པས་ཞུས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། །
རྐྱེན་ལ་རག་ལས་གང་དེ་སྟོང་པར་བཤད། ། གང་ཞིག་སྟོང་ཉིད་ཤེས་ཏེ་བག་ཡོད་ཡིན། ། ཞེས་པ་དང༌། གང་རྣམས་རྟེན་ཅིང་འབྲེལ་བར་འབྱུང༌། ། དེ་རྣམས་ངོ་བོ་ཅུང་ཟད་མེད། ། ཅེས་པ་དང༌། དབུ་མ་ལས་ཀྱང༌། རྟེན་ཅིང་འབྱུང་བ་གང་ཡིན་པ། ། དེ་ནི་ངོ་བོ་ཉིད་ཀྱི་ཞི། ། ཞེས་དང༌།
གང་ལ་བརྟེན་ཏེ་གང་འབྱུང་བ། ། ཞེས་སོགས་ཀྱིས་བསྟན་ཏོ། ། ༈ གཉིས་པ་ལྷག་མཐོང་སྒོམ་ཚུལ་ནི། དེ་བས་ཆོས་རྣམས་མ་ལུས་པའི། ། རང་བཞིན་དག་ནི་མི་དམིགས་པས། ། བདག་མེད་པ་ནི་སྒོམ་གང་ཉིད། ། དེ་ཉིད་ཤེས་རབ་སྒོམ་པ་ཡིན། ། ཞེས་གསུངས་སོ། ། ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་ཐམས་ཅད་བདེན་མེད་དུ་གཏན་ལ་ཕབ་པ་དེ་བས་ན། གང་ཟག་དང༌།
ཕུང་སོགས་ཆོས་རྣམས་མ་ལུས་པའི་ཐུན་མོང་མ་ཡིན་པའི་རང་བཞིན་དག་ནི་ཡོད་ན། རིག་པས་བཙལ་བའི་ཚེ་རྙེད་དགོས་པ་ལས་རྡུལ་ཙམ་ཡང་མི་དམིགས་པས་ན། གང་ཟག་དང་ཆོས་ལ་ངོ་བོས་གྲུབ་པའི་བདག་མེད་པ་ཉིད་དོ། ། ཞེས་རིག་པས་དཔྱད་ཅིང་བསྒོམས་པ་དེ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པ་ཡིན་ཏེ། སྒོམ་རིམ་བར་པ་ལས། ཤེས་རབ་ཀྱིས་དངོས་པོ་མཐའ་དག་གི་ངོ་བོ་ཉིད་ལ་སོ་སོར་བརྟགས་ནས་གང་གི་ཕྱིར། མི་དམིགས་པར་བསམ་གཏན་བྱེད་པ་དེའི་ཕྱིར། ཤེས་རབ་མཆོག་གི་བསམ་གཏན་པ། ། ཞེས་བྱ་སྟེ། ཞེས་གསུངས་པའི་ཕྱིར།
འོ་ན། དེ་ལྟར་རྟོགས་མཁན་གྱི་ཤེས་རབ་དེ་ཉིད་ལ་འཛིན་པ་ཇི་ལྟར་སྤོང་ཞེ་ན། དེའི་ལན་བསྟན་པའི་ཕྱིར། ཤེས་རབ་ཀྱིས་ནི་ཆོས་རྣམས་ཀུན། ། གང་གི་རང་བཞིན་མ་མཐོང་བཞིན། ། ཤེས་རབ་དེ་ཉིད་རིག་དཔྱད་པ། ། རྣམ་རྟོག་མེད་པར་དེ་བསྒོམ་བྱ། ། ཞེས་སོ། ། སོ་སོར་རྟོག་པའི་ཤེས་རབ་ཀྱིས་ནི་གང་ཟག་དང་ཆོས་རྣམས་ཀུན་གྱི་གང་གི་ཡང་རང་བཞིན་བཙལ་བས་མ་མཐོང་བ་བཞིན་དུ། ཤེས་རབ་དེ་ཉིད་ཀྱང་རིགས་པས་དཔྱད་པ་ན་རང་བཞིན་གྱིས་མེད་དེ།
བདེན་པའི་གཅིག་དང་བདེན་པའི་དུ་མ་དང་བྲལ་བའི་ཕྱིར་རོ། ། དེ་ལྟར་རིགས་པས་རྣམ་པར་དཔྱད་དེ། ཡུལ་ཡུལ་ཅན་སྐྱེ་མེད་དུ་རྟོགས་པ་གང་ཡིན་པ་དེ་ཉིད་རྣམ་པར་རྟོག་པ་མེད་པར་ཏེ། རྣམ་པར་མི་རྟོག་པའི་ཡེ་ཤེས་ཀྱི་རྒྱུར་ངེས་པར་བསྒོམ་པར་བྱ་བ་ཡིན་ཏེ། ཏིང་ངེ་འཛིན་རྒྱལ་པོ་ལས། གལ་ཏེ་ཆོས་ལ་བདག་མེད་སོ་སོར་བརྟགས། ། སོ་སོར་དེ་བརྟགས་གལ་ཏེ་སྒོམ་བྱེད་པ། ། དེ་ནི་མྱ་ངན་འདས་ཐོབ་འབྲས་བུའི་རྒྱུ། ། ཞེས་གསུངས་པའི་ཕྱིར། ། ༈ གསུམ་པ་ལྷག་མཐོང་བསྒོམས་པའི་འབྲས་བུ་ལ་གཉིས།
དངོས་ཀྱི་དོན་དང༌། དེ་ཉིད་ལུང་གིས་སྒྲུབ་པའོ། ། དང་པོ་ནི། རྣམ་རྟོག་ལས་བྱུང་སྲིད་པ་འདི། ། རྣམ་པར་རྟོག་པའི་བདག་ཉིད་དེ། ། དེ་ཕྱིར་མ་ལུས་རྟོག་སྤངས་པ། ། མྱ་ངན་འདས་པ་མཆོག་ཡིན་ནོ། ། ཞེས་གསུངས། ཤ་ར་བའི་ཞལ་ནས། གཞུང་འདིས་ལྷག་མཐོང་བསྒོམས་པས་སྲིད་པའི་རྩ་བ་དྲུང་ནས་ཕྱུང་བའི་ཕན་ཡོན་བསྟན་པ་ཡིན་ཏེ།
དེ་ཡང་རྣམ་རྟོག་ལས་བྱུང་ཞེས་པས། ཀུན་འབྱུང་སྤང་བྱ་དང༌། སྲིད་པ་ནི། རྣམ་པར་རྟོག་པའི་བདག་ཉིད་དེ། ། ཞེས་པས། སྡུག་བསྔལ་ཤེས་བྱར་བསྟན། རྐང་པ་གསུམ་པས་ལམ་བསྟེན་པར་བྱ་བ་དང༌། བཞི་པས། འགོག་པ་ཐོབ་བྱར་བསྟན། ཞེས་གསུངས་པའི་དགོངས་པ་ལྟར་བྱས་ན།
ཀུན་འབྱུང་ལས་དང་ཉོན་མོངས་པ་འདི་ཆོས་ཅན། ཐར་འདོད་ཀྱིས་སྤང་བར་བྱ་བ་ཡིན་ཞིང༌། སྤོང་ནུས་པ་ཡང་ཡིན་ཏེ། དངོས་པོ་བདེན་པར་འཛིན་པའི་རྣམ་རྟོག་མ་རིག་པ་ལས་བྱུང་བ་ཡིན་པའི་ཕྱིར་ཏེ། སྟོང་ཉིད་བདུན་ཅུ་པ་ལས། རྒྱུ་དང་རྐྱེན་ལས་སྐྱེས་དངོས་རྣམས། ། ཡང་དག་པར་ནི་རྟོགས་པ་གང༌། ། དེ་ནི་སྟོན་པས་མ་རིག་གསུངས། ། དེ་ལས་ཡན་ལག་བཅུ་གཉིས་འབྱུང༌། ། ཞེས་གསུངས་པའི་ཕྱིར།
སྲིད་པ་ཁམས་གསུམ་གྱི་འཁོར་བ་འདི་ཆོས་ཅན། ཐར་པ་དོན་གཉེར་རྣམས་ཀྱིས་བདེན་མེད་དུ་ཤེས་པར་བྱ་བ་ཡིན་ཏེ། རྣམ་པར་རྟོག་པས་སྒྲོ་བཏགས་པའི་བདག་ཉིད་ཅན་ཡིན་པའི་ཕྱིར་ཏེ། སྣ་ཚོགས་ཡིད་དགའ་མེ་ཏོག་ཁ་བྱེ་ཞིང༌། ། གསེར་གྱི་ཁང་མཆོག་འབར་བ་ཡིད་འོང་བ། ། འདི་ན་དེ་ལའང་བྱེད་པོ་འགའ་མེད་དེ། ། དེ་དག་རྟོག་པའི་དབང་གིས་བཞག་པ་ཡིན། ། རྟོག་པའི་དབང་གིས་འཇིག་རྟེན་རྣམ་བརྟགས་ཏེ། ། ཞེས་གསུངས་པའི་ཕྱིར། བདག་མེད་པའི་དོན་ལ་སོ་སོར་རྟོག་པའི་ཤེས་རབ་ཆོས་ཅན།
ཐར་འདོད་རྣམས་ཀྱིས་བསྟན་པར་བྱ་བ་ཡིན་ཏེ། དངོས་པོར་འཛིན་པའི་རྟོག་པ་མ་ལུས་པ་རྩ་བ་ནས་སྤངས་པ་ནི་ཐར་པ་ཡིན་ལ། ཁྱོད་དངོས་འཛིན་དེ་དངོས་སུ་འཇོམས་བྱེད་ཡིན་པ་དེའི་ཕྱིར། རྣམ་པར་རྟོག་པ་མ་ལུས་པར་སྤངས་པའི་འགོག་པ་ཆོས་ཅན། ཐར་པ་དོན་གཉེར་རྣམས་ཀྱིས་མངོན་དུ་བྱ་བ་ཡིན་ཏེ། མྱ་ངན་ལས་འདས་པ་མཆོག་གམ་ཆེན་པོ་ཡིན་པའི་ཕྱིར། དབུ་མ་ལས། མ་རིག་འགག་པ་འགྱུར་བ་ནི། ། ཤེས་པས་དེ་ཉིད་བསྒོམས་པས་སོ། ། ཞེས་དང༌།
བརྒྱ་པ་ལས་ཀྱང༌། ཡུལ་ལ་བདག་མེད་མཐོང་ན་ནི། ། སྲིད་པའི་ས་བོན་འགག་པར་འགྱུར། ། ཞེས་དང༌། འཇུག་པ་ལས་ཀྱང༌། དེའི་ཕྱིར་བདག་དང་བདག་གིས་སྟོང་བལྟ་བ། ། རྣལ་འབྱོར་པ་དེ་རྣམ་པར་གྲོལ་བར་འགྱུར། ། ཞེས་གསུངས་པའི་ཕྱིར། མདོར་ན་སྲིད་པ་འཁོར་བ་འདི་ཐམས་ཅད་བདེན་འཛིན་གྱི་རྣམ་རྟོག་ལས་བྱུང་བས་དེའི་རྩ་བ་ཅན་དང༌། རྣམ་པར་རྟོག་པས་རྣམ་པར་གཞག་པའི་བདག་ཉིད་དེ།
དེའི་ཕྱིར་རྩ་བ་རྣམ་པར་རྟོག་པ་བག་ཆགས་དང་བཅས་པ་མ་ལུས་པར་སྤངས་པ་ནི། ཐར་པའི་མཆོག་མི་གནས་པའི་མྱ་ངན་ལས་འདས་པ་ཐོབ་པ་རང་གཞན་གྱི་དོན་ཐམས་ཅད་འགྲུབ་པ་ཡིན་ནོ། ། ༈ གཉིས་པ་དེ་ཉིད་ལུང་གིས་བསྒྲུབ་པ་ནི། དེ་ལྟར་ཡང་བཅོམ་ལྡན་འདས་ཀྱིས། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བར་བྱེད། ། རྟོག་མེད་ཏིང་འཛིན་ལ་གནས་ན། ། ནམ་མཁའ་བཞིན་དུ་རྟོག་མེད་གསལ། ། ཞེས་གསུངས་སོ། ། རྣམ་པར་མི་རྟོག་པ་ལ་འཇུག་པའི་གཟུངས་ལས་ཀྱང༌།
དམ་ཆོས་འདི་ལ་རྒྱལ་བའི་སྲས། ། རྣམ་པར་མི་རྟོག་བསམས་གྱུར་ན། ། རྣམ་རྟོག་བགྲོད་དཀའ་རྣམས་འདས་ཏེ། ། རིམ་གྱིས་མི་རྟོག་ཐོབ་པར་འགྱུར། ། ཞེས་གསུངས་སོ།། ཞེས་མདོ་རྒྱུད་གཉིས་ཀྱི་ལུང་གིས་སྒྲུབ་པར་མཛད་དོ། ། འོ་ན་འཁོར་བ་རྣམ་རྟོག་ལས་བྱུང་བ་དང༌། བདག་མེད་བསྒོམས་པས་རྣམ་རྟོག་ས་བོན་དང་བཅས་པ་སྤོང་ནུས་པའི་ཁུངས་ཇི་ལྟར་ཞེ་ན། སྔར་བཤད་པ་དེ་ལྟར་བཅོམ་ལྡན་འདས་ཀྱིས་སམྦུ་ཊའི་རྒྱུད་ལས། ཤེས་བྱ་ཆོས་ཅན།
དངོས་པོར་འཛིན་པའི་རྣམ་པར་རྟོག་པ་འདི་ནི་སྲིད་པའི་རྩ་བར་གྱུར་པའི་མ་རིག་པ་ཆེན་པོ་ཡིན་ཏེ། འཁོར་བའི་རྒྱ་མཚོ་གཏིང་མཐའ་མེད་པར་ལྟུང་བར་བྱེད་པ་པོ་ཡིན་པའི་ཕྱིར། བྱེད་པ་པོ་ལ་ཆེན་པོའི་སྒྲ་འཇུག་པ་ཡང་ཡིན་ཏེ། འཆི་མེད་མཛོད་ལས། ཆེན་པོ་མཆོག་དང་ཚད་མེད་དང༌། ། མཁས་བརྩོན་སྤྲོ་བའི་ལས་བདག་ཉིད། ། མཆོག་ཏུ་རྨད་བྱུང་བྱེད་པ་པོ། ། ཆེན་པོ་ཞེས་ནི་བཤད་པ་ཡིན། ། ཞེས་བཤད་པའི་ཕྱིར། དེ་ལྟར་རྣམ་རྟོག་ལས་བྱུང་སྲིད་པ་ནི། །
ཞེས་པ་རྐང་པ་གཉིས་ཀྱི་དོན་ལུང་གིས་བསྒྲུབས་ནས། དེ་ཕྱིར་མ་ལུས་རྟོག་སྤངས་པ། ། ཞེས་པ་ཕྱི་མ་གཉིས་ལུང་གིས་བསྒྲུབ་པ་ནི། བདེན་འཛིན་གྱི་རྣམ་རྟོག་གི་གཉེན་པོར། བདག་མེད་པའི་དོན་རིགས་པས་དཔྱད་དེ། ངེས་པ་རྙེད་པའི་ཚེ་དཔྱད་མཐར་རྟོག་པ་མེད་པ་སྟེ་རྣམ་པར་མི་རྟོག་པའི་ཏིང་ངེ་འཛིན་ལ་གནས་ཤིང་གོམས་པར་བྱས་པས། གོམས་པ་རབ་ཀྱི་མཐར་ཕྱིན་པ་ན། སྟོན་དུས་ཀྱི་སྤྲིན་དང་བྲལ་བའི་ནམ་མཁའ་བཞིན་དུ་རྟོག་པ་མེད་པའི་སེམས་ཀྱི་ཆོས་ཉིད་གསལ་བར་མངོན་སུམ་དུ་མཐོང་སྟེ། གཉིས་སྣང་གི་རྟོག་པ་བག་ཆགས་དང་བཅས་པ་འཇོམས་པར་བྱེད་དོ། ། ཞེས་ཁ་སྦྱོར་གྱི་རྒྱུད་ལས་གསུངས་པའི་ཕྱིར།
འདི་ནི་རིགས་པའི་དབང་ཕྱུག་གིས། དེ་ཕྱིར་ཡང་དག་ཡང་དག་མིན། ། ཞེས་སོགས་གསུངས་པའི་རིགས་པ་དང་མཚུངས་སོ། ། ཟབ་མོ་སྟོང་པ་ཉིད་ལ་རྩེ་གཅིག་ཏུ་མཉམ་པར་བཞག་ན། རྣམ་རྟོག་གི་སྤྲོས་པ་ལྡོག་པའི་ཁུངས་གཞན་ཡང་རྣམ་པར་མི་རྟོག་པ་ལ་འཇུག་པའི་གཟུངས་ལས་ཀྱང༌། དོན་འདི་བཀའ་བསྩལ་ཏོ། ། ཇི་ལྟར་ཞེ་ན། འདི་ལྟར་གསུངས་ཏེ། ཐེག་པ་ཆེན་པོའི་དམ་པའི་ཆོས་ཟབ་མོ་འདི་ལ་ཐོས་བསམ་གྱི་ཤེས་རབ་སྔོན་དུ་འགྲོ་བའི་རྒྱལ་བའི་སྲས་པོས། མཚན་མར་འཛིན་པའི་ཡིད་ལ་བྱེད་པའི་འགལ་བ་མི་མཐུན་ཕྱོགས།
རྣམ་པར་མི་རྟོག་པ་བསམས་ཤིང་བསྒོམས་པར་གྱུར་ན། མཚན་མ་ལ་སྤྱོད་པའི་རྣམ་པར་རྟོག་པའི་དྲྭ་བ་བགྲོད་པར་དཀའ་བ་ལས་རྣམ་པར་འདས་ཏེ། རིམ་གྱིས་རྣམ་པར་མི་རྟོག་པའི་ཡེ་ཤེས་ཐོབ་པར་འགྱུར་རོ། ། ཞེས་གསུངས་པའི་ཕྱིར། ། ༈ གཉིས་པ་མཇུག་བསྡུ་བ་ནི། ལུང་དང་རིགས་པ་དག་གིས་ནི། ། ཆོས་རྣམས་ཐམས་ཅད་སྐྱེ་མེད་པའི། ། རང་བཞིན་མེད་པར་ངེས་བྱས་ནས། ། རྣམ་པར་རྟོག་མེད་བསྒོམ་པར་བྱ། ། ཞེས་གསུངས།
ངེས་དོན་གྱི་ལུང་དང༌། དྲི་མ་མེད་པའི་རིགས་པའི་ཚོགས་དག་གིས་ནི། གང་ཟག་དང་ཕུང་པོ་སོགས་ཀྱིས་བསྡུས་པའི་ཆོས་རྣམས་ཐམས་ཅད་བདེན་པའི་སྐྱེ་བའང་སྐྱེ་བའི་རང་བཞིན་མེད་པར་ངེས་ཤིང་སྒྲོ་འདོགས་ཆོད་པར་བྱས་ནས་ཡིན་ལུགས་ཀྱི་དོན་ལ་མཚན་མའི་རྣམ་པར་རྟོག་པ་མེད་པར་རྩེ་གཅིག་ཏུ་བསྒོམ་པར་བྱ་སྟེ། ཐོས་པའི་རྗེས་འཇུག་སྒྲུབ་པ་སྙིང་པོར་བྱ། ། སྐྱེ་བའི་རྫོང་ལས་ཚེགས་ཆུང་ཐར་པར་འགྱུར། ། ཞེས་གསུངས་པའི་ཕྱིར་རོ། ། ༈ གཉིས་པ་འབྲས་བུའི་ཆོས་བཤད་པ་ནི། དེ་ལྟར་དེ་ཉིད་བསྒོམས་བྱས་ ན། ། རིམ་གྱིས་དྲོད་སོགས་ཐོབ་བྱས་ནས། ། རབ་དགའ་ལ་སོགས་ཐོབ་འགྱུར་ ཏེ། །
སངས་རྒྱས་བྱང་ཆུབ་ཡུན་མི་རིང༌། ། ཞེས་གསུངས། དེ་ལྟར་སྐྱབས་འགྲོ་ཐུན་མོང་བ་ནས་བཟུང་སྟེ། སྐྱེས་བུ་ཆུང་འབྲིང་གི་ལམ་ལ་བློ་སྦྱངས། སྨོན་འཇུག་གི་སེམས་གཉིས་བསྐྱེད་དེ། ཐབས་རྒྱ་ཆེན་པོས་ཟིན་པའི་སྒོ་ནས། ཞི་གནས་དང༌། ལྷག་མཐོང་གིས་དེ་ཁོ་ན་ཉིད་བསྒོམས་པར་བྱས་ན་སྟེ་བྱས་པ་ལ་དགོས་པ་ཡོད་དེ། ཚོགས་ལམ་ཆུང་འབྲིང་ཆེན་པོ་ལེགས་པར་བགྲོད་དེ། རིམ་གྱིས་དྲོད་ལ་སོགས་པ་ངེས་པར་འབྱེད་པའི་ཆ་དང་མཐུན་པ་བཞི་ཐོབ་པར་བྱས་ནས།
འཇིག་རྟེན་ལས་འདས་པའི་ཡེ་ཤེས་ཀྱིས། དང་པོ་ས་རབ་ཏུ་དགའ་བ་དང༌། ལ་སོགས་པས་བསྡུས་པ་ས་གཉིས་པ་ནས། བཅུ་པའི་རྡོ་རྗེ་ལྟ་བུའི་ཏིང་ངེ་འཛིན་གྱི་བར་གྱི་གནས་སྐབས་ཀྱི་འབྲས་བུ་ཐོབ་པར་འགྱུར་ལ། དེ་ལས་མཐར་ཐུག་གི་འབྲས་བུ་སངས་རྒྱས་ཀྱི་བྱང་ཆུབ་ཆེན་པོ་སྐུ་གསུམ་ཡེ་ཤེས་ལྔ་ལྡན་གྱི་གོ་འཕང་ཡང་ཡུན་མི་རིང་བར་མྱུར་དུ་ཐོབ་ནས་སྐལ་བ་དང་ལྡན་པའི་འགྲོ་བ་མཐའ་ཡས་པ་སྨིན་ཅིང་གྲོལ་བར་བྱེད་པའི་འཕྲིན་ལས་ལྷུན་གྱིས་གྲུབ་པ་དང༌། རྒྱུན་མི་ཆད་པ་འཁོར་བ་ཇི་སྲིད་དུ་འབྱུང་བ་ཡིན་པའི་ཕྱིར་ཏེ། དེ་བཞིན་འཁོར་བ་ཇི་སྲིད་ བར། ། ལས་ནི་རྒྱུན་མི་ཆད་པར་འདོད། ། ཅེས་གསུངས་པའི་ཕྱིར་རོ། ། ༈ གཉིས་པ་སྔགས་ལ་འཇུག་པའི་ཚུལ་ཕྱོགས་ཙམ་བསྟན་པ་ལ་གསུམ།
རྡོ་རྗེ་ཐེག་པ་ལ་འཇུག་པས་དབང་ཐོབ་དགོས་པར་བསྟན་པ། རྟེན་གྱི་ཁྱད་པར་གྱིས་དབང་གོང་མ་གཉིས་བྱར་རུང་བ་དང་མི་རུང་བའི་ཚུལ། དབང་གོང་མ་གཉིས་མ་ཐོབ་ན་རྒྱུད་ཉན་བཤད་སོགས་བྱར་རུང་མི་རུང་དཔྱད་པའོ། ། དང་པོ་ལ་གསུམ། རྟེན་གྱི་གང་ཟག་དང༌། དེ་ལ་སྨིན་བྱེད་ཀྱི་དབང་བསྐུར་བ་དང༌། དབང་བསྐུར་བའི་ཆེ་བ་བསྟན་པའོ། ། དང་པོ་ནི། སྔགས་མཐུ་ཉིད་ལས་གྲུབ་པ་ཡི། ། ཞི་དང་རྒྱས་སོགས་ལས་རྣམས་ཀྱིས། །
བུམ་པ་བཟང་གྲུབ་ལ་སོགས་པ། ། གྲུབ་ཆེན་བརྒྱད་སོགས་སྟོབས་ཀྱིས་ཀྱང༌། ། བདེ་བ་ཡིས་ནི་བྱང་ཆུབ་ཚོགས། ། ཡོངས་སུ་རྫོགས་པར་འདོད་པ་དང༌། ། བྱ་བ་སྤྱོད་སོགས་རྒྱུད་གསུངས་པའི། ། གལ་ཏེ་གསང་སྔགས་སྤྱོད་འདོད་ན། ། ཞེས་གསུངས། གཙང་དུ་ཇོ་བོ་ཕེབས་དུས། ཁུ་རྔཽག་སོགས་མི་དྲུག་གིས་དྲི་བ་ལྔ་ཞུས་པའི་ཕྱི་མ་གསུམ་སྔགས་ཀྱི་དྲི་བ་ཡིན་ཏེ། རྡོ་རྗེ་སློབ་དཔོན་གྱི་དབང་མ་ཐོབ་པར་རྒྱུད་འཆད་དུ་རུང་ངམ་མི་རུང་བྱ་བ་དང༌།
ཚངས་པར་སྤྱོད་པས་དབང་གོང་མ་གཉིས་བླང་དུ་རུང་ངམ་མི་རུང་བྱ་བ་དང༌། དབང་བསྐུར་མ་བྱས་པར་གསང་སྔགས་ཉམས་སུ་བླང་རུང་ངམ་མི་རུང་བྱ་བའོ། ། དྲི་བ་དང་པོའི་ལན་ནི། རྒྱུད་ཀུན་ཉན་དང་འཆད་པ་དང༌། ། ཞེས་སོགས་དང༌། གཉིས་པའི་ལན་ནི། དང་པོའི་སངས་རྒྱས་རྒྱུད་ཆེན་ལས། ། ཞེས་སོགས་དང༌། གསུམ་པའི་ལན། བྱ་བ་སྤྱོད་སོགས་རྒྱུད་གསུངས་པའི། །
ཞེས་སོགས་ཀྱིས་བསྟན་པ་ཡིན་ནོ། ། དེ་ཡང་ཕར་ཕྱིན་ཐེག་པའི་ལུགས་ཀྱི། ཕྱིན་དྲུག་བསྡུ་བཞིའི་ཉམས་ལེན་གྱིས་རང་གཞན་གྱི་དོན་ཡོངས་སུ་རྫོགས་པར་འགྱུར་བ་བཞིན་དུ། རྡོ་རྗེ་ཐེག་པའི་ལམ་གྱིས་བགྲོད་པའི་རྟེན་ཇི་ལྟར་དགོས་པ་ཡང་བཞག་ཏུ་ཡོད་དེ། སྔགས་བཟླས་པའི་མཐུ་ཉིད་ལས་གྲུབ་པར་འགྱུར་བའི་ཞི་བ་དང༌། རྒྱས་པ་དང༌། དབང་དང༌། མངོན་སྤྱོད་ཀྱི་འཕྲིན་ལས་བཞི་དང༌། འདོད་དགུ་འབྱུང་བའི་བུམ་པ་བཟང་པོ་གྲུབ་པ་དང༌། གྲུབ་པ་ཆེན་པོ་བརྒྱད་ལ་བརྟེན་ནས་ལམ་བདེ་བ་དང༌།
མྱུར་བ་ཡིས་ནི་རང་གིས་བྱང་ཆུབ་ཆེན་པོའི་ཚོགས་ཡོངས་སུ་རྫོགས་ཤིང༌། གཞན་དོན་ཐམས་ཅད་བསྒྲུབ་པར་འདོད་པས། བྱ་བ་དང་སྤྱོད་པ་སོགས་རྒྱུད་སྡེ་བཞི་ལས་གསུངས་པའི་གསང་སྔགས་ཀྱི་སྤྱོད་པ་རྣམ་པར་དག་པར་ཉམས་སུ་བླང་བར་འདོད་པའི་རྟེན་ཅན་དགོས་པའི་ཕྱིར། ། ༈ གཉིས་པ་ནི། དེ་ཚེ་སློབ་དཔོན་དབང་བསྐུར་ཕྱིར། ། བསྙེན་བཀུར་རིན་ཆེན་སོགས་སྦྱིན་དང༌། ། བཀའ་སྒྲུབ་ལ་སོགས་ཐམས་ཅད་ཀྱིས། ། བླ་མ་དམ་པ་མཉེས་པར་བྱ། ། བླ་མ་མཉེས་པར་གྱུར་པ་ཡིས། ། ཡོངས་རྫོགས་སློབ་དཔོན་དབང་བསྐུར་བས། །
ཞེས་གསུངས། དེ་ཡང་རྡོ་རྗེ་ཐེག་པའི་ལམ་དུ་འཇུག་པར་འདོད་པའི་སློབ་མ་ལམ་ཐུན་མོང་བས་རྒྱུད་སྦྱངས་ནས་རྒྱུད་སྡེ་བཞི་པོ་ཅི་རིགས་པའི་སྒོ་ནས་གསང་སྔགས་ལ་འཇུག་པར་འདོད་པ་དེའི་ཚེ། མཚན་ཉིད་དང་ལྡན་པའི་བླ་མ་དམ་པ་མཉེས་པར་བྱ་དགོས་ཏེ། དགོས་པ་གང་གི་དོན་དུ་ན།

རྡོ་རྗེ་སློབ་དཔོན་གྱི་དབང་བསྐུར་ཐོབ་ཕྱིར་ཡིན་པའི་ཕྱིར། འདིས་དབང་གོང་མ་གསུམ་ཡང་མཚོན་ནོ། ། ཚུལ་ཇི་ལྟར་མཉེས་པར་བྱེད་ཚུལ་ཡང་ཡོད་དེ། བཀུར་སྟི་རྙེད་པ་དག་དང་རིམ་གྲོ་དང༌། ། སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། ། ཞེས་པ་ལྟར་ལུས་ངག་གིས་བསྙེན་བཀུར་བ་དང༌། རིན་པོ་ཆེ་དང༌། བགོ་བ་དང༌། བཟའ་བཏུང་དང༌། བྲན་ལ་སོགས་པ་ཇི་ལྟར་བཞེད་པ་བཞིན་གྱི་ཡོ་བྱད་སྦྱིན་པ་དང༌། བཀའ་བསྩལ་དང་དུ་བླངས་ནས་ཚུལ་བཞིན་དུ་སྒྲུབ་པ་ལ་སོགས་པ་སྒོ་གསུམ་གྱི་དངོས་པོ་ཐམས་ཅད་ཀྱིས་མཉེས་པར་བྱ་བ་ཡིན་པའི་ཕྱིར།
བླ་མ་མཉེས་པར་བྱས་ནས་ཇི་ལྟར་བྱ་བ་ཡང་ཡོད་དེ། དེ་ལྟར་བླ་མ་མཉེས་པར་གྱུར་པ་ཡིས། སློབ་མས་དབང་དོན་དུ་གསོལ་བ་བཏབ་ནས། མཐའ་རྟེན་རྗེས་གནང་དང་བཅས་པ་ཡོངས་སུ་རྫོགས་པའི་རྡོ་རྗེ་སློབ་དཔོན་གྱི་དབང་བསྐུར་བས། བདག་ཉིད་གསང་སྔགས་ཀྱི་སྣོད་རུང་དུ་བྱ་བ་ཡིན་པའི་ཕྱིར། ། ༈ གསུམ་པ་དབང་བསྐུར་བའི་ཆེ་བ་ནི། སྡིག་ཀུན་རྣམ་དག་བདག་ཉིད་ ནི། ། དངོས་གྲུབ་སྒྲུབ་པའི་སྐལ་ལྡན་འགྱུར། ། ཞེས་སོ། ། གོང་དུ་བཤད་པ་ལྟར།
དབང་བཞི་རྫོགས་པར་བསྐུར་བ་ལ་དགོས་པ་ཡོད་དེ། སྒོ་གསུམ་གྱི་སྡིག་སྒྲིབ་བག་ཆགས་དང་བཅས་པ་རྣམ་པར་དག་ཅིང༌། སློབ་མ་བདག་ཉིད་ནི་དངོས་གྲུབ་ཆུང་འབྲིང་ཆེན་པོ་གསུམ་བསྒྲུབ་པའི་སྐལ་བ་དང་ལྡན་པར་འགྱུར་བའི་ཕྱིར་རོ།། ༈ གཉིས་པ་རྟེན་གྱི་ཁྱད་པར་གྱིས་དབང་གོང་མ་གཉིས་བྱར་རུང་བ་དང་མི་རུང་བའི་ཚུལ་ནི། དང་པོའི་སངས་རྒྱས་རྒྱུད་ཆེན་ལས། ། རབ་ཏུ་འབད་པས་བཀག་པའི་ཕྱིར། ། གསང་བ་ཤེས་རབ་དབང་བསྐུར་བ། ། ཚངས་པར་སྤྱོད་པས་བླང་མི་བྱ། ། གལ་ཏེ་དབང་བསྐུར་དེ་འཛིན་ན། ། ཚངས་སྤྱོད་དཀའ་ཐུབ་ལ་གནས་པས། །
བཀག་པ་སྦྱད་པར་གྱུར་པའི་ཕྱིར། ། དཀའ་ཐུབ་སྡོམ་པ་དེ་ཉམས་ཏེ། ། བརྟུལ་ཞུགས་ཅན་དེ་ཕམ་པ་ཡི། ། ལྟུང་བ་དག་ནི་འབྱུང་འགྱུར་ཞིང༌། ། དེ་ནི་ངན་སོང་ངེས་ལྟུང་བས། ། གྲུབ་པ་ནམ་ཡང་ཡོད་མ་ཡིན། ། ཞེས་གསུངས། འོ་ན་དབང་བསྐུལ་བ་དེ་དག་དངོས་གྲུབ་འདོད་པའི་གང་ཟག་ཐམས་ཅད་ཀྱིས། དངོས་དབང་དུ་བླང་བ་ཡིན་ནམ་ཞེ་ན། མ་ཡིན་ཞེས་དམིགས་བསལ་སྟོན་པ་ནི།
ཤེས་བྱ་ཆོས་ཅན། ཚངས་པར་སྤྱོད་པའི་དགེ་བསྙེན་དང༌། རབ་བྱུང་སྡེ་ལྔ་གང་རུང་གི་ཚུལ་ཁྲིམས་ལ་གནས་པའི་སློབ་དཔོན་གྱིས། གསང་བའི་དབང་གཞན་ལ་བསྐུར་བ་དང༌། སློབ་མ་ལ་ཤེས་རབ་ཡེ་ཤེས་ཀྱིས་དབང་བསྐུར་བ་དང་ནི། རང་ཉིད་ཀྱིས་དངོས་སུ་བླང་བར་མི་བྱ་སྟེ། ཚུལ་དེ་ལྟ་བུ་ནི། དང་པོའི་སངས་རྒྱས་དུས་ཀྱི་འཁོར་ལོའི་རྩ་བའི་རྒྱུད་ཆེན་མོ་ལས། བཅོམ་ལྡན་འདས་ཀྱིས་རབ་ཏུ་འབད་པས་བཀག་པའི་ཕྱིར། འོ་ན་སྐྱོན་ཅི་ཞིག་གཟིགས་ནས་དབང་དེ་གཉིས་ཚངས་པར་སྤྱོད་པ་ལ་བཀག་ཅེ་ན།
ཚངས་པར་སྤྱོད་པའི་དཀའ་ཐུབ་ལ་གནས་པའི་དགེ་བསྙེན་དང༌། རབ་བྱུང་སྡེ་ལྔ་པོ་གང་རུང་གིས། གལ་ཏེ་དབང་བསྐུར་བ་གཉིས་པོ་དེ་དག་དངོས་སུ་འཛིན་ཅིང་བླངས་ན། སྟོན་པས་བཀག་པ་སྤྱད་པར་གྱུར་པ་ཡིན་པའི་ཕྱིར། ཚངས་སྤྱོད་ཀྱི་དཀའ་ཐུབ་དང༌། རབ་ཏུ་བྱུང་བའི་སྡོམ་པ་དེ་ཉམས་ཏེ། ཚུལ་ཁྲིམས་ཀྱི་བརྟུལ་ཞུགས་ཅན་དེ་དག་ཕམ་པ་དང༌། ཕམ་པ་དང་འདྲ་བའི་རྩ་བའི་ལྟུང་བ་དག་ནི་འགྱུར་བ་ཡིན་པའི་ཕྱིར་དང༌། ལྟུང་བས་ཉམས་པའི་གང་ཟག་དེ་ནི་ངན་སོང་གསུམ་དུ་ངེས་པར་ལྟུང་བས་ན་དངོས་གྲུབ་འགྲུབ་པ་ནམ་ཡང་ཡོད་པ་མ་ཡིན་པའི་ཕྱིར་ཏེ། ཇོ་བོ་ཉིད་ཀྱིས།
གསང་བ་དང་ཤེས་རབ་ཡེ་ཤེས་ཀྱི་དབང་ནི་ཚངས་པར་སྤྱོད་པ་གྲོལ་བའི་ལམ་པས་མི་བསྐུར་ཞིང་སློབ་མས་ཀྱང་མི་བླང་ངོ༌། ། དེ་ནི་ཚངས་པར་སྤྱོད་པ་ཟད་པར་བྱེད་པ་དང༌། སངས་རྒྱས་ཀྱི་བསྟན་པ་ནུབ་པར་བྱེད་པས་སེམས་ཅན་དམྱལ་བར་སློབ་དཔོན་དེ་དང་སློབ་མ་གཉིས་ཀ་ཐེ་ཚོམ་མེད་པར་འགྲོ་བར་འགྱུར་རོ། ། ཞེས་དང༌། རང་འགྲེལ་ལས་ཀྱང༌། ཁ་ཅིག་གསང་སྔགས་ཀྱི་རྒྱུད་ཆེན་པོ་དག་གི་དགོངས་པ་མི་ཤེས། བླ་མ་དམ་པས་ཀྱང་མ་ཟིན་ཅིང༌། སྡིག་པའི་བཤེས་གཉེན་ལ་བརྟེན་པས། གསང་སྔགས་ཀྱི་ཚུལ་མི་ཤེས་པས། དགོངས་པ་ཅན་གྱི་བཀའ་ལ་བརྟེན་ནས་འདི་སྐད་དུ།
བདག་ཅག་ནི་གསང་སྔགས་པའོ། ། ཞེས་སྤྱོད་པ་ཐམས་ཅད་ལ་བག་ཡངས་སུ་བྱེད་ཅིང༌། ཕྱག་རྒྱ་ཆེན་པོའི་དངོས་གྲུབ་ཀྱང་མྱུར་དུ་ཐོབ་པར་འགྱུར་རོ་ཞེས་སྒྲོག་ཅིང་གནས་པ་དེ་དག་ནི་ངན་འགྲོར་འགྲོ་བར་འགྱུར་རོ་ཞེས་སོགས་རྒྱ་ཆེར་གསུངས་སོ། ། གསུམ་པ་དབང་གོང་མ་གཉིས་མ་ཐོབ་ན། རྒྱུད་ཉན་བཤད་སོགས་བྱར་རུང་མི་རུང་གི་དོགས་པ་སྤང་བ་ནི། རྒྱུད་ཀུན་ཉན་དང་འཆད་པ་དང༌། ། སྦྱིན་སྲེག་མཆོད་སྦྱིན་སོགས་བྱེད་པ། ། སློབ་དཔོན་དབང་བསྐུར་བརྙེས་གྱུར་ཅིང༌། ། དེ་ཉིད་རིག་ལ་ཉེས་པ་མེད། ། ཅེས་གསུངས།
གལ་ཏེ་ཚངས་པར་སྤྱོད་པས་དབང་དེ་གཉིས་དངོས་སུ་བླང་དུ་མི་རུང་ན་གསང་སྔགས་སྤྱོད་པའི་སྐལ་བ་མེད་པར་འགྱུར་རོ་ཞེ་ན། སྐྱོན་མེད་དེ། སློབ་དཔོན་གྱི་དབང་བསྐུར་བ་རྗེས་འབྲང་དང་བཅས་པ་བརྙེས་པ་སྟེ་ཐོབ་པར་གྱུར་ཅིང༌། དེ་ཁོ་ན་ཉིད་བཅུ་རིག་པ་ལ་སྟེ་རིག་པའི་གང་ཟག་གིས། བྱ་བ་ལ་སོགས་པའི་རྒྱུད་ཀུན་ལ་སློབ་མས་ཉན་པ་དང༌། སློབ་དཔོན་གྱི་འཆད་པ་དང༌། ཐུན་མོང་དུ་གཉིས་ཀས་སྦྱིན་སྲེག་དང༌། མཆོད་སྦྱིན་དང༌། སོགས་པས་རབ་གནས་དབང་བསྐུར་འཕྲིན་ལས་བཞི་དང༌། གྲུབ་པ་རྣམ་པ་བརྒྱད་སྒྲུབ་པར་བྱེད་པ་ལ་ཉེས་པ་མེད་པའི་ཕྱིར།
༈ གསུམ་པ་རྒྱུ་གང་ལ་བརྟེན་ནས་བརྩམས་པ་ནི། གནས་བརྟན་མར་མེ་མཛད་དཔལ་གྱིས་མདོ་སོགས་ཆོས་ལས་བཤད་མཐོང་བས། ། བྱང་ཆུབ་འོད་ཀྱིས་གསོལ་བཏབ་ནས། ། བྱང་ཆུབ་ལམ་བཤད་མདོར་བསྡུས་བྱས། ། ཞེས་སོ། ། དེ་ལ་རྐང་པ་དང་པོས་བྱེད་པ་པོ། བཞི་པས་ལས་སུ་འདུ་བྱ་བ། གཉིས་པས་ནང་གི་རྐྱེན་ཤེས་རབ་ཕུན་སུམ་ཚོགས་པ། གསུམ་པས་གཞན་རྐྱེན་སྙིང་རྗེ་ཆེན་པོ་བསྟན་བཅོས་རྩོམ་པའི་རྒྱུར་བསྟན་ཏོ། ། སྡེ་པ་བཅོ་བརྒྱད་པོ་མཐའ་དག་གི་གཙུག་གི་ནོར་བུ།
བསྙེན་པར་རྫོགས་ནས་སྡོམ་རྒྱུན་རྣམ་དག་བར་མ་ཆད་དུ་ལོ་སུམ་ཅུ་ལྷག་བཞེས་པས་གནས་བརྟན་ཆེན་པོ་མར་མེ་མཛད་དཔལ་ཡེ་ཤེས་ཞེས་བྱ་བས། གངས་རིའི་ཁྲོད་ཀྱི་སྐལ་ལྡན་རྣམས་རྗེས་སུ་བཟུང་བའི་ཕྱིར་དུ། ལས་དང་པོ་པའི་ས་ནས་བྱང་ཆུབ་མཆོག་གི་བར་དུ། བགྲོད་པའི་ཐེག་པ་ཆེན་པོའི་ལམ་རྣམ་པར་བཤད་པ་ཡིན་ནོ། ། རྒྱུ་གང་ལ་བརྟེན་ནས་བཤད་པ་ཡང་བཞག་ཏུ་ཡོད་དེ། མདོ་དང༌། སོགས་ཁོངས་ནས་རྒྱུད་དང༌། བསྟན་བཅོས་མན་ངག་གི་ཆོས་རྣམས་ལས་བཤད་པ་ཇི་ལྟ་བ་བཞིན་མཐོང་བས་ཏེ་མཐོང་བའི་ཤེས་རབ་དང་བོད་ཡུལ་གྱི་བསྟན་པའི་ཁུར་བཞེས་པའི་ལྷ་རིགས་དགེ་སློང་བྱང་ཆུབ་འོད་ཀྱིས། བསྟན་པ་སྤྱི་ཁྱབ་ཀྱི་དོན་དུ་ཐེག་པ་ཆེན་པོའི་ཤིང་རྟར་གྱུར་པའི་གཞུང་ཞིག་ཅིས་ཀྱང་གནང་དགོས་ཞེས་གསོལ་བ་བཏབ་པའི་རྒྱུ་ལས་བཤད་པ་ཡིན་པའི་ཕྱིར། ཚུལ་ཇི་ལྟར་བྱས་པ་ཡང་བཞག་ཏུ་ཡོད་ཏེ།
ཚེ་འདི་ཡུན་ཐུང་ཤེས་བྱའི་རྣམ་པ་མང༌། ། ཚེ་ཡི་ཚད་ཀྱང་ཇི་ཙམ་མི་ཤེས་པས། ། ངང་པས་ཆུ་ལས་འོ་མ་ལེན་པ་ལྟར། ། རང་གི་འདོད་པ་དང་དུ་བླངས་ན་ལེགས། ། ཞེས་གསུངས་པ་ལྟར། དགག་སྒྲུབ་ཀྱི་སྤྲོས་པ་རྒྱ་ཆེན་པོ་དོར་ནས་ཐམས་ཅད་མཁྱེན་པ་དོན་གཉེར་གྱི་ཉམས་ལེན་མ་ཚང་བ་མེད་པ་བསྒྲུབ་པའི་ཆ་རྐྱེན་དུ་གྱུར་པ་ཙམ་ཞིག་ཚིག་མདོར་བསྡུས་ཏེ་བྱས་པ་ཡིན་པའི་ཕྱིར། ༈ བཞི་པ་མཇུག་གི་དོན་ལ་གཉིས། གང་གིས་མཛད་པ་དང༌། སུས་བསྒྱུར་བའོ། ། དང་པོ་ནི།
བྱང་ཆུབ་ལམ་གྱི་སྒྲོན་མ་ལྔ་བརྒྱ་པ་རྣམས་ཀྱི་གཙུག་གི་ནོར་བུ་སློབ་དཔོན་མཁས་པ་ཆེན་པོ་དཔལ་མར་མེ་མཛད་ཡེ་ཤེས་ཀྱིས། སྐལ་ལྡན་གྱི་གདུལ་བྱ་བགྲང་བ་ལས་འདས་པའི་དོན་དུ་ཐུགས་བརྩེ་བ་ཆེན་པོས་མཛད་པ་རྫོགས་སོ། ། གཉིས་པ་ནི། རྒྱ་གར་གྱི་མཁན་པོ་དཱི་པཾ་ཀཱ་ར་ཤྲཱི་ཛྙཱ་ན་དང༌། བོད་ཀྱི་ལ་ཙཱ་བ་འཇིག་རྟེན་གྱི་མིག ། དགེ་སློང་དགེ་བའི་བློ་གྲོས་ཀྱིས་རྒྱ་སྐད་ལས་བོད་སྐད་དུ་བསྒྱུར་ཞིང་ཚིག་དོན་གྱིས་ཞུ་ཆེན་བགྱིས་ནས་འཆད་ཉན་མཛད་པའོ། ། འདིའི་རང་འགྲེལ་ནི་དགེ་བཤེས་གུང་ཐང་པས་ཞུས་ཤིང་བསྒྱུར་ཏེ། ནག་ཚོ་བདག་ཉིད་གཅིག་པུ་མ་གཏོགས་པ། ། ཇོ་བོའི་སློབ་མ་གཞན་ལ་ཡོད་རེ་སྐན། ། ཞེས་ནག་ཚོ་བདག་ཉིད་ཀྱིས་སྦས་ཆོས་སུ་མཛད་དོ། །
འོན་ཀྱང་འདིའི་འཕྲིན་ལས་ཆེས་ཆེར་རྒྱས་པར་བྱེད་པ་པོ་ནི། དགེ་བཤེས་སྟོན་པ་ལ་སོགས་ཏེ། ཁོང་གིས་སྐུ་མཆེད་གསུམ་ལ་སོགས་པའི་སློབ་མའི་ཚོགས་ལ་འདོམས་པར་མཛད། དགེ་བཤེས་པོ་ཏོ་བས། ལོ་པཎ་གཉིས་ཀྱི་གསུང་ལ་གཅེས་སྤྲས་སུ་མཛད་དེ། ཚོགས་སུ་ཐུན་བརྒྱད་བརྒྱད་དུ་གསུངས། དེ་ནས་ཤ་ར་བ་ཆེན་པོས་འདིའི་འཕྲིན་ལས་རྒྱས་པར་མཛད་དེ། ད་ལྟའི་བར་དུ་བསྟན་པའི་སྒྲོན་མེ་དང་འགྲོ་བའི་མིག་ཏུ་གྱུར་པ་འདི་ཡིན་ནོ། ། སྨྲས་པ་ཕུལ་བྱུང་མཁྱེན་བརྩེའི་དཀྱིལ་འཁོར་ལས་འོངས་པ། ། རྣམ་འགྲེལ་ཚིག་དོན་རྫོགས་པའི་གཟི་འོད་ཅན། །
སླར་ཡང་རང་གཞུང་པད་ཚལ་འབྱེད་པའི་ཕྱིར། ། ཐུབ་བསྟན་མཁའ་དབྱིངས་རྒྱན་དུ་ཤར་བ་བཞིན། ། བདེ་གཤེགས་ཀུན་གྱི་བགྲོད་པ་གཅིག་པའི་ལམ། ། ཤིང་རྟ་ཆེན་པོ་གཉིས་ཀྱི་བཞེད་པའི་ཕུལ། ། བརྒྱུད་པའི་ཆུ་བོ་གསུམ་འདྲེས་གདམས་པའི་མཆོག ། གང་འདིའི་སྙན་གྲགས་དབྱར་སྐྱེས་བཞད་པའི་སྒྲས། ། འགྲོ་ཀུན་གཏམ་གཞན་གླེང་བའི་གོ་སྐབས་ཕྲོགས། ། རབ་དཀར་གངས་རིས་བསྐོར་ཀྱང་ཀུན་རྨོངས་ཀྱི། ། སྨག་རུམ་མི་བཟད་འཐིབས་པའི་བྱང་ཕྱོགས་འདིར། ། རྗོད་བྱེད་ཚིག་གི་ལང་ཚོ་ཆེས་ཕྲ་ ཡང༌། །
བརྗོད་བྱའི་འོད་དཀར་རྫོགས་པའི་ཟླ་ཚེས་འདི། ། ཤར་བ་ཙམ་གྱིས་སྡུག་བསྔལ་ཚ་གདུང་དང༌། ། རྨོངས་པའི་མུན་ནག་མ་ལུས་ཅིག་ཅར་བསལ། ། བྱང་ཕྱོགས་ཡངས་པའི་ནོར་གྱི་བློ་གྲོས་མར། ། ཐུབ་བསྟན་ཡོངས་སུ་མཛེས་པའི་གོས་དཀར་སྦྱིན། ། དྲང་སྲོང་ཆེན་པོ་ཐུབ་པའི་རྣམ་ཐར་ལ། ། ཀུན་ནས་བརྟེན་པའི་མཁས་གྲུབ་བྱེ་བ་བརྒྱས། ། འཛམ་གླིང་མངོན་པར་བརྒྱན་པའི་བྱེད་པོའང། ། བྱང་ཆུབ་ལམ་གྱི་སྒྲོན་མ་འདི་ཉིད་དོ། ། དེ་ཕྱིར་ཚ་གྲང་གཤེག་གཏུབ་བཀྲེས་སྐོམ་སོགས། །
འཇིག་རུང་ངན་འགྲོའི་གཡང་ས་ལས་གྲོལ་ཏེ། ། བདེ་འགྲོ་ལྷ་མིའི་སྐྱེད་ཚལ་བསྟེན་འདོད་ན། ། ཕུལ་བྱུང་གཞུང་བཟང་འདི་ལ་བསྟེན་པའི་རིགས། ། ལས་ཉོན་ཆུ་གཏེར་སྡུག་བསྔལ་རྦ་ཀློང་ཅན། ། མཐའ་མེད་འཁོར་བའི་རྒྱ་མཚོ་ལས་བརྒལ་ཏེ། ། རྣམ་གྲོལ་ནོར་བུའི་གླིང་དུའང་འགྲོ་འདོད་ན། ། ཕུལ་བྱུང་གཞུང་བཟང་འདི་ལ་བསྟན་པའི་རིགས། ། སྐྱེ་རྒ་ན་འཆི་མེད་པ་བདེ་ཆེན་གྱི། ། དབྱིངས་ལ་རྟག་རོལ་འགྲོ་ལ་མཆོག་སྩོལ་བའི། ། ཐམས་ཅད་མཁྱེན་པའི་གྲོང་དུ་འཇུག་འདོད་ན། །
ཕུལ་བྱུང་གཞུང་བཟང་འདི་ལ་བསྟེན་པའི་རིགས། ། ཚེ་འདི་བར་སྣང་གློག་ལྟར་མྱུར་འགྲོ་ཞིང༌། ། འཇིག་རྟེན་ཕ་རོལ་བཤུལ་རིང་ཉམ་ང་ན། ། གྲོགས་དག་བག་མེད་སྦུན་པ་མ་འཕྱར་བར། ། ཕུལ་བྱུང་གཞུང་བཟང་འདི་ལ་བསྟེན་པའི་རིགས། ། བདེ་འདོད་སྡུག་བསྔལ་སྒྲུབ་པའི་ཁྱི་ཕག་གི ། སྤྱོད་ཚུལ་སྤངས་ཏེ་བཀའ་གདམས་དགེ་བའི་བཤེས། ། དམ་པ་རྣམས་ཀྱི་རྣམ་ཐར་སྐྱོང་འདོད་ན། ། ཕུལ་བྱུང་གཞུང་བཟང་འདི་ལ་བསྟེན་པའི་རིགས། ། དེ་ཕྱིར་ཚུལ་འདི་ལེགས་པར་བཤད་པ་ལས། །
ཐོབ་པའི་རྣམ་དཀར་དགེ་བ་ཅི་མཆིས་པ། ། མ་ལུས་རང་གཞན་དོན་རྣམས་སྒྲུབ་པའི་ཕྱིར། ། བླ་མེད་བྱང་ཆུབ་དམ་པ་ཐོབ་ཕྱིར་བསྔོ། ། བདག་ཀྱང་ཚེ་རབས་ཀུན་ཏུ་བཀའ་གདམས་ཀྱི། ། བཤད་སྒྲུབ་བསྟན་པ་འཛིན་ཅིང་སྤེལ་བ་ལ། ། སྐུ་མཆེད་གསུམ་གྱི་མཛད་པ་རྣམ་ཐར་ཀུན། ། གཅིག་ཏུ་བསྡུས་ནས་ཇི་བཞིན་སྤྱོད་པར་ཤོག ། ཅེས་བྱང་ཆུབ་ལམ་གྱི་སྒྲོན་མའི་རྣམ་བཤད་ཕུལ་བྱུང་བཞད་པའི་དགའ་སྟོན་ཞེས་བྱ་བ་འདི་ནི། ཡོངས་ཀྱི་དགེ་བའི་བཤེས་གཉེན་སངས་རྒྱས་བཀྲ་ཤིས་པས་ནན་ཏན་དུ་བགྱིས་ཏེ། བསྐུལ་བའི་ངོར་མང་དུ་ཐོས་པའི་དགེ་སློང་བློ་བཟང་ཆོས་ཀྱི་རྒྱལ་མཚན་དཔལ་བཟང་པོས་ཉིད་ཀྱི་རང་འགྲེལ་དང༌།
ནག་ཚོའི་འགྲེལ་པ་དང༌། སྟོན་པ་རིན་པོ་ཆེ་དང༌། པོ་ཏོ་བའི་གསུང་སྒྲོས་གཞན་མང་པོ་དང༌། ཁྱད་པར་དགེ་བཤེས་དོལ་པའི་བེའུ་བུམ་སྔོན་པོ་དང༌། ཤ་ར་བའི་ལམ་རིམ་དང༌། སྣར་ཐང་པའི་ལམ་མཆོག་དང༌། གཞན་ཡང་བཀའ་གདམས་ཀྱི་བསྟན་རིམ་མང་པོ་ཞིག་ལའང་བརྟེན་ཅིང༌། ཁྱད་པར་སྙིགས་དུས་ཀྱི་རྒྱལ་བ་གཉིས་པའི་ལེགས་པར་བཤད་པ་ལ་གཞི་བགྱིས་ཏེ། བདག་ཅག་གི་སྟོན་པ་མངོན་པར་བྱང་ཆུབ་པའི་ཟླ་ཚེས་ཁྱད་པར་ཅན་ལ། ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཟིམས་ཁང་དུ་གྲུབ་པར་གཡར་ཁྲལ་དུ་བསྩལ་བ་དགེ་ལེགས་འཕེལ།། །།
༈ ཨོཾ་སྭསྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། ། རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། ། སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། ། ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། ། སརྦ་ཛ་ག་ཏཾ།། །། མཁྱེན་བརྩེའི་འོད་སྣང་ལས། པཎ་ཆེན་བློ་བཟང་ཆོས་ཀྱི་རྒྱལ་མཚན་གྱི་གསུང་སྐོར། བྱང་ཆུབ་ལམ་གྱི་སྒྲོན་མའི་རྣམ་བཤད་ཕུལ་བྱུང་བཞད་པའི་དགའ་སྟོན། - PAGE 198 -- PAGE 197 -- PAGE 110 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
