ཕྱག་རྒྱ་ཆེན་པོའི་ལྟ་བ་སྤྱི་ཁྱབ་ཏུ་ངོ་སྤྲོད་པའི་ཁྲིད་ཡིག་ཕྱོགས་སྒྲིག
པོད ༡༣
༄༅། །བསྡུ་སྒྲིག་གསལ་བཤད།
༄༅། །བསྡུ་སྒྲིག་གསལ་བཤད། ད་ལན་འདིར་མཁྱེན་བརྩེའི་འོད་སྣང་ཞེས་པའི་དཔེ་ཚོགས་འདི་ཡང་གཟན་དཀར་མཆོག་སྤྲུལ་ཐུབ་བསྟན་ཉི་མའི་བཀའ་སློབ་དང་མཛུབ་སྟོན་འོག། ངེད་ཞིབ་འཇུག་ཁང་ནས་མ་དཔེ་འཚོལ་བསྡུ་དང་ལེགས་སྒྲིག་བྱས་པ་བརྒྱུད། དཔེ་རྒྱུན་དཀོན་ཞིང་དེང་དུས་ཉེ་བར་མཁོ་བའི་རིན་བྲལ་གྱི་གསུང་རབ་ཁག་ཅིག་སྟེ། གཉལ་སྟོན་དཔལ་འབྱོར་ལྷུན་གྲུབ་ཀྱིས་མཛད་པའི་སྙན་བརྒྱུད་ཡིད་བཞིན་ནོར་བུ་ལྟ་བ་སྤྱི་ཁྱབ་ཏུ་ངོ་སྤྲོད་པའི་ཁྲིད་ཡིག་འདི་ནི་མ་དཔེ་སེ་ར་དགོན་ནས་གཡར་གནང་ཞུས་པ་དང༌། མ་དཔེ་འདི་དེ་སྔོན་ཤིང་པར་དུ་འཁོད་ཀྱང་ད་ལྟ་རྨེག་མེད་དུ་སོང་ཟིན་འདུག ། པཎ་ཆེན་བློ་བཟང་ཆོས་རྒྱན་གྱིས་མཛད་པའི་དགེ་ལྡན་བཀའ་བརྒྱུད་རིན་པོ་ཆེའི་ཕྱག་ཆེན་རྩ་བ་རྒྱལ་བའི་གཞུང་ལམ་ཞེས་བྱ་བ་དང་དེའི་རང་འགྲེལ་རྒྱས་པར་བཤད་པ་ཡང་གསལ་སྒྲོན་མེ་ཞེས་བྱ་གཉིས་དང༌། བྱང་ཆུབ་ལམ་གྱི་སྒྲོན་མའི་རྣམ་བཤད་ཕུལ་བྱུང་བཞད་པའི་དགའ་སྟོན་ཞེས་བྱ་བ་བཅས་ཚན་པ་གསུམ་པོ་འདི་བཀྲ་ཤིས་ལྷུན་པོ་དགོན་ནས་གཡར་གནང་ཞུས་པ་དང༌། ལྕང་སྐྱ་རོལ་པའི་རྡོ་རྗེས་མཛད་པའི་ལྟ་མགུར་ཨ་མ་ངོས་འཛིན་ཞེས་བྱ་བ་ཤིང་པར་སེ་ར་དགོན་དུ་ཡོད། ༧གོང་མ་ཆེན་པོའི་ལུང་གིས་ཞྭ་སེར་བསྟན་པའི་གསལ་བྱེད་ཨ་ཆི་ཐུ་ནོ་མན་ཧན་དུ་འབོད་པས་མཛད་པ།
ལྟ་བའི་ཉམས་མགུར་ཨ་མ་ངོས་འཛིན་གྱི་འགྲེལ་པ་བདག་འཛིན་དགྲ་དཔུང་འཇོམས་པའི་མཚོན་ཆ་སྐལ་ལྡན་པདྨོ་བཞད་པའི་ཉིན་བྱེད་ཅེས་བྱ་བ་འདིའི་མ་དཔེ་བཀྲ་ཤིས་ལྷུན་པོའི་གྲྭ་པ་ཞིག་ལས་གཡར་གནང་ཞུས་པ་བྲིས་མ་ཡིན། གོང་ཞུས་ཀྱི་གསུང་རབ་འདི་རྣམས་གདུལ་བྱ་རྣམས་སེམས་སྦྱོང་བ་ལ་ཉེ་བར་མཁོ་བ་དང༌། ལག་ཏུ་ལེན་བདེ་བ། ཚིག་གི་སྤྲོས་པ་མི་རྒྱས་པར་དོན་གྱི་སྙིང་པོ་རྩལ་དུ་སྟོན་ནས་ལྟ་སྒོམ་སྤྱོད་གསུམ་གྱི་ལམ་གྱི་གནས་ཆ་ཚང་ལ་ལམ་གྱི་གོ་རིམ་མཐར་ཆགས་སུ་བསྒྲིགས་ནས་སྟོན་པས་ན་ཉམས་སུ་ལེན་བདེ་བ་མ་ཟད། གྲུབ་མཐའ་རིས་མེད་ཀྱི་ཉམས་ལེན་གྱི་ཟབ་གནད་རྣམས་དགོངས་པ་གཅིག་ཏུ་འབབ་ཚུལ་ལུང་རིགས་དྲི་མ་མེད་པ་གཉིས་ཀྱི་ལམ་ནས་ལེགས་པར་སྒྲུབ་པའི་བསྟན་བཅོས་ཚན་པ་དྲུག་པོ་འདི་ཕྱོགས་གཅིག་ཏུ་བསྒྲིགས་ནས་པར་སྐྲུན་ཞུས་པ་ཡིན། གཞུང་དྲུག་པོ་འདིས་བརྗོད་བྱ་གང་ཞིག་བསྟན་སྙམ་ན། དང་པོས། ལྟ་བ་སྤྱི་ཁྱབ་ཏུ་ངོ་སྤྲོད་པའི་ཚུལ་དང༌། ལྟ་བ་ཟབ་མོ་ལ་བག་ཆགས་འཇོག་པའི་ཕྱིར་རྗེ་བཙུན་ཙོང་ཁ་པའི་དགོངས་པ་ཅུང་ཟད་བསྟན་པ་གཉིས་ཀྱིས་ཐེག་པ་ཆེན་པོའི་ལམ་རྒྱ་ཆེ་བ་དང༌། ཟབ་པའི་རིམ་པ་གཉིས་ལས་ཟབ་མོ་སྟེ་ལྟ་བའི་ཆ་གཙོ་བོར་གཏན་ལ་ཕབ་ནས་སྔོན་བྱོན་སྐྱེས་ཆེན་དམ་པ་རྣམས་ཀྱི་དགོངས་པ་གཅིག་ཏུ་སྒྲུབ་ཡོད།
གཉིས་པ་དང་གསུམ་པས། ཕྱག་རྒྱ་ཆེན་པོ་ལ་བཞེད་ཚུལ་མང་ཡང༌། མདོ་སྔགས་གཉིས་སུ་འདུ་ལ། སྔགས་ཀྱི་དབང་དུ་བྱས་ནས་མདོར་བསྡུས་ཙམ་ཞིག་རྣམ་པར་བཤད་པ་དང༌། མདོའི་དབང་དུ་བྱས་ནས་རྒྱས་པར་བཤད་པ་གཉིས་ཀྱིས་ཕྱག་རྒྱ་ཆེན་པོ་དང༌། དབུ་མ་དང༌། རྫོགས་པ་ཆེན་པོ་གསུམ་དགོངས་པ་གཅིག་ཏུ་གནས་པ་ལུང་རིགས་དྲི་མ་མེད་པ་གཉིས་ཀྱིས་ལེགས་པར་སྒྲུབ་པར་མཛད་ཡོད། བཞི་པས། སྐྱེས་བུ་གསུམ་གྱི་ལམ་གྱི་རིམ་པ་སྤྱིར་བཤད་པ་དང༌། བྱེ་བྲག་སོ་སོའི་མཚན་ཉིད་བཤད་པའི་སྒོ་ནས་མངོན་པར་མཐོ་བ་ལྷ་མིའི་གོ་འཕང་ཐོབ་པའི་ཐབས་དང༌།
ངེས་པར་ལེགས་པ་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པའི་ཐབས་མ་ནོར་བར་ཉམས་སུ་ལེན་ཚུལ་གཉིས་ཀྱིས་ཐུན་མོང་དང༌། ཐུན་མོང་མ་ཡིན་པ་གསང་སྔགས་ཀྱི་ལམ་ཉམས་སུ་ལེན་ཚུལ་དང་བཅས་པས་སྐལ་ལྡན་གྱི་སྐྱེས་བུ་སངས་རྒྱས་ཀྱི་སར་བགྲོད་པར་བྱེད་པའི་སྐྱེས་བུ་མཆོག་གི་ཆོས་ལུགས། སྐྱེས་བུ་གསུམ་གྱི་ཉམས་སུ་བླང་བར་བྱ་བའི་རིམ་པ་མཐའ་དག་མ་ཚང་བ་མེད་པར་བསྡུས་ནས་བསྟན་ཡོད། ལྔ་པ་དང་དྲུག་པས། གསང་སྔགས་ཀྱི་ལྟ་བ་ཉམས་སུ་ལེན་ཚུལ་ཏེ། བདེ་སྟོང་ཟུང་འཇུག་གི་ཡེ་ཤེས་དངོས་བཤད་པ་དང༌། གྲུབ་མཐའ་སྨྲ་བ་གཞན་གྱི་འདོད་པ་བརྗོད་པ། རང་ཉིད་ཀྱི་ཟབ་མོའི་ལྟ་བ་བཙལ་བའི་ཚུལ་གསུམ་གྱིས་ལམ་རིམ་པ་གཉིས་ཀྱིས་རྣལ་འབྱོར་ལ་བརྟེན་ནས་འབྲས་བུ་ཟུང་འཇུག་རྡོ་རྗེ་འཆང་གི་གོ་འཕང་མངོན་དུ་བྱེད་ཚུལ་གསལ་བར་བསྟན་ཡོད། དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་གི་བསྟན་འཛིན་བློ་གྲོས་པས། བསྡུ་སྒྲིག་གསལ་བཤད།
བསྡུ་སྒྲིག་གསལ་བཤད། - PAGE 2 -- PAGE 3 -- PAGE 1 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
