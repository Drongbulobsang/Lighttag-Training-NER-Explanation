བྱང་ཆུབ་སེམས་དཔའི་སྤྱོད་པ་ལ་འཇུག་པ།
པོད ༧
རོ་སྙོམས་ཕྱག་རྒྱ་ཆེན་པོར་སྒང་དྲིལ་བ་རྒྱལ་བ་རྒོད་ཚང་པའི་གསུང་།
༄༅། །རོ་སྙོམས་ཕྱག་རྒྱ་ཆེན་པོར་སྒང་དྲིལ་བ་རྒྱལ་བ་རྒོད་ཚང་པའི་གསུང་བཞུགས་སོ། ། ན་མོ་གུ་རུ། ཆོས་ཉིད་གདོད་ནས་དག་པའི་ནམ་མཁའ་ལ། ། མཁྱེན་གཉིས་རྟ་བདུན་དབང་པོ་རྒྱས་པ་ཡིས། ། སྒྲིབ་གཉིས་མུན་པའི་ཕུང་པོ་རང་སར་དེངས། ། བདེ་གཤེགས་རྡོ་རྗེ་འཆང་ལ་ཕྱག་འཚལ་ལོ། ། དཔལ་བདེ་ཆེན་སྟེང་དུ་གསུངས་པ། བུ་ཀུན། ཆོས་ལ་ལག་ལེན་ཞིག་དགོས་པ་ཡིན། དེ་ལ་གཞི་མ་དམ་ཚིག་དང་སྡོམ་པ་མ་ཉམས་པའི་སྒོ་ནས་རྟོགས་ལྡན་གྱི་བླ་མ་ཞིག་ལ་གསོལ་བ་དུང་དུང་པ་འདེབས་ཤིང་སྣང་བ་གང་ཤར་གྱི་སྟེང་དུ་འཛིན་མེད་དུ་འཇོག་པ་འདི་སྒོམ་མ་སྐྱེས་པ་སྐྱེད་བྱེད་ཀྱང་ཡིན།
སྐྱེས་ནས་བོགས་འདོན་པ་ཡང་འདི་ལས་ཟབ་པ་མེད་དེ། ཆོས་རྗེ་རས་པའི་ཁྱད་ཆོས་རོ་སྙོམས་སྐོར་དྲུག་ཀྱང་ཕྱག་རྒྱ་ཆེན་པོ་སྐྱོང་བར་བྱེད་པའི་གདམས་ངག་ཡིན་ཏེ། ལག་ལེན་འདི་ལས་ཟབ་པ་མེད། རོ་སྙོམས་འདི་མདོ་སྔགས་ཐམས་ཅད་ཀྱི་ཉིང་ཁུ་ཡིན། དེ་ལ་དང་པོ་རྣམ་རྟོག་ལམ་དུ་འཁྱེར་བ་ལྟས་ངན་གཡང་དུ་ལོན་པའི་གདམས་ངག་ལ། འཁོར་བའི་སྡུག་བསྔལ་ཐམས་ཅད་རྣམ་པར་རྟོག་པ་ལས་བྱུང་སྟེ། རྣམ་སྣང་མངོན་བྱང་ལས། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་པས།
རྟོག་པ་རང་ག་མར་ཤོར་བ་གཉེན་པོས་མ་སྤངས་པར་གདམས་ངག་གིས་ལམ་དུ་བྱས་ཙ་ན། ཡང་དེ་ཉིད་ལས། མི་རྟོག་ཏིང་འཛིན་ལ་གནས་ན། ། ནམ་མཁའ་བཞིན་དུ་རྟོག་མེད་གསལ། ། ཞེས་གསུངས་པ་དེ་ཡོང་སྟེ། རྟོག་པ་དེ་མ་སྤངས་གནས་སུ་དག་ནས་ཉམས་ལེན་ཆོས་སྐུར་ཀྲོང་འཆར་བ་ཡིན་གསུངས། དེས་ན་ཉོན་མོངས་དང་རྣམ་རྟོག་འདི་རྣམས་ལུང་མ་བསྟན་ཡིན། འདི་ཐབས་ཀྱིས་ཟིན་ན་སངས་རྒྱས་ཀྱི་ལམ་དུ་འགྲོ ། རང་ག་མར་སྤྱད་ན་འཁོར་བའི་རྒྱུ་མི་དགེ་བ་སྐྱེད་དེ། སློབ་དཔོན་ཀླུ་སྒྲུབ་ཀྱིས།
འདོད་ཆགས་ཞེ་སྡང་གཏི་མུག་གསུམ། ། དེས་བསྐྱེད་ལས་ནི་མི་དགེ་བ། ། ཞེས་གསུངས་པས། མི་དགེ་བ་ཐབས་ཀྱིས་མ་ཟིན་ན་སངས་རྒྱས་ཀྱི་ལམ་དུ་འགྲོ་མི་སྲིད་གསུངས། དེ་ལ་རྣམ་རྟོག་ལམ་འཁྱེར་གྱི་གདམས་ངག་གི་ཐབས་རང་གང་ཡིན་བྱས་ན། རོ་སྙོམས་ནས། དང་པོ་རྣམ་རྟོག་ངོས་བཟུང༌། བར་དུ་བདག་འཛིན་བློས་གཏོང༌། མཐའ་མ་རེ་དོགས་ཀྱི་འཕྲང་བསལ་ཞེས་པས། རྣམ་རྟོག་ངོས་བཟུང་ན་སློབ་དཔོན་གྱིས་ད་ལྟ་ང་ལ་གདམས་ངག་ཅིག་བཤད་ན་དགའ་སྟེ།
ཁྲིད་ཅིག་བཏབ་ན་དགའ་སྟེ་སྙམ་པ་ཅིག་ཡོང་བ་དེ་ཡིན་ཏེ། ད་སྒོམ་ན་འདི་ལྟར་གྱིས། མ་ནམ་མཁའ་མ་ནུས་ཚད་བགྲངས་ཤིང་སེམས་ཇི་ལྟར་འདུག་པ་ལྟར་མ་བཅོས་པར་བཞག་ན་རྫ་ལན་དགུ་ཚོས་ཏེ་གདམས་ངག་ཐོབ་ཐོབ་པོ་ཞིག་འདོད་པ་འདི་ཁ་ཚེ་འདིའི་རྣམ་རྟོག་ཡིན། ད་རྟོག་པ་དེ་ངོས་ཚིར་བཟུང་ནས་དེའི་རྗེས་སུ་ཡང་མ་འབྲང་སྤོང་ཡང་མི་སྤོང་བར་སེམས་བཅས་བཅོས་མེད་པར་གང་ཤར་གྱི་ཐོག་ཏུ་ལྷན་གྱིས་འཇོག་པ་དེ་ལ་ཉམས་ལེན་གྱི་ངོ་ཏི་བྱས་ཏེ་ཇི་ལྟར་འདུག་པ་དེ་ཁ་ལྟར་ས་ལེ་ཡེ་རེ་ཤིག་གེ་བཞག་པས་རྟོག་པ་དེ་ཉིད་སྤང་མི་དགོས་གཉེན་པོ་ཡེ་ཤེས་ལོགས་ནས་བཙལ་མི་དགོས་པར་གང་ཤར་དེ་སྤང་བླང་དང་བྲལ་ནས་ཉམས་ལེན་དུ་ལྷང་གིས་འཆར་བ་དེ་ལ་ཅི་ཟེར་བྱས་ན། རྣམ་རྟོག་ཕྲ་རགས་ཐམས་ཅད་མ་སྤངས་གནས་སུ་དག་པས་ན་རྣམ་རྟོག་ཆོས་སྐུར་ཤར་བ་ཞེས་བྱ། རྣམ་རྟོག་ཆོས་སྐུར་ཤར་བས་རྣམ་རྟོག་ལམ་འཁྱེར་མངོན་དུ་གྱུར་པ་བྱ་བ་ཡིན་ཏེ་དེ་ཁ་ལ་རྗེ་གླིང་གིས། མ་བཅོས་སོ་མར་བཞག་ན་རྟོགས་པ་འཆར། ། ཆུ་བོའི་རྒྱུན་བཞིན་བསྒོམས་ན་ཡོངས་ཀྱང་འཆར། ། དམིགས་གཏད་མཚན་མ་ཐམས་ཅད་ཡོངས་སྤོངས་ལ། ། རྟག་ཏུ་མཉམ་པར་ཞོག་ཅིག་རྣལ་འབྱོར་པ། །
ཞེས་གསུངས། ནམ་མཁའ་རིན་པོ་ཆེའི་མདོ་ལས། ཇི་ལྟར་མར་ལ་མར་བཞག་གམ། ། ཇི་ལྟར་ཆུ་ལ་ཆུ་བཞག་ལྟར།། རང་གི་རིག་པའི་ཡེ་ཤེས་ནི། ། ལེགས་མཐོང་གང་ཡིན་འདིར་ཕྱག་ཡིན། ། ཞེས་པ་དང༌། རྗེ་བཙུན་བྱམས་པས། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། །
ཡང་དག་ཉིད་ལ་ཡང་དག་བལྟ། ། ཡང་དག་མཐོང་ན་རྣམ་པར་གྲོལ། ། ཞེས་གསུངས། བྲམ་ཟེ་ཆེན་པོས་ཀྱང༌། གཉུག་མའི་ཡིད་ནི་གཅིག་ཏུ་སྡོད་དང་རྣལ་འབྱོར་པ། ། ཆུ་ལ་ཆུ་བཞག་བཞིན་དུ་ཤེས་པར་བྱོས། ། ཞེས་གསུངས་པས། ཉམས་ལེན་དེ་རྟོག་པ་གཅིག་གི་སྟེང་དུ་ཤེས་ཙ་ན་འདམ་བུ་གཅིག་ཁོག་པ་སྟོང་ཙ་ན་འདམ་བུ་ཐམས་ཅད་ཁོག་སྟོང་བྱ་བ་ཡིན་པས། རྟོག་པ་ཐམས་ཅད་འདི་ཡིས་ལམ་དུ་ཁྱེར་བ་ཡིན་མོད། སྒོམ་མཐོ་རུ་སོང་ནས་རྟོག་པ་ཕྲ་མོ་ཐམས་ཅད་ཆོས་སྐུར་འཆར་བའི་དུས་ན་ཡང་ཉམས་བཟང་པོ་དེ་མི་རྟག་གི་དོགས་པའི་རྟོག་པ་འོང༌།
ངན་དུས་སུ་དེས་མ་ཆོག་གི་དོགས་པའི་རྟོག་པ་འོང༌། གཉིད་མཐུག་པོའི་གཡེང་བས་འབྱམས་པའི་དུས་སུ་རང་ས་ན་འཛིན་པ་མེད་ཀྱང་ངོས་མ་ཟིན་པས་འདི་རྣམས་ལམ་དུ་འགྲོའམ་མི་འགྲོའམ་སྙམ་པའི་རྟོག་པ་འོང༌། དྲན་པ་རྒྱུན་ཆགས་སུ་སྐྱེས་པའི་དུས་སུ་འདི་ལམ་དུ་འགྲོ་ཡི་སྙམ་པའི་རྟོག་པ་འོང༌། འདི་ཡང་སྟོང་ཞེན་ཡིན་སྙམ་པའི་རྟོག་པ་འོང༌། ཆ་ལ་བ་རྒན་དང་མ་བྲལ་ན་ཐེམ་པ་ལ་གཙང་བའི་དུས་མི་འོང་བས་མྱོང་འདོད་ཅིག་མ་དག་གི་བར་ལ་རྟོག་པ་ཐབས་མི་ཆག་སྟེ་དེ་ཁ་ཕྱག་རྒྱ་ཆེན་པོའི་ལོངས་སྤྱོད་ཡིན་པས། སྔར་གྱི་གདམས་ངག་གནད་དེས་ལམ་དུ་འཁྱེར་བ་ཡིན། དེ་བཞིན་དུ་རྒོད་འགྱོད་བྱིང་རྨུགས་པ་ལ་སོགས་པ་བསམ་གཏན་གྱི་སྒྲིབ་པ་ལྔ་ཡང་འདིས་ལམ་དུ་འཁྱེར་བ་ཡིན་གསུངས་ནས་བྱིང་རྒོད་ཀྱི་འབྲུ་སྣོན་ཀྱང་མཛད་དོ། ། སྒོམ་ངོ་མཐོང་རེ་སྔ་མོར་བྱུང་ཡང་སྐྱེད་ནུས་ཀྱང་མི་འོངས་པ་དེ་ཐམས་ཅད་དྲན་པ་ཁོ་རང་ཤུགས་ལ་སད་ཅིང་སྒོམ་ཡད་ཡུད་བྱུང་བ་མ་གཏོགས་ཉོན་མོངས་པ་དང་རྣམ་པར་རྟོག་པ་ཅི་ཙམ་སྐྱེས་ཀྱང་ཉམས་ལེན་དུ་འདག་མི་ནུས། རྟོག་པ་ལམ་འཁྱེར་གྱི་གནད་འདི་མེད་པར་ཆོས་སྐུ་ཡིན། ཡེ་ཤེས་ཡིན་སྙམ་པའི་གོ་ཡུལ་རེས་ཁེངས་ཏེ་དུས་རེ་ལ་རྒྱས་བཏབ་ཀྱིན་འཇོག་པར་འདུག་སྟེ།
ལས་ཡོག་ཆེ་བས་ཕན་རྒྱུ་མེད། སྒོམ་ཆེན་ཕལ་ཆེ་བ་རྣམ་རྟོག་རྒྱ་འབྱམས་ཀྱི་གསེབ་ཏུ་སྒོམ་མུན་ནག་གི་གློག་ལྟ་བུ་ཡད་ཡུད་ཀམ་ཀེམ་རེ་འབྱུང་བ་མ་གཏོགས་ཐམས་ཅད་གོ་ཡུལ་དུ་ཤོར་ནས་མེད། སྒོམ་པ་གོ་ཆ་ཆེ་བ་ཀུན་ཀྱང་གནས་ལུགས་ཀྱི་སྟེང་དུ་སྡོད་མི་ཚུགས་པར་མཐའ་མར་བསྙེན་པ་རེ་ལ་ཁ་ལྷན་ཏེ་འགྲོ་ཡིན་འདུག། རྗེ་འབྲི་ཁུང་པས། ཟབ་ཆོས་རྒྱ་ཆེ་བ་རེ་གསུངས་པའི་རྗེས་ལ་ཕྱག་གཡས་པའི་མཐེ་བོང་ཕྱག་གཡོན་པའི་མཐིལ་དུ་བཙུགས་ནས། བུ་ཀུན་ཧྲིལ་གྱི་དྲིལ་ན་འདི་ལས་མེད་དེ་གང་ཞེ་ན། དྲན་པ། དྲན་པ། དྲན་པ་མཁས་ན་སྒོམ་པ་མཁས་གསུངས། ཆོས་རྗེ་རས་པའི་ཞལ་ནས།
དྲན་པས་མ་ཟིན་གོ་ཡུལ་ཡིན། ། སངས་རྒྱས་ལམ་དུ་འགྲོ་མི་སྲིད་གསུངས། སློབ་དཔོན་ཀླུ་སྒྲུབ་ཀྱིས། དབང་ཕྱུག་ལུས་གཏོགས་དྲན་པ་བདེ་གཤེགས་ཀྱིས། ། བགྲོད་པ་གཅིག་པའི་ལམ་འདི་ཉེ་བར་བསྟན། ། དེ་ལ་སྒྲིམས་ནས་མངོན་པར་བསྲུང་བགྱི་སྟེ། ། དྲན་པ་ཉམས་པས་ཆོས་ཀུན་འཇིག་པར་འགྱུར། ། ཞེས་གསུངས་པས་བློ་སྐྱེད་མེད་ཚད་སྒོམ་སྐྱོང་མ་ཤེས་པས་ལན་པ་ཡིན། སྒོམ་སྐྱོང་བ་ལ་དྲན་པས་འཛིན་པ་ལས་ཟབ་པ་མེད། དེ་ལ་གནད་འདི་མེད་ན་སྒོམ་དམའ་དུས་སུ་དྲན་པ་རང་གིས་འཆིང་བར་འདུག །
རྣམ་རྟོག་ལམ་འཁྱེར་གྱི་གནད་འདི་ཡོད་པ་བུ་ཆུང་ལོ་གསུམ་ལོན་པའི་ཁ་ན་ཡང་ཡོད། ཉམས་སུ་ལེན་སྒོམ་ཆེན་པ་རྒད་པོ་ཆོས་ཀྱང་མི་ཤེས་པར་འདུག ། ཆོས་པ་གཡེར་པོར་བྱེད་པ་ཀུན་གྱིས་ཀྱང་འདིའི་མཚང་མ་རྙེད་པར། མ་བཅོས་པར་གློད་ལ་ཞོག་བྱ་བ་དེ་གང་ན་ཡང་འདུག་ཟེར་ནས་ཉམས་སུ་ལེན་རིན་མི་ཆོག་པའི་ཆོས་སུ་བྱས་ནས་ཁ་ཏོན་ལ་སོགས་བྱེད་པར་འདུག་གསུངས།། །། ༈ གཉིས་པ་ཉོན་མོངས་པ་ལམ་དུ་འཁྱེར་བ་དུག་བདུད་རྩིར་སྒྱུར་བའི་གདམས་ངག་ཀྱང༌། སྔར་གྱི་དེ་ཁ་འདུན་པ་སྒྱུར་བ་ལས་མེད་དེ། ཧེ་བཛྲ་ལས། ཇི་ལྟར་རླུང་གིས་ཟིན་པ་ལ། ། མོན་སྲན་རྡེའུའི་བཟའ་བ་སྦྱིན། ། བཟློག་པའི་སྨན་ནི་སྔགས་པ་ལས། །
རླུང་གིས་རླུང་ལ་སྣུན་པར་བྱེད། ། རྣམ་རྟོག་ལས་ནི་རྣམ་རྟོག་དང༌། ། སྲིད་པ་ཉིད་ཀྱིས་སྲིད་པ་འདག ། ཇི་ལྟར་རྣ་བར་ཆུ་ཞུགས་པ། ། ཆུ་གཞན་གྱིས་ནི་དབྱུང་བར་བྱ། ། ཇི་ལྟར་མེ་ཡིས་ཚིག་པ་ཡི། ། མེ་ཉིད་ལ་ནི་བདུག་པར་བྱ། ། དེ་བཞིན་འདོད་ཆགས་མེས་ཚིག་པ། ། འདོད་ཆགས་ཉིད་ཀྱིས་དབྱུང་བར་བྱ། ། སྐྱེ་བོ་མི་བཟད་པ་ཡི་ལས། །
གང་དང་གང་གིས་འཆིང་གྱུར་པ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་པ་དང༌། སཾ་བྷུ་ཊི་ལས། ཆགས་པས་ཆགས་པ་དག་གྱུར་ཏེ། ། ཞེ་སྡང་ཉིད་ཀྱིས་ཞེ་སྡང་སྦྱང༌། ། གཏི་མུག་ཉིད་ཀྱིས་གཏི་མུག་སྦྱང༌། ། ང་རྒྱལ་ཆེན་པོས་ང་རྒྱལ་སྦྱང༌། ། ཕྲག་དོག་གིས་ནི་ཕྲག་དོག་སྦྱང༌། །
རྡོ་རྗེ་འཛིན་སོགས་ཐམས་ཅད་སྦྱོང༌། ། ཞེས་གསུངས་པས། སེམས་ཉོན་མོངས་པ་འདོད་ཆགས་སྐྱེས་པའི་དུས་སུ་ཐ་མལ་པ་ལྟར་རྗེས་སུ་ཡང་མི་འབྲང༌། ཐེག་པ་འོག་མ་པ་ལྟར་སྤོང་ཡང་མི་སྤོང༌། ཆོས་སྐུ་ཡིན་ཡེ་ཤེས་ཡིན་སྙམ་པའི་བློས་བྱས་ཀྱི་ངེས་ཤེས་ཀྱང་མི་བྱེད་པར་རང་ཐོག་ཏུ་གློད་ལ་འཛིན་མེད་བཅས་བཅོས་མེད་པར་འཇོག་པ་ཡིན་ཏེ་འདོད་ཆགས་སུ་ལམ་མེ་བ་དེ་ཁ་ལ་ཉམས་ལེན་གྱི་ངོ་ཏི་བྱས་ནས་དེ་ལས་གཞན་པའི་རྟོག་པས་དབེན་པར་བྱས་ནས་གསལ་ཡེ་རེ་བསྒོམ་པ་ཡིན། དེར་འདོད་ཆགས་ཀྱི་འཛིན་པ་དེ་མ་སྤངས་གནས་སུ་དག་ནས་བདེ་སྟོང་སོ་སོར་རྟོག་པའི་ཡེ་ཤེས་སུ་ཀྲོངས་འཆར་ཏེ་རྒྱལ་བ་འོད་དཔག་མེད་ཀྱི་ཐུགས་དགོངས་མངོན་དུ་བྱས་པ་ཡིན་ཏེ། དེ་སྐད་དུ་ཡང༌། སྐྱེས་བུ་འདོད་ཆགས་ཅན་རྣམས་ཀྱང༌། ། འདོད་ཆགས་ཀྱིས་ནི་ཐུལ་བར་འགྱུར། ། བྱ་བ་ཡང་འདོད་ཆགས་མེད་པའམ།
ཆུང་དུ་འགྲོ་བ་མ་ཡིན་ཏེ། བདེ་མཆོག་ར་ལི་ལས། འདོད་ཆགས་ལ་བརྟེན་ནས་བདེ་བའི་ཡུལ་དྲུག་གི་དགྲ་རྣམས་བཅོམ་ནས་གཉིས་མེད་ཐོབ་པར་འགྱུར་ཞེས་པས། འདོད་ཆགས་ལ་བརྟེན་ནས་དེ་དག་གྲོལ་བ་ཐོབ་པ་ལ་དགོངས་པ་ཡིན། འདོད་ཆགས་ཆེ་བའི་གང་ཟག་དེ་ལ་འདོད་ཆགས་ཉིད་ལམ་དུ་བྱས་ནས་བསྒོམས་ན་གཞན་གང་བས་ཀྱང་ལམ་ཆོད་ཆེ་བ་ཡིན། དེ་ལ་ངའི་གདམས་ངག་འདིའི་གནད་ཡོད་ན་སུ་འདོད་ཆགས་ཆེ་བ་འཚེངས་པ་ཡིན་ཏེ། དཔེར་ན་རྟ་མགྱོགས་པོ་ལ་སྐྱེས་བུ་འཇུར་ན་ལམ་ཆོད་རྩོལ་མེད་དུ་ཆེ་བ་ལྟར། ཉོན་མོངས་པ་དྲག་པོ་གདམས་པའི་གནད་ཀྱིས་ཟིན་ན་ཉོན་མོངས་པ་དེ་ཉིད་ཀྱིས་སངས་རྒྱས་ཀྱི་སར་སྐྱེལ་བ་ཡིན། སློབ་དཔོན་ཙནྡྲ་གོ་མིས། བྱང་ཆུབ་སེམས་དཔའ་རྣམས་ནི་རེས་འགའ་ཉོན་མོངས་པ་སྤོང་བར་ཡང་བྱེད།
རེས་འགའ་ཉོན་མོངས་པ་སྐྱེད་པར་ཡང་བྱེད་དེ་དཔེར་ན་བྱི་ལས་བྱི་བ་ལ་བྱེད་པ་བཞིན་ནོ་ཞེས་གསུངས་པས། ཆེད་དུ་འདོད་ཆགས་མངོན་དུ་བྱས་ཤིང་རོ་སྙོམས་པ་དང༌། སྔར་བཞིན་ཕྱག་རྒྱ་ཆེན་པོ་ཉམས་སུ་བླངས་པས་འདོད་ཆགས་ཆོས་སྐུར་ཤར་ཏེ་ཆགས་པ་རྩད་ནས་ཆོད་པས་དེར་འདོད་ཆགས་གཅིག་པུ་ལ་ཉོན་མོངས་པ་ལྔ་ཆར་ཚང་སྟེ། དེ་གཅིག་པུའི་སྟེང་ནས་ཉོན་མོངས་པ་ཐམས་ཅད་ཐག་ཆོད་ནས་ཡིད་ལ་མེད་པར་གྲུབ་ཐོབ་ཏུ་འགྲོ་བ་ལ་ཚེགས་མེད། དེ་ལྟར་འདོད་ཆགས་ཕྱག་རྒྱ་ཆེན་པོའི་དབང་དུ་འདུས་ཙ་ན། འདོད་ཆགས་ལས་གྲུབ་པའི་མི་དང་མི་མ་ཡིན་པ་ཐམས་ཅད་དབང་དུ་འདུ། ཐབས་ལམ་གྱི་ཡོན་ཏན་ཐམས་ཅད་ཀྱང་ཤུགས་ལ་འོང་གསུངས། ཉམས་ལེན་གྱི་གནད་འདི་ཡོད་ན་ལས་རྒྱ་མི་དགོས། ཡེ་ཤེས་ཀྱི་རྟོགས་པས་མ་ཟིན་ན་རླུང་ནུས་ཀྱི་ཐིག་ལེ་མ་ཤོར་ཀྱང་ལམ་དུ་མི་འགྲོ་སྙམ། སཾ་བྷུ་ཊི་ལས།
རྒྱུན་གྱི་རྡོ་རྗེ་འཛིན་སོགས་ཐམས་ཅད་སྦྱོང༌། ། ཞེས་པ་ཡང༌། ཞེ་སྡང་ཐབས་ཀྱིས་ཟིན་ནས་ཆོས་སྐུར་ཤར་ན་རྡོ་རྗེ་འཛིན་པ། དེ་བཞིན་དུ་འདོད་ཆགས་ཆོས་སྐུར་ཤར་ན་པདྨ་འཛིན་པ། ང་རྒྱལ་ཆོས་སྐུར་ཤར་ན་རིན་ཆེན་འཛིན་པ། ཕྲག་དོག་ཆོས་སྐུར་ཤར་ན་རལ་གྲིའམ་རྡོ་རྗེ་རྒྱ་གྲམ་འཛིན་པ། གཏི་མུག་ཆོས་སྐུར་ཤར་ན་འཁོར་ལོ་འཛིན་པར་འོང་སྟེ། རྒྱལ་བ་རིགས་ལྔ་པོ་འདིའི་ཐུགས་ཀྱི་དགོངས་པ་ཕྱག་མཚན་ལྔས་མཚོན་ཏེ། ཉོན་མོངས་པ་ལྔ་པོ་ཆོས་སྐུར་ཤར་ན་རྒྱལ་བ་རིགས་ལྔ་དང་ཐུགས་ཀྱི་དགོངས་པ་གཅིག་ཏུ་གྱུར་པར་གསུངས། ཉོན་མོངས་པ་ལམ་དུ་འཁྱེར་བའི་གོ་བ་རང་གང་ཡིན་ན།
ཉོན་མོངས་པའི་ནུས་པ་ཆོམས་ནས་ཆོས་སྐུའི་རྩལ་འབྱོངས་ཤིང་བཀྲག་འདོན་ཏེ་གཉིས་མེད་ཀྱི་རྟོགས་པས་ཉོན་མོངས་པའི་དག་བྱེད་བྱས་ནས་དུག་བདུད་རྩིར་སྒྱུར་བ་ཡིན་ནམ་སྙམ། སྤྲོས་བྲལ་གྱི་དུས་སུ་རྟོག་པ་ཕྲ་མོ་རྣམས་དྲན་པ་མ་ཡེངས་པ་ངང་གིས་ཆོས་སྐུར་འཆར་ཏེ། ཆགས་སྡང་རགས་པ་རྣམས་ལ་ཉོན་མོངས་པ་ལམ་འཁྱེར་གྱི་གནད་འདི་མེད་ན་ཕྱག་རྒྱ་ཆེན་པོར་ཅུང་མི་འཆར་གསུངས། དེ་ལྟར་འདོད་ཆགས་ལམ་དུ་འཁྱེར་བས་བར་དོར་མངལ་སྒོ་དགག་པ་ལ་ཚེགས་མེད་དེ་ཕ་མ་འཁྲིག་སྲེད་བྱེད་པ་མཐོང་ཙ་ན་ཆོས་སྐུའི་ངོ་སྤྲོད་དུ་འཆར། དེ་མ་ཤར་ཡང་སྔར་གོམས་པའི་གནད་ཀྱིས་ཡུལ་ཐོག་དེ་རང་དུ་གློད་ནས་འཛིན་མེད་ཏུ་འཇོག་པ་ཞིག་ཤུགས་ལ་འོང༌། དེར་སྐད་ཅིག་གཉིས་པ་ལ་ཡུལ་མ་སྤངས་གནས་སུ་དག་ནས་ཆོས་སྐུར་འཆར་གསུངས། འདོད་ཆགས་ལ་རྒྱས་པར་སྦྱར་ནས་དེ་བཞིན་དུ་ཞེ་སྡང་སོགས་ལ་ཡང་འགྲེ་གསུངས། ཞེ་སྡང་གི་སྐབས་སུ་མངོན་སྤྱོད་སྒྲུབ་ཐབས་ལ་ཡང་འདི་ལས་ཟབ་པ་མེད་གསུངས། ཕྲག་དོག་ལ། སྒོམ་རོ་གཅིག་སྐྱེས་པའི་རྣལ་འབྱོར་པ་ཡང་ཕྲག་དོག་རྣ་བར་སིལ་མ་བཙུགས་པའི་ཟུག་འདྲ་བ་འོང་སྲིད་གསུངས།
གཏི་མུག་ལ་འོད་གསལ་འཛིན་པའི་གནད་ལ་ཡང་འདི་ལས་ཟབ་པ་མེད་དེ་འདིས་རྟོགས་པའི་འོད་གསལ་སྦར་ཟིན་བྱེད་པ་ཡིན། གཉིད་བྲོ་ཐིབས་སེ་བའི་དུས་སུ་དེ་ཉིད་ངོས་ཚིར་གྱིས་བཟུང་ནས་བཅས་བཅོས་མེད་པར་བཞག་ཙ་ན་གཉིད་བྲོ་བ་དེ་ཉིད་མ་སྤངས་གནས་སུ་དག་ནས་ཆོས་སྐུར་ཀྲོངས་ཏེ་འོང༌། དེ་ལ་རྟོགས་པའི་འོད་གསལ་དུ་འདོད་པ་ཡིན། དེ་མེད་པའི་ཉམས་ཀྱི་འོད་གསལ་ཡད་ཡུད་ཟིན་པས་ཕན་མེད་གསུངས།། །། ༈ གསུམ་པ་ལྷ་འདྲེ་ལམ་དུ་འཁྱེར་བ་བར་ཆད་དངོས་གྲུབ་ཏུ་བསྡུ་བ་ལ་ཡང་འདི་ལས་ཟབ་པ་མེད་དེ། དེ་ཡང་ལྷོ་བྲག་མཁར་ཆུ་ལྟ་བུའི་གནས་གཉན་ས་ཞིག་ཏུ་སྡོད་པའི་དུས་སུ་ཉི་མ་དགོངས་ན་མར་འཇིགས་ཆུམ་ཆུམ་ཡོང༌། དེའི་དུས་སུ་འཇིགས་ཐོག་ཏུ་ངོས་ཚིར་གྱིས་བཟུང་ནས་སེམས་བཅས་བཅོས་མི་བྱེད་པར་གང་ཤར་གྱི་ཐོག་ཏུ་ལྷན་གྱིས་བཞག་པས་འཇིགས་སྣང་དེ་རང་ལ་བསྒོམ་གྱི་ངོ་ཏིར་བྱས་ནས་ཤེས་པ་གྲུང་བཏོན་ལ་གསལ་ཡེ་རེ་བསྒོམས་པས་འཇིགས་སྣང་དེ་ཉིད་ཉམས་ལེན་དུ་ཀྲོངས་ཀྱིས་འོང༌། དེ་ཁའི་རྗེས་ལ་འཇིགས་སྣང་དེ་མེད་པར་བག་གྲོ་འུར་འགྲོ་གསུངས། དེ་ཉིད་ལ་ཆགས་ཞེན་མེད་པར་སྔར་བཞིན་ཉམས་སུ་བླངས་པས་རྗེས་ལ་འཇིགས་སྣང་ཅི་སྐྱེས་ཀྱང་དགག་བློ་མི་སྐྱེ་བ་ཡིན། བདེ་བ་ལ་སྒྲུབ་བློ་མི་སྐྱེ་བ་ཡིན།
སྡུག་བསྔལ་ལ་སྤང་བློ་མི་སྐྱེ་བ་ཆོས་ཉིད་ཡིན་གསུངས། གསང་སྤྱོད་ཆོད་ཆེ་བའི་རྒྱུ་མཚན་ཡང༌། གནས་གཉན་པོ་འདི་རྣམས་སུ་ཕྱི་ནང་གསང་གསུམ་གྱི་རྟེན་འབྲེལ་འཛོམས་ནས་ཕྱི་རོལ་ཏུ་གདོན་གྱི་ཆོ་འཕྲུལ་དང་རང་རྒྱུད་ལ་རིགས་མི་འདྲ་བའི་ཉོན་མོངས་པ་དུ་མ་ལུས་ཐོག་ཏུ་ན་ཚའི་བར་ཆད་དུ་འོང༌། ཡང་ན་བོགས་ཐོན་པ་ལས་བཏང་སྙོམས་སུ་མི་ལས་ངེས་པ་ཡིན། དེ་ཡང་ཀླུ་གདོན་དྲག་པོ་གནས་པའི་ས་དེར་ཀླུའི་ཆོ་འཕྲུལ་ཅི་ཡང་འོང་སྟེ་ཀླུ་དང་ས་བདག་རྣམས་རང་གི་གཏི་མུག་གི་གཟུགས་བརྙན་ཕྱིར་ཤར་བ་ཡིན་པས་ནང་དུ་གཉིད་མིག་དང་ངེ་བ་ལ་འགྲོ་བ་འོང༌། སྔར་དུས་ཚོད་ཅིག་ལ་ང་ལ་འགྲོ་ཡིན་འགྲོ་ཡིན་ལ་གཉིད་ཡོར་ཡོར་འགྲོ་བ་བྱུང༌། ས་གཞི་བར་སྣང་ཐམས་ཅད་སྦྲུལ་གྱིས་ཁྲིགས་གང་བའི་སྣང་བ་བྱུང་ཙ་ན་ཤིག་ནད་བརྒྱབ་ནས་དོ་ཤི་དོ་ཆད་བྱུང༌། ཤིག་ནད་འདི་འོག་གདོན་དུ་འདུག ། དེའི་དུས་སུ་ལུས་ཕྱེད་ཚལ་འཕྲིགས་པ་ལ་དྲན་ཚོར་མེད་པ་བྱུང༌། ཕྱིས་ཏི་སེ་ནས་ལོག་ནས་སངས་རྒྱས་དབོན་གྱི་སྤྱན་སྔར་ཞུས་པས།
ཁོང་གིས་བརྟག་པ་མཁྱེན་ནས་ངའི་མིག་ལ་གཟིགས་ཏེ། ཕཊ་ཚི་རེ་བུ་ཀླུས་དེའུ་ཁྱེར་འདུག་གསུངས། དེ་ནས་ལྷ་ཁབ་ཏུ་ལོ་ཧྲིལ་བུ་གསུམ་དུ་མ་དྲག ། དེ་ནས་ཙ་རིའི་གནས་བྱིན་རླབས་ཅན་དེ་རུ་དྲག་པ་ཡིན། དེ་ལྟ་བུའི་ལུས་ཐོག་ཏུ་མཛེ་ལ་སོགས་པ་རྐྱེན་དྲག་པོ་མང་པོ་བྱུང་སྟེ་ཕྱག་རྒྱ་ཆེན་པོའི་ངང་འབའ་ཞིག་ཏུ་བཞག་ནས་ཕན་དུ་རེ་ལ་སོགས་པ་མ་བྱས་པར་གློད་ནས་བཞག་པས་སོས་པ་ཡིན། དེའི་དུས་སུ་གདོན་དྲག་པོའི་ཆོ་འཕྲུལ་ཅི་བྱུང་ཡང་སྔར་གྱི་གདམས་ངག་གིས་ཉམས་སུ་བླང་ངོ༌། ། ཟློག་སྒོམ་དང་སྤྲོས་བཅས་འདི་རྣམས་ཀྱང་རྒྱུད་ཐོག་ཏུ་རོ་མ་སྙོམས་པའི་ཙབ་ཙུབ་ཡིན་པ་ལས་རོ་སྙོམས་ཀྱི་དགོངས་པ་རང་ཅུང་མིན། ཆོ་འཕྲུལ་དང་གདུག་རྩུབ་ཇི་ལྟར་ཚེ་ཡིན་འཚེངས་པ་ཡིན། དེ་ཁ་འདོད་ནས་གཉན་སར་བསྙེགས་པ་ཡིན་པས་ཕྱག་རྒྱ་ཆེན་པོའི་ངང་དུ་སྔར་བཞིན་བསྒོམ། མདོར་ན་འཇིགས་ནས་ཕྱིར་འཐོན་མི་ནུས་སྙམ་བྱེད་པ་དེ་ལ་གཉེན་པོ་ཟློག་སྒོམ་དང་སྤྲོས་བཅས་ལ་སོགས་བྱའམ་སྙམ་པའི་རྟོག་པ་ཐམས་ཅད་ཀྱི་ཐོག་ཏུ་སྔར་བཞིན་ཕྱག་རྒྱ་ཆེན་པོ་བསྐྱངས་པས་རྟོག་པ་དེ་ཆོས་སྐུར་འཆར་བ་དང་གདོན་དབང་དུ་འདུས་པ་གཉིས་སྲང་མདའི་མཐོ་དམན་བཞིན་འོང་བ་ཡིན།
དེར་ཕྱིའི་རྟེན་འབྲེལ་ཀླུ་དེ་ཆོས་སྐྱོང་དུ་འདུས་ཙ་ན་ནང་དུ་གཏི་མུག་འོད་གསལ་དུ་འཆར་བ་དང་ལུས་ཐོག་གི་ནད་དྲག་པ་དུས་གཅིག་ཏུ་འོང༌། དགོན་པ་ལ་སོགས་གནས་ཕལ་པར་ཕྱིའི་རྟེན་འབྲེལ་མ་ཚང་བས་ནང་དུ་ལས་དང་ཉོན་མོངས་པ་ལྷོང་མི་འོངས། དེར་ཕྱག་རྒྱ་ཆེན་པོའི་ཉམས་ལེན་དུ་རོ་སྙོམས་རྒྱུ་མི་འོངས་པས་དགོན་པ་ལ་སོགས་པར་ལོ་གསུམ་བཞི་དམ་བཅས་ནས་བསྒོམས་པ་བས་གཉན་སར་ཞག་གསུམ་བཞི་དམ་བཅས་ནས་བསྒོམས་ན་བོགས་ཆེ་བར་གསུངས། ཆོས་རྗེ་རས་པའི་གདམས་ངག་འདིས་ནང་གི་ལས་དང་ཉོན་མོངས་པ་བག་ལ་ཉལ་ཐམས་ཅད་ཕྱི་དབང་པོའི་མངོན་སུམ་དུ་ཐེད་ལ་བཏོན་ནས་འོང་བའི་གདམས་ངག་ཡིན། འཚང་མི་རྒྱ་བའི་དབང་མེད། ནང་དུ་ཉོན་མོངས་པའི་རིགས་གང་སྐྱེས་པ་དེ་ངོས་བཟུང་ནས་དེའི་རིགས་འདྲེ་གདོན་གང་ཡོད་སར་ཕྱིན་ནས་གསང་སྤྱོད་བྱེད་པ་ཡིན། ལྷ་འདྲེ་དྲག་པོ་དང་ཐུག་པ་བྱུང་ན་ཡང་དེ་གནས་པའི་སར་ཕྱིན་ལ་ཁོའི་རིགས་འདྲའི་ཉོན་མོངས་པ་དེ་ཕྱག་རྒྱ་ཆེན་པོས་ཉམས་སུ་བླངས་པས་གདོན་ཐུལ་ནས་ཆོས་སྐྱོང་དུ་འོང༌། ནང་དུ་ཉོན་མོངས་པ་མདའ་དུག་ཅན་ཁོང་དུ་ཆུད་པ་འདྲ་བ་དེ་ཕྱིའི་ལྷ་འདྲེའི་གཟུགས་སུ་དངོས་སུ་སྟོན་ནས་དེ་ཉིད་ཕྱག་རྒྱ་ཆེན་པོས་རང་གར་ཁྱེར་བའི་གདམས་ངག་ཟབ་མོ་འདི་འདྲ་བུ་ཁྱོད་ཀྱིས་སྒྲུབ་པ་ཞིག་མ་བྱུང་ན་རེ་ཕངས་གསུངས།། །། ༈ དོན་བཞི་པ་འཁོར་བའི་སྡུག་བསྔལ་ལམ་དུ་འཁྱེར་བའི་གདམས་ངག་ལ། ཡུལ་སྡུག་བསྔལ་བ་མཐོང་ཙ་ན།
ཨ་ཙ་མ་འདི་འདྲ་བའི་སྡུག་བསྔལ་རྒྱུད་ཐོག་ཏུ་བྱུང་ན་བཟོད་རི་ཤི་སྙམ་ནས་ཡུལ་དེ་ལ་སྙིང་རྗེ་མི་སྐྱེ་བར་རང་རེ་ལ་འགོས་ཀྱི་དོགས་ནས་དགེ་སྦྱོར་ལ་བློ་ཧྲིལ་གྱིས་འགྲོ་བ་བྱུང་ན་ཉན་རང་གི་ལམ་ཡིན་པས་དེ་ངོས་བཟུང་ལ་རྟོག་པ་དེའི་སྟེང་དུ་བཅས་བཅོས་མེད་པར་སྔར་བཞིན་བཞག་པས་ཉམས་ལེན་དུ་རོ་སྙོམས་པ་དང་ཡུལ་དེས་གཙོ་བྱས་པའི་སེམས་ཅན་ཐམས་ཅད་ལ་བྱམས་སྙིང་རྗེ་བསྒོམ་ཞིང་རོ་སྙོམས་པ་དང་དགེ་སྦྱོར་བདུན་པ་ལྟར་སྨོན་ལམ་གདབ། ཡུལ་སྡུག་བསྔལ་བ་མཐོང་བ་དང་སྙིང་རྗེ་ཚད་བཟུང་མེད་པ་རང་གཞན་བརྗེ་ནུས་པའི་སྙིང་རྗེའི་སྟོབས་འདུག་ན་བྱང་ཆུབ་སེམས་དཔའི་ཐུགས་སྣང་ཡིན་པས་རྟོག་པ་དེ་ངོས་བཟུང་ལ་སྔར་བཞིན་རོ་སྙོམས་སྟེ་ཕྱག་རྒྱ་ཆེན་པོའི་ངང་ལས་མ་གཡོས་པར་མདངས་སྙིང་རྗེར་ལམ་མེ་བའི་ངང་ལས་ཟུང་འཇུག་ཏུ་སྨོན་ལམ་གདབ། གཞན་ཡང་ཁམས་གསུམ་གྱི་སེམས་ཅན་ཐམས་ཅད་ཀྱི་སྡུག་བསྔལ་བསམ་ཞིང་དེ་ལ་སྙིང་རྗེ་སྐྱེས་པ་དང་སྔར་བཞིན་རོ་མཉམ་ཞིང་སྨོན་ལམ་གདབ། དེར་ཕྱག་རྒྱ་ཆེན་པོས་རྒྱས་ཐེབས་ན་བྱམས་པ་བསྒོམས་ཚད་གཉུག་མ་བྱམས་ཆེན། སྙིང་རྗེ་བསྒོམས་ཚད་དམིགས་མེད་སྙིང་རྗེ། སྨོན་འཇུག་གི་སེམས་བསྐྱེད་ཚད་དོན་དམ་པའི་སེམས་སྐྱེད། དགེ་བ་གང་བྱས་ཀྱང་ཟག་པ་མེད་པའི་དགེ་བར་འགྱུར་བས། མདོ་ན་མར། འཇིག་རྟེན་དང་འཇིག་རྟེན་ལས་འདས་པའི་ས་མཚམས་འཁོར་གསུམ་དུ་རྟོག་མི་རྟོག་ཏུ་བཟུང་ནས་ཡོད། སློབ་དཔོན་ཞི་བ་ལྷས།
གསེར་འགྱུར་རྩི་ཡི་རྣམ་པ་མཆོག་ལྟ་བུ། ། མི་གཙང་ལུས་འདི་བླངས་ནས་རྒྱལ་བའི་སྐུ། ། རིན་ཆེན་རིན་ཐང་མེད་པར་བསྒྱུར་པས་ན། ། བྱང་ཆུབ་སེམས་ཞེས་བྱ་བ་བརྟན་པར་བཟུང༌། ། ཞེས་གསུངས་པས། ཕྱག་རྒྱ་ཆེན་པོས་མ་ཟིན་ཚད་ཐམས་ཅད་འཇིག་རྟེན་པའི་ལམ་ཡིན་ཏེ། སྨོན་ལམ་དང་བྱམས་པ་ལ་སོགས་པ་གང་བསྒོམས་ཀྱང་བརྒྱུད་པའི་རྒྱུའམ་གནས་སྐབས་སུ་ཚངས་པའི་གནས་ལ་སོགས་པ་མ་གཏོགས་པ་རང་གཞན་གཉིས་ཀ་གོལ་བར་མི་ནུས་ཏེ། ནམ་མཁའ་མཛོད་ཀྱི་མདོ་ལས། བདག་དང་སེམས་ཅན་དང་སྙིང་རྗེ་གསུམ་དུ་དམིགས་པ་དེ་ནི་སྙིང་རྗེ་ཆུང་ངུ་ཡིན་ནོ། ། བདག་མ་མཐོང་སེམས་ཅན་མ་མཐོང་སྙིང་རྗེ་མ་མཐོང་བར་ཐམས་ཅད་མཉམ་པ་ཉིད་དུ་ཤེས་པ་དེ་ནི་སྙིང་རྗེ་ཆེན་པོ་ཡིན་ནོ་ཞེས་གསུངས་སོ།། །།
༈ དོན་ལྔ་པ་ན་ཚ་ལམ་དུ་འཁྱེར་བ་འབྱུང་བ་རོ་སྙོམས་ཀྱི་གདམས་ངག་ལ། རླུང་མཁྲིས་བད་ཀན་ནམ། ས་གདོན་ལ་སོགས་པའི་གཅོང་ནད་རྙིང་པའམ། མདོར་ན་ནད་རིགས་ཅི་བྱུང་ཡང་ཉམས་ལེན་འདི་ལས་མེད། དེ་ལ་དང་པོ་རྣམ་རྟོག་ངོས་བཟུང༌། བར་དུ་བདག་འཛིན་བློས་གཏོང༌། མཐའ་མ་རེ་དོགས་ཀྱི་འཕྲང་བསལ་ཞེས་པས། ནད་ངོས་འཛིན་པ་ལ་རོ་སྙོམས་ནས་མང་དུ་གསུངས་འདུག་སྟེ། དབང་པོ་རབ་འབྲིང་ཐམས་ཅད་ལ་ཕན་པར་དགོངས་ནས་གསུངས་པ་ཡིན། ངེད་རང་གི་ལུགས་ཀྱིས་ནད་ཁོ་རང་རྒྱུ་ཅི་ཡིས་སྐྱེད་མོད།
རྐྱེན་ཅིས་བསླད་མོད། འབྲས་བུ་ནད་རིགས་གང་སྨིན་མོད། མདོར་ན་ལུས་ཐོག་ཏུ་ན་ཟུག་གམ་བདེ་བ་གང་འདུག་པ་དེ་དགག་སྒྲུབ་དང་ཆགས་སྡང་གི་ངོར་མ་ཤོར་བ་སྒོམ་གྱི་ངོ་ཏིར་ངོས་འཛིན་པ་དེ་ལ་དང་པོ་རྣམ་རྟོག་ངོས་འཛིན་པ་ཟེར་བ་ཡིན། དེ་ཡང་དཔལ་བི་རཱུ་པའི་ལམ་འབྲས་ནས། ཉམས་སེམས་ལ་འཆར། ངག་སྔགས་ལ་འཆར། གར་ལུས་ལ་འཆར་བྱ་བ་ཡིན་པས། ནད་ཟུག་ལ་སེམས་འཛིན་པ་དེའི་སྟོབས་ཀྱི་ཧུ་ཡུ་ལ་སོགས་པ་ངག་ཏུ་འདོན། ལུས་པོ་དང་ངོ་གདོང་ནག་པོ་ལ་སོགས་པ་འོང་བར་གསུངས། རྗེ་ཀོ་བྲག་པའི་ལམ་འབྲས་ཀྱང་ངའི་ལག་ཏུ་བྱུང་ནས་དར་ལ་གཏུམས་ཡོད་གསུངས།
བར་དུ་བདག་འཛིན་བློས་བཏང་བྱ་བ་དེ་ཉམས་ལེན་གྱི་མཐིལ་ཡིན་ཏེ་དེ་ཡང་དགེ་བཤེས་བཀའ་གདམས་པ་ཀུན་གྱི་གསུངས་པ་བཞིན་སྡུག་བསྔལ་ཐམས་ཅད་ཀྱི་རྩ་བ་འཁོར་བ་སྐྱུར་བའི་མཁན་པོ་བདག་འཛིན་འདིར་འདུག ། ན་བ་འདི་ཡང་བདག་འཛིན་འདིས་ལན་འདུག་པས། ད་བདག་འཛིན་བློས་བཏང་སྙམ་ནས་ཞེ་གནག་སྐྱེད་ཀྱང་བློས་གཏོང་མཁན་རང་བདག་འཛིན་ཡིན་པས་སྤངས་ཀྱིས་སྤོང་བ་མི་འོངས་གསུངས། བཞད་ཅིང་འོ་ན་ཇི་ལྟར་ཡིན་བྱས་ན་བདག་འཛིན་དང་ན་ཟུག་གཉིས་ཐ་དད་མེད་པས་ཟུག་ཆེ་བདོ་བའི་དུས་ན་སྔར་བཞིན་ཟུག་ཐོག་དེ་ཉིད་དུ་སེམས་བཅས་བཅོས་མེད་པར་ལྷན་གྱིས་གློད་ནས་བཞག ། ཟུག་དེ་ཉིད་ལ་ཉམས་ལེན་གྱི་ངོ་ཏིར་བྱས་ནས་མ་ཡེངས་པར་བསྒོམས་པས་ན་ཟུག་གམ་བདག་ཏུ་འཛིན་པ་དེ་སྤང་མི་དགོས་པར་ཉམས་ལེན་ཕྱག་རྒྱ་ཆེན་པོར་ཀྲོང་གིས་འོང༌། དེར་དུག་སྨན་དུ་གྱུར་པ་ལྟར་ན་ཟུག་གམ་བདག་འཛིན་རང་ཆོས་སྐུར་ཤར་ཙ་ན་བདག་ཏུ་འཛིན་པ་བཙལ་ཡང་མི་རྙེད་པས་བདག་འཛིན་བློས་བཏང་གཤའ་མ་ཞིག་དེ་ལ་འོང་བར་འདུག་གསུངས། མཐའ་མ་རེ་དོགས་ཀྱི་འཕྲང་བསལ་བྱ་བ་ནི། དེ་ལྟར་ཉམས་སུ་བླངས་པས་ནད་དྲག་ཏུ་རེ་བ་དང༌། མ་དྲག་གི་དོགས་པ་དང༌། སྨན་དཔྱད་ལ་སོགས་ཅི་བྱའམ་མནོ་བ་དང༌།
ཟློག་སྒོམ་ལ་སོགས་པ་ཅི་བྱ་བའམ་མནོ་བ་ལ་སོགས་པ་ཐམས་ཅད་ནད་ཐོག་ཏུ་རོ་མ་སྙོམས་པའི་ཙབ་ཙུབ་སྟེ་ནད་ཐོག་ཏུ་སྡོད་མ་ཟུག་པ་ཡིན་པས་གང་ཤར་དེ་ཉིད་ངོས་བཟུང་ནས་མི་སྤོང་བར་སྔར་བཞིན་ལྟ་ཐོག་ཏུ་བསྐྱུར་ནས་རོ་སྙོམས་པ་ཡིན། ཡང༌། དེ་འདྲའི་སྙོམས་འཇུག་པ་དང་ང་འདྲ་བ་གཅིག་འོང་བ་ད་དུང་རྐྱེན་མི་ཐེག་པར་འདུག་པ་སྙམ་དུ་རང་ལ་ཡི་ཆད་པ་འོངས་པས་དེ་ལའང་སྔར་བཞིན་རོ་མཉམ་མོ། ། ཡང་ཕོ་གཟེར་ལྟ་བུའི་ཟུག་ཚ་ཁང་ཁང་པ་ལ་སེམས་མ་བཅོས་པར་བཞག་ཙ་ན་ཟུག་གཟེར་གྱི་ཚོར་བ་མི་འགག་ཅིང་གཉིས་འཛིན་གྱི་རྟོག་པ་གཏན་མེད་པར་གཅིག་ཆོག་ཏུ་ལྷང་འགྲོ་ལ་དེ་ཙ་ན་ཟུག་ཀྱང་ཚ་ཁང་པ་ལུས་ཐོག་ཏུ་འོང༌། རྐྱེན་ལ་བསྲེ་འདོད་ཀྱི་རྟོག་པ་དེ་མཉམ་པར་བཞག་ཀྱང་འཇོག་བྱེད་ཀྱི་རྟོག་པ་དེ་ཉིད་རང་སར་དག་ཅིང་འགྲོ་བ་ལ་སོགས་པ་བན་བུན་བག་རེ་རིག་ཐོག་ཏུ་འོང་བ་ཡང་ལག་པའི་རྩེ་ལ་ཡོད་པ་ཡིན། དེ་བྱུང་དུས་སུ་ད་རུང་རོ་མི་སྙོམས་པར་བདག་འཛིན་འཇུག་གིན་འདུག་སྙམ་པའི་གློ་འདུན་འོང་སྟེ། ཕྱག་རྒྱ་ཆེན་པོ་ལ་གཉིས་མེད་དང་རྟོག་མེད་དུ་གྲུབ་པ་མེད་གཉིས་སྣང་གི་རྟོག་པ་བཀག་པ་མེད་དེ། སློབ་དཔོན་ཧཱུཾ་ཀ་རས། ཀུན་ཡིན་གང་ཡང་མ་ཡིན་པའི། ། རིག་པ་ཁྱབ་གདལ་ངོ་བོ་ཉིད། །
རང་སྣང་རང་གསལ་བདེ་ཆེན་པོ། ། མ་ལུས་ཀུན་གྱི་དངོས་གཞིར་གནས། ། ཞེས་གསུངས་པས། བློ་འདུན་གྱི་སེལ་གང་བྱུང་ཡང་སྔར་གྱི་རོ་སྙོམས་ཀྱི་གནད་དེས་འབུར་འཇོམས་སུ་ཉམས་སུ་ལེན་པ་ཡིན། དེ་ལྟར་ཉམས་སུ་བླངས་པས་ཡ་ཐག་ཆད་པ་གཅིག་མིན་པ་མི་དྲག་མི་སྲིད། དེའི་རྒྱུ་མཚན་གེགས་སེལ་ནས་རྒྱུ་འཆོས་པ། རྐྱེན་བསལ་བ། འབྲས་བུ་གཞོམ་པ་དང་གསུམ་དགོས་པ་ཡིན་ཏེ་དེ་ཡང་ནད་ཐམས་ཅད་ཀྱི་རྒྱུ་མ་རིག་པས་གཞི་བྱས་པའི་ལས་དང་ཉོན་མོངས་པ་ཡིན་པས་དེའི་དག་བྱེད་ལ་ཕྱག་རྒྱ་ཆེན་པོ་ལས་ཟབ་པ་མེད་དེ། ཕྱོགས་བཅུ་རྒྱས་པའི་མདོ་ལས། གལ་ཏེ་འགྱོད་ཚངས་བྱེད་འདོད་ན། །
དྲང་པོར་འདུག་ལ་ཡང་དག་ལྟོས། ། ཡང་དག་མཐོང་ན་རྣམ་པར་གྲོལ། ། དེ་ནི་འགྱོད་ཚངས་མཆོག་ཡིན་ནོ། ། ཞེས་པ་དང༌། བསྐལ་བ་སྟོང་དུ་བསགས་པའི་མུན་ནག་ཀྱང༌། ། ཉི་མའི་འོད་ཟེར་གཅིག་གིས་འཇོམས་པར་བྱེད། ། དེ་བཞིན་རང་སེམས་འོད་གསལ་སྐད་ཅིག་གིས། ། བསྐལ་བར་བསགས་པའི་མ་རིག་སྡིག་སྒྲིབ་བསྲེག ། ཅེས་གསུངས། རྐྱེན་བསལ་བ་ལ།
དང་པོ་ནད་ཐམས་ཅད་རླུང་ལོག་ཏུ་འབྱུང་བས་ཕྱག་རྒྱ་ཆེན་པོས་རླུང་ཐམས་ཅད་དྭངས་ནས་འབྱུང་བཞི་ཆ་སྙོམས་འགྲོ ། འབྲི་ཁུང་པའི་དམིགས་པའི་གནད་ཐམས་ཅད་ཀྱང་རླུང་ཐུར་དུ་འབེབས་པར་འདུག་སྟེ་རླུང་ལོག་ཐམས་ཅད་ཕྱག་རྒྱ་ཆེན་པོ་མིན་པས་མི་དྲག་པར་འཇུག ། ཐུར་དུ་བསྲིང་བའི་དམིགས་པ་འདི་རྣམས་ཀྱང་སེམས་མ་ཟིན་ན་མི་ཕན། སེམས་ཟིན་ན་དེ་རང་གི་རླུང་གནད་དུ་ཚུད་འགྲོ་བར་འདུག ། དེས་ན་རྣམ་པར་རྟོག་པ་ཕྱག་རྒྱ་ཆེན་པོའི་ཁོག་ཏུ་བསྐྱུར་ཙ་ན་རླུང་དང་རྣམ་རྟོག་གནད་གཅིག་པས་རླུང་ལོག་པ་དང་ལོག་མཁན་གང་ཡང་མི་འོངས་པ་ཡིན་གསུངས། འབྲས་བུ་འཇོམས་པ་ལ། ན་བ་ཉིད་ཕྱག་རྒྱ་ཆེན་པོར་ཤར་ཙ་ན་ནད་ཟུག་སྡུག་གེ་རོ་མེད་ཁུང་མེད་དུ་བཅོམ་ནས་དགག་སྒྲུབ་ཀྱི་རྟོག་པ་ཐམས་ཅད་རྩ་བ་ནས་གྲོལ་འགྲོ་བ་ཡིན། དེས་མ་སོང་ན་སྔར་གྱི་ན་ཚ་དེས་ལས་ངན་མི་འཛད་དེ་དེ་ལ་ཆགས་སྡང་སྐྱེས་པས་ཡང་ལས་ངན་བསགས་པས་སྲིད་པ་ཕྱི་མའི་རྒྱུར་སོང་ནས་འཁོར་བའི་སྡུག་བསྔལ་ལ་ཟད་པ་མི་འོངས་པ་ཡིན། མཐོ་དམན་ཆགས་སྡང་སྣ་ཚོགས་སུ་འཆར་བ་བག་ལ་ཉལ་དུ་ཡོད་པ་རྣམས་སྒོམ་རོ་གཅིག་གི་དུས་སུ་ལྷོང་བ་ཡིན། རྗེ་འབྲི་གུང་པའི་ཞལ་ནས།
ལྷོང་ནས་དག་པར་མ་ཤེས་ན། ། ཕྱི་ལ་བཙལ་ན་དག་པར་དཀའ། ། གསུངས། ཁོ་བོས་ཀྱང་མི་ཚེ་ན་བ་ལ་བསྐྱལ་ཏེ་དགག་སྒྲུབ་ཀྱི་ཆགས་སྡང་མ་བྱས་པར་ན་ཚའི་ཐོག་ནས་ཐར་པའི་ལམ་བགྲོད་སྒྲིབ་པའི་ཐོག་ཐག་བཅད་པ་ཡིན། ཁོང་རྣམས་ཀྱིས་དབང་མེད་རིམ་གྲོ་བྱས་ཙ་ན་ཡང༌། ངས་བླ་མ་དཀོན་མཆོག་ཐུགས་མི་ཆད་པར་ཞུའོ་བདག་ལ་ནི་རིམ་གྲོ་ལ་ལྟོས་པ་སྤུ་ཙམ་ཡང་མེད་དོ་བྱས་གསུངས། ནད་དྲག་ནས་དེ་ལ་རློམ་སེམས་འཇུག་གིན་འདུག་ན། དེ་སྨན་མ་ཞུ་བ་དུག་ཏུ་སོང་བ་དང་འདྲ་བས་དེ་རོ་མཉམ་པར་བྱེད་པ་གལ་ཆེ། དེ་མ་ཡིན་པ་ཡང་ན་བའི་དུས་སུ་ན་ཚ་ལམ་འཁྱེར་གྱི་གནད་ཀྱིས་དར་ཅིག་ཟུག་ཆག་ནས་ད་རང་དྲག་པར་འདུག་ཟུག་ལངས་ཀྱང་བསྒོམས་པས་ཆོག་པར་འདུག་སྙམ་པ་འབྱུང༌། དེ་ནས་བག་ཙམ་ནར་བྱུང་བ་དང་ད་རུང་ན་རུ་འོང་བར་འདུག་བསྒོམ་དགོས་སམ་ནས་རོ་སྙོམས་ལ་ཟློག་སྔགས་རྣོན་པོ་བཞིན་ནད་དེའི་གཉེན་པོར་ཤོར་དོགས་ཡོད་པས་རྟོག་པ་སྐྱེ་བ་མི་འགེགས།
སྐྱེས་དུས་སུ་རོ་མཉམ་པ་གལ་ཆེ། འདི་འབྱུང་རིང་པོ་མ་ཡིན་གསུངས། སྤྱིར་རོ་སྙོམས་ཀྱི་གནད་ཆེ་ཤོས་རང་གོང་དུ་འདུན་པ་གཏོང་བ་འདི་ཡིན་གསུངས། དེ་ཡང་རྐྱེན་དྲག་པོ་དང་ཐུག་ན་དགའ་སྟེ། དེ་དུས་ལྟ་ཐོག་ཏུ་རོ་སྙོམས་སྙམ་པ་བྱས་པ་རྐྱེན་དང་ཕྲད་པ་དང་ཆིག་ཆོད་ཧྲིལ་གྱིས་འགྲོ ། དཔེར་ན་ཇག་པ་ཉུང་ངུས་ཚོང་པ་མང་པོ་འཇོམས་པ་དང་འདྲ་སྟེ་གཅིག་འོང་དུ་རེ་གཅིག་བྱུང་གིས་དོགས་པས་འདུན་པའི་ཁྱད་པར་ཞུགས་པ་ཡིན་གསུངས་སོ།། །། ༈ དོན་དྲུག་པ་འཆི་བ་ལམ་དུ་འཁྱེར་བ་མ་བུ་ངོ་སྤྲོད་ཀྱི་གདམས་ངག་བྱ་བ་དེ་རོ་སྙོམས་ཐམས་ཅད་ལ་འགྲོ་བ་ཡིན། དོན་ལ་མ་ཤིའི་བར་དུ་རྒྱུན་དུ་བསྒོམས་པས་འཆི་བའི་དུས་སུ་གོམས་པའི་ཤུགས་ཀྱིས་ཕྱག་རྒྱ་ཆེན་པོ་ལ་ཤུགས་ཀྱིས་འགྲོ ། དེར་འོད་གསལ་མ་བུ་འདྲེས་ནས་རྟོག་པའི་རང་གཟུགས་ཆོས་སྐུར་འཚང་རྒྱ་བ་ཡིན། ཆོས་སྐུའི་ནུས་པའམ་རྩལ་དུ་བར་དོའི་དང་པོར་ལོངས་སྐུ་མཚན་དང་དཔེ་བྱད་ཀྱིས་བརྒྱན་པའི་སྐུར་སྣང་ནས་དག་པའི་ས་ལ་གནས་པའི་བྱང་ཆུབ་སེམས་དཔའ་རྣམས་ཀྱི་དོན་བྱེད།
སྐྱེ་བ་ལེན་པར་འདོད་པའི་དོད་པོར་སྤྲུལ་པའི་སྐུས་ཉན་རང་དང་སོ་སོ་སྐྱེ་བོ་རྣམས་ལ་གང་ལ་གང་འདུལ་བའི་སྐུར་བསྟན་ནས་འདུལ་བ་ཡིན། དེ་ཡང་རང་བཞིན་གྱི་འོད་གསལ་ཞེས་པའམ་ཆོས་ཉིད་ཀྱི་མ་ཞེས་པ་གཞན་དུ་གཅིག་ཀྱང་མེད་པའི་བར་དོ་དང་པོ་ཁོ་ནར་འོང་བ་གཅིག་མིན། ཆོས་ཉིད་ཀྱི་མ་ཞེས་ཀྱང་བྱ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་ཞེས་ཀྱང་བྱ་སྟེ་དུས་གསུམ་སངས་རྒྱས་ཐམས་ཅད་ཀྱི་དགོངས་པ། སེམས་ཅན་ལ་རང་ཆས་སུ་ཡོད་པ་དེ་ཚོགས་དྲུག་གི་སྣང་བར་གསལ་བས་རང་བཞིན་གྱི་འོད་གསལ་ཞེས་བྱ་སྟེ་མིང་ཇི་ལྟར་བཏགས་ཀྱང་ཚོགས་དྲུག་གི་སྣང་བ་མ་བཅོས་པ་འདི་ཡིན་ཏེ་སློབ་དཔོན་ཧཱུཾ་ཀ་རས་ཀྱང༌། གང་ཡང་མ་འགགས་ཅི་ཡང་གསལ། ། རང་བྱུང་ཡེ་ཤེས་ངོ་བོར་འདུག ། མཐའ་རྣམས་ཐམས་ཅད་མ་སྤངས་བྲལ། ། ལྷུན་གྲུབ་བདེ་ཆེན་རང་གནས་པའི། ། སངས་རྒྱས་ཀུན་གྱི་དགོངས་པར་རྟོགས། ། ཞེས་གསུངས།
རྟོག་པའི་འོད་གསལ་ལམ་རིག་པའི་ཡེ་ཤེས་བྱ་བ་ཡང་བླ་མའི་བྱིན་རླབས་ཀྱིས་གཤིས་ཀྱི་གནས་ལུགས་རྟོགས་པ་འདི་ཁ་ལ་ཟེར་བ་ཡིན། རྟོགས་པ་དེ་རྟོག་པ་ལམ་འཁྱེར་གྱི་གནད་ཀྱིས་བོགས་འདོན་ཅིང་ཉམས་སུ་བླངས་པས་བར་དོ་དང་པོར་ཤེས་པའི་སྨིན་དུས་ངེས་པ་ཅན་ཡིན་པས་འཆི་ཁ་མའི་གདམས་ངག་གི་ཁ་བསྒྱུར་ཙ་ན་ཆོས་སྐུ་ཐོབ་པ་ཡིན། དེ་མིན་པའི་འཆི་བའི་དུས་སུ་དཀར་ལམ་པ་འབྱུང༌། དམར་ལམ་པ་བྱུང༌། དེ་ལྟར་འོད་གསལ་འབྱུང་ངོ་སྙམ་དུ་ར་བགྲང་བ་བཞིན་བྱས་ཀྱང་འོད་གསལ་མི་ཟིན། དེ་རྣམ་རྟོག་ཡིན། རྣམ་རྟོག་མ་རིག་པ་ཡིན། མ་རིག་པ་དང་འོད་གསལ་གཉིས་དངོས་འགལ་ཡིན་མོད་གསུངས། འོད་གསལ་འཛིན་པའི་གནད་ལ་ད་ལྟ་རྟོག་པ་ལམ་འཁྱེར་གྱི་གནད་ཀྱིས་སྣང་བ་འདི་མ་བཅོས་པར་སྐྱོང་བ་ལས་ཟབ་པ་མེད་པས་རོ་སྙོམས་སྐོར་དྲུག་ཟེར་ཞིང་གཡེར་ཆེ་བ་ཡིན་མོད། རོ་སྙོམས་ཀྱི་གནད་འདི་སྔོན་སློབ་དཔོན་ཧཱུཾ་ཀ་རས་ཀྱང་གསུངས་འདུག་སྟེ་ཇི་ལྟར་ཟེར་ན།
དེ་ལྟར་རྟོགས་པའི་རྣལ་འབྱོར་པས། ། སེམས་འདི་མ་བཅོས་རང་སར་བཞག ། གཟུགས་སྒྲ་དྲི་རོ་རེག་ལ་སོགས། ། གང་མཐོང་གང་སྣང་དེ་ཉིད་ཀྱིས། ། ངང་ལ་མཉམ་པར་ལྷང་ངེ་བཞག ། གང་ཡང་མ་འགགས་མི་འཛིན་ཅིང༌། ། མཉམ་ཉིད་རིག་པའི་གདེང་ལ་བཞག ། དེ་ལྟར་རྟོགས་ཤིང་གོམས་པ་ཡིས། ། མེ་ཡི་ཕུང་པོ་འབར་བ་ལ། ། ཡམ་ཤིང་སྐམ་པོ་བསྣན་པ་ལྟར། །
དངོས་པོ་གང་མཐོང་གང་སྣང་ཡང༌། ། དེ་ཉིད་ཡེ་ཤེས་རྐྱེན་དུ་འགྱུར། ། ཕྱོགས་གཅིག་ཁོ་ནར་མི་བསྒོམ་སྟེ། ། ཏིང་འཛིན་འབུམ་ཕྲག་དུ་མ་ལ། ། རྣལ་འབྱོར་རིག་པའི་རྩལ་སྦྱོང་བྱ། ། རིག་པ་མཐའ་དབུས་མེད་པ་ཡི། ། བདེ་ཆེན་སྤྱི་བླུགས་ཉིད་དུ་འཆར། ། ནམ་མཁའི་མཐོངས་སུ་མདུང་བསྐོར་བཞིན། ། རིག་པའི་ངང་ལ་རང་དབང་བསྒྱུར། ། དེ་ལྟར་གདེང་ཆེན་གོམས་པའི་མཆོག །
དེ་ལྟར་རྟོགས་པའི་རྣལ་འབྱོར་པ། ། སྤྱོད་པ་བླང་དོར་མེད་པར་སྤྱད། ། སྤང་ནི་ཅི་ཡང་མི་སྤངས་ལ། ། ཆེད་དུ་གང་ཡང་བྱ་རྒྱུ་མེད།། སྤྱོད་ལམ་མ་འགགས་བླང་དོར་བྲལ། ། མ་བསྒྲུབས་འབྲས་བུ་བདག་ཉིད་རྫོགས། ། མ་བླངས་དངོས་གྲུབ་རང་ལ་ཤར། ། མ་བགྲོད་ལམ་མཆོག་ལྷུན་གྱིས་རྫོགས། ། ཞེས་པ་ལ་སོགས་གསུངས་འདུག་སྟེ། དེ་ཕྱག་ལེན་ལ་འདེབས་ཤེས་པ་དེ་ཆོས་རྗེ་འབྲུག་པ་ཙམ་ཡིན་གསུངས།
དེས་ན་སྤྱིར་རྟོག་པ་ཐམས་ཅད། ཁྱད་པར་བྱས་ན་འཆི་བ་སེམས་ཀྱི་རྣམ་རྟོག་སྙིང་ཁོང་གྲང་ལྷང་ངེ་བ་འོང་བ་དེ་ཡང་ལུས་སེམས་ལ་ཡང་བདེན་རྫུན་བལྟས་པའི་རྟོག་པ་ཡིན་པར་སྔར་བཞིན་ཉམས་ཐོག་ཏུ་བླངས་པས། འཆི་བ་སེམས་ཀྱི་རྣམ་རྟོག་མ་སྤངས་གནས་སུ་དག་ནས་བར་དོ་གསུམ་གྱི་རྟོག་སྣང་ཡལ་ཏེ། འདི་དང་ཕྱི་མ་གཅིག་ཏུ་འདྲེས་བྱ་བ་འོངས་པས། འདི་ཕྱི་བར་དོ་གསུམ། སྐད་ཅིག་སྔ་ཕྱི། ཉིན་མོ་མཚན་མོ། ཕྱེད་གོང་ཕྱེད་འོག་ལ་སོགས་པ་ཐམས་ཅད་སེམས་ཉིད་གཉུག་མ་མ་བཅོས་པའི་གསལ་སྣང་ལ་བྱ་རྟོག་པས་བརྡར་བཏགས་ཤིང་རི་མོར་བྲིས་པ་ཡིན། དེ་ལྟར་ཚེ་འདི་ལ་ཉམས་ལེན་ཐུལ་ཚུད་པར་བྱས་ནས་འཆི་བའི་དུས་སུ་བླ་མ་བཞུགས་ན་བསགས་པ་རབ་ཡིན། དེ་མི་བཞུགས་ན་རང་གི་མཆེད་གྲོགས་འགྲམ་དུ་བཞག་ལ།
བདག་ཏུ་བཟུང་བ་སྤུ་ཙམ་ཡང་མེད་པར་བྱས་ལ་རྡོ་རྗེ་ཐེག་པའི་ཁྱད་ཆོས་ཡིན་པས་གཞོགས་གཡས་པ་འོག་ཏུ་བཅུག་པའམ། ཡང་ན་མེ་རླུང་གྱེན་ལ་འབར་བ་ཆོས་ཉིད་ཡིན་པས་ཙོག་པུའི་འཁྲུལ་འཁོར་བྱ་སྟེ་དོན་ལ་འཕོ་བར་འགྲོ་བ་ཡིན་གསུངས། དེ་ལ་སོགས་པ་གང་བྱེད་ཀྱང་སྤྱི་བོར་བླ་མ་བསྒོམས་ལ་མོས་གུས་དུང་བ་ཞིག་བྱས་ཏེ་དེའི་ངང་ལ་སེམས་བཅས་བཅོས་མེད་པར་ལྷོད་དེ་བཞག ། དེའི་དུས་སུ་ཡུལ་རྐྱེན་ངན་པ་ལ་གཟབ་ལ་དུས་ཚོད་ཆེན་པོར་སོང་བས་ཉམས་ལེན་ལ་ཅག་གྲིམས་འགྲོ་བ་ལས་ཡེངས་ཐབས་མེད་དེ་འཁོར་འདས་ཀྱི་སོ་མཚམས་ཡིན་པས་ཡེངས་ཐབས་མེད་སྙམ་དུ་བསྒྲིམས་ན་དྲན་པ་དེ་རང་རྒྱུད་དུ་ཤོར་དོགས་ཡོད་པས། ཤེས་པ་འཁྱར་འདོད་པའམ་ཅག་གྲིམས་པ་བྱུང་དུས་སུ་དེ་རང་ཕྱག་རྒྱ་ཆེན་པོ་རྟོག་པ་ལམ་འཁྱེར་གྱི་གདམས་ངག་གིས་སྔར་བཞིན་ཉམས་སུ་བླངས་པས་ཟུང་འཇུག་ཕྱག་རྒྱ་ཆེན་པོར་ལྷོད་ཤིག་གིས་འགྲོ་བ་ཡིན། དེའི་ངང་ལ་དབུགས་སོང་ན་རིག་པ་ཁྱོད་རང་འཕོངས་ནས་འགྲོ་ན་ཡང་རྒྱུག ། ཨའུ་ཙི། རབ་མངོན་པར་དགའ་བ་ཞེས་བྱ་བ་ཆོས་ཀྱི་སྐུར་འཚང་རྒྱ་བ་ཡིན། འདི་ཁོ་བོའི་སྤར་ཚོད་མིན། རྒྱུད་རྣམས་སུ་རྡོ་རྗེ་འཆང་གིས།
འཆི་བ་ཞེས་བྱ་རྣམ་རྟོག་སྟེ། ། མཁའ་སྤྱོད་གནས་སུ་འཁྲིད་པར་བྱེད། ། ཅེས་བཤད། རྗེ་དམ་པ་རྒྱ་གར་གྱིས་ཀྱང༌། ན་བ་ན་བ་མིན་འབྱུང་བ་དྭངས་སྙིགས་འབྱེད་པ་ཡིན། འཆི་བ་འཆི་བ་མིན་རྣལ་འབྱོར་འཚང་ཆུང་རྒྱ་བ་ཡིན་བྱ་བ་གསུངས་འདུག ། དུས་གནད་སྐྱེན་པ་རེ་ལ་ཁེལ་ན་འཚང་རྒྱ་བ་ལ་རིང་པོ་མེད་གསུངས། དེ་ཡང་རྟོགས་ལྡན་གྱི་རྣལ་འབྱོར་པ་དེ་འཆི་ཁ་མ་དེར་སྲིད་པ་མཐའ་མའི་བྱང་ཆུབ་སེམས་དཔའ་ཡིན་ཏེ། སྲིད་པ་མཐའ་མ་ལ་རྒྱལ་བུ་དོན་གྲུབ་དཀའ་ཐུབ་ལས་བཞེངས་ནས་རྡོ་རྗེ་གདན་དུ་བྱང་ཆུབ་ཀྱི་ཤིང་དྲུང་དུ་བྱོན་པའི་དུས་སུ་གནས་ངན་ལེན་གྱི་དྲི་མ་ཕྲ་ཞིང་ཕྲ་བ་གཅིག་ལས་སྤང་རྒྱུ་མེད་པ་ལྟར་རྣལ་འབྱོར་པ་དེ་ལ་ཡང་འཆི་རྒྱུ་མེད་པར་ཤེས་ཏེ་ཉམས་མྱོང་གི་སྟེང་དུ་སིང་ངེ་སོང་བའི་མི་རྟོག་པ་ངོ་མ་ཤེས་ཕྲ་མོ་དེ་ལས་སྤང་རྒྱུ་མེད། གནས་ངན་ལེན་གྱི་དྲི་མ་ཕྲ་མོ་དེ་བླ་མའི་མོས་གུས་དང་ཕྱག་རྒྱ་ཆེན་པོ་ཟུང་འཇུག་གི་རྟོགས་པ་དེས་སྤངས་ནས་འཚང་རྒྱ་བ་ཡིན།
ཟུང་འཇུག་གི་རྟོགས་པ་དེ་ལ་རྡོ་རྗེ་ལྟ་བུའི་ཏིང་ངེ་འཛིན་ཞེས་བྱ་སྟེ། མགོན་པོ་བྱམས་པས། རྡོ་རྗེ་ལྟ་བུའི་ཏིང་ངེ་འཛིན། ། རྟོགས་པ་མི་ཤིགས་ཐོབ་ནས་ནི། ། གནས་གཞན་འགྱུར་བ་མཐར་ཐུག་ཡིན། ། སྒྲིབ་པ་ཀུན་གྱི་དྲི་མ་མེད། ། ཅེས་བཤད། འཁོར་འདས་གཉིས་ཀྱི་བར་ན་དབུགས་ཧད་ཧད་པ་འདི་ལས་མེད། འབྲིང་དུས་ཀྱི་ས། ཐ་མ་སྐྱེ་བ་འཛིན་པའི་ས་བྱ་བ་དེ་གཟུགས་སྐུ་གཉིས་ཀྱི་ཐོབ་ཚུལ་ཡིན་ཏེ་ཤུགས་ལ་འོང༌།
ད་ཧྲིལ་གྱིས་དྲིལ་ན་ཁྱེད་ཕར་ཕྱིན་པའི་ལུགས་ཀྱིས་གཟུགས་ནས་རྣམ་མཁྱེན་གྱི་བར་གྱིས་ཆོས་ཐམས་ཅད་ཆོས་རྗེ་རས་པ་རྟོག་པར་བཞེད་པ་ཡིན། རྟོག་པ་དེའི་རང་བཞིན་བསལ་བཞག་མེད་པར་ཆོས་སྐུར་ཡེ་ནས་བཞུགས་པ་དེ་མ་ངེས་པས་འཁོར་བར་འཁྱམས་པ་ཡིན་ཏེ། སློབ་དཔོན་སངས་རྒྱས་གསང་བས། གྲོང་ཁྱེར་གསུམ་གྱི་སེམས་ཅན་རྣམས། ། བདེན་པ་མཐོང་ཞིང་ངེས་མ་བྱས། ། ཞེས་གསུངས། གྲོང་ཁྱེར་གསུམ་པོ་དེ་ཕ་གྲུབ་པ་ཞིག་པོའི་ཞལ་ནས། སྣང་བའི་གྲོང་ཁྱེར་འདོད་ཁམས། མི་སྣང་བའི་གྲོང་ཁྱེར་གཟུགས་མེད་ཀྱི་ཁམས། ཕྱེད་སྣང་གི་གྲོང་ཁྱེར་གཟུགས་ཁམས་ཡིན་གསུངས།
དེ་ལྟར་ཆོས་ཀྱི་སྐུར་ཡེ་ནས་བཞུགས་པ་དེ་རང་རིག་པའི་ཡེ་ཤེས་ཀྱིས་ཞལ་མངོན་སུམ་དུ་བལྟ་ཞིང༌། ངེས་པར་བྱེད་པ་ལ་ནཱ་རོ་པའི་རྟོག་པ་ལམ་འཁྱེར་ཟེར་བ་ཡིན། རོ་སྙོམས་ཀྱི་དགོངས་པ་ཏིག་པ་རང་རྒྱུད་ལ་མཐོ་དམན་གྱི་རྟོག་པ་ཅི་ཤར་ཚད་ཆོས་ཀྱི་སྐུར་རོ་སྙོམས་པ་ལ་རོ་སྙོམས་ཟེར་བ་ཡིན། རྟོག་པ་དེ་ཉིད་མ་བཅོས་ལམ་དུ་འཁྱེར་བ་ལ་རྟོག་པ་ལམ་འཁྱེར་ཟེར་བ་ཡིན། དེའི་གདམས་ངག་ལ་གང་ཤར་གྱི་སྟེང་དུ་འཛིན་མེད་དུ་འཇོག་པ་ལས་ཟབ་པ་མེད། འདི་དང་ལུང་རིགས་ཀྱིས་སྒྲོ་འདོགས་གཅོད་པ་གཉིས་རྟོག་པར་གཅིག་སྟེ། འདི་མ་བཅོས་པར་བཞག་པའི་སྐད་ཅིག་ཕྱི་ལོགས་སུ་གཞོག་པར་བྱ་བ་དང་འཇོག་བྱེད་ཀྱི་རྟོག་པ་དེ་ཉིད་རྟོག་མེད་རང་གསལ་དུ་ཀྲོང་གིས་འཆར་ཏེ་འདི་རང་རིག་གི་རྟོག་པ་ཡིན། གཅིག་ལའང་ངེས་ཤེས་ཐག་ཆོད་གཤའ་མ་དེ་འོང་སྟེ་བློ་ཡུལ་ལས་མ་འདས་ཤེས་རབ་ཅན་གྱིས་རྫོགས་ཆེན་ནམ་དོ་ཧ་ལ་སོགས་པ་ཉན་ཙ་ན་གཞུག་ཏུ་སྐྱེལ་འགྲོ་ཡིན་འདུག་པ་ལས། འཕྲལ་དུ་རྒྱུད་ལ་སྐྱེས་པ་འདྲ་བ་ཞིག་འོང་གི་འདུག་གསུངས་སོ། ། ཆོས་ཀྱི་རྒྱལ་པོ་རྒོད་ཚང་པའི་ཞལ་གདམས་རོ་སྙོམས་ཕྱག་རྒྱ་ཆེན་པོར་སྒང་དྲིལ་བའི་གདམས་པ་དཔལ་བདེ་ཆེན་སྟེང་དུ་གསུངས་པ་ཨྠིྀ།། །།
ཆོས་སྦྱིན་འཛད་མེད་འཇོ་བའི་གསུང་པར་འདི། ། ལ་དྭགས་ངག་དབང་པདྨ་ཆོས་རྒྱལ་གྱིས། ། དད་གསུམ་བསམ་སྦྱོར་རྣམ་པར་དག་པས་བཞེངས། ། འདིས་མཚོན་ཟག་བཅས་ཟག་མེད་དགེ་ཚོགས་ཀྱིས། ། བསྟན་དང་བསྟན་འཛིན་བཤད་སྒྲུབ་དར་ཞིང་རྒྱས། ། རྒྱལ་ཁམས་མཐའ་དབུས་ནད་མུག་འཁྲུག་ཞི་ནས། ། རྫོགས་ལྡན་གསར་པའི་བདེ་སྐྱིད་དཔལ་འབར་ཞིང༌། ། མཁའ་མཉམ་འགྲོ་ཀུན་བྱང་ཆུབ་ མྱུར་ཐོབ་ཤོག ། དགེའོ། ། དགེའོ། །
དགེའོ། ། པར་འདི་རྒྱལ་གྱི་ཤྲཱི་ནེའུ་སྟེང་དུ་བཞུགས།། །། མཁྱེན་བརྩེའི་འོད་སྣང་ལས། རྒོད་ཚང་པ་མགོན་པོ་རྡོ་རྗེའི་གསུང༌། རོ་སྙོམས་སྒང་དྲིལ། - PAGE 204 -- PAGE 205 -- PAGE 184 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
