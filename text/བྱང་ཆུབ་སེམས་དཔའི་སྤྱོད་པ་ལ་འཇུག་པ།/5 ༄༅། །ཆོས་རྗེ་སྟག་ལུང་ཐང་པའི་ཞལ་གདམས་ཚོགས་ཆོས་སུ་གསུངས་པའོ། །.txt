བྱང་ཆུབ་སེམས་དཔའི་སྤྱོད་པ་ལ་འཇུག་པ།
པོད ༥
༄༅། །ཆོས་རྗེ་སྟག་ལུང་ཐང་པའི་ཞལ་གདམས་ཚོགས་ཆོས་སུ་གསུངས་པའོ། །
༄༅། །ཆོས་རྗེ་སྟག་ལུང་ཐང་པའི་ཞལ་གདམས་ཚོགས་ཆོས་སུ་གསུངས་པའོ། ། ན་མོ་རཏྣ་གུ་རུ། བླ་མ་རིན་པོ་ཆེའི་ཞལ་ནས། ཕྱག་རྒྱ་ཆེན་པོ་ཆོས་ཀྱི་སྐུ་རྟོགས་པའམ་ཐོབ་པར་བྱེད་པ་ལ་རྒྱུ་རྣམ་པ་གསུམ་ཚང་དགོས། དེ་གང་ལ་ཟེར་ན་བསོད་ནམས་ཀྱི་ཚོགས་གསོག་པ་དང། སེམས་ཅན་ལ་དམིགས་ནས་བྱམས་པ་དང་སྙིང་རྗེ་བྱང་ཆུབ་ཀྱི་སེམས་སྒོམ་པ་དང༌། ཡང་དག་པའི་བླ་མ་དམ་པ་ལ་མོས་གུས་བྱེད་པ་དང་གསུམ་ཡ་མ་བྲལ་བ་ཞིག་དགོས། དེ་ཡང་དང་པོར་ཚོགས་མ་བསགས་ན་མཚན་ཉིད་དང་ལྡན་པའི་བླ་མ་མི་རྙེད་ལ། ཆོས་བྱེད་པའི་བློ་མི་སྐྱེ། བླ་མ་རྙེད་པ་ཞིག་ཏུ་གྱུར་ཀྱང་མོས་གུས་མི་སྐྱེ།
སྐྱོན་གྱི་སྒོ་ནས་རྟོག་པས་རང་ལ་ཡོན་ཏན་མི་སྐྱེ། དཔེར་ན། བསོད་ནམས་མ་བསགས་ཀྱི་སྐྱེས་བུ་དེ། ཆོས་བྱེད་པ་ཙུག་འདུག་ཀྱང་ཐུར་དུ་ལྟུང༌། གསུངས་པས། ཚོགས་གསོག་པ་འདི་དང་པོར་གལ་ཆེ། དེ་ལྟར་ཚོགས་གསོག་པ་ཞིག་ཡིན་ཡང་རང་དོན་དུ་བྱས་པས་མི་ཡོང་སྟེ། བྱམས་པ་དང་སྙིང་རྗེས་ཀུན་ནས་བསླང་བའི་རང་ལས་མ་འཁྲིས་པར་གཞན་དོན་འབའ་ཞིག་ཏུ་བྱེད་པ་ཞིག་དགོས། ཆོས་དེ་གཉིས་དང་ལྡན་ཡང་བླ་མ་ལ་མོས་གུས་བྱེད་མ་ཤེས་ན་འཁོར་བའི་རྩ་བ་མི་ཆོད་ཅིང་ཆོས་སྐུ་མི་ཐོབ་པས། དེས་ན་བླ་མ་ལ་མོས་གུས་བྱེད་པ་གལ་ཆེ།
ལམ་ཟབ་མོ་བླ་མའི་མོས་གུས་ཡིན། ལྷ་དཀོན་མཆོག་གསུམ་ལ་སྐྱབས་སུ་འགྲོ་བ་ཡང་བླ་མ་ལ་མོས་གུས་བྱས་པ་ཚང་སྟེ། བླ་མའི་སྐུ་དགེ་འདུན་དཀོན་མཆོག ། གསུང་ཆོས་དཀོན་མཆོག ། ཐུགས་སངས་རྒྱས་དཀོན་མཆོག་ཡིན་པས། དེ་ལྟར་དཀོན་མཆོག་གསུམ་གྱི་ངོ་བོ་ཡང་བླ་མ་ཡིན། བླ་མ་ལ་སངས་རྒྱས་ཀྱི་འདུ་ཤེས་བསྐྱེད་ནས་སེམས་ཅན་ཐམས་ཅད་ཀྱི་དོན་དུ་མོས་པ་དང་གུས་པ་བྱས་ནས། ཀུན་རྫོབ་བྱང་ཆུབ་སེམས་ཀྱི་ངོ་བོ་ཡང་དེ་ལ་ཚང༌། བླ་མའི་སྐུ་གསུང་ཐུགས་ལ་ཆོས་སྐུ་འབའ་ཞིག་གིས་འདུ་ཤེས་སྐྱེས་སམ། ཡང་ཆོས་སྐུར་མོས་པ་བསྐྱེད་ནས་དད་གུས་བྱས་ན་དོན་དམ་བྱང་ཆུབ་སེམས་ཡང་དེར་འདུས་པ་ཡིན།
དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོ་བླ་མའི་སྐུ་གསུང་ཐུགས་ཡིན་ཨང་སྙམ་དུ་བསམས་ནས། མོས་གུས་བྱས་ན་མཆོག་གི་སྐྱབས་འགྲོ་ཡང་དེ་ལ་ཚང༌། དེ་སྐད་དུ་ཡང༌། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་དེ། ། བླ་མ་རྣམས་ལ་ཕྱག་འཚལ་ལོ། ། ཞེས་པ། དཀོན་མཆོག་གསུམ་ཡང་བླ་མ་ཡིན་ལ། ཁྱད་པར་དུ་ཡང་བླ་མའི་སྐུ་གསུང་ཐུགས་ཀྱི་ངོ་བོ་དཔལ་རྡོ་རྗེ་རང་ཡིན།
དེས་ན་བླ་མའི་སྐུ་ལ་མོས་གུས་མཆོག་ཏུ་གྱུར་པ་བྱས་ན་བུམ་དབང་ཐོབ་པར་འགྲོ་བ་ཡིན། གསུང་ལ་མོས་གུས་བྱས་ན་དབང་གཉིས་པ་གསང་དབང་ཐོབ་པར་འགྲོ་བ་ཡིན། ཐུགས་ལ་མོས་གུས་བྱས་ན་དབང་གསུམ་པ་ཤེས་རབ་ཡཻ་ཤེས་ཐོབ་པ་ཡིན། སྐུ་གསུང་ཐུགས་ཅ་གེ་བ་ལ་མོས་པ་དང་གུས་པ་ཆེན་པོ་བྱས་ན་རང་སེམས་སྟོང་ཉིད་འོད་གསལ་རྟོགས། དེས་དབང་བཞི་པ་རྫོགས་པ་ཡིན། དཀྱིལ་འཁོར་བྲིས་ནས་དབང་བསྐུར་བྱེད་པ་ནི་ཆོ་ག་ཡན་ལག་ཚང་བ་ཙམ་སྟེ་རྒྱུད་སྨིན་པ་དཀའ། རྒྱུད་སྨིན་པར་བྱ་བ་ནི་རང་སེམས་ཆོས་སྐུ་མངོན་དུ་གྱུར་པ་ལ་ཟེར་བ་ཡིན་ཏེ། དེ་ནི་དཔོན་སློབ་ཀྱི་རྟེན་འབྲེལ་འཛོམས་པ་ལ་ཡོང་བ་ཡིན། ཅིའི་ཕྱིར་ཞེ་ན། བྲམ་ཟེ་ཆེན་པོ་ས་ར་ཧ་ལ།
སློབ་དཔོན་འཕགས་པ་ཀླུ་སྒྲུབ་ཀྱིས་མོས་གུས་མཐར་ཐུག་པ་བྱས་པས་སྐད་ཅིག་གིས་དངོས་གྲུབ་མཐར་ཐུག་པ་ཐོབ་པས་ན། དེ་སྐད་དུ་ཡང༌། མཆོག་ཐུན་མོང་གཉིས་ཀྱི་དངོས་གྲུབ་དེ། ། མཚན་ཉིད་ལྡན་པའི་བླ་མ་ལ། ། མོས་གུས་བྱས་ན་འདུ་བ་ཡིན། ། ཞེས་པས་ཡོན་ཏན་ཐམས་ཅད་སྐྱེ་བར་བྱེད་པ་ནི་བླ་མ་ལ་མོས་གུས་བྱས་པ་ལས་འབྱུང་བ་ཡིན། ཚོགས་རྣམ་པ་གཉིས་ཡང་མོས་གུས་ལ་ཚང་སྟེ། ཡོད་པ་རྣམས་ཀྱིས་རྫས་དང་ཡོ་བྱད་འབུལ་བ་དང༌། ལུས་ཀྱི་སྒོ་ནས་ཞབས་ཏོག་བྱེད་པ་དང༌། མེད་པས་ཀྱང་མཎྜལ་འབུལ་ཞིང་སྙིང་ཐག་པ་ནས་གསོལ་བ་འདེབས་པ་ནི།
བསོད་ནམས་ཀྱི་ཚོགས་ཡིན་ལ། མོས་གུས་བྱས་པའི་སྟོབས་ཀྱིས་རང་སེམས་སྐྱེ་མེད་དུ་གོ་བས་བླ་མ་བཀའ་དྲིན་ཅན་དུ་གོ་བའམ། བླ་མ་ལ་ཆོས་སྐུར་གོ་བ་ནི་ཡེ་ཤེས་ཀྱི་ཚོགས་ཡིན། སྡོམ་པ་གསུམ་ཡང་མོས་གུས་བྱས་པ་ལ་ཚང་སྟེ། བླ་མས་སློབ་ལ་མི་དགེ་བ་ལ་མི་སྦྱོར་ཏེ། དཀར་པོ་དགེ་བ་འབའ་ཞིག་ལ་འགོད། དེ་སྐད་དུའང༌། སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། ཅེས་པ་དང༌།
གཞན་ལ་གནོད་པ་གཞི་དང་བཅས་པ་ལས་ལྡོག་ཏུ་འཇུག ། དགེ་བ་བཅུ་ཉམས་སུ་ལེན་དུ་འཇུག་པའོ། ། དེ་ཡང་མོས་གུས་རབ་ཅི་གསུང་གི་བཀའ་ལས་མི་འདའ་བ་ཡིན་པས། བླ་མས་ཅི་སྐད་གསུངས་པ་ཉམས་སུ་ལེན་པ་ནི་སོ་སོ་ཐར་པའི་སྡོམ་པར་འོང་བ་ཡིན། ཅི་གསུང་གི་བཀའ་ལས་མི་འདའ་སེམས་ཅན་གྱི་དོན་དུ་མོས་གུས་བྱེད་པ་དེ་བྱང་ཆུབ་སེམས་པའི་སྡོམ་པར་འོང་བ་ཡིན། ཅི་གསུང་གི་བཀའ་ལས་མི་འདའ་བར་རང་གི་སེམས་སྒོམ་ཞིང་སྤྱོད་ལམ་བཞི་དང་སྦྱར་ནས་སྒྲུབ་པ་ཉམས་སུ་ལེན་པ་དེ་རིག་པ་འཛིན་པའི་སྡོམ་པར་འོང་བ་ཡིན། ལམ་ཕ་རོལ་ཏུ་ཕྱིན་པ་དྲུག་དང་དུ་ལེན་པ་ཡང་མོས་གུས་བྱས་པ་ལ་ཚང་སྟེ། སེར་སྣ་སྤངས་པའི་ཚུལ་ཁྲིམས་ཀྱི་རྫས་དང་ཡོ་བྱད་འབུལ་བ་ནི་སྦྱིན་པའི་ཕ་རོལ་ཏུ་ཕྱིན་པ་ཡིན། དེ་ལྟར་རྫས་དང་ཀ་ཅ་འབུལ་བ་དང་ཞབས་ཏོག་བྱེད་པ་ནི་ཤཱི་ལའོ། ། ཞབས་ཏོག་བྱེད་པ་ནི་སྡུག་བསྔལ་ཁྱད་དུ་བསད་ནས་དཀའ་ལས་བཟོད་པར་བྱེད་པ་ནི་བཟོད་པའི་ཕ་རོལ་ཏུ་ཕྱིན་པ་ཡིན།
དེ་ལ་གཡོལ་བ་མེད་པར་བརྩོན་པ་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡིན། དེ་དག་གི་ངོ་བོ་ལ་སེམས་རྩེ་གཅིག་པས་རྒྱུན་མ་ཆད་པར་བྱེད་པས་བསམ་གཏན་གྱི་ཕ་རོལ་ཕྱིན་པ་ཡིན། དེ་དག་ཐམས་ཅད་ལ་རློམ་སེམས་མེད་ཅིང་རང་བཞིན་མེད་པར་ཤེས་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན། དེས་ན་བླ་མ་ལ་མོས་གུས་བྱས་པ་ལས་ཡོན་ཏན་ཐམས་ཅད་འདུ་བ་ཡིན་པས། བྱང་ཆུབ་མ་ཐོབ་བར་དུ་ཉིན་མོ་སྤྱི་བོའི་གཙུག་ཏུ་བསྒོམ། མཚན་མོ་སྙིང་གི་དཀྱིལ་དུ་བསྒོམ། སངས་རྒྱས་ནས་ཀྱང་རིགས་ཀྱི་བདག་པོས་དབུ་བརྒྱན་པར་འོང་བ་ཡིན། རང་སེམས་རྒྱལ་བ་ཆོས་སྐུ་ལ། ། བླ་མ་བཙལ་དུ་མ་མཆིས་ཀྱང༌། ། དུས་གསུམ་སངས་རྒྱས་ཀྱི་བླ་མ་དེ། །
འཇའ་ཚོན་བཞིན་དུ་སྤྱི་བོས་བཀུར། ། དེའི་གནད་ཀ་ཡང་བླ་མ་དང་རྡོ་རྗེ་འཆང་ཐ་དད་མེད་པ་ཡིན། དེ་དགོས་པ་གར་གལ་ཆེ་ན་ནམ་ཡང་མི་སྡོད་འགྲོ ། ཅིས་ཀྱང་མི་ཕན་འཆི་བ་ཡིན་པས། ། དེ་བཞིན་ཐུགས་ལ་གདགས་པར་ཞུ། ། རིན་པོ་ཆེའི་ཞལ་ནས། འཁོར་འདས་ཐམས་ཅད་ཀྱི་རྩ་བ་ཐམས་ཅད་རང་གི་སེམས་ཡིན་པས་རང་སེམས་གོ་དགོས། རྟོགས་དགོས། ཇི་ལྟར་རྟོགས་དགོས་ན་སྐྱེ་བ་མེད་པར་རྟོགས་དགོས། རང་བཞིན་མེད་པར་རྟོགས་དགོས།
སྟོང་པ་ཉིད་དུ་རྟོགས་དགོས། ལྷུན་གྲུབ་ཏུ་རྟོགས་དགོས། སྐྱེ་མེད་ཇི་ལྟར་རྟོགས་དགོས་ན། རྩ་བ་ཤེས་རབ་ལས། སྐྱེ་བ་མེད་པ་འགག་པ་མེད། ། ཅེས་པ་ལ་སོགས་པ་དང༌། སྡུད་པ་ལས་ཀྱང༌། སྐྱེ་བ་མེད་དང་སྐྱེ་བ་གཉིས་ཀར་མི་རྟོག་པ། ། འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། ། ཞེས་པས་རང་སེམས་སྐྱེ་མེད་དུ་རྟོགས་དགོས།། །།
ན་མོ་རཏྣ་གུ་རུ། ཆོས་རྗེ་རིན་པོ་ཆེའི་ཞལ་ནས། འཁོར་འདས་ཐམས་ཅད་རང་གི་སེམས་སུ་འདུས། སེམས་བྱས་པས་ཀྱང་ལོགས་ཤིག་ན་ཡོད་པ་ལྟ་བུ་མ་ཡིན། རང་ལ་ཡོད་པའི་རིག་རིག་ཏུར་ཏུར་པོ་འདི་ཉིད་ཡིན། འདི་མ་གོ་མ་རིག་མ་རྟོགས་ནས་འཁོར་བ་ཞེས་བྱ། གོ་བ་དང་རིག་པ་དང་རྟོགས་པར་གྱུར་ན་མྱ་ངན་ལས་འདས་པ་ཞེས་བྱ། དེ་ཡང་སྡུག་བསྔལ་ཐམས་ཅད་ལ་མྱ་ངན་ཞེས་མིང་བཏགས། ངར་འཛིན་ལ་སོགས་པའི་སྡུག་བསྔལ་རྒྱུ་དང་བཅས་པ་ལས་གྲོལ་བའམ་འདས་པས་ན། མྱ་ངན་ལས་འདས་པ་ཞེས་བྱ།
ད་ལྟ་དང་འོ་སྐོལ་གྱི་རྒྱུད་ལ་འགྲོ་བ་རིགས་དྲུག་གི་ཆ་མཐུན་ཚང་བ་ཡིན། དེ་གང་ཞེ་ན་ལུས་ལ་ན་བ་དང་ཚ་བ་དང་གྲང་བ་ལ་སོགས་པའི་སྡུག་བསྔལ་དྲག་པོ་ཡོད་པའི་དུས་ན་དམྱལ་བ་དང་ཆ་མཐུན་ཡིན། བཀྲེས་པ་དང་སྐོམ་པའི་སྡུག་བསྔལ་དྲག་པོ་ཉམས་སུ་མྱོང་བའི་དུས་ན་ནི་ཡི་དྭགས་དང་ཆ་མཐུན། བྱིང་བ་དང་རྨུགས་པ་དང་གླེན་ཞིང་གཏི་མུག་པའི་དུས་ན་དུད་འགྲོ ། ཚེ་འདི་ཕྱི་ལ་སོགས་པ་རྣམ་གཞག་ཤེས་པའི་ཆ་ནས་མི། ཞེ་སྡང་དྲག་པོ་སྐྱེས་པ་དང་གཞན་ལ་བརྡེག་པ་ལ་ཚེགས་མེད་པའི་ཆ་ནས་ལྷ་མ་ཡིན། གཟུགས་བཟང་བ་དང་ལོངས་སྤྱོད་ཆེ་བ་དང་རྒྱུད་ལ་ཞི་གནས་མཐུག་པོ་ཡོད་པ་དང་ཚེ་རིང་བ་ལ་སོགས་པ་ཡོད་པའི་ཆ་ནས་ལྷ་དང་ཆ་མཐུན་པ་ཡིན། བདེ་སྡུག་བཏང་སྙོམས་ཉམས་སུ་ཅི་མྱོང་ཡང་རང་གི་སེམས་ལས་མ་གཏོགས་པ་གཞན་མེད། སེམས་རང་དེ་ལྟར་སྣང་བ་ཡིན། འཁོར་བ་ལས་འདའ་བར་བྱེད་པ་ལ་ཚེ་འདིའི་རྣམ་གཞག་ཐམས་ཅད་སྤངས་ནས་ཆོས་བྱེད་དགོས།
ཚེ་འདི་དང་ཕྱི་མ་ཐམས་ཅད་དུ་རང་གཞན་གཉིས་ཀ་ལ་ཕན་པ་ཆོས་ཡིན་པས། ཆོས་ཟེར་ནས་ཀྱང་ལོགས་ན་གཞན་མེད། རང་གི་རིག་པ་འདི་བྱམས་སྙིང་རྗེ་ཅི་སྐྱེ། སྤྲོས་པ་མེད་པའི་ངང་ལ་ཅི་འགྲོ ། འགྲོ་ལ་ཕན་ཅི་ཐོགས་ཀྱི་བློ་གྲོས་འབའ་ཞིག་ཡིན། བཙུན་པ་ཟེར་ནས་བཅས་པའི་ཁ་ན་མ་ཐོ་བ་རྣག་ཕུག་ལ་ཐུག་པ་ལས་ཀྱང་འཛེམ་ཡང༌། འཆི་ཁར་ཞེ་སྡང་སྐད་ཅིག་མ་གཅིག་སྐྱེས་ན་དམྱལ་བའི་ཁ་མི་ཁེགས་ཏེ། དགེ་སློང་ཁ་ལེབ་དང་སྲན་ཆེན་ལྟ་བུ་ཡིན་ཏེ། ཁ་ལེབ་དང་སྲན་ཆེན། སངས་རྒྱས་འོད་སྲུང་གི་རིང་ལ་བཅས་པའི་ཁ་ན་མ་ཐོ་བ་ལ་སྐྲའི་རྩེ་མོ་ཙམ་ཞིག་མ་གོས་ཀྱང༌།
དགྲ་བཅོམ་པ་ཞིག་ལ་འཆི་ཁར་ཞེ་སྡང་སྐྱེས་པས་མནར་མེད་དུ་སོང་བ་ལྟ་བུ་དང༌། འཆི་ཁར་ཆོས་གོས་ལ་ཆགས་པས་གླེགས་བུའི་བར་དུ་སྦྲུལ་དུ་སྐྱེས་པ་དང༌། ལྷུང་བཟེད་ལ་ཆགས་པས་ལྷུང་བཟེད་ཀྱི་ནང་དུ་སྦྲུལ་དུ་སྐྱེས་པ་ལ་སོགས་འདུལ་བ་ཉིད་ནས་དཔག་ཏུ་མེད་པ་གསུངས། བཙུན་པ་འདི་ཤིན་ཏུ་གལ་ཆེ་འདི་མེད་ན་ཐར་པ་སྒྲུབ་ཏུ་མི་བཏུབ་པ་ཡིན། ཚུལ་ཁྲིམས་དང་དམ་ཚིག་ལ་ནན་ཏན་བྱེད་ཅིང་རྒྱུ་འབྲས་ཁྱད་དུ་མི་གསོད་པ་ཁོ་ན་གལ་ཆེ། འོན་ཀྱང་ཚེ་གཅིག་གི་སངས་རྒྱས་ཐོབ་པར་བྱེད་པ་ལ་བཙུན་པ་གཅིག་པུས་ཀྱང་བག་མི་འོང༌། སེམས་སྟོང་ཉིད་སྙིང་རྗེའི་སྙིང་པོ་ཅན་དང་མ་བྲལ་བ་གལ་ཆེ། དེ་སྐད་དུ་ཡང་སྤྱོད་འཇུག་ལས། བཟླས་བརྗོད་དང་ནི་དཀའ་ཐུབ་ཀུན། ། སེམས་གཞན་ཡེངས་པས་བྱས་པ་ནི། །
དེ་ནི་ཐུབ་པས་དོན་མེད་གསུངས། ། ཞེས་པ་དང༌། གལ་ཏེ་མཉམ་བཞག་སེམས་བརྟན་ན། ། ལུས་ངག་དགེ་བ་གཙོར་མི་བྱ། ། ཞེས་པ་དང༌། སེམས་སྲུང་བརྟུལ་ཞུགས་མ་གཏོགས་པ། ། བརྟུལ་ཞུགས་མང་པོས་ཅི་ཞིག་བྱ། ། ཞེས་པ་དང༌། འདུལ་བ་ལས་ཀྱང་མན་ངག་ཡོད་ན་བསམ་གཏན་བྱ། ། མེད་ན་རབ་ཏུ་འབད་དེ་བཀླག །
ཅེས་པ་དང༌། རང་གི་སེམས་ནི་ཡོངས་སུ་གདུལ། ། འདི་ནི་སངས་རྒྱས་བསྟན་པ་ཡིན། ། ཞེས་པ་ལ་སོགས་པ་གསུངས། འོན་ཀྱང་ཐུབ་པས་གསུངས་པའི་སྡོམ་པ་གསུམ་དང་བསླབ་པ་གསུམ་དང༌། ཁས་བླངས་པའི་ཚུལ་ཁྲིམས་དང༌། དམ་ཚིག་དང་འགལ་ན། ཚུལ་ཁྲིམས་ལྕི་ཡང་བསྟན་པའི་མདོ་ནས་ངན་སོང་དུ་འགྲོ་བར་གསུངས་པས། སེམས་ཅན་གྱི་དོན་བྱེད་པ་ལ་ཉེས་ལྟུང་ཕྲ་བའི་ཕྲ་བ་ལ་འཛེམ་དགོས། ཉེས་ལྟུང་ཕྲ་བའི་ཕྲ་བ་བཤགས་དགོས།
ལར་ལྷག་པའི་བསམ་པ་རྣམ་པར་དག་པ་ཞིག་ཡོད་ན་ཅི་བྱས་སངས་རྒྱས་ཀྱི་རྒྱུར་འགྲོ ། སེམས་སྤྲོས་པ་མཐའ་དང་བྲལ་བར་གོ་ན་ཆོས་སྐུ་ནམ་མཁའ་ལྟ་བུ་དང་ཞལ་མཇལ། སྟོང་ཉིད་སྙིང་རྗེའི་སྙིང་པོ་ཅན་གྱི་ཏིང་ངེ་འཛིན་ཞིག་ཡོད་ན། སྣང་བ་བདེ་ཆེན་དུ་འཆར། དངོས་རྣམས་བླ་མར་གྱུར། རིགས་དྲུག་གི་བག་ཆགས་ཟད། འགྲོ་དྲུག་གི་གཡང་ས་ཁེགས། ལས་ངན་གྱི་ལྕགས་སྒྲོག་གྲོལ། ཉོན་མོངས་ཀྱི་ཞགས་པ་ཆོད། དགྲ་གཉེན་གཉིས་མེད།
འཁོར་འདས་གཉིས་མེད། རེ་དོགས་གཉིས་མེད། སྤང་བླང་གཉིས་མེད། དེ་ལྟ་བུ་འོང་བའམ་ཐོབ་པར་བྱེད་པ་ལ། ཚོགས་གསོག་པ་དང་བླ་མ་ལ་མོས་གུས་བྱེད་པ་དང༌། སྡོམ་པས་བསྡམས་པའི་བསྲུང་བྱ་ལ་ནན་ཆགས་བྱེད་པ་ཤིན་ཏུ་གལ་ཆེ། སངས་རྒྱས་ཐོབ་པར་བྱེད་པ་ལ་ཉོན་མོངས་པ་ཞི་དགོས། སྡེ་སྣོད་རིན་ཆེན་གསུམ་པོ་ཡང་ཉོན་མོངས་འདུལ་བའི་གཉེན་པོར་གསུངས། རྒྱུད་སྡེ་རིན་ཆེན་བཞི་པོ་ཡང༌། ། ཉམས་རྟོགས་བསྐྱེད་པའི་ཐབས་སུ་གསུངས། །
བྱིན་རླབས་ཅན་གྱི་བླ་མ་ལ། ། མོས་གུས་ཚུལ་བཞིན་བྱས་གྱུར་ན། ། རྟོགས་པ་མཆོག་ཏུ་གྱུར་པར་ངེས། ། ཚོགས་གཉིས་རྫོགས་པར་བྱེད་པ་ལ། ། ཚུལ་ཁྲིམས་རྣམ་དག་ཤིན་ཏུ་གཅེས། ། རྒྱུ་འབྲས་མཁའ་ལྟར་རྟོགས་གྱུར་ཡང༌། ། ཉེས་བྱས་ཕྲ་མོ་ཀུན་ལ་འཛེམས། ། གསུངས། ལར་སྐྱེས་བུ་ཀུན་སྤྲོས་པ་ཆོད་ལ་འབོད་ལ་བསྒོམས་དང་རང་སེམས་སྐྱེ་མེད་དུ་རྟོགས་ནས་འོང་གིས། སྟོང་ཉིད་གཏན་ལ་འབབ་པའི་ཚིག་དང་ཐ་སྙད་མང་པོ་བསླབས་པས་མི་ཕན།
ཅི་ནས་ཀྱང་བསྒོམ་དགོས། ད་རེས་དལ་འབྱོར་གྱི་ལུས་འདི་ལ་བརྟེན་ནས་འཁོར་བ་དང་འབྲེལ་ཐག་གཅོད་དགོས། རང་སེམས་ལ་སྒྲོ་འདོགས་མ་ཆོད་ན་ཅིས་ཀྱང་མི་ཕན། བརྩེ་སེམས་ཆེ་བའི་གྲོགས་པོས་ཀྱང་མི་ཕན། འཇིག་རྟེན་ན་དབང་ཆེ་བ་དང་ཕྱུག་པ་དང་བསོད་ནམས་ཆེ་བས་ཀྱང་མི་ཕན། རང་གིས་གོ་མ་བཅད་ན་བླ་མ་རང་གིས་ཀྱང་སྟོངས་པར་དཀའ། མ་ལགས་མ་ཡག་ན་རཀྴ་གླང་མགོ་ཅན་གྱི་སྣང་བ་འཆར་དོགས་ཡོད་པས་ཚོགས་གསོག་པ་དང་བླ་མ་ལ་མོས་གུས་བྱེད་པ་དང༌། ཚུལ་ཁྲིམས་དང་དམ་ཚིག་མ་ཉམས་པར་བསྲུང་བ་དང༌། བྱ་བྲེལ་སྤངས་ནས་སྒོམ་པ་ལ་བརྩོན་འགྲུས་གྱིས། ཚེ་ལ་ལོང་མེད་པས་འཆི་བའི་དུས་སུ་སེམས་ལ་འགྱོད་པ་མེད་པ་ཞིག་དགོས།
སེམས་ཉིད་ཤིན་ཏུ་གསལ་བ་དང་ཆོས་ཉིད་ཤིན་ཏུ་གསལ་བར་འགྲོགས་ནས་བར་དོར་སངས་རྒྱས་དགོས་པས། དེ་བཞིན་དུ་ཐུགས་ལ་བཏགས་པར་ཞུ། ། ཨྠིྀ།། །། ༄༅། །ན་མོ་རཏྣ་གུ་རུ། བླ་མ་རིན་པོ་ཆེའི་ཞལ་ནས། འཁོར་བ་སྡུག་བསྔལ་གྱི་རང་བཞིན་དུ་མ་ཤེས་ན། ཆོས་གཤའ་མར་བྱེད་པའི་བློ་སྐྱེ་བ་དཀའ། ཆོས་འདི་བྱེད་བློ་བལྟས་ལོས་མི་འོངས་པས་སྙིང་ཐག་པ་ནས་སྒྲུབ་པ་ཚུལ་བཞིན་དུ་ཉམས་སུ་ལེན་དགོས། རང་སེམས་ལས་སུ་མ་རུང་ན། ། གནས་གང་དུ་བསྡད་ཀྱང་བཙོན་ཁང་ལ། །
གྲོགས་སུ་དང་འགྲོགས་ཀྱང་བཙོན་རྫི་ཡིན། ། རྫས་དང་ཡོ་བྱད་ཐམས་ཅད་ཀྱང་འཆིང་བར་བྱེད་པའི་རྒྱ་དང་མཚུངས། དེས་ན་ཚེ་འདིའི་རྟོད་ཐག་བཅད་ལ། བརྩོན་འགྲུས་ཆེན་པོས་ལམ་ཉམས་སུ་བླངས་པ་ལ་འབད་དགོས། རང་གི་སེམས་འདི་གོ་དགོས། རྟོགས་དགོས། ཞི་དགོས། གྲོལ་དགོས། དེ་ལྟར་འོང་བ་ལ་བླ་མ་མཚན་ཉིད་དང་ལྡན་པ་ཞིག་བསྟེན་དགོས། བླ་མའི་མཚན་ཉིད་ཆོས་ཐམས་ཅད་ནས་མང་དུ་གསུངས་ཀྱང༌།
འོ་སྐོལ་གྱི་ཆོས་རྗེ་རིན་པོ་ཆེའི་ཞལ་ནས། ཚེ་འདི་ལ་ལྟོས་པ་སྐྲའི་རྩེ་མོ་ཙམ་ཡང་མེད་པ་ཞིག་དགོས། སྙིང་རྗེ་ཆེན་པོ་འགྲོ་བ་གཞན་གྱི་སྡུག་བསྔལ་མི་བཟོད་པ་ཞིག་དགོས། ཤེས་རབ་ཆེན་པོས་འགྲོ་བ་གཞན་གྱི་ལམ་སྣ་འདྲེན་ནུས་པ་ཞིག་དགོས་གསུངས། ཚེ་འདིའི་ མཆན་ཚེ་འདི་བློས་མ་སྤངས་པའི་བཤེས་གཉེན་གྱིས་རང་གཞན་གཉིས་ཀ་འཇིག་རྟེན་འདི་ལ་སྦྱོར་བས་ཚེ་འདིའི་ལྟོས་པ་ཆོད་པ་ཞིག་དགོས། ལྟོས་པ་དང་བྲལ་བ་ཞིག་ཡིན་ཡང༌། སྙིང་རྗེ་ཆེན་པོ་ཞིག་རྒྱུད་ལ་མེད་ན་གཞན་སྡུག་བསྔལ་གྱི་ཉེན་པའི་སྐྱབས་མགོན་མི་འོངས་པས། སྙིང་རྗེ་དང་སྟོང་པ་དབྱེར་མེད་པའི་སྒོ་ནས་གཞན་གྱི་སྡུག་བསྔལ་སེལ་ནུས་པ་ཞིག་དགོས། དེ་གཉིས་དང་ལྡན་ཡང་ཤེས་རབ་ཆེན་པོ་ཞིག་མེད་ན། མ་གྲོལ་པས་ནི་གྲོལ་མི་ནུས། །
ལོང་བས་ལམ་སྟོན་ག་ལ་ནུས། ། མཉམ་ཉིད་འདམ་དུ་ཚུད་པ་ན། ། གཅིག་གིས་གཅིག་འདོན་པར་མི་ནུས། ། དེས་ན་སྣང་བ་མེད་པའི་ཤེས་རབ་ཀྱི་ཟག་པ་མེད་པའི་མངོན་ཤེས་ཀྱི་སྒོ་ནས་འགྲོ་བ་གཞན་གྱིས་ལམ་སྣ་འདྲེན་ནུས་པ་ཞིག་དགོས། དེ་ལྟ་བུའི་བླ་མ་ཤིན་ཏུ་དཀའ་བས་བླ་མ་དེ་ལྟ་བུ་དེ་སྲོག་གི་བཟུང་བར་བྱ། ཅི་གསུང་གི་བཀའ་ལ་ཉན། རང་གི་ལུས་དང་ལོངས་སྤྱོད་ཐམས་ཅད་ཕུལ་ཞིང་གསོལ་བ་སིང་སིང་བཏབ་ན་ཅི་ཞིག་ལྟར་ལ་བླ་མའི་བྱིན་རླབས་ཞུགས་ནས། རང་སེམས་སྐྱེ་འགག་ཐམས་ཅད་དང་བྲལ་བ་ངོས་བཟུང་ཐམས་ཅད་དང་བྲལ་བ་ཆོས་སྐུ་འབའ་ཞིག་ཏུ་རྟོགས་ནས་འོང༌། རང་གི་སེམས་འདི་མ་རྟོགས་ན། མཐུ་དང་ནུས་པ་རྫུ་འཕྲུལ་ལ་སོགས་པ་ཡོད་པས་ཕན་པ་ལྟ་བུ་མིན།
དེ་རྣམ་རྟོག་གི་འཕྲེང་བ་འབའ་ཞིག་ཡིན། སངས་རྒྱས་པ་ལ་ནུས་པ་ལ་སོགས་པ་དེས་མི་ཕན། ཚིག་དང་ཐ་སྙད་ལ་སོགས་མཁས་པ་ཚོད་ཀྱིའང་ཕན་པ་ལྟ་བུ་མིན། འོ་ན་ཇི་ལྟ་བུ་ཞིག་དགོས་ཞེ་ན། རྒྱུ་བསོད་ནམས་ཀྱི་ཚོགས་བསགས་ཤིང་རྐྱེན་བླ་མ་དམ་པ་ལ་མོས་གུས་བྱེད་དགོས། ལར་རང་ལ་རང་བརྫུན་མི་བྱེད་པར་བློ་ཆོས་ལ་འགྲོ་བ་ཞིག་དགོས། རང་གིས་རང་བསླུས་ན་གདུང་སེམས་ཆེ་བའི་ཕ་མས་ཀྱང་མི་ཕན། ཡིད་ལ་བརྩེ་བའི་མཛའ་གྲོགས་ཀྱིས་ཀྱང་མི་ཕན། རྫས་དང་ཀ་ཅས་ཀྱང་མི་ཕན། རང་གི་གོ་མ་བཅད་ན་ཐུགས་རྗེ་ཆེ་བའི་བླ་མས་ཀྱང་མི་ཕན།
སྐྱོབ་པར་དཀའ་བ་ཡིན་པས། སྐྱེས་བུ་རྣམས་དཀར་པོའི་བློ་གྲོས་བསྐྱེད་ལ་ལུས་ངག་གི་བྱ་བ་ཅི་དང་ཅི་བྱེད་པ་ཐམས་ཅད་ལ་སྦྱོར་དངོས་མཇུག་གསུམ་གྱིས་ཟིན་པར་གྱིས་ལ་འབད་པ་དྲག་པོ་མཛད་པར་ཞུ། ཆོས་མ་གཏོགས་པ་གཞན་གང་གིས་ཀྱང་མི་ཕན་པས། རང་གིས་ཁས་བླངས་པའི་ཚུལ་ཁྲིམས་དང་དམ་ཚིག་ལ་ནན་ཏན་བྱེད་ཅིང་བསྒོམ་དགོས། དེ་དགོས་པ་གལ་ཆེ་ན། ནམ་ཡང་མི་སྡོད་འགྲོ ། ཅིས་ཀྱང་མི་ཕན་འཆི་བ་ཡིན་པས་ཐུགས་ལ་དེ་བཞིན་བཞག་པར་ཞུ། རིན་པོ་ཆེའི་ཞལ་ནས། ཡང་དག་པར་རྫོགས་པའི་སངས་རྒྱས་ཀྱི་བསོད་ནམས་དང་ཡེ་ཤེས་ཀྱི་ཚོགས་དཔག་ཏུ་མེད་པ་བསགས་ནས། མཐར་མངོན་པར་རྫོགས་པར་སངས་རྒྱས་ནས།
སྡེ་སྣོད་གསུམ་རྒྱུད་སྡེ་བཞི་གསུང་རབ་ཡན་ལག་བཅུ་གཉིས་ལ་སོགས་པ་དཔག་ཏུ་མེད་པ་གསུངས་པ་དེ་ཐམས་ཅད་ཀྱང་རང་གི་སེམས་རྟོགས་པར་བྱེད་པའི་ཐབས་མིན་པ་གཞན་ཚིག་གཅིག་ཀྱང་མ་གསུངས། དེ་ཡང་མ་བསྒོམས་ན་སངས་མི་རྒྱས་པས་ན་བསྒོམ་དགོས། བསྒོམ་པ་ལ་བླ་མ་མཚན་ཉིད་དང་ལྡན་པ་ཞིག་དང་མཇལ་དགོས། ཡང་དག་པའི་བླ་མ་དེས་རང་གི་སེམས་ཀྱི་འདུག་ཚུལ་གཏན་ལ་ཕབ་ནས་དེ་རྟོགས་པར་བྱེད་པ་ལ་སྒོམ་དུ་མེད་པའི་ཚུལ་གྱིས་བསྒོམ་དགོས་ཏེ། ཧེ་བཛྲ་ལས། སྒོམ་པ་པོ་མེད་བསྒོམ་པ་མེད། ། ལྷ་མེད་སྔགས་ཀྱང་ཡོད་མ་ཡིན། ། སྤྲོས་པ་མེད་པའི་རང་བཞིན་ལ། ། ལྷ་དང་སྔགས་ནི་ཡང་དག་གནས། ། ཞེས་པ་དང༌།
སེམས་བསྒོམས་པས་ནི་སངས་རྒྱས་ཐོབ། ། རིན་ཆེན་སེམས་ལས་ཕྱིར་གྱུར་པའི༌། ། སེམས་ཅན་མེད་ཅིང་སངས་རྒྱས་མེད། ། ཅེས་པ་དང༌། སེམས་ཀྱིས་སེམས་ལ་བལྟས་བྱས་ན། ། སེམས་ཀྱི་སེམས་ཉིད་མཐོང་བ་སྟེ། ། སངས་རྒྱས་ལོག་ནས་བཙལ་དུ་མེད། ། ཅེས་པ་ལ་སོགས་པས་ངེས་པར་བྱས་ཏེ། མ་བཅོས་གཉུག་མའི་ངང་དུ་བཞག་ནས་བསྒོམ་དུ་མེད་པའི་ཚུལ་གྱིས་བསྒོམས་པས། མཐར་གཟུང་འཛིན་ཐམས་ཅད་དག་ནས།
མངོན་པར་རྫོགས་པར་སངས་རྒྱ་བ་ཡིན། དེ་ཡང་སྡེ་སྣོད་རིན་པོ་ཆེ་གསུམ་པོ་དེ་ཉོན་མོངས་པ་ཆགས་སྡང་རྨོངས་གསུམ་གྱི་གཉེན་པོར་གསུངས། དེ་ཡང་ཉོན་མོངས་པ་འདོད་ཆགས་སྤོང་བའི་གཉེན་པོར་དམ་པའི་ཆོས་འདུལ་བའི་སྡེ་སྣོད་གསུངས། ཕྱིའི་རྫས་དང་ཡོ་བྱད་ལ་ཆགས་པ་སྤོང་བའི་གཉེན་པོར་གསེར་དངུལ་ལ་རེག་པ་ལ་སོགས་པ་དང༌། ཆོས་གོས་རྣམ་གསུམ་དང་བཟའ་བཏུང་གི་སྣོད་ལྷུང་བཟེད་ཙམ་ལ་བརྟེན་ནས་ཟས་བསོད་སྙོམས་བྱེད་པ་དང༌། ནང་སེམས་ཅན་ལ་ཆགས་པ་སྤོང་བའི་གཉེན་པོར་དགེ་སློང་བྱས་ནས། དགེ་ཚུལ་མན་ཆད་ལ་སྟན་ཅིག་གི་སྟེང་དུ་བསྡད་པ་ཡང་བཀག ། དུད་འགྲོ་མོ་མན་ཆད་ལ་རེག་པ་བསྲུང་བ་ལ་སོགས་པ་ཁྲིམས་ཉིས་བརྒྱ་ལྔ་བཅུ་རྩ་གསུམ་ལ་སོགས་པ་བསྲུངས་པས་སེམས་རྟོགས་པར་གསུངས་ཀྱང༌། འོ་སྐོལ་ལྟར་ན་དེ་ཙམ་གྱིས་ཀྱང་ཅུང་མི་ཆོག ། འདོད་ཆགས་ཀྱི་གཉེན་པོར་མི་སྡུག་པ་བསྒོམས་དེ་ལ་ཞེན་པའི་བློ་ལོག་ཀྱང་མི་སྡུག་པ་ལ་སྡང་བ་སྐྱེ་དོགས་ཡོད།
དེ་ཙུག་ཏུ་སོང་ཙ་ན་ཉོན་མོངས་ཉིང་རྒྱུད་དུ་སོང་བས་སེམས་ཀྱི་རྩ་བ་མི་ཆོད། དེས་ན་སེམས་མ་བཅོས་པའི་ངང་ལ་བཞག་སྟེ་བསྒོམ་དགོས། བསྒོམས་པས་ཅི་ཞིག་ལྟར་ན་རང་སེམས་ལ་ས་ཆོད་པའི་དུས་སུ་ཉོན་མོངས་པ་འདོད་ཆགས་རང་བཞིན་མེད་པར་སིང་གིས་རྟོགས་པ་དེ་ལྟ་བུ་འདུལ་བའི་སྡེ་སྣོད་དུ་འོང་བ་ཡིན། ཉོན་མོངས་པ་ཞེ་སྡང་སྤོང་བའམ་དག་པར་བྱེད་པའི་གཉེན་པོར་མདོ་སྡེའི་སྡེ་སྣོད་གསུངས། དེ་ལྷག་པའི་ཏིང་ངེ་འཛིན་གྱི་གཙོ་བོར་སྟོན་པ་དེ་ཡང་ཞེ་སྡང་གི་གཉེན་པོར་བྱམས་པའི་ཏིང་ངེ་འཛིན་བསྒོམས་པས་བྱམས་པ་རྒྱུད་ལ་སྐྱེས་པའི་དུས་ན་ཞེ་སྡང་མེད་ཀྱང་ཞེ་སྡང་སྐྱེ་བའི་རྐྱེན་དྲག་པོ་ཞིག་བྱུང་བའི་དུས་སུ། བྱམས་པའི་ཏིང་ངེ་འཛིན་མེད་པར་རྒྱུ་ཞེ་སྡང་དུ་རམ་གྱིས་འབར་ཏེ། གཉེན་པོས་སྤང་བྱ་མ་ཆུན་པས། དེའི་གནད་ཀ་རང་སེམས་ཀྱི་རྩ་བ་མ་ཆོད་པས་གཉིས་འཛིན་གྱི་རྟོག་པར་སོང་བ་ཡིན། དེ་ལྟར་རེས་འཇོག་ཏུ་སོང་བས་མཐར་ཐུག་གི་འབྲས་བུ་ཆོས་སྐུ་མི་ཐོབ། དེས་ན་བླ་མ་དམ་པའི་གདམས་པ་རིན་པོ་ཆེ་ལ་ནན་ཏན་བྱེད་ཅིང་རང་སེམས་གཉུག་མ་བསྒོམ་པ་ལས།
གཉེན་པོ་དང་སྤང་བྱ་ལ་སོགས་པ་ཐམས་ཅད་གཞི་མེད་རྩ་བྲལ་དུ་རྟོགས་པའི་དུས་ན་ལྷག་པའི་ཏིང་ངེ་འཛིན་གྱི་བསླབ་པ་ཞེས་བྱ། མདོ་སྡེའི་སྡེ་སྣོད་དུ་སོང་བ་ཡིན། ཉོན་མོངས་པ་གཏི་མུག་སྤོང་བའི་གཉེན་པོར་ལྷག་པ་ཤེས་རབ་ཀྱི་བསླབ་པ་གཙོ་བོར་སྟོན་པ། མངོན་པའི་སྡེ་སྣོད་གསུངས། དེ་ལ་གཏི་མུག་སྤོང་བའི་གཉེན་པོར་རྟེན་ཅིང་འབྲེལ་བར་འབྱུང་བ་སྒོམ་པ་དང༌། ཐོས་ ཚིག་དང་ཐ་སྙད་ལ་སོགས་པ་ བསམ་གྱིས་ཤེས་རབ་ལ་སྦྱངས་པས། དེ་དག་པའམ་སྤོང་བར་འདོད་ཀྱང་དེས་མཐར་ཐུག་ཆོས་སྐུ་མི་ཐོབ། དེས་ན་རང་སེམས་ཕྱག་རྒྱ་ཆེན་པོ་བསྒོམ་པ་ལ། བསྒོམས་བྱུང་གི་ཤེས་རབ་སྐྱེས་པ་ལ་བརྟེན་ནས་གཉིས་འཛིན་གྱི་རྟོག་པ་ནམ་མཁའ་ལྟར་ཞིག་ནས་ཆོས་ཐམས་ཅད་རང་གི་སེམས་སུ་རྟོགས། སེམས་སྤྲོས་པ་མཐའ་དག་དང་བྲལ་བར་རྟོགས་ཤིང་མངོན་དུ་གྱུར་ཙ་ན་ཤེས་རབ་ཀྱིས་རང་བཞིན་ཡོངས་ཤེས་ནས།
ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། ཞེས་པས། བསྒོམས་པའི་ཤེས་རབ་ཀྱི་མ་རིག་པའི་འཁྲུལ་འཁོར་འཇིགས་པར་བྱེད་ཅིང་བདག་འཛིན་གྱི་རྩ་བ་ཆོད་པ་དེའི་ཚེ་ན་མངོན་པའི་སྡེ་སྣོད་དུ་འོང་བ་ཡིན། དེ་ལྟར་སྡེ་སྣོད་རིན་པོ་ཆེ་གསུམ་པོ་དེ། ། ཉོན་མོངས་སྤོང་བའི་གཉེན་པོར་གསུངས། ། ཞེས་པས་ཉོན་མོངས་པའི་རྩ་བ་ཆོད་པ་ཞིག་དགོས། དེ་ཐམས་ཅད་ཀྱང་ཧྲིལ་གྱིས་བསྡུས་ན་རང་གི་སེམས་སུ་འདུས། གཞན་ཡང་བདེན་པ་བཞི་བྱས་ཀྱང་རང་གི་སེམས་ལས་ལོགས་ན་མེད། འཁྲུལ་ན་རྒྱུ་དང་འབྲས་བུ་ལ། ། བདེན་པ་བཞི་རུ་ཐུབ་པས་གསུངས། །
ཞེས་པས། སེམས་ལ་རིག་པའི་དབང་གིས་ཆགས་སྡང་རྨོངས་གསུམ་དུ་གྱུར་ནས་དེས་ལས་བསགས་པ་དེ་རྒྱུ་ཀུན་འབྱུང་གི་བདེན་པ། དེའི་འབྲས་བུ་སྡུག་བསྔལ་འབའ་ཞིག་ཉམས་སུ་མྱོང་བ་དེ་སྡུག་བསྔལ་གྱི་བདེན་པ་ཡིན། དེ་ལྟ་བུ་དེ་ལ་འཁོར་བ་རྒྱུ་འབྲས་ཞེས་བྱ། འཁོར་བ་མཐའ་དག་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་ཏུ་གོ་ནས། ཡང་དག་པའི་བླ་མ་མཚན་ཉིད་དང་ལྡན་པ་ལ་བརྟེན་ནས་བླ་མ་དམ་པ་དེས་བདུད་རྩི་ལྟ་བུའི་གདམས་ངག་ཕྱིན་ཅི་མ་ལོག་པ་བསྟན་པས་དེ་ལ་གུས་པའི་ཚུལ་གྱིས་ཉམས་སུ་བླངས་པ་དེ་ལམ་གྱི་བདེན་པ་ཡིན། ལམ་གྱི་བདེན་པ་དེ་མཐར་ཕྱིན་པ་ལས་འབྲས་བུ་འགོག་པའི་བདེན་པ་མངོན་དུ་གྱུར་པའི་ཚེ་ན། མྱ་ངན་ལས་འདས་པ་རྒྱུ་འབྲས་སུ་འོང་བ་ཡིན། བདེན་པ་གཉིས་ཟེར་ཡང་རང་གི་སེམས་ཡིན་བདེན་པ་གཉིས་ལོགས་ན་མེད། རང་གི་སེམས་འཁྲུལ་བའི་དབང་དུ་གྱུར་ན་བཟང་རྟོག་ མཐོང་ལམ་ཐོབ་པ་མན་ཆད་ལ་མཉམ་པར་བཞག་པའི་དུས་སུ་སྤྲོས་པ་དང་བྲལ་ཡང་རྗེས་ཀྱི་རྨི་ལམ་སྒྱུ་མ་ཙམ་དུ་སྣང་བའི་རྟོགས་པ་ཡོད ་དང༌།
ངན་ སོ་སོ་སྐྱེ་བོ་རྣམས་དངོས་པོ་དང་མཚན་མ་འབའ་ཞིག་ཏུ་འཛིན་ཅིང་རྟོག། མཆན་ རྟོག་གི་གཟུང་འཛིན་རྣམ་པ་སྣ་ཚོགས་སུ་ཤར་བའི་དུས་ན་ཀུན་རྫོབ་ཀྱི་བདེན་པ་ཡིན། གཟུང་བའི་ཡུལ་དང་འཛིན་པའི་སེམས་ལ་སོགས་པ་གཉིས་གཉིས་འཛིན་གྱི་རྟོག་པ་ཐམས་ཅད་སེམས་ཆོས་དབྱིངས་ཀྱི་ངང་དུ་དག་ནས་སྤང་བྱ་དང་གཉེན་པོ་ཐམས་ཅད་སྒྲོག་རང་བརྡལ་བའི་དུས་ན་སྣང་བ་མེད་པའི་ཤེས་རབ་ཀྱང་དེར་འཆར། ཟག་པ་ཟད་པའི་མངོན་པར་ཤེས་པ་ཡང་དེའི་དུས་སུ་འོང་བ་ཡིན། དེ་ཙ་ན་ཆོས་སྐུ་མངོན་དུ་གྱུར་ནས་འབད་རྩོལ་མེད་པའི་འཕྲིན་ལས་ཀྱིས། གདུལ་བྱའི་དོན་ཐོགས་པ་མེད་པར་འབྱུང་བ་དེ། དོན་དམ་པའི་བདེན་པ་ཡིན་ཏེ། དེ་ལྟར་བདེན་པ་གཉིས་ཀྱང་རང་གི་སེམས་ཡིན། རྟེན་ཅིང་འབྲེལ་བར་འབྱུང་བ་བཅུ་གཉིས་ཀྱང་རང་གི་སེམས་ཡིན་ཏེ། ལོགས་ན་ཡོད་པ་ལྟ་བུ་མིན།
དེ་སེམས་ཐོག་ཏུ་རྩིས་ན་མ་རིག་པ་ནས། རྒ་ཤིའི་བར་དུ་རྟེན་འབྲེལ་བཅུ་གཉིས་ལུགས་སུ་བྱུང་བ་དང༌། ལུགས་ལས་ལྡོག་པ་ནི་རྒ་ཤི་འགག་པས་སྐྱེ་བ་འགག ། དེ་བཞིན་དུ་རིམ་པ་ལྟར་སོང་བས་མཐའ་མ་འདུ་བྱེད་འགགས་པས། མ་རིག་པ་འགགས་པ་ལ་སོགས་པ་དེ་དག་ཐམས་ཅད་ཀྱང་རང་གི་སེམས་ཡིན། གསུང་རབ་ཡན་ལག་བཅུ་གཉིས་ཀྱང༌། རང་གི་སེམས་ཡིན་པ་མ་གཏོགས་པའི་ལོགས་ཤིག་ན་ཡོད་པ་ལྟ་བུ་མིན། དེས་ན་སེམས་རྟོགས་པ་དེ་བླ་མ་ལ་རག་ལས་པ་ཡིན་པས་བླ་མ་དམ་པས་ཇི་སྐད་བསྟན་པ་བཞིན་དུ་འབད་རྩོལ་དྲག་པོས་ཉམས་སུ་ལེན་ཅིང་མོས་པ་དང་གུས་པ་མཆོག་ཏུ་གྱུར་པ་བྱེད་པ་གལ་ཆེ། དེ་སྐད་དུ་ཡང༌། ཡོན་ཏན་ཐམས་ཅད་རབ་རྫོགས་ཀྱང༌། །
བླ་མ་མེད་ན་སྲིད་ཐར་མིན། ། སྐྱ་བ་འཛིན་པ་མེད་པར་ནི། ། གྲུ་ཡིས་ཕ་རོལ་སྒྲོལ་མི་ནུས། ། ཞེས་པས། འཛིན་མེད་ལམ་གྱི་ཡོན་ཏན་ཐམས་ཅད་རྒྱུད་ལ་རྫོགས་པ་ཡིན་ཡང༌། བླ་མ་མེད་ན། ཞེས་པས། ཡང་དག་པའི་བླ་མ་མཚན་ཉིད་དང་ལྡན་པ་མེད་པར་གྱུར་ན། མཆོག་གི་གོ་འཕང་མི་ཐོབ་ཅིང༌། མྱ་ངན་ལས་འདས་པའི་ཡོན་ཏན་མི་འབྱུང་བས་བླ་མ་མཚན་ཉིད་དང་ལྡན་པ་ཞིག་གལ་ཆེ།
དེ་སྐད་དུ། མགོན་པོ་གང་གིས་ལུང་བསྟན་པ། ། དེ་ནི་རིང་བའི་བླ་མ་ཉིད་ཡིན་ནོ། ། སེམས་ཀྱི་དེ་ཉིད་ཉམས་སུ་མྱོང་བ་ནི། ། ཉེ་བའི་བླ་མ་ཉིད་ཡིན་ནོ། ། དུས་གསུམ་རྒྱལ་བ་བསྐྱེད་པའི་ཕྱིར། ། བླ་ན་མེད་པའི་མ་ཞེས་བྱ། ། ཞེས་པ་ཡིན་པས། རང་སེམས་ཚེ་འདི་ཉིད་ལ་འཁྲི་བ་དང་ཞེན་པ་ཐམས་ཅད་རྦད་ཀྱིས་བཅད་ལ། རང་གིས་ཁས་སླངས་པའི་དམ་ཚིག་དང་སྡོམ་པ་ལ་ནན་ཏན་བྱེད་ཅིང༌།
བསོད་ནམས་ཀྱི་ཚོགས་གསོག་པ་དང༌། དུས་རྒྱུན་ཆད་མེད་པར་བླ་མ་ལ་མོས་གུས་བྱེད་པ་ཞིག་གལ་ཆེ། བྱ་བྱེད་མང་པོ་འཁོར་བ་སྟེ། གཞན་དོན་དུ་བྱེད་ན་ཉེས་པ་མེད། བྱ་བ་ཡིན་པས་བསོད་ནམས་ཀྱི་ཚོགས་གསོག་པ་དང། བླ་མ་དམ་པ་ལ་མོས་གུས་བྱེད་པ་དང༌། ཚུལ་ཁྲིམས་དང་དམ་ཚིག་སྲུང་བ་ལ་སོགས་པ་དེ་དག་ཐམས་ཅད་ལ་བྱང་ཆུབ་ཀྱི་སེམས་ཀྱིས་ཀུན་ནས་བསླངས་ནས། བླ་ནམ་མཁའ་དང་མཉམ་པའི་སེམས་ཅན་གྱི་དོན་དུ་བྱེད་པ་ཞིག་ཤིན་ཏུ་གལ་ཆེ། ལར་ཡང་དུས་ཐམས་ཅད་དུ་རང་སེམས་གཉུག་མའི་ངང་དུ་འཇོག་ཅིང་སེམས་ཅན་ལ་བྱམས་པ་དང་སྙིང་རྗེ་སྒོམ་པ་དང་མ་བྲལ་བ་ཞིག་དགོས། གཉུག་མ་བསྒོམས་ན་རྩ་བ་ཆོད།
བྱམས་དང་སྙིང་རྗེས་བརྒྱན་ན་གཞན་དོན་འབྱུང༌། དུས་གསུམ་སངས་རྒྱས་ཀྱི་བླ་མ་དེ། ། མགོ་ཡིས་ཐོད་བཞིན་སྤྱི་བོས་བཀུར། ། གསུངས་པས་ཧྲིལ་གྱིས་དྲིལ་ན་དེ་ལས་མེད་པས། དེ་བཞིན་དུ་ཐུགས་ལ་བཞག་པར་ཞུ། དེ་དགོས་པ་གར་གལ་ཆེ། ནམ་ཡང་མི་སྡོད་འགྲོ་ཅིས་ཀྱང་མི་ཕན་འཆི་བའི་དུས་སུ་གལ་ཆེ་བ་ཡིན། འདུས་བྱས་ཀྱི་དགེ་བའི་རྩ་བ་ནི་འབྲལ་བའི་ཆོས་ཅན་ཡིན། དེས་ན་འདུས་མ་བྱས་ཤིང་ལྷུན་གྱིས་གྲུབ་པ་ཞིག་གལ་ཆེ་གསུང༌། ། ཨྠིྀ།
༈ །དགེ་བཤེས་གཙང་སྟོན་གྱིས་ཕྱི་ཕྱག་བྱས་པའི་དུས་སུ་ཚོགས་ཆོས་སུ་དེ་རྣམས་གསུངས་པ་ལགས་སོ། ། དགེ་ཞིང་བཀྲ་ཤིས་པར་གྱུར་ཅིག། །། ༄༅། །གཞི་ཆོས་ཉིད་རྣམ་པར་དག་པ་ཞེས་ཀྱང་བྱ། ཐ་མལ་གྱི་ཤེས་པ་ཞེས་ཀྱང་བྱ་བ་དེ། ལམ་ཐབས་སྣ་ཚོགས་ཀྱིས་ཉམས་སུ་བླངས་པས། ཆོས་ཉིད་རང་བཞིན་གྱིས་རྣམ་པར་དག་པ་གཞི་ཐོག་ཏུ་ཕེབ་པ་ལ་འབྲས་བུ་ཆོས་སྐུར་མིང་བཏགས་པ་ཡིན་གསུངས་སོ། ། ཡང་དག་དོན་ལ་ཁས་ལེན་མེད། ། གཉུག་མའི་སེམས་ལ་ངོས་བཟུང་མེད། ། འདུས་བྱས་ཀྱི་ཆོས་ལ་བློ་གཏད་མེད། ། སྒྱུ་མའི་ལུས་ལ་སྙིང་པོ་མེད། །
མི་རྟག་ཚེ་ལ་ཡིད་བརྟན་མེད། ། གསུངས། མི་གཡོ་བ་རྣམ་པ་གསུམ་ལ། ཉོན་མོངས་པ་དུག་གསུམ་གྱི་མི་གཡོ་བ། ཏིང་ངེ་འཛིན་ཉམས་ཀྱི་མི་གཡོ་བ། རྫུན་པོ་ཆེ་ཚིག་གི་མི་གཡོ་བ་ཞིག་དགོས་གསུངས། ལས་ངན་གྱི་འཕྲུལ་འཁོར་ཡ་ཆ། ། གྲོགས་ངན་གྱི་གྲིབ་མ་འགོ་སྐྱེན། ། ཚེ་འདིའི་བསླུ་བྲིད་ཐབས་མཁས། ། ཆོས་བརྒྱད་ཀྱི་འཇའ་ཚོན་བཀྲག་གསལ། །
འཚོ་བ་སྦྱོར་ན་ཡོན་བདག་ཡིན། ། དགེ་ལ་བསྐུལ་ན་གྲོགས་པོ་ཡིན། ། ཡོན་ཏན་བསྐྱེད་ན་བླ་མ་ཡིན། ། བློ་ཆོས་ལ་འགྲོ་ན་བསོད་ནམས་ཡིན། ། རྙེད་བཀུར་ཕལ་ཆེར་བསླུ་བྲིད་ཡིན། ། རང་སེམས་རྟོགས་ན་སངས་རྒྱས་ཡིན། ། འཁྲུལ་བ་དག་ན་ཆོས་སྐུ་ཡིན། ། མ་དག་པའི་འཁྲུལ་སྣང་ལ་དམྱལ་བའི་སེམས་ལྕགས་བསྲེགས་ཀྱི་ས་གཞིར་འཆར་བ་ལ་སོགས་པ་རྣམས་ཡིན། འཁྲུལ་བའི་དག་སྣང་ལ་བསྐྱེད་རིམ་བརྟན་པ་རྣམས་ལ་སྣང་བ་ཐམས་ཅད་ཡི་དམ་ལྷར་གསལ། དག་པའི་འཁྲུལ་སྣང་རང་སེམས་ཀྱི་རྩ་བ་ཆོད་པ་སྣང་བ་རྨི་ལམ་སྒྱུ་མ་ཙམ་དུ་འཆར།
དག་པའི་དག་སྣང་སྣང་བ་ཆོས་སྐུར་འཆར་གསུངས། ཆོས་རྗེ་རིན་པོ་ཆེའི་ཞལ་ནས་ནི། ། ཕྱག་རྒྱ་ཆེན་པོའི་རང་ཉམས་དང༌། ། རྩ་རླུང་དབུ་མའི་བདེ་ཉམས་དང༌། ། སྟོང་པར་གོ་བའི་བློ་ངོ་གསུམ། ། ཁམས་གོང་མ་གསུམ་གྱི་ས་བོན་ཡིན། ། རིན་པོ་ཆེའི་ཡིས་བཀའ་བསྩལ་ གསུངས། ། ཨྠིྀ། ། ༈ སྣང་བ་ཡུལ་གྱི་སྣ་རྩེ་དང༌། ། སྟོང་པ་དུས་ཀྱི་སྣ་རྩེ་དང༌། །
ཉམས་མྱོང་བདེ་བའི་སྣ་རྩེ་དང༌། ། དེ་གསུམ་ཁྲིད་ཀྱི་བྱེ་བྲག་ཡིན། ། གོང་མས་ཐབས་སུ་འཁྲིད་པ་ཡིན། ། འོག་མས་ཤེས་རབ་ཏུ་ཁྲྀད་པ་ཡིན། ། དེ་འོག་ཟུང་འཇུག་ཁོ་ནའོ། ། བསགས་པ་ཆེ་ཆུང་བྱེ་བྲག་ཡིན། ། ཨྠིྀ། ། ༈ ཚུལ་ཁྲིམས་བསྲུངས་ན་གྲགས་སྙན་འཕེལ། ། བྱམས་སྙིང་རྗེ་བསྒོམས་ན་གཞན་དོན་འཕེལ། ། འོད་གསལ་བསྒོམས་ན་རྩ་བ་ཆོད། །
ཞེན་པ་ལོག་ན་ནོར་དང་འཕྲད། ། ཨྠིྀ། ། ༈ ཕྱག་རྒྱ་ཆེན་པོ་བསྒོམས་པ་ལ། ། གང་དག་རབ་འབྲིང་གསུམ་ཡོད་དེ། ། རབ་ལ་སྒོམ་ཅིག་ཅར་དུ་སྐྱེ་བ་ཡིན། ། འབྲིང་ལ་ཐོད་རྒལ་དུ་ ཉམས་ལ་འཕར་འཇུག་ཆེའོ་ སྐྱེ་བ་ཡིན། ། ཐ་མ་རིམ་གྱིས་སྐྱེ་བ་ཡིན། ། རྣལ་འབྱོར་བཞི་ཡི་ཚུལ་དུ་སྐྱེ། ། དེ་ལ་རྩེ་གཅིག་རྣལ་འབྱོར་ནི། ། ཞི་གནས་ ཉམས་བྱུང་ན་དགའ་བ་བྱུང་ན་མི་དགའ་ ཉམས་ཀྱི་ཆ་ཡིན་ཏེ། །
རེས་ཡོད་རེས་མེད་འོང་བ་ཡིན། ། སྤྲོས་བྲལ་དག་གི་རྣལ་འབྱོར་ ཉམས་འབྱུང་ལ་བྱུང་ མེད་ནི། ། སེམས་སྤྲོས་དང་བྲེལ་བར་ཁོ་ཐག་ཆོད། ། དེ་ཡང་སྣང་བ་ལ་ཐེ་ཚོམ་ཟ། ། སྣང་སེམས་མེད་དུ་རྟོགས་པ་ནི། ། དུ་མ་རོ་གཅིག་རྣལ་འབྱོར་ཡིན། ། མ་ ཡེངས་པའི་དུས་སུ་རྟོགས་པ་རང་གར་ཤོང་བས་ ཡེངས་པ་དེ་གདམས་ངག་ཡིན། ། མཉམ་རྗེས་ མཉམ་རྗེས་མེད་པའོ་ མེད་པའི་དུས་དག་ཏུ། ། བསྒོམ་དུ་མེད་པའི་རྣལ་འབྱཽར་གསུངས། ། ཨྠིྀ། །
༈ ཡིད་ཆེས་པ་ནི་གོ་བ་ཡིན། ། ཉམས་སུ་མྱོང་ན་རྟོགས་པ་ཡིན། ། གཉིས་སུ་མེད་ན་རྟོགས་ལྡན་ཡིན། ། གསུངས་སོ། ། ཨྠིྀ། ། ༈ ཆོས་ཁ་དང་ཚིག་ཕྱིར་མ་འབྲངས་པར་རིག་པ་གོ་ན་སངས་རྒྱས་ཡིན། སྐྱེ་མེད་ལ་གནས་ན་ཆོས་སྐུ་ཡིན། ། འགག་མེད་ལ་སྤྱོད་ན་ལོངས་སྐུ་ཡིན། ། ངོས་བཟུང་མེད་པ་སྤྲུལ་སྐུ་ཡིན། ། སྐུ་གསུམ་དབྱེར་མེད་རང་སེམས་ཡིན། །
རིན་པོ་ཆེ་བས་དེ་སྐད་གསུངས། ། ལས་དང་བྱ་བ་ཐམས་ཅད་ཀུན། ། མ་ནམ་མཁའ་མཉམ་པའི་དོན་དུ་བྱ། ། དུས་དང་རྣམ་པ་ཐམས་ཅད་དུ། ། བླ་མ་སྙིང་གི་དཀྱིལ་དུ་བསྒོམ། ། བསགས་དང་མོས་པའི་དགེ་བ་རྣམས། ། འགྲོ་དྲུག་སེམས་ཅན་དོན་དུ་བསྔོ། ། གསུངས་སོ། ། འདས་དང་མ་འོངས་ད་ལྟར་གྱི། ། དུས་གསུམ་བསགས་པའི་དགེ་བ་དེས། །
ཕ་མ་ལ་སོགས་འགྲོ་དྲུག་རྣམས། ། སངས་རྒྱས་མྱུར་དུ་ཐོབ་པར་ཤོག ། ཤུ་བྷཾ།། །། ༈ ཨོཾ་སྭ་སྟི། ཤ་ཐབས་ཀྱིས་རྒྱལ་པོས་ལུས་སྟོབས་འཕེལ། ། ཆང་ཤེས་རབ་ཀྱིས་རྒྱལ་མོས་མྱོས་སུ་བཅུག ། མོ་ཤ་ཁྲག་ཅན་གྱི་དབང་སོང་ན། ། བུ་ཆོས་དང་འབྲལ་བར་ཐེ་ཚོམ་མེད། ། འགོལ་བུ་བའི་དཔོན་ཁམས་སུ་འགྲོ་བ་ལ་གསུངས་སོ། ། ཨྠིྀ། །
༈ བཤད་པ་པཎྜི་ཏ་འདྲ་ཡང༌། ། འགག་དང་ཉ་ག་སྤོང་བྱེད་ན། ། ནེ་ཙོ་ཅོད་པན་འདོན་པ་ཡིན། ། ཚིག་ལ་རྣོ་སྟེ་དོན་ལ་རྟུལ། ། གསུངས་སོ། ། ཨྠིྀ། ། ༈ ཐབས་རིག་པའི་ངང་ལ་བཞག་གྱུར་པས། ། ཤེས་རབ་རིག་པ་ནང་ནས་ངེས། ། ཐམས་ཅད་རིག་པའི་ངང་དུ་གྲོལ། ། གཅིག་ཤེས་ཀུན་ལ་མཁས་པར་འགྱུར། །
གསུངས་སོ། ། བཀའ་བརྒྱུད་སྡེ་བཞི་དང་སྡེ་སྣོད་གསུམ། ། སེམས་གསུམ་རྒྱལ་བའི་དཀྱིལ་འཁོར་འདི། ཁོ་རང་བཞིན་མེད་པར་མ་གོ་ན། ། སྨན་མ་ཞུ་བ་ཡང་དུག་ཏུ་གྱུར། ། གསུངས་སོ། ། རང་ལུས་ཡི་དམ་ལྷ་རུ་བསྒོམ། ། སེང་གེ་བརྒྱད་ཀྱི་ཁྲི་སྟེང་དུ། ། དུས་གསུམ་བདེ་གཤེགས་རིན་ཆེན་བསྒོམ། ། གང་འདོད་གསོལ་བ་བཏབ་གྱུར་ན། །
དགོས་འདོད་ཡིད་བཞིན་ནོར་བུ་འདྲ། ། མཆོག་དང་ཐུན་མོང་དངོས་གྲུབ་ཀྱང༌། ། ཚེ་འདི་ཉིད་ལ་ཐོབ་པར་འགྱུར། ། དེ་ལྟར་ཐུགས་ལ་བཞག་པར་ཞུ། ། གསུངས་སོ། ། ལས་ངན་གྱི་འཁྲུལ་འཁོར་ཡ་ཆ། ། གྲོགས་ངན་གྱི་དྲི་མ་འགོ་སྐྱེན། ། ཚེ་འདིའི་བསླུ་བྲིད་ཐབས་མཁས། ། ཆོས་བརྒྱད་འཇའ་ཚོན་བཀྲག་གསལ། ། གསུངས་སོ། །
ཐབས་རིག་པའི་ངང་ལ་བཞག་གྱུར་པས། ། ཤེས་རབ་རིག་པ་ནང་ནས་ངེས། ། ཐམས་ཅད་རིག་པའི་ངང་དུ་གྲོལ། ། གཅིག་ཤེས་ཀུན་ལ་མཁས་པར་འགྱུར། ། གསུངས་སོ། ། ལྟ་བ་ཉམས་པའི་སྒོམ་ཆེན་དེ། ། ཚེ་འདི་ལ་སྦྲང་མ་བཞིན་དུ་ཆགས། ། སྙན་གྲགས་ཤ་བ་བཞིན་དུ་ཤོར། ། གསོག་འཇོག་བྱི་བ་བཞིན་དུ་བྱེད། ། སྒོམ་པ་ཉམས་པའི་སྒོམ་ཆེན་དེ། །
བདེ་སྟོང་འཚོལ་བའི་རྩོལ་སྒྲུབ་ཀྱིས། ། བྲག་ཕུག་རྗེས་ཀྱིས་འགེངས་པར་བྱེད། ། ཟ་ལ་དགའ་ཞིང་འདུག་མི་ཚུགས། ། སྤྱོད་པ་ཉམས་པའི་སྒོམ་ཆེན་དེ། ཁས་བླངས་རྣམས་ལ་རྩིང་ཆོས་བྱེད། ཁྱིམ་པ་རྣམས་དང་གྲོས་བསྟུན་ནས། ། ཕྱི་ནང་ཆགས་པའི་ཕད་ཚེར་ཚུད། ། གསུངས་སོ། ། སྐུ་ནི་རྣམ་པར་སྣང་མཛད་ལ། ། གསུང་ནི་སྣང་བ་མཐའ་ཡས་ཏེ། །
ཐུགས་རིག་པ་ཆ་གཅིག་མངའ་བ་དེ། ། མི་བསྐྱོད་རྒྱལ་པོའི་ངོ་བོ་ཡིན། ། སྐུ་མཐོང་བ་ཙམ་ནས་འཛུམ་གྱིས་བསུ། ། གསུང་ཐོས་པ་ཙམ་ལ་མོས་གུས་བྱ། ། མཛད་སྤྱོད་ཅི་བྱེད་ཐམས་ཅད་ལ། ། སྤྲུལ་པའི་སྐུ་ནི་ངེས་ཤེས་བསྐྱེད། ། ཀུ་རེ་ཀྱལ་ཀའི་ཆེད་དུ་ཡང༌། ། སྒོ་གསུམ་ཁྱད་གསོད་མ་སྤངས་ན། ། ཉམས་བདེ་གསལ་སྐྱེ་བ་དཀའ་བ་ཡིན། ། དྲན་པ་ཆོས་རྗེ་རིན་ཆེན་གསུངས། །
ཨྠིྀ། ཤུབྷཾ།། །། ༈ སྔོན་གཟུང་འཛིན་མུན་པ་འཁྲིག་དུས་སུ། ། ཚོགས་གཉིས་གསོལ་འདེབས་སྦྲེལ་མར་བཏབ། ། ད་ལྟ་འོད་གསལ་མཐའ་སྤངས་བདེ། ། སྒོམ་མཉམ་རྗེས་དབྱེ་བ་བྱུང་དུས་སུ། ། རྣམ་སྨིན་ལུས་ལ་འདག་ཆལ་བྱས། ། ད་ལྟ་རྩོལ་བྲལ་གཉུག་མ་བདེ། ། སྔོན་ཆོས་བརྒྱད་སྤུ་རིས་བོད་དུས་སུ། ། སྒོམ་གསུམ་བསྡམས་ཤིང་གཞན་སྤྱོད་བསྟུན། །
ད་ལྟ་ལེགས་ཉེས་རྟོགས་པ་ཞི། ། གསུངས་སོ། ། སྒྱུ་མ་ལུས་འདི་བཟོད་བསྲན་ཆུང༌། ། དཀའ་ཐུབ་ནུས་པ་དཀའ་དེར་གདའ། ། ཡང་དག་དོན་ལ་ཐེ་ཚོམ་ཟ། ། ངེས་ཤེས་སྐྱེ་བ་དཀའ་དེར་གདའ། ། ནག་པོའི་བདུད་འདི་མགོ་མོ་རྒོད། ། ཆོས་མཐར་སྐྱོལ་བ་དཀའ་དེར་གདའ། ། གསུངས་སོ། ། ཨྠིྀ། །
ཤུབྷཾ།། །། ༄༅། །བདེ་བར་གཤེགས་པ་སྟག་ལུང་ཐང་པའི་ གདམས་ངག་བཞུགས་སོ། ། ཆོས་རྗེ་རིན་པོ་ཆཻའི་ཞལ་ནས། རྒྱུ་ཕྱག་རྒྱ་ཆེན་པོ། ལམ་ཕྱག་རྒྱ་ཆེན་པོ། འབྲས་བུ་ཕྱག་རྒྱ་ཆེན་པོ་ཡིན་གསུངས། ཡང་ན་རྒྱུ་ཕྱག་རྒྱ་ཆེན་པོ། ལམ་ཕྱག་རྒྱ་ཆེན་པོ། སྐུ་ཕྱག་རྒྱ་ཆེན་པོ། འབྲས་བུ་ཕྱག་རྒྱ་ཆེན་པོ་ཡིན་གསུངས།
དེ་ལ་རྗེ་སྒམ་པོ་པའི་བཞེད་པས། རྒྱུ་གཏུམ་མོ། ལམ་འོད་གསལ་མི་རྟོག་པ་གསུམ་སྐྱེས་པ། དེ་བསྐྱངས་པས་འབྲས་བུ་སྐུ་གསུམ་འགྲུབ་པ་བཞེད། ཆོས་རྗེ་རིན་པོ་ཆེ་རྒྱུ་ཐམས་ཅད་ལ་གནས་པའི་སེམས་ཉིད། ཡང་ན་རྒྱུ་ནི་ཚོགས་བསགས་པ་ཡིན། ལམ་དམིགས་པ་ལ་སོགས་འཇོག་ཐབས་གཟུགས་མེད་ལྟར་བསྒོམས་པས་འཆར་རྒྱུ་ཞིག་འོང་བ་ཡིན། སྐུ་མྱོང་བའི་གནས་སྐབས་སུ་རྟོགས་རྒྱུ་ཞིག་འོང་བ་ཡིན། འབྲས་བུ་དེ་ཐམས་ཅད་དག་པ་ལས་སྐུ་གསུམ་འགྲུབ་པ་ཡིན་གསུངས། ཆོས་རྗེ་རིན་པོ་ཆེའི་ཞལ་ནས།
མཆོག་གི་ཐུན་མོང་རྩ་བ་བླ་མ་དེ། ། མེ་ཏོག་ཐོད་བཞིན་བཀུར་ལགས་ན། ། ཉམས་རྟོགས་འཕེལ་བས་ཉམས་ལ་ཤར། ། གསུངས་པས། མཆོག་ཐུན་མོང་གི་དངོས་གྲུབ་ཐམས་ཅད་ཐོབ་པར་བྱེད་པ་ལ་བླ་མ་དགོས། དེ་ལ་ཐུན་མོང་གི་ཚན་གཅིག་རྫས་དང་སྔགས་དང་འཁྲུལ་འཁོར་གྱི་འོང་བ་ལ་ཡང་བླ་མ་དགོས། དེ་མོས་གུས་མཐོ་དམན་བག་ཙམ་གྱིས་མ་བྱུང་བའི་ལོ་རྒྱུས་མང་དུ་འདུག་ན། སློབ་དཔོན་ནག་པོ་སྤྱོད་པ་བ། འཁོར་བྱེ་བ་ཙམ་གྱིས་ནི་བསྐོར། གདུགས་བདུན་བསྐོར་མི་མེད་པར་ནམ་མཁའ་ལ་འཁོར།
ཌཱ་མ་རུ་བདུན་བདུན་གྱི་སྒྲ་དཀྲོལ་མི་མེད་པར་ནམ་མཁའ་ལ་གྲགས་ན། ཆུ་འོ་ནཻ་རཉྫ་ན་ལ་མ་བྱིང་ནས་ཕར་གཤེགས་པའི་དུས་སུ། སློབ་དཔོན་ཛ་ལནྡྷ་ར་བས་ཀྱང་ང་རང་དྲག་གམ་སྙམ་ཙ་ན། དེ་ན་མར་བྱིང་བའི་ལོ་རྒྱུས་འདུག་པས། ཐུན་མོང་གི་དངོས་གྲུབ་ལ་ཡང་བླ་མ་དགོས་པས། མཆོག་གི་དངོས་གྲུབ་ལ་བླ་མ་མ་གཏོགས་པ་གཞན་གང་གིས་ཡང་མི་འོངས། དེ་ལ་སྐྱེ་བོ་ཀུན་དང་ཇོ་བོ་བཀའ་གདམས་པ་ཀུན་གྱིས་ཀྱང་བླ་མའི་མོས་གུས་འདི་གསུངས་པ་དང༌། བླ་མ་སངས་རྒྱས་ཀུན་དང་མཉམ་གསུངས་ཏེ། དོན་ལ་ཐུན་མོང་བྱེད་པ་ཡིན། འོ་སྐོལ་གྱི་བཀའ་སྲོལ་འདི་བླ་མའི་མོས་གུས་ཀྱི་ལམ་ཡིན་ན།
བླ་མ་ནཱ་རོ་པའམ། བདེ་གཤེགས་རིན་པོ་ཆེ་རྣམ་གཉིས་ཀྱིས། དཀའ་བ་སྤྱད་པས་མཆོག་ཐུན་མོང་གི་དངོས་གྲུབ་ཇི་ལྟར་ཐོབ་ང་བས་ཁྱེད་རང་རྣམས་ཞིབ། དེ་ལ་བླ་མ་ལ་ཡང་ཕྱིའི་བླ་མ། ནང་གི་བླ་མ། གསང་བའི་བླ་མ། དེ་ཁོ་ན་ཉིད་ཀྱི་བླ་མ་བྱ་བ་བཞིར་འོང་བ་ཡིན། ཕྱིའི་བླ་མ་དགེ་བའི་བཤེས་གཉེས་རྣམ་པ་བྱོན་པ་དེ་ཡིན། དེ་ལ་མོས་གུས་བྱས་ཤིང་གདམས་ངག་ཉམས་སུ་བླངས་པས། རྩ་བ་ཆོད་པ་དེ་ནང་གི་བླ་མ་ཡིན།
དེ་ལྟར་ཉམས་སུ་བླངས་པ་དེ་ཉིད་ཉམས་སུ་མྱོང་བ་ཞིག་འོང་བ་དེ་གསང་བའི་བླ་མ་ཡིན། དེ་ལྟར་བྱས་པས་མཚན་ཉིད་གཉིས་མེད་དུ་གྱུར་ཙ་ན་དེ་ཁོ་ན་ཉིད་ཀྱི་བླ་མ་ཡིན། དེ་ལྟར་འོང་བའི་གནད་ཀ་ཡང་བླ་མ་སེམས་ཡིན་པའི་གནད་ཀས་འོང་བ་ཡིན། སློབ་དཔོན་སེམས་ཀྱི་རྒྱལ་པོ་ཡིན། ། འདི་ནི་རང་རིག་བཞི་པའི་དབང༌། ། འདི་ལ་མཆོད་ཅིང་བསྟོད་པར་འོས། ། འདིས་ནི་ཐམས་ཅད་འགྲུབ་པར་འགྱུར། ། ཞེས་པ་དང༌། མགོན་པོ་གང་གི་ལུང་བསྟན་པ། ། རིང་བའི་བླ་མ་ཉིད་ཡིན་ནོ། །
དེ་ཉིད་ཉམས་སུ་མྱོང་བ་ནི། ། ཉེ་བའི་བླ་མ་ཉིད་ཡིན་ནོ། ། དུས་གསུམ་རྒྱལ་བ་བསྐྱེད་པའི་ཕྱིར། ། བླ་ན་མེད་པའི་མ་ཡིན་ཅེས། ། འདི་ཀུན་གྱིས་ཀྱང་ལན་རེ་གོ་ཐང་སྟེ། མ་བཟླས་ཚེ་མི་གོ ། ཕྱིའི་བླ་མ་ལ་གསོལ་བ་བཏབ་པས་རྩ་བ་ཆོད། རིགས་དྲུག་གི་གཡང་ས་ཁེགས། ལས་ཀྱི་ཞགས་པའི་ལུས་མི་ལེན། རྒྱུ་འབྲས་རགས་པའི་ཆ་ཞིག་ཤེས་ནས་འོང་བ་ཡིན།
ངན་སོང་གསུམ་ལ་འཇིགས་པ་མེད་པ་ཞིག་འོང་བ་ཡིན། ལུས་ཀྱང་སྨོན་ལམ་གྱི་ལུས། ཏིང་ངེ་འཛིན་གྱི་ལུས། འཕྲིན་ལས་ཀྱི་ལུས་བྱ་བ་གསུམ་དུ་འོང་བ་ཡིན། དེ་ལ་རྩ་བ་ཆོད་པའི་དུས་སུ་སྨོན་ལམ་གྱི་ལུས་བྲམ་ཟེའམ། རྒྱལ་རིགས་སེམས་ཅན་གྱི་དོན་ནུས་པ། རང་སྨོན་ལམ་གང་བཏབ་ཏུ་སྐྱེ་བ་ཡིན། གསང་བའི་བླ་མ་བྱ་བ་དེ་ཉིད་ཉམས་སུ་མྱོང་བའི་དུས་སུ། ཕྲ་བ་རྒྱུ་འབྲས་མངོན་དུ་གྱུར། རྡོ་རྗེ་ལུས་ཀྱི་འདུག་ཚུལ་ཤེས་པས་འཕྲིན་ལས་བཞི་འགྲུབ་པའམ་རྒྱུའང་དེ་ཙམ་ནས་འོང༌།
སེམས་ཅན་གྱི་དོན་ཆགས་ཐོགས་མེད་པར་དེར་འབྱུང་བ་ཡིན། འདིའི་དུས་སུ་ཏིང་ངེ་འཛིན་གྱི་ལུས་རང་གར་འདོད་ཀྱི། སར་ཏིང་ངེ་འཛིན་གྱི་བསྒྱུར་ཁས་སྐྱེ་བ་ཡིན། བསམས་ཤིང་སྲིད་པར་སྐྱེ་བའི་དུས་ཡིན། བསམས་ཤིང་སྲིད་པར་སྐྱེ་བ་ལ་རྟོག་པ་མེད། འདུན་པས་སྐྱེ་བ་ཡིན་ཟེར་ཏེ། རྟོག་པ་དང་འདུན་པའི་གོ་བ་མ་ཤེས་པ་ཡིན། དེ་ལྟར་ཉམས་སུ་བླངས་པས་གཉིས་སྣང་གི་མཚན་མ་དག་ནས། མཚན་ཉིད་གཉིས་སུ་མེད་པར་གྱུར་ཙ་ན་དེ་ཁོ་ན་ཉིད་ཀྱི་བླ་མ་ཟེར་བ་ཡིན། དེའི་དུས་སུ་འཕྲིན་ལས་ཀྱི་ལུས་ས་བཅུའི་དབང་ཕྱུག་མན་ཆོད་མནར་མེད་པའི་སེམས་ཅན་དམྱལ་བ་ཡན་ཆད་གང་ལ་གང་འདུལ་དུ་དེ་ལ་དེར་སྟོན་གྱིས་འཆར་བ་ཡིན།
གང་ལ་གང་འདུལ་ཟེར་ནས་སེམས་ཅན་སྡུག་བསྔལ་ཅན་ཅིག་མཐོང་སྟེ། སེལ་བར་བྱེད་པའི་ལུས་ཤིག་ལེན་པ་མིན། སོ་སོ་རང་རང་གི་སྣང་བར་འཆར་བ་ཡིན། དེ་ལྟར་འོང་བ་ལའང་ཕྱིའི་བླ་མ་ལ་མོས་གུས་བྱས་པས་འོང་བ་ཡིན་པས། ཤི་མ་ཤི་མེད་པར་གསོལ་བ་སིང་སིང་འདེབས་ཤིང་སེམས་ཀྱི་ངང་ཉིད་ལ་འཇོག་པར་ཞུ་ཞིག ། ཆོས་རྗེ་རིན་པོ་ཆེའི་ཞལ་ནས། ཆོས་རྟོགས་པ་ཞིག་གི་ནང་ཁོངས་ན། ཡོན་ཏན་གྱི་ཆོས་རྣམས་ལྡོག་པ་བརྩི་གསུངས། ཆོས་ལ་སྡེ་སྣོད་གསུམ་གསུང་རབ་ཀྱི་ཚོགས་དཔག་ཏུ་མེད་པ་ཞིག་ཡོད་ཀྱང༌། སེམས་བདག་འཛིན་རྟོགས་པའི་ཐབས་མ་གཏོགས་གཞན་མེད།
དེ་ལ་སྟོང་པ་བྱས་པས་ཕ་བོང་ཕུད་པའི་སྟོང་པའམ། ཉི་ཚེ་བའི་སྟོང་པའམ། མདུན་གྱི་ས་ཕུང་གཅིག་དང་དུ་བྲལ་གྱིས་བཤིག་ནས་མེད་པར་བྱས་པའི་སྟོང་པ་ལྟ་བུ་ཞིག་ལ་མི་ཟེར། དེ་གང་སྟོང་ན་བདག་འཛིན་གཏོང་དགོས། བདག་འཛིན་སྟོང་པར་རྟོགས་ཙ་ན། ཡོན་ཏན་གྱི་ཆོས་རྣམས་དེ་ལ་ཚང་བའམ་རྟོགས་པར་བརྩི་བ་ཡིན་ཏེ། དེ་ལ་སྐྱབས་སུ་འགྲོ་བ་ཐུན་མོང་བའི་དབང་དུ་བྱས་ཀྱང༌། སངས་རྒྱས་ཆོས་དགེ་འདུན་གསུམ་དེ་ལ་ཚང་བ་ཡིན། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཡང་དེ་ལ་ཚང་བ་ཡིན། དེ་ལ་སྣང་བ་འདི་ལ་འགས་ཡུལ་དུ་བྱེད།
འགས་སེམས་ཀྱི་འོད་དུ་བྱེད། འགས་སྣང་བ་རང་དུ་བྱེད། འགས་རང་སྣང་དུ་བྱེད་ཀྱང་རྩ་བ་བདག་འཛིན་རིག་རིག་ཏུར་ཏུར་པོ་འདི། རྣ་བ་ལ་ལམ་བྱུང་སྒྲའི་བྱེ་བྲག་རྣམས་བྱུང༌། མིག་ལ་ལམ་བྱུང་གཟུགས་ཀྱི་བྱེ་བྲག་རྣམས་བྱུང༌། དེའི་རང་བཞིན་སྐྱེ་བ་མེད་པ་ཞིག་ཡིན། དེ་ལྟར་སྒོ་ལྔའི་ཡུལ་དུ་སྣང་བ་དེ་ལ་མཚན་ཉིད་མེད་པ་ཟེར་བ་ཡིན། དེ་གཉིས་སུ་མེད་པ་དེ་ལ་ངོ་བོ་ཟེར་བ་ཡིན། དེ་ལྟར་རྟོགས་ན་སྣང་བ་རང་ཡང་སེམས་མ་གཏོགས་ལོགས་ན་མེད། ཡོན་ཏན་མཐོ་ཤོས་སངས་རྒྱས་པ་ཡིན་ཏེ།
བཅོམ་ལྡན་འདས་མྱ་ངན་ལས་འདའ་ཁར། ས་བཅུའི་བྱང་ཆུབ་སེམས་དཔའ་སངས་རྒྱས་གང་ལ་བཙལ་ཞུས་པས། སེམས་རྟོགས་པ་ན་ཡེ་ཤེས་ཡིན་པས། སངས་རྒྱས་གཞན་དུ་མི་བཙལ་བའི་འདུ་ཤེས་རབ་ཏུ་བསྒོམ་པར་བྱའོ། ། གསུངས་པས་སེམས་རྟོགས་པ་དེ་རང་སངས་རྒྱས་ཡིན། མ་གི་སྐྱབས་སུ་འགྲོ་བ་ཐུན་མོང་བའི་ཡུལ། སངས་རྒྱས་དཀོན་མཆོག་འདའ་ཁ་ཡེ་ཤེས་ཀྱི་ལུང་དེས་ཤེས། ཆོས་ལ་རྟོགས་པའི་ཆོས་དེ་རང་ཡིན། སྒྲུབ་པའི་ཆོས་འཕགས་པའི་ལམ་ཡན་ལག་བརྒྱད་རྟོགས་པ་དེ་རང་ལ་ཐད་སོར་ཐད་སོར་བརྩི་བ་ཡིན། ལུང་གི་ཆོས་ཉོན་མོངས་པ་སྤོང་བའི་གཉེན་པོར་འགྲོ་བ་དེ་ལ་ཟེར་བ་ཡིན།
དགེ་འདུན་སྟོང་ཉིད་སྙིང་རྗེ་འདྲེས་པ་ཡང་དག་པའི་དགེ་འདུན་ཡིན་པས། སྐྱབས་གནས་དཀོན་མཆོག་གསུམ་ཡང་དེར་ཚང༌། བསླབ་པ་གསུམ་ཡང་ཉོན་མོངས་པ་དུག་གསུམ་ཞི་བ་དེ་ལ་བརྩི་བ་ཡིན། ལོགས་ན་མེད། སྡེ་སྣོད་གསུམ་ཡང་དེར་ཚང་བ་ཡིན། རྒྱུད་སྡེ་བཞི་ཡང་དེར་ཚང་བ་ཡིན། ལམ་ཕ་རོལ་ཏུ་ཕྱིན་པ་དྲུག་ཀྱང་ཤེས་རབ་ཀྱི་ཕ་རོལ་དུ་ཕྱིན་པའི་ཚོགས་དང་ཐ་སྙད་ཅིག་ཤེས་པ་ལ་མི་ཟེར། ཆོས་ཐམས་ཅད་ཀྱི་རང་བཞིན་སྐྱེ་བ་མེད་པར་རྟོགས་པ་དེ་ཡིན། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་པས། ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། །
གསུངས་པས། དེ་ལམ་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན། དེའི་ངང་ལ་གནས་པ་དེ་ལ་བསམ་གཏན་གྱི་ཕ་རོལ་ཏུ་ཕྱིན་པ་ཟེར་བ་ཡིན། བརྩོན་འགྲུས་ཀྱང་ཙབ་ཙུབ་མང་པོ་བྱེད་པ་དེ་ལ་ཟེར་བ་མིན། རྒྱུན་ཆད་མེད་པ་དེ་ལ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཟེར་བ་མིན། གདུག་སེམས་ཀྱི་རྩ་བ་ཞི་བ་དེ་བཟོད་པའི་ཕ་རོལ་ཏུ་ཕྱིན་པ་ཟེར་བ་ཡིན། ཆགས་སྡང་གི་ལས་མི་བསགས་པ་དེ་ལ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཟེར་བ་མིན། ཕྱི་ནང་གི་ཆགས་ཞེན་མེད་པ་དེ་ལ་སྦྱིན་པའི་ཕ་རོལ་ཏུ་ཕྱིན་པ་ཟེར་བ་མིན། དེ་ལྟར་ངོ་བོ་གཅིག་ལ་ལྡོག་པ་བརྩི་བ་མིན། དེ་ནས་ཚོགས་ལམ་ཆོས་བཅུ་གཉིས།
སྦྱོར་ལམ་ཆོས་བཅུ། མཐོང་ལམ་ཆོས་བདུན། སྒོམ་ལམ་ཆོས་བརྒྱད། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཡང་འདིར་ཚང་བ་ཡིན། དེ་ལ་དབང་བསྐུར་ཟེར་བ་ཡང་རིག་པ་འདི་རང་ལ་ཟེར་བ་ཡིན། དེ་མིན་ཆུ་ཐིགས་གཅིག་མགོར་བླུགས་པས་དགུན་ཡིན་ན་གྲང་བ། མིན་པ་ཅང་མི་མཆི། དབང་གི་ཡོན་ཏན་ཡང་རྟོགས་པ་དེ་རང་གི་ཡོན་ཏན་སྐྱེ་ཚུལ་ལ་བརྩི་བ་ཡིན། སེམས་བསྐྱེད་ཀྱང་སེམས་སྟོང་པར་རྟོགས་ནས་བསྐྱེད་རྒྱུ་མེད་པ་ཞིག་ལ་ཟེར་བ་ཡིན། ཡུལ་དང་ཡུལ་ཅན་དགོངས་སུ་གསོལ་བས་སེམས་མི་སྐྱེ།
སྟོང་ཉིད་སྙིང་རྗེ་འདྲེས་ན་སེམས་བསྐྱེད་དེ་ཡིན། དེ་ལྟར་ཡོན་ཏན་གྱི་ཆོས་ཐམས་ཅད་རྟོགས་པ་གཤའ་མ་ཞིག་ཡོད་ན་དེ་ལ་ཚང་བ་ཡིན། དེ་སྐྱེ་བར་བྱེད་པ་བླ་མ་ལ་རག་ལས་པས། བླ་མ་བྱས་པས་ཀྱང་རྗེ་བཙུན་རིན་པོ་ཆེ་སུ་ཐོད་ཐོད་ལ་བྱས་པས་མགོ་འཛིན་ཨེ་ཡོང་མིན་པ་ཅང་མི་མཆི། དུས་གསུམ་བདེ་གཤེགས་རིན་པོ་ཆེ་ལ་གསོལ་བ་སིང་སིང་བཏབ་ན་རྟོགས་རྒྱུ་ཞིག་དེ་ལྟར་འགྱུར་བ་ཡིན་དེ་ཙ་ན། དྲན་དང་རིག་པའི་རྣམ་པ་ཀུན། ། ཆོས་སུ་ཐིམ་ན་སྤང་བླང་བྲལ། ། གསུངས་པས། དགག་སྒྲུབ་སྤངས་ཐོབ་ཐམས་ཅད་དང་བྲལ་ནས། རང་དོན་དང་གཞན་དོན་ཕུན་སུམ་ཚོགས་པ་དེ་འོང་བ་ཡིན།
དེ་གར་གལ་ཆེ་ན་ནམ་འཆི་བའི་དུས་སུ་གལ་ཆེ་བས་དེ་བཞིན་ཐུགས་ལ་བཞག་པར་ཞུ། ཆོས་རྗེ་རིན་པོ་ཆེའི་ཞལ་ནས། འཁོར་བ་དང་མྱ་ངན་ལས་འདས་པ་ཟེར་ཡང་སེམས་སྣང་བཟང་ངན་ཡིན་གསུངས། དེ་ལ་སྣང་བ་ལ་ཡང་འཁྲུལ་བའི་འཁྲུལ་སྣང༌། འཁྲུལ་བའི་དག་སྣང༌། དག་པའི་འཁྲུལ་སྣང༌། དག་པའི་དག་སྣང་བྱ་བ་ཞིག་འོང་བ་ཡིན་ཏེ། དེ་ལ་འཁྲུལ་བའི་འཁྲུལ་སྣང་རིགས་དྲུག་སོ་སོའི་སྣང་བ་ཡིན་ཏེ། ཆགས་སྡང་དྲག་པོས་ལས་བསགས་ནས་དམྱལ་བར་སྐྱེས་ན་ཤལ་མ་ལིའི་སྡོང་པོ། མེ་མུར་གྱི་འོབས།
ལྕགས་ཀྱི་ཁང་སྒྲོམ་འབར་བ་ལ་སོགས་པ་སྡུག་བསྔལ་དཔག་ཏུ་མེད་པ་ཡོད་ཀྱང༌། བྱེད་མཁན་མེད་འཁྲུལ་སྣང་ཡིན། བྱེད་མཁན་ཡོད་ན། དམྱལ་སྲུང་གིས་བྱས་ན་དམྱལ་སྲུང་རང་ཚིག་དགོས། དེ་ཡས་བཅད་པས་བྱེད་ན་ལས་མ་བསགས་པར་དེར་མི་སྐྱེ། དེས་ན་རང་སྣང་ཡིན། ཡི་དྭགས་ལ་བསྐལ་བ་མང་པོར་ཟས་མི་རྙེད་པ་དང༌། དག་བྱེད་ཆུ་ཡིན་ཡང་ཁྲག་རྣག་ཏུ་མཐོང་བ་ལ་སོགས་པ་སྡུག་བསྔལ་མང་པོ་དཔག་ཏུ་མེད་པ་ཡོད་ཀྱང་ཁོ་རང་གི་འཁྲུལ་སྣང་ཡིན། བྱོལ་སོང་ལ་གླེན་ཞིང་གཏི་མུག་པའམ། གཅིག་ལ་གཅིག་ཟ་བ་དང་ཤ་བཙན་དོང་ན་འདུག་པ་ལྟ་བུའི་སྡུག་བསྔལ་ཡོད་དེ།
རང་སྣང་ཡིན། དེ་འཁྲུལ་བའི་འཁྲུལ་སྣང་ངན་སོང་གསུམ་ཡིན། དགེ་བཅུ་སྤྱད་ནས་ལྷ་མི་ཐོབ་ཀྱང༌། ལྷ་ལ་གནས་སྐབས་ཀྱི་བདེ་བ་གཞལ་ཡས་ཁང་ལ་སོགས་པ་འཁྲུལ་སྣང་ཡིན་པས། རིན་ཆེན་གཞལ་ཡས་ཁང་མཛེས་ཀྱང༌། སེམས་དགེའི་སྣང་བ་ཡིན་གསུངས། མི་ལ་སྐྱིད་སྡུག་དང་བྲེལ་ཕོངས། དགྲ་མ་ཐུལ་གྱིས་དོགས། གཉེན་མ་འཁྱོངས་ཀྱི་དོགས་པ་ལ་སོགས་པའི་སྡུག་བསྔལ་ཡོད་དེ། ནན་ཏར་ན་དགྲ་མ་ཐུལ་གྱིས་དོགས་པ་དང༌།
གཉེན་མ་འཁྱོངས་ཀྱིས་དོགས་པ་ཁྱད་ཅི་ཡོད། སྡུག་བསྔལ་ཡིན་དུ་འདྲ། དེ་ཚོ་འཁྲུལ་བའི་འཁྲུལ་སྣང་བྱ་བ་ཡིན། འཁྲུལ་བའི་དག་སྣང་བྱ་བ་ལྷ་བསྐྱེད་པའི་རིམ་པ་བསྒོམས་པས་ཡི་དམ་ལྷའི་ཞལ་མཐོང་བ་དེ་འཁྲུལ་བའི་དག་སྣང་ཡིན་ཡང༌། འོ་སྐོལ་གྱི་ལུགས་ཀྱི་གཟུང་འཛིན་ཡིན་པས། གྲོགས་ཆེན་པོ་ཡོད་པར་མི་བྱེད། འཇིག་རྟེན་པའི་ལྷ་མཐོང་ན་ནི་དེ་ལ་ཡོན་ཏན་ཨེའུ་ཡོད། སངས་རྒྱས་མཐོང་ན་ནི་མཐོང་ལུགས་འགའ་དགོས་ཏེ། ཁ་མིག་རྣ་བ་ཅན་མཚན་དཔེས་བརྒྱན་པ་མཐོང་ན་ནི། ཕ་གི་ན་གཤའ་མར་ལ་བཤད་པས།
གང་ཞིག་ང་ལ་གཟུགས་སུ་མཐོང༌། ། གང་ཞིག་ང་ལ་སྒྲར་ཤེས་པ། ། ལོག་པའི་ལམ་ལ་ཞུགས་པ་དེས། ། སྐྱེ་བོ་དེ་ཡིས་ང་མི་མཐོང༌། ། ཞེས་པས། སངས་རྒྱས་ཀྱི་ཡོན་ཏན་དང་འཕྲིན་ལས་དེ་རྣམས་གཤའ་མར་མཐོང་བ་མིན་ཏེ། དགེ་བཤེས་འགའ་ཞིག་ན་རེ། མི་གཡོ་བ་ཞལ་མཐོང༌། ཆེ་གེ་མོས་སྒྲོལ་མ་ཞལ་མཐོང་ཟེར་ཏེ། གྲོགས་ཆེན་པོ་མེད།
གཟུང་འཛིན་ཡིན། འོན་ཀྱང་འཁྲུལ་བའི་དག་སྣང་ཡིན། དག་པའི་འཁྲུལ་སྣང་བྱ་བ་སྣང་བ། སྒྱུ་མ་རྨི་ལམ་ལྟ་བུར་སྣང་བ་ལ་ཟེར་བ་ཡིན། དེ་ལ་གསང་སྔགས་པས་རྨི་ལམ་འཛིན་པ་སྦྱང་བ་སྒྱུ་མར་སློབ་པ་ལ་སོགས་པ་དེ་ཡང་སྒྱུ་ལུས་གསུམ་དུ་འོང་བ་ཡིན། ད་ལྟ་འོ་སྐོལ་ཕ་མའི་ཁུ་ཁྲག་ལས་གྲུབ་པའི་རྒྱུ་གཞན་གྱི་ཕུང་པོ་ནི་སྡུལ་བསྔལ་སྣ་ཚོགས་ཉམས་སུ་མྱོང་བ་ནི་རྣམ་སྨིན་གྱི་ལུས་ཡིན། རྨི་ལམ་གྱི་གནས་སྐབས་སུ་ཉིན་པར་གྱི་མི་ཆོས་དང་ལྷ་ཆོས་གང་གོམས་ཆེ་བ་དང༌། མིག་མངས་སམ་ཆོས་ཉན་བཤད་དམ། བསྒོམས་པ་ལ་སོགས་པ་རྨི་མེད་བག་ཆགས་ཀྱི་སྒྱུ་ལུས། བར་དོའི་གནས་སྐབས་སུ་ཡིད་ཀྱི་ལུས་ཐམས་ཅད་དུ་ཐོགས་པ་མེད་པར་འགྲོ་བ་ཞིག་ཡོད་པ་དེ་བར་དོའི་སྒྱུ་ལུས།
དེ་གསུམ་སྒྱུ་མའི་དཔེ་བརྒྱད་དང་བསྲེ་ཞིང་ཉམས་སུ་བླངས་པས། ཐམས་ཅད་སྒྱུ་མར་འཆར་བ་ཞིག་འོང་ཡང༌། ད་ལན་དེ་བས་ཀྱང་རྩ་བ་ཆོད་པས། རང་བཞིན་སྐྱེ་བ་མེད་པ་ལ་མཚན་ཉིད་སྣང་བ་སྒྱུ་མ་ཙམ་སྣང་བ་ཞིག་ཡོད་ན། དེ་ལྟར་མ་གཏོགས་པ་རྣམས་ལ་ཆོས་ཐམས་ཅད་འདི་ལྟ་བུ་ཡིན་པ་ལ་དེ་ལྟར་མ་གོ་བ་རྣམས་སྙིང་རེ་རྗེ་སྙམ་ནས་ཆོས་ལ་དམིགས་པའི་སྙིང་རྗེ་གཤའ་མ་དེར་འོང་བ་ཡིན། དེ་སངས་རྒྱས་ཀྱི་སྐུ་ལ་བལྟོས་ན་འཁྲུལ་སྣང་ཡིན། ས་བཅུའི་དབང་ཕྱུག་ཆེན་པོ་ལ་སྣང་བ་སྒྱུ་མ་ཙམ་ཞིག་ཡོད་ཟེར་ཡང་སྒྱུ་མ་བས་ཕྲ་མ་ཐུབ་པ་ཡིན། དོན་འཁྲུལ་བ་ཕྲ་བའི་ཕྲ་བ་བག་ཙམ་ཞིག་དེ་འཁྲུལ་སྣང་ཡིན། དག་པའི་དག་སྣང་བྱ་བ་སྣང་བ་ཞིག་ཡོད་ན་དེ་ལ་དག་སྣང་ཟེར་བ་ཡིན། གཉིས་སྣང་གི་མཚན་མ་ཞི་ནས་གཉིས་མེད་ཡེ་ཤེས་ཀྱི་འཁོར་ལོར་གྱུར་པ་ཡིན་ཏེ།
སངས་རྒྱས་ནམ་མཁའི་མཚན་ཉིད་དེ། ། ནམ་མཁའ་ལ་ཡང་མཚན་ཉིད་མེད། ། དམ་ཆོས་ནམ་མཁའི་མཚན་ཉིད་དེ། ། ནམ་མཁའ་ལ་ཡང་མཚན་ཉིད་མེད། ། དགེ་འདུན་ནམ་མཁའི་མཚན་ཉིད་དེ། ། ནམ་མཁའ་ལ་ཡང་མཚན་ཉིད་མེད། ། ཅེས་པ་དང༌། སྣང་མེད་གནས་པའི་སྦྱོར་བ་དེ་ནི་ཐེག་པ་ཆེན་པོ་མཐོང་གསུངས་པས། དོན་སྣང་བ་མེད་པ་ལ་ཟེར་བ་ཡིན། འོ་ན་སྟོང་པ་གཅིག་པུ་དེ་ཡིན་ནམ་ཟེར་ན།
ཆོས་རྗེ་རིན་པོ་ཆེའི་ཞལ་ནས། ནམ་མཁའ་ཡོངས་སུ་དག་པའི་ཆོས་སྐུ་ལ། ། འཇའ་གཉིས་སུ་མེད་པའི་གཟུགས་སྐུར་ཤར། ། དེ་ཡོངས་སུ་དག་པའི་རྒྱུ་འབྲས་ཀྱིས། ། འཁོར་བའི་མུ་མཐའ་སེལ་བར་བྱེད། ། ནམ་མཁའ་ལྟ་བུའི་རྒྱུ་འབྲས་དེ། ། རང་བཞིན་མེད་ཀྱང་མི་འཁྲུལ་བར། ། ཆོས་རྗེ་ཐུབ་པའི་རྒྱས་པོས་གསུངས། ། སྐུ་གཉིས་སུ་མེད་ལ་ཕྱག་འཚལ་ལོ། ། གསུངས་པས་སྣང་མེད་དུ་གནས་པ་དེ་ལ་གདུལ་བྱས་སྣང་བ་ལ་སྣང་བ་སྣ་ཚོགས་སུ་འཆར་བ་ཡིན་པས་དེ་ལྟ་བུ་དེ་སྐྱེ་བར་བྱེད་པ་ལ་སེམས་ཅན་གྱི་དོན་དུ་མཚན་ཉིད་དང་ལྡན་པའི་བླ་མ་ལ་གསོལ་བ་འདེབས་ཤིང༌།
སེམས་ཀྱི་ངང་ཉིད་ལ་འཇོག་པ་མ་གཏོགས་པ་གཞན་གང་གིས་ཀྱང་མི་འོངས་པས། དུས་གསུམ་བདེ་གཤེགས་རིན་པོ་ཆེས་དབུ་མཛད་བཀའ་བརྒྱུད་བླ་མ་རྣམས་ཁོ་བོའི་མགོ་ཐོག་ན་སེམས་ཤིང་གསོལ་བ་སིང་སིང་ཐོབ་ཅིང་སེམས་ཀྱི་ངང་ལ་ཞོག་དང༌། གཉིས་སྣང་གི་མཚན་མ་ཐམས་ཅད་དག་ནས་གཉིས་མེད་ཡེ་ཤེས་ཀྱི་འཁོར་ལོར་འགྱུར་ནས་འོང་བ་ཡིན། དེ་གར་གལ་ཆེ་ན་འཆི་བའི་དུས་སུ་དགོས་པས་དེ་ལྟར་ཞུ་གསུངས། ཆོས་རྗེ་རིན་པོ་ཆེའི་ཞལ་ནས། ཆོས་ཆོས་སུ་འགྲོ་བ། ཆོས་ལམ་དུ་འགྲོ་བ། ལམ་འཁྲུལ་བ་སེལ་བ། འཁྲུལ་བ་ཡེ་ཤེས་སུ་འཆར་བ་ཞིག་དགོས་གསུངས། དེ་ལ་ཆོས་ཆོས་སུ་འགྲོ་བ་ལ་རྣམ་པ་གཉིས་ཏེ།
རྣམ་པར་དཀར་བའི་ཆོས་དང༌། རྣམ་པར་ནག་པའི་ཆོས་གཉིས། རྣམ་པར་ནག་པའི་ཆོས་ལ་ཉོན་མོངས་པ་དུག་གསུམ་ལ་སོགས་པ་ངན་སོང་གསུམ་ལ་སོགས་པར་སྡུག་བསྔལ་སྣ་ཚོགས་མྱོང་སྟེ། དེ་ཡང་ཆོས་སུ་འགྲོ་དགོས། རྣམ་པར་དཀར་བའི་ཆོས་ལ་དཀར་པོའི་ཆོས་བཅུ་ལ་སོགས་པ་སྤྱད་པས་ལྷ་མིའི་གོ་འཕང་ཐོབ་སྟེ། དེ་ཡང་ཆོས་སུ་འགྲོ་དགོས། ཆོས་དང་ཆོས་སུ་འགྲོ་བ་གཉིས། ཆོས་ལ་ལུང་གི་ཆོས་དང༌། རྟོགས་པའི་ཆོས། སྒྲུབ་པའི་ཆོས།
དེ་ལ་ལུང་གི་ཆོས་ནི། གསུང་རབ་ཡན་ལག་བཅུ་གཉིས་ལ་སོགས་པ་ཕྱི་ཡི་གེའི་ཚོགས་འདི་རྣམས་ལུང་གི་ཆོས་བཏགས་པ་བྱ་བ་ཡིན། དེ་གཉིས་གང་ཟག་གི་བློ་ལ་སྤུངས་ངེ་ཡོད་པ་དེ་གླེགས་བམ་མཚན་ཉིད་པ་ཡིན། དེ་རྣམས་རང་བཞིན་མེད་པར་ཤེས་པ་དེ་ཆོས་ཆོས་སུ་འགྲོ་བ་ཡིན། དེས་ཆོག་གམ་སྙམ་ན་མི་ཆོག་སྟེ། ཆོས་ལམ་དུ་འགྲོ་དགོས། ལམ་བྱས་པས་ཀྱང་རང་ཉིད་གཅིག་པུ་ཞི་བདེའི་བསམ་པ་བྱུང་ན་ཉན་ཐོས་ཀྱི་ལམ་དུ་འགྲོ་བས། ཐེག་པ་ཆེན་པོའི་ལམ་དུ་འགྲོ་དགོས་ཏེ་དེ་ཡང་མི་ཤེས་དོགས་ཡོད་པས། སེམས་ཅན་གང་མཐོང་བ་ཐམས་ཅད་དང་རང་གི་སེམས་རྒྱུད་གཅིག་ཏུ་གོ་བས་སེམས་ཅན་ཡང་མེད། སྲོག་ཡང་མེད།
རྣམ་པར་སྨིན་པ་ཡང་མེད། སྙིང་རྗེ་བྱ་ས་ཡང་མེད། སྙིང་རྗེ་སྒོམ་མཁན་ཡང་མེད། ལས་རྒྱུ་འབྲས་ཡང་མེད་སྙམ་པ་འོང་དགོས་ཡོད་པས། གོལ་ས་དེ་གཅོད་པར་བྱེད་པ་ལ། སེམས་ཅན་གང་མཐོང་བ་བྱ་བྱེའུ་ལ་སོགས་པ་ཐམས་ཅད་ལ་མའི་འདུ་ཤེས་བསྐྱེད་ཅིང་མཉམ་བཞག་དེ་ཉིད་ཀྱི་ངང་ལ་ཅི་བྱེད་སེམས་ཅན་གྱི་དོན་ལ་བྱེད་པ་དེ་ཆོས་ལམ་དུ་འགྲོ་བ་ཡིན། ལམ་འཁྲུལ་བ་བྱ་བ་ནི་གཟུང་འཛིན་ཡིན། དེའང་ཐམས་ཅད་ལ་ལྟོས་འཇོག་ཡིན་པས། གོང་མ་ལ་བལྟོས་ཏེ་འོག་མ་འཁྲུལ་བ་ཡིན་པས། ས་བཅུའི་བྱང་ཆུབ་སེམས་དཔའ་མན་ཆད་ལ་ཐད་སོ་ཐད་སོ་ནས་འཁྲུལ་བ་ཡོད་པས།
དེ་སེལ་བ་ལ་དབང་པོ་སྒོ་ལྔའི་ཡུལ་དུ་གྱུར་པའི་སྣང་གྲགས་ཀྱི་དངོས་པོ་འདི་རྣམས་དང༌། ད་ཅི་རང་ལ་ཡོད་པ་དེ་གཉིས་ཟུང་འཇུག་ཏུ་འགྲོ་ན་ལམ་འཁྲུལ་བ་སེལ་བ་ཡིན། འཁྲུལ་བ་ཡེ་ཤེས་སུ་འཆར་བ་ལ། མཉམ་བཞག་དེ་ཉིད་ཀྱི་ངང་ནས་གནས་ཀྱང་མིག་ཧར་གྱིས་ཕྱེ་བའི་དུས་སུ་སྣང་ཙམ་དུ་འདུག་ཀྱང༌། སྣང་ཙམ་གྱི་ཆ་མ་འགགས་པ་དེ་ཉིད་གཉིས་མེད་ཡེ་ཤེས་ཀྱི་འཁོར་ལོར་འཆར་བ་ལ་འཁྲུལ་བ་ཡེ་ཤེས་སུ་འཆར་བ་བྱ་བ་ཡིན་གསུངས། དེ་རྣམས་རྒྱུད་ལ་སྐྱེ་བར་བྱེད་པ་ལ་ཚོགས་བསགས་ཤིང་བླ་མ་མཚན་ཉིད་དང་ལྡན་པ་ཞིག་ལ་སངས་རྒྱས་ཀྱི་འདུ་ཤེས་བསྐྱེད་ཅིང་གསོལ་བ་སིང་སིང་བཏབ་ན་འོང་བ་ཡིན། ལས་དང་པོ་པའི་དུས་སུ་སངས་རྒྱས་ཅི་ལ་ཟེར་མི་ཤེས་ཀྱང༌། སངས་རྒྱས་ཡིན་སྙམ་དུ་བཟང་པོར་བསམ་ཞིང་མོས་གུས་བྱ། དེ་ལ་སངས་རྒྱས་ལའང་སྐུ་ལྔའམ་སྐུ་བཞིའམ་སྐུ་གསུམ་མམ། སྐུ་གཉིས་ལ་སོགས་པ་འདོད།
གཅིག་དཀའ་ལས་ཅི་བྱེད་ཙམ་མི་དགོས་པར་བསྒོམས་ན་འོ་སྐོལ་གྱིས་ཐམས་ཅད་འགྲུབ་སྟེ། བསྒོམས་པ་འདི་རེ་སླ་ཞིག་ཡིན་ཏེ། སླ་དྲགས་པས་མ་བྱུང་བ་ཡིན། ཚེ་འདིའི་བྱ་བྱེད་དཀའ་ལས་རྣམས་ཆེ་ཡང་གོམས་པས་ནུས། དེ་འོ་ཅག་ཁམས་གཞི་བྱུང་ཟེར་ནས་འཆི་དགོས་ནས་ཧཱུཾ་ཕཊ་མང་པོ་བགྲང་སྟེ་འཆི་བ་མཛེ་མ་བྱུང་ཡང་འཆི། མ་ཤི་ནས་བསྡད་པ་གཅིག་ཀྱང་མེད། དེ་བས་ཐམས་ཅད་ལིངས་ཀྱིས་སྐྱུར་ནས་བསྒོམས་ན་ཉོན་མོངས་པ་དུག་གསུམ་ཞི་བའི་དུས་སུ་ཕྱིའི་གདོན་གསུམ་གྱི་གནོད་པ་ཞི་ནས་འོང༌། ནད་རླུང་མཁྲིས་བད་ཀན་གསུམ་ཞི་བས་ཟུག་རྔུ་དང་སྡུག་བསྔལ་མི་འབྱུང༌། ཏིང་ངེ་འཛིན་བདེ་གསལ་མི་རྟོག་པ་གསུམ་ཤར་ནས་ལུས་སེམས་བདེ་ཕྲིལ་གྱིས་འགྲོ ། དེ་ལ་བརྩོན་འགྲུས་བྱས་ཤིང་བསྒོམས་ན་ཏིང་ངེ་འཛིན་གོང་མ་ཡང་ཇེ་འཆར་ཇེ་འཆར་ལ་འོང༌།
ནད་པའི་གཏོར་མ་ལ་སོགས་པ་བྱས་ན་བྱིན་རླབས་ཀྱང་ཨེན་རེ་འོང༌། འཕྲལ་ཅིག་རྨི་ལམ་དང་མངོན་ཤེས་ཀྱང་ཨེན་རེ་འོང༌། ཡོན་བདག་ལ་སོགས་པས་ཀྱང་ཇེ་བརྩི་ལ་འགྲོ་བའི་དུས་སུ་གྲོང་ཆོག་དང་གཡེང་བས་མ་ཁྱེར་བ་དབེན་པའི་གནས་སུ་སེང་གིས་བསྒྲུབས་ནས། གཞན་གྱིས་མཐོང་བའི་ཐོས་པ་ཙམ་གྱིས་ནད་ཞི་བ་ལ་སོགས་པའི་བྱིན་རླབས་ཀྱང་འོང༌། རང་ཡང་བྱམས་པ་དང་སྙིང་རྗེ་ཆེ། ཡོན་ཏན་གོང་མ་ཡང་རྒྱུད་ལ་ཇེ་འཆར་ལ་འོང༌། མངོན་པར་ཤེས་པ་ཡང་རྒྱ་ཇེ་ཆེ་ལ་འགྲོ ། འགྲོ་བ་གཞན་གྱིས་ཀྱང་མས་བུ་གཅིག་པ་མཐོང་བ་བཞིན་དུ་བྱས་ནས་རྫས་དང་ཡོ་བྱད་ཐམས་ཅད་ཆར་བཞིན་དུ་ཕབ་ནས་འོང་བ་ཡིན། དེའི་དུས་སུ་ཨ་པོ་རང་དྲག་པར་འདུག ། བླ་མ་སློབ་དཔོན་གོང་མ་རྣམས་ལ་ཡང་ངའི་འདི་ཙམ་ཨེའུ་ཡོད་སྙམ་ནས་ང་རྒྱལ་འོང་དོགས་ཡོད་པས།
དེའི་དུས་སུ་ནན་ཏར་ན་ངའི་མངོན་ཤེས་དང་ནུས་པ་ཙམ་ལ་ཅི་ཡོད། ལྷ་ཚངས་པ་ལ་མངོན་ཤེས་དང་ནུས་པ་དེ་ཙམ་ཡོད་ཀྱང་མ་ཕན་ནས་ཡང་ཡང་ལྟུང་བར་བཤད་པ་ལ། ངའི་ནུས་པ་འདི་ཙམ་གྱིས་ང་རྒྱལ་ཡོན་ཏན་བག་ཙམ་འདི་རང་ཡང་བླ་མའི་བཀའ་དྲིན་ཡིན་སྙམ་པ་བྱས་ནས་བླ་མ་ལ་མོས་གུས་སྔར་བས་ཀྱང་ཆེར་བྱས་ཤིང་བསྒོམས་པས་དག་བྱ་ཐམས་ཅད་དག་ནས་ཡོན་ཏན་མ་ལུས་པ་རྒྱུད་ལ་འཆར་ནས། རང་དོན་དང་གཞན་དོན་ཕུན་སུམ་ཚོགས་པ་དེས་གྲུབ་ནས་འོང་བ་ཡིན་པས་འབུངས་ནས་སྒོམས། ངས་ཁྱེད་རྣམས་བསྐུལ་བ་འདི་ཡང་སྟག་ལུང་འཆོར་དོགས་ནས་བསྲུང་རེ་བ་མིན། བསྲུང་བ་དང་དེ་འདྲ་བྱས་ན་ང་རང་གི་ཡུལ་ན་བྱས་པས་ཆོག་སྟེ། ཁྱེད་རྣམས་ཆོས་ཨེ་བྱེད་སྙམ་པ་ཡིན་པས་ཡོ་ག་འབུངས། ཐེས་ཕ་གི་ནས་ཀྱང་ཇེ་མང་ལ་མ་བཏང༌། གཉིས་གཉིས་གསུམ་གསུམ་ཚོགས་ཤིང་ཕོ་གང་དཔའ་མོ་གང་མཛངས་བཟའ་གང་ཆེ་བའི་ཁ་ཤོམས་མ་བྱེད། གར་ལོག་དང་འཁྲུག་པའི་སེམས་ཁྲལ་མི་དགོས།
གར་ལོག་གི་གཉེར་ག་ཁྱེད་རྣམས་ལ་མེད། ཁོང་རང་གི་ཕ་གི་ནས་ཤེས་ནས་འོང༌། འོ་སྐོལ་གྱི་གཉེར་ག་ཆོས་ལ་བྱེད་པ་ཡིན་པས། རེས་ཕྱག་རྒྱ་ཆེན་པོ་བསྒོམས། རེས་གསོལ་བ་ཐོབ། རེས་ཐབས་ལམ་བསྒོམས། རེས་སོ་སོར་བསྟན་པའི་ཕྱག་རྒྱ་ཆེན་པོ་དེ་ཉིད་ཀྱི་ངང་ནས་གསོལ་བ་བཏབ་ཀྱང་དེ་ཉིད་ཀྱི་ངང་ནས་མ་གཡོས། ཐབས་ལམ་བསྒོམས། ཡང་དེ་ཉིད་ཀྱི་ངང་ལས་མ་གཡོས་པར་དོན་ཅི་བྱེད་ཐམས་ཅད་ཕྱག་རྒྱ་ཆེན་པོའི་ངང་ལས་མ་གཡོས་པར་བྱེད་པ་ཡིན་པས། སོ་སོར་ཇི་ལྟར་བསྟན་པ་དེ་ཉིད་ཀྱི་ངང་ནས་གསོལ་འདེབས་དང་ཐབས་ལམ་དང་འུ་རུ་རུ་གྱིས།
གཉིད་བྲོ་བའི་དུས་ཕྱིར་ཕྱུང་ཞིང་ཕྱག་འགའ་རེ་ཚོལ། གསོལ་བ་ཐོབ་དང༌། གུས་པས་གདམས་ངག་དབང་དུ་བྱ་བ་བསྒོམས་ནས་གཟོད་གདམས་ངག་འོང་བ་ཡིན། དེའི་གནད་ཀྱང་བསྒོམས་པས་སྐྱོན་འོང༌། དེའི་སྐྱོན་བསལ་བས་ཐབས་གདམས་ངག་ཏུ་འོང་བ་ཡིན། དེ་ལྟར་མེད་པར་གདམས་ངག་ཞབ་ཞིབ་ཐུ་བ་གང་པས་ཀྱང་བག་འོང་བ་ཡིན། དེ་འགའ་རེས་གདམས་ངག་ཞུས་བཙལ་ཡང་མི་རྙེད་པར་འདུག ། འགའ་རེས་མ་བཙལ་ཡང་ལག་ལམ་ནས་འོང་ནས་འཛོམས་ནས་འདུག ། འཚོལ་དུ་བཅུག་པ་ལ་འགའ་རེས་ཡེ་མི་རྙེད་པར་འདུག་པས། ཡེ་མི་འོངས་འདུག་གསུངས།
འགའ་རེས་ས་ན་རྙེད་པར་འདུག་པས་དོན་མོས་གུས་དགོས། བྲག་ཕུག་གམ་གཞན་ཀུན་གྱིས་སྤྱིལ་པོའམ་ཕག་ན་མི་སུས་ནི་མི་མཐོང༌། ང་ལ་ཡང་མངོན་ཤེས་ནི་མེད་པས་ཅང་མི་ཤེས་མི་མཐོང་སྙམ་ནས། སྤྱོད་པ་ཅི་ཐོད་ཐོད་མ་བྱེད་པར་ལྷ་དང་བླ་མས་ཀྱང་ཁྲེལ་ནས་འོང༌། ངས་ཅང་མི་ཟེར་ཡང་ཤེས་དོགས་ཀྱང་ཡོད། ཤེས་ན་ངོ་ཚ་ཉམས་པ་གྱིས་ལ་སྤྱོད་ལམ་དྭངས་སིང་ངེ་བ་གྱིས། ལས་དང་པོ་པ་ནི་གཉིས་ཡིན་ཏེ། རབ་ཉེས་སྐྱོན་གྱིས་མ་གོས་པ། རྒྱ་ལ་བག་ཙམ་གོས་ཀྱང་འཕྲལ་དུ་བཤགས་བསྡམས་བྱེད་དགོས། ཨེན་ཙམ་ཆག་ཉམས་བྱུང་ཡང༌།
མདུན་གྱི་ནམ་མཁའ་ལ་སེང་གེ་བརྒྱད་ཀྱི་ཁྲི་སྟེང་ན། ཆོས་རྗེ་རིན་པོ་ཆེ་བཞུགས་པར་བསམས་ནས་བཤགས་བསྡམས་བྱ། དྲག་ན་དངོས་སུ་ཞུ་བ་ཡིན་དེ་ལྟར་བྱས་པས་མེ་ལོང་ལ་དྲི་མས་བག་ཙམ་གོས་ཀྱང་འཕྲལ་འཕྲལ་ཕྱིས་པ་བཞིན་དུ་དག་ནས་འོང་བ་ཡིན་པས། དེ་ལྟར་ཉེས་སྐྱོན་གྱིས་མ་གོས་པར་གྱིས་ཤིང་བསྒོམས་ལ། གཞི་ན་འདུག་པ་ཀུན་གྱིས་ཀྱང་སང་ཡར་ཆེས་ཙམ་ལ་ཟློ་རྒྱུ་རེ་ཡོད་པར་གྱིས། འགྲོ་བ་རྣམས་ཀྱང་བསྒོམས་པ་དང་གསོལ་བ་ཐོབ། ཞི་གནས་ཀྱི་བསྒོམ་ཡིན་ཙ་ན་སྒྲ་གྲགས་ཀྱང་གནོད་དེ། འོ་སྐོལ་དེ་དང་མི་འདྲ། འགྲོ་ཞིང་བསྒོམ། ཟ་ཞིང་བསྒོམ།
གཤེད་ན་འདུག་ནས་སྐྱིལ་མོ་ཀྲུང་བཅའ་ནས་བསྒོམ་དགོས་པ་མིན། སྤྱོད་ལམ་རྣམས་བཞི་ཆོས་ལ་སོགས། ། མ་ཡེངས་ཆུ་བོའི་རྒྱུན་བཞིན་སྤྱོད། ། གསུངས་པས་འགྲོ་བ་རྣམས་ཀྱང་འབུངས་ནས་བསྒོམ་པར་ཞུ། ཨྠིྀ།། །། ལན་གཅིག་ཞུས་དག། ༄༅། །སྟག་ལུང་ཐང་པའི་ཚོགས་ཆོས་བཞུགས་སོ། ། རྗེ་ཕག་མོ་གྲུ་པ་ལ་ཕྱག་འཚལ་ལོ། ། ཆོས་རྗེ་རིན་པོ་ཆེའི་ཞལ་ནས། ཐེག་པ་ཆེན་པོའི་ཆོས་བྱེད་པ་ལ།
སྦྱོར་བ་སེམས་བསྐྱེད་པ་དང༌། དངོས་གཞི་དགེ་བ་སྒྱུ་མ་ལྟར་སྤྱོད་པ་དང༌། རྗེས་བྱང་ཆུབ་ཏུ་བསྔོ་བ་འདི་གལ་ཆེ་བས་ཁྱེད་རང་གིས་ཤེས་ཀྱང་ཁོ་བོས་བཅོལ་བ་འདི་ལ་གནད་ཀ་ཞིག་ཡོད་པས་ཁྱེད་ཐམས་ཅད་ཀྱིས་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་མཐའ་དག་དང་བྲལ་ནས་རྫོགས་པའི་སངས་རྒྱས་ཐོབ་པའི་ཆེད་དུ། བདག་གི་ལུས་ངག་ཡིད་གསུམ་དུས་ད་ལྟ་ནས་བཟུང་ནས་སངས་རྒྱས་མ་ཐོབ་ཀྱི་བར་དུ་དགེ་བ་ལ་བཀོལ། ད་ལྟ་ནས་མ་ཤིའི་བར་དུ་དགེ་བ་ལ་བཀོལ། ད་ནས་སང་དིང་སང་གི་བར་དུ་དགེ་བ་ལ་བཀོལ་སྙམ་ལན་གསུམ་གསུམ་གསུམ་ཐུགས་བསྐྱེད་པར་ཞུ་གསུངས། དམ་པའི་ཆོས་བྱེད་པ་ལ་དལ་བ་དང་འབྱོར་པ་མིའི་ལུས་ཕུན་སུམ་ཚོགས་པ་ཐོབ་པ་དགོས། དེ་ཚུལ་ཁྲིམས་རྣམ་པར་དག་པ་ལས་བྱུང་བས། ཚུལ་ཁྲིམས་བསྲུང་བ་གལ་ཆེ་བ་ཏིང་ངེ་འཛིན་རྒྱལ་པོ་དང༌།
དཔལ་དུས་ཀྱི་འཁོར་ལོའི་འགྲེལ་པ་འཕགས་པ་སྤྱན་རས་གཟིགས་ཀྱི་མཛད་པ་ཀུན་ནས། རབ་དགེ་སློང་རྡོ་རྗེ་འཛིན་པ། འབྲིང་དགེ་ཚུལ་རྡོ་རྗེ་འཛིན་པ། ཐ་མ་དགེ་བསྙེན་རྡོ་རྗེ་འཛིན་པའི་རྟེན་དགོས་པར་གསུངས། དེ་ཡང་ཚུལ་ཁྲིམས་ཀྱི་རྒྱུ་སྐྱོན་མེད་པའི་སྐྱེས་པ་དང༌། བུད་མེད། རྐྱེན་མཁན་སློབ་མ་མཚན་ཉིད་དང་ལྡན་པ། ངོ་བོ་སེམས་ཅན་ལ་གནོད་པ་གཞི་དང་བཅས་པ་ལས་ལོག་པ། མཚན་ཉིད་བསྲུང་བའི་སེམས་དང་ལྡན་པས་གང་ལའང་མ་གནོད་པ་ཞིག་འོང༌། དེ་རྩ་ན་མི་དགེ་བཅུ་རང་ཤུགས་ཀྱིས་སྤོང་སྟེ།
དགེ་ཚུལ་གྱིས་སྤོང་བ་བཞི་འཁོར་དང་བཅས་པའང་མི་དགེ་བ་བཅུ་སྤོང་བ་ཡིན། དགེ་སློང་གི་སྤོང་བ་བདུན་འཁོར་དང་བཅས་པའང་མི་དགེ་བ་བཅུ་སྤོང་བ་ཡིན་ཏེ། དེང་སང་མི་དགེ་བ་བཅུ་སྤང་སྙམ་པ་དེ་བཅས་པ་སྡོམ་པའི་ཚུལ་ཁྲིམས་ཡིན། གཞན་གྱི་དོན་དུ་ཕ་རོལ་ཏུ་ཕྱིན་པ་དྲུག་ཉམས་སུ་ལེན་པ་དེ་དགེ་བ་ཆོས་སྡུད་ཀྱི་ཚུལ་ཁྲིམས་ཡིན། ས་ཐོབ་པའི་དུས་སུ་རྒྱལ་པོ་དཔའ་བ་སྦྱིན་བཞིན་མགོ་དང་ཡན་ལག་ལ་སོགས་པ་སེམས་ཅན་ཐམས་ཅད་ཀྱི་དོན་དུ་གཏོང་བ་སེམས་ཅན་དོན་བྱེད་ཀྱི་ཚུལ་ཁྲིམས་ཟེར་བར་འདུག་པས། སེམས་ཅན་ལ་མི་གནོད་པ་གལ་ཆེ། མ་གནོད་ཙ་ན་ཉིན་རེ་ལམ་དུ་འགྲོགས་པ་ཀུན་གྱིས་ཀྱང་སྐྱེས་བུ་ཕན་སེམས་ཅན་འགྲོགས་ཤེས་པ་ཞིག་གདའ་ཟེར་བར་འདུག་པ། མ་གནོད་པའི་སྟེང་དུ་སེམས་ཅན་བདེ་བ་དང་ལྡན་ན་སྙམ་པ་དང༌། སྡུག་བསྔལ་མཐའ་དག་དང་བྲལ་ན་སྙམ་པ་དང༌། རྫོགས་པའི་སངས་རྒྱས་ཐོབ་ན་སྙམ་དུ་ཡང་ཡང་གོམས་པར་བསྒོམ་པ་དེ་ཉིད་ལ་བྱང་ཆུབ་ཀྱི་སེམས་ཟེར་བ་མ་གཏོགས་པ་ལོགས་ན་མེད།
དེའི་སྟེང་དུ་ཕན་ཆེ་ཆུང་འབྲིང་གསུམ་བཏགས་ན་མ་པང་དུ་བུ་འོང་བའི་ཤ་རུལ་ལ་སྦྲང་མ་འདུ་བ་བཞིན་འོང་བར་འདུག་པ། དེ་ལྟར་སེམས་ཀྱི་དོན་བྱེད་པ་ལ་མངོན་པར་ཤེས་པ་རྒྱ་ཆེན་ཐོབ་དགོས། དེ་འོང་བ་ལ་རྣམ་རྟོག་རང་འགགས་སུ་ཆ་བའི་ཏིང་ངེ་འཛིན་རྩལ་སྦྱོང་བ་གལ་ཆེ་ཏིང་ངེ་འཛིན་བསྐྱེད་པ་ལ་གནས་དང་མལ་དང་གྲོགས་དང་བརྒྱགས་དང་གདམས་པ་དགོས། དེ་ལ་གནས་པ་དབེན་པར་ཁང་པ་ཕྱག་དར་དང་གད་དར་བྱ། ཆག་ཆག་གདབ། བླ་མ་དང་ཡི་དམ་དང་དཀོན་མཆོག་གི་རྟེན་བཀྲམ། མཆོད་པ་དང་གཏོར་མ་དང་ཚོགས་བཤམས། བློ་ཡུལ་དུ་མདུན་གྱི་ནམ་མཁའ་ལ་སེང་གེའི་ཁྲི་ཉི་ཟླ་པདྨ་དང་བཅས་པའི་གདན་ལ་རྩ་བ་དང་བརྒྱུད་པའི་བླ་མ་དང་དཔའ་བོ་དང་མཁའ་འགྲོ་ལ་སོགས་པ་ཐུགས་རྗེའི་དབང་གིས་སྐུ་གཟི་བརྗིད་ཆེན་པོ་དང་ལྡན་པར་བསམས་ལ། སྙིང་ཐག་པ་ནས་བླ་མ་ལ་མོས་གུས་བྱེད་པ་གལ་ཆེ་སྟེ། དེ་ཡང་བླ་མ་ཐོབ་པ།
ཕྱི་མ་བྱང་ཆུབ་གྲུབ་པ་དགོས་འདོད་ཐམས་ཅད་འབྱུང་བ་ཡིད་བཞིན་གྱི་ནོར་བུ་རིན་པོ་ཆེ་བླ་མ་ཡིན་ཨང་སྙམ་དུ་མོས་པ་དང༌། གུས་པ་རྒྱ་ཆེན་པོ་བསམ་གྱིས་མི་ཁྱབ་པ་བྱ་ཞིང༌། ཕྱིའི་མཆོད་རྫས་རིམ་པར་བཤམས་པ་དང༌། ནང་གི་མཆོད་རྫས་ཤ་ལྔ་བདུད་རྩི་ལྔ་དང༌། གསང་བའི་མཆོད་པ་དངོས་སམ་ཡིད་ཀྱི་རིག་མ་ལ་བརྟེན་པའི་བདེ་སྟོང་དང༌། དེ་ཁོ་ན་ཉིད་ཀྱི་མཆོད་པ་དེ་དག་ཐམས་ཅད་སྣང་ལ་རང་བཞིན་མེད་པར་མཆོད། བྱང་ཆུབ་ཀྱི་སེམས་ཆུ་བོའི་རྒྱུན་ལྟ་བུ་སྐྱེ་བར་མཛད་དུ་གསོལ། ཡང་དག་པའི་ཏིང་ངེ་འཛིན་རྒྱ་མཚོའི་དཀྱིལ་ལྟ་བུ་སྐྱེ་བར་མཛད་དུ་གསོལ། དེ་ཁོ་ན་ཉིད་ཀྱི་རྟོགས་པ་ནམ་མཁའ་རྣམ་པར་དག་པ་ལྟ་བུ་སྐྱེ་བར་མཛད་དུ་གསོལ། མཆོག་དང་ཐུན་མོང་གི་དངོས་གྲུབ་ཡིད་བཞིན་གྱི་ནོར་བུ་ལྟ་བུ་ཐོབ་པར་མཛད་དུ་གསོལ།
སེམས་ཅན་དོན་ཉི་ཟླ་ལྟར་ཐོགས་པ་མེད་པ་གྲུབ་པར་མཛད་དུ་གསོལ། ཞེས་གསོལ་བ་གདབ། བླ་མ་དང་སངས་རྒྱས་ཀྱི་ནམ་ཡང་གནོད་པ་མེད་པར་ཕན་པ་བསྒྲུབ་པ་ཞིག་ཡིན་ཏེ། ཀུན་དགའ་བོ་སྔོན་འདས་པའི་དུས་ན་ཚོགས་པ་མང་པོ་གྲུ་བོ་ཆེར་ཞུགས་ནས། རྒྱ་མཚོའི་དབུས་སུ་ཕྱིན་ཙ་ན་ཀུན་ཆུ་སྲིན་གྱིས་ཟིན་ནས་ཚོང་པའི་ཚོགས་འཆི་བས་འཇིགས་ཏེ། སྡུག་བསྔལ་གྱིས་ཡིད་མི་བདེ། སྨྲེ་སྔགས་འདོན་ཅིང་ཡིད་མི་བདེ་བར་གྱུར་ཏོ། ། དེ་ནས་དེད་དཔོན་མཁས་པ་ཡིད་གཞུངས་པ། དབང་པོ་རྣོ་བ། ལྷར་དཀོན་མཆོག་གསུམ་འཛིན་པ།
ལྷ་གཞན་ལ་དང་བ་མི་བྱེད་པ་ཞིག་ཡོད་པས། ཀྱེ་ཚོང་པ་རྣམས་འཇིགས་ཤིང་སྐྲག་པ་འདི་ལས་ཐར་པར་འདོད་དམ། མ་ཐར་ནའང་བདེ་འགྲོ་མཐོ་རིས་སུ་སྐྱེ་བར་འདོད་ན་ཐམས་ཅད་བློ་མཐུན་པར་ང་བཞིན་སྨྲོས་ཤིག ། ཅེས་བརྗོད་པས། ཀུན་མཐུན་པར་སྨྲའོ་ཞེས་ཟེར་བ་དང༌། དེད་དཔོན་གྱིས་བླ་གོས་ཕྲག་པ་ལ་གཟར་ཏེ། པུས་མོ་གཡས་པའི་ལྷ་ང་གྲུ་ལ་བཙུགས་ནས་ཀུན་ཐལ་མོ་སྦྱར་ཏེ། མགྲིན་གཅིག་ཏུ། སངས་རྒྱས་ལ་དམིགས་པའི་སེམས་ཀྱིས་སྒྲ་ཆེན་པོ་མི་འཇིགས་པའི་ཐུགས་རྗེ་ཆེན་པོ་དང་ལྡན་པ། སེམས་ཅན་ཐམས་ཅད་ལ་ཐུགས་བརྩེ་བ་ཅན་སངས་རྒྱས་ཐམས་ཅད་ལ་ཕྱག་འཚལ་ལོ་ཞེས་བརྗོད་པས།
སངས་རྒྱས་ཀྱི་སྒྲ་དེ་ཆུ་སྲིན་གྱིས་ཐོས་ནས། དགའ་བ་ཆེན་པོ་དང༌། རྣམ་པར་འཚེ་བ་མེད་པའི་སེམས་ཐོབ་སྟེ་དེས་ཁ་སླར་བཙུམས་སོ། ། དེར་དེད་དཔོན་ལ་སོགས་པ་བདེ་བར་འཛམ་བུའི་གླིང་དུ་ཐོན་ནོ། ། ཆུ་སྲིན་དེའང་སངས་རྒྱས་ཀྱི་སྒྲ་ཐོས་ནས་སྲོག་ཆགས་མ་ཟོས་པར་ལྟོགས་ཏེ་དེ་ཉིད་དུ་འཆི་བའི་དུས་བྱས་ནས་མིར་སྐྱེས་ཏེ་བདེ་བ་མྱོང་ངོ༌། ། དེ་ནས་འཕགས་པའི་འདུལ་བ་ལ་དད་དེ་ཁྱིམ་ནས་ཁྱིམ་མེད་པར་རབ་ཏུ་བྱུང་དགེ་བའི་བཤེས་གཉེན་བསྟེན་ཅིང་རྙེད་བཀུར་བྱས་ཏེ་དགྲ་བཅོམ་པ་ཐོབ་ བོ། ། དུད་འགྲོས་སེམས་དང་བས་སངས་རྒྱས་ཀྱི་མཚན་ཐོས་པ་ཙམ་ལའང་དེ་ཙམ་དུ་རྫུ་འཕྲུལ་ཆེ་ན་མིར་གྱུར་པ་ལྟ་ཅི་སྨོས་ཞེས་གསུངས་སོ། ། མལ་ནི་བདེ་བ་སྟན་འབོལ་བ་འདུག་པར་བྱའོ། ། གྲོགས་ནི་ཐར་པའི་གྲོགས་སུ་འགྲོ་བ་ཐེག་པ་ཆེན་པོར་མཐུན་པ་ཞིག་གལ་ཆེ་སྟེ། སྔོན་དགེ་སློང་ཆོས་སྨྲ་བ་སྤྱོད་པ་རྣམ་པར་དག་པ་ཞེས་བྱ་བ་སེམས་ཅན་མཆོག་དང་ཐ་མ་ཤེས་པ་སེམས་ཅན་ཐམས་ཅད་ལ་སྙིང་བརྩེ་བ།
དེའི་འཁོར་ཐམས་ཅད་ཀྱང་སྦྱངས་པའི་ཡོན་ཏན་ཅན་མི་དམིགས་པའི་བཟོད་པ་ཅན། ཐབས་མཁས་པས་སེམས་ཅན་ལ་ཕན་པ་ཅན་དུ་གྱུར་ཏེ། གྲོང་དུ་འགྲོ་ཞིང་སེམས་ཅན་བརྒྱ་སྟོང་མང་པོ་དང་བར་བྱ་སྟེ། བླ་ན་མེད་པའི་བྱང་ཆུབ་ལ་བཀོད། ཟས་ཀྱི་བྱ་བ་བྱས་ཤིང་ཕྱིར་འོང་ངོ༌། ། དེ་དག་དང་ལྷན་ཅིག་ན་དགེ་སློང་སྤྱོད་པའི་བློ་གྲོས་ཞེས་བྱ་བ། འདུལ་བའི་སྡེ་སྣོད་ལ་བྱང་བ། ཚུལ་ཁྲིམས་ལ་གནས་པ། དཀའ་ཐུབ་ཀྱི་མཆོག་དང་ལྡན་པ་སྤྱོད་ལམ་དེ་ཉིད་ལ་སྦྱོང་ཞིང་དམིགས་པ་ཅན་གྱི་ལྟ་བ་ལ་ཡང་དག་པར་བསྐུལ་བ། ཏིང་ངེ་འཛིན་ལ་གནས་པ།
དགེ་བའི་རྩ་བ་དང་ལྡན་པ། དེའི་འཁོར་རྣམས་ཀྱང་ཚུལ་ཁྲིམས་ཀྱི་ཕུང་པོ་རྣམ་པར་དག་ཅིང་ཡོད་པ། བྱང་ཆུབ་སེམས་དཔའི་སྤྱོད་པ་རྣམ་པར་དག་པ་འཁོར་དང་བཅས་པ་གྲོང་དུ་འགྲོ་ཞིང་སེམས་ཅན་བརྒྱ་སྟོང་མང་པོ་དད་པ་ལ་བཏང་བའི་སེམས་སྐྱེས་ཏེ། དགེ་སློང་འདི་ནི་ཚུལ་ཁྲིམས་འཆལ་བ་འདུ་འཛི་ལ་གནས་པ་ལོག་པ་ལ་འགོད་པ་ཡིན་པས་བྱང་ཆུབ་མི་ཐོབ་སྟེ་བྱང་ཆུབ་ལས་རྒྱང་རིང་ངོ་ཞེས་སྐྱེ་བོ་མང་པོ་ལ་བརྗོད་པས། དགེ་སློང་སྤྱོད་པའི་བློ་ཆོས་དེ་ཤི་བའི་དུས་སུ་ལས་དེའི་རྣམ་པར་སྨིན་པས་མནར་མེད་པའི་སེམས་ཅན་དམྱལ་བར་ལྟུང་ངོ༌། ། དེར་བསྐལ་པ་བྱེ་བ་སྟོང་ཕྲག་དགུ་བཅུ་རྩ་དགུར་དམྱལ་བའི་སྡུག་བསྔལ་ཉམས་སུ་མྱོང་ངོ༌། ། ཚེ་རབས་དྲུག་ཅུར་མི་སྙན་པ་བརྗོད་པ་རྣམས་ཐོས་སོ། ། ཚེ་རབས་སྟོང་ཕྲག་སུམ་ཅུ་རྩ་གཉིས་སུ་རབ་ཏུ་བྱུང་བ་ལས་ཕྱིར་བབས་པར་གྱུར་ཏོ། ། ལས་ཀྱི་སྒྲིབ་པ་དེ་ཉིད་ཀྱི་ལྷག་མས་སངས་རྒྱས་འོད་འཕྲོ་དྲི་མ་མེད་པའི་གསུང་རབ་ལ་རབ་ཏུ་བྱུང་ནས་མགོའི་ཐོད་ལ་མེ་འབར་བ་ལྟར་རྣམ་པར་དཔྱད་ཀྱང་མཐུན་པའི་བཟོད་པ་མ་ཐོབ་སྟེ། ཚེ་རབས་བརྒྱ་སྟོང་མང་པོར་དབང་པོ་རྟུལ་པོར་གྱུར་ཏོ། །
རིགས་ཀྱི་བུ་དེའི་དུས་ཀྱི་དགེ་སློང་ཆོས་སྨྲ་ལ་སྤྱོད་པ་དག་པ་ཞེས་བྱ་བ་དེ་ནི་དེ་བཞིན་གཤེགས་མི་འཁྲུགས་པ་ཡིན་ནོ། ། དེའི་ཚེ་དེའི་དུས་ཀྱི་དགེ་སློང་སྤྱོད་པའི་བློ་གྲཽས་ཞེས་བྱ་བ་དེ་ནི་ང་ཉིད་ཡིན་ཏེ། ང་ཡང་དེ་ལྟ་བུའི་ཐབས་ཕྲ་མོ་དེ་ལ་མ་དད་པས། ལས་ཀྱི་སྒྲིབ་པ་མངོན་པར་འདུ་བྱེད་དེ་སེམས་ཅན་དམྱལ་བར་ལྟུང་ངོ༌། ། རིགས་ཀྱི་བུ་དེ་ལྟར་ཕྲ་བའི་ལས་ཀྱི་སྒྲིབ་པས་རྣམ་སྨིན་ཆེན་པོ་ཐོབ་སྟེ། ལས་ཀྱི་སྒྲིབ་པ་དེ་ལྟ་བུ་མི་འདོད་པས་གཞན་གྱི་སྤྱོད་པ་ལ་ཁྲོ་བར་མི་བྱའོ། ། དེའི་སྤྱོད་པ་ལ་ཡིད་ཆེས་པར་བྱའོ། ། འདི་སྙམ་དུ་ཕ་རོལ་ཀྱི་སེམས་ཅན་ནི་བདག་གིས་མི་ཤེས། སེམས་ཀྱི་སྤྱོད་པ་ནི་ཤེས་པར་དཀའ་སྙམ་དུ་བསམ་མོ། ། དོན་གྱི་དབང་འདི་གཟིགས་ནས་དེ་བཞིན་གཤེགས་པ་འདི་སྐད་དུ་ཆོས་སྟོན་ཏོ། །
གང་ཟག་གིས་གང་ཟག་གི་ཚོད་བཟུང་བར་མི་བྱའོ། ། གང་ཟག་གིས་གང་ཟག་གི་ཚོད་བཟུང་ན་རྨ་འབྱུང་ངོ༌། ། ངའམ་འདྲ་བ་གཞན་གྱིས་གང་ཟག་གི་ཚད་བཟུང་ངོ༌། ། བདག་བསྲུང་བར་འདོད་པ་དེས་གཞན་གང་གིའང་སྤྱོད་པ་བརྟག་པར་མི་བྱ་སྟཻ། གཞན་ལ་འདི་ནི་འདི་འདྲའོ་ཞེས་དཔྱ་བར་མི་བྱའོ། ། ཉིན་མཚན་དུ་སངས་རྒྱས་ཀྱི་ཆོས་ལ་བརྩོན་པར་བྱའོ། ། ཆོས་སྒོམ་པའི་ཡིད་ཀྱིས་བསམ་པ་ཐག་པ་ནས་ཡང་དག་པར་ཞུགས་པའི་བྱང་ཆུབ་སེམས་དཔའ་དེ་ནི་གཞན་ལ་དཔྱ་པ་ལ་བརྩོན་པར་མི་གནས་སོ་ཞེས་གསུངས། ཇོ་བོ་སྐྱིད་ཤོད་དུ་ཞབས་ཀྱི་མཐེ་བོང་བསྙུང་བ་ལ་ཅི་བྱས་ཀྱང་མ་ཕན་པ་ལ། དེ་ན་སེར་གཟུགས་ཅི་བདེ་བར་བྱེད་པ་ཞིག་ཡོད་པ་ཤེས་ལ་ཕན་པའི་ཐབས་ཤིག་ཡོད་དོ་ཟེར་བས། ཉེ་གནས་ཀྱིས་ཇོ་བོ་ལ་འདི་སྐད་ཟེར་ཞུས་པས།
དེ་འདྲ་བས་ཅང་མི་ཕན་གསུངས་ནས་ཞག་འགར་སྟོན་དུ་མ་བཞེད། དེར་ཡང་ཡང་ཞུས་པས་ནང་ཞིག་འོ་ན་སྟོན་ཅིག་གསུངས་ནས་བསྟན་པས། སྨྲས་པ། ཏདྱ་ཐཱ། གཱ་ཏེ་གཱ་ཏེ། པ་ར་ག་ཏེ། པ་ར་སཾ་ག་ཏེ་བོ་དྷི་ཡེ་སྭཱ་ཧཱ། ཞེ་བཏབ་པས་ཇོ་བོའི་ཞབས་བདེ། དེར་ཇོ་བོའི་ཞལ་ནས། ཇི་ལྟར་ཕྱི་རོལ་སྤྱོད་པ་ཡིས། །
ཡོན་ཏན་མཚོན་པར་མི་ནུས་པས། ། སེམས་ཅན་ཀུན་ལ་སངས་རྒྱས་སུ། ། མཐོང་ན་རང་སྣང་དག་པ་ཡིན། ། ཞེས་གསུངས་ཏེ་དེ་རྗེ་དམ་པ་ལགས་པར་གདའ་གསུངས། འཇམ་དཔལ་བྱང་ཆུབ་སེམས་དཔའི་འགྲོས་ནི་ལྔ་སྟཻ། ཕྱུགས་ཀྱི་ཤིང་རྟས་འགྲོ་བ་དང༌། གླང་པོ་ཆེའི་ཤིང་རྟ་ལྟ་བུས་འགྲོ་བ་དང༌། ཉི་མ་དང་ཟླ་བས་འགྲོ་བ་དང༌། ཉན་ཐོས་ཀྱི་རྫུ་འཕྲུལ་གྱིས་འགྲོ་བ་དང༌། དེ་བཞིན་གཤེགས་པའི་རྫུ་འཕྲུལ་གྱིས་འགྲོ་བ་ལྟ་བུ་སྟེ།
དེ་ལ་བྱང་ཆུབ་སེམས་དཔའ་གཉིས་ནི་བླ་ན་མེད་པའི་ཡེ་ཤེས་ཀྱི་ལམ་ལས་ཕྱིར་ལྡོག་པ་ཡིན་ནོ། ། བྱང་ཆུབ་སེམས་དཔའ་གསུམ་ནི་བླ་ན་མེད་པའི་བྱང་ཆུབ་སེམས་པར་ངེས་ཏེ་བླ་ན་མེད་པའི་ཡེ་ཤེས་ཀྱི་ལམ་ལས་ཕྱིར་མི་ལྡོག་པ་ཡིན་ནོ། །

དེ་ལ་བྱང་ཆུབ་སེམས་དཔའ་ཕྱུགས་ཀྱི་ཤིང་རྟས་འགྲོ་བ་ནི་དཔེར་ན་སྐྱེས་བུ་གང་ལ་ལ་ཞིག་སངས་རྒྱས་ཀྱི་ཞིང་ལྔ་བརྒྱའི་ཕྲ་རབ་ཀྱི་རྡུལ་སྙེད་ཀྱི་འཇིག་རྟེན་ཁམས་འདས་པར་འདོད་པ་འདི་སྙམ་སྟེ། བདག་གི་གཞོན་པ་འདི་ལྟ་བུ་ཞིག་གིས་འཇིག་རྟེན་གྱི་ཁམས་འདའ་བར་བྱའོ་སྙམ་སྟེ་མི་དེས་ཕྱུགས་ཀྱི་ཤིང་རྟ་ལ་བཞོན་ནས་དེར་ཞུགས་ཏེ་ཡུན་རིང་པོར་དཔག་ཚད་བརྒྱར་ཕྱིན་པ་ལས། རླུང་གི་དཀྱིལ་འཁོར་ཆེན་པོས་དེ་ནས་བཟློག་ནས་དཔག་ཚད་ལྔ་བཅུར་ཕྱིར་དེད་ནས་དེ་ཅི་སྙམ་དུ་སེམས། མི་དེས་བསྐལ་པ་གཅིག་གམ། བརྒྱ་སྟོང་ངམ། བྱེ་བ་ཕྲག་འབུམ་མམ། བསྐལ་པ་གྲངས་མེད་བརྗོད་དུ་མེད་པ་ཡང་བརྗོད་དུ་མེད་པས་ཀྱང་འཇིག་རྟེན་གྱི་ཁམས་དེ་དག་འདའ་བར་བྱེད་ན། འཇིག་རྟེན་གྱི་ཁམས་གཅིག་ཀྱང་འདའ་བར་ནུས་སམ། གསོལ་བ་དེ་ནི་གནས་མ་མཆིས་སོ། ། འཇམ་དཔལ་དེ་བཞིན་དུ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་བླ་ན་མེད་པའི་བྱང་ཆུབ་སེམས་བསྐྱེད་ལ་ཐེག་པ་ཆེན་པོ་མི་འཛིན་མི་ཀློག་པར་ཉན་ཐོས་ཀྱི་ཐེག་པ་བ་རྣམས་དང་ལྷན་ཅིག་གནས་ཏེ།
བསྟེན་པ་ལ་སོགས་པ་བྱེད་ཅིང་དེའི་ཐེག་པ་ཀློག་པ་དང༌། ཁ་ཏོན་བྱེད་ལ་གཞན་ཡང་བྱེད་དུ་འཇུག་ན་དེ་ནི་ཉན་ཐོས་ཀྱི་ཐེག་པ་འཛིན་པའི་དགེ་བའི་རྩ་བ་བསྐྱེད་པ་དབང་པོ་རྟུལ་པོར་བྱེད་ཅིང་ཉམས་པར་བྱེད་དོ། ། འཇམ་དཔལ་གླང་པོ་ཆེའི་ཤིང་རྟ་ལྟ་བུས་འགྲོ་བ་ནི། མི་ལ་ལ་ཞིག་འཇིག་རྟེན་གྱི་ཁམས་འདི་ཉིད་འདའ་བར་བདག་གི་བཞོན་པ་འདི་ལྟ་བུ་བཞོན་ནས། ལམ་དེར་ཞུགས་ཏེ་ལོ་བརྒྱས་དཔག་ཚད་ཉིས་སྟོང་དུ་སོང་བ་ལས། ཡང་རླུང་གི་དཀྱིལ་འཁོར་དེ་ནས་བཟློག་ན། མི་དེས་བསྐལ་པ་གཅིག་གམ། བརྒྱའམ། སྟོང་ངམ། བྱེ་བ་ཕྲག་འབུམ་མམ།
བསྐལ་པ་གྲངས་མེད་པ་བརྗོད་དུ་མེད་པའི་ཡང་བརྗོད་དུ་མེད་པས་ཀྱང་འཇིག་རྟེན་གྱི་ཁམས་འདའ་བར་བྱེད་ན་འཇིག་རྟེན་གྱི་ཁམས་གཅིག་ཀྱང་འདའ་བར་ནུས་སམ། གསོལ་བ་དེ་མི་གནས་མ་མཆིས་སོ། ། འཇམ་དཔལ་དེ་བཞིན་དུ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་བླ་ན་མེད་པའི་བྱང་ཆུབ་ཏུ་སེམས་བསྐྱེད་ལ། ཐེག་པ་ཆེན་པོ་མི་འཛིན། མི་ཀློག་པར། ཉན་ཐོས་ཀྱི་ཐེག་པ་བ་རྣམས་དང་ལྷན་ཅིག་གནས་ཏེ་བསྟེན་པ་ལ་སོགས་པ་བྱེད་ཅིང་དེའི་ཐེག་པ་ཀློག་པ་དང༌། ཁ་ཏོན་བྱེད་ལ། གཞན་ཡང་བྱེད་དུ་འཇུག་ན་དེ་ཉན་ཐོས་ཀྱི་ཐེག་པ་འཛིན་པའི་དགེ་བའི་རྩ་བ་བསྐྱེད་པ་དབང་པོ་རྟུལ་པོར་བྱེད་ཅིང་ཉམས་པར་བྱེད་དོ། ། ཉི་མ་དང་ཟླ་བས་འགྲོ་བ་ལྟ་བུ་ནི།
འཇམ་དཔལ་མི་ལ་ལ་ཞིག་ཉི་མ་དང་ཟླ་བས་འགྲོ་བས་འཇིག་རྟེན་གྱི་ཁམས་དེ་འདའ་བར་ནུས་སམ། རྔོ་ཐོགས་ལགས་སོ། ། དེ་བཞིན་དུ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་གིས་བླ་ན་མེད་པའི་བྱང་ཆུབ་ཏུ་སེམས་བསྐྱེད་ལ། ཉན་ཐོས་ཀྱི་ཐེག་པ་བ་རྣམས་དང་ལྷན་ཅིག་ཏུ་མི་གནས། མི་བརྟེན། འདྲིས་པར་མི་བྱེད། ཉན་ཐོས་ཀྱི་ཐེག་པ་ཚིགས་སུ་བཅད་པ་གཅིག་ཙམ་ཡང་མི་ཀློག ། ཀློག་ཏུ་འཇུག་པ་ལ་སོགས་པ་མི་བྱེད་པར། ཐེག་པ་ཆེན་པོ་ཁོ་ན་ཀློག་པ་དང༌།
ཁ་ཏོན་བྱེད་ལ་གཞན་ཡང་བྱེད་དུ་འཇུག་ན་ཐེག་པ་ཆེན་པོ་འཛིན་པའི་དགེ་བའི་རྩ་བ་བསྐྱེད་པ། དབང་པོ་རྣོན་པོར་བྱེད་ཅིང་མི་ཉམས་པར་བྱེད་དེ། དཔེར་ན་མཁའ་ལྡིང་ལང་ཚོ་དང༌། མཐུ་དང༌། སྟོབས་ཐོགས་ནི་རི་རབ་ཀྱི་རྩེ་མོ་ནས་རི་རབ་ཀྱི་རྩེ་མོར་འགྲོའོ། ། དེ་བཞིན་དུ་ཉི་མ་དང་ཟླ་བས་འགྲོའི་བྱང་ཆུབ་སེམས་དཔའི་ཁྲིམས་དང༌། ཐོས་པ་དང་ལྷག་པའི་བསམ་པའི་ལང་ཚོ་དང༌། མཐུ་དང་སྟོབས་ཆེན་པོ་ཐོབ་པ་ནི་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་ཞིང༌། དེ་བཞིན་གཤེགས་པའི་འཁོར་གྱི་དཀྱིལ་འཁོར་རྣམས་སུ་སྟོན་པར་བྱེད་དོ། ། བྱང་ཆུབ་སེམས་དཔའ་ཉན་ཐོས་ཀྱི་རྫུ་འཕྲུལ་ལྟ་བུས་འགྲོ་བ་ནི།
འཇམ་དཔལ་མི་ལ་ལ་ཞིག་ཉན་ཐོས་ཀྱི་རྫུ་འཕྲུལ་ལྟ་བུས་འགྲོ་བས་འཇིག་རྟེན་གྱི་ཁམས་དེ་འདའ་བར་ནུས་སམ། རྔོ་ཐོགས་ལགས་སོ། དེ་བཞིན་དུ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་གིས་བླ་ན་མེད་པའི་བྱང་ཆུབ་ཏུ་སེམས་བསྐྱེད་ལ། ཉན་ཐོས་ཀྱི་ཐེག་པ་བ་རྣམས་དང་ལྷན་ཅིག་ཏུ་མི་གནས། མི་བརྟེན། འདྲིས་པར་མི་བྱེད། ཉན་ཐོས་ཀྱི་ཐེག་པ་ཚིགས་སུ་བཅད་པ་གཅིག་ཀྱང་ཀློག་པ་དང༌། ཀློག་ཏུ་འཇུག་པ་ལ་སོགས་པ་མི་བྱེད་པར། ཐེག་པ་ཆེན་པོ་ཁོ་ན་ཀློག་པ་དང༌།
ཁ་ཏོན་དང༌། བྱ་བ་བྱེད་པ་ལ་སྲོག་གི་ཕྱིར་ཡང་ཐེག་པ་ཆེན་པོ་མི་སྤོང་བར་བྱམས་པ་དང༌། རྙིང་རྗེ་དང༌། དགའ་བ་དང༌། བཏང་སྙོམས་ལ་སློབ་ལ། གཞན་ཡང་སློབ་ན་ཐེག་པ་ཆེན་པོ་འཛིན་པའི་དགེ་བའི་རྩ་བ་བསྐྱེད་པའོ། ། བྱང་ཆུབ་སེམས་དཔའ་དེ་བཞིན་གཤེགས་པའི་རྫུ་འཕྲུལ་གྱིས་འགྲོ་བ་ནི། འཇམ་དཔལ་མི་ལ་ལ་ཞིག་དེ་བཞིན་གཤེགས་པའི་རྫུ་འཕྲུལ་ལྟ་བུས་འགྲོ་བས། བདག་གིས་འཇིག་རྟེན་གྱི་ཁམས་འདི་འདའ་བ་བྱ་བའི་ཕྱིར་དེ་བཞིན་གཤེགས་པ་ལ་གསོལ་བ་གདབ་སྙམ་པས་གསོལ་བ་གདབ་སྟེ། བཅོམ་ལྡན་འདས་བདག་སངས་རྒྱས་ཀྱི་ཞིང་ལྔ་བརྒྱའི་རྡུལ་ཕྲ་རབ་ཀྱི་རྡུལ་སྙེད་ཀྱི་འཇིག་རྟེན་གྱི་ཁམས་འདའ་སྙམ་དུ་བསམ།
དེ་མྱུར་དུ་འདའ་བར་སྤྱོད་དམ། སྤྱོད་ལགས་སོ། ། དེ་བཞིན་དུ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་བླ་ན་མེད་པའི་བྱང་ཆུབ་ཏུ་སེམས་བསྐྱེད་ལ་ཉན་ཐོས་ཀྱི་ཐེག་པ་བ་རྣམས་ཀྱི་ཀུན་དགའ་ར་བའམ་གཙུག་ལག་ཁང་དུ་ལྷན་ཅིག་ཏུ་མི་གནས། མི་བརྟེན། བསྙེན་བཀུར་མི་བྱེད། ཉན་ཐོས་ཀྱི་ཐེག་པ་ཚིགས་སུ་བཅད་པ་གཅིག་ཙམ་ཡང་ཀློག་པ་དང༌། ཀློག་ཏུ་འཇུག་པ་ལ་སོགས་པ་མི་བྱེད་པར་ཐེག་པ་ཆེན་པོ་ཁོ་ནའི་བྱ་བ་དང༌། བྱེད་པ་དང༌། ཀློག་པ་ལ་སོགས་པ་བྱེད་ཅིང་གཞན་ཡང་དེ་ལ་འགོད། བྱམས་པ་ལ་སོགས་པ་ཆུད་ཟོས་པའི་སེམས་ཅན་གྱི་ཁམས་ལ་ལྟ་བར་བྱེད།
ངན་འགྲོར་སྐྱེས་པའི་སེམས་ཅན་གྱི་སྐྱབས་དང༌། མགོན་དང༌། དཔུང་གཉེན་དུ་གྱུར་ཏེ། དཔེར་ན་བྱའི་རྒྱལ་པོ་ནམ་མཁའ་ལྡིང་ལང་ཚོ་དང་མཐུ་དང་སྟོབས་ཐོབ་པ་ནི་རིའི་རྩེ་མོ་ནས་རིའི་རྩེ་མོར་འགྲོའོ། ། དེ་བཞིན་དུ་དེ་བཞིན་གཤེགས་པའི་རྫུ་འཕྲུལ་གྱིས་འགྲོ་བའི་བྱང་ཆུབ་སེམས་དཔའ་དགེ་བའི་རྩ་བའི་ལང་ཚོ་དང་མཐུ་དང་སྟོབས་ཆེན་པོ་ཐོབ་པས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་སྐྱེའོ་ཞེས་གསུངས་སོ། ། རྒྱགས་ནི་ལོ་གཅིག་གི་དགོས་པ་ཚེགས་སུ་འཇུག་པའོ། ། གདམས་པ་ནི། གཏུམ་མོ་ཏིང་ངེ་འཛིན་སྐྱེ་སྟེ། གཏུམ་མོ་སྤྱིར་མ་རྒྱུད་ནས་བཤད། དེའི་ནང་ནས་ཀྱང་བདེ་མཆོག་དང་དགྱེས་རྡོར་ནས་སྟོན།
དེའང་རྩ་དང་རླུང་དང་ཐིག་ལེ་སྟེ། སེམས་ཅན་ཐམས་ཅད་ལྷན་ཅིག་སྐྱེས་པར་གནས། དེ་ལ་ཐིག་ལེ་བདེ་བའི་ཆར་གནས། རྩ་གསལ་བའི་ཆར་གནས། རླུང་གི་མི་རྟོག་པའི་ཆར་གནས། དེ་བླ་མའི་གདམས་ངག་གིས་བསྒོམ་ཤེས་པར་བྱས་ནས། ལྟེ་བ་ན་ཁྲག་ཨ་ཐུང་ལྟ་བུ་ཞིག་ཡོད་པ་དེ་དྲོད་ཀྱི་ཆར་གནས། དེའང་རླུང་གིས་བདེ་བ་དང༌། གསལ་བ་དྲོད་ལ་སོགས་པ་ཀུན་གྱི་གྲོགས་བྱེད་དེ། ན་ག་ར་ཛུ་ནའི་ཞལ་ནས།
རླུང་ཞེས་བྱ་བས་ལས་ཀུན་བྱེད། ། ཅེས་གསུངས་སོ། ། རླུང་ལས་སུ་རུང་ཙ་ན་སེམས་ལ་དབང་ཐོབ། སེམས་ལ་དབང་ཐོབ་པས། དགོས་པ་ལས་མཐའ་དག་ལ་དབང་ཐོབ་པས་རླུང་འཇལ་རླུང་བཟུང༌། ཐིག་ལེ་ཨ་ཝ་དྷཱུ་ཏཱིར་དབབ། དེ་དབང་པོ་སྒོ་དགུའི་རྩ་མིག་ཏུ་གྲམ་ནས་ལུས་མཉེན་ཞིང་དྲོད་སྙོམས། རྩ་མིག་གི་རྣག་དང་ཆུ་སེར་ཐོན་ནས་ཁོལ་བུར་ན་བ་དང༌། ཚ་བ་མི་འོངས། ཕུང་པོ་བདེ།
ཁམས་དྭངས། སྐྱེ་མཆེད་གསལ། མངོན་པར་ཤེས་པ་འཆར་རོ། ། དངོས་གཞི་དགེ་བ་སྒྱུ་མ་ལྟ་བུར་སྤྱོད་པ་ནི། ཆོས་བྱེད་པ་མིན་པ་གཞན་ཅི་བྱེད་ཀྱང༌། ངལ་བ་དོན་མེད་ཡིན་པས་ཆོས་གཤའ་མར་བྱེད་དགོས། ཆོས་སྙིང་ཐག་པ་ནས་བྱེད་པ་འདི་ཚེ་གཅིག་གི་བསྐལ་པ་གཅིག་གི་བསོད་ནམས་མིན། སྐྱེ་བ་འདི་ནས་སྐྱེ་བ་ཐམས་ཅད་དམ། ནམ་ཞག་གཏན་གྱི་སོ་ནམ་ཡིན་པས། དེ་ད་རེས་ལ་རག་ལུས་པར་འདུག་སྟེ།
རང་གི་ཆོས་ཉམས་སུ་བླངས་ནས་སྣང་བ་བཟང་པོ་འཕྲལ་ལ་འཆར་ནས་འོང༌། ད་ལྟའི་རྣམ་རྟོག་བྱེད་པ་ལེགས་ཉེས་བག་ཙམ་རེ་ལ་བརྟེན་ནས་འགྲོ་བ་རིགས་དྲུག་གི་སྣང་བ་བཟང་ངན་སོ་སོ་འདི་འབྱུང་བ་ཡིན་ཏེ། དེའང་ད་ལྟ་ཞེ་སྡང་སྐམ་པ་ཞིག་སྐྱེས་པ་དེའི་རྗེས་སུ་འབྲངས་འཁོན་དུ་འཛིན་པ་དེས། དམྱལ་བར་སྐྱེས་ཏེ། ལྕགས་བསྲེགས་ཀྱི་ས་གཞི་ལ་སོགས་པའི་སྣང་བ་འོང༌། དུད་འགྲོར་སྐྱེ་ནའང་སྦྲུལ་དུ་སྐྱེ་སྟེ། སྦྲུལ་ལ་ཞེ་སྡང་འབའ་ཞིག་ལ་གནས་པ་མིན་པ་གཞན་ཅི་ཡང་མི་དྲན། ད་ལྟ་འདོད་ཆགས་སྐྱེས་པ་དེའི་རྗེས་སུ་འབྲངས་ནས་ཞེན་པ་ཡི་དྭགས་སུ་སྐྱེ་སྟེ་བཀྲེས་པ་དང་སྐོམ་པ་ལ་སོགས་པའི་སྣང་བ་འོང༌། ད་ལྟ་གཏི་མུག་སྐྱེས་པ་དེའི་རྗེས་སུ་འབྲངས་ནས་དེའི་ལས་བསགས་པས་དུད་འགྲོར་སྐྱེ་སྟེ་བླུན་རྨོངས་ལ་སོགས་པའི་སྣང་བ་འོང༌། དེ་ལྟར་ངན་སོང་གསུམ་དུ་སྐྱེས་ན་ཆོས་མི་དྲན་པ་ཞིག་ཡིན་པས།
ད་ལྟ་མཐོ་རིས་ཐོབ་པའི་དུས་འདིར་འཇིག་རྟེན་གྱི་བྱ་བ་ལས་བློ་ལྡོག་ནས་བཙུན་པ་ཞིག་བྱས་ལ་སྙིང་ཐག་པ་ནས་ཆོས་ཤིག་བྱེད་དགོས་སྙམ་པའི་བསམ་པ་ཞིག་སྐྱེ་དགོས། དེ་སྐྱེས་ན་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བྱིན་རླབས་སེམས་ལ་ཞུགས་པ་ཡིན། དེ་ལ་ཕ་མ་དང༌། གཉེན་འདུན་ལ་སོགས་པ་ཤ་ཚ་རུ་རེས་ཆོས་བྱེད་པ་ལ་བཙུན་པ་མ་བྱས་ཀྱང་ཆོག ། བཙུན་པ་ལས་ཐུ་བ་མེད། དེ་བས་མི་སྐྱ་དྲག་ཟེར་ནས་གྲོས་འདེབས་ཏེ། དེ་བདུད་ཡིན་པས་དེ་ལ་མི་ཉན་པ་གལ་ཆེ། སྤྱིར་ཡང་ཚོགས་གསོག་བྱེད་པ་དང༌། ཆོས་ཉན་པ་དང༌། སྒོམ་པ་ལ་སོགས་པ་དགེ་བའི་ལས་བྱེད་དུ་མི་འཇུག་པར་གཅོག་པ་དེ་བདུད་ཡིན།
ཆོས་ཐམས་ཅད་མཉམ་ཉིད་ཡིན་པས་ཉམས་སུ་ལེན་ནུས་ན་ཆོས་གང་ལ་ཉམས་སུ་བླངས་ཀྱང་ཡོན་ཏན་སྐྱེ། ཉམས་སུ་མ་བླངས་ན་ཆོས་ཤེས་པ་དང༌། མཁས་པ་དང༌། གདམས་ངག་ཆེ་ཡང་རྒྱུད་ལ་མི་ཕན། ཉམས་སུ་ལེན་པ་ལ་ཚེ་འདིའི་བྱ་བ་ཕལ་པོ་ཆེ་ཞིག་བཞག ། འཁོར་བ་ལ་རྒྱབ་ཀྱིས་ཕྱོགས་བླ་མ་ལ་མོས་གུས་བྱས། ཚོགས་གཉིས་གསོག་པ་ལ་འབད། དམ་ཚིག་དང་སྡོམ་པ་ལ་ནན་ཏན་བྱས། བསམ་པ་སྟོང་ཉིད་སྙིང་རྗེ་ཅན་དུ་འབྲེལ་ན། ལམ་གོལ་ས་མེད་པར་བླ་ན་མེད་པའི་བྱང་ཆུབ་འཐོབ།
བྱང་ཆུབ་ཐོབ་པ་ལ་ཡང་ལྟ་བ་ལྟ་བར་གྱུར་པ་ཐམས་ཅད་དང་བྲལ་བ། སྒོམ་པ་སྒོམ་པར་གྱུར་པ་ཐམས་ཅད་དང་བྲལ་བ། སྤྱོད་པ་སྤྱོད་པར་གྱུར་པ་ཐམས་ཅད་དང་བྲལ་བ། སངས་རྒྱས་ཀྱི་སྐུ་མཚན་དང་དཔེ་བྱད་ཀྱིས་རྒྱན་པ་མན་ཆད་ལ་དམྱལ་བ་ཡན་ཆད་གྱི་འཁྲུལ་སྣང་མེད་པ་ཞིག་ཡིན། ལྟ་སྒོམ་སྤྱོད་གསུམ་རྣམ་པར་དག་པའི་བྱང་ཆུབ་དེ་ལ་དུས་གསུམ་གྱི་སངས་རྒྱས་ཐམས་ཅད་བྱོན་ནས་ཁྱོད་ཀྱི་དེ་མིན་གསུངས་ཀྱང་ཕན་མེད་པ་ཞིག་ཡིན། གྲུབ་མཐའི་འདོད་ལུགས་བག་རེ་མི་མཐུན་ཀྱང་གང་ཟག་གི་བློ་ཚོད་དང་སྦྱར་བ་ཡིན། སངས་རྒྱས་བློ་ཡུལ་ལས་འདས་པ་ཆོས་སྐུ་འབའ་ཞིག་ཏུ་གནས་པ་སྤྲོས་པ་དང་བྲལ་བ་ཞིག་ཡིན། སྤྲོས་པ་རྟོགས་པ་ལ་ཟེར་ཏེ། སངས་རྒྱས་ལ་རྟོག་པ་མེད་པ་སེམས་ཙམ་པ་ཡན་ཆད་མཐུན། གྲུབ་མཐའ་ཐམས་ཅད་སོ་སོ་རང་རང་གི་ལྟ་བ་དེ་མངོན་དུ་གྱུར་ཙ་ན་སངས་རྒྱས་པར་འདོད་དེ།
སངས་རྒྱ་བ་ལ་ལྟ་བ་རྟོགས་པ་ཞིག་དགོས། སངས་རྒྱས་དང་སེམས་ཅན་གཉིས་ཀྱི་རང་བཞིན་མཉམ་པ་ལ་ཆོས་ཀྱི་དབྱིངས་ཟེར་བ་ཡིན། ལྟ་བ་མཐོ་ཟེར་བའང་ཕྱལ་ཕྱལ་པོར་སོང་ནས་དགེ་སྡིག་ཕན་གནོད་མེད་པ་ཞིག་མིན། ཆོས་ཐམས་ཅད་ཀྱི་རང་བཞིན་སྐྱེ་འགག་གནས་གསུམ་མེད་པར་རྟོགས་ནས་སྣང་བ་སྣང་ཡང་དངོས་འཛིན་ཆུང་དུ་འགྲོ་དགོས། འདོད་ཡོན་ལ་ཞེན་པ་ཆུང་དུ་འགྲོ་དགོས། ཉོན་མོངས་པ་དུག་གསུམ་བྱེ་ཞིར་འགྲོ་དགོས། འོ་སྐོལ་འདིར་ཚོགས་པ་རྣམས་ཀྱང་ལས་ཀྱིས་སོ་སོར་སྐྱེས་ཀྱང་སྨོན་ལམ་གྱིས་ལྷན་ཅིག་ཏུ་འཛོམས་པ་འདི་ཚེ་རབས་དཔག་ཏུ་མེད་པ་ནས་འབྲེལ་བ་ཟབ་མོ་ཡོད་པ་ཡིན་པས། གཞན་གྱི་ཉེས་སྐྱོན་ལ་མི་བརྟག ། ཉོན་མོངས་པ་དང་རྣམ་རྟོག་གི་དབང་དུ་མི་བཏང༌། ཆོས་ལ་འོངས་ཙ་ན་སྡིག་པ་མི་དགེ་བ་འཇོག །
ཉོན་མོངས་པ་སྤོང༌། ཆགས་སྡང་མི་སྐྱེ། ཕྱོགས་འཛིན་མི་བྱེད། བརྒྱ་ཁ་མི་དྲག་ལ་གཅིག་ཁ་མི་ཞན་པ་ཞིག་དགོས་པ་ཡིན། སེམས་ཐུལ་ཟེར་བའང་ཕྱི་ན་ཟུག་རྔུ་དང་གཟི་རེ་མེད་པ། ནང་ན་ཉོན་མོངས་པ་དང་རྣམ་རྟོག་ཉུང་བ་ཞིག་ལ་ཟེར་བར་འདུག་པ་རྒྱུ་མཚན་ཉིད་ཀྱི་ཐེག་པ་བཀའ་སྡེ་སྣོད་གསུམ་ཡང་ཉོན་མོངས་པ་དུག་གསུམ་གྱི་གཉེན་པོར་གསུངས་ཏེ། དེའང་ཕྱི་ལོངས་སྤྱོད་དང༌། ནང་སེམས་ཅན་ལ་ཆགས་པ་སྤོང་བའི་གཉེན་པོར་འདུལ་བའི་སྡེ་སྣོད་གསུངས། མི་སྡུག་པ་དང༌། གཤེ་བ་ལ་ཞེ་སྡང་སྤོང་བའི་གཉེན་པོར་མདོ་སྡེའི་སྡེ་སྣོད་གསུངས།
ཆོས་ཐམས་ཅད་མེད་པ་ལ་ཡོད་པར་བཟུང་བ་གཏི་མུག་གི་གཉེན་པོར་མངོན་པའི་སྡེ་སྣོད་གསུངས། འབྲས་བུ་གསང་སྔགས་ཀྱི་ཐེག་པ་རྒྱུད་སྡེ་བཞི་ཡང་བྱ་བའི་རྒྱུད་དང༌། སྤྱོད་པའི་རྒྱུད་ནས་ལུས་ལྷའི་སྐུ་མཚན་དང་དཔེ་བྱད་ཀྱི་བརྒྱན་པར་བསྐྱེད་ཅིང༌། ཕྱི་ནས་སྒྲོ་འདོགས་གཅོད་པས་སྔགས་ཕྱི་པ་ཟེར་བ་ཡིན་ཏེ། རྣལ་འབྱོར་རྒྱུད་དང་རྣལ་འབྱོར་བླ་ན་མེད་པའི་རྒྱུད་ལུས་ལྷ་རང་བཅས། སེམས་ཆོས་སྐུ་རང་བཅས་སུ་ད་ལྟ་རང་ནས་བསྒོམ་ཞིང་སྔར་ནས་སྒྲོ་འདོགས་གཅོད་པས་སྔགས་ནང་པ་ཟེར་བ་ཡིན་ཏེ། དེ་ཐམས་ཅད་ཀྱང་ཉོན་མོངས་པ་དང་དངོས་པོར་འཛིན་པའི་རྟོག་པ་ལས་ལྡོག་པ་ཡིན། སློབ་དཔོན་ཀླུ་སྒྲུབ་ཀྱིས་ཕ་རོལ་ཏུ་ཕྱིན་པ་ལ་བརྟེན་ནས་དབུ་མ་རབ་ཏུ་མི་གནས་པའི་ལྟ་བ་རིགས་ཚོགས་དང༌། སྤྱོད་པ་བསླབ་པ་ཀུན་ནས་བཏུས་པ་དང༌། མདོ་སྡེ་ཀུན་ལས་བཏུས་པ་རྣམས་ཕ་རོལ་ཏུ་ཕྱིན་པ་དྲུག་ཏུ་བཤད་པ་དང༌།
སྔགས་ལ་བརྟེན་ནས་ཚེ་འདིར་ཕྱག་རྒྱ་ཆེན་པོ་ཐོབ་པའི་ཕྱིར་རིམ་པ་ལྔ་ལ་སྤྱོད་པ་གྲོགས་དང་བཅས་པ་མཛད་པའང༌། ཉོན་མོངས་པ་དང་མཚན་མར་འཛིན་པའི་རྟོག་པ་ལས་ལྡོག་པ་ཡིན། སློབ་དཔོན་ཐོགས་མེད་དང་ཇོ་བོས་བསླབ་པ་གསུམ་དུ་བསྡམས་པའང་ཉོན་མོངས་པའི་གཉེན་པོར་གསུངས་པ་ཡིན། སློབ་དཔོན་ཞི་བ་ལྷས་ཕ་རོལ་ཏུ་ཕྱིན་པ་དྲུག་ཏུ་གདམས་པའང་ཉོན་མོངས་ཅི་ཞི་དང༌། སེམས་ཅན་ལ་ཅི་ཕན་གྱི་ཆེད་དུ་བརྩམས་པ་ཡིན། གྲུབ་པ་ཐོབ་པའི་བླ་མ་རྣམས་ཀྱིས་ལྟ་སྒོམ་སྤྱོད་པར་བརྩམས་པའང་ཉོན་མོངས་པ་རང་གྲོལ་དང༌། རྟོག་པ་རང་ཞིར་བསྟན་པ་ཡིན། དགེ་བའི་བཤེས་གཉེན་ཀུན་ཀྱང་གཞི་ལམ་འབྲས་བུར་བསྟན་པའང་གདུལ་བྱའི་ཉོན་མོངས་སེལ་བ་དང༌། རྒྱུད་ལ་ཆོས་ཨེ་སྐྱེ་ལྟ་བ་ཡིན། དེ་ཡང་གཉེན་པོ་ཆེ་ཆུང་གི་རིམ་པས་ཉོན་མོངས་པ་སེམས་ཅན་གྱི་རྒྱུད་ལ་མཐུག །
བྱང་ཆུབ་སེམས་དཔའི་རྒྱུད་ལ་སྲབ། སངས་རྒྱས་ཀྱི་རྒྱུད་ལ་གཏན་མེད་པས་རྟོག་པ་མི་མངའ་བ་ཡིན། དེའང་སངས་རྒྱས་ཀྱི་སྟོང་ཉིད་སྙིང་རྗེའི་མཐར་ཕྱིན་པ་ཡིན་ཏེ། དེ་སྟོང་པས་ཆོས་སྐུ་དང་མ་བྲལ་བས་རང་དོན་གྲུབ། སྙིང་རྗེས་གཟུགས་སྐུ་དང་མ་བྲལ་བས་གཞན་དོན་གྲུབ། བྱང་ཆུབ་སེམས་དཔའ་སྟོང་ཉིད་སྙིང་རྗེ་སྦྱོང་བས་མཉམ་བཞག་ལ་སྟོང་པས་རང་དོན་བྱེད། རྗེས་སྒྱུ་མ་ལྟ་བུར་གནས་པ་མེད་པར་སེམས་ཅན་ལ་ཕན་བདེ་བསྒྲུབ་པ་ལ་གཞན་དོན་ཟེར་བ་ཡིན། སློབ་དཔོན་ཀླུ་སྒྲུབ་ཀྱི་དྲིལ་བུ་རི་བྱ་བ་ལྕགས་སུ་བསྒྱུར། ལྕགས་གསེར་འགྱུར་གྱི་རྩིས་གསེར་དུ་བསྒྱུར་ནས་སེམས་ཅན་ལ་ཕན་པ་བྱ་སྙམ་པ་ལ། ཇོ་མོ་སྒྲོལ་མས་དེ་ལྟ་བུའི་ལོག་འཚོ་ལ་སེམས་ཅན་མ་སྦྱོར་གསུངས་ནས་བཀྱོན་སྐད།
ལར་རང་གཞན་གཉིས་ཀའི་དོན་ལ་སྟོང་པ་སྙིང་རྗེ་བསྒོམ་པ་ལས་གནད་ཆེ་བ་མེད། རང་སེམས་ཀྱང་བསྒོམས་པས་ཐུལ་བ་ཡིན། དགྲ་ཐམས་ཅད་ཀྱིས་བསྙེན་བཀུར་བྱེད་དུ་འོང་བའང་བསྒོམས་པས་འོང་བ་ཡིན། མཆོག་ཐུན་མོང་གི་དངོས་གྲུབ་ཀྱང་བསྒོམས་པས་འཐོབ་པ་ཡིན། ཚེ་གཅིག་གིས་སངས་རྒྱ་བའང་བསྒོམས་པས་སངས་རྒྱ་བ་ཡིན། ལར་སྤྱོད་པ་ཆོས་དང་མཐུན་པ་ཞིག་བྱས། རང་བཟང་ཡང་དམན་པ་བཟུང༌། ཆོས་མཁས་གདམས་ངག་ཆེ་ཡང་གྲོགས་ཀྱི་ཡོན་ཏན་བསྒྲགས། ཆོས་ལ་གཤེ་བ་སྤངས་ཚོགས་འཕྲལ་ལ་བསགས་པས་སེམས་ཉོན་མོངས་པར་མི་འཆོར། བློ་ཆོས་ལ་འགྲོ །
དེའང་རང་གི་སྔ་བློ་ལ་བསམས། ཕྱི་མ་བློ་ལ་དཔྱད། ད་ལྟར་གྱི་སྤྱོད་པ་ལེགས་སུ་མ་བཅོས་ན་བླ་མ་རང་གིས་ཀྱང་བཅོས་པ་དཀའ་བ་ཡིན། ཆོས་བྱེད་པ་ལ་འཇིག་རྟེན་གྱི་བྱ་བ་བློས་གཏོང་དགོས། དེ་ལ་མི་རྟག་པ་གོ་དགོས་ཏེ་རང་འཆི་བའི་དུས་སུ་ཉེ་དུ་དང་བཟའ་མིས་ནི་མཐའ་མ་བསྐོར། མལ་གྱི་མཐའ་མ་ལ་ནི་ཉལ། ཟས་ཀྱི་མཐའ་མ་ཆུ་ཐིགས་གཅིག་ནི་འཐུང༌། མིག་ནི་ནམ་མཁའ་ལ་བལྟ། རྣ་བས་སྒྲ་ནི་མི་ཐོས། སྣ་ནི་ཞོམ།
ཁ་གདངས། སོ་གཙིགས། དབུགས་ནི་རིང་ཐུང་རིང་ཐུང་བྱེད་པའི་དུས་སུ་ཆོས་མིན་པ་གཞན་ཅིས་ཀྱང་མི་སྟོངས་ཏེ། བློ་སྣ་བརྒྱ་ཡོད་ཀྱང་མི་ཕན། དམག་སྟོང་གི་བདག་པོ་བྱེད་ཀྱང་མི་ཕན། ཉེ་འབྲེལ་ཁྲི་ཚོ་ཡོད་ཀྱང་མི་ཕན། བང་མཛོད་འབུམ་ཚོ་ཡོད་ཀྱང་མི་ཕན། གསེར་སྲང་བྱེ་བ་ཡོད་ཀྱང་མི་ཕན་ཏེ། ཚེ་འདི་ཇི་ལྟར་འཛོམས་པ་ཞིག་ཡོད་ཀྱང་སླར་ངས་བསགས་པ་བསགས་སྙམ་པའི་ཆགས་པས་ཡི་དྭགས་སུ་སྐྱེ་བས་ཚེ་འདིའི་ཅིས་ཀྱང་དགོས་པ་མེད་པའི་བློ་ཞིག་བྱ། སངས་རྒྱས་ཀྱི་བསྟན་པ་ལ་ཞུགས་པའི་ལས་དང་པོ་པ་ལ་མི་རྟག་པ་བསྒོམ་པ་དང༌།
ཚོགས་གསོག་པ་གལ་ཆེ། བསོད་ནམས་མ་བསགས་པའི་མི་དང་རང་རེ་འགྲོགས་ཀྱང་སྔོན་བསགས་ཀྱི་རྒྱབ་མེད་པས་ཉེ་རིང་ཀུན་སྡང་བར་འདུག་པ། ལར་འཆི་ཁར་ང་ཚོགས་མི་བསགས་ཆོས་མི་བྱེད་པ། སྒོམ་སྒྲུབ་བྱེད་ཡུལ་ཐུང་བ་སྙམ་པའི་འགྱོད་པ་བྲང་ལ་སེན་མོ་མི་འདེབས་པ་ཞིག་དགོས་པ་ཡིན། བཀའ་དང་བསྟན་བཅོས་དང་གདམས་ངག་ཐམས་ཅད་བླ་མ་དང་སངས་རྒྱས་ཀྱི་དགོངས་པའི་བརྗོད་བྱ། ཁ་ཏ་ཞལ་ཏ་བཏབ་པ་ཡིན་པས་སེམས་ཅན་བདེ་ན། སྐྱིད་ན་ལེགས་ན་དགོངས་པ་ཡིན། འོ་སྐོལ་ཆོས་བྱེད་པ་ལྟར་སྣང་ཡང་ཟང་ཟིང་གི་འདོད་པ་བློ་ཕུགས་སུ་བཞག་ནས་ཡུལ་གང་ན་བཟང་དང་གནས་གང་ན་འཛོམས་དང༌། དགོན་པ་གང་ན་སྐྱིད་དང༌། འདོད་ཡོན་ལྔའི་ལོ་རྒྱུས་ཟེར།
བཟོ་དྲུབས་དང༌། མཁར་ལན་དང༌། ངོ་བསྲུངས་ལ་སོགས་པ་ལ་དུས་འདས་ཚེ་ཟད་མཉམ་བཞག་ཡལ་བས་ཡོན་ཏན་མི་སྐྱེ། ཚོགས་བསགས་བྱ་བ་བླ་མ་བཟང་པོ་དང་མཇལ། ཆོས་ཟབ་མོ་ཉན་པ་ལ་ཟེར་བ་ཡིན། མི་བྱམས་པ་དང་གྲོགས་བརྩེ་བ་དང་བཟའ་བཏུང་བག་རེའི་ཁ་ན་མེད། ད་ལྟ་སྡུག་བསྔལ་བག་ཙམ་ལ་བསྲན་ནས་ཆོས་ཉམས་སུ་བླངས་ཙ་ན་དགོས་འདོད་འཕྲལ་ལ་འོང་བ་ཡིན། ཆོས་ལ་འབད་རྩོལ་དང་བརྩོན་འགྲུས་བསྐྱེད་པས་ས་བཅུ་ལམ་ལྔའི་སྤངས་རྟོགས་ཐམས་ཅད་ཀྱང་རང་གི་རིག་པ་འདི་ཉིད་ཀྱི་ཐོག་ཏུ་བརྩི་བ་མིན་པ་ལོགས་ན་ཕྲི་བསྣན་བྱ་རྒྱུ་མེད། དེ་ལ་སྤང་བྱའི་སྒྲིབ་པ་མེད་པར་ཤེས་པའང་རིག་པ་འདི་ཉིད་ཡིན། བསྒྲུབ་བྱའི་གཉེན་པོ་རང་བཞིན་མེད་པར་ཤེས་པའང་རིག་པ་འདི་ཉིད་ཡིན།
གྲུབ་མཐའི་འདོད་ལུགས་ཐམས་ཅད་ཀྱང་རང་གི་རིག་པ་འདི་ཉིད་ཡིན། མཁྱེན་པ་གཉིས་ཀྱང་རིག་པ་འདི་ཉིད་ཀྱི་སྟེང་དུ་བརྩི་བ་མིན་པ་ལོགས་ན་མེད། ཚོགས་ལམ་ཆུང་ངུ་རྒྱུན་དྲན་པ་ཉེ་བར་བཞག་པ་བཞི་ཡང་སྒོམ་པའི་སེམས་ལ་ཟེར་བ་ཡིན། འབྲིང་པོ་ཡང་དག་པར་སྤོང་བ་བཞི་ཡང་ཞེ་སྡང་ལ་སོགས་པ་སྤོང་བའི་སེམས་ལ་ཟེར་བ་ཡིན། ཆེན་པོ་རྫུ་འཕྲུལ་གྱི་རྐང་པ་བཞི་ཡང་རྐང་པ་ནི་རྒྱུ་ཡིན་ལ། རྫུ་འཕྲུལ་ནི་འབྲས་བུ་ཡིན་པས་སེམས་ལས་ལོགས་སུ་ནི་མེད། སྦྱོར་ལམ་ངེས་འབྱེད་ཆ་བཞི་དྲོད་ནི་སེམས་ལ་ཡོན་ཏན་སྐྱེ་བའི་གསལ་སྣང་ཤར་བ་ཡིན། རྩེ་མོ་ནི་དད་པ་ལ་སོགས་པ་གསལ་ཆ་མ་འགགས་པའི་སེམས་ཡིན། བཟོད་པ་ནི་ཆོས་ཐམས་ཅད་མི་དམིགས་པའི་སེམས་ཡིན། ཆོས་མཆོག་ནི་བདག་ཏུ་བཏགས་པ་རང་བཞིན་མེད་པར་ཤེས་པའི་སེམས་ཡིན།
མཐོང་ལམ་བྱང་ཆུབ་ཀྱི་ཡན་ལག་བདུན་ཡང་དྲན་པ་ཡང་དག་བྱང་ཆུབ་ཀྱི་ཡན་ལག་ལ་སོགས་པ་རིག་པ་འདི་ཉིད་རང་བཞིན་མེད་པ། སྐྱེ་འགག་གནས་གསུམ་དང་བྲལ་བར་མཐོང་བའི་སེམས་ཡིན། སྒོམ་ལམ་འཕགས་པའི་ལམ་ཡན་ལག་བརྒྱད་ཀྱང་ཡང་དག་པའི་རྟོགས་པ་ལ་སོགས་པ་སེམས་སྐྱེ་མེད་དུ་གོམས་པར་བྱེད་པའི་སེམས་ཡིན། མཐར་ཕྱིན་པའི་ལམ་ཡང་སྤང་བྱའི་ཆ་ཐམས་ཅད་ཟད། གཉེན་པོའི་ཆ་ཐམས་ཅད་རྫོགས་པའི་སེམས་ཡིན་གསུངས། བདེན་པ་གཉིས་ཀྱང་རང་གི་སེམས་ཀྱི་སྟེང་དུ་བརྩི་སྟེ། ཀུན་རྫོབ་ཀྱི་བདེན་པ་ནི་འཁྲུལ་ཞིང་སྒྲིབ་པའི་སེམས་ཡིན་ཏེ། འཁྲུལ་བ་ནི་མ་རིག་པས་དངོས་པོ་དང་མཚན་མར་འཛིན་པའི་སེམས་ལ་ཟེར། སྒྲིབ་པ་ནི་གནས་ལུགས་ཕྱིན་ཅི་མ་ལོག་པ་སྟོང་པ་ཉིད་ཡིན་པ་རྟོགས་སུ་མི་སྟེར་བའི་སེམས་ལ་ཟེར། དོན་དམ་གྱི་བདེན་པ་ནི་སེམས་ངོས་བཟུང་མེད་པ།
མཐའ་དབུས་ཐམས་ཅད་དང་བྲལ་བ་ནམ་མཁའ་རྣམ་པར་དག་པའི་དཀྱིལ་ལྟ་བུར་གནས་པའི་སེམས་ལ་ཟེར། བདེན་པ་བཞི་སེམས་ལས་ལོགས་ན་མེད་དེ། ཀུན་འབྱུང་གི་བདེན་པ་ནི་དངོས་པོ་དང་མཚན་མར་འཛིན་པའི་སེམས་ཡིན། སྡུག་བསྔལ་གྱི་བདེན་པ་ནི་སྡུག་བསྔལ་ཉམས་སུ་མྱོང་བའི་སེམས་ཡིན། ལམ་གྱི་བདེན་པ་ནི་སྤང་བླང་ཐམས་ཅད་རང་བཞིན་མེད་པ་ལ་གོམས་པར་བྱེད་པའི་སེམས་ཡིན། འགོག་པའི་བདེན་པ་ནི་སྡུག་བསྔལ་རྒྱུ་དང་བཅས་པ་འགོག་པའི་སེམས་ཡིན་ནོ། ། མཚན་ཉིད་གསུམ་ཡང་སེམས་ལས་མ་འདས་ཏེ། ཀུན་བཏགས་ནི་སྣ་ཚོགས་སུ་འཛིན་པའི་སེམས་ཡིན། གཞན་དབང་ནི་སྔ་མ་ལ་བརྟེན་ནས་ཕྱི་མ་འབྱུང་བར་བྱེད་པའི་སེམས་ཡིན། ཡོངས་སུ་གྲུབ་པ་ནི་གཟུང་འཛིན་ཐམས་ཅད་རང་བཞིན་མེད་པར་ཤེས་པའི་སེམས་ཡིན་ནོ། །
འཁོར་བ་སེམས་ཡིན་ཏེ་གཟུང་འཛིན་དང་བཅས་ནས་སྡུག་བསྔལ་སྣ་ཚོགས་སུ་སྤྱོད་པའི་སེམས་ཡིན། མྱ་ངན་ལས་འདས་པའང་འདས་པའི་སེམས་ཡིན་ཏེ། གཟུང་འཛིན་དང་བྲལ་ནས་ཆོས་ཐམས་ཅད་རང་བཞིན་མེད་པར་སྤྱོད་པའི་སེམས་ཡིན། སེམས་བྱམས་པ་དང་སྙིང་རྗེ་བྱང་ཆུབ་ཀྱི་སེམས་སྐྱེ་བ་མེད་པར་བསྒོམས་ན་དགྲ་ཐམས་ཅད་གཉེན་དུ་འོང༌། གནོད་པ་སྐྱེལ་བས་ཕན་འདོགས། མཐོན་པོས་འཁུར། དམའ་མོས་འགྱོགས། མཉམ་གཉིས་ཀྱིས་གྲོགས་བྱས་ནས་འོང་བ་ཡིན། ཉོན་མོངས་པའི་རང་བཞིན་ཡེ་ཤེས་ཡིན་པར་རྟོགས་ན་སྤང་བླང་མེད་པའི་ལྟ་བ་ཡིན། སྤྱིར་བཤད་པ་པོས་གཏན་ཚིགས་ཆེན་པོ་བཞི་གཞིགས་ནས་ཕྱི་ནང་གི་ཆོས་གཏན་ལ་འབེབས་ཏེ།
དེ་དགག་སྒྲུབ་ལས་མ་འདས། སྒྲུབ་པ་པོས་གཞིག་མཁན་རང་གཏན་ལ་ཕབ་པས། ཕྱི་ནང་གི་ཆོས་དགག་སྒྲུབ་མེད་པར་གཉིས་འཛིན་དང་བྲལ། དགག་སྒྲུབ་ཡོད་རིང་ལ་གཉིས་སྣང་ཡོད་པས་ལོག་པ་ཆེ་ཤོས་ཡིན། སྤང་བླང་དང་བདག་འཛིན་གཏོང་དགོས་པ་ཡིན། སྤང་བླང་རང་བཞིན་མེད་པར་རྟོགས་པ་ལ། ཕྱག་རྒྱ་ཆེན་པོ་ཟེར་བ་ཡིན། ད་ལྟའི་དུས་སུ་བྱམས་སྙིང་རྗེ་སྐད་ཅིག་ཙམ་བསྒོམས་ཀྱང་སངས་རྒྱས་མི་བསྐྱོད་པའི་ཞིང་དུ། བསྐལ་བ་སྟོང་དུ་བསྒོམས་པས་བསོད་ནམས་ཆེ་བར་གསུངས། ལར་སེམས་རྟོགས་པ་ཞིག་གལ་ཆེ།
སེམས་ཀྱང་ངོ་བོ་ལ་རང་བཞིན་གྱིས་སྒྲིབ་པས་མ་གོས་པ་ཞིག་ཡིན་དེ་ངོ་བོ་སྟོང་ཉིད་རྟོགས་པ་མ་ལགས་པ་གཞན་གྱིས་མི་གོ ། མ་རྟོགས་པ་མེད་པར་བསམས་པའི་སྟོང་པས་སྟོང་ཉིད་དུ་མི་འགྲོ་སྟེ། ལྡོག་པའི་དོན་དུ་རྟག་པར་ལྟ་བ་རི་རབ་ཙམ་ནི་སླའི། ཆད་པར་ལྟ་བ་ནི་དེ་ལྟར་མ་ཡིན་ནོ། ། ཞཻས་པ་དང༌། མར་མེ་འབར་བ་བསད་གང་གིས། ། ཤི་ནས་ཅིར་ཡང་བྱར་མེད་ལྟར། ། ཞེས་པ་དང༌། མཁའ་འགྲོ་མའི་གུར་ལས། གལ་ཏེ་སྟོང་པ་ཐབས་ཡིན་ན། །
དེ་ཚེ་སངས་རྒྱས་ཉིད་མི་འགྱུར། ། རྒྱུ་ལ་འབྲས་བུ་གཞན་མེད་ཕྱིར། ། ཞེས་པ་དང༌། སྨིག་རྒྱུ་སྙེག་ཅིང་འཐུང་བར་འདོད། ། ཆུ་འཐུང་བ་ལ་ཕན་མི་འགྱུར། ། དེ་བཞིན་སྟོང་ཉིད་རྣམ་རྟོག་བསྒོམ། ། ལམ་དང་འབྲས་བུ་གཉིས་ཀ་སྤོང༌། ། འབྲས་བུ་འདོད་ལ་ཅི་ཞིག་ཕན། ། ཇི་ལྟར་ནམ་མཁའ་དག་གྱུར་ཀྱང༌། ། ཆུ་འཛིན་ཉེ་བར་མ་འདུས་ན། །
ས་གཞི་ལ་ནི་ཆར་མི་འབབ། ། དངོས་རྣམས་དམིགས་སུ་མེད་པ་ལས། ། དངོས་གྲུབ་ཀུན་འདུས་འབྱུང་མི་འགྱུར། ། ཞེས་པ་དང༌། རིག་པས་དཔྱད་པའི་སྟོང་ཉིད་ནི། ། དོན་ཉིད་དོན་ལ་ཡིད་ཆེས་ཙམ། ། དེའང་ལོག་པར་འགྱུར་བ་སྲིད། ། ཅེས་གསུངས། དེའང་བླ་མས་ཁྲིད་ཅིང་རང་བཞིན་རྟོགས་པའི་སྟོང་ཉིད་ཅིག་དགོས་ཏེ། ཇི་ལྟར་ནང་གནས་བྱང་ཆུབ་སེམས། །
སེམས་ཉིད་ཡོངས་རྫོགས་པར་རིགས་པ། ། བདེ་བ་ཆེན་པོར་རྟག་ཏུ་གསལ། ། རང་བྱུང་རྒྱུ་རྐྱེན་དག་དང་བྲལ། ། མི་གནས་མཚན་ཉིད་ངོ་བོ་བྲལ། ། ཡིད་དྭངས་པ་དང་གཉུག་མ་དྭངས། ། གཉིས་མེད་ཡེ་ཤེས་རང་འཆར་བ། ། བླ་མའི་ཞལ་ལས་རྟོགས་པ་ན། ། ལོག་པར་གཞན་དུ་འགྱུར་མི་སྲིད། ། ཅེས་པ་དང༌། དུས་གསུམ་སངས་རྒྱས་བགྲོད་པའི་ལམ། །
ཤེས་རབ་ཕ་རོལ་ཕྱིན་པའི་ཡུམ། ། ཕྱག་རྒྱ་ཆེན་པོ་མཆོག་ཏུ་དགེ ། དེ་ཡིས་ཆོས་རྣམས་ཡོངས་རྟོགས་མཆོག ། ཅེས་པ་དང༌། སྤྲོས་མེད་གནས་ལུགས་རྟོགས་པའི་རྣལ་འབྱོར་ པ། ། ཉིན་མཚན་མེད་པར་སྐྱེ་བ་མེད་དོན་ལྟ། ། ལུས་ངག་ཡིད་ཀྱིས་ཅི་བྱས་མཛད་པར་སྤྱོད། ། བླ་མེད་བྱང་ཆུབ་གཞན་དུ་འཚོལ་མི་བྱེད། ། ཅེས་པ་དང༌། གནས་ལུས་ཆེན་པོ་ནས།
ནམ་མཁའ་གར་ཁྱབ་ཆོས་ཀྱིས་ཁྱབ། ། ཆོས་ཉིད་གར་ཁྱབ་སེམས་ཡིན་པས། ། ཕྱི་ནང་གཉིས་མེད་སེམས་སུ་གནས། ། སེམས་ཅན་ཡེ་ནས་མྱ་ངན་འདས། ། ཞེས་པ་དང༌། ལང་དཀར་གཤེགས་པ་ནས། ཆོས་ལྔ་དང་ནི་རང་བཞིན་གསུམ། ། རྣམ་པར་ཤེས་པ་ལྔ་ཉིད་དང༌། ། བདག་མེད་གཉིས་ཀྱི་ནང་དུ་ ནི། ། ཐེག་པ་ཆེན་པོ་ཐམས་ཅད་འདུས། །
ཞེས་གསུངས། སྤྱིར་སྔགས་ཀྱི་སྒོ་ནས་ལྟ་བ་ཕྱག་རྒྱ་ཆེན་པོ་སྟོང་པ་ཞིག་ཡིན་པར་བློ་ཡུལ་དུ་བཞག་པ་དེ་དང༌། མཚན་ཉིད་པས་གཅིག་དང་དུ་བྲལ་གྱི་དོན་སྟོང་སྟོང་པོར་བློ་ཡུལ་དུ་བཞག་པ་དེས་དོན་མི་ཐོབ། འོན་ཀྱང་རྒྱུ་འབྲས་ལ་ཁྱད་གསོད་མི་བྱེད་ན་དེ་ཉིད་ཐར་པའི་ལམ་ཡིན། ཡ་ཀི་སྲིད་པའི་རྩེ་མོ་མན་ཆད་ནས། མ་ཀི་དམྱལ་ཁམས་ལྕགས་བསྲེགས་ཀྱི་ས་གཞི་ཡན་གྱི་འཁྲུལ་སྣང་འདི་སེམས་ཀྱི་མཚན་ཉིད་ཡིན་ཏེ། དེ་འཁོར་བའི་རྒྱུ་འབྲས་ཡིན། དེ་ལྟར་སྣ་ཚོགས་སུ་སྣང་ཡང་དེའི་ངོ་བོ་རང་བཞིན་གྱི་སྟོང་པར་ཤེས་པ་དེ་སེམས་ཀྱི་ངོ་བོ་ཡིན། དེ་ཡང་དང་པོ་ནས་ས་བཅུའི་སྣང་བ་ཐམས་ཅད་མྱ་ངན་ལས་འདས་པའི་རྒྱུ་འབྲས་ཡིན། དེ་གཉིས་དབྱེར་མི་དམིགས་པར་རྟོགས་པ་དེ་འོད་གསལ་ཆེན་པོ་ཡིན།
དེའང་འཁྲུལ་སྣང་འདིས་མ་བཅིངས་འཁྲུལ་སེམས་ཀྱིས་བཅིངས་པ་ཡིན་པས། སེམས་རྟོགས་ན་རང་གྲོལ་དུ་འགྲོ་སྟེ། བླ་མ་རིན་པོ་ཆེའི་ཞལ་ནས། ད་ལྟ་དངོས་པོར་ཡོད་པ་ལ་བསྒོམས་པས་སྐྱེ་མེད་དུ་སོང་བ་མིན། ད་ལྟ་རང་གི་སྣང་བ་འདི་ཉིད་སྐྱེ་མེད་ཡིན་པས་སངས་རྒྱས་ཀྱི་སྐྱེ་མེད་ལ་སྐྱེ་མེད་དུ་རྟོགས་པས་སངས་རྒྱས། སེམས་ཅན་གྱིས་མ་རྟོགས་པར་མཚན་མར་བཟུང་ནས་སེམས་ཅན་དུ་ལུས་གསུང་བ་ལ་ཁོ་བོ་ལ་ངེས་ཤེས་སྐྱེས་ནས་དེ་ཡན་ཆད་སྤང་བླང་གི་སངས་རྒྱས་པའི་སྣང་བ་ཞིག་ཡོད་པ་ལ། དུས་དེ་མན་ཆད་ནས་འཁོར་འདས་དབྱེ་གསལ་མེད་པར་སངས་རྒྱས་ལྷུན་གྲུབ་ཏུ་གོ་བ་ལ། རིན་པོ་ཆེའི་ཞལ་ནས། རང་ལ་ལྷུན་གྲུབ་ཀྱི་ཡེ་ཤེས་དེ། ། མ་བཅོམ་ཕྱག་རྒྱ་ཆེན་པོ་ཡིན། །
གསུངས་པས་ཆོས་ཐམས་ཅད་བསམ་བརྗོད་ལས་འདས་པར་རྟོགས་གསུངས། འོན་ཀྱང་རང་བཞིན་ཤེས་པ་མ་ལགས་པ་མི་དགེ་བའི་རྟོག་པ་དང་དགེ་བའི་རྟོག་པ་དང༌། ལུང་མ་བསྟན་གྱི་རྟོག་པ་གསུམ་ཡིན་ཏེ། དེ་ལ་དགེ་བའི་རྟོག་པ་ནི། ལམ་བསླབ་པ་གསུམ་ལ་གནས་ནས་ལྷག་པ་ཚུལ་ཁྲིམས་ཀྱི་བསླབ་པས་ཉོན་མོངས་པ་སུན་འབྱིན། ལྷག་པ་སེམས་ཀྱི་བསླབ་པས་ཉོན་མོངས་པ་མགོ་གནོན། ལྷག་པ་ཤེས་རབ་ཀྱི་བསླབ་པས་ཉོན་མོངས་པ་རྩ་བ་ནས་སྤངས་ནས་ལས་མི་གསོག ། དེ་ལ་ལྷག་པ་ཚུལ་ཁྲིམས་ཀྱི་བསླབ་པ་ནི། དང་པོ་སྐྱབས་འགྲོ་ཐུན་མོང་པ་ནས་བཟུང་སྟེ། ལྷ་གཞན་ལ་མི་བསྟེན་དགེ་བསྙེན་ཆེན་པོའི་སྡོམ་པ་དང༌།
དགེ་ཚུལ་དང༌། དེའི་ནང་ནས་ཀྱང་དགེ་སློང་གི་སྡོམ་པ་སོ་སོ་ཐར་པའི་མཆོག་ཡིན་པས། དེའི་བར་དུ་བཅས་པ་ཁས་བླངས་ཀྱི་སྡོམ་པ་དང༌། ཉེས་པས་མ་གོས་པར་མིག་འབྲས་བཞིན་བསྲུང་ཞིང་ཉེས་བརྡུངས་བྱུང་བ་བཤགས་སྡོམ་བྱེད་དགོས། ལྷག་པ་བྱང་སེམས་ཀྱི་བསླབ་པ་ལ་གཉིས། ཀུན་རྫོབ་བྱང་ཆུབ་ཀྱི་སེམས་དང༌། དོན་དམ་བྱང་ཆུབ་ཀྱི་སེམས་སོ། ། དེ་ལ་ཀུན་རྫོབ་བྱང་ཆུབ་ཀྱི་སེམས་ནི་སྦྱོར་བ་སྙིང་རྗེ་ཆེན་པོས་ཀུན་ནས་བསླང་བའི་སེམས་བསྐྱེད་བྱས། དངོས་གཞི་ཕ་རོལ་ཏུ་ཕྱིན་པ་དྲུག་རང་བཞིན་མེད་པར་ཁྱེར། རྗེས་དེ་ཐམས་ཅད་བྱང་ཆུབ་ཏུ་བསྔོ་ཞིང་མི་དམིགས་པར་རྒྱས་འདེབས་པའོ། །
དོན་དམ་བྱང་ཆུབ་ཀྱི་སེམས་ནི་ཡུལ་དང་ཡུལ་ཅན་གྱི་སེམས་ཐམས་ཅད་རང་བཞིན་གྱིས་རྣམ་པར་དག་པའི་སྟོང་ཉིད་དུ་རྟོགས་པ་ཡིན་ནོ། ། ལྷག་པ་ཤེས་རབ་ཀྱི་བསླབ་པ་ནི་རྒྱུ་མ་སྨིན་པ་སྨིན་པར་བྱས་ནས་སྣོད་བཅུད་ལྷ་དང་གཞལ་ཡས་ཁང་གི་རང་བཞིན་ཏེ། ཕུང་པོ་ལྔ་མ་བཀག་མ་བསྒྲུབས་པ་རང་བཞིན་གྱིས་དག་པ་དེ་བཞིན་གཤེགས་པ་ལྔ། ཁམས་རྣམས་དག་པ་བྱང་ཆུབ་སེམས་དཔའ་དྲུག ། དབང་པོ་ལྔ་དང་དེའི་ཡུལ་ལྔ་དག་པ་ཁྲོ་བོ་བཅུ་ལ་སོགས་པར་བསྒོམ། སྨིན་པ་དེ་ཆོས་ཐམས་ཅད་སྐྱེ་མེད་དུ་ཁྱེར་བས་གྲོལ་བར་འགྱུར་ཏེ། སྤྱིར་གནས་སྐབས་ཀྱི་འབྲས་བུ་སངས་རྒྱས་ཀྱི་གསུངས་པའི་ཆོས་ཐམས་ཅད་ཀྱིས་འཐོབ་ཀྱང༌། མཐར་ཐུག་གི་འབྲས་བུ་ཐེག་པ་ཆེན་པོ་མིན་པས་མི་ཐོབ། ཐེག་པ་ཆེན་པོ་ལའང་གཉིས། མཚན་ཉིད་ཀྱི་ཐེག་པ་དང༌།
སྔགས་ཀྱི་ཐེག་པའོ། ། དེའང་མཚན་ཉིད་ཀྱི་ཐེག་པའི་མཐོ་ཤོས་ཕ་རོལ་ཏུ་ཕྱིན་པ་ཡིན་ཏེ། བསྐལ་པ་གྲངས་མེད་གསུམ་དུ་ཚོགས་བར་མཚམས་མེད་པར་བསགས་པས་འཚང་རྒྱ་བར་འདོད། དེ་བས་ཀྱང་ཐེག་པ་མཐོ་བ་སྔགས་ཀྱི་ཐེག་པ་ཡིན་ཏེ། སྔགས་ལའང་ཕྱི་ནང་གཉིས། ཕྱི་པ་བྱ་བའི་རྒྱུད་དང་སྤྱོད་པའི་རྒྱུད་ཡིན་ཏེ། བསྐྱེད་རིམ་དང་བྱ་བ་འབའ་ཞིག་ལས་རྫོགས་རིམ་མི་སྟོན། སྒྲུབ་ཐབས་ནས་བསྐྱེད་རྫོགས་སུ་བསྟན་ནས་འདུག་པ་ཀུན་དང་བསྟུན་པ་ཡིན། རྣལ་འབྱོར་གྱི་རྒྱུད་སྤྱི་རྒྱུད་དུ་འདོད་པ་ཡིན། སྔགས་ནང་པ་རྣལ་འབྱོར་བླ་ན་མེད་པའི་རྒྱུད་བདེ་མཆོག་དང༌།
དགྱེས་རྡོར་ལ་སོགས་པ་རྣམས་ཡིན་པས་བསྐྱེད་རྫོགས་ཟུང་འཇུག་ཏུ་བསྒོམས་པས་ཚེ་གཅིག་གིས་སངས་རྒྱ་བར་འདོད། དེའང་ཀུ་ཀུ་རི་པའི་ལུང་མཆོག་བླ་མ་ནས། ། ཉན་ཐོས་རང་རྒྱལ་མདོ་སྡེ་བས། ། བསྐལ་པ་གྲངས་མེད་གསུམ་འབད་ཀྱང༌། ། སངས་རྒྱས་རྣམས་ཀྱི་སར་མི་སླེབས། ། ཞེས་གསུངས། ཡང་ལུང་མཆོག་བླ་མ་ནས། ཀྲྀ་ཡ་ཡོ་ག་ཨུ་པ་ཡས། ། མི་ཚེ་གསུམ་གྱི་རང་བཞིན་གྱིས། ། སངས་རྒྱས་ཀུན་གྱི་ས་ལ་སྦྱོར། །
བསྐྱེད་དང་རྫོགས་དང་གཉིས་མེད་ནི། ། ངེས་ཚིག་ཐོབ་པས་གྱུར་པ་དེ། ། བློ་ཡི་ཐ་བ་རབ་བཅོམ་ནས། ། སངས་རྒྱས་ལག་གི་བླང་བ་ཡིན། ། ཞེས་གསུངས། ཨཱརྱ་དེ་བའི་ཞལ་ནས། ཕ་རོལ་ཕྱིན་པའི་ཐེག་པ་འདིས། ། སྦྱིན་སོགས་ལས་ཀྱི་སྐུ་གཉིས་ཐོབ། ། ཤེས་རབ་དམིགས་མེད་བསྒོམ་པ་ཡིས། ། རྩ་བ་ཆོས་སྐུ་ཐོབ་པར་འགྱུར། །
ཞེས་གསུངས། སྤྱིར་ཡེ་ཤེས་ནི་རང་སྣང་དང་གཞན་སྣང་གཉིས་ཡིན་ཏེ། རང་སྣང་ལ་ཡེ་ཤེས་མེད་དེ། དེ་བཞིན་བྱང་ཆུབ་སེམས་དཔའ་སྟོང་གནས་ཤིང༌། ། ཡེ་ཤེས་རྫུ་འཕྲུལ་ཕ་རོལ་སོན་ལ་གནས་པ་མེད། ། ཅེས་པ་ཡེ་ཤེས་མེད་ཅེས་སོ། ། གཞན་ལ་ལ་ཡེ་ཤེས་ཡོད་དེ། ཡེ་ཤེས་མེད་ན་ཡོན་ཏན་འཕེལ་མེད་བྱང་ཆུབ་མེད། ། རྒྱ་མཚོ་འདྲ་བའི་སངས་རྒྱས་ཆོས་ཀྱང་མེད་པར་འགྱུར། ། ཞེས་པ་དང༌།
མཁས་པ་ཤེས་ཕྱིར་བྱང་ཆུབ་སེམས་བྱུང་ན། ། ཡེ་ཤེས་ཀྱི་ནི་སེམས་ཅན་ཡོན་ཏན་ཆོས་དང་ལྡན། ། ཞེས་གསུངས། རྗེས་ལ་བྱང་ཆུབ་ཏུ་བསྔོ་བ་ནི། དགེ་བ་བྱང་ཆུབ་ཏུ་བསྔོ་བ་གལ་ཆེ་གསུངས། ཆོས་རྗེ་རིན་པོ་ཆེས་ཚོགས་སུ་ཚིག་འདི་ཚོ་འཕྲལ་དུ་འབྱུང་བ་ཤཱཀྱའི་དགེ་སློང་བཀྲ་ཤིས་དཔལ་གྱིས་ཡི་གེར་བྲིས་པ་འདིས་སེམས་ཅན་ཐམས་ཅད་ལ་ཕན་བདེ་རྒྱ་ཆེན་པོ་འབྱུང་བར་གྱུར་ཅིག། །། མཁྱེན་བརྩེའི་འོད་སྣང་ལས། སྟག་ལུང་ཐང་པ་བཀྲ་ཤིས་དཔལ་གྱི་གསུང༌། ཞལ་གདམས་ཚོགས་ཆོས་ཀྱི་སྐོར། - PAGE 146 -- PAGE 145 -- PAGE 111 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
