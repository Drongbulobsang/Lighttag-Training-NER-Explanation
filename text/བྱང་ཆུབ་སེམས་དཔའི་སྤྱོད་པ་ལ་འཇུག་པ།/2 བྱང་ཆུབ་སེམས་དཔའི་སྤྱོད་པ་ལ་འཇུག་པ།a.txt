བྱང་ཆུབ་སེམས་དཔའི་སྤྱོད་པ་ལ་འཇུག་པ།
པོད ༢
བྱང་ཆུབ་སེམས་དཔའི་སྤྱོད་པ་ལ་འཇུག་པ།a
༄༅། །བྱང་ཆུབ་སེམས་དཔའི་སྤྱོད་པ་ལ་འཇུག་པ་ བཞུགས་སོ། ། བཀའ་དང་བརྒྱུད་པའི་རྩ་བའི་བླ་མ་རྣམས་ལ་ཕྱག་འཚལ་ལོ། ། བྱང་ཆུབ་སེམས་དཔའི་སྤྱོད་པ་ལ་འཇུག་པ། ཡང་དག་པར་རྫོགས་པའི་སངས་རྒྱས་ཀྱི་ལམ། སེམས་ཅན་ཐམས་ཅད་ཀྱི་དེད་དཔོན་བྱ་བར་འདོད་པས་བདེ་ལེགས་འདི་ལྟར་སྤྱད་པར་བྱ་སྟེ། སེམས་བསྐྱེད་སྔོན་དུ་སོང་བ་ཡིས། ། དད་པའི་རྩ་བ་བརྟན་པར་བྱ། ། དད་པ་ལ་ཡང་རྣམ་གསུམ་སྟེ། ། མཐོང་བ་དང་ནི་ཐོས་པ་ཡིས། ། དང་པོ་དང་བའི་དད་པ་བསྐྱེད། །
དགེ་དང་སྡིག་པ་མི་བསླུ་བས། ། གཉིས་པ་ཡིད་ཆེས་དད་པ་བསྐྱེད། ། སེམས་ཉིད་སྐྱེ་བ་མེད་པ་ནས། ། གསུམ་པ་འདོད་པའི་དད་པ་བསྐྱེད། ། མཐོང་བ་ལྷ་ཁང་མཆོད་ཁང་དང༌། ། དམ་པའི་མཛད་སྤྱོད་ལྡན་རྣམས་ལ། ། དད་སེམས་མོས་གུས་བསྐྱེད་པས་ཀྱང༌། ། བསོད་ནམས་ངེས་པར་འཐོབ་པ་ཡིན། ། འཁོར་བའི་སྡུག་བསྔལ་མང་ཐོས་པས། ། ཆོས་ལ་དད་སེམས་སྐྱེ་བ་ ཡིན། །
འཁོར་བའི་སྡུག་བསྔལ་མཐོང་ལུགས་ནི། ། སྣོད་ཀྱི་འཇིག་རྟེན་མི་རྟག་དང༌། ། བཅུད་ཀྱི་སེམས་ཅན་མི་རྟག་མཐོང༌། ། ཕྱི་ཡི་འབྱུང་བཞི་འདུས་པ་ ཡང༌། ། རི་བོ་རི་རབ་གླིང་བཞི་རྣམས། ། རྟག་རྟག་འདྲ་སྟེ་ཐེར་ཟུག་མེད། ། མེ་བདུན་ཆུ་གཅིག་འབྱུང་དུས་ན། ། མི་རྟག་འཇིག་པར་འགྱུར་བ་ཡིན། ། དབྱར་དགུན་སྟོན་དཔྱིད་དེ་བཞིན་འགྱུར། ། རྒྱུ་རྐྱེན་ཅན་ལ་རྟག་པ་མེད། །
དེ་བས་དངོས་ཡུལ་མི་རྟག་གོ ། བཅུད་ཀྱིས་སེམས་ཅན་མི་རྟག་སྟེ། ། འདུ་འབྲལ་སྐྱེ་ཤི་འདི་འདྲའོ། ། དམྱལ་བ་ཡི་དྭགས་སྡུག་བསྔལ་རྣམས། ། མ་བརྗོད་བརྗོད་ན་དད་ལྡན་རྣམས། ། དངངས་སྐྲག་སྐྱེ་སྟེ་ཡི་མུག་འགྱུར། ། སྐྱེ་འགྲོ་མི་ཡི་སྡུག་བསྔལ་ལ། ། ཟུར་ཙམ་བརྗོད་པ་འདི་ལྟར་ཡིན། ། ཨེ་མ་མི་རྟག་རྟག་ལགས་སམ། ། མཚན་དང་དཔེ་བྱད་བརྒྱན་པ་ཡི། །
རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་འདྲ་བ་ཡི། ། ལུས་ཅན་རྣམས་ལ་སྨོས་ཅི་དགོས། ། དེ་བས་རྟག་གོ་མ་དགོངས་ཤིག ། མ་དང་མ་ལ་སྐྱེས་པའི་དུས་ནས་ནི། ། ཉིན་མཚན་འདས་ཤིང་ཤི་དང་ཕར་ཕར་ཉེ། ། མི་འཆི་འདོད་དེ་བདག་ལ་རང་དབང་མེད། ། སྐྱེ་རྒ་ན་འཆི་རང་འཐག་རི་མོ་འདྲ། ། འཆི་བདག་བདུད་ནི་སོ་བྱ་ཉ་སྡོད་འདྲ། ། འཆི་བའི་རྐྱེན་ནི་བསམ་གྱིས་མི་ཁྱབ་སྟེ། །
འཆི་བའི་རྐྱེན་དུ་མ་སོང་དངོས་པོ་གང་ཡང་མེད། ། ལུས་འདི་ཟས་ཀྱིས་གསོ་ཡང་ལ་ལ་བརྣངས་ནས་འཆི། ། སྲོག་སྐྱབས་སྲུང་མས་བྱེད་དེ་ལ་ལ་སྲུང་མས་གསོད། ། དཔའ་མཚན་ཕ་སྤུན་བྱེད་དེ་ལ་ལ་དམེ་གྲིར་འཆི། ། གསོ་བྱེད་སྨན་པ་ཡིན་ཏེ་ལ་ལ་སྨན་པས་གསོད། ། རང་བས་གཅེས་པ་མེད་དེ་རང་སྲོག་གཅོད་པ་མང༌། ། འཇིག་རྟེན་འདི་ན་ཆེ་ཆུང་དབུལ་ཕྱུག་ཀུན། ། འཆི་བདག་དབང་དུ་མི་འགྱུར་སེམས་ཅན་གང་ཡང་མེད། ། སྔོན་དུ་ཤི་བའི་མི་རྣམས་ཀུན་གྱིས་ཀྱང༌། ། རྟག་ཏུ་རེ་ཡི་སྙན་གྲགས་གཏམ་བསྒྲུབས་ཀྱང༌། །
སྙན་གྲགས་ཕྱིར་ལུས་བདག་ལ་ཕན་པ་མེད། ། ཕན་པའི་སེམས་ཀྱང་གནོད་པ་རབ་ཏུ་ཆེ། ། རང་ཉིད་དགེ་སྡིག་གཉིས་དང་འགྲོགས་ཏེ་འཆི། ། དགེ་བ་སྟོབས་ཆུང་སྡིག་པ་སྟོབས་ཆེ་བས། ། མི་འདོད་པ་ཡི་གནས་སུ་སོང་ན་བསླད། ། ད་ལྟ་རང་ཉིད་གསོན་པའི་རིང་ཉིད་འདི་ལ་ཡང༌། ། གཉེན་བཤེས་གཉེན་འདུན་མཛའ་དང་མི་མཛའ་ཀུན། ། ཤི་བ་ཐོས་དང་འཆི་བ་མཐོང་བ་ཀུན། ། ད་ལྟ་བགྲངས་ན་བརླ་སྐྱི་མི་འབྱུང་ངམ། ། ད་ལྟའི་ས་སྟེང་སེམས་ཅན་འདི་རྣམས་ཀྱང༌། །
རང་རེ་བསམས་ན་རྟག་གོ་བདེན་སྙམ་ཡང༌། ། ལོ་བརྒྱ་ཚུན་ཆད་གཅིག་ཀྱང་མི་ལུས་འཆི། ། སང་འཆི་གནངས་འཆི་སུས་ཀྱང་མི་ཤེས་ཏེ།། སང་ཕོད་ཚུན་ཆོད་རང་དབང་ཐོབ་པ་མེད། ། འཆི་བའི་ཚེ་ན་ཕ་མ་བུ་ཚ་དང༌། ། ཕུ་ནུ་མཛའ་བཤེས་བྲན་ཁོལ་ནོར་རྣམས་ཀྱང༌། ། བདག་ཉིད་འཆི་བའི་ཕྱི་ན་འོང་བ་མེད། ། གཅེས་པ་ཤི་ཕྱིར་བདག་ཉིད་འགྲོ་བ་མེད། ། དེ་བས་སྐྱེས་ཀྱང་བདག་ཉིད་གཅིག་པུར་སྐྱེས། ། མཐའ་མར་འཆི་ཡང་བདག་ཉིད་གཅིག་པུར་འཆི། །
སྐད་ཅིག་ཚེ་འདིར་ལས་མཐུན་ཉེ་གཞི་རྣམས། ། མགྲོན་པོ་ལམ་མཐུན་ཙམ་སྟེ་སོ་སོར་འགྲོ། འོ་ན་བུ་ཚ་ཉེ་གཞིས་ཅི་ཞིག་ཕན། ། རང་ལ་ཤིན་ཏུ་ཕངས་པའི་ལུས་འདི་ཡང༌། ། རྟེན་འབྲེལ་མ་མཐུན་རྫ་ཆག་བཞིན་དུ་བོར། ། ལྷན་ཅིག་སྐྱེས་པའི་ཤ་རུས་སོ་སོར་བྲལ། ། མ་རིག་སེམས་ནི་ལས་ཀྱི་དབང་གིས་འཁྱམས། ། ཅི་ཕྱིར་ཞེ་ན་འདི་ལྟར་དགོངས་མཛོད་དང༌། ། ལུས་འདི་སྒྱུ་མ་འདྲ་སྟེ་འཇིག་ལ་ཁད། ། དབུགས་ནི་ན་བུན་འདྲ་སྟེ་ཡལ་ལ་ཁད། །
སེམས་ནི་གློག་དང་འདྲ་སྟེ་འགྱུ་ལ་སྟོང༌། ། དགའ་ཞིང་གཅེས་པར་གསོས་པའི་བུ་ཚ་ཡང༌། ། དེ་ལྟའི་ཆོས་ཅན་ཡིན་ནོ་གོ་བ་ལོངས། ། སྐུ་དྲིན་ལུས་སྲོག་བསྐྱེད་པའི་ཕ་མ་ཡང༌། ། དེ་ལྟའི་ཆོས་ཅན་ཡིན་ནོ་གོ་བ་ལོངས། ། ཤེས་མཐུན་ཡིད་དུ་འོང་བའི་ཟླ་གྲོགས་ཀྱང༌། ། དེ་ལྟའི་ཆོས་ཅན་ཡིན་ནོ་གོ་བ་ལོངས། ། གནས་སྐབས་ཤ་ཁྲག་གཅིག་པའི་ཚེ་ཟླ་ཡང༌། ། དེ་འདྲའི་ཆོས་ཅན་ཡིན་ནོ་གོ་བ་ལོངས། ། བྱམས་སེམས་བརྩེ་གདུང་ཆེ་བའི་གཉེན་བཤེས་ཀྱང༌། །
དེ་འདྲའི་ཆོས་ཅན་ཡིན་ནོ་གོ་བ་ལོངས། ། ཕྱི་ནང་དམ་ཚིག་འབྲེལ་བའི་སློབ་དཔོན་ཡང༌། ། དེ་ལྟའི་ཆོས་ཅན་ཡིན་ནོ་གོ་བ་ལོངས། ། ཕ་དགྲ་བུ་གཤེད་བྱས་པའི་དགྲ་རྣམས་ཀྱང༌། ། དེ་ལྟའི་ཆོས་ཅན་ཡིན་ནོ་གོ་བ་ལོངས། ། དེ་བས་ལུས་དང་ལོངས་སྤྱོད་གང་ལ་ཡང༌། ། རྟག་པ་པོ་ནི་ཡོད་པ་མ་ཡིན་ཏེ། ། བདག་དང་བུ་ཚ་རྣམས་ལ་ཕན་སྙམ་ནས། ། སེར་སྣ་འཇུར་འགེགས་གཉིས་དང་བསྡོངས་ནས་ནི། ། དགོས་ཤིང་ཕོངས་པར་བསགས་པའི་ཟས་ནོར་ཡང༌། །
དགྲ་རྫས་འདྲེ་རྫས་ལྟོ་བའི་ནང་ན་འཛད། ། འཇིག་རྟེན་འདི་ཡི་བདེ་བའི་ལོངས་སྤྱོད་ཀྱང༌། ། ཕལ་ཆེར་ཕྱི་མའི་སྡུག་བསྔལ་ངན་སོང་རྒྱུ། ། བཟང་ཞིང་བཙན་པར་བརྩིགས་པའི་ཡུལ་མཁར་ཡང༌། ། ཕལ་ཆེར་ང་རྒྱལ་ཆགས་སེམས་སྡུག་བསྔལ་སྣོན། ། མཐའ་མར་འཇིག་པར་འགྱུར་བའི་ཆོས་ཅན་ཡིན། ། རྟག་གོ་བདེན་ནོ་སྙམ་པའི་བསམ་པ་ཡང༌། ། སྙན་གྲགས་བདེ་སྐྱིད་བྱ་བར་ཀུན་འདོད་དེ། ། འདུས་བྱས་མི་རྟག་དབང་གིས་སོ་སོར་འབྲལ། ། རྟག་པར་འདུག་གམ་དེ་ནི་མི་འདུག་གམ། །
སྔ་མ་ཤི་བ་རྣམས་ཀྱི་རྗེས་ཤུལ་གཟིགས། ། ཚེ་ལ་ཇག་རྐུན་ལས་ངན་འགྱུར་འདེབས་ཤིང༌། ། མི་འདོད་གནས་སུ་འགྲོ་བའི་གྲོགས་པོ་དེ། ། ནམ་འོང་ཆ་མེད་པ་དེ་ཡ་ཆ་ན། ། དེ་བས་ཉེ་བར་རང་ལ་ཚུར་ལྟོས་དང༌། ། དར་ཅིག་འཁྱགས་དང་ལྟོགས་པ་མི་བཟོད་ན། ། ངན་སོང་སྡུག་བསྔལ་ཡུན་རིང་ཅང་བཟོད་དམ། ། ད་ལྟའི་དུས་སུ་སྡིག་སྒྲིབ་མ་སྦྱངས་ན། ། ཕྱིས་ནི་རྣམ་སྨིན་བདེ་བར་གཤེགས་མི་ཁེགས། ། རང་ཉིད་དགེ་བའི་སྟོབས་དང་ལྡན་གྱུར་ན། །
དམྱལ་བས་ཀྱང་ནི་གནོད་པ་མི་སྐྱེལ་ན། ། སྒྱུ་ལུས་ཕྱིར་ནི་འཇིག་པར་འགྱུར་བ་ཡིས། ། ལུས་དང་ལོངས་སྤྱོད་ཀུན་ལ་ཆགས་མི་བྱ། ། ཆགས་པར་གྱུར་ཀྱང་རྟེན་འབྲེལ་འཇིག་དུས་སུ། ། རྒྱལ་བས་ཀྱང་ནི་གཟུང་བས་མི་ཐུབ་ན། ། བར་དུ་གཅོད་དམ་དུས་ཀྱི་འཆི་བའི་ཚེ། ། འབྱུང་བ་དར་བའི་ཉམས་ཤེད་སྟོབས་དང་བྲལ། ། གསོ་བས་ལེགས་བྱས་ཤ་བཀྲག་མདངས་ཀྱང་ཤོར། ། ངའོ་སྙམ་པའི་སེམས་སྟོབས་ཤེད་ཀྱང་ཆག ། འབྱུང་བ་བཞི་ཡི་ནུས་པ་རིམ་གྱིས་ཐིམ། །
ས་ནི་ཆུ་ལ་ཐིམ་སྟེ་རང་ལུས་རང་མི་ཐེག ། ཆུ་ནི་མེ་ལ་ཐིམ་སྟེ་ཁ་སྣ་སྐམ་ཞིང་ཚིག ། མེ་ནི་རླུང་ལ་ཐིམ་སྟེ་ལུས་ཀྱི་དྲོད་ཀྱང་ཡལ། ། རླུང་ནི་སྲོག་འཛིན་ཡིན་ཏེ་ཕྱི་ན་རྒྱུ་བ་བྲལ། ཁང་རུལ་ཞིག་རལ་ནང་ནས་མི་འབྱུང་བཞིན། ། རླུང་སེམས་བསྡད་པ་མེད་དེ་འདོན་པར་འགྱུར། ། དེ་ལྟར་ལུས་སེམས་བྲལ་བར་གྱུར་པའི་ཚེ།། ཚ་གྲང་ན་ཚ་མི་བཟོད་ལུས་འདི་ལ། ། བཀྱིག་དང་དྲག་དང་བསྐྱལ་བ་དང༌། ། བསྲེགས་དང་བཤའ་དང་སྦ་བ་དང༌། །
ཆུ་ལ་བསྐྱུར་བ་ལ་སོགས་བྱས། ། དེ་ལྟ་བུ་ཡི་དུས་བྱུང་ན། ། མདོ་ཆུང་དོན་མེད་འདི་ལྟར་གདའ། ། བླ་མའི་གདམས་ངག་གིས་མ་ཟིན་ན། ། ཤི་འཇིགས་དད་པའི་སྟོབས་ནི་ཆུང༌། ། དོན་ཡོད་བརྩོན་འགྲུས་ལྕག་ནི་ཞན། ། སྐྱེ་མེད་ཤེས་རབ་ཀྱི་ངར་གྱིས་མ་ཆོད་ན། ། དུག་ལྔའི་རྦ་རླབས་ཀྱིས་ནི་ཡེངས། ། མ་རིག་པ་ཡི་མུན་པས་གཏིབས། ། རང་སེམས་བཤེས་མེད་སྨྱོན་པ་འཁྱམ་པ་འདྲ། །
ལས་ཀྱི་དབང་གིས་གང་དུ་སྐྱེས་གྱུར་ཀྱང༌། ། དམྱལ་བར་སྐྱེས་ན་ཚ་གྲང་བཟོད་ཐབས་མེད། ། བཟོད་ཐབས་མེད་ཀྱང་རང་གིས་བསྒྲུབས་པ་ཡིན། ། ཆོས་སྐལ་སྡིག་ལ་བྱས་པའི་འབྲས་བུ་ཡིན། ། ཚེ་ཚད་ཅི་ཡོད་མདོ་སྡེའི་ནང་དུ་དྲིས། ། ཡི་དྭགས་སྐྱེས་ན་བཀྲེས་སྐོམ་བཟོད་ཐབས་མེད། ། བཟོད་ཐབས་མེད་ཀྱང་རང་གིས་བསྒྲུབས་པ་ཡིན། ། སེར་སྣ་ཡིད་ལ་བྱས་པའི་འབྲས་བུ་ཡིན། ། ཚེ་འཕོས་གྱུར་ན་མི་རུ་སྐྱེས་ནས་ཀྱང༌། ། དབུལ་ཕོངས་ན་ཚ་ཅན་དུ་སྐྱེ་བར་འགྱུར། །
བྱོལ་སོང་སྐྱེས་ཀྱང་བཀོལ་སྤྱད་བཟོད་པ་མེད། ། བཟོད་པ་མེད་ཀྱང་རང་གིས་བསྒྲུབས་པ་ཡིན། ། ཆོས་ལ་བྱོལ་བས་བྱོལ་སོང་གནས་སུ་སྐྱེ། ། བསད་བཅད་བཀོལ་སྤྱོད་སྡུག་བསྔལ་མཐོང་བར་བསམ། ། ཤི་བའི་ཤུལ་གྱིས་མི་རྣམས་ཀུན་གྱིས་ཀྱང༌། ། གཉེན་འདུན་བྱམས་པའི་མི་རྣམས་ཀུན་འདུས་ནས། ། བདེན་པར་གཟུང་བ་སྤྱོད་ཡུལ་འདི་འདྲ་ཞེས། ། བྲང་བརྡུངས་སྐྲ་འབལ་སྨྲེ་སྔགས་འདོན་པར་བྱེད། ། ལུས་སེམས་བསྡུས་ནས་ཀྱི་ཧུད་ཆོ་ངེས་འདེབས། ཁྱོད་ཀྱི་ལས་ཐབས་འདི་འདྲ་ཟེར་ཞིང་གདུང༌།
ཁ་ལ་མྱ་ངན་བྱེད་ཅིང་དོན་ལ་རང་དོན་བསྒྲུབས། ། ལོ་བརྒྱར་བསགས་པའི་ཟས་དང་ལོངས་སྤྱོད་དང༌། ། ང་ཡི་བསགས་པའི་སེམས་ཀྱི་ཆགས་སེམས་སྐྱེ། ། འགྲོ་སར་འཁྱེར་རྒྱུ་གནས་སྐབས་འབྲེལ་བ་ཆད། ། རང་སེམས་སྐྱབས་མེད་བྱེའུ་ཕྲུག་ཐང་ལྷུང་འདྲ། ། དེ་བས་རྟག་པའི་གནས་མེད་འཆི་བ་སྒོམས། ། མ་བསྒོམས་ལགས་ཀྱང་དངོས་སྣང་ཀུན་ཤི་བས། ། སྒེག་མོའི་མགོ་ལ་མེ་ཤོར་རམ། ། སྡར་མའི་པང་དུ་སྦྲུལ་བྱུང་ལྟར། ། གཉེན་པོ་བསྟེན་ལ་རྟག་ཏུ་འཆི་བ་བསམ། །
བསམ་ཡང་མི་དགོས་སྔོན་དུ་འཆི་བརྡོ་སྟེ། ། རྒན་ཤི་གཞོན་ཤི་ཡུལ་མི་ཁྱིམ་མཚེས་ཤི ། ཀུན་ཤི་བཞིན་དུ་རང་ཡང་འཆི་བར་ངེས། ། དེས་ན་འཆི་བར་ངེས་པས་དམ་ཆོས་མཛོད། ། འཇིག་རྟེན་འདི་ན་བཙན་ཞིང་ཕྱུག་གྲགས་ཀྱང༌། ། འཆི་བདག་དབང་དུ་མ་སོང་གང་ཡང་མེད། ། བུ་ཚ་ལ་སོགས་འཁོར་མང་སྲིད་བཟང་ཡང༌། ། རང་སེམས་མཚང་ཅན་གནས་པར་བཏང་བ་འདྲ། ། དེས་ན་ཞེན་ཆགས་ཅུང་ཟད་མི་བྱའོ། ། ཞེན་ཆགས་བྱས་ཀྱང་རང་དབང་མི་ཐོབ་པར། །
རང་གིས་བསགས་པའི་ནོར་ལ་གཞན་གྱིས་སྤྱོད། ། རང་ཉིད་ཉོན་མོངས་ལྔ་དང་འགྲོགས་ནས་འགྲོ ། དེ་ལྟར་བལྟས་ཤིང་སྐྱིད་སྡུག་མཐོང་བ་ཡིས། ། འཁོར་བ་ཉིད་ལ་བློ་ལྡོག་ངེས་འབྱུང་འགྱུར། ། ཞེས་དང་བའི་དད་པ་བསྐྱེད་པའི་ལེའུ་སྟེ་དང་པོའོ།། །། ཡིད་ཆེས་དད་པ་འདི་ལྟར་བསྐྱེད་པར་བྱ། ། མི་ལུས་གཙང་མ་ཐོབ་པའི་དད་ལྡན་རྣམས། ། སྔ་མར་འཁྲུལ་ཏེ་སྔ་མར་སོང་ཟིན་གྱིས། ། ད་ནི་འཆི་བ་རྗེས་སུ་དྲན་པར་གྱིས། ། བྱོལ་སོང་ཕྱུགས་ཀྱི་བུ་ནི་མ་ཡིན་པས། །
མི་འཆི་སྙམ་པའི་སེམས་ཡོད་ཅང་སྲིད་དམ། ། ཡོད་ན་བྱོལ་སོང་བས་ཀྱང་ཤིན་ཏུ་བླུན། ། མི་རྟག་འཆི་བར་ངེས་སོ་སྐལ་ལྡན་ཀུན། ། མི་ལུས་ཡུད་ཙམ་འདི་ལ་རྟེན་ཆོས་ལ། ། དགེ་དང་མི་དགེ་གཉིས་ལ་སྤང་བླང་བྱ། ། ལོང་ཡོད་སྙམ་པའི་འདུ་ཤེས་མ་བྱེད་པར། ། བྱིས་པ་བང་འགྱེད་གོམ་པ་སྟོང་བ་བཞིན། ། དགེ་དང་མི་དགེ་གཉིས་ལ་དེ་བཞིན་ཏེ། ། དགེ་ལ་རྩོད་ལེན་གྱིས་དང་སྐལ་ལྡན་ཀུན། ། ཅི་ཕྱིར་ཞེ་ན་མི་དགེ་སྐྱོན་ཆེ་བས། །
མི་དགེའི་སྐྱོན་ནི་འདི་ལྟར་ཡིན། ། གསོད་པ་ཡི་ནི་ཚེ་ཐུང་ཞིང༌། ། དམྱལ་བའི་གནས་སུ་ཡུན་རིང་འགྱུར། ། དེ་བས་སྲོག་གཅོད་སྤང་བར་བྱ། ། རྐུ་བ་ཡིས་ནི་ལོངས་སྤྱོད་ཉམས། ། ཚེ་རབས་ཀུན་ཏུ་ཡི་དྭགས་སྐྱེ། ། དེ་བས་རྐུ་བ་རབ་ཏུ་སྤང༌།། བྱི་བྱས་པས་ནི་དགྲ་དང་བཅས། ། ཟླ་གྲོགས་སྙིང་ནི་རིང་བར་འགྱུར། ། དེ་བས་ཆགས་པ་སྤང་བར་བྱ། །
རྫུན་དུ་སྨྲས་པའི་རྣམ་སྨིན་ནི། ། བདེན་པའི་ཚིག་ནི་ཐོས་མི་འགྱུར། ། རང་གིས་སྨྲས་པའི་ཚིག་ལ་ཡང༌། ། བདེན་པར་འཛིན་པ་མི་འབྱུང་ ངོ༌། ། ཕྲ་མ་ཡིས་ནི་བཤེས་དང་འབྱེད། ། མཛའ་བའི་གྲོགས་དང་ཕྲད་མི་འགྱུར། ། བདག་ལ་སླུ་བར་བྱེད་པ་མང༌། ། དེ་བས་ཕྲ་མ་སྤང་བར་བྱ། ། ཚིག་རྩུབ་གཞན་ལ་སྨྲས་པ་ཡིས། ། རང་གི་རྣ་བས་སྙན་མི་ཐོས། །
དེ་བས་ཚིག་རྩུབ་སྤང་བར་བྱ། ། ངག་འཁྱལ་སྨྲས་པས་དོན་མི་མཐོང༌། ། ངག་འཁྱལ་སྨྲ་བའི་རྣམ་སྨིན་གྱིས། ། བདེན་པའི་ཚིག་དང་ཕྲད་མི་འགྱུར། ། དེ་བས་ལུས་ངག་མ་འཁྱལ་བར། ། ཤེས་བཞིན་བྱ་ར་ལེགས་པར་ཐོང༌། ། བརྣབ་སེམས་ཀྱིས་ནི་རེ་བ་འཇོམས། ། རེ་བ་ཐོག་ཏུ་མི་ཕེབས་པས། ། བརྣབ་སེམས་སྐྱོན་དུ་ཤེས་པར་བྱ། ། གནོད་སེམས་བྱས་པའི་རྣམ་སྨིན་གཟུགས། །
མི་སྡུག་སྟོན་པ་དེ་ལས་བྱུང༌། ། ལོག་པར་ལྟ་བ་མི་སྲིད་དེ། ། སངས་རྒྱས་ཆོས་དང་དགེ་འདུན་སོགས། ཁྱད་དུ་གསོད་པ་ལྟས་ངན་ཡིན། ། ལུས་ངག་ཡིད་གསུམ་འཆལ་གྱུར་པའི། ། བཏུང་བའི་ཆང་ལ་ཚོད་ཟིན་བྱ། ། དེ་ལ་དུས་ཚད་མ་ཟིན་ན། ། བྱ་བ་མ་ཡིན་བྱེད་པར་འགྱུར། ། མི་བསམ་པ་ལ་སེམས་པར་འགྱུར། ། དེ་བས་དེ་ལ་ཚོད་ཟིན་བྱ། །
མི་དགེ་བའི་སྐྱོན་བསྟན་པའི་ལེའུ་སྟེ་གཉིས་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་དགེ་བ་བཅུའི་བཤད་ཐབས་འདི་གསུངས་སོ། ། སྲོག་གཅོད་པ་ལས་ལོག་ནས་ནི། ། སྲོག་སྐྱབས་སྲོག་ནི་བླུ་བར་བྱ། ། མ་བྱིན་ལེན་ལས་ལོག་ནས་ནི། ། ཅི་འབྱོར་སྦྱིན་པ་བཏང་བར་བྱ།། མི་ཚངས་སྤྱོད་ལས་ལོག་ནས་ནི། ། དད་ལྡན་སྡོམ་ལ་དགོད་པར་བྱ། ། ལུས་ཀྱི་དགེ་བ་དེ་སྤྱད་པས། ། མི་ལུས་གྱུར་དང་ལྡན་པར་འགྱུར། །
ཚིག་རྩུབ་ལས་ནི་ལོག་ནས་སུ། ། ཆོས་དང་མཐུན་པའི་གཏམ་སྙན་བསྒྲག ། ངག་འཁྱལ་ལས་ནི་ལོག་ནས་སུ། ། མདོ་དང་སྙིང་པོ་རྒྱུན་དུ་བཟླས། ། ཕྲ་མ་ལས་ནི་ལོག་ནས་སུ། ། མི་མཐུན་པ་རྣམས་མཐུན་པར་སྦྱར། ། རྫུན་དུ་སྨྲ་ལས་ལོག་ནས་ནི། ། མི་བསླུ་བདེན་པའི་དམ་ཆོས་བཤད། ། ངག་གི་དགེ་བ་དེ་སྤྱད་པས། ། སངས་རྒྱས་ཀུན་གྱིས་བསྔགས་པར་འགྱུར། །
བརྣབ་སེམས་ལས་ནི་ལོག་ནས་སུ། ། བྱམས་དང་སྙིང་རྗེ་བསྒོམ་པར་བྱ། ། གནོད་སེམས་ལས་ནི་ལོག་ནས་སུ། ། སེམས་ཅན་ཀུན་ལ་ཕན་བདེ་བསྒྲུབ། ། ལོག་ལྟ་ལས་ནི་ལོག་ནས་སུ། ། རྟག་ཏུ་འཆི་བསམ་ལས་ཀྱི་བསགས་པ་བགྲང༌། ། དཀོན་མཆོག་གསུམ་མཆོད་ངོ་བོ་གཉིས་མེད་བསྒོམ། ། ཞེས་དགེ་བ་བཅུའི་བཤད་ཐབས་ཀྱི་ལེའུ་སྟེ་གསུམ་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཡིད་ཆེས་པའི་དད་པས་ཕ་རོལ་ཏུ་ཕྱིན་པ་དྲུག་ལ་འཇུག་པའི་ཐབས་འདི་གསུངས་སོ། ། ད་ནི་ཡིད་ཆེས་པའི་དད་པ་ཞེས་བྱ་སྟེ་སྦྱིན་པའི་ཕ་རོལ་ཏུ་ཕྱིན་པ་ལ་གསུམ་སྟེ།
མི་འཇིགས་པའི་སྦྱིན་པ་དང༌། ཟང་ཟིང་གི་སྦྱིན་པ་དང༌། ཆོས་ཀྱི་སྦྱིན་པའོ། ། ཚུལ་ཁྲིམས་ལ་གསུམ་སྟེ། ལུས་ཚུལ་བླ་མའི་ཆ་ལུགས་ལྟར་རྡོ་རྗེ་སྐྱིལ་ཀྲུང་དང༌། ཙོག་པུར་གནས་པར་བྱ་བ་དང༌། ཕྱག་དང་སྐོར་བ་དང༌། ལམ་རྡུལ་འཕྱག་པ་དང༌། ཚ་ཚ་གདབ་པ་དང༌། དུལ་བར་གནས་པ་དང༌།
ངེས་པར་གནས་པ་དང༌། དུས་ལ་བབས་ན་བརྟུལ་ཞུགས་བྱ་བའོ། ། ངག་གི་ཚུལ་ནི། མདོ་དང་སྙིང་པོ་ཟློ་བ་དང༌། གསོང་པོར་སྨྲ་བ་དང༌། ཆོས་ཀྱི་གླེང་བསླངས་སུ་སྨྲ་བ་དང༌། གོང་མའི་མགུར་དབྱངས་བླང་བ་དང༌། སྟེང་རླུང་མནན་འོག་རླུང་འཐེན། བར་རླུང་སྤར་བར་བྱ་བ་ཡིན། ། སེམས་ཀྱི་ཚུལ་ནི།
འཇིག་རྟེན་པའི་བསམ་པ་ལས་ལོག་ནས། ཆོས་འབའ་ཞིག་སེམས་ལ་གནས་པའོ། ། བཟོད་པ་ལ་ཡང་གསུམ་སྟེ། སྡང་བ་དགྲ་ལ་བཟོད་པ་ནི། ངན་ལན་ངན་གྱིས་མི་བྱ་བ་དང༌། ཞེ་ལ་མི་འཇོག་པ་དང༌། ཕར་གནོད་པ་བྱས་པས་རྣམ་སྨིན་ཚུར་བཟློག་ཅིག་བྱས་ལ་བསྒོམ། དཀའ་བ་དཀའ་སྤྱད་བཟོད་པ་ནི། ཐོས་བསམ་སྒོམ་གསུམ་ལ་དཀའ་བ་སྤྱོད་པ་དང༌། བླ་མའི་ལས་ཀ་དང༌།
དཀའ་བ་བཟོད་པ་དང༌། དཀའ་ཐུབ་དང་སྡོམ་པ་ལ་དཀའ་བ་བཟོད་པའོ། ། སྐྱེ་མེད་ཀྱི་ཆོས་ལ་མི་སྐྲག་མི་དངངས་པ་ནི་བཟོད་པའི་ཕ་རོལ་ཏུ་ཕྱིན་པའོ། ། བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་གསུམ་སྟེ། རང་བཞིན་གྱིས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ནི། རང་བཞིན་གྱིས་བརྩོན་འགྲུས་ཆེ་བའི་ལེ་ལོ་མི་བྱེད་པའོ། ། ཆོས་ཀྱི་བརྩོན་འགྲུས་ནི། བྱ་བ་གང་བྱེད་པའི་སྔོན་དུ་དགེ་སྦྱོར་ཐུན་བཞིའི་རྣལ་འབྱོར་ལས་མི་འདའ་བར་བྱེད་པའོ། ། རྩོལ་བ་དང་བྲལ་བའི་བརྩོན་འགྲུས་ནི། ལུས་ངག་ཡིད་གསུམ་འབད་བརྩོན་དང་བྲལ་ནས།
སོག་ཕོན་ཞིག་པ་བཞིན་དུ་བྱ་བའི་བྱ་བ་ཀུན་དང་བྲལ་བ་ནི། བརྩོན་འགྲུས་ཀྱི་ཕ་རོལ་ཏུ་ཕྱིན་པའོ། ། བསམ་གཏན་ལ་ཡང་གསུམ་སྟེ། མི་གཡོ་བའི་བསམ་གཏན་ནི། ལུས་མི་གཡོ་བ་སྐྱིལ་ཀྲུང་བཅས། ངག་མི་གཡོ་བ་འཇམ་རླུང་གཟུང༌། སེམས་མི་གཡོ་བ་དྲན་པའི་རྒྱུ་འགྲུལ་བཅད་པའོ། ། མི་གནས་པའི་བསམ་གཏན་ནི། སྣང་བ་ལ་བློ་མི་གནས། སྟོང་པ་ལ་བློ་མི་གནས།
གཉིས་མེད་ཙམ་ལ་བློ་མི་གནས་ཏེ། དངོས་སུ་ངན་བློ་མ་སྐྱེས་པའོ། ། མི་འདའ་བའི་བསམ་གཏན་ནི། ལྟ་བ་རྟོགས་པའི་ངང་ཅི་ལྟར་འདུག་ཀྱང༌། སེམས་ལས་མི་འདའ། སེམས་ཆོས་ཉིད་སྟོང་པ་ལས་མི་འདའ། དཔེར་ན་རྒྱ་མཚོ་ལ་རླབས་ཅི་ལྟར་བྱུང་ཡང་ཆུ་ལས་མི་འདའ། དེ་བཞིན་དུ་སེམས་ལ་ཅི་ལྟར་ཤར་ཡང་དོན་སྐྱེ་མེད་ལས་མི་འདའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་གསུམ་སྟེ། ཀུན་རྫོབ་ཤེས་པའི་ཤེས་རབ་ནི།
ཇི་ལྟར་སྣང་བ་ཐམས་ཅད་རྨི་ལམ་སྒྱུ་མ་ཙམ་དུ་ཤེས་པའོ། ། ཆོས་སྤྱོད་པ་ཐམས་ཅད་ཀྱང་རྨི་ལམ་སྒྱུ་མ་ཙམ་དུ་སྤྱོད་པའོ། ། དོན་དམ་ཤེས་པའི་ཤེས་རབ་ནི། ཤེས་བྱ་ལས་འདས་པའོ། ། ལོག་པའི་ཤེས་རབ་ནི། བདེན་པར་འཛིན་པ་མཐའ་དག་གོ ། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཕ་རོལ་ཏུ་ཕྱིན་པ་དྲུག་གི་སྤྱད་ཐབས་བསྟན་པའི་ལེའུ་སྟེ་བཞི་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཆོས་སྤྱོད་བཅུའི་སྤྱད་ཐབས་འདི་གསུངས་སོ། ། ཆོས་སྤྱོད་བཅུ་ནི།
ཡི་གེ་འབྲི་མཆོད་སྦྱིན་པ་དང༌། ། ཉན་དང་ཀློག་དང་འཛིན་པ་དང༌། ། འཆད་དང་ཁ་ཏོན་བྱེད་པ་དང༌། ། དེ་སེམས་པ་དང་བསྒོམ་པའོ། ། བཀའམ་བསྟན་བཅོས་ཡི་གེ་འབྲི་བ་ནི། རང་ངམ་འོན་ཏེ་གཞན་ལ་འཆོལ། ། དེ་ནི་ཆོས་སྤྱོད་དང་པོ་ཡིན། ། བླ་མ་དུས་གསུམ་བདེ་གཤེགས་རྣམས། ། མདུན་གྱི་ནམ་མཁར་སྤྱན་དྲངས་ནས། ། དངོས་སུ་འབྱོར་དང་ཡིད་ཀྱིས་སྤྲུལ། །
ཐུན་བཞིར་མཆོད་པ་འབུལ་བ་ནི། ། དེ་ནི་ཆོས་སྤྱོད་གཉིས་པའོ། ། འབྱོར་པའི་ཆོས་དང་སྦྱར་བ་ཡི། ། སེར་སྣ་མེད་ཅིང་སྦྱིན་གཏོང་ནི། ། དེ་ནི་ཆོས་སྤྱོད་གསུམ་པ་ཡིན། ། བཀའམ་ཡང་ན་བསྟན་བཅོས་ལ། ། མོས་པའི་སྒོ་ནས་མཉན་བྱས་ན། ། འཁོར་འདས་སྒྲོ་འདོགས་སེམས་སུ་ཆོད། ། དེ་ནི་ཆོས་སྤྱོད་བཞི་པ་ ཡིན། ། མདོ་སྡེའམ་ནི་རྒྱུད་སྡེ་ལ། །
དག་དང་མོས་དང་ཁེངས་པར་བཀླག ། ཐེ་ཚོམ་གཅོད་པའི་གོ་བ་རྙེད། ། དེ་ནི་ཆོས་སྤྱོད་ལྔ་པ་ཡིན། ། བླ་མའི་ཞལ་ལས་གསུངས་པའམ། ། ཡང་ན་མདོ་རྒྱུད་ཡིག་ཆུང་ལས། ། དགོས་དོན་མ་ལུས་བློ་ལ་འཛིན། ། པོ་ཏི་དམར་པོར་ཚུད་པ་ནི། ། དེ་ནི་ཆོས་སྤྱོད་དྲུག་པའོ། ། ཆོས་ཀུན་ཁོང་དུ་ཆུད་ནས་ནི། ། དད་ལྡན་མོས་པར་ལྡན་པ་ལ། །
ལ་ཤན་ཕྱེ་ནས་འཆད་པ་ནི། ། བདག་གཞན་ཀུན་གྱི་དོན་ཡིན་པས། ། དེ་ནི་ཆོས་སྤྱོད་བདུན་པ་ཡིན། ། བཀའམ་ཡང་ན་བསྟན་བཅོས་ལ། ། ཞལ་ཏོན་རྒྱུན་དུ་བྱེད་པ་ནི། ། སྒྲིབ་སྦྱོང་ཚོགས་རྫོགས་བར་ཆད་སེལ། ། སུ་ཡིས་ཐོས་ཀྱང་བག་ཆགས་འཇོག ། དེ་ནི་ཆོས་སྤྱོད་བརྒྱད་པ་ཡིན། ། བླ་མས་གསུངས་པའི་ཆོས་རྣམས་ལ། ། སོ་སོར་རྟོག་པའི་ཤེས་རབ་ཀྱིས།།
ཚིག་ལ་སྦྱོར་ཞིང་དོན་ལ་སྦྱར། ། ཆོས་སེམས་ཞུ་གཏུག་བྱས་པ་ཡིས། ། བསམ་མེད་དགོངས་པ་ཐུགས་སུ་ཆུད། ། དེ་ནི་ཆོས་སྤྱོད་དགུ་པ་ཡིན། ། མཚན་མ་ལྷ་ལ་བསྒོམ་པ་དང༌། ། མཚན་མེད་ཆོས་ཉིད་བསྒོམ་པ་དང༌། ། ཞི་གནས་ཆོས་ཉིད་བསྒོམ་པ་དང༌། ། ཟུང་འབྲེལ་མི་རྟོག་སྒོམ་པ་དང༌། ། སོ་མ་ལྷན་པོ་བསྒོམ་པ་ དང༌། ། དྭངས་སངས་ངང་ལ་འཇོག་པ་དང༌། །
ཐུག་ཕྲད་རང་གྲོལ་བསྒོམ་པ་ནི། ། དེ་ནི་ཆོས་སྤྱོད་བཅུ་པའོ། ། དེ་བཅུ་ཆོས་ཀྱི་སྒོ་མོ་སྟེ། ། འདྲེན་པ་རྣམས་ཀྱི་གཤེགས་ཤུལ་ཡིན། ། འདི་བཅུ་སྟོན་པའི་སྐྱེས་བུ་ཡིས། ། མ་ནོར་ལམ་སྣ་འདྲེན་པ་སྟེ། ། ཡུལ་དུ་གསེར་ཁུངས་བྱེ་བ་ཡིན། ། ཅི་ཕྱིར་ཞེ་ན་དགོས་འདོད་ཐམས་ཅད་དེ་ལས་འབྱུང༌། ། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཆོས་སྤྱོད་བཅུ་སྤྱད་པའི་ལེའུ་སྟེ་ལྔ་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་བྱེད་པ་པོ་རང་ཡིན་པའི་དགོངས་པ་འདི་གསུངས་སོ། །
ངན་སོང་རང་གིས་མ་བྱས་པས། ། མི་དགེ་བ་དག་རྒྱུན་བཅད་དེ། ། མི་དགེ་སྡིག་པ་སྤངས་པ་ལ། ། ངན་སོང་རྣམ་གསུམ་འབྱུང་མི་འགྱུར། ། མཐོ་རིས་ལམ་སྟེགས་ཡིན་པས་དགེ་བཅུ་དང་དུ་བླང༌། ། དགེ་སྤྱད་ངན་སོང་སྣང་བ་སྒྲིབ། ། སྡིག་སྤྱོད་མཐོ་རིས་སྣང་བ་སྒྲིབ། ། སྒྲིབ་པ་ཞེས་ནི་དེ་ལ་བྱ། ། དགེ་བས་མཐོ་རིས་གནས་སུ་འཕེན། ། སྡིག་པས་ངན་སོང་གནས་སུ་འཕེན། །
གཞུ་ཡི་མདའ་འཕེན་བཞིན་དུའོ། ། དེ་བས་དགེ་སྡིག་སྤང་བླང་བྱ། ། རང་གིས་རང་དོན་མ་བསྒྲུབས་ན། ཁྱོད་ལ་སུ་ཞིག་བདེ་བ་སྟེར། ། རྟ་ཁ་སྲབ་ཀྱིས་བསྒྱུར་བ་བཞིན། ། རང་གི་ཁ་ལོ་མི་བསྒྱུར་པར། ། བདེ་བ་གཞན་ལ་རེ་བ་ནི། ། བསྐལ་བར་བདེ་དང་ཕྲད་མི་འགྱུར། ། འདི་དང་ཕྱི་མར་བདེ་འདོད་ན། ། སེམས་ཀྱི་ཕུ་ཐག་ཁྲུད་མར་གྱིས། །
སེམས་ཀྱི་སྐྱོན་ངན་ཁྲུད་པ་ནི། ། ཡུལ་སྣང་མི་སྡུག་འཆར་མི་འགྱུར། ། སྤྲིན་ནི་ཁྲ་ཁྲོ་ཅན་དག་གིས། ། ཞིང་པ་དགའ་བའི་ཆར་མི་ཕེབས། ། དགེ་སྡིག་ཁྲ་ཁྲོ་ཅན་དག་གིས། ། དགོས་པའི་དོན་ནི་ཤོར་བར་འགྱུར། ། གསེར་ས་རྙེད་ནས་མལ་ལ་ཤོར། ། ས་རྟོད་ཆུ་རྟོད་མ་འབད་ན། ། དལ་འབྱོར་ཆུད་ཟོས་ཤིན་ཏུ་ཕངས། ། ཞེས་བྱང་ཆུབ་སེམས་དཔའི་སྤྱོད་པ་འཇུག་པ་ལས།
བྱེད་པ་པོ་རང་ཡིན་པའི་ལེའུ་སྟེ་དྲུག་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཉམས་མྱོང་ཞལ་ཏའི་དགོངས་པ་འདི་གསུངས་སོ། ། འཁོར་བའི་སྡུག་བསྔལ་རྒྱ་མཚོ་ཆེན་པོ་འདྲ། ། མི་ལུས་ཆུ་ལས་སྒྲོལ་བའི་གྲུ་དང་འདྲ། ། དེ་བས་བྱང་ཆུབ་སྒྲུབ་པར་དམ་ཆོས་གཅིག། ཕྱིས་ནི་རྟེན་མཆོག་མི་ལུས་ཐོབ་དཀའ་བས། ། ལེགས་པར་སོམས་དང་སྐལ་ལྡན་ཕོ་མོ་ཀུན། ། དོན་དམ་སྟོན་པའི་སློབ་དཔོན་ཕ་བས་ལྷག ། གུས་པས་སྤྱི་བོར་ཁུར་ཞིག་སྐལ་ལྡན་གཅིག ། ཆོས་སྒོར་ཞུགས་པའི་མཆེད་གྲོགས་མ་བས་ལྷག །
སྙིང་བརྩེ་ཤ་ཚ་གྱིས་ཤིག་སྐལ་ལྡན་ཀུན། ། དམིགས་མེད་སེམས་ཀྱི་མན་ངག་གཏེར་དང་འདྲ། ། དཀའ་བ་ཉམས་སུ་ལོངས་ཤིག་སྐལ་ལྡན་ཀུན། ། སྟོང་པའི་ཡེ་ཤེས་ལྟ་བའི་རྒྱལ་པོ་འདྲ། ། ཉམ་ང་བག་ཚ་མེད་དོ་སྐལ་ལྡན་ཀུན། ། དམིགས་ཟད་ཤེས་པ་བྱ་ལམ་རྗེས་མེད་འདྲ། ། རྗེས་ཤེས་རྣམ་རྟོག་མེད་དོ་སྐལ་ལྡན་ཀུན། ། མངོན་འགྱུར་འབྲས་བུ་ཉི་མ་སྤྲིན་བྲལ་འདྲ། ། འགྲོ་དོན་ཤུགས་ལས་འབྱུང་ངོ་སྐལ་ལྡན་ཀུན། ། དེ་ལྟར་ཡོན་ཏན་འབྱུང་བའི་ཁེ་ཡོད་པས། །
རྐྱེན་ངན་ཉོན་མོངས་དབང་དུ་མི་བཏང་ངོ༌། ། ལུས་ལ་སྐྱོན་མང་སེམས་ལ་ཉོན་མོངས་མང༌། ། ལོག་འདྲེན་བར་ཆད་གཡུལ་ངོའི་མདའ་དང་འདྲ། ། སྐད་ཅིག་ཡེངས་སུ་མེད་དོ་སྐལ་ལྡན་ཀུན། ། ཚེ་ལ་ལོང་མེད་ཆུ་ཡི་ཆུ་བུར་འདྲ། ། ཕྱིས་ནི་ལོང་མེད་ད་ལྟ་ཉིད་དུ་བསྒྲུབས། ། མྱུར་དུ་བརྩོན་འགྲུས་དགོས་སོ་སྐལ་ལྡན་ཀུན། ། འཁོར་བའི་སྡུག་བསྔལ་མ་ཤ་བཅད་པ་འདྲ། ། ཐར་པའི་བདེ་ལམ་འཇིགས་མེད་ལམ་ཞུགས་འདྲ། ཁེ་ཉེས་ཤེས་པར་གྱིས་ཤིག་སྐལ་ལྡན་ཀུན། །
རྟོགས་ནས་མི་བསྒོམས་ཆ་ཡོད་དུག་ཟ་འདྲ། ། རང་ལ་རང་གིས་མ་བསླུ་སྐལ་ལྡན་ཀུན། ། ཚིག་མཁས་དོན་མེད་འདབ་ཆགས་ནེ་ཙོ་འདྲ། ། ཆོས་དང་སེམས་སུ་བསྲེས་ཤིག་སྐལ་ལྡན་ཀུན། ། ཐོས་ཆུང་ང་རྒྱལ་བྱེད་ན་ཆང་གིས་བཟི་བ་འདྲ། ། སྒོ་མོ་ཀུན་ནས་སྡུར་ཅིག་སྐལ་ལྡན་ཀུན། ། ཐོས་མང་རློམ་སེམས་བྱེད་ན་ཤེས་རབ་བདུད། ། ཚིག་གིས་མཚོན་དུ་མེད་དོ་སྐལ་ལྡན་ཀུན།། ཞུམ་ཞིང་ལྟ་ཤེས་ཆུང་ན་དམན་པའི་བདུད། ། རང་སེམས་རྟོགས་པས་ཆོག་གོ་སྐལ་ལྡན་ཀུན། །
འདོད་ཡོན་རང་དགར་སྤྱོད་ན་ལྟ་བ་གོལ། ། དོན་མེད་གྱི་ནར་འཁྱམས་སོ་སྐལ་ལྡན་ཀུན། ། དམིགས་བྲལ་དགོངས་གཅེས་སྐལ་ལྡན་རིགས་ཀྱི་བུ། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཡིད་ཆེས་པའི་དད་པ་ཉམས་སུ་མྱོང་བ་ཞལ་ཏ་དང་བཅས་པའི་ལེའུ་སྟེ་བདུན་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། འབྲལ་མེད་དོན་ལྡན་གྱི་དགོངས་པ་འདི་གསུངས་སོ། ། བདག་དང་གཞན་གྱི་དོན་དུ་སྡིག་པ་སྤྱོད་པ་ནི།། རྣམ་སྨིན་ཕྲལ་ལ་མཚོན་བཞིན་མི་གཏུབ་སྟེ། ། གང་ན་འགྲོ་བའི་ས་ཕྱོགས་དེ་ན་སྡོད། །
རང་གི་ལས་བྱས་རང་ལ་རྣམ་པར་སྨིན། ། གཞན་གྱི་སྐལ་མེད་དེ་ན་མི་སྣང་ཡང༌། ། སྡིག་སྤྱད་གཞན་དོན་བྱས་པས་ཅི་ཞིག་བྱ། ། གཞན་གྱི་དོན་དུ་བདག་གིས་དགེ་སྤྱད་ན། ། གོང་བཞིན་སྐལ་བ་མི་ལེན་བདག་གི་དོན་དུ་འགྱུར། ། ཐར་པ་རང་ལ་རག་ལུས་གཞན་གྱིས་གྲོགས་བྱར་མེད། ། གྲོགས་བགྱིར་མཆིས་ན་ཐུགས་རྗེ་ཆེ་མངའ་ཡིས། ། སེམས་ཅན་གཅིག་ཀྱང་མ་ལུས་བསྒྲལ་བར་རིགས། ། དེ་བས་བླ་མའི་བརྡ་ཙམ་མཚོན་པ་ཡིས། ། རང་གིས་རང་གི་སེམས་ལ་ལེགས་པར་གཟིགས། །
མཐོང་བ་མེད་ན་སེམས་ཉིད་མཐོང་བ་ཡིན། ། མཐོང་བྱ་མཐོང་བྱེད་མེད་པར་དགོངས་པ་ལོང༌། ། དེ་ཡི་ངང་ལ་གནས་ན་སྒོམ་པའི་མཆོག ། འགྲོ་བ་གཅིག་ལ་སེམས་རྒྱུད་གཉིས་མི་འཆར། ། གཅིག་པུར་རང་སེམས་རང་མི་མཐོང་བར་འགྱུར། ། མཐོང་བར་གྱུར་ཀྱང་དེ་ཉིད་མེད། ། མ་བཅོས་བཅོས་མེད་ངང་དུ་བཞག ། ཚོགས་ཆེན་རྣམ་གཉིས་རྫོགས་པ་ནི། ། སེམས་ཉིད་མ་བཅོས་གཉུག་མ་ཡིན། ། རྣམ་རྟོག་རང་སར་གྲོལ་བ་ནི། །
སེམས་ཉིད་དོན་ལ་སྤྱོད་པ་ཡིན། ། དགོངས་པ་ཡུལ་དང་བྲལ་ཙ་ན། ། དེ་ནི་མཐོང་བའི་ལམ་ཡིན་ནོ། ། ཡུལ་སེམས་གཉིས་མེད་ངང་གནས་ན། ། མི་བསྒོམས་བསྒོམ་པའི་ལམ་ཡིན་ནོ། ། སེམས་ལ་འཁོར་འདས་གཉིས་མེད་པས། ། མཐར་ཕྱིན་བར་ཆད་མེད་པའི་ལམ། ། ལམ་ལྔ་བྱང་ཆུབ་སེམས་ཡིན་པས། ། བྱང་ཆུབ་སེམས་ལ་གོམས་པར་བྱ། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།
ཡིད་ཆེས་འབྲལ་མེད་ཀྱི་ལེའུ་སྟེ་བརྒྱད་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། གདུལ་བྱ་རང་དུ་བསྟན་པའི་དགོངས་པ་འདི་གསུངས་སོ། ། འཇིག་རྟེན་གཉེན་དང་བཤེས་སྤོང་ ལ། ། དགེ་བའི་བཤེས་གཉེན་རྟག་ཏུ་བསྟེན། ། དེ་ནི་སྐྱེ་གནས་ཀུན་གྱི་གཉེན། ། གཉེན་དང་བཤེས་རྣམས་ཀུན་སྤངས་ནས། ། གཅིག་པུ་གཤེད་དང་འགྲོགས་དགོས་པས། ། མཛའ་དང་མི་མཛའ་ཀུན་ཅི་རུང༌། ། ཆོ་ངེས་བཏབ་ཀྱང་ལྟ་ཉན་བསམ་པ་མེད། །
རང་ཉིད་ལས་ཀྱིས་དེད་པས་བྲེད་གྱུར་ན། ། དེ་བས་ཡུན་གྱི་སོ་ནམ་བྱ་བར་གསུངས། ། ཉ་པ་ཞིང་པ་གདོལ་པ་ནོར་མེད་པས། ། ད་ལྟའི་འཚོ་བ་ཙམ་གཅིག་སེམས་པ་ཡང༌། ། གྲང་དང་ཚ་བ་ལ་སོགས་བཟོད་བྱེད་ན། ། གཏན་གྱི་བདེ་ཕྱིར་དགེ་ཆོས་ཅིས་མི་མཛད། ། ངན་སོང་གནས་ལ་འཇིགས་སྐྲག་མེད་པ་ནི།། དེ་ནི་བདུད་ཀྱི་བྱིན་རླབས་ཡིན་པར་གསུངས། ། མི་དགེ་རྒྱུ་ལ་མི་འཛེམ་གླེན་པ་དེ། ། འབྲས་བུ་ངན་སོང་སྤོང་བས་མི་སྤངས་སོ། །
ཆོས་ཀྱི་མཆོག་ནི་རང་སེམས་དུལ་བ་ཡིན། ། བླ་མ་དམ་པའི་གདམས་ངག་གནད་ཀྱིས་ནི། ། སེམས་ཀྱི་གླང་པོ་སྐྱེ་མེད་དམ་ལ་ཐོགས། ། རང་གིས་རང་སྐྱོང་བདེ་ཆེན་གནས་སུ་སྐྱོང༌། ། ཚོར་བ་བདེ་སྡུག་མཚན་མ་རང་སར་གྲོལ། ། དེ་ལྟར་གནས་པ་སྐྱེས་བུ་མདོ་ཅན་ལ། ། འཇིགས་པ་གང་ཡང་འབྱུང་བར་མི་འགྱུར་རོ། ། སེམས་འདི་ཁོང་ནས་ཐུལ་བ་ཡིས། ། གནོད་བྱེད་ཐམས་ཅད་ཐུལ་བ་ཡིན། ། སེམས་ཅན་མི་བསྲུངས་བསམ་མི་ཁྱབ། །
དེ་དག་གདུལ་གྱི་ག་ན་ལང༌། ཁྲོས་པའི་སེམས་འདི་གཅིག་བཅོམ་ན། ། དགྲ་ནི་ཐམས་ཅད་ཆོམ་དང་འདྲ། ། ཞེ་སྡང་སེམས་ལ་བཅངས་ན་དགྲ་ལ་ཟད་དུས་མེད། ། དེ་བས་ཞེ་སྡང་བྱུང་ས་བལྟ་བར་བྱ། ། ཨེ་མ་ས་སྟེང་འདི་ཀུན་ཀོ་གཡོག་ཏུ། ། དེ་སྙེད་ཀོ་བས་ག་ན་ལང༌། ། རྐང་མཐིལ་གང་གིས་ཀོ་བས་ནི། ། དེ་སྙེད་ཀོ་བས་གཡོགས་དང་འདྲ། ། དེ་ཕྱིར་ཕྱི་རོལ་དངོས་པོ་ཡང༌། །
བདག་གིས་ཕྱི་རོལ་བཟློག་མི་ལངས། ། གཟུང་འཛིན་སེམས་འདི་ཕྱིར་བཟློག་བྱར། ། གཞན་རྣམས་བཟློག་གོ་ཅི་ཞིག་དགོས། ། ཆོས་རྣམས་ཀུན་གྱི་དོན་པོ་མཆོག ། སེམས་ཀྱི་གསང་འདི་ཤེས་པར་གྱིས། ། སེམས་ཀྱི་གསང་འདི་མ་ཤེས་ན། ། བདེ་འདོད་སྡུག་བསྔལ་གཞོམ་འདོད་ཀྱང༌། ། དེ་དག་དོན་མེད་གྱི་ནར་འཁྱམས། ། དེ་ལྟ་བས་ན་བདག་ཉིད་ཀྱི། ། སེམས་འདི་ལེགས་གཟུང་རྟོགས་པར་གྱིས། །
མི་བསམས་པ་ལ་བསམ་བྱས་ན། ། བསམ་པ་ཉིད་ནི་བདུད་དུ་འགྱུར། ། བསམ་མེད་དགོངས་པ་སུས་ལོན་པ། ། དུས་གསུམ་སངས་རྒྱས་ཀུན་གྱི་གསང༌། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། རང་གདུལ་བྱར་བསྟན་པའི་ལེའུ་སྟེ་དགུ་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་སྨན་སྦྱོར་དགོས་པ་འདི་གསུངས་སོ། ། སྐྱེ་བ་མི་ལུས་མཚོན་གྱིས་ནི། ། རྨ་བྱུང་ལྗིབས་ཀྱིས་འཚོ་བར་བྱེད།། རྣལ་འབྱོར་སེམས་ལ་རྟོགས་པ་ཡིས། །
རྨ་བྱུང་མཉམ་ཉིད་གནས་པས་གསོ། ། སྐྱེ་བོ་ལུས་ལ་དགྲ་བྱུང་ན། ། སྟོབས་ལྡན་མཚོན་གྱིས་ཕྱི་རུ་བཟློག ། རྣལ་འབྱོར་ཆོས་ལ་དགྲ་བྱུང་ན། ། རྟོགས་ལྡན་ཉམས་ཀྱིས་ནང་དུ་བཟློག ། སྐྱེ་བོ་འཆི་བས་འཇིགས་པ་ནི། ། སྨན་དང་མོ་བོན་ཆོ་གས་བླུ། ། རྣལ་འབྱོར་འཆི་བས་འཇིགས་པ་ནི། ། འཆི་མེད་རྡོ་རྗེའི་སེམས་ལ་བལྟ། ། སྐྱེ་བོ་འཚོ་བས་ཉེན་པ་ནི། །
ཚོང་དང་སོ་ནམ་རྐུ་འཕྲོག་དག་གིས་གསོ། ། རྣལ་འབྱོར་འཚོ་བས་ཉེན་པ་ནི། ། དཀའ་ཐུབ་ལྡོམ་བུ་ཏིང་འཛིན་ཟས། ། འཚོ་བ་དག་ལ་བརྟེན་པར་བྱ། ། རྩེ་གཅིག་ཏིང་འཛིན་བསྒོམ་པར་བྱ། ། དེ་ཉིད་ཁོ་ན་སྒྲུབ་པའི་མཆོག ཁྱེ་ཆུང་སེམས་ཅན་སྙགས་པ་ལམ། ། ལྷ་ཁང་བར་གྱི་སྤྲང་པོ་བཞིན། ། གཉིས་འཛིན་ཡུལ་ཕྱིར་འབྲངས་པ་ ཡིས། ། དགོས་འདོད་གཅིག་ཤོས་མི་འགྲུབ་བོ། །
བྲན་གཡོག་བཀོལ་དུ་མི་བཏུབ་པ། ། ཟས་ལ་སོགས་པ་མི་བྱིན་ལྟར། ། དགེ་བ་མི་བྱེད་ལུས་འདི་ལ། ། ཟས་སྐོམ་བསྙོད་ཀྱང་སྡུག་བསྔལ་སྣོན། ། སྡིག་ལུས་བསྙོད་ཅིང་གོས་བསྐོན་ཡང༌། ། ཕན་མེད་སྡུག་ལུས་ཅི་སྟེ་གསོ། ཁྱོད་མ་འགྲངས་པས་སྡུག་བསྔལ་ཕུང་མགོ་བཙུགས།། དཀོན་མཆོག་ཕ་མ་དགའ་མཛའ་དང༌། ། དྲིན་ཡོད་དྲིན་མེད་སྡིག་ལ་འབགས་པའི་ནོར། ། སྒྱུས་རྐུ་མཐུས་ཕྲོགས་ཐབས་ཀྱིས་བསླུ། །
དེ་ལྟར་བྱས་ཀྱང་སྡིག་ལུས་ཁྱོད་མ་སོས། ། རྣམ་གྲངས་མང་པོས་སྡིག་ལུས་ཁྱོད། ། མ་སོས་པ་ཡིས་རྐུ་འཕྲོག་བྱས། ། མཇུག་ཏུ་འབུ་སྦྲང་སྙོད་མར་སོང༌། ཁྱོད་མ་སོས་པས་སྲོག་གཅོད་བྱས། ། དམྱལ་བའི་གནས་སུ་ཁྱོད་ཀྱིས་བཏང༌། ཁྱོད་མ་སོས་པས་རྐུ་འཕྲོག་བྱས། ། ཡི་དྭགས་གནས་སུ་ཁྱོད་ཀྱིས་བཏང༌། ཁྱོད་མ་སོས་པས་ཆོས་མ་དྲན། ། དགེ་བཤེས་དགེ་འདུན་མ་བསྟེན་པས། །
དུད་འགྲོའི་གནས་སུ་ཁྱོད་ཀྱིས་བཏང༌། ། འཁོར་བར་འཁྱམས་པ་ཁྱོད་ཀྱིས་ལན། ། སྒྱུ་མའི་ལུས་ཁྱོད་ཚུར་ཉོན་དང༌། ཁྱོད་ནི་དགེ་བ་སྤྱོད་གྱུར་ན། ། མི་ལུས་རིན་ཆེན་ཕངས་པའི་གཙོ། ཁྱོད་ལ་བརྟེན་ནས་སངས་རྒྱས་ཆོས། ། འབྲས་བུ་བླ་མེད་བྱང་ཆུབ་དང༌། ། བར་དུའང་བདེ་འགྲོ་བསྐྱེད་པ་ ཡི། ། ལུང་བཏགས་དོན་ཡོད་བྱེད་པ་ཡིས། ། འགྲོ་དོན་འོང་བའི་རྟེན་ཙམ་དུ། །
ལུས་ལ་གྲུ་ཡི་བློ་བཞག་སྟེ། ། འདི་ལ་ཟས་ནི་བྱིན་ནས་ནི། ། དེ་ནི་རང་དོན་བྱེད་དུ་ཆུག ། ཅེས་བྱས་པས་སླར་ལུས་ཀྱི་སྨྲས་པ། རྨོངས་པའི་སེམས་ཁྱོད་ཅི་ཟེར་ན། ། གཟུགས་སུ་འཛིན་པ་ཁྱོད་རང་ཡིན། ། ལུས་སུ་ལྟ་བ་ཁྱོད་རང་ཡིན། ། དོན་མེད་ཤེས་པས་གཞན་ནས་འོང༌། ། འབྱུང་བ་བསྲུབས་པའི་ཁུ་ཁྲག་ལས། ཁྱོད་ཀྱིས་ངར་འཛིན་བྱས་ནས་ནི། །
བུ་དང་བུ་མོར་ཁྱོད་ཀྱིས་གཟུང༌། ། གཞན་གྱི་འབྱུང་བའི་ཁུ་ཁྲག་ལས། ། གཞན་ཞེས་དགྲ་རུ་ཁྱོད་ཀྱིས་གཟུང༌། ། སྡིག་པས་བསྒྲུབས་པའི་ནོར་རྫས་ལ། ། གཞན་གྱིས་ཁྱེར་སྙམ་ཕྲག་དོག་བྱས། ། དོན་མེད་བྱིས་པའི་སྤྱོད་པ་འདྲ། ། ཅེས་བྱས་པས། སེམས་ཀྱིས་སྨྲས་པ། འབྱུང་བའི་ལུས་འདི་ཅི་ཟེར་ན། ། ང་ཡི་ཁྱོད་གཉེར་མ་བྱས་ནས། །
ང་ནི་འབྱུང་བ་བག་ལ་ཞ། ། ང་མ་གསོ་བར་ཁྱོད་བདེར་འདུག ། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། འདོད་པའི་སྨན་སྦྱོར་ལམ་གྱི་ལེའུ་སྟེ་བཅུ་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཞལ་ཏའི་དགོངས་པ་འདི་གསུངས་སོ། ། ཀུན་གྱི་བཤེས་གཉེན་འདི་གསུངས་སོ། ། དེང་བྱ་སང་བྱའི་ལེ་ལོ་ཕྱི་བཤོལ་ཅན། ། སྔོན་འདས་དུས་ན་ད་རུང་འགྱངས་པས་ཆོག ། འཆི་བདག་བདུད་དང་བང་བྱ་བརྟོད་ནས་ནི། །
དམ་ཆོས་མྱུར་དུ་བྱ་བར་མི་རིགས་སམ། ། སྐྲ་དཀར་སྐྱེས་ཤིང་གཉེར་མའི་ཚོགས་འདུས་ཀྱང༌། ། དོན་མེད་གྱི་ནར་འཁྱམས་པ་མ་ཚོར་རམ། ། བྱིས་པ་ཤེད་མ་བྱེ་བ་འདྲ་བ་ནི། ། དོན་ལ་མཁས་པས་བལྟས་ན་སྙིང་རེ་རྗེ། ། རྟེན་འབྲེལ་ལས་བྱུང་འཁོར་བའི་སྡུག་བསྔལ་འདི། ། ཕུང་པོ་ཁོ་ནས་མ་བྱས་སེམས་མ་བྱས། ཁྱེད་གཉིས་བསྡོངས་ནས་འཁོར་བ་བསྒྲུབས་པ་ཡིན། ། ཅི་ཕྱིར་ཞེ་ན་འདི་ལྟར་དགོངས་མཛོད་དང༌། ། སེམས་མེད་ལུས་པོ་སྣང་བ་སུ་ལ་སྣང༌། །
ལུས་སྣང་མེད་ལ་སེམས་སྣང་ཅི་ལ་སྣང༌། ། ལུས་ཀྱིས་སེམས་གཟུང་སེམས་ཀྱིས་ལུས་གཟུང་བས། ། གཟུང་འཛིན་གཉིས་ཀྱིས་ར་བར་ཆུད་པ་ཡིན། ། ཁྱེད་གཉིས་འདུས་པས་བག་ཆགས་བསགས། ། བག་ཆགས་བཟང་དང་ངན་གཉིས་ལས། ། མཐོ་རིས་ངན་སོང་འབྱུང་བ་ཡིན། ། བདེར་སྣང་སྡུག་སྣང་བསམ་མི་ཁྱབ། ། གཅིག་གིས་མ་ལན་འདུས་པས་ལན། ། ཀྱེ་མ་ལུས་གཙང་ཐོབ་པ་རྣམས། ། གལ་ཏེ་བཅོས་སུ་ཡོད་པ་ན། །
དེ་ལ་མི་དགའ་བྱ་ཅི་དགོས། ། གལ་ཏེ་བཅོས་སུ་མེད་པ་ན། ། དེ་ལ་མི་དགའ་བྱས་ཅི་ཕན། ། འཁོར་བའི་རྟེན་འབྲེལ་འཇིག་དུས་སུ། ། དགེ་ལ་དད་པ་བྱས་པ་ཡིས། ། ངན་སོང་རྟེན་འབྲེལ་འཇིག་པར་འགྱུར། ། སྐྱེ་བ་མེད་པའི་དོན་བསྒོམས་ན། ། བསམ་དུ་མེད་པའི་དགོངས་པ་འཆར། ། མ་བསམ་ལུས་སེམས་འབྲེལ་མེད་པས། ། འཁོར་བའི་རྟེན་འབྲེལ་འཇིག་པར་འགྱུར། །
འཁོར་བའི་རྟེན་འབྲེལ་ཞིག་པ་ལས། ། མྱ་ངན་འདས་པར་གསུངས་པ་ཡིན། ། དེ་བས་བཅོས་སུ་ཡོད་པ་ཡིན། ། བཅོས་སུ་མེད་པ་ཙ་ན་ཡོད།།
དེ་ལྟར་དགོངས་དང་རིགས་ཀྱི་བུ། ། སངས་རྒྱས་བསྒྲུབ་པར་འདོད་པ་དང༌། ། མི་ཆོས་བྱ་བ་གཉིས་མི་འཁྲུགས། ། སྦྱིན་པ་གཏོང་བར་འདོད་པ་དང༌། ། ཟད་ཀྱིས་དོགས་པ་གཉིས་མི་འཁྲུགས། ། དཔའ་བོར་བྱ་བར་འདོད་པ་དང༌། །
ཤི་བར་དོགས་པ་གཉིས་མི་འཁྲུགས། ། ཀུན་གྱིས་བཀུར་བར་འདོད་པ་དང༌། ། སྤྱོད་ལམ་ངན་པ་གཉིས་མི་འཁྲུགས། ། སྟོང་ཉིད་བསྒོམ་པར་བྱ་བ་དང༌། ། དངོས་པོའི་འཛིན་པ་གཉིས་མི་འཁྲུགས། ། སྒྲིབ་གཉིས་བྱང་བར་འདོད་པ་དང༌། ། ཟོག་པོ་བསྟེན་པ་གཉིས་མི་འཁྲུགས། ། ཞེས་བྱང་ཆུབ་སེམས་དཔའི་སྤྱོད་པ་འཇུག་པ་ལས་ཉམས་མྱོང་ཞལ་ཏའི་ལེའུ་སྟེ་བཅུ་གཅིག་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཡིད་རྟོན་དུ་མི་རུང་བའི་དགོངས་པ་འདི་གསུངས་སོ། །
མི་རྟག་རྒྱུད་ལ་སྐྱེ་དགོས་ཏེ། ། མི་རྟག་རྒྱུད་ལ་མ་སྐྱེས་ན། ། ལོང་མེད་རྒྱུད་ལ་མི་སྐྱེ་སྟེ། ། དོན་མེད་ལེ་ལོའི་དབང་སོང་ནས། ། དལ་འབྱོར་ཆུད་ཟོས་ཤིན་ཏུ་ཕོངས། ། ཚེ་ནི་གནོད་མང་རླུང་གིས་བཏབ་པ་ཡི། ། ཆུ་ཡི་ཆུ་བུར་བས་ཀྱང་མི་རྟག་ན། ། དབུགས་འབྱུང་དབུགས་རྔུབ་གཉིད་ཀྱིས་ལོག་པ་ལས། ། ཚེ་ཟད་པ་ནི་གང་གིས་མ་ཚོར་བར། ། ལུས་ལ་མཐའ་མེད་ཐལ་བ་རྡུལ་བཞིན་བརླག །
མཐའ་མར་ལུས་ལ་སྙིང་པོ་མ་མཆིས་ན། ། སོ་སོར་གྱེས་པའི་ཆོས་ཅན་ཡིན་རིགས་བྱ། ། མི་ལུས་རིན་ཆེན་ཐོབ་དཀའ་བས། ། རྒྱ་མཚོ་གཅིག་ན་གཉའ་ཤིང་བུ་ག་དང༌། ། རུས་སྦལ་ཕྲད་པ་བས་ཀྱང་དུད་འགྲོ་ལས། ། མི་ལུས་འཐོབ་པ་ཤིན་ཏུ་དཀའ། ། དམ་ཆོས་སྤྱད་པ་དེ་ཁ་མ་ཡིན་པས། ། མཐའ་མ་བསྙེན་གནས་ཙམ་ལ་གནས་པར་མཛོད། ། རིན་ཆེན་སྣོད་དུ་ངན་སྐྱུགས་བླུགས་པ་ཤིན་ཏུ་བླུན། ། མི་ལུས་རིན་ཆེན་སྣོད་ན་སྡིག་པ་སྤྱོད་པ་དེ་བཞིན་བླུན། །
འདམ་ནས་པདྨ་བྱུང་བའི་པདྨ་ལ། ། སྦྲང་རྩི་བྱུང་བ་ངོ་མཚར་ཆེ། ། དེ་ཡང་བུང་བས་མྱོང་བ་ལས། ། སྦལ་པ་ལ་སོགས་གཞན་མི་ཤེས། ། ཤ་ཁྲག་ལས་བྱུང་མི་ལུས་ལས། ། སངས་རྒྱས་འབྱུང་བ་ངོ་མཚར་ཆེ། ། དད་པ་ཅན་གྱི་རྟོགས་པ་ལས། ། རྨོངས་པ་སྤལ་འདྲས་རྟོགས་མི་འགྱུར། ། དེ་ཕྱིར་མཉམ་སྙོམས་མ་མཛད་པར། ། མཉམ་ཉིད་ངང་ལ་གནས་པར་མཛོད། །
སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། དེ་ནི་སངས་རྒྱས་བསྟན་པ་ ཡིན། ། ལྷག་པ་ཤེས་རབ་བསླབ་པ་ནི། ། སེམས་ཉིད་སྟོང་པ་ཉིད་དུ་སློབས། ། སེམས་ཉིད་སྟོང་པ་ཉིད་གནས་ན། ། དངོས་སྣང་ཞེན་པ་བགས་ཀྱིས་ལྡོག ། ལྷག་པའི་ཚུལ་ཁྲིམས་བསླབ་པ་ནི། ། རིག་པ་འདུ་བྱེད་མེད་པ་སྟེ། །
ཡུལ་དང་སེམས་གཉིས་འདུས་མ་བྱས། ། གཟུང་འཛིན་མེད་པར་གནས་པར་གྱུར། ། ལྷག་པའི་སེམས་ཀྱི་བསླབ་པ་ནི། ། སྣང་སྟོང་གང་ལ་མི་གནས་པར། ། རྟག་ཆད་མཐའ་ལས་གྲོལ་གྱུར་ན། ། སྤྲོས་བྲལ་དགོངས་པ་ཐོབ་པར་འགྱུར། ། བསླབ་པ་གསུམ་ལ་གནས་པ་ནི། ། བྱང་ཆུབ་སེམས་དཔའི་སྤྱོད་པ་ཡིན། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཡིད་རྟོན་དུ་མི་རུང་བའི་ལེའུ་སྟེ་བཅུ་གཉིས་པའོ།། །།
བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ལེགས་པར་མཛད་པའི་དགོངས་པ་འདི་གསུངས་སོ། ། དམ་པའི་ཆོས་དང་ཆོས་སྨྲ་ལ། ། ཉིད་ཀྱིས་བཀུར་སྟིའི་མཆོག་དང་ནི། ། གུས་པར་མཛད་དང་གདན་ལས་བཞེངས། ། མེ་ཏོག་གཏོར་ནས་ཆོས་མཉན་ཅིང༌། ། ཤེས་པར་བསླབས་པ་གཞན་ལ་བཤད། ། བསྟེན་པའི་སྙིང་པོ་དམ་པ་ལ། ། འཇིག་རྟེན་གཏམ་ལ་དགའ་མ་མཛད། ། འཇིག་རྟེན་འདས་ལ་དགྱེས་པར་མཛོད། །
འཁོར་རྣམས་ཟིལ་གྱིས་གནོན་པའི་ཕྱིར། ། ལྷུན་ལ་ལྷུན་རྟག་ངེས་པར་མཛོད། ། བཀའ་ལུང་གཞུང་ལུགས་བཞིན་དུ་གསུང༌། ། སྙན་ཁུང་མི་སྡུག་པ་དང་ནི། ། བུད་མེད་ཆགས་ཕྱིར་སེམས་ལ་གཡེང༌། ། སྲབ་ཆོས་བྱིས་པ་ལྟར་མ་མཛད། ། ཅུང་ཙམ་གྱིས་ནི་དགྱེས་གྱུར་ནས། ། ཅུང་ཟད་ཀྱིས་ནི་ཁྲོ་མ་མཛད། ། གྲུབ་བམ་མི་འགྲུབ་མ་ངེས་པར། ། དྲན་མ་ཐག་ཏུ་མ་གསུངས་ཤིག།
མི་ཆོས་ཆབ་སྲིད་མི་འགྲུབ་ཅིང༌། ། སེར་སྣ་འཇུར་འགེགས་མ་མཛད་པར། ། བདོག་པ་ཐམས་ཅད་ཚོགས་སུ་ཐོང༌། ཁྱོད་ནི་བདོག་པ་ཀུན་བོར་ནས། ། གཅིག་པུ་ག་ཤེད་གཤེགས་འཚལ་བས། ། ཆོས་ཀྱི་སླད་དུ་སྤྱད་པ་ཀུན། ཁྱོད་ཀྱི་མདུན་དུ་འོང་བ་ཉིད། ། དེ་བས་དགོངས་ལ་དད་པར་བྱ། ། ངང་དང་རང་བཞིན་བདག་ཉིད་བསྒོམ། ། ངང་ནི་ལུས་ངག་མ་བཅོས་པར། །
སོ་མ་གནས་པ་ཉིད་ལ་བྱ། ། རང་བཞིན་འགྱུར་བ་མེད་པ་སྟེ། ། བྱང་ཆུབ་སེམས་ལ་འགྱུར་བ་མེད། ། བདག་ཉིད་ལྷུན་གྱིས་གྲུབ་པ་སྟེ། ། སེམས་མེད་སེམས་ལས་ལྷུན་གྱིས་གྲུབ། ། བདག་ཉིད་ཡིན་པའི་གཏན་ཚིགས་གོ ། སྡིག་པའི་བློ་སེམས་མི་གནས་ན། ། མི་གནས་གནས་པའི་དང་པོ་ཡིན། ། དགེ་བའི་བློ་སེམས་མི་གནས་ན། ། མི་གནས་གནས་པ་གཉིས་པ་ཡིན། །
དགེ་སྡིག་གཉིས་ལ་མི་གནས་ན། ། མི་གནས་གནས་པའི་མཆོག་ཡིན་ནོ། ། འབྱུང་བ་ནམ་མཁའི་ཁམས་ལས་མ་གཏོགས་པའི། ། འཇའ་ཚོན་སྣ་ལྔ་གུད་ནས་འབྱུང་གནས་མེད། ། ཆོས་ཉིད་བྱང་ཆུབ་སེམས་ལས་མ་གཏོགས་པའི། ། དུག་ལྔ་དུག་གསུམ་གུད་ནས་བྱུང་བ་མེད། ། འབྱུང་ལྔ་དུག་ལྔ་ཅི་བྱུང་ཅི་ཤར་ཡང༌། ། རང་བྱུང་རང་ཞི་རྟོགས་ལྡན་སེམས་སུ་ཞི། ། ཞི་ཞིང་གནས་ན་ཞི་གནས་སྒོམ་ཡིན་ཏེ། ། བྱུང་ཚུལ་ངོ་བོ་སྟོང་པ་ལྷག་མཐོང་ཡིན། །
ཞི་གནས་ཟུང་དུ་ཆུད་པ་བདེ་ལེགས་ཡིན། ། ལུས་ཉལ་བཞིན་དུ་སེམས་ཀྱང་ཉོལ། ། གཉིད་ལོག་མཉམ་ཉིད་ཚུལ་དུ་ལོག ། བྱང་ཆུབ་སེམས་དཔའི་ཉལ་ལུགས་ཡིན། ། ལུས་ལང་བཞིན་དུ་སེམས་ཀྱང་ལོངས། ། རྗེས་ཐོབ་སྒྱུ་མ་ལྟ་བུར་ལོངས། ། བྱང་ཆུབ་སེམས་དཔའི་ལྡང་ལུགས་ཡིན། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ལེགས་པར་མཛད་པའི་ལེའུ་སྟེ་བཅུ་གསུམ་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།
སྣང་བ་གྲོགས་སུ་བསྟན་པ་འདི་གསུངས་སོ། ། བྱང་ཆུབ་སྤྱོད་པའི་གང་ཟག་ལ། ། རྐྱེན་ངན་གྲོགས་སུ་བསྒྱུར་བ་ལས། ། བདུད་དུ་སོང་བ་རྣམ་གཉིས་སོ། ། རྐྱེན་ངན་ལ་ནི་སྐྱོ་བ་སྐྱེས།། ཆོས་ལ་ཚུད་ན་གྲོགས་སུ་སོང༌། ། རྐྱེན་ངན་རྣམ་པར་རྟོག་པ་ཡི། ། རྩ་བ་མཐོང་བས་རང་བཞིན་མེད། ། དཔེར་ན་འཁྱགས་མཐོང་ཆུར་ཤེས་བཞིན། ། དེ་ལྟར་ཤེས་ན་གྲོགས་སུ་གསུངས། །
རྣམ་པར་རྟོག་པས་ཀུན་བསླངས་ནས། ། གཟུང་འཛིན་སྡིག་པའི་ལས་ལ་སྤྱོད། ། རྣམ་སྨིན་ངན་སོང་གསུམ་དུ་སྨིན། ། དེ་ནི་བདུད་དུ་སོང་བའོ། ། འཇིག་རྟེན་ཕུན་སུམ་ཚོགས་པ་ལ། ། སྙིང་རྗེའི་འདུ་ཤེས་བསྒོམ་པ་ནི། ། བྱང་ཆུབ་སེམས་དཔའི་སྤྱོད་པ་ཡིན། ། ཅི་ཕྱིར་གང་གིས་སྙིང་རྗེ་ན། ། འདིར་སྡུག་བསྔལ་སྣ་ཚོགས་སྐྱེས་པས་ཀྱང་སྙིང་རྗེ། སེམས་ཀྱི་འཁྲུལ་བ་ལས་ཡང་དག་པར་གཟུང་བས་དེ་སྙིང་རྗེ།
འཆི་ཁར་མི་གཏོང་བས་དེ་སྙིང་རྗེ། ཤི་ནས་ངན་སོང་དུ་སྐྱེ་བས་ཀྱང་སྙིང་རྗེའོ། ། སྤྱིར་འགྲོ་བ་གཞན་གྱི་འཁྲུལ་བ་ལ་མི་བརྟགས་པ་ཡིན་ནོ། ། སངས་རྒྱས་དང་བྱང་ཆུབ་སེམས་དཔའི་རྣམ་འཕྲུལ་ཡིན་སྲིད་པས་ཀྱང་འཁྲུལ་བ་ལ་མི་བརྟག ། ཐབས་ཀྱི་དགེ་བ་ལ་འཛུད་པ་ཡིན་སྲིད་པས་ཀྱང་གཞན་གྱི་འཁྲུལ་བ་ལ་མི་བརྟག་གོ ། གཙོ་ཆེར་རང་གི་སྣང་བ་མ་དག་པ་ཡིན་སྲིད་པས་ཀྱང་གཞན་གྱི་འཁྲུལ་བ་ལ་མི་བརྟག་གོ ། ཉན་ཐོས་དང་རང་སངས་རྒྱས་དང་མ་འདྲེས་པའི་སྤྱོད་པ་བྱ། ཉན་ཐོས་ནི་དམིགས་པ་དང་བཅས་ཤིང་མཆོག་འདོད་པ་ལས་གོལ་བའོ། ། འདུས་མ་བྱས་སུ་འདོད་པས་མཐར་ལྷུང་ལ། དེ་ལྟར་མ་ཡིན་པར་བྱང་སེམས་སྤྱོད་པ་ནི།
དགེ་བ་ཅི་བྱེད་པ་དམ་པ་གསུམ་གྱིས་ཟིན་པར་བྱས་ལ་བཏང༌། ལུང་དུ་མ་བསྟན་པའི་བཟོ་དང་སོ་ནམ་ཐམས་ཅད་ཀྱང༌། བྱང་ཆུབ་ཏུ་བསྔོ་བར་བྱ་བ་དང༌། ལས་ཀྱི་བསགས་པ་བགྲངས་ཤིང་བཤགས་པ་བྱ་བ་དང༌། དགེ་བའི་རྩ་བ་བླ་ན་མེད་པར་བསྔོ་བའོ། ། དམ་པ་གསུམ་ནི་སྦྱོར་བ་དམ་པ་སྟོང་ཉིད་སྙིང་རྗེའི་སྙིང་པོ་ཅན། དངོས་གཞི་ཕ་རོལ་ཏུ་ཕྱིན་པ་དྲུག་དང་ལྡན། འཇུག་འཁོར་གསུམ་ཡོངས་སུ་དག་པའོ། ། ཡང་ན་གཏོང་བ་དམ་པ་སེར་སྣ་མེད་པ། དངོས་པོ་དམ་པ་ཡིད་དུ་འོང་བ།
བསྔོ་བ་དམ་པ་དམིགས་པ་མེད་པར་བསྔོ་བའོ།། ཡང་ན་གཏོང་བ་དམ་པ་སྣང་སྲིད་བློ་ཡིས་བཏང༌། ། དངོས་པོ་དམ་པ་དངོས་མིན་གཞི་ལ་བཞག ། དམིགས་པ་དམ་པ་ཡུལ་མེད་རང་སར་གནས། ། དངོས་པོ་གང་ལ་མ་ཆགས་ན། ། སྦྱིན་པའི་ཕ་རོལ་ཕྱིན་པ་ཡིན། ། དངོས་བྲལ་ངང་ལ་གནས་པ་ནི། ། ཚུལ་ཁྲིམས་ཕ་རོལ་ཏུ་ཕྱིན་པ་ཡིན། ། བྱུང་ཚོར་རྟོག་པ་མི་འགེགས་པ། ། བཟོད་པའི་ཕ་རོལ་ཏུ་ཕྱིན་པ་ཡིན། །
འགྱུར་བ་རང་ལོག་སྐད་ཅིག་གྲོལ། ། བརྩོན་འགྲུས་ཕ་རོལ་ཕྱིན་པ་ཡིན། ། གཅིག་ལས་མི་འདའ་དོན་རྟོགས་ན། ། བསམ་གཏན་ཕ་རོལ་ཕྱིན་པ་ཡིན། ། ཤེས་བྱ་ཡུལ་ལས་འདས་པ་ནི། ། ཤེས་རབ་ཕ་རོལ་ཕྱིན་པ་ཡིན། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྣང་བ་གྲོགས་སུ་བསྒྱུར་བའི་ལེའུ་སྟེ་བཅུ་བཞི་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཚད་མེད་ངོས་འཛིན་དགོངས་པ་འདི་གསུངས་སོ། །
བདག་གཞན་བྱང་ཆུབ་ཐོབ་འདོད་པས། ། ཚད་མེད་བཞི་ལ་འཇུག་པར་བྱ། ཁམས་གསུམ་སེམས་ཅན་ཐམས་ཅད་ནི། ། བདེ་བ་འབའ་ཞིག་འདོད་པ་ལས། ། སྡུག་བསྔལ་འདོད་པ་མེད་ན་ཡང༌། ། བདེ་བ་བསྒྲུབས་པས་སྡུག་བསྔལ་འགྲུབ། ། དེ་ལ་སྙིང་རྗེ་ཚད་མེད་བསྒོམ། ། སྡུག་བསྔལ་དེ་དང་བྲལ་བར་བསྒོམ། ། དེ་ནི་བྱམས་པ་ཚད་མེད་ཡིན། ། དེ་དང་བྲལ་ན་བདེ་བར་སྨོན། །
དེ་ནི་དགའ་བ་ཚད་མེད་ཡིན། ། བདེ་ཆེན་འདུ་འབྲལ་མེད་པར་སྨོན།། དེ་ནི་བཏང་སྙོམས་ཚད་མེད་ཡིན། ། བདག་ཡོད་བདག་མེད་རྣམ་གཉིས་ལས། ། དང་པོར་བདག་མེད་བསྟན་གྱུར་ན། ། སྟོང་ཉིད་དོན་དམ་མི་ལྡན་པར། ། ཀུན་རྫོབ་བདེ་བ་ཁྱད་བསད་ནས། ། ཆད་པའི་མཐའ་ལ་མངོན་ཞེན་པས། ། སྟོང་པའི་བདག་པོ་སྟོང་པར་འགྲོ ། དང་པོ་བདག་ཡོད་བསྟན་པས་ནི། །
བདག་ལ་གཅེས་པའི་བསམ་པ་ཡིས། ། བདེ་ན་དགའ་ལ་སྡུག་མི་དགའ། ། བདེ་བའི་རྒྱུ་ནི་དགེ་བ་ལ། ། སྡུག་བསྔལ་མི་དགེ་སྡིག་ལས་བྱུང༌། ། བདེ་བ་དགའ་བ་བདེ་བ་སྤྱོད། ། སྡུག་ན་མི་དགའི་བློ་ཡོད་པས། ། སྡིག་པ་སྤོང་བར་འགྱུར་བ་ཡིན། ། སྡིག་སྤངས་དགེ་བ་རྫོགས་པ་ལ། ། སྟོང་ཉིད་བདག་མེད་བསྟན་པར་བྱ། ། རིག་སྟོང་རྩ་བ་མེད་པ་ལས། །
རྩ་བ་མེད་པ་དོན་རྟོགས་ནས། ། དྲན་པ་རྩ་བྲལ་ངང་གནས་ན། ། བདག་ཏུ་འཛིན་པ་གཞི་ལ་དག ། རྣམ་པར་རྟོག་པ་རང་སར་གྲོལ། ། རྗེས་ལ་བདག་ཏུ་སྣང་ཡོད་ཀྱང༌། ། ལྟར་སྣང་ཙམ་ལས་གཞི་མ་གྲུབ། ། དེ་ལྟར་མཉམ་བཞག་རྗེས་ཐོབ་ལས། ། བདག་མེད་དགོངས་པ་མངོན་དུ་གྱུར། ། སྐུ་གསུམ་འབྲས་བུ་ལྷུན་གྱིས་གྲུབ། ། ཚད་མེད་སྤྱོད་པས་འགྲོ་དོན་འབྱུང༌། །
ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཚད་མེད་ངོས་འཛིན་གྱི་ལེའུ་སྟེ་བཅོ་ལྔ་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྒྲིབ་པ་སྤངས་པའི་དགོངས་པ་འདི་གསུངས་སོ། ། མཚམས་མེད་སྡིག་པ་སྤྱད་ན་དམྱལ་བར་སྐྱེ། ། རང་སྡུག་རང་གིས་ཉོས་སོ་རང་གྲོས་ཐོབ། ཁས་བླངས་ཚུལ་ཁྲིམས་འཆལ་ན་དུད་འགྲོར་སྐྱེ། ། ཐར་ལམ་རང་སྲོག་མ་གཅོད་རང་གྲོས་ཐོབ། ། དག་པའི་སྨོན་ལམ་མ་ཐེབས་མཐའ་འཁོབ་སྐྱེ། ། འདུ་ཤེས་ཕྱིན་ཅི་ལོག་གོ་རང་གྲོས་ཐོབ། །
ལྷག་པའི་ཤེས་རབ་ཆུང་བས་ཀླ་ཀློར་སྐྱེ། ། ཐོས་པའི་ཤེས་རབ་བསྐྱེད་ཅིག་དད་ལྡན་ཀུན། ། དཀོན་མཆོག་གསུམ་ལ་མ་དད་ལོག་ལྟ་འབྱུང༌། ། མོས་གུས་གཏིང་ནས་གྱིས་ཤིག་དད་པ་ཅན། ། ཀུན་གཞི་མ་བཅོས་གནས་ལུགས་ལ། ། སེམས་ཉིད་མ་བཅོས་རང་བཞག་ནས། ། ཆུ་ལ་ཆུ་བཞག་ཉིད་དུ་མཚུངས། ། སྒོམ་ལུགས་བསམ་གྱིས་མི་ཁྱབ་སྟེ། ། བསྒོམ་བྱ་སྒོམ་བྱེད་མ་དམིགས་ན། ། སྒོམ་པ་ཀུན་གྱི་མཐར་ཐུག་ཡིན། །
དེ་ཡང་ཅི་ལྟ་བུ་ཞེ་ན། དམིགས་པའི་ཡུལ་དང་མཚན་མའི་མཐའ་ལས་འདས། ། ཐ་སྙད་བརྗོད་བྲལ་ཡོད་མེད་མཐའ་ལས་གྲོལ། ། མི་བསྒོམས་པ་ནི་སྒོམ་པ་ཆེན་པོ་ལགས། ། སྒོམ་དུ་མེད་པ་དེ་ཡིན་ངོ་མཚར་ཆེ། ། རེ་ཞིག་བསྒོམས་ན་ཇི་ལྟར་བསྒོམ་པར་བྱ། ། ཞེས་པས། ཕྱི་བསྡུས་ནང་གློད་སེམས་ཉིད་བརྟན་པོར་ཞོག ། དེ་ཡང་ཅི་ལྟ་བུ་ཞེ་ན། སྣང་ཞིང་སྲིད་པས་བསྡུས་པའི་ཆོས། །
སེམས་ལས་མ་གཏོགས་གཞན་མེད་པས། ། དེ་ནི་ཕྱི་བསྡུས་ཞེས་སུ་བརྗོད། ། སེམས་ལ་གཟུང་འཛིན་གཉིས་མེད་པས། ། ནང་གློད་ཞེས་ནི་དེ་ལ་བྱ། ། གཟུང་འཛིན་མེད་པར་གོམས་པ་ལ། ། བརྟན་པ་ཞེས་ཀྱང་དེ་ལ་བྱ། ། མི་བསྒོམས་སྒོམ་པའི་ཉམས་བརྟན་པས། ། གར་ཡང་མ་བཙལ་ལྷུན་གྱིས་གྲུབ། ། བདེ་བ་ཆེན་པོའི་ཀློང་ན་གནས། ། མི་འགྱུར་ཁ་དོག་དབྱིབས་དང་བྲལ། །
སྤྱིར་ཡང་མི་སྣང་རྡུལ་ཙམ་མེད། ། རྐྱེན་སྐྱེས་དྲན་པ་རང་སར་གྲོལ། ། རང་དགར་ཞེན་པའི་འཛིན་པ་སྤངས། ། གང་ལྟར་བྱས་ཀྱང་བདེ་བ་ཉིད། ། གཞན་དོན་རྩོལ་བ་མ་བྱས་ཀྱང༌། ། བྱིན་རླབས་འབད་པ་མེད་པར་འབྱུང༌། ། ཡིད་བཞིན་ནོར་བུ་ཆེན་པོ་འཆང༌། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྒྲིབ་པ་གཉིས་སྤངས་པའི་ལེའུ་སྟེ་བཅུ་དྲུག་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།
སྐྱོན་ཡོན་བསྟན་པའི་དགོངས་པ་འདི་གསུངས་སོ། ། རྒྱུ་རྐྱེན་བྱས་པས་ཆོས་ལ་བློ་ལྟོས་མེད། ། སྐྱེ་དང་རྒ་དང་ན་དང་འཆི་བའི་སླད། ། དེ་ཡང་ཇི་ལྟར་ཡིན་ཞེ་ན། ། སྐྱེ་བའི་སྡུག་བསྔལ་འདི་ལྟར་གདའ། ། རིག་པ་ལས་ཀྱིས་བདའ་བདའ་བས། ཁུ་ཁྲག་འདྲེས་པའི་ཀློང་དུ་ཞུགས། ། ནུར་ནུར་པོ་དང་ལྟར་ལྟར་པོ། ། འཁྲང་གྱུར་ཡན་ལག་ལྔ་ལ་སོགས།། ལྔ་ལྔ་པོ་རྣམས་དོད་ཙམ་ན། །
མ་ནི་འགྲངས་ཏེ་བྲག་བར་བཙིར་བ་འདྲ། ། ལྟོགས་པའི་ཚེ་ན་དཔྱངས་ལ་བཏང་བ་འདྲ། ། ཚ་འཐུང་གྲང་འཐུང་སྡུག་བསྔལ་བཟོད་ཐབས་མེད། ། ཉལ་བའི་ཚེ་ན་རི་ཡིས་མནན་པ་འདྲ། ། དྲག་ཤུལ་བྱེད་ཚེ་བརྡུང་རྫོགས་བྱེད་པ་འདྲ། ། བཙས་པའི་ཚེ་ན་པགས་པ་བཤུས་པ་འདྲ། ། རྩིག་པའི་ངོས་ལ་དྲུད་པ་བས་ཀྱང་སྡུག ། ལྷུང་བའི་ཚེ་ན་ཚེར་ཕུང་ལྷུང་བ་འདྲ། ། བླངས་པའི་ཚེ་ན་བྱིས་ཕྲུག་ཁྲས་ཁྱེར་འདྲ། ། བཀྲེས་སྐོམ་ཚིགས་བུ་རྐང་ལག་ན་ནས་སྡུག །
ཆེར་སྐྱེས་ན་ཡང་སོ་ནམ་བྲེལ་ཕོངས་སྡུག ། སྐྱེ་བའི་སྡུག་བསྔལ་དེ་ལྟར་རོ། ། རྒས་པའི་སྡུག་བསྔལ་འདི་ལྟར་ཡིན། ། མགོ་དཀར་གཉེར་འདུ་རྐང་ལག་འདར། ཁ་སྣ་ཆུ་བྲུབ་གཞན་གྱིས་མཐོང་མི་འདོད། ། ཡར་ལྡང་མར་སྡོད་ཐེལ་ཕུར་ཚ་བའི་ཚུལ།། བུ་ཚ་ཀུན་ཀྱང་ཤི་ན་རུང་སྙམ་སེམས། ། དེ་ལྟར་ཤེས་ཤིང་ཤི་འདོད་ཤིར་མ་བཏུབ། ། ཤི་བའི་འདྲེ་ཡང་ང་ལ་མེད་དོ་ཟེར། ། རྒས་པའི་སྡུག་བསྔལ་དེ་ལྟར་ཡིན། །
ན་བའི་སྡུག་བསྔལ་འདི་ལྟར་ཡིན། ། འབྱུང་བཞི་ཚ་གྲང་མ་སྙོམས་དང༌། ། གནོད་སྦྱིན་ཕོ་མོའི་ཁུ་ལྡོག་དང༌། ། ཟས་དང་སྤྱོད་ལམ་རྩིང་བ་ཡིས། ། ན་བའི་བློ་རྐྱེན་བྱུང་ཙ་ན། ། མཛེས་པའི་གཟི་མདངས་ཤོར་བས་ཡི་དྭགས་འདྲ། ། ལུས་ཀྱི་ཉམས་སྟོབས་ཤོར་བས་ལྡང་མི་ནུས། ། བཟའ་བཅས་སྲོག་འཛིན་ཡིན་ཏེ་དྲིར་མི་འགྲོ ། ན་མཐའ་འཆི་བ་ཡིན་པས་ཞེ་ལ་འཇིགས། ། ན་བའི་སྡུག་བསྔལ་དེ་ལྟར་ཡིན། །
ད་འཆི་བའི་སྡུག་བསྔལ་འདི་ལྟར་ཡིན། ། གཉེན་བཤེས་མང་པོས་མཐའ་བསྐོར་ཡང༌། ། དེ་ལ་ཉན་དང་ལྟ་བསམ་ཡུལ་ཡང་མེད། ། མཐའ་བཞི་བསྐོར་ཞིང་སྡུག་བསྔལ་རབ་ཏུ་ཆེ། ། བར་དོ་ན་ཡང་ལྷུང་ངམ་བསམས་པས་འཇིགས། ། དགེ་སྡིག་བྱ་ར་ལག་པ་གཡས་གཡོན་ཁྲིད། ། གཤིན་རྗེ་ཆོས་ཀྱི་རྒྱལ་པོའི་སྤྱན་སྔར་ཕྱིན། ། ལས་ཀྱི་མེ་ལོང་མདུན་དུ་ཕྱར་བ་ཡིས། ། གལ་ཏེ་སྡིག་པའི་ལས་ཀྱི་ངན་སོང་དུ། ། སྐྱེ་བར་མཐོང་ནས་ཆོས་རྒྱལ་འདི་སྐད་དུ། །
ངས་ནི་འདི་ལ་ལན་པ་ཅི་ཡང་མེད། ། རང་གི་ལས་ངན་རང་ལ་སྨིན་པ་ཡིན། ཁྱོད་རང་བཀའ་བཞིན་མ་བྱས་ད་འགྱོད་དམ། ། དེ་བས་དམྱལ་བའི་གནས་སུ་ཁྲིད་དེ་ཐལ། ། ཀྱི་ཧུད་ཀྱི་ཧུད་བྱས་ཀྱང་མགོན་སྐྱབས་མེད། ། འཆི་བའི་སྡུག་བསྔལ་དེ་ལྟར་གདའོ་ཀྱེ། ། ཨེ་མ་ཧོ། དེ་བས་དེ་ལྟར་རང་སེམས་གཏན་ལ་ཕོབ། ། སེམས་ཀྱི་སེམས་ཉིད་མེད་རྟོགས་ན། ། དེ་བས་འབྱུང་བའི་དུག་ལྔ་རྩ་བ་མེད། །
དུག་ལྔ་རྩ་མེད་མཚན་མ་རང་སར་གྲོལ། ། གྲོལ་བའི་ངང་ལ་ཡང་ཡང་གནས་གྱུར་ན། ། དེ་ལས་འོང་བའི་འགྲོ་དྲུག་རྩ་བ་མེད། ། འགྲོ་དྲུག་རྩ་མེད་སྡུག་བསྔལ་སྤངས་པ་ལས། ། སངས་རྒྱས་ཞེས་ནི་མིང་དུ་བརྗོད་པ་ལགས། ། མི་ལུས་ཐོབ་ལ་ཁེ་ཉེན་དེ་ཡོད་པས། ། རང་གིས་རང་ལ་བཞེངས་བསྐུལ་ཐོབ་ཅིག་ཀྱེ། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་སྐྱོན་ཡོན་བསྟན་པའི་ལེའུ་སྟེ་བཅུ་བདུན་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཡེ་ཤེས་རང་གསལ་གྱི་དགོངས་པ་འདི་གསུངས་སོ།
ཁམས་གསུམ་མེ་ལྟར་འབར་བའི་ཁང་པ་ན། ། སྡུག་བསྔལ་མེ་ལྟར་འབར་བའི་མེ་བོ་ཆེ། ། ད་ལྟ་རང་གི་ཁམས་སུ་མ་བསད་ན། ། ཕྱིས་ནི་རང་ལ་རང་གིས་གསོད་པར་དཀའ། ། བཟང་འཁོར་ངན་འཁོར་གང་འཁོར་བའི། ། ལམ་སྣ་མི་ལུས་སེམས་ཀྱི་ཟུང༌། ། ད་ལྟ་སེམས་ལ་མ་ནོར་ཟུང༌། ། མི་ཤེས་མཁྱེན་པ་ཅན་ལ་དྲིས། ། ཕྱིས་ནི་ལམ་སྣ་རྙེད་པར་དཀའ། ། རྟ་ཁ་སྲབ་ཀྱིས་བསྒྱུར་བ་བཞིན། །
མ་བདེ་བ་ཡི་ལམ་ཆེད་དུ། ། རང་གི་ཁ་ལོ་རང་གིས་བསྒྱུར། ། བརྒྱད་ཁྲི་བཞི་སྟོང་ཆོས་རྣམས་ཀྱིས། ། ལམ་སྣ་སེམས་ལ་ཟུག་པས་ན། ། ནོར་བུ་རིན་ཆེན་དེ་ན་ཡོད། ། སྐུ་གསུམ་འབྲས་བུ་དེ་ན་ཡོད། ། དེ་ཉིད་བསྒོམས་ན་ཇི་ལྟར་སྒོམ། ། བསྒོམ་བྱ་སྒོམ་བྱེད་མ་མཆིས་ཀྱང༌། ། རེ་ཞིག་བསྒོམས་ན་འདི་ལྟར་ བསྒོམ། ། བསྒོམ་བྱའི་ཡུལ་ནི་ཕར་མི་སྣང༌། །
སྒོམ་སྙམ་ཤེས་སུ་ཚུར་མི་འཇུག ། སེམས་ཀྱིས་སེམས་བཙལ་སྒོམ་པ་ནི། ། བསྒོམ་བྱ་སྒོམ་བྱེད་གཉིས་ཡོད་པས། ། གོལ་ས་ཡིན་པར་མཁས་པས་གསུངས། ། ཇི་བཞིན་བཅོས་པ་མེད་པའི་ཀུན་གཞི་ལ། ། དེ་བཞིན་འཆོས་པ་མེད་པའི་སེམས་ཉིད་བཞག ། དེ་ལ་མ་ཡེངས་ཡུན་དུ་བཞག་ལགས་ན། ། རང་ཤར་རིག་པ་ནང་ནས་འཆར་བར་འགྱུར། ། བརྗོད་དུ་མེད་པའི་མན་ངག་གནད་དང་བཅས། ། བསམ་དུ་མེད་པའི་ཡེ་ཤེས་ཉམས་དང་ བཅས། །
སྒོམ་དུ་མེད་པའི་སེམས་ཉིད་དོན་དང་བཅས། ། བསྲུང་དུ་མེད་པའི་དམ་ཚིག་གྲོགས་དང་བཅས། ། སྤྱད་དུ་མེད་པའི་སྤྱོད་པ་ཤུགས་དང་བཅས། ། བསྒྲུབ་དུ་མེད་པའི་འབྲས་བུ་སྐུ་དང་བཅས། ། འོ་ན་བསྒོམ་བྱ་མེད་པ་ཁོ་ནའམ། ། ཞེས་པས། མ་བསྒོམས་པར་སངས་རྒྱས་པར་ནི་གང་ནས་ཀྱང་མ་གསུངས་པས་བསྒོམ་དགོས། འོ་ན་སེམས་སྒོམ་མམ་ལུས་སྒོམ། སེམས་བསྒོམས་ན་སེམས་དམིགས་པའི་ཡུལ་དང་བྲལ། མཚན་མའི་མཐའ་ནི་འདས། །
བརྗོད་པའི་ཐ་སྙད་དང་ནི་བྲལ། ། བསྒོམས་ཀྱང་སྐྱེ་བ་མེད་པའི་ངང༌། ། དེས་ནས་སེམས་ལ་སྒོམ་དུ་མེད་ དོ། ། ལུས་བསྒོམས་ན་ལུས་བྱུང་བ་བཞིན། ལུས་འབྱུང་བ་བཞི་བག་ལ་ཞ་སྟེ། འབྱུང་བཞི་ཡེ་ནས་རྟོག་བྲལ་ཡིན། དེ་བས་ལུས་ལ་སྒོམ་དུ་མེད་དོ། ། འོ་ན་ཅི་བསྒོམས་ན། བག་ཆགས་རྙེད་པར་བྱེད་པའི་ཉོན་མོངས་པའི་ཡིད་ཀྱི་རང་བཞིན་བསྒོམ། ཉོན་མོངས་པའི་ཡིད་མི་བསྒོམ་དུ་བྱུང་ཚོར་འཇུག་བྱེད་མཁན་ཉོན་མོངས་པ་ཡིན་པས།
ཉོན་མོངས་པའི་ཡིད་ལ་ཡིད་ཀྱིས་བལྟས་པས་མ་རྙེད། མ་རྙེད་པའི་ངང་ལ་བཞག་པས་ཉོན་མོངས་པ་ཆོས་ཉིད་དུ་སྒོམ་པའོ། ། ཉོན་མོངས་པ་ཆོས་ཉིད་དུ་བསྒོམས་པས། བག་ཆགས་ཞི་སྟེ་རྟེན་དང་བྲལ། དེ་ལྟར་རྟོགས་པས་འཁོར་བར་མི་སྐྱེའོ། ། མ་སྐྱེས་མི་སྐྱེ་བའི་རིག་པ་འགྱུ་བ་ཡང༌། ལས་དབང་མི་འགྲོ་ཡེ་ཤེས་ཆེན་པོ་ཡིན། ། ཡེ་ཤེས་རང་ལ་རྙེད་པའི་སྐྱེས་བུ་དམ་པ་དེ། ། ལོང་བས་ནོར་བུ་རིན་ཆེན་རྙེད་ཅེས་བྱ། ། འཁྲུལ་ཐག་ཆོད་པ་ཅེས་ཀྱང་དེ་ལ་བྱ། །
ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཡེ་ཤེས་རང་སྣང་གི་ལེའུ་སྟེ་བཅོ་བརྒྱད་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྦྱིན་མཆོད་གསོ་སྦྱོང་གི་དགོངས་པ་འདི་གསུངས་སོ། ། མཆོད་སྦྱིན་གསོ་སྦྱོང་མཐོང་གྱུར་པས། ། ཕྱི་ལྟར་དཀོན་མཆོག་གསུམ་ལ་མཆོད། ། ནང་ལྟར་བླ་མ་ཡི་དམ་མཆོད། ། གསང་བ་རང་གི་སེམས་ཉིད་མཆོད། ། ཕྱི་ལྟར་སྙིང་རྗེའི་མགྲོན་ལ་སྦྱིན། ། ནང་ལྟར་ལན་ཆགས་མགྲོན་ལ་སྦྱིན། །
གསང་བ་བྱང་ཆུབ་སེམས་ལ་སྦྱིན། ། ལུས་ཀྱིས་ལུས་ཀྱི་དགེ་བ་གསོ། ། ངག་གིས་ངག་གི་དགེ་བ་གསོ། ། ཡིད་ཀྱིས་ཡིད་ཀྱི་དགེ་བ་གསོ། ། དགེ་བ་ཚུལ་བཞིན་གསོས་པ་ཡིས། ། ལུས་ངག་སྒྲིབ་པ་ངང་གིས་བྱང༌། ། དཔེར་ན་ཤ་བུར་སྨན་གསོ་ན། ཁྲག་རྣག་ཤུགས་ཀྱིས་འཆད་བཞིན་ནོ། ། མི་མཐོང་སེམས་ཅན་མ་མཐོང་སེམས་མི་མཐོང༌། ། སེམས་ཉིད་མི་མཐོང་མཐོང་མེད་པ། །
དེ་ནི་དོན་དམ་ཡང་དག་མཐོང༌། ། མ་མཐོང་བ་དེ་མཐོང་བའི་མཆོག ། མ་མཐོང་ལྟ་བ་གོམས་གྱུར་ན། ། དངོས་སྣང་འཛིན་པ་ཆུང་བར་འགྱུར། ། གཟུང་འཛིན་གཉིས་ལས་གྲོལ་པ་ལ། ། མངོན་དུ་གྱུར་ཅེས་གསུངས་པ་ཡིན། ། ཉིན་དང་མཚན་དུ་ཡང་དང་ཡང༌། ། ཡན་ལག་བདུན་པའི་དགེ་སྦྱོར་བརྩོན། ། ཐུན་མོང་གནས་པའི་གསོ་སྦྱོང་ཡིན། ། བསྐྱེད་རྫོགས་ཟུང་འཇུག་བསྒོམ་པ་ཡིན།
ཁྱད་པར་གནས་པའི་གསོ་སྦྱོང་ཡིན། ། བདག་གཞན་གཉིས་སུ་མེད་པ་ཡི། ། སྤྲོས་བྲལ་ངང་ལ་གནས་པ་ནི།། ཐུན་མོང་མ་ཡིན་གསོ་སྦྱོང་ཡིན། ། དགེ་བ་གསོ་ཞིང་སྡིག་པ་སྦྱོང༌། ། ཡར་ལ་མཆོད་ཅིང་མར་ལ་སྦྱིན། ། བྱང་ཆུབ་སེམས་མཐོང་མངོན་གྱུར་ན། ། བྱང་ཆུབ་སེམས་དཔའི་སྤྱོད་པ་ཡིན། ། བདག་ཉིད་སེམས་ཅན་དོན་ལ་གནས། ། སྙིང་རྗེ་ཕན་སེམས་བསྒོམ་པ་ནི། །
རྒྱུ་ཡི་བྱང་ཆུབ་སེམས་དཔའ་ཡིན། ། བདག་དང་སེམས་ཅན་གཉིས་ལ་གནས། ། མ་བཅོས་སེམས་ལ་ཡོངས་རྫོགས་པ། ། འབྲས་བུའི་བྱང་ཆུབ་སེམས་དཔའ་ཡིན། ། ཀུན་རྫོབ་དོན་དང་དོན་དམ་བདེན། ། གཅིག་ལ་གཅིག་ལྟོས་མ་ཡིན་པར། ། ལྟོས་པ་ཟད་པ་བདེན་རྫུན་མེད། ། བདེན་རྫུན་གཉིས་ལས་འདས་པ་ན། ། དོན་དམ་བདེན་ཞེས་མཚོན་པ་ཡིན། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།
མཆོད་སྦྱིན་གསོ་སྦྱོང་གནས་པའི་ལེའུ་སྟེ་བཅུ་དགུ་པའོ།། །། བྱང་ཆུབ་སེམས་དཔའི་སྤྱོད་པ་འཇུག་པ་ལས། སྣང་སྲིད་འཁྲུལ་བར་བསྟན་པའི་དགོངས་པ་འདི་གསུངས་སོ། ། ཆོས་རྣམས་སེམས་ཀྱི་འཁྲུལ་བ་སྟེ། ། སེམས་ལས་མ་གཏོགས་ཆོས་རྣམས་མེད། ། འཁྲུལ་སྣང་མེད་པའི་ཆོས་རྣམས་ལ།། བདེན་པར་གཟུང་བས་འཁྱམས་པ་ཡིན། ། སྨིག་རྒྱུའི་ཆུ་དང་སྐྲ་ཤད་འཛིན། ། ཐི་གུ་སྦྲུལ་དང་རྨི་ལམ་ཡུལ། ། མེད་བཞིན་སྣང་འདི་ཆོས་ཅན་ཡིན། །
འཁོར་བའི་སེམས་ཅན་དེ་བཞིན་ཡིན། ། སྐྱེ་རྒ་ན་འཆིའི་སྡུག་བསྔལ་ཡང༌། ། མེད་བཞིན་སྣང་བའི་སེམས་ལ་བཏགས། ། སངས་རྒྱས་ཡོན་ཏན་ཕུན་ཚོགས་ཀྱང༌། ། སྒྱུ་མ་བཞིན་དུ་རང་བཞིན་མེད། ། དེ་བས་འཁོར་འདས་མ་ལུས་ཀུན། ། འཁྲུལ་བ་ཡིན་པར་བཀའ་ནས་གསུངས། ། འཁྲུལ་བར་ཤེས་པའི་སྐྱེས་བུ་ནི། ། སྣང་ཙམ་ཉིད་ལས་མེད་རྟོགས་པས། ། ལས་དང་རྣམ་སྨིན་གསོག་མི་འགྱུར། །
རྟ་ལ་སྐྱེས་པའི་རྟ་ཉིད་དུ། ། འབྱུང་འགྱུར་འོང་སོགས་གཞན་མི་འབྱུང༌། ། སྐྱེ་མེད་ལས་སྐྱེས་སྐྱེས་མེད་ཉིད། ། གཞན་དུ་འགྱུར་བ་ཡོད་མ་ཡིན། ། རྟོག་པ་རང་དགར་འཛིན་པའི་མིས། ། མི་རྟོག་བསྒོམས་ཀྱང་རྟོག་པར་འགྱུར། ། དཔེར་ན་གྲང་བ་ཅན་དག་གིས། ། སྨན་མཆོག་ག་བུར་ཟོས་གྱུར་ཀྱང༌། ། དུག་ཏུ་འགྱུར་བ་ཇི་བཞིན་ནོ། ། དེ་བས་རྟོགས་པ་ཤིན་ཏུ་གཅེས། །
རྟོགས་པ་རྒྱུད་ལ་སྐྱེས་པ་ལ། ། མ་ནོར་བླ་མ་གཅེས་པ་ཡིན། ། དེ་བས་མ་ནོར་བླ་མ་བཙལ། ། བླ་མ་སངས་རྒྱས་ཀུན་དང་མཉམ། ། བླ་མ་སངས་རྒྱས་ཀུན་བས་ལྷག ། ཅི་ཕྱིར་ཞེ་ན་མཁས་རྟགས་དེ་ལས་འབྱུང༌། ། མཁས་པ་བྱ་བ་མཁས་པ་མིན། ། ཚིག་ལ་མཁས་པས་མཁས་པ་མིན། ། དོན་ལ་མཁས་ན་མཁས་པ་ཡིན། ། སངས་རྒྱས་བྱ་བ་སངས་རྒྱས་མིན། །
གཟུང་འཛིན་སྤངས་ན་སངས་རྒྱས་ཡིན། ། བདེ་བ་བྱ་བ་བདེ་བ་མིན། ། སྡུག་བསྔལ་སྤངས་ན་བདེ་བ་ཡིན། ། རྟེན་འབྲེལ་ཚོགས་ན་སྒྱུ་མས་ཀྱང༌། ། བྱ་བ་སྣ་ཚོགས་ནུས་པར་འགྱུར། ། རྟེན་འབྲེལ་ཞིག་ན་ནུས་པ་མེད། ། འཁོར་བའི་རྟེན་འབྲེལ་དེ་བཞིན་མཚུངས། ། ལུས་སེམས་གཅིག་ལ་གཅིག་བརྟེན་པས། ། ཆགས་སྡང་འབྲེལ་བ་འབྱུང་བ་ཡིན།། དེ་ལས་འཁོར་བ་སྣ་ཚོགས་འབྱུང༌། །
སྒྱུ་མའི་སྐྱེས་པ་བུ་མེད་ཀྱང༌། ། སེམས་མེད་སེམས་ལ་མི་ལྟའོ། ། དེ་བས་སྒྱུ་མ་སྐྱེ་མི་བརྒྱུད། ། དེ་བཞིན་ཡང་དག་དོན་བསྒོམས་པས། ། སེམས་མེད་སེམས་ལ་མ་ལྟ་ཞིག ། ཡུལ་ལ་བདེ་བར་མ་འཛིན་ཅིག ། འཛིན་མེད་ཡུལ་ལས་གྲོལ་བ་ན། ། འཁོར་བའི་རྟེན་འབྲེལ་ཞིག་པ་ཡིན། ། སྐྱེ་རྒ་ན་འཆིའི་ནུས་པ་མེད། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།
སྣང་སྲིད་འཁྲུལ་བར་བསྟན་པའི་ལེའུ་སྟེ་ཉི་ཤུ་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྒོམ་ཐབས་བསྟན་པའི་དགོངས་པ་འདི་གསུངས་སོ། ། ཡིད་དུ་འོང་བའི་གནས་ཁང་དུ། ། བདེ་བའི་སྟན་ལ་འདུག་ནས་ནི། ། དང་པོ་འཇུག་པ་ལ་མཁས་པ། ། བར་དུ་གནས་པ་ལ་མཁས་པ། ། མཐའ་མ་ལྡང་བ་ལ་མཁས་པའོ། ། དང་པོ་ནི་གང་ཟག་རང་གིས་རང་ལ། གཞན་ལ་གནས་པ་མེད་པར།
རྦབ་ཆེན་ལུང་དུ་ཚུད་པ་བཞིན། མི་བསམ་པར་ཅོག་གེ་བཞག་གོ ། བར་དུ་བཞག་པ་ལ་མཁས་པ་ནི། མཐོང་བའི་ཡུལ་ལ་སེམས་བཞག་ཀྱང་མི་བཞག ། ཚུར་བཟློག་ཀྱང་མི་བཟློག་པར་རང་ལུགས་སུ་བཞག་གོ ། མཐའ་མ་ལྡང་བ་ལ་མཁས་པ་ནི། ང་རྟོག་པ་འགྱུས་ཀྱང་བྱང་ཆུབ་སེམས་ལས་མ་འདས་པར་འདུག་གིས། རང་བྱུང་རང་གྲོལ་དུ་འདུག་པས་སྒོམ་དང་མ་བྲལ་བར་ཤེས་པར་བྱས་ལ་ལྡང་བའོ། ། དབང་པོ་འབྲིང་གིས་དང་པོ་འཇུག་པ་ནི། དབང་པོ་འདུ་བའི་གནས་སྣ་རྩེར་མིག་དང་ཡིད་གཏད་ལ།
ཁོང་ལྷོད་དེ་རང་ལུགས་སུ་བཞག་གོ ། བར་དུ་གནས་པ་ནི་ས་ལེ་སིང་ངེ་དང་བར་བཞག་གོ ། ལྡང་བ་ནི་རྨི་ལམ་སྒྱུ་མ་ཙམ་དུ་ཤེས་པར་བྱས་ལ་ལྡང་ངོ༌། ། དབང་པོ་ཐ་མ་ནི། དང་པོར་རང་གི་ཡིད་དུ་འོང་བ་གཅིག་ལ་སེམས་གཟུང་ལ་བཞག ། དེ་ལ་རིག་པ་ཟིན་ནས་མི་འཕྲོ་བར་འདུག་ཙ་ན་ཟིན་པ་ཡིན། བར་དུ་གནས་པ་ནི། ལྟེམ་མེ་རེ་རེ་གནས་པའི་ཡུན་མི་རིང་ཙམ་སྒོམ་པ་ལ། ལྡང་བ་ནི་སྒོམ་འཕྲོ་ལ་ལངས་ནས། རྗེས་ལ་ལུས་ངག་གི་དགེ་སྦྱོར་ལ་གཞུག་གོ །
དཔེར་ན་རྒྱ་མཚོའི་རང་བཞིན་ཤེས་པ་གཅིག་གིས་རླབས་ཅི་བྱུང་ཆུར་ངོ་ཤེས་སོ། ། དེ་ལྟར་ཤེས་པའི་གང་ཟག་དེ་ལ། དང་པོར་སྒོམ་པ་ལ་འཇུག་པ་དང༌། བར་དུ་གནས་པ་དང༌། མཐའ་མར་ལྡང་བ་དང༌། འགྲིག་དང་རིམ་པ་དང༌། ཐུན་མཚམས་མེད་དོ་ཞེས། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྒོམ་ཐབས་བསྟན་པའི་ལེའུ་སྟེ་ཉེར་གཅིག་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།
སྒོམ་བསྟན་ཚད་ཀྱི་དགོངས་པ་འདི་གསུངས་སོ། ། མིག་མི་བཙུམ་པའི་རྣལ་འབྱོར་ནི། ། རྣལ་འབྱོར་ཀུན་ལས་ཁྱད་པར་འཕགས། ། སེང་གེའི་ལྟ་སྟངས་ཞེས་ཀྱང་བརྗོད། ། མིག་ཕྱེ་བཙུམ་མེད་པར་ཐང་ངེ་བ། ། སྣང་བ་ལ་རྩིས་གདབ་མེད་པར་ཝལ་ལེ་བ། ། དུས་འདའ་ནུས་པ་ཡིད་ནན་ཆེ། ། བརྗེད་ངས་མེད་ལ་མཚན་མ་མེད་པའི་བསྒོམ་བསྟན་པའོ། ། མཚན་བཅས་ལ་བསྟན་པ་ནི། ཧཱུྃ་ལྟ་བུ་གཅིག་ལ་རིག་པ་གཏད་ཅིང་བསྒོམ་པས་རིག་པ་ཟིན་པ་དང༌།
ཧཱུྃ་དེ་གཉིས་སམ་གསུམ་ལ་རིག་པ་གཟུང༌། བརྒྱ་དང་སྟོང་ལ་རིག་པ་གཟུང༌། དེ་བརྟན་པ་དང༌། མིག་བཙུམ་པས་གསལ་མི་གསལ་འོང་ངམ་མི་འོང་ལྟ། མིག་ཕྱེ་ནས་བལྟས་པ་དང༌། བཙུམ་ནས་བལྟས་པ་ལ་ཁྱད་པར་མི་འདུག་ན་བརྟན་པ་ཡིན། རིག་པ་ལས་སུ་རུང་བ་ཡིན་ཏེ། རིག་པ་གང་གཏད་གཏད་ནུས་པ་འབྱུང་བ་ཡིན། ཉོན་མོངས་པ་སྐྱེས་ཀྱང༌། སྐྱེས་པ་དེ་རང་ལ་གཏད་པས།
ཆོས་ཉིད་དུ་སྐད་ཅིག་ལ་ཉལ་ཉལ་འགྲོ་བ་ཡིན། བཞག་ན་གར་བཞག་ཏུ་སྡོད་པ་ནི་བརྟན་པ་ཡིན་ནོ། ། བརྟན་པ་བོགས་དབྱུང་བ་ནི། ཕྱོགས་སུ་ལྷམ་བུ་བྱ་བའམ། ། ལས་དང་བྱ་བ་ཅི་བྱེད་ཀྱང༌། ། འཕེལ་འགྲིབ་མེད་པར་འདུག་པས་ན། ། དེ་ནི་བརྟན་པའི་བོགས་ཡིན་ནོ། ། དེ་ལྟར་ཉམས་དང་ལྡན་ཙ་ ན། ། བྱང་ཆུབ་སེམས་དཔའི་སྤྱོད་པ་ཡིན། ། ཐུགས་རྗེའི་སྟོབས་ཀྱིས་གཞན་དོན་འབྱུང༌། །
རྟོགས་པའི་སྟོབས་ཀྱིས་རང་དོན་འགྲུབ། ། རང་དོན་སྤྲོས་བྲལ་ཆོས་སྐུ་ཐོབ། ། གཞན་དོན་གཟུགས་སྐུ་རྣམ་གཉིས་འབྱུང༌། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྒོམ་ཐོབ་པའི་ལེའུ་སྟེ་ཉེར་གཉིས་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། མི་འདའ་བའི་དགོངས་པ་འདི་གསུངས་སོ། ། རྒྱལ་པོས་ཁྲིམས་ཆེན་བཅས་པ་ལ། ། འབངས་རྣམས་ཀུན་གྱིས་དེ་ལས་འདའ་མི་ནུས། ། རྒྱ་ལས་འདས་ན་ཆད་པས་གཅོད། །
སེམས་ཉིད་སྐྱེ་མེད་རྒྱལ་ཁྲིམས་ལས། ། རྣམ་རྟོག་འབངས་ཀྱིས་འདའ་མི་ནུས། ། རྒྱ་ལས་འདས་ན་ཆད་པས་གཅོད། ། རྒྱ་མཚོ་མཉམ་པར་གནས་པ་ལ། ། ཆུ་བུར་གཉེར་མས་འདའ་མི་ནུས། ། མཉམ་ཉིད་བསྒོམས་པས་གནས་པ་ལ། ། བྱུང་ཚོར་གྱ་གྱུར་འདའ་མི་ནུས། ། ཤིང་ལས་མེ་འབར་ཤིང་རང་སྲེག་པ་ལྟར། ། རྟོག་པ་རང་གྲོལ་དེ་བཞིན་ཉིད་དུ་བས། ། ཤ་ཁྲག་ལུས་ཀྱི་དུར་ཁྲོད་ན། །
སྣང་མེད་སེམས་ཀྱི་སྒོམ་ཆེན་བཞུགས། ། སུ་ཡི་མཆོད་གནས་མ་ཡིན་རང་གི་ཡིན། ། རང་གི་མཆོད་གནས་རང་གིས་ལྟོས། ། སྣང་ངམ་མི་སྣང་ངེས་པར་གཟིགས། ། སྒོམ་ཆེན་བྱང་ཆུབ་སེམས་དཔའ་དེ། ། དྲན་པ་སྣ་ཚོགས་ཟས་སུ་དྲན། ། དྲན་པ་མེད་པ་གོས་སུ་གྱོན།། སྐྱེ་བ་མེད་པའི་གཟིམ་མལ་ན། ། བློ་འདས་རོ་ཉལ་ཉིད་དུ་གཟིམས། ། གཏི་མུག་ནམ་ལངས་མུན་པ་སངས། །
སྒོམ་ཆེན་བདེ་བ་ཆེན་པོར་བཞེངས། ། མི་སྣང་སྤྲུལ་པ་སྣ་ཚོགས་འགྱེད། ། སྒོམ་ཆེན་ཞལ་མཐོང་དེ་ལྟར་མཐོང༌། ། གྲུབ་ཐོབ་དེ་ཡི་ཞལ་མཐོང་བས། ། བདག་ཀྱང་སྒྲིབ་པ་བྱང་གྱུར་ནས། ། སྐྱེ་མེད་དབྱིངས་ལ་རྣམ་པར་གནས། ། མཐའ་བྲལ་དགོངས་པ་རང་ལ་ཚང༌། ། ད་ཡང་ལྟ་ཡང་མི་ལྟའོ། ། ཉག་གཅིག་དམིགས་པ་ཡུལ་མེད་པས། ། ད་ཡང་སྒོམ་ཡང་མི་སྒོམ་མོ། །
སྐྱེ་མེད་ཡེ་ནས་རང་གནས་པས། ། ད་ཡང་སྒྲུབ་ཡང་མི་སྒྲུབ་བོ། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། མི་འདའ་བའི་ལེའུ་སྟེ་ཉེར་གསུམ་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། འབད་པ་དོན་ལྡན་གྱི་དགོངས་པ་འདི་གསུངས་སོ། ། ཚེ་གཅིག་རིངས་པ་གང་གི་དཀྱིལ་འཁོར་འདིར། ། ཅི་ཙམ་སྡིག་དང་འགྲོགས་ནས་ནོར་བསགས་ཀྱང༌། ། བསགས་པའི་ནོར་རྫས་བུ་ཚས་འཁྱེར། ། དེ་ཡི་རྣམ་སྨིན་ཕ་མ་རྒན་རྒོན་ཁུར།
ཁུར་རྒྱུ་དེ་ཡིས་དམྱལ་བའི་རྒྱགས་ཕྱེ་བྱས། ། ཆོས་མི་སྤྱོད་ཀྱི་རྒྱུ་འབྲས་དེ་འདྲ་ན། ། དེ་བས་རང་གིས་རང་ལ་གྲོས་ཐོབ་ལ། ། མི་ལུས་འདོམ་པ་གང་བའི་དཀྱིལ་འཁོར་འདིར། ། བཀའ་དང་བསྡོངས་ནས་དམ་ཆོས་རྒྱས་མཛད་པས། ། གཟུང་འཛིན་མདུད་པ་སྦྲུལ་མདུད་བཞིན་དུ་གྲོལ། ། སྐུ་གསུམ་འབྲས་བུ་ཉི་ཟླ་བཞིན་དུ་ཤར། ། བྱིན་རླབས་དྲོད་འཇམ་སེམས་ཅན་ཀུན་ལ་ཕན། ། སེམས་ཉིད་ལུས་ལ་མ་བརྟེན་ན། ། སེམས་ཉིད་གཟུགས་ཅན་མ་ཡིན་པས། །
སུས་ཀྱང་དེ་ལ་གཞོམ་མི་ནུས། ། ལུས་ལ་མངོན་པར་ཞེན་གྱུར་ན། ། ལུས་ཀྱི་སྡུག་བསྔལ་སེམས་ལ་གནོད། ། གཞན་གྱི་ངན་སྨྲས་མཚོན་རྡོ་དང༌། ། སྐོམ་དང་བཀྲེས་དང་འཆི་བ་རྣམས། ། ལུས་ཅན་རྣམས་ལ་བྱུང་བ་ཡིན། ། དེ་བས་ལུས་མེད་ལུས་ཀྱི་མཆོག ། ལུས་ཀྱི་ཞེན་པ་སྤང་བར་བྱ། ། ད་ལྟ་ལུས་ལ་མ་ཆགས་ན། ། བར་དོར་བག་ཆགས་ཡིད་ཀྱི་ལུས། །
ངེས་པར་འབྱུང་བར་མི་འགྱུར་རོ། ། ལུས་དང་བྲལ་བའི་སེམས་ཉིད་དེ། ། ནམ་མཁའ་བཞིན་དུ་གནས་པ་ ཡིན། ། ནམ་མཁའ་ལྟ་བུའི་སེམས་ཉིད་ལ། ། བག་ཆགས་རྡུལ་གྱིས་གོས་མི་འགྱུར། ། དཔེར་ན་ནམ་མཁའི་ངང་ཉིད་ལ། ། དཀར་རྩི་ནག་རྩི་གང་མི་ཆགས། ། དེ་བས་སེམས་ཉིད་རྟེན་མེད་ལ། ། དགེ་སྡིག་གང་ཡང་གོས་མི་འགྱུར། ། དེ་བས་རིག་པ་རྟེན་མེད་འདི། །
ལྟ་བ་ཡིན་པར་བཀའ་ནས་གསུངས། ། ད་རུང་ལུས་ལ་ཆགས་གྱུར་ན། ། ཡ་ཀི་སྐྲ་ཡི་རྩེ་མོ་ནས། ། རྐང་མཐིལ་རྩེ་མོ་ཡན་ཆད་དུ། ། ལྷུ་ གཟུགས་དོན་སྙིང་སོ་སོར་ཕྱེ། ཁྲག་དང་མགོ་ལྤགས་དེ་བཞིན་ཕྱེ། ། དེ་ལྟར་ཕུང་པོ་ཞིག་པ་ཡིས། ། ཆགས་སུ་ལྷུང་བ་མ་མཐོང་བས། ། དེ་ལྟ་བས་ན་རང་གི་ སེམས། ། ཡུལ་མེད་ལུས་མེད་སེམས་མེད་བཞག །
བསམ་མེད་སྒོམ་པ་ཡིན་རྟོག་པ། ། བསམ་པ་དོན་ཅན་མ་ཡིན་ཤེས། ། དེ་བས་དེ་ལ་བློ་མི་གཏོད། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། འབད་པ་དོན་ལྡན་གྱི་ལེའུ་སྟེ་ཉེར་བཞི་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། གྲུབ་མཐའ་ཡིན་ལུགས་ཀྱི་དགོངས་པ་འདི་གསུངས་སོ། ། སོ་སོ་སྐྱེ་བོ་ཞེས་བྱ་བ། ། ལས་རྣམས་སོ་སོར་བསགས་པ་ཡིས། ། དེ་འབྲས་སོ་སོར་སྐྱེ་བ་ན། །
སོ་སོར་སྐྱེ་བོ་ཞེས་ཀྱང་བརྗོད། ། མུ་སྟེགས་ཆད་པ་ཞེས་བྱ་བ། ། བྱང་ཆད་ཅིག་ལ་མུ་བྱས་ནས། ། རྒྱུ་རྐྱེན་མེད་ལ་སྟེགས་བྱས་པས། ། སངས་རྒྱས་སྐལ་བ་ཆད་པར་སྣང༌། ། ཆད་པ་ཞེས་ནི་དེ་ལ་བྱ། ། མུ་སྟེགས་རྟག་པ་ཞེས་བྱ་བ། ། འགྱུར་མེད་ཅིག་ལ་མུ་བྱས་ནས། ། བག་ཆགས་བདེ་ལ་སྟེགས་བྱས་པས། ། ཐ་མལ་ཆོས་ལས་མི་འགྱུར་བར། །
རྟག་པ་པོ་ཞེས་དེ་ལ་བྱ། ། བདེ་གཤེགས་བཀའ་ཡི་གསུང་ཉན་ཀུན། ། བློས་བྱས་དབང་གིས་ཅི་ཡང་མཐོང༌། ། གསུང་གཅིག་ཏུ་ནི་གསུངས་མོད་ཀྱང༌། ། དུ་མ་ཉིད་དུ་སོ་སོར་ཐོས། ། ཉན་ཐོས་ཞེས་ནི་དེ་ལ་བྱ། ། རང་ཉིད་དད་དང་ལྡན་པ་དེས། ། རྟེན་འབྲེལ་ལུགས་འབྱུང་ལུགས་ལྡོག་གི ། འཁོར་བའི་ཆོས་ལས་རྒྱལ་བས་ན། ། རང་རྒྱལ་ཞེས་ཀྱང་དེ་ལ་བྱ། །
སྐྱེ་མེད་བྱང་ཆུབ་རང་གི་སེམས། ། རང་གསལ་ཆེན་པོར་གནས་པ་ལ། ། ཡུལ་དུ་སྣང་བ་སེམས་སྣང་ཙམ། ། གཟུགས་བརྙན་ཙམ་དུ་སྣང་བ་ཡིན། ། སེམས་ཙམ་ཞེས་ཀྱང་དེ་ལ་བྱ། ། རྟག་ཆད་མཐའ་ལ་མི་གནས་ཤིང༌། ། འཁོར་འདས་མཐའ་ལ་མི་གནས་ལ། ། དབུ་མ་ཞེས་ནི་དེ་ལ་བྱ། ། ཀྲི་ནི་སྐུ་གསུམ་རང་བཞིན་ལ། ། ཡ་ནི་ཐིག་ལེ་ཉག་གཅིག་ཡིན། །
ཀྲི་ཡ་ཞེས་ནི་དེ་ལ་བྱ། ། ཨུ་ནི་མན་ངག་རང་བཞིན་ཏེ། ། པ་ནི་ཐབས་ཀྱི་རྒྱལ་པོ་ཡིན། ། ཨུ་པ་ཞེས་ཀྱང་དེ་ལ་ བྱ། ། ཡོ་ཞེས་བྱ་བ་མ་ལུས་པ། ། ག་ནི་སེམས་ལས་འགྱུར་བ་མེད། ། ཡོ་ག་ཞེས་ཀྱང་དེ་ལ་བྱ། ། མ་ནི་འཁོར་འདས་བསྐྱེད་པའི་ཡུལ། ། ཧཱ་ནི་བྲི་བ་མེད་པའི་དབྱིངས། ། མ་ཧཱ་ཞེས་ཀྱང་དེ་ལ་བྱ། །
ཨ་ནི་སྐྱེ་བ་མེད་པ་སྟེ། ། ནུ་ནི་བདེ་བ་ཆེན་པོའི་ངང༌། ། ཨ་ནུ་ཞེས་ཀྱང་དེ་ལ་བྱ། ། ཨ་ནི་མ་སྐྱེས་པ་ཡིན་ཏེ། ། ཏི་ནི་བཙལ་དུ་མེད་པའོ། ། ཨ་ཏི་ཞེས་ཀྱང་དེ་ལ་བྱ། ། ཐེག་དགུ་བྱང་ཆུབ་སེམས་ཡིན་པས། ། ལྟ་ཡང་བྱང་ཆུབ་སེམས་ལ་ལྟ། ། སྒོམ་ཡང་བྱང་ཆུབ་སེམས་ལ་སྒོམ། ། ཅི་སྤྱོད་བྱང་ཆུབ་སེམས་ལ་སྤྱོད། །
སྐུ་གསུམ་འབྲས་བུ་སེམས་ལ་བསྒྲུབ། ། ཅི་ཙམ་ལྟ་སྒོམ་གཞི་ཕྱེ་ཡང༌། ། དེ་ཉིད་རྟོགས་ན་དྲི་མ་མེད། ། རྩོལ་མེད་ངང་ལ་གནས་པར་བྱ། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། གྲུབ་མཐའ་བསྟན་པའི་ལེའུ་སྟེ་ཉེར་ལྔ་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། དགོངས་ལྡེམ་བསྟན་པའི་དགོངས་པ་འདི་གསུངས་སོ། ། རྒྱུ་ཡི་བྱང་ཆུབ་རྒྱུ་ལ་སྤྱོད། ། སྨོན་པ་བྱང་ཆུབ་མཆོག་ཏུ་ཐུགས་བསྐྱེད་ནས། །
ཕ་རོལ་ཕྱིན་པ་དྲུག་ལ་རིམ་གྱིས་བསླབས། ། དེ་ཡང་ཇི་ལྟར་ཡིན་ཞེ་ན། ། ཤུལ་རིང་མགྲོན་པོའི་རྒྱགས་སུ་སྦྱིན་པ་སྨེ། ། སེར་སྣ་འཇུར་འགེགས་ཅན་ལ་བརྡ་དེ་ཐོངས། ། ལུས་སེམས་རྒྱན་དང་ཆ་ལུགས་ཚུལ་ཁྲིམས་བརྗིད། ། ལུས་ངག་འཆོལ་བར་སྤྱོད་ལ་བརྡ་དེ་ཐོངས། ། ཉོན་མོངས་དགྲ་ཚོགས་འཇོམས་ལ་བཟོད་པ་དཔའ། ། ཞེ་སྡང་ཁོང་ཁྲོ་ཅན་ལ་བརྡ་དེ་མཐོངས། ། འཕགས་ལམ་བདེན་པ་བགྲོད་པ་བརྩོན་འགྲུས་མགྱོགས། ། དོན་མེད་ལེ་ལོ་ཅན་ལ་བརྡ་དེ་ཐོངས། །
ཡང་དག་དོན་ཆེན་རྟོགས་པར་བསམ་གཏན་མྱུར། ། འཇིག་རྟེན་གཡེང་བ་ཅན་ལ་བརྡ་དེ་ཐོངས། ། ཚིག་མཁས་ཆོས་ཀྱིས་ཆོས་མིན་གཡེང་རྣམས་ ལ། ། དོན་ལ་གྲངས་ཀྱི་སེམས་ཀྱི་གཡེང་བ་ཐོང༌། ། མ་རིག་མུན་ལ་ཤེས་རབ་སྒྲོན་མེ་གསལ། ། འཇིག་རྟེན་ལོག་ཤེས་ཅན་ལ་བརྡ་དེ་ཐོངས། ། བྱང་ཆུབ་སེམས་དཔའ་འབྲས་བུ་ལམ་དུ་འཁྱེར། ། དེ་ཡང་ཇི་ལྟར་འཁྱེར་བ་ཡིན་ཞེ་ན། ། དབང་དང་བྱིན་རླབས་བསྐྱེད་རྫོགས་ཟུང་འཇུག་གིས། ། སེམས་ཉིད་བཞུ་བརྟུལ་བྱས་ནས་རྩལ་སྦྱངས་པས། །
དུག་ལྔ་མ་སྤངས་མ་སྦྱངས་རང་བྱུང་དུ། ། བདེ་ཆེན་ད་ལྟ་ཉིད་དུ་རང་ལ་འབར། ། སངས་རྒྱས་གཞན་དུ་འབྱུང་བའི་བློ་མི་སྐྱེ། ། རིག་འཛིན་རིག་པའི་རྒྱུད་དེ་འབྲས་བུ་རང་ལ་འཆར། ། སྙིང་པོ་དོན་གྱི་བྱང་ཆུབ་སེམས་ཉིད་ནི།། སྙིང་པོ་སྦྱིན་པའི་ཕ་རོལ་ཕྱིན་པའི་དགོངས་པ་ལེན། ། གང་ལ་མི་གནས་གནས་པ་མེད་པ་ནི། ། ཆོས་ཀྱི་དབྱིངས་ཀྱི་དགོངས་པ་དེ་ལྟར་ལེན། ། སྙིང་པོ་ཚུལ་ཁྲིམས་ཕ་རོལ་ཕྱིན་པའི་དགོངས་པ་ནི། ། བདག་དང་གཞན་གྱི་འདུ་ཤེས་བསམ་དང་བྲལ། །
བྱེད་པ་མེད་པའི་དགོངས་པ་རང་བཞིན་གནས། ། སྐད་ཅིག་དེ་ལྟར་གནས་ཀྱང་ཚུལ་ཁྲིམས་མཆོག ། སྙིང་པོ་བཟོད་པའི་ཕ་རོལ་ཕྱིན་པའི་དགོངས་པ་ནི། ། བདེ་དང་སྡུག་བསྔལ་ཚ་གྲང་ཅི་བྱུང་ཡང༌། ། སྡུག་བསྔལ་མདོག་མ་འགྱུར་བར་ཞལ་བལྟས་པས། ། མདོག་སྤུ་མ་བརྗེས་ཆོས་ཉིད་ངོ་བོ་མཐོང༌། ། ཆོས་ཉིད་གཞན་ནས་འབྱུང་རེའི་ལྟོས་པ་ཟད་པར་འགྱུར། ། སྙིང་པོ་དོན་གྱི་བཟོད་པ་དེ་བཞིན་བསྒོམ་པར་བྱ། ། སྙིང་པོ་བརྩོན་འགྲུས་ཕ་རོལ་ཕྱིན་པའི་དགོངས་པ་ནི། ། ལུས་ངག་ཡིད་ཀྱི་ཆེད་དུ་བྱ་བ་ནི། །
རྡུལ་ཙམ་མེད་པར་གནས་པ་ནི། ། རྟོག་གེའི་བརྩོན་འགྲུས་རྣམས་དང་མི་མཐུན་པའི། ། བྱ་བ་མེད་པའི་བརྩོན་འགྲུས་ཆེན་པོར་གནས་པ་ནི། ། རྩོལ་བ་མེད་པའི་རྩོལ་བའི་མཆོག་ཏུ་དགོངས་པ་ལོངས་པར་ གྱིས། ། སྙིང་པོ་བསམ་གཏན་ཕ་རོལ་ཕྱིན་པའི་དགོངས་པ་ནི། ། འདོད་པའི་ཡིད་ཀྱིས་བསམ་གཏན་མི་བསྒོམས་ཀྱང༌། ། འཁོར་འདས་གཉིས་སུ་མེད་པའི་དོན་རྟོགས་ནས། ། གང་ཡང་མི་བསྒོམས་པ་ཡི་དོན་ལ་རབ་གནས་ནས། ། སྙིང་པོ་དོན་གྱིས་བྱང་སེམས་སྒོམ་པ་ཡིན། ། ཅི་ཕྱིར་ཞེ་ན་རང་བཞིན་སྒོམ་ཡིན་པས། །
རང་ལ་དཔག་ན་སྒོམ་རྒྱུ་མེད་ཅེས་བྱ། ། སྙིང་པོ་དོན་གྱི་བསམ་གཏན་དེ་ལྟར་ཡིན། ། སྙིང་པོ་དོན་གྱི་ཤེས་རབ་ཕ་རོལ་ཕྱིན་པའི་དགོངས་པ་ནི། ། ཤེས་དང་ཤེས་བྱ་གཉིས་སུ་མ་མཆིས་པས། ། ཤེས་བྱེད་རིག་པ་རྡུལ་ཙམ་མ་སྐྱེས་ན། ། སྐྱེ་མེད་ཡོངས་ལ་ཁྱབ་པའི་དགོངས་པ་ནི། ། ཡིན་ཙམ་མིན་ཙམ་དགོངས་པ་མི་མཛད་ན། ། སྙིང་པོ་དོན་གྱི་ཤེས་རབ་དེ་ལྟར་ཡིན། ། བྱ་རྩོལ་ཀུན་དང་བྲལ་ཞིང་ཞེ་འདོད་བློ་དང་བྲལ། ། ཕ་རོལ་ཕྱིན་དྲུག་སྐྱེས་བུ་དེ་ལ་ཚང༌། །
ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བྱང་སེམས་རྣམ་གསུམ་དགོངས་ལྡེམ་བསྟན་པའི་ལེའུ་སྟེ་ཉེར་དྲུག་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཡིན་ལུགས་བསྟན་པའི་དགོངས་པ་འདི་གསུངས་སོ། ། གཤེ་བ་ལ་ཡང་སླར་མི་གཤེ ། བརྡེག་པ་ལ་ཡང་སླར་མི་བརྡེག ། མཚང་འབྲུ་ལ་ཡང་སླར་མི་འབྲུ། །

ངན་དུ་བརྗོད་ལའང་སླར་མི་བརྗོད། ། དེ་ནི་བྱང་ཆུབ་སེམས་དཔའི་སྤྱོད་པ་ཡིན། ། དད་པ་ལྷངས་ཀྱིས་སྐྱེ་བ་ནི། ། རྒྱུ་ཡི་བྱང་ཆུབ་སེམས་དཔའ་ཡིན། ། རྟོགས་པ་ལྷངས་ཀྱིས་སྐྱེ་བ་ནི། ། འབྲས་བུའི་བྱང་ཆུབ་སེམས་དཔའ་ཡིན། ། རྟོག་དཔྱོད་གཉིས་ལ་མི་གནས་ན། ། སྙིང་པོའི་བྱང་ཆུབ་སེམས་དཔའ་ཡིན། ། ཚུལ་ཁྲིམས་སྡོམ་ལ་གནས་པ་ནི། ། རྒྱུ་ཡི་བྱང་ཆུབ་སེམས་དཔའ་ཡིན། ། སྲུང་དུ་མེད་པའི་དོན་རྟོགས་ན། །
འབྲས་བུའི་བྱང་ཆུབ་སེམས་དཔའ་ཡིན། ། བསྲུང་བ་དང་ནི་མི་བསྲུངས་པའི། ། རྟོག་དཔྱོད་གཉིས་ལས་འདས་པ་ནི། ། སྙིང་པོའི་བྱང་ཆུབ་སེམས་དཔའ་ཡིན། ། དཀའ་ཐུབ་བཟོད་པ་སྒོམ་པ་ནི། ། རྒྱུ་ཡི་བྱང་ཆུབ་སེམས་དཔའ་ཡིན། ། དགྲ་ཟུན་ཉེ་རིང་མེད་པ་ནི། ། འབྲས་བུའི་བྱང་ཆུབ་སེམས་དཔའ་ཡིན། ། ཉེ་བ་དང་ནི་རིང་བ་ཡི། ། རྟོག་དཔྱོད་གཉིས་ལས་འདས་པ་ནི། །
སྙིང་པོའི་བྱང་ཆུབ་སེམས་དཔའ་ཡིན། ། ལུས་ངག་ཆོས་སྤྱོད་བརྩོན་པ་ནི། ། རྒྱུ་ཡི་བྱང་ཆུབ་སེམས་དཔའ་ཡིན། ། རྩོལ་བྲལ་དགོངས་པ་ལོན་པ་ནི། ། འབྲས་བུའི་བྱང་ཆུབ་སེམས་དཔའ་ཡིན། ། རྩོལ་བ་དང་ནི་མི་རྩོལ་པའི། ། རྟོག་དཔྱོད་གཉིས་ལས་འདས་པ་ནི། ། སྙིང་པོའི་བྱང་ཆུབ་སེམས་དཔའ་ཡིན། ། མཉམ་ཉིད་ངང་ལ་འཇོག་པ་ནི། ། རྒྱུ་ཡི་བྱང་ཆུབ་སེམས་དཔའ་ཡིན། །
མཉམ་ཉིད་གཡོ་བ་མེད་པ་ནི། ། འབྲས་བུའི་བྱང་ཆུབ་སེམས་དཔའ་ཡིན། ། མཉམ་པ་དང་ནི་མི་མཉམ་པའི། ། རྟོག་དཔྱོད་གཉིས་ལས་འདས་པ་ནི། ། སྙིང་པོའི་བྱང་ཆུབ་སེམས་དཔའ་ཡིན། ། བདེན་པ་གཉིས་ལ་སྤྱོད་པ་ནི། ། རྒྱུ་ཡི་བྱང་ཆུབ་སེམས་དཔའ་ཡིན། ། བདེན་གཉིས་དགོངས་པ་ལོན་པ་ནི། ། འབྲས་བུའི་བྱང་ཆུབ་སེམས་དཔའ་ཡིན། ། དོན་དམ་དང་ནི་ཀུན་རྫོབ་ཀྱི། །
རྟོག་དཔྱོད་གཉིས་ལས་འདས་པ་ནི། ། སྙིང་པོའི་བྱང་ཆུབ་སེམས་དཔའ་ཡིན། ། ས་ལམ་རིམ་པར་བགྲོད་པ་ནི། ། རྒྱུ་ཡི་བྱང་ཆུབ་སེམས་དཔའ་ཡིན། ། ས་ལམ་སྦྱངས་སེམས་མེད་པ་ནི། ། འབྲས་བུའི་བྱང་ཆུབ་སེམས་དཔའ་ཡིན། ། ས་དང་ལམ་དང་བྱང་ཆུབ་སེམས། ། རྟོག་དཔྱོད་གཉིས་ལས་འདས་པ་ནི། ། སྙིང་པོའི་བྱང་ཆུབ་སེམས་དཔའ་ཡིན། ། ཡིན་མིན་རྩིས་ལས་འདས་པ་ནི། །
བཟང་ངན་རྩིས་ལས་འདས་པ་ཡིན། ། མུ་མཐའ་ཡོངས་སུ་གྲོལ་བ་ཡིན། ། རིས་མེད་ཕྱོགས་ལས་འདས་པ་ཡིན། ། དཔེ་དོན་གཉིས་ལས་འདས་པ་ཡིན། ། བྱ་བྱེད་གཉིས་ལས་འདས་པ་ཡིན། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཡིན་ལུགས་བསྟན་པའི་ལེའུ་སྟེ་ཉེར་བདུན་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྙིང་པོ་དོན་སྒོམ་པའི་དགོངས་པ་འདི་གསུངས་སོ། ། སྙིང་པོ་བསྒོམ་པར་འདོད་པའི་སྒོམ་ཆེན་པས། །
གང་ཡང་མི་བསྒོམས་པ་ནི་མཆོག་ཏུ་གསུངས། ། སྒོམ་དང་བསྒོམ་བྱ་གཉིས་ལས་འདས་པ་ཡིན། ། ཅི་སྣང་ཡིད་ལ་བྱེད་པའི་སྒོམ། ། བྱུང་ཚོར་འགེགས་པར་བྱེད་པའི་སྒོམ། ། རང་བཞིན་རྣལ་མར་བཞག་ན་སྒོམ་པ་ཡིན། ། མི་བསྒོམས་པ་ནི་སྙིང་པོ་ཉིད་ཀྱི་སྒོམ། ། སྒོམ་མེད་སྒོམ་ཡོད་གཉིས་སུ་འབྱུང་བ་ཡང༌། ། སྙིང་པོ་སྒོམ་དུ་མེད་པར་གནས་པ་ཡིན། ། རྒྱུ་འབྲས་སྒོམ་དུ་ཡོད་པས་སྟོན་པ་ཡིན། ། ཡོད་མེད་གཉིས་ལས་འདས་པའི་སྙིང་པོ་ཡིན། །
དང་པོ་དོན་མ་རྟོགས་པར་ནི། ། ཡང་དག་སྙིང་པོ་བསྒྲུབ་པར་བྱ། ། སྙིང་པོ་བསྒྲུབས་ནས་སྙིང་པོ་རྒྱུན་དུ་ཕངས། ། སྙིང་པོ་མེད་པ་སྟོན་བྱེད་བླ་མ་དེ། ། དེ་བསྟན་བརྡ་རུ་ཤེས་ནས་ཐོག་མ་སྙིང་པོའི་དོན། ། ངོ་མཚར་རྨད་དུ་འབྱུང་ངོ་སློབ་དཔོན་ངོ་མཚར་ཆེ། ། རང་གི་མཚན་ཉིད་སྟོང་པ་ཉིད་ལས་ནི། ། རྐྱེན་ལས་སྐྱེས་པའི་རྟོག་པ་སྣ་ཚོགས་པས། ། མི་ཡིས་ཕྱུགས་སྐྱོང་ཕྱུགས་ཀྱིས་མི་སྐྱོང་ངམ། ། མི་ཡིས་གྲུ་སྐྱེལ་གྲུ་ཡིས་མི་སྐྱེལ་བཞིན། །
ཐབས་དང་ཤེས་རབ་གཉིས་ལ་ལྟ་སྤྱོད་ཀྱང༌། ། དེ་བཞིན་ཉིད་དུ་མཁས་པས་དགོངས་པར་རིགས། ། འབྲས་བུའི་བྱང་ཆུབ་སེམས་དཔའ་དེ་ལྟར་ཡིན། ། སྙིང་པོའི་བྱང་ཆུབ་སེམས་དཔའ་དེ་ལྟར་ཡིན། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྙིང་པོའི་དོན་སྒོམ་པའི་ལེའུ་སྟེ་ཉེར་བརྒྱད་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། འབྱུང་བ་ལྔ་སྒོམ་དུ་བསྟན་པའི་དགོངས་པ་འདི་གསུངས་སོ། ། བྱང་ཆུབ་སེམས་དཔའ་ནམ་མཁའི་སྙིང་པོ་ཡིན། ། འབྱུང་བཞི་ང་ལས་བྱུང་ཞིང་ང་ཡི་ངོ་བོར་གནས། །
འབྱུང་ལྔ་བཞིན་དུ་སྒོམ་ལ་བསླབ་པར་བྱ། ། མི་འགྱུར་རྟོགས་མེད་རི་བོ་བཞིན་དུ་ནི། ། སྒོམ་ཆེན་རྣམས་ཀྱང་མི་རྟོག་བསྒོམ་པར་བྱ། ། ཆེ་ལ་དང་བ་རྒྱ་མཚོ་བཞིན་དུ་བསྒོམ། ། འགྱུར་བ་དངོས་མེད་སྐྱི་བསེར་བཞིན་དུ་བསྒོམ། ། འབྲས་བུས་རྒྱུ་བསྲེག་མེ་བཞིན་བསྒོམ་པར་བྱ། ། རང་བཞིན་སྟོང་ལ་བདག་མེད་པ་ཡི་ཆོས། ། ནམ་མཁའ་ལྟར་སྒོམ་ཞེས་ཀྱང་དེ་ལ་བྱ། ། སྒོམ་མེད་སྒོམ་པ་དེ་བཞིན་བསྒོམས་པ་དེས། སྙིང་པོའི་དོན་ལ་བགས་ཀྱིས་གཞོལ་བར་འགྱུར། །
མཉམ་ཉིད་བསྒོམས་པས་སྣ་ཚོགས་དྲན་གྱུར་ན། ། རྒྱ་མཚོའི་གཟའ་སྐར་བཞིན་དུ་རིག་པར་བྱ། ། སྣང་ཙམ་ལ་ཡང་ཡོད་པ་མི་སྲིད་པས། ། དེ་ལྟར་ཤེས་པའི་སྒོམ་ཆེན་བདེ་བ་ཆེ། ། ཨེ་མ་ཧོ། གངས་ཞུས་མཚོ་ལ་མཚོ་འཁྱགས་གང༌། ། འཁོར་དང་མྱ་ངན་འདས་རྟོགས་མ་རྟོགས་ཀྱང༌། ། དེ་བཞིན་ཉིད་དུ་ཤེས་དགོས་ཤེས་པས་ཆོག ། ཆབ་རོམ་མཐོང་ན་ཆུ་དག་དེ་ལྟར་རྟོགས། ། རྟོགས་དང་མ་རྟོགས་ཀུན་ཀྱང་དེ་བཞིན་ཉིད། །
རྟོགས་པས་རང་གྲོལ་དགོངས་པ་ལེན་པ་ནི། ། མི་རྟོག་ཡེ་ཤེས་སྒོམ་པའི་སྒོམ་པ་ཡིན། ། མ་རྟོགས་རྟོགས་བྲལ་སྒོམ་པའི་སྒོམ་ཆེན་ནི། ། རྟོག་པ་ཆེན་པོ་བསྒོམས་ཏེ་རང་མ་རིག ། སྙིང་པོས་སྙིང་པོ་བསྒོམས་པས་སྙིང་པོ་འཁོར་བར་ཟགས། ། ཅི་སྐྱེས་སྙིང་པོར་རྟོགས་ན་སྙིང་པོ་རང་ཆས་ཡིན། ། རང་སྟོང་རང་སྣང་རང་གསལ་གཉིས་མེད་ངང་ལ་འཆར། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། འབྱུང་བ་ལྔ་སྒོམ་པའི་ལེའུ་སྟེ་ཉེར་དགུ་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་བཙལ་དུ་མེད་པའི་དགོངས་པ་འདི་གསུངས་སོ། །
དམ་ཆོས་སྤངས་ནས་བདེ་བ་འཚོལ་བ་དེ། ། སྐྱེལ་མ་སྤངས་ནས་འཇིགས་ལམ་ཞུགས་པ་འདྲ། ། འཁོར་བ་སྤངས་ནས་མྱ་ངན་འདས་འཚོལ་བ། ། དངོས་པོ་སྤངས་ནས་གྲིབ་མ་འཚོལ་བ་འདྲ། ། རྒྱུ་སྤངས་འབྲས་བུ་འཚོལ་བ་ནི། ། མྱུ་གུ་སྤངས་ནས་འབྲས་འདོད་འདྲ། ། སྐྱོན་སྤངས་ཡོན་ཏན་འཚོལ་བ་དེ་བཞིན་ཉིད། ། བྱང་ཆུབ་སེམས་དཔའི་བྱིན་བརླབས་ཀྱིས། ། འཁོར་བ་ཉིད་ནས་མྱ་ངན་འདས། ། ཐམས་ཅད་སེམས་སུ་བྱ་བ་ཡིས། །
སེམས་ཤེས་པ་ལས་སངས་རྒྱས་ཡོད། ། སངས་རྒྱས་པ་ལ་སྐྱེ་བ་མེད། ། སྐྱེས་པར་སྣང་ཡང་སྐྱེ་མེད་དབྱིངས། ། སྐྱེ་མེད་དབྱིངས་ཞེས་བྱ་བ་ནི། ། རྩིས་ལས་འདས་པ་ཁོ་ནའོ། ། སྔ་ཕྱི་མེད་ལ་རྒྱུ་འབྲས་གཞི་ནས་མེད། ། གྲུབ་པར་སྣང་ཡང་བག་ཆགས་ཡིན་པས་ན། ། ཡིད་ཆེས་མི་བྱ་རང་ཉིད་བཙོན་དུ་གཟུང༌། ། དེ་བས་སྔ་ཕྱིའི་བསུ་སྐྱེལ་མི་བྱེད་པར། ། ཅི་བྱུང་ཅི་བྱེད་ཅི་ཤར་དེ་བཞིན་ཉིད་དུ་ཞོག །
ཐབས་དང་ཤེས་རབ་ལྡན་ན་དམྱལ་བ་ཉིད་ཀྱང་བདེ། ། རང་སེམས་མ་ཤེས་བདེ་བ་བསྒྲུབས་ཀྱང་སྡུག ། གདུང་བའི་སེམས་དང་བྲལ་ན་ཡི་དྭགས་གནས་ཀྱང་ཕྱུག ། འདོད་པའི་སེམས་དང་ལྡན་ན་ཕུན་སུམ་ཚོགས་ཀྱང་བཀྲེས། ། སེམས་ལ་དལ་བ་ཐོབ་ན་བྱ་བ་ཅི་བྱེད་བདེ། ། ཅི་བྱས་ལུང་ཁུངས་སྟོར་ན་ཉལ་ནས་འདུག་ཀྱང་བྲེལ། ། རང་གིས་རང་ལ་འཛིན་ན་ལེགས་པར་སྣང་ཡང་འཁྲུལ། ། རང་གཉེར་བྱེད་མཁན་སྟོར་ན་སྙིང་པོ་ལྷུན་གྱིས་གྲུབ། ། སེམས་ཀྱི་གནས་ལུགས་རྟོགས་ན་ཤེས་པ་མེད་ཀྱང་མཁས། ། རྟོགས་པའི་གདེང་ཆེན་མེད་ན་སྡེ་སྣོད་ཤེས་ཀྱང་བླུན། །
རང་གྲོལ་དགོངས་པ་ལོངས་ལ་སྤྱོད་ལམ་རྣམ་བཞི་བསྒོམ། ། རིག་པ་བཙོན་དུ་བཅུག་ན་ཞི་བར་གནས་ཀྱང་ཡེངས། ། སེམས་ལ་རང་དབང་ཐོབ་ན་སྡུག་བསྔལ་བྱུང་ཡང་དཔའ། ། ཉོན་མོངས་དབང་དུ་སོང་ནས་སྟག་ལྟར་མཆོངས་ཀྱང་སྡར། ། དངོས་སྣང་ཞེན་པ་མེད་ན་སྟོང་ཉིད་རྟག་ཏུ་བསྒོམ། ། བྱམས་པ་སེམས་ལ་བསྒོམས་ན་སུ་དང་འཁོན་པ་མེད། ། རྩ་བ་སེམས་སུ་བཅད་ན་ཕྱི་དགྲ་རང་སར་འགྲོ ། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བཙལ་དུ་མེད་པའི་དགོངས་པ་བསྟན་པའི་ལེའུ་སྟེ་སུམ་ཅུ་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།
སེམས་ཀྱི་གནས་ལུགས་བསྟན་པའི་དགོངས་པ་འདི་གསུངས་སོ། ། སྐྱེ་རྒ་ན་འཆི་འཁོར་བའི་གཅོང་སྙིང་འདི། ། ཐོག་མ་མེད་པའི་དུས་ནས་རང་ལ་གནས། ། རང་ངོ་མ་ཤེས་སྡུག་བསྔལ་རང་བཞིན་ཏེ། ། བླ་མས་མཚོན་པས་རང་ངོ་ཤེས་གྱུར་ན། ། རྨི་ལམ་སད་པས་སྡུག་བསྔལ་གྲོལ་དང་མཚུངས། ། སེམས་ཉིད་ནམ་མཁའ་རྟོག་པ་སྤྲིན་བཞིན་གནས། ། ནམ་མཁའ་བསལ་ཕྱིར་སྤྲིན་རྟོག་བསལ་སྙམ་ནས། ། རྩོལ་བའི་སྟོབས་ཀྱིས་འབད་པ་ཅི་བྱས་ཀྱང༌། ། ཆེད་དུ་འབད་པས་འབད་པ་ཉིད་ཀྱིས་བསྒྲིབས། །
འབད་མེད་རང་བཞིན་བཞག་ན་གྲོལ་བར་འགྱུར། ། སངས་རྒྱས་འདོད་པས་སངས་རྒྱས་མི་ཐོབ་སྟེ། ། ལོག་རྟོག་འདུ་ཤེས་སྤངས་པ་སངས་རྒྱས་ཡིན། ། རྟོག་པའི་སེམས་ལ་ལོག་རྟོག་གྱི་ན་ཙམ། ། བཅོས་པ་མེད་པའི་རང་བཞིན་རང་སར་སངས། ། མ་རྟོག་དུག་ལྔའི་ཕོ་ཉ་འཁོར་བར་འགྱེད། ། རྟོགས་ན་དེ་ཉིད་ཡེ་ཤེས་རོལ་པར་འཆར། ། མ་རིག་སེམས་ཅན་ཐུགས་རྗེ་ཐབས་ཀྱིས་སྒྲོལ། ། རང་རྒྱུད་དག་པས་གཞན་རྒྱུད་གྲོལ་བར་ནུས། ། ཉོན་མོངས་ཅན་གྱིས་གྲོལ་བ་གང་ནས་གྲོལ། །
སངས་རྒྱས་འབྲས་བུ་རང་རྒྱུད་དག་པའི་དབྱིངས། ། འགྲོ་དོན་མི་འབྱུང་བ་ལྟ་སྨོས་ཅི་དགོས། ། ཉོན་མོངས་བསལ་ན་ནུབ་མོ་ནམ་གསལ་བཞིན། ། ཤེས་བྱའི་སེམས་ཀྱིས་འཁོར་བའི་རང་བཞིན་གསལ། ། ཤེས་བྱ་གྲོལ་བ་མི་རྟོག་ཆོས་དབྱིངས་གསལ། ། རྟོགས་ནི་ཆོས་རྟོགས་ཡོན་ཏན་ལྡན། ། བསྒོམས་པས་སྐྱོན་ཡོན་གཉིས་སུ་མེད། ། བཤད་པས་ཆགས་སྡང་འབྱེད་མ་ཤེས། ། བསྒྲུབས་པས་གྲུབ་པའི་མཐའ་མ་རྙེད། ། ད་ཡོད་རང་ཐང་སོ་མར་འཇོག །
བྱང་ཆུབ་སེམས་དཔའ་རང་ཡིན་པས། ། གཞན་དུ་སྒྲུབ་པ་ད་ནི་སྤོངས། ། མ་བལྟས་ལྟ་བའི་མཆོག་ཡིན་པས། ། བལྟ་བྱའི་རྟོག་པ་ད་ནི་སྤོངས། ། སྒོམ་པ་ཉིད་ཀྱིས་དམིགས་པར་འགྱུར། ། བསྒོམ་བྱ་སྒོམ་བྱེད་ད་ནི་སྤོངས། ། སྤྱད་པས་རེ་དོགས་རྟོག་པ་མཆོད། ། རྩོལ་སེམས་སྤྱོད་པ་ད་ནི་སྤོངས། ། ས་ལམ་བགྲོད་པས་རིང་དུ་སོང༌། ། ས་བགྲོད་ལམ་སྦྱོང་ད་ནི་སྤོངས། །
བདེ་འདོད་བསྒོམས་པས་རྟོག་པ་མཆོད། ། དམིགས་པའི་རྩལ་སྒོམ་ད་ནི་སྤོངས། ། སྙིང་རྗེ་བསྒོམས་པས་བདུད་མཐའ་བསྐོར། ། འགྲོ་དོན་ཐེག་ཆེན་ད་ནི་སྤོངས། ། འདུལ་ཁྲིམས་བསྲུངས་པས་ཁྱིམ་དུ་ཚུད། ། བཅས་པའི་ཆོས་ནི་ད་ནི་སྤོངས། ། སྡོམ་པ་མ་ཉམས་རློམ་སེམས་འབྱུང༌། ། བཙུན་པོའི་གང་ཟག་ད་ནི་སྤོང༌། ། བྱེད་པ་པོ་ནི་རྩ་བ་མཐོང༌། ། བྱས་པའི་ཆོས་རྣམས་ད་ནི་ སྤོངས། །
གསོག་པ་པོ་ཡི་རྩ་བ་མཐོང༌། ། དགེ་དང་སྡིག་ནི་ད་ནི་སྤོངས། ། སྒྲུབ་པ་པོ་ཡི་རྩ་བ་མཐོང༌། ། གྲུབ་པ་པོ་ནི་ད་ནི་སྤོངས། ། ཤེས་པ་པོ་ཡི་རྩ་བ་མཐོང༌།། མཁས་པ་པོ་ནི་ད་ནི་སྤོངས། ། རྟོགས་པ་པོ་ཡི་རྩ་བ་མཐོང༌། ། རྟོགས་པ་པོ་ནི་ད་ནི་སྤོངས། ། ལྟ་བ་པོ་ཡི་རྩ་བ་མཐོང༌། ། མཐོང་བ་པོ་འདི་ད་ནི་སྤོངས། །
ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། གནས་ལུགས་བསྟན་པའི་ལེའུ་སྟེ་སོ་གཅིག་པའོ།། །། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྨོན་ལམ་རང་ཆས་ཀྱི་དགོངས་པ་འདི་གསུངས་སོ། ། རྟོགས་དང་མ་རྟོགས་ཁྱད་ཡོད་ཀྱང༌། ། བྱང་ཆུབ་སེམས་ལས་གཞན་ཡོད་མིན། ། བྱང་ཆུབ་སེམས་ཀྱི་དོན་རྟོགས་པས། ། ཞེ་སྡང་རང་བཞིན་གནས་སུ་དག ། དམྱལ་བའི་བཙོ་བསྲེག་མི་འབྱུང་བའི། ། སྨོན་ལམ་བྱང་ཆུབ་སེམས་སུ་ཐེབས། །
བྱང་ཆུབ་སེམས་ཀྱིས་དོན་རྟོགས་པས། ། འདོད་ཆགས་རང་བཞིན་གནས་སུ་དག ། ཡི་དྭགས་བཀྲེས་སྐོམ་མི་འབྱུང་བའི། ། སྨོན་ལམ་བྱང་ཆུབ་སེམས་སུ་ཐེབས། ། བྱང་ཆུབ་སེམས་ཀྱིས་དོན་རྟོགས་པས། ། གཏི་མུག་རང་བཞིན་གནས་སུ་དག ། བྱོལ་སོང་བཀོལ་སྤྱོད་མི་འབྱུང་བའི། ། སྨོན་ལམ་བྱང་ཆུབ་སེམས་སུ་ཐེབས། ། མི་ལ་སོགས་པ་དེ་བཞིན་མཚུངས། ། སྲིད་རྒྱུ་ཉེས་པའི་རྩ་བ་གཅིག་པུ་བ། །
རང་སེམས་མ་རིག་བདག་ཏུ་འཛིན་པ་ཡིན། ། བདག་འཛིན་རྩ་བ་ཡང་བལྟས་ཡང་བལྟས་པས། ། བལྟས་པས་མ་མཐོང་ལྟ་བྱེད་རང་སར་དག ། རྟ་ཤི་གཡག་འགྱེལ་བཞིན་དུ་ཤེས་པར་བྱ། ། རང་རྒྱུད་གྲོལ་བ་ལས་ནི་མ་གཏོགས་པའི། ། རྒྱལ་བའི་དགོངས་པ་གཞན་ན་ཡོད་མིན་པས། ། མཆོག་གི་དངོས་གྲུབ་ཐོབ་ཅེས་དེ་ལ་བྱ། ། དེ་ལྟར་རྟོགས་པའི་དུས་གསུམ་སངས་རྒྱས་ཀྱང༌། ། སྨོན་ལམ་སེམས་སུ་ཐེབས་སོ་ཨེ་མ་ཧོ། ། དུག་ལྔ་རང་སར་གྲོལ་ལགས་པས། །
ཡེ་ཤེས་ལྔ་ཡི་འདོད་པ་ཟད། ། དུག་ལྔ་ཡེ་ཤེས་གཉིས་མེད་པའི། ། སྨོན་ལམ་བྱང་ཆུབ་སེམས་སུ་ཐེབས། ། སྡུག་བསྔལ་རྩ་བ་མེད་མཐོང་བས། ། བདེ་བ་མ་བསྒྲུབས་རང་བཞིན་གནས། ། བདེ་དང་སྡུག་བསྔལ་མེད་པ་ཡི། ། སྨོན་ལམ་བྱང་ཆུབ་སེམས་སུ་ཐེབས། ། དེ་ནི་ཐུན་མོང་མ་ཡིན་པའི། ། སྨོན་ལམ་ཞེས་ཀྱང་དེ་ལ་བྱ། ། ཞེས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།
སྨོན་ལམ་རང་ཆས་ཀྱི་ལེའུ་སྟེ་སོ་གཉིས་པའོ།། །། བྱང་ཆུབ་སེམས་དཔའི་སྤྱོད་པ་འཇུག་པ་ལས་ཐུན་མོང་སྨོན་ལམ་གདབ་པའི་དགོངས་པ་འདི་གསུངས་སོ། ། སངས་རྒྱས་བླ་མེད་བྱང་ཆུབ་ཐོབ་པ་ཡི། ། རྒྱུ་དང་རྐྱེན་དུ་འབྱུང་གྱུར་ཅིག ། ཚ་བའི་དམྱལ་བའི་མེ་དཔུང་གིས། ། གྲང་བའི་དམྱལ་བ་དྲོས་གྱུར་ཅིག ། གྲང་བའི་དམྱལ་བའི་ལྷགས་པས་ཀྱང༌། ། ཚ་བའི་དམྱལ་བ་བསིལ་གྱུར་ཅིག ། ཚ་གྲང་གཉིས་སུ་མེད་རྟོགས་ནས། ། བླ་མེད་བྱང་ཆུབ་ཐོབ་པར་ཤོག །
བྱོལ་སོང་གཏི་མུག་ཕག་པ་ཡི། ། ཅི་མཐོང་ཟས་སུ་འགྱུར་བཞིན་དུ། ། ཡི་དྭགས་བཀྲེས་སྐོམ་དེ་བཞིན་ཤོག ། བཀྲེས་སྐོམ་གཙང་བཙོག་གཉིས་མེད་པའི། ། བླ་མེད་བྱང་ཆུབ་ཐོབ་པར་ཤོག ། འགྲོ་བ་མི་ཡི་བསམ་དགོངས་ཀྱང༌། ། ཆོས་ལ་སེམས་པ་མ་ཡིན་པའི། ། ལོག་ཤེས་བསམ་པ་མི་འབྱུང་ཞིང༌། ། མི་ལུས་གྱུར་དང་ལྡན་པར་ཤོག ། འགྲོ་བ་ལྷ་དང་ལྷ་མིན་ཀྱང༌། །
ལོངས་སྤྱོད་ཆོས་ལ་བྱེད་པར་ཤོག ། འཐབ་རྩོད་ལྟུང་བ་མེད་གྱུར་ནས། ། ཐེག་ཆེན་ཆོས་ལ་སྤྱོད་པར་ཤོག ། བསམ་པས་གྲུབ་པའི་ཆོས་དེ་ཡང༌། ། རྟག་ཏུ་ཆོས་ལ་སེམས་པར་ཤོག ། བསམ་པ་བཞིན་དུ་འགྲུབ་གྱུར་ཅིག ། སེམས་ཅན་མ་ལུས་ཐམས་ཅད་ཀྱང༌། ། རང་གི་སེམས་ལ་དབང་ཐོབ་ཤོག ། སེམས་ཉིད་རིན་ཆེན་བཞག་ལགས་པས། ། ཕྱི་ཡི་སྣང་བ་བདེ་འགྱུར་ཤོག །
བཅིངས་པ་རྣམས་ནི་གྲོལ་གྱུར་ཤོག ། གཏན་གྱི་སོ་ནམ་ཟིན་གྱུར་ཅིག ། འགྲོ་བའི་ནད་ནི་མ་ལུས་པ། ། ཀུན་གྱི་རབ་ཏུ་ཞི་བར་ཤོག ། རང་སེམས་བདུད་དུ་མ་ལངས་པར། ། བདེ་ཆེན་རང་ལ་འཆར་བར་ཤོག ། སེམས་ཅན་ཀུན་གྱི་ལམ་སྟོན་ཤོག ། འདི་བྲིས་པ་ཡི་བསོད་ནམས་ཀྱིས། ། སེམས་ཅན་མ་ལུས་ཐམས་ཅད་ཀྱང༌། ། སྡིག་པ་ཀུན་ལས་གྲོལ་ནས་ཀྱང༌། །
རྟག་ཏུ་བདེ་ལ་སྤྱོད་པར་ཤོག ། བྱང་ཆུབ་སེམས་དང་མི་འབྲལ་ཞིང༌། ། འཁོར་བའི་བག་ཆགས་མེད་པ་དང༌། ། གོལ་གྲིབ་སྐྱོན་རྣམས་སེལ་བ་དང༌། ། ཉི་མ་ནོར་བུ་ཇི་བཞིན་དུ། ། ཀུན་གྱི་འཕྲིན་ལས་མཛད་པར་ཤོག ། ཡུལ་གྱི་གཙོ་བོ་དབང་ཆེན་ཡང༌། ། རང་གྲོས་རང་གིས་འདེབས་པར་ཤོག ། དུག་ལྔ་ཡེ་ཤེས་ལྔ་ཉིད་ཀྱང༌། ། གཉིས་མེད་གཅིག་ཏུ་གྲོས་འདེབས་ཤོག །
འཁོར་བ་དང་ནི་མྱ་ངན་འདས། ། སྤྲོས་པ་མེད་པར་དབང་ཐོབ་ཤོག ། བྱན་མོ་མཛངས་མ་ཐམས་ཅད་ཀྱང༌། ། སྡིག་པའི་བུ་ལོན་མ་ཆགས་ཤིང༌། ། དགེ་བའི་ལྐོག་རྫས་གསོག་པར་ཤོག ། སོ་ནམ་ལས་ཐབས་མ་ནོར་ཞིང༌། ། ཅི་གཡོ་ཚོགས་སུ་འགྲོ་གྱུར་ཅིག ། བུ་དང་བུ་མོ་ཚར་བྱེད་བཞིན། ། འགྲོ་བ་ཀུན་ལ་དེ་བཞིན་དུ། ། བྱམས་པའི་སེམས་དང་ལྡན་གྱུར་ཤོག །
དཔའ་བརྟན་རེམ་པ་ཐམས་ཅད་ཀྱང༌། ། བདུད་དཔུང་འཇོམས་ལ་རེམ་པར་ཤོག། དགེ་བའི་ཆོས་ལ་བློ་བརྟན་ཤོག ། རྣམ་རྟོག་གཡུལ་ངོར་གསོད་པར་ཤོག ། ཉོན་མོངས་གཡུལ་ངོ་བཟློག་པར་ཤོག ། སྟོན་པ་རྣམས་ཀྱི་ཐོས་བསམ་ཡང༌། ། རང་གི་རང་རྒྱུད་གྲོལ་བྱས་ནས། ། སེམས་ཅན་འཁོར་བ་ལས་གྲོལ་ཤོག ། འདུས་པའི་སེམས་དང་ལྡན་གྱུར་ཅིག ། གང་གིས་གང་ལ་མོས་པ་ལ། །
ཐད་ཀའི་རེ་འདུན་སྐོང་གྱུར་ཤོག ། བསམ་གཏན་སྒོམ་པའི་སྒོམ་ཆེན་རྣམས། ། སེམས་ཅན་རྣམས་ཀྱི་དོན་ཆེད་དུ། ། བསམ་གཏན་ཏིང་འཛིན་མཐུ་ལྡན་ནས། ། ཉོན་མོངས་གནས་སུ་གྲོལ་བར་ཤོག ། མངོན་ཤེས་དྲུག་དང་ལྡན་གྱུར་ནས། ། རྒྱལ་པོ་རྣམས་ཀྱི་རྒྱལ་ཁྲིམས་ནི། ། ཆོས་ཁྲིམས་ཆེད་དུ་འབྱུང་གྱུར་ཅིག ། འབངས་རྣམས་དབང་དུ་འདུས་པ་ཡང༌། ། ཆོས་བཞིན་དུ་ནི་འདུས་པར་ཤོག །
རྒྱལ་པོ་སྟན་ལས་མ་གཡོས་པར། ། ཐམས་ཅད་དབང་དུ་སྡུད་པ་ལྟར། ། སེམས་ཉིད་དོན་ལས་མ་གཡོས་པར།། སྣ་ཚོགས་དབང་དུ་འདུས་པར་ཤོག ། འབངས་རྣམས་སྲི་ཞུ་ཆེ་བར་ཤོག ། རྒྱལ་པོ་ཨུ་པ་རཱ་ཛ་བཞིན། ། སྡིག་སྤྱོད་རྒྱལ་པོར་མ་གྱུར་པར། ། རྒྱལ་པོ་དྷརྨཱ་རཱ་ཛ་བཞིན། ། ཆོས་སྐྱོང་རྒྱལ་པོར་འབྱུང་འགྱུར་ཤོག ། མཁའ་ལ་ཉི་ཤར་བཞིན་དུ་ནི།།
དམ་ཆོས་ཉི་མ་ཤར་བར་ཤོག ། མེ་ཏོག་ཆར་ཆུ་དུས་འབྱུང་བཞིན། ། ནད་རྣམས་ཐམས་ཅད་ཞི་བ་དང༌། ། རྟག་ཏུ་བདེ་བ་ཐོབ་པར་ཤོག ། དཔོན་གཡོག་མ་ལུས་བདེ་ལེགས་དང༌། ། བཀྲ་ཤིས་ཕུན་སུམ་ཚོགས་གྱུར་ཅིག ། ཞེས་བྱང་ཆུབ་སེམས་དཔའྀ་སྤྱོད་པ་ལ་འཇུག་པ་ལས། ཐུན་མོང་སྨོན་ལམ་འདེབས་པའི་ལེའུ་སྟེ་སོ་གསུམ་པའོ།། །། རྒྱུའི་བྱང་ཆུབ་སེམས་དཔའི་སྤྱོད་པ་ལ་འཇུག་པ། འབྲས་བུའི་བྱང་ཆུབ་སེམས་དཔའི་སྤྱོད་པ་ལ་འཇུག་པ།
སྙིང་པོའི་བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་བྱ་བ་རྫོགས་སོ།། །། བཀྲ་ཤིས་པའི་ཚིག ། མཁས་བཙུན་གཤེ་སྐུར་མི་འདེབས་ཤིང༌། ། མཁའ་འགྲོའི་བཀའ་ཆད་མི་འབྱུང་ཞིང༌། ། མཆོག་དང་ཐུན་མོང་དངོས་གྲུབ་སྩོལ། ། ཨྠིྀ། བདེ་བར་གཤེགས་པ་ཕག་མོ་གྲུ་པས་མཛད་པའི། བྱང་ཆུབ་སེམས་དཔའི་སྤྱོད་པ་ལ་འཇུག་པའི་བསྟན་ཆོས་ལགས་སོ། ། བཟོད་པ་དཀའ་ཐུབ་བཟོད་པ་དམ་པ་ནི། ། མྱ་ངན་འདས་པ་མཆོག་ཅེས་སངས་རྒྱས་གསུངས། །
རབ་ཏུ་བྱུང་བས་གཞན་ལ་གནོད་པ་དང༌། ། གཞན་ལ་འཚེ་བ་དགེ་སྦྱོང་མ་ཡིན་ནོ་གསུངས་སོ། ། འཁོར་དང་མྱ་ངན་འདས་པའི་ཆོས་རྣམས་ཀུན། ། མ་རིག་སེམས་དང་དག་པའི་སེམས་མ་གཏོགས། ། དེ་ལས་ལོགས་པ་གཞན་ན་མ་མཆིས་པས། ། དེ་ལྟར་གཉིས་མེད་དག་པའི་འབྲས་ཐོབ་ཤོག། །། མཁྱེན་བརྩེའི་འོད་སྣང་ལས། འགྲོ་མགོན་ཕག་མོ་གྲུ་པའི་གསུང༌། བྱང་ཆུབ་སེམས་དཔའི་སྤྱོད་འཇུག - PAGE 48 -- PAGE 49 -- PAGE 1 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
