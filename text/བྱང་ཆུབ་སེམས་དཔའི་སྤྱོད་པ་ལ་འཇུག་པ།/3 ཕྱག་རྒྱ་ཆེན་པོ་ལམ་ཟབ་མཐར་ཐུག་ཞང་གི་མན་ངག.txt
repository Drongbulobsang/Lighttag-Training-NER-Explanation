བྱང་ཆུབ་སེམས་དཔའི་སྤྱོད་པ་ལ་འཇུག་པ།
པོད ༣
ཕྱག་རྒྱ་ཆེན་པོ་ལམ་ཟབ་མཐར་ཐུག་ཞང་གི་མན་ངག
༄༅། །ཕྱག་རྒྱ་ཆེན་པོ་ལམ་ཟབ་མཐར་ཐུག་ཞང་གི་ མན་ངག་བཞུགས་སོ། ། བླ་མ་རྗེ་བཙུན་དམ་པ་རྣམས་ལ་ཕྱག་འཚལ་ལོ། ། དུས་གསུམ་རྒྱལ་བ་མ་ལུས་ཐམས་ཅད་ཀྱི། ། ཐུགས་རྗེའི་ཕྲིན་ལས་མཆོག་གྱུར་དབང་བསྐུར་བའི། ། ཞགས་པ་མཐའ་ཡས་དོན་ཡོད་ཅིག་གྱུར་པའི། ། རྟོགས་ལྡན་བླ་མའི་ཚོགས་ལ་གུས་བཏུད་ནས། ། སྡེ་སྣོད་རྒྱུད་སྡེ་ཐེག་མཆོག་མཐའ་དག་གི ། བཅུད་ཀྱི་ཡང་སྙིང་བདེ་གཤེགས་ཀུན་གྱི་ཐུགས། ། རྣལ་འབྱོར་དབང་ཕྱུག་ཐུགས་ནས་ཐུགས་སུ་བརྒྱུད། ། ཟུར་མཚོན་ཙམ་ཞིག་སྐྱོན་བྲལ་སྤྲོ་བས་དགོད། །
གཞན་ཕན་སྦྱངས་སྟོབས་བདག་ལ་མེད་མོད་ཀྱི། ། དམ་ཆོས་རྗེས་འབྲངས་གུས་པའི་བློ་གྲོས་ ཅན། ། སློབ་མས་རབ་བསྐུལ་བརྩོན་འགྲུས་གྲགས་པ་ཡིས། ། གལ་ཏེ་ཕན་པར་སྲིད་མཐའ་མི་ཁེགས་སྙམ། ། རྒྱལ་བ་སྲས་བཅས་མ་ལུས་བསྐྱེད་པའི་ཡུམ། ། སྔོན་སྦྱངས་སྐལ་ལྡན་རྣམས་ཀྱིས་རྟོགས་བྱ་བ། ། རྗེ་བཙུན་བརྒྱུད་ལྡན་རྣམས་ཀྱི་ཐུགས་ཀྱི་མཛོད། ། ལུང་རིགས་མན་ངག་མ་ལུས་ཐེག་པའི་བཅུད། ། ངེས་དོན་མཐར་ཐུག་སྙིང་པོ་ཆོས་ཀྱི་སྐུ། ། ངོ་བོ་ཉིད་ཀྱིས་རྣམ་དག་འོད་གསལ་དབྱིངས། །
དུས་གསུམ་རྒྱལ་བ་བྱོན་རུང་མ་བྱོན་རུང༌། ། འཕགས་པའི་ཚོགས་ཀྱིས་རྟོགས་རུང་མ་རྟོགས་རུང༌། ། ཐུབ་པ་རྣམས་ཀྱིས་གསུངས་རུང་མ་གསུངས་རུང༌། ། དགོངས་འགྲེལ་མཁན་པོས་བཀྲོལ་རུང་མ་བཀྲོལ་རུང༌། ། ཆོས་ཉིད་འོད་གསལ་སྤྲོས་བྲལ་རྣམ་དག་འདི། ། ཡེ་ནས་ལྷུན་གྲུབ་འཕེལ་འགྲིབ་མེད་པར་གནས། ། ནམ་མཁའ་དག་ལ་འཇིག་རྟེན་ཆགས་འཇིག་གིས། ། མེ་ཡིས་བསྲེག་དང་རླུང་གིས་གཏོར་ལ་སོགས། ། བསྐལ་བ་དཔག་མེད་མང་པོར་གནོད་བསྐྱལ་ཡང༌། ། མཁའ་ལ་མ་གནོད་འགྱུར་མེད་འཕེལ་འགྲིབ་མེད། །
ཉི་འོད་ཡེ་གསལ་སྤྲིན་གྱིས་རབ་བསྒྲིབས་པས། ། མུན་པར་འཐིབས་དང་སྤྲིན་ཚོགས་སངས་པའི་ཚེ། ། གསལ་བར་གྱུར་པའི་འཕེལ་འགྲིབ་ལྟར་སྣང་གི ། ཉི་མའི་སྙིང་པོ་འཕེལ་དང་འགྲིབ་མི་སྲིད། ། དེ་ལྟར་གནས་པའི་འགྱུར་མེད་ཆོས་སྐུ་འདི། ། རང་གི་སེམས་ལས་མ་གཏོགས་གཞན་ན་མེད། ། སྣ་ཚོགས་འཁོར་འདས་མ་ལུས་སེམས་ལ་ཤར། ། རང་སེམས་མ་རྟོགས་ཕྱིན་ལོག་འཁྲུལ་དབང་གིས། ། དཀྲུགས་པས་འཁོར་བའི་སྣོད་བཅུད་སྡུག་བསྔལ་ཤར། ། རང་སེམས་ངེས་རྟོགས་མྱ་ངན་འདས་པ་ཡི། །
ཡེ་ཤེས་མཐའ་ཡས་བདེ་བ་ཆེན་པོར་ཤར། ། དེ་ཕྱིར་མ་ལུས་རང་གི་སེམས་ཉིད་ལས། ། འཕྲོས་ཕྱིར་རང་སེམས་ཆོས་ཉིད་ངོ་ཤེས་ན། ། སེམས་ཅན་ཀུན་གྱི་ཆོས་ཉིད་ཤེས་པར་འགྱུར། ། དེ་ཤེས་མྱ་ངན་འདས་སོགས་ཆོས་ཀུན་ཤེས། ། ཆོས་ཀུན་ཡོངས་ཤེས་ཁམས་གསུམ་ཀུན་ལས་འདས། ། གཅིག་ཤེས་པས་ནི་ཀུན་ལ་མཁས་པར་འགྱུར། ། རྩ་བ་འགྱེལ་བས་ལོ་འདབ་ངང་གིས་འགྱེལ། ། དེ་ཕྱིར་རང་སེམས་གཅིག་པུ་གཏན་ལ་དབབ། ། ཀུན་གྱི་ས་བོན་རང་སེམས་གནས་ལུགས་ནི། །
རྒྱལ་བ་སྲས་བཅས་ཀུན་གྱི་ཐུགས་དང་ནི། ། ཡེ་ནས་ཁྱད་མེད་སྐྱེ་མེད་ཆོས་སྐུར་མཉམ། ། བེམ་པོ་མ་ཡིན་རང་རིག་ངང་གིས་ གསལ། ། དངོས་པོ་མ་གྲུབ་མདོག་དབྱིབས་ཚད་ཀྱིས་སྟོང༌། ། དངོས་མེད་མ་ཡིན་རྐྱེན་གྱིས་ཅིར་ཡང་གསལ། ། རྟག་པར་མི་འགྱུར་ངོ་བོ་ཉིད་ཀྱིས་སྟོང༌། ། ཆད་པར་མི་འགྱུར་རང་གསལ་ངོ་བོ་ཉིད། ། བདག་ཏུ་མ་གྲུབ་བརྟགས་ན་སྙིང་པོ་ མེད། ། བདག་མེད་མ་ཡིན་སྤྲོས་བྲལ་བདག་ཉིད་ཆེ། ། མཐའ་རྣམས་མ་གྲུབ་འཛིན་པ་གང་ཡང་མེད། །
དབུ་མ་མ་གྲུབ་ལྟོས་པ་ཀུན་ལས་དབེན། ། དཔེ་ཡིས་མི་མཚོན་མཚོན་ཆའི་ངོས་བཟུང་མེད། ། དཔེ་མེད་མ་ཡིན་ནམ་མཁའ་ལྟ་བུའོ། ། ཚིག་ཏུ་མ་གྲུབ་བརྗོད་པས་སྙད་དུ་མེད། ། ཚིག་བྲལ་མ་ཡིན་བརྗོད་པ་ཀུན་གྱི་ རྒྱུ། ། ཡོད་དང་མེད་དང་བདེན་དང་བརྫུན་པ་དང༌། ། སྟོང་དང་མི་སྟོང་ཞི་དང་མ་ཞི་དང༌། ། སྤྲོས་པ་ཡོད་དང་སྤྲོས་པ་མེད་པ་དང༌། ། བསམ་དུ་ཡོད་དང་བསམ་གྱིས་མི་ཁྱབ་དང༌། ། བདེ་དང་སྡུག་བསྔལ་དམིགས་སུ་ཡོད་མེད་དང༌། །
གཉིས་མེད་གཉིས་མེད་བློ་ལས་འདས་མ་འདས། ། བདེན་དང་མི་བདེན་གྲུབ་དང་མ་གྲུབ་དང༌། ། དག་དང་མ་དག་ལྷུན་གྱིས་གྲུབ་མ་གྲུབ། ། དེ་འདྲའི་ཚིག་ཚོགས་བརྗོད་པས་ཐུག་པ་མེད། ། ཇི་ཙམ་ཟབ་ཅིང་རྣོ་བའི་ཚིག་ཚོགས་ཀྱིས། ། རྣམ་གྲངས་དུ་མར་བརྗོད་པར་བྱས་གྱུར་ཀྱང༌། ། སེམས་ཀྱི་གནས་ལུགས་ཐོག་ཏུ་ཕེབས་མི་སྲིད། ། ཇི་ཙམ་མཁས་ཤིང་ཟབ་པའི་བརྟག་དཔྱད་ཀྱིས། ། བསྐལ་བ་མང་པོར་བརྟགས་ཤིང་དཔྱད་བྱས་ཀྱང༌། ། རང་བཞིན་གཉུག་མ་བཏགས་པའི་ཡུལ་མིན་ཕྱིར། །
སེམས་ཀྱི་གནས་ལུགས་རྟོགས་པ་མི་སྲིད་དོ། ། དཔེར་ན་རྒྱ་མཚོར་ཤར་བའི་གཟའ་སྐར་དེ། ། དར་ཚགས་ཇི་ཙམ་ཞིབ་པས་བཙགས་བྱས་ཀྱང༌། ། གཟའ་སྐར་དངོས་པོ་དམིགས་སུ་མེད་པའི་ཕྱིར། ། གཟའ་སྐར་གཅིག་ཀྱང་ཟིན་པ་མི་སྲིད་དོ། ། ཇི་སྲིད་ཚིག་ཏུ་བརྗོད་ནུས་དེ་སྲིད་དུ། ། མིང་འདོགས་ཇི་ཙམ་ལེགས་ཀྱང་གནས་ལུགས་མིན། ། ཇི་ཙམ་ཡིད་ཀྱིས་དཔྱད་བཟོད་དེ་སྲིད་དུ། ། ཇི་ཙམ་ཟབ་པར་རྟོགས་ཀྱང་གནས་ལུགས་མིན། ། བལྟ་བྱ་ལྟ་བྱེད་གཉིས་འཛིན་དེ་སྲིད་དུ། །
གཉིས་སུ་མེད་པའི་གནས་ལུགས་རྟོགས་མི་སྲིད། ། མདོར་ན་ཡིན་སྙམ་མཐའ་དག་ཞེན་པའི་རྩ། ། ཞེན་པའི་རྩ་བས་འཁོར་བ་མཐའ་དག་སྤེལ། ། སྟོང་པ་ཉིད་ཡིན་སྙམ་དུ་འདུ་ཤེས་དང༌། ། མཚན་མ་མེད་སྙམ་སྨོན་པ་མེད་སྙམ་དང༌། ། ངོས་བཟུང་མེད་སྙམ་རྣམ་པར་དག་སྙམ་དང༌། ། སྐྱེ་བ་མེད་སྙམ་དམིགས་སུ་མེད་སྙམ་དང༌། ། རང་བཞིན་མེད་སྙམ་སྤྲོས་ལས་དབེན་སྙམ་དང༌། ། ངག་དང་ཡིད་ཀྱི་སྤྱོད་ཡུལ་མིན་སྙམ་དང༌། ། མ་བྱས་ལྷུན་གྱིས་གྲུབ་སྙམ་ལ་སོགས་པའི། །
ཇི་ཙམ་ཟབ་ཅིང་སྟོང་པར་འདུ་ཤེས་ཀྱང༌། ། རློམ་སེམས་མཚན་མ་དག་ལས་མ་གཡོས་པས། ། མཚན་མའི་ཞེན་པས་ཕྱིར་ཞིང་དམན་པར་ལྟུང༌། ། དམན་པའི་ལས་ཀྱིས་རྣམ་སྨིན་རྒྱུན་མི་ཆད། ཁོང་གཅོང་མི་ཕྱིན་ཕྱིར་ཞིང་ནད་རབ་ལྡང༌། ། བློས་བྱས་ལྟ་བ་མཁན་གྱི་སྒོམ་ཆེན་རྣམས། ། ཕྱོགས་འཛིན་ཞེན་པའི་ནད་གཅོང་ཞུགས་པར་མཆིའོ། ། མཉམ་བྲལ་ལྷན་ཅིག་སྐྱེས་པར་མཁྱེན་པར་མཛོད། ། དྲང་བའི་དོན་དུ་སྒྲོ་བཏགས་ཙམ་དུ་ཟད། ། གནས་ལུགས་ངེས་དོན་འདི་ཡིན་ཞེས་བྱ་བ། །
ཐུབ་པས་ཀྱང་ནི་གཟིགས་པ་ཡོད་མི་སྲིད། ཁོ་བོས་སྨྲས་པ་དེས་ཀྱང་མི་དཔོག་སྟེ། ། མཛུབ་མོས་ཟླ་བ་མཚོན་པ་བཞིན་དུ་རྟོགས། ། དེ་ལྟར་ཤེས་ན་ཐ་སྙད་ཚིག་ཚོགས་ཀྱིས། ། སྒྲིབ་པར་མི་འགྱུར་ཚིག་གི་སྐྱོན་མི་གོས། ། དེ་ཕྱིར་ཚིག་དང་བརྟག་དཔྱད་མི་སྤང་ཞིང༌། ། དོན་དུ་རློམ་པས་ཞེན་པར་ཡང་མི་བྱ། ། དེ་ལྟ་བུ་ཡི་རང་སེམས་ཆོས་སྐུ་དེ། ། ཉོན་མོངས་རྣམ་རྟོག་ཕུང་པོ་ཁམས་དང་ནི། ། སྐྱེ་མཆེད་ལ་སོགས་སེམས་ཅན་མཁའ་མཉམ་དང༌། །
ས་རྡོ་ནགས་ཚལ་རྩི་ཤིང་སྣོད་བཅུད་ཁྱབ། ། ཉན་ཐོས་རང་རྒྱལ་བྱང་ཆུབ་སེམས་དཔའ་དང༌། ། བདེ་གཤེགས་རྒྱ་མཚོ་མ་ལུས་ཀུན་ལ་ཁྱབ། ། མདོར་ན་ཕྱི་ནང་དངོས་པོ་ལ་སོགས་ལ། ། མ་ལུས་ལུས་པ་མེད་ལ་ཀུན་ཏུ་ཁྱབ། ཁྱབ་ཀྱང་ཁྱབ་བྱ་ཁྱབ་བྱེད་གཉིས་སུ་མེད། ། བདག་ཉིད་ཆེན་པོ་གཅིག་གི་ཆོ་འཕྲུལ་ཡིན། ། རྒྱ་མཚོར་ཤར་བའི་གཟའ་སྐར་ཐམས་ཅད་ལ། ། རྒྱ་མཚོས་ཁྱབ་ཀྱིས་གཉིས་སུ་དབྱེར་མི་ཕྱེད། ། ཆུ་ཉིད་འཁྱོམས་པའི་རྦ་རླབས་ཐམས་ཅད་ལ། །
ཆུ་ཡིས་ཁྱབ་མོད་རྦ་རླབས་ཇི་ལྟར་ཕྱོད། ། བར་སྣང་དག་ལ་སྨིག་སྒྱུ་གཡོ་བ་ལ། ། བར་སྣང་དག་གིས་ཁྱབ་ཀྱིས་དབྱེར་མི་ཕྱེད། ། གསེར་ལས་བྱས་པའི་རྒྱན་ནི་སྣ་ཚོགས་ལ། ། གསེར་གྱིས་ཁྱབ་མོད་ཇི་ལྟར་དབྱེ་རྒྱུ་ཕྱཻད།། བུ་རམ་ལས་བྱས་རིགས་དྲུག་གཟུགས་བརྙན་ལ། ། བུ་རམ་དག་གིས་ཁྱབ་སྟེ་དབྱེར་མི་ཕྱེད། ། འཇའ་ཚོན་དག་ལས་ནམ་མཁའ་གཞན་མ་ཡིན། ། ནམ་མཁའ་ལས་ཀྱང་འཇའ་ཚོན་གཞན་མ་ཡིན། ། འཇའ་ཚོན་ནམ་མཁའོ་མཁའ་ཉིད་འཇའ་ཚོན་ནོ། །
ཐ་དད་མ་ཡིན་དབྱེར་མེད་སྤྱད་དུ་མེད། ། དེ་བཞིན་སེམས་དང་སྣ་ཚོགས་དབྱེར་མི་ཕྱེད། ། སེམས་དང་སྟོང་པར་མི་ཕྱེད་སྟོང་པ་དང༌། ། བདེ་བ་ཆེན་པོར་མི་ཕྱེད་མཉམ་པ་ཉིད། ། དེ་སྲིད་སྲིད་དང་མྱང་འདས་དབྱེར་མི་ཕྱེད། ། དེ་ལྟར་བྱས་པའི་སེམས་ཉིད་ཕྱག་རྒྱ་ཆེ། ། རང་བཞིན་སྟོང་ལ་ཅིར་ཡང་ངོས་བཟུང་མེད། ། མཚན་ཉིད་རིག་པ་ཆོ་འཕྲུལ་ཅིར་ཡང་གསལ། ། ངོ་བོ་དབྱེར་མེད་ཟུང་འཇུག་རྡོ་རྗེ་སེམས། ། ཡོན་ཏན་དཔག་མེད་འབྱུང་གནས་རིན་ཆེན་སེམས། །
ཟད་མེད་བླག་མེད་སྟོར་མེད་སུས་ཀྱང་ནི། ། འཕྲོག་པར་མི་ནུས་ནམ་མཁའ་མཛོད་ཀྱི་སེམས། ། དྲི་མས་མ་གོས་ཤེལ་སྒོང་དག་པའི་སེམས། ། རང་རིག་རང་གསལ་མར་མེ་ལྟ་བུའི་སེམས། ། རང་བཞིན་འོད་གསལ་བྱང་ཆུབ་སྙིང་པོའི་སེམས། ། རྒྱུན་ཆད་མེད་པ་ཆུ་བོ་ལྟ་བུའི་སེམས། ། ངོས་བཟུང་མེད་པ་བར་སྣང་ལྟ་བུའི་སེམས། ། ཕྱི་མེད་ནང་མེད་ཡེ་ཤེས་ཟང་ཐལ་སེམས། ། འཁར་གཞོང་གཙང་མ་ཆུ་ཡིས་གང་བ་འདྲ། ། བག་ཆགས་གཟུགས་བརྙན་སྣ་ཚོགས་འཆར་བའི་སེམས། །
མེ་ལོང་གཡའ་མེད་ཕྱིས་པའི་ངོས་དང་འདྲ། ། ལྟ་བའི་ལེའུ་སྟེ་དང་པོའོ།། །། དེ་ལྟར་གནས་པའི་རང་སེམས་གཉུག་མ་དེ། ། མི་རྟོགས་ལོག་པར་རྟོག་པའི་རྐྱེན་དབང་གིས། ། བདག་དང་བདག་གིར་འཛིན་པའི་སྒྲོ་བཏགས་ནས། ། ཕྱིན་ཅི་ལོག་ཞེན་མཐུ་ཡིས་ཉོན་མོངས་དང༌། ། རྣམ་པར་རྟོག་པའི་ཚོགས་རྣམས་རབ་ཏུ་འཕེལ། ། དེ་ཡིས་ལས་བསགས་ལས་ཀྱི་རྣམ་སྨིན་གྱིས། ། འཁོར་བའི་ཆུ་བོ་མི་ཟད་རྦ་ཀློང་དུ། ། སྐྱེ་འཆི་ལ་སོགས་སྡུག་བསྔལ་མི་ཟད་པས། །
གཡེངས་ཤིང་གཡེངས་ཤིང་རྒྱུན་ཆད་མེད་པར་མནར། ། འགྲོ་བ་རིགས་དྲུག་སྣང་བ་སྣ་ཚོགས་ལ། ། ལོག་པར་མཐོང་བའི་བག་ཆགས་སྣ་ཚོགས་ཀྱིས། ། སེམས་ལ་ཚང་བཅས་རྣམ་པར་རྟོག་པ་སྤེལ། ། ཕྱིན་ཅི་ལོག་གི་སྤྱོད་ངན་སྣ་ཚོགས་ཀྱིས། ། བཟོད་གླགས་མེད་པའི་སྡུག་བསྔལ་སྣ་ཚོགས་པས། ། རྒྱུན་ཆད་མེད་པ་ཡང་དང་ཡང་དུ་མྱོང༌། ། མྱོང་བ་ཉིད་ཀྱིས་གཏི་མུག་ཕྱི་ཕྱིར་འཕེལ། ། མགོ་ཡུས་ཀྱིས་བརྒྱལ་བས་ཁོང་ཁྲོ་དང༌། ། ང་རྒྱལ་ཞེ་འདོད་སེར་སྣ་ལ་སོགས་པས། །
རང་སེམས་ཡང་ནས་ཡང་དུ་དཀྲུག་པར་བྱེད། ། ཀྱེ་མ་འཁོར་བ་འདི་ལ་སུ་ཡིད་རྟོན། ། རང་སེམས་གཉུག་མའི་གནས་ལུགས་རྟོགས་གྱུར་ན། ། ལོག་པར་རྟོག་པའི་མུན་ནག་སངས་པར་འགྱུར། ། བདག་འཛིན་ཉོན་མོངས་ཞེན་པ་ལས་གྲོལ་ན། ། ལས་དང་སྡུག་བསྔལ་ཀུན་ལས་ངེས་པར་ཐར། ། ཡེ་ནས་གནས་པའི་ཆོས་སྐུ་མངོན་དུ་གྱུར། ། སྨོན་ལམ་འཕེན་པས་གཞན་དོན་འབད་མེད་འགྲུབ། ། རྒྱུ་བདེ་ལམ་བདེ་འབྲས་བུའི་དུས་སུ་བདེ།། མྱ་ངན་འདས་པའི་རྟེན་འབྲེལ་དང་རེ་སྤྲོ། །
རྒྱུ་དང་ལམ་དང་འབྲས་བུ་སྡུག་བསྔལ་བའི། ཁམས་གསུམ་འཁོར་བའི་སྡུག་བསྔལ་ཞེ་རེ་འཇིགས། ། དེ་བས་འཁོར་བའི་འདམ་ནས་བྲོས་ནས་ནི། ། མྱ་ངན་འདས་པའི་སྐམ་སར་ཅིས་མི་བསྙེགས། ། མྱ་ངན་འདས་པའི་ཆོས་ལ་གང་སྤྲོ་དེ། ། ཐོག་མར་ཆོས་ལ་ཞུགས་མ་ཐག་ནས་ཀྱང༌། ། དད་པས་དགེ་བའི་ཕྱོགས་སུ་བློ་སོང་བས། ། བཞིན་མདོག་ངན་ཀྱང་ཀུན་གྱི་ཡིད་འོངས་ན། ། བཞིན་ལྡན་ཆོས་ལ་ཞུགས་རྣམས་སྨོས་ཅི་དགོས། ། སྙན་གྲགས་སྤངས་ཀྱང་ཀུན་གྱིས་སྙན་པ་སྒྲོག །
བཀུར་སྟི་སྤངས་ཀྱང་ཀུན་གྱིས་བཀུར་བར་བྱེད། ། དམན་ས་བཟུང་ཡང་ཀུན་གྱིས་གོང་དུ་འཁུར།། སྡུག་བསྔལ་བསྒྲུབས་ཀྱང་མི་ཚེ་སྐྱིད་ལ་སྐྱེལ། ། དབུལ་པོར་གྱུར་ཀྱང་ལོངས་སྤྱོད་ཡོ་ལང་བྱེད། ། ལྟོ་གོས་འབད་པ་མེད་པ་ཞར་ལ་འབྱུང༌། ། གཅིག་པུར་བྲོས་ཀྱང་འཁོར་སློབ་ཚོགས་དང་འཕྲད། ། བསྐྲད་པ་མེད་ཀྱང་ལོག་འདྲེན་བགེགས་རྣམས་བྲོས། ། བོས་པ་མེད་ཀྱང་ལྷ་དང་ཆོས་སྐྱོང་དུ། ། ཆགས་སྡང་ང་རྒྱལ་སོགས་ཀྱིས་ཀུན་བསླངས་ནས། ཁྲམ་ཟོལ་གཡོ་སྒྱུ་གཙོ་བོར་སྤྱད་བྱས་ཀྱང༌། །
ཐོས་པ་ལ་སོགས་དགེ་སྤྱད་དམ་དུམ་ཀུན། ། ཆུད་མི་ཟ་བར་ཡོན་ཏན་ཚོད་ཀ་ལ། ། ལོངས་སྤྱོད་བྱེད་པ་རྣམས་ལ་མངོན་སུམ་གཟིགས། ། ང་རྒྱལ་ལ་སོགས་ཉོན་མོངས་མཉམ་པ་ལ། ། ཐོས་པ་བག་ཙམ་བྱས་ཏེ་མི་ཆེན་བྱེད། ། དགེ་བའི་གཟུགས་བརྙན་དམ་དུམ་སྤྱོད་པ་ཡིས། ། ཡོན་ཏན་དམ་དུམ་ཀུན་ཡང་མི་བསླུས་ན། ། དམ་ཆོས་གཤའ་མར་སྤྱོད་རྣམས་སྨོས་ཅི་དགོས། ། ཞུགས་མ་ཐག་གི་ཡོན་ཏན་དེ་འདྲ་ན། ། སྒྲུབ་ལ་བརྩོན་པའི་ཡོན་ཏན་ཇི་ཙམ་ཞིག །
བདག་པོ་མེད་པའི་རི་བྲག་ལུང་སྟོང་ན། ། ཚུལ་འཆོས་མིན་པའི་སྤྱོད་པ་བག་རེ་ཡངས། ། མི་དྲིན་མེད་པའི་སྐྱིད་ཤས་ཨ་རེ་མནོག ། འཕྱ་ཟློས་མེད་པའི་རི་དྭགས་འགྲོགས་རེ་བདེ། ། ཚུལ་ཁྲིམས་གཙང་མའི་བཟང་གོས་དྲོ་ལ་མཛེས། ། མ་ཆགས་ཆོག་ཤེས་ནོར་རྫས་ཟད་པ་མེད། ། བཟོད་པའི་གོ་ཆ་མཐུག་ཅིང་སྲ་ལ་ཡང༌། ། ཤུགས་ཀྱིས་མགྱོགས་པའི་བརྩོན་འགྲུས་རྟ་རེ་བཟང༌། ། ཕྱིན་ཆད་བླ་མ་དཀོན་མཆོག་སྐྱབས་རེ་བཟང༌།། ཐབས་ལམ་གནད་ཀྱི་ཉམས་མྱོང་ཉམས་རེ་དགའ། །
བདེ་གསལ་མི་རྟོག་ཏིང་འཛིན་ཞེ་རེ་ཞིམ། ། རང་རིག་དྲི་མེད་སྟོང་པ་འོད་རེ་གསལ། ། གཞི་མེད་ཅི་ཡང་སྣང་བ་རྒོད་རེ་བྲོ། ། གང་ཤར་དབྱིངས་ལས་མ་གཡོས་བློ་རེ་བདེ། ། ཉམས་མྱོང་བདུད་རྩིས་ཚིམས་པས་ཁ་རེ་ངོམས། ། སྤྲོས་བྲལ་ནང་ནས་ཤར་བས་སེམས་རེ་གཙང༌། ། རྟོག་པའི་རང་བཞིན་ཤེས་པས་ཐག་རེ་ཆོད། ། རིག་པའི་མཛོད་ལ་དབང་བྱེད་ཞེ་རེ་ཕྱུག ། སྣང་གྲགས་ཆོས་སྐུར་ལོངས་སྤྱོད་ཨ་རེ་སྐྱིད། ། སྣང་གྲགས་ཁ་ལོ་བསྒྱུར་བས་དབང་རེ་ཆེ། །
ལོག་རྟོག་བདུད་དམག་ཐུལ་བས་ཁ་རེ་དྲག ། འཁོར་བའི་དོང་ནས་ཐོན་པས་ཕོ་རེ་ཤོར། ། འགྲོ་དོན་ཤུགས་ཀྱིས་འགྲུབ་པས་ཕན་རེ་ཆེ། ། བདེ་ཆེན་ཐང་ལ་རྒྱུག་པས་བང་རེ་མགྱོགས། ། དེ་སོགས་སྒྲུབ་ལ་བརྩོན་པའི་ཡོན་ཏན་ཚོགས། ། བསྐལ་བར་བརྗོད་ཀྱང་ཟད་མེད་བརྗོད་མི་ལང༌། ། སྒྲུབ་ལ་བརྩོན་པའི་ཡོན་ཏན་དེ་འདྲ་ན། ། དྲོད་རྟགས་ཐོབ་པའི་ཡོན་ཏན་སྨོས་ཅི་དགོས། ། རྫུ་འཕྲུལ་སྟོབས་དང་མངོན་ཤེས་ལ་སོགས་པའི། ། ཡོན་ཏན་བསྐལ་བར་བརྗོད་ཀྱང་ཐུག་པ་མེད། །
དྲོད་རྟགས་ཐོབ་པའི་ཡོན་ཏན་དེ་འདྲ་ན།། སྐུ་གསུམ་མངོན་གྱུར་ཡོན་ཏན་སྨོས་ཅི་དགོས། ། བླ་མེད་ཡེ་ཤེས་བསམ་ཡས་ལ་སོགས་པའི། ། རྒྱལ་བའི་ཡོན་ཏན་བརྗོད་པས་ཟད་མི་སྲིད། ། འཁོར་འདས་ས་མཚམས་ཤན་དབྱེ་བའི་ལེའུ་སྟེ་གཉིས་པའོ།། །། ཇི་ཙམ་ཚིག་ལ་རྣོ་ཞིང་དཔྱོད་མཁས་ཀྱང༌། ། ཉམས་སུ་མ་བླངས་ནང་ནས་མ་ཤར་བར། ། བློ་ཡིས་བརྟགས་པས་གནས་ལུགས་རྟོགས་མི་སྲིད། ། གནས་ལུགས་མ་རྟོགས་བག་ཆགས་བྱང་མི་སྲིད། ། དེ་ཕྱིར་ཚིག་དང་རྟོག་གེའི་ཤེས་རབ་ལ། །
མ་ཞེན་བླ་མའི་མན་ངག་ཉམས་སུ་ལོངས། ། ནེ་ཙོའི་འདོན་པ་དཔག་ཤིའི་གླུར་སོང་ན། ། བདག་གཞན་མ་མཐོང་གཡང་ལ་ལྷུང་ཉེན་གདའོ། ། དམ་པའི་གདམས་ངག་ཉམས་སུ་ལེན་པའི་སེམས། ། ལུས་དང་སྲོག་ལ་མ་ཆགས་བྱ་བ་ཐོང༌། ། ལྟོགས་འཁྱགས་ནའམ་མུ་གེས་ཤི་ཡང་སླའི། ། ཐམས་ཅད་རྨི་ལམ་ཡིན་གྱིས་བོར་ལ་ཐོང༌། ། ཀུན་གྱིས་བརྙས་དང་གྲགས་ངན་ཕོག་ཀྱང་རུང༌། ། དམན་ས་ཟུང་ལ་སྒྲུབ་པ་སྙིང་པོར་འབུངས། ། འཇིག་རྟེན་བྱ་བ་མ་ཐེངས་སྡིག་པའི་རྒྱུ། །
འཁྱགས་དྲིར་ལྟོགས་དྲིར་ཤི་ཡིས་དོགས་པས་ལན། ། སྤྲང་བན་ཞང་གི་ཡོན་ཏན་བག་ཙམ་འདི། ། ལུས་སྲོག་འབེན་དུ་བཙུགས་པའི་བཀའ་དྲིན་ལགས། ། ནོར་རྫས་ཁབ་སྐུད་མན་ཆོད་སྤངས་གྱུར་ཀྱང༌། ། འཚོ་བའི་སེམས་ཁྲལ་བྱེད་ནས་སྤངས་པ་མིན། ། ངན་མི་འདོད་ཀྱི་བསམ་པ་མ་སྤངས་ན། ། འཇིག་རྟེན་བྱ་བ་ཐོངས་པའི་དུས་མི་མཆི། ། འཇིག་རྟེན་མཐའ་དག་བློ་ཡིས་མ་བཏང་ན། ། ཅི་བྱས་ངལ་བ་དོན་མེད་སྡིག་པའི་རྒྱུ། ། འཇིག་རྟེན་མཐའ་དག་བློ་ཡིས་མ་ཐོངས་ན། །
གཏོང་ཕོད་བྱས་དང་ཚུལ་ཁྲིམས་བསྲུངས་པ་དང༌། ། བླ་མ་མཆོད་དང་དབེན་པ་བརྟེན་པ་དང༌། ། བསམ་གཏན་འབད་དང་ཉམས་མྱོང་བཟང་སྙམ་དང༌། ། ཤེས་རབ་ཆེ་དང་རྟོགས་པ་མཐོ་ལ་སོགས། ། དགེ་སྦྱོར་ཅི་བྱས་ངལ་བ་དོན་མེད་ཡིན། ། འཇིག་རྟེན་བློ་ཡིས་གཏོང་བ་མ་གོ་ན། ། ལྷ་མིའི་བདེ་སྐྱིད་ལ་ཡང་མི་བསམས་ ན། ། ཚེ་འདིའི་སྐྱིད་སྡུག་བསམ་པ་སྨོས་ཅི་འཚལ། ། ཇི་སྲིད་རྣམ་པར་རྟོག་པ་མ་ཟད་བར། ། སང་བྱ་གནངས་བྱའི་བྱ་བྲེལ་ཤོམས་མི་སྲིད། །
ལིངས་ཀྱིས་བོར་ལ་དམ་པའི་ཕྱག་ཕྱིར་འབྲོངས། ། གདམས་པའི་མཛོད་ལ་རང་བྱན་ཚུད་པ་དང༌། ། ཕྱི་ནང་བདུད་ཀྱི་དཔུང་གིས་མི་ཐུབ་དང༌། ། ཚུལ་ཁྲིམས་གཙང་མ་ངོ་ལྐོག་མེད་ལ་སོགས། ། ཆིག་སྐྱ་ཕེར་ན་གཅིག་པུར་རི་ཁྲོད་འགྲིམ། ། ཚུལ་འཆོས་མེད་པའི་ཚུལ་ཁྲིམས་གཙང་ལྡན་པས། ། ཞེན་འཁྲིས་ཉེ་རིང་མེད་པའི་ཕན་སེམས་ཀྱིས། ། འགྲོ་བའི་དོན་དུ་བྱང་ཆུབ་སེམས་བསྐྱེད་དོ། ། ཐང་ལྷོད་མེད་པར་སྒྲུབ་ལ་གཤའ་མར་འབད། ། ཚ་གྲང་བཀྲེས་སྐོམ་སྲོག་གི་བར་ཆད་སོགས། །
བདེ་སྡུག་གང་ཡང་ཡིད་ལ་མི་བྱེད་ཅིང༌། ། སྙན་གྲགས་ཟང་ཟིང་ཕྱོགས་སུ་མ་ཤོར་བར། ། ཇི་སྐད་གསུངས་པའི་གདམས་ངག་ཉམས་སུ་བླང༌། ། བྱ་བ་བཏང་བའི་ལེའུ་སྟེ་གསུམ་པའོ།། །། སེམས་ཅན་སྤྱོད་པ་བསམ་ཡས་ཤིང༌། ། དབང་པོའི་བྱེ་བྲག་བསམ་མི་ཁྱབ། ། སྦྱངས་པའི་ཁྱད་པར་ཐུག་པ་མེད། ། རྒྱལ་བའི་ཐེག་མཐའ་ཟད་པ་མེད། ། མདོར་བསྡུས་གང་ཟག་རྣམ་པ་གསུམ། ། སྦྱངས་པ་ཆེ་ཆུང་ཁྱད་པར་གྱིས། །
རིམ་གྱིས་པ་དང་ཅིག་ཅར་བ། ། ཐོད་རྒལ་བ་ཡི་གང་ཟག་གོ ། རིམ་གྱིས་པ་ཡི་ལམ་མཆོག་དེ། ། ཅིག་ཅར་བ་ཡི་ཆོས་ལོག་ཡིན། ། ཅིག་ཅར་བ་ཡི་ལམ་མཆོག་དེ། ། རིམ་གྱིས་པ་ཡི་ཆོས་ལོག་ཡིན། ། རྨ་བྱའི་ཟས་མཆོག་ཙན་དུག་ཡིན། ། གཞན་གྱིས་ཟོས་ན་འཆི་བར་འགྱུར། ། རྨ་བྱ་ཙན་དུག་སྤངས་ན་འཆི། ། ཉ་ཡི་གནས་མཆོག་ཆུ་ཡིན་ཏེ། །
མི་སོགས་ཆུ་ཡིས་བསུབས་ནས་འཆི། ། ཉ་ནི་སྐམ་ལ་ཕྱུང་ན་འཆི། ། ཚད་པའི་ནད་ལ་གང་ཕན་དེ། ། གྲང་བའི་ནད་ལ་གནོད་པར་འགྱུར། ། གྲང་བའི་ནད་ལ་གང་ཕན་དེ། ། ཚད་པའི་ནད་ལ་ཤིན་ཏུ་གནོད། ། གང་ཟག་གཅིག་ལའང་གནས་སྐབས་ཀྱིས། ། སྔ་ཕྱིའི་ཐེག་པ་སོ་སོར་བསྟན། ། དམན་པའི་དུས་སུ་གང་ཕན་དེ། ། མཆོག་གི་དུས་སུ་འཆིང་བར་བྱེད། །
མཆོག་གི་དུས་སུ་གང་ཕན་དེས།། དམན་པའི་དུས་སུ་ལྷུང་བར་བྱེད། ། ཚད་པའི་ནད་གཞི་གཅིག་པ་ལ། ། ཞུགས་མ་ཐག་ཏུ་བསིལ་ཐང་ཕན། ། སོས་ལ་ཁད་ནས་ཤིན་ཏུ་གནོད། ། དེ་ཕྱིར་གནས་སྐབས་དུས་ཚོད་དང༌། ། དབང་པོ་མཐོ་དམན་ཤེས་བྱས་ལ། ། ཕན་ཚུན་ལམ་ལ་སྨད་མི་བྱ། ། རིམ་གྱིས་པ་ཡི་གང་ཟག་གིས། ། དང་པོ་དལ་འབྱོར་རྙེད་དཀའ་བསམ། །
ངན་འགྲོའི་འཇིགས་ལས་སྐྱོ་བ་བསྐྱེད། ། དལ་འབྱོར་མི་རྟག་བསམ་བྱས་པས། ། མྱུར་དུ་གསུམ་ལ་སྐྱབས་སུ་འགྲོ ། དེ་རྗེས་བསྙེན་གནས་ཡན་ལག་བརྒྱད། ། དེ་རྗེས་གཏན་ཁྲིམས་རྣམ་ལྔ་དང༌། ། དགེ་ཚུལ་དགེ་སློང་རིམ་གྱིས་བསླབ། ། འཁོར་བའི་ཆོས་ལས་ཡིད་བྱུང་ནས། ། མྱ་ངན་འདས་ལ་བློ་བརྟན་ ཅིང༌། ། ངེས་པར་འབྱུང་བའི་ཁྲིམས་ལྡན་པས། ། བྱེ་བྲག་མདོ་སྡེའི་གྲུབ་མཐའ་བསླབ། །
དེ་རྗེས་དམན་པའི་བྱང་ཆུབ་སྟེ། ། སྤང་ཕྱིར་འགྲོ་བའི་དྲིན་ལན་ བསམ། ། བྱམས་དང་སྙིང་རྗེ་གོམས་པ་ཡིས། ། བྱང་ཆུབ་མཆོག་ཏུ་སེམས་བསྐྱེད་ནས། ། སྦྱོར་བ་དངོས་གཞི་རྗེས་གསུམ་གྱིས། ། ཟིན་པའི་ཕ་རོལ་ཕྱིན་པ་དྲུག ། ཚོགས་གཉིས་དག་ཏུ་བསྡུས་བྱས་ལ། ། སྟོང་པ་སྙིང་རྗེ་ཟུང་འབྲེལ་བས། ། ཞི་གནས་ལྷག་མཐོང་གོམས་བྱ་ཞིང༌། ། རང་རྒྱུད་ལེགས་པར་སྦྱང་བར་བྱ། །
རང་འདོད་མེད་པའི་ཕན་སེམས་ཀྱིས། ། རྒྱུན་ཆད་མེད་པར་གཞན་དོན་འབད། ། དེ་ལྟར་སྦྱངས་པའི་སྐྱེས་བུ་ཡིས། ། ཡན་ལག་བདུན་ལྡན་སྐུ་བསྒྲུབ་ཕྱིར། ། རྡོ་རྗེ་ཐེག་པའི་སྒོར་ཞུགས་ཏེ། ། རྒྱུད་སྡེ་བཞི་ལ་རིམ་གྱིས་བསླབ། ། རྡོ་རྗེ་རྣལ་འབྱོར་བླ་མེད་ཀྱི། ། རྒྱུད་དུ་བུམ་པའི་དབང་མནོས་ལ། ། དམ་ཚིག་གཙང་མར་བསྲུང་ལྡན་པས། ། བསྐྱེད་པའི་རིམ་པས་སྦྱང་བར་བྱ། །
དེ་རྗེས་གསང་བའི་དབང་དག་ གིས། ། རྩ་རླུང་རྩོལ་བས་བདག་བྱིན་རླབས། ། དེ་རྗེས་གསུམ་པའི་བདེ་སྟོང་བསྒོམ། ། བཞི་པ་མཐར་ཐུག་གོམས་པར་བྱ། ། རིམ་གྱིས་གང་ཟག་ཟུར་ཙམ་སྨོས། ། གང་ཟག་རིགས་ནི་བརྗོད་མི་ལང༌། ། ཐེག་པ་མས་འཛེག་དགོས་པ་ཡོད།། ཆེ་ལོང་བསླབས་པས་ཆོག་པ་ཡོད། ། བསླབ་མི་དགོས་པ་དག་ཀྱང་ཡོད། ། དབང་མ་བསྐུར་བར་ཐོབ་པ་ཡོད། །
བསྐུར་ཡང་མ་ཐོབ་ཤིན་ཏུ་མང༌། ། བསྐུར་ན་ཐོབ་ལ་མ་བསྐུར་ན། ། མི་ཐོབ་པ་ཡི་རིགས་ཀྱང་ཡོད། ། ཡེ་ནས་དབང་དང་ལྡན་པའང་ཡོད། ། དེ་ལྟར་སྣོད་ཀྱི་རིགས་ཤེས་ནས། ། སྣོད་དང་ལྡན་པའི་ལག་ལེན་བྱ། ། རིམ་གྱིས་པ་ཡི་ལམ་དང་གང་ཟག་རིགས་མ་ངེས་པར་བསྟན་པའི་ལེའུ་སྟེ་བཞི་པའོ།། །། ཅིག་ཅར་བ་ཡི་གང་ཟག་གིས། ། ལུས་སྲོག་དངོས་པོ་ཅི་ཡོད་ཀྱིས། ། རྒྱུད་ལྡན་བླ་མ་མཉེས་པར་བྱ། །
དབང་དམ་བྱིན་རླབས་ལྡན་པ་ཡིས། ། བྱང་ཆུབ་སེམས་ཀྱིས་རབ་འཕངས་ལ། ། ལྷ་ཡི་རྣལ་འབྱོར་དང་ལྡན་པས། ། ཐོག་མ་ཉིད་ནས་ངེས་པའི་དོན། ། ཕྱག་རྒྱ་ཆེན་པོ་བསྒོམ་པར་བྱ། ། རྟོགས་པའི་བཅུད་ལྡན་བླ་མ་ཡིས། ། རང་ལ་ཡོད་པའི་ཡེ་ཤེས་དེ། ། ལག་མཐིལ་གཏེར་བཞིན་ངོ་སྤྲོད་ལ། ། བསྒོམ་བྱ་སྒོམ་བྱེད་མེད་མོད་ཀྱི། ། བསྒོམ་མེད་ངང་ལས་ཡེངས་མི་བྱ། །
སྤྲད་ཕྲུད་མང་པོའི་ཞེ་འདོད་ཀྱིས། ། ལྷུན་གྲུབ་ཡེ་ཤེས་སྒྲིབ་པར་མཆིའོ། ། ཕྱག་རྒྱ་ཆེན་པོ་བསྒོམ་པ་ལ། ། འདི་བྱའི་ཏིག་པོ་མི་དགོས་སོ། ། སྔོན་འགྲོ་དངོས་གཞི་རྗེས་གསུམ་གྱི། ། གོ་རིམ་མེད་ཅིང་གྲངས་ངེས་མེད། ། དུས་ཚོད་ཚེས་གྲངས་བརྩི་མི་དགོས། ། ནམ་དྲན་དུས་ལ་གློད་ལ་ཞོག ། དང་པོ་བར་དང་མཐའ་མ་མེད། ། རང་སེམས་སྐྱེ་མེད་རྒྱུན་མི་ཆད། །
ཆུ་རླབས་སྙོག་པའི་ལང་ལོང་དེ། ། མ་སྙོགས་རང་དགར་བཞག་ན་དྭངས། ། རང་སེམས་རྟོག་པའི་སྒྲིབ་གཡོག་འདི། ། མ་བཅོས་རང་བཞག་ཆོས་སྐུར་དྭངས། ། བཅས་བཅོས་མ་བྱེད་གློད་ལ་ཞོག ། ཤེས་པ་མ་འགུགས་ཡན་པར་ཐོངས། ། ཞེ་འདོད་མ་བྱེད་ཆལ་བར་ཞོག ། དམིགས་གཏད་མ་འཆའ་གཏལ་བར་ཐོངས། ། བྱ་བྱེད་མ་མང་རྩེན་ནེ་ཞོག ། སེམས་ཀྱི་བཞག་ས་མ་འཚོལ་བར། །
རྟེན་མེད་བར་སྣང་ལྟ་བུར་ཞོག ། འདས་དང་མ་འོངས་ད་ལྟར་ལ། ། མི་བསམ་ཤེས་པ་སོ་མར་ཞོག ། རྣམ་རྟོག་འཕྲོ་རུང་མ་འཕྲོས་རུང༌། ། ཆེད་དུ་མ་བསྒོམས་ལྷུག་པར་ཞོག ། མདོར་ན་ཅི་ཡང་མ་བསྒོམས་པར། ། ཤེས་པ་གང་དགར་ཐོང་ལ་ཐོངས། ། གང་ལའང་ཉམ་ང་བྱ་མི་དགོས། ། ཆོས་སྐུའི་ངང་ལས་གཡོས་རི་ཤི ། ཤེས་པ་ལྷོད་ཀྱིས་གློད་ཙ་ན། །
གསལ་ལ་རྟོག་པ་མེད་པའི་ཉམས། ། བར་སྣང་དག་པའི་དཀྱིལ་ལྟར་གནས། ། དེ་ནི་འོད་གསལ་ཆོས་སྐུ་ཡིན། ། དེ་ལྟར་བཞག་པའི་ངང་ཉིད་ལས། ། རྣམ་རྟོག་གཏོལ་གྱིས་སྐྱེས་པ་དེ། ། དེ་ཉིད་འོད་གསལ་ཆོས་སྐུ་ལས། ། གཞན་ཞིག་ཡིན་སྙམ་མ་སེམས་ཤིག། གཡོ་མེད་རྒྱ་མཚོ་དྭངས་པ་ལས། ། རྦ་རླབས་ཆིལ་གྱིས་ལངས་པ་དེ། ། དེ་ཉིད་རྒྱ་མཚོ་དྭངས་པ་ལས། །
གཞན་ཞིག་མིན་པ་ཇི་བཞིན་ནོ། ། རྟོག་པའི་གཞི་མ་སེམས་ཡིན་ལ། ། སེམས་ཀྱི་མཚན་ཉིད་གསལ་རིག་ཡིན། ། གསལ་རིག་རང་བཞིན་སྟོང་པ་སྟེ། ། སྟོང་པའི་ངོ་བོ་བདེ་ཆེན་ཡིན། ། སེམས་ཀྱི་རང་བཞིན་དེ་ལ་ནི། ། མཚན་མའི་མུན་པ་གཏན་མེད་པས། ། འོད་གསལ་བྱ་བར་མིང་དུ་བཏགས། ། རིག་དང་སྟོང་པ་དབྱེར་མེད་པས། ། ཟུང་འཇུག་བྱ་བར་མིང་དུ་བཏགས། །
ཆོས་རྣམས་ཀུན་གྱི་བདག་ཉིད་དེ། ། རང་སེམས་རིག་པའི་ངོ་བོ་ཡིན། ། རང་སེམས་རིག་པའི་ངོ་བོ་དེ། ། མཚན་མའི་ལུས་ཀྱིས་སྟོང་པས་ན། ། ལུས་མེད་ལུས་ཏེ་ལུས་ཀྱི་མཆོག ། ལུས་མེད་ཆོས་ཉིད་ལུས་ཡིན་ཕྱིར། ། ཆོས་ཀྱི་སྐུ་ཞེས་བཏགས་པ་ཡིན། ། དེ་ཕྱིར་རྣམ་རྟོག་འཕྲོ་བ་དེ། ། སྟོང་ཉིད་ལས་ནི་སྟོང་ཉིད་འཕྲོ། ། ཆོས་སྐུ་ལས་ནི་ཆོས་སྐུ་འཕྲོ། །
འོད་གསལ་ལས་ནི་འོད་གསལ་འཕྲོ། ། བདེ་ཆེན་ལས་ནི་བདེ་ཆེན་འཕྲོ། ། ཟུང་འཇུག་ལས་ནི་ཟུང་འཇུག་འཕྲོ། ། ཆོས་དབྱིངས་ལས་ནི་ཆོས་དབྱིངས་འཕྲོ། ། རྣམ་དག་ལས་ནི་རྣམ་དག་འཕྲོ། ། རྡོར་སེམས་ལས་ནི་རྡོར་སེམས་འཕྲོ། ། བྱང་ཆུབ་ལས་ནི་བྱང་ཆུབ་འཕྲོ། ། གདམས་ངག་གཤའ་མས་མ་ཟིན་ཅིང༌། ། སྦྱངས་པའི་འཕྲོ་མེད་རྨོངས་པའི་མིས། ། འཕྲོས་པ་དང་ནི་མ་འཕྲོས་དང༌། །
རྟོག་པ་དང་ནི་མི་རྟོག་དང༌། ། སེམས་དང་ཆོས་སྐུ་གཉིས་སུ་ཕྱེ། ། རྣམ་རྟོག་སྐྱོན་དུ་བལྟས་ཤིང་བཀག ། མི་རྟོག་འདོད་ཅིང་ཆེད་དུ་བསྒྲུབས། ། ཆུ་རླབས་ཕྱགས་པས་ཕྱི་ཕྱིར་འཁྱོམས། ། རྟོག་པ་བཀག་པའི་མི་རྟོག་པ། ། དེ་ཉིད་རྣམ་རྟོག་འཁྲུལ་པས་ཏེ། ། ཆོས་སྐུ་སྒྲིབ་པའི་མུན་ཆེན་ཡིན། ། རྟོག་པ་འཕྲོ་བར་མི་འདོད་གང༌། ། མི་རྟོག་གནས་པར་འདོད་པ་ཡིན། །
ཞེ་འདོད་འགོང་པོ་ཕུགས་སུ་ཞུགས། ། གཉུག་མའི་སྐོར་མཛོད་ཟད་པར་བྱེད། ། རྣམ་རྟོག་འགེགས་པའི་སྒོམ་ཆེན་དེ། ། མར་འདོད་ཆུ་ལ་བསྲུབས་པ་བཞིན། ། བསྐལ་བར་བསྒོམས་ཀྱང་དོན་མི་ མཐོང༌། ། དེ་ཕྱིར་རྣམ་རྟོག་དགག་མི་དགོས། ། འདུག་ན་ཆེད་དུ་སྤྲོས་མི་དགོས།། འཕྲོས་ཀྱང་ཆོས་སྐུ་འདུག་ཀྱང་ནི། ། ཆོས་ཀྱི་སྐུ་ལས་གཡོས་པ་མེད། ། བླ་མ་དམ་པས་ཟིན་གྱུར་ན། །
འཕྲོས་ཀྱང་གྲོལ་ལ་འདུག་ཀྱང་གྲོལ། ། བླ་མ་དམ་པས་མ་ཟིན་ན། ། འཕྲོས་ཀྱང་འཆིང་ལ་འདུག་ཀྱང་འཆིང༌། ། དེ་ཕྱིར་གདམས་པས་ཟིན་པར་མཛོད། ། གྲོགས་སུ་འཆར་བར་གདོན་མི་ཟ། ། བརྟག་དཔྱད་ཙབ་ཙུབ་མ་མང་བར། ། ལྷོད་ཀྱིས་གློད་ལ་ལྷན་གྱིས་ཞོག ། ཕྱིན་ལོག་རྗེས་སུ་མ་འབྲེང་བར། ། ཤེས་པ་ཅི་དགར་ཐོང་ལ་ཐོངས། ། ཕྱི་རོལ་ཡུལ་ལ་མ་ལྟ་ཞིག །
རང་གི་སེམས་ལའང་མ་ལྟ་ཞིག ། ཡུལ་རྣམས་སྟོང་ལ་སེམས་ཀྱང་སྟོང༌། ། ཉམ་ང་བག་ཚ་བྱ་མི་དགོས། ། འདི་ཡིན་སྙམ་པ་གང་ཡང་རུང༌། ། དམིགས་ཞེན་ས་བོན་ཐེབས་པ་ཡིན། ། རློམ་སེམས་མྱུ་གུ་སྐྱེས་གྱུར་ནས། ། འཁོར་བའི་སྡོང་པོ་འཕེལ་བར་མཆིའོ། ། སེམས་ཉིད་ཡེ་དག་འོད་གསལ་ལ། ། བསྒོམ་པའི་མུན་པས་མ་བསྒྲིབས་ཤིང༌། ། རྩོལ་མེད་འབྲས་བུ་གཏོར་བ་མཆིའོ། །
སེམས་ཉིད་རྒྱ་མཚོ་དྭངས་པ་ལ། ། ཞེ་འདོད་རྙོག་མ་མ་བསླང་ཞིང༌། ། ཆོས་སྐུའི་ནོར་བུ་བསྒྲིབ་པར་མཆིའོ། ། སེམས་ཉིད་མེ་ལོང་གཡའ་མེད་ལ། ། བསམ་གཏན་དྲི་མས་མ་བྱུགས་ཤིག ། ཡེ་ཤེས་གཟུགས་བརྙན་མི་མཐོང་ངོ༌། ། སེམས་ཉིད་ནོར་བུ་རིན་ཆེན་དེ། ། མཚན་མའི་འཇིམ་པས་མ་འཐུམ་ཞིང༌། ། འབྲས་བུ་དགོས་འདོད་དགག་པར་མཆིའོ། ། མདོར་ན་ཡིན་སྙམ་མེད་པར་ཞོག །
མ་ཡིན་སྙམ་པའང་མེད་པར་ཞོག ། ཡིན་སྙམ་སེམས་དང་མིན་སྙམ་སེམས། ། ཕན་ཚུན་ལྟོས་པའི་འཛིན་པ་ཡིན། ། ཡིན་པ་གང་ཡང་མེད་པ་ན། ། མ་ཡིན་པ་ནི་གང་ཡང་མེད། ། མཉམ་བྲལ་ངང་དུ་ཕྱམ་གྱིས་ཐོང༌། ། བཞག་དང་མི་བཞག་མི་བསམ་ཞིང༌། ། བཏང་དང་མི་བཏང་ཡང་མི་བསམ། ། བསམ་དང་མི་བསམ་ཡང་མི་བསམ། ། འགྲོའམ་འདུག་གམ་འགྲེང་ཡང་རུང༌། །
སྒོམ་མམ་ཉལ་ལམ་ཟ་ཡང་རུང༌། ། ཅལ་ཅོལ་སྨྲ་དང་ཉན་ལ་ སོགས། ། གཉུག་མའི་ཡིད་ཀྱིས་ཟིན་པ་གཅེས། ། བཞག་ཐབས་ཀྱི་ལེའུ་སྟེ་ལྔ་པའོ།། །། རང་སེམས་ཆོས་སྐུ་ལྷུན་གྲུབ་འདི། ། མ་བཅོས་རང་དགར་བཞག་པ་ལས། ། ཉམས་ཀྱི་ཁྱད་པར་ངེས་པར་འཆར། ། རིམ་གྱིས་པ་དང་ཐོད་རྒལ་བ། ། ཅིག་ཅར་བ་དང་གསུམ་དུ་འདོད། ། རིམ་གྱིས་པ་ཡི་འཆར་ལུགས་ནི། །
དང་པོ་གནས་པ་ཙམ་དུ་འབྱུང༌། ། དེ་ནས་ཉམས་མྱོང་ངེས་པར་འཆར། ། དེ་རྗེས་རྟོགས་པ་ལྷག་གིས་འཆར། ། གནས་པ་དང་པོ་བྱུང་དུས་སུ། ། རི་གཟར་ལོག་ལ་རྦབ་འདྲིལ་བཞིན། ། རྣམ་རྟོག་ཟམ་མ་ཆད་པར་ལྡང༌། ། སྒོམ་ཉམས་མེད་དམ་སྙམ་པ་འོང༌། ། རྣམ་རྟོག་བྱུང་ཚད་ཚོར་བ་དེ། ། ཤེས་པ་ཅུང་ཟད་གནས་པ་ཡིན། ། གནས་པ་མེད་པའི་གོང་རོལ་ཏུ། །
རྣམ་རྟོག་རང་དགར་ཤོར་བ་ཡིས། ། རྟོག་པ་འགྱུས་ཀྱང་ངོ་མ་ཤེས། ། དེ་ནས་དལ་འབབ་ཆུ་བོ་བཞིན། ། ཤེས་པ་དལ་ཞིང་རྣམ་རྟོག་ཉུང༌། ། མཐའ་ཡས་རྒྱ་མཚོའི་གཏིང་བཞིན་དུ། ། ཤེས་པ་མི་གཡོ་བརྟན་པར་གནས། ། དེ་ནས་ཉམས་སུ་མྱོང་བ་འཆར། ། བར་སྣང་དག་པའི་དཀྱིལ་ལྟ་བུར། ། གསལ་ལ་མི་རྟོག་བདེ་བར་མྱོང༌། ། མར་མེ་རླུང་གིས་མི་བསྐྱོད་བཞིན། །
རང་རིག་རང་གསལ་ཡེངས་པ་མེད། ། མེ་ཏོག་མཛེས་ལ་ཆར་བབ་བཞིན། ། ས་ལ་ཧྲིག་གེ་ཡལ་ལེ་བ། ། སྤྲིན་མེད་མཁའ་ལ་ཉི་ཤར་བཞིན། ། སིང་ངེ་ཆ་ལེ་དངོས་པོ་མེད། ། འཁར་ཕོར་ཆུ་ཡིས་བཀང་བ་བཞིན། ། ཕྱི་ནང་མེད་པར་སེང་ངེ་བ། ། དེ་འདྲའི་མིང་ལ་ཐུག་པ་མེད། ། གཞི་མེད་རྨི་ལམ་ལྟ་བུར་འཆར། ། དངོས་མེད་འཇའ་ཚོན་ལྟ་བུར་མཐོང༌། །
འཛིན་མེད་ཆུ་ཟླ་ལྟ་བུར་འཆར། ། ནམ་མཁའི་འདོད་ཡོན་ལོངས་སྤྱོད་བཞིན། ། ཅི་ཡང་མྱོང་བ་མེད་པར་མྱོང༌། ། མ་མྱངས་པ་ནི་མྱོང་བའི་མཆོག ། མྱོང་བ་ཐམས་ཅད་བྲལ་ཏེ་འགྲོ ། མ་མྱངས་པ་ལ་བྲལ་རྒྱུ་ མེད། ། ཉམས་སུ་མྱོང་བའི་ལེའུ་སྟེ་དྲུག་པའོ།། །། དེ་ལྟར་ཉམས་སུ་མྱོང་གྱུར་ན། ། རྟོགས་པའི་ཡེ་ཤེས་ལྷག་གིས་འཆར། ། རྟོགས་པའི་ཡེ་ཤེས་མ་ཤར་ན། །
ཉམས་མྱོང་ཇི་ལྟར་བཟང་གྱུར་ཀྱང༌། ། ཤིང་བཅད་རྩ་བ་མ་ཕྱིན་བཞིན། ། ཕྱིར་ཞིང་ཉོན་མོངས་ཟུག་རྔུ་འཕེན། ། དེ་ཕྱིར་རྟོགས་པ་འཆར་བ་གཅེས། ། རྟོགས་པའི་ཡེ་ཤེས་འཆར་བ་སྟེ། ། ཨེ་རེ་འདོད་ཀྱིས་འཆར་བ་མིན། ། བརྟག་དཔྱད་མཁས་པས་འོང་བ་མིན། ། ཐོས་པ་ཆེས་པས་ཤེས་པ་མིན། ། རྟོག་གེ་པ་ཡི་སྤྱོད་ཡུལ་མིན། ། རྟོག་པ་བཀག་པའི་མི་རྟོག་པ། །
ཇི་ཙམ་མཐུག་ཅིང་ཚན་ཆེ་ཡང༌། ། ཡེ་ཤེས་སྐྱེ་བའི་སྒྲིབ་ཆེན་ཡིན། ། རྟོགས་པའི་ཡེ་ཤེས་ཤུགས་འབྱུང་དེ། ། ཨ་རེ་འདོད་དང་སློད་པ་དང༌། ། བརྟག་དཔྱད་མཁས་དང་མི་མཁས་དང༌། ། ཐོས་པ་ཆེ་དང་ཐོས་ཆུང་དང༌། ། ཤེས་རབ་ཅན་དང་རྨོངས་པ་དང༌། ། ཉམས་མྱོང་བཟང་དང་ངན་པ་དང༌། ། རྩོལ་བ་དྲག་དང་ཞན་ལ་སོགས། ། གང་གིས་ཀྱང་ནི་མི་འཆར་ཏེ། །
བླ་མའི་དུས་ཐབས་བརྟེན་པ་དང༌། ། བདག་གི་བསོད་ནམས་ལས་ཤེས་བྱ། ། བླ་མའི་དུས་ཐབས་བརྟེན་ཞེས་པ། ། རྟོགས་ལྡན་བླ་མ་མཉེས་པ་ཡི། ། བྱིན་རླབས་སྟོབས་ཀྱིས་འཆར་བ་ཡིན། ། བདག་གི་བསོད་ནམས་ཞེས་པ་ནི། ། སྦྱངས་པའི་འཕྲོ་ཅན་རྣམས་ལ་འཆར། ། དེ་ཕྱིར་རྟོགས་པའི་ཡེ་ཤེས་དེ། ། བྱིན་རླབས་ལམ་ལ་གནས་པའི་ཕྱིར། ། དད་པ་ཅན་གྱི་སྤྱོད་ཡུལ་ཡིན། །
གུས་པ་ཅན་ལ་འཆར་བ་ཡིན། ། སྦྱངས་པ་ཅན་གྱིས་རྟོགས་པ་ཡིན། ། ཀུན་གྱི་གྲོགས་ནི་བརྩོན་འགྲུས་ཡིན། ། སྐལ་ལྡན་དབང་པོ་རབ་ཀྱིས་མཐོང༌། ། ཚིག་མཁན་རྣམས་ཀྱི་བློར་མི་ཤོང༌། ། དེ་འདྲའི་གང་ཟག་སྐལ་ལྡན་ལ། ། གཉིས་མེད་རྟོགས་པ་འཆར་བ་དེ། ། བླ་མ་དམ་པའི་བྱིན་བརླབས་ཀྱིས། ། རྟོགས་པའི་དཀྱིལ་ནས་ཆོས་སྐུ་འཆར། ། སེམས་ཉིད་དཀྱིལ་ནས་གཉིས་མེད་འཆར། །
ཉོན་མོངས་དཀྱིལ་ནས་ཡེ་ཤེས་འཆར། ། ཉམས་མྱོང་དཀྱིལ་ནས་རྟོགས་པ་ཤར། ། གཉིད་ལོག་སྐྱེས་བུ་སད་པ་ལྟར། ། གཉིས་འཛིན་འཁྲུལ་བ་སངས་ཀྱིས་སོང༌། ། གཉིས་མེད་ཡེ་ཤེས་ཕྲལ་གྱིས་སད། ། ཨ་པ་དེ་ཙུག་འདུག་པ་ལ། ། སྔ་ནས་མ་རྟོགས་འཕྱུག་སོང་སྙམ། ། གཉིས་མེད་ཡེ་ཤེས་ཨ་རེ་དགའ། ། སྔོན་ཆད་སྤྱོད་པ་ངོ་རེ་ཚ། ། རྟོགས་དང་མ་རྟོགས་ཟེར་བ་ཡི། །
འཁོར་འདས་ས་མཚམས་དེ་རིང་ ཕྱེད། ། སྔོན་ཆད་མ་རྟོགས་གོང་རོལ་ཏུ། ། དཔེར་ན་མི་ཞིག་གཉིད་ལོག་པའི། ། རྨི་ལམ་རྨི་བའི་དུས་ཙམ་ན། ། འཁོར་བའི་རྒྱ་མཚོར་འཁྱམས་པ་རྨིས། ། དམྱལ་སོགས་སྡུག་བསྔལ་མྱོང་བ་རྨིས། ། སུན་པས་བླ་མ་བསྟེན་པ་རྨིས། ། གདམས་ངག་ཉམས་སུ་བླངས་པ་རྨིས། ། ཉམས་མྱོང་སེམས་ལ་ཤར་བ་རྨིས། ། འོད་གསལ་ཆོས་སྐུ་ཤར་བ་རྨིས། །
རྟོག་པའི་མུན་ནག་སངས་པ་རྨིས། ། མཉམ་བཞག་རྗེས་ཐོབ་མེད་པ་རྨིས། ། དེ་ནས་རྟོགས་པ་ཤར་བ་རྨིས། ། མ་རྟོགས་པ་ཡི་སེམས་ཅན་ལ། ། དམིགས་མེད་སྙིང་རྗེ་ཤར་བ་རྨིས། ། ཕྱག་རྒྱ་ཆེན་པོ་མཆོག་ཐོབ་ནས།། གཟུགས་སྐུ་འགྲོ་དོན་ལྷུན་གྲུབ་རྨིས། ། གཉིད་དེ་ཕྲལ་གྱིས་སད་དུས་ན། ། འཁོར་བའི་སྡུག་བསྔལ་མྱོང་བ་མེད། ། སུན་པས་བླ་མ་བསྟེན་པ་མེད། །
གདམས་ངག་ཉམས་སུ་བླངས་པ་མེད། ། ཉམས་མྱོང་ཡེ་ཤེས་ཤར་བ་མེད། ། འོད་གསལ་ཆོས་སྐུ་ཤར་བ་མེད། ། རྣམ་རྟོག་མུན་པ་སངས་པ་མེད། ། མི་རྟོག་པ་ལ་གནས་པ་ མེད། ། ཡེ་ཤེས་རྟོགས་པ་ཤར་བ་མེད། ། སེམས་ཅན་མེད་ཅིང་སྙིང་རྗེ་མེད། ། བྱང་ཆུབ་མེད་ཅིང་ཐོབ་པའང་མེད། ། འགྲོ་བ་མེད་ཅིང་དོན་བྱེད་མེད། ། བདེན་པ་མེད་ཅིང་བརྫུན་པའང་མེད། །
རྨི་ལམ་སྣང་བ་ཙམ་དུ་ཟད། ། རྨི་ལམ་རྨིས་པའི་འཁོར་བ་དེ། ། གང་ནས་བྱུང་ཞིང་གང་དུ་སོང༌། ། འཁོར་སྤངས་མྱ་ངན་འདས་པ་དེ། ། གང་ནས་བྱུང་ཞིང་གང་དུ་སོང༌། ། དེ་སོགས་རྨི་ལམ་ཆོས་རྣམས་ཀུན། ། གང་ནས་བྱུང་ཞིང་གང་དུ་སོང༌། ། དཔེར་ན་རྒྱལ་པོ་ཆེན་པོ་ཞིག ། གདན་ལས་སྐད་ཅིག་མ་གཡོས་པར། ། སྒྱུ་མའི་རྟ་ཕོས་ཁ་ཁྱེར་ཏེ། །
ལ་དགུ་ལུང་དགུ་རྒལ་བ་དང༌། ། བདེ་སྡུག་སྣ་ཚོགས་ཉམས་མྱོང་ཞིང༌། ། ལོ་ཟླ་མང་པོ་ལོན་མོད་ཀྱི། ། རྒྱལ་པོ་གདན་ལས་མ་གཡོས་ཤིང༌། ། སྔ་དྲོ་ཙམ་ཡང་ལོན་པ་མེད། ། རྟོགས་པ་དེ་ལྟར་ཤར་བ་ཡིས། ། ཤེས་རབ་ཆེན་པོས་སྐད་ཅིག་ལ། ། ཆོས་ཀུན་རང་བཞིན་ཁོང་དུ་ཆུད། ། ཆུད་དོ་སྙམ་པའི་རློམ་སེམས་མེད། ། གཉིས་མེད་ཡེ་ཤེས་མངོན་དུ་གྱུར། །
གྱུར་སྙམ་དུ་ཡང་རློམ་སེམས་མེད། ཁམས་གསུམ་ཐེག་པ་དམན་ལས་གྲོལ། ། གྲོལ་སྙམ་དུ་ཡང་རློམ་སེམས་མེད། ། གཉིས་མེད་རྟོགས་པའི་སྐད་ཅིག་ལ། ། སྣང་གྲགས་སེམས་སུ་ཐག་ཆོད་པས། ། རྣམ་བཅས་གྲུབ་མཐའ་མངོན་དུ་གྱུར། ། སེམས་ཉིད་གསལ་བར་ཐག་ཆོད་པས། ། རྣམ་མེད་གྲུབ་མཐའ་མངོན་དུ་གྱུར། ། རང་རིག་སྒྱུ་མ་ལྟར་ཤེས་པས། ། སྒྱུ་མའི་སྨྲ་བའི་གྲུབ་མཐའ་རྫོགས། །
སྒྱུ་མ་སྟོང་པར་ཤེས་པ་ཡིས། ། རབ་ཏུ་མི་གནས་གྲུབ་མཐའ་རྫོགས། ། སྟོང་པ་བདེ་བར་ཤར་བ་ཡིས། ། གཉིས་མེད་ཟུང་འཇུག་ལྟ་བ་རྫོགས། ། ཟུང་འཇུག་ཡིད་ལ་མི་བྱེད་པས། ། ཕྱག་རྒྱ་ཆེན་པོ་མངོན་དུ་གྱུར། ། གྱུར་སྙམ་དུ་ཡང་འདུ་ཤེས་མེད།།
དེ་ལྟར་རྟོགས་པའི་ཡེ་ཤེས་དེ། ། གང་ནས་ཀྱང་ནི་མ་འོངས་ལ། ། གང་དུ་ཡང་ནི་མི་འགྲོ་སྟེ། །
གར་ཡང་གནས་པ་མེད་པའོ། ། རྟོགས་བྱ་རྟོགས་བྱའི་ཡེ་ཤེས་གཉིས། ། མི་རྟོག་ཆོས་ཀྱི་དབྱིངས་སུ་ཐིམ། ། དབྱིངས་ལས་འདུ་ཤེས་རློམ་པ་མེད། ། མཁའ་ལྟར་མཉམ་པ་ཉིད་ལ་གནས། ། སྨྲ་བསམ་ཐམས་ཅད་འཆལ་བའི་རྒྱུ། ། ཡང་དག་ཉིད་ལ་ཡང་དག་ལྟོས། ། ང་ཡིས་རྩེད་མོ་བྱས་པ་ལ། ། བྱིས་པ་རྣམས་ཀྱི་ཨ་ཐང་ཆད། ། ཡོད་ན་བླ་མ་རྗེ་བཙུན་མཆོད། །
མེད་ན་ཤེས་པ་གློད་ལ་ཞོག ། དེ་ཚོ་རིམ་གྱིས་གང་ཟག་ཡིན། ། ཐོད་རྒལ་བ་ཡི་འཆར་ལུགས་ནི། ། གནས་དང་ཉམས་མྱོང་རྟོགས་པ་གསུམ། ། སྔོན་དུ་རྟོགས་པ་ལྷག་གིས་འཆར། ། རྟོགས་ཀྱང་མི་བརྟན་རྦ་རླབས་འདྲ། ། རེས་འགའ་ཉམས་མྱོང་རེས་འགའ་ནི། ། གནས་པ་འོང་སྟེ་ངེས་པ་མེད། ། ཉམས་ཀྱི་མཐོ་དམན་གཉིས་ཀ་བཙལ། ། ཅིག་ཅར་བ་ཡི་གང་ཟག་ལ། །
རྟོགས་པའི་བཅུད་ལྡན་བླ་མ་ཡིས། ། གདམས་ངག་བསྟན་མ་ཐག་ཏུའམ། ། སེམས་ལ་བལྟས་མ་ཐག་ཏུ་ནི། ། ཉམས་མྱོང་རྟོགས་པ་གནས་པ་གསུམ། ། སྒོམ་ལོང་མེད་པར་དུས་གཅིག་འཆར། ། ཉམས་མྱོང་འཕེལ་འགྲིབ་བྱུང་གྱུར་ཀྱང༌། ། རྟོགས་པ་འགྱུར་མེད་བརྟན་པར་གནས། ། སྤྲ་སྤྲེའུ་ཡར་རྒྱུག་མར་རྒྱུག་ཀྱང༌། ། ལྗོན་ཤིང་འགྱུར་བ་མེད་པར་གནས། ། འཇའ་ཚོན་ཡལ་རུང་མ་ཡལ་རུང༌། །
ནམ་མཁའི་དབྱིངས་ལ་འགྱུར་བ་མེད། ། རྦ་རླབས་ཞི་རུང་མ་ཞི་རུང༌། ། རྒྱ་མཚོའི་གཏིང་ལ་འགྱུར་བ་མེད། ། རང་སེམས་ཆོས་སྐུ་ལྷུན་གྲུབ་ལ།། ཉམས་མྱོང་ཁྱོད་རང་གར་དགར་སོང༌། ། ཉམས་ཀྱི་མྱ་ངན་བསལ་བར་བྱེད། ། རྟོགས་པ་ཉམས་དང་མ་འདྲེས་ན། ། རླུང་དམར་གསེབ་ཀྱི་མར་མེ་བཞིན། ། དང་པོའི་ལས་ཅན་ཕུང་པོར་མཆི། ། བརྟན་པ་ཐོབ་པའི་སྒོམ་ཆེན་ལ། །
བཟང་རུང་ངན་རུང་གྲོགས་སུ་འཆར། ། དང་པོ་བ་རྣམས་མ་སྐྲག་ཅིག ། སྒྲོན་མེ་ཆུང་ངུའི་དུས་སུ་ནི། ། སེར་བུ་ཕྲ་མོ་ཙམ་ཡང་གནོད། ། ནགས་ལ་མེ་ཆེན་འབར་བའི་ཚེ། ། རླུང་དམར་ཀུན་ཀྱང་གྲོགས་སུ་འཆར། ། རྟོགས་པ་ཉག་ཉུག་ཤར་གྱུར་ཀྱང༌། ། བསྟན་པ་མ་ཐོབ་སྒོམ་ཆེན་རྣམས། ། ཉམས་སུ་མྱོང་བའི་ཤིང་སྐམ་གྱིས། ། རྟོགས་པའི་སྒྲོན་མེ་གསོ་བ་གཅེས། །
ཤིང་རློན་མང་ན་བསད་པར་མཆིའོ། ། རྟོགས་པ་ཇི་ལྟར་མཐོ་གྱུར་ཀྱང༌། ། གནས་པ་ཉམས་མྱོང་མ་བརྟན་ན། ། སེམས་ལ་རང་དབང་མ་ཐོབ་པས། ། ཉོན་མོངས་དགྲ་བོས་བཅིངས་པར་མཆིའོ། ། ཇི་ལྟར་སྐྱེས་བུ་གཅེས་པ་ཞིག ། དགྲས་བཟུང་བཙོན་ཆས་བསྡམས་གྱུར་ན། ། རང་ཁྱིམ་ལམ་ངོ་ཆ་ཡོད་ཀྱང༌། ། འགྲོ་དབང་མེད་པ་ཇི་བཞིན་ནོ། ། དེ་ཕྱིར་ཉམས་མྱོང་བརྟན་པོ་ཡིས། །
སེམས་ལ་རང་དབང་མ་ཐོབ་ན། ། རྟོགས་པའི་གཏེར་དང་བྲལ་བར་མཆིའོ། ། སྨྲ་ཁམ་ཆེ་བའི་ཁ་ན་མེད། ། གཟོབས་ཀྱིན་མཛོད་ཅིག་སྒོམ་ཆེན་ཀུན།། ཁ་ཚོ་ཉམས་དང་འགལ་བར་མཆིའོ། ། གཉིས་མེད་རྟོགས་པའི་ལེའུ་སྟེ་བདུན་པའོ།། །། ཕྱག་རྒྱ་ཆེན་པོའི་རྣལ་འབྱོར་པས། ། རྟོགས་པ་ཡིད་བཞིན་ནོར་བུ་ལ། ། ཉམས་སུ་མྱོང་བའི་མདོག་ཕྱུང་སྟེ། ། སྤྱོད་པའི་ནུས་པས་དགོས་འདོད་སྐོང༌། །
རིམ་གྱིས་པ་ཡི་གང་ཟག་གིས། ། གསང་སྔགས་ལམ་ལ་ཞུགས་མ་ཐག ། མི་དགེའི་བསམ་པ་ཐག་བསྲིངས་ལ། ། འཁོར་བའི་ཆོས་ལ་ཡིད་ཕྱུང་སྟེ། ། བྱང་ཆུབ་ཆེན་པོར་ཡིད་བརྟན་པས། ། རང་འདོད་མེད་པའི་བསམ་པ་ཡིས། ། འགྲོ་བའི་དོན་དུ་སེམས་བསྐྱེད་ལ། ། ལྷ་ཡི་ང་རྒྱལ་མ་བྲལ་བས། ། བཟླས་བརྗོད་མཎྜལ་གཏོར་མ་དང༌། ། མཆོད་སོགས་ཡན་ལག་བདུན་པ་དང༌། །
ཡི་དྭགས་རྣམས་ལ་གཏོར་མ་དང༌། ། ཆུ་སྦྱིན་ཀླུ་རྣམས་གསོ་བ་དང༌། ། ཡོད་ན་བླ་མ་བསྙེན་བཀུར་དང༌། ། དགེ་འདུན་སྟོན་མོ་ཚོགས་འཁོར་དང༌། ། སློང་བ་ཀུན་ལ་ཕངས་མེད་ སྦྱིན། ། ཕྱི་དང་ནང་གི་སྦྱིན་བསྲེག་བྱ། ། ཚ་ཚ་མཆོད་རྟེན་སྐུ་གཟུགས་བཞེངས། ། སྲོག་ཆགས་ཚེ་བསྐྱབ་གསུང་རབ་བཀླག ། མདོར་ན་ཐུན་རྫོགས་ཐུན་བར་དུ། ། སྙིང་རྗེ་ཆེན་པོས་ཀུན་བསླངས་ནས། །
དགེ་བ་འབའ་ཞིག་མ་གཏོགས་པ། ། ལུང་མ་བསྟན་དུའང་མི་བསྡད་ན། ། མི་དགེའི་སྤྱོད་པ་སྨོས་ཅི་དགོས། ། ཤིན་ཏུ་བཙུན་པའི་དགེ་སློང་ངམ། ། བག་མ་གསར་པའི་ཚུལ་བཟུང་ནས། ། སྤྱོད་ལམ་བག་དང་ལྡན་པ་ཡིས། ། སྐྱེ་དགུ་དགེ་བའི་ཆོས་དང་བསྟུན། ། ཕྱི་ནང་སྒྲིབ་པ་སྦྱང་བྱ་ཞིང༌།། བསོད་ནམས་ཚོགས་ལ་འབད་པར་བྱ། ། ཡོན་ཏན་གསང་ལ་ལྐོག་ཏུ་སྤེལ། །
ལས་འབྲས་ཁྱད་དུ་གང་གསོད་དེ། ། ཀུན་རྫོབ་ཐབས་ལ་བསྐུར་བ་འདེབས། ། འདབ་གཤོག་བྲལ་བའི་བྱ་བཞིན་དུ། ། ངན་འགྲོའི་གཡང་སར་ངེས་པར་ལྷུང༌། ། དེ་ཕྱིར་མི་དགེ་ཕྲ་ནས་སྤང༌། ། དགེ་བ་ཕྲ་ནས་བསྒྲུབ་པར་བྱ། ། དེ་ལྟར་དགེ་བའི་སྦྱོར་བ་ལས། ། རྒྱུན་མི་ཆད་པར་བརྩོན་ལྡན་པས། ། ཅུང་ཟད་བརྟན་པ་ཐོབ་གྱུར་ནས། ། སྤྱོད་པ་ཕྱི་ནང་གཉིས་སུ་དབྱེ། །
ཚོགས་སྤྱོད་སྐྱེ་བོ་རྣམས་དང་བསྟུན། ། དབེན་པར་ནང་སྤྱོད་ཏིང་འཛིན་སྤེལ། ། ནང་སྤྱོད་ཉམས་མྱོང་སྤེལ་བའི་ཚེ། ། དང་པོའི་ལས་པས་མ་ཚོར་བར། ། ཏིང་འཛིན་རྟོགས་པ་གང་འཕེལ་བའི། ། སྤྱོད་པ་ཉམས་དང་བསྟུན་ཞིང་བྱ། ། མི་འཆི་བཅུ་ཕྱེད་སྤྱད་བྱ་ཞིང༌། ། སྟོབས་ལྔ་དག་ཀྱང་བརྟེན་པར་བྱ། ། འདོད་ཡོན་བཅུ་ཕྱེད་མི་སྤང་ཞིང༌། ། ཞེན་པ་སྤངས་ལ་གྲོགས་སུ་འཁྱེར། །
ཞིང་པའི་འབྲས་ཀྱི་མྱུ་གུ་དེ། ། ཆུ་ལུད་འཛོམས་པས་རྒྱས་པར་བྱེད། ། རྣལ་འབྱོར་ཡེ་ཤེས་མྱུ་གུ་དེ། ། འདོད་ཡོན་བརྟེན་པས་རྒྱས་པར་བྱེད། ། སྐྱེ་མེད་ཉམས་དང་མ་བྲལ་བས། ། གང་ཡང་ཞེན་པ་མེད་པར་སྤྱད། ། ཚོགས་དྲུག་རང་སྤྱོད་ལྷུག་པ་འདི། ། གཉིས་མེད་རྟོགས་པས་ཟིན་བྱས་ལ། ། འདི་བྱ་འདི་མི་བྱ་མེད་པར། ། སྤྱོད་ལམ་གར་དགར་བཏང་བར་བྱ། །
གཉིས་མེད་རྟོགས་པའི་ཉམས་མྱོང་གིས། ། གོས་ལ་འདི་གྱོན་མི་གྱོན་མེད། ། བཟང་རུང་ངན་རུང་གྱོན་པར་བྱ། ། ཟས་ལ་འདི་ཟ་མི་ཟ་མེད། ། གཙང་རུང་བཙོག་རུང་བཟའ་བར་བྱ། ། མི་རྟོག་ཡེ་ཤེས་འཕེལ་བར་འགྱུར། ། ངག་ལ་འདི་སྨྲ་མི་སྨྲ་མེད། ། བླ་རྟོལ་ལྟ་བུར་སྨྲ་བར་བྱ། ། གང་ཡང་ཆེད་དུ་བཅོས་མི་བྱ། ། རང་བྱུང་ལྷུག་པར་གནས་པར་བྱ། །
ཆོས་སྐུའི་ཉམས་དང་བྲལ་མི་བྱ། ། གང་ལའང་ཞེན་པ་མེད་པར་བྱ། ། རང་གི་འཁོར་རམ་གཞན་དག་གིས། ། ལེགས་ཉེས་ལ་སོགས་གང་བྱས་ཀྱང༌། ། སྐད་ཅིག་ཙམ་ཡང་འཁྲུག་མི་བྱ། ། བེམ་པོ་བཞིན་དུ་གནས་པར་བྱ། ། སེམས་ལ་གནོད་པའི་བྱ་བ་རྣམས། ། ནམ་དུ་ཡང་ནི་མི་བྱའོ། ། རི་དྭགས་མི་ལ་འབྲོས་པ་བཞིན། ། རྟག་ཏུ་མི་ལ་བྲོས་པར་བྱ། །
བདག་བཟང་སྙེམས་པས་གཞན་དག་ ལ། ཁོ་བཟང་ཁོ་ངན་ཤན་མི་དབྱེ། ཁྲམ་པས་རང་མཚང་སྦེད་པ་བཞིན། ། རང་གི་ཡོན་ཏན་རྟག་ཏུ་སྦ། ། མི་ཆེན་ལྡིར་ཀ་མི་བྱ་ཞིང༌། ། རྟག་ཏུ་དམན་ས་བཟུང་བར་བྱ། ། མཐོ་དམན་མེད་པར་རྟོགས་གྱུར་ཀྱང༌། ། བླ་མ་མཁའ་འགྲོ་རྟག་ཏུ་མཆོད། ། མདོར་ན་རང་འདོད་གཡོ་སྒྱུ་དང༌། ། བཅོས་མ་ཐམས་ཅད་སྤང་བར་བྱ།།
ཇི་སྲིད་མཉམ་བཞག་རྗེས་ཐོབ་གཉིས། ། ཡོད་པ་དེ་སྲིད་མཉམ་བཞག་ལ། ། ཤེས་པ་བརྟན་ནམ་མི་བརྟན་བརྟག ། མཉམ་བཞག་ཤེས་པ་མི་བརྟན་ན། ། མག་མ་མུག་མར་མགོ་བཏུམས་ནས། ། བླུན་སྒོམ་བྱས་པས་དོན་གོ་མེད། ། བྱམས་དང་སྙིང་རྗེས་ཀུན་བསླངས་ནས། ། ལུས་ངག་དགེ་ལ་འབད་པར་བྱ། ། འོན་ཏེ་མཉམ་བཞག་བརྟན་གྱུར་ན། ། ལུས་ངག་དགེ་སྦྱོར་ཆག་ཀྱང་བླའི། །
མཉམ་བཞག་འབའ་ཞིག་གོམས་སུ་གཞུག ། མཉམ་བཞག་རྗེས་ཐོབ་ཟེར་བ་དེ། ། ལངས་འདུག་གཉིས་ལ་ཟེར་བ་མིན། ། དང་པོའི་ལས་པས་མཉམ་བཞག་ནི། ། དགེ་བའི་དམིགས་པ་གང་རུང་ལ། ། རྩེ་གཅིག་མི་གཡོ་སེམས་བརྟན་ན། ། འགྲོ་འདུག་བྱས་ཀྱང་མཉམ་བཞག་ཡིན། ། དམིགས་པ་རྩེ་གཅིག་མི་གནས་པར། ། རྣམ་རྟོག་རང་དགར་ཤོར་གྱུར་ན། ། མལ་དུ་བསྒོམས་ཀྱང་རྗེས་ཐོབ་ཡིན། །
རང་སེམས་རྟོགས་པའི་མཉམ་བཞག་ནི། ། རྣལ་འབྱོར་བཞི་ཡི་རིམ་པས་ཤེས། ། རྩེ་གཅིག་རྣལ་འབྱོར་ཤར་དུས་སུ། ། རང་གི་སེམས་ཀྱི་རང་བཞིན་རྟོགས། ། བར་སྣང་དག་པའི་དཀྱིལ་ལྟ་བུ། ། གསལ་སྟོང་མ་འགགས་མཐའ་དབུས་མེད། ། སིང་ངེ་ཡེ་རེ་གནས་པ་དེ། ། རྣལ་འབྱོར་དང་པོའི་མཉམ་བཞག་ཡིན། ། དེ་ལས་རྣམ་རྟོག་འཕྲོས་པ་དེ། ། མལ་ན་བསྒོམས་ཀྱང་རྗེས་ཐོབ་ཡིན། །
གསལ་སྟོང་ཡིང་ངེ་ཡེ་རེ་བ། ། གནས་ན་ལབ་ལབ་འགོ་འདུག་ཀྱང༌། ། མཉམ་བཞག་ངང་ལ་གནས་པ་ཡིན། ། སྤྲོས་བྲལ་རྣལ་འབྱོར་ཤར་དུས་སུ། ། རང་གི་སེམས་ཀྱི་ངོ་བོ་རྟོགས། ། རིག་པ་སྤྲོས་བྲལ་རྒྱུན་ཆད་མེད། ། སྐྱེ་འགག་བླང་དོར་མེད་པ་ཡི། ། རང་སེམས་ཆོས་སྐུར་གནས་པ་དེ། ། རྣལ་འབྱོར་གཉིས་པའི་མཉམ་བཞག་ཡིན། ། མཉམ་བཞག་དེ་ལ་གནས་པ་ན། །
འགྲོ་དང་ལབ་ལོབ་སྨྲ་བྱེད་ཀྱང༌། ། མཉམ་བཞག་ངང་ལ་གནས་པ་ཡིན། ། སྤྲོས་པའི་མཚན་མས་ཡེངས་གྱུར་ན། ། མལ་ན་བསྒོམས་ཀྱང་རྗེས་ཐོབ་ཡིན། ། རོ་གཅིག་རྣལ་འབྱོར་ཤར་དུས་སུ། ། རང་གི་སེམས་ཀྱི་མཚན་ཉིད་རྟོགས། ། རང་སེམས་སྤྲོས་བྲལ་ཆོས་སྐུ་ལས། ། འཁོར་འདས་དུ་མར་ཤར་བ་རྟོགས། ། རྣམ་པར་རྟོག་དང་མི་རྟོག་དང༌། ། སྣང་དང་སྣང་མེད་གནས་པ་དང༌། །
མི་གནས་སྟོང་དང་མི་སྟོང་དང༌། ། གསལ་དང་མི་གསལ་སྣ་ཚོགས་ ཀུན། ། འོད་གསལ་ཆོས་སྐུ་རོ་གཅིག་པས། ། ཆོས་སྐུ་མིན་པའི་སྣང་མ་མཐོང༌། ། འོད་གསལ་མིན་པའི་རྟགས་མ་མཐོང༌། ། དེ་ལྟར་རོ་མཉམ་རྟོགས་པ་དེ། ། ཡིད་ཀྱིས་ཟིན་པའི་དུས་ཚོད་དེ། ། རྣལ་འབྱོར་གསུམ་པའི་མཉམ་བཞག་ཡིན། ། གཉུག་མའི་ཡིད་ཀྱིས་ཟིན་གྱུར་ན། ། མཆོང་རྒྱུག་ལབ་ལོབ་སྨྲ་བྱེད་ཀྱང༌། །
མཉམ་བཞག་ངང་ལ་གནས་པ་ཡིན། ། གཉུག་མའི་ཡིད་དང་བྲལ་གྱུར་ན། ། མལ་ན་བསྒོམས་ཀྱང་རྗེས་ཐོབ་ཡིན། ། སྒོམ་མེད་རྣལ་འབྱོར་ཤར་དུས་སུ། ། རིག་པའི་ངོ་བོ་རྟེན་དང་བྲལ། ། རྣལ་འབྱོར་པ་ལ་བསྒོམ་རྒྱུ་མེད། ། སྒོམ་མཁན་མི་འདུག་ཕྱལ་བར་སོང༌། ། སྐུ་གསུམ་ཡེ་ཤེས་ལྔ་ལྡན་གྱི། ། སངས་རྒྱས་རང་ལ་ཚང་ངོ་ཟེར། ། འདི་རང་ཡིན་པར་ད་གདོད་ཤེས། །
ཕྱག་རྒྱ་ཆེན་པོའི་དངོས་གྲུབ་དེ། ། འདི་རང་ཡིན་པར་དོན་ཐག་ཆོད། ། ཡེ་ནས་གནས་པའི་དངོས་གྲུབ་ལ། ། ཐོབ་བོ་སྙམ་པའི་རློམ་སེམས་མེད། ། དྲན་པས་ཟིན་དང་མ་ཟིན་མེད། ། ཡིད་ལ་བྱེད་དང་མི་བྱེད་མེད། ། རོ་གཅིག་ཡིན་དང་མ་ཡིན་མེད། ། གཉིས་མེད་ཤེས་པ་རང་སོ་ ལ། ། མཉམ་བཞག་རྗེས་ཐོབ་རིམ་པ་མེད། ། རིག་སྟོང་རྒྱུན་ཆད་མེད་པ་ལ། །
འཆི་བ་མེད་ཅིང་སྐྱེ་བ་མེད། ཁྱུང་རྩལ་སྒོང་ཤུན་ནང་ནས་རྫོགས། ། སྒོང་ཤུན་དང་བྲལ་ནམ་འཕང་གཅོད། ། སྐུ་གསུམ་ཡོན་ཏན་སེམས་ལ་རྫོགས། ། ལུས་རྒྱ་ཞིག་ནས་གཞན་དོན་འཆར། ། དེ་ལྟར་སྒོམ་མེད་ཤར་བ་ལ། ། མཉམ་བཞག་རྗེས་ཐོབ་རིམ་པ་མེད། ། རྟོགས་པ་ཇི་ལྟར་མཐོ་ཡང་རུང༌། ། ཇི་སྲིད་གོམས་སུ་ཡོད་བར་དུ། ། མཉམ་བཞག་རྗེས་ཐོབ་གཉིས་སུ་ཡོད། །
དྲན་པས་ཟིན་དང་མ་ཟིན་ཡོད། ། ཡེངས་དང་མ་ཡེངས་གཉིས་སུ་ཡོད། ། གོམས་སུ་མེད་པར་ཤར་ཙམ་ན།། སྒོམ་དུ་མེད་ཅེས་དེ་ལ་བྱ། ། དེ་ལ་མཉམ་བཞག་རྗེས་ཐོབ་མེད། ། རྟག་ཏུ་མཉམ་བཞག་འབའ་ཞིག་ཡིན། ། འགྲོའམ་འདུག་གམ་ཉལ་ཡང་རུང༌། ། གཉིད་དང་རྨི་ལམ་རྨི་ཡང་རུང༌། ། ལབ་ལོབ་སྨྲ་དང་ཟ་ཡང་རུང༌། ། གཉུག་མའི་རྟོགས་པའི་ཡིད་ཀྱིས་ཁྱབ། །
ཐམས་ཅད་མཉམ་བཞག་འབའ་ཞིག་ཡིན། ། ནོར་བུ་དགོས་འདོད་རང་ཆས་ཡིན། ། ཉི་མ་འོད་དང་རང་ཆས་ཡིན། ། རྣལ་འབྱོར་རྟག་ཏུ་མཉམ་བཞག་ཡིན། ། གཉིས་མེད་མངོན་གྱུར་དེ་ལ་ཟེར། ། རྩེ་གཅིག་དུས་ཀྱི་རྗེས་ཐོབ་འདི། ། དངོས་པོ་ཨ་འཐས་ཉིད་དུ་སྣང༌། ། སྣང་ཡང་སྒྱུ་མར་བསྒོམ་པར་བྱ། ། སྤྲོས་བྲལ་དུས་ཀྱི་རྗེས་ཐོབ་འདི། ། རེས་འགའ་སྒྱུ་མར་འཆར་ཡང་ནི། །
རེས་འགའ་ཨ་འཐས་ཉིད་དུ་འོང༌། ། འོང་ཡང་ཆོས་སྐུར་བསྒོམ་པར་བྱ། ། རོ་གཅིག་དུས་ཀྱི་རྗེས་ཐོབ་འདི། ། དྲན་པས་ཟིན་ཚེ་ཆོས་སྐུར་འཆར། ། མ་ཟིན་ཨ་འཐས་ཡད་ཡུད་ཙམ། ། སྒོམ་དུ་མེད་ལ་མཉམ་བཞག་དང༌། ། རྗེས་ཐོབ་ཆོས་སྐུ་འབའ་ཞིག་དེ། ། གཟུགས་སྐུ་གཉིས་པོ་གཞན་སྣང་ངོ༌། ། སྨྲ་ཁམ་ཆེ་བའི་ཁ་ན་མེད། ། ཕྱེ་གཏོར་འགམ་པའི་ཁ་ན་མེད། །
རང་མགོ་རང་གིས་མ་བཏུམས་ཤིག ། སྒོམ་དུ་མེད་པའི་དུས་ཚོད་ནི། ། གཉིད་ལོག་མ་ལོག་མེད་པར་གསལ། ། རྟོགས་དཔྱོད་བྱས་རུང་མ་བྱས་རུང༌། ། དྲན་པས་ཟིན་རུང་མ་ཟིན་རུང༌། ། བདག་མེད་གཞན་མེད་ཆོས་སྐུར་གསལ། ། དམིགས་མེད་ཐུགས་རྗེས་འབད་རྩོལ་གྱིས། ། རྣམ་རྟོག་མེད་པར་ཤུགས་ཀྱིས་འཆར། ། དེ་འདྲའི་དུས་ལས་མ་ཕྱིན་པར། ཁང་སྟོང་ཡུག་པོའི་སྒོམ་ཆེན་གྱིས། །
རང་གིས་རང་ཉིད་བསླུས་པར་མཆིའོ། ། དེ་ལྟར་སྐལ་ལྡན་སྒོམ་ཆེན་རྣམས། ། སྒོམ་མེད་ས་ལ་སླེབས་ཀྱི་བར། ། བླ་མ་བཀུར་ཞིང་བསོད་ནམས་བསགས། ཁང་སྟོང་ཡུག་པོས་མ་བསླུས་ན། ། བསོད་ནམས་ཚོགས་ཀྱིས་བསླུས་པ་མེད། ། རྟོགས་ལྡན་རྣམས་ཀྱི་སྙིང་གཏམ་ཡིན། ། ཚོགས་དང་དབེན་པའི་ཁྱད་པར་ནི། ། ཆོས་སྐུའི་ཡེ་ཤེས་འབྲལ་མེད་ཅིང༌། ། གཉིས་འཛིན་ཞེན་པ་དང་བྲལ་བས། །
ཆོས་བརྒྱད་ཕྱོགས་སུ་མི་འཆོར་ན། ། ཚོགས་ན་འཁྱམས་ཀྱང་དབེན་པ་ཡིན། ། གཉིས་འཛིན་ཞེན་པ་དང་བཅས་པས། ། བདེ་སྡུག་ལ་སོགས་ཡིད་བྱེད་ན། ། དབེན་པར་བསྡད་ཀྱང་ཚོགས་པ་ཡིན། ། དེ་ཕྱིར་དབེན་རུང་ཚོགས་ཀྱང་རུང༌། ། གཉིས་མེད་རྟོགས་དང་མ་བྲལ་བས། ། སྐྱིད་སྡུག་ཡིད་ལ་མི་བྱེད་ཅིང༌། ། གང་ལའང་ཞེན་པ་མེད་པ་གཅེས། ། ཚོགས་དང་དབེན་པར་དབྱེ་བ་ དང༌། །
མཉམ་བཞག་རྗེས་ཐོབ་སོགས་དབྱེ་བ། ། དང་པོའི་ལས་པའི་གང་ཟག་རྣམས། ། དྲང་ཕྱིར་དགོངས་ཏེ་གསུངས་པ་ཡིན། ། ངེས་པའི་དོན་ལ་ཚོགས་དབེན་དང༌། ། མཉམ་རྗེས་ལ་སོགས་གཉིས་སུ་མེད། ། ཅི་ཕྱིར་ཞེ་ན་སེམས་ཉིད་འདི། ། ལྷན་ཅིག་སྐྱེས་པ་ཆོས་སྐུ་ཡིན། ། སྣང་བ་ལྷན་སྐྱེས་ཆོས་སྐུའི་འོད། ། མར་མེ་མར་མེའི་འོད་བཞིན་ནོ། ། རིག་པ་ཆོས་སྐུའི་ངོ་བོ་ལ། །
རྒྱུན་ཆད་འཕེལ་འགྲིབ་མི་སྲིད་ཕྱིར། ། མཉམ་རྗེས་ལ་སོགས་གང་ལ་སྲིད། ། དེ་རྟོགས་བརྟན་པའི་སྒོམ་ཆེན་ལ། ། མཉམ་རྗེས་མེད་པ་སུ་ཡིས་ཁེགས། ། དེ་ཕྱིར་གང་ཟག་ཚོད་མ་འཛིན། ། ཉམས་མྱོང་རྟོགས་པ་གང་གཅེས་ན། ། ཉམས་མྱོང་མི་གཅེས་རྟོགས་པ་གཅེས། ། ཉམས་མྱོང་ཇི་ལྟར་བཟང་གྱུར་ཀྱང༌། ། རྟོགས་པ་མེད་ན་གྲོལ་མི་སྲིད། ། རྟོགས་པ་ཇི་ཙམ་མཐོ་གྱུར་ཀྱང༌། །
སྙིང་རྗེ་མེད་ན་ཉན་ཐོས་ལམ། ། བསམ་གཏན་བཞི་ལ་སོགས་རྣམས་ལ། ། ཉམས་མྱོང་ཏིང་འཛིན་ཡོད་མེད་ཀྱི། ། རྟོགས་པ་མེད་པའི་སྐྱོན་ཆེན་གྱིས། ། ཉམས་མྱོང་ཟད་ནས་ཕྱིར་ལ་ཡང༌། ། ངན་སོང་ལ་སོགས་ལྟུང་ནས་ནི། ། སྡུག་བསྔལ་མི་ཟད་མྱོང་ལ་ལྟོས། ། ཉམས་མྱོང་ཐམས་ཅད་འདུས་བྱས་ཡིན། ། འདུས་བྱས་ཐམས་ཅད་མི་རྟག་འཇིག ། དེ་ཕྱིར་ཉམས་མྱོང་མ་ཞེན་པར།།
གཉིས་མེད་ཡེ་ཤེས་རྟོགས་པར་གྱིས། ། མི་གནས་མྱ་ངན་འདས་པ་དེ། ། རྟོགས་པ་ཁོ་ནའི་སྤྱོད་ཡུལ་ཡིན། ། བློ་ཡིས་བྱས་པའི་གཉིས་མེད་དེ། ། ཐོས་པ་ཆེ་བས་རྟོགས་གྱུར་ཏེ། ། ནང་ནས་འཆར་བའི་གཉིས་མེད་འདི། ། བླ་མའི་བྱིན་རླབས་འབའ་ཞིག་ཡིན། ། དད་ལྡན་བླ་མ་ལ་གུས་ཏེ། ། ནང་ནས་རྟོགས་པའི་ཡེ་ཤེས་ སྐྱེ། ། བརྟག་དཔྱད་མཁན་ལ་ཅི་བྱ་ཡོད། །
ཚིག་ཏུ་ཤེས་པ་ངས་ཀྱང་བྱས། ། སེམས་ལ་རྟོགས་པ་ཤར་གྱུར་ཀྱང༌། ། རྐྱེན་ངན་ཐུབ་བམ་མི་ཐུབ་བརྟག ། གཡས་ནས་སྟ་རེས་གཤོག་བྱེད་ཅིང༌། ། མི་སྙན་སྣ་ཚོགས་བརྗོད་པར་བྱེད། ། གཡོན་ནས་ཙན་དན་དྲིས་མཆོད་ཅིང༌། ། གུས་པས་སྙན་པ་སྣ་ཚོགས་བསྒྲག ། དེ་འདྲའི་སྐྱིད་སྡུག་མྱོང་དུས་སུ། ། ཆེད་དུ་བསྲན་པ་མ་ཡིན་པར། ། བདེ་སྡུག་དགའ་མི་དགའ་མེད་ན། །
སྨྱོན་སྤྱོད་ཚོགས་སུ་ཕྱུང་པས་ཆོག ། འོན་ཀྱང་མ་དད་སྒྱུར་ལ་སོགས། ། ནུས་པ་ཐོགས་མེད་མ་ཐོབ་པར། ། གསང་བར་བྱ་བའི་སྤྱོད་པ་རྣམས། ། ཚོགས་སུ་སྤྱད་ན་བདག་གཞན་བརླག ། གཞན་དོན་འགྲུབ་མི་འགྲུབ་སོགས་ཀྱི། ། མངོན་ཤེས་སྣ་ཚོགས་ཤར་བ་དང༌། ། ནུས་པ་ཐོགས་མེད་ཐོབ་གྱུར་ནས། ། གསང་སྤྱོད་ཚོགས་སྤྱོད་དབྱེ་བ་མེད། ། རྗེ་བཙུན་མི་ལའི་ཞལ་ནས་ནི། །
དགེ་བཅུ་སྤྱད་དུ་མེད་པར་གདའ། ། སྡིག་བཅུ་སྤང་དུ་མེད་པར་གདའ། ། མ་བཅོས་ལྷུག་པར་བཞག་ཅེས་གསུངས། ། རྗེ་བཙུན་ལོ་རས་ཞལ་ནས་ཀྱང༌། ། མཐོ་ལ་གཉན་གྱི་དཀོན་མཆོག་གསུམ། ། བཀུར་མེད་རིག་པའི་ངང་དུ་རྫོགས། ། སྐྱབས་འགྲོ་བྱ་ས་མ་རྙེད་གསུངས། ། རྗེ་བཙུན་རྣམས་པའི་དགོངས་པ་དེ། ། ཞང་གི་སྤྲང་བན་བདག་དང་ནི། ། རྟོགས་ལྡན་རྡོ་རྗེ་སྤུན་རྣམས་ལ། །
བུམ་ནང་མར་མེ་བཞིན་དུ་གསལ། ། བཤད་ན་ཁྱེད་ཀྱིས་གོ་བར་དཀའ། ། དད་ལྡན་བླ་མ་མཉེས་བྱེད་ཅིང༌། ། བྱིན་རླབས་སྙིང་ལ་ཞུགས་པ་ཡི། ། རང་ཤར་རྣམས་ཀྱི་སྤྱོད་ཡུལ་ཡིན། ། ཕྱོགས་ལས་རྣམ་རྒྱལ་སྤྱོད་པ་དང༌། ། མཉམ་བཞག་ཆེན་པོའི་སྤྱོད་ལ་སོགས། ། མང་གིས་དོགས་ནས་འདིར་མ་གླེང། ། རྒྱ་མཚོ་ལྟ་བུའི་རྒྱུད་མཆོག་ལྟོས། ། འདིར་མང་སྨྲ་བའི་ཁ་ན་མེད། །
བབ་ཅོལ་ཐོ་ཅོ་མ་བྱེད་པར། ། སྤྱོད་པ་དུས་དང་འབྲེལ་བར་གྱིས། ། སྒྲུབ་པ་ཐང་ལྷོད་མེད་པར་གྱིས། ། ལྟ་བ་ཕྱོགས་རིས་མེད་པར་གྱིས། ། སྤྱོད་པ་ཚུལ་འཆོས་མེད་པར་གྱིས། ། སྙིང་རྗེ་ཕྱོགས་རིས་མེད་པར་གྱིས། ། སྒོམ་པ་ཡེངས་པ་མེད་པར་གྱིས། ། ཡོན་ཏན་ཟད་པ་མེད་པ་འབྱུང༌། ། འགྲོ་དོན་ཐུག་པ་མེད་པར་འགྲུབ། ། གཉིས་མེད་རྟོགས་པས་མ་ཟིན་པའི། །
བཙན་ཐབས་བཅོས་མ་ཐོ་ཅོ་ཡིས། ། དགྲ་ཟུན་གསེར་དང་བོང་བ་མཉམ། ། ཡ་ཚུལ་ཚུལ་འཆོས་མ་བྱས་ཀྱང༌། ། གྲོལ་ན་བུ་ཆུང་ཅིས་མི་གྲོལ། ། གཉིས་མེད་རྟོགས་པས་མ་ཟིན་པའི། ། གཟའ་གཏད་མེད་པས་གྲོལ་འགྱུར་ན། ། སྨྱོན་པ་ཐམས་ཅད་གྲོལ་བར་རིགས། ། གཉིས་མེད་རྟོགས་པས་མ་ཟིན་པའི། ། གཙང་བཙོག་མེད་པས་གྲོལ་གྱུར་ན། ཁྱི་ཕག་རྣམས་ཀྱང་གྲོལ་བར་རིགས། །
གཉིས་མེད་རྟོགས་པས་མ་ཟིན་པའི། ། སྤྱོད་ལམ་མཁས་པས་གྲོལ་གྱུར་ན། ། བག་མ་རྣམས་ཀྱང་གྲོལ་བར་འགྱུར། ། གཉིས་མེད་རྟོགས་པས་མ་ཟིན་པའི། ། རང་བྱུང་ལྷུག་པས་གྲོལ་གྱུར་ན། ། གླང་གླེན་རྣམས་ཀྱང་གྲོལ་བར་རིགས། ། གཉིས་མེད་རྟོགས་པས་ཟིན་གྱུར་ན། ། སྤྱོད་པ་རྩིང་རུང་ཞིབ་ཀྱང་རུང༌། ། ཇི་ལྟར་སྤྱད་ཀྱང་གྲོལ་བར་འགྱུར། ། གཉིས་མེད་རྟོགས་པས་མ་ཟིན་ན། །
ཞིབ་རུང་རྩིང་རུང་འཆིང་བར་འགྱུར། ། ཕྱོགས་མེད་སྙིང་རྗེས་ཁྱབ་གྱུར་ན། ། ཇི་ལྟར་སྤྱད་ཀྱང་མཆོག་གི་ལམ། ། ཕྱོགས་མེད་སྙིང་རྗེས་མ་ཟིན་ན། ། ཇི་ལྟར་སྤྱད་ཀྱང་དམན་པའི་ལམ། ། སྤྱོད་པའི་ལེའུ་སྟེ་བརྒྱད་པའོ།། །། དམ་ཚིག་ཇི་ལྟར་བསྲུང་ཞེ་ན། ། དང་པོའི་ལས་པའི་དུས་ཚོད་དུ། ། སོ་སོ་ཐར་པའི་སྡོམ་པ་སོགས། ། བདེ་གཤེགས་བླ་མའི་བཀའ་མི་བཅག །
རྩ་རླུང་སྒོམ་པའི་དུས་ཚོད་དུ། ། བདེ་དྲོད་མི་མཐུན་ཕྱོགས་རྣམས་སྤངས། ། མི་རྟོག་ཉམས་མྱོང་ཤར་གྱུར་ནས། ། ཏིང་འཛིན་འགལ་རྐྱེན་ཐམས་ཅད་སྤང༌། ། རང་སེམས་ངོ་བོ་མཐོང་གྱུར་ནས། ། སེམས་ལ་གནོད་པ་ཐམས་ཅད་སྤང༌། ། གཉིས་མེད་རྟོགས་པ་ཤར་ནས་ནི། ། ཆེད་དུ་བྱ་བ་ཐམས་ཅད་སྤང༌། ། ཀུན་ལ་རང་སེམས་དཔང་པོར་ཞོག ། དབྱིངས་ལས་མི་འདའི་དོན་རྟོགས་ནས། །
སྲུང་དུ་མེད་དེ་དམ་ཚིག་མཆོག ། དཀར་པོ་ཆིག་ཐུབ་བྱ་བ་ཡིན། ། དམ་ཚིག་གི་ལེའུ་སྟེ་དགུ་པའོ།། །། ལྟ་བ་ཕྱིན་ཅི་མ་ལོག་ཅིང༌། ། གདམས་ངག་སྣོད་ཚོད་མ་འཕྱུགས་དང༌། ། སྒོམ་པ་མ་ནོར་ཐང་ལྷོད་མེད། ། སྤྱོད་པ་ཞེན་མེད་སྐྱོན་མ་གོས། ། དམ་ཚིག་ལྷ་ཡིས་མ་ཁྲེལ་དང༌། ། འབྲས་བུ་དགོས་འདོད་གདོན་མི་ཟ། ། དཔེར་ན་སྨན་གྱི་སྡོང་པོ་བཞིན། །
ཞིང་ས་ས་བོན་དུས་ཚོད་དང༌། ། ཆུ་ལུད་རྟེན་འབྲེལ་མ་འཕྱུགས་ན། ། མྱུ་གུས་ཀྱང་ནི་ནད་སེལ་ན། ། སྡོང་བུ་ཡལ་ག་ལོ་འདབ་དང༌། ། མེ་ཏོག་འབྲས་བུ་ཐམས་ཅད་ཀྱིས། ། ཚོད་ཀ་ཚོད་ཀའི་ཡོན་ཏན་གྱིས། ། ནད་རྣམས་སེལ་བ་ཇི་བཞིན་ནོ། ། ལོག་པའི་རྟེན་འབྲེལ་རྣམས་ཀྱིས་ཀྱང༌། ། འབྲས་བུ་སྡུག་བསྔལ་འབྱིན་ནུས་ན། ། མ་ནོར་ལེགས་པའི་རྟེན་འབྲེལ་གྱིས། །
བདེ་ལེགས་འབྲས་འབྱིན་སྨོས་ཅི་དགོས། ། གཉིས་འཛིན་འདུས་བྱས་རྟེན་འབྲེལ་གྱིས། ། བདེ་སྡུག་འབྲས་བུ་འབྱིན་ནུས་ན། ། ལྟོས་མེད་དུས་མིན་བསམ་ཡས་ཀྱིས། ། ཡེ་ཤེས་མཐའ་ཡས་སྨོས་ཅི་དགོས། ། དངོས་པོར་ཞེན་པའི་དགེ་རྩས་ཀྱང༌། ། མཐོ་རིས་བདེ་བ་ཐོབ་བྱེད་ན། ། དམིགས་མེད་དགེ་རྩ་བསམ་ཡས་ཀྱིས། ། རྫོགས་སངས་རྒྱ་བ་སྨོས་ཅི་དགོས། ། ཞེན་བཅས་བདེ་གསལ་མི་རྟོག་གིས།
ཁམས་གསུམ་ལྷ་ཡི་བདེ་ཐོབ་ན། ། ཞེན་མེད་བདེ་གསལ་མི་རྟོག་གིས། ། རྒྱལ་བའི་སྐུ་གསུམ་སྨོས་ཅི་དགོས། ། ཐབས་ཤེས་བྲལ་བའི་སྟོང་ཉིད་ཀྱིས། ། ཉན་ཐོས་རང་རྒྱལ་བདེ་ཐོབ་ན། ། སྟོང་པ་སྙིང་རྗེ་དབྱེར་མེད་པས། ། མི་གནས་བདེ་བ་སྨོས་ཅི་དགོས། ། དང་པོའི་ལས་པའི་རྣལ་འབྱོར་གྱིས། ། སྐྱེད་རིམ་མཉམ་རྗེས་མ་འཕྱུགས་པས། ། རབ་ཀྱིས་ཟུང་འཇུག་ལོངས་སྤྱོད་རྫོགས། །
ཚེ་འདི་ཉིད་ལ་མངོན་དུ་གྱུར། ། ཡང་ན་བར་དོར་མངོན་དུ་བྱེད། ། ཡང་ན་ཕྱི་མར་ལྷ་ཡི་ལུས། ། ཕུན་སུམ་ཚོགས་པ་ངེས་ཐོབ་ནས། ། ཟུང་འཇུག་ལོངས་སྐུ་མངོན་དུ་བྱེད། ། ཡང་ན་སྐྱེ་བ་བདུན་རྣམས་སུ། ། མ་ལུས་འབའ་ཞིག་བརྒྱུད་ནས་འགྲུབ། ། འབྲིང་གིས་མཚན་བཅས་རྫོགས་རིམ་གྱིས། ། ཉམས་སུ་མྱོང་བ་སྐྱེས་པའི་ཚེ། ། སྐད་ཅིག་དེ་ལ་སྡིག་པའི་ཚོགས། །
འདག་ཅིང་མཁའ་འགྲོས་བྱིན་གྱིས་རློབས། ། བདེ་གསལ་མི་རྟོག་ཉམས་མྱོང་དེ། ། གོམས་པས་རྟོགས་པ་ངེས་པར་འཆར། ། སྐུ་གསུམ་མངོན་དུ་ངེས་པར་བྱེད། ། ཡང་ན་བར་དོར་ངེས་པར་བྱེད། ། ཤིན་ཏུ་བརྩོན་ལྡན་རྣལ་འབྱོར་པས། ། མན་ངག་ཟབ་མོས་ཟིན་གྱུར་ན། ། གཉིས་མེད་རྟོགས་པ་མ་ཤར་ཡང༌། ། རྣམ་ཤེས་གཞན་གྱི་གྲོང་འཇུག་དང༌། ། གོང་དུ་འཕོ་བའི་སྦྱོར་བ་ཡིས། །
མངོན་སུམ་ཉིད་དུ་འཕོ་བར་འགྱུར། ། མ་ནུས་ཀྱང་ནི་བར་དོར་འཆར། ། རབ་ཀྱིས་འོད་གསལ་མངོན་དུ་བྱེད། ། འབྲིང་གིས་སྒྱུ་ལུས་ཟུང་འཇུག་འགྲུབ། ། ཐ་མས་མངལ་གྱི་གྲོང་ཁྱེར་ལེགས། ། ཡང་ན་གར་སྐྱེ་རང་དབང་ཐོབ། ། དེ་ནས་སྐུ་གསུམ་གདོན་མི་ཟ། ། ཕྱག་རྒྱ་ཆེན་པོའི་རྣལ་འབྱོར་པས། ། ཤེས་པ་ལྷོད་ཀྱིས་གློད་པའི་ཚེ། ། གསལ་ལ་རྟོག་པ་མེད་པའི་ཉམས། །
བར་སྣང་དག་པའི་དཀྱིལ་ལྟར་འཆར། ། དེ་ལྟར་ཤར་བའི་དུས་ཉིད་དུ། ། སྡིག་སྒྲིབ་དཔག་མེད་ངེས་པར་འཛད། ། ངེས་པའི་ཤེས་པ་མ་སྐྱེས་ཀྱང༌། ། ཆོས་ཀྱི་སྐུ་དང་མཇལ་བ་ཡིན། ། གཉིས་མེད་ལྷན་ཅིག་སྐྱེས་པ་ཡི། ། རྟོགས་པ་ལྷག་གིས་ཤར་བའི་ཚེ། ། སྐད་ཅིག་ཉིད་ལ་ཐོག་མེད་ནས། ། བསགས་པའི་སྡིག་པ་ཇི་སྙེད་རྣམས། ། མ་ལུས་གཏན་ནས་འཇོམས་པར་བྱེད། །
མུན་པའི་ནང་དུ་སྒྲོན་མེ་བཞིན། ། ཕྱག་རྒྱ་ཆེན་པོ་ཆིག་ཆོད་ལ། ། རྨོངས་པ་ས་ལམ་བརྩི་བ་འཁྲུལ། ། འོན་ཀྱང་རྨོངས་པ་དགའ་བའི་ཕྱིར།། མཚན་ཉིད་ཐེག་པའི་ས་ལམ་རྣམས། ། འདིར་ཡང་འདོད་པས་བརྩི་བར་བྱ། ། རྟོགས་པ་ལྷག་གིས་ཤར་བ་དེ། ། མཐོང་ལམ་རབ་ཏུ་དགའ་བའི་ས། ། ངོ་མཉམ་རྟོགས་པ་དེ་ཉིད་ལ། ། གོམས་པར་བྱེད་པ་སྒོམ་པའི་ལམ། །
སྒོམ་དུ་མེད་ན་མཐར་ཕྱིན་ལམ། ། གཉིས་མེད་རྟོགས་མ་ཐག་ཉིད་དུ། ། སྡུག་བསྔལ་སངས་པར་མ་གྱུར་ཅིང༌། ། ཡོན་ཏན་ནུས་པ་མ་སྐྱེས་ཀྱང༌། ། མཐོང་ལམ་མིན་ཞེས་སུ་ཞིག་སྨོད། ། ནང་པར་ཉི་མ་ཤར་མ་ཐག ། ཆབ་རོམ་ཞུ་བར་མ་ནུས་ཤིང༌། ། ས་རྡོ་དྲོས་པར་མ་གྱུར་ཀྱང༌། ། ཉི་མ་མིན་ཞེས་སུ་ཞིག་སྨོས། ། ས་དང་ལམ་གྱི་རིམ་པ་དང༌། །
དྲོད་རྟགས་ཁྱད་པར་སོ་སོ་ཀུན། ། རིམ་འཇུག་གདུལ་བྱ་དྲང་དོན་དུ། ། ཐུབ་པས་ལྡེམ་པོར་གསུངས་པ་ལ། ། རྨོངས་རྣམས་ཉི་ཚེའི་ཕྱོགས་ཆར་ཞེན། ། གདུལ་བྱའི་མཐོ་དམན་བསམ་མི་ཁྱབ། ། སངས་རྒྱས་གསུང་རབ་བསམ་མི་ཁྱབ། ། རང་རང་གཞུང་དང་མ་མཐུན་ཡང༌། ། སྨད་ཅིང་སྤང་བར་མི་བྱ་ཞིང༌། ། ནམ་ཞིག་གོ་བར་སྨོན་ལམ་ཐོབ། ། ཕྱག་རྒྱ་ཆེན་པོ་ཆིག་ཆོད་མ། །
པ་ན་སེ་ཡི་འབྲས་བུ་བཞིན། ། རྒྱུ་དང་འབྲས་བུ་དུས་མཚུངས་ཤིང༌། ། མཚན་མ་རང་སར་གྲོལ་བ་ཡིན། ། སྤྲེའུ་རྣམས་མས་འཛེགས་ཤིང་ཐོག་ལེན། ཁྲ་རྣམས་ཐོག་བབས་ཁོ་ནས་ལེན། ཁྭ་རྣམས་ཡལ་ག་མ་མཐོང་སྟེ། ། ཤིང་ཐོག་ལེན་ལ་སྨྲར་ཅི་ཡོད། ། དེ་བཞིན་ཅིག་ཅར་གང་ཟག་གིས། ། ས་ལམ་དྲོད་རྟགས་མ་མཐོང་ཡང༌། ། ཆོས་སྐུ་མཐོང་བ་སྨྲར་ཅི་ཡོད། །
སྦྱངས་དང་ནུས་པས་སོ་སོ་ཡིན། ། གཉུག་མ་རྟོགས་པའི་སྐད་ཅིག་ནས། ། མྱ་ངན་འདས་པའི་རྒྱལ་སྲིད་འཐོབ། ། ཐོབ་མེད་སེམས་ཉིད་དག་པ་འདི། ། འབྲས་བུ་ཡིན་པར་ད་གདོད་ཤེས། ། ཤེས་པས་མ་བརྟགས་འདུ་ཤེས་མེད། ། རང་གྲོལ་མཉམ་རྗེས་སྐྱེ་ཤི་མེད། ། སྐུ་ལྔ་ལྷུན་གྱིས་གྲུབ་པ་ཡི། ། རྡོ་རྗེ་འཆང་ཆེན་ཉིད་དུ་གྲོལ། ། དེ་ལྟ་བུ་ཡི་ཀུན་མཁྱེན་ཏེ། །
ཚོགས་གཉིས་རྫོགས་ཤིང་སྒྲིབ་པ་གཉིས། ། བྱུང་བའི་སྟོབས་ཀྱིས་འཐོབ་པར་བཤད། ། འདི་ཡང་ཚོགས་གཉིས་རྫོགས་པས་ཏེ། ། སྒྲིབ་པ་གཉིས་ཀྱང་ཤུགས་ཀྱིས་འབྱུང༌། ། གཉིས་མེད་རྟོགས་པའི་སྐད་ཅིག་ལ། ། བླ་མ་སངས་རྒྱས་ཀུན་མཉེས་པས། ། བསོད་ནམས་ཚོགས་ཆེན་དེ་རུ་རྫོགས། ། སེར་སྣ་ལ་སོགས་ཉོན་མོངས་ཀྱི། ། སྒྲིབ་པའི་ས་བོན་གཏན་ནས་བྱང༌། ། རྟོགས་པ་གོམས་པར་བྱེད་པའི་ཚེ། །
ཤེས་སྒྲིབ་ཕྲ་མོ་ཡོད་མོད་ཀྱི། ། སྒོམ་དུ་མེད་པའི་སྐད་ཅིག་ལ། ། ཡེ་ཤེས་ཚོགས་ཆེན་རྫོགས་པར་བྱས། ། འཁོར་གསུམ་རྟོགས་པའི་ཤེས་བྱ་ཡི། ། སྒྲིབ་པའི་ས་བོན་གཏན་ནས་འབྱུང༌། ། རྫོགས་པའི་བྱང་ཆུབ་ཅེས་བྱའོ། ། ཕྱག་རྒྱ་ཆེན་པོའི་དངོས་གྲུབ་ཡིན། ། ཨེ་མ་ངོ་མཚར་རྨད་ཀྱི་ཆོས། ། སྐད་ཅིག་གཅིག་གིས་རྫོགས་སངས་རྒྱས། ། འབྲས་བུའི་ལེའུ་སྟེ་བཅུ་པའོ།། །།
དེ་ལྟར་ལྟ་བའི་གནས་ལུགས་དང༌། ། སྒོམ་པ་སྤྱོད་པ་དམ་ཚིག་དང༌། ། འབྲས་བུ་ལ་སོགས་ཆོས་རྣམས་ཀུན། ། རང་གི་སེམས་ཀྱི་ཆོ་འཕྲུལ་ཡིན། ། སེམས་ཉིད་རང་རིག་གསལ་བའི་ངང༌། ། གསལ་ཙམ་ཉིད་ན་རང་བཞིན་སྟོང༌། ། མཁའ་ལྟར་རིས་སུ་ཆད་པ་མེད། ། ཕྱོགས་མེད་མཐའ་དབུས་ངོས་བཟུང་མེད། ། དེ་ལྟ་བུ་ཡི་སེམས་ཉིད་ལ། ། བལྟ་བྱ་ལྟ་བྱེད་གཉིས་མེད་པས། །
ལྟ་བ་མེད་ཅིང་རྟོགས་པའང་མེད། ། བསྒོམ་བྱ་སྒོམ་བྱེད་གཉིས་མེད་པས། ། སྒོམ་པ་མེད་ཅིང་ཉམས་མྱོང་ཅན། ། གོམས་བྱ་གོམས་བྱེད་གཉིས་མེད་པས། ། གོམས་པ་མེད་ཅིང་མ་གོམས་མེད། ། ཡེངས་པ་ཡེངས་མཁན་གཉིས་མེད་པས། ། མ་ཡེངས་མེད་ཅིང་ཡེངས་པའང་མེད། ། སྤྱད་རྒྱུ་སྤྱོད་མཁན་གཉིས་མེད་པས། ། སྤྱོད་པ་མེད་ཅིང་སྤྱད་པའང་མེད། ། ཐོབ་བྱ་ཐོབ་བྱེད་གཉིས་མེད་པས། །
སྒྲུབ་པ་མེད་ཅིང་འཐོབ་པའང་མེད། ། ནམ་མཁའ་སྟོང་པའི་དཀྱིལ་ལྟ་བུར། ། རྒྱུ་དང་འབྲས་བུ་གཉིས་མེད་པས། ། སྐྱེད་པ་མེད་ཅིང་སྨིན་པ་མེད། ། ཡེ་ནས་སྟོང་པའི་སེམས་ཉིད་ལ། ། སྒྲིབ་པ་མེད་ཅིང་བྱང་བའང་མེད། ། བེམ་མིན་རིག་སྟོང་དབྱེར་མེད་པས། ། ཡེ་ཤེས་མེད་ཅིང་མི་ཤེས་མེད། ། དེ་ལྟར་ལྟ་སྒོམ་སྤྱོད་པ་དང༌། ། དམ་ཚིག་དང་ནི་འབྲས་བུ་རྣམས། །
སེམས་ཉིད་འོད་གསལ་ངོ་བོར་ནི། ། མཉམ་པར་ཤེས་པའི་སྒོམ་ཆེན་ལ། ། བལྟ་བྱ་ལྟ་བྱེད་ཞེན་མེད་པས། ། ཞེན་མེད་ལྟ་བའི་རྒྱལ་པོ་ཡིན། ། བསྒོམ་བྱ་སྒོམ་བྱེད་ཞེན་མེད་པས། ། ཞེན་མེད་སྒོམ་པའི་རྒྱལ་པོ་ཡིན། ། སྤྱད་བྱ་སྤྱོད་བྱེད་ཞེན་མེད་པས། ། ཞེན་མེད་སྤྱོད་པའི་རྒྱལ་པོ་ཡིན། ། ཐོབ་བྱ་ཐོབ་བྱེད་ཞེན་མེད་པས། ། ཞེན་མེད་འབྲས་བུའི་རྒྱལ་པོ་ཡིན། །
མཉམ་པ་ཉིད་ཀྱི་ལེའུ་སྟེ་བཅུ་གཅིག་པའོ།། །། རང་སེམས་རྟོགས་པའི་སྐད་ཅིག་མར། ། དཀར་པོའི་ཡོན་ཏན་མ་ལུས་པ། ། བསྒྲུབས་པ་མེད་པར་དུས་གཅིག་རྫོགས། ། སེམས་ཉིད་བར་སྣང་ལྟ་བུ་ལ། ། སྐུ་གསུམ་ཡེ་ནས་ལྷུན་གྱིས་གྲུབ། ། སངས་རྒྱས་དཀོན་མཆོག་དེ་རུ་རྫོགས། ། སེམས་ཉིད་སྤྲོས་བྲལ་འདོད་ཆགས་བྲལ། ། དམ་ཆོས་དཀོན་མཆོག་དེ་རུ་རྫོགས། ། རང་བཞིན་སྐྱེ་མེད་ཕྱིར་མི་ལྡོག །
རྣམ་རྟོག་སྣ་ཚོགས་གྲོགས་སུ་ཤར། ། དགེ་འདུན་དཀོན་མཆོག་དེ་རུ་རྫོགས། ། དེ་ལྟར་དཀོན་མཆོག་གསུམ་པོ་ཡང༌། ། རང་སེམས་རིག་པར་རྫོགས་པས་ན། ། གཞན་ལ་སྐྱབས་སུ་འགྲོ་མ་དགོས། ། ངེས་པའི་སྐྱབས་འགྲོ་དེ་རུ་རྫོགས། ། སེམས་ཉིད་སྤྲོས་དང་བྲལ་བ་ལ། ། ཞེ་འདོད་རང་དོན་གཞི་མེད་པས། ། སྨོན་པ་བྱང་སེམས་དེ་རུ་རྫོགས། ། ཐམས་ཅད་འཁྲུལ་བར་གོ་བ་ཡིས། །
དམིགས་པ་མེད་པའི་སྙིང་རྗེ་ཤར། ། གཞན་དོན་ལྷུན་གྱིས་གྲུབ་པ་ཡིས། ། འཇུག་པའི་བྱང་སེམས་དེ་རུ་རྫོགས། ། སེམས་ཉིད་བར་སྣང་ལྟ་བུ་ལ། ། འཛིན་ཆགས་བདུད་དང་བྲལ་བས་ན། ། སྦྱིན་པའི་ཕ་རོལ་ཕྱིན་པ་རྫོགས། ། མཚན་མའི་དྲི་མ་དག་པས་ན། ། ཚུལ་ཁྲིམས་ཕ་རོལ་ཕྱིན་པ་རྫོགས། ། སྟོང་པ་ཉིད་ལ་མི་སྐྲག་ཅིང༌། ཁོང་ཁྲོའི་ས་བོན་བཅོམ་པས་ན། །
བཟོད་པའི་ཕ་རོལ་ཕྱིན་པ་རྫོགས། ། རིག་སྟོང་རྒྱུན་ཆད་མེད་པའི་ཕྱིར། ། བརྩོན་འགྲུས་ཕ་རོལ་ཕྱིན་པ་རྫོགས། ། རྩེ་གཅིག་ཡེ་ནས་ལྷུན་གྲུབ་པས། ། བསམ་གཏན་ཕ་རོལ་ཕྱིན་པ་རྫོགས། ། ལོག་རྟོག་མཚན་མ་རང་གྲོལ་བས། ། ཤེས་རབ་ཕ་རོལ་ཕྱིན་པ་རྫོགས། ། ཅིར་སྣང་གྲོགས་སུ་ཤར་བ་ཡིས། ། ཐབས་ཆེན་བསོད་ནམས་ཚོགས་ཆེན་རྫོགས། ། གཉིས་སུ་མེད་པའི་དོན་རྟོགས་པས། །
ཡེ་ཤེས་ཚོགས་ཆེན་དེ་རུ་རྫོགས། ། སེམས་ཉིད་བར་སྣང་ལྟ་བུ་ལ། ། ལུས་ཀྱི་དྲི་མ་གཏན་མེད་པས། ། བུམ་པའི་དབང་ཆེན་དེ་རུ་རྫོགས། ། ངག་གི་དྲི་མ་ཡེ་དག་པས། ། གསང་བའི་དབང་ཆེན་དེ་རུ་རྫོགས། ། ཡིད་ཀྱི་དྲི་མའི་གནས་མེད་པས། ། ཤེས་རབ་ཡེ་ཤེས་དེ་རུ་རྫོགས། ། ཆ་མཉམ་དྲི་མའི་གནས་མེད་པས། ། བཞི་པའི་དབང་མཆོག་དེ་རུ་རྫོགས། །
རང་རིག་རང་གསལ་གོ་མ་འགགས། ། སྐུ་མདོག་ཕྱག་མཚན་ཅིར་ཡང་སྣང༌། ། བསྐྱེད་རིམ་མཐའ་དག་དེ་རུ་རྫོགས། ། གསལ་བ་ངོས་བཟུང་མེད་པ་ཡིས། ། རྫོགས་པའི་རིམ་པ་དེ་རུ་རྫོགས། ། རང་སེམས་འོད་གསལ་གཉིས་སུ་མེད། ། ལྷག་གིས་རྟོགས་པས་མཐོང་བའི་ལམ། ། རྒྱུན་ཆད་མེད་པ་སྒོམ་པའི་ལམ། ། འབད་རྩོལ་མེད་པར་མཐར་ཕྱིན་ལམ། ། གང་ཡང་འགག་མེད་དྲོད་རྟགས་མཆོག །
ས་ལམ་དྲོད་རྟགས་དེ་རུ་རྫོགས། ། ཅི་ཡང་མ་ཡིན་ཆོས་ཀྱི་སྐུ། ། ཅི་ཡང་སྣང་བ་སྤྲུལ་པའི་སྐུ། ། ཅིར་སྣང་ཆོས་སྐུར་ལོངས་སྤྱོད་པས། ། འབྲས་བུ་སྐུ་གསུམ་དེ་རུ་རྫོགས། ། རང་རིག་བར་སྣང་ལྟ་བུ་ལ། ། ཕྱོགས་རིས་མེད་པས་ལྟ་བ་རྫོགས། ། དམིགས་ཞེན་མེད་པས་སྒོམ་པ་རྫོགས། ། བླང་དོར་མེད་པས་སྤྱོད་པ་རྫོགས། ། ཉམས་པ་མེད་པས་དམ་ཚིག་རྫོགས། །
ལྷུན་གྱིས་གྲུབ་པས་འབྲས་བུ་རྫོགས། ། སེམས་ཉིད་འོད་གསལ་སྟོང་པ་ལ། ། སྔ་ཕྱི་དུས་གསུམ་ཕྱོགས་ཆ་མེད། ། ཇི་སྲིད་བདག་འཛིན་ཡོད་ཀྱི་བར། ། ལྟ་སྒོམ་སྤྱོད་འབྲས་དམ་ཚིག་ཡོད། ། ལས་དང་ལས་ཀྱི་རྣམ་སྨིན་ཡོད། ། སྡིག་སྤངས་བསོད་ནམས་བསག་པ་གཅེས། ། དཀར་པོ་ཆིག་ཐུབ་ཏུ་བསྟན་པའི་ལེའུ་སྟེ་བཅུ་གཉིས་པའོ།། །། ཞང་གི་སྤྲང་བན་བདག་ལ་ནི། ། ཉེ་གནས་ཆོས་ཀྱི་བློ་གྲོས་ཀྱིས། །
བསྐུལ་ནས་རང་གི་སེམས་ཉིད་ཀྱི། ། གནས་ལུགས་སྒྲོ་བསྐུར་ཡེ་མེད་ལ། ། གདུལ་བྱ་འགའ་ཞིག་དྲང་བའི་ཕྱིར། ། སྒྲོ་བཏགས་ནས་ནི་ཡི་གེར་བཀོད། ། རྐྱེན་ཤར་ཅིར་ཡང་སྣང་བའི་ཕྱིར། ། བརྩེ་བས་བྱིས་པས་ཉེས་པ་མེད། ། དག་པ་འདི་དང་དགེ་གཞན་རྣམས། ། མ་ལུས་གཅིག་ཏུ་གྱུར་ནས་ནི། ། ནམ་མཁའི་མཐའ་མཉམ་འགྲོ་དོན་དུ། ། གཉིས་མེད་ཆོས་སྐུ་མངོན་འགྱུར་ཤོག །
འབད་པ་མེད་པའི་འགྲོ་དོན་དུ། ། ཞེན་བྲལ་དམིགས་མེད་ཐུགས་རྗེ་ཡིས། ། གཟུགས་སྐུ་ནམ་མཁའི་མཐའ་ཁྱབ་པས། ། གང་འདུལ་དེ་ལ་དེར་སྟོན་ཤོག ། དེང་ནས་བརྩམས་ཏེ་དུས་ཀུན་ཏུ། ། དལ་འབྱོར་ཕུན་ཚོགས་ལུས་ཐོབ་ནས། ། དད་དང་ཤེས་རབ་སྙིང་རྗེ་ཡིས། ། སྟོབས་ཆེན་དགེ་སྤྱོད་འབའ་ཞིག་ཤོག ། ཀུན་ཏུ་རྡོ་རྗེ་ཐེག་མཆོག་སྣོད། ། རབ་གྱུར་བླ་མ་གདམས་ངག་དང༌། །
རྟོགས་མཆོག་ཐུགས་རྗེ་བྱིན་རླབས་ཅན། ། རྙེད་ནས་རྟག་ཏུ་མཉེས་བྱེད་ཤོག ། ཀུན་ཏུ་བླ་མའི་ཡོན་ཏན་མཐོང༌། ། སྐྱོན་རྣམས་གཅིག་ཀྱང་མ་མཐོང་བས། ། རྡོར་འཛིན་ཉིད་དུ་རྟག་མཐོང་སྟེ། ། དད་གུས་རྒྱུན་ཆད་མེད་པར་ཤོག ། ཀུན་སློང་ངན་པས་མ་སྦགས་པའི། ། དམིགས་མེད་སྙིང་རྗེ་ཆེན་པོ་ཡིས། ། བླ་མ་སངས་རྒྱས་ཐམས་ཅད་ཀྱི། ། ཡོན་ཏན་མ་ལུས་བདག་ལ་ཤོག །
རྟག་ཆད་མུ་མཐས་མ་གོས་པའི། ། ཕྱོགས་བྲལ་ལྟ་བ་རྣམ་དག་དང༌། ། ཞེན་མེད་བདེ་གསལ་མི་རྟོག་དང༌། ། རོ་སྙོམས་སྤྱོད་པས་མཆོག་ཐོབ་ཤོག ། ཀུན་ཏུ་གཡོ་སྒྱུ་ཚུལ་འཆོས་དང༌། ། ཉོན་མོངས་དྲི་མས་མ་གོས་པའི། ། དམ་ཚིག་མཁའ་འགྲོས་མ་ཁེལ་བས། ། བསྲུང་ཞིང་བསྒྲུབ་ལ་རྟག་བརྩོན་ཤོག ། རྟག་ཏུ་རི་ཁྲོད་འགྲིམ་བྱེད་ཅིང༌། ། འཇིགས་སྐྱོ་བར་ཆད་གཏན་མི་འབྱུང༌། །
ཉམས་མྱོང་རྟོགས་པ་དྲོད་རྟགས་སོགས། ། ཡོན་ཏན་རྫུ་འཕྲུལ་མཐུ་ལྡན་ཤོག ། བདག་གིས་སྤྱོད་ལམ་ཅི་བྱས་ཀུན། ། བླ་མ་ཀུན་དང་མཆེད་ཀུན་དང༌། ། སེམས་ཅན་གཞན་དག་མ་ལུས་པ། ། ཀུན་གྱི་ཡིད་དུ་འོང་བར་ཤོག ། བདག་གི་ལུས་ངག་ཡིད་གསུམ་དང༌། ། གནས་དང་གོས་དང་མིང་དང་རུས། ། མཐོང་ཐོས་དྲན་དང་རེག་སོགས་ཀྱིས། ། གཞན་དག་ཅི་འདོད་ཀུན་རྫོགས་ཤོག །
དངོས་ཀུན་ཆགས་མེད་གཏོང་བྱེད་ཅིང༌། ། རེ་འདོད་ལ་སོགས་སྐྱོན་དང་བྲལ། ། རྣམ་དག་ཁྲིམས་ལྡན་སེམས་མི་འཁྲུག ། བརྟན་སྤྲོ་མི་ཡེངས་མཁས་རྟོགས་ཤོག ། བསྐྱེད་རྫོགས་གཉིས་ལ་བརྟན་ཐོབ་ནས། ། འོད་གསལ་ཟུང་འཇུག་མཐར་ཕྱིན་ཏེ། ། བདག་གི་བྱིན་རླབས་ལྷུན་གྲུབ་ཀྱིས། ། འགྲོ་ཀུན་རེ་བ་སྐོང་བར་ཤོག ། བདག་གིས་དམིགས་མེད་སྙིང་རྗེ་ཡིས། ། མཐུ་སྟོབས་རྫུ་འཕྲུལ་དཔག་མེད་ཀྱིས། །
ལྷ་ཀླུ་གནོད་སྦྱིན་བདུད་ལ་སོགས། ། མཐུ་ཆེན་དྲེགས་པ་ཀུན་འདུལ་ཤོག ། བདག་གི་མགོ་དང་རྐང་ལག་དང༌། ། ཤ་ཁྲག་སྲོག་དབུགས་ལ་སོགས་པས། ། གཞན་ཕན་དུས་ལ་བབ་གྱུར་ན། ། སྤྲཽ་ཞིང་ལེགས་གཏོང་མི་འགྱོད་ཤོག ། ཟས་སྐོམ་བུ་ནོར་བཞོན་པ་སོགས། ། ལོངས་སྤྱོད་སྣ་ཚོགས་གང་འདོད་ལ། ། བདག་གིས་ཅི་དགོས་ཟད་མེད་ཀྱིས། ། ཕན་འདོགས་ང་རྒྱལ་མེད་པར་ཤོག །
དགྲ་དང་གདོན་གྱིས་གང་ཉེན་དང༌། ། ནད་དང་མུ་གེ་ལ་སོགས་པའི། ། སྡུག་བསྔལ་གང་གིས་ཉེས་ཀྱང་རུང༌། ། བདག་གི་མཐུ་དཔལ་གྱིས་སྐྱོབས་ཤོག ། དེང་ནས་བརྩམས་ཏེ་དུས་ཀུན་ཏུ། ། གཞན་དོན་འབའ་ཞིག་སྤྱོད་བྱེད་ཅིང༌། ། གཞན་གྱིས་མི་རིགས་གང་བྱས་ལ། ། ཡིད་འཁྲུགས་སྐྱཻ་མེད་ཕན་འདོགས་ཤོག ། རློམ་སེམས་ང་རྒྱལ་ཕྲག་དོག་དང༌། ། རང་འདོད་ཉེ་རིང་ཕྱོགས་རིས་སོགས། །
མི་དགེའི་དྲི་མས་མ་གོས་པར། ། འགྲོ་བ་ཀུན་ལ་ཕན་འདོགས་ཤོག ། གཞན་གྱིས་བསྟོད་སོགས་དགའ་བ་མེད། ། སྨད་སོགས་སྐྱོན་ལ་མི་དགའ་མེད། ། འབད་མེད་བཏང་སྙོམས་སྙིང་རྗེ་ཡིས། ། ཆགས་སྡང་དྲི་མས་མ་གོས་ཤོག ། སྤྱན་རས་གཟིགས་ཀྱི་ཐུགས་རྗེ་དང༌།། འཇམ་པའི་དབྱངས་ཀྱི་ཤེས་རབ་དང༌། ། ཕྱག་ན་རྡོ་རྗེའི་མཐུ་སྟོབས་རྣམས། ། མ་ལུས་བདག་ལ་རྫོགས་པར་ཤོག །
ཀླུ་སྒྲུབ་སྙིང་པོའི་མཁྱེན་པ་དང༌། ། ས་ར་ཧ་ཡི་རྟོགས་པ་དང༌། ། བིར་ཝ་པ་ཡི་ནུས་མཐུ་རྣམས། ། མ་ལུས་བདག་གིས་ཐོབ་པར་ཤོག ། སྔགས་རྒྱུད་མ་ལུས་སྦྱོར་བ་ཤེས། ། ལས་ཚོགས་མཐའ་དག་ཚེགས་མེད་འགྲུབ། ། མན་ངག་དཔག་མེད་མངའ་བདག་བྱེད། ། མཁའ་འགྲོ་མ་ལུས་མཉེས་བྱེད་ཤོག ། ཆོས་ཀུན་གང་ནས་ཀྱང་མི་འོངས། ། གང་དུ་ཡང་ནི་མི་འགྲོ་ལ། །
གར་ཡང་མི་གནས་མཉམ་པའི་དོན། ། ངེས་རྟོགས་རབ་བརྟན་གཞན་ཕན་ཤོག ། ཞེ་འདོད་སྐྱོན་བྲལ་གཞན་དོན་དུ། ། བཟོ་དང་བསྟན་བཅོས་ཐམས་ཅད་དང༌། ། སྙན་དངགས་ལ་སོགས་ཕྱོགས་མེད་མཁས། ། རྒོལ་བ་ཀུན་གྱིས་མི་ཐུབ་ཤོག ། རིགས་དང་ཡོན་ཏན་ལོངས་སྤྱོད་དང༌། ། མ་ནོར་ཚིག་དོན་ཤེས་རབ་དང༌། ། མཐུ་རྩལ་སྤོབས་པ་ལ་སོགས་པས། ། མཐུན་རྐྱེན་ཚོགས་ཀྱིས་མི་འཕོངས་ཤོག །
སྨོན་ལམ་གྱི་ལེའུ་སྟེ་བཅུ་གསུམ་པའོ།། །། དེང་སང་དུས་ངན་ཆོས་པ་རྣམས། ། ཐོས་པས་རང་རྒྱུད་ཐུལ་བ་ཉུང༌། ། ཚིག་ཚོགས་མཁས་ཀྱང་དོན་མ་རྟོགས། ། ཕྱིར་ལ་ང་རྒྱལ་རྩོད་པ་འཕེལ། ། སྒྲུབ་བརྒྱུད་བླ་མ་རྗེ་བཙུན་རྣམས། ། དོན་གྱི་རྗེས་སུ་འབྲངས་ཏེ་བསྒྲུབས། ། ང་རྒྱལ་ལ་སོགས་གཏན་སྤངས་ནས། ། དོན་རྟོགས་ལུང་རིགས་དགོས་པ་རྫོགས། ། ཏཻ་ལོ་པས་ནི་ནཱ་རོ་ལ། །
ཚིག་གཅིག་ཙམ་ཡང་མ་གསུངས་ཏེ། ། ལུང་རིགས་མན་ངག་དང་བཅས་ཀུན། ། མ་ལུས་ནཱ་རོའི་ཐུགས་ལ་རྫོགས། ། དེ་ཕྱིར་ཁོ་བོའི་ལབ་ལོབ་འདི། ཁེངས་སྐྱུང་ལ་སོགས་ཁ་སྤྱང་དང༌། ། འགལ་འབྲེལ་རྩིས་དང་ཟློས་པའི་སྐྱོན། ། མ་བརྟགས་མུ་ཅོར་སྨྲས་པ་ཡིན། ། རང་གི་གདུལ་བྱར་གང་བབ་ལ། ། འདིས་མི་ཕན་པའི་སྲིད་པའི་མཐའ། ། མི་ཁེགས་སྙམ་ནས་བྲིས་པ་ཡིན། །
ལུང་རིགས་གདམས་དང་མི་མཐུན་པ། ། ཚིག་གཅིག་བྱུང་ན་མགོ་བོ་ཁོས། ། སྤྲང་བན་ཞང་གིས་རྟོགས་ཚོད་འདི། ། སྤར་བུ་ཐུལ་གྱི་བྲག་སྔོན་དུ། ། ཉེ་གནས་བར་པས་བསྐུལ་ནས་བྲིས། ། ཕྱི་མིར་བསྟན་ན་སྡིག་པ་གསོག ། བཀའ་དང་བསྟན་བཅོས་རྣམས་དང་ནི། ། བླ་མ་རྣམས་ཀྱི་དགོངས་པ་དང༌། ། རང་གིས་རྟོགས་ཚོད་གླེང་བ་ཡིན། ། ཨེ་མ་ཧོ།
ལྷུན་གྲུབ་མན་ངག་ཟབ་མོ་རྣམས། ། ཐུགས་ལ་རྫོགས་ནས་ཚིག་ཏུ་བཀོད། ། སྣོད་ལྡན་སློབ་མ་རྣམས་ལ་གནང༌། ། བླ་མ་རིན་ཆེན་ཞང་ལ་འདུད། ། བསོད་ནམས་གྲུབ་པའི་འཛམ་གླིང་ན། ། དད་པ་གསེར་གྱི་ས་གཞི་ལ། ། ཚུལ་ཁྲིམས་མཛེས་པའི་མྱུ་གུ་སྐྱེས། ། བྱང་སེམས་སྙིང་རྗེའི་སྡོང་པོ་འདྲིལ། ། རིག་འཛིན་སྔགས་ཀྱི་མེ་ཏོག་ཤར། ། རིག་པ་རང་གསལ་གྱི་འབྲས་བུ་སྨིན། །
འོད་གསལ་གཅེར་མཐོང་གི་ལོངས་སྤྱོད་མཛད། ། སྐྱེ་མེད་མཁའ་ལ་མངའ་བརྙེས་པའི། ། ཞང་རིན་པོ་ཆེ་ལ་གུས་ཕྱག་འཚལ། ། ཕྱག་ཆེན་ལམ་གྱི་མན་ངག་མཐར་ཐུག་ཅེས་བྱ་བ། འགྲོ་བ་མཐའ་ཡས་པ་ལ་ཕན་པ་རྒྱ་ཆེན་པོ་འགྲུབ་པར་གྱུར་ཅིག། །། ༄༅། །བརྩོ༷ན་འགྲུས༷་དྲག་པོའི་སྲིད་ལས་ངེས་འབྱུང་བ། ། གྲགས་པའི་བ་དན་ཕྱོགས་བཅུ་དོག་པོར་བཞེངས། ། གསུ༷ང་གི་མཛོད་རྡོལ་ཐར་ལམ་མན་ངག་འདི༷། ལ་དྭགས་བན་རྒན་པདྨ་ཆོས་རྒྱལ་གྱིས། ། འཛད་མེད་ཆོས་སྦྱིན་འདབ་སྟོང་རབ་བཞད་པ། །
དགེ་བས་རྒྱལ་བསྟན་སྙིང་པོ་དར་བ་དང༌། ། བསྟན་འཛིན་ཞབས་བརྟན་མ་གྱུར་འགྲོ་བ་རྣམས། ། གཞི་དབྱིངས་གདོད་མའི་ས་ལ་དབུགས་དབྱུང་ཤོག ། དགེའོ། ། དགེའོ། ། དགེའོ། ། པར་འདི་རྒྱལ་གྱི་ཤྲཱི་ནེའུ་སྟེང་དུ་བཞུགས་སོ།། །། མཁྱེན་བརྩེའི་འོད་སྣང་ལས། ཞང་བརྩོན་འགྲུས་གྲགས་ཀྱི་གསུང༌། ཕྱག་རྒྱ་ཆེན་པོ་ལམ་ཟབ་མཐར་ཐུག
PAGE 84- - - PAGE 83 -- PAGE 52 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
