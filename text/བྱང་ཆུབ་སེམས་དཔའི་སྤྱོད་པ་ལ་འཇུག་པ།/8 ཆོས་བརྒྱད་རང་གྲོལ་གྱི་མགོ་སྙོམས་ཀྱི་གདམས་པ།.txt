བྱང་ཆུབ་སེམས་དཔའི་སྤྱོད་པ་ལ་འཇུག་པ།
པོད ༨
ཆོས་བརྒྱད་རང་གྲོལ་གྱི་མགོ་སྙོམས་ཀྱི་གདམས་པ།
༄༅། །ཆོས་བརྒྱད་རང་གྲོལ་གྱི་མགོ་སྙོམས་ཀྱི་ གདམས་པ་བཞུགས་སོ། ། གང་གི་གསུང་ངག་ཉི་མའི་འོད་ཟེར་གྱིས། ། མ་རྟོགས་ལོག་རྟོག་ཕྱོགས་རྟོགས་མུན་བསལ་ནས། ། གོལ་འཕྱུག་མེད་པ་ཀུན་མཁྱེན་ལམ་སྟོན་པའི། ། བླ་མ་དམ་པའི་ཞབས་ལ་སྤྱི་བོས་འདུད། ། རྙེད་དང་མི་རྙེད་གྲགས་དང་མ་གྲགས་དང༌། ། བདེ་དང་སྡུག་བསྔལ་བསྟོད་དང་སྨད་པ་རྣམས། ། འཇིག་རྟེན་ཆོས་བརྒྱད་ཞེས་གསུངས་དེ་དག་རྣམས། ། མགོ་སྙོམས་བྱ་བ་འདི་ནི་ཐུབ་པས་གསུངས། ། བརྒྱད་པོ་རེ་རེའང་གཉེན་པོ་གསུམ་གསུམ་གྱིས། །
གྲོགས་སུ་འཁྱེར་དང་སྤང་བྱ་བཟློག་སྒོམ་སྟེ། ། ཀུན་གྱི་རྗེས་ལ་སྟོང་ཉིད་རྒྱས་བཏབ་པས། ། ཀུན་མཁྱེན་ཐར་པའི་ལམ་དུ་འདི་འགྱུར་རོ། ། དེ་ལ་འཇིག་རྟེན་ཆོས་བརྒྱད་ཀྱི་དང་པོ་རྙེད་པ་ལ་རོ་སྙོམས་པ་ལ་གསུམ། ཞེན་པ་མེད་པར་བྱང་ཆུབ་ཀྱི་གྲོགས་སུ་འཁྱེར། སྤང་བྱར་བྱས་ཏེ་ཞེན་པའི་འཁྲི་བ་བཅད། བཟློག་སྒོམ་དུ་བྱས་ཏེ་རྐྱེན་རང་ཐོག་ཏུ་རོ་སྙོམས་པའོ། ། དང་པོ་གཞན་གྱིས་རྙེད་བཀུར་དང༌། འབུལ་འདེགས་ལ་སོགས་བྱུང་བའམ། མ་བྱུང་ཡང་གཞན་གྱིས་སྟེར་བར་བསྒོམས་ལ།
མི་སྟེར་བཞིན་དུ་སློང་དུ་འགྲོ་བ་ལ། འབད་པ་མ་བྱས་པར་སྟེར་བ་འབྱུང་བ་འདི། རང་གིས་ཆོས་བཞིན་བྱས་པའི་བཀའ་དྲིན། ཚེ་སྔོན་སྦྱིན་པ་བཏང་བའི་འབྲས་བུ། བླ་མ་དཀོན་མཆོག་གི་ཐུགས་རྗེ་ཡིན། ཐུགས་རྗེ་ཡིན། དགེ་སྦྱོར་བྱེད་པའི་ཆོས་རྒྱགས། བླ་མ་དཀོན་མཆོག་མཆོད་པའི་མཆོད་རྫས། དབུལ་ཕོངས་མགུ་བར་བྱེད་པའི་སྦྱིན་པ། ཡོན་བདག་བསོད་ནམས་འཕེལ་བའི་བྱ་ཐབས་དགོས་སྙམ་པ་སེམས་ལ་དུང་དུང་པར་བྱས་ལ།
བཟའ་བཏུང་གི་ཕུད་འདི་བླ་མ་དཀོན་མཆོག་ལ་ཡོན་བདག་ཚོགས་རྫོགས་པའི་བློ་ཡིས་དབུལ། གསང་སྔགས་པ་ཡིན་ན། ཕུང་ཁམས་སྐྱེ་མཆེད་ལྷར་གསལ་བ་ལ། ཟས་ཀྱི་རྣལ་འབྱོར་གྱིས་ཚོགས་ཀྱི་འཁོར་ལོར་མ་ཡེངས་པར་བཟའ། གསང་སྔགས་པ་མ་ཡིན་ན། ལུས་ཀྱི་སྲིན་བུ་གསོ་བའི་བློས་བཟའ། རྗེས་ལྷག་མ་སྤྲང་པོ་དང༌། བྱ་ཁྱི་ལ་སོགས་པ་ལ་སྦྱིན་པ་དང༌། མདོ་བཏོན་པས་ཡོན་བདག་གི་ཚོགས་བསག ། ཀང་ཀ་ནིའམ་དུརྒ་ནི་ཚར་ལྔ་ཡན་ཆད་ཀྱིས་སྡིག་པ་སྦྱངས།
དགེ་བ་མི་ཉམས་པར་སྤེལ་བའི་ཕྱིར་བསྔོ་བ་སྨོན་ལམ་གྱིས་རྒྱས་གདབ་བོ། ། དངོས་པོའི་འབུལ་བ་བྱུང་བ་ན། གོང་བཞིན་ཡིད་ལ་བསམ་ཞིང༌། ང་ལ་དཀོན་མཆོག་མཆོད་པའི་རྫས། སྤྲང་སློང་ལ་སོགས་པ་འཁོར་རམ་གྲོགས་མཆེད་དབུལ་པོ་ལ་སྦྱིན་རྒྱུ། རང་སྒྲུབ་པ་བྱེད་པའི་རྒྱགས་བྱས་ནས། འཕྲལ་ང་ལ་ཕན། ཕུགས་སྦྱིན་བདག་ལ་ཕན་པར་བྱ་དགོས། ང་ལ་ཐོས་བསམ་སྒོམ་གསུམ་གྱི་ཡོན་ཏན་མེད་པས། སྦྱིན་བདག་གི་ཚོགས་རྒྱ་ཆེན་པོ་རྫོགས་པའི་ནུས་པ་མེད་ཀྱང༌།
སྦྱིན་བདག་གིས་བདག་ལ་དད་མོས་ཀྱིས་ཕུལ་བས་ཚོགས་རྫོགས་ཀྱང་ངས་དགེ་སྦྱོར་གྱི་རྒྱགས་མ་བྱས་པར་དོན་མེད་ལ་ལོངས་སྤྱད་ན། ལན་ཆགས་སུ་འགྲོ་བས། མཐུན་རྐྱེན་བྱུང་བ་འདི་ཐར་པའི་གྲོགས་སུ་འགྲོ་བར་བྱ་དགོས་སྙམ་དུ་ཞེ་ཐག་པ་ནས་བསམ་ཞིང༌། ང་ལ་ཟས་ནོར་སྟེར་བ་བྱུང་བ་འདི། ངའི་རང་སྒོ་ལས་བྱུང་བ་མ་ཡིན། བླ་མ་དཀོན་མཆོག་གི་བཀའ་དྲིན་ཡིན་སྙམས་པས། སུམ་ཆས་དཀོན་མཆོག་མཆོད། ཚེ་སྔ་མར་སྦྱིན་པ་བཏང་བས་ད་ལྟ་སྟེར་བ་བྱུང་བ་ཡིན། ད་ཡང་སྦྱིན་དགོས་སྙམ་པས། སུམ་ཆ་དབུལ་ཕོངས་ལ་སྦྱིན།
སུམ་ཆ་སྦྱིན་བདག་གི་བསམ་པ་རྫོགས་པའི་ཕྱིར་རང་གིས་ལོངས་སྤྱད་པའམ། དོན་གང་ཆེ་བ་བྱས་པས་ལན་ཆགས་མི་འོངས་པར་བྱ་ཞིང་བསྔོ་བ་སྨོན་ལམ་རྣམ་དག་གིས་རྒྱས་གདབ་ བོ། ། ཡང་ན་རང་གིས་བྱང་ཆུབ་སྒྲུབ་པའི་གྲོགས་སུ་འགྱུར་ན་རང་སྤྱད། གཞན་བྱང་ཆུབ་སྒྲུབ་པའི་གྲོགས་འགྱུར་བར་འདུག་ན་དེ་ལ་བྱིན་ཏེ། དོན་གང་ཆེ་བ་བྱས་ལ། རང་གི་གསོག་འཇོག་ཏུ་མི་འགྱུར་བ་བྱ་སྟེ། ལོངས་སྤྱོད་པའི་ཚེ། སྦྱིན་བདག་ཚོགས་རྫོགས་པའི་ཕྱིར་རང་ལོངས་སྤྱོད། སྡིག་པ་སྦྱང་བའི་ཕྱིར་གཟུགས་སྔགས་བགྲང༌། བསྔོ་བ་བྱས་ནས་ཕྱག་ཆེན་ལ་བཞག་པས་བྱང་ཆུབ་ཀྱི་གྲོགས་སུ་འཁྱེར་རོ། །
གཉིས་པ་སྤང་བྱར་བྱས་ཏེ་འཁྲི་བ་བཅད་པ་ནི། ཟས་ནོར་སྟེར་བ་བྱུང་ན། གོང་བཞིན་དུ་དོན་གང་ཆེ་བར་གཏོང་མི་ནུས་པར། གསོག་འཇོག་གི་བློ་སྐྱེ་བ་ན། ང་ལ་སྟེར་བ་བྱུང་བ་འདིས། འཕྲལ་ལྟོ་གོས་སྐྱིད་ལ་ནོར་བསག་རྒྱུ་ཡོང་སྲིད་དོ། ། ཁོ་པས་སྟེར་བ་འདི་ཚེ་སྔ་མའི་སྦྱིན་ཤུགས་ལས་བྱུང་བ་ཡིན་པས། སྔར་བསགས་ཀྱི་བསོད་ནམས་འཛད་པར་འདུག་པས་དགོས་པ་མེད། ཁོ་པས་སྦྱིན་པའི་དད་རྫས་ལྕགས་གོང་ལྟ་བུ་འདི་འཇུ་བའི་དགེ་སྦྱོར་རྡོ་སོལ་གྱི་མེ་ལྟ་བུ་ཚ་ལ་ངར་བ་མ་ནུས་ན། སྦྱིན་བདག་གི་ལན་ཆགས་གསོག་པར་འདུག་པས་ཚེ་འདིར་ཤེས་རྒྱུད་དྲེད།
དད་པ་ཡལ། དགེ་སྦྱོར་བྱེད་མི་ནུས་པ་ལ་འགྲོ ། དགོས་པ་མེད། ཟས་ནོར་ཆེ་བ་ཙམ་གྱི་ཞེན་པ་མེད་པར་དགེ་ཕྱོགས་སུ་གཏོང་མི་ནུས་པར། སེར་སྣ་དང་འདོད་པ་འཕེལ་ནས་ཡི་དྭགས་སུ་སྐྱེ་བའི་ལས་གསོག་པར་འདུག ། དགེ་ཕྱོགས་སུ་གཏོང་མི་ནུས་པའི་ཟས་ནོར་ཆེ་བས་འཚོ་སྐྱོང་གི་དུ་ཁ་སུ་བས་ཆེ། བློ་འདོད་པས་ཁྱེར་བ་ན། ནོར་སྒྲུབ་པའི་ཕྱིར་ལུས་སེམས་ལ་དལ་དུས་མེད་པར་འཕྲལ་དུ་དུ་ཁ་ཆེ་ལ་ཕུགས་དགེ་སྦྱོར་འཆག་པས། ཟས་ནོར་གྱིས་ཅི་བྱེད་དགོས་པ་མེད་དགོས་པ་མེད། ཟས་ཁམ་གཅིག་གམ།
དངོས་པོ་ཁབ་གཅིག་སྟེར་བ་མ་བྱུང་ཡང་ལེགས་པ་ཡིན། ཚེ་སྔ་མའི་སྦྱིན་ཤུགས་མི་འཛད། སྦྱིན་བདག་གི་ལན་ཆགས་མི་བསགས། ཤེས་རྒྱུད་མི་དྲེད། དད་པ་མི་ཡལ། དགེ་སྦྱོར་འཕེལ་བས། དངོས་པོ་འདི་སུ་འདོད་པ་ཁྱེར། ཅི་དགའ་བ་གྱིས་སྙམ་དུ་ཞེ་ཐག་པ་ནས་བསམ་ཞིང༌། ངག་ཏུ་དགོས་པ་མེད། དགོས་པ་མེད།
དགོས་པ་མེད གང་ཡོང་བ་ཤོག ། གང་ལྟར་འགྲོ་བ་རྒྱུག ། ཅེས་བརྒྱ་རྩ་རེ་ཙམ་བགྲངས་ལ། ཞེན་པའི་འཁྲི་བ་བཅད་ལ་དངོས་པོ་གང་འདོད་ཆེ་བའི་ཕྱོགས་སུ་བཏང་བར་བྱའོ། ། ནོར་ལ་འདོད་འདུན་གྱི་བློ་ནམ་བྱུང་བྱུང་ལ་གོང་བཞིན་བྱ་བ་གལ་ཆེའོ། ། གསུམ་པ་བཟློག་སྒོམ་དུ་བྱས་ཏེ་རང་ཐོག་ཏུ་རོ་སྙོམས་པ་ནི། ཟས་ནོར་ལ་སོགས་སྟེར་བ་བྱུང་བ་ལ་དགའ་སྤྲོ་སྐྱེ་ཞིང༌། དོན་གང་ཆེ་བ་ལ་གཏོང་བའི་བློ་མི་འདུག་ན། གོང་བཞིན་ཡིད་ལ་བསམ། ངག་ཏུ་བཏོན་ལ་ཟས་ནོར་དེ་ལ་ཞེན་པའི་གཉེན་པོར།
ཟས་ནོར་དེ་སུ་འདོད་པ་ལ་བྱིན། དཀོན་མཆོག་མཆོད་པ་དང༌། སྒྲུབ་པ་བྱེད་པའི་མཐུན་རྐྱེན་མ་གཏོགས་པའི་ཟས་ནོར་གང་ཡོད་སུ་འདོད་པ་ལ་བྱིན་ལ། ནོར་དད་ཅན་ཁྱོད་དེ་ཁྱེར། ཅེས་པ་བརྒྱ་རྩ་རེ་བགྲངས་ལ། ནོར་གྱི་ཞེན་པ་ཕྱིས་བཏང་ལ། ཕྱག་རྒྱ་ཆེན་པོའི་ངང་དུ་བཞག་ལ། བསྔོ་བ་སྨོན་ལམ་གྱིས་རྒྱས་བཏབ་པར་བྱའོ། ། གཉིས་པ་མ་རྙེད་པ་ལ་རོ་སྙོམས་པ་ལ་གཉིས། བསྒྲུབ་བྱར་བྱས་ཏེ་བྱང་ཆུབ་ཀྱི་གྲོགས་སུ་འཁྱེར་བ་དང༌།
བཟློག་སྒོམ་བྱས་ཏེ་རང་ཐོག་ཏུ་རོ་སྙོམས་ པའོ། ། དང་པོ་ནི། ཟས་ནོར་ལ་སོགས་དད་མོས་ཀྱིས་སྟེར་བ་ཡང་མ་བྱུང༌། སྤྲང་དུ་ཕྱིན་ཡང་སྙིང་རྗེ་བས་སྟེར་བ་ཡང་མ་བྱུང༌། རང་གི་ཐབས་སྣ་ཚོགས་ཀྱིས་བསྒྲུབས་ཀྱང་ཟས་ནོར་མ་རྙེད་པ་ན། དེ་ལ་ཡིད་མི་དགའ་བ་མེད་པར། ཟས་ནོར་ལ་རྙེད་རྒྱུ་མི་འོངས་པ་འདི་ཁ་ཆོས་བྱེད་པ་ལ་གོ་བཅད། ང་སྙིང་ནས་ཆོས་བྱེད་པ་ཡིན་ནམ་མིན། སྙིང་ནས་ཆོས་བཞིན་བྱེད་པ་ཡིན་ན། ནོར་མེད་པས་གོ་བཅད།
ནོར་ཆེ་ན། ཆོས་ཕྱིར་དུ་དཀའ་སྤྱད་སྡུག་དགུར་མི་ནུས། དེ་མ་ནུས་ན་སྡིག་པ་མི་འདག ། སྡིག་སྒྲིབ་མ་དག་ན་ཉམས་རྟོགས་མི་སྐྱེ་བ་ལ་ཟས་ནོར་མེད་ཙ་ན་སྡུག་དགུར་མི་ནུས་པའི་དབང་མི་འོངས། སྡུག་དགུར་བྱས་པས་སྡིག་པ་འདག སྡིག་པ་དག་ཙ་ན་ཉམས་རྟོགས་སྐྱེ་བས་ཟས་ནོར་མེད་པས་གོ་བཅད། ནོར་མེད་ན་དམན་ཆ་ཤུགས་ལ་ཟིན་པས་སུ་དང་ཡང་ཆགས་སྡང་མི་འོངས་ཏེ་ནོར་མེད་པས་གོ་བཅད། སྟེར་མཁན་མེད་ན་ལན་ཆགས་མི་འགོ ། ཚེ་ཕྱི་མ་རྣམ་སྨིན་ཆུང་བས་སྟེར་མཁན་མེད་པ་གོ་བཅད། ཟས་ནོར་རྙེད་པ་ཆེ་ན།
གཡེང་རྐྱེན་ཆེ་བ་ཙམ་གྱིས་དེའི་ཁོལ་པོར་ཤོར་ནས་དགེ་སྦྱོར་གཡེང་བ་ལ། ནོར་དང་རྙེད་པ་ཆུང་ཙ་ན་དགེ་སྦྱོར་མི་གཡེང་བས། རྙེད་པ་ཆུང་བས་གོ་བཅད། ནོར་དང་རྙེད་པ་ཆེ་ན། ཡོད་ཀྱིན་ཡོད་དགོས་སུ་འགྲོ་བས། འདོད་པ་འཕེལ་ནས་རྙེད་པ་འཚོལ་བའི་ཕྱིར་དུ། འཐབ་རྩོད་ལ་སོགས་པ་བྱས་ནས། སྲོག་འཆོར་རམ། སྡོམ་པ་སྐྱེལ་ལམ་ཆ་མི་འདུག་པ་ལ། བཙལ་ཡང་མི་རྙེད་ཙ་ན་རྙེད་པ་སྒྲུབ་པའི་བློ་མི་འབྱུང་བས།
རྙེད་པ་འཚོལ་བའི་ཕྱིར་འཐབ་རྩོད་ལ་སོགས་པས་སྲོག་དང་སྡོམ་པ་ལ་ཉེན་མེད། ཚུལ་ཁྲིམས་མཐར་ཐོན་པས་རྙེད་པ་ཆུང་བས་གོ་བཅད། རྙེད་པ་སྟེར་བ་བྱུང་ན། སྟེར་མཁན་གྱི་ཁ་ལན་དང༌། ངོ་སྲུང་དང་སེམས་འཛིན་དང་ནོར་འཚོ་སྐྱོང་གི་དབང་མི་ལག་ཏུ་ཤོར་ནས། དགེ་སྦྱོར་རྩེ་གཅིག་ཏུ་བྱེད་པ་དང༌། རང་གང་བདེར་བྱ་རྒྱུ་མི་འོངས་ལ། རྙེད་པ་སྟེར་བ་མེད་ཅིང་ནོར་མེད་པས། མིའི་ངོ་སྲུང་དང་སེམས་འཛིན་མི་དགོས་པར། རང་དབང་རང་གིས་ཐོབ་པས་དགེ་སྦྱོར་གང་ནུས་བྱས་པས་ཆོག་པས་ན།
རྙེད་པ་སྟེར་མཁན་དང་ནོར་མེད་པས་གོ་བཅད། ནོར་མེད་པ་དང་སྟེར་མཁན་མེད་པ་འདི་ཚེ་སྔ་མ་ལ་སེར་སྣ་བྱས་ནས་གཞན་ལ་མ་བྱིན་པའི་རྣམ་སྨིན་དང༌། གཞན་གྱི་ནོར་ལ་རྐུ་འཕྲོག་བྱས་པའི་རྣམ་སྨིན་ཡིན་ཅིང་ལས་མྱོང་བས་འཛད་པས་ན། དབུལ་ཞིང་སྟེར་མཁན་མེད་པ་འདིས། སྔོན་སེར་སྣ་བྱས་པ་དང༌། རྐུ་འཕྲོག་བྱས་པའི་སྡིག་སྒྲིབ་འདག་པ་གོ་རེ་བཅད། སྙམ་དུ་ནོར་མེད་པ་དང་སྟེར་བ་མ་བྱུང་བ་ལ་དགའ་སྤྲོ་དུང་དུང་པ་སྒོམ་གྱིས་རོ་སྙོམ་མོ། ། སེམས་ཕྱག་རྒྱ་ཆེན་པོ་ལ་བཞག་གོ ། གཉིས་པ་བཟློག་སྒོམ་གྱིས་རོ་སྙོམ་པ་ནི། ཟས་ནོར་དབུལ་ཞིང་སྟེར་བ་མི་ཡོང་བ་འདི།
ཚེ་སྔོན་རྐུ་འཕྲོག་བྱས་པ་དང༌། སྦྱིན་པ་མ་བཏང་བས། ནོར་རྫས་བསགས་པས་གསོག་པ་མི་འདུག་སྟེ། ནོར་ལ་ཞེན་ལོག་དང༌། དགོས་མེད་སྐྱེས་ནས་མ་བསགས་པ་མིན། ནོར་བསགས་ཀྱང་མ་གསོག་པ་ཡིན་པས། ནོར་མེད་པ་མཉམ་པོ་ལ། ད་ནི་ནོར་གསོག་རི། བདག་ཏུ་བཟུང་བ་ཁབ་གཅིག་ཙམ་ཡང་མི་འཛིན། དམ་དུམ་འདུག་པ་འདི་སུ་འདོད་པ་ཁྱེར།
ཅི་དགའ་བ་ཁྱེར། དགོས་པ་མེད། དགོས་པ་མེད། གང་འོང་བ་ཤོག ། ཇི་ལྟར་འགྲོ་བ་རྒྱུག ། ལྟོགས་ན་ལྟོགས་སུ་ཆུག ། འཁྱགས་ན་འཁྱགས་སུ་ཆུག ། འདི་བས་ཀྱང་དབུལ་བ་ཐོང༌། བཟར་མེད་སྒོར་མེད་ཐོང༌། ཅི་མེད་ཅང་མེད་ཐོང༌།
ཁམས་གཅིག་ཧུབ་གཅིག་སྟེར་བ་མེད་པ་ཐོང༌། ལྟོགས་གྲིར་འཆི་བ་ཐོང༌། འཁྱགས་གྲིར་འཆི་བ་ཐོང༌། ལྟོ་མེད་ན་དཀའ་ཐུབ་ནུས། གོས་མེད་ན་གཏུམ་མོ་བསྒོམས་ནུས་པས་འདི་བས་དབུལ་བ་བྱུང་ན་གོ་བཅད། སྙམ་དུ་ཡིད་ལ་བསམ་ཞིང་ངག་ཏུ་སྟོན། དེ་ལྟར་ཡང་ནས་ཡང་དུ་བསམས་པས་རོ་སྙོམས། འཕྲལ་མེད་ཁ་མེད་མིན་པ། སྣ་ཚེ་གང་རིང་བ་ཐམས་ཅད་སྦྱིན་པར་བཏང་ངོ༌། ། གསུམ་པ་གྲགས་པ་རོ་སྙོམས་པ་ལ་གསུམ།
བསྒྲུབ་བྱར་བྱས་ཏེ་བྱང་ཆུབ་ཀྱི་ལམ་དུ་འཁྱེར་བ་དང༌། སྤང་བྱར་བྱས་ཏེ་ཞེན་པའི་འཁྲི་བ་བཅད་པ་དང༌། བཟློག་སྒོམ་དུ་བྱས་ཏེ་རང་ཐོག་ཏུ་རོ་སྙོམས་པའོ། ། དང་པོ་ནི། མཁས་བཙུན་བཟང་པོ་ལ་སོགས་པའི་སྙན་པའི་གྲགས་པ་དག་ཅུང་ཟད་བྱུང་བའི་ཚེའམ། གཞན་གྱི་སྙན་གྲགས་འདུག་ཟེར་བ་བསྒོམས་ལ་དེ་ལ་རང་གི་ཆོས་བཞིན་ཅུང་ཟད་བྱས་པའི་བཀའ་དྲིན། ཚེ་སྔོན་བླ་མ་དང་གྲོགས་མཆེད་ལ་སོགས་པ་སྐྱེས་བུ་དམ་པའི་ཡོན་ཏན་གྱི་སྙན་པ་བསྒྲགས་པའི་འབྲས་བུ། བླ་མ་དཀོན་མཆོག་གི་ཐུགས་རྗེ་ཡིན་པས་ང་རེ་དགའ། གཞན་གྱིས་སྙན་པའི་གྲགས་པ་བརྗོད་པ་འདི། ཁོང་གིས་སྙན་བརྗོད་ཟེར་ཚད་ང་ལ་མེད་ཀྱང༌།
ཡོན་ཏན་ཅུང་ཞིག་ཡོད་པ་ཡིན་པས་གོ་རེ་བཅད། ད་ཁོ་པས་སྙན་པ་བརྗོད་པ་བཞིན་དུ་རང་ལ། སྔར་མེད་ཀྱང་ཡོད་པ་གཅིག་བྱ་དགོས། མཁས་པའི་སྙན་པ་བརྗོད་པ་བཞིན་དུ། ང་ཡང་ཆོས་ལ་མཁས་པ་ཞིག་བྱ་དགོས། དགེ་བའི་བཤེས་གཉེན་མཁས་པ་རྣམས་ལ་གཏུགས་ལ། སྡེ་སྣོད་གསུམ་རྒྱུད་སྡེ་བཞིའི་དོན་ཕྱིན་ཅི་མ་ལོག་པར་གོ་བའི་མཁས་པ་དང༌། ཕྱག་ལེན་རྡོ་རུས་ཐུག་པར་བསླབས་པས་ཉམས་ལེན་གོལ་འཕྱུག་མེད་པའི་མཁས་པ་དང༌། དོན་སྤྱི་གོ་ཡུལ་དུ་མ་ལུས་པར་རང་མཚན་མངོན་དུ་གྱུར་པས། ཉམས་རྟོགས་མཐར་ཕྱིན་པའི་མཁས་པ་དང༌།
མཁས་པ་གསུམ་དང་ལྡན་པ་ཞིག་བྱ་དགོས་སྙམས་པས་འདུན་པ་སྐྱེད། ལག་ལེན་ལ་འབད་དོ། ། བཙུན་པའི་སྙན་པ་བརྗོད་པ་བཞིན་དུ། ཆོས་སྒོར་ཞུགས་པ་ལ་བཙུན་པ་ཞིག་བྱ་དགོས། སྡོམ་པ་གསུམ་གའི་སྤང་བྱ་མི་དགེ་བ་བཅུ་ཆེ་འབྲིང་ཆུང་གསུམ་གྱི་ཉེས་པས་མ་གོས་པའི་བཙུན་པ་དང༌། སོ་སོ་ཐར་པའི་ཁྲིམས་ཉིས་བརྒྱ་ལྔ་བཅུ་རྩ་གསུམ་དང༌། བྱང་ཆུབ་སེམས་དཔའི་སྡོམ་པ་ཉི་ཤུ་པ་དང༌། གསང་སྔགས་ཀྱི་རྩ་ལྟུང་བཅུ་བཞི་ཡན་ལག་བརྒྱད་དང་བཅས་པ། མཁན་སློབ་དང་བླ་མའི་དྲུང་དུ་ཁས་བླངས་ཤིང་དམ་བཅས་པ་རྣམས་ཀྱི་ཉེས་ལྟུང་གིས་མ་གོས་པའི་བཙུན་པ་དང༌། ལུས་ངག་ཚུལ་འཆོས་པ་བཟང་འདོད་ཀྱི་སྤྱོད་པ་ཟོག་ཏུ་མ་སོང་བ་དང༌།
ལུས་ངག་གང་ཐོད་ཐོད་བྱེད་པ། བག་མེད་པའི་སྤྱོད་པ་བསྟན་པའི་ཞབས་འདྲེན་དུ་མ་སོང་བ་དང༌། སེམས་ཆགས་སྡང་ཆེ་བ་མ་རུངས་པའི་བསམ་སྦྱོར་དང་བྲལ་བའི་བཙུན་པོ་དང༌། བཙུན་པ་གསུམ་ལྡན་ཞིག་བྱ་དགོས་སྙམ་པའི་འདུན་པ་དང་ལག་ལེན་ལ་འབད་དོ། ། བཟང་པོའི་སྙན་པ་དང་གྲགས་པ་བཞིན་དུ། ཆོས་སྒོར་ཞུགས་པ་ལ་བཟང་བ་ཞིག་བྱ་དགོས། དངོས་པོ་གང་ཡོད་ལ་ཕོངས་པ་མེད་པར་དབུལ་ཕོངས་ལ་གཏོང་བས་རང་འདོད་ཀྱི་འཁྲིས་མེད་པའི་བཟང་པོ་དང༌། གནོད་སྐྱེལ་ལ་ཞེ་བཞག་གི་ངན་ལན་མི་བྱེད་པར་བཟོད་པས་རྐྱེན་ཐུབ་པའི་བཟང་པོ་དང༌། གཞན་ལ་གང་ཕན་གྱི་བསམས་པས། ལུས་སྲོག་ལ་ཕངས་པ་མེད་པར་ཅི་བྱེད་གཞན་དོན་དུ་བྱེད་པའི་བཟང་པོ་དང༌།
བཟང་པོ་གསུམ་ལྡན་ཞིག་བྱ་དགོས་སྙམ་པའི་འདུན་པ་དང༌། ལག་ལེན་ལ་འབད་པ་བཏོན་དགོས་སྙམ་དུ་ཇི་ལྟར་གྲགས་པ་བཞིན་དུ་བྱེད་པའི་གོ་ཆས་ཉམས་སུ་ལེན་པས་བྱང་ཆུབ་ཀྱི་གྲོགས་སུ་འཁྱེར་རོ། ། གཉིས་པ་སྤང་བྱར་བྱས་ཏེ་ཞེན་པའི་འཁྲི་བ་བཅད་པ་ནི། སྙན་པའི་གྲགས་པ་དང་དགའ་སྤྲོ་དང༌། རློམ་པ་དང་ཞེན་པ་སྐྱེ་བའམ། སྙན་གྲགས་ཡོང་ལ་རེ་བ་ན། མཁས་པའི་གྲགས་པ་ལ་གོང་དུ་བཤད་པའི་མཁས་པ་གསུམ་ག་ཚང་འདུག་གམ་མི་འདུག་བལྟ། གསུམ་ག་མ་ཚང་ཡང༌། སྡེ་སྣོད་གསུམ་དང་རྒྱུད་སྡེ་བཞི་ཡི་དོན་སྤྱི་མ་ནོར་བར་ཤེས་པ་དང༌། དེ་དག་ནས་བཤད་པའི་ལག་ལེན་མ་ནོར་བར་ཤེས་པས་མཁས་པ་གཉིས་ལྡན་དུ་འདུག་གམ།
གཉིས་ཀ་མི་འདུག་ན་ཡང༌། དོན་སྤྱི་མ་ནོར་བར་གོ་བའི་མཁས་པ་འདུག་གམ་མི་འདུག་བལྟ། སྡེ་སྣོད་གསུམ་དང་རྒྱུད་སྡེ་བཞི་ལྟ་ཅི་སྨོས་ཏེ། སྡེ་སྣོད་གཅིག་གི་མགོ་གཞུག་ཤེས་པ་འདུག་གམ་བལྟ། ཤེས་པ་མི་འདུག་ན། ཁྱོད་འདྲའི་མཁས་པ་ཞིག ། དོན་དང་མི་མཐུན་པའི་མཁས་པར་གྲགས་པས་ཅི་བཏུབ། མི་ཤེས་པ་ལ་མཁས་པའི་གྲགས་པ་ཡོང་བ། བླུན་པོ་གྲགས་པའི་རྗེས་སུ་འབྲངས་ཏེ། འདུ་འཛི་འཕེལ་ནས་དགེ་སྦྱོར་ཡེངས་ཏེ།
ཐར་པའི་བར་དུ་གཅོད་པས་བདུད་ཀྱི་བྱིན་རླབས་ཡིན། རང་གི་མི་ཤེས་པའི་གཞན་ལ་ཆོས་སྟོན་པ། གང་དུ་འགྲོ་ཆ་མེད་པས། གཞན་དད་པ་ཅན་ལམ་ལོག་པ་ལ་སྦྱོར་བས་བདུད་ལས་ཡིན། རང་གི་མི་ཤེས་ཀྱང་མཁས་པར་གྲགས་པས། རང་ལ་མཁས་པའི་རློམ་པ་དང་གྲགས་པ་སྐྱེས་ནས་མཁས་པ་ལ་ཁྱད་དུ་གསོད་ཅིང༌། སྒྲོ་སྐུར་འདེབས་པ་བདུད་ལས་ཡིན། མཁས་པའི་གྲགས་པ་བྱུང་བ་དང༌། བཟང་འདོད་ཀྱི་བློས་མི་ཤེས་ཀྱང་ཤེས་བརྫུ་བཏབ་ནས། མི་ཆོས་བླ་མ་སྨྲ་བ་བདུད་ལས་ཡིན་པས།
མཁས་པ་དོན་ལ་མེད་པའི་མཁས་པའི་གྲགས་པས་ཅི་བྱ་སྙམ་དུ་བསམ། དེ་བཞིན་དུ་བཙུན་པོ་དང༌། བཟང་པོ་གསུམ་ལ་ཡང་ཤེས་པར་བྱ་སྟེ། ཁྱོད་ལ་བཙུན་པོའི་གྲགས་པ་འདུག་ཀྱང༌། བཙུན་པའི་ཆོས་གསུམ་ལས་བཙུན་པའི་ཆོས་གཉིས་ཀྱང་མི་འདུག ། བཙུན་པའི་ཆོས་གཉིས་ལས་ཆོས་གཅིག་ཀྱང་གཙང་སེང་བ་བསྲུང་བ་མི་འདུག་སྟེ། མི་ཕྱུགས་ལ་སོགས་པ་རགས་པ་མ་གསད་ཀྱང༌། ཤིག་ས་ལ་སྐྱུར་བ་དང༌། བྲེལ་རིངས་བྱུང་ཙ་ན། མིག་ས་ལ་མི་བལྟས་པར་རྐང་འོག་ཏུ་སེམས་ཅན་བསད་པ་ལ་གྲངས་མེད།
མངོན་ཚན་ཅན་མ་བརྐུས་ཀྱང༌། འདོད་པས་རྒྱལ་ཉོས་དང༌། གཡོ་སྒྱུས་གཞན་མགོ་བསྐོར་ནས་ནོར་ལག་ཏུ་གང་ཡོང་བྱས་ནས་རྐུས་པ་ལ་གྲངས་མེད། བུད་མེད་ལ་དངོས་སུ་མ་བཞོན་ཀྱང་འཁྲིག་ཚིག་སྨྲས་པ་དང༌། ཆགས་སེམས་སྐྱེས་དུས་དེའི་རྐྱེན་གྱིས་ཁམས་ཉམས་སུ་བཅུག་པ་ལ་གྲངས་མེད། ལྷ་མཐོང་འདྲེ་མཐོང་ལ་སོགས་པའི་མི་ཆོས་བླ་མའི་རྫུན་མ་སྨྲས་ཀྱང༌། རང་དོན་འགྲུབ་པའི་ཕྱིར་དང༌། གཞན་ལ་གནོད་པ་སྐྱེལ་བའི་ཕྱིར་དང༌། ཉམས་དགའི་ཕྱིར་རྫུན་དང༌། ཚིག་རྩུབ་དང༌།
ཕྲ་མ་དང༌། ངག་འཁྱལ་སྨྲས་པ་ལ་གྲངས་མི་འདུག་པས། ཁྱོད་འདྲའི་བཙུན་པོ་ཞིག་མིང་དང་དོན་མི་མཐུན་པའི་བཙུན་པོར་གྲགས་པས་ཅི་བཏུབ། སྡོམ་པ་གསུམ་གཙང་མ་མེད་པ་བཙུན་པོའི་གྲགས་པ་ཡོང་བ། ཞེས་པ་ལ་སོགས་པ་མཁས་པའི་ཚབ་ལ་བཙུན་པོ་ཞེས་པ་འདོན་པ་ཁ་བསྒྱུར་ཏེ་གོང་བཞིན་དུ་ཤེས་པར་བྱའོ། ཁྱོད་ལ་བཟང་བའི་གྲགས་པ་འདུག་ཀྱང༌། བཟང་པོའི་ཆོས་གསུམ་ལས་གཉིས་ཀྱང་མི་འདུག ། བཟང་པོའི་ཆོས་གཉིས་ལས་བཟང་པོའི་ཆོས་གཅིག་ཀྱང་མི་འདུག་སྟེ། གང་ཡོད་ཕངས་མེད་སྟེར་བ་ལྟ་ཅི་སྨོས། སྒོ་དྲུང་དུ་སྤྲང་བ་ལ།
སྤྲང་ཡོན་ཀྱང་སྟེར་མི་ནུས་པར། ཅུང་ཟད་རེ་སྟེར་ཀྱང༌། སྙིང་ཚ་ཧད་ཧད། ལག་པ་འདར་ཡེར་ཡེར་ཡོང་བར་འདུག ། གཞན་གྱིས་གནོད་པ་སྐྱེལ་བ་ལ་བཟོད་པ་ལྟ་ཅི་སྨོས། རང་གི་བསམ་པ་ཅུང་ཟད་རེ་མ་གྲུབ་ཀྱང༌། ཞེ་སྡང་སྐམ་རུམ་ལ་སོང་བས། ། ཕར་མ་བརྒྱབ་ན་དྲག་ཤོས་སུ་འདུག ། གཞན་ལ་གང་ཕན་བྱེད་པ་ལྟ་ཅི་སྨོས། ཡིད་དུ་མི་འོངས་པའི་མི་ལ།
དེས་རང་ལ་གནོད་པ་མ་བསྐྱལ་ཀྱང༌། སེམས་འཁྲུག་པས་དེ་ལ་གནོད་པ་མ་བྱས་ན་རབ་ཏུ་འདུག་པས། ཁྱོད་འདྲའི་བཟང་པོ་ཞིག ། མི་ལ་བཟང་པོར་གྲགས་ཀྱང༌། གྲགས་པ་དང་རང་རྒྱུད་མི་མཐུན་པ། བཟང་པོར་གྲགས་པས་ཅི་བཏུབ། ཕན་སེམས་མེད་པ་ལ་ཇོ་བཟང་གི་གྲགས་པ་ཡོང་བ། བླུན་པོ་གྲགས་པའི་རྗེས་སུ་འབྲངས་ཏེ། འདུ་འཛི་ཆེ་བས་དགེ་སྦྱོར་ཡེངས་ཏེ། ཐར་པའི་བར་དུ་གཅོད་པས་བདུད་ལས་ཡིན།
རང་ལ་བཟང་པོའི་ཡོན་ཏན་མེད་པར། མིས་བཟང་པོར་བལྟས་ནས། དད་པས་ཕུལ་བ་ལ་ལོངས་སྤྱད་ནས་ལན་ཆགས་ཀྱི་ཁུར་པོ་ཁུར་བས་བདུད་ལས་ཡིན། རང་ལ་བཟང་པོའི་ཡོན་ཏན་མེད་པར། བཟང་བར་གྲགས་པས། རང་ལ་བཟང་བའི་རློམ་པ་དང་ང་རྒྱལ་སྐྱེས་ནས་ཉོན་མོངས་པ་འཕེལ་འོང་སྟེ་བདུད་ལས་ཡིན། རང་ལ་བཟང་པོའི་ང་རྒྱལ་གྱིས། གཞན་བཟང་པོར་ཁྱད་དུ་གསོད་ཅིང་སྒྲོ་སྐུར་འདེབས་པ་ལ་སོགས་བདུད་ལས་ཡིན། བཟང་པོར་གྲགས་པ་བཞིན་བཟང་པོའི་ཡོན་ཏན་མེད་ཀྱང༌། བཟང་བརྫུ་བཏབ་ནས་མི་ཆོས་བླ་མ་སྨྲ་བ་བདུད་ལས་ཡིན།
སྔར་གཞན་ཡོན་ཏན་ཅན་ལ་སྙན་པ་བརྗོད་པའི་འབྲས་བུ་ད་ལྟ་རང་ལ་སྨིན་པ་ཡིན་པས། ད་ལྟའི་སྙན་གྲགས་དུམ་པ་རེ་ལ་ཅི། ད་གཟོད་སྙན་པ་ཁམས་གསུམ་དུ་ཁྱབ་ཀྱང་མེད་པར་འགྲོ་བས། ད་ལྟའི་སྙན་པ་འདི་ལྟ་བུར་ཅི་ལ་དགའ། འདི་མ་བྱུང་ན་དགའ་སྟེ་སྙམ་དུ་ཞེ་ཐག་པ་ནས་བསམ་མོ། ། རང་མཐོང་དང་ང་རྒྱལ་སྐྱེ། དམན་ཆ་མི་ཟིན་པས་སྙན་གྲགས་ཀྱི་དགོས་པ་མེད། དགོས་པ་མེད། དགོས་པ་མེད། སྙན་པའི་གྲགས་པ་དང༌།
མི་སྙན་པའི་གྲགས་པ་གང་ཡོང་བ་ཤོག ། སྙན་གྲགས་ཁྱོད་གང་ལྟར་འགྲོ་བར་སོང༌། སྙན་གྲགས་བྱུང་བ་ལ་དགའ་བ་དང༌། མ་བྱུང་བ་ལ་མི་དགའ་བ་ཅུང་ཟད་ཀྱང་བྱེད་རི་སྙམ་དུ་ཞེ་ཐག་པ་ནས་བསམ། ངག་ཏུ་བརྗོད་དོ། ། གསུམ་པ་བཟློག་སྒོམ་གྱིས་རོ་སྙོམས་པ་ནི། སྙན་གྲགས་བྱུང་བ་ན། ཉོན་མོངས་པ་འཕེལ་ཞིང༌། དགེ་སྦྱོར་འཆག་ཐར་པའི་བར་ཆད་དུ་འགྲོ་བར་འདུག་པས། རང་གི་སྒོ་གསུམ་ཆོས་དང་མཐུན་ན་སྙན་གྲགས་མ་བྱུང་ན་དགའ་སྟེ།
རང་མཐོང་དང་ང་རྒྱལ་མི་སྐྱེ། དམན་ཆ་ཟིན། དགེ་སྦྱོར་འཕེལ་སྙམ་དུ་ཡིད་ལ་དུང་དུང་བསམ། བྱ་སྤུ་ལོག ཁྱི་ཚང་ལོག ། མི་ཁ་ལོག་ནས་གྲགས་པ་ངན་པ་མི་ཐེག་པ་སྒྲོག་པ་བྱུང་ན་དགའ་སྟེ། གྲགས་པ་ངན་པ་བྱུང་ན། འདུ་འཛིའི་རྣམ་གཡེང་མི་ཡོང་བས་དགེ་སྦྱོར་འཕེལ། མིས་ཁྱད་གསོད་བྱེད་པས་རང་མཐོང་དང་ང་རྒྱལ་མི་སྐྱེ། དམན་ཆ་ཤུགས་ལ་ཟིན།
གང་ཟག་དམ་པ་ལ་སྐུར་བ་བཏབ་པའི་སྒྲིབ་པ་འདག ། གྲགས་པ་ངན་པ་ཞིག་བྱུང་ན་དགའ་སྟེ། གྲགས་པ་ངན་པ་བྱུང་ན་རོ་སྙོམས་པ་ཡིན་ཏེ། སྙམ་དུ་ཞེ་ཐག་པ་ནས་བསམ་ཞིང་ཆོས་ཤེས་ཟེར་བའི་གཉེན་པོར་གཞན་དང་ཆོས་གཏམ་བྱས་ནས་ཅལ་ཅོལ་སྨྲས་པས། ཆོས་མི་ཤེས་པ་འདུག་ཟེར་བའི་ཐབས་དང༌། བཙུན་ཟེར་བའི་གཉེན་པོར། བུད་མེད་ལ་འགྲོགས་པ་དང་འཛིང་ག་བྱེད་པ་དང༌། བཟང་ཟེར་བའི་གཉེན་པོར་ནས་བྲེ་རེ་བྲེ་དོ་ལ་འཐབ་རྩོད་ཆེན་པོ་དང༌། ཞེ་སྡང་དང་ཆགས་སྡང་ཆེ་ཆེ་འདྲ་བ་བྱས་པས། གྲགས་པ་ངན་པ་ཅི་འོང་བྱས་ལ།
བྱུང་བས་སེམས་མི་དགའ་ན། ཅི་ལ་མི་དགའ། གྲགས་པ་ངན་པ་བྱུང་ན། མི་འཁོར་མཁན་མི་འོངས་ཤིང༌། འདུ་འཛི་རྣམ་གཡེང་མི་འོངས་པས། དགེ་སྦྱོར་འཕེལ་བ་ལ་སོགས་གོང་བཞིན་བསམ་མོ། ། བཞི་པ་མ་གྲགས་པ་ལ་རོ་སྙོམས་པ་ལ་གཉིས། བསྒྲུབ་བྱར་བྱས་ཏེ་བྱང་ཆུབ་ཀྱི་ལམ་དུ་འཁྱེར་བ་དང༌། བཟློག་སྒོམ་དུ་བྱས་ཏེ་རང་ཐོག་ཏུ་རོ་སྙོམས་ པའོ། ། དང་པོ་ནི།
རང་གི་ཐོས་བསམ་སྒོམ་གསུམ་ལ་སོགས་པ་ཆོས་ཀྱི་བྱ་བ་ལ་འབད་པ་བཏོན་ཀྱང༌། མཁས་བཙུན་བཟང་གསུམ་འཛོམས་པའམ། རེ་རེའི་ཡོན་ཏན་ལྡན་པའི་གྲགས་པ་མ་བྱུང་ཞིང༌། མ་བྱུང་བ་ལ་རང་ཡང་མི་དགའ་བར་འདུག་ན། ཁ་ནང་དུ་ལོག་སྟེ་ཁྱོད་སྙན་གྲགས་མ་བྱུང་བ་ལ་མི་དགའ་བར་བྱ་མི་དགོས། རང་ལ་མཁས་བཙུན་བཟང་པོའི་ཡོན་ཏན་མེད་པས་སྙན་གྲགས་མ་བྱུང་བ་ཡིན། ཡོན་ཏན་ཡོད་ན་སྙན་པའི་གྲགས་པ་ཅིས་ཀྱང་འོང༌། ཡོན་ཏན་མེད་པའི་སྙན་པ་བྱུང་བ་བས། མ་བྱུང་བ་གོ་བཅད། སྙན་གྲགས་མ་བྱུང་བས།
མིའི་འདུ་འཛི་མི་འོངས་པས་དགེ་སྦྱོར་མི་གཡེང་བས་ཉམས་ལེན་མཐར་ཐོན། སྙན་གྲགས་མེད་ན། འབུལ་འདེགས་བྱེད་པ་མེད་པས་ལན་ཆགས་ཀྱི་ཁུར་པོར་མི་དགོས། རང་ལ་རློམ་པ་དང་ང་རྒྱལ་མི་སྐྱེ་བས་ཆགས་སྡང་གི་ལས་མི་བསགས། ། སྟེར་མཁན་མ་བྱུང་ན་སྔར་བསགས་ཀྱི་སྦྱིན་ཤུགས་མི་འཛད་པས་ཚེ་ཕྱི་མར་ཕན། ཚེ་སྔ་མར་གཞན་གྱི་ཡོན་ཏན་ལ་སྙན་པ་མ་བརྗོད་པས། གྲགས་པ་མ་བྱུང་བ་ཡིན་ཏེ་ལས་ངན་པ་འཛད། མིས་བཀུར་ཆགས་མེད་པས་ཤུགས་ལ་དམན་ཆ་ཟིན་ཏེ་བཟོད་པ་ཐུབ། སྙན་གྲགས་མེད་ན་མིས་བལྟ་མཐོང་མི་འོངས་པས། མི་དང་མཐུན་འཇུག་ཤུགས་ཀྱིས་ཆུང་ལ།
འཇིག་རྟེན་འདི་བློས་ཐོང་བས། སྙན་གྲགས་མེད་པ་འདི་གོ་བཅད། མིས་འཁོས་མེད་དུ་མཐོང་ཡང༌། རང་གི་གཏན་འདུན་གྲུབ་པས་ཕོ་གྲུང་ལ། མདུན་མ་ལེགས་པ། འདི་ཕྱི་གཏན་དུ་བདེ་སྐྱིད་འོང་བ་ཞིག་གྲུབ་པར་འདུག་པས་གོ་རེ་བཅད་སྙམ་དུ་བསམ་མོ། ། སྙན་པའི་གྲགས་པ་མེད་པར། མི་སྙན་པའི་གྲགས་པ་ངན་པ་བྱུང་བའམ། བྱུང་གི་དོགས་པའི་སེམས་བྱུང་བ་ན། མི་སྙན་པའི་གྲགས་པ་ངན་པ་བྱུང་བ་གོ་རེ་བཅད།
གྲགས་པ་ངན་པ་བྱུང་བས་ཐམས་ཅད་ཀྱིས་ཆོས་པ་ངན་པར་མཐོང་བས། མིའི་འདུ་བ་མི་འོངས་པས་དགེ་སྦྱོར་མི་ཡེངས་པས་ཉམས་མཐར་ཐོན། དེ་བཞིན་དུ་སྙན་གྲགས་ཀྱི་ཚབ་ལ། གྲགས་པ་ངན་པ་བྱུང་བས་ཞེས་འདོན་པ་ཁ་བསྒྱུར་ལ། འབུལ་འདེགས་བྱེད་པ་མ་བྱུང་བ་ལ་སོགས་པ་གོང་བཞིན་དུ་ཤེས་པར་བྱ། གྲགས་པ་ངན་པ་བྱུང་བ་འདིས། གཞན་ལ་གྲགས་པ་ངན་པ་བསྒྲགས་པའི་རྣམ་སྨིན་ཡིན་པས། གྲགས་པ་ངན་པ་བསྒྲགས་པའི་ལས་འདག་པས་གོ་རེ་བཅད། གྲགས་པ་ངན་པ་འོང་བ་རང་གི་སྤྱོད་པ་ངན་པ་བྱུང་བས་ལན་པ་ཡིན་པས། ད་སྤྱོད་པ་བཟང་པོ་ཆོས་བཞིན་གྱིས་ཞེས་བསྐུལ་འདེབས་ཀྱི་བླ་མ་ཡིན་པས་གོ་རེ་བཅད།
ད་སྤྱོད་པ་ཆོས་མིན་བྱེད་རི་ཤི ། ཐོས་བསམ་སྒོམ་གསུམ་ལ་འབད་འབུངས་འདོན་དགོས་སྙམ་དུ་བསམ་མོ། ། གཉིས་པ་བཟློག་སྒོམ་གྱིས་རོ་སྙོམས་པ་ནི། གྲགས་པ་ངན་པ་ཞིག་བྱུང་ན་གོ་རེ་བཅད་དེ། གྲགས་པ་ངན་པ་བྱུང་བས་ཐམས་ཅད་ཀྱིས་ངན་པར་མཐོང་བས་ལས་གསོག་པ་གོང་བཞིན་བསམས་ནས། སྙན་གྲགས་ལ་བཟློག་སྒོམ་གྱིས་རོ་སྙོམས་པ་བཞིན་དུ་རོ་སྙོམ་མོ། ། ལྔ་པ་བདེ་བ་ལ་རོ་སྙོམས་པ་ལ་གསུམ། བསྒྲུབ་བྱར་བྱས་ཏེ་བྱང་ཆུབ་ཀྱི་ལམ་དུ་འཁྱེར་བ་དང༌། སྤང་བྱར་བྱས་ཏེ་ཞེན་པའི་འཁྲི་བ་བཅད་པ་དང༌། བཟློག་སྒོམ་དུ་བྱས་ཏེ་རང་ཐོག་ཏུ་རོ་སྙོམས་པའོ། །
དང་པོ་ནི། ལུས་ལ་ནད་མེད་པར་ཉམས་སྟོབས་རྒྱས་པ་དང༌། སེམས་ལ་དུ་ཁ་མེད་པས་བསམ་པ་འགྲུབ་པ་དང༌། ལོངས་སྤྱོད་ལ་གོད་ཁ་མེད་པར་ཕྱུག་པ་དང༌། ཉེ་བའི་འཁོར་གཡོག་འཛོམས་པས་དར་བ་དང༌། སུས་ཀྱང་འགྲན་ཟླ་མ་ནུས་པས་དབང་ཆེའམ་སྔར་དབང་ཐོབ་པ་དང་ལྔ་ཁ་ཚང་བའམ་གང་རུང་རེ་རེ་འདུག་ཀྱང་འཇིག་རྟེན་པའི་བདེ་བ་སྟེ། དེ་དག་ལྔ་ཁའམ་གང་རུང་རེ་ཡོད་ན་སྙམ་པའམ་བྱུང་བའི་དུས་སུ་འདི་ལྟར་ལམ་དུ་ཁྱེར་ཏེ། ལུས་ཉམས་སྟོབས་རྒྱས་པ་འདིས་གོ་བཅད། ལུས་པོ་ངན་ན། དགེ་སྦྱོར་མི་ནུས།
ཆོས་ཕྱིར་དུ་དཀའ་སྤྱད་མི་ཐེག་ལ། ལུས་ཉམས་སྟོབས་རྒྱས་པའི་དུས་འདིར། ཐོས་བསམ་སྒོམ་གསུམ་ལ་འབད་པ་འདོན། ལྟོ་གོས་ལ་གྱོང་བསྐུར་ལ། ད་རེས་ཐར་པའི་བཙན་ས་ཟིན་པ་ཞིག་བྱ་དགོས། སེམས་ཐོག་ཏུ་སྨྱོ་འབོག་དང་གཞན་གྱིས་གནོད་པ་ལ་སོགས་པའི་སེམས་ཁྲལ་བྱུང་ན། སེམས་སྡུག་བསྔལ་གྱི་དབང་དུ་སོང་བ་དང་སེམས་སོ་ན་མེད་པས། དགེ་སྦྱོར་བསམ་པ་བཞིན་མི་འོངས་ལ། སེམས་མ་འཁྲུལ། དུ་ཁ་མེད་པའི་དུས་དགེ་སྦྱོར་ལ་འབད་དགོས།
ལོངས་སྤྱོད་མཐུན་རྐྱེན་མ་འཛོམས་པའི་དུས་སུ། ལྟོ་གོས་སྒྲུབ་པའི་འབད་རྩོལ་བྱེད་བྱེད་ནས། ཆོས་རྩེ་གཅིག་ཏུ་བྱ་དབང་མི་འོངས་ལ། མཐུན་རྐྱེན་འཛོམས་པའི་དུས་འདིར། བསགས་པ་ལ་དོན་མེད་པས། ཆོས་བྱེད་པའི་མཐུན་རྐྱེན་མིན་པ་ལྷག་ཚད་སྦྱིན་པར་བཏང་བས་ཕྱི་མའི་རྒྱགས་ཕྱེ་ཚགས་སུ་གཞུག ། ཡང་ཡང་དགེ་སྦྱོར་བྱེད་པའི་མཐུན་རྐྱེན་ཨེ་ཡོང་མི་ཤེས་པས། མཐུན་རྐྱེན་འཛོམས་དུས་དགེ་སྦྱོར་ལ་འབུངས་དགོས། ཉེ་འཁོར་འཛོམས་དུས་སུས་ཀྱང་དགེ་སྦྱོར་བྱེད་པ་ལ་གནོད་པ་མི་འོངས་པར། སུ་ལ་ཡང་བྲེད་འཇིགས་མི་དགོས་པར་བློ་ལྷོད་དེ་བསྡད་པས་ཆོག །
དུས་འདིར་རྩེ་གཅིག་ཏུ་དགེ་སྦྱོར་བྱ་དགོས། མི་ལག་ཏུ་དབང་མ་ཤོར། རང་དབང་རང་གིས་ཐོབ་པས། ཆོས་བྱེད་པ་ལ་སུས་ཀྱང་བར་ཆད་བྱེད་པ་མེད་པའི་དུས་འདིར་བསྒོམ་དགོས། ང་ཆོས་བྱེད་པ་ལ་འདི་འདྲའི་བདེ་སྐྱིད་འཛོམས་པ་ལ་ཨ་རེ་དགའ། བླ་མ་དཀོན་མཆོག་གི་བཀའ་དྲིན་ཡིན། ཆོས་ལ་རྩེ་གཅིག་ཏུ་འབུངས་དགོས་སྙམ་པའི་གོ་ཆ་སྐྱེད། བརྩོན་འགྲུས་སྐྱེད་པར་བྱ་སྟེ། བདེ་བ་བྱང་ཆུབ་ཀྱི་ལམ་དུ་འཁྱེར་རོ། ། གཉིས་པ་ནི།
གོང་དུ་བཤད་པའི་དགེ་བ་དེ་དག་བྱུང་ན་དགའ་སྟེ། སྙམ་པའི་བློ་སྐྱེས་པ་ན། ཆོས་པ་རྣམས་ཀྱི་སྤང་བྱར་ཤེས་པས་ཞེན་པའི་འཁྲི་བ་བཅད་དོ། ། ལུས་ཉམས་སྟོབས་རྒྱས་ན། ང་གཉེན་པོ་སྤོང་སེམས་ཆུང་བས་བུད་མེད་དང་ཕྲད་ན་སྡོམ་པ་གར་སྐྱེལ་མི་ཤེས་པར་འདུག ། མལ་དུ་སྡོད་མི་ཚུགས་པར་ལས་ཁུར་དང༌། སོ་ནམ་དང༌། རྒྱུག་འདུར་བྱས་ནས་འཕྲལ་དུ་དགེ་སྦྱོར་གཡེང་ཞིང༌། རྗེས་ལ་ལུས་ངལ་དུབ་ཀྱི་དབང་གིས་དགེ་སྦྱོར་འཆག་པར་འདུག ། རྐང་འོག་དང༌།
ས་རྐོ། རྡོ་སློག་གི་ཁྱེམ་རྡོག་ཁ་ལ་སེམས་ཅན་མང་པོ་བསད་ནས་སྡིག་པ་གསོག་པར་འདུག ། ལུས་བརྒྱགས་ན་ཀྲོག་དང་འཛིང་ཕུར་དང༌། འཐབ་རྩོད་བྱས་ནས་གཞན་ལ་གནོད་པར་བྱེད་དམ། རང་ལ་འོང་མི་ཤེས་པར་འདུག་པས། ལུས་སྟོབས་རྒྱས་ནས་དགོས་པ་མེད། དགོས་པ་མེད། ལུས་སྟོབས་བཟང་པོ་འོངས་ན་ཡང་ཤོག ། ངན་པ་འོངས་ན་ཡང་ཤོག ། གང་ཡོང་བ་ཤོག །
ལུས་ཁྱོད་བཟང་པོར་འགྲོའམ། ངན་པར་འགྲོའམ། སྔོན་གྱི་ལས་ལ་རག ། བྱས་པའི་ཁར་མི་འགྲོ་བས། གང་དུ་འགྲོ་བར་སོང༌། ཞེས་ངག་ཏུ་བརྗོད། ཡིད་ལ་བསམ་མོ། ། སེམས་བདེ་བ་ཡང་ཉམས་རྟོགས་རྒྱུད་ལ་སྐྱེས་པའི་སེམས་ལ་བདེ་བ་མ་རྙེད་པས་འཕྲལ་གང་གི་སེམས་བདེ་བ་དང༌། རང་གི་སེམས་ཀྱི་འདོད་པ་ཅུང་ཟད་རེ་གྲུབ་པར་བློ་བདེ་བས་ཅི་བཏུབ། འདིས་རྟག་ནི་མི་ཐུབ།
རྐྱེན་ནི་མི་ཐེག་འཕྲལ་གང་སེམས་བདེ་བ་ལ་ཞེན་ཅིང་ཆགས་པས། དགེ་སྦྱོར་སྙོམས་ལས་དང་ཕྱི་བཤོལ་དུ་འདས་པས། ནམ་ཞག་གཏན་གྱི་བདེ་བ་མེད་པར་འགྲོ་བ་འདིས་དགོས་པ་མེད། སེམས་བདེ་མོ་འོངས་ན་ཡང་ཤོག ། མ་བདེ་བ་འོངས་ན་ཡང་ཤོག ། བདེ་བར་འགྲོའམ། མ་བདེ་བར་འགྲོའམ། གང་འགྲོ་སར་རྒྱུག ། སྔོན་གྱི་ལས་ལ་རག་སྙམ་དུ་སེམས་ལ་བསམ། ངང་ཏུ་བརྗོད་དོ། །
ནོར་རྫས་ཀྱང་ཡོད་ཀྱིན་ཇེ་དགོས་ལ་འགྲོ་བ་མིན་པ། འདི་ཙམ་གྱིས་ཆོག་སྙམ་པ་མི་འོངས་པར། ད་ལྟ་ཡོད་པ་འདི་མ་ཟད་པར་བྱ་སྙམ་སྟེ། འཕྲལ་གྱི་དགོས་ཆ་འཕྲལ་དུ་ཡོང་བའི་ཐབས་བྱེད་བྱེད་ནས། སེམས་དལ་མེད་ཀྱི་བསམ་མནོ། ལུས་དལ་མེད་ཀྱི་བྱ་ལས་ཀྱིས། ཉིན་པར་དལ་དུས་མེད། མཚན་མོ་གཉིད་རྒྱུ་མེད་པ་ཞིག་གི་ངང་ལ། ཞག་གཅིག་འདས། གཉིས་འདས་ནས་མི་ཚེ་ཟད་ནས་འགྲོ་བ་མི་ཚོར་བར་འདུག །
ནོར་བསགས་པས་གསོག་པར་མི་འདུག་སྟེ། ཐམས་ཅད་ཕྱུག་པོ་བྱ་སྙམ་པ་ལས། དབུལ་པོ་བྱ་སྙམ་སུ་ཡང་མེད་པས། ཚོང་དང་སོ་ནམ་ལ་འབུངས་ཀྱང་ལྟོ་རྒྱབ་མི་འཁྱོངས་པར་འདུག་པས། ཕྱུག་པོ་བས། དབུལ་པོ་འབུམ་འགྱུར་གྱིས་མང་བར་འདུག ། གལ་ཏེ་གསོག་ཀྱང་སུས་འཕྲོག་ཆ་མེད་པས། ནོར་གྱི་ཕྱིར་རྩ་ར་ཚན་ཆུན་ནམ། ། སྲོག་དང་ནམ་འབྲལ་མི་ཤེས་པས་འཕྲལ་དུ་དུ་ཁ་བསྐྱེད་པར་སེར་སྣའི་དབང་གིས་དགེ་ཕྱོགས་སུ་ཟན་རྡོག་གཅིག་སྟེར་མི་ནུས་པར་ཕྱི་མ་ཡི་དྭགས་ཀྱི་ལས་གསོག་པས་ནོར་གྱིས་དགོས་པ་མེད། དགོས་པ་མེད།
ནོར་འོངས་ན་ཡང་ཤོག ། མི་འོངས་ན་ཡང་མ་འོངས། ཕྱུག་པོར་འགྲོའམ། དབུལ་པོར་འགྲོའམ། གང་འགྲོ་བར་རྒྱུག ། འགྲངས་ལྟོགས་སྔ་མའི་ལས་ཤེས་སྙམ་དུ་ཡིད་ལ་བསམ། ངག་ཏུ་བརྗོད་དོ། ། ཉེ་འབྲེལ་འཁོར་སློབ་ལ་སོགས་པ་འཛོམས་ཀྱང་ཕན་པར་མི་འདུག ། རང་ལ་རེ་རག་དགོས་པ་དང་ཆ་རྐྱེན་དུམ་རེ་ཡོད་ན། ཁ་དང་སྦར་མོ་གདངས་ནས་ཟ་རྩིས་དང་འདྲད་རྩིས་སུ་བཅུག་ནས་ཅི་ཐོབ་བྱེད་པར་འདུག །
རང་ལ་མེད་ན་ནི་སྦྱིན་དགོས་ཀྱི་དོགས་པས། མིག་ལོག ། མཆུ་མིད། འབར་ཤ་བྱེད། ལབ་པའི་གཏམ་ལན་མི་ཁུར་བར། ངོ་ཚ་ཁར་བྱས་ནས། དེ་ལ་ན་ཚ་ཤི་ཆད་ལ་སོགས་པ་བྱུང་གི་དོགས་པས་སེམས་ཁྲལ་མགོ་བར་ཐམས་ཅད་དུ་འདུག་པས། གཉེན་དང་འཁོར་སློབ་ཀྱི་དགོས་པ་མེད། དགོས་པ་མེད། གཉེན་ཡོད་ན་ཡོད་དུ་ཆུག །
མེད་ན་མེད་དུ་ཆུག ། ཅི་དགའ་བ་གྱིས། གང་དགའ་བར་སོང་སྙམ་དུ་བསམ་ཞིང་ངག་ཏུ་བརྗོད་དོ། ། དབང་དང་ཁ་དྲག་འཛོམས་ཀྱང༌། རང་རེའི་ན་ཚ་ལ་སོགས་པའི་རྐྱེན་མི་བཟློགས། འཆི་བདག་ནི་མི་ཐུབ། ཚེ་ཕྱི་མར་བདེ་ས་སྐྱིད་སར་འགྲོ་དབང་ནི་མེད། ངན་སོང་ནི་མི་བཟློགས། འཁོར་བ་ནི་མི་སྤོངས། དུག་གསུམ་ནི་ཞི་མི་ནུས།
རང་རྒྱུད་ནི་མི་ཐུལ། སངས་རྒྱས་ནི་མི་ཐོབ་ལ། སླར་ཡང་མི་མང་གི་སེམས་ཁྲལ་འགོ ། དབང་ཆས་གཞན་མནར་པས་སྡིག་པ་ཆེ། ལྟོ་གོས་བས་ལྷག་པ་ལོངས་སྤྱད་རྒྱུ་ནི་མེད། ལྟོ་ཞིམ་ཡང་འགྲངས་པ་ལས་ལྷག་པ་ནི་མི་ཚུད། གོས་དྲོ་ཡང་དྲོད་པ་ལས་ལྷག་པ་ནི་མི་ཐེག ། དང་ག་བདེ་ན་སྦང་ཟན་སྒོག་ཆུ་ཡང་ཤ་མར་བས་ཞིམ། དང་ག་མི་བདེ་ན་ཤ་མར་ཡང་མི་གཙང་བ་བཞིན་དུ་ཟ་སྙིང་མི་འདོད། ལུས་བཟང་ན་རེ་བ་དང༌།
བེམ་ཧྲུལ་ལྕི་ཡང་ལུས་དྲོད་ཐང་ཐེག ། ལུས་ངན་ན་དར་གོས་ཀྱང་མང་པོ་གྱོན་ན་མི་ཐེག ། ཉུང་ན་མི་དྲོས། ལྟོ་གོས་བས་ལྷག་པ་ནི་དབང་ཡོད་ཀྱང་དགོས་ཆེད་མེད། ལྟོ་གོས་ནི་དབང་ཆུང་ཡང་ལོངས་སྤྱོད། དབང་ཆུང་ལ་ལྟོ་རྒྱབ་ཀྱི་སེམས་ཁྲལ་མེད་ལ། དབང་ཆེ་བ་ལ་རང་གི་ལྟོ་རྒྱབ་ལ་སོགས་པའི་སྡུག་བསྔལ་གཞིར་བཞག་མཉམ་པོ་ལ། གཞན་འབངས་འཁོར་གཡོག ། གཉེན་ཉེ་བ་ལ་སོགས་པའི་དུ་ཁ་ལྷག་པོར་ཆེ་ལ། དབང་ཡོད་པ་རྣམས་རང་སར་སྡོད་ཤེས་པ་ཉུང་བས།
རང་གི་འཁོས་ཀྱིས་ཐུབ་ཚད་བརྡུངས་པ་དང་འདོད་འཇོ་བྱས་ནས་སྡིག་པ་བསགས་པས་སྡིག་པའི་སྟོབས་ཆེ། ཚེ་འདིར་སྡུག་བསྔལ་ཆེ་ལ་ཕྱི་མ་ངན་སོང་དུ་སྐྱུར་པས། དབང་དང་ཁ་དྲག་གི་དགོས་པ་མེད། དགོས་པ་མེད། ཁ་དྲག་མི་འོངས་ན་ཡང་མ་འོངས། ཁ་དྲག་པོར་འགྲོའམ། ཁ་ཞན་པར་འགྲོའམ། གང་ལྟར་འགྲོ་བར་རྒྱུག ། དབང་ཆེ་ཆུང་ལས་སུ་ཤེས་སྙམ་དུ་ཡིད་ལ་བསམ་ངག་ཏུ་བརྗོད་དོ། ། གསུམ་པ་ནི།
ལུས་སེམས་དངོས་སུ་བདེ་བ་ལ་དགའ་བའམ། བདེ་བ་འོང་ལ་རེ་བའི་བློ་བྱུང་ན། སྔར་གྱི་ཉེས་དམིགས་དེ་དག་བསམས་ལ། བདེ་བ་བས་དུ་ཁ་དགའ་བར་བསྒོམས་ལ། ལུས་ལ་ན་ཚ་ཐོང༌། སེམས་ལ་དུ་ཁ་ཐོང༌། མི་འདོད་པ་སྣ་ཚོགས་ཐོང༌། སྐྱིད་པ་མིན་པ་ཐམས་ཅད་ཐོང་བྱས་ཏེ་ཞེ་ལ་བསམ། ངག་ཏུ་བརྗོད། ལུས་སེམས་སྐྱིད་ཅིང་རྒྱགས་ཙ་ན།
འཁྱགས་སྒུར་དང་ལྟོགས་སྒུར་བྱས་ལ། སེམས་ཅན་ཐམས་ཅད་ཀྱི་དུ་ཁ་རང་ལ་བླང༌། སེམས་ཕྱག་རྒྱ་ཆེན་པོ་ལ་བཞག་གོ ། དྲུག་པ་སྡུག་བསྔལ་རོ་སྙོམས་པ་ལ་གཉིས། བསྒྲུབ་བྱར་བྱས་ཏེ་བྱང་ཆུབ་ཀྱི་ལམ་དུ་འཁྱེར་བ་དང༌། བཟློག་སྒོམ་དུ་བྱས་ཏེ་རང་ཐོག་ཏུ་རོ་སྙོམས་པའོ། ། དང་པོ་ནི། ལུས་ལ་ལོ་ནད་གཏན་འབྱར་དང༌། ཕོ་ལོག་གཟེར་ཐུང་དང༌། ཤིག་ནད་ལོག་པའི་དུ་ཁ་དང༌།
སེམས་ལ་བསམ་པ་བཞིན་མ་གྲུབ་པའི་དུ་ཁ་དང༌། དབུལ་ཞིང་ཕོངས་པ་ལོངས་སྤྱོད་མེད་པའི་དུ་ཁ་དང༌། གཉེན་ཉེ་བ་གཅེས་པོ་ཤི་བའི་དུ་ཁ་དང༌། དབང་པོ་ཆེས་གནོན་ཞིང་ཁེ་ཉེན་འཁུར་དགོས་པའི་དུ་ཁའོ། ། དང་པོ་ལོ་ནད་ལ་སོགས་པ་བྱུང་བའམ། བྱུང་གི་དོགས་པ་ན། ལོ་ནད་འདི་བྱུང་བ་གོ་རེ་བཅད། ནད་མེད་པའི་ལུས་སྟོབས་རྒྱས་ན་སྡོམ་པ་གར་སྐྱེལ་ཆ་མེད་པ་ལ། ན་ཚས་ལུས་སྟོབས་ངན་པས་དབང་པོ་ལྡང་བའི་ནུས་པ་ཤོར་བས་སྡོམ་པ་མཐར་ཐོན། རྐང་འོག་ཏུ་སེམས་ཅན་འཆི་བ་དང༌།
ས་རྐོ་དང་རྡོ་སློག་པ་ལ་སེམས་ཅན་གསོད་པའི་སྡིག་པ་མི་འོངས་པས་གོ་བཅད། མལ་སར་རང་ཤུགས་ལ་སྡོད་དགོས་པས། འགྲོ་འདུག་ལ་སོགས་པའི་གཡེང་བ་མེད་པས། དགེ་སྦྱོར་ཤུགས་ཀྱིས་འཕེལ། ན་ཟུག་གིས་དགེ་སྦྱོར་གསལ་འདེབས་བྱེད་པས་དགེ་སྦྱོར་དྲན་པས་ཡང་ཡང་ཟིན་འོངས་པས་ན་བ་འདི་གོ་རེ་བཅད། མགོ་ཅུང་ཟད་རེ་ནར་བྱུང་བས་ཀྱང་ལས་ངན་པ་མང་པོ་འཛད་པར་འདུག་པས། ཁོའི་ན་བ་ཡུན་རིང་ལ་དོས་དྲག་པ་འདིས། ངན་སོང་དུ་འགྲོ་བའི་ལས་ཐམས་ཅད་འཛད་པས་ན་བ་འདི་གོ་རེ་བཅད། ན་བ་འདི་ཚེ་སྔོན་གཞན་ལ་རྒྱབ་པ་དང་བརྡུངས་པའི་རྣམ་སྨིན་ཡིན་པས། ལས་མྱོང་བས་འཛད་པས་ན་བ་འདི་གོ་རེ་བཅད།
ནད་འདིས་སྡིག་སྒྲིབ་འདག་པས། སྒྲིབ་པ་དག་ཙ་ན་ཉམས་རྟོགས་ཤུགས་ལ་འོངས་པས། ནད་པའི་མལ་ནས་བྱང་ཆུབ་ཀྱི་ལམ་བགྲོད་པས། ནད་འདིས་གོ་རེ་བཅད། སྙམ་དུ་བསམ་ཞིང་ངག་ཏུ་བརྗོད། ན་ཟུག་ལྷང་བྱུང་ཙ་ན་ཟུག་ལ་ཆེར་བལྟ། གཞན་གྱི་ན་བ་ལ་སོགས་པའི་དུ་ཁ་རང་གི་སྟེང་དུ་བསྡུའོ། ། ཤིག་ནད་ལ་སོགས་པ་བྱུང་བ་ན། ངས་སོ་སོ་ཐར་པའི་སྡོམ་པ་བླངས་ནས་སེམས་ཅན་ལ་གནོད་པ་གཞི་བཅས་སྤོང་བར་ཁས་བླངས་པས། ཤིག་གིས་སོ་བཏབ་པ་ན།
དེ་ལ་ཞེ་སྡང་སྐྱེ་བ་དེ་གནོད་པ་བྱེད་པའི་གཞི་ཡིན། ཞེ་སྡང་གི་དབང་གིས་ཤིག་ས་ལ་སྐྱུར་བ་དེ་ཤིག་ལ་གནོད་པ་སྐྱེལ་བ་ཡིན་པས་སྤང་དགོས། ཤིག་ས་ལ་སྡོད་པ་ཡིན་པ་དང༌། ལྟོ་ས་ལ་ཡོད་པ་ཡིན་ན་ས་ལ་སྐྱུར་བས་གནོད་པར་མི་འགྱུར་བ་ཡིན་པ་ལ། ཤིག་དང་རང་གི་དབང་གིས། ཤིག་ལུས་ལ་སྐྱེས་ལུས་ལ་གནས། ལུས་ལ་ཟ་བ་དེ། ས་ལ་སྐྱུར་ན། གནས་ནས་བསྐྲད་པས། ཡང་ན་འཁྱགས།
ཡང་ན་ཉི་མས་ཚིག་ནས་འཆི། ས་ལ་བཟའ་རྒྱུ་མེད་པས་ལྟོགས་པས་འཆི་བ་ལ་སྲོག་གི་བར་ཆད་པས་གནོད་པ་ཆེ་བ་མེད་པས། སྤོང་དགོས་སྙམ་པས་ས་ལ་མི་སྐྱུར། བྱང་ཆུབ་སེམས་དཔའ་ལྟར་ན། ཕ་མར་མ་གྱུར་པའི་སེམས་ཅན་མེད་པས། ཅི་བྱེད་སེམས་ཅན་གྱི་དོན་དུ་བྱེད་པར་དམ་བཅས་པས། ཕན་གདགས་དགོས་པ་ལ། ས་ལ་ཤིག་སྐྱུར་ན། ཕན་མི་འདོགས་པའི་སྟེང་དུ་གནོད་པ་བྱས་པས་སེམས་བསྐྱེད་དང་འགལ་འགྲོ ། ཤིག་ལ་རེ་ས་ང་མིན་པ་མེད་པ་ལ།
ངས་ས་ལ་སྐྱུར་ན་ཤིག་གི་ལྟོ་སུ་ལ་རེ། གོས་སུ་ལ་རེ། མགོན་སྐྱབས་བྱེད་པ་སུ་ཡོད་པ། ངའི་མ་ཤིག་འདི་དག ། སྙིང་རེ་རྗེ་སྙིང་རེ་རྗེ། སྙམ་དུ་རེ་ས་ནས་བསླུས་པས་མི་འོངས་པས། ལུས་ཀྱི་སྦྱིན་པ་སྲོག་གཏོང་བ་ནི་མི་ནུས་པར་འདུག་ཀྱང༌། ཤིག་འདི་ལུས་ལ་ཟར་བཅུག་པས་ཀྱང་ལུས་ཀྱི་སྦྱིན་པར་ཡང་འགྲོ ། ལན་ཆགས་ཀྱང་ཁྱེར། སྒྲིབ་པ་ཡང་འདག །
ཚོགས་རྫོགས་པས། ཤིག་འདིས་སྦྱིན་པའི་སྐུལ་མ། སྡིག་སྒྲིབ་ཀྱི་ཕྱགས་ཤིང༌། ཐར་པའི་ལམ་འདྲེན། དགེ་སྦྱོར་གྱི་གསལ་འདེབས། བྱམས་སྙིང་རྗེའི་བོགས་འདོན་བྱེད་པས་ཟོ་ཞིག་ཟོ་ཞིག་སྙམ་དུ་བསྒོམ། རང་གི་ལྟོ་འཕྱིས་པ་དང༌། ཅུང་ཟད་རེ་མ་འགྲངས་པ་ལ་སྲན་མི་བཟོད་པའི་ལྟོགས་པའི་དུ་ཁ་ཡོང་གི་འདུག་པ་ལ། ཤིག་ས་ལ་སྐྱུར་ན་ལྟོ་ཁམ་གཅིག་ཀྱང་གཞན་ནས་མི་རྙེད་པས་ལྟོགས་གྲིར་འཆི་བ། ནུབ་མོ་འཁྱགས་གྲིར་འཆི།
ཉིན་པར་ཉི་མས་ཚིག་ནས་འཆི་བའི་སྡུག་བསྔལ་མྱོང་བར་འདུག་པ་སྙིང་རེ་རྗེ་ན། སྙིང་རེ་རྗེ་ན། ཤིག་འདི་དག་གི་སྐྱིད་སྡུག་གང་བྱེད་ང་ལ་དབང་ཡོད་པ་ལ། ས་ལ་སྐྱུར་ན། སེམས་ཅན་བློས་སྤོང་གི་ལྟུང་བ་འོངས་པས། སྐྱུར་ས་མི་འདུག ། གཅིག་ལ་མ་གནོད་པས་གཅིག་ལ་མི་ཕན་ཟེར་བ་བཞིན། ཤིག་གིས་ཟོས་པས་ལུས་པོ་སྨྱུག་བུས་འབུགས་པ་འདྲ་བ་འབྱུང་སྲིད་དེ་ལུས་ལ་གནོད་ཀྱང༌། ཤིག་འགྲངས་པ་དང༌། མི་འཁྱགས་པ་དང༌།
མི་ཚིག་པ་འབྱུང་བས་ཤིག་ལ་ཕན་པས་རང་གི་སྒྲིབ་པ་འདག ། ཚོགས་རྫོགས་པ་ཡིན་པས། ཤིག་གིས་ཟོས་པ་གོ་རེ་བཅད། ཤིག་ཁྱེད་རྣམས་ལུས་ལ་ཟོས་ཤིག་སྙམ་དུ་བསམས་པས། དུ་ཁ་དང་ལེན་གྱི་བཟོད་པ་བསྒོམ་མོ། ། གསང་སྔགས་པ་ལྟར་ན། མཁའ་འགྲོ་ཀུན་སྤྱོད་ཀྱི་རྒྱུད་ལས། འགྲོ་ལྔ་འདི་དག་དེ་བཞིན་གཤེགས་པ་ལྔ། ། ཅེས་པས། ཡི་དམ་གྱི་ལྷ་མ་ཡིན་པའི་སེམས་ཅན་མེད་པས།
ཤིག་འདི་རྣམས་བར་ཆད་སེལ། དངོས་གྲུབ་སྟེར་བའི་ཡི་དམ་ལྷ་རང་ཡིན། ན་ཚ་ལ་སོགས་པ་རང་གི་སྔ་མའི་ལས་ཡིན། ལུས་ཡི་དམ་ལྷ་ལ་མཆོད་པ་ཕུལ་བས། ལུས་ལ་ཟྭ་ལྕག་བརྒྱབ་པ་ལྟ་བུའི་ཚ་བེར་རམ་གང་བྱུང་བ་སྐྱོ་སུན་མེད་པར་ཁུར་བས། བསྐལ་བ་མང་པོར་བསགས་པའི་སྡིག་པ་འདག ། སྡིག་དག་པ་ན། རྐྱེན་ཕྱི་ནང་གི་བར་ཆད་རང་དག་ལ་འགྲོ་བས། བར་ཆད་སེལ། ལུས་ཡི་དམ་ལ་མཆོད་པ་ཕུལ་བས།
ཡི་དམ་ཤ་ཁྲག་གི་མཆོད་པས་ཚིམས་པས། ། བསོད་ནམས་ཀྱི་ཚོགས་རྫོགས། ། ཚོགས་རྫོགས་ཙ་ན། གནས་སྐབས་སུ་ཟས་ནོར་ལ་སོགས་པ་རྩོལ་མེད་དུ་འབྱུང་བ་ཐུན་མོང་གི་དངོས་གྲུབ་ཐོབ། ཉམས་རྟོགས་རྒྱུད་ལ་སྐྱེ་བས་མཆོག་གི་དངོས་གྲུབ་ཐོབ་པས་ཤིག་ཡི་དམ་ཡིན་སྙམ་དུ་བྱས་ལ་དང་དུ་བླང་ངོ༌། ། སེམས་ལ་མི་རན་པའི་དུ་ཁ་ལ། སྔོན་གཞན་ལ་སེམས་ལ་མི་འོས་པའི་དུ་ཁ་བསྐྱེད་པའི་འབྲས་བུ་ཡིན་པས། ལས་མྱོང་བས་འཛད་པས་གོ་བཅད། སེམས་ཀྱི་དུ་ཁ་འདི་བཅོས་པས་ཆོག་པ་ཞིག་ན་ནི་དུ་ཁ་བྱ་མི་དགོས་པར་འདུག་སྟེ། བཅོས་ཏེ་ལེགས་པོ་བྱས་པས་ཆོག་པས་སོ། །
བཅོས་སུ་མི་ཐུབ་པ་གཅིག་ཡིན་ན་ནི། དུ་ཁ་བྱས་ཀྱང་ཕན་པ་མེད་དེ། དུ་ཁ་བྱས་པས་ལེགས་པོར་མི་འགྱུར་ཏེ། ཉེས་ཚར་བས་སོ། ། དུཿཁ་མྱོང་ན་འཁོར་བ་ལ་སྐྱོ་བ་སྐྱེ་བས། ། ངེས་འབྱུང་གིས་དད་པ་སྐྱེ། ངེས་འབྱུང་གི་དད་པ་སྐྱེས་པས། དགོས་མེད་རྒྱུད་ལ་སྐྱེ། དགེ་སྦྱོར་རྩེ་གཅིག་ཏུ་བྱེད་པ་ཞིག་འོངས་པས། དུ་ཁ་འདི་བས་ཆེ་བ་ཞིག་བྱུང་ན་དགའ་སྟེ།
དགའ་སྟེ། སྙམ་དུ་དུ་ཁ་དང་དུ་བླང་ངོ༌། ། ཉེ་འབྲེལ་ཤི་བའམ། ཤི་ཡི་དོགས་པའམ། ཤི་ཡི་དོགས་པ་ལ། ཉེ་བ་འདི་ད་རེས་ཀྱི་རྐྱེན་འདི་ལས་གྲོལ་ན། ཕྱིན་ཆད་འབྲལ་མེད་དུ་འགྲོགས་དབང་ཡོད་ན། སེམས་ཁྲལ་བྱ་དགོས་པ་ལ། ཅིས་ཀྱང་སྔ་ཕྱི་མིན་པ་འབྲལ་བ་ལ་སེམས་ཁྲལ་བྱ་རྒྱུ་མེད། སེམས་ཁྲལ་བྱས་པས་མི་འཆི་བའམ།
ཤི་ཡང་ལོག་ཡོང་ན། གཞན་ལ་ཡང་གྲོགས་འཚོལ་དགོས་ཏེ། ལོག་ནི་མི་འོངས། ཉེ་བ་འདི་ཡང་ཤུལ་དུ་འཇོག་གམ། ངས་ཉེ་བ་འདི་ཤུལ་དུ་འཇོག་གམ། ཅིས་ཀྱང་དེ་ལས་མ་འདས་པས་སུ་འཆི་བ་ཤི ། ང་རང་ད་ལྟ་རང་འཆི་ན་ཡང་ཤི ། སེམས་ཁྲལ་བྱས་པས་མི་ཕན། གཉེན་ཉེ་འབྲེལ་དང༌། བུ་སློབ་ཀྱི་དགོས་པ་མེད་པ་ལ་སོགས་པ་གོང་བཞིན་བསམ་མོ། །
ནོར་མེད་པ་ལ་ཡང༌། ནོར་མེད་པས་གོ་བཅད། ནོར་འཚོ་སྐྱོང་གྱི་ཁ་མི་འབྱུང༌། བཅོམ་ཕྲོགས་བྱེད་པའི་དགྲ་མེད། སེར་སྣ་ཞེན་ཆགས་ཀྱིས་ཡི་དྭགས་སུ་སྐྱེ་བའི་ལས་མི་གསོག ། གཞན་གྱི་ནོར་ལ་རྐུ་འཕྲོག་བྱས་པའི་སྡིག་པ་དང༌། སེར་སྣ་བྱས་པའི་སྡིག་པ་འདག་པས། ནོར་མེད་པས་གོ་བཅད། སྙམ་དུ་དགའ་བ་བསྒོམ་ཞིང་དང་དུ་བླང༌། ལྟོ་བཀྲེན་པས་འགྲངས་པ་བཟའ་རྒྱུ་མེད་པས་དང༌།
ཞིམ་པོ་བཟའ་རྒྱུ་མ་བྱུང་བས་ན། སྡུག་པར་མི་སེམས་པར། ང་བཀྲེས་ཤིང་བཟའ་རྒྱུ་ཉུང་བ་གོ་བཅད། བཟའ་བཏུང་བཟའ་བ་མང་དྲགས་ན། ཁོང་པར་མི་འཇུ་བས་སྐྲན་དང་བད་མཁྲིས་འཕེལ་ནས་འཕྲལ་ལུས་ན་བས་སྡུག་ལ། ཕུགས་ཚེ་ཐུང་བས་དལ་འབྱོར་རྐྱེན་དབང་དུ་ཤོར་ནས། ཆོས་རྩེ་གཅིག་ཏུ་བྱ་ས་དང༌། ཡོན་ཏན་སྐྱེས་སྐྱེས་སུ་སྒོམ་ལོང་མི་འོངས། ལྟོ་བཀྲེན་བཀྲེན་བྱས་པས། འབྱུང་བ་ཆ་སྙོམས་པས་ནད་གསར་པ་མི་འཇུག །
རྙིང་པ་ལ་སྐྱེད་འོངས་པས། འཕྲལ་མི་ན་བར་ལུས་སྐྱིད། ཚེ་རིང་བས་ཆོས་བྱ་ལོང་འོངས་པས་ཡོན་ཏན་སྐྱེ། དགེ་འདུན་གྱི་དཀོར་ལ་འབགས་པ་དང༌། གཞན་གྱི་ཟས་ཕྲོགས་པ་དང༌། རང་གི་ཟས་ནོར་ལ་སེར་སྣ་བྱས་པའི་སྡིག་པ་འདག་པས། བཟའ་རྒྱུ་མེད་པས་གོ་བཅད། བཟའ་ཆེ་ན་ཤུགས་ལ་ཆགས་པ་སྐྱེས་ནས་སྡོམ་པ་མི་ཐུབ་པའི་ཉེན་ཡོད་པ་ལ། བཟའ་ཆུང་བས་ཤུགས་ལ་སྡོམ་པ་ཐུབ་པས་གོ་བཅད། གྲུབ་ཐོབ་གོང་མ་རྣམས་ཀྱིས་ཀྱང༌།
ལྟོ་དཀའ་ཐུབ་ལ་བརྟེན་ནས་བསྒོམས་པས། གྲུབ་པ་ཐོབ་འདུག ། ཁོང་ཞེན་ལོག་ཅན་རྣམས་ཟ་ཚད་ཡོད་པ་སྤངས་ནས། ཆེད་དུ་དཀའ་ཐུབ་སྡུག་སྒུར་བྱས་ནས་ཆོས་ཕྱིར་དཀའ་བ་སྤྱད་པ་ལ། ང་བཟའ་རྒྱུ་མེད་པས་ཅི་ལ་ཉེན། ཆོས་ཕྱིར་དུ་ལྟོ་དཀའ་ཐུབ་ལ་བརྟེན་དགོས། ཡི་དྭགས་ལ་ལོ་བརྒྱ་ཙམ་རེ་ན་སྣབས་སྐམ་རེ་ཡང་མི་འོང་བའི་དུ་ཁ་ཡོད་པ་ལ་བསམས་ན། ང་ལ་བཟའ་རྒྱུ་མེད་པར་བྱས་ཀྱང༌། ཚོད་མ་ཐལ་ཅན་བཏུང་རྒྱུ་ཡོད་པ་སྐྱིད་པོ་ཡིན། ནུས་ན་དཀའ་ཐུབ་བྱས་པས་ཆོག །
མ་ནུས་ན་སྤྲངས་པས་ཆོག་པས་ཟོས་ནོར་ལ་འདོད་འདུན་བྱེད་རི་སྙམ་པས་ཟས་ཀྱིས་བཀྲེན་པ་ལ་དགའ་བ་བསྒོམ་མོ། ། གོས་ངན་པ་ལ་མི་དགའ་བ་མེད་པར་གོས་ཧྲུལ་པོ་འདིས་ངང་ངམ་ཤུགས་ཀྱིས་དམན་ཆ་ཟིན་པས་ང་རྒྱལ་མི་སྐྱེ། འཕྲོག་པའི་དགྲ་མི་འོངས་པས་འགྲོ་སྡོད་གང་བྱེད་ཀྱང་འཇིགས་པ་དང་བྲལ་བས། མ་འཁྱགས་ཙམ་པའི་བེམ་ཧྲུལ་གྱིས་ཆོག ། གོས་བཟང་བས་ཐོས་བསམ་སྒོམ་གསུམ་འཕེལ་རྒྱུ་ནི་མེད། ཉམས་རྟོགས་སྐྱེ་རྒྱུ་ནི་མེད། སང་རྒྱ་བ་ལ་ནི་མི་ཕན། མི་སྔུན་དུ་སྟོང་ཟོབ་རེ་ལ་དགའ་བ། འདི་ཚེ་འདི་བློས་མ་ཐོངས་པའི་བྱེད་ལས་ཡིན་པས། གོས་བཟང་པོ་ཆེད་དུ་སྒྲུབ་རི།
གོས་ངན་པ་ལ་ཆོག་ཤེས་མི་བྱེད་རི་སྙམ་པས་དང་དུ་བླང་ངོ༌། ། དབང་ཆེ་བས་ལུས་ལ་བརྡེག་པ་དང༌། ཚིག་རྩུབ་པོས་འཐབ་པ་དང༌། མི་འོས་པའི་བརྙས་བཅོས་བྱེད་པ་དང༌། ནོར་རྫས་འཕྲོག་པ་རྣམས་ལ། བརྡེག་པ་ལ་ལན་མི་བྱ་བར། སྔར་གཞན་ལ་བརྒྱབ་པའི་སྡིག་པ་འདག་པས་སྡིག་པའི་ཕྱགས་ཤིང༌། ཟུག་ལྷང་བྱུང་བ་ན་དགེ་སྦྱོར་དྲན་འོངས་པས་དགེ་སྦྱོར་གྱི་སྐུལ་མ། དབང་པོ་ཆེས་བརྡུངས་པས་ཉེས་ཀྱང་སྒུར་དགོས་ཤིང༌། ལན་བྱེད་མི་ནུས་པས།
རོ་སྙོམས་ཀྱི་གསལ་འདེབས། ན་ཟུག་ཆེ་བས་འཆི་བ་འདྲ་ཡང༌། གང་བྱེད་བྱེད་དུ་འཇུག་པ་མིན་པ། འབྲོས་པ་དང་བྱ་ཐབས་མེད་པས། བདག་འཛིན་སྟོང་པའི་བླ་མ་ཡིན་པས། ཤི་ཞིག་ཤི་ཞིག་སྙམ་དུ་བསམ་ཞིང༌། མི་བརྡེག་པའི་ཞུ་བ་མི་བྱེད་པར། ད་རུང་རྒྱོབ་ཅིག ། བརྡེག་མ་ནུས་ན་ཁྱོད་མིན། འཁུར་མ་ནུས་ན་ང་མིན་བརྡེགས་པ་འདི་གོ་བཅད་སྙམ་དུ་བསམ་མོ། །
ཚིག་རྩུབ་པོ་རྣ་བར་ལྷང་བྱུང་བ་དང༌། དེ་ལ་ཡིད་མི་འཁྲུག ། ཚིག་ལན་ངན་པ་མི་འཇལ་བར། སྔར་གཞན་ལ་ཚིག་ངན་པས་འཐབ་པའི་སྡིག་པ་འདག་པས་སྡིག་པའི་ཕྱགས་ཤིང༌། དགེ་སྦྱོར་གྱི་སྐུལ་མ། རོ་སྙོམས་ཀྱི་གསལ་འདེབས། བདག་འཛིན་ཐོང་ཞིག་གི་བླ་མ་ཡིན་སྙམ་དུ་བསམ། རང་བས་གཞན་པ་གྲལ་གོང་དུ་སྡོད། ཁྱད་གསོད་བྱེད་པས། མི་དགའ་བ་སྐྱེས་ན།
ཁྱོད་ལ་སེམས་ཀྱི་གཏིང་ན་བཟང་བཟང་པོ། ཆེ་ཆེ་བོ་འདོད་པ་ཚེ་འདིའི་རྟོག་པ། གཞན་པས་ལྷག་ཏུ་རེ་བའི་དུང་ཆ་མི་ཆོས་ཀྱི་འདུན་མ་ལྷ་ཆོས་ཀྱི་ཁོག་ནས་འཚོལ་བའི་རྫུན་ཐབས་མཁན་ཁྱོད་འདྲ་ཞིག ཁྱད་གསོད་བྱེད་པས་ཅི་ཏོ། སྔོན་གཞན་ལ་ཁྱད་གསོད་བྱས་པའི་སྡིག་པ་འདག་པ་ལ་སོགས་གོང་བཞིན་དུ་བསམ། དེ་བཞིན་དུ་འཕྲོག་པ་ལ་ཤེས་པར་བྱའོ། ། གསུམ་པ་རང་ཐོག་ཏུ་རོ་སྙོམས་པ་ནི། བདེ་བ་ལ་རོ་སྙོམས་པ་བཞིན་དུ་ཤེས་པར་བྱའོ། ། བདུན་པ་བསྟོད་པ་ལ་རོ་སྙོམས་པ་ལ་གསུམ་ལས། དང་པོ་བསྒྲུབ་བྱར་བྱས་ཏེ་བྱང་ཆུབ་ཀྱི་ལམ་དུ་འཁྱེར་བ་ནི།
རང་ལ་ཡོན་ཏན་གྱི་སྒོ་ནས་བསྟོད་པ་བྱེད་པ་ནི། རང་ལ་ཡོན་ཏན་མེད་ཀྱང་བརྗོད་པ་འདི། ད་ཡོན་ཏན་དང་ལྡན་པ་ཞིག་བྱ་དགོས། ཡོན་ཏན་དང་ལྡན་པ་གྱིས་ཤིག་གི་སྐུལ་མ་ཡིན། སྙམ་དུ་བསམ་ཞིང༌། གཞན་གྲགས་པའི་སྐབས་སུ་བསྟན་པ་བཞིན་དུ་ཤེས་པར་བྱའོ། ། གཉིས་པ་སྤང་བྱར་བྱས་ཏེ་ཞེན་པའི་འཁྲི་བ་བཅད་པ་དང༌། གསུམ་པ་བཟློག་སྒོམ་དུ་བྱ་སྟེ། རོ་སྙོམས་པ་ཡང་གྲགས་པ་ལ་བསྒོམས་པ་བཞིན་དུ་ཤེས་པར་བྱའོ། ། བརྒྱད་པ་སྨོད་པ་ལ་གཉིས་ལས།
བསྒྲུབ་བྱར་བྱས་ཏེ་ཞེན་པའི་འཁྲི་བ་བཅད་པ་ནི། གཞན་གྱིས་སྐྱོན་བརྗོད་དེ་དམད་ར་གཏོང་བ་དང༌། དེ་ལ་མི་དགའ་བ་སྐྱེ་བ་ན་རང་ལ་གཞན་གྱིས་སྐྱོན་བརྗོད་པ་དེ། རང་ལ་འདུག་གམ་ལྟོས་ལ། འདུག་ན་རང་ལ་སྐྱོན་མེད་པ་ལ། ཁོང་གིས་ངན་སྨྲས་བརྗོད་པ་མིན། རང་ལ་ཡོད་པའི་གཤིས་ལུགས་བརྗོད་པ་ཡིན་པས། དེ་ལ་མི་དགའ་བ་བྱས་པས་ཅི་ཕན་དེ་ལ་མི་དགའ་ན། རང་ལ་སྐྱོན་མེད་པ་བྱ་དགོས་པས། ད་ཕྱིན་ཆད་སྐྱོན་གྱིས་མ་གོས་པ་ཞིག་བྱ་དགོས་སྙམ་དུ།
ཞེ་ཐག་པ་ནས་བསམ། སྐྱོན་མི་འདུག་ན། ཁྱོད་འདྲ་མིན་པ་སངས་རྒྱས་ལ་ཡང་སྐུར་བ་འདེབས་པ་བྱུང་བ་ལ། ཁྱོད་ལ་ལོས་ཡོང༌། སྔོན་གཞན་ལ་སྐུར་བ་བཏབ་པའི་སྡིག་པ་དུས་འདིར་སྨིན་པ་ཡིན་སྡིག་པའི་ཕྱགས་ཤིང་ཡིན། གཞན་མ་གྲགས་པའི་སྐབས་སུ་བསྟན་པ་ལྟར་ཤེས་པར་བྱའོ།། གཉིས་པ་རང་ཐོག་ཏུ་རོ་སྙོམས་པ་ཡང༌། མ་གྲགས་པའི་སྐབས་སུ་བཤད་པ་བཞིན་ཤེས་པར་བྱའོ། ། དེ་ཐམས་ཅད་ཉམས་སུ་བླངས་པ་མདོར་བསྡུས་ཧྲིལ་དྲིལ་ན། རྙེད་པ་དང༌།
གྲགས་པ་དང༌། བདེ་བ་དང༌། བསྟོད་པ་ལ། ཞེན་པས་ཁེངས་པ་མེད་པར་དགོས་པ་མེད། དགོས་པ་མེད། དགོས་པ་མེད། ནོར་གྱིས་ཀྱང་དགོས་པ་མེད། སྙན་གྲགས་ཀྱིས་ཀྱང་དགོས་པ་མེད། གཉེན་གྱིས་ཀྱང་དགོས་པ་མེད། བདེ་བས་ཀྱང་དགོས་པ་མེད།
བསྟོད་རས་ཀྱང་དགོས་པ་མེད། དེ་ཐམས་ཅད་ཞེན་ཆགས་སྐྱེ་བའི་རྒྱུ། ཆགས་ན་འཆིང་བའི་རྒྱུ། བཅིངས་ན་དུ་ཁའི་རྒྱུ་ཡིན་པས་དགོས་པ་མེད། ཅིས་ཀྱང་དགོས་པ་མེད། གང་གིས་ཀྱང་དགོས་པ་མེད། སྙམ་དུ་བསམ་མོ། ། ངག་ཏུ་བརྗོད་དོ། ། མ་རྙེད་པ་དང༌། མ་གྲགས་པ་དང༌།
སྡུག་བསྔལ་དང༌། མི་སྙན་པའི་དམད་ར་བྱུང་ན་དགའ་སྟེ། ད་ནང་གི་ལྟོ་མེད་ན་ཡང་མེད་དུ་ཆུག ། ཁ་ཐོགས་ཚད་འཕྱར་ཁ་གཏོང་ན་ཡང་གཏོང་དུ་ཆུག ། ཕོ་ལོག་གཟེར་ཐུང་ཐོང༌། ལོ་ནད་སྟན་འབྱར་ཐོང༌། སྐྱིད་པོ་མིན་པ་ཐམས་ཅད་ཐོང༌། གང་ཡོང་བ་ཤོག ། ཅི་ཡོང་བ་ཤོག ། སྙམས་དུ་བསམ།
ངག་ཏུ་བརྗོད་ལ་སེམས་ཕྱག་རྒྱ་ཆེན་པོ་ལ་བཞག ། རེ་དོགས་མེད་པར་བྱའོ། ། དེ་ལྟར་ཐུན་བཞིའམ་ཞག་རེ་ལ་རེ་རེ་མ་ཆག་པར་བྱས་པས། འཇིག་རྟེན་གྱི་ཆོས་བརྒྱད་གང་ལའང་རོ་རང་ཤུགས་ཀྱིས་སྙོམས་ཤིང༌། རྐྱེན་བྱུང་ཙ་ན་རྐྱེན་ཐོག་ཏུ་རོ་སྙོམས་དྲན་པའི་དགོས་པ་ཡོད། དེ་ཡང་རྐྱེན་མེད་པའི་དུས་སུ་རྐྱེན་གཅིག་བྱུང་ན་རོ་སྙོམས་དགོས་སྙམ་དུ་འདུན་པ་ཏུར་རེ་བྱས་ལ། རྐྱེན་བྱུང་ཙ་ན་ཉམས་ལེན་དྲན་པའི་དགོས་པ་ཡོད་དོ། ། དངོས་གཞི་རྐྱེན་བྱུང་ཙ་ན། གོང་དུ་བཤད་པའི་ཟློག་སྒོམ་གྱིས་རོ་སྙོམས་ཤིང༌། རྙེད་པ་དང༌།
གྲགས་པ་དག ། གལ་མེད་དུ་བཞག ། ནོར་མེད་ན་དགའ་སྟེ་སྙམ་དུ་བསམ། ནོར་མེད་ན་དགའ་སྟེ། ལྟོགས་སྐོམ་འཁྱགས་པ་བྱུང་དུས་རོ་སྙོམས་པ་ཡིན། སྡུག་ན་སྡུག་ཏུ་ཆུག ། སྔ་མའི་ལས་ངན་བསགས་པ་འཛད་དེ་ཡོང༌། སྡུག་པའི་ཐོག་ཏུ་དགེ་སྦྱོར་ཨེ་སླེབ་བལྟ་སྙམ་པས། སྒོམ་ཐོག་ཏུ་བཞག་གོ ། རྗེས་ལ་དགེ་བ་སེམས་ཅན་གྱི་དོན་དུ་བསྔོ་བ་དང་སྨོན་ལམ་བཏབ་བོ། །
སྡུག་བསྔལ་ལ་སོགས་བྱུང་ན་རོ་སྙོམས་པར་བྱས་ལ་འདོད་པ་དེ་བྱུང་ཨ་པོའི་འདོད་ཐོག་ཡིན། ང་རེ་དགའ་ན་སྙམ་དུ་སེམས་ཕྱག་རྒྱ་ཆེན་པོ་ལ་བཞག ། གཞན་གྱི་དུ་ཁ་རང་ལ་བསྡུ་ཞིང༌། སྡུག་པོ་ཡོང་མ་ནུས་ན་ཁྱོད་མིན། སྡུག་འཁུར་མ་ནུས་ན་ང་མིན། སྙིང་རུས་ཞེ་བཅད་ཀྱི་སྐུལ་མ། ལས་ངན་སྡིག་སྒྲིབ་ཀྱི་ཕྱགས་ཤིང༌། དགེ་སྦྱོར་གསལ་འདེབས་ཀྱི་གདམས་ངག ། བཟང་འདོད་མཁར་སྤེ་བཤིག་པའི་ཏོག་ཙེ། བྱུང་བ་གོ་རེ་བཅད་སྙམ་པས་དགའ་བ་བསྒོམས་ཏེ།
རྗེས་ལ་བསྔོ་བ་སྨོན་ལམ་བྱ། ད་རུང་ཡང་རྐྱེན་བྱུང་ཚད་ལ་རོ་སྙོམ་མོ། འཇིག་རྟེན་ཆོས་བརྒྱད་ལ་རོ་སྙོམས་པ། རླབས་པོ་ཆེའི་བློ་སྦྱོང༌། བློ་རྒོད་ཀྱི་ཉམས་ལེན། ཞེན་ལོག་མཐར་འདོན་གྱི་གདམས་ངག ། ཆོས་བརྒྱད་རང་གྲོལ་གྱི་གནད་ཟབ་མོ་འདི། ལྷོ་ཡུལ་སྤ་གྲོའི་སྨན་ལྗོངས། འབྲང་རྒྱས་དགོན་པའི་ནགས་ཁྲོད་དུ། རྨོངས་པ་བཱ་ར་བ་རྒྱལ་མཚན་དཔལ་བཟང་པོས་སྦྱར་བའོ།། །།
དགེ་བའི་རྩ་བ་འདི་ལ་བརྟེན་ནས། སེམས་ཅན་ཐམས་ཅད་ཀྱིས་ཚེ་འདི་བློས་ཐོང་ནས། འཇིག་རྟེན་ཆོས་བརྒྱད་མགོ་སྙོམས་པར་གྱུར་ཅིག། །། ཨྠིྀ། བཀྲ་ཤིས་བདེ་ལེགས་དཔལ་འབར་དོན་འགྲུབ་ཤོག། །། མང་ག་ལཾ།།
མཁྱེན་བརྩེའི་འོད་སྣང་ལས། འབའ་ར་བ་རྒྱལ་མཚན་དཔལ་བཟང་གྱི་གསུང༌། ཆོས་བརྒྱད་མགོ་སྙོམས་ཀྱི་གདམས་པ། - PAGE 232 -- PAGE 233 -- PAGE 206 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
