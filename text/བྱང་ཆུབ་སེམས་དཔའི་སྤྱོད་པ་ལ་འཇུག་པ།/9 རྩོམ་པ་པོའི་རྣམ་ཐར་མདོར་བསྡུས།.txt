བྱང་ཆུབ་སེམས་དཔའི་སྤྱོད་པ་ལ་འཇུག་པ།
པོད ༩
རྩོམ་པ་པོའི་རྣམ་ཐར་མདོར་བསྡུས།
རྩོམ་པ་པོའི་རྣམ་ཐར་མདོར་བསྡུས། བྱང་ཆུབ་སེམས་དཔའི་སྤྱོད་པ་ལ་འཇུག་པའི་རྩོམ་པ་པོ་དཔལ་ཕག་མོ་གྲུ་པ་རྡོ་རྗེ་རྒྱལ་པོ་ནི་ཁམས་རྨེ་ཤོད་སྡེ་དགེ་དཔེ་ཝར་དུ་ཡབ་ཕན་ཐོགས་ཨ་དར་དང༌། ཡུམ་ཁུ་འཛོམས་ཨ་ལྕེ་གཉིས་ཀྱིས་སྲས་སུ་རབ་བྱུང་གཉིས་པའི་ལྕགས་སྟག་སྤྱི་ལོ་ ( 1110) ལ་འཁྲུངས། དགུང་ལོ་དགུ་ལ་མཁན་པོ་ཚུལ་ཁྲིམས་འབར་གྱི་དྲུང་དགེ་ཚུལ་གྱི་སྡོམ་པ་བཞེས། མཚན་རྡོ་རྗེ་རྒྱལ་པོར་གསོལ། དགུང་ལོ་བཅོ་བརྒྱད་ལ་དབུས་སུ་བྱོན། དགུང་ལོ་ཉི་ཤུ་རྩ་གཉིས་ལ་གསང་ཕུར་དགེ་བཤེས་རྒྱ་དམར་བ་ལས། ཕར་ཚད་དང་དབུ་མ་རིགས་ཚོགས་སོགས་གསན་བསམ་མཛད་དེ་གཞུང་ཐམས་ཅད་ལ་མཁས་པར་གྱུར། དགུང་ལོ་ཉེར་ལྔ་ལ་ཟུལ་ཕུར་བྱ་འདུལ་འཛིན་གྱིས་མཁན་པོ་དང༌། སྟོད་ལུང་རྒྱ་དམར་པས་ལས་སློབ།
ཨར་གྱིས་གསང་སྟོན་མཛད་དེ་དགེ་འདུན་གྲངས་ཚང་ལས་བསྙེན་པར་རྫོགས། མཁན་སློབ་དེ་དག་གི་དྲུང་དུ་འདུལ་བའི་སྡེ་སྣོད་རྒྱ་མཚོའི་ཕ་རོལ་ཏུ་སོན་པར་མཛད་དེ་མཁས་པའི་གྲགས་པས་ནོར་འཛིན་གྱི་ཁྱོན་ཀུན་ཏུ་ཁྱབ། གཞན་ཡང་དགེ་བའི་བཤེས་གཉེན་བྱ་ཡུལ་བ་དང༌། དཔལ་རྒ་ལོ། རས་ཆུང་པའི་སློབ་མ་བུར་སྒོམ་པ། དམར་ཆོས་ཀྱི་རྒྱལ་པོ་སོགས་བསྟེན་ནས་བཀའ་གདམས་གཞུང་དྲུག ། བདེ་མཆོག་སྙན་བརྒྱུད་སོགས་གདམས་པ་ཅི་རིགས་གསན། དེ་ནས་ས་སྐྱར་ཕེབས་ཏེ་ས་ཆེན་ཀུན་དགའ་སྙིང་པོའི་དྲུང་ནས་ལམ་འབྲས་ཆོས་སྐོར་རྣམས་རྫོགས་པར་གསན། དགེ་བཤེས་དཀོན་མཆོག་མཁར་ལས་མཚན་ཉིད་ཀྱི་གཞུང་དང༌། གཞན་ཡང་དབུས་གཙང་གི་མཁན་ཆེན་བཅུ་གསུམ་ཙམ་གྱི་ཞབས་ལ་གཏུགས་ཏེ་ཟབ་མོའི་གདམས་པ་ཅི་རིགས་གསན་པར་མཛད།
དགུང་ལོ་བཞི་བཅུ་ཞེ་གསུམ་ལ་ཆོས་རྗེ་སྒམ་པོ་པ་བསོད་ནམས་རིན་ཆེན་མཇལ་ནས་ཕྱག་ཆེན་དང་ཆོས་དྲུག་གི་གཙོས་བཀའ་བཞི་བརྒྱུད་པའི་གདམས་ཟབ་ཡོངས་རྫོགས་བུམ་པ་གང་བྱོས་གསན་པར་མཛད་ནས། དེར་བསྒོམས་པས་ཕྱག་རྒྱ་ཆེན་པོའི་ཐུགས་དམ་གྱི་རྩལ་རྫོགས་ཏེ་ཆོས་ཐམས་ཅད་ཀྱི་གནས་ལུགས་མངོན་དུ་གྱུར། སྒམ་པོར་བཞུགས་སྐབས་ཉིད་དང༌། རྗེ་དུས་གསུམ་མཁྱེན་པ། སྒོམ་པ་ཤྭ་སྟོན་གསུམ་ལ་ཁམས་པ་མི་གསུམ་ཞེས་བསད་པ་གསོ་བ་སོགས་རྫུ་འཕྲུལ་བསམ་གྱིས་མི་ཁྱབ་པ་བསྟན་པར་གྲགས། དགུང་ལོ་བཞི་བཅུ་ཞེ་དགུ་ལ་དཔལ་ཀུན་ཏུ་བཟང་པོའི་ནགས་ཁྲོད་དུ་བྱོན་ནས་གདན་ས་ཆེན་པོ་ཕག་མོ་གྲུའི་དགོན་པ་ཕྱག་བཏབ་སྟེ་འཕྲིན་ལས་ཤིན་ཏུ་རྒྱས། དེ་ནས་མང་མཁར་ཐུན་ཁང་དུ་ལོ་གཉིས་དང༌། བདེ་གཤེགས་ཕུག་ཏུ་ལོ་བཞི། འཇགས་སྤྱིལ་དུ་ལོ་ལྔ་བཅས་སྒོམ་སྒྲུབ་ལ་རྩེ་གཅིག་ཏུ་བརྩོན་པར་མཛད་དོ། ། རྗེ་དེ་ཉིད་ལ་སློབ་མ་གདུགས་ཐོགས་པ་ལྔ་བརྒྱ་དང༌།
སྐྱོབ་པ་འཇིག་རྟེན་གསུམ་མགོན། སྟག་ལུང་ཐང་པ་བཀྲ་ཤིས་དཔལ། གླིང་རས་པད་མ་རྡོ་རྗེ། སྤར་ཕུ་པ་བློ་གྲོས་སེང་གེ ། མི་ཉག་སྒོམ་རིང་སོགས་ཁྱད་པར་འཕགས་པའི་བུ་ཆེན་ཉི་ཤུ་རྩ་བཞི་སོགས་བྱོན་ཅིང་བཀའ་བརྒྱུད་ཆེ་བཞིའི་ཡ་གྱལ་དང༌། ཆུང་བརྒྱད་ཀྱི་ཡབ་མེས་ཉིད་དུ་གྱུར། གཞན་ཡང་རྒྱ་ཆེའི་དད་ལྡན་གྱི་སྐྱེ་འགྲོ་རྣམས་ལ་ཆོས་འཁོར་རྒྱ་ཆེན་བསྐོར་ཏེ། མཐར་དགུང་ལོ་དྲུག་ཅུ་རེ་གཅིག་ལྕགས་སྟག་སྤྱི་ལོ་ ( 1170) ལ་སྐུ་གཤེགས་སོ། ། ༈ ཕྱག་རྒྱ་ཆེན་པོའི་ལམ་ཟབ་མཐར་ཐུག་དཀར་པོ་ཅིག་ཐུབ་ཞང་གི་མན་ངག་རྩོམ་པ་པོ་ཞང་འགྲོ་བའི་མགོན་པོ་ནི་རབ་བྱུང་གཉིས་པའི་ཆུ་མོ་ཡོས་ལོ་སྤྱི་ལོ་ (1123) ལ་སྐྱིད་ཤོད་ཚ་བ་གྲུར་སྣམ་ཞང་གི་གདུང་ལས་ཡབ་རྡོ་རྗེ་སེམས་དཔའ་དང༌། ཡུམ་ཡག་མོ་མང་སྐྱིད་གཉིས་ཀྱི་སྲས་སུ་འཁྲུངས།
མཚན་དར་མ་གྲགས་སུ་གསོལ། དགུང་ལོ་དྲུག་པར་ཡབ་ལས་ཡི་གེའི་སྦྱོར་ཀློག་དང་སྐྱབས་སེམས་ཀྱི་སྡོམ་པ་ལེགས་པར་བསླབས། དགུང་ལོ་དགུ་པ་ནས་བཅོ་བརྒྱད་བར་མདོ་སྔགས་ཀྱི་ཟབ་ཆོས་མང་དུ་གསན་བཞེས་གནང༌། དགུང་ལོ་ཉེར་དྲུག་ལ་ཁམས་སུ་བྱོན་ཏེ་མཁན་པོ་རྒྱ་སྟོན་མཁར་མགོ་བ་ལས་བསྙེན་པར་རྫོགས་ཏེ་མཚན་བརྩོན་གྲུས་གྲགས་པར་གསོལ། གཙོ་བོ་གྲུབ་ཆེན་དཔལ་རྒྭ་ལོ། མལ་ཡེར་པ་བ། དངུལ་ཆུ་བཻ་རོ་པ། སྒོམ་ཚུལ་ཏེ་ཡིན་ངེས་ཀྱི་བླ་མ་བཞི་དང༌། ཆོས་ཐོབ་ཀྱི་བླ་མ་སོ་དྲུག་རྣམས་བསྟེན་ནས་སྨིན་གྲོལ་མཐར་ཕྱིན། དེ་ལས་དྭགས་སྒོམ་ཚུལ་ཁྲིམས་སྙིང་པོ་ལས་ཐབས་གྲོལ་གྱི་གདམས་པ་གསན་ནས་ཉམས་བཞེས་མཛད་པས་བཀའ་བརྒྱུད་ཀྱི་བྱིན་རླབས་ཞུགས་ཏེ།
ཕྱག་རྒྱ་ཆེན་པོའི་རྟོགས་པ་ཀློང་དུ་གྱུར་ཏེ་སེམས་ཀྱི་ངོ་བོ་རྗེན་ཅར་དུ་གཟིགས་ནས་ཆོས་ཐམས་ཅད་ཀྱི་གནས་ལུགས་ལ་སྒྲོ་འདོགས་ཆོད། རྒྱལ་ཁྲིམས་མེད་པའི་བོད་ཁམས་འབངས་སིལ་བུར་ཡོད་དུས་རི་རྒྱ་ཀླུང་རྒྱ་མཛད། རྒྱ་འོག་ཏུ་མ་འདུས་པ་རྣམས་སྤྲུལ་པའི་དམག་གིས་བཏུལ་ཏེ། དྲག་པོའི་འཕྲིན་ལས་མཛད་པས་དཔོན་དར་མ་གཞོན་ནུ་སོགས་སློབ་མ་མང་པོས་འཁྲུགས་གྲལ་དུ་ལྷ་ཡི་ཞལ་མཐོང་བ་དང་ཕྱག་ཆེན་གྱི་རྟོགས་པ་སྐྱེས་པ་དུ་མ་བྱུང༌། དེ་ལ་ལོག་རྟོག་ཅན་གྱི་སྐྱེ་བོ་ཐ་མལ་པ་མང་པོས་སྐུར་འདེབས་ཀྱི་སྡིག་བསགས་ཤིང་མི་སྙན་པར་འདུག་པར་ཆོས་རྗེ་དུས་གསུམ་མཁྱེན་པས་བཤོལ་བས་དེ་ཕྱིན་འཁྲུགས་པའི་མཚམས་བཞག ། རྗེ་སྒོམ་ཚུལ་གྱིས་ལུང་བསྟན་ཏེ་མེ་ལུག་ལ་ཚལ་གུང་ཐང་གི་གཙུག་ལག་ཁང་རྟེན་བརྟེན་པ་དང༌། ཚལ་ཡང་དགོན། སྐུ་འབུམ་ཆེན་མོ་བཅས་གསར་འདེབས་མཛད། ཁོང་ནི་སྐུ་རྫུ་འཕྲུལ་གྱི་བཀོད་པ་དུ་མ་སྟོན་པ་དང༌། ཚལ་པ་བཀའ་བརྒྱུད་ཀྱི་སྲོལ་ཐོག་མར་གཏོད་པ་བཅས་མཛད་འཕྲིན་བསམ་གྱིས་མི་ཁྱབ་པ་མངའ་བའོ། །
མཐར་རབ་བྱུང་གསུམ་པའི་ཆུ་གླང་སྤྱི་ལོ་ ( 1193) དགུང་ལོ་བདུན་ཅུ་དོན་གཉིས་ལ་སྐུ་མྱ་ངན་ལས་འདས། ཁོང་ལ་བུ་སློབ་གྲགས་ཆེ་བ་ནི་ནམ་མཁའ་འོད། ཁ་རག་པ་འདུལ་བ་འོད། ལྷ་ཕྱུག་པ་ཉི་ཟླ་འོད། འབྲི་རྭ་བ་ཤཱཀྱ་འོད་སོགས་བྱོན་ནོ། ། ༈ དམ་ཆོས་དགོངས་པ་གཅིག་པའི་རྩོམ་པ་པོ་འབྲི་གུང་སྐྱོབ་པ་འཇིག་རྟེན་མགོན་པོ་ནི་མདོ་ཁམས་ལྡན་སྟོད་བཙུང་གྲོང་ཞེས་པའི་ཡུལ་དུ་ཡབ་སྐྱུ་ར་རྡོ་རྗེ་དང༌། ཡུམ་བཙུན་མ་གཉིས་ཀྱི་སྲས་སུ་རབ་བྱུང་གཉིས་པའི་ཆུ་ཕག་སྤྱི་ལོ་ ( 1143) ལོ་སྐུ་འཁྲུངས། དགུང་ལོ་དྲུག་པར་ཡབ་ལས་ཡི་གེའི་སྦྱོར་ཀློག་དང་འཇིགས་བྱེད་དབང་སོགས་ཞུས། དགུང་ལོ་བདུན་པར་རྭ་སྒྲེང་སྒོམ་ཆེན་དང་སློབ་དཔོན་སྐྱེས་བུ་གཉིས་ལས་བསྟན་རིམ་དང༌། ལྷོ་རྡོ་རྗེ་སྙིང་པོ་ལས་གསང་འདུས་འཕགས་སྐོར་གསན།
དགུང་ལོ་ཉི་ཤུ་ལ་སློབ་དཔོན་ཡེ་ཤེས་ལས་རྗེ་བཙུན་སྒྲོལ་མའི་དབང་དང་མན་ངག་རྣམས་གསན་ཏེ་ཉེར་གཉིས་པ་ལ་སྒྲུབ་པ་ཉམས་བཞེས་མཛད། དགུང་ལོ་ཉེར་ལྔ་པར་དབུས་སུ་ཕེབས་ཏེ་དཔལ་ཕག་མོ་གྲུ་པའི་ཞབས་ལ་གཏུགས་ཏེ་བྱང་ཆུབ་སེམས་སྡོམ་གནང་སྟེ་མཚན་རིན་ཆེན་དཔལ་དུ་གསོལ། དེ་ནས་ཕྱག་རྒྱ་ཆེན་པོའི་མན་ངག་སོགས་ཟབ་ཆོས་ཐམས་ཅད་བུམ་པ་གང་བྱོའི་ཚུལ་དུ་གསན་པར་མཛད་དེ་ཉེར་དགུར་གཡེ་ཆུང་དུ་ལོ་གསུམ་ལ་སྒྲུབ་པ་ཉམས་ལེན་གནང༌། དགུང་ལོ་སོ་ལྔ་ལ་མཁན་པོ་ཞང་སུམ་པ་དང༌། སློབ་དཔོན་རྩི་ལུང་པ། གཉལ་བ་འདུལ་འཛིན་སོགས་ལས་བསྙེན་པར་རྫོགས་ཤིང་འདུལ་བ་གསན། དེ་ནས་ཕག་གྲུའི་གདན་ས་ལོ་གསུམ་བསྐྱངས་ཏེ་འཆད་ཉན་སྤེལ། དགུང་ལོ་སོ་བདུན་པ་རབ་བྱུང་གསུམ་པའི་ས་ཕག་སྤྱི་ལོ་ ( 1179) ལ་འབྲི་ཐེལ་བྱང་ཆུབ་གླིང་ཕྱག་བཏབ་ཅིང་དགེ་འདུན་གྱི་ཚོགས་པ་བསྐྱངས་ཏེ་འབྲི་གུང་ བཀའ་བརྒྱུད་ཀྱི་བསྟན་པའི་སྲོལ་གཏོད་པར་མཛད། གཞན་ཡང་དབུས་གཙང་གི་གནས་ཆེན་མང་པོར་འགྲིམས་ནས་སྒྲུབ་པ་ཉམས་བཞེས་གནང་སྟེ་བྱིན་གྱིས་བརླབས། དགུང་ལོ་ང་དྲུག་པར་ཕག་གྲུར་གཙུག་ལག་ཁང་རྟེན་དང་བརྟེན་པ་གསར་བཞེངས་དང་ རྙིང་པ་ཉམས་གསོ་གནང༌།
དགུང་ལོ་དྲུག་ཅུ་རེ་དྲུག་པར་སྤྱན་སྔ་གྲགས་པ་འབྱུང་གནས་ཕག་གྲུའི་གདན་སར་བསྐོ་བཞག་མཛད། དགུང་ལོ་དོན་གསུམ་པར་འབྲི་གུང་དུ་དགེ་འདུན་ཁྲི་ཚོ་བཅོ་བརྒྱད་འདུས་ཏེ་ཆོས་རྗེ་ཕུན་ཚོགས་རྒྱ་མཚོ་སོགས་ཀྱི་གཙོས་སློབ་མ་མང་པོ་གངས་དཀར་ཏི་སེ་དང༌། གུ་གེ ། གུ་ཡ་སྒང༌། མང་ཡུལ། སྤུ་རངས། ལ་ཕྱི། ཙ་རི་སོགས་སུ་མངགས་ཏེ་འབྲི་གུང་བཀའ་བརྒྱུད་ཀྱི་བསྟན་པ་རྒྱས་པར་མཛད་དོ། ། མཐར་དགུང་ལོ་དོན་ལྔ་པར་རབ་བྱུང་བཞི་པའི་མེ་གླང་སྤྱི་ལོ་ ( 1217) ལ་དགོངས་པ་ཆོས་དབྱིངས་སུ་གཤེགས། སློབ་མ་གྲགས་ཆེ་བ་ནི་སྤྱན་སྔ་ཤེས་རབ་འབྱུང་གནས།
སྤྱན་སྔ་གྲགས་པ་འབྱུང་གནས་སོགས་སྤྱན་སྔ་བརྒྱད། གཉོས་རྒྱལ་བ་ལྷ་ནང་པ་སོགས་ཐུགས་སྲས་བརྒྱད། དཔལ་ཆེན་ཆོས་ཡེ་སོགས་དཔལ་ཆེན་བརྒྱད། ངོར་རྗེ་སོགས་རས་པ་བརྒྱད། གུ་ཡ་གངས་པ་སོགས་གངས་པ་གསུམ། ཁྲོ་ཕུ་ལོ་ཙཱ་བ་སོགས་ལོ་ཙཱ་བརྒྱད། ཐག་མ་འདུལ་འཛིན་སོགས་འདུལ་འཛིན་བཅུ། ཉི་མ་སེང་གེ་སོགས་ཞིག་པོ་ལྔ་བཅས་བྱོན་ནོ། ། ༈ ཆོས་རྗེ་སྟག་ལུང་ཐང་པའི་ཞལ་གདམས་ཚོགས་ཆོས་རྩོམ་པ་པོ་སྟག་ལུང་ཐང་པ་བཀྲ་ཤིས་དཔལ་ནི་གཡར་ཤོད་བོང་ར་སྟེང་དུ་རབ་བྱུང་གཉིས་པའི་ཆུ་ཁྱི་སྤྱི་ལོ་ ( 1142) ལ་ཡབ་བ་ན་བློན་འབར་པོ་དང༌། ཡུམ་བྲབ་ཤི་བཟའ་དགེ་སུམ་ཁྲོ་མོ་གཉིས་ཀྱི་སྲས་སུ་སྐུ་འཁྲུངས།
དགུང་ལོ་བཅོ་བརྒྱད་པར་མཁན་པོ་བླ་སྒང་པ་ཤེས་རབ་རྡོ་རྗེ་ལས་རབ་ཏུ་བྱུང༌། དགེ་བཤེས་བྲག་དགོན་པ་ལས་ཤེར་ཕྱིན་འགྲེལ་ཆུང་དང༌། སྤྱོད་འཇུག ། བསླབ་བཏུས། ལམ་སྒྲོན། དོ་ཧ་སོགས་གསན་ཏེ་མཁས་པར་གྱུར། དགུང་ལོ་ཉེར་བཞི་པར་དཔལ་ཕག་མོ་གྲུ་པ་དང་མཇལ། དགྱེས་བཞིན་རྗེས་སུ་བཟུང་ནས་སྲས་ཀྱི་ཐུ་བོར་དབང་བསྐུར་ཏེ་གདམས་ངག་ཡོངས་རྫོགས་གནང་བས་ཕྱག་རྒྱ་ཆེན་པོའི་རྟོགས་པ་མངོན་དུ་གྱུར། ཆོས་རྗེའི་ཉེ་གནས་སུ་ལོ་དྲུག་བཞུགས་ཏེ་ཞབས་ཏོག་ཅི་ནུས་བསྒྲུབས། དེ་ནས་མལ་གྲོར་བྱོན་ཏེ་སློབ་དཔོན་འཆད་ཁ་བ་ལས་བཀའ་གདམས་དང༌།
ཞང་ཤ་ར་བ་ལས་བསྙེན་པར་རྫོགས། དགུང་ལོ་སོ་དགུ་པར་དར་སྦས་རོང་གསུམ་དང་ཕོད་མདོ་བས་གདན་ཞུས་ལྟར་སྟག་ལུང་དུ་བྱོན་ཏེ། རབ་བྱུང་གསུམ་པའི་ལྕགས་བྱི་སྤྱི་ལོ་ ( 1180) ལ་ཕག་གྲུའི་ལུང་བསྟན་བཞིན་དགེ་བཤེས་པོ་ཏོ་བའི་བཞུགས་གནས་ཀྱི་ཤུལ་དུ་སྟག་ལུང་དགོན་རྟེན་དང་བརྟེན་པར་གསར་འདེབས་མཛད། དེ་ནས་བཟུང་སྟེ་དཔལ་སྟག་ལུང་པའམ་ཆོས་བརྒྱུད་འཛིན་པ་རྣམས་ལ་སྟག་ལུང་བཀའ་བརྒྱུད་པར་གྲགས། ཁོང་གི་སློབ་མ་རབ་ཏུ་བྱུང་ཚུན་ཆད་ཁྱིམ་པའི་ཁང་པར་མི་འབྱོན་ཞིང༌། ཤ་ཆང་མི་གསོལ་བ། སྐ་རགས་མི་བཤིགས་པ། གླིང་གསེབ་ཏུ་བུད་མེད་མི་གཏོང་བ་སོགས་འདུལ་བའི་ཕྱག་ལེན་ཚུལ་བཞིན་གནང་བར་མཛད། གྲྭ་པ་སུམ་སྟོང་ལྷག་གི་ཚོགས་པ་བསྐྱངས་ནས་གདན་སར་ལོ་ངོ་སུམ་ཅུར་བཞུགས། རབ་བྱུང་བཞི་པའི་ལྕགས་རྟ་སྤྱི་ལོ་ ( 1210) ལ་སྐུ་གཤེགས་སོ། །
ཁོང་གི་སློབ་མའི་གཙོ་བོ་ནི་དབོན་རིན་ཆེན་མགོན་པོ་སོགས་དུ་མ་བྱོན། གསུང་འབུམ་ཡང་པོད་ཁ་ཤས་བཞུགས། ༈ དགེ་སྦྱོར་བདུན་པའི་སྨོན་ལམ་རྩོམ་པ་པོ་འགྲོ་མགོན་གཙང་པ་རྒྱ་རས་ཡེ་ཤེས་རྡོ་རྗེ་ནི། ཡུལ་མྱང་སྟོད་ཁུ་ལེར་རབ་བྱུང་གསུམ་པའི་ལྕགས་སྦྲུལ་སྤྱི་ལོ་ ( 1161) ལ་ཡབ་རྒྱ་ཟུར་པོ་ཚབ་པེ་དང༌། ཡུམ་མར་བཟའ་དར་སྐྱིད་གཉིས་ལ་སྲས་བདུན་ཡོད་པའི་ཆུང་ཤོས་ཡིན། ཡབ་ཀྱིས་ཤིན་ཏུ་གཅེས་པས་བོན་པོར་བཅོལ་བས་མཚན་གཡུང་དྲུང་དཔལ་དུ་བཏགས། དགུང་ལོ་བརྒྱད་པར་ཡུམ་གཤེགས། དགུང་ལོ་བཅུ་གཉིས་ནས་ཉི་ཤུ་རྩ་གཉིས་བར་དུ་གསང་སྔགས་གསར་རྙིང་གི་ཆོས་མང་དུ་གསན་པར་མཛད། དེ་ནས་གྲུབ་ཆེན་གླིང་རས་པ་དངམཇལ་ནས་ཟབ་ཆོས་མང་པོ་གསན་ཞིང་ལོ་ལྔའི་རིང་བཞུགས་ནས་གདམས་ངག་ཐམས་ཅད་ཚང་བར་ཐོབ། དགུང་ལོ་ཉེར་བརྒྱད་ནས་མཁར་ཆུར་བྱོན་ཏེ་ལྕགས་ཕུར་ཅན་དུ་འདག་སྦྱར་ལོ་གསུམ་བཞུགས་པས།
སྙིང་རླུང་དང་འདྲེ་དམག་སོགས་ཕྱི་ནང་གི་བར་ཆད་ཅི་བྱུང་ཡང་འཆི་ནུས་ཐོག་འགེལ་གྱིས་ཉམས་སུ་བླངས་པས་ཕྱག་རྒྱ་ཆེན་པོའི་རྟོགས་པ་ནམ་མཁའ་དང་མཉམ་པ་ཐུགས་རྒྱུད་ལ་འཁྲུངས། མཚུར་ཕུར་རིན་པོ་ཆེ་དབུ་སེ་ལས་ཐབས་ལམ་གྱི་གནད་དུ་མ་གསན་ཏེ་ཐུགས་ཡིད་གཅིག་ཏུ་འདྲེས། འབྲི་གུང་པ་ལས་ཆོས་གསན་ཏེ་ཙ་རིར་བྱོན་ནས་ཀློང་རྡོལ་བཏབ། གུང་ཐངབླ་མ་ཞང་དང་མཇལ་ནས་ཟབ་ཆོས་གསན་ཅིང་སྙིང་རྗེ་ལ་བོགས་ཐོན། དགུང་ལོ་སོ་གསུམ་པ་ལ་མཁན་པོ་བཟད་པས་རབ་བྱུང་དང་འགྲོ་མགོན་ཞང་ལས་བསྙེན་རྫོགས་མཛད། དེ་ནས་མི་རིང་བར་འབྲུག་ཏུ་དགོན་པ་ཕྱག་བཏབ། དེ་ནས་བཟུང་འབྲུག་པ་བཀའ་བརྒྱུད་ཀྱི་ཆོས་བརྒྱུད་ཆོལ་གསུམ་བོད་ཀྱི་ས་གནས་གང་སར་ཁྱབ་བརྡལ་དུ་གྱུར་ཏེ། མི་ཕྱེད་འབྲུག་པ། འབྲུག་ཕྱེད་སྤྲང་པོ། སྤྲང་ཕྱེད་གྲུབ་ཐོབ་ཅེས་པའི་གཏམ་ཟླུམ་གཟུགས་གོ་ལའི་ཁྱོན་དུ་རླུང་ལྟར་གྲགས་སོ། །
མཐར་དགུང་ལོ་ང་གཅིག་པ་རབ་བྱུང་བཞི་པའི་ལྕགས་ལུག་སྤྱི་ལོ་ ( 1211) ལ་གཟུགས་སྐུ་ཞི་དབྱིངས་སུ་སྙོམས་པར་ཞུགས་སོ། ། རྗེ་དེ་ལ་སློབ་མ་དང་པོ་ཆེ་བ་སྤ་རྐྱང་གཉིས། བར་དུ་ཆེ་བ་རྒྱ་འབྲས་གཉིས། ཐ་མར་ཆེ་བ་ལོ་རྒོད་གཉིས་སོགས་མང་དུ་མཆིས་སོ། ། ༈ རོ་སྙོམས་ཕྱག་རྒྱ་ཆེན་པོ་སྒང་དྲིལ་རྩོམ་པ་པོ་རྒོད་ཚང་པ་མགོན་པོ་རྡོ་རྗེ་ནི་ལྷོ་བྲག་དོལ་པོ་ལུ་ཆུང་དུ་ཡབ་ཆུ་ཆལ་མོན་གྲགས་དང༌། ཡུམ་ཟུག་མོ་དཔལ་རྒྱན་གཉིས་ཀྱི་སྲས་སུ་རབ་བྱུང་གསུམ་པའི་ས་བྱ་སྤྱི་ལོ་ ( 1189) ལ་སྐུ་འཁྲུངས། མཚན་མགོན་པོ་དཔལ་དུ་བཏགས། སློབ་དཔོན་ཝ་ཞྭ་དང༌། ཞང་སོགས་སློབ་དཔོན་བརྒྱད་ཙམ་བསྟེན་ནས་ཤེར་ཕྱིན་དང༌། ལམ་རིམ།
དབུ་མ། སྤྱོད་འཇུག ། ཕར་ཕྱིན་སོགས་གསན་ཏེ་ལན་རེའི་ཁོང་དུ་ཆུད་པར་མཛད། དགུང་ལོ་བཅུ་དགུ་ལ་ར་ལུང་དུ་ཕེབས་ཏེ་འགྲོ་མགོན་གཙང་པ་རྒྱ་རས་དང་མཇལ་ཏེ་རབ་ཏུ་བྱུང་བས་མཚན་མགོན་པོ་རྡོ་རྗེ་ཞེས་བཏགས། སྐྱབས་འགྲོ་སེམས་བསྐྱེད་ནས་བཟུང་ཏེ་དབང་རྒྱུད་མན་ངག་མཐའ་དག་རྫོགས་པར་གསན་པར་མ་ཟད། འབྲི་གུང་དང༌། རྭ་སྒྲེང༌། ཚལ་པ། སྟག་ལུང་དགོན་པ་རྣམས་སུ་ཕེབས་ནས་ཆོས་དང་གདམས་པ་མང་དུ་ཞུས། དེ་ནས་བླ་མའི་བཀའ་ལྟར་ལྷོ་བྲག་མཁར་ཆུ་དང༌།
གངས་དཀར་ཏི་སེ། ཙ་རི། ཛ་ལནྡྷ་ར་སོགས་སྒྲུབ་གནས་ཁྱད་འཕགས་ཅན་རྣམས་སུ་དཀའ་བ་དྲག་ཏུ་སྤྱད་དེ་སྒྲུབ་པ་ལོ་མང་མཛད། ལ་སྟོད་རྒོད་ཚང་དང༌། སྟེང་འབྲོ། གཉའ་ནང། བདེ་ཆེན་སྟེང༌། བར་འབྲོག་རྡོ་རྗེ་གླིང་རྣམས་ལ་དགོན་སྡེ་གསར་འདེབས་མཛད་དེ་དོན་བརྒྱུད་འབྲུག་པའི་བསྟན་པ་ཉི་མ་ཤར་བ་ལྟར་མཛད་དེ། རབ་བྱུང་བཞི་པའི་ས་རྟ་སྤྱི་ལོ་ ( 1258) དགུང་ལོ་བདུན་ཅུ་པ་ལ་ཞི་བར་གཤེགས་སོ། ། ཁོང་གི་གསུང་ལས་སྐྱེས་པའི་སློབ་མ་རང་ལས་ལྷག ་
པ་ནི་གྲུབ་ཐོབ་ཨུ་རྒྱན་པ། རང་དང་མཉམ་པའི་བུ་ཆེན་བརྒྱད་ནི་དཔལ་ལྡན་ཡང་དགོན་པ། ནེ་རིངས་པ། བ་རི་བ། ཕུ་རི་བ། མ་བདུན་པ། མོད་བོ་ཆེ་བ། གངས་པ། སྤྱི་དཀར་བའོ། ། དེ་ལས་གཞན་བྱང་ཆུབ་གླིང་སོགས་མཁས་ཤིང་གྲུབ་པ་ཐོབ་པའི་སློབ་མ་མང་དུ་བྱོན་ནོ། །
ཁོང་ག ི་ གསུང་འབུམ་རྣམ་ཐར་དང༌། གདམས་མགུར། ཆབ་ཤོག ། སྒྲུབ་ཐབས། ཁྲིད་ཡིག་གི་སྐོར་སོགས་པོ་ཏི་བཞི་བཞུགས་སོ། ། ༈ ཆོས་བརྒྱད་རང་གྲོལ་ལམ་མགོ་སྙོམས་ཀྱི་གདམས་པ་རྩོམ་པ་པོ་འབའ་ར་བ་རྒྱལ་མཚན་དཔལ་བཟང་ནི། རབ་བྱུང་ལྔ་པའི་ལྕགས་ཁྱི་སྤྱི་ལོ་ ( 1310) ལ་ཡབ་ཀུན་དགའ་འབུམ་དང༌། ཡུམ་བསོད་ནམས་འབུམ་གཉིས་ཀྱི་སྲས་སུ་ཤངས་ཀྱི་ཆབ་ལུང་དུ་སྐུ་འཁྲུངས། དགུང་ལོ་བདུན་པ་ལ་འབྲི་ཀློག་བསླབས།
དགུང་ལོ་བརྒྱད་པར་ཨ་ཁུས་ས་སྐྱར་ཁྲིད་ནས་པཎ་ཆེན་འཇིགས་མེད་གྲགས་པའི་དྲུང་དུ་མདོ་སྔགས་རིག་གནས་ཀུན་ལ་གསན་སྦྱོང་མཛད་དུ་བཅུག ། གཞོན་ནུའི་དུས་ཆོས་རྗེ་བསོད་ནམས་རྒྱལ་མཚན་གྱི་གསོལ་ཇ་བ་མཛད། དེའི་མོད་ལ་སྐྱོ་ཤས་དང་ངེས་འབྱུང་དྲག་པོ་སྐྱེས་ཏེ་སྒྲོ་མོན་པ་ལ་སོགས་པའི་བླ་མ་རྣམས་ལ་གདམས་ཁྲིད་གསན་ཏེ་ཐུགས་སུ་བསྟར་བས་ཉམས་རྟོགས་ཇི་ལྟ་བ་བཞིན་ཐུགས་སུ་འཁྲུངས། ཕྱིས་ཟུར་ཕུག་པ་དང༌། ཤུགས་གསེབ་རི་པ་སོགས་ལས་གདམས་པ་ཟབ་དགུ་གསན་ནས་བརྩོན་འགྲུས་དྲག་པོས་བསྒོམས་པས་རྟོགས་པ་མཆོག་ཏུ་གྱུར། འབའ་ར་དགོན་པ་གསར་འདེབས་མཛད་དེ་ཚོགས་པ་བསྐྱངས། དེ་ནས་སྤ་གྲོ་ལ་བྱོན་ནས་བསྟན་འགྲོའི་དོན་མཛད་པས་འཕྲིན་ལས་ཤིན་ཏུ་རྒྱས། སླར་ཤངས་སུ་ཕེབས་ཏེ་འགྲོ་དོན་ཡུན་རིང་མཛད། དེ་ནས་ཡང་སྤ་གྲོར་བྱོན་ནས་ཆོས་ཀྱི་འཁོར་ལོ་རྒྱ་ཆེན་བསྐོར་ཏེ་གཞན་དོན་ཕུན་སུམ་ཚོགས་པ་བདེ་ལེགས་ཀྱིས་འགྲུབ་ཅིང༌། རབ་བྱུང་བདུན་པའི་ལྕགས་ལུག་སྤྱི་ལོ་ ( 1391) ལ་དགུང་ལོ་བརྒྱད་ཅུ་གྱ་གཉིས་པར་དགོངས་པ་ཆོས་དབྱིངས་སུ་ཐིམ་མོ། །
ཞེས་པ་ནི་གྱི་ན་བ་ཐུབ་བསྟན་འོད་ཟེར་གྱིས་དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ནས། རྩོམ་པ་པོའི་རྣམ་ཐར་མདོར་བསྡུས། རྩོམ་པ་པོའི་རྣམ་ཐར་མདོར་བསྡུས། - PAGE 10 -- PAGE 7 -- PAGE 1 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
