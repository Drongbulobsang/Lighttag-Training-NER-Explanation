ཡི་དམ་དྲག་པོའི་མངོན་རྟོགས་རྡོ་རྗེའི་འཕྲེང་བའི་དབང་བཤད།
དྲག་པོའི་མངོན་རྟོགས་རྡོ་རྗེའི་འཕྲེང་བའི་དབང་བཤད།
༄༅ $!#$&། ། ཡི་དམ་དྲག་པོའི་མངོན་རྟོགས་རྡོ་རྗེའི་འཕྲེང་བའི་དབང་བཤད་བཞུགས་སོ། ། ནམ་མཁའ་དང་མཉམ་པའི་སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་དམ་པའི་ཆོས་ཟབ་མོ་གསན་སྙམ་པའི་ཐུགས་བསྐྱེད་ཀྱིས་གསན་འཚལ། དེ་ཡང་སྤྱིར་གསང་བའི་བདག་པོ་ཕྱག་ན་རྡོ་རྗེ་ནི། དུས་གསུམ་གྱི་སངས་རྒྱས་ཐམས་ཅད་ཀྱི་མཐུ་སྟོབས་མ་ལུས་པ་གཅིག་ཏུ་འདུས་པའི་ངོ་བོ་ལོག་འདྲེན་བགེགས་ཀྱི་ཚོགས་རྣམ་པར་འཇོམས་པར་མཛད་པའི་ཡེ་ཤེས་ཀྱི་ཁྲོ་བོ་ཆེན་པོ་གཞན་ལས་ཁྱད་པར་འཕགས་པ་ཞིག་ཡིན་ལ་འདིའི་སྒྲུབ་པའི་ཐབས་མི་འདྲ་བ་རྒྱུད་སྡེ་བཞི་པོ་སོ་སོ་ནས་གསུངས་པ་མཐའ་ཡས་པ་ཞིག་ཡོད་ཀྱང་ཁ་བ་ཅན་གྱི་ཕྱོགས་འདིར་ཕྱག་ན་རྡོ་རྗེ་ཆེ་བ་བཞིའམ་དགུ་རུ་གྲགས་པ་འདི་རྣམས་ཤིན་ཏུ་དར་ཞིང་བྱིན་རླབས་བཀའ་བབས་མཆོག་དང་ལྡན་པ་ཡིན་ཏེ། དེ་ལ་ཕྱག་རྡོར་མདོ་ལུགས་མཛེ་གསོས་ཀྱི་ཆེ་བ་ནི་མདོ་སྔགས་གཉིས་ཀྱི་ཟླས་དབྱེ་བའི་མདོ་མ་ཡིན་གྱི། གོས་སྔོན་ཅན་གྱི་གཟུངས་མདོ་ལ་བརྟེན་པས་ན་དེ་སྐད་ཅན་གྲགས་ཤིང༌། འདི་བྱ་རྒྱུད་ཀྱི་ཁོང་སུ་གཏོགས། སྔོན་ཤིན་ཏུ་དར་རྒྱས་ཆེ་ཡང་དེང་སང་འདི་ཡི་དབང་རྒྱུན་མ་ཆད་ཙམ་བཞུགས་པ་ལགས།
འབྱུང་པོ་འདུལ་བྱེད་མེ་དམིགས་ཀྱི་ཆེ་བ་ནི། ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་རྒྱུད་ལ་བརྟེན་པ་སྟེ་སྤྱོད་རྒྱུད་ཀྱི་ཁོངས་སུ་གཏོགས། ཀ༽ གོས་སྔོན་ཅན་ཆོས་སྐྱོང་གི་ཆེ་བ་ནི། སློབ་དཔོན་འགྲོ་བཟང་སྙིང་པོའི་ལུགས་ནི། འདི་ལ་རྒྱལ་ཆེན་རྣམ་སྲས་བཀའ་སྡོད་ཀྱི་ཚུལ་དུ་ཡོད་པས་ཟངས་དཀར་ལོཙྪ་བའི་ཆོས་སྐྱོང་གི་ཆེ་བས་བོད་ཡུལ་ཁྱབ་པ་དེ་ཁོ་ནའོ། ། ཕྱག་ན་རྡོ་རྗེ་དྲག་པོ་རབ་ཁྲོས་ཀླུ་འདུལ་གྱི་ཆེ་བ་ནི་བོད་འདིར་འགྱུར་བའི་ཕྱག་ན་རྡོ་རྗེའི་རྒྱུད་ཆེན་པོ་ཞིག་ཡིན་པས་སོ། ། འཁོར་ལོ་ཆེན་པོ་དབང་གི་ཆེ་བ་ནི་དཀྱིལ་འཁོར་གྱི་ཆོ་ག་དང་དབང་བཞི་ཞིབ་རྒྱས་སུ་ཡོད་པས་སོ། ། ཕྱག་རྡོར་བེ་ཅོན་རྒྱུད་དང་རྒྱ་གཞུང་གི་ཆེ་བ་ནི། འདི་ལ་རྒྱ་གཞུང་ཆེན་པོ་བརྒྱད་ཡོད་པར་གྲགས་ཀྱང་དེང་སང་དབང་ལུང་གི་རྒྱུན་མེད་དོ། ། ཨུ་ཙརྻ་དྲག་སྔགས་ཀྱི་ཆེ་བ་ནི།
རྡོ་རྗེ་ཁྲོས་པའི་རྒྱུད་ཅེས་སྡེ་བརྒྱད་ཀྱི་སྲོག་སྙིང་དྲག་སྔགས་དུ་མ་ཡོད་པས་དེ་ལྟར་གྲགས་ལ། དེ་ནི་ཕྱག་ན་རྡོ་རྗེས་སློབ་དཔོན་ཀླུ་སྒྲུབ་ལ་གནང༌། དེས་སློབ་དཔོན་པདྨ་བཛྲ་ལ། དེས་ཙནྡྲ་གོ་མི་ལ། དེས་དྷརྨ་རཱ་ཛ་ལ། དེས་སློབ་དཔོན་ཟངས་གླིང་པ་ལ་གནང༌། དེ་ནི་འཁྲུངས་ཡུལ་ཟངས་གླིང་དུ་སྐུ་འཁྲུངས་པས་མཚན་དེ་ལྟར་གྲགས། ཟངས་གླིང་དང་འཕགས་པའི་ཡུལ་དུ་འགྲོ་དོན་རྒྱ་ཆེ་བར་མཛད། དེ་ནས་བོད་དུ་ཕྱིན་ན་དངོས་གྲུབ་ཐོབ་པར་འགྱུར་ཞེས་ཡི་དམ་གྱིས་ལུང་བསྟན་པ་བཞིན་བོད་དུ་ཕེབས། གཞགས་སུ་ཁྱེའུའི་རོ་གསར་པ་ལ་འཕོ་བ་གྲོང་འཇུག་མཛད་དེ།
སྐུ་ལུས་རྙིང་པ་བོར། གསར་པ་ལེན་པར་མཛད་པས་མཚན་ཀོར་ནི་རུ་པར་གྲགས། དེས་བྱང་ཆུབ་སེམས་དཔའ་ཁམས་པ་ཨ་སེང་ལ་གནང༌། དེ་ནས་ཉེ་བར་བརྒྱུད་དེ་བོད་ཡུལ་འདིར་ཤིན་ཏུ་དར་རྒྱས་སུ་གྱུར་ཅིང་དེང་སང་གི་བར་དུ་ཡང་བྱིན་རླབས་ཀྱི་བཀའ་བབས་མཆོག་དང་ལྡན་པར་བཞུགས་པ་ལགས། ཁ༽ གཏུམ་པོ་ཁྱུང་གི་ཆེ་བ་ནི། འདི་གང་ལ་བརྟེན་པའི་རྒྱུད་གསང་བ་མངོན་པར་བསྟན་པ་ཞེས་བྱ་བ་ཡིན་ཞིང༌། འདིའི་རྒྱ་གཞུང་སློབ་དཔོན་ལས་ཀྱི་རྡོ་རྗེས་མཛད་པ་རྣམས་ཡིན། ཆོས་སྐོར་འདི་རྣམས་གསང་བའི་བདག་པོ་ཕྱག་ན་རྡོ་རྗེས་སློབ་དཔོན་ལས་ཀྱི་རྡོ་རྗེ་ལ་དངོས་སུ་གནང༌། འདི་ནི་ཆུང་ངུའི་དུས་ནམ་མཁའ་ནས་ཕྱག་ན་རྡོ་རྗེ་སྒྲུབས་ཤིག་ཅེས་པའི་སྒྲ་བྱུང་ནས་བསྒྲུབས་པས། ཕྱག་ན་རྡོ་རྗེས་བྱིན་གྱིས་བརླབས་ཞལ་བསྟན།
གདམས་པ་གནང་ནས་སྒྲུབ་རྟེན་ཤིང་གི་རྡོ་རྗེ་རྩེ་ལྔ་པ་ཞིག་ཡོད་པས་ཕྲིན་ལས་ཐམས་ཅད་རྡོ་རྗེ་དེས་བསྒྲུབས་པས་མཚན་ཀརྨ་བཛྲ་ཞེས་ཐོག ། ཁྱད་པར་དུ་མཐའ་འཁོབ་ཏུ་ཆོས་ལ་དགའ་བའི་རྒྱལ་པོ་ཞིག་ཡོད་པ་ཕྱི་རོལ་ལ་མོས་པའི་རྒྱལ་པོ་སྟོབས་ཆེན་ཞིག་དང་གཡུལ་སྤྲད་པས་རང་ཕྱོགས་ཀྱི་རྒྱལ་པོ་དེ་ཆེས་ཕམ་པའི་སྐབས་སློབ་དཔོན་འདིས་སྒྲུབ་རྟེན་གྱི་རྡོ་རྗེ་དེའི་ཕྱེད་ཙམ་བསྟན་པས་དགྲ་ཟླའི་རྒྱལ་པོའི་དཔུང་ཐམས་ཅད་འཐོར་བར་མཛད་དོ། ། དེས་སློབ་དཔོན་ཤིང་ལོ་པ་ལ་གནང༌། དེ་ལ་སློབ་དཔོན་ཀརྞ་པས་ཞུས་ཏེ་ཕ་མེས་ཀྱིས་ཕོག་པའི་གསེར་རིལ་བ་གང་ཡོད་པ་ཆོམ་པོས་ཁྱེར་བར་བྱེ་མའི་འདམ་དུ་རྡེལ་དཀར་ནག་བཅུག་པ་སྙབ་པ་དང༌། སྣག་ཚ་སྨྱུག་གུ་ཤོག་བུ་གསུམ་ལ་སྔགས་བཏབ་སྟེ་རྐུན་པོའི་མིང་འདྲི་ཡོང་བ་དང༌། ཆུ་མིག་ཏུ་ལག་པ་བཅུག་པས་སྦྲུལ་དང་སྦལ་པས་འཛིན་པ་དང་གསུམ་ཡོད་པའི་རྒྱབ་མ་བྱེད་པར་བཤམས་པའི་ཚེ། རྣལ་འབྱོར་པ་ཞིག་གིས་ཀླུ་ལ་རྔན་པ་གླུད་དྲངས་ནས་རྐུན་མའི་ལག་པ་ཆུར་བཅུག་པ་ཀླུས་མ་བཟུང་བས་ཀརྞ་པ་ཁྲོས་ཏེ། སློབ་དཔོན་ཤིང་ལོ་པ་ལ་ཕྱག་ན་རྡོ་རྗེས་ཞུས་ཏེ་བསྒྲུབས་པས་ཀླུ་དེ་སྐྲག་ནས་རྐུན་མ་ངོས་འཛིན་ཇི་ལྟ་བར་བྱས། དེས་རང་གི་ཚ་བོ་བ་ལ་ཙནྡྲ་ལ་གནང༌། དེ་ཡང་མི་ཞིག་སྦྲུལ་གྱིས་ཟིན་པ་བྱ་མོ་ཞིག་གིས་བྱབས་པས་སྦྲུལ་དེ་ཤི།
མི་དེ་སོས། བྱ་མོ་ཡང་ཤི་བ་ལ་སྔགས་བཏབ་པས་སླར་སོས་སོ། ། དེ་ལ་རྗེ་བཙུན་རས་ཆུང་པས་གསན་པ་ཡིན་ཏེ། རས་ཆུང་པ་དགུང་ལོ་བཅོ་ལྔ་ཙམ་བཞེས་པའི་དུས་སུ། སྔ་སོར་ནས་ཕྲུ་སློག་མང་པོ་མཛད་པས། ཀླུ་ལ་ཕོག་ཐུག་མང་དུ་བྱུང་བ་ལ་བརྟེན། སྙུན་མཛེ་དྲག་པོ་གློ་བུར་དུ་བྱུང་སྟེ་ཤིན་ཏུ་འོ་བརྒྱལ་བར་བཞུགས་པ། རྒྱ་གར་གྱི་ཨ་ཙ་ར་གསུམ་དང་མཇལ། དེ་རྣམས་ཀྱིས་སྙིང་རྗེའི་བསམ་པས། རྗེ་བཙུན་རས་ཆུང་པ་རྒྱ་གར་དུ་ཁྲིད་དེ།
བླ་མ་བ་ལ་ཙནྡྲའི་དྲུང་དུ་བསྐྱལ། བླ་མ་དེ་ནི་ནུས་མཐུ་ཤིན་ཏུ་ཆེ། སྐྱེ་བོ་ཀུན་གྱིས་མཐོང་བར་མིག་གསུམ་ཡོད་པར་གྲགས། རྒྱ་གར་ནུབ་ཕྱོགས་ནགས་ཚལ་ཆེན་པོ་མི་མ་ཡིན་དང་གཅན་གཟན་མང་པོ་ཡོད་པའི་གནས་ཞིག་ཏུ་རྩྭ་ཡི་སྤྱིལ་པོར་སྐུ་གཅེར་བུར་བཞུགས་ཤིང་ཉམ་ང་ཙམ་ཡང་མེད། བླ་མས་ཀྱང་ཐུགས་བརྩེ་བས་གཟིགས་ཏེ། ཕྱག་རྡོར་གཏུམ་པོའི་ཆོས་སྐོར་རས་ཆུང་པ་ལ་གནང་ནས། གནས་དེ་ཉིད་དུ་སྒྲུབ་པ་མཛད་པས་རིང་པོར་མ་ལོན་པར་སྙུན་མཛེ་ལས་ཡོངས་སུ་གྲོལ། དེ་ནས་བོད་དུ་ཕེབས་ཏེ་ཆོས་སྐོར་འདི་རྣམས་དར་རྒྱས་སུ་མཛད་པ་ཡིན་ཞིང་དེ་ཡང་ལ་སྟོད་ཅུང་པའི་སར་སྔགས་པ་མང་པོས་སྦྱིན་སྲེག་བྱེད་ཅིང་ཡོད་པར་རས་ཆུང་པས་དེ་ལ་བསྟན་པའི་གནས་ལུགས་ཀྱི་མགུར་བཞེངས་པས་སྔགས་པ་གཞོན་པ་ཞིག་དད་དེ་ཕྱག་ཕྱིར་འབྲང་བས་ཟངས་རིར་བསྒྲུབས། ཟངས་རི་རས་པར་གྲགས་པ་དེ་ལ་གནང་བ་སོགས་ཀྱི་ལོ་རྒྱུས་རས་ཆུང་པ་དེ་ཉིད་ཀྱི་རྣམ་ཐར་ན་བཞུགས་པ་ལྟར་རོ། ། འདི་ལ་སྒྲུབ་ཐབས་དཀྱིལ་འཁོར་དུ་བྱས་པ་ལའང་ཕྱི་སྒྲུབ་ལྷ་ལྔའམ།
ནང་སྒྲུབ་ལྷ་བཅུ་གསུམ་མམ། གསང་སྒྲུབ་ལྷ་ཉེར་གཅིག་མ་རྣམས་སུ་ཡོད་ཅིང༌། དཀྱིལ་འཁོར་དང་མ་འབྲེལ་བ་གཙོ་རྐྱང་གི་སྒྲུབ་ཐབས་ལ། གཏུམ་ཆེན་སྲུང་བའི་མཁར་དང༌། གཏུམ་ཆུང་འབར་མ་གཉིས་ཡོད་པ་ལགས། དེ་ལྟ་བུའི་ཕྱག་ན་རྡོ་རྗེ་གཏུམ་པོ་ཆེ་ཆུང་གཉིས་ཀྱི་བརྒྱུད་པ་ནི། རས་ཆུང་རྡོ་རྗེ་གྲགས་པ། བླ་མ་ཟངས་རི་རས་པ་ སོགས་སྦྱོར་རོ།། ༈ འབྱུང་འདུལ་གྱི་ལོ་རྒྱུས་ནི། གོང་དུ་བཤད་པའི་སྤྱོད་པའི་རྒྱུད་ཀྱི་ཁོང་སུ་གཏོགས་པ་ལ།
ཀ༽ ཞེས་པའི་མཚམས་སུ། འདི་ནས་བཤད་པའི་ལྷའི་རྣམ་པ་དང་སྔགས་མཚུངས་པར་རྡོ་རྗེ་གུར་གྱི་རྒྱུད་ནས་ཀྱང་གསུངས་པ་ཡིན་ཏེ། དེ་ནས་བཅོམ་ལྡན་འདས་རྡོ་རྗེ་ཅན་ཆེན་པོ་མཁའ་འགྲོ་མ་རྡོ་རྗེའི་གུར་འབྱུང་པོ་འདུལ་བའི་ཏིང་ངེ་འཛིན་ལ་སྙོམས་པར་བཞུགས་སོ། ། དབང་པོ་སྔོན་པོ་ལྷ་ཡི་འོད། ། ཕྱག་བཞི་འཇིགས་བྱེད་ཆེན་པོ་སྟེ། ། མཛེས་པའི་ཁྲོ་བོའི་ལུས་ཅན་ཉིད། ། དབང་ལྡན་འབྱུང་པོ་མནན་པ་སྟེ། ། གཡས་པ་རིགས་ཀྱི་བདག་པོ་ཉིད། ། ལག་པ་གཡོན་པས་སེང་ལྤགས་འཛིན། ། གཉིས་པོ་དག་གི་ཕྱག་བརྒྱ་སྦྱོར། །
ཞབས་གཡོན་བརྐྱངས་པས་ཡང་དག་གནས། ། ཅུང་ཟད་མཆེ་བས་འཇིགས་པར་བྱེད། ། མགོ་བོས་ཕྲེང་བའི་རྒྱན་མཆོག་སྟེ། ། འབྱུང་པོ་འདུལ་བ་འགྲུབ་པར་འགྱུར། ། གནོད་སྦྱིན་དུ་མ་འབྱུང་པོ་དང༌། ། གནོད་སྦྱིན་མོ་དང་ཀླུ་མོ་དང༌། ། མི་མོ་ལྷ་ཡི་མཛེས་མ་ནི། ། སྒྲུབ་པ་པོ་ཡིས་ངེས་པར་འགྲུབ། ། ཅེས་གསུངས་པ་སྟེ། ད་ལྟའི་རྗེས་གནང་ཟུར་བཀའི་འབྱུང་འདུལ་འདི་གཙོ་བོར་རྡོ་རྗེ་གུར་གྱི་རྒྱུད་ལ་བརྟེན་པར་མངོན་ཞིང༌།
འདི་ཡི་བརྒྱུད་པ་ནི་རྡོ་རྗེ་འཆང་ནས་ཡེ་ཤེས་ཀྱི་མཁའ་འགྲོ་མ། ཨ་བྷ་ཡཱ་ཀཱ་ར། ཙ་མི་སངས་རྒྱས་གྲགས། དཔལ་རྒ་ལོ། རྗེ་དུས་གསུམ་མཁྱེན་པ། འགྲོ་མགོན་རས་ཆེན། སྤོམ་བྲག་པ། ཀརྨ་པཀྴི། གཉན་རས། རང་བྱུང་ཞབས།
གཡུང་སྟོན་པ། རོལ་པའི་རྡོ་རྗེ། དབང་རྒྱས། ཡོན་ཏན་དཔལ། དཀོན་མཆོག་དཔལ། འཇམ་དཔལ་བཟང་པོ། ཆོས་གྲགས་རྒྱ་མཚོ། ཀརྨ་སི་ཏུ། རིན་ཆེན་འོད་ཟེར། སངས་རྒྱས་གྲགས།
རྗེ་ཆོས་ཀྱི་གོ་ཆ། རྗེ་དབང་ཕྱུག་རྡོ་རྗེ། ཆོས་ཀྱི་དབང་ཕྱུག ། ཀརྨ་ཆགས་མེད། དུལ་མོ་ཆོས་རྗེ། ཆོས་ཀྱི་དོན་གྲུབ། ཀུན་མཁྱེན་བསྟན་པའི་ཉིན་བྱེད་ཀྱི་བར་དུ་བརྒྱུད་པ་ཡིན་ལ། གཞན་ཡང་རྗེ་སྙེ་མདོ་བ་ནས་རང་བྱུང་པ་བརྒྱུད་པ་དང༌། བི་བྷུ་ཏི་ཙནྡྲ་ནས་བརྒྱུད་པ་དང༌། ལོཙྪ་བ་བློ་བརྟན་ནས་བརྒྱུད་པ་དང༌།
ཁ་ཆེ་པཎ་ཆེན་ནས་བརྒྱུད་པའི་ལུགས་སྲོལ་རྣམས་ཀྱང་མི་འཁྲུགས་ཆོས་ཀྱི་གོ་ཆ་ལ་འདུས་ཤིང༌། འདི་ཡི་ཉེ་བརྒྱུད་མེ་དབང་ནི་ཕྱག་ན་རྡོ་རྗེས་དྭགས་པོ་བཀྲ་ཤིས་རྣམ་རྒྱལ་ལ་དངོས་སུ་གནང་ཞིང༌། དེ་ནས་པཎ་ཆེན་ཤཱཀྱ་མཆོག་ལྡན་སོགས་ནས་ཇོ་ནང་ཏཱ་ར་ནཱ་ཐའི་བར་དུ་བརྒྱུད་ཅིང༌། དེ་ནས་རིམ་པས་ཀུན་མཁྱེན་ཆོས་ཀྱི་འབྱུང་གནས་ལ་འདུ་བ་ཡིན་ནོ། ། ཞེས་སྦྱར་བར་བྱའོ།། ༈ རྣམ་འཇོམས་ཀྱི་ལོ་རྒྱུས་ནི། བསྐལ་པ་བཟང་པོ་འདིའི་སྔོན་རོལ་ཞིག་ནགས་ཚལ་དྲྭ་བ་ཅན་བྱ་བར། དགེ་སློང་འོད་ཟེར་སྣང་ཞེས་པ་དཀའ་ཐུབ་དང༌། དཀའ་སྤྱད་དྲག་པོས་སྒྲུབ་པ་ཉམས་སུ་ལེན་པར་ནི་བྱེད། ཡང་དག་པའི་ལྟ་བ་དང་བྲལ་བ་ཞིག་ཡོད་པ་ལ།
ཕྱག་ན་རྡོ་རྗེས་བྱིན་གྱིས་བརླབས་པའི་བྲམ་ཟེའི་ཁྱེའུ་ཞིག་གིས་མངོན་ཤེས་ཀྱིས་བརྟགས་པ་ལས། དགེ་སློང་དེའི་ཚུལ་རིགས་ནས་ཡང་དག་པའི་ལྟ་བ་ལ་ཞུགས་པར་བྱ་བའི་ཕྱིར་ནགས་ཚལ་དེར་ཕྱིན་ཏོ། ། དགེ་སློང་གི་བསམ་པ་ཅི་ནགས་ཚལ་འདིའི་མཐའ་ཐམས་ཅད་གཅན་གཟན་གདུག་པ་མ་རུངས་པ་དག་གི་གང་བས་སྐྱེ་བོ་ཐ་མལ་པ་དག་འདིར་ཐར་བར་མི་ནུས་ཀྱི། ངེས་པར་བདག་ལ་བར་ཆད་བྱེད་པའི་གདུག་པ་ཅན་ཞིག་འདུག་གོ་སྙམ་སྟེ། སེག་ཤིང་དེའི་མགོ་བོ་ལ་བསྣུན་པས། བྲམ་ཟེ་དེ་སྲོག་དང་བྲལ་བའི་གནས་སྐབས་ལ་ཐུག ། དེས་དགེ་སློང་ལ་སྨྲས་པ། ཁོ་བོ་ལ་འདི་ལྟ་བུའི་གནོད་པ་ཅིའི་ཕྱིར་བྱེད། དེས་སྨྲས་པ། ཁོ་བོ་ལ་བར་དུ་སེ་གཅོད་པ་བྱེད་པས་སོ། །
བྲམ་ཟེས་སྨྲས་པ། ཁོ་བོ་ནི་དེ་ལྟར་མ་ཡིན་ཏེ། ཁྱོད་ནི་ཡང་དག་པའི་ལྟ་བ་ལ་འཇུག་པའི་ཕྱིར་འདིར་འོང་བ་ཡིན། ཅི་སྟེ་ཁོ་བོ་ཁྱོད་ལ་གནོད་པའི་སེམས་ཡོད་ན། ཁྱོད་ཡུན་རིང་དུ་འཚོ་བར་གྱུར་ཅིག ། ཕན་པའི་བསམ་པས་འདིར་འོང་བ་བདེན་ན། ང་དང་ལྷན་ཅིག་ཁྱོད་ཉིད་ཀྱང་ད་ལྟ་འཆི་བར་གྱུར་ཅིག་ཅེས་དམོད་པ་བོར་བས་དེ་མ་ཐག་དེ་གཉིས་ཀ་ཤི། དེ་ནས་ནམ་ཞིག་ན། སྔར་གྱི་དགེ་སློང་དེ་སྟོབས་དང་དབང་ཐང་ཤིན་ཏུ་ཆེ་བའི་རྒྱལ་པོ་ལོག་པའི་སྙིང་པོ་ཞེས་བྱ་བར་གྱུར། སྔར་གྱི་བྲམ་ཟེ་དེ་བྲམ་ཟེའི་ཁྱེའུ་རིག་པ་འཛིན་པ་ཞེས་བྱ་བར་གྱུར་ཏོ། །
དེའི་ཚེ་ནམ་ཞིག་ཙམ་ན་རྒྱལ་པོ་དེའི་སྲོད་ཀྱི་རྨི་ལམ་ན། སྡིག་པ་མ་སྨད་ལྔས་ལུས་ཀྱི་སྨད་ཀྱི་ཆ་ནས་ཟ་བར་རྨིས། ནམ་ཕྱེད་ཙམ་ན་གདོན་གྱི་རྒྱལ་པོ་ཕུར་བུ་རྐང་གཅིག་པ་བྱ་བ་སྟོད་མི་ལ་སྨད་ཕུར་བུའི་དབལ་དུ་ཡོད་པའི་གདོན་ཞིག་དང་འཕྲད་པས། རྒྱལ་པོ་ཉིད་ལུས་ལ་བྲོ་ནད་ཆེན་པོས་བཏབ་བོ། ། དེའི་ཚེ་རྒྱལ་པོ་ཆེན་པོ་སྡེ་བཞི་རྒྱལ་པོ་ནད་ཀྱིས་གཟིར་བ་ལ་སྙིང་རྗེ་དྲག་པོ་སྐྱེས་ཏེ། བཅོམ་ལྡན་འདས་ལ་རྒྱལ་པོ་ནད་ལས་ཐར་བའི་ཕྱིར། རྡོ་རྗེ་རྣམ་འཇོམས་ཀྱི་གཟུངས་གསུང་བར་གསོལ་བ་བཏབ་པས། སྟོན་པས་ལྷོ་ཕྱོགས་ཀུ་ཤའི་ཚལ་དུ་རྡོ་རྗེ་རྣམ་འཇོམས་ཀྱི་གཟུངས་ཕན་ཡོན་དང་བཅས་པ་གསུངས་ནས། ། རྒྱལ་པོ་རྟག་ཏུ་ཁྲུས་གྱིས་ཤིག ། ཅེས་གདུལ་བྱའི་གཙོ་བོ་ཡང་རྒྱལ་པོ་ཉིད་ལ་དགོངས།
དེ་ནས་རྡོ་རྗེ་རྣམ་འཇོམས་གཟུངས། བྲམ་ཟེའི་ཁྱེའུ་རིག་པ་འཛིན་པ་སོགས་སྐལ་བ་དང་ལྡན་པ་དུ་མས་རིག་སྔགས་འདོན་བཞིན་པས་གནས་སོ། ། དེ་ནས་རྒྱལ་པོ་ལོག་པའི་སྙིང་པོས་ནད་འདི་ལ་ཐབས་ཇི་ལྟ་བུས་ཕན་ཞེས་བྲམ་ཟེ་མཚན་མཁན་རྣམས་ལ་དྲིས་པ་ལས། དེ་རྣམས་ན་རེ། བྲམ་ཟེའི་ཁྱེའུ་བརྒྱ་ལུས་ལ་རྒྱན་ཐམས་ཅད་ཀྱིས་བརྒྱན་པ་རྒྱ་མཚོ་ལ་འཕངས་ན། རྒྱལ་པོ་བསྙུན་ལས་གྲོལ་བར་འགྱུར་ཟེར། རྒྱལ་པོས་ཀྱང་དེ་བཞིན་བྱེད་པར་སེམས་ཏེ། བྲམ་ཟེའི་ཁྱེའུ་དགུ་བཅུ་རྩ་དགུ་བརྙེད། གཅིག་མ་རྙེད་པས་ན། བྲམ་ཟེའི་ཁྱེའུ་རིག་པ་འཛིན་པས།
རྒྱལ་པོ་ནད་ལས་བསྐྱབ་པ་དང༌། བྲམ་ཟེའི་ཁྱེའུ་དེ་རྣམས་འཇིགས་པ་ཆེན་པོ་དེ་ལས་བསྐྱབ་ཕྱིར་བྲམ་ཟེའི་ཁྱེའུ་དེ་དག་གི་ཁྲོད་དུ་ཕྱིན་ཏེ། ནངས་པར་ཁྱེའུ་རྣམས་རྒྱ་མཚོ་ལ་འཕང་རྒྱུའི་དོ་ནུབ་རྒྱལ་པོའི་ཉེ་སྐོར་དུ་མཚན་ཐོག་ཐག་རྡོ་རྗེ་རྣམ་འཇོམས་ཀྱི་གཟུངས་བཏོན་པས་གྷུརྞ་གྷུརྞ་ཞེས་པའི་སྒྲ་ལ་སེམས་རྩིག་ཏུ་གནས་པ་རྣ་བར་ཐོས་པ་ལས་བྱུང་བ་དེ་ཐོབ་པས། ནད་ཕལ་ཆེར་ཡང་དྲག ། ནངས་པར་བློན་པོ་རྣམས་བོས་ཏེ། ཁོ་བོ་ནད་ཕལ་ཆེར་ཕན་པ་འདི། བྲམ་ཟེའི་ཁྱེའུ་རིག་པ་འཛིན་པས་མཚན་མོ་གཟུངས་བཏོན་པ་རྣ་བར་ཐོས་པ་ལས་བྱུང་བ་དེ་ཇི་ལྟར་ཡིན། བྲམ་ཟེའི་ཁྱེའུ་ལ་དྲིས་ཤིག ། ཅེས་བསྒོ་བ་ལྟར་དྲིས་པས། དེ་ནི་རྡོ་རྗེ་རྣམ་པར་འཇོམས་པའི་གཟུངས་བྱ་བ།
གདོན་ཐམས་ཅད་ལས་ཐར་བར་བྱེད་པའི་གཟུངས་སྔགས་ཟབ་ཅིང་ཁྱད་པར་ཅན་ཡིན་པས། འདི་རྒྱལ་པོའི་སྙན་དུ་གསོལ་བས་སྙུན་ཕལ་ཆེར་དྭངས་པ་ཡིན། སློབ་དཔོན་ཤྲཱི་སིངྷ་བྱ་བ་སྤྱན་དྲངས་ཏེ། རྡོ་རྗེ་རྣམ་འཇོམས་ཀྱི་དཀྱིལ་འཁོར་དུ་ཞུགས་ཤིང༌། ཁྲུས་མཛད་ན་སྙུན་མཐའ་དག་ལས་གྲོལ་བར་འགྱུར་ཞེས་གསོལ་བས། རྒྱལ་པོའི་ཐུགས་སུ་ཡང་འཕྲོད་དེ། སྔར་གྱི་ཁྱེའུ་རྣམས་རང་གནས་སུ་བཏང༌། སློབ་དཔོན་སྤྱན་དྲངས་ཏེ་དབང་བསྐུར་ཞུས་ཤིང་སྐུ་ཁྲུས་མཛད་པས་རྒྱལ་པོ་སྙུན་མཐའ་དག་ལས་གྲོལ་ལོ། ། གཟུངས་མདོ་འདི་བོད་ཡུལ་དུ་རྒྱལ་པོ་སྲོང་བཙན་སྒམ་པོའི་དུས་ཐོན་མི་སམ་བྷ་ཊས་བོད་ཡིག་ཏུ་བསྒྱུར་ཞེས་ལོ་རྒྱུས་རྙིང་པ་འགའ་ཞིག་ན་སྣང༌། འོན་ཀྱང་དབང་བསྐུར་བ་སོགས་ཀྱི་ལག་ལེན་མ་བྱུང༌།
ཕྱིས་རྒྱལ་པོ་ཁྲི་སྲོང་ལྡེའུ་བཙན་གྱི་དུས། དཔལ་བསམ་ཡས་ཀྱི་བདུད་འདུལ་གསང་སྔགས་གླིང་དུ་སྔགས་འཆང་དྷརྨ་ཀིརྟིས་རྡོ་རྗེ་རྣམ་འཇོམས་ཀྱི་དཀྱིལ་འཁོར་དུ་རྒྱལ་པོ་ལ་དབང་བསྐུར་ཞིང་སྒྲུབ་པའི་ཐབས་བཤད་པ་ཡིན་པས། བོད་དུ་དབང་བསྐུར་བྱུང་བའི་ཐོག་མ་ཡང་དེ་ཡིན་ཞིང༌། སྐྱེ་བོ་ཐམས་ཅད་ཀྱིས་གཟུངས་མདོ་འདོན་པ་སོགས་དར་རྒྱས་ཀྱང་ཤིན་ཏུ་ཆེ་བར་འབྱུང་བ་ཡིན་ནོ། ། འདི་ལ་སྒྲུབ་ཐབས་དཀྱིལ་འཁོར་རྒྱས་པ་དང༌། གཙོ་རྐྱང་གི་སྒྲུབ་ཐབས་སོགས་མཐའ་ཡས་པ་ཞིག་ཡོད་ཀྱང༌། ད་ལྟའི་སྒྲུབ་ཐབས་བསྡུས་པ་རྣམ་འཇོམས་ལྗང་སྔོན་འདི་བླ་མ་བ་རི་ལོཙྪ་བ་ནས་ཉེ་བར་བརྒྱུད་པ་ཡིན་ཞིང༌། དེ་ནས་རྗེ་བཙུན་ས་སྐྱ་པ་ སོགས་སྦྱར་རོ།། ༈ བི་མ་ལའི་ལུགས་ཀྱི་རྣམ་འཇོམས་དཀར་པོ་ལ་མཐའ་ཡས་པ་ཞིག་ཡོད་ཀྱང༌། ད་ལམ་སྐབས་སུ་བབ་པ་འདི་ནི།
རྒྱལ་པོ་ཁྲི་སྲོང་ལྡེའུ་བཙན་གྱིས་པཎ་ཆེན་བྱི་མ་ལ་མི་དྲའམ་བི་མ་ལ་མི་ཏྲ་སྤྱན་དྲངས་ནས་རྫོགས་པ་ཆེན་པོ་གཙོ་བོར་གྱུར་པའི་ཟབ་ཆོས་རྒྱ་མཚོ་ལྟ་བུ་བསྩལ་བའི་ཁྲོད་ནས། རྡོ་རྗེ་རྣམ་པར་འཇོམས་པ་དཀར་པོ་འདི་ཡི་བླ་མ་བརྒྱུད་པའི་རིམ་པ་ནི། རྡོ་རྗེ་རྣམ་པར་འཇོམས་པ། བི་མ་ལ་མི་ཏྲ། གཉགས་ཛྙཱ་ན་ཀུ་མཱ་ར། ལྷ་དཔལ་གྱི་ཡེ་ཤེས། སྲུ་ལེགས་པའི་སྒྲོན་མ། ནཱ་རོ་ཚེ་འབྱིན། གནུར་སྟོན་བླ་མ། རྒྱལ་པོ་བ་ལུང་པ།
བླ་མ་དགེ་འདུན་འབུམ། རས་པ་བ། རྗེ་རང་བྱུང་རྡོ་རྗེ་ སོགས་སྦྱར་རོ།། ༈ མི་གཡོ་བ་དཀར་པོའི་ལོ་རྒྱུས་ནི། དེ་ཡང་འཕགས་པའི་ཡུལ་དུ་པཎྜི་ཏ་འོད་བྱེད་འབྱུང་གནས་ཞེས་བྱ་བ་སངས་རྒྱས་ཀྱི་བསྟན་པའི་བྱ་བ་ལ་ཕན་གང་ཆེ་གཟིགས་པས། ཕྱི་རོལ་པ་དང་རྩོད་པ་བྱས་ནས་ནང་པ་ལ་བཙུད་ན་ཕན་ཆེ་བར་གཟིགས་ཏེ། མུ་སྟེགས་ཀྱི་སྟོན་པ་རྣམས་དང་རྩོད་པ་བྱས་པས་པཎྜི་ཏ་དེ་ལན་གྲངས་མང་པོར་ཕམ་པས། ད་རྩོད་པ་བྱས་པས་ནི་ཕན་ཐོགས་པར་མི་འདུག་སྒྲུབ་པ་ཁོ་ན་བྱ་ཡིས་དགོངས་ཏེ། མགྲོན་ཁང་ཞིག་ཏུ་དཀོན་མཆོག་གི་རྟེན་བཀྲམ་སྟེ་སྒྲུབ་པ་མཛད་ཀྱིན་ཡོད་པའི་སྐབས་སུ་སྒོ་རྡུང་བ་ཞིག་བྱུང་ནས་སྒོར་གཟིགས་པས། རྣལ་འབྱོར་པ་དཀར་སེང་ངེ་བ་ཞིག་འདུག་པ་ན་རེ།
ང་ལ་ཚ་བ་ཅིག་དྲངས་དང་ཁྱེད་ལ་ཕན་ཐོག་བསམ་མི་ཤེས་ཟེར། ནང་དུ་སྤྱན་དྲངས་ནས་བཟའ་བཏུང་ལེགས་པ་ཅིག་དྲངས། འབུལ་བ་མང་དུ་བྱས་པས། འབུལ་བ་ཡེ་མི་འདོད། མུ་སྟེགས་ལས་རྩོད་པ་ཕམ་པ་དེ་ཁྱོད་མིན་ཨང་གསུངས། ཡིན་ལགས་ཞུས་པས། འོ་ན་རྗེ་བཙུན་མི་གཡོ་བ་དཀར་པོ་སྒྲུབས་ཤིག་གསུངས། པཎྜི་ཏ་དེས་མི་གཡོ་བའི་རྟེན་གྱི་དྲུང་དུ་ལྟོ་གོས་སོགས་ཡིད་ལ་མི་བྱེད་པའི་དམ་བཅའ་བྱས་ནས་བསྒྲུབས་པས་ཟླ་བ་ཕྱེད་ནས་རྗེ་བཙུན་མི་གཡོ་བས་ཞལ་གཟིགས། བཀའ་རབ་འབྱམས་ཐམས་ཅད་ཐུགས་སུ་ཆུད། མུ་སྟེགས་པ་ཐམས་ཅད་དང་རྩོད་པས་རྒྱལ་ཏེ་ནང་པ་སངས་རྒྱས་པའི་བསྟན་པ་ལ་བཙུད།
དེས་པཎ་ཆེན་ཤཱཀྱ་ཤྲཱི་ལ་གནང༌། དེས་རྒྱ་གར་ཤར་ཕྱོགས་ཀྱི་པཎྜི་ཏ་དཱ་ན་ཤཱི་ལ་གནང་བ་ཡིན་ཞིང་དེ་སྒྲ་ཚད་ལ་ཆེས་མཁས་པས་མུ་སྟེགས་པ་མང་པོ་བཏུལ་བས་མུ་སྟེགས་པ་ཐམས་ཅད་ཀྱིས་བསྐྲད་ལས་ཀྱིས་བོད་དུ་བྱོན་པ་ཡིན་ཞེས་གསུངས། དེས་འདུལ་འཛིན་བྱང་སེམས་སོགས་ལའོ། ། ཡང་ཨོ་ཏནྟ་པཱུ་རིའི་དྲུང་གི་གྲོང་ཁྱེར་ཨ་ལས་མ་ཛ་ཞེས་བྱ་བར། རྒྱལ་པོ་དྷརྨ་པཱ་ལའི་མཆོད་གནས་པཎྜི་ཏ་ལྔ་བརྒྱ་དང༌། རབ་བྱུང་སྟོང་ཕྲག་ཙམ་བཞུགས་པའི་ནང་ན་དགེ་ཚུལ་གཅིག་བློ་ཤིན་ཏུ་རྨོངས་པར་ཡོད་པས། རི་བོ་གྷོ་དེ་ཤན་བྱ་བར། ཀུ་ས་ལི་སི་བ་མཁན་ལ་སྒྲུབ་ཐབས་འདི་ཞུས་ནས་བསྒྲུབས་པས་ཞག་ཉེར་གཅིག་ནས་ཞལ་མཐོང༌། ཟླ་བ་གཅིག་ནས་སྒྲ་ཚད་དང་མངོན་པ་སོགས་ཐུགས་སུ་ཆུད་ནས་པཎྜི་ཏ་ཆེན་པོར་གྱུར། རྒྱལ་པོའི་མཆོད་གནས་ཀྱི་པཎྜི་ཏ་རྣམས་ལ་བསྟོད་པ་དང་སྐྱོན་བརྗོད་ཀྱི་ཚིགས་བཅད་རེ་རེ་བརྩམས།
ཕྱིས་བསྙེན་པར་རྫོགས་པས་རཏྣ་ཨ་ཀ་ར་བྷ་དྲར་གྲགས། མུ་སྟེགས་ཀྱི་པཎྜི་ཏ་རྒྱལ་བྱེད་གཞོན་ནུ་ཞེས་དབང་ཕྱུག་གྲུབ་པས་ཕྱི་ནང་གི་གྲུབ་མཐའ་ཐམས་ཅད་ལ་མཁས་པ་དེ་ལ་རྒྱལ་པོ་དཔང་པོར་བཅོལ། བསྟན་པ་རྒྱན་དུ་བཙུགས་ཏེ་བརྩད་པས་ལན་བཅུ་བཞིར་ཕམ་པར་བྱས་ཏེ་ནང་པར་བཙུད་དོ། ། དེ་ལྟ་བུའི་བླ་མ་བརྒྱུད་པའི་རིམ་པ་ནི། འདུལ་འཛིན་བྱང་སེམས་ནས། ལུང་གི་དབང་ཕྱུག ། ཡོན་ཏན་ཁྲི་པ། འཇིགས་མེད་གྲགས་པ། ཇོ་ནང་ཕྱོགས་པ། མཁན་པོ་གཡག་པ།
འདིས་མི་གཡོ་བ་དཀར་པོ་རྟག་ཏུ་ཞལ་གཟིགས། བོ་དོང་འཇིགས་བྲལ་དང་ཆོས་ཀྱི་བགྲོ་གླེང་མཛད་སྐབས་བོ་དོང་པས་འདི་པའི་དབུ་གདུགས་ཀྱི་སྟེང་ནས་མི་གཡོ་བ་གཟིགས་པ་བྱུང༌། དེ་ནས་ཀུན་མཁྱེན་རོང་པོ། རྗེ་བཙུན་དོན་ཡོད་པ། པཎ་ཆེན་ཤཱཀྱ་མཆོག་ལྡན། ཤངས་སྟོན། རྗེ་དོན་ཡོད་གྲུབ་པ། རྗེ་བཙུན་གྲོལ་མཆོག ། རྗེ་རྡོ་རིང་པ། རྗེ་བཙུན་སྒྲོལ་བའི་མགོན་པོ།
རྗེ་རིན་ཆེན་རྒྱ་མཚོ། རྗེ་བཙུན་བློ་གྲོས་རྣམ་རྒྱལ། ཆོས་རྗེ་ངག་དབང་ཕྲིན་ལས། ཆོས་རྗེ་ཀུན་བཟང་དབང་པོ། གྲུབ་དབང་ཀཿཐོག་པ་ཆེན་པོ། རྗེ་བཙུན་སྒྲུབ་རྒྱུད་ཤིང་རྟ། རྗེ་བཙུན་བསྟན་པའི་ཉིན་བྱེད་ ཅེས་སོགས་སྦྱར་རོ།། ༈ མི་གཡོ་བའི་ལོ་རྒྱུས་ནི། སྔོན་སྟོན་པ་ཡང་དག་པར་རྫོགས་པའི་སངས་རྒྱས་བཞུགས་པའི་དུས་སུ་དགེ་སློང་ཞིག་བསམ་གཏན་ལ་སྙོམས་པར་འཇུག་ཅིང་ཡོད་པ་ལ། གཞན་འཕྲུལ་དབང་བྱེད་ཀྱི་ལྷའི་བདག་པོ་བདུད་དགའ་རབ་དབང་ཕྱུག་མི་ནག་རྟ་ནག་གི་རྣམ་པ་ཅན།
དགུ་ཚིགས་ལྟ་བུའི་ལམ་ལས་བྱུང་ནས་བར་ཆད་རྩམ་པ་ན། སངས་རྒྱས་ཀྱི་ཐུགས་ཀ་ནས་རྡོ་རྗེ་གཏུམ་པོའི་ཚོགས་དཔག་ཏུ་མེད་པ་སྤྲོས་ཏེ། བདུད་འཁོར་དང་བཅས་པ་ཐམས་ཅད་ཚར་བཅད་ཅིང་ཞབས་ཀྱི་འོག་ཏུ་མནན་པ་ཡིན་ནོ། ། དེ་ནས་ཁྲོ་བོའི་རྒྱལ་པོ་མི་གཡོ་བ་འདི་དེ་བཞིན་གཤེགས་པའི་ཐུགས་ལས་སྤྲུལ་པའི་ཁྲོ་བོ་ཡིན་པས། བདུད་ཀྱི་བར་དུ་གཅོད་པ་བཟློག་པ་ལ་ལྷག་པར་བསྔགས་པ་ཡིན་ནོ། ། འདི་ལ་མི་གཡོ་བ་བླ་ན་མེད་པའི་རྒྱུད་ཅེས་བྱ་བ་ཡར་ཀླུང་ལོ་ཙྪ་བ་གྲགས་པ་རྒྱལ་མཚན་གྱིས་བསྒྱུར་བ་ཞིག་ཡོད་པ་ཡིན་ལ། སྒྲུབ་ཐབས་ཀྱང་དཀྱིལ་འཁོར་གྱི་དབང་དུ་མཛད་པ་མི་གཡོ་བླ་མེད་ལྷ་བཅུ་གསུམ་གྱི་སྒྲུབ་ཐབས་དབང་གི་རྒྱུན་དང་བཅས་པ་དུས་ཕྱིས་བར་དུ་རྒྱུན་མ་ཆད་པར་དར་ཞིང་དེང་སང་བལ་ཡུལ་དུ་ནང་པའི་སྔགས་པ་རྣམས་ལ་དར་རྒྱས་སུ་ཡོད་དོ། ། གཙོ་རྐྱང་གི་སྒྲུབ་ཐབས་ཀྱང་མི་གཡོ་སྔོན་པོ་པུས་བཙུགས། མི་གཡོ་དཀར་པོ། བཀའ་གདམས་ལུགས་ཀྱི་མི་གཡོ་བ།
མི་གཡོ་བ་ཕྱག་བཞི་པ། མི་གཡོ་བ་ཞབས་བཞི་པ། མི་གཡོ་སྤྲེའུ་བརྒྱད་མ་སོགས་སྒྲུབ་ཐབས་ཟུར་བཀའ་ཁྱད་པར་ཅན་མང་དུ་བཞུགས་པ་ལས། མི་གཡོ་བ་སྔོན་པོ་པུས་བཙུགས་ནི། རྩ་བའི་སྒྲུབ་ཐབས་ཀྱི་རྒྱ་གཞུང་སློབ་དཔོན་ཛེ་ཏ་རིས་མཛད་པ་ཉིད་ཡིན་ཏེ། དེ་ཡང་ཛེ་ཏ་རི་པ་ཤེས་བྱ་རིག་པའི་གནས་ལྔ་ལ་མཁས་པའི་པཎྜི་ཏ་ཆེན་པོར་གྱུར་ཀྱང༌། རྒྱལ་པོའི་ས་དྲ་མ་ལོན་པས་ཡུལ་སྣ་ཚོགས་སུ་པཎྜི་ཏ་རྣམས་ལ་རྩོད་པ་དང༌། ལྷ་ཁང་རྣམས་ལ་བལྟ་ཞིང་མཆོད་པ་བྱེད་པ་ལ་སོགས་པའི་དོན་དུ་བྱེད་པ་ལས། ལན་ཅིག་ནགས་གསེབ་ཅིག་ན་ལྷ་ཁང་ཞིག་འདུག་པ་དེ་ལ་མཆོད་པ་འབུལ་དུ་བྱོན་པ་ན་མི་གཡོ་བའི་སྐུ་ཤིན་ཏུ་འཇིགས་སུ་རུང་བ་ཞིག་འདུག་པ་གཟིགས་ཏེ། སངས་རྒྱས་ཀྱི་སྐུ་བྱ་བ་མཐོང་ན་མི་མཐུན་པ་མེད་པ་བལྟ་བས་ཆོག་མི་ཤེས་པ་ཞིག་དགོས་པ་ལ།
སྲིན་པོའི་གཟུགས་ཅན་འདི་ལྟ་བུ་སངས་རྒྱས་ཀྱི་སྐུ་མ་ཡིན་ནོ་སྙམ་མ་དད་པ་སྐྱེས་ཏེ་མཆོད་པ་མཛད་འཕྲོ་བཞག ། དེའི་ནུབ་མོ་མནལ་ལམ་དུ། རྣམ་པར་སྣང་མཛད་གངས་ཅན་མཚོའི་ཐུགས་ཀ་ནས་ཁྲོ་བོ་མི་གཡོ་བའི་སྐུ་དཔག་ཏུ་མེད་པ་སྤྲོ་བསྡུ་མཛད་པ་ཞིག་རྨིས། མནལ་སད་པ་ན། ཐུགས་དགོངས་ལ་སངས་རྒྱས་ཀྱི་སྐུ་གང་ལ་གང་འདུལ་དུ་བསྟན་པ་ལ། མ་དད་པ་སྐྱེས་པས་སྡིག་པ་ཆེན་པོ་བསགས་སྙམ་ནས་སྔར་གྱི་ལྷ་ཁང་དེར་མི་གཡོ་བའི་སྐུ་ལ་མཆོད་པ་ཕུལ་ཞིང་སྡིག་བཤགས་མཛད། དེའི་ནུབ་དེ་བཞིན་གཤེགས་པའི་སྐུ་ལ་མ་དད་པ་བྱས་པའི་སྡིག་པ་དེ་ཙམ་གྱིས་དག་པར་མི་འགྱུར་གྱི། མི་གཡོ་བའི་སྒྲུབ་ཐབས་རྩོམས་ཤིག ། དེས་བྱང་བར་འགྱུར་ཞེས་པ་ཞིག་རྨིས་ནས་མི་གཡོ་བའི་སྒྲུབ་ཐབས་འདི་མཛད་དོ། ། དེ་ལྟ་བུའི་བླ་མ་བརྒྱུད་པ་ སོགས་སྦྱར་རོ།།
༈ སྨེ་བརྩེགས་ནི། བཅོམ་ལྡན་འདས་ཀྱི་བྱ་རྒྱུད་དཔུང་བཟང་དང༌། སྨེ་བརྩེགས་བསྟོད་པའི་རྒྱུད་ལས་གསུངས་ཤིང༌། བྱ་རྒྱུད་ལས་སྒོ་དྲུག་ཏུ་བཞུགས་པ་ལས་རྡོ་རྗེའི་རིགས་ཡིན། དེ་ལ་ཡང་རིགས་ཀྱི་གཙོ་བོ་བདག་པོ་དང༌། རིགས་ཀྱི་སེམས་དཔའ་སེམས་མ། རིགས་ཀྱི་ཁྲོ་བོ་ཁྲོ་མོ། རིགས་ཀྱི་ཕོ་ཉ་དང་དྲུག་ཡོད་པ་ལས། འདི་རིགས་ཀྱི་ཕོ་ཉ་ཡིན་ཞིང༌། སྔོན་དྲག་པོ་དབང་ཕྱུག་གིས་འཛམ་གླིང་ལྷ་གནས་དང་བཅས་པ་དབང་དུ་བྱས་པའི་ཚེ།
དཔལ་ཕྱག་ན་རྡོ་རྗེ་ཁོ་ཡི་གནས་སུ་བྱོན་ཏེ། ཨུ་མའི་རྩར་དབང་ཕྱུག་ཆེན་པོའི་གཟུགས་སུ་མཛད་དེ་བཞུགས་པས་དབང་ཕྱུག་ཉིད་འོངས་ཏེ། ཁྱོད་ང་ཡི་གནས་སུ་མ་འདུག་ཅིག་ཟེར་བ་ན། དཔལ་ཕྱག་ན་རྡོ་རྗེས་ཁྱོད་ང་ཡི་གནས་སུ་མ་འོངས་ཤིག་གསུངས་ཀྱང་དབང་ཕྱུག་ཨུ་མ་ལ་འཐབ་ཀྱིན་འགྲོར་མ་འདོད་པས། ཕྱག་ན་རྡོ་རྗེ་ཨུ་མའི་ལྷུམས་སུ་ཞུགས་ཏེ། ཁྲོ་རྒྱལ་སྨེ་བ་བརྩེགས་པ་སྲས་ཀྱི་ཚུལ་དུ་བལྟམས་མ་ཐག ། དབང་ཕྱུག་དང་ཨུ་མ་ཁྱུར་མིད་མཛད་དེ་རྣམ་སྣང་གི་ལམ་ནས་བཏོན་པས་ཁོང་གཉིས་ཤིན་ཏུ་བྲེད་དེ་སྲོག་སྙིང་ཕུལ་ཞེས་གྲགས་ཤིང༌། སྔགས་རྙིང་མའི་ལོ་རྒྱུས་རྣམས་སུ་རྟ་ཕག་ཡབ་ཡུམ་གྱིས་རུ་ཏྲ་བསྒྲལ་བའི་ཚེ་སྲས་ཀྱི་ཚུལ་དུ་བྱོན་ཞེས་པ་དང་ཡང་གནད་གཅིག་གོ ། འདི་ནི་མི་གཙང་བའི་ཟས་དང་གོས་ཀྱི་གྲིབ་སོགས་གདོན་གྲིབ་ཐམས་ཅད་ཀྱི་གཉེན་པོར་ཆེ། བྱ་བ་ཡོངས་སུ་བསྟན་པའི་མདོ་ལས།
སྙིགས་མའི་དུས་སུ་སྡེ་འཁྲུགས་པ་བྱེད་པའི་སེམས་ཅན་རྣམས་དམྱལ་བར་སྐྱེ་གསུངས་པའི་གཉེན་པོར་གང་ཕན་ཞེས་དགེ་བཤེས་སྟོན་པས་ཇོ་བོར་ཞུས་པས། དེའི་གཉེན་པོར་འདི་ཆེའོ་ཞེས་སྨེ་བརྩེགས་ལྗང་ནག་གི་སྒྲུབ་ཐབས་འདི་གནང་བ་ཡིན་ཞིང༌། སྨེ་བརྩེགས་དུད་ཁ་འདི་རྗེ་བཙུན་བིརྺ་པའི་ལུགས་ཡིན་ཅིང་ས་སྐྱའི་གསེར་ཆོས་བཅུ་གསུམ་གྱི་ནང་ཚན་ཡིན་ཅིང་བིརྺ་པས་ས་ཆེན་ལ་དངོས་སུ་གནང་བ་ཡང་ཡིན་ལ་བ་རི་ལོཙྪ་ནས་རྗེ་བཙུན་ས་སྐྱ་པར་བརྒྱུད་པ་ཡིན་ཞིང༌། དེ་དག་གི་བླ་མ་བརྒྱུད་པའི་རིམ་པ་ནི། སོགས་སྦྱར་དགོས། ༈ སྨེ་བརྩེགས་ཇོ་བོ་ལུགས་ལ། ལྗང་ནག་གི་སྒྲུབ་ཐབས་འདི་གནང་བ་ཡིན་ཞིང༌། དེས་ན་ཇོ་བོ་རྗེ། ནག་ཚོ་ལོཙྪ་བ། ལག་སོར་བ་ཤེས་རབ་འབར་ སོགས་སྦྱར་རོ།།
༈ བདུད་རྩི་འཁྱིལ་པའི་ལོ་རྒྱུས་ནི། བགེགས་དང་བར་ཆད་ཐམས་ཅད་ཟློག་པར་བྱེད་པ་ཁྲོ་བོ་བདུད་རྩི་ཐབས་སྦྱོར་གྱི་སྒྲུབ་ཐབས་འདི་ནི་གཙོ་བོ་རྡོ་རྗེ་རྣལ་འབྱོར་མས་པཎ་ཆེན་ཨ་བྷ་ཡཱ་ཀ་ར་ལ་རྗེས་སུ་གནང་བ་ཡིན་ཞིང༌། དེ་ནས་ཙ་མི་ལོཙྪ་བ་སངས་རྒྱས་གྲགས། དཔལ་རྒ་ལོ། རྗེ་དུས་གསུམ་མཁྱེན་པ། འགྲོ་མགོན་རས་པ་ཆེན་པོ་ སོགས་སྦྱར། ༈ རྟ་མགྲིན་ཤྭ་ན་བཞི་སྐོར་གྱི་ལོ་རྒྱུས་ནི། རྣལ་འབྱོར་མའི་རྒྱུད་རྣམས་ལས་རིགས་དྲུག་ཏུ་བཤད་པའི་རྡོ་རྗེ་རྒྱལ་པོ་སྟེ། དོན་ཡོད་གྲུབ་པའི་རིགས་ཀྱི་ཁྲོ་བོ་དཔལ་རྟ་ཡི་རྒྱལ་པོར་གྲགས་པ། སྔ་འགྱུར་བཀའ་གཏེར་རྣམས་ལས་ཕྱོགས་འདིར་གསལ་ཞིང་རྒྱས་ཤོས་སུ་བཞུགས་ལ།
སྔར་གྱི་གསར་མའི་ཕྱོགས་འདིར་ཡང༌། མཁའ་འགྲོ་མ་རྡོ་རྗེ་གུར་དང༌། སཾ་བུ་ཊི་སོགས་ལས་ཀྱང་གསུངས་ཤིང༌། ལས་ཀྱི་རིགས་ཇི་བཞིན་པར་སྒྲུབ་པ་དོན་ཡོད་གྲུབ་པ་རྟ་ཡི་རྒྱལ་པོ་དང༌། པདྨའི་རིགས་སུ་སྒྲུབ་པ་པདྨ་དབང་ཆེན་ནམ་པདྨ་མཐར་བྱེད་དང༌། རྡོ་རྗེའི་རིགས་སུ་སྒྲུབ་པ་རྡོ་རྗེ་ཁྲོ་བོ་རྟ་མགྲིན་ནག་པོ་དང༌། དེ་དག་ཧེ་རུ་ཀ་ལྟར་སྒྲུབ་པ་དང་ཁྲོ་བོ་ལྟར་སྒྲུབ་པ་སོགས་སྒྲུབ་ལུགས་ཀྱི་ཁྱད་པར་ལས། གྲུབ་ཐོབ་རྣམས་ཀྱི་མན་ངག་གི་སྒྲུབ་ཐབས་ནི་མཐའ་ཡས་པར་བཞུགས་པ་ལས། ད་ལམ་སྐབས་སུ་བབ་པ་རྟ་མགྲིན་ཤྭ་ན་བཞི་སྐོར་དུ་གྲགས་པ་འདི་ནི། སྒྲོལ་མ་འབྱུང་བའི་རྒྱུད་ཀྱི་ལས་རབ་འབྱམས་ཀྱི་ལེའུ་ལས།
ཁྲོ་བོའི་རྒྱལ་པོ་རྟ་མགྲིན་ནི། ། བསྐལ་པའི་མེ་བཞིན་གཟི་བརྗིད་འབར། ། མདའ་གཞུ་དབྱུག་ཏོ་འཛིན་པའི་མཆོག ། རྡོ་རྗེ་ཞགས་པ་སྡིགས་མཛུབ་ཅན། ། སྤྱན་གསུམ་གཡོན་བརྐྱང་སྟབས་བསྒོམ་བྱ། ། ཞེས་དང༌། རྒྱུད་ཕྱི་མ་ལས། ཁྲོ་བོའི་རྒྱལ་པོ་རྟ་མགྲིན་ནི། ། ཁྱི་གདོང་རྡོ་རྗེ་ལྷ་མོ་བཞི། ། བསྒོམས་ན་གདུག་པ་ཀུན་འདུལ་བའི། །
གཟི་བརྗིད་རྟ་མཆོག་མཚུངས་པར་འགྱུར། ། ཞེས་གསལ་བར་གསུངས་པ་བཞིན་གྱི་སྒྲུབ་ཐབས་འདི་ནི་ཇོ་བོ་རྗེས་བོད་དུ་དགེ་བཤེས་ལ་ཆིག་བརྒྱུད་དུ་གནང་བ་ཡིན་ཞིང༌། ཇོ་བོ་སྙེ་ཐང་དུ་བཞུགས་སྐབས། བོད་ཆོས་རྒྱལ་གྱི་བློན་པོ་བྲན་དཀའ་དཔལ་ཡོན་འབྱུང་པོར་སྐྱེས་པ་དེས་ཐོ་རྩམ་པའི་སྐབས་སུ་ཇོ་བོ་ལ་ཞལ་གཟིགས་བྱུང་བས་འདི་ཉིད་ཇོ་བོའི་ཞལ་གཟིགས་ཀྱི་སྒྲུབ་ཐབས་སོ་ཞེས་གྲགས་ཆེ་ནའང༌། དོན་དུ་དེ་ལྟར་སྒྲོལ་མ་འབྱུང་བའི་རྒྱུད་ནས་འབྱུང་བ་ཡིན་ཅིང༌། འཁོར་གྱི་ཤྭ་ན་མ་བཞི་ཡང་ཁྱིའི་གདོང་ཅན་དུ་རྒྱུད་ལས་གསུངས་ཤིང་བཀའ་གདམས་པ་གོང་མ་ཁ་ཅིག་ཀྱང་དེ་ལྟར་བཞེད་དོ། ། དེ་ལྟ་བུའི་དཔལ་རྟ་མགྲིན་གྱི་སྒྲུབ་ཐབས་རྒྱུད་ལས་གསལ་བར་བསྟན་པས་ཁུངས་ཆེ་ཞིང༌། ཇོ་བོ་ཆེན་པོ་དང་དཔལ་ཀརྨ་པ་དུས་གསུམ་མཁྱེན་པའི་ཐུགས་དམ་གྱི་ལྷ་བྱིན་རླབས་དངོས་གྲུབ་ཀྱི་ཚན་ཀ་མཆོག་ཏུ་གྱུར་པ། འདིའི་བླ་མ་བརྒྱུད་པའི་རིམ་པ། རིང་བརྒྱུད་ལྟར་ན་སྒྲོལ་མ་འབྱུང་བའི་རྒྱུད་ལྟར་དང༌།
ཉེ་བརྒྱུད་ཀྱི་དབང་དུ་བྱས་ན། དཔལ་རྟ་མགྲིན། མཉམ་མེད་དཱི་པཾ་ཀཱ་ར། ནག་ཚོ་ལོཙྪ་བ། དགེ་ཤེས་ཝལ་པོ་ཆེ། རྒྱ་ལྕགས་རི་གོང་ཁ་བ། མཉམ་མེད་སྒམ་པོ་པ། དུས་གསུམ་མཁྱེན་པ། རས་ཆེན་པ་ སོགས་སྦྱར་རོ།། ༈ རྟ་མགྲིན་གྲུབ་རྒྱལ་མའི་ལོ་རྒྱུས་ནི།
རྣལ་འབྱོར་མའི་རྒྱུད་རྣམས་ལས་རིགས་དྲུག་ཏུ་བཤད་པའི་རྡོ་རྗེ་རྒྱལ་པོ་སྟེ། དོན་ཡོད་གྲུབ་པའི་རིགས་ཀྱི་ཁྲོ་བོ་དཔལ་རྟ་ཡི་རྒྱལ་པོར་གྲགས་པ། སྔ་འགྱུར་བཀའ་གཏེར་རྣམས་ལས་ཕྱོགས་འདིར་གསལ་ཞིང་རྒྱས་ཤོས་སུ་བཞུགས་ལ། སྔར་གྱི་གསར་མའི་ཕྱོགས་འདིར་ཡང༌། མཁའ་འགྲོ་མ་རྡོ་རྗེ་གུར་དང༌། སཾ་བུ་ཊི་སོགས་ལས་ཀྱང་གསུངས་ཤིང༌། ལས་ཀྱི་རིགས་ཇི་བཞིན་པར་སྒྲུབ་པ་དོན་ཡོད་གྲུབ་པ་རྟ་ཡི་རྒྱལ་པོ་དང༌། པདྨའི་རིགས་སུ་སྒྲུབ་པ་པདྨ་དབང་ཆེན་ནམ་པདྨ་མཐར་བྱེད་དང༌། རྡོ་རྗེའི་རིགས་སུ་སྒྲུབ་པ་རྡོ་རྗེ་ཁྲོ་བོ་རྟ་མགྲིན་ནག་པོ་དང༌། དེ་དག་ཧེ་རུ་ཀ་ལྟར་སྒྲུབ་པ་དང་ཁྲོ་བོ་ལྟར་སྒྲུབ་པ་སོགས་སྒྲུབ་ལུགས་ཀྱི་ཁྱད་པར་ལས།
གྲུབ་ཐོབ་རྣམས་ཀྱི་མན་ངག་གི་སྒྲུབ་ཐབས་ནི་མཐའ་ཡས་པར་བཞུགས་པ་ལས། ད་ལམ་སྐབས་སུ་བབ་པ་རྟ་མགྲིན་གྲུབ་རྒྱལ་མར་གྲགས་པ་འདི་ནི་རྣལ་འབྱོར་གྱི་དབང་ཕྱུག་མི་ལ་རས་པའི་སྲས་ཀྱི་ཐུ་བོ་རས་ཆུང་རྡོ་རྗེ་གྲགས་པ་དེ་ཉིད་རྒྱ་གར་འཕགས་པའི་ཡུལ་དུ་ལན་གསུམ་བྱོན་པའི་རྗེས་མ་ལ་བླ་མ་ཏི་པུ་པ་ལ་ལུས་མེད་མཁའ་འགྲོའི་ཆོས་སྐོར་རྣམས་ཞུས། སློབ་དཔོན་ཆེན་པོ་པདྨའི་གསང་ཡུམ་མཁའ་འགྲོ་མནྡཱ་ར་བ་དང་ཐུགས་རྒྱུད་གཅིག་པའི་བྷཾ་ག་ལའི་ཕག་མོའམ་མ་ཅིག་གྲུབ་པའི་རྒྱལ་མོ་ལ་སློབ་དཔོན་པདྨས་གནང་བའི་གདམས་ངག ། ཐུགས་རྗེ་ཆེན་པོ་ལ་བསྟེན་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པའི་སྐོར། ཚེ་དཔག་མེད་ལ་བསྟེན་ནས་ཚེའི་དངོས་གྲུབ་སྒྲུབ་པའི་སྐོར། དཔལ་རྟ་མགྲིན་ལ་བརྟེན་ནས་བར་ཆད་སེལ་བའི་སྐོར་དང༌། ཤིན་ཏུ་ཟབ་པའི་གདམས་ངག་སྐོར་གསུམ་བཞུགས་པ་རྣམས་མཐའ་རྒྱས་སུ་ཞུས་ཤིང༌། བོད་དུ་བྱོན་ནས་རྣལ་འབྱོར་གྱི་དབང་ཕྱུག་བཞད་པ་རྡོ་རྗེ་ལ་ཕུལ། ཟངས་རི་རས་པ་སོགས་ལ་གནང་ཞིང་དར་རྒྱས་སུ་སྤེལ་བ་ཡིན་ཞིང༌། འདི་དང་ཚེ་དཔག་གྲུབ་རྒྱལ་ལུགས་གཉིས་ཟུང་དུ་སྦྲེལ་བ་ལ་ཚེ་རྟ་ཟུང་སྦྲེལ་ཞེས་སུ་གྲགས་པ་འདི་ཡི་བླ་མ་བརྒྱུད་པ་ནི།
ཆོས་སྐུ་སྣང་བ་མཐའ་ཡས། ལོངས་སྐུ་དབང་ཆེན་རྟ་མགྲིན། མ་ཅིག་གྲུབ་པའི་རྒྱལ་མོ། རས་ཆུང་རྡོ་རྗེ་གྲགས་པ། འགོས་རི་ཁྲོད་དབང་ཕྱུག ། ཡར་ལུང་གཉགས་དམར་པོ། རྒྱ་ཕོ་བ་ལུང་པ་ སོགས་སྦྱར་རོ།། ༈ རྟ་མགྲིན་ནག་པོ་དཔའ་བོ་ལྷ་བཞིའི་ལོ་རྒྱུས་ནི། རྣལ་འབྱོར་མའི་རྒྱུད་རྣམས་ལས་རིགས་དྲུག་ཏུ་བཤད་པའི་རྡོ་རྗེ་རྒྱལ་པོ་སྟེ། དོན་ཡོད་གྲུབ་པའི་རིགས་ཀྱི་ཁྲོ་བོ་དཔལ་རྟ་ཡི་རྒྱལ་པོར་གྲགས་པ།
སྔ་འགྱུར་བཀའ་གཏེར་རྣམས་ལས་ཕྱོགས་འདིར་གསལ་ཞིང་རྒྱས་ཤོས་སུ་བཞུགས་ལ། སྔར་གྱི་གསར་མའི་ཕྱོགས་འདིར་ཡང༌། མཁའ་འགྲོ་མ་རྡོ་རྗེ་གུར་དང༌། སཾ་བུ་ཊི་སོགས་ལས་ཀྱང་གསུངས་ཤིང༌། ལས་ཀྱི་རིགས་ཇི་བཞིན་པར་སྒྲུབ་པ་དོན་ཡོད་གྲུབ་པ་རྟ་ཡི་རྒྱལ་པོ་དང༌། པདྨའི་རིགས་སུ་སྒྲུབ་པ་པདྨ་དབང་ཆེན་ནམ་པདྨ་མཐར་བྱེད་དང༌། རྡོ་རྗེའི་རིགས་སུ་སྒྲུབ་པ་རྡོ་རྗེ་ཁྲོ་བོ་རྟ་མགྲིན་ནག་པོ་དང༌། དེ་དག་ཧེ་རུ་ཀ་ལྟར་སྒྲུབ་པ་དང་ཁྲོ་བོ་ལྟར་སྒྲུབ་པ་སོགས་སྒྲུབ་ལུགས་ཀྱི་ཁྱད་པར་ལས། གྲུབ་ཐོབ་རྣམས་ཀྱི་མན་ངག་གི་སྒྲུབ་ཐབས་ནི་མཐའ་ཡས་པར་བཞུགས་པ་ལས། ད་ལམ་སྐབས་སུ་བབ་པ་རྟ་མགྲིན་ནག་པོ་ལྕགས་རལ་ཅན་ནམ་དཔའ་བོ་ལྷ་བཞིར་གྲགས་པ་འདི་ནི།
སྔགས་རྙིང་མའི་ནཱ་ག་ཀླུ་འདུལ་དུ་གྲགས་པ་འདིའི་སྒེར་རྒྱུད་ཀྱང་ཡོད་ཅིང༌། སྤྲུལ་པའི་གཏེར་སྟོན་སངས་རྒྱས་གླིང་པ་དང་གུ་རུ་ཆོས་ཀྱི་དབང་ཕྱུག་གིས་གཏེར་ནས་གདན་དྲངས་པ་ཡིན་ཏེ། མངའ་བདག་ཉང་གི་གཏེར་བྱོན་གྱི་ཤོག་སེར་ལས། དཔལ་རྟ་མགྲིན་དང་རྣམ་དབྱེར་མེད་པའི་སློབ་དཔོན་ཆེན་པོ་པདྨ་འབྱུང་གནས་དེ་ཉིད་རྒྱ་གར་ལྷོ་ཕྱོགས་ཀྱི་དུར་ཁྲོད་ཤིན་ཏུ་འཇིགས་སུ་རུང་བ་ཞིག་ཏུ་བཞུགས་པའི་ཚེ། ནུབ་གཅིག་དུར་ཁྲོད་དེའི་ལྗོན་ཤིང་ཅིག་ལ་སྐུ་རྒྱབ་བརྟེན་ནས་བཞུགས་པའི་ཚེ། གནོད་སྦྱིན་ནག་པོ་ལྕགས་ཀྱི་རལ་པ་ཅན་ཞེས་ཤིན་ཏུ་གདུག་ཅིང་རྩུབ་པ་ཞིག་ཡོད་པ་དེ་སློབ་དཔོན་གྱིས་འདུལ་བར་དགོངས་ནས་བཀུག་སྟེ་གུ་རུ་ཉིད་ཀྱི་ཐུགས་ཀ་ནས་དཔལ་རྟ་མགྲིན་ཞིག་སྤྲོས་ནས་གནོད་སྦྱིན་དེའི་སྙིང་ཁར་བསྟིམས་ནས། སྤྱི་གཙུག་ཏུ་རྟ་མགོ་རྐྱང་དུ་ཐོན་ཏེ་དེ་ལྟར་དམ་ལ་བཏགས་ནས་སྐུའི་གཡོན་དུ་ལས་མཁན་གྱི་ཚུལ་དུ་བཞག་པ་ཡིན་ཞིང་མཱ་མ་ཀཱི་ལ་གསོད་བྱེད་མ་ལྟ་བུ་གདུལ་བྱའི་མིང་འདུལ་བྱེད་ལ་ཐོགས་པའོ། ། དེའི་ཕྱིར་རྟ་ནག་དྲེགས་པ་ཅན་སོགས་སྔགས་རྙིང་མའི་གཞུང་རྣམས་ནས་སྐབས་འགར་རྟ་མགྲིན་མ་ཧཱ་ཀཱ་ལ་དང༌། ཆོས་སྐྱོང་གི་རྣམ་པ་ལྟ་བུ་བསྟན་པ་ཡང་ཡེ་ཤེས་དང་འཇིག་རྟེན་སོ་སོར་མ་ཕྱེ་བའི་དབང་དུ་བྱས་པ་ཡིན་ནོ། ། དེ་ལྟ་བུའི་ཁྲོ་བོ་རྟ་མགྲིན་དེ་ལ་ཡང༌།
སྒྲུབ་ཚུལ་གྱི་དབང་གིས། རྡོ་རྗེ་རིགས་ཀྱི་ཁྲོ་བོ་དཔལ་རྟ་མགྲིན་ནག་པོའི་སྒྲུབ་ཐབས་ཀྱི་བཀའ་སྲོལ་འདིའི་བླ་མ་བརྒྱུད་པའི་རིམ་པ་ནི། ཆོས་སྐུ་སྣང་བ་མཐའ་ཡས་ སོགས་སྦྱར་རོ།། ༈ རྟ་མགྲིན་སྐྱེར་སྒང་ལུགས་ལ། རྣལ་འབྱོར་མའི་རྒྱུད་རྣམས་ལས་རིགས་དྲུག་ཏུ་བཤད་པའི་རྡོ་རྗེ་རྒྱལ་པོ་སྟེ། དོན་ཡོད་གྲུབ་པའི་རིགས་ཀྱི་ཁྲོ་བོ་དཔལ་རྟ་ཡི་རྒྱལ་པོར་གྲགས་པ། སྔ་འགྱུར་བཀའ་གཏེར་རྣམས་ལས་ཕྱོགས་འདིར་གསལ་ཞིང་རྒྱས་ཤོས་སུ་བཞུགས་ལ། སྔར་གྱི་གསར་མའི་ཕྱོགས་འདིར་ཡང༌། མཁའ་འགྲོ་མ་རྡོ་རྗེ་གུར་དང༌། སཾ་བུ་ཊི་སོགས་ལས་ཀྱང་གསུངས་ཤིང༌།
ལས་ཀྱི་རིགས་ཇི་བཞིན་པར་སྒྲུབ་པ་དོན་ཡོད་གྲུབ་པ་རྟ་ཡི་རྒྱལ་པོ་དང༌། པདྨའི་རིགས་སུ་སྒྲུབ་པ་པདྨ་དབང་ཆེན་ནམ་པདྨ་མཐར་བྱེད་དང༌། རྡོ་རྗེའི་རིགས་སུ་སྒྲུབ་པ་རྡོ་རྗེ་ཁྲོ་བོ་རྟ་མགྲིན་ནག་པོ་དང༌། དེ་དག་ཧེ་རུ་ཀ་ལྟར་སྒྲུབ་པ་དང་ཁྲོ་བོ་ལྟར་སྒྲུབ་པ་སོགས་སྒྲུབ་ལུགས་ཀྱི་ཁྱད་པར་ལས། གྲུབ་ཐོབ་རྣམས་ཀྱི་མན་ངག་གི་སྒྲུབ་ཐབས་ནི་མཐའ་ཡས་པར་བཞུགས་པ་ལས། དཔལ་ལྡན་ཤངས་པའི་བརྒྱུད་པ་རིན་ཆེན་སྣ་བདུན་དུ་གྲགས་པའི་ལྔ་པ་དབོན་སྟོན་སྐྱེར་སྒང་པ་ཆེན་པོ་དེ་ཉིད་རྨི་ལམ་བཟུང་སྟེ་ཟངས་མདོག་དཔལ་རིར་སློབ་དཔོན་ཆེན་པོའི་དྲུང་དུ་བྱོན་ནས། རྒྱལ་གདོན་གདུལ་བའི་གཉེན་པོ་རྟ་མགྲིན་ཞིག་ཞུས་པས། གུ་རུ་ཉིད་དཔལ་རྟ་མགྲིན་གྱི་སྐུར་བཞེངས་ནས་རྟ་སྐད་ལན་གསུམ་བཏོན་པས་མ་མོ་དང་མཁའ་འགྲོ་ཐམས་ཅད་དབང་དུ་བསྡུས། འདིའི་དབང་དང་བྱིན་རླབས་རྫོགས་པར་གནང་སྟེ་སློབ་དཔོན་ཆེན་པོའི་ཞལ་ནས་འདིའི་ཆོས་སྐོར་རྟ་མཆོག་རོལ་པའི་རྒྱུད་ལས་བཏུས་པ་ཤིན་ཏུ་ཟབ་པའི་གདམས་པ་རྣམས་ངས་གཏེར་དུ་སྦས་པ་སྙེ་མོ་ནས་སྔགས་པ་ཞིག་གིས་གཏེར་ནས་སྤྱན་དྲངས་ཡོད་པས་དེ་ལ་ཞུས་ཤིག་གསུངས་པ་བཞིན་སྙེ་མོ་རྒྱ་གོང་ཏི་རི་པ་སངས་རྒྱས་དབང་ཆེན་གྱིས། འདིའི་ཆོས་སྐོར་རྣམས་གཏེར་ནས་སྤྱན་དྲངས་འདུག་པ་རྣམས་ཞུས།
སླར་ཡང་རྨི་ལམ་བཟུང་སྟེ་སློབ་དཔོན་པདྨའི་དྲུང་དུ་བྱོན་པས་སློབ་དཔོན་གྱིས་ད་རུང་འཁོར་ལོ་བྱིན་མི་འདུག་གསུངས་པས། སླར་བླ་མ་ལ་རྒྱུ་མཚན་ཞུས་ནས་འཁོར་ལོ་དང་བཅས་པ་རྫོགས་པར་ཞུས་ཏེ། དེ་ལ་རྟ་མགྲིན་སྐྱེར་སྒང་པའི་ལུགས་ཞེས་གྲགས་སོ། ། དེ་ལྟ་བུའི་བླ་མ་བརྒྱུད་པའི་རིམ་པ་ནི། ཆོས་སྐུ་སྣང་བ་མཐའ་ཡས། ལོངས་སྐུ་པདྨ་དབང་ཆེན། སྤྲུལ་སྐུ་པདྨ་ཐོད་འཕྲེང་རྩལ། གཏེར་སྟོན་སངས་རྒྱས་དབང་ཆེན། དབོན་སྟོན་སྐྱེར་སྒང་པ་ཆེན་པོ་ཆོས་ཀྱི་སེང་གེ ། སངས་རྒྱས་གཉེན་སྟོན།
འགྲོ་མགོན་སངས་རྒྱས་སྟོན་པ། མཁས་གྲུབ་ཤངས་སྟོན། མཁས་པ་རྒྱལ་མཚན་འབུམ། འཇོག་ཆེན་བྱམས་པ་དཔལ་བཟང༌། མེ་ཉག་འཇམ་དབྱངས་གྲགས་པ། རྗེ་མཐོང་བ་དོན་ལྡན། དཔལ་འབྱོར་དོན་གྲུབ། སངས་རྒྱས་མཉན་པ། མི་བསྐྱོད་རྡོ་རྗེ། དཀོན་མཆོག་ཡན་ལག །
ཀརྨ་པ་དབང་ཕྱུག་རྡོ་རྗེ། ཞྭ་དམར་ཆོས་ཀྱི་དབང་ཕྱུག ། ལུང་རིགས་ཉི་མ། ཀརྨ་ཆགས་མེད། དུལ་མོ་ཆོས་རྗེ། དཔལ་ཆེན་ཆོས་ཀྱི་དོན་གྲུབ། ཀུན་མཁྱེན་ཆོས་ཀྱི་འབྱུང་གནས། ཞེས་སོགས་སྦྱར་རོ།། ༈ གཤེད་དམར་བཅུ་གསུམ་མའི་ལོ་རྒྱུས་ནི། རྒྱུད་སྡེ་རིན་པོ་ཆེ་བཞི་ཡོད་པ་ལས་རྣལ་འབྱོར་ཆེན་པོ་བླ་ན་མེད་པའི་རྒྱུད།
དེ་ལ་ཕ་རྒྱུད་མ་རྒྱུད་གཉིས་སུ་ཡོད་པ་ལས་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལེའུ་བཅུ་དགུ་པ་འདི་ཕ་རྒྱུད་ཡིན་ཅིང༌། རྒྱུད་འདི་སློབ་དཔོན་ལ་ལི་ཏ་བཛྲ་གྱིས་ཨོ་རྒྱན་ནས་སྤྱན་དྲངས་ཏེ་སློབ་དཔོན་དཔལ་འཛིན་ལ་གནང་བ་ཡིན། སློབ་དཔོན་དཔལ་འཛིན་འདི་སངས་རྒྱས་ཡེ་ཤེས་ཞབས་ཀྱི་སློབ་མ་ཡིན། སྟག་དང་མ་ཧེ་དང་བསེ་རུ་རྣམས་ལ་སྡིགས་མཛུབ་གཏད་པ་ཙམ་གྱིས་ཤི། ལྟ་སྟངས་མཛད་པ་ཙམ་གྱིས་སོས་པ་དང༌། རྒྱ་གར་ལྷོ་ཕྱོགས་སུ་དགེ་སློང་རྩོད་པའི་ཁྱུ་མཆོག་གཅིག་ཡོད་པ། རྩོད་པས་ཡུལ་དེའི་མུ་སྟེགས་རྣམས་ཕམ་པར་མཛད་ནས་མུ་སྟེགས་རྣམས་འགྲིབ་པར་གྱུར་པས། རྒྱལ་པོ་ཧ་པ་དེ་བས་དེ་ཡི་མགོ་བཅད་པར་བརྩམ་པས་སློབ་དཔོན་གྱི་དབུ་དེ་ཡི་བསླུས་མར་བཏང་སྟེ་མཆོད་སྦྱིན་གྱི་ཁང་པ་ཞིག་ཏུ་མ་ཧེའི་མགོ་ཞིག་འདུག་པ་སྦྱར་ནས་མ་ཧེའི་ཞལ་ཅན་དུ་སོང༌། རེས་འགའ་སྟག་དང་རེས་འགའ་བྱ་ཀཾ་ཀའི་དབུ་སོགས་སུ་སྤྲུལ་པས་ཐམས་ཅད་ངོ་མཚར་ཏེ་ཕྱི་རོལ་པ་མང་པོ་ནང་པ་ལ་བཀོད། སྔར་གྱི་རྒྱལ་པོ་དེས་སློབ་དཔོན་ཁྱི་ཡི་དབུ་ཅན་དུ་མཐོང་སྟེ།
ཁྱི་ཁྱི་ཞེས་སྨྲས་པ་དང༌། སློབ་དཔོན་གྱི་སྡིགས་མཛུབ་གཏད་དེ། ཁྱོད་རང་ཁྱི་ཁྱི་ཞེས་གསུངས་པས་རྒྱལ་པོ་དེ་སྐད་ཅིག་ཏུ་ཁྱིར་གྱུར་པས་སྐྲག་སྟེ་ཞབས་ལ་བཏུགས་ནས་ནང་པར་གྱུར་པ་སོགས་ངོ་མཚར་བའི་ལོ་རྒྱུས་དུ་མ་ཡོད་ཅིང༌། སློབ་དཔོན་འདི་ཡི་ལུགས་ལ་གཤེད་དམར་ལྷ་ལྔ་པ་དང་བཅུ་གསུམ་མ་དང་གཙོ་རྐྱང་གི་སྒྲུབ་ཐབས་རྣམས་ཡོད། གཤེད་དམར་གྱི་རྒྱུད་ལེའུ་ཉེར་གཉིས་པ་འདི་རྣལ་འབྱོར་མ་ཡི་རྒྱུད་ཡིན་ཅིང༌། དེ་ཡི་ལེའུ་བརྒྱད་པ་ལས། ལྷ་མོ་གུས་དང་བཅས་པས་ཉོན། ། ལྷ་མོ་བདག་ནི་མྱ་ངན་འདས། ། དབང་པོ་སོགས་ཀྱིས་མི་མཐོང་ངོ༌། ། བི་རུ་པཀྵ་རྣལ་འབྱོར་དབང༌། །
བྲམ་ཟེའི་རིགས་སུ་འབྱུང་བར་འགྱུར། ། བརྩོན་འགྲུས་ཆེན་པོ་སྟོབས་ཆེན་ལྡན། ། བདག་གི་ཆོས་རྣམས་སྟོན་པ་པོ། ། འགའ་ཞིག་གིས་ནི་སྦས་པའི་རྒྱུས། ། འདིས་ནི་ཐོབ་ནས་རབ་རྙེད་ཅིང༌། ། གསང་སྔགས་འབུམ་ཕྲག་གཅིག་བཟླས་པས། ། བདག་ནི་སྒྲུབ་པ་བྱེད་པར་འགྱུར། ། འཛམ་བུའི་གླིང་ན་སྣ་ཚོགས་པའི། ། དངོས་གྲུབ་རབ་ཏུ་སྟེར་བར་བྱེད། ། ཅེས་རྣལ་འབྱོར་གྱི་དབང་ཕྱུག་བི་རུ་པ་ཆེན་པོས་ལུང་གིས་བསྟན་མོད།
བུ་སྟོན་རིན་པོ་ཆེས་འགྱུར་ཉེས་མཛད་པས་གང་ཡིན་མ་ཤེས་ཏེ་བི་རཱུ་པ་ཁོ་ན་མཆོག་ཡིན་ནོ། ། ཞེས་སྨྲ་བ་རྣམས་ཀྱིས་ཀྱང་སྔར་ཕན་རྣ་བར་མ་ལྷུང་ངོ༌། ། དེ་ལྟར་རྗེ་བཙུན་བི་རཱུ་པ་ཆེན་པོས་མཁའ་འགྲོའི་གསང་མཛོད་ནས་རྒྱུད་འདི་སྤྱན་དྲངས་པ་ཡིན། ཡང་རྒྱུད་དེ་ཉིད་ལས། ཀྲི་ཤུ་བཱི་ཛོཾ་ཡོཾ་སཾ་ཀཾ། ། འདི་དག་བདུན་གྱི་རྣལ་འབྱོར་པས། ། ཉེ་བར་དམིགས་པར་བྱེད་པར་འགྱུར། ། ཞེས་ཀྲྀཥྜ་པྲེ་ནག་པོ་ཞབས། བཱི་ར་ཌི་པ་སོགས་ལུང་བསྟན་པ་དེ་གཉིས་ལ་བཱི་རཱུ་པས་གནང་བ་ཡིན། སྤྱིར་ཡང་རྒྱུད་དེ་གཉིས་ཀ་ནས་ལྷ་ལྔ་པ་དང༌།
ལྷ་བཅུ་གསུམ་མའི་སྒྲུབ་ཐབས་གཉིས་ཀ་བསྟན་ཅིང༌། བཱི་ར་ཌི་པས་སློབ་དཔོན་བློ་གྲོས་སྙིང་པོ་ལ་གནང་བ་ཡིན། དེ་ནས་གམྦྷཱི་ར་མ་ཏི། བིཥྐ་ལཾ་ཀ་དེ་བ་ལ་གནང་བ་ཡིན། རྒྱུད་འདི་ལ་བུ་སྟོན་ཆེན་པོས་འགྱུར་ཉེས་མཛད་པ་ལ་བདག་གི་བླ་མས་བལ་ཡུལ་ནས་རྒྱ་དཔེ་བཙལ་ཏེ་འགྱུར་བཅོས་མཛད་པ་ཡིན་ཞིང༌། པཎ་ཆེན་དཱ་ན་ཤཱི་ལས་གཡག་སྡེ་ལོཙྪ་བ་ལ་གནང༌། དེ་ནས་ལོཙྪ་བ་མཆོག་ལྡན། བློ་ལྡན་སེང་གེ བླ་མ་དམ་པ་བསོད་ནམས་རྒྱལ་མཚན། མཁན་ཤེས་རབ་རྡོ་རྗེ།
ཆོས་སྒོ་བ་ཆོས་དཔལ་ཤེས་རབ། ཡང་པཎ་ཆེན་ཉིད་དབང་སྲུང་བ་ལ། ཆག་ལོ་ཙ་བས་ཞུས། དེ་ནས་གཡུང་ཕུག་པ། ཤངས་བློ་ལྡན། ལོཙྪ་བ་མཆོག་ལྡན། དཔལ་ལྡན་སེངྒེ། ཐོག་སྟོན་ཆོས་ཀྱི་མངའ་བདག ། ཆོས་སྒོ་བ་ཆོས་དཔལ་ཤེས་རབ། བྲག་ཐོག་པ།
རྡོ་རྗེ་གདན་པ། འཇམ་དབྱངས་བྱང་ཆུབ་དབང་རྒྱལ། ཤཱཀྱ་ཀུན་དགའ། དབང་ཕྱུག་རྒྱལ་མཚན། ཚུལ་ཁྲིམས་བཀྲ་ཤིས། རིན་ཆེན་རྒྱ་མཚོ། རྗེ་མང་ཐོས་རྒྱ་མཚོ། ཆོས་གྲགས་དར་རྒྱས། ཀུན་སྤང་འཇམ་དབྱངས་མགོན་པོ། གསང་དཀར་མཁན་ཆེན་ཀུན་དགའ་ཆོས་འཕེལ།
ཞེས་སྦྱར་རོ།། ༈ མཁའ་འགྲོ་མ་སེང་གདོང་མའི་ལོ་རྒྱུས་ནི། མཁའ་འགྲོ་མ་སེང་གདོང་མ་འདི་ནི། རྒྱལ་བའི་ཡུམ་བཅོམ་ལྡན་འདས་མ་ཉིད་གདུལ་བྱ་ཞི་བས་མི་ཐུལ་བ་རྣམས་ལ། ཁྲོ་མོར་བཞེངས་པ་ཡིན་ཏེ་དོན་དུ་བཅོམ་ལྡན་འདས་མ་རྡོ་རྗེ་ཕག་མོ་ཉིད་ཀྱི་སྐུའི་བཀོད་པ་ཡིན་ཞིང༌། དེ་དག་གི་ལོ་རྒྱུས་ཞིབ་ཅིང་རྒྱས་ལ་རྣམ་པར་དག་པའི་ཁུངས་དང་ལྡན་པ་ནི་སྔ་འགྱུར་གྱི་གཞུང་གཏེར་བྱོན་རྣམས་ལས་བྱུང་ཞིང༌། ད་ལམ་འདི་ཉིད་ཀྱི་བླ་མ་བརྒྱུད་པའི་ལོ་རྒྱུས་ཀྱི་དབང་དུ་བྱས་ན་ཡེ་ཤེས་ཀྱི་མཁའ་འགྲོ་མ་སེང་གེའི་གདོང་པ་ཅན་གྱིས། རྒྱ་གར་ལྷོ་ཕྱོགས་ཀྱི་གྲུབ་ཐོབ་དངུལ་ཆུ་བཻ་རོ་ཙ་ན་ལ་གདམས་པ་དངོས་སུ་གནང༌། ཁོང་བོད་དུ་བྱོན་ནས་གཏེར་དུ་སྦས་པ་ཞྭ་ནག་ཅོད་པཎ་འཛིན་པའི་ཐོག་མ་མི་མཆོག་དུས་གསུམ་མཁྱེན་པས་གཏེར་ནས་བཏོན་ཏེ། སྒྲུབ་བརྒྱུད་རིན་པོ་ཆེ་འདི་ཉིད་ལ་འགྲོ་མགོན་རས་ཆེན་ནས་བཟུང་དོན་བརྒྱུད་ལྟར་བཞུགས་སོ། །
ཡང་ཁམས་བར་ལམ་སྡོམ་ཚོད་དུ་སྐུ་འཁྲུངས་པའི་བ་རི་ལོཙྪ་རིན་ཆེན་གྲགས་རྒྱ་གར་དུ་བྱོན། བླ་མ་རྡོ་རྗེ་གདན་པ་ལ་གཏུགས་ནས་ཤིན་ཏུ་མཁས་པར་གྱུར་ཏེ། མུ་སྟེགས་སྐལ་ལྡན་རྒྱལ་པོ་དང་རྩོད་པ་མཛད་པས། ལོཙྪ་བ་རྒྱལ། མུ་སྟེགས་པ་ཕམ་པས། ཞག་བདུན་ན་འཆི་བའི་མཐུ་བྱེད་ཟེར་རོ། དེར་ལོཙྪ་བ་སྐྲག་ནས་བླ་མ་ལ་ཞུས་པས། སྐྲག་མི་དགོས། རྡོ་རྗེ་གདན་གྱི་ཤར་ཕྱོགས་ན། ཕ་ཝང་གཡག་འདྲ་བའི་འོག་ན།
བསེའི་གའུ་ཞིག་ཡོད། དེའི་ནང་ན་དངུལ་གྱི་གའུ་ཞིག་གི་ནང་དུ་གསེར་གྱི་ཡི་གེ་འབྲུ་བཅུ་བཞི་མ་མཁའ་འགྲོའི་ཚེ་སྒྲུབ་ཅེས་ཀྱང་བྱ། བཙན་མཐུ་ནག་པོ་ཞེས་ཀྱང་བྱ། བྱད་མ་འབུམ་སྡུག་ཅེས་ཀྱང་བྱ། སངས་རྒྱས་སྟོང་གི་ཐུགས་བཅུད་སྔགས་པ་ཕུར་ཐོགས་སྟོང་དང་ཐུག་ཀྱང་བདེ་མོར་ཉལ་ཆོག་པའི་གདམས་པ་ཡོད་གསུངས་པས། ལོཙྪ་བས་དེར་བྱོན་ཕ་ཝང་འོག་ནས་དྲག་སྔགས་ཡི་གེ་བཅུ་བཞི་མ་བཏོན་པས། མཁའ་འགྲོ་སེང་གདོང་མ་དངོས་སུ་བྱོན་ནས་གནང༌། ལོཙྪ་བས་སྔགས་བགྲངས། མཐུ་མུ་སྟེགས་རང་ལ་ཕར་ལོག་ནས་ཁྲག་སྐྱུགས་ཏེ་ཤི། བླ་མ་ལ་ཞུས་པས།
སྔགས་དེ་ལུས་ལ་ཡོད་པས་ཆོག་པ་ལ། བགྲངས་པས་ཤི་འདུག་པ་མ་ལེགས། དེའི་སྡིག་བཤགས་ལ་གསེར་གྱི་གསུང་རབ་བཞེངས་ཤིག་གསུངས། དེ་ནས་ལོཙྪ་བས་བོད་དུ་བླ་མ་ས་སྐྱ་པ་ལ་སེང་གདོང་མ་དམར་སྔོན་གཉིས་ཀྱི་དབང་བཀའ་མན་ངག་དང་བཅས་པ་ཚང་བར་གནང་ནས་དར་རོ། ། རྗེ་ས་སྐྱ་པ་ཆེན་པོས། རྗེ་བཙུན་བསོད་ནམས་རྩེ་མོ་ལ། དེས་རྗེ་བཙུན་གྲགས་རྒྱལ་ལ། ས་སྐྱ་པཎ་ཆེན། འགྲོ་མགོན་འཕགས་པ། ཞང་དཀོན་མཆོག་དཔལ།
ན་བཟའ་བྲག་ཕུག་པ། དཔལ་ལྡན་བླ་མ་དམ་པ། ཐེག་ཆེན་ཆོས་རྒྱལ། སྤྱན་སྔ་ཀུན་རྒྱལ་བ། བཀྲ་ཤིས་རྣམ་རྒྱལ། སྟེང་དཀར་སངས་རྒྱས་ཆོས་རྗེ། རྗེ་ངག་གི་དབང་པོ། རིན་པོ་ཆེ་ཀརྨ་ཕྲིན་ལས་པ། རྒྱལ་མཆོག་ཀརྨ་པ་མི་བསྐྱོད་རྡོ་རྗེ། སྤྲུལ་སྐུ་དཀོན་མཆོག་ཡན་ལག །
རྗེ་བཙུན་དབང་ཕྱུག་རྡོ་རྗེ། གར་དབང་ཆོས་ཀྱི་དབང་ཕྱུག་ལ་སོགས་པ་རྒྱལ་བ་ཡབ་སྲས་རྣམས་ལ་རིམ་པར་བརྒྱུད་པའོ། ། ཡང་པཎ་ཆེན་ནགས་ཀྱི་རིན་ཆེན་ལ་རྡོ་རྗེ་གདན་གྱི་བྱང་ཆུབ་ཆེན་པོས་སེང་གདོང་སྨུག་ནག་གི་སྒྲུབ་ཐབས་གནང༌། པཎ་ཆེན་གྱིས་དགེ་མོ་རིན་ཆེན་ལ་གནང༌། དེས་རིམ་བཞིན། ཆག་ལོ་གསུམ་པ། ཁྲ་རི་བ་ཆེན་པོ། ལྷ་ལུང་རབ་འབྱམས་པ་ཚུལ་ཁྲིམས་དབང་ཕྱུག ། ཀརྨ་འཕྲིན་ལས། རྗེ་བཙུན་དབྱངས་ཅན་དགའ་བ་སོགས་ནས་བརྒྱུད་པས་པཎ་ཆེན་ནགས་རིན་ལུགས་དེ་ཡང་འདིར་འདུ་བ་ཡིན་ནོ། །
མངྒ་ལཾ། ། $!#$&
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
