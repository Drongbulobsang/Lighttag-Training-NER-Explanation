ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༢
དཔལ་ལྡན་བླ་མ་དམ་པ་ཀུན་སྤངས་ཆོས་ཀྱི་རྒྱལ་པོའི་རྣམ་པར་ཐར་པ་ངོ་མཚར་དད་པའི་སྤུ་ལོང་གཡོ་བ།
༄༅། །དཔལ་ལྡན་བླ་མ་དམ་པ་ཀུན་སྤངས་ཆོས་ཀྱི་རྒྱལ་པོའི་རྣམ་པར་ཐར་པ་ངོ་མཚར་དད་པའི་སྤུ་ལོང་གཡོ་བ་ཞེས་བྱ་བ་བཞུགས་སོ།། ཨོཾ་སྭསྟི་སིདྡྷཾ། དཔལ་ལྡན་བླ་མ་དམ་པ་ཀུན་སྤངས་ཆོས་ཀྱི་རྒྱལ་པོའི་རྣམ་པར་ཐར་པ་ངོ་མཚར་དད་པའི་སྤུ་ལོང་གཡོ་བ་ཞེས་བྱ་བ་རྗེ་བཙུན་རྡོ་རྗེ་འཆང་ཆེན་པོ་དེ་ཉིད་ཀྱི་ཞབས་ཀྱི་པདྨ་དྲི་མ་མེད་པ་ལ་གུས་པས་ཕྱག་འཚལ་ལོ། ། ཀུན་བཟང་མཁྱེན་བརྩེའི་པད་མཚོ་རབ་ཡངས་ཟབ་དོན་ཆོས་ཀྱི་ནོར་བུས་གཏམས། ། ཐུབ་དབང་འཕྲིན་ལས་ཉི་མའི་ཐིག་ཕྲེང་གང་དུ་བཞུགས་པའི་འདབ་བརྒྱའི་ཚལ། ། ཚོགས་གཉིས་ཟེའུ་འབྲུའི་འཛུམ་དཀར་རྩེར་སོན་དངོས་གྲུབ་སྦྲང་རྩིའི་དཔལ་ཡོན་ཅན། ། སྐལ་བཟང་བུང་བའི་ཉེར་འཚོའི་དབང་པོ་འདྲེན་མཆོག་དམ་པར་སྙིང་ནས་འདུད། ། རྒྱལ་བའི་ཡེ་ཤེས་སྒྱུ་མའི་སྣང་བརྙན་ལ། ། འཇམ་པའི་རྡོ་རྗེར་མཚན་གསོལ་ལྷག་པའི་ལྷ། ། མགོན་ཁྱོད་སྙིང་དབུས་པདྨའི་རྩེར་ཞུགས་ནས། །
ཟབ་ཡངས་ངག་གི་མཆོག་སྦྱིན་དེང་འདིར་སྩོལ། ། གང་དག་རྒྱ་མཚོའི་གོས་ཅན་རྡུལ་སྙེད་ཀྱི། ། རྒྱལ་བ་རྒྱ་མཚོའི་རྨད་བྱུང་ངོ་མཚར་གཏམ། ། སྲིད་མཐའི་བར་དུ་དབྱངས་སུ་བསྒྲགས་པ་བས། ། འདི་ན་མཚན་ལྡན་རྡོ་རྗེ་སློབ་དཔོན་གྱི། ། ཡོན་ཏན་རྟོགས་པ་བརྗོད་པའི་ཆ་ཤས་ཙམ། ། བརྗོད་པའང་བསོད་ནམས་བླ་ན་མེད་དོ་ཞེས། ། སླུ་མེད་དམ་པའི་གཏམ་གྱིས་ཡིད་དྲངས་ནས། ། བདག་གི་ཡིད་ནི་ཚུལ་འདིར་ཞུགས་པར་གྱུར། ། ཟབ་ཡངས་སྤྲིན་ལམ་ཕ་མཐའ་ཡས། །
གཉིས་སྐྱེས་གར་གྱིས་འཇལ་བ་དང་། ། གཏིང་ཟབ་ཆུ་གཏེར་ཆེན་པོའི་མཇིང་། ། རྔ་ཡབ་ཐིགས་པས་བགྲང་བ་ལྟར། ། རྒྱལ་སྲས་སློབ་མ་བསེ་རུའི་ཚོགས་རྣམས་ཀྱི། ། ཡུལ་ལས་འདས་པ་འཁོར་ལོའི་མགོན་པོ་ཡི། ། སྐུ་གསུང་ཐུགས་ཀྱི་གསང་བ་མི་ཟད་པ། ། བདག་ལྟ་བྱིས་པའི་བློ་ཡིས་ཅི་ཞིག་བརྗོད། ། འོན་ཀྱང་ཇི་ལྟར་པདྨའི་འབྱུང་གནས་ཀྱི། ། རིན་ཆེན་མཐའ་དག་ལེན་པར་མ་ནུས་ཀྱང་། ། ཆ་ཤས་བླངས་པས་འདོད་དགུ་སྦྱིན་པ་ལྟར། །
ཅུང་ཟད་བརྗོད་འདིའང་དོན་དང་བཅས་པ་ཉིད། ། གང་གིས་འདི་ལ་སྐལ་བཟང་དད་པའི་སྤུ་ལོང་གཡོ་ཞིང་འཛུམ་དཀར་ཟླ་བ་ཅི་ཡང་སྟོན། ། མཁས་རློམ་ལྗོན་པའི་སྡོང་གི་ཡལ་འདབ་ས་ལ་དུད་ཅིང་ཡིད་ནི་རྨོངས་པའི་འབྲས་བུ་ལྕི། ། སྐལ་ངན་ཕྲག་དོག་ཚེར་མའི་མལ་ན་སྨྲེ་སྔགས་འབོད་ཅིང་རང་གི་དེ་ཉིད་མ་ལུས་ངོམ། ། དཔྱོད་ལྡན་གཟུར་གནས་སྙན་གྲགས་གདུགས་དཀར་བསིལ་ཡབ་གསར་པས་ཁོར་ཡུག་རི་བོའི་ཁྱོན་ཀུན་འགེངས། ། དེ་དག་མཁས་པའི་དགའ་སྟོན་ལྷུར་ལེན་པ། ། སྙན་ངག་ལང་ཚོའི་རྒྱན་དུ་བོས་པ་བཞིན། ། ཉིན་བྱེད་འོད་ཀྱི་ཆུ་སྐྱེས་བཞད་པ་དང་། ། མཚན་མོ་རྒྱུ་བ་མུན་པར་བྱས་པ་སྙམ། ། བློ་གསལ་དབང་པོ་ཁ་བའི་སྨན་ལྗོངས་ན། །
ཡོངས་འཛིན་དམ་པའི་ཡོན་ཏན་རྗེས་དྲན་ནས། ། ལག་པའི་འདབ་ཕྲེང་གཙུག་ན་ཐལ་སྦྱར་ཏེ། ། རྟོགས་བརྗོད་མགྲིན་པའི་རྒྱུད་མངས་འདི་བསྒྲགས་སོ། ། བླུན་རྨོངས་གྲོང་པའི་མགལ་དུམ་ཚིག་ཕྲེང་གིས། ། དམ་པའི་ཡོན་ཏན་བརྗོད་པར་ཅི་ཞིག་འོས། ། སྡེབ་ལེགས་རྣམ་ཐར་རྨད་བྱུང་ངོ་མཚར་གཏམ། ། སྐལ་བཟང་རྣ་བའི་བཅུད་ལེན་སྦྱིན་གྱིས་ལོང་། ། དེ་ལ་འདིར་དུས་གསུམ་གྱི་རྒྱལ་བ་མ་ལུས་པའི་མཁྱེན་བརྩེ་གཅིག་ཏུ་བསྡུས་པའི་ངོ་བོ། ལྔ་བརྒྱ་པ་རྣམས་ཀྱི་གཙུག་གི་ནོར་བུ། གངས་ཅན་གྱི་མཁས་པ་ཡོངས་ཀྱིས་ཟུར་ཕུད་ལ་ཞབས་ཀྱི་པདྨ་ལན་བརྒྱར་ངལ་བསོ་བའི་པཎྜི་ཏ་ཆེན་པོ།
རྟོགས་པས་རང་རྒྱུད་གྲོལ་ཞིང་ཐུགས་རྗེས་གཞན་རྒྱུད་སྨིན་པར་མཛད་པའི་རྣལ་འབྱོར་གྱི་དབང་ཕྱུག ཟུང་འཇུག་རྡོ་རྗེ་འཆང་ཆེན་པོའི་ཆོས་ཀྱི་བང་མཛོད་ལ་འདོད་དགུར་དབང་སྒྱུར་བའི་གསང་བ་ཐམས་ཅད་ཀྱི་བདག་པོ། དམ་ཅན་རྒྱ་མཚོའི་ཚོགས་ཀྱིས་སྐུའི་སྣང་བརྙན་མངོན་སུམ་དུ་བསྟན་ནས་གསུང་གིས་ཕྲིན་ལས་འབད་མེད་དུ་བསྒྲུབ་པའི་མཐུ་སྟོབས་ཀྱི་མགོན་པོ། ལྷ་དང་བཅས་པའི་སྐྱེ་རྒུ་ཐམས་ཅད་ཀྱི་མ་འདྲིས་པའི་མཛའ་བཤེས། བདག་ཅག་གི་དཔལ་ལྡན་བླ་མ་དམ་པ་རྗེ་བཙུན་རྡོ་རྗེ་འཆང་ཆེན་པོ་ཀུན་བཟང་ཆོས་ཀྱི་ཉི་མ་བློ་ལྡན་ཤེས་རབ་ཀུན་དགའ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པའི་བ་དན་སྲིད་རྩེའི་བར་དུ་གཡོ་བ་འདི་ཉིད་ནི་ངེས་པར་རྡོ་རྗེ་འཆང་ཆེན་པོ་ཉིད་དང་དབྱེར་མ་མཆིས་པར་ཚད་མས་གྲུབ་པའི་ཕྱིར། དེ་ཉིད་ཀྱི་རྣམ་པར་ཐར་པ་མཐའ་དག་ནི་ཞིབ་ཏུ་བརྗོད་པར་སུས་ཀྱང་སྤོབས་པ་མ་ཡིན་མོད། འོན་ཀྱང་བདག་ཅག་དང་སྐལ་བ་མཉམ་པའི་བྱིས་པ་སོ་སོ་སྐྱེ་བོ་དག་གི་བློའི་ངོར་ཐ་མལ་པའི་བཤེས་གཉེན་དམ་པའི་ཚུལ་བཟུང་ནས་དུས་འདིར་གངས་རིའི་ལྗོངས་ཀྱི་འགྲོ་བ་རྣམས་རྗེས་སུ་བཟུང་བའི་རྣམ་པར་ཐར་པའི་ཆ་ཤས་ལས་བརྩམས་ཏེ་གླེང་བར་བྱ་བ་ལ་དོན་གཉིས་ཏེ། སྐུ་སྐྱེ་བ་སྔར་མའི་རྣམ་ཐར་མདོར་བསྟན་པ། སྐུ་སྐྱེ་འདི་ཉིད་ཀྱི་རྣམ་ཐར་ཅུང་ཟད་རྒྱས་པར་བཤད་པའོ། ། དང་པོ་ནི།
མགོན་ཁྱོད་འོག་མིན་ཆེན་པོའི་ཞིང་ཁམས་སུ། ། མངོན་བྱང་རྣམ་ལྔའི་རོལ་རྩེད་མཐར་ཕྱིན་ཏེ། ། སླར་ཡང་སྔོ་བསངས་དགའ་མས་ཁྱབ་པ་ཡི། ། ནོར་འཛིན་ཁྱོན་གྱི་འགྲོ་རྣམས་ཇི་སྙེད་པ། ། རང་རང་སྐལ་བར་འཚམ་པའི་སྣང་བརྙན་གྱིས། ། འདུལ་བའི་གར་གྱི་མི་ངལ་འདི་ཡ་མཚན། ། འོན་ཀྱང་ཁྱོད་ཉིད་ཁོ་ནའི་ཁྱད་ཆོས་མིན། ། མ་ལུས་རྒྱལ་བའི་སྒྱུ་འཕྲུལ་དྲྭ་བར་བས། ། དེ་ཡང་བྱེ་བྲག་ཏུ་འདི་སྐད་ཅེས་ཐོས་ཏེ། གངས་རིའི་ཁྲོད་ཀྱི་སྒྲུབ་བརྒྱུད་འཛིན་པའི་དེད་དཔོན་དྭགས་པོ་བཀའ་བརྒྱུད་ཅེས་གྲགས་པའི་རྣལ་འབྱོར་དབང་ཕྱུག་རྣམས་ཀྱི་རྩེ་མོར་སོན་པ་དབུས་སྨྱོན་ཧེ་རུ་ཀ་ཉིད་ཀྱིས་རྗེ་དེ་ཉིད་འགྲོ་བའི་མགོན་པོ་ཕག་མོ་གྲུ་པ་བདེ་གཤེགས་ཁམས་པ་རྡོར་རྒྱལ་དུ་གྲགས་པ་དེ་ཉིད་ཀྱི་རྣམ་འཕྲུལ་ཡིན་ནོ། །
ཞེས་ཕྱོགས་ཐམས་ཅད་དུ་བསྒྲགས་ཤིང་། ལྷག་པར་དེ་ཉིད་ཀྱི་གྲྭ་པ་འགའ་ལའང་གནམ་ཁའུ་ན་དེང་སང་ཕག་མོ་གྲུ་པ་བཞུགས་ཡོད་པས་མཇོལ་ཤོག་གསུང་བ་སོགས་རྒྱ་ཆེར་བསྔགས་པ་བརྗོད་པ་དང་། རྗེ་ཉིད་ཀྱི་གསུང་ལས་ཀྱང་། ཆོས་སྐྱོང་ལྷ་མོ་ཞིག་ཆ་ལུགས་སྣ་ཚོགས་ཀྱིས་དུས་རྒྱུན་དུ་རྩར་ཡོང་ཞིང་། ངེད་རང་ལ་དགེ་བའི་རྣམ་པ་ཡོང་དུས་དགའ་བའི་རྣམ་འགྱུར་འབྱེད། ཅུང་ཟད་རྩུབ་པའི་དུས་མྱ་ངན་གྱི་ཆ་ལུགས་དང་རྣམ་པ་བྱེད་པ་ཞིག་འདུག་གསུང་བ་ལ། བདག་གིས་ཇི་ལྟ་བུ་ལགས་ཞུས་པས། གང་འདྲ་ཡིན་ནམ་དབུས་སྨྱོན་པས་ངེད་རང་ཕག་མོ་གྲུ་པའི་སྤྲུལ་པ་ཡིན་ཟེར་གྱི་ཡོད་འདུག དེ་ལྟར་ན་དེ་དུས་ཀྱི་སྲུང་མ་ཞིག་ཡིན་པ་འདྲ་གསུང་བས་དོན་གྱི་ངེས་པར་ཞལ་གྱིས་བཞེས་པར་སྣང་ཞིང་། གཞན་ཡང་ཡིད་ཆེས་པའི་རྒྱུ་མཚན་དུ་མ་མཐོང་བས་གདོན་མི་ཟ་བར་སྣང་ལ།
དེས་ན་ཕག་མོ་གྲུ་པའི་རྣམ་ཐར་དུ་སངས་རྒྱས་འཁོར་བ་འཇིག་གི་རྣམ་སྤྲུལ་དུ་བཤད་ཅིང་། འཕགས་ཡུལ་དུའང་སློབ་དཔོན་ཆེན་པོ་ལྭ་བའི་ན་བཟའ་ཅན་ལ་སོགས་པ་ཡིན་པར་བཤད་པས་རྗེ་འདི་པའང་དེ་དག་གི་རྣམ་སྤྲུལ་དུ་གྲུབ་པ་ཡིན་ནོ། ། གཞན་ཡང་སློབ་དཔོན་ཆེན་པོ་པདྨ་འབྱུང་གནས་ཀྱིས་རྗེས་སུ་བཟུང་བའི་གསང་སྔགས་རྙིང་མའི་གཏེར་སྟོན་རིག་འཛིན་ཆེན་པོ་པདྨ་གླིང་པས་ཀྱང་། རྗེ་འདི་ཉིད་བྲམ་ཟེ་མཆོག་སྲེད་ཀྱི་རྣམ་སྤྲུལ་ཡིན་ནོ་ཞེས་གསུང་བར་གྲགས་ཤིང་། ལྷོ་བྲག་སྨན་མདོའི་བྲག་ནས་བཏོན་པའི་བྲམ་ཟེ་མཆོག་སྲེད་ཀྱི་ཕྱག་ཕུར་ཀྱང་རྗེ་འདི་ཉིད་ལ་བྱུང་བ་ཡིན་ནོ། ། སྐུ་སྐྱེ་བ་འདིའི་གོང་མ་ནི་བྱང་ལ་སྟོད་ཀྱི་བྱང་སྦུག་བྱ་བའི་དགོན་པའི་བླ་མ། ཕྱག་རྡོར་ཞལ་གཟིགས་ཤིང་སྡེ་བརྒྱད་བྲན་དུ་འཁོལ་བ། ས་སྐྱ་པའི་ཆོས་སྐྱོང་གསར་རྙིང་ལ་ནུས་པ་ཐོན་པ་ཞིག་ཡིན་ནོ། ། ཞེས་རྗེ་ཉིད་གསུང་འབྱོན་མཁྱེན་ཙམ་ན་ལྷུག་པར་གསུངས་པར་སྣང་ངོ་། ། གཞན་ཡང་ལ་སྟོད་ལྷོ་ཕྱོགས་སུ་འཁྲུངས་ཚུལ་དེ་དུས་ཀྱི་སྐུ་ཉེ་ཞིག་ཀྱང་དེང་སང་འཁོར་དུ་ཡོད་ཚུལ་སོགས་ཀྱང་ཞབས་འབྲིང་རིང་དུ་བསྟེན་པའི་ངག་ལས་ཐོས་སོ། །
ནཱ་རོ་མཻ་ཏྲིའི་ཐུགས་བཅུད་ཆུ་ཀླུང་གིས། ། གང་བློའི་དྲི་བྲལ་རྣལ་འབྱོར་ཧེ་རུ་ཀཿ ། ཐུགས་ཀྱི་མེ་ལོང་དག་པའི་གསལ་སྣང་དུ། ། ཁྱོད་ཉིད་དང་པོའི་སངས་རྒྱས་འཁོར་བ་འཇིག ། འོད་གསལ་གཉིད་ཀྱིས་མྱོས་པའི་ལྭ་བ་པ། ། བྱང་ཕྱོགས་གྲུབ་པའི་གཙུག་རྒྱན་ཕག་གྲུ་པ། ། རྨད་བྱུང་འགྲོ་བ་འདྲེན་པའི་ཟློས་གར་གྱིས། ། བགྲང་ཡས་སྤྲུལ་པའི་རྣམ་རོལ་སྤྲོ་བར་ཤར། ། དེ་མཐོང་ཞལ་གྱི་པད་དཀར་བཞད་པ་ལས། ། ལུང་བསྟན་སྦྲང་རྩིའི་དོག་པ་ཅི་ཡང་སྐྱུགས། །
རྨད་བྱུང་གཏམ་གྱི་ཟེའུ་འབྲུ་གསལ་བར་ཕྱེ། ། གྲགས་སྙན་དྲི་བཞོན་གསར་པས་ཕྱོགས་ཀུན་ཁྱབ། ། པདྨས་རྗེས་བཟུང་རིག་སྔགས་འཆང་བའི་གཙོས། ། པདྨའི་བཀའ་བཞིན་ཕྲིན་ལས་མཚན་མ་ཕུལ། ། པདྨས་ལུང་སྟོན་བྲམ་ཟེ་ཆེན་པོ་ཞེས། ། པདྨ་གླིང་པས་འཛམ་གླིང་ཀུན་ཏུ་བསྒྲགས། ། མ་ལུས་ཕྱོགས་ཀྱི་བགྲང་ཡས་རྒྱལ་བ་རྣམས། ། བསྐྲུན་མཛད་འཁོར་ལོའི་མགོན་པོ་ཁྱོད་གཅིག་པུ། ། ཉི་ཚེ་སྨྲ་འདི་བདག་བློའི་ཉེས་པར་ཟད། ། འོན་ཀྱང་བློ་དམན་གདུལ་བྱའི་སྣང་ངོར་ལགས། །
དེ་དག་ལ་འདི་སྐད་ཅེས་བྱ་སྟེ། འཁོར་བ་འཇིག་དང་ལྭ་བའི་ནཱ་བཟའ་ཅན། ། བྲམ་ཟེ་མཆོག་སྲེད་བདེ་གཤེགས་ཕག་གྲུ་པ། ། རིག་སྔགས་གྲུབ་པའི་རི་སྦུག་རྣལ་འབྱོར་ཞབས། ། རྗེ་བཙུན་ཆོས་རྗེའི་སྔོན་གྱི་སྐྱེས་རབས་ཡིན། ། གཉིས་པ་ལ་བཞི་སྟེ། རིགས་རུས་ཆོ་འབྲང་ལྡན་པར་སྐུ་འཁྲུངས་ནས་རྒྱལ་སྲིད་ཆོས་བཞིན་དུ་བསྐྱངས་ཚུལ། རྒྱལ་བའི་བསྟན་པ་ལ་རབ་ཏུ་བྱུང་ཞིང་ཡོངས་འཛིན་དམ་པ་རྣམས་བསྟེན་ནས་རྒྱ་ཆེན་ཐོས་བསམ་གྱི་སྒྲོ་འདོགས་དཔྱད་ཚུལ། རྩེ་གཅིག་ཏུ་ཉམས་སུ་བཞེས་པས་ཐུགས་རྒྱུད་ལ་ལུང་རྟོགས་ཀྱི་ཡོན་ཏན་བསམ་གྱིས་མི་ཁྱབ་པ་འཁྲུངས་ཤིང་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་ཚུལ། ཞིང་འདིའི་མཛད་པ་མཐར་ཕྱིན་ནས་གཟུགས་ཀྱི་སྐུ་ཆོས་དབྱིངས་སུ་བསྡུས་ཏེ་ཆོས་ཀྱི་སྐུ་རྣམ་པ་ཐམས་ཅད་པ་མངོན་དུ་མཛད་ཚུལ་ལོ། །
དང་པོ་ནི། ཚ་བས་གདུངས་ལ་གདུགས་དཀར་བསིལ་ཡབ་དང་། ། ཆགས་ལྡན་གཞོན་ནུའི་ཡིད་ལ་སྨིན་ལེགས་བཞིན། ། དམ་པའི་མཛད་པས་གཟུར་གནས་དཔྱོད་ལྡན་གྱི། ། སྙིང་ལ་དགའ་བ་མི་སྟེར་སུ་ཞིག་ཡོད། ། དེ་ལ་བདག་ཉིད་ཆེན་པོ་འདི་ཉིད་འཁྲུངས་པའི་ཡུལ་ནི། རབ་ཏུ་དཀར་བའི་གངས་རིའི་ཕྲེང་བས་ཀུན་ནས་མཛེས་པར་བསྐོར་བའི་བྱང་ཕྱོགས་ཁ་བ་ཅན་གྱི་ལྗོངས། ཡིད་དུ་འོང་བའི་ནེའུ་གསིང་དང་ལྗོན་ཤིང་གི་ཕྲེང་བ་དང་། ཆུ་བོ་སྣ་ཚོགས་དལ་གྱིས་འབབ་པའི་གཙང་གི་ནོར་འཛིན་གྱི་གཞི་དཔལ་ལྡན་ཨ་ཏི་ཤ་ཉིད་ཀྱིས་ཆེས་ཆེར་བསྔགས་ཤིང་བྱང་ཆུབ་སེམས་དཔའ་ལག་ན་པདྨས་ངེས་པར་སྐྱོང་བའི་དཔལ་སྣར་ཐང་གི་ཆོས་གྲྭ་དང་འདབས་ཆགས་པ། སྙིགས་དུས་ཀྱི་རྡོ་རྗེ་འཆང་ཆེན་པོ་ཀུན་དགའ་བཟང་པོས་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་བའི་གནས་ཨེ་ཝཾ་ཆོས་ལྡན་དང་ཉེ་བའི་ས་ཕྱོགས།
གཙང་ཆུ་སྒོའི་སྦུགས་རྡོ་རིང་བསམ་འགྲུབ་སྨོན་མཁར་ཞེས་བྱ་བ་ཡིན་ནོ། ། པད་དཀར་འཛིན་པའི་སྤྱན་རས་ཀྱིས་འཚོ་བའི། ། ཀུ་མུད་གསར་པའི་འོད་ཆགས་ཁ་བའི་ལྗོངས། ། འཆི་མེད་གྲོང་ཁྱེར་འཛིན་མར་འཕོས་འདྲ་བ། ། དེ་ནི་བདག་ཉིད་ཆེན་པོའི་བསྟི་གནས་ཡིན། ། འདིའི་རིགས་ནི་བོད་ཀྱི་རྒྱལ་པོ་བྱང་ཆུབ་སེམས་དཔའི་རྣམ་སྤྲུལ་མེས་དབོན་གསུམ་ལ་སོགས་པ་རིམ་གྱིས་བརྒྱུད་པའི་མཐར་ཡུམ་བརྟན་དང་འོད་སྲུངས་གཉིས་སུ་གྱེས་པའི་འོད་སྲུངས་ཀྱི་བརྒྱུད་པ། དཀྱིལ་མཁར་ལྷ་བཙུན་ཞེས་བྱ་བ་ལ་སྲས་གཉིས་བྱུང་བ་ནི་བཙད་པོ་ཇོ་ཁྲི་དང་། རྗེ་ཨ་ཀྲོའོ། ། སྔ་མའི་སྲས་ར་སོགས་དཔོན་མགོན། ཕྱི་མའི་སྲས་དཔོན་ཇོ་མགོན།
འདི་ལ་སྲས་ཁྲི་དཔོན་དབང་རྒྱལ་བྱུང་། དེ་ལ་སྲས་སྐུ་མཆེད་བཞི་འཁྲུངས་པའི་ཆེ་བ་ཆེ་ས་དཔལ་མགོན་རིན་ཆེན་པ། ཕྱིས་རབ་ཏུ་བྱུང་བའི་མཚན་ཀུན་དགའ་བསོད་ནམས་རྒྱལ་མཚན་དཔལ་བཟང་པོ་ཞེས་བྱ་བ་འདི་ཉིད་རྟེན་སྐྱ་བོའི་དུས་ན་དཔའ་ཞིང་མཛངས་ལ་ཡངས་པའི་བློ་གྲོས་ཅན་འཇིག་རྟེན་གྱི་མེས་པོ་ལྟ་བུར་བྱེད་ཅིང་། དུས་ཕྱིས་དཔལ་ལྡན་ས་སྐྱ་པའི་ཟབ་དོན་རྣམས་ལ་ཉམས་ལེན་རྩེ་གཅིག་ཏུ་མཛད་པས། གཽ་རཱི་ལ་སོགས་པ་ཀྱེ་རྡོར་ལྷ་དགུའི་དཀྱིལ་འཁོར་ལྷ་ཚོགས་བདག་ཉིད་ཀྱིས་བསྒོམས་པ་ན་རེག་མཐོང་གི་མཚན་མ་ཐོབ་པའི་བསྐྱེད་རིམ་གྱི་གསལ་སྣང་མཐར་ཕྱིན་པ་དང་། འོད་གསལ་གྱི་རྟགས་སྣང་བདེ་ཆེན་གྱི་ཡེ་ཤེས་རྒྱུད་ལ་འཁྲུངས་པ་སོགས་རྒྱུད་སྡེ་ནས་བཤད་པའི་ས་ལམ་གྱི་རྟགས་ཁྱད་པར་ཅན་ཐོབ་ཅིང་རང་གི་རྟོགས་བརྗོད་མགུར་དུ་བཞེས་པ་སོགས་ངོ་མཚར་བའི་རྣམ་ཐར་བསམ་གྱིས་མི་ཁྱབ་པ་མངའ་བ་འདི་ནི་བདག་ཉིད་ཆེན་པོ་འདིའི་ཡབ་ཡིན་ལ། ཡུམ་ནི་སྣ་ནམ་རྡོ་རྗེ་བདུད་འཇོམས་ཀྱི་བརྒྱུད་པ། ས་སྐྱ་པའི་དབོན་ཆེན་དཔལ་འབུམ་བཟང་པོ་ནས་རིམ་བཞིན་བརྒྱུད་དེ། དྲུང་ཆེན་ཧོར་པ་དང་ཏཱའི་གུ་ཤྲི་ཡོན་ཏན་རྒྱ་མཚོ་སྐུ་མཆེད་གཉིས་ལས། ཕྱི་ལྟར་ན་ཧོར་པའི་སྲས་མོར་བྱེད་ཅིང་།
དོན་ལ་རིག་སྔགས་འཆང་ཆེན་པོ་ཏཱའི་གུ་ཤྲི་བའི་སྲས་མོ་བྱང་སེམས་དབང་ཆོག་རྒྱལ་མོའམ། བཀྲ་ཤིས་རྒྱལ་མོར་གྲགས་པ་ཡེ་ཤེས་ཀྱི་མཁའ་འགྲོ་མའི་མཚན་དང་ལྡན་པ། ངོ་ཚ་ཁྲེལ་ཡོད་ཀྱི་གོས་ཀྱིས་ཀླུབས་ཤིང་དད་པ་དང་གཏོང་བའི་ཕུལ་དུ་ཕྱིན་པ་སྐྱེ་འཆི་ལ་རང་དབང་ཐོབ་པའི་ལོ་རྒྱུས་དང་ལྡན་པ་དེ་ནི་རྗེ་འདིའི་ཡུམ་ཡིན་ཞིང་། ཡབ་ཡུམ་དེ་གཉིས་ལ་རིགས་ཀྱི་སྲས་ལྕམ་སྲིང་བརྒྱད་བྱུང་བའི་ནང་ནས་རྗེ་འདི་ཉིད་ཕུ་བོ་བགྲེས་པ་ཡིན་ནོ། ། རྗེ་འདི་པ་ཡུམ་གྱི་ལྷུམས་སུ་ཞུགས་པ་ནས་ཇི་སྲིད་མ་བལྟམས་ཀྱི་བར་དུ་ཡུམ་ཟོ་མདོག་ལེགས་ཤིང་སྐུ་ལུས་ཐམས་ཅད་བདེ་བས་ཁྱབ་པ་དང་། སྣང་བ་མཐའ་དག་འོད་གསལ་དུ་འཆར་བ་སོགས་ཏིང་ངེ་འཛིན་གྱི་སྒོ་དུ་མ་ཐུགས་རྒྱུད་ལ་འཁྲུངས་སོ། ། རྒྱལ་དབང་རྣམ་འཕྲུལ་འཆི་མེད་གཞོན་ནུ་ཞིག ། སྨོན་ལམ་དག་པའི་འོད་གསལ་ལྷ་ལམ་ནས། ། རྒྱལ་རིགས་མཐོན་པོའི་ནོར་འཛིན་རྩེར་བབས་ཏེ། ། མཚན་ལྡན་དགའ་མའི་གཞལ་མེད་ཁང་དུ་ཞུགས། །
དེ་ཚེ་ཡུམ་གྱི་སྐུ་ནི་ཤིང་བལ་ལྟར། ། ཡངས་ཤིང་ཟླ་དབང་ལྟ་བུར་དཀར་མདངས་ཆགས། ། དགའ་བདེའི་ཏིང་འཛིན་བདུད་རྩིས་མྱོས་པ་ཡིས། ། སྒྱུ་འཕྲུལ་ལྷ་མོའི་ངང་ཚུལ་ཇི་བཞིན་གྱུར། ། དེ་ནས་ཡབ་ཞེ་གཉིས་པ། ཡུམ་སོ་གཉིས་པ་དཀར་པོ་ཞེས་བྱ་བ་ས་མོ་སྦྲུལ་གྱི་ལོ་ནག་པ་ཟླ་བའི་ཡར་ངོའི་ཚེས་བཅུ་བཞི་སྐར་མ་ཁྲ་ལ་བབ་པའི་དུས་སྦྱོར་བཟང་པོའི་ཉི་དྲོས་ལ་སྐུ་བལྟམས་པར་གྱུར་ཏོ། ། དེའི་ཚེ་ནམ་མཁའ་གཡའ་ཡོངས་སུ་དག་ཅིང་ཉི་ཟླའི་འོད་ཟེར་ཆེས་ཆེར་གསལ་བ་དང་། ཉེ་འཁོར་ཐམས་ཅད་དུ་ལྷའི་མེ་ཏོག་གི་ཆར་ཆེན་པོ་བབས་པར་གྱུར་ཅིང་། དེ་ལ་སྐྱེ་བོ་དག་གང་གི་ལྟས་ཡིན་ནམ་གླེང་བ་ན་ཕལ་ཆེར་དེང་སང་རྡོ་རིང་པ་ལ་སྲས་ཁྱད་པར་ཅན་ཞིག་འཁྲུངས་ཡོད་འདུག་པས་དེའི་ལྟས་ཡིན་པར་ངེས་སོ་ཞེ་མཐུན་སྣང་གྲུབ་པར་བྱེད་ལ། དེར་འདུས་པའི་སྐྱེ་བོའི་ཚོགས་ལ་བཙས་སྟོན་ཕུན་སུམ་ཚོགས་པས་རབ་ཏུ་ཚིམ་པར་མཛད་ཅིང་།
ཡབ་ཀྱིས་བསོད་ནམས་ལྷུན་པོ་རིན་ཆེན་དུ་མཚན་གསོལ་འཁྲུངས་མ་ཐག་རྗེ་ཉིད་ཀྱི་མེས་པོའི་ཞང་པོ་ཞྭ་ལུ་པའི་སློབ་བརྒྱུད་མཁས་གྲུབ་རྒྱལ་མཚན་དཔལ་བཟང་ལ་གཤིན་རྗེ་གཤེད་དམར་པོའི་དཀྱིལ་འཁོར་དུ་སྨིན་བྱེད་དབང་བསྐུར་བ་གསན་པར་མཛད་དོ། ། ཆུ་མཚོའི་འཛིང་ནས་ཟླ་ཤེལ་གསར་པ་དང་། ། ཤར་རིའི་ཕྲག་པར་ཉི་གཞོན་མཐོན་པ་ལྟར། ། ཌཱ་ཀིའི་མཁའ་ལས་ཡིད་འོང་གཞོན་ནུའི་སྐུ། ། འགྲོ་འདིའི་བསོད་ནམས་གཟུགས་ཅན་བཞིན་དུ་བལྟམས། ། དེ་ནས་མཁས་གྲུབ་བླ་མ་ཡི། ། དེ་ཡི་ཕུང་ཁམས་སྐྱེ་མཆེད་ལ། ། གདན་གསུམ་ཚང་བའི་ས་བོན་བཏབ། ། རྡོ་རྗེ་འཛིན་པའི་དེད་དཔོན་དུ། ། དང་པོའི་དབང་གིས་སྨིན་པར་བྱས། །
དེ་དུས་སྐྱེ་རྒུ་རྐང་དྲུག་ལྡན་པ་རྣམས། ། ཡིད་འཕྲོག་དེ་ཡི་གཟུགས་ཀྱི་ཆུ་སྐྱེས་ལ། ། བལྟ་ཞིང་འདོད་དགུ་སྦྲང་རྩིས་ཚིམས་པ་ཡིས། ། སྙན་པའི་དར་དིར་ཕྱོགས་བརྒྱར་སྒྲོག་ལ་བརྩོན། ། དེ་ལ་ཡ་མཚན་འཆི་མེད་སྐྱེད་ཚལ་ནས། ། ཡིད་སྲུབས་ལྷ་ཡི་མེ་ཏོག་གསར་པའི་ཕྲེང་། ། ཀཻ་ལ་ཤ་ཡི་རྡུལ་དཀར་འཁྲིགས་པ་བཞིན། ། གཞོན་ནུ་བཞུགས་པའི་ས་ཕྱོགས་ཀུན་ཏུ་འཐོར། ། ཨེ་མ་ཟླ་ཤེལ་ལྷུན་པོའི་སྤོ། ། ཨུཏྤལ་སྔོན་པོའི་མིག་དཀྱུས་དང་། །
སྦྲང་རྩི་འཛིན་པའི་རལ་ཁུར་གྱིས། ། བརྒྱན་ན་འདི་དང་མཚུངས་པ་སྙམས། ། དེ་ལྟར་གཞོན་ནུ་དེ་ནི་མཛེས་ཤིང་ལྟ་ན་སྡུག་པ་རང་བཞིན་གྱི་མཚན་དཔེའི་ཆ་ཤས་དང་ལྡན་པས་སྐྱེ་བོ་ཀུན་གྱི་མིག་གི་བདུད་རྩི་ལྟ་བུར་གྱུར་ཅིང་། སྔོན་ལེགས་པར་སྤྱད་པའི་སྤྱོད་པ་རླབས་པོ་ཆེ་ལ་རིང་ནས་གོམས་པའི་ཤུགས་ཀྱིས་ཐོ་ཅོའི་སྤྱོད་པ་ཅུང་ཟད་ཀྱང་མི་མཛད་ཅིང་། དུལ་ཞིང་ཡིད་གཞུངས་པ་དང་། སྐུ་རྩེད་ཀྱི་རྣམ་པའང་ཆོས་འཆད་པ་དང་། དབང་བསྐུར་བ་དང་། སྦྱིན་པ་གཏོང་བ་ལ་སོགས་པ་དགེ་བའི་བྱ་བ་བསྒྲུབ་པའི་ཚུལ་གྱིས་དུས་འདའ་བ་དང་། ལན་ཅིག་གི་ཚེ་རྡོ་རིང་གི་གྲོག་པོ་ཞིག་གི་ནང་དུ་བྲོས་ནས་ཡིབ་བཞུགས་པ་ལས། ཀུན་གྱིས་བཙལ་བས་རྙེད་ནས་ཡུམ་གྱིས་ཅི་ཡིན་གསུངས་པས།
བདག་བཙུན་པ་ལ་འབྲོས་སྙམ་པ་ཡིན་གསུང་བ་དང་། འདྲི་ཀློག་ལ་སོགས་པའང་བརྡ་ཙམ་ཕུལ་བས་ཐོགས་མེད་དུ་ཕུལ་དུ་ཕྱིན་པར་མཁྱེན་པར་གྱུར་ལ། སྐུ་ན་ཤིན་ཏུ་ཕྲ་བའི་དུས་དེར་འབྱུང་པོ་ཆེན་པོ་ཞིག་ཁྱིའི་རྣམ་པར་བྱས་ཏེ་དྲུང་དུ་བྱུང་བ། བསྐྱེད་རིམ་གྱི་ང་རྒྱལ་དང་བཅས་པས་སྐུ་སྲུང་བརྒྱབ་པས་རྒྱང་རིང་དུ་བྲོས་པའི་སྐད་ངན་ཕྱི་རོལ་ཏུ་སྐྱེ་བོ་གཞན་དག་གིས་ཐོས་པས་ཀུན་གྱིས་ངོ་མཚར་བར་གླེང་བ་བྱུང་བར་སྣང་ངོ་། ། རླབས་ཆེན་སྤྱོད་པ་ངེས་པའི་གོམ་སྟབས་ཀྱིས། ། ཐ་མལ་མུ་ཅོར་མིང་གི་ལྷག་མར་བྱས། ། གཞོན་ནུ་ཉིད་ནས་རྒན་པོའི་བློ་ཅན་དེ། ། ཉིན་མཚན་ཆོས་ཀྱི་སྣང་བས་འདའ་བར་གྱུར། ། ཤྭ་ནའི་ཟོལ་གྱིས་འོངས་པའི་གདུག་ཅན་གདོན། ། སྐུ་སྲུང་ཟོལ་གྱི་རབ་འབར་རྡོ་རྗེ་ཡིས། །
རྒྱ་མཚོའི་ཕ་མཐར་བསྐྲད་པའི་ངུད་མོའི་སྒྲ། ། ཕྱི་རོལ་སྐྱེ་བོའི་རྣ་བར་ལྷང་ངེར་བསྒྲགས། ། དགུང་ལོ་ལྔ་ཙམ་བཞེས་པའི་དུས། མགོན་པོ་གུར་ཞལ་གྱི་གཏོར་ཆོག་མ་བསླབས་པར་མཁྱེན་ཅིང་། ཉི་ཤུ་དགུ་བྱུང་ངོ་ཅོག་གི་གཏོར་མ་དཔལ་འབར་དང་བཅས་པ་ས་སྐྱ་ཕྱོགས་སུ་འབུལ་བར་མཛད་པའི་ཚེའང་། ཆོས་སྐྱོང་འདི་ན་གསུང་བ་སོགས་ཐོགས་མེད་དུ་གཟིགས་པ་དང་། སྐབས་འགར་ཆོས་སྐྱོང་རྣམས་བྱོན་བྱུང་གསུང་བའི་ཚེ། ཐོག་འཚེག་པ་དང་། ཁང་པ་གཡོ་བ་ལ་སོགས་པའི་རྣམ་འགྱུར་ཀྱང་ཆེ་བར་འབྱུང་ཞིང་། གཞན་ཡང་ང་དང་པོ་ལ་སྟོད་བྱང་གི་བླ་མ་འདི་ལྟ་བུ་ཡིན་ཡོན་ཏན་ནོར་རྫས་གྲྭ་པ་སོགས་འདི་ལྟ་བུ་ཡོད་གསུང་བ་བྱུང་འདུག
དགུང་ལོ་དྲུག་པ་ལ་རྒྱལ་བ་ཉིད་ཀྱིས་ལུང་བསྟན་པའི་སྙིགས་དུས་ཀྱི་རྡོ་རྗེ་འཆང་ཆེན་པོ་རྗེ་བཙུན་ཨེ་ཝཾ་པ་ཀུན་དགའ་བཟང་པོའི་དྲུང་དུ་མཇལ་ཞིང་། མི་ཕྱེད་པའི་དད་པ་ཐོབ་དབང་བསྐུར་ལུང་རྗེས་གནང་འགའ་གསན། བདག་ཅིས་ཀྱང་བཙུན་པ་ཞིག་བྱེད་ཞུས་པས། ཁྱོད་དེང་སང་རྡོ་རིང་པའི་བུ་གཅིག་པོ་ཡིན་པས་བཙུན་པ་བྱེད་རྒྱུ་མི་ཡོང་། རྗེས་སུ་སྤུན་ཟླ་འདྲ་བྱུང་བ་དང་བཙུན་པ་གྱིས། ས་སྐྱ་པའི་ལམ་འབྲས་པ་ཆེན་པོ་ཞིག་འོང་། སྐྱེ་བ་སྔ་མ་ལའང་ངའི་གྲྭ་པ་ཞིག་གི་སྐྱེ་བ་ཡིན་པ་འདྲ་གསུང་བ་སོགས་བུ་གཅིག་པའི་མ་ལྟར་ཐུགས་བརྩེ་བ་ཆེན་པོས་སྐྱོང་བར་མཛད་ཅིང་ཐུགས་ཡིད་གཅིག་ཏུ་འདྲེས་པ་ལྟ་བུར་གྱུར་ཏོ། ། མ་ལུས་རིགས་བརྒྱའི་ཁྱབ་བདག་རྡོ་རྗེ་འཛིན། ། ངུར་སྨྲིག་བླ་གོས་འཆང་བའི་ཨེ་ཝཾ་པ། ། བྱང་ཕྱོགས་རྡོ་རྗེ་ཐེག་པའི་ཟབ་དོན་གྱིས། །
ཆོས་ཀྱི་འཁོར་ལོས་སྒྱུར་བའི་འདྲེན་པ་དེའི། ། ཞབས་སེན་པདྨོ་གསར་པའི་ལན་ཚར་གྱིས། ། ཁྱོད་གཙུག་ནོར་བུའི་ཅོད་པཎ་རབ་བཅིངས་ནས། ། དད་གུས་རླབས་ཕྲེང་གཡོ་བའི་ཆུ་ཀླུང་སྟོང་། ། མགོན་དེའི་ཐུགས་ཀྱི་རྒྱ་མཚོར་གཅིག་ཏུ་འདྲེས། ། རབ་དཀར་ཞལ་གྱི་བུམ་བཟང་ནས། ། ལུང་བསྟན་དམ་ཆོས་བདུད་རྩིའི་རྒྱུན། ། ཁྱོད་བློའི་སྙིམ་པས་རབ་གསོལ་བས། ། སྐལ་བཟང་ལང་ཚོ་ཅི་ཡང་བལྟམས། ། དྲག་པོའི་གཙུག་རྒྱན་ལྷ་ཡི་མེ་ལོང་ནི། །
ཕྲ་ཡང་རི་དྭགས་མཚན་མ་བཀྲ་བ་ལྟར། ། གཞོན་ནུ་ཉིད་ནས་དེ་ཡི་ཐུགས་མཚོ་ལ། ། ཆོས་སྲུང་རྒྱ་མཚོའི་སྣང་བརྙན་བགྲང་ཡས་ཤར། ། དེ་ལྟར་རྗེ་བཙུན་རྡོ་རྗེ་འཆང་ཆེན་པོ་དེ་ཉིད་དང་སྐུ་སྐྱེ་བ་སྔ་མ་ཞིག་གི་དཔོན་སློབ་ཀྱི་འབྲེལ་བས་ཐུགས་མི་ཕྱེད་པའི་དད་པ་ཐོབ་པའི་སྟོབས་ཀྱིས། རྡོ་རྗེ་འཆང་ཆེན་པོ་གཞན་དོན་ལ་དགོངས་པའི་དུས་ཀྱང་ཡབ་ཡུམ་སོགས་ཐམས་ཅད་ཀྱིས་རྗེ་འདི་ལ་ཤིན་ཏུ་གསང་བར་མཛད་པའི་སྐབས་ཤིག་ཏུ་ནམ་མཁའ་གཡའ་དག་ཅིང་མེ་ཏོག་གི་ཆར་ཆེན་པོ་བབས་པ་ལ་ཕྱག་ཕྱི་བ་ཞིག་གིས་ཆོས་རྗེ་རྡོ་རྗེ་འཆང་ཆེན་པོའི་གཤེགས་རྟགས་ཡིན་པ་འདུག་ཟེར་བ་གསན་པས་ཐུགས་ཁྲལ་གྱིས་སྐས་ཁུང་ན་མར་ལྷུང་སྟེ་ཐུགས་དྲན་མེད་དུ་བརྒྱལ་བ་ལ་གཞན་རྣམས་ཀྱིས་སྣར་ཐང་བའི་མཁན་པོ་གཤེགས་པ་ཡིན་ཟེར་བའི་ཐུགས་འཁྲིད་ཕྱོགས་བྱས་པས་རྣལ་དུ་ཕེབས་པ་ཙམ་བྱུང་ཟེར་བའི་གཞོན་ནུར་དད་གུས་ཀྱི་ཡོན་ཏན་དེ་ལྟ་བུ་དང་ལྡན་ཅེས་ཐོས་སོ། ། དགུང་ལོ་བཅུ་དྲུག་བཞེས་པའི་དུས་བསམ་འགྲུབ་རྩེར། སློབ་དཔོན་པདྨས་ལྷ་སྲས་མུ་ཁྲི་བཙན་པོའི་རྣམ་འཕྲུལ་དུ་ལུང་བསྟན་པའི་ཆོས་སྐྱོང་བའི་སྤྲུལ་པའི་རྒྱལ་པོ་རིན་སྤུངས་ནོར་བུ་བཟང་པོའི་དྲུང་དུ། ཡབ་དང་ལྷན་ཅིག་ཏུ་ཕེབས་ནས་ཕྱག་རྟེན་འབུལ་བ་སོགས་མཛད་ནས་ཐུགས་ཤིན་ཏུ་མཉེས་པར་བྱུང་། ཉ་ཕྱིས་ཀྱི་ཀ་པཱ་ལ་ཨ་རག་གིས་བཀང་བ་ཞིག་གནང་ནས་འཐུང་གསུང་བ་ལ་ཡབ་ཀྱིས་འདི་ན་ཚོད་གཞོན་པས་བཟི་ཡོང་ཞུས་པས། མི་འོང་འདི་ལ་ངེད་རིན་སྤུངས་པའི་མི་དྲག་པ་རང་ཞིག་རེ་བ་ཡིན་ཕུག་རྣལ་འབྱོར་པ་བཟང་པོ་ཞིག་འོང་ཉེན་ཡོད་གསུང་བས།
ལྷག་མ་ལུས་པར་བཞེས་ནས་ཀ་པཱ་ལ་དབུ་ལ་བཀབ་པས་རྟེན་འབྲེལ་ཤིན་ཏུ་ལེགས་གསུང་ཐུགས་དགྱེས་ཤིང་བཟི་བའི་རྣམ་པའང་ཡེ་མ་བྱུང་གསུང་། དེ་ནས་བཟུང་སྟེ་ས་སྐྱོང་དེ་ཉིད་ངོ་མཚར་བའི་ལྟས་དང་བཅས་ཏེ་མ་གཤེགས་ཀྱི་བར་ལོ་དྲུག་ཙམ་ཕྱགས་ཕྱི་མཐིལ་བཞུགས་མཛད། གསོལ་དཔོན་གྱི་ཁུར་བཞེས། སྐུ་རེགས་འཆིང་བ་ཚུན་གྱི་བསླབ་དོན་རང་གི་རིགས་སྲས་ལས་ཀྱང་ཐུགས་བརྩེ་བ་ལྟ་བུས་སྐྱོང་བ་མཛད་དོ། ། མུ་ཁྲི་བཙན་པོའི་རྣམ་འཕྲུལ་ས་སྐྱོང་གིས། ། ལུང་བསྟན་ལོག་རྟོག་འགའ་ཞིག་བཟློག་པའི་ཕྱིར། ། འདོད་ཡོན་ལམ་བྱེད་ཁྱིམ་གྱི་སྒྱུ་ཐབས་ཀྱིས། ། ཨིནྡྲ་བྷཱུ་ཏིའི་རྣམ་ཐར་ཁྱེད་ཀྱིས་བསྐྱངས། ། དེ་ནས་རེ་ཞིག་རྡོ་རིང་དུ་ཕེབས་ཏེ། རྗེ་ངོར་པ་ཡབ་སྲས་སོགས་ལ་གསུང་ཆོས་གསན་པ་དང་།
ཆོས་ལྡན་གྱི་རང་སྲིད་བདེ་བར་སྐྱོང་ཞིང་བཞུགས་པའི་སྐབས་སུ་གཞིས་ཀ་ནས་ནང་སོ་མཚོ་སྐྱེས་རྡོ་རྗེ་བས་བཀའ་ལུང་སྔ་ཕྱིར། ངེད་དབུས་ཕྱོགས་སུ་འགྲོ་བའི་སྤང་བླང་ཕྱེད་པའི་བྱ་བ་བསྒྲུབ་པའི་གྲོགས་ལྡན་ལ་འགྲོ་དགོས་གསུང་བའི་ནན་ཏན་དང་། དེ་མཐུན་ནང་སོ་གཙང་ཆེན་གྱིས་ཀྱང་གནས་ཚུལ་ཞིབ་ཆ་དང་བཅས་པ་ཕེབས་པས་ཉེར་ལེན་བྱས་ནས་དབུས་ཕྱོགས་སུ་ཕེབས། ནང་སོའི་བཀའ་གྲོས་སྙན་འདེབས་སྣེ་སྡོང་གི་ཀ་བཞི་དགོན་གསར་གྱི་དཔོན་ཚབ་སོགས་ཁུར་ལས་ཆེ་བར་བཞེས་ཤིང་། ཕག་གྲུ་པ་སྤྱི་དང་། ཁྱད་པར་གཞིས་ཀ་རིན་སྤུངས་པའི་ཆབ་སྲིད་ཡར་ངོའི་ཟླ་བ་ལྟར་རྒྱས་པར་མཛད་པ་ཡིན་ནོ། ། དེ་དག་གི་བར་སྐབས་ཐམས་ཅད་དུ་དེང་སང་གི་སྡེ་དཔོན་དུ་རློམ་པ་རྣམས་ཀྱི་བྱ་བ་དང་གོ་ལྡོག་སྟེ། སྤྱིར་བསྟན་པ་དང་སེམས་ཅན་ལ་ཕན་བདེ་ལྷུར་ལེན་ཞིང་། ཁྱད་པར་ཡ་རབས་རྣམས་གཟེངས་བསྟོད་པ་དང་། སྙོམས་ཆུང་རྣམས་ཆེད་དུ་མགོ་འདོན།
ཕ་རོལ་གྱི་མ་རབས་རློམ་སེམས་ཅན་རྣམས་གཏམ་གྱི་ང་རོ་བསྒྲགས་པ་ཙམ་གྱིས་ཟིལ་གྱིས་གནོན་ནུས་པ་དང་། དགེ་འདུན་གྱི་སྡེ་ཆེ་ཆུང་རྣམས་གཙུག་གི་ནོར་བུ་ལྟར་གུས་པས་མཆོད་པ་དང་། གཞིས་ཀ་རྣམས་སུ་ཆོ་འཕྲུལ་གྱི་ཟླ་བ་ལ་སྲོག་གཅོད་སྤོང་བ་སོགས་སེམས་ཅན་གྱི་སྲོག་སྐྱོབ་ཅིང་། མི་ནག་ཅན་རྣམས་ཀྱང་སྲོག་ལ་མི་འབབ་པའི་ཞུ་བ་དོ་དམ་རྐང་ལེན་མཛད། གསུང་ལས་ཀྱང་བ་མི་བསོད་ནམས་ཅན་རང་ཡིན། སྣེ་སྡོང་པ་དང་གཞིས་ཀ་རིན་སྤུངས་པའི་ཁུར་དེ་ཙམ་ཁུར་ཀྱང་མི་གསོད་པ་ལྟ་ཅི་སྨོས་བརྡུང་པ་ཙམ་ཡང་བྱེད་མ་མྱོང་ཀྱང་ཐམས་ཅད་ཀྱི་ངས་གང་ཟེར་ལ་ཉན་པ་ཁོ་ན་བྱུང་གསུང་། དུས་ཕྱིས་སྡེ་པ་དོན་ཡོད་རྡོ་རྗེ་པས་ཁྱེད་གཞན་དང་མི་འདྲ་བས་ངེད་ལ་ལུགས་གཉིས་ཀྱི་སྙན་བསྐུལ་ཚིགས་བཅད་ཙམ་རེ་དགོས་གསུངས་པས། འཇིག་རྟེན་གྱི་རྩ་བ་གཞུང་ཕྱི་ཐག་དང་ཁྲེལ་ངོ་ཚ་ཡིན། ཆོས་ཀྱི་རྩ་བ་བསམ་པ་བཟང་བ་ཡིན་གསུང་བ་གནང་ཞིང་། མདོར་ན་བདག་ཉིད་ཆེན་པོ་འདི་སྐྱེ་བ་དུ་མར་བྱམས་པ་དང་སྙིང་རྗེ་ལ་གོམས་ཤིང་།
རླབས་པོ་ཆེའི་བསོད་ནམས་རྒྱ་ཆེན་པོ་བསྐྲུན་པའི་མཐུས་རྒྱལ་སྲིད་ཆོས་བཞིན་དུ་བསྐྱངས་པས་མངའ་འབངས་སུ་གཏོགས་པ་ཐམས་ཅད་དུ་འཁྲུག་པ་དང་། མུ་གེ་དང་ཡམས་ནད་ལ་སོགས་པ་མི་མཐུན་པའི་ཕྱོགས་ཐམས་ཅད་མིང་གི་ལྷག་མ་ཙམ་དུ་གྱུར་ཅིང་། བསྟན་པ་ལ་དགའ་བའི་ལྷ་དག་གིས་ཆར་གྱི་རྒྱུན་དུས་སུ་ཕབ་སྟེ་ལོ་ཏོག་དང་འབྲུ་རྣམས་ཡོངས་སུ་རྒྱས་པ་དང་། སྐྱེ་རྒུ་རྣམས་བདེ་ཞིང་དལ་བར་རྒྱུ་བས་རྫོགས་ལྡན་གྱི་དུས་བཞིན་དུ་གྱུར། བཤད་སྒྲུབ་ཀྱི་སྒོ་ནས་བསྟན་པ་འཛིན་པའི་སྐྱེས་བུ་དམ་པ་རྣམས་ལུང་རྟོགས་ཀྱི་ཡོན་ཏན་ཡར་ངོའི་ཟླ་བ་ལྟར་རྒྱས་ཤིང་ཆོས་དང་མཐུན་པའི་རྙེད་པ་དང་བཀུར་སྟིའི་རྒྱ་མཚོ་ཆེན་པོ་ལ་འདོད་གུར་ལོངས་སྤྱོད་པ་སོགས། མདོར་ན་རྒྱལ་པོ་བྱམས་པའི་སྟོབས་ཀྱིས་རྒྱལ་སྲིད་བསྐྱངས་པའི་ཚུལ་ཇི་ལྟ་བ་དེ་བཞིན་དུ་གྱུར་ཏོ། ། རང་ཉིད་ཀྱང་ཕྱི་རོལ་ཏུ་རྒྱལ་སྲིད་ཀྱི་ཁ་ལོ་སྒྱུར་ཀྱང་ནང་དུ་ཡོངས་འཛིན་དམ་པ་རྣམས་བསྟེན་ནས་དེ་དག་གི་ཞལ་ལས་བྱུང་བའི་ཟབ་པ་དང་རྒྱ་ཆེ་བའི་གདམས་པ་རྣམས་རྩེ་གཅིག་ཏུ་ཉམས་སུ་བཞེས་ཤིང་ཐུགས་ཚིམས་པར་མཛད་པ་ཡིན་ནོ། ། ཇི་ལྟར་སྒྱུ་མ་སྤྲུལ་པའི་གཞོན་ནུ་ཡིས། ། མིག་འཁྲུལ་ལས་བྱུང་དགའ་མར་རྩེ་བ་ལྟར། ། སྲིད་ལ་ཞེན་པའི་དྲི་མས་དབེན་གྱུར་ཀྱང་། །
སྲིད་འདིར་འགྲོ་བ་འདུལ་བའི་གར་གྱིས་རོལ། ། གང་ཞིག་འཕོངས་པའི་རལ་པའི་ཟུར་ཕུད་ཀྱིས། ། ཞབས་སེན་ཟླ་དབང་གསར་པར་བཏུད་གྱུར་ཀྱང་། ། འབུམ་ཕྲག་ཁྲལ་གྱི་མུན་པས་གཙེས་པ་དང་། ། ལུས་སྲོག་མནར་བའི་ཁུར་གྱིས་དུབ་པ་དག ། ཐུགས་རྗེ་འོད་རིས་དཀར་པོའི་ཟེར་བརྒྱ་ཡིས། ། བྱུགས་པའི་མོད་ལ་དགའ་བདེའི་ག་པུར་གྱིས། ། གཟེགས་མས་སྙིང་གི་ཚ་གདུང་མཐར་བྱས་ཏེ། ། སྙན་པའི་བ་དན་དཀར་པོ་སྲིད་ན་གཡོ། ། ཨེ་མ་ཤམ་བྷ་ལ་ཡི་ཕོ་བྲང་ཡིད་འོང་ནས། །
རིགས་ལྡན་དབང་པོ་ཕྱོགས་འདིར་དུས་ཀྱི་འོངས་སམ་སྙམ། ། ཁྱོད་ཀྱི་མཛད་པས་སྔོན་བྱོན་བོད་ཀྱི་ཆོས་རྒྱལ་རྣམས། ། སྐྱེངས་ལྡན་ཞི་བའི་དབྱིངས་སུ་གཟིམས་ནས་བཏང་སྙོམས་བཞུགས། ། ཕྱི་རུ་རླབས་ཆེན་སྤྱོད་པས་རྒྱལ་སྲིད་སྐྱོང་། ། ནང་དུ་རིམ་གཉིས་རྟོགས་པའི་རྩེ་མོར་སོན། ། ཁྱོད་ཀྱི་སྒྱུ་འཕྲུལ་དྲྭ་བའི་ཟློས་གར་གྱིས། ། ཨིནྡྲ་བྷཱུ་ཏཱི་རྡོ་རྗེའི་ཞིང་དུ་བྲོས། ། དེ་ཡི་མཐུ་ལས་ཨཽཌྜི་ཡ་ན་ཡི། ། ཡིད་འོང་ལག་འགྲོ་ཕོ་མོ་མཁའ་ལ་སྤྱོད། ། རྡོ་རྗེ་ཐེག་པའི་གླེགས་བམ་བྱེ་བ་བརྒྱ། །
ཁྱོད་ཉིད་གཅིག་པུས་བདག་གིར་མཛད་པ་སྙམ། ། དེ་དག་ལ་འདི་སྐད་ཅེས་བྱ་སྟེ། ། བྱང་ཕྱོགས་ཁ་བས་བསྐོར་བའི་སྨན་ལྗོངས་སུ། ། རིགས་རུས་ཆོ་འབྲང་ལྡན་པར་སྐུ་འཁྲུངས་ནས། ། རྡོ་རྗེ་འཆང་དབང་རྗེ་བཙུན་བླ་མ་དང་། ། སྤྲུལ་པའི་རྒྱལ་པོས་ལུང་བསྟན་རྗེས་སུ་བཟུང་། ། ཁྱིམ་པའི་གཟུགས་ཀྱིས་འདུལ་བའི་འགྲོ་བ་རྣམས། ། བསྐྱང་ཕྱིར་ཁྱོད་ཀྱིས་འཁོར་ལོས་སྒྱུར་བ་ཡིས། ། ཚུལ་གྱི་རྒྱལ་སྲིད་བཟུང་བའི་རྣམ་ཐར་ལགས། ། གཉིས་པ་རྒྱལ་སྲིད་ཚུལ་བཞིན་དུ་བསྐྱངས་པའི་མཐར་རྒྱལ་བའི་བསྟན་པ་ལ་རབ་ཏུ་བྱུང་ནས་རྒྱ་ཆེན་ཐོས་བསམ་གྱི་སྒྲོ་འདོགས་བཅད་པའི་ཚུལ་ནི།
གོང་དུ་སྨོས་པ་ལྟར་སྔ་མོ་ནས་རབ་ཏུ་བྱུང་བའི་ཐུགས་འདུན་ཤིན་ཏུ་ཆེ་བར་ཡོད་པ་དང་། ལྷག་པར་འཁོར་བ་མཐའ་དག་སྡུག་བསྔལ་གྱི་རང་བཞིན་མེ་འོབས་ལྟ་བུར་གཟིགས་ཤིང་། དེ་ལས་སྒྲོལ་བའི་ཐབས་ཀྱི་གཙོ་བོའང་ལྷག་པའི་ཚུལ་ཁྲིམས་ཀྱི་བསླབ་པ་ཉིད་དུ་དགོངས། བསྟན་པ་འཛིན་པའི་སྐྱེས་བུ་རྣམས་ཀྱི་ཁྲོད་ནའང་ངུར་སྨྲིག་རྒྱལ་མཚན་འཆང་བ་ཉིད་རབ་དང་ཕུལ་དུ་བྱུང་བར་མཁྱེན་ནས་རིང་པོར་མ་ཐོགས་པར་རབ་ཏུ་བྱུང་བར་བཞེད་པའི་ཚེ། ནུབ་གཅིག་གི་དུས་མནལ་དང་འོད་གསལ་འདྲེས་པའི་གསལ་གནང་དུ་ཨེ་ཝཾ་ཆོས་ལྡན་གྱི་བླ་བྲང་ནང་དུ་ཕེབས། རྒྱལ་ཚབ་དམ་པ་ཀུན་དགའ་དབང་ཕྱུག་པ་དང་མཇལ། རྡོ་རྗེ་འཆང་ཆེན་པོ་གང་ན་བཞུགས་ཞུས་པས་གཡབས་ཆེན་ན་བཞུགས་གསུང་། དེར་རྗེ་འདིས་ཕེབས་བྱིན་རླབས་ཞུས་པས་དབུ་སྐྲ་ནས་བཟུང་སྟེ་བཙུན་པ་བྱེད་རན་གསུངས་ཐེན་ཐེན་པ་འགའ་མཛད་བྱུང་བས། མནལ་སད་ནས་ཀྱང་དབུ་སྐྲ་ཚ་ཟེང་ངེ་བ་བྱུང་། དེ་མ་ཐག་རྒྱལ་སྲིད་ཀྱི་དཔལ་འབྱོར་ཕུན་སུམ་ཚོགས་པ་ཐམས་ཅད་མཆིལ་མའི་ཐལ་བ་ལྟར་ལྟོས་མེད་དུ་དོར་ནས་སྦྲུལ་གྱི་ཤུན་པ་བརྗེས་པ་བཞིན་རང་ཉིད་བཀའ་བཞིན་ལྷུར་ལེན་པའི་འཁོར་གཅིག་གཉིས་དང་བཅས་པ་ཆོས་གྲྭ་ཆེན་པོ་གྲྭ་ཐང་གི་གཙུག་ལག་ཁང་དུ་བྱོན།
རྗེ་བཙུན་དམ་པ་མཚུངས་མེད་ཤེས་རབ་ཟླ་བའི་སྤྱན་སྔར་དགུང་ལོ་སོ་བདུན་པ་སྣ་ཚོགས་དབྱིག་ཅེས་བྱ་བའི་ལོ་ལ་རབ་ཏུ་བྱུང་བར་མཛད་དེ། མཚན་ཀུན་བཟང་ཆོས་ཀྱི་ཉི་མ་བློ་ལྡན་ཤེས་རབ་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བ་གསོལ་བ་ཡིན་ནོ། ། འཇིགས་རུང་ངམ་ནག་ཟ་བའི་རི་སུལ་གྱི། ། སྦྲུལ་གདུག་མཆིལ་མས་སྦགས་པའི་ཚང་ཚིང་བཞིན། ། ཉེས་བརྒྱའི་འབྱུང་གནས་ཁྱིམ་གྱི་ཕུན་ཚོགས་ལ། ། རྨི་ལམ་ཙམ་དུའང་ཆགས་པའི་སྐབས་མེད་པར། ། སྔོན་ཚེ་སྔོན་ནས་འབྲེལ་བའི་འདྲེན་པ་དེས། ། ཡང་དང་ཡང་དུ་གསུང་གིས་བསྐུལ་བ་ལྟར། ། རབ་དམར་རབ་མཛེས་བླ་གོས་དུ་ཀུ་ལས། ། ཡིད་འཕྲོག་ཡིད་ཀྱི་འཛིན་མ་ཁེབས་པར་གྱུར། །
དེ་ནས་བསྙེན་པར་རྫོགས་པའི་སྡོམ་པ་བཞེས་ཚུལ་ནི། སྔ་གོང་དུ་འགྲོ་བའི་བླ་མ་བདག་ཆེན་རྡོ་རྗེ་འཆང་ཆེན་པོ་བློ་གྲོས་རྒྱལ་མཚན་དཔལ་བཟང་པོའི་སྙན་གྲགས་ཀྱིས་ཐུགས་ཡིད་ཕྲོགས་ཏེ་གསུང་ཆོས་ཀྱི་འབྲེལ་པ་ཞུ་བ་དང་། ཞར་ལ་དཔལ་ལྡན་ས་སྐྱ་མཇལ་ཞིང་སྨན་གྲོང་རྡོ་རྗེ་པ་ནང་སོ་མཚོ་སྐྱེས་པའི་བླ་སྨན་དུ་འབོད་པ་སོགས་ལ་ཕེབས་ཏེ། བདག་ཆེན་རྡོ་རྗེ་འཆང་ཆེན་པོ་དང་ལེགས་པར་མཇལ་གསུང་ཆོས་ཀྱི་བཀའ་དྲིན་ཀྱང་ཅི་རིགས་གསན། ཕྱིར་ཕེབས་ཁར་དེང་སང་སངས་རྒྱས་ཀྱི་བསྟན་པ་ནུབ་ཏུ་ཉེ་བར་སོང་། བསྟན་པ་འཛིན་པའི་སྐྱེས་བུ་དམ་པའང་ཤིན་ཏུ་དཀོན་པར་འདུག་པས། ཞབས་དྲུང་ནས་སྔར་བཞིན་སྤྱིར་སངས་རྒྱས་ཀྱི་བསྟན་པ་དང་། བྱེ་བྲག་ཏུ་དཔལ་ལྡན་ས་སྐྱ་པའི་བསྟན་པ་རིན་པོ་ཆེ་དར་ཞིང་རྒྱས་པའི་ཐུགས་ཀྱི་ཁུར་ཆེ་བ་ཅིས་ཀྱང་བཞེས་དགོས་ཤིང་བདག་ཀྱང་རབ་བྱུང་བསྙེན་རྫོགས་ཤིག་བསྒྲུབ་པའི་མཁན་པོ་ཞུ་ཞིང་། སྐུ་འདུན་ལ་གསུང་ངག་སློབ་བཤད་ལོ་འཁོར་མར་གྲགས་པ་ཞིག་བཞུགས་ཡོད་འདུག་པས། དེ་སོགས་གསུང་ཆོས་ཀྱི་བཀའ་དྲིན་ཀྱང་ཚད་མེད་པ་སྐྱོང་དགོས་ཞུ་བའི་སྙན་གསན་ཕུལ་བས།
ནང་པ་ངོ་མཚར་ཆེ་དེང་སང་དགེ་བའི་བཤེས་གཉེན་དུ་རློམ་པ་རྣམས་ཀྱིས་ཀྱང་ཁྱོད་ཀྱི་བསྟན་པ་ལ་བསམ་དགོས་ཟེར་མཁན་དཀའ་བ་འདུག ཁྱེད་གཞིས་ཀ་རིན་སྤུངས་པའི་དབྱིངས་ཆེ་ས་རང་ན་ཕེབས་འདུག་པས་མ་ཐུབ་པ་ཡོང་ངམ། འབྱོན་ཐུབ་པ་ཤར་ན་ངེད་ཀྱིས་ཁྱེད་རང་གསུང་བ་ལྟར། ཅིས་ཀྱང་བགྱིད་གསུང་བའི་ཞལ་བཞེས་བཟང་པོ་ཕེབས་པ་བཞིན་མི་ཕྱེད་པའི་དད་པས་ཐུགས་དྲངས་ཤིང་བརྩོན་པའི་ཤུགས་བསྐྱེད་ནས་ངང་པ་པདྨའི་མཚོ་ལ་སྙེག་པ་ལྟར། དཔལ་ལྡན་ས་སྐྱའི་གཙུག་ལག་ཁང་ཆེན་པོ་ག་ལ་བ་དེར་ཕེབས་ཏེ། མཁན་པོ་ཡོངས་རྫོགས་བསྟན་པའི་མངའ་བདག་ངུར་སྨིག་འཛིན་པ་ཐམས་ཅད་ཀྱི་གཙུག་གི་ནོར་བུ་བདག་ཆེན་ཆོས་ཀྱི་རྒྱལ་པོ་དེ་ཉིད་དང་། སློབ་དཔོན་འདུལ་བ་འབུམ་སྡེས་གང་གི་མགྲིན་པར་བརྒྱན་པའི་བཙུན་པའི་མཆོག་ཏུ་གྱུར་པ་སློབ་དཔོན་ལྷ་བཙུན་པ་དང་། གཞན་ཡང་གསངས་ཏེ་སྟོན་པ། གྲིབ་ཚོད་པ། ཁ་བསྐོང་བར་འོས་པའི་དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས་པའི་སྡོམ་པ་ཚུལ་བཞིན་དུ་བཞེས་ནས་སངས་རྒྱས་ཀྱི་བསྟན་པ་ལ་ཞུགས་ལ་ཡོངས་སུ་རྫོགས་པར་གྱུར་ཏོ། །
དུས་དེ་ཉིད་ནས་བཟུང་སྟེ་བསླབ་པའི་གནས་ཕྲ་ཞིང་ཕྲ་བའི་བར་ཐམས་ཅད་མིག་གི་འབྲས་བུ་ལྟར་གཅེས་པར་བསྲུང་བ་དང་བཅས་པའི་མཚམས་ལས་ཅུང་ཟད་ཀྱང་འདའ་བའི་གོ་སྐབས་མི་མངའ། ལྷག་པར་ལོ་གྲངས་མང་པོའི་བར་དུ་སྡོར་དཀར་ཁོ་ན་དུས་ཐམས་ཅད་དུ་གདན་གཅིག་པའི་བརྟུལ་བཞུགས་ལ་གནས་པར་མཛད་ལ། ཚུལ་ཁྲིམས་ཀྱི་དྲི་བཟང་པོའི་ངད་ལྡང་བས་གང་དུ་བཞུགས་པའི་གཟིམས་ཁང་ཁྱབ་ཅིང་། དྲུང་ན་འཁོད་པ་དག་ཀྱང་ཁམས་དྭངས་ཤིང་ཡིད་འཕྲོག་པ་ནི་མངོན་སུམ་གྱིས་གྲུབ་པའོ། ། རྣམ་དག་ཁྲིམས་ཀྱི་མ་ལ་ཡ་ཡི་སྤོ། ། བག་ཡོད་ཧ་རི་ཙནྡན་རྒྱས་པའི་ནགས། ། ཡིད་འཕྲོག་ག་པུར་གསར་པའི་ངད་ལྡང་བ། ། སྔོན་མེད་ཚལ་འདི་བསྟན་པའི་དཔལ་དུ་གྲུབ། ། ཨེ་མ་ཁྱོད་སྐུའི་མ་ཕམ་མཚོ། ། བླ་གོས་སིནྡྷུ་གསར་པ་ཡིས། །
བགོས་པའི་ལི་ཁྲིའི་མདངས་འོད་ཀྱིས། ། ཐུན་མཚམས་སྤྲིན་ལ་ཅོ་འདྲི་བྱས། ། དེ་ཚེ་དགྲ་བཅོམ་ཉེ་བར་འཁོར། ། སྐྱེངས་པས་ཞི་བའི་ཟོལ་གྱིས་བཞུད། ། ཡང་ན་པཎ་ཆེན་ཡོན་ཏན་འོད། ། བྱང་གི་ཕྱོགས་འདིར་ཞུགས་སམ་ཅི། ། གཞན་ཡང་བདག་ཉིད་ཆེན་པོ་འདིས་ཡོངས་འཛིན་དམ་པ་རྣམས་ཀྱི་དྲུང་དུ་ཟབ་པ་དང་རྒྱ་ཆེ་བའི་ཐོས་བསམ་གྱིས་ཐུགས་རྒྱུད་སྦྱངས་ཏེ་ཤེས་བྱའི་གནས་རྣམས་ལ་མ་རྟོགས་པ་དང་ལོག་པར་རྟོག་པ་དང་ཐེ་ཚོམ་གྱི་དྲི་མ་མཐའ་དག་དང་བྲལ་བར་མཛད་པ་ཡིན་ཏེ། དེའི་ཚུལ་ཆ་ཤས་ཙམ་བརྗོད་ན། ཐོག་མར་བཀའ་དྲིན་ཆེ་བའི་བླ་མ་རྣམ་པ་གསུམ་ལ་དམ་པའི་ཆོས་ཀྱི་བཀའ་དྲིན་ནོས་པའི་ཚུལ་ནི། རྒྱལ་བ་རྡོ་རྗེ་འཆང་ཆེན་པོ་ཀུན་དགའ་བཟང་པོ་ཉིད་ཀྱི་དྲུང་དུ།
བཅོམ་ལྡན་འདས་དཔལ་ཀྱེ་རྡོ་རྗེ་མན་ངག་ལུགས་ལྷ་དགུའི་དཀྱིལ་འཁོར་དུ་རྒྱུ་དུས་ཀྱི་དབང་བསྐུར་བ་ཚར་གཅིག ཚེ་དཔག་མེད་ཛེ་ཏཱ་རིའི་ལུགས་ཀྱི་ལྷ་དགུའི་དབང་། གྲུབ་པའི་རྒྱལ་མོའི་ལུགས་ལྷ་གཅིག་བུམ་གཅིག་གི་ཚེ་དབང་། ཕྱག་ན་རྡོ་རྗེ་ཨུ་ཙརྻའི་རྗེས་གནང་། སྒྲོལ་དཀར་ཡིད་བཞིན་འཁོར་ལོའི་རྗེས་གནང་། གུར་གྱི་མགོན་པོ་ལྕམ་དྲལ་ལྷ་གསུམ་གྱི་རྗེས་གནང་རྣམས་ཚར་འགའ་གསན་པར་མཛད་དོ། ། དེ་བཞིན་དུ་རིགས་ཐམས་ཅད་ཀྱི་བདག་པོ། དཀྱིལ་འཁོར་ཐམས་ཅད་ཀྱི་གཙོ་བོ། དཔལ་ལྡན་ས་སྐྱ་པའི་ཟབ་དོན་སྙན་བརྒྱུད་ཐམས་ཅད་ཀྱི་བང་མཛོད། ཁ་བ་ཅན་གྱི་རྡོ་རྗེ་འཛིན་པ་ཀུན་གྱི་དེད་དཔོན།
མཐུ་སྟོབས་ཀྱི་དབང་ཕྱུག་བདག་ཆེན་རྡོ་རྗེ་འཆང་ཆེན་པོ་བློ་གྲོས་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་དེ་ཉིད་ལ་ལུས་ངག་ཡིད་གསུམ་ཅིག་ཅར་དུ་ཕུལ། མཉེས་པ་གསུམ་གྱིས་མཉེས་པར་མཛད་ནས། ཟབ་དོན་མན་ངག་ཐམས་ཅད་ཀྱི་བཀའ་བབས་པའི་ཚུལ་ནི། རྗེ་བཙུན་རྡོ་རྗེ་འཆང་ཆེན་པོ་དེ་ཉིད་ཀྱི་ཐུགས་རྗེའི་ལྕགས་ཀྱུས་དྲངས་ཤིང་། མཁའ་འགྲོ་ཆོས་སྐྱོང་རྣམས་ཀྱི་འཕྲིན་ལས་ཀྱིས་བསྐུལ་བའི་སྟོབས་ཀྱིས། གྲྭ་ཐང་དུ་རབ་བྱུང་མཛད་འཕྲལ་དཔོན་སློབ་གཉིས་རི་ཁྲོད་ཅིག་ཏུ་སྐུ་མཚམས་ཤིན་ཏུ་དམ་པར་བཞུགས་པའི་དུས། ནུབ་མང་པོའི་བར་མནལ་ལམ་གྱི་གསལ་སྣང་དུ་མི་ནག་དང་ཁྱི་ནག་གཡག་ནག་སོགས་མང་པོ་འོངས་ཏེ། ཁྱོད་ས་སྐྱ་ལ་རྒྱུག་མི་འགྲོ་ན་བརྡུང་བ་ཡིན་གསོད་པ་ཡིན་ཟེར་བ་དང་། རེས་འགའ་ཁྱེད་མི་འགྲོ་ན་འདི་ལྟར་བྱེད་ཟེར་ཁོང་རྣམས་ཀྱིས་སྐུ་ཆས་ཐམས་ཅད་ཁྱེར་ནས་ས་སྐྱ་ཕྱོགས་སུ་འཕུར་འགྲོ་བ་སོགས་ཆོ་འཕྲུལ་གྱི་རྣམ་པ་བསམ་གྱིས་མི་ཁྱབ་པ་བྱུང་། དེ་བཞིན་དུ་ཕྱགས་ཕྱི་བ་དེ་ལའང་བྱུང་ནས།
ཁོ་ན་རེ་ད་ཅིས་ཀྱང་ས་སྐྱ་ལ་བྱོན་པ་དྲག མི་འབྱོན་ན་ངས་ཕྱགས་ཕྱི་ལ་སྡོད་མི་ནུས་པར་འདུག་ཟེར་བ་ཞུས། དེ་ནས་གློ་བུར་དུ་ཆས་རྡོ་རིང་སོགས་རིམ་པར་བརྒྱུད་དཔལ་ལྡན་ས་སྐྱར་ཕེབས། བདག་ཆེན་ཆོས་ཀྱི་རྒྱལ་པོའི་ཞབས་དྲུང་དུ་མཇལ། ཕྱག་རྫས་ཀྱི་དངོས་པོ་རྣམས་འཁོར་གསུམ་ཡོངས་སུ་དག་པས་ཕུལ། བདག་ཉིད་བྱ་བྲལ་ཁོ་ན་ལ་ཐུགས་གཏད། ཐུགས་ཡིད་གཅིག་ཏུ་འདྲེས། རྗེའི་གསུང་ནས་དེང་སང་ལམ་འབྲས་ཚོགས་བཤད་ཟླ་བ་བཞི་པ་ཞིག་འཛུགས་པ་ཡོད་པས་འདི་གསན། དེ་ནས་ཁྱེད་རང་གི་སྔ་སོར་གསུང་བའི་ཆོས་རྣམས་འོང་བར་བྱེད་གསུང་བ་ལྟར་གསུང་ངག་ཚོགས་བཤད་ཚར་གཅིག་ཐོག་མར་གསན། དེ་རྗེས་ཕྱགས་ཕྱིར་མཐིལ་བཞུགས་མཛད།
ལུགས་གཉིས་ཀྱི་བཀའ་སྒྲུབ་པའི་ཁུར་བཞེས། ཇི་ལྟར་ཚོང་དཔོན་གྱི་བུ་གཞོན་ནུ་ནོར་བཟང་གིས་དགེ་བའི་བཤེས་གཉེན་བསྟེན་པའི་ཚུལ་ལམ། བྱང་ཆུབ་སེམས་དཔའ་རྟག་ཏུ་ངུས་འཕགས་པ་ཆོས་འཕགས་བསྟེན་པ་ལྟར། རྩེ་གཅིག་ཏུ་ལྷུར་མཛད་པས། ལམ་ཟབ་བླ་མའི་ལམ་གྱི་རྟེན་འབྲེལ་མཐའ་དག་རང་ཤུགས་ཀྱིས་འགྲིག་སྟེ། རྣལ་འབྱོར་དབང་ཕྱུག་དཔལ་ལྡན་བིརྺ་པའི་ཐུགས་ཀྱི་བཅུད། རྗེ་བཙུན་ས་སྐྱ་པ་ཡབ་སྲས་ལ་ཚད་མ་སྙན་བརྒྱུད་བཞི་ལྡན་བར་མ་ཆད་པར་བཞུགས་པའི་ཉམས་བཞེས་ཀྱི་གཙོ་བོ་རྗེ་ཉིད་ལ་བརྒྱུད་པ་གསུམ་གྱི་ཆུ་བོ་གཅིག་ཏུ་འདུས་ཤིང་། ཁྱད་པར་རྗེ་སེམས་དཔའ་ཆེན་པོས་གཞན་ལ་ཆེར་མ་གནང་བའི་གདམས་པ་གསུང་ངག་རིན་པོ་ཆེ་སློབ་བཤད་ཀྱི་སྒོ་ནས་ཟླ་བ་བཅོ་བརྒྱད་ཀྱི་བར་དུ་ཉམས་འཁྲིད་དུ་གསན། དེ་ཡང་རྒྱུ་དུས་ཀྱི་དབང་། བདག་མེད་ལྷ་མོ་བཅོ་ལྔའི་དབང་།
དེའི་སིནྡྷུ་རའི་བྱིན་རླབས། ལམ་དུས་ཀྱི་ལུས་དཀྱིལ་གྱི་དབང་། བརྡ་དོན་གསལ་བའི་འཁྲིད་བྱིན་རླབས་དང་བཅས་པ། ལམ་ཟབ་བླ་མའི་བྱིན་རླབས། རྣལ་འབྱོར་དབང་ཕྱུག་གི་ཐུན་མོང་དང་ཐུན་མོང་མ་ཡིན་པའི་བྱིན་རླབས། བླ་མ་རིན་འབྱུང་། ཚར་གསུམ་ཁུག་པ། བརྡ་གཅིག་བརྒྱུད། ལམ་སྦས་བཤད། གསང་བཅུའི་རྒྱས་བཏབ།
སྒྲུབ་པ་ལུང་སྦྱིན་ཡན་ཆད་ཚང་ལ་ཡོངས་སུ་རྫོགས་པ་དེ་དག་དང་རྗེས་སུ་འབྲེལ་བའི་གསུང་ངག་གླེགས་བམ་སོགས་རྗེ་བཙུན་གོང་མའི་ཡི་གེ རྗེ་རྡོ་རྗེ་འཆང་ཆེན་པོ་ཡབ་སྲས་ཀྱིས་མཛད་པའི་ཡི་གེ་སོགས་རྗེ་དེ་ཉིད་ལ་གང་བཞུགས་པ་ཐམས་ཅད་བུམ་པ་གང་བྱོའི་ཚུལ་དུ་གསན་པར་མཛད་དོ། ། དེ་དག་གི་ཕྱག་ལེན་ཀྱང་དེང་སང་གི་ལམ་འབྲས་པར་ཁས་འཆེ་བའི་མཁས་རློམ་རྣམས་དང་ཐུན་མོང་དུ་མ་གྱུར་ཅིང་དེ་དག་གི་རྣ་བའི་ལམ་ཙམ་དུའང་ཐོས་པར་དཀའ་བའི་ཟབ་གནད། དབང་བསྐུར་བའང་ཚིག་རིས་ཀྱི་བཤར་སྦྱང་ཙམ་མིན་པར། གདན་གསུམ་ཚང་བའི་སྦྱང་གཞི་སྦྱོང་བྱེད་ལེགས་པར་ངོ་སྤྲད་པས་སྔགས་ཀྱི་སྡོམ་པ་སྐྱེ་ངེས། ལྷག་པར་རྒྱུ་དབང་གི་སྐབས་སུ་དབང་སྟེགས་ཀྱི་དཀྱིལ་འཁོར་རྒྱས་པ་རྗེ་བཙུན་གོང་མའི་ཡི་གེ་ལས་འབྱུང་བའི་ཕྱག་ལེན་གྱི་རྒྱུན་མ་ནུབ་པ། འཁོར་འདས་དབྱེར་མེད་ཀྱི་ལྟ་བའི་ངོ་སྤྲོད་ཀྱང་ན་ཡམས་ཙམ་མ་ཡིན་པར་རྒྱུད་གསུམ་ཤིན་ཏུ་རྒྱས་བཤད་དང་བཅས་པ་ལ་རིག་ཐོག་ཏུ་བདར་ཤ་ཆོད་པའི་ཉམས་ལེན་གྱི་རྐང་ཚུགས་པ། ལམ་སོགས་ཉི་ཤུ་ཚང་མའི་འཁྲིད། ཞར་བྱུང་བར་དོའི་ཉམས་ལེན་དེ་དག་གི་ཚོད་འཛིན་རྨི་ལམ་གྱི་གདམས་པ། དབང་བཞི་གདན་ཐོག་གཅིག་ཏུ་ཉམས་སུ་ལེན་ཚུལ།
དེ་ཉིད་རིག་པ་སྐད་ཅིག་མ་གཅིག་གི་ངང་དུ་སྐྱོང་ཚུལ་སོགས་ཐུན་མོང་མ་ཡིན་པའི་ཟབ་གནད་མེད་དུ་མི་རུང་བ་དུ་མ་དང་བཅས་པ། མདོར་ན་བོགས་འདོན་གེགས་སེལ་སོགས་ཕྲ་ཞིང་ཕྲ་བ་ནས་ལག་འཁྲིད། ཉམས་འཁྲིད། ཆིག་འཁྲིད་སྐབས་སུ་གང་བབ། བསྟན་བཅོས་ཚད་མ་རྡོ་རྗེའི་ཚིག་རྐང་གི་གཞུང་གི་བཤད་པའང་ལུང་ཙམ་གྱི་ཟོལ་ཟོག་མིན་པར་ཐུགས་ཐོག་ནས་འབྲུ་ནོན་འབྲེལ་ཆགས་དཀའ་གནད་ཀྱི་བཤད་པ་སོགས་ཆེས་ཆེར་སྒྲོ་འདོགས་ཆོད་པར་མཛད་པས། ཕྱི་ནང་གསང་བ་དེ་ཁོ་ནའི་རྟེན་འབྲེལ་མཐའ་དག་ཅིག་ཅར་འགྲིག་སྟེ། ཚད་མ་སྙན་བརྒྱུད་བཞིའི་མངའ་བདག་ཆེན་པོར་བཞུགས་པ་ཡིན་ནོ། ། གཞན་ཡང་ལམ་སྐོར་ཕྱི་མ་བརྒྱད་ཆ་ལག་དང་བཅས་པ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་ལྷ་གསུམ། ལྷ་བརྒྱད།
ལས་མགོན་པུ་ཏྲ་མིང་སྲིང་གི་རྗེས་གནང་སོགས་དང་། དེ་དག་གི་རྒྱ་བོད་ཀྱི་ཡི་གེ་རབ་ཏུ་མང་པོ་ཕྱོགས་གཅིག་ཏུ་བསྒྲིགས་པ་མགོན་པོད་མེ་འབར་མར་གྲགས་པའི་ལུང་། དེར་མ་ཐུས་པའི་ནག་པོ་ཆེན་པོའི་ཡིག་སྐོར་ཤིན་ཏུ་ཟབ་པ་མང་པོའི་ལུང་། ཕྱི་སྒྲུབ་ཀྱི་ལག་འཁྲིད་ཞལ་ཤེས། ནང་སྒྲུབ་ཐུན་མོང་བ་ཡར་ཀླུངས་པ་ནས་བརྒྱུད་པ་དང་། ཐུན་མོང་མ་ཡིན་པ་གདུང་བརྒྱུད་རིམ་པ་ལས་བྱུང་བ། གསང་སྒྲུབ་ཀྱི་ཉམས་འཁྲིད་རྣམས་ཐུགས་མྱོང་མ་སྐྱེས་ཀྱི་བར་དུ་གསན་ཅིང་ཉམས་སུ་ལེན་པར་མཛད། མདོར་ན་བདག་ཆེན་འཇམ་དབྱངས་ཆེན་པོས་བླ་ཆེན་ཀུན་རྒྱལ་བ་མཁན་ཆེན་བསོད་ནམས་རྒྱལ་མཆོག་པ། བར་སྡིངས་པ་རྡོ་རྗེ་རྒྱལ་མཚན་གསུམ་ལ་གསན་པའི་མན་ངག་མཐའ་དག་དང་། རྗེ་ངོར་པ་ནས་བརྒྱུད་པ་བདག་ཆེན་ཀུན་དགའ་དབང་ཕྱུག་པ་ལ་གསན་པ་སོགས་བུམ་པ་གང་བྱོ་ཞུས།
ནག་པོ་ཆེན་པོ་གདོང་བཞི་པའི་ཐུན་མོང་དང་ཐུན་མོང་མ་ཡིན་པའི་རྗེས་སུ་གནང་བ། དེ་དང་རྗེས་སུ་འབྲེལ་བའི་རྒྱ་བོད་ཀྱི་ཡི་གེ་མང་པོའི་ལུང་ཞལ་ཤེས་ལག་འཁྲིད་དང་བཅས་པ། དཔལ་ལྡན་ས་སྐྱ་པའི་གསེར་ཆོས་དམར་པོ་སྐོར་གསུམ་དུ་གྲགས་པའི་ཐུན་མོང་དང་ཐུན་མོང་མ་ཡིན་པའི་རྗེས་གནང་། ཡི་གེའི་ལུང་མཐའ་དག་སོ་སོའི་ཞལ་ཤེས་འཁོར་ལོའི་ལག་འཁྲིད་དང་བཅས་པ་ཚང་མར་གསན། དཔལ་དུར་ཁྲོད་ཀྱི་བདག་པོའི་རྗེས་གནང་། ཡིག་ལུང་། དཀར་མོ་ཉི་ཟླ་དང་། བདུད་རྒྱལ་ཐོད་ཕྲེང་ཅན་གྱི་རྗེས་གནང་། ཡིག་ལུང་སོགས། མདོར་ན་དཔལ་ལྡན་ས་སྐྱ་པའི་ཟབ་ཆོས་སུ་གྲགས་པ་ཕལ་མོ་ཆེ་གསན་པར་མཛད་ཅིང་།
ཁྱད་པར་བདག་ཆེན་རྡོ་རྗེ་འཆང་ཆེན་པོ་ཉིད་ཀྱི་གསུང་ནས། མགོན་པོའི་ཐུན་མོང་མ་ཡིན་པའི་མན་ངག་འདི་རྣམས་གདུང་བརྒྱུད་རིམ་པར་ངེད་ཀྱི་བར་ཆིག་བརྒྱུད་དུ་བྱོན་པ་ཡིན། ད་དུང་ཀྱང་གདུང་བརྒྱུད་ཞིག་ལ་སྤེལ་བའི་འདུན་པ་བྱས། བདག་པོ་བསོད་ནམས་རྒྱལ་མཚན་པ་ས་སྐྱར་གདན་དྲངས་པ་ཡིན་ནའང་། གནས་ཚུལ་དེ་བཞིན་བྱུང་བ་སོགས་ཁྱེད་རང་གི་བསོད་ནམས་སུ་འདུག ད་ཁྱོད་ལས་གཞན་འོས་མི་འདུག་གསུང་ནས་བཀའ་རྒྱ་དང་བཅས་ཏེ་གནང་བ་ཡིན་ནོ། ། མ་ལུས་རྒྱལ་བའི་བློ་གྲོས་ཆུ་མཚོ་ལས། ། ལེགས་འོངས་བཤེས་གཉེན་ཡིད་བཞིན་དབང་གི་རྒྱལ། ། མཁས་གྲུབ་བྱེ་བའི་གཙུག་གི་རྒྱལ་མཚན་རྩེར། ། མངོན་པར་མཆོད་པའི་རྗེ་བཙུན་ས་སྐྱ་པ། །
གང་དེའི་ཐུགས་ཀྱི་ལྕགས་ཀྱུ་ཡིས། ། ཁྱོད་ཐུགས་གཉིས་འཐུང་རབ་དྲངས་ཤིང་། ། བསྟན་སྲུང་རྒྱ་མཚོས་སྙན་བརྒྱུད་ཀྱི། ། བདག་པོར་འོས་པས་ཡང་ཡང་བསྐུལ། ། དེ་ཚེ་དཔྱིད་ཀྱི་ཉི་གཞོན་སྦྲང་ཆང་གིས། ། མྱོས་པས་འགྲམ་པའི་རྔུལ་ཆུ་ནག་པོའི་རྒྱུན། ། གཟེགས་ལྡན་གླང་ཆེན་པད་མཚོར་བསྙེགས་པ་བཞིན། ། དཔལ་ལྡན་ས་སྐྱའི་ས་ཡི་ཐིག་ལེར་བྱོན། ། དེར་ནི་ལི་ཁྲིའི་རྡུལ་དམར་འཁྲིགས་པའི་གཞིར། ། ཉི་ཟེར་བྱེ་བས་ལན་བརྒྱར་བྱུགས་པ་ལྟའི། །
ངུར་སྨྲིག་འཛིན་པའི་མཁས་མང་བྱེ་བ་བརྒྱའི། ། ཅོད་པཎ་ནོར་བུའི་ཁྲི་ལ་ཞབས་བཀོད་པའི། ། འཇམ་པའི་རྡོ་རྗེ་ངུར་སྨྲིག་འཆང་བའི་དཔལ། ། ཁྱབ་བདག་འཁོར་ལོའི་མགོན་པོ་ས་སྐྱ་པ། ། ཆོས་ཀྱི་རྒྱལ་པོ་བློ་གྲོས་རྒྱལ་མཚན་དཔལ། ། ཁམས་གསུམ་འགྲན་ཟླ་བྲལ་བའི་བཤེས་གཉེན་དེའི། ། ཞལ་གྱི་ཟླ་དབང་དཀར་པོའི་དཀྱིལ་འཁོར་ནི། ། གཟིགས་པའི་མོད་ལ་གཟུང་འཛིན་པདྨ་ཟུམ། ། ལྷན་སྐྱེས་བདེ་ཆེན་ཀུ་མུད་འཛུམ་དཀར་གྱིས། ། རབ་དགའི་ཏིང་འཛིན་མིང་གི་ལྷག་མར་བྱས། །
ས་སྲུངས་ཅན་གྱི་བ་གམ་ཆེར་མཐོ་བའི། ། ཆུ་འཛིན་རོལ་བའི་ཁང་བཟང་མཐོན་པོའི་རྩེར། ། དབྱར་སྐྱེས་གཞོན་ནུ་མྱོས་པའི་གླུ་དབྱངས་ཀྱིས། ། ནགས་ཀྱི་མཛེས་པའི་སྙིང་ལ་དགའ་སྟོན་བཞིན། ། ཟབ་ཡངས་ལི་ཤིའི་འཁྲི་ཤིང་ལྡིང་ཁང་ནས། ། ངག་དབང་ཡོངས་འཛིན་ལྷ་མོའི་བཀའ་ཡིག་གི ། ལེགས་བཤད་རྒྱུད་མང་སྔོན་པོ་སྒྲེང་བའི་སྒྲ། ། སྐལ་བཟང་སྙན་གྱི་ཨུཏྤལ་རྩེར་ཕྱོགས་པས། ། རྣམ་དཔྱོད་ཐུགས་ཀྱི་རྒྱ་མཚོ་ཆེ། ། རྒྱ་ཆེན་ལུང་གི་རྦ་རླབས་གཡོ། །
རྨད་བྱུང་རྟོགས་པའི་ནོར་བུས་གཏམས། ། གྲགས་དཀར་རི་བོའི་མཚམས་ལས་བརྒལ། ། དེ་ལྟར་བདག་མེད་མཁའ་འགྲོའི་ཐུགས་ཀྱི་བཅུད། ། ཁྱོད་བློ་རྒྱ་མཚོའི་འཇིང་དུ་ཐིམས་པ་ན། ། རྣལ་འབྱོར་དབང་ཕྱུག་སཽ་རཥྚ་རུ། ། ལྷན་སྐྱེས་བདེ་བའི་ཟོལ་གྱིས་མཉམ་པར་བཞག ། དེ་ལ་ཕྲག་དོག་དེང་དུས་མཁས་རློམ་བརྒྱ། ། གསུང་ངག་འཆད་པའི་ཟོལ་གྱི་མཐོན་པོའི་ཁྲིར། ། འཛེགས་ནས་རང་གི་དེ་ཉིད་ཕྱོགས་བརྒྱར་སྟོན། ། དཔྱོད་ལྡན་མཁས་པའི་བཞད་གད་འདི་ངོ་མཚར། །
དེ་ནས་བཅོམ་ལྡན་འདས་ཀྱི་ཉན་ཐོས་ཤཱ་རིའི་བུ་ཉིད། རྒྱ་བོད་དུ་མཁས་གྲུབ་དུ་མའི་ཚུལ་བཟུང་བའི་མཐར། དུས་འདིར་དགའ་ལྡན་གྱི་གནས་ནས་བྱང་ཕྱོགས་ཁ་བ་ཅན་གྱི་ལྗོངས་སུ་རྡོ་རྗེ་ཐེག་པའི་བསྟན་པ་རིན་པོ་ཆེ་སྤེལ་བ་ལ་བསམ་བཞིན་དུ་སྐུ་སྐྱེ་བ་བཞེས་པའི་མཁས་གྲུབ་ཆེན་པོ་ཆོས་ཀྱི་རྗེ་རིན་ཆེན་མཁྱེན་རབ་མཆོག་གྲུབ་དཔལ་བཟང་པོའི་དྲུང་དུ། ཕ་རྒྱུད་ཀྱི་གཙོ་བོ་དཔལ་གསང་བ་འདུས་པ་མི་བསྐྱོད་རྡོ་རྗེ་འཕགས་ལུགས་ཀྱི་དབང་། རིམ་ལྔ་དམར་འཁྲིད། ནག་འཁྲིད། དེ་དག་དང་འབྲེལ་བའི་རྒྱ་བོད་ཀྱི་ཡི་གེ་རབ་ཏུ་མང་པོའི་ལུང་། བཤད་པ། གཤིན་རྗེ་གཤེད་དམར་པོ་ལྷ་ལྔ་དང་། བཅུ་གསུམ་མའི་ཆོས་སྐོར་དུ་མ།
ཕྱག་ན་རྡོ་རྗེ་འཁོར་ལོ་ཆེན་པོའི་ཆོས་སྐོར། མ་རྒྱུད་འཁོར་ལོ་བདེ་མཆོག་ནག་པོ་པའི་སྐོར། མ་ཧཱ་མཱ་ཡ། ཀྱེ་རྡོ་རྗེ་མཚོ་སྐྱེས་ལུགས། མཻ་ཏྲི་དང་། ནཱ་རོ་མཁའ་སྤྱོད་མའི་སྐོར། ཕག་མོའི་གཞུང་དྲུག་གི་སྐོར་ལ་སོགས་དུ་མ། གཉིས་སུ་མེད་པ་དཔལ་དུས་ཀྱི་འཁོར་ལོའི་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པའི་འཁྲིད། བུ་སྟོན་རིན་པོ་ཆེ་ནས་བརྒྱུད་པའི་ཡི་གེའི་ལུང་སོགས་ཆ་ཚང་། ཚེ་དཔག་མེད་འཆི་མེད་རྔ་སྒྲའི་དབང་།
གྲུབ་རྒྱལ་ལུགས་ཀྱི་ཚེ་དབང་། དེའི་ཚེ་ཁྲིད་ཡིག་ལུང་དང་བཅས་པ། དམར་ཁྲིད་ཚེམ་བུ་ལུགས་ཀྱི་ཐུགས་རྗེ་ཆེན་པོ་ལྷ་ལྔའི་དབང་། འཁྲིད་དངོས། ཡིག་སྐོར་དང་བཅས་པ། སྒོ་དྲུག་གཟུངས་མཆོག་གི་དབང་། གཙུག་ཏོར་དྲི་མེད་རྒྱས་འབྲིང་བསྡུས་གསུམ་གྱི་དབང་། གཟུངས་གྲྭ་ལྔའི་དབང་། སེང་གདོང་མ། སྨེ་བརྩེགས།
རྣམ་སྲས་ཞི་དྲག་ལ་སོགས་པའི་དབང་རྗེས་གནང་། ཡིག་ལུང་སོགས་བསམ་གྱིས་མི་ཁྱབ་པ། ནཱ་རོ་ཆོས་དྲུག སེམས་ཁྲིད་ཡིད་བཞིན་ནོར་བུ། ནི་གུ་ཆོས་དྲུག སུ་ཁ་ཆོས་དྲུག སེམས་ཉིད་ངལ་གསོ་ལ་སོགས་པའི་འཁྲིད་མང་པོ། དེ་དག་དང་རྗེས་སུ་འབྲེལ་བའི་དབང་། བྱིན་རླབས་ཡིག་ལུང་སོགས་དུ་མ་ཞིག་གསན་པར་མཛད་དོ། ། མཁྱེན་པའི་མངའ་བདག་འཇམ་དབྱངས་ཤཱ་རིའི་བུ། །
མཁྱེན་རབ་ཆོས་རྗེར་མཚན་གསོལ་ཡོངས་འཛིན་གྱིས། ། མཁྱེན་ཅིང་གསན་པའི་ཟབ་དོན་གངྒཱའི་རྒྱུན། ། མཁྱེན་ལྡན་ཁྱོད་ཀྱི་ཐུགས་མཚོར་ཞུགས་པར་གྱུར། ། གཞན་ཡང་། རྗེ་རྡོ་རྗེ་འཆང་ཆེན་པོའི་སྲས་ཀྱི་ཐུ་བོ་འཁོར་ལོ་སྡོམ་པ་དངོས་དང་དབྱེར་མ་མཆིས་པ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་པ། མཁས་པའི་མཁས་པ་སྣར་ཐང་པ་འཇམ་དབྱངས་ཤེས་རབ་རྒྱ་མཚོ། ཉམས་དང་རྟོགས་པའི་བདག་ཉིད་རྣལ་འབྱོར་གྱི་དབང་ཕྱུག་ཆེན་པོ་རྒྱལ་ཚབ་དམ་པ་ཀུན་དགའ་དབང་ཕྱུག བྱང་ཆུབ་སེམས་དཔའ་ཆེན་པོ་མངའ་རིས་ཁོ་ཆར་བ་མཁན་ཆེན་བསོད་ནམས་རྒྱལ་མཚན། རྒྱུད་སྡེ་རྒྱ་མཚོའི་གནད་དོན་རིག་པའི་མཁས་གྲུབ་གུང་རུ་ཤེས་རབ་བཟང་པོ། སྡེ་སྣོད་གསུམ་གྱི་མངའ་བདག་མཁས་གྲུབ་ཆེན་པོ་དོན་ཡོད་དཔལ་བ།
རྒྱལ་བའི་བསྟན་པ་རབ་འབྱམས་ལ་མཁྱེན་པའི་སྤྱན་ཡངས་པའི་པཎྜི་ཏ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས། མདོ་སྔགས་བསྟན་པའི་མངའ་བདག་ཀུན་མཁྱེན་གོ་བོ་རབ་འབྱམས་པ་བསོད་ནམས་སེངྒེ། ཟབ་དོན་དུ་མའི་གཏེར་མཛོད་དྲིན་ཅན་བསོད་ནམས་དབང་ཕྱུག་པ། རྡོ་རྗེ་ཐེག་པའི་རྒྱུད་གཞུང་མཐའ་དག་ལ་གཞན་དྲིང་མི་འཇོག་པའི་སྲད་པ་ཀུན་དགའ་བློ་གྲོས་པ་དང་། ཡ་མ་ལག་པ་ཡེ་ཤེས་རྒྱལ་མཚན་པ་སྟེ་མཁས་པ་རྣམ་གཉིས་སུ་གྲགས་པ། རྡོ་རྗེ་འཆང་ཆེན་པོའི་གདན་ཁྲི་ལ་བཞུགས་པ་ཡོངས་འཛིན་དཀོན་མཆོག་འཕེལ། འཇམ་དབྱངས་སངས་རྒྱས་རིན་ཆེན་པ་སྟེ་རྣམ་པ་གཉིས། ཡ་མ་བདེ་ལྡན་རི་ཁྲོད་ཀྱི་གདན་ས་ལ་བཞུགས་ནས་བདེ་ཀྱེའི་སྙན་བརྒྱུད་སྨྲ་བ་ཆོས་རྗེ་ནམ་མཁའ་དཔལ་བཟང་པ། མཁས་པའི་དབང་པོ་རྐྱང་འདུར་རབ་འབྱམས་པ་དཀོན་མཆོག་ཚུལ་ཁྲིམས་པ་ལ་སོགས་པ་ངོར་ལུགས་ཀྱི་བརྒྱུད་འཛིན་དམ་པ་དེ་དག་དང་། རྗེ་བཙུན་འཇམ་དཔལ་དབྱངས་ཀྱི་གདུང་བརྒྱུད་དྲི་མ་མེད་པ་མཐུ་སྟོབས་ཀྱི་དབང་ཕྱུག་བདག་ཆེན་ཞྭ་ལུ་པ་བསོད་ནམས་རྒྱལ་མཚན་དཔལ་བཟང་པོའི་ཞལ་སྔ་ནས་དང་།
བདག་ཆེན་ཆུ་མིག་པ་རྗེ་བཙུན་བློ་གྲོས་དབང་ཕྱུག་པ། འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ། འཇམ་དབྱངས་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་སྟེ། གདུང་བརྒྱུད་ཞལ་ངོ་རྣམ་པ་བཞི། གཞན་ཡང་མཁས་ཤིང་གྲུབ་པའི་བདག་ཉིད་རོང་རི་ལུང་སྦུག་པ་རྒྱལ་བ་ཐུགས་རྗེ་དགུང་ལོ་བརྒྱ་དང་དྲུག་བཞེས་པ། གཙང་རོང་བྱམས་ཆེན་པ་མཁས་པའི་དབང་པོ་དཀར་ཤཱཀྱ་གྲགས། དཔལ་ཕྱག་ན་རྡོ་རྗེའི་གསང་སྔགས་ཀྱི་ནུས་པ་མཐར་ཕྱིན་པ་ཡར་ཀླུངས་དཔལ་འབར་བ་འདུས་པ་དང་པོ་ངག་དབང་དཔལ་ལྡན་བཟང་པོ། མཐུ་སྟོབས་ཀྱི་འཁོར་ལོས་སྒྱུར་བ་གྲྭ་ཐང་བ་མཚུངས་མེད་ཤེས་རབ་ཟླ་བ། སྙན་བརྒྱུད་རྒྱ་མཚོའི་བདག་ཉིད་ཞྭ་ལུ་བ་ནམ་མཁའ་རྒྱལ་མཚན། ཡར་ཀླུངས་སྤྲུལ་སྐུ་ལུང་པ་ཆོས་རྗེ་མི་གཡོ་བསམ་གཏན་དཔལ་བ།
རྩེས་དང་དགེ་འཕེལ་བ་རིག་འཛིན་བསོད་ནམས་བློ་གྲོས། རྩེས་དང་སྨན་ཚུལ་ཁང་པ་བ་སློབ་དཔོན་བཀྲ་ཤིས་དར་བ་དགུང་ལོ་བརྒྱ་བཞེས་པ། མཁས་པའི་དབང་པོ་ཤར་དྭགས་པོའི་པཎྜི་ཏ་ཆེན་པོ་དོན་གྲུབ་རྒྱལ་མཚན། རྣལ་འབྱོར་གྱི་དབང་ཕྱུག་ཆེན་པོ་ཏའི་གུ་ཤྲི་བ། ཆོས་རྗེ་ལྷུན་གྲུབ་མཆོག་པ། སྨན་ལུང་ཆོས་རྗེ། ཐེལ་བྲག་གླེ་བ་མཁན་ཆེན་ལྷུན་སྡེ་རབ་འབྱམས་པ། སློབ་དཔོན་ཆེན་པོ་བསོད་རྒྱལ་པ། སློབ་དཔོན་བསོད་ནམས་རྒྱ་མཚོ་བ། སྡོ་སྟོན་བསོད་ནམས་བློ་གྲོས།
སློབ་དཔོན་དཔལ་རིན་པ། བླ་མ་ཚུལ་ཁྲིམས་བཟང་པོ། རོང་སྟོན་ཐམས་ཅད་མཁྱེན་པའི་ཉེ་གནས་ཆེན་པོ་ནམ་མཁའ་དཔལ། སྤྱན་སྔ་བློ་རྒྱམ་པ། ཆོས་རྗེ་མཁས་བཙུན་པ། གཙང་བྱམས་པ་རྡོ་རྗེ་རྒྱལ་མཚན། ལྟེའུ་རི་པ་རིན་ཆེན་ཆོས་ཀྱི་རྒྱལ་པོ། མཁྱེན་རབ་ཀྱི་དབང་ཕྱུག་སྙུག་ལ་པཎ་ཆེན་ངག་དབང་གྲགས་པ། མཁན་ཆེན་དཀོན་མཆོག་དཔལ་བ། སློབ་དཔོན་ལྷ་བཙུན་པ་རྣམས་དང་།
བུ་སྟོན་ཐམས་ཅད་མཁྱེན་པའི་བརྒྱུད་འཛིན་མཁན་ཆེན་བཤེས་གཉེན་པ། ཆོས་རྗེ་བཀའ་བཞི་པ། དབང་ཕྱུག་དོན་ཡོད་པ་རྣམས་དང་། ཆོས་ལུང་ཚོགས་པའི་མཁན་ཆེན་ཀུན་དགའ་བློ་གྲོས་པ། ཚོགས་ཆེན་མོའི་མཁན་ཆེན་འགྲོ་བཟང་སྙིང་པོ། མཁན་ཆེན་རྒྱལ་མཚན་པ། བྱེ་རྫིང་མཁན་པོ་བཟང་པོ་ཤེས་རབ་པ། མཁན་ཆེན་ལེགས་རིན་པ། འཕགས་མཆོག་ཆོས་རྗེ་གྲགས་པ་རྒྱལ་མཚན། ཇོ་ནང་ཀུན་མཁྱེན་ཆེན་པོའི་གདན་ཁྲི་ལ་བཞུགས་པ་དཔལ་དུས་ཀྱི་འཁོར་ལོའི་མངའ་བདག་ཆེན་པོ་རྗེ་ནམ་མཁའ་ཆོས་སྐྱོང་བ།
བྱང་ཆུབ་སེམས་དཔའ་སེམས་དཔའ་ཆེན་པོ་དཔལ་ལྡན་རིན་ཆེན། གངས་རིའི་ཁྲོད་ཀྱི་སྒྲུབ་བརྒྱུད་འཛིན་པའི་དབང་པོ་དྭགས་པོ་བཀའ་བརྒྱུད་ཀྱི་བརྒྱུད་འཛིན། དེ་བཞིན་གཤེགས་པ་དཀོན་མཆོག་ཡན་ལག་གི་རྣམ་པར་སྤྲུལ་པ་ཞྭ་དམར་ཅོད་པཎ་འཛིན་པ་བཞི་པ་ཆོས་ཀྱི་གྲགས་པ་དྲི་མེད་དཔལ་ཡེ་ཤེས། སྒྱུ་ལུས་རྨི་ལམ་ལ་རང་དབང་ཐོབ་པའི་རྣལ་འབྱོར་གྱི་དབང་ཕྱུག་ཤངས་ཟུར་ཁང་པ་ཕ་རྒོད་བསོད་ནམས་བཟང་པོ། ཕྱག་ཆེན་བདུད་རྩིའི་མྱོས་པ་ཐེལ་བྲག་ཅོག་པ་རྗེ་བཙུན་རཏྣ་བྷ་དྲ། བདེ་ཆེན་ཕོ་ཉའི་ལམ་གྱིས་ཟུང་འཇུག་གི་ས་བགྲོད་པ་མོན་རྫོང་རས་ཆེན་ཟླ་བ་རྒྱལ་མཚན། གྲི་བྱང་ཆུབ་སྡིངས་པ་རྟོགས་ལྡན་ཀུན་དགའ་དཔལ་བ་རྣམས་དང་། སློབ་དཔོན་ཆེན་པོ་པདྨ་འབྱུང་གནས་ཀྱི་བརྒྱུད་འཛིན་གསང་སྔགས་རྙིང་མའི་ལམ་གྱིས་སྨིན་གྲོལ་མཛད་པ། སློབ་དཔོན་ཆེན་པོས་ལུང་བསྟན་ཅིང་སྔ་འགྱུར་གྱི་ཆོས་ལ་མཁས་ཤིང་གྲུབ་པར་ཉི་ཟླ་ལྟར་གྲགས་པའི་ཀ་ཐོག་པ་བཞག་བླ་ཡེ་ཤེས་འབུམ་པ། སྐུ་ལུས་མ་སྤངས་པར་འཇའ་ལུས་རྡོ་རྗེའི་སྐུ་མངོན་དུ་མཛད་པ་རྨོག་སྟོན་ཆོས་ཀྱི་རྒྱལ་པོ་རྡོ་རྗེ་བཟང་པོ།
ཨྱོན་ཆེན་པོས་མངོན་སུམ་དུ་རྗེས་སུ་བཟུང་ཞིང་ལྷ་སྲིན་སྡེ་བརྒྱད་བྲན་དུ་འཁོལ་བའི་རིག་འཛིན་ཆེན་པོ་ཀུན་དགའ་གྲགས་པ། ལས་བཞི་ལྷུན་གྱིས་གྲུབ་པའི་རྗེ་གནམ་སྡིངས་པ། མཐུ་སྟོབས་ཀྱི་དབང་ཕྱུག་མཁའ་རེག་བོན་དྲུག་པ་རྣམས་དང་། རྒྱ་བོད་ཐམས་ཅད་དུ་ཡོངས་སུ་གྲགས་ཤིང་ཡི་གེ་དྲུག་པའི་འཕྲིན་ལས་ཀྱི་རྒྱུན་གྱིས་འཁོར་བ་མཐའ་ཅན་དུ་མཛད་པའི་གྲུབ་ཐོབ་ཐང་སྟོང་རྒྱལ་པོར་གྲགས་པ། གྲུབ་ཐོབ་ཆེན་པོ་ག་ཟི་ཀུན་སྤངས་པ། རྡོ་རྗེ་ཕག་མོའི་རྣམ་སྤྲུལ་རྗེ་བཙུན་མཚན་ལྡན་མ་ལ་སོགས་པ། མདོར་ན་ཡོངས་འཛིན་དམ་པ་བདུན་ཅུ་རྩ་གཉིས་བསྟེན་ཅིང་མཉེས་པ་གསུམ་གྱི་སྒོ་ནས་མཉེས་པར་མཛད་དེ། གཙོ་བོར་དཔལ་ལྡན་ས་སྐྱ་པ་ཡབ་སྲས་ལས་བརྒྱུད་པའི་རྣལ་འབྱོར་དབང་ཕྱུག་བིརྺ་པའི་བཤད་སྲོལ་གྱིས་གཙོ་བྱས་པའི་དཔལ་ཀྱེ་རྡོ་རྗེའི་ཆོས་སྐོར་མཐའ་དག འཁོར་ལོ་བདེ་མཆོག་གི་ཆོས་སྐོར་ཇི་སྙེད་པ། མར་འགོས་རྣམ་པ་གཉིས་སོགས་ནས་བརྒྱུད་པའི་གསང་བ་འདུས་པ་འཕགས་ལུགས་ཀྱི་ཆོས་སྐོར་གཉན་ལོ་སོགས་ནས་བརྒྱུད་པའི་ཡེ་ཤེས་ཞབས་ལུགས་ཀྱི་ཆོས་སྐོར།
རྭ་སྐྱོ་ཞང་སོགས་ནས་བརྒྱུད་པའི་གཤིན་རྗེ་གཤེད་ནག་པོའི་ཆོས་སྐོར། དཔྱལ་ལོ་ཆག་ལོ་གློ་བོ་ལོ་ཙཱ་བ་སོགས་ནས་བརྒྱུད་པའི་གཤིན་རྗེ་གཤེད་དམར་པོའི་ཆོས་སྐོར། ཤཾ་བྷ་ལའི་བཤད་སྲོལ་དཔལ་དུས་ཀྱི་འཁོར་ལོའི་ཆོས་སྐོར་སོགས། མདོར་ན་རྒྱུད་སྡེ་བཞི་དང་འབྲེལ་བའི་དབང་བྱིན་རླབས། རྒྱུད་ལུང་མན་ངག ཕྱག་ལེན་གྱི་མཐའ་རྟེན་པའི་རྣམ་གྲངས་ཤིན་ཏུ་མང་བ་བསམ་པའི་རྭ་བ་ལས་འདས་པ་ཞིག་ནོད་པར་མཛད། ཡང་གྲུབ་ཆེན་ནཱ་རོ་དང་། མཻ་ཏྲིའི་ཐུགས་བཅུད་རྗེ་མར་པས་བོད་ཡུལ་དུ་སྤྱན་དྲངས་པའི་དྭགས་པོ་བཀའ་བརྒྱུད་དུ་གྲགས་པའི་ཆོས་སྐོར། ཡེ་ཤེས་མཁའ་འགྲོ་མ་ནི་གུ་མ་དང་། སུ་ཀ་མ་སིདྡྷིའི་གདམས་པ་སོགས་མཁས་གྲུབ་ཆེན་པོ་ཤངས་པ་དུ་གུ་པ་ཁྱུང་པོ་རྣལ་འབྱོར་དུ་གྲགས་པས་བོད་ཡུལ་དུ་སྤྱན་དྲངས་པའི་ཤངས་པ་བཀའ་བརྒྱུད་ཀྱི་ཆོས་སྐོར།
ཇོ་བོ་རྗེ་དཔལ་ལྡན་ཨ་ཏི་ཤ་ཉིད་ནས་བརྒྱུད་པའི་ལྷ་བཞི་ཆོས་གསུམ་ཐིག་ལེ་བཅུ་དྲུག་སོགས་བཀའ་གདམས་ལུགས་ཀྱི་ཆོས་སྐོར། གྲུབ་ཆེན་དམ་པ་རྒྱ་གར་ནས་བརྒྱུད་པའི་ཞི་བྱེད་ཀྱི་ཆོས་སྐོར། བོད་ཡུལ་གྱི་རང་བྱུང་གི་མཁའ་འགྲོ་མ་མ་གཅིག་ལབས་ཀྱི་སྒྲོན་མའི་ཆོས་སྐོར། སློབ་དཔོན་ཆེན་པོ་པདྨ་འབྱུང་གནས་ཀྱི་ཐུགས་བཅུད་གསང་སྔགས་སྔ་འགྱུར་གྱི་བཀའ་གཏེར་གྱི་ཆོས་མང་པོ་སོགས། མདོར་ན་འཕགས་ཡུལ་ནས་འགྱུར་རོ་ཅོག བོད་ཡུལ་ན་གྲགས་པའི་རྡོ་རྗེ་ཐེག་པའི་ཆོས་ཚུལ་ཕལ་མོ་ཆེ་གསན་པར་མཛད་ཅིང་། དེ་དག་ཀྱང་གསན་པ་ཙམ་དུ་མ་ཟད་དཔྱིས་ཕྱིན་པར་ཚིག་དོན་གྱི་སྒྲོ་འདོགས་མཐའ་དག་ཆོད་པར་མཛད་པས། རྡོ་རྗེ་ཐེག་པའི་ཟབ་ལམ་ཇི་སྙེད་པའི་མངའ་བདག་ཆེན་པོར་བཞུགས་པ་ཡིན་ཅིང་། ལྷག་པར་དཔལ་ལྡན་ས་སྐྱ་པའི་སྙན་བརྒྱུད་ཀྱི་གདམས་པ་ཟབ་མོ་རྣམས་ཡོངས་སུ་རྫོགས་པར་བཞུགས་པ་ནི་དུས་འདིར་རྗེ་འདི་བས་ལྷག་པར་ལྟ་ཞོག་མཉམ་པ་ཙམ་ཡང་སའི་སྟེང་ན་མེད་པར་ཐག་ཆོད་ཅིང་ངེས་པའི་ཤེས་པ་གཏིང་ནས་སྐྱེས་པས། སློབ་མ་ཡང་སློབ་བརྒྱུད་འཛིན་དང་བཅས་པ་ཐམས་ཅད་སྐལ་བ་བཟང་བར་ཤེས་པར་བྱོས་ཤིག
དེ་དག་ཀྱང་འདིར་ཡི་གེ་མང་བའི་འཇིགས་པས་ཞིབ་པར་མ་བྲིས། དོན་དུ་གཉེར་བའི་དཔྱོད་ལྡན་དག་གིས་རྗེ་བླ་མའི་གསན་ཡིག་ཐོར་བུ་དུམ་བུ་མང་པོར་གནས་པ་དང་། ཞབས་འབྲིང་རིང་དུ་བསྟེན་པའི་ཞལ་སློབ་དག་གི་གསུང་ལས་ཉན་པས་ངོ་མཚར་གྱི་སྣང་བ་ཆེས་ཆེར་སྐྱེ་བར་འགྱུར་རོ། ། ཟུང་གིས་ལྷག་པའི་ཡོངས་འཛིན་བཅུ་ཕྲག་བདུན། ། ལྷག་པར་བཀའ་དྲིན་ཆེ་བའི་བླ་མ་གསུམ། ། གཅིག་པུ་འགྲན་ཟླ་བྲལ་བའི་ས་སྐྱ་པ། ། མཉེས་པ་གསུམ་གྱི་སྒོ་ནས་བསྟེན་པའི་མཐུས། ། འཕགས་ཡུལ་མ་དྲོས་ཆུ་གཏེར་ལས་འོངས་པའི། ། རྒྱུད་སྡེ་རྣམ་བཞིའི་ཆུ་ཀླུང་བྱེ་བ་བརྒྱ། ། སྙན་བརྒྱུད་བདུད་རྩིའི་གཟེགས་མ་འཐོར་བཞིན་དུ། །
ཁྱོད་ཐུགས་རྒྱ་མཚོའི་ལྗོངས་སུ་དལ་གྱིས་ཞུགས། ། དེ་ལྟར་རྒྱ་ཆེན་ཐོས་པའི་ཆུ་གཏེར་ཆེར། ། རྣམ་དཔྱོད་གཟིངས་ཆེན་རོལ་པའི་ཁ་ལོ་པ། ། རང་གཞན་གྲུབ་མཐའ་རྒྱ་མཚོའི་ཕ་རོལ་ཏུ། ། སོན་པའི་དེད་དཔོན་སྔོན་མེད་འདི་ཡ་མཚན། ། རྒྱལ་སྲས་རྒྱལ་བའི་ཆོས་འཚོལ་རྟག་ཏུ་ངུ་། ། ནོར་བཟང་ནོར་གྱི་སྙིང་པོ་ཆོས་བསྒྲུབ་ལྟར། ། མཁས་ཁྱོད་མཁས་པའི་བཤེས་གཉེན་མང་བསྟེན་ནས། ། ཟབ་ལམ་ཟབ་མོའི་བདུད་རྩིའི་གཏེར་དུ་གྱུར། ། རབ་ཡངས་རྣམ་དཔྱོད་པདྨའི་སྐྱེད་ཚལ་དུ། །
ཡོངས་འཛིན་ཉིན་བྱེད་དབང་པོ་འཛུམ་དཀར་ལམ། ། ཟབ་རྒྱས་གདམས་པའི་འོད་ཕྲེང་ཆེར་སྤྲོས་པས། ། ལུང་རྟོགས་སྦྲང་རྩིའི་རྒྱལ་མཚན་བཞད་པར་གྱུར། ། བློ་ཆུང་ཕྱོགས་རེའི་ཁྲོན་པས་སེམས་ཁེངས་པའི། ། ང་རྒྱལ་མངོན་རློམ་རུས་པའི་གོས་ཅན་དག ། ཐོས་པ་རྒྱ་མཚོའི་ཕ་མཐའ་འདི་མཐོང་ཚེ། ། སྙིང་ལ་བཟོད་མེད་ཟུག་རྔུ་མ་བྱིན་ནམ། ། དངོས་གྲུབ་བདེ་བླག་འབྱུང་བ་ཟབ་མོའི་ལམ། ། སྙན་བརྒྱུད་བདུད་རྩིའི་བཅུད་ཆེན་འདི་མྱངས་ཚེ། ། ཐུན་མོང་ཙམ་གྱིས་རང་མགོ་བསྐོར་བ་དག །
ཡུན་རིང་མྱ་ངམ་ཐང་ལ་མ་འཁྱམས་སམ། ། མཁས་མིན་མཁས་པས་ཁྲེལ་ན་བླུན་པོ་འགའ། ། མཁས་མཆོག་འདི་ཉིད་མཁས་པ་མིན་ནོ་ཞེས། ། ཕྲག་དོག་ཚིག་གི་ཕྲ་མ་ལྷུར་ལེན་པ། ། སྐལ་ངན་དེ་དག་སྐལ་བརྒྱར་དམྱལ་བའི་རྒྱུ། ། ཨེ་མ་ཡབ་རྗེ་རྡོ་རྗེ་འཆང་དབང་གཙོ། ། སྣ་ཚོགས་སྤྲུལ་པའི་ཟློས་གར་སྒྱུར་བ་ལ། ། བདག་ལྟའི་ཚིག་གིས་བརྗོད་པར་ཅི་ཞིག་ནུས། ། དེ་བས་རང་སེམས་བླ་མའི་རང་ཞལ་ལྟོས། ། དེ་དག་ལ་འདི་སྐད་ཅེས་བྱ་སྟེ།
བདུན་ཅུ་རྩ་གཉིས་དམ་པའི་ཡོངས་འཛིན་བསྟེན། ། རྒྱུད་སྡེ་རྒྱ་མཚོའི་ཚིག་དོན་ཐུགས་སུ་ཚུད། ། གངས་ཅན་མཁས་པ་ཀུན་གྱི་རྩེ་མོར་སོན། ། དང་པོར་རྒྱ་ཆེན་ཐོས་བསམ་མཛད་ཚུལ་ལགས། ། ཞེས་སོ། ། དེ་ལྟར་ཐོས་བསམ་གྱི་སྒྲོ་འདོགས་བཅད་པའི་དོན་རྣམས་རྩེ་གཅིག་ཏུ་ཉམས་སུ་བཞེས་པས་ཐུགས་རྒྱུད་ལ་ལུང་རྟོགས་ཀྱི་ཡོན་ཏན་བསམ་གྱིས་མི་ཁྱབ་པ་འཁྲུངས་ཏེ། སྐལ་ལྡན་གྱི་འགྲོ་བ་རྗེས་སུ་བཟུང་ཞིང་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་ཚུལ་ནི། སྤྱིར་རྒྱལ་བའི་གསུང་རབ་རབ་འབྱམས་ཐམས་ཅད་དང་། ཁྱད་པར་རྒྱུད་སྡེ་རིན་པོ་ཆེ་དྲི་མ་མེད་པའི་རྣམ་གྲངས་བསམ་གྱིས་མི་ཁྱབ་པ་བྱུང་ཚུལ། དེ་དག་གི་དགོངས་པ་འཕགས་ཡུལ་དུ་འགྲེལ་བྱེད་ཚད་ལྡན་མི་འདྲ་བ་དུ་མས་བཀྲལ་ཚུལ།
གངས་ཅན་གྱི་ལྗོངས་སུ་འགྱུར་ཚུལ། རྗེ་བཙུན་ས་སྐྱ་པ་ཡབ་སྲས་སོགས་བོད་ཀྱི་མཁས་གྲུབ་དག་གི་བཞེད་སྲོལ་སོ་སོ་མ་འདྲེས་ལ་ཡོངས་སུ་རྫོགས་པ། ཕྱོགས་རེ་ཙམ་མ་ཡིན་པར་ལམ་གྱི་ལུས་ཡོངས་སུ་རྫོགས་པའི་གནད་ཐམས་ཅད་ལུང་རིགས་ཀྱི་ལམ་ནས་ལེགས་པར་གྲངས་ཤིང་སྙན་བརྒྱུད་ཀྱི་གདམས་པས་བརྒྱན་ནས་ཐུགས་སུ་ཆུད་ཅིང་། དེ་དག་གི་སྙིང་པོའི་བཅུད་ཕྱུང་བའི་སྤྲོས་བཅས་དང་སྤྲོས་མེད་ཀྱི་ཉམས་ལེན་གྱི་རིམ་པ་ཟབ་མོ་རྣམས་ལ་རྩེ་གཅིག་ཏུ་ཉམས་བཞེས་བརྩོན་པར་མཛད་པའི་མཐུས་སོ་སོའི་གཞུང་ལུགས་ནས་བཤད་པའི་ཉམས་རྟོགས་རྣམས་ཇི་ལྟ་བ་བཞིན་ཐུགས་རྒྱུད་ལ་འཁྲུངས་པར་གྱུར་ཅིང་། ལྷག་པར་སྔ་མོ་ནས་ཐུགས་ཀྱི་འདུན་པ་ལ་ལྷོ་བོད་ཀྱི་མཚམས་སོགས་མི་མེད་ལུང་སྟོང་ཞིག་ཏུ་སྐུ་ཚེ་ཧྲིལ་པོ་སྒྲུབ་པ་ལ་སྒྲིལ་བའི་ཐུགས་མདུན་དྲག་པོ་ཡོད་འདུག རྗེས་སུ་དེ་ནི་ཅུང་མ་གྲུབ་ནའང་། ཚ་མོ་རོང་བྱང་ཆུབ་རྫོང་། གནམ་ཁའུའི་བྲག་རྫོང་། བྱ་འགྱུར་རྡོ་རྗེའི་བྲག་སོགས་གཙང་དབུས་ཀྱི་རི་ཁྲོད་མང་པོར་རྒྱུན་རིང་པོའི་བར་དུ་སྒྲུབ་པ་ལྷུར་ལེན་པར་མཛད་ཅིང་། དུས་རྒྱུན་དུའང་གསུང་ངག་རིན་པོ་ཆེ་སོགས་གསུང་ཆོས་རྣམ་གྲངས་མང་བ་གནང་བའི་སྐབས་ལྟ་བུ་དམིགས་བསལ་རེ་རེ་ཙམ་མ་གཏོགས་ཉི་མ་ཕྱེད་ཡན་ཐུགས་དམ་ཁོ་ན་ལ་བཞུགས་པར་མཛད་ཅིང་མཚན་མོའང་སྲོད་ལ་ཅུང་ཟད་ཙམ་མནལ་ནས་དེ་འཕྲལ་ལུས་གནད་དང་བཅས་ཏེ་ཐུགས་དམ་འབའ་ཞིག་གི་ངང་དུ་བཞུགས།
རྒྱུན་གྱི་ཉམས་བཞེས་ཀྱང་ཕལ་ཆེར་སྤྲོས་མེད་ཁོ་ནའི་ངང་དུ་མཉམ་པར་འཇོག་པ་ཡིན་ལ། ཕྱི་རོལ་གྱི་སྣང་བ་དང་སྒོ་བསྟུན་ནས་སྤྲོས་བཅས་ཀྱི་རིམ་པའང་ཉིན་ཞག་རེའི་ནང་དུ་ཐུན་བཞིའི་ངེས་པས། དཔལ་ལྡན་ས་སྐྱ་པའི་ཟབ་དོན་ཐམས་ཅད་ཀྱི་བཅུད་ཕྱུང་བའི་ལབ་ཟབ་མོ་བླ་མའི་རྣལ་འབྱོར་ཕྱི་ནང་སྦྲགས་མ། བདག་ཆེན་རྡོ་རྗེ་འཆང་ཆེན་པོ་གཙོ་བོར་བཞུགས་པའི་ཡོངས་འཛིན་དམ་པ་བདུན་ཅུ་རྩ་གཉིས་མཚན་ནས་བརྗོད་དེ་གསལ་བཏབ་པའི་སྒོ་ནས་གསོལ་བ་འདེབས་པ། ཞེན་པ་སྤང་བ། དབང་བཞི་ལེན་པ་རྣམས་ཐུགས་ཡུལ་དུ་ཆེས་ཆེར་གསལ་བའི་ངེས་ཤེས་མ་སྐྱེས་ཀྱི་བར་དུ་བསྒོམ་པར་མཛད་ཅིང་། མཐར་ལྟ་བ་བློ་འདས་ཀྱི་ངང་དུ་ཡུན་རིང་པོའི་བར་དུ་མཉམ་པར་འཇོག དེ་བཞིན་དུ་དཔལ་ཀྱེ་རྡོ་རྗེའི་ཕྱི་ནང་གི་བསྐྱེད་རིམ་ཟབ་གསལ་གཉིས་སུ་མེད་པའི་ངང་ནས་ལམ་དུས་ཀྱི་དབང་བཞི་སྦྱང་གཞི་སྦྱོང་བྱེད་ངོ་སྤྲོད་པའི་གསལ་སྣང་མ་སྐྱེས་ཀྱི་བར་བཞེས་པའི་མཐར། རྫོགས་རིམ་རླུང་གཏུམ་མོ་ཡེ་ཤེས་ཀྱི་ཕྱག་རྒྱའི་རྣལ་འབྱོར། ཟུང་འཇུག་ཕྱག་རྒྱ་ཆེན་པོ་རྣམས་ལ་རྒྱུན་ཤིན་ཏུ་རིང་བའི་བར་དུ་མཉམ་པར་འཇོག་ཅིང་།
ཡིག་བརྒྱ། ཨུཥྞཱི་ཥ། ཨཥྚ་ལ་སོགས་པའི་རིག་སྔགས་ཀྱི་བཟླས་བརྗོད་རྣམ་གྲངས་མང་དུ་མཛད། སྲོད་ཐོ་རངས་ཀྱི་ཐུན་ལ་ལམ་དུས་ཀྱི་དབང་རྒྱས་པ། སྔ་དགོངས་ཀྱི་ཐུན་ལ་ཐུགས་སྐབས་དང་བསྟུན་ནས་རེ་འགའ་འབྲིང་པོའང་མཛད་དོ། ། རྣལ་འབྱོར་དབང་ཕྱུག་གི་ཐུན་མོང་དང་ཐུན་མོང་མ་ཡིན་པའི་སྒོམ་བཟླས་སྲུང་བ་དང་བཅས་པ་ཤིན་ཏུ་རྒྱས་པ། བདེ་མཆོག་དྲིལ་བུ་པ་དང་། ནཱ་རོ་མཁའ་སྤྱོད་ཀྱི་སྒོམ་བཟླས་རྣམས་ཐུན་རེའི་ནང་དུ་མཛད། ནག་པོ་ཆེན་པོའི་སྲུང་འཁོར་བྲག་རྫོང་མ་ནང་སྒྲུབ་གསང་སྒྲུབ་དང་བཅས་པའི་སྒོམ་བཟླས། རླུང་སྦྱོར་ཞིང་སྐྱོང་ཆེན་པོའི་ཚེ་སྒྲུབ་རྣམས་ཐུན་གཉིས་རེ།
ཡི་དམ་ཆོས་སྐྱོང་རྣམས་ཀྱི་གཏོར་བསྔོས་བསྐང་གསོ་དང་བཅས་པ་ཐུན་དྲུག ཐོ་རངས་ཀྱི་ཐུན་འགོ་ལ་སྲོག་རྩོལ་རྡོ་རྗེའི་བཟླས་པའི་ལུང་སྦྱོར་སྟོང་ཕྲག་རེ་བུམ་པ་ཅན་ཤིན་ཏུ་མང་བ། ཚེ་སྒྲུབ་ཐུན་མོང་མ་ཡིན་པའི་རླུང་སྦྱོར་ཅི་མང་། ཚེ་དཔག་མེད་དང་སྒྲོལ་དཀར་སོགས་ཡི་དམ་ཐོར་བུ་མང་པོའི་སྒོམ་བཟླས། དཀར་གཏོར་ཆ་བཞི། ཛམ་སེར་ནག་དམར་གསུམ་གྱི་ཆུ་སྦྱིན། བརྒྱ་རྩ། དབྱུག་གུ་དྲུག་ཅུ་རྩ་བཞི། ཆ་གསུམ་སོགས་ཆག་མེད་ཀྱི་རིམ་པ་མང་དུ་མཛད། མདོར་ན་བདེ་སྟོང་གཉིས་སུ་མེད་པའི་ཡེ་ཤེས་ཀྱི་རྣམ་རོལ་ལས་བྱུང་བའི་རྣལ་འབྱོར་རྣམ་པ་བཅུ་གཉིས་ཉིན་མཚན་ཁོར་ཡུག་ཏུ་དུས་འདའ་བས་ཐ་མལ་པའི་མཚན་རྟོག་གི་སྤྲོས་པའི་སྐབས་ཅུང་ཟད་ཀྱང་མི་རྙེད་པ་ཡིན་ནོ། །
ནགས་ཚལ་ཁང་བུ་ཉམས་དགའི་བསྟི་གནས་ན། ། རི་ཡི་ཆུ་ནི་རྫ་རྔའི་སྒྲ་ལྡན་ཞིང་། ། བུང་བ་སྦྲང་རྩིས་མྱོས་པའི་གླིང་བུ་བསྒྱུར། ། ནགས་ཀྱི་བྱིའུ་སྐྱོ་བའི་གླུ་དབྱངས་འཚེར། ། མི་མེད་དབེན་པའི་རི་སུལ་ཟབ་མོ་དེར། ། ཟླ་མེད་རི་དྭགས་དམན་མ་ཇི་བཞིན་དུ། ། བླ་མེད་བླ་མའི་སྙན་བརྒྱུད་བསྒོམ་པའི་མཐུས། ། སྤྲོས་མེད་བདེ་ཆེན་ཡེ་ཤེས་ཁྱོད་ཀྱིས་བརྙེས། ། ཀུན་རྟོག་སྦྱང་གཞིའི་སྣང་བརྙན་ཇི་སྙེད་པ། ། རང་རིག་སྐད་ཅིག་འཆར་སྒོར་ཐག་ཆོད་ནས། །
དེ་ཉིད་རིམ་གཉིས་ཟབ་མོའི་ཏིང་འཛིན་དུ། ། བསྒྱུར་ནས་དག་པའི་སྣང་བས་རྒྱས་བཏབ་སྟེ། ། ལམ་བྱེད་རྣམ་བཞིའི་གནད་དུ་བསྣུན་པའི་ཚུལ། ། གཞི་ལམ་འབྲས་གསུམ་དབྱེར་མེད་དོན་སྨྲ་བའི། ། གསང་ཆེན་ཟབ་མོའི་བཅུད་ཀྱི་སྙིང་པོ་འདི། ། ཁྱོད་ཉིད་ཁོ་ནས་བདག་གིར་མཛད་པ་སྙམ། ། དེ་ལྟར་རྡོ་རྗེ་འཆང་གི་ཐུགས་ཀྱི་བཅུད། ། ལོག་རྟོག་དྲི་མས་དབེན་པ་ངེས་པའི་དོན། ། རྟག་པར་ཉིན་མཚན་ཁོར་ཡུག་ཉམས་བླངས་ན། ། ཚེ་འདིར་ཟུང་འཇུག་འགྲུབ་ལས་འོས་ཅི་ཡོད། །
སྙན་བརྒྱུད་སྒོ་བརྒྱ་ཕྱེ་བའི་འཆི་མེད་གྲོང་། ། སྣང་སྟོང་ཡེ་ཤེས་སྒྱུ་མའི་གུར་ཁང་ན། ། བདེ་ཆེན་དབང་བཞིའི་བདུད་རྩིར་རྟག་རོལ་བའི། ། གསང་ཆེན་འཁོར་ལོའི་དབང་ཕྱུག་ཨེ་མ་མཚར། ། ཀུན་ཁྱབ་ཁྱབ་བདག་དང་པོའི་སངས་རྒྱས་ཁྱོད། ། ཁྱོད་ཉིད་མ་ལུས་ལུས་ཅན་ཀུན་གྱི་སྐྱབས། ། སྐྱབས་མཆོག་མཆོག་གི་རྨད་བྱུང་ངོ་མཚར་གཏམ། ། གཏམ་འདི་རབ་ཐོས་ཐོས་པས་སྤུ་ལོང་གཡོས། ། དེ་ལྟར་བདག་ཉིད་ཆེན་པོ་འདིས་རྟོགས་པའི་ཡོན་ཏན་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས་པའི་ཚུལ་ཆེ་ལོང་ཙམ་བརྗོད་ན། དང་པོ་སྨྲ་མཁྱེན་ཙམ་ནས་སྔོན་གྱི་གནས་གསལ་བར་མཁྱེན་ཅིང་སྲུང་མ་རྣམས་ཀྱི་སྐུའི་རྣམ་འགྱུར་ཅི་རིགས་པར་གཟིགས་པ་དང་།
དགུང་ལོ་བཅོ་ལྔ་ཙམ་བཞེས་པའི་ཚེ་ཕྱི་རོལ་གྱི་སྣང་བ་འདི་ཐམས་ཅད་ན་བུན་ལྟ་བུར་གཟིགས་ཤིང་། གདོད་མའི་མགོན་པོ་རང་རིག་རང་གསལ་འདི་ཁོ་ནར་འདུག་སྙམ་པའི་ཐག་ཆོད་ཐུགས་རྒྱུད་ལ་རང་ཤར་དུ་འཁྲུངས། དེ་ལྟ་བུ་ཆོས་རྗེ་བསོད་ནམས་དབང་ཕྱུག་པ་ལ་ཞུས་པས་བར་ཆོད་ཡིན་ཉེན་ཡོད་སྐུ་མཚམས་ཤིག་མཛད་པ་དྲག་གསུང་། དེ་བཞིན་རྒྱལ་ཚབ་དམ་པ་ཀུན་དགའ་དབང་ཕྱུག་པ་ལ་ཞུས་པས། སློབ་དཔོན་པ་ལ་རྒྱུ་མཚན་ཅི་ཡོད། ཐུགས་དམ་ཁྱད་པར་ཅན་ཐུགས་རྒྱུད་ལ་འཁྲུངས་འདུག ནང་པ་གཞན་དང་མི་འདྲ་བ་ཅིག་འདུག་པས་དེ་ཙམ་འོང་ཐང་གསུང་དགྱེས་ཚོར་ཆེན་པོ་མཛད། དེ་དང་ཉེ་བའི་དུས་ཞིག་གི་ཚེ་མནལ་ལམ་དུ་ངོར་བླ་བྲང་དུ་ཕེབས་པས་རྒྱལ་ཚབ་དམ་པ་དང་མཇལ་དེའི་གསུང་ནས། ས་དང་ཆུ་གཉིས་མ་འདྲེས་པ། ། ཆུ་དང་ས་གཉིས་མ་འདྲེས་པ། །
འདྲེས་པའི་སྐྱོན་གྱིས་མ་གོས་པས། ། དེང་འདིར་ཁྱོད་ལ་བདེ་ལེགས་ཤོག ། ཅེས་པའི་བརྡའི་ཚིགས་བཅད་དང་བཅས་པའི་མེ་ཏོག་གི་ཆར་འབེབས་པའི་ངང་ནས་སྔར་གྱི་ཐུགས་ཉམས་དེ་གསལ་བཏབ་པའི་ཚུལ་གྱིས་ཇེ་གསལ་དུ་གྱུར་ནས་རྒྱལ་ཚབ་དམ་པ་དང་དབྱེར་མེད་དུ་འདྲེས་པ་ལྟ་བུའི་འོད་གསལ་བདེ་བ་ཆེན་པོའི་ངང་དུ་ཡུན་རིང་དུ་འབྱམས་པའི་སྣང་བ་བྱུང་འདུག་ཅིང་། རྗེ་འདིའི་སྐུ་ཉམས་ཀྱི་ཐོག་མའང་རྒྱལ་ཚབ་དམ་པ་ལ་ཀྱེ་རྡོ་རྗེའི་དབང་བསྐུར་བ་ཞུ་བའི་ཚེ་སྐྱེས་པ་ཡིན་གསུང་། ཐུགས་ཤིན་ཏུ་དད་པར་མཛད། དེ་ནས་དགུང་ལོ་ཉི་ཤུ་ཙམ་བཞེས་པའི་དུས་བསམ་འགྲུབ་རྩེར་ཡེ་ཤེས་ཀྱི་མཁའ་འགྲོའི་མཚན་དང་ལྡན་པའི་རིག་མ་ཞིག་དང་ལྷན་ཅིག་བཞུགས་པའི་རྐྱེན་གྱིས་ཕྱི་རོལ་གྱི་སྣང་བ་འདི་ཐམས་ཅད་ལ་བདེན་འཛིན་ཧྲུལ་པོར་ཞིག་ནས་རང་ཁ་བའི་སྣང་བ་འདི་ཡེ་མེད་པར་དུ་བའམ། མིག་རྒྱུའི་ཕུང་པོ་ལྟ་བུར་གྱུར་ཅིང་། དེ་ཁའི་ངང་དུ་བཞག་པ་ན་མཐར། ཇེ་དྭངས་ཇེ་གསལ་ནམ་མཁའ་གཡའ་དག་པ་ལྟ་བུའི་བརྗོད་མེད་ཀྱི་བདེ་བ་དང་བཅས་པའི་ངང་དུ་གནས་པས་ཕེབས་བཞུད་དང་གསོལ་བཞེས་པ་གསུང་འབྱིན་པ་སོགས་ཀྱང་དྲན་འཛིན་དྲག་པོས་བཟུང་ཀྱང་ཡང་ཡང་དེ་ཀའི་ངང་དུ་ཐིམ་འགྲོ་བའི་ཐུགས་ཉམས་ཟླ་གཅིག་ཙམ་གྱི་བར་དུ་བྱུང་འདུག འདི་ལྟ་བུ་ནི་རྒྱུད་སྡེའི་དོན་ཤེས་པའི་མཁས་པ་གཟུ་བོར་གནས་པ་དག་གིས་བལྟས་ན་ཤིན་ཏུ་ངོ་མཚར་བའི་རྣམ་ཐར་དུ་སྣང་ངོ་། །
གཟུང་འཛིན་འཁྲུལ་པའི་སྤྲིན་ཐག་ཆོད་པ་ན། ། ཡོངས་འཛིན་ཉི་མའི་བཀྲ་ཤིས་མཚམས་སྦྱོར་གྱིས། ། བདེ་སྟོང་འདབ་བརྒྱའི་སྤུ་ལོང་བཞད་པའི་རྩེར། ། དངོས་གྲུབ་བདུད་རྩིའི་ཟིལ་མངར་འཛིན་པར་གྱུར། ། ཧེ་རུ་ཀ་དཔལ་རྣལ་འབྱོར་དབང་པོ་ཁྱོད། ། གང་དུ་བཞུགས་པ་རྡོ་རྗེའི་ཕོ་བྲང་སྟེ། ། སྲས་བཅས་རྒྱལ་བ་བསྐྱེད་དང་རོལ་བའི་ཡུམ། ། མ་ལུས་མཁའ་འགྲོའི་གཙོ་མོ་རྣལ་འབྱོར་མའང་། ། སྨིན་ལེགས་དགའ་མའི་ཟོལ་གྱིས་མངོན་སུམ་དུ། ། འཛུམ་དཀར་གཡོ་བའི་ཆུ་སྐྱེས་ཟློས་གར་གྱིས། །
འཁྱུད་པའི་མཛའ་བ་བྱིན་པའི་བཀའ་དྲིན་ལས། ། བཅུ་དྲུག་དགའ་བའི་དཔལ་དེ་ཁྱོད་ཀྱིས་བརྙེས། ། གཉིས་སྣང་རྟོག་པའི་རང་མཚང་དབྱིངས་སུ་རིག ། རིག་སྟོང་བརྗོད་མེད་དགའ་བས་ཁྱོད་ཐུགས་གང་། ། གང་ཤར་དག་པའི་དཀྱིལ་འཁོར་འཁོར་ལོ་སྣང་། ། སྣང་སྲིད་ཕྱག་རྒྱ་ཆེན་པོའི་རོལ་པར་ཤར། ། སྐབས་ཤིག་ཏུ་དག་པའི་མནལ་ལམ་གྱི་གསལ་སྣང་དུ་ནམ་མཁའ་ལ་ཐོགས་མེད་དུ་འཕུར་ཏེ་བྱོན་ནས་མདོ་ཁམས་ཀྱི་ཡུལ་ཕལ་ཆེར་གཟིགས། རྒྱ་ཧོར་གྱི་ཡུལ་ཡིན་ཟེར་བའི་ནགས་ཚལ་ཐུག་པོའི་གསེབ་ན། མཁར་རྒྱ་ཕིབས་ཅན་མང་པོ་ཡོད་པ་འདུག དེ་དག་བརྒྱུད་དེ་མཐར་ཨྱོན་གྱི་ཡུལ་ཡིན་ཟེར་བའི་ལུང་པ་དམར་དིང་ངེ་བ་ཞིག་གི་དབུས་ཀྱི་མཚོ་ཆེན་པོའི་འགྲམ་ན་ཕོ་བྲང་ཞིག་འདུག་པའི་ནང་ན་རིན་པོ་ཆེའི་ཁྲི་ལ་རྒྱལ་པོ་ཨིནྡྲ་བྷུ་ཏི་གོས་ཆེན་ཏ་ཧུན་གྱི་ན་བཟའི་སྟེང་ན་བེར་ནེ་སེར་གསེར་མ་བཞེས་པ་དབུ་ལ་དར་དཀར་པོའི་ཐོད་བཅིངས་བྱས་པ་ལང་ཚོ་སྒང་ཡོལ་གྱི་རྣམ་པ་ཅན་ཞིག་བཞུགས་འདུག་པ་ལ་ཕྱག་དང་སྐོར་བ་མང་དུ་ཕུལ་སེམས་ཅན་གྱི་དོན་དུ་མྱུར་དུ་འཚང་རྒྱ་བའི་སྨོན་ལམ་དྲག་པོ་བཏབ།
དེའི་འོག་ཙམ་ན་བུད་མེད་གཟི་བརྗིད་ཅན་ཅིག་འདུག་པ་དེས་དྲི་ཆེན་ཀ་པཱ་ལ་གང་གཏད་བྱུང་བ་གསོལ་བས་རོ་བརྒྱའི་བཅུད་ཡོད་པ་བྱུང་། དེ་ནས་སླར་འཕུར་ཏེ། རྒྱ་གར་རྡོ་རྗེ་གདན་ཡིན་ཟེར་བའི་མཆོད་རྟེན་རྩ་བརྒྱད་ཀྱི་རྣམ་པ་རོང་ངེ་ཡོད་པ་ཞིག་འདུག་པའི་ནང་དུ་བྱོན་པས་མ་ཧཱ་བོ་དྷི་དང་མཇལ། དེ་ན་ཆོས་རྗེ་བསོད་ནམས་དབང་ཕྱུག་པའང་བཞུགས་འདུག་པས་གསུང་གླེང་མང་དུ་བྱུང་། རྡོ་རྗེ་གདན་གྱི་ཕྱི་ན་མུ་སྟེགས་པ་ཡིན་ཟེར་བའི་ཨ་ཙ་རའི་རྣམ་པ་མང་པོ་འདུག་པ་ལ། ང་གྲུབ་ཐོབ་ཡིན་པས་འདི་རྣམས་ལ་ནམ་མཁའ་ནས་རྡོ་ཆར་ཕབ་སྟེ་ཚར་བཅད་དགོས་དགོངས་པ་དང་། སླར་འོན་ཀྱང་ཐེག་ཆེན་གྱི་གང་ཟག་ཡིན་པས་སེམས་ཅན་ལ་གནོད་འཚེ་མི་རུང་སྙམ་ནས་བཞག་གསུང་། དེ་ནས་མནལ་སད་པ་དང་ཨྱོན་དུ་སློབ་དཔོན་པདྨ་དང་མཇལ་བ་དེ་བརྗེད་འདུག་སྙམ་པའི་སེམས་འཐེང་བ་ཞིག་བྱུང་གསུང་། ཡང་ལན་ཅིག་མནལ་ལམ་དུ་ལྷོ་ཕྱོགས་པོ་ཊ་ལ་ཡིན་ཟེར་བའི་རི་ཆེན་པོ་ཞིག་གི་རྩེར་འཕགས་པ་སྤྱན་རས་གཟིགས་ཡིན་སྙམ་པའི་ཁྱེའུ་དཀར་པོ་ཞིག་དང་མཇལ། མྱུར་དུ་འཚང་རྒྱ་བ་དང་བྱམས་སྙིང་རྗེ་རྒྱུད་ལ་སྐྱེ་བ་སོགས་སྨོན་ལམ་མང་པོ་བཏབ།
རི་དེའི་རྩ་བ་ན་ནགས་འཐུག་པོའི་གསེབ་རྡོའི་ཁང་ཆུང་ཞིག་གི་ནང་ན་རྗེ་བཙུན་སྒྲོལ་མ་ཐ་མལ་གྱི་བུད་མེད་རྒན་མོའི་རྣམ་པ་ཅན་ཅིག་དང་མཇལ། དེར་ཡང་ཕྱག་མཆོད་སྨོན་ལམ་མང་དུ་མཛད། ཡང་དུས་ཕྱིས་ཀུན་མཁྱེན་གོ་བོ་རབ་འབྱམས་པ་ལ་སྤྱན་རས་གཟིགས་སྐྱེར་སྒང་ལུགས་ཀྱི་རྗེས་གནང་གསན་དུས། རྗེ་དེའི་གསུང་ནས་འདི་ཆོས་རྗེ་སེམས་དཔའ་ཆེན་པོ་ཡན་ཆད་ཞལ་གཟིགས་ཀྱི་བརྒྱུད་པ་བར་མ་ཆད་པ་བྱུང་འདུག ངས་ནི་ཞལ་མ་མཐོང་ཆོས་རྗེ་གཞན་དང་མི་འདྲ་བས་གཟིགས་ཉེན་ཡོད་གསུང་བ་བྱུང་། དེ་རྗེས་ཚ་མོ་རོང་དུ་ཐུགས་དམ་ལ་བཞུགས་པའི་སྐབས་ཤིག་ཏུ་མདུན་གྱི་རིའི་སྟེང་དུ་སྐྱ་ཀྲེང་བ་འཇའ་དཀར་ཤར་བ་ལྟ་བུ་ཞིག་བྱུང་། དེ་ལ་ཆེད་དུ་གཟིགས་པས་ཇེ་ཞིག་ན་འཕགས་པ་སྤྱན་རས་གཟིགས་ཁ་སརྤ་ཎི་མདུང་གང་ཙམ་པ་ཞིག་གཟིགས། མཐར་འཇའ་ཡལ་བ་ལྟར་ནམ་མཁར་ཐིམ་སོང་གསུམ། དེ་ནས་རྡོ་རིང་དུ་ཕེབས་ནས་ཁང་སྟེང་ཞིག་ཏུ་བཞུགས་པའི་ཚེ། ནམ་མཁའི་དབྱིངས་སུ་འཇའ་གུར་གྱི་ནང་ན་སྤྱན་རས་གཟིགས་གཙོ་འཁོར་གསུམ་པ་སྐུ་ཁྲུ་གང་ཙམ་ཡོད་པ་ཞིག་ཞལ་གཟིགས།
དུས་རྒྱུན་པར་ཆེད་དུ་བསྟད་ནས་གསན་པ་ན་བར་སྣང་དུ་ཡི་གེ་དྲུག་པའི་སྒྲ་མི་བཅུ་ཙམ་གྱིས་བཏོན་པའི་སྒྲ་ཙམ་ལྷང་ངེ་བ་རྒྱུན་དུ་བྱུང་གསུང་། དེ་ལྟར་འཕགས་པ་ཉིད་ཀྱི་མངོན་སུམ་དུ་རྗེས་སུ་བཟུང་བར་སྣང་བས་འདི་ལས་ཐུགས་རྗེ་མྱུར་བའི་ཡི་དམ་ཡེ་མེད་དོ་གསུང་ཞིང་།

སློབ་མ་དག་ལའང་སྤྱན་རས་གཟིགས་ཀྱི་ཆོས་སྐོར་རྣམས་ཅིས་ཀྱང་ཉོན་གསུང་བརྡ་བསྟོད་མཛད་ཅིང་། སྐྱེ་བོའི་ཚོགས་ཇི་སྙེད་པ་ལ་ཐུགས་རྗེ་ཆེན་པོའི་རིག་གཏད། སྨྱུང་གནས། ཡིག་དྲུག་གི་ལུང་འཆག་མེད་དམ་བཅའ་སོགས་ལྷུག་པར་གནང་ཞིང་། ཞུས་པ་ལའང་དགྱེས་ཚོར་གྱི་རྣམ་པ་མཛད་པ་ཡིན་ནོ། ། དབུས་ཕྱོགས་སུ་བཞུགས་པའི་དུས་ཤིག་མནལ་ལམ་དུ། ཐང་ཆེན་པོ་ཞིག་གི་དཀྱིལ་རི་སྤོ་ངོ་ཧ་ཅང་མི་ཆེ་བ་ཞིག་གི་འགྲམ་དུ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ད་ལྟ་བྲིས་པའི་རྣམ་པ་ཇི་ལྟ་བ་ཡོད་པ་ཞིག་དང་མཇལ་ཕྱག་ཕུལ་བྱིན་རླབས་ཞུས་པས། རྗེ་ས་ཆེན་ཀྱང་ཕེབས་ཀྱིན་ཡོད་གསུང་། དེར་ཡར་བྱོན་པས་རྗེ་བཙུན་ས་སྐྱ་པ་ཆེན་པོའང་རྣམ་པ་ཇི་ལྟ་བ་དང་མཇལ། སློབ་དཔོན་རིན་པོ་ཆེ་བསོད་ནམས་རྩེ་མོ་རི་དེའི་རྩེ་ན་བཞུགས་པས་མཇལ་དགོས་སྙམ་པ་ཞིག་གི་ངང་དུ་མནལ་སད་གསུང་། འདི་ལྟ་བུ་ནི་དུས་ཕྱིས་རྗེ་བཙུན་ས་སྐྱ་པའི་ཐུན་མོང་མ་ཡིན་པའི་སྙན་བརྒྱུད་རྒྱ་མཚོ་ལ་མངའ་དབང་འབྱོར་ནས་སྐལ་ལྡན་མང་པོ་རྗེས་སུ་འཛིན་པའི་མཚན་ལྟས་ཤིན་ཏུ་གསལ་བར་སྣང་ངོ་། །
སྐུ་ཆོས་མཛད་འཕྲལ་གྲྭ་སྐོར་རི་ཁྲོད་ཞིག་ཏུ་ཁམས་པ་ཉེ་གནས་ཞིག་དང་ལྷན་ཅིག་བཞུགས་པའི་ཚེ། སྐུ་ཆས་རྣམས་སྐུ་མདུན་དུ་བྱུང་ཚད་ལ་ཐར་ཐོར་དུ་གནང་བས། ལན་ཅིག་སྐུ་ཆས་ཟད། དེར་རྗེ་ཉིད་ཀྱི་ཉེ་གནས་ལ་ཀུ་རུ་ཀུལླེ་ལ་གཏོར་མ་ཞིག་འཆོས་གསུངས་པས། སང་གི་ཚ་བཞེས་མི་ལྡང་བ་ཙམ་ལས་མེད་ཞུས་པས། གང་འདུག་ལ་འཆོས་གསུང་དེ་བཞིན་བཅོས་ནས་གསོལ་བ་བཏབ་པས། དེ་ནུབ་མནལ་ལམ་དུ་བུད་མེད་སྨུག་མོ་མཛེས་ཤིང་བརྗིད་ཆགས་པ་ཞིག་བྱུང་ནས་ཁྱེད་ལ་ཚེ་མཇུག་ལ་ལོངས་སྤྱོད་ཤིན་ཏུ་ཆེ་བ་ཡོང་། སང་ཉིན་ཆས་ཀ་འཕྲིན་ལས་ཀྱིས་འོང་བ་ཡོད་ཟེར། ནམ་ལངས་པ་དང་ཉེ་གནས་ལ་དེ་བཞིན་གསུངས་པས། དེ་ཀ་འོང་ཐང་ཟེར་མི་དད་པ་རྣམ་པ་བྱུང་།
ཚ་བ་ཐོན་པ་ཙམ་ནས་རྗེ་ཀརྨ་འཕྲིན་ལས་པས་སྐུ་ཆས་དྲེའུའི་རྒྱབ་འགའ་འབུལ་ཏུ་བཏང་བྱུང་བས། ཉེ་གནས་དེའང་མི་ཕྱེད་པའི་དད་པ་ཐོབ་ཅིང་། རྗེས་སུ་ཀུ་རུ་ཀུལླེའི་གཏོར་མ་བཅོས་པ་དྲག་ཁོ་ན་ཟེར་བ་ཞིག་བྱུང་བར་གདའ། ལོངས་སྤྱོད་འཁོར་ལོའི་ཆུ་མཚོར་ཨཾ་ཡིག་གི ། ནོར་འཛིན་རླུང་སེམས་ལག་འགྲོས་བསྲུབས་པ་ལས། ། ངོ་མཚར་དགེ་མཚན་བདུད་རྩི་འཕྱུར་བའི་རླབས། ། མན་ད་རྭ་བའི་ལྦུ་འཕྲེང་རྒོད་པ་བཞིན། ། ཨཽཌྜི་ཡ་ནའི་འབྱུང་པོའི་ཡུམ། ། གང་གི་ཐ་གྲུར་ཞབས་སེན་གྱི། ། འོད་ཆགས་ནོར་འཛིན་དབང་པོ་དེ། །
རང་གི་རྣམ་འཕྲུལ་དམ་པ་ལ། ། གསང་ཆེན་བདག་པོར་དབང་བསྐུར་སླད། ། ཌཱ་ཀིའི་ལག་སོར་པདྨའི་རྩེར། ། ཟག་མེད་སྦྲང་རྩིའི་མཆོད་ཡོན་གྱིས། ། ཁྱོད་ཐུགས་བུང་བ་མྱོས་པར་བྱས། ། གྲུ་འཛིན་རི་བོའི་ངོས་ཡངས་ལ། ། མཐའ་དག་རྒྱལ་བའི་ཐུགས་རྗེའི་འོད། ། བསོད་ནམས་ཟོང་གིས་ཐོབ་པ་བཞིན། ། པད་དཀར་འཛིན་པ་ལྷ་མོར་བཅས། ། ཡིད་འཕྲོག་མིག་གི་བདུད་རྩིར་སྣང་། །
ལྷོ་ཕྱོགས་མ་ལ་ཡའི་རླུང་གིས། ། ཤེལ་དཀར་ལྕུག་ཕྲན་བསྐྱོད་འདྲ་བའི། ། རྒྱལ་སྲས་གཞོན་ནུའི་སྣང་བརྙན་གྱི། ། སྒྱུ་འཕྲུལ་དྲྭ་བའི་རོལ་རྩེད་ནི། ། དག་པའི་བློ་མཚོར་ཅི་ཡང་ཤར། ། བདེན་བཞི་སྟོན་པ་ལྷ་ཡི་རྔ་བོ་ཆེ། ། དབྱུག་གུས་མ་བསྣུན་དལ་གྱིས་སྒྲ་དབྱངས་འབྱིན། ། དེ་བཞིན་ཡིག་དྲུག་གསང་སྔགས་དར་དིར་གྱི། ། རང་སྒྲ་མཁའ་ལ་གྲག་པ་རྟག་ཏུ་གསན། ། སྤྱན་རས་གཟིགས་དབང་ཐུགས་རྗེའི་འོད་སྟོང་ཚོགས། །
གཅིག་ཏུ་བསྡུས་པའི་ཉིན་བྱེད་དབང་པོ་ཁྱོད། ། གངས་ཅན་གདུལ་བྱའི་མཁའ་དབྱིངས་ཤར་བའི་མོད། ། སྐལ་ལྡན་འགྲོ་བའི་སྙིང་མུན་མ་ལུས་བསལ། ། འོག་མིན་དག་པའི་ཞིང་ན་རྡོ་རྗེ་འཆང་། ། ས་འཛིན་དཀར་པོའི་སྤོ་ལ་ཡབ་སྲས་གསུམ། ། དབྱེར་མེད་གོས་དཀར་ལྕང་ལོའི་བ་དན་ནི། ། རིག་སྔགས་འཆང་བ་ཡོངས་ཀྱི་ཅོད་པཎ་ལ། ། འོས་པར་བཀོད་པའི་དགེ་མཚན་ཞལ་བཟང་ནི། ། དྲི་མེད་སྟོན་གྱི་ཟླ་ཤེལ་ལྟ་བུར་གཟིགས། ། བུ་ཁྱོད་སྙན་བརྒྱུད་རྒྱ་མཚོའི་མངའ་བདག་ཏུ། །
འོང་བས་ལེགས་ཞེས་བརྩེ་བས་འདོམས་པ་བཞིན། ། དེ་ལ་དབུགས་འབྱིན་རིག་བྱེད་དགའ་མ་དེའང་། ། དངོས་གྲུབ་མཚན་མ་སྟེར་བའི་འཛུམ་ཞལ་ནི། ། སྙིང་གི་པདྨོ་གཡོ་བའི་ནགས་ཀླུང་ལྟར། ། ཡིད་ཀྱི་བརྟན་པ་འཕྲོག་པའི་ལང་ཚོར་སྤྲུལ། ། དེ་ལྟར་རྡོ་རྗེ་འཆང་ཆེན་པོའི་གསང་བ་ཐམས་ཅད་ཀྱི་བང་མཛོད་ལ་དབང་སྒྱུར་བའི་བདག་ཉིད་ཆེན་པོར་བཞུགས་པ་དང་། རིགས་སྔགས་ཀྱི་བཟླས་བརྗོད་ཀྱི་ནུས་པ་མཐར་ཕྱིན་པའི་མཐུས། དམ་ཅན་རྒྱ་མཚོའི་ཚོགས་རྣམས་ཀྱིས་ཀྱང་མངོན་སུམ་དུ་ཞལ་བསྟན་ནས་འཕྲིན་ལས་ཐམས་ཅད་འབད་མེད་དུ་བསྒྲུབ་པ་ཡིན་ཏེ། དེ་དག་གི་ཚུལ་ནི་སྐུ་ན་ཕྲ་མོའི་དུས་དཔལ་མགོན་གྱི་སྔགས་རིང་འདི་ངོར་དུ་ཐུགས་ལ་བཟུང་ནས་དེ་འཕྲལ་ཉ་རི་ཕྱོགས་སུ་བྱོན་པས་ལམ་དུ་སྣོད་སྟོང་དང་ཞ་ལོང་སོགས་མི་སྡུག་པའི་མཚན་མ་དགུ་བཏུད་ཙམ་བྱུང་། མཐར་ཐུག་དྲན་པས་མི་ཟིན་པ་ཙམ་བྱུང་བ་ན།
ཆིབས་གཞོལ་ཏེ་གུར་མགོན་གྱི་སྲུང་འཁོར་བསྒོམས་པས་ཅི་བདེར་སོང་ནས་ངོ་མཚར་བའི་མཚན་མ་བྱུང་གསུང་། འདི་ལྟ་བུའང་འཕྲལ་རྩེ་རེག་གི་རྣམ་པར་སྣང་ཡང་ངེས་པར་ཕུགས་རྗེས་སུ་འཛིན་པའི་ལྟས་སུ་འདུག དེ་བཞིན་དུ་རྟེན་སྐྱ་བོའི་དུས་ནས་དཔལ་མགོན་གྱི་གཏོར་མ་བསྔོ་བའི་སྐབས་འགར་གཏོར་མའི་ཞལ་ཡུད་ཀྱིས་བསྒྱུར་ཡོང་བ་དང་། གློ་བུར་དུ་ཕེབས་བཞུད་དགོས་པའི་སྐབས་འགའ་ཞིག་ཏུ་དུར་ཁྲོད་བདག་པོའི་རྒྱུན་གཏོར་ཁྲུ་རེ་ཙམ་དང་མཐོ་རེ་ཙམ་ཅི་རིགས་པར་འཕར་བ་ཀུན་གྱི་མཐུན་གྲུབ་ཏུ་མཐོང་བ་དང་། ཆུ་མིག་བླ་བྲང་དུ་བཞུགས་པའི་ནུབ་གཅིག་ནམ་ཕྱེད་ཙམ་ན་ཐུག་ཅོམ་འུར་སྒྲ་ཤིན་ཏུ་ཆེ་བ་ཞིག་བྱུང་བའི་རྗེས་སུ་རྗེ་ཉིད་བཞུགས་པའི་སྒོ་དེ་ཤག་སྟེ་ཕྱེ་ནས་པུ་ཏྲ་འདི་མི་ནག་པོ་གོས་ནག་ཅན་འཇིགས་སུ་རུང་བ་ཞིག་ཏུ་བྱས་ཕྱག་གཡས་ན་རལ་གྲི་འོད་ཀྱིས་ནང་ཐམས་ཅད་སྒྲོན་མེ་བཏེག་པ་བཞིན་ལྷག་ལྷག་འོང་བ་ཞིག་བསྣམས་གཡོན་ན་མི་མགོ་ཁྲག་འཐིག་པ་ཞིག་ཁུར་ནས་འདི་ལེན་པ་ལ་དཀའ་ལས་ཆེན་པོ་བྱུང་ཟེར་སྡུག་ཡུས་དང་བཅས་བསྐྱུར་ནས་སོང་གསུང་། བདག་ཆེན་རྡོ་རྗེ་འཆང་ཆེན་པོའི་དྲུང་དུ་ནག་པོ་ཆེན་པོའི་གསང་འཁྲིད་གསན་ནས་བསྒོམས་པའི་དུས་ཤིག་འོད་གསལ་གྱི་གཟིགས་སྣང་ལ་རང་ཉིད་གུར་གྱི་མགོན་པོ་དངོས་སུ་གཟིགས་ཤིང་དེའི་གཡས་ཕྱོགས་ན་ཡུམ་ཆེན་ཨེ་ཀ་ཛཱ་ཊི་བཞུགས་པའང་གསལ་བར་གཟིགས། འཁོར་གཞན་རྣམས་ཀྱང་ཡོད་སྙམ་པ་ཙམ་བྱུང་གསུང་། ལན་ཅིག་མནལ་ལམ་གྱི་རྣམ་པར་སྐྱེད་ལྷས་ཤར་ངོས་ཀྱི་སྤྱིལ་པོ་ཞིག་ན་བཞུགས་འདུག་པའི་ཚེ་མི་གཅན་གཟན་གྱི་ཐུལ་བ་གྱོན་པ་མང་པོ་ནང་ལ་བྱུང་བ་ལ་ཐུགས་འཇིགས་པའི་རྣམ་པས་ནམ་མཁའ་ལ་འཕུར་ཏེ། མགོན་ཁང་གི་མདུན་ངོས་ཀྱི་ནམ་མཁའ་ལ་ཕེབས་པ་ན། མགོན་ཁང་གི་སྟེང་གི་སེང་ཕུག་གི་ཐད་ན་མགུལ་ཡན་ཆད་འཐོན་པའི་ཞལ་བཞི་ཡོངས་སུ་རྫོགས་པ་ནམ་མཁའི་མདོག་ལྟ་བུ་འཛུམ་ཞིང་ཁྲོ་བ་སྤྱན་རེ་རེ་ལའང་ཉི་མ་བྱེ་བའི་འོད་ཙམ་འཕྲོ་བས་མིག་གིས་ལྟ་བར་མི་བཟོད་པ་ཞིག་འདུག་གསུང་།
པཎ་ཆེན་ཤཱཀྱ་མཆོག་ལྡན་གྱི་དྲུང་དུ་བདག་ཆེན་ཞྭ་ལུ་པ་ནས་བརྒྱུད་པའི་དཔལ་མགོན་ཆེན་པོའི་ཆོས་སྐོར་འགའ་གསན་པའི་ཚེ། རྗེ་དེའི་སྐུ་གཞོགས་སུ་བྲམ་ཟེ་མདོག་སྔོ་བསངས་རས་ཡུག་སྔོན་པོའི་ལྡིང་གོན་བྱས་པ་ཅིག་གློ་བུར་དུ་ཡུད་ཀྱི་བྱུང་བ་གཟིགས་འཕྲལ་ཐུགས་ཉམས་འུར་བ་དང་། ཆོས་རྗེ་བ་གསུང་ཆོས་གནང་འཕྲོ་བཞག་ནས་དཔལ་མགོན་གྱི་སྔགས་འདོན་ཅིང་བཞུགས་འདུག་གསུང་། ལན་ཅིག་སྐྱེད་ལྷས་སུ་གྲིབ་ཀྱི་རྣམ་པས་གསུང་འགགས་ཏེ་མི་ཐོན་པ་སོགས་ཅུང་ཟད་བསྙེལ་བའི་རྣམ་པ་བྱུང་ནས། ཁྲུས་ཆོག་སོགས་སྐུ་རིམ་བྱེད་པར་རྩོམ་པ་ནས་ཉེ་གནས་ལ་ཡར་ཤོག་གསུང་། འཕགས་པ་བྲག་ཁུང་དུ་སྐུ་མདུན་དུ་ཕྱིན་པས་སྐུ་ཁམས་སངས་དྭངས་ནས། ཁྱེད་ཚོའི་རིམ་གྲོ་མི་དགོས་པར་འདུག་ང་རང་ལ་རིམ་གྲོ་བྱེད་མཁན་བྱུང་གསུང་། ཇི་ལྟར་བྱུང་ཞུས་པས། ད་ལྟ་ཨ་ཙ་ར་ལག་པ་གཡོན་ན་ཀུ་བ་ཆུས་གང་བ་དང་། གཡས་ན་ཀུ་ཤ་ཁྱེར་བ་ཞིག་བྱུང་ནས་ཁྱེད་ལ་སྐུ་གྲིབ་ཞིག་བྱུང་འདུག་པས་ངས་ཁྲུས་བྱེད་པ་ཡིན་ཟེར་ནས་ཁྲུས་ཆུ་ལུས་ལ་འཐོར་ཞིང་སྔགས་ཀྱི་རྣམ་པ་བཏོན་ནས་སོང་བས་དེ་འཕྲལ་ལ་ཕན་བྱུང་གསུངས་པ་དང་།
སྐྱེད་ལྷས་ཀྱི་མགོན་ཁང་ནང་དུ་བྱོན་རེས་ཀྱི་ཕལ་ཆེར་བདག་ཆེན་རིན་པོ་ཆེའི་ཞལ་གཟིགས་ཀྱི་བྲམ་ཟེ་དཀར་པོ་དར་གྱི་གོས་ཅན་རྩེ་གསུམ་དང་ཐོད་ཕྲག་འཛིན་པ་འདི་ཡུམ་ཆེན་བཞི་དང་བཅས་པ་བྲག་སྒོ་ནས་བསུ་བའི་ཚུལ་དུ་འཆམ་སྟངས་དང་བཅས་ནས་བྱོན། རེས་འགའ་ཨ་ཙ་ར་གཞུད་མའི་རྣམ་པར་ཀྱང་སྟོན་གྱིན་འདུག་གསུང་། ལན་ཅིག་ནཱ་ལནྡའི་གཟིམས་ཁང་གི་བློས་བླངས་སྟེང་དུ་སློབ་མ་ཉུང་ཤས་ཤིག་ལ་གུར་མགོན་གྱི་རྗེས་གནང་གནང་དུས་མདུན་གྱི་ནམ་མཁར་སྤྲིན་ནག་གི་ཁྲོད་ན་མགོན་པོ་ལྷ་བརྒྱད་འཁོར་བཅས་མེ་དཔུང་འབར་བ་དང་བཅས་པ་མངོན་སུམ་དུ་གཟིགས། ཤབ་སྟོད་དུ་གཏོར་སྒྲུབ་ཅིག་མཛད་པའི་གྲལ་དུ་སྤྱན་འདྲེན་གྱི་དུས་རྗེ་ཉིད་ཀྱིས་རྡོ་རྗེ་དྲིལ་བུ་དྲག་ཏུ་གསོར་དཀྲོལ་མཛད་ཅིང་ཐུགས་ཡེངས་པ་ལྟ་བུའི་ངང་ནས་སྐུ་མདུན་གྱི་ཅོག་ཙེའི་ཐད་ཀྱི་བར་སྣང་དུ་རྡོ་རྗེ་དྲིལ་བུ་བཞག རེ་ཞིག་དེ་གར་ཆགས་བྱུང་བ་ལ། སྐུ་འཁྲིས་ན་ཡོད་པ་དེས་གྲུབ་རྟགས་གནང་བྱུང་ལེགས་ཞུས་པས། སླར་ཕྱག་གིས་བླངས་ཏེ་གང་བྱུང་བ་གསུང་ཟེར་བའང་ཐོས། བདག་ཆེན་རྡོ་རྗེ་འཆང་ཆེན་པོ་འཕན་ཡུལ་དཔལ་ལྡན་རྩེ་ན་བཞུགས་པའི་དུས། ས་སྐྱ་ཅི་རིགས་ཀྱིས་ཞབས་འདྲེན་གྱི་བཅའ་སྒྲིགས་སོགས་མང་དག་བྱུང་བ་ལ་བརྟེན། བདག་ཆེན་རིན་པོ་ཆེའི་ཞལ་ཏ་ལ་དེ་དོན་ལ་ཆོས་རྗེ་ཀུན་སྤངས་པ་སྐོར་ཅིག་འབྱོན་དགོས་པ་འདུག་པས་གནས་ཚུལ་བླང་དོར་འདི་བཞིན་གྱིས་ཀྱི་ཞལ་བཀོད་ཞིབ་པར་ཕེབས།
གང་ལྟར་ལས་ཆོས་སྐྱོང་རྣམས་ཀྱིས་བསྒྲུབ་པ་ཡོད་གསུང་ཆོས་སྐྱོང་རྣམས་ལའང་གསུང་གདངས་མཐོན་པོས་ཁོང་གི་རྗེས་ལ་རྒྱུག་ཅིག་གསུང་བ་དང་། ཕར་ལམ་ནཱ་ལནྡར་ཆོས་རྗེ་མཁྱེན་རབ་པས་ཆོས་ཤིག་གནང་བ་ཡོད་པས་ཞུས་གསུང་། རྗེ་འདིའི་དགོངས་པ་ལ་ཆོས་རྗེ་རིན་པོ་ཆེ་མཁྱེན་རབ་པ་ནི་སྐུ་མཚམས་ཤིན་ཏུ་དམ་པར་ཡོད་འདུག ཇི་ལྟར་ཡོང་ངམ། གང་ནའང་བཀའ་ལྟར་བསྒྲུབ་དགོས་སྙམ་ནས་བྱོན་ནས་ནཱ་ལནྡར་ཕེབས། བྲག་པའི་སྤྱི་ཁང་ན་བཞུགས་པའི་ཚེ། གཟིམས་ཁང་ནས་འབོད་མཁན་གནང་བྱུང་། ང་སླེབ་པ་སུས་ཞུས། རྗེ་རིན་པོ་ཆེ་སྐུ་མཚམས་གྲོལ་བ་ཨེ་ཡིན་གསུངས་པས། སྐུ་མཚམས་ཤིན་ཏུ་དམ་པར་ཡོད་ཞལ་ཏ་ལ་ཆོས་རྗེ་ཀུན་སྤངས་པ་ཕེབས་ཡོད་འདུག་པས་ད་ལྟ་གདན་དྲངས་ཤོག་གསུང་གིན་འདུག་ཟེར།
དེར་བྱོན་པས་མཁྱེན་རབ་ཆོས་རྗེའི་ཞལ་ཏ་ལ་ད་ནང་ཐོ་རངས་བདག་ཆེན་རིན་པོ་ཆེ་སྔས་མགོར་བྱོན་བྱུང་ནས་ཆོས་རྗེ་ཀུན་སྤངས་པ་ས་སྐྱར་བརྫངས་ནས་འདིར་འབྱོན་པ་ཡོད་པས་མཇལ་ཁ་ཐོང་གསུང་བ་བྱུང་། ད་ནང་ལས་མཁན་རྣམས་དང་། བྱ་ནག་གཡག་ནག་ཁྱི་ནག་སོགས་བསམ་གྱིས་མི་ཁྱབ་པ་དཔལ་ལྡན་རྩེ་ནས་སྒོ་ལ་ལ་མི་ཤོང་བ་ཙམ་སོང་། བདག་ཆེན་རིན་པོ་ཆེའི་སྐུ་དོན་གལ་ཆེན་རང་ཞིག་ཡོད་པ་འདྲ། གང་ལྟར་ངེད་ཀྱི་ས་ལམ་གྱི་བར་ཆད་སེལ་བ་ལ་གཟུངས་གྲྭ་ལྔའི་དབང་བསྐུར་ཞིག་བྱེད་ཐུགས་དམ་ད་ཅི་ནས་ཚར་གསུང་ནས་གནང་བས། རྗེ་ཡབ་སྲས་གཉིས་ཀ་ལ་མི་ཕྱེད་པའི་དད་པ་འཁྲུངས་ཤིང་སྤྱན་ཆབ་མང་པོ་ལྷུག་པར་ཤོར། དེ་ནས་རིམ་བཞིན་བརྒྱུད་དེ། ཕེབས་པའི་ལམ་བར་རྣམས་སུ་སྤྱན་ཟུར་ལ་ཆིབས་ཀྱི་སྔ་ཤ་ལ་བྱིས་པའི་མགོ་གཅིག་ཕྲུལ་ཕྲུལ་ཡོང་། ཆེད་དུ་གཟིགས་པ་ན་མེད་འགྲོ་བ་དང་། གཞན་ཡང་ཆོས་སྐྱོང་གི་རྣམ་འཕྲུལ་འཇིགས་སུ་རུང་བ་མང་པོ་བྱུང་གསུང་།
དེ་ནས་ས་སྐྱར་ཕེབས་གདོང་དུ་གྲོས་ངན་གཤོམ་པའི་གཙོ་བོ་དེའི་བུ་ཤིན་ཏུ་གཅེས་པ་གཅིག་ཤི གཞན་རྣམས་ལའང་མི་འདོད་པའི་ལྟས་དུ་མ་བྱུང་བས་ཐམས་ཅད་འཇིགས་ཤིང་སྐྲག་ནས་ཞལ་ཏ་གང་གནང་ལྷུར་ལེན་པ་བྱུང་། སེངྒེ་རྩེ་པའི་བདག་མོ་ཆེན་མོས་ངེད་ལ་གཞན་གྱིས་བྱད་ཁའི་རྣམ་པས་མི་སྡུག་པའི་ལྟས་དུ་མ་ཡོང་བ་ཞིག་འདུག་པས། མགོན་པོའི་སྒོ་ནས་བཟློག་པ་ཞིག་ཅིས་ཀྱང་མཛད་དགོས་ཞེས་ནན་གྱིས་གསུང་བ་ལ་བརྟེན། མགོན་པོའི་མདོས་གཏོར་སྦྲགས་མ་ཞིག་ཞག་འགའ་བསྒྲུབས་ནས་མཐར་འཕེན་པ་ལ་ཕྱོགས་པ་ན། ཕྱོགས་དེའི་ཆོས་སྡེའི་གྲྭ་པ་སོགས་འགས་ཇི་ལྟར་བྱེད་དམ་ཟེར་ཅོ་འདྲི་བའི་རྣམ་པས་ལྟད་མོ་ལ་བྱུང་བའི་ཚེ། མདོས་ལ་རྗེ་ཉིད་ཀྱི་ཕྱག་རེག་པ་ཙམ་གྱིས་དེའི་ཁྲོད་ནས་མེ་ཕྲུ་བ་འབྲིང་ཙམ་ཞིག་ནར་གྱིས་ཆད་ནས་མཐར་ཕྱར་བ་ཆེན་པོ་ཙམ་དུ་སོང་ནས་སྟོད་ཕྱོགས་ལ་སོང་བ་དང་། དཔལ་མགོན་ཆེན་པོའི་གཏོར་མ་ས་ཤིན་ཏུ་འཁྲེགས་པ་ལ་ཕྱེད་ནུབ་ཙམ་དུ་ཐིམ་སོང་བས། དེར་ཚོགས་ཐམས་ཅད་འཇིགས་སྐྲག་ཞུམ་ཞིང་ཧ་ལས་ཁོ་སྔགས་རྒོད་བགྲངས་པའི་ནུས་པ་ཡོད་པ་ཞིག་ཡིན་པ་འདུག་ཟེར་ཞིང་ལོག བདག་མོའང་དགའ་མགུ་ཡི་རངས་ཏེ་རྗེས་སུ་སྦྱིན་བདག་གི་མཐིལ་མཛད་པ་འདི་བྱུང་།
དེ་ནས་ཞག་འགའ་ནས་བྱད་མ་དེའང་དག་པའི་ཞིང་དུ་སོང་བའི་གཏམ་བྱུང་ནས་རྗེ་ཉིད་ཀྱིས་རྗེས་སུ་འཛིན་པར་མཛད་པ་ཡིན་ནོ། ། ཡང་མངོན་སྤྱོད་ཁོ་ནས་འདུལ་བར་འོས་པ་མི་བསྐྱོད་རྡོ་རྗེའི་སར་རིངས་པར་ཆས་པའི་སྐྱེ་བོ་མི་བསྲུན་པ་ཞིག་གིས། རྗེ་ཉིད་ལ་ངན་སྨྲས་གཤགས་འདེབས་སོགས་མི་འཚམ་པ་དུ་མ་བྱས་པའི་དུས། རྗེ་འདི་ཉིད་ནག་པོ་ཆེན་པོའི་གསང་འཁྲིད་ཉམས་བཞེས་མཛད་པའི་ལས་སྦྱོར་གྱི་སྐབས་དང་འགྲིག་པ་བྱུང་བས། མ་རུངས་པ་དེ་ལ་ཐུགས་བརྩེ་བ་ཆེན་པོས་ཀུན་ནས་བླངས་ཏེ་ལས་སྦྱོར་གྱི་དམིགས་པ་ཐུན་གཅིག་གཏོང་བར་མཛད་པ་ན་གཟིགས་སྣང་དུ་མདུན་ཐམས་ཅད་གོས་ལྷབ་ལྷུབ་ནག་པོ་གྱོན་པ་འབའ་ཞིག་གིས་ཁེངས་ནས་གཞན་ཅི་ཡང་མི་གཟིགས་པ་ཞིག་བྱུང་གསུང་། དེ་ནས་སྒྲུབ་བྱ་དེ་ཁྲག་བསྐྱུགས་ཏེ་ཞག་གསུམ་གྱི་ཁོངས་སུ་ཤི། རྗེས་སུ་བུ་བརྒྱུད་རྣམས་ཀྱང་རྗེ་ཉིད་ལ་གུས་པ་བཏུད་ཅིང་མགོན་སྐྱབས་ཞུས་ཏེ་གནས་པ་ཞིག་བྱུང་། ལན་ཅིག་གསོལ་ཇ་ཅུང་དཀོན་པ་ཞིག་གི་ཚེ་ཉེ་གནས་ཀོང་པོ་ངོར་ལ་འགྲོ་ཁར་ཞལ་ཀུར་གྱི་ཚུལ་དུ་དུར་ཁྲོད་བདག་པོ་ལ་ཁོའི་ཟླ་ལ་རྒྱུག་ལ་ཇ་ཁུག་ཤོག་གསུངས་པས། ཁོང་ཚོས་ངོར་མདའི་ཇ་པ་ཞིག་གི་ནང་དུ་གནས་ཚང་གཡར་བའི་ཚེ། དེ་པའི་གཡོག་ཞིག་ལ་བབས་ནས་ཇ་དགོས་ཚུལ་སྨྲས་པས་རྟོག་པ་སྐྱེས་ནས་གསོལ་ཇ་ཤིན་ཏུ་ཞིམ་པ་བཏོན་ནས་ཚོང་འབུལ་བྱས་པ་བྱུང་།
དེ་བཞིན་དུ་ཕྱོགས་ནས་འབུལ་བ་གནངས་ཆེ་བ་སོགས་འོང་བའི་ནུབ་མོ་འདི་དང་འདི་ཡོང་བ་ཡོད་ཟེར། ངོ་སོའི་རྣམ་པ་མང་པོ་བྱེད་པ་དང་མདོར་ན་དཔལ་མགོན་གདོང་བཞི་པ། པུ་ཏྲ་མིང་སྲིང་། དུར་ཁྲོད་བདག་པོ་རྣམས་རྣམ་འཕྲུལ་དུ་མས་རྒྱུན་པར་གཟིགས་སྣང་དུ་འོང་བ་ཡིན་འདུག དེས་ན་འདི་རྣམས་ཀྱི་རྗེས་གནང་ཀྱང་གཞན་དག་ལྟར་རང་གི་དགའ་སྡུག་དང་ངོ་འཛིན་སོགས་ཀྱི་ཆེད་དུ་ཡེ་མི་གནང་། འཕྲལ་རྨི་ལམ་གྱི་བརྟག་པ་བྱེད་དགོས་གསུང་། དོན་ལ་ཆོས་སྐྱོང་རང་གི་ལུང་སྟོན་པར་སྣང་བས། རེས་འགའ་ཞུ་མཁན་ཡེ་མེད་པ་ནས་མཆོད་གཤོམས་དང་ཐུགས་དམ་མཛད་པ་ན་སྐལ་ལྡན་གྱི་སློབ་མ་ཐག་རིངས་ཀྱི་ས་ནས་རྐང་བཙུགས་སུ་སླེབས་ནས་དེ་འཕྲལ་གནང་ཆོག་པའང་མང་པོ་བྱུང་འདུག ལ་ལས་ཇི་ཙམ་གསོལ་བ་བཏབ་ཀྱང་མི་གནང་། དེ་ཡང་ལན་ཅིག་ལྟ་གྲུབ་མི་མཐུན་པའི་གྲྭ་པ་ཞིག་གིས་དཔལ་མགོན་གྱི་རྗེས་གནང་ཞུར་ཡོང་པ་ལ།
རྨི་ལམ་མི་ཚུད་པ་འདུག་པས་མི་འོང་གསུངས་ཀྱང་། མི་གནང་ན་ལྕེབ་ཟེར་བ་སོགས་ཀྱིས་ནན་ཏན་ཞུས་འདུག་པས་རྗེ་ཉིད་མགོན་ཁང་དུ་ཕེབས་ཐུགས་དམ་མཛད་པའི་མཐར་བྲག་སྒོ་ཕྱོགས་ལ་གཟིགས་ནས་མི་ལ་ལབ་པ་ལྟར་ད་རྗེས་གནང་མི་བྱེད་བྱས་ཀྱང་ཡེ་མི་ཉན་པ་འདུག་པས། བྱེད་མི་བཏུབ་ན་ཀུན་གྱི་མཐུན་སྣང་གྲུབ་པའི་ལྟས་སྟོན་གསུང་བ་སོགས་གནང་བས། དེ་འཕྲལ་འུར་སྒྲ་དང་ཐུག་ཆོམ་ཆེན་པོ་སྐྱེད་ལྷས་ཀྱི་རི་དེ་ཉིལ་ནས་མགོ་ཐོག་ཏུ་ལྷུང་བ་སྙམ་བྱེད་པ་ཀུན་གྱིས་ཐོས་པ་བྱུང་། གྲྭ་པ་དེའང་བླ་བྲང་འགག་ན་ཆོས་སྒུགས་ཀྱི་ཚུལ་དུ་ཡོད་འདུག་པས་རེ་ཞིག་དྲན་མེད་དུ་བརྒྱལ། སླར་སོས་ནས་ཐུགས་བདེན་པར་འདུག ད་རྗེས་གནང་ཡེ་མི་ཞུ། འཁུ་ལྡོག་སོགས་མི་ཡོང་བའི་བྱིན་རླབས་ཤིག་དགོས་ཞུ་བ་བྱུང་བ་སོགས། དེ་འདྲའི་རིགས་ཅན་མང་དག་བྱུང་འདུག སྐལ་ལྡན་གྱི་རིགས་ལ་ཁམས་པ་བླ་མ་ཡཀྵ་ཀྲོ་ཏེ་ཟེར་བ་ཞིག་གིས་ཁམས་སུ་མགོན་པོ་ཞལ་བཞི་པ་བསྒྲུབས་པས།
དེའི་སྐུའི་རྣམ་པ་མི་ལངས་པའི་ལག་པ་བརྐྱང་བའི་སྟེང་དུ་ཞབས་གཉིས་བཞག་པ་ཞིག་མཐོང་བའི་ཞལ་ནས་ཁའུ་སྐྱེད་ལྷས་སུ་རྡོ་རིང་པའི་རྩར་རྒྱུག་གསུང་བའི་ལུང་བསྟན་བྱུང་བས། རྐང་བཙུགས་འོངས་ཏེ་རྗེས་གནང་ཞུས་པས་དུས་དེ་ཉིད་དུ་ཏིང་ངེ་འཛིན་དུ་མ་རྒྱུད་ལ་སྐྱེས་ནས་མི་ཕྱེད་པའི་དད་པ་ཐོབ་པ་དང་། འདན་མའི་གྲྭ་པ་ཞིག་གིས་རྗེས་གནང་ཞུས་པའི་ཚེ། བླ་མ་ནག་པོ་ཆེན་པོར་གསལ་བའི་ཞེས་པའི་གསུང་ཐོས་འཕྲལ་རྗེ་ཉིད་ནག་པོ་ཆེན་པོ་དངོས་སུ་མཐོང་བའི་ཞལ་གདངས་པའང་ནང་དེ་ཁྲག་གི་དམར་ཁྲིག་སྟེ་གང་བ་ཞིག་ཏུ་མཐོང་ནས་ལུས་ཉམས་བཟུང་བས་མི་ཐུབ་པ་བྱུང་ཞིང་། ཕྱིས་སུའང་ལམ་ཟབ་བསྒོམས་པ་ཙམ་གྱིས་ལུས་བྱ་ལྟར་ལྡིང་ཞིང་ཐོག་སོ་མང་པོ་ལ་ཡར་མར་གང་ལའང་ཐོགས་མེད་དུ་འཕུར་བ་སོགས་ངོ་མཚར་བ་བྱུང་། ཕལ་ཆེར་ལ་རྗེས་གནང་ཞུ་བའི་གྲབས་བྱས་ནས་གཟིམས་ཁང་གི་སྒོར་སླེབ་པ་དང་། ཆབ་བླངས་པ་ཙམ་ནས་སེམས་འཇིགས་ཤིང་ལུས་འདར་བ་དང་། དངོས་གཞིའི་དུས་ཐ་མལ་གྱི་རྟོག་པ་འགགས་པ་ནི་ངེས་པར་འབྱུང་བ་ཉམས་སུ་མྱོང་བ་ཡིན་ལ། གཞན་ཡང་འཇིགས་སུ་རུང་བའི་མཐོང་སྣང་སྣ་ཚོགས་དང་། ས་གཡོ་བ་དང་།
ས་ཕྱོགས་ཐམས་ཅད་ཤ་ཆེན་གྱི་དྲི་ལྡང་བ་དང་། ནམ་མཁའི་དབྱིངས་ནས་མི་རྐང་གི་སྒྲ་ཐོས་པ་སོགས་ངོ་མཚར་བའི་ལྟས་དུ་མ་བྱུང་བའི་ལོ་རྒྱུས་ཀྱང་མང་དུ་སྣང་ངོ་། ། གྲུབ་པའི་སྙན་བརྒྱུད་གསང་ཆེན་མན་ངག་གི ། སྤྲིངས་ཡིག་བདུད་རྩིའི་མཚམས་སྦྱོར་མ་ཉམས་པས། ། རྡོ་རྗེ་ནག་པོའི་ཞལ་དམར་ཆེར་གསལ་བ། ། རང་ཉིད་ཇི་བཞིན་འདྲེན་བྱེད་ལམ་དུ་ཤར། ། ནཱ་ལ་ཨིནྡྲའི་གཙུག་ལག་ཁང་ཆེན་དུ། ། མཁའ་འགྲོ་ལྷ་བརྒྱད་སྐུ་ཡི་སྣང་བརྙན་ནི། ། ཆར་སྤྲིན་ཁྲོད་ན་གློག་དམར་འཁྱུག་པ་ལྟར། ། དུས་མེའི་ཕྲེང་བས་བསྐོར་བ་མངོན་སུམ་གཟིགས། །
དེ་ལྟར་གྲུབ་དབང་བྲམ་ཟེ་མཆོག་སྲེད་དེ། ། ཁ་བའི་ལྗོངས་འདིར་ཐུགས་རྗེས་བྱོན་པ་ན། ། བསེ་འབག་ནག་པོ་སྤྱན་འདྲེན་ལོ་ཆེན་ཀྱང་། ། དམ་བཅའི་ཟོལ་གྱིས་སྐྱེངས་ཏེ་མཁའ་སྤྱོད་བཞུད། ། ཧ་ཧ་རྒོད་པའི་ཞིང་སྐྱོང་དྲེགས་པ་ཅན། ། རྣམ་རོལ་དུ་མས་ཉིན་བཞིན་ཁྱོད་དྲུང་ན། ། མ་བསྒོས་པར་ཡང་འཕྲིན་ལས་ཀུན་བསྒྲུབ་ཅིང་། ། བ་ལིང་གཏོར་མས་འདོད་དགུར་འཚོ་བ་ན། ། གྲུབ་པ་མཆོག་གི་དེད་དཔོན་ཁའུ་པ། ། རང་གི་བསྟི་གནས་བས་མཐའི་སྨན་ལྗོངས་དང་། །
བསྟན་སྲུང་དབང་པོ་གདམས་པར་བཅས་པ་ཀུན། ། ཁྱོད་ལ་གཏད་ནས་ཞི་བའི་དབྱིངས་སུ་གཟིམས། ། དེ་ཚེ་ཨྱོན་མཁའ་འགྲོ་ཕོ་བྲང་ནས། ། ཀེང་རུས་གཟུགས་ཀྱི་རྒྱུ་བའི་དྲེགས་ལྡན་དེའང་། ། བདག་ཀྱང་རྡོ་རྗེ་འཛིན་དབང་ཁྱོད་ཉིད་ཀྱི། ། བཀའ་འབངས་བགྱིད་ཅེས་ཡུད་ཀྱིས་འདིར་འོངས་ནས། ། བྲན་ལྟར་ལས་ཀུན་བསྒྲུབ་ཅིང་གནས་པ་སྙམ། ། ཐོགས་མེད་ཀུན་གཟིགས་མཛེས་མའི་ལྟེ་བར་ནི། ། ཐོགས་བཅས་རྡོ་རྗེ་དྲིལ་བུ་བརྟན་པར་བཞག ། གྲུབ་པ་མཆོག་གི་གྲགས་དཀར་དྲི་བསུང་གིས། །
གངས་ཅན་རི་བོའི་ཁྱོན་འདི་ལྷ་མེར་སྣང་། ། སྟོང་ཉིད་སྙིང་རྗེ་རོ་མཉམ་ཆུ་ལྡན་ནི། ། རིག་སྔགས་གྲུབ་པའི་དབྱར་སྐྱེས་རྔ་སྒྲ་ཅན། ། ཁྱོད་ཀྱི་མཐུ་སྟོབས་རྡོ་རྗེ་མདའ་བོ་ཆེ། ། གང་དུ་ལྷུང་བའི་མ་རུངས་འགྲོ་འདི་དང་། ། སྒྲིབ་གཉིས་འཁྲུལ་པའི་སྣང་བ་ལྷན་ཅིག་ཏུ། ། དུས་མཐའི་མེ་དང་ཕྲད་པའི་བུད་ཤིང་བཞིན། ། སྐད་ཅིག་ཉིད་ལ་མིང་ཙམ་ལྷག་མར་ནི། ། མཛད་པས་ཐུབ་བསྟན་དཀར་པོའི་དཔལ་སྟེར་ལ། ། ཁྱོད་ལས་གཞན་པའི་རིག་སྔགས་འཆང་བ་སུ། །
གང་གིས་དམ་ཚིག་རྡོ་རྗེའི་བཀའ་ལུང་གིས། ། དམ་ཅན་རྒྱ་མཚོའི་ཚོགས་རྣམས་མངོན་སུམ་དུ། ། སྐལ་ལྡན་སློབ་མའི་བྲན་དུ་གཏོད་བྱེད་པའི། ། རྡོ་རྗེའི་སློབ་དཔོན་དུས་འདིར་ཁྱོད་ཁོ་ན། ། དེ་བཞིན་དུ་བླ་མ་ལ་དད་ཅིང་གུས་པའི་ཡོན་ཏན་ཀྱང་། ཡོངས་འཛིན་དམ་པ་རབ་ཏུ་མང་པོའི་ཚོགས། དེ་དག་ཀྱང་ཕལ་ཆེར་ནི་གསུང་ཆོས་ཀྱི་བཀའ་དྲིན་མང་དུ་ནོས་པར་སྣང་ལ། ཁ་ཅིག་ནི། རིང་མོ་ཞིག་གི་གཅིག་ནས་གཅིག་ཏུ་བརྒྱུད་པའི་འབྲེལ་བའི་ཐུགས་ཞེན་གྱི་དབང་ལས་དང་། ཁ་ཅིག་ནི།
དག་སྣང་ལྷུར་བླངས་པ་དང་། འགའ་ཟུང་ནི་ཕར་སློབ་ཚུར་སློབ་ཏུ་གྱུར་པའང་སྣང་མོད་ཀྱང་། མཐར་ནི་ཐམས་ཅད་ལ་སངས་རྒྱས་དངོས་ཀྱི་འདུ་ཤེས་བཞག་ནས་མི་ཕྱེད་པའི་དད་པ་རྩེ་གཅིག་ཏུ་བསྒོམ་པར་མཛད་ཅིང་། སྐྱེ་བོ་གཞན་དག་གིས་དེ་དག་གི་ཁྲོད་ནས་འགའ་ཞིག་ལ་གནས་ཚུལ་ལ་སྙད་པའི་སྐུར་པ་ཅུང་ཟད་འདེབས་པ་ནའང་། བཤད་སྦྱངས་ཀྱི་སྒོ་ནས་བཟློག་པའམ་རང་ཉིད་གཞན་དུ་འབྱོན་པའམ། དེ་ལྟ་བུ་མ་བདེ་ནའང་ཐུགས་དམ་གྱི་ངང་དུ་མཉམ་པར་བཞག་ནས་སྙན་དབང་ཙམ་དུའང་མི་གསན་པར་མཛད་པ་ཡིན་ནོ། ། བསམས་ན་ཤེས་པའི་མངོན་པར་ཤེས་པའང་ཐོགས་མེད་དུ་མངའ་བ་ཡིན་ཏེ། སེངྒེ་རྩེ་པའི་བདག་མོ་རྡོ་རྗེ་བུ་ཁྲིད་པས་སྐུ་ཆ་བརྟག་པ་ཞིག་མཛད་དགོས་ཞུས་པས་དེ་འདྲ་མི་དགོས་ཁྱེད་ཚོ་སྔར་སྲས་པོ་ཡིན་ཟེར་བ་འདི་བུ་མོ་ཡིན། ད་ལྟ་སྐུ་ལུས་ལ་ཡོད་པ་འདི་བུར་སྐྱེ་བའི་ཁག་ཐེག་གསུངས་པས་དེ་ཁོ་ན་བཞིན་དུ་བྱུང་བ་དང་། ཡང་ལན་ཅིག་སེངྒེ་རྩེ་ནས་སྨད་ཕྱོགས་ལ་འབྱོན་ཁར་བདག་མོ་ལ་ད་ལོ་ཁྱེད་རང་གི་སྐུ་ཆས་གང་འདུག་རིམ་གྲོ་ལ་མ་བཏང་ན་དོག་ཆ་ཤིན་ཏུ་ཆེ་བ་འདུག་པས་ཅིས་ཀྱང་ཐུགས་རྩོལ་མཛད་པ་ཞུ་གསུངས།
དེ་མཐུན་སྡེ་པ་དཔོན་བློན་ལའང་བདག་མོ་ལ་སྐུ་ཆས་གང་འདུག་སྐུ་རིམ་ལ་ཐོང་ཞུས་ཡོད་པས་དེའི་མཐུན་རྐྱེན་མི་མཛད་པར་ཁ་འགེགས་མཛད་ན་བདག་མོ་དང་འབྲལ་ཐག་ཆོད་གདའོ་གསུང་བ་གནང་ཀྱང་། སྐུ་ཆགས་ཀྱི་དབང་གིས་ལེ་ལོར་ལུས་པས་དེ་ལོ་བདག་མོ་གཤེགས་རྗེ་འདི་ཕེབས་གདོང་དུ་སྡེ་པ་དཔོན་གཡོག་རྣམས་ཤིན་ཏུ་གནོང་བས་མཇལ་མི་ནུས་པ་ལྟ་བུ་བྱུང་། དུས་ཕྱིས་ཀྱི་དབུས་གཙང་གི་བདེ་གཟར་ཆེན་པོ་འདི་འགོ་རྩོམ་པའི་དུས། གཉུག་ལ་བའི་ཞུ་ངོ་ལ་འཕྲོས་ནས་གཞིས་ཀ་རིན་སྤུངས་སུ་སྡེ་པ་ངག་དབང་རྣམ་རྒྱལ་དཔོན་བློན་ལ། རྗེ་འདིས་སྙན་འདེབས་མང་པོ་ཕུལ། དེ་བཞིན་མ་མཛད་ན་མཁའ་རེག་མན་ལ་སྤྱན་གཟིགས་རྒྱུ་མི་ཡོང་ཐག་ཆོད་གསུངས་པས། ཐུགས་ལ་ཤིན་ཏུ་མི་འཕྲོད་པ་ལ་རྗེས་སུ་དེ་ཁོ་ན་ལྟར་བྱུང་བས་ཐུགས་དད་སྐྱེས་ཤིང་མངོན་ཤེས་རང་དུ་འདུག་གསུང་བ་བྱུང་འདུག སེངྒེ་རྩེར་རྗེས་མ་ཕེབས་རེས་སྐྱེད་ལྷས་སུ་ཕེབས་ནས་བདག་ལ་ཞལ་ཀུར་གྱི་ཚུལ་དུ་ཁྱེད་ཀྱི་སྡེ་པ་ལ་ལེགས་པོ་ཡེ་མི་འདུག་གསུངས། ཇི་ལྟར་ཡོང་ངམ་ཞུས་པས་ལོ་གཅིག་གཉིས་ནས་རྗེས་མེད་པ་ཞིག་ཡོང་བ་འདུག གཞན་ལ་མ་གསུང་མཛོད་གསུང་བ་དང་།
རྗེ་ཉིད་ཀྱི་དབོན་ནང་སོ་ཀུན་དགའ་བ་ལའང་འཕྲལ་བཀའ་བཀྱོན་གྱི་རྣམ་པར་ཁྱོད་ཤི་བ་དང་རྡོ་རིང་སྟོང་པ་མཉམ་པོར་འོང་གསུང་པའང་དེ་ཁོ་ན་ལྟར་བྱུང་བ་དང་། དེ་བཞིན་དུ་གྲྭ་པ་སྦྱིན་བདག་སོགས་ལ་བསླབ་སྟོན་གྱི་ཚུལ་དུ་གནང་བའི་ཞལ་ཏ་ཇི་སྙེད་པའང་། རྗེས་སུ་བརྟགས་པ་ན་མ་འོངས་པ་མཁྱེན་པའི་ལུང་བསྟན་ཁོ་ནར་བྱུང་བ་མང་། མདོར་ན་ཐལ་བྱུང་དུ་ཞལ་ཏ་གནང་བ་ཕལ་མོ་ཆེའང་ཕྱིས་ཇི་ལྟ་བ་བཞིན་ཐོག་ཏུ་འབབ་པར་སྣང་ངོ་། ། དེ་ལྟར་ལུང་རྟོགས་ཀྱི་ཡོན་ཏན་གྱི་ཆུ་ཀླུང་མ་ལུས་པ་གང་དུ་འདུས་པའི་མཁྱེན་བརྩེ་ནུས་པའི་གཏེར་ཆེན་པོ་འདི། འགྲོ་བ་མ་ལུས་པའི་སྐྱབས་མགོན་གྱི་འོས་སུ་གྱུར་པས། བདག་ཆེན་རྡོ་རྗེ་འཆང་ཆེན་པོ་ཉིད་བཞུགས་པའི་དུས་ནས་དོན་གྱི་རྒྱལ་ཚབ་ཏུ་མངའ་གསོལ་ནས་སྙན་བརྒྱུད་ཀྱི་གདམས་པ་ཆིག་བརྒྱུད་དུ་འོས་པ་རྣམས་བུམ་པ་གང་བྱོར་གནང་ཞིང་བཞུགས་གདན་སྤོར་བ་སོགས་བསྟན་པ་རིན་པོ་ཆེ་གཏད་པའི་བཀའི་ཕྲེང་བ་གང་གི་དབུ་ལ་ཅོད་པཎ་དུ་བཅིངས་པའི་རྣམ་དཀར་གྱི་རྟེན་འབྲེལ་མཐའ་དག་འགྲིག་པའི་སྟོབས་ཀྱིས། སེངྒེ་རྩེ་ནས་བདག་མོ་ཆེན་མོས་སྐྱེད་ལྷས་ཀྱི་གདན་སར་ཅིས་ཀྱང་ཕེབས་དགོས་པའི་རྒྱུ་མཚན་ནན་སྐྱེད་རིམ་པར་ཕུལ་བ་དང་། ཆོས་རྗེ་དགེ་སློང་ཆོས་སྐྱོང་གྲགས་པ་ལ་སོགས་པ་སྣོད་ལྡན་གྱི་བུ་སློབ་རྣམས་ཀྱིས་ཀྱང་རྩེ་གཅིག་ཏུ་གསོལ་བ་བཏབ་ཀྱང་ཞལ་གྱིས་མ་བཞེས་པའི་ཚེ། ཆུ་བོ་ཆེན་པོ་ལ་གྲུ་གཟིངས་གྱེན་དུ་བཏང་བ་ལ་ཕེབས་པ་སོགས་དགེ་བའི་མཚན་ལྟས་མང་པོ་ཤར།
སྔར་གྱི་བདག་ཆེན་རྡོ་རྗེ་འཆང་ཆེན་པོའི་གསུང་རྣམས་ཀྱང་རྗེས་སུ་དྲན་པས་སླར་ཞལ་གྱིས་བཞེས་ཏེ། གངས་རིའི་ཁྲོད་ཀྱི་མཁས་པ་དང་གྲུབ་པ་ཡོངས་ཀྱི་གཙུག་ན་མངོན་པར་མཐོ་བ་གཉེན་ལོ་ཙཱ་བ་ཆེན་པོ་དར་མ་གྲགས་དང་། གནམ་ཁའུ་པ་དར་མ་རྒྱལ་མཚན་ནས་བཟུང་སྟེ་རྗེ་བཙུན་ས་སྐྱ་པ་ཡབ་སྲས་ཁུ་དབོན་རིམ་པས་རྣམ་པར་གྲོལ་བའི་གོ་འཕང་བརྙེས་པའི་གྲུབ་གནས་དམ་པ་དཔའ་བོ་མཁའ་འགྲོ་ངང་གིས་འདུ་ཞིང་། དམ་ཅན་རྒྱ་མཚོ་སྤྲིན་ལྟར་འཐིབས་པ། གྲུབ་རིག་འཛིན་པ་བྱེ་བའི་བསྟི་གནས། ལྷག་པར་དཔལ་མགོན་ཆེན་པོ་གདོང་བཞི་པ་འཁོར་བཅས་མངོན་སུམ་དུ་གནས་ནས་མཆོག་དང་ཐུན་མོང་གི་དངོས་གྲུབ་ཐམས་ཅད་བདེ་བླག་ཏུ་སྟེར་བའི་ཕོ་བྲང་། མཐོང་བ་ཙམ་གྱིས་ཡིད་འཕྲོག་ཅིང་ཏིང་ངེ་འཛིན་ཁྱད་པར་ཅན་ངང་གིས་སྐྱེ་བ། ཐོས་པས་ཀྱང་དོན་དང་ལྡན་པ་དཔལ་གནམ་ཁའུའི་བྲག་རྫོང་གི་ཆོས་ཀྱི་མངོན་པར་མཐོ་བའི་སེངྒེའི་ཁྲི་ལ་ཞབས་ཀྱི་པདྨ་བཀོད་དེ་ཁ་བ་ཅན་གྱི་རིག་སྔགས་འཆང་བ་ཡོངས་ཀྱི་གཙུག་གི་ནོར་བུ་ལ་བཀའི་སྤྲིངས་ཡིག་ངལ་གསོ་བར་གྱུར་ཏོ། ། མཁས་མང་ཀུན་དའི་རྩེ་ལ་གར་བྱེད་ཅིང་། ། གྲུབ་མཆོག་མགྲིན་སྔོན་རལ་པར་ངལ་གསོ་བའི། །
ཁྱོད་ཞབས་ཆུ་ཤེལ་དཀར་པོའི་འོད་རིས་ཅན། ། ལུང་རྟོགས་རླུང་གི་ཤིང་རྟ་ལ་ཞོན་ནས། ། ཡབ་རྗེ་བླ་མའི་གདུང་འཚོབ་ཤར་རིའི་སྤོར། ། འགྲོ་འདིའི་བསོད་ནམས་དཔལ་དུ་འཛེགས་པ་ན། ། ཕན་བདེའི་ག་བུར་གཟེགས་མའི་ཐིག་ཕྲེང་གིས། ། ཁོར་ཡུག་ཁ་བའི་སྨན་ལྗོངས་དཀར་པོར་མཛད། ། དེ་ཚེ་སོས་ཀའི་པད་མཚོའི་འགྲམ་ངོགས་སུ། ། གཉིས་འཐུང་དབང་པོ་རིང་ནས་འདུ་བ་དང་། ། འཁྲི་ཤིང་དྲྭ་བས་བཏེག་པའི་ལྡིང་ཁང་ན། ། ཀ་ལ་པིངྐ་གླུ་དབྱངས་སྒྲོག་པ་ལྟར། །
ཆོས་དང་སྲིད་ཀྱི་དཔལ་འབྱོར་ཇི་སྙེད་པ། ། འབད་པ་མེད་པར་ཕྱོགས་དེར་འདུས་གྱུར་ཅིང་། ། འདོད་དགུར་སྤྱོད་པའི་སྐལ་བཟང་བྱེ་བའི་ཚོགས། ། མགོན་དེའི་གྲགས་སྙན་མགྲིན་པའི་རྔ་སྒྲ་སྒྲོག ། དེ་ལྟར་སྲས་བཅས་རྒྱལ་བ་ཡི། ། མཁྱེན་བརྩེ་ནོར་བུའི་ཅོད་པཎ་གྱིས། ། གང་གི་དབུ་ལ་དབང་བསྐུར་བ། ། འཕྲིན་ལས་ནུས་པའི་འཁོར་ལོས་སྒྱུར། ། ཁྱོད་ཞབས་ཞབས་སེན་ཟླ་དབང་ནི། ། རབ་དྲེགས་དྲེགས་ལྡན་མཐའ་དག་གི །
གཙུག་རྒྱན་རྒྱན་མཆོག་ནོར་བུར་ནི། ། མི་འཛིན་འཛིན་མའི་ཁྱོན་ན་སུ། ། དེར་ཕེབས་ནས་བདག་ཆེན་ཆོས་ཀྱི་རྒྱལ་པོ་ཉིད་ཀྱིས་རྒྱུད་སྡེ་ནས་ཇི་སྐད་བཤད་པའི་ཚུལ་གྱིས་བཞེངས་ཤིང་རབ་ཏུ་གནས་པ་བརྒྱ་རྩ་ལ་སོགས་པ་མཛད་པའི་སོ་སོའི་སྐུ་དངོས་དང་དབྱེར་མ་མཆིས་ཤིང་། བྱིན་རླབས་ཀྱི་གཟི་འོད་ཀྱིས་རྡུལ་མི་ཆགས་པའི་ནག་པོ་ཆེན་པོའི་བྲིས་སྐུ་མེ་ཏོག་མ་ལ་སོགས་པའི་བྲིས་སྐུ་བྱིན་རླབས་ཅན་རྣམས་དང་། དམ་ཚིག་གི་རྡོ་རྗེ་དྲིལ་བུ་གླེགས་བམ། ཕྱག་མཚན་སོགས་དབང་ཆས་ཀྱི་རིགས། རྗེ་ས་ཆེན་ཡབ་སྲས་རྣམས་ཀྱི་ཕྱག་བྲིས་ཀྱི་པོ་ཏིས་གཙོ་བྱས་པའི་ཕྱག་དཔེ་ཤིན་ཏུ་མང་བ། བདག་ཆེན་རྡོ་རྗེ་འཆང་ཡབ་སྲས་ཀྱིས་བཞེངས་པའི་སྙན་བརྒྱུད་ཐུན་མོང་མ་ཡིན་པའི་ཕྱག་དཔེ་ཇི་སྙེད་པ་དང་བཅས་པ། ཇི་ལྟར་འཁོར་ལོས་སྒྱུར་བའི་རྒྱལ་པོ་ལ་རྒྱལ་སྲིད་རིན་པོ་ཆེ་སྣ་བདུན་རང་གྲུབ་ཏུ་འབྱུང་བ་ལྟར་འབད་པ་མེད་པ་ཕྱག་ཏུ་བབས། དེ་མཐུན་སེངྒེ་རྩེ་ནས་ཀྱང་གཅེན་ལུང་ནས་ལོ་རེ་བཞིན་སྟོང་ར་མའི་འབུལ་བ།
སྐབས་སྐབས་སུ་འབྲུ་བརྒྱ་འབུལ་ལ་སོགས་པའི་ཕུན་སུམ་ཚོགས་པའི་ཞབས་ཏོག་བདག་རྐྱེན་མཛད། དེ་རྗེས་མངའ་རིས་པ་འབུལ་དཔོན་ཆོས་སྐྱོང་གྲགས་པས་རྗེ་ཉིད་ཀྱི་བཀའ་དྲིན་རྗེས་སུ་དྲན་པས་ཉེ་བར་མཁོ་དགུའི་ཞབས་ཏོག་ལ་དམིགས་ནས་ཁམས་ཕྱོགས་སུ་འབུལ་སྡུད་ལ་འགྲོ་བའི་རྒྱུ་མཚན་ནན་གྱིས་ཕུལ་བས་བཀའ་ཡིས་གནང་སྟེ། བྱོན་པས་རིན་པོ་ཆེའི་དངོས་པོ་སྟོབས་རབ་ཏུ་ཆེ་བ་བྱུང་བ་རྣམས་རྗེས་སུ་འབུལ་དཔོན་རྡོ་རྗེ་རྒྱལ་པོ་བས་དོ་དམ་བྱས་ནས། ཇ་ཟི་བོལ་སེར་ནག གོས་དར། མཛོ་དྲེལ་སོགས་དད་ཅན་རྣམས་ཀྱི་ཕུལ་བའི་འབུལ་སྡུད། དུས་དེར་དངོས་གཙང་ཞིང་གནངས་ཆེ་བའི་ཐག་ཆོད་པ་ཀུན་གྱི་བློར་མི་ཤོང་བ་ཙམ་གེགས་མེད་དུ་སླེབས། སེངྒེ་རྩེ་པས་ཀྱང་སླར་སྟག་ཐོག་བཀྲ་ཤིས་འཛོམ། ལྷ་སྦུག མང་མཁར་གནས་གསར་ལ་སོགས་པའི་ཆོས་གཞིས་བོགས་ཡོད་གཏོས་ཆེ་བའི་དགེ་རྒྱུན་ཕུལ།
གཞན་ཡང་གཞིས་ཀ་རིན་སྤུངས། བྱང་ངམ་རིང་། རྒྱལ་མཁར་རྩེ། མངའ་རིས་གློ་བོ་སོགས་ཀྱི་སྡེ་དཔོན། དཔོན་སྐྱ་དད་ཅན་ཇི་སྙེད་པས་འབྲུ་དང་། རིན་པོ་ཆེ་སོགས་ཀྱི་འབུལ་བ་ཞབས་ཏོག་རྒྱུན་དང་གློ་བུར་བ་ཇི་སྙེད་དབྱར་གྱི་ཆར་སྤྲིན་ལྟར་འདུ་བ་ཡིན་ནོ། ། དེ་ལྟར་དཔལ་ཚོགས་ཀྱི་བདག་པོའི་དངོས་གྲུབ་ཀྱི་རྦ་རླབས་གྱེན་དུ་འཕྱུར་བ་ལས་བྱུང་བའི་ཡང་དག་པའི་ལོངས་སྤྱོད་ཀྱི་དངོས་པོ་ནམ་མཁའ་མཛོད་ལ་དབང་སྒྱུར་བ་ལྟར་ཡོད་པ་རྣམས་ཀྱང་། སྦྱིན་པའི་ཞིང་རྣམས་ལ་རྒྱ་མཚོ་ཆེན་པོའི་རླབས་ཕྲེང་ལྟར་ཆལ་ཆིལ་དུ་སྤྱོད་པར་མཛད་པ་མ་གཏོགས་རང་ཉིད་ཀྱི་དོན་དུ་ཞེན་ཆགས་ཅུང་ཟད་ཙམ་ཡང་མི་མངའ་བ་ཡིན་ཏེ། དེ་ཡང་དཔེར་མཚོན་ན་རྟེན་སྐྱ་བོའི་དུས་ནས་ཇོ་བོ་ཤཱཀྱ་མུ་ནེའི་དྲུང་དུ་རབ་ཏུ་བྱུང་བ་རྣམ་དག་བརྒྱ་ཕྲག་གི་ཞབས་ཏོག་རྒྱུན་པར་སྦྱོར་བའི་སྨོན་ལམ་འདེབས་པར་མཛད་པ་ཇི་ལྟ་བ་བཞིན། རྗེ་རྡོ་རྗེ་འཆང་ཆེན་པོའི་ཐུགས་དགོངས་རྫོགས་ཕྱིར་ངོར་གྱི་ལྟག་ཏུ་རིམ་གཉིས་ཀྱི་རྣལ་འབྱོར་ལ་སྒྲུབ་པ་ལྷུར་མཛད་པའི་སྒྲུབ་སྡེའི་རྒྱུན།
བླ་མ་སྤྱི་དང་། ལྷག་པར་བདག་ཆེན་རྡོ་རྗེ་འཆང་ཆེན་པོའི་ཐུགས་དགོངས་རྫོགས་པའི་སླད་དུ། ཁའུའི་བྲག་རྫོང་གི་རི་ཁྲོད་ཉིད་དུ་གཙུག་ལག་ཁང་གསར་པ་རྨད་དུ་བྱུང་བ། ལོགས་བྲིས་ཀྱིས་ཁོར་ཡུག་ཏུ་བསྐོར་བ། གནམ་ས་བར་གསུམ་དུ་འོས་པའི་མཆོད་སྤྲིན་དང་བཅས་པའི་དབུས་སུ་གསུང་ངག་རིན་པོ་ཆེའི་བླ་མ་བརྒྱུད་པ་ཚང་མ། གཞན་བཀའ་དྲིན་ཆེ་བའི་བླ་མ་མང་དག་དང་བཅས་པ། སྨན་སྐུ་ཛམྦུ་གསེར་གྱི་སྐུ་དངོས་སྤྲས་པ་བཟོ་རིགས་ལེགས་པའི་ཕུལ་བྱུང་། དཔྱོད་ལྡན་དག་གིས་བལྟས་ན་ལྟ་བས་ཆོག་མི་ཤེས་པ་བྱིན་རླབས་ཀྱི་གཟི་འོད་འབར་བ། འདུ་ཁང་གསར་བཞེངས་ནང་ལོགས་ཁོར་ཡུག་ཏུ་གོང་དུ་སྨོས་པའི་ལྷ་ཚོགས་རྡོ་སྐུ་ཚོན་སྣ་ཚོགས་ཀྱིས་སྤྲས་པ། བླ་མ་གོང་མ་རྣམས་ཀྱི་ཕྱི་རྟེན་བཞུགས་པ་དེ་དག་ལས་ཆེས་ཆེ་བའི་མཆོད་རྟེན་ཚད་དང་ལྡན་ཞིང་ཡིད་དུ་འོང་བར་རབ་ཏུ་གནས་པའི་ཚེ་གདུགས་ལན་གསུམ་འཁོར་བར་གྲགས་པ་རྣམས་བཞེངས།
དཔལ་མགོན་ཆེན་པོའི་མགོན་ཁང་ཀྱང་བཞི་ཐོག་པ་མཁས་བཙུན་སྨྱོན་པར་གྲགས་པས་ཞིག་གསོས་མཛད་པ། དུས་ཀྱི་དབང་གིས་ཅུང་ཟད་ཉེན་པ་ན། རྗེ་ཉིད་ཀྱིས་འདི་འཇིག་ངེས་ན་ང་ཡོད་པའི་བར་ལ་ཞིག་ན་ལེགས་པས་བཤིག་པ་ཞུ་སོགས་ཆོས་སྐྱོང་ཉིད་ལ་བཀའ་བསྒོས་ཏེ་སྤྱན་གཟིགས་སོགས་གཞན་དུ་སྤོས་པ་ན། རིང་པོར་མ་ཐོགས་པར་འཕྲལ་དུ་རང་ཞིག་ཏུ་གྱུར། སླར་རྗེ་ཉིད་ཀྱིས་ཞལ་བཀོད་མཛད་དེ་སྔར་ལས་ཀྱང་ཆེས་ཆེར་ངོ་མཚར་བ། སྤེན་བད། གདུགས་ཕྲེང་། རྒྱལ་མཚན། ཐུག་དར་ལྕོག་དང་བཅས་པ་སྐྱེ་བོ་ཀུན་གྱི་མིག་གི་བདུད་རྩིར་གྱུར་པ་ཞིག་མྱུར་བར་གེགས་མེད་དུ་གྲུབ་པར་མཛད། མདོར་ན་སྒྲུབ་སྤྱིལ་སོ་སོ།
རྔོད་ཁང་ཆུ་ཐགས་སོགས་དགེ་འདུན་རྣམས་ལ་ཉེ་བར་མཁོ་དགུ་ཅོག་ཐམས་ཅད་མ་ཚང་བ་མེད་པ་ཕུན་སུམ་ཚོགས་པར་བསྒྲུབས། དེར་བཞུགས་ཀྱི་སྒྲུབ་པ་བ། ཕྱི་མཚན་ཉིད་ཐེག་པའི་སྒྲོ་འདོགས་མཐའ་དག་ཆོད་དེ། ནང་རྡོ་རྗེ་ཐེག་པའི་ངེས་དོན་ཟབ་མོའི་བགོ་སྐལ་དོན་དུ་གཉེར་བ་ལ་བྱོན་པའི་བཤེས་གཉེན་དམ་པ་རྣམས་ཀྱིས་གཙོ་མཛད། མདོར་ན་ཚེ་འདིའི་བྱ་བ་ཐམས་ཅད་བཞི་མདོའི་རྩྭ་ལྟར་རྒྱབ་ཏུ་བོར་ནས་མྱ་ངན་ལས་འདས་པའི་གོ་འཕང་རྩེ་གཅིག་ཏུ་སེམས་ཤིང་། རྗེ་ཉིད་ཀྱི་སྙན་གྲགས་ཀྱིས་རང་དབང་མེད་པར་སེམས་ཕྲོགས་ཏེ། རིང་ནས་འདུས་པ་དམ་ཚིག་དང་སྡོམ་པ་རྣམ་པར་དག་པས་རྒྱུད་བསྡམས་ནས་ཐུན་བཞིའི་རྣལ་འབྱོར་ལྷུར་ལེན་ཞིང་། སྙན་བརྒྱུད་ཟབ་མོའི་དཔལ་ལ་འདོད་དགུར་སྤྱོད་པ་བརྒྱ་ཕྲག་ལས་མི་ཉུང་བར་བཞུགས་པ་རྣམས་ལ་རྒྱུན་གྱི་གསོལ་ཕོགས་ཕུན་སུམ་ཚོགས་པ་ལྷག་ཆལ་ཆིལ་འོང་བ། ཟླ་བ་ངོ་རེ་བཞིན་ཚེས་བཞི་མཆོད་པའི་མང་ཇ་ཤིན་ཏུ་བཟང་བ། ཆོ་འཕྲུལ་ཆེན་པོའི་དུས་ཆེན་ལ།
བདག་ཆེན་རྡོ་རྗེ་འཆང་ཆེན་པོའི་དགོངས་པ་རྫོགས་ཕྱིར། རྗེ་ཉིད་གཙོ་བོར་ཕེབས་ཏེ་དེར་བཞུགས་ཐམས་ཅད་ཀྱིས། བཅོམ་ལྡན་འདས་སྙིང་པོ་ཀྱེ་རྡོ་རྗེ་མན་ངག་ལུགས་ཀྱི་དཀྱིལ་འཁོར་སྒྲུབ་མཆོད་རྡུལ་ཚོན་ལ་བརྟེན་པ་ཟླ་བ་ཕྱེད་ཙམ་སོགས་མཛད། ཞབས་ཏོག་ཀྱང་མང་ཇ་ཉུང་ཇ་གྲངས་མང་བ་ཚོགས་ཀྱི་འཁོར་ལོ་ཕུན་སུམ་ཚོགས་ཤིང་གྱ་ནོམ་པ། གཞན་ཡང་དེར་བཞུགས་ཀྱི་གཙོ་བོར་གྱུར་པ་རྣམས་ལ་དུས་རྒྱུན་པའི་གསོལ་ཇ་སོགས་ཀྱི་བསྙེན་བཀུར། དེ་འོག་རྣམས་ལའང་ཚར་རྟིང་མའི་གསོལ་ཇ་རྟག་པར་གནང་། བྱིངས་ལའང་འཕྲལ་འཕྲལ་བསྐོར་བའི་གསོལ་ཇ་ཐུན་མོང་དུའང་སྐབས་སྐབས་སུ་དུས་ངེས་མེད་ཀྱི་མང་ཇ་གདན་ནོན་འཕྲལ་འཕྲལ་དུ་འོང་བ་དང་། དར་འགྱེད་རས་འགྱེད་སོགས་ཕྱག་ཏུ་གང་བྱུང་དེ་འཕྲལ་དུ་གནང་། དབྱར་གཞུག་གི་ཚེ་སྤང་ཁ་སོགས་ས་ཕྱོགས་ཡིད་དུ་འོང་བར་དཔོན་སློབ་ཐམས་ཅད་ཕེབས་ནས་བཟའ་བ་དང་བཅའ་བ་དང་བཏུང་བའི་བྱེ་བྲག་བཟང་ཞིང་གྱ་ནོམ་པའི་དབྱར་མཐོང་གི་རྣམ་པ་ཕུན་སུམ་ཚོགས་པའང་གནང་། ལྷག་པར་ཁམས་ཀྱི་འབུལ་སྡུད་འཁོར་ནས་ལོ་འགའི་བར་གདན་ས་ཆེན་པོ་དཔལ་ལྡན་ས་སྐྱར་ཚོགས་པ་གང་འདུག་ལ་ལོ་རེའི་ནང་དུ་མང་ཇ་བཟང་པོ་བཅོ་བརྒྱད་རེ།
བསྔོ་རྟེན་ཕུན་སུམ་ཚོགས་པ་དང་བཅས་པ། རྗེ་བཙུན་གོང་མ་རྣམས་དང་། རྗེ་ཉིད་ཀྱི་རྩ་བའི་བླ་མ་དམ་པ་རྣམས་ཀྱི་ཐུགས་དགོངས་རྫོགས་ཕྱིར་བསྒྲུབས། དེར་རྗེས་ལོ་མང་དག་གི་བར་ཚེས་བཞི་མཆོད་པའི་མང་ཇ་མ་ཆད་པ། དུས་ཕྱིས་ཀྱང་སྐབས་སྐབས་སུ་དངོས་པོ་ལྷག་མ་གང་འདུག་འཕྲལ་དུ་སེར་གསོག་ཏུ་གནང་། ཐ་ན་ན་བཟའ་འཐེབ་ཀྱང་མི་བཞོག གསོལ་བ་བཞེས་འཕྲོ་ཚུན་དྲུང་དུ་སུ་བྱུང་ལ་ཐ་རེ་ཐོ་རེ་གནང་བ་མ་གཏོགས་དེང་སང་གི་ཆོས་པ་བྱི་བའི་རྣམ་ཐར་སྐྱོང་བ་རྣམས་དང་ཚུལ་ཡེ་མི་མཚུངས་པས། ལྷུན་པོའི་ངོས་ཀྱི་ཁ་དོག་འདབ་ཆགས་ལ་ཤར་བ་ལྟར་བདག་ཅག་གྲྭ་པ་རྣམས་ཀྱང་དངོས་པོ་ཕྲ་མོ་ནས་སྡུག་གསོག་མི་བྱེད་པའི་རྒྱུ་མཚན་དེ་ལྟར་ལགས། འཕྲལ་གྱི་བསྟུན་ཕྱོགས་ཀྱང་དེང་སང་གི་ཕལ་ཆེར་དང་ཡེ་མི་འདྲ་སྟེ། འཇིག་རྟེན་གྱི་སྡེ་དཔོན།
དཔོན་སྐྱ་སོགས་རིགས་དང་སྟོབས་དང་ནོར་གྱི་དྲེགས་པ་དག་ལ་ངོ་འཛིན་མཐུན་འཇུག་ཞུམ་པའི་རྣམ་པ་ཡེ་མི་མཛད་པར། ཞལ་ཏའང་ཐུགས་ལ་གང་ཤར་ཐལ་མར་གསུང་། མཚང་ནས་འབྲུ་ཞིང་བཀའ་བཀྱོན་ཧུར་བྱུང་བའི་རྣམ་པ་འབའ་ཞིག་མཛད་པས། ཆེན་པོར་རློམ་པ་ཀུན་རྗེ་ཉིད་བྱོན་བྱུང་བ་ན་མིག་རིག་རིག་ཏུ་གྱུར་ཞིང་། སྤོབས་པ་ཞུམ་ནས་དྲི་བའི་ལན་ཙམ་ཡང་འབྱིན་མི་ནུས། སྤྱིར་ཆོས་དོན་དུ་གཉེར་བ་ལྷག་པར་སྙོམས་ཆུང་གི་རིགས་རྣམས་དྲུང་དུ་བྱུང་བ་ན། རྗེ་ཉིད་ཀྱང་ཐུགས་ཆུང་ཞིང་མཛངས་པ་ལྟར་མཛད། འདས་མ་འོངས་ཀྱི་ཞལ་ཏ་གང་ཡིན་དྲི་རྩད་དཔྱིས་ཕྱིན་པ་གནང་། གཟེངས་བསྟོད་འདི་ཕྱིའི་བླང་དོར་གྱི་བསླབ་དོན་ཐུགས་བརྩེ་བ་ཆེན་པོས་སྙིང་ལ་འབབས་པས་འཚམས་སྦྱར་ཏེ་ཞལ་རས་ཀྱི་འཛུམ་དཀར་ལ་ལྟ་བས་ཆོག་མི་ཤེས་ཤིང་། སྐུ་དྲུང་ནས་འབྲལ་མི་ཕོད་པ་ལྟ་བུ་འོང་།
ཁྱད་པར་དབུལ་པོ་དང་། ནད་པ་དང་། མགོན་མེད་པའི་རིགས་ལ་ཐུགས་ལྷག་པར་བརྩེ། དེ་དག་དྲུང་དུ་འབོད་པའམ། དེ་ཡེ་མི་ཐུབ་ན་ག་ན་ཡོད་པའི་སར་རྗེ་ཉིད་དཀའ་ཚེགས་ལ་མི་གཟིགས་པར་བྱོན་ནས། བྱད་ལ་སྤྱན་གྱིས་གཟིགས། མགོ་ལ་ཕྱག་གིས་བྱུགས། བྱིན་རླབས། དམིགས་པ། རླུང་སྦྱོར།
འཁྲུལ་འཁོར་སོགས་གང་འོས་ལྷུག་པར་གནང་། ཟས་གོས་སྨན་ནད་གཡོག་སོགས་མཐུན་རྐྱེན་གང་དགོས་སྦྱར་ནས་བརྩེ་བའི་གསུང་གིས་དབུགས་འབྱིན་པར་མཛད་དོ། ། ཚོགས་ཀྱི་བདག་པོའི་དངོས་གྲུབ་རྦ་རླབས་ནི། ། གྱེན་དུ་འཕྱུར་བའི་ཀུན་བཟང་མཆོད་སྤྲིན་གྱིས། ། དཔལ་ལྡན་བླ་མ་རྒྱལ་བ་རྒྱ་མཚོའི་ཚོགས། ། མི་འགྱུར་བདེ་ཆེན་དབྱིངས་སུ་མཉེས་པར་མཛད། ། གསང་ཆེན་ཟབ་མོའི་འཁོར་ལོ་རྣམ་གསུམ་གྱིས། ། ཉིན་མཚན་འདའ་བའི་གྲུབ་རིག་འཛིན་པ་བརྒྱ། ། ཡང་དག་འདོད་དགུའི་དཔལ་ལ་སྤྱོད་བཞིན་དུ། ། ཉམས་རྟོགས་རྡོ་རྗེའི་གླུ་དབྱངས་སྒྲོག་པར་གྱུར། །
ཉམ་ཐག་ཚ་བས་གདུངས་པའི་མགོན་མེད་རྣམས། ། ཁྱོད་ཞལ་པདྨའི་དོ་རར་ལྟ་བྱེད་ཅིང་། ། རང་རང་མཁོ་དགུའི་ཕུན་ཚོགས་བྱེ་བ་བརྒྱས། ། སེམས་ཀྱི་ངལ་གསོ་ཐོབ་འདི་ཨེ་མ་མཚར། ། ཀྱེ་མ་སྔོན་དུས་རི་བོ་ནག་པོ་ནི། ། བྱ་རོག་སྒྲ་གཅན་ཞེས་བྱའི་སྨན་ལྗོངས་སུ། ། རླབས་ཆེན་བྱ་དཀའི་སྤྱོད་པས་རྣམ་རོལ་བ། ། རྒྱལ་བའི་སྲས་པོ་སྙིང་སྟོབས་ཆེན་པོ་ཅན། ། སྦྱིན་ལ་དགའ་ཞེས་གྲགས་པའི་གཞོན་ནུ་དེ། ། ངུར་སྨྲིག་བླ་གོས་གསར་པ་གྱོན་བཞིན་དུ། །
གངས་ཅན་ས་ཡི་ཐིག་ལེ་འདིར་འོངས་ནས། ། སླར་ཡང་གཏོང་བའི་སྒོ་བརྒྱ་ཕྱེ་བ་སྙམ། ། ཉི་ཟེར་གཞོན་ནུའི་ལི་ཁྲིའི་མེ་ཏོག་ཕྲེང་། ། སྔོ་བསངས་མཛེས་མའི་བཞིན་ལ་རབ་འཐོར་ཀྱང་། ། ས་འདིར་ཆུ་སྐྱེས་དགའ་བའི་ཟེའུ་འབྲུ་ལ། ། ཡིད་འཕྲོག་སྦྲང་རྩིའི་བཅུད་ཀྱིས་གཏམས་པར་བྱེད། ། ཆར་སྤྲིན་མཐོན་པོའི་མཁའ་ལ་སྒྲ་སྒྲོག་ཀྱང་། ། བདུད་རྩིའི་ཟིལ་ཆར་འཛིན་མའི་ཐ་གྲུ་འབེབས། ། ཁྱོད་ཞབས་དྲེགས་ལྡན་གཙུག་ན་གུས་མཆོད་ཀྱང་། ། བརྩེ་ཆེན་ཐུགས་རྗེས་དམན་རྣམས་ལྷག་པར་སྐྱོང་། །
དེ་ལྟར་རྗེ་བཙུན་ཆོས་ཀྱི་རྒྱ་མཚོ་ལ། ། རིང་ནས་འདུས་པའི་སྐལ་བཟང་དེ་དག་ནི། ། ཀུན་ཀྱང་དགེ་བའི་བྱ་བས་དུས་འདའ་བའི། ། རྨད་བྱུང་སྤྱོད་པའི་རྣམ་ཐར་འདི་ལྟར་སྣང་། ། ཕལ་ཆེར་དམ་པའི་དེད་དཔོན་བཀའ་དྲིན་གྱིས། ། དལ་འབྱོར་གྲུ་གཟེངས་ཚོགས་གཉིས་རླུང་དར་གཡོ། ། འཇིགས་རུང་འཁོར་བའི་མཚོ་ལས་བརྒལ་བྱས་ཏེ། ། རྣམ་གྲོལ་ཡིད་བཞིན་གླིང་དུ་ཆས་པར་གྱུར། ། ཡོངས་དག་ཟབ་གསལ་གཉིས་མེད་ཏིང་འཛིན་ལས། ། བྱུང་བའི་རྟེན་དང་བརྟེན་པའི་དཀྱིལ་འཁོར་ནི། །
དབང་པོའི་གཞུ་ལྟར་ཤར་བའི་སྣང་བརྙན་གྱིས། ། མ་དག་སྣང་བ་མིང་གི་ལྷག་མར་བྱས། ། ཁ་ཅིག་བསེ་རུ་ལྟ་བུར་གནས་བཅས་ཏེ། ། རང་སེམས་ནམ་མཁའི་ཕ་མཐའ་འཚོལ་བ་ན། ། བཙལ་བས་རྙེད་མིན་བལྟས་པས་མ་མཐོང་བར། ། བརྗོད་བྲལ་ལྷན་སྐྱེས་ངང་དུ་ཟིམ་མེར་གནས། ། འགའ་དག་ལྗོན་པའི་ཚལ་གྱི་སྤྲེའུ་ལྟར། ། རྨི་ལམ་སྒྱུ་མའི་རོལ་རྩེད་སྣ་ཚོགས་ཀྱི། ། བདེན་འཛིན་འཁྲུལ་པའི་ནགས་ཀྱི་རང་མཚང་རིག ། ཟུང་འཇུག་དཔག་བསམ་རྩེ་ལ་མཆོང་བ་སྙམ། །
མཁས་པ་ངང་པའི་དེད་དཔོན་དེ་དག་ནི། ། ལུང་རིགས་མགྲིན་པའི་རྫ་རྔ་ཆེར་སྒྲོག་ཅིང་། ། བླ་གོས་གཤོག་ཡངས་མཁའ་ལ་རབ་འཕྱར་ནས། ། ཆོས་གྲྭའི་པད་མཚོ་ཅི་ཡང་མཛེས་པར་བྱས། ། སྣོད་ལྡན་སྐལ་བཟང་གཙུག་ཕུད་ལྡན་པ་དག ། ཁྱོད་ཞལ་ཆར་སྤྲིན་གཞོན་ནུར་མངོན་ཕྱོགས་ཏེ། ། སྙན་བརྒྱུད་སྤྲིན་སྒྲ་གསང་ཆེན་ཆུ་ཆར་གྱིས། ། ཚིམ་པའི་གར་སྒྱུར་ཏིང་འཛིན་སྒྲོ་གུར་འབུབས། ། འགའ་དག་བློ་ལྡན་བྲམ་ཟེ་ཇི་བཞིན་དུ། ། རིག་སྔགས་ཟབ་མོའི་བཟླས་བརྗོད་ལྷུར་བླངས་པས། །
རྟགས་དང་མཚན་མའི་དགེ་མཚན་དཔལ་ཐོབ་ནས། ། ལས་བཞིའི་འཕྲིན་ལས་ལྷུན་གྱིས་གྲུབ་པར་གྱུར། ། འགའ་ཞིག་འགྲོ་བའི་སྡུག་བསྔལ་མ་བཟོད་ནས། ། བ་སྤུ་ལངས་ཤིང་མཆི་མ་ཆར་ལྟར་འབབ། ། སྐད་གསངས་མཐོན་པོས་རྗེ་བཙུན་བླ་མ་ལ། ། སྙིང་ནས་འབོད་ཅིང་ལྷང་ལྷང་གསོལ་བ་འདེབས། ། ལ་ལ་ལམ་ཟབ་བླ་མའི་རྣལ་འབྱོར་གྱིས། ། ཉམས་ལེན་སྒེག་སོགས་ལྷ་མོ་ཇི་བཞིན་དུ། ། ལྡེམ་ལྡེམ་གར་གྱིས་མཛེས་སྡུག་ངོམ་བྱེད་ཅིང་། ། མཆོད་སྤྲིན་རྒྱ་མཚོས་མགོན་ཁྱོད་འཁོར་བཅས་མཆོད། །
ཀུན་ཀྱང་མཉམ་གཞག་ཐུན་བཞིའི་རྣལ་འབྱོར་གྱིས། ། བདེ་ཆེན་ཡེ་ཤེས་དབང་གི་ཆུ་བོའི་རྒྱུན། ། ཉམས་པ་མེད་པའི་བདུད་རྩིས་རྒྱུད་གཏམས་ཏེ། ། རྡོ་རྗེ་འཛིན་པའི་དོན་དང་མཐུན་པར་གནས། ། དེ་ལྟར་རྒྱུད་སྡེ་རིན་པོ་ཆེ་ནས་བཤད་པའི་ཉམས་མྱོང་ཚད་མ་མཐར་ཕྱིན་པ་ཐུགས་རྒྱུད་ལ་འཁྲུངས་ཤིང་། ཁྱད་པར་རྣལ་འབྱོར་དབང་ཕྱུག་བིརྺ་པའི་སྙན་བརྒྱུད་ཀྱི་གདམས་པ་ཟབ་མོ་ལ་རང་དབང་ཐོབ་པས། ཕྱི་ནང་གསང་བའི་རྟེན་འབྲེལ་རྩ་རླུང་གི་གནས་འགྱུ་ལ་སོགས་པའི་ཚུལ་ཇི་ལྟ་བ་བཞིན་གཟིགས་པས་ཏིང་ངེ་འཛིན་ཡེ་མ་སྐྱེས་པ་དང་། ཅུང་ཟད་སྐྱེས་ཀྱང་བོགས་མ་ཐོན་པ་སོགས་ལ་ལུས་ཀྱི་གནད་དམ། རླུང་གི་འཛིན་ཚུལ་སེམས་ཀྱི་དམིགས་པ་འདི་ལྟར་གྱིས་ཞེས་ཅུང་ཟད་ཀྱི་གནད་གསུངས་པས། དེ་འཕྲལ་དུ་ཏིང་ངེ་འཛིན་ཁྱད་པར་ཅན་སྐྱེ་བ་དང་།
ཁ་ཅིག་ལ་ནི་སྤྱན་གྱི་ལྟ་སྟངས་དང་བཅས་ཏེ་ཐུགས་བསྟད་པ་ཙམ་གྱིས་ཏིང་ངེ་འཛིན་སྐྱེས་པའང་བྱུང་། ལྷག་པར་ཐོག་དེར་དུས་མཚུངས་པ་ལ། གསུང་ངག་རིན་པོ་ཆེའི་གེགས་སེལ་མཐའ་དག་ལ་ཀློང་དུ་གྱུར་པ་རྗེ་འདི་ཁོ་ནར་བས་ཏེ། ཅུང་ཟད་མཚོན་ན་ངོར་དུ་འདན་མའི་གྲྭ་པ་ཞིག་ཁམས་འདུས་ཀྱི་སྨྱོ་སྟེ་རི་ཀླུང་ཀུན་ཏུ་རྒྱུག་ཅིང་ཐོ་ཅོའི་སྤྱོད་པས་མི་བསྲུན་པར་གྱུར་པ་ན། དེར་ཡོད་པའི་ཆེན་པོར་རློམ་པ་མང་པོས་བྱིན་རླབས་བགེགས་སྐྲོད། སྨན་པ་ལ་སྟོན་པ་སོགས་ཇི་སྙེད་བྱས་ཀྱང་ཡེ་མ་ཕན་པར། ཀུན་གྱིས་གདོན་ཆེན་པོ་ཞིག་གིས་བཏབ་པར་ཐག་བཅད་ནས་མུན་ཁུང་དུ་བཅིངས་ཏེ་བཞག་པས་ཤིན་ཏུ་བྱིང་བར་གྱུར་པའི་ཚེ། རྗེ་འདི་པ་ངོར་དུ་ཕེབས་པ་ལ་ཟླ་བོ་རྣམས་ཀྱིས་རྒྱུ་མཚན་ཕུལ་བས་ཁྲིད་ཤོག་གསུང་། སྐུ་མདུན་དུ་སླེབ་པ་ན་ཡུན་རིང་པོ་ཞིག་དེ་ལ་ཐུགས་བསྟད་ནས་མཉམ་གཞག་གི་ངང་དུ་བཞག མཐར་ད་ཐོང་གསུང་བ་ལྟར་བཏང་བས་སྔར་ལྟར་རེ་ཞིག་བརྒྱུགས་ཏེ་སླར་དྲུང་དུ་འཁོར་བྱུང་བ་ལ།
གེགས་སེལ་གྱི་དམིགས་པ་གནང་བའི་དུས། དེ་ན་ཡོད་པའི་གཞན་དག་ན་རེ། རྡོ་རིང་ཀུན་སྤངས་པ་འདི་ཧམ་པ་རང་ཆེ་བ་མི་གདོན་གྱིས་བཏབ་པ་ལ་གེགས་སེལ་བྱེད་ཟེར་བ་སོགས་རང་ཉིད་དམའ་འབེབས་པའི་ཁ་འཆལ་མང་པོས་སྐུར་པ་འདེབས་པར་བྱེད་ཀྱང་དེ་དག་ལ་ཆེད་དུ་སྨོད་པ་བཞིན་ཁོ་འཕྲལ་དུ་གེགས་དེ་ལས་གྲོལ་ནས། དཔལ་ལྡན་ས་སྐྱར་བདག་ཆེན་རྡོ་རྗེ་འཆང་ཆེན་པོའི་ཞབས་དྲུང་དུ་འཆག་མེད་རྣམས་གསོ་བ་དང་། སྔར་གྱི་གནས་ཚུལ་རྣམས་ཞུ་ཡིག་ཏུ་འཁོད་པ་མཛད་དེ་གནང་བ་ན། ཞུ་ལན་དུ་ཕ་ལ་བུ་སྐྱེས་ངས་ལམ་འབྲས་བཤད་པ་ལ་དོན་འབྲས་བྱུང་གསུང་བ་སོགས་དགྱེས་པའི་བྱ་དགའ་མདོང་གསོལ་དཔག་མེད་མཛད། དེས་མཚོན་ནས་རྩ་རླུང་གི་གེགས་ཀྱིས་ཁམས་འདུས་པའི་སྨྱོན་པ་རྒྱལ་ཁམས་ལ་རྒྱུག་པ་གཞན་སུས་ཀྱང་མ་ཕན་པ་དགུ་ཙམ། གཞན་ཁམས་འདུས་པ་ཕྲ་མོ་གྲངས་མེད་གེགས་ལས་གྲོལ་བར་མཛད། དེ་ཡང་གེགས་ཆེར་ཆེ་བ་རྣམས་ལ་གདམས་པ་དམིགས་ཕུག་སྟེ་གནང་། ཕལ་ཆེར་ནི་སྐུ་མདུན་དུ་སླེབ་པ་ཙམ་གྱིས་སྦྲུལ་གྱི་མདུད་པ་ལྟར་རང་གྲོལ་དུ་འགྱུར་བ་མང་བ་ཡིན་ནོ། །
དེ་བཞིན་དུ་ལྐུགས་པ་མང་པོ་ཞལ་ཆབ་གནང་བ་ཙམ་གྱིས་ངག་གྲོལ་བ་བྱུང་བ་ལ་གསུང་ནས་ལྐུགས་པ་ཁ་བྱེ་ཡོང་བ་འདི་ཨཥྚའི་བསྙེན་པ་ཚར་གསུམ་བྱས་པ་འདིའི་བྱིན་རླབས་ཡིན་སྙམ་པ་ཡོད་གསུང་། ལྷག་པའི་ལྷ་རྣམས་ཀྱི་བསྙེན་བསྒྲུབ་མཐར་ཕྱིན་པའི་མཐུ་སྟོབས་དང་། མཐའ་བྲལ་གྱི་ལྟ་བ་ལ་ཀློང་དུ་གྱུར་པའི་ཡེ་ཤེས་ཀྱི་གཟི་བརྗིད་དང་། བྱང་ཆུབ་ཀྱི་སེམས་བཅོས་མ་མ་ཡིན་པ་ཐུགས་རྒྱུད་ལ་འཁྲུངས་པའི་བྱིན་རླབས་ཀྱི་ཟིལ་གྱིས་ལྷ་སྲིན་དྲེགས་བྱེད་རྣམས་ཀྱང་བཀའ་ལས་མི་འདའ་ཞིང་འཕྲིན་ལས་བསྒྲུབ་པ་ཡིན་ཏེ། རྟེན་སྐྱ་བོའི་དུས་བསམ་ཡས་པེ་ཀར་ལྕོག་ཏུ་ཕེབས་པའི་ཚེ། མགོན་པོ་རྣམས་ཀྱི་གཏོར་བསྔོས་ཀྱི་རྗེས་སུ་གཞི་བདག་གཏོར་མ་དང་ལྷན་ཅིག་དེ་ན་གནས་པའི་རྒྱལ་པོ་ཆེན་པོ་ལའང་གཏོར་མ་དང་བསྟན་པ་བསྲུང་བའི་བཀའ་བསྒོ་ཆོས་ཀྱི་སྦྱིན་པ་དང་བཅས་པ་གནང་བའི་ཚེ། སྐུ་མདུན་དེར་མདའ་དར་ཁྲོད་ནས་དར་ཆེན་ཁ་གང་པ་ཞིག་བསྐྱུར་བྱུང་བས། དཀོན་གཉེར་ན་རེ། འདི་ཤིན་ཏུ་མཉེས་པའི་དངོས་གྲུབ་ཀྱི་མཚན་མར་འོང་གི་ཡོད་པས་ཅིས་ཀྱང་བསྣམས་དགོས་ཟེར་བར། རྗེ་ཉིད་ཀྱིས་ང་ལ་ནི་འདི་ལ་འདོད་མེད་ཁྱེད་ནི་རྒྱ་ཁབ་མིག་བོལ་གྱི་རྗེས་ལ་བྱ་རྒོད་ཀྱི་ཉིན་ལམ་བཅོ་བརྒྱད་རྒྱུག་ཟེར་བར་གདའ།
ཁྱེད་རང་གི་འདི་ནམ་དགོས་ལ་ལོང་ཞིག་གསུངས། དར་དེ་སྐུ་བསྲུངས་འབྱམ་ཐག་གི་སྣེ་མོར་གྲོལ་མདུད་ཞིག་མཛད་དེ་བསྣམས་བྱོན་པས། ཞག་འགའ་ནས་དར་དེ་བསྐྱུར་བ་ན་རྗེས་སུ་ཕེབས་དུས། དཀོར་མཛོད་གླིང་རང་ན་སླེབ་འདུག་པ་སོགས་བཀའ་བཞིན་ལས་མི་འདའ་བར་སྣང་ཞིང་། ཉང་སྟོད་ཀྱི་རྒྱ་འདྲེ་གནས་པའི་རྟོག་བཅས་ཡོད་པའི་ཁང་པ་ཞིག་ཏུ། བདག་ཆེན་རྡོ་རྗེ་འཆང་ཆེན་པོའི་བཀས་ཁྱེད་དེར་བཞུགས་ལ་ལྷ་འདྲེ་དེ་ཐོན་གསུང་བ་ལྟར་དེར་བཞུགས་པས་ཆོ་འཕྲུལ་དུ་མས་ཐོག་མར་མ་སྡོད་ཟེར། དེ་ནས་ཁང་པ་ལ་ཕྱེད་དགོས་ཀྱི་རི་མོ་འབྲི་བ་སོགས་བྱེད། མཐར་ཉམ་ཐག་པས་སྨྲེ་སྔགས་འདོན་ཞིང་བུད་སོང་བའི་སང་ཉིན་དེ། བདག་ཆེན་རྡོ་རྗེ་འཆང་ཆེན་པོས་ད་ལྟ་འདྲེ་དེ་མདང་དོན་སོང་བས་དེ་རིང་འདིར་བྱོན་གསུང་བའི་ཞལ་ཏ་ཕེབས་པ་དང་། དབུས་ཀྱི་འཇངས་སུ་ཕེབས་པའི་དུས་ཤིག
ཁོང་ཚོ་ལ་གནོད་པའི་ལྷ་འདྲེ་འགའ་ཅིས་ཀྱང་གནོན་དགོས་པའི་གསོལ་བ་བཏབ་པའི་དེའི་གཟུགས་ཀྱི་ཁྲོད་ན་བཙུན་པའི་གཟུགས་བརྙན་ཞིག་འདུག་པ་ལ་འདི་གང་ཡིན་གསུངས་པས་རྒྱ་འདྲེ་ཡིན་ཟེར། གནོད་པ་གང་བྱས་གསུངས་པས་སྔར་མ་བྱས། ད་བྱས་ཀྱི་དོགས་པ་ཡིན་ཞུ་བ་ལ། འོ་ན་མི་འོང་གསུང་། དེ་བཏོན་གཞན་རྣམས་མནན་པས། སང་ཉིན་དེ་གཟིགས་སྣང་ལ་ཤེལ་གྲོང་གི་ཕྱོགས་དེའི་རིའི་ཕག་ན་གཟུགས་ཕྱེད་ཙམ་ཐོན་པའི་པཎྜི་ཏའི་ཆ་ལུགས་ཅན་ཞིག་གིས་རྗེ་ཉིད་ལ་ཐལ་མོ་སྦྱར་ནས་འདུད་པའི་རྣམ་པ་དང་བཅས་པ་བྱས་ཐུགས་རྗེས་བཟུང་། ཞབས་ཏོག་བསྒྲུབ་ལགས་ཟེར་ནས་ཡལ་གསུང་། རྡོ་རིང་ན་བཞུགས་པའི་དུས་ཤིག་ལེགས་ཤེས་ཟེར་བའི་མི་གཅིག་ལ་གནས་རྙིང་རྒྱལ་པོ་ཞུགས། སུས་ཀྱང་མ་ཐུབ་པ་ལ་རྗེ་ཉིད་གདན་དྲངས་ཏེ། བསྐྱེད་རིམ་གྱི་ང་རྒྱལ་དང་ལྡན་པས་ཁོའི་སྟེང་དུ་བཞུགས་པས་སྐད་ཤོར་ཏེ་རང་དབང་མེད་པར་དོན།
རྗེས་སུ་སྐབས་ཤིག་འབྲས་ཀྱི་རྣམ་པས་མནལ་ལམ་དུ་སྤྲེའུ་དང་བཙུན་པའི་དམག་མང་པོས་སྐོར་རྡེག་བྱེད་པ་སོགས་བྱུང་བས། གུར་མགོན་ཁྲོ་བོ་བཅུའི་ཐུགས་དམ་ཞག་འགའ་ཆེད་དུ་མཛད་པས་སོངས་གསུང་། ཡང་བསམ་འགྲུབ་རྩེར་བཞུགས་དུས་མི་དེ་ལ་སྔར་བཞིན་ཞུགས་བྱུང་བས་ཐུགས་ང་རྒྱལ་དང་བཅས་ཏེ་ཕེབས་པ་ན་ཁོ་འཇིགས་ཤིང་ཞུམ་པའི་རྣམ་པས་རྟབ་རྟབ་པོར་གྱུར་ནས་སྐྱེས་བུ་ཆེན་པོ་དེ་ལྟར་མི་མཛད་པ་ཞུ། ང་ལ་ཞལ་ཏ་ཅིག་ཞུ་རྒྱུ་ཡོད་པ་ཡིན་ཟེར། མི་གཞན་རྣམས་སངས་པ་ན། ཁོ་རང་རྨ་བྱ་བྱང་བརྩོན་གྱི་སློབ་མ་བཀའ་པོད་བཅུ་ཤེས་པ་ཞིག་བསམ་པ་ངན་པས་མཚམས་སྦྱར་ཏེ། སྐྱེ་བ་བླངས་པ་དང་ད་ལྟ་སེམས་ལ་རང་དབང་མེད་ཚུལ་སོགས་སྐྱེ་རྒྱུད་ཞིབ་པ་དང་། ཁ་སིང་སྐབས་ཤིག་ཁྱེད་ཀྱི་ཐ་མ་མེས་འཁོར་ནས་ཡེ་འོང་མ་ཐུབ་པ་ཞིག་བྱུང་བ་དེ་གང་ཡིན་སོགས་རྒྱུ་མཚན་མང་པོ་ཕུལ། དེར་རྗེ་ཉིད་ཀྱི་དགོངས་པ་ལའང་འདི་འདྲ་བའི་ལུས་ངན་ལེན་པ་དགོངས་སྤྱན་ཆབ་ལྷུག་པར་ཤོར། ཁོས་ཞབས་ལ་འཇུས་ཏེ་ལས་རྒྱུ་འབྲས་དང་སྐྱབས་འགྲོ་སེམས་བསྐྱེད་ཀྱི་ཆོས་འབྲེལ་ཞུས།
ཡང་དག་པའི་མཚམས་སྦྱོར་གྱི་སྨོན་ལམ་མང་པོ་བཏབ། ཕྱིས་སུའང་བསམ་འགྲུབ་རྩེ་ཕྱོགས་སུ་ཕེབས་རེས་འོད་གསལ་གྱི་གཟིགས་སྣང་ལ་འདི་བསུ་བ་ལ་འོང་ཞིང་ཕྱག་དང་བཀུར་བསྟི་མང་པོ་བྱེད། དེར་གནོད་པའི་བསམ་སྦྱོར་མེད་ཀྱང་ལས་ངན་གྱི་གདོང་གྲིབ་ཀྱིས་ཆིབས་དྲེའུ་སོགས་ལ་ཅུང་ཟད་མི་བདེ་བ་རེ་འོང་གི་འདུག་པ་ལ། རྗེས་སུ་ཕྱོགས་དེར་ཕེབས་གདོང་དུ་ཆ་གསུམ་གཏོར་མ་རེ་གནང་བས་བདེ་ཞིང་ཕྲིན་ལས་བསྒྲུབ་པར་བྱུང་གསུང་། ཚ་མོ་རོང་ན་བཞུགས་པའི་ཚེ་ཤབ་ཀྱི་འབའ་ར་ནག་པོ་ཡིན་ཟེར་བའི་སྔགས་པའི་ཆ་ལུགས་ཅན་ཞིག་དང་། གཞན་གཙུག་ཕུད་ན་ལྷས་མ་གསུམ་ཀེ་རེ་བྱས་པ་ཞིག་བྱུང་ནས། ཁྲེ་སྡེར་མ་གང་ཕྱག་རྟེན་དུ་ཕུལ་ནས་ལས་རྒྱུ་འབྲས་ཀྱི་ཆོས་འབྲེལ་ཞུས། ཁྱེད་ཀྱི་བརྒྱུད་འཛིན་ལ་འཚེ་བ་མི་བྱེད་ཅིང་། ཕྱག་ཕྱི་བསྒྲུབ་ཟེར་ནས་ཁས་བླངས། མདོར་ན་གདོན་གྱིས་བཏབ་པའི་སྐྱེ་བོ་ཇི་སྙེད་པ་ལ་རྗེས་གནང་ཕྱག་མདུད་གསང་ཆབ་སྤྲིངས་ཡིག་ཞལ་མཐོང་གསུང་ཐོས་ཀྱི་གྲོལ་བ་སོགས་བཀའ་དྲིན་ཆེན་པོས་སྙིགས་དུས་ཀྱི་དབང་གིས་ནག་ཕྱོགས་ཀྱི་འབྱུང་པོ་ཁ་རྒྱལ་བའི་དུས་འདིར་འགྲོ་བ་མགོན་མེད་པ་རྣམས་ཀྱི་ངལ་བསོའི་བསྟི་གནས་གཅིག་པུར་གྱུར་པ་ཡིན་ལ།
དེ་ཡང་ཕལ་ཆེར་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་བཀའ། མཐུ་སྟོབས་ཀྱི་དབང་ཕྱུག་དཔལ་མགོན་ཞལ་བཞི་པའི་ལུང་། ང་རྣལ་འབྱོར་པ་ཆོས་དབྱིངས་རྡོ་རྗེའི་ཡི་གེ ཞེས་པའི་གཏམ་གྱིས་ཐོག་དྲངས་ནས་གནང་བའི་སྤྲིངས་ཡིག་བཀའ་ཤོག་དེ་བསྒྲགས་པའམ། སྒོ་ལ་སོགས་པར་སྦྱར་ཏེ་བཞག་པ་ཙམ་གྱིས་འབྱུང་པོའི་གནོད་པ་གང་དང་གང་ཡིན་པ་དེ་ལས་རྣམ་པ་རྒྱལ་བར་གྱུར་པ་ནི་ཀུན་གྱི་མཐུན་སྣང་དུ་གྲུབ་ཅིང་ཉམས་སུ་མྱོང་བ་ཡིན། ལན་ཅིག་གཅེན་ལུང་ཕྱོགས་སུ་བཞུགས་དུས་ལྷ་འདྲེ་ཡིན་ཟེར་བའི་སྐྱེས་ཕོ་མོ་དང་། མགོ་བརྙན་གྱི་རྣམ་པ་ཅན་མང་པོ་ཞིག་འདུག་པས་དེ་རྣམས་ཀྱིས་མགྲིན་གཅིག་ཏུ་ཞལ་ཏ་གང་གནང་ལས་ངེད་རྣམས་ཀྱིས་འདའ་བ་ནི་མི་བྱེད། ཕྱག་རྟགས་འདི་གང་ཡོད་པའི་ཕྱོགས་དེར་ངེད་ཚོའི་མིག་ལོངས་ནས་ཡེ་མི་མཐོང་བ་ཞིག་འོང་གི་འདུག་པས་ཅིས་ཀྱང་མི་གནང་བ་ཞིག་དགོས་ཟེར་བ་བྱུང་འདུག དེ་བཞིན་དུ་ནད་ཀྱིས་བཏབ་པ་རྣམས་ལའང་། སྨན་སྦྱོར།
རྟེན་འབྲེལ་བྱིན་རླབས་ཀྱི་སྒོ་ནས་ཕན་ཐོགས་མཛད། རྒྱལ་པོའི་ཆད་པས་འཇིགས་པའི་ནག་ཅན་མང་པོའི་ལུས་སྲོག་སྐྱབས་པའི་ཞུ་ངོ་མང་དུ་མཛད། ལར་ཞོ་ང་གཉིས་ལ་སེངྒེ་རྩེར་ཁྲལ་འཆག་གི་རྒྱུ་མཚན་ཕུལ་ནས་ལོ་གྲངས་མང་པོའི་བར་དུ་དེ་དག་གིས་སྐུངས་མྱུལ་བྱས་གར་གཞུང་ལ་འགྲོ་བའི་མགྲོན་པོ་རྣམས་ཆོམས་རྐུན་ཨར་ཇག་གི་འཇིགས་པ་ལས་གྲོལ་བ་སོགས་རྣམ་པར་དཀར་བའི་མཛད་པ་འཕྲིན་ལས་བསམ་གྱིས་མི་ཁྱབ་པ་ཡིན་ནོ། ། མཐུ་སྟོབས་དབང་ཕྱུག་ཞལ་གྱི་བདུད་རྩིའི་རྒྱུན། ། ཕྱི་ནང་གསང་བའི་རྟེན་འབྲེལ་སྒྱུ་འཕྲུལ་གྱིས། ། སྐལ་བཟང་མང་པོའི་ཏིང་འཛིན་སྒོ་བརྒྱ་ཕྱེ། ། རྩ་རླུང་གེགས་ཀྱི་མདུད་པ་མ་ལུས་བགྲོལ། ། རྗེ་བཙུན་བླ་མའི་བཀའ་ཡི་བསྔགས་པ་བརྗོད། ། གསུང་ངག་ཟབ་མོའི་ཆེ་བ་ཕྱོགས་བརྒྱར་བསྒྲགས། ། རྣལ་འབྱོར་དབང་ཕྱུག་པདྨའི་ངང་ཚུལ་དང་། །
དམ་པ་ཁྱེད་ཀྱི་རྣམ་ཐར་འགྲན་པ་བཞིན། ། ཁྱོད་ཐུགས་ཡེ་ཤེས་མཐུ་སྟོབས་གཟི་བྱིན་གྱིས། ། སྲིད་གསུམ་འབྱུང་པོ་མ་ལུས་གདུག་པའི་སེམས། ། བཏང་ནས་ཞབས་ཀྱི་པདྨར་གུས་བཏུད་དེ། ། བཀའ་ཡི་སྤྲིངས་ཡིག་གཙུག་གིས་མཆོད་པ་ན། ། ཁ་བ་ཅན་གྱི་ཉམས་ཐག་འགྲོ་རྣམས་ཀྱི། ། མགོན་དུ་དེ་ཉིད་འོས་ཞེས་རབ་དགོངས་ནས། ། པདྨ་འབྱུང་གནས་རྔ་ཡབ་དཔལ་རིའི་རྩེར། ། ཉི་གཞོན་མདངས་ལ་ཆིབས་ནས་ཡུད་ཀྱིས་བཞུད། ། རབ་དཀར་དགའ་ཚལ་རྭ་བ་ན། །
དཔལ་ལྡན་ལྷ་དབང་དམ་པ་གང་། ། སྐལ་བཟང་མཁར་ཉལ་མཐའ་དག་ལ། ། རྣམ་མང་ཟབ་ཡངས་ཐར་ལམ་སྩལ། ། མཁྱེན་བརྩེ་ཡེ་ཤེས་རྩེར་འཛེགས་ཏེ། ། བདེ་ཆེན་དགེ་ལེགས་སྟེར་བྱེད་དེས། ། དེ་རིང་སྙིང་གི་དཀྱིལ་འདིར་ནི། ། སིདྡྷི་བྱིན་འདི་ཉིད་ཀྱི་དྲིན། ། རྗེ་བཙུན་མཁས་པ་མཁས་བཙུན་རྗེ། ། གྲུབ་པར་གྲགས་ཁྱོད་གྲགས་པར་གྲུབ། ། མགོན་མེད་སྐྱབས་མཆོག་སྐྱབས་མེད་མགོན། །
དྲན་མཆོག་བླ་མ་བླ་མཆོག་དྲན། ། དེ་ལྟར་སྦྱིན་དང་སྙན་པར་སྨྲ་བ་ལ་སོགས་པས་མཚམས་སྦྱར་ནས་མཐར་ཟབ་པ་དང་། རྒྱ་ཆེ་བའི་དམ་པའི་ཆོས་ཀྱིས་འགྲོ་བ་རྣམས་སྨིན་ཅིང་གྲོལ་བར་མཛད་པ་ཡིན་ཏེ། གོང་དུ་ཅུང་ཟད་སྨོས་པ་ལྟར་འཕགས་ཡུལ་ནས་ལམ་ཡོངས་སུ་རྫོགས་པའི་སྲོལ་ཆེན་པོ་བདུན་ཙམ་ལས་འོངས་པའི་ཡོངས་འཛིན་དམ་པ་རྣམས་ཀྱི་ཞལ་གྱི་བདུད་རྩིའི་རྒྱུན་དྲི་མ་མེད་པ། རྗེ་ཉིད་ཐུགས་མཚོར་འཁྱིལ་པ་ལས་བྱུང་བའི། དབང་ལུང་། འཁྲིད། བཤད་པ། མན་ངག ལག་ལེན།
ཞལ་གདམས། ཡིག་སྣ། ཟབ་གནད། བཀའ་རྒྱ་ཅན་གྱི་རིགས་ལ་སོགས་པའི་ཟབ་ཅིང་རྒྱ་ཆེ་བའི་ཆུ་ཀླུང་བྱེ་བ་ཕྲག་མང་པོ་ཉིན་རེ་བཞིན་འབད་མེད་དུ་བབས་པས། གདུལ་བྱ་སོ་སོ་རང་རང་གི་ཁམས་དང་བསམ་པ་བག་ལ་ཉལ་གྱི་རིམ་པ་དང་མཐུན་པར་དཀྲི་བར་མཛད་པ་ཡིན་ནོ། ། དེ་དག་ལའང་སླ་ཆོས་དང་། རིགས་འགྲེ་རུང་ཐུན་སྦྱོར་བ། རང་བཟོ་ལ་སོགས་པའི་དྲི་མ་མཐའ་དག་དང་བྲལ་བ། དེ་རང་གི་སྐབས་སུ་བབ་པའི་སྤྱི་དང་ཁྱད་པར་གྱི་འཆད་པར་འོས་པ་རྣམས། ཅུང་ཟད་ཀྱང་མ་ལུས་པ།
མ་ལྷག་པ། མ་ནོར་བ། མ་འཆོལ་བ། མ་གབ་པར་གསུང་། གསལ་ཞིང་གོ་བདེ་ལ་དལ་བྲེལ་སྙོམས་པ། འབྲེལ་ཆགས་ཤིང་གདངས་སྙན་པའི་སྒོ་ནས་ལྷུག་པར་འདོམས་པར་མཛད་པ་ཡིན་ལ། མཐའ་ན་རྗེས་གནང་ངམ། བཟླས་ལུང་ཆུང་ངུ་ཞིག་གནང་ནའང་། དེའི་རྩ་བའི་ཁུངས་ཀྱི་ཡི་གེ་འདི་ཡིན། དེ་ལ་རྒྱ་བོད་དུ་བཤད་སྲོལ་མི་འདྲ་བ་དང་།
དེ་དག་གི་བཞེད་སྲོལ་སོ་སོ་འདི་ལྟར་བཞེད། བླ་མ་བརྒྱུད་པ་རྣམས་ཀྱིས་ཉམས་བཞེས་མཛད་པས་ངོ་མཚར་གྱི་ལྟས་བྱུང་བའི་ལོ་རྒྱུས་འདི་ལྟར་ཡོད། སྤྱིར་འདི་ལ་ཡིག་སྣ་འདི་ཙམ་མཆིས། ད་ལྟ་ལག་ལེན་ངག་འདོན་ཡི་གེ་འདི་དང་འདིའི་ཐོག་ནས་བྱེད། བླ་མའི་ཞལ་ལས་བྱུང་བའི་ཁྱད་པར་གྱི་ཞལ་ཤེས་འདི་ལྟ་བུ་ཞིག་ཡོད་གསུང་བ་སོགས། དཔྱོད་ལྡན་རྣམས་ཀྱི་བློའི་ཡུལ་དུ་འདི་ཁོ་ནས་དོན་ཐམས་ཅད་འགྲུབ་པ་འདུག་སྙམ་པས་བླ་མ་དང་ལྷ་དང་གདམས་ངག་ལ་དུས་དེ་ཉིད་དུ་མི་ཕྱེད་པའི་དད་པ་ཐོབ་པ་ཞིག་འོང་ངོ་། ། དེ་བཞིན་དུ་དབང་བསྐུར་མཛད་པ་རྣམས་ཀྱང་དཀྱིལ་ཆོག་གི་ངག་འདོན་བཤར་སྦྱང་གི་ལུང་ཉན་ཙམ་མ་ཡིན་པར། གདན་གསུམ་ཚང་ཞིང་ཡོངས་དག་བཞིའི་སྒོ་ནས་དག་བྱ་དག་བྱེད་མཐའ་དག་ལེགས་པར་ཞིབ་ཏུ་ངོ་སྤྲད་ཅིང་། ལྷག་པར་ཡེ་ཤེས་ཆེན་པོའི་ཏིང་ངེ་འཛིན་གྱི་རྒྱུད་བྱིན་གྱིས་བརླབས་པས་ལུས་ངག་ཡིད་གསུམ་ལ་ཉམས་ཀྱི་འགྱུར་བ་མནན་གྱིས་མི་ཐུབ་པ་དང་། དབང་དེ་གྲོལ་བ་དང་།
ད་ལན་ངའི་རྒྱུད་ལ་སྔགས་ཀྱི་སྡོམ་པ་རྣམ་པར་དག་པ་ངེས་པར་སྐྱེས་བྱུང་སྙམ་པའི་ངེས་པའི་ཤེས་པ་གཏིང་ཚུགས་པ་བྱུང་། འཁྲིད་སོགས་གནང་བའི་ཚེའང་གསུང་གི་གདངས་ཐོས་པ་ཙམ་གྱིས་ཐ་མལ་གྱི་རྟོག་པ་རགས་པ་རྣམས་ཉལ་གྱིས་འགྲོ། དམིགས་པའི་མཚམས་མཚམས་སུ་འདི་ལྟར་བྱེད་ཅེས་རྗེ་ཉིད་ཀྱང་ལྟ་སྟངས་དང་བཅས་པའི་སྒོ་ནས་ཅུང་ཟད་རེ་མཉམ་པར་གཞོག་པར་མཛད་པ་ན། དུས་དེ་ཉིད་དུ་ཇི་སྐད་གསུང་བ་བཞིན་རྒྱུད་ལ་སྐྱེས་བྱུང་སྙམ་པ་དང་། དེ་ག་ལས་མ་འདས་པ་ཐག་ཆོད་འདུག་སྙམ་པ་ཐེ་ཚོམ་དང་བྲལ་བའི་ངེས་ཤེས་སྐྱེ་བ་མ་གཏོགས། ཇི་ལྟར་ཡིན་ནམ་སྙམ་པའི་བློ་སྦྲམ་ཐེང་ངེ་སྡོད་པ་ནི་མི་སྲིད་པ་ཉམས་སུ་མྱོང་བས་གཞན་དུ་ལོ་ཟླར་བསྒོམས་པ་བས་དམ་པ་འདིའི་གསུང་ཐོས་པ་ཙམ་ཡང་དོན་ཆེ་བར་མཐོང་བས། སྐལ་བ་དང་ལྡན་པའི་ཞལ་སློབ་རྣམས་ལེགས་པར་བསམས་ཤིང་ཐུགས་དགྱེས་པར་མཛད་དོ། ། འོན་ཀྱང་འཁོར་བ་ཐོག་མ་མེད་པ་ནས་ལོག་རྟོག་འབའ་ཞིག་ལ་རྒྱུད་སྦྱངས་པའི་སྐལ་ངན་དག་ལ་ནི་ཇི་ལྟར་ཡོད་ཅི་ཆ། སྨྲས་པ། དཀར་གསལ་ཡིད་དུ་འོང་བའི་རི་བོང་ཅན། །
རབ་དྭངས་པདྨའི་མཚོ་ལ་གསལ་བར་འཆར། ། རྙོག་ལྡན་བ་ཚྭའི་རྫིང་བུར་དེ་ལྟ་མིན། ། ཀྱེ་མ་དངོས་པོའི་རྟེན་འབྲེལ་ཆེས་ངོ་མཚར། ། བྱེ་བྲག་ཏུའང་དཔལ་ལྡན་ས་སྐྱ་པའི་ཟབ་དོན་གྱི་ཉིང་ཁུ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ། དམར་པོ་སྐོར་གསུམ། དམར་མོ་སྐོར་གསུམ། མགོན་པོ་གུར་ཞལ་སོགས་ཀྱི་གདམས་པ་ཟབ་མོ་རྣམས། བླ་མ་གོང་མ་རྣམས་ཀྱིས་ཆོས་ལ་གཅེས་སྤྲས་དང་དམ་དོག་ཤིན་ཏུ་ཆེ་བའི་སྒོ་ནས། སློབ་མ་ཚོགས་པར་གྱུར་པ་ཕལ་ཆེར་ལ་དེ་དག་གི་ལམ་གྱིས་འགྲོས་སྦམ་མེ་བ་ཙམ་གནང་། ཐུན་མོང་མ་ཡིན་པའི་སྙན་བརྒྱུད་ཀྱི་ཟབ་གནད་མེད་དུ་མི་རུང་བ་རྣམས་སློབ་མའི་གཙོ་བོ་རེ་རེ་ཙམ་ལ་ཆིག་བརྒྱུད་ལ་སོགས་པར་གནང་བ་ལས་དེང་སང་དུས་ཀྱི་དབང་གིས་དེ་དག་ཀྱང་ཇེ་ཉུང་ལ་སོང་ནས་ཆད་པ་ལ་ཉེ་བ་ན།
ཇི་ལྟར་ཙུ་ཏའི་གླིང་གི་མི་དག་གིས་སྐྱེས་བུ་རྐང་གཉིས་པ་རྣམས་མི་མ་ཡིན་ཞེས་སྨོད་པ་དང་མཚུངས་པར་ཐུན་མོང་གི་སྒྲོས་འཛིན་པའི་བློ་ཆུང་རྣམས་ཀྱིས་ཐུན་མོང་མ་ཡིན་པའི་གདམས་ངག་ལ་དེ་ལྟ་བུ་མེད་དོ་ཞེས་པ་དང་། མ་དག་པ་ཡིན་ཟེར་བ་སོགས་ཐན་སྐད་སྣ་ཚོགས་ཀྱིས་བསྟན་པ་རིན་པོ་ཆེ་དཀྲུག་ཅིང་ཉམ་ང་བར་གྱུར་པའི་དུས་སུ། རྗེ་བཙུན་དམ་པ་འདི་ཉིད་ཀྱིས་བདག་ཆེན་རྡོ་རྗེ་འཆང་ཆེན་པོའི་བརྒྱུད་པའི་སྲོལ་གཞུང་བཟུང་ནས་སེངྒེའི་ང་རོ་ལན་ཅིག་མ་ཡིན་པར་ཡང་ཡང་བསྒྲགས་ཏེ། ད་ལྟའི་བར་དུ་སྙན་བརྒྱུད་ཀྱི་གདམས་པ་ལོ་གྲངས་བསྐོར་བའི་འཆད་ཉན་སྒོམ་སྒྲུབ་ཀྱི་སྒོ་ནས་སྐལ་བ་རབ་ཀྱི་མཆོག་ཏུ་གྱུར་པ་རྣམས་སྨིན་ཅིང་གྲོལ་བར་བྱེད་པའི་རྒྱུན་མ་ནུབ་པར་ཡོད་པས། རྗེ་བཙུན་གོང་མ་རྣམས་དང་། ངོར་ཆེན་རྡོ་རྗེ་འཆང་ཆེན་པོ་ཡབ་སྲས་ཆོས་ཀྱི་དབྱིངས་ནས་དགྱེས་པའི་འཛུམ་དཀར་ཅི་ཡང་བཞད་པར་མཛོད་ཅིག དེ་ལྟ་བུའི་གསུང་གི་བདུད་རྩི་ལས་བསྐྲུན་པའི་བསྟན་པ་རིན་པོ་ཆེ་འཛིན་སྐྱོང་སྤེལ་བའི་ཞལ་སློབ་ཀྱང་བགྲང་བའི་ཡུལ་ལས་འདས་པ་ཙམ་ཡོད་མོད། ཆེ་ལོང་ཙམ་སྨོས་ན། དེང་སང་སའི་སྟེང་གི་སྐྱེ་དགུ་ཐམས་ཅད་ཀྱི་གཙུག་གི་ནོར་བུས་ཞབས་ཀྱི་རྡུལ་འཕྲེང་མཆོད་པ། ས་སྐྱ་འཁོན་གྱི་གདུང་བརྒྱུད་དྲི་མ་མེད་པ་འཇམ་དབྱངས་ཆོས་ཀྱི་རྒྱལ་པོ་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ།
མཁྱེན་པའི་བློ་གྲོས་ནམ་མཁའི་ཁྱོན་ལྟར་ཡངས་པས་གངས་རིའི་ཁྲོད་དུ་འགྱུར་རོ་ཅོག་གི་དམ་པའི་ཆོས་མཐའ་དག་འདོད་དགུར་སྩོལ་པའི་དཔལ་ཡོན་ཅན་གྲུབ་པའི་དབང་ཕྱུག་སྤྱན་སྔ་ཚུལ་ཁྲིམས་འབར་གྱི་རྣམ་འཕྲུལ་དུ་གྲགས་པ་གཉུག་ལ་པཎ་ཆེན་རིན་པོ་ཆེ་ངག་དབང་གྲགས་པ་དཔལ་བཟང་པོ། ཡ་མ་བདེ་ལྡན་གྱི་རི་ཁྲོད་ཀྱི་རྒྱུད་སྡེ་འཛིན་པ་རྣམས་ཀྱི་གཙུག་གི་ནོར་བུ་བདེ་ཀྱེ་ཟབ་མོའི་ཆོས་ཀྱི་རྒྱ་མཚོ་ཆོས་རྗེ་རིན་པོ་ཆེ་ནམ་མཁའ་དཔལ་བཟང་། ཀུན་མཁྱེན་ཆེན་པོ་དོལ་བུ་བའི་ཆོས་ཀྱི་ཁྲི་ལ་ཞབས་སེན་བཀོད་པ་རྡོ་རྗེ་ཐེག་པའི་གསང་བ་མཐའ་དག་གི་བང་མཛོད། ལྷག་པར་རྗེ་ཉིད་ཀྱི་གསུང་གི་བདུད་རྩིའི་གཏེར་འཆང་བའི་མཁས་གྲུབ་ཆེན་པོ་རྗེ་བཙུན་ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ། ཐུབ་བསྟན་གསེར་མདོག་ཅན་གྱི་ཀློག་པ་བ་རྣམས་ཀྱི་གཙུག་རྒྱན་མཛད་དེ། ད་ལྟ་སངས་རྒྱས་སྣང་བ་མཐའ་ཡས་ཀྱི་རྣམ་སྤྲུལ་གླང་རི་ཐང་པ་ཆེན་པོའི་ཆོས་ཀྱི་ཁྲི་ལ་བཞུགས་པ་མཁྱེན་བརྩེའི་མངའ་བདག་སྤྱན་སྔ་རིན་པོ་ཆེ་ཤཱཀྱ་རྒྱལ་མཚན་དཔལ་བཟང་པོ། སྡེ་སྣོད་རྒྱ་མཚོའི་དོན་སྨྲ་བ་རབ་འབྱམས་པ་དོན་ཡོད་གྲུབ་པ། རིག་པའི་རྡོ་རྗེས་ལོག་སྨྲའི་བྲག་རི་གཞོམ་པའི་ང་རྒྱལ་ཅན་ལྕང་ར་རབ་འབྱམས་པ་བློ་གྲོས་བཟང་པོ་སྟེ་གསེར་མདོག་ཅན་གྱི་མཁན་པོ་རིམ་པ་གསུམ་གཞན་ཡང་ཆོས་གྲྭ་དེའི་སློབ་དཔོན་ལས་ཆེན་རབ་འབྱམས་པ་ཡེ་ཤེས་ལྷུན་གྲུབ། ནམ་མཁའ་རིན་ཆེན་པ། ཕྱུག་གྲོང་ཆོས་རྗེ།
འབུམ་རབ་འབྱམས་པ་དགེ་འདུན་ཉི་མ་ལ་སོགས་པའི་དགེ་བའི་བཤེས་གཉེན་མང་ཧྲགས། བྱང་བདག་པོའི་ཏི་ཤྲི་མཛད་ཅིང་མུས་གླིང་ཁ་བདེ་བ་ཅན་གྱི་གདན་ས་ལ་བཞུགས་པ་དེམ་དཀར་རབ་འབྱམས་པ། ཆོས་གྲྭ་ཆེན་པོ་ནཱ་ལེནྡ་དང་གླང་ཐང་གི་སློབ་དཔོན་མུས་པ་རབ་འབྱམས་པ་དཀོན་མཆོག་གྲགས་པ། གསང་ཕུ་ནེའུ་ཐོག་གི་སློབ་དཔོན་ཞྭ་ལུ་པ་སྨོན་ལམ་པ་དང་། སངས་རྒྱས་བཀྲ་ཤིས་པ། ལེགས་ཤེས་པ། རྗེ་ཉིད་ཀྱི་སྙན་བརྒྱུད་འཛིན་པ་བྱ་ཡུལ་གདན་ས་པ་གུག་སྣ་རབ་འབྱམས་པ་སོགས་ཆེ་བ་དང་མཁས་པའི་གྲགས་ཐོབ་པ་མང་པོ། ལྷ་འདྲེ་མི་གསུམ་བྲན་དུ་འཁོལ་བའི་མཐུ་སྟོབས་ཀྱི་དབང་ཕྱུག་དཀར་པོ་ཀུན་དགའ་གྲགས་པ། གཙང་པ་རྒྱ་རས་ཀྱི་རིགས་སུ་འཁྲུངས་ཤིང་ཟབ་མོའི་ལམ་གྱི་བདུད་རྩིས་མྱོས་པས་རིག་པ་བརྟུལ་ཞུགས་ཀྱི་སྤྱོད་པ་ལྷུར་ལེན་པ་འབྲུག་པ་ཀུན་ལེགས་པར་གྲགས་པ། ཉམས་དང་རྟོག་པའི་རྩེར་སོན་ནས་བྷུ་སུ་ཀུའི་ཚུལ་འཛིན་པའི་གྲུབ་ཐོབ་སྒོག་སྨྱོན་པ།
སྐྱེ་བ་མང་པོ་དྲན་ཞིང་རྡོ་ལ་ཞབས་རྗེས་འཇོག་པ་ནག་པོ་སྤྱོད་པའི་རྣམ་འཕྲུལ་དུ་གྲགས་པ་གློ་བོ་ཆོས་མཛད་ཀུན་དགའ་གྲོལ་མཆོག་ལ་སོགས་པ་གྲུབ་པའི་དབང་པོར་གྲགས་པ་དུ་མ། ཁམས་ཕྱོགས་སུ་བཙན་ལྷ་རྒྱལ་པོའི་དབོན་པོ། ཉང་ཏིང་འཛིན་བཟང་པོའི་དབོན་བརྒྱུད་ཁ་ཡར། ཆོས་གླིང་དབོན་པོ་བསྟན་འཛིན་སྐུ་མཆེད་སོགས་ཤིན་ཏུ་མང་པོ། ཁའུ་བྲག་རྫོང་གི་རི་ཁྲོད་མཛེས་པར་བཞུགས་པ་རྣམས་ཀྱི་ཁྲོད་ནས་ཡོངས་སུ་གྲགས་པ་ནི། རྒྱུད་གསུམ་མན་ངག་དང་བཅས་པ་སྨྲ་བའི་དབང་པོ་རྗེ་ཤེས་རབ་རིན་ཆེན། མཁྱེན་རབ་ཆོས་རྗེའི་དབོན་པོ་ཞྭ་ལུའི་ཟུར་ཆེན་ཐོས་བསམ་གྱི་སྒྲོ་འདོགས་བཅད་ནས་བསྒོམས་པས་ཉམས་སུ་མྱོང་བ་ད་ལྟ་བྱ་བཏང་གི་རྣམ་ཐར་སྐྱོང་བ་བྲག་དཀར་ཆོས་རྗེ། མཐུ་སྟོབས་ནུས་པའི་བདག་ཉིད་གྲུབ་མཆོག་སྦྱིན་པ་རྒྱ་མཚོ། རྗེ་ཉིད་ཀྱི་དབོན་རྒྱུད་སྡེའི་འཆད་ཉན་མཛད་པ་བསྐྱེད་འཕྲེང་ཆོས་རྗེ་ཉིད་ཀྱི་རུས་དབོན་ད་ལྟ་སེངྒེའི་ཁྲི་ལ་རང་གྲུབ་ཏུ་བཞུགས་པ་སྒྲུབ་སྡེའི་གཙུག་རྒྱན་རིན་པོ་ཆེ་གདན་ས་བ། འཇིག་རྟེན་ཆོས་བརྒྱད་ཧྲུལ་པོར་ཞིག་ནས་གསུང་ངག་གིས་སྐལ་ལྡན་སྐྱོང་བ་མཁར་སྤེ་རབ་འབྱམས་པ་བློ་གྲོས་རབ་གསལ།
རིག་པའི་དྲེགས་དང་ལྡན་ཞིང་ས་ར་ཧའི་དགོངས་དོན་སྨྲ་བ་རབ་འབྱམས་པ་ཡོན་ཏན་རིན་ཆེན། དཔལ་མགོན་ཞལ་བཞི་པའི་བསྙེན་པ་འབུམ་ཕྲག་བརྒྱ་གདན་ཐོག་གཅིག་ཏུ་མཛད་ཅིང་། མཁའ་འགྲོས་ཚོགས་འཁོར་གྱི་སྐལ་བ་སྐྱེལ་བར་གྲགས་པ་གྲུབ་མཆོག་བཀྲ་ཤིས་སེངྒེ། དཔལ་མགོན་ཆེན་པོའི་ཞལ་མངོན་སུམ་དུ་མཐོང་བ་ཆུ་བོ་གྱེན་ལ་ལྡོག་པ་ལ་སོགས་པའི་རྫུ་འཕྲུལ་ཡ་མ་ཟུང་སྣ་ཚོགས་སྟོན་པ་བླ་མ་ཡཀྵ་ཀྲོ་ཏེ། བློ་གསལ་འགའ་ལ་ཕན་འདོགས་པ་རབ་འབྱམས་པ་དཔལ་ལྡན་བློ་གྲོས། གཞན་ཡང་རྒྱ་ཆེན་རྒྱུད་སྡེའི་གནད་ཤེས་པ། བསྐྱེད་རིམ་གྱི་གསལ་སྣང་ཐོབ་པ། རིག་སྔགས་ཀྱི་བདེན་ཚིག་གྲུབ་པ། སྒྱུ་ལུས་རྨི་ལམ་གྱི་སྤྲུལ་བསྒྱུར་ལ་རང་དབང་ཐོབ་པ། འཕོ་བ་དང་བར་དོ་འབྱོངས་པས་མཁའ་སྤྱོད་ལ་ཡུད་ཀྱིས་ཆས་པ།
བླ་མའི་མོས་གུས་ཁོ་ནས་སེམས་ཕྲོགས་ཏེ་ས་ལམ་ཅིག་ཆོད་དུ་སོང་བ་སོགས། མདོར་ན་ལུང་རྟོགས་ཀྱི་ཡོན་ཏན་གཞན་ཅི་ཡང་མ་མཆིས་ཀྱང་རྗེ་བླ་མའི་བཀའ་དྲིན་འཁོར་ཐབས་མེད་པ་རྗེས་སུ་དྲན་པས་གར་གནས་སུ་གསོལ་འདེབས་ཀྱི་ཅ་ཅོ་འུར་ཆིལ་ལེ་བ་བདག་ལྟ་བུས་མཐའ་བརྟེན་པའི་བུ་སློབ་ནམ་མཁའི་སྐར་ཕྲན་ཙམ་གྱིས་བཤད་སྒྲུབ་ཀྱི་སྒོ་ནས་བསྟན་པ་རིན་པོ་ཆེ་ནམ་ལངས་ཤིང་ཉི་མ་ཤར་བ་ལྟར་ཕྱོགས་བཅུར་རྒྱས་པར་བྱེད་པ་ནི་བསམ་པའི་རྭ་བ་ལས་འདས་པ་ཡིན་ནོ། ། དེ་བཞིན་དུ་བོད་རྒྱལ་པོའི་གདུང་བརྒྱུད་དྲི་མ་མེད་པ་ཁྲི་ནམ་མཁའ་བསོད་ནམས་བརྟན་པའི་རྒྱལ་མཚན་དཔལ་བཟང་པོ། རིགས་རུས་ཆོ་འབྲང་ལྡན་ཅིང་སྟོབས་ཀྱི་འཁོར་ལོས་སྒྱུར་བ། ཐུན་མོང་མ་ཡིན་པའི་བསྟན་པ་ལ་མི་ཕྱེད་པའི་དད་པ་ཅན་བདག་ཆེན་རྡོ་རྗེ་འཆང་ཆེན་པོའི་སྣག་དབོན་རྩིས་གནས་གསར་པ་སྡེ་པ་ནམ་མཁའ་རྡོ་རྗེ་བ། ཁྲི་སྐོར་ཆེན་པོ་བཅུ་གསུམ་ལ་དམ་ཁ་གླིང་དྲུག་མས་ཁ་ལོས་སྒྱུར་བ་དབོན་ཆེན་དཔལ་འབུམ་བཟང་པོའི་རིགས་བརྒྱུད་སྐྱིད་ཤོད་ར་མ་སྒང་པ་དང་། ས་སྐྱ་སྐྱེད་འཕྲེང་པ་སོགས་མི་ཆེན་གྱི་སྦྱིན་བདག་ཀྱང་བསམ་གྱིས་མི་ཁྱབ་པས་མཆོད་ཅིང་བཀུར་བའི་གནས་སུ་བཞུགས་པ་ཡིན་ནོ། ། ཁྱོད་ཐུགས་སྙིང་རྗེའི་རང་གདངས་དམ་པའི་ཆོས། ། གཞོན་མེད་ནཱ་དའི་དབྱངས་ཀྱི་ཏམྦུ་ར། ། རང་དང་སྐལ་བར་འཚམ་པའི་སྒྲ་བརྙན་ནི། །
ལྷ་ཡི་རྔ་བཞིན་དུས་སུ་འདོམས་པར་འགྱུར། ། དངོས་གྲུབ་ལག་རྩེར་སྦྱིན་པ་ཟབ་མོའི་ལམ། ། ས་སྐྱའི་བླ་ཆེན་མཆོག་གི་སྙན་བརྒྱུད་རྣམས། ། དུས་ཀྱི་དབང་གིས་ཐུན་མོང་གཏམ་དང་འདྲེས། ། ཆུ་མེད་ཁྲོན་པ་མར་མེའི་སྣང་བརྙན་ལྟར། ། གྱུར་ཚེ་འཁོན་སྟོན་ཆོས་ཀྱི་སྤྲིན་སྔོན་ལས། ། འོངས་པའི་གསང་ཆེན་བདུད་རྩིའི་ཆུ་ཆར་ནི། ། ཁྱོད་ཐུགས་རྒྱ་མཚོར་བབས་པའི་དགའ་སྟོན་གྱིས། ། བསྐྲུན་པའི་མཁས་དང་གྲུབ་པའི་ཆུ་ཀླུང་སྟོང་། ། ནོར་འཛིན་ཕ་མཐའ་འཚོལ་བའི་ངང་ཚུལ་ཅན། །
ཁོར་ཡུག་རི་བོའི་བར་འདི་ཡོངས་གང་བས། ། བཤད་སྒྲུབ་རླབས་ཕྲེང་དཀར་པོ་ཆལ་ཆིལ་གཡོ། ། ཐུབ་བསྟན་པདྨོའི་རྩ་ལག་ཨེ་མ་མཚར། ། དྲེགས་ལྡན་རལ་པའི་སྤོ་ལ་གར་བསྒྱུར་ཞིང་། ། ཆེ་དགུ་བྱེ་བའི་རི་དབང་གཙུག་ན་འཛེགས། ། བློ་གསལ་ཡོངས་ཀྱི་པདྨའི་ཚལ་སྐྱོང་བའི། ། སྔོན་མེད་བསྟན་པའི་ཉི་གཞོན་གསར་པ་ཞིག ། གངས་ཅན་སྐྱེ་རྒུའི་བསོད་ནམས་མཐུ་ལས་གྲུབ། ། དེ་དག་ལ་འདི་སྐད་ཅེས་བྱ་སྟེ། ལུང་རྟོགས་ཡོན་ཏན་ཆུ་གཏེར་ཡོངས་སུ་གང་། །
མཁས་དང་གྲུབ་པའི་ཆུ་ཀླུང་འབུམ་ཕྲག་སྤྲོས། ། བསྟན་དང་འགྲོ་བའི་ཕན་བདེའི་ལོ་ཏོག་ནི། ། ཕྱོགས་བཅུར་རྒྱས་པའི་དགའ་སྟོན་འདི་རྨད་དོ། ། ཞེས་པའོ། ། བཞི་པ་ཞིང་འདིའི་མཛད་པ་མཐར་ཕྱིན་པའི་རྗེས་སུ་གཟུགས་སྐུ་ཆོས་དབྱིངས་སུ་བསྡུས་ཏེ། ཆོས་ཀྱི་སྐུ་རྣམ་པ་ཐམས་ཅད་པ་མངོན་དུ་མཛད་པའི་ཚུལ་ནི། དེ་ལྟར་བསྟན་པ་དང་སེམས་ཅན་གྱི་དོན་ལྷུར་མཛད་བཞིན་པའི་ངང་ནས་དགུང་ལོ་བདུན་ཅུ་རྩ་དྲུག་བཞེས་པའི་ཉི་གྲོལ་ཞེས་བྱ་བ་ཤིང་ཕོ་སྤྲེའུའི་ལོ། སྤྱིར་ས་གཡོ་བ་དང་དུས་མ་ཡིན་པའི་རླུང་ཆེན་པོ་ལྡང་བ་དང་། སྒྲ་འོད་ལ་སོགས་པའི་རྣམ་པ་མང་དུ་བྱུང་ཞིང་། རྗེ་ཉིད་ཀྱང་ཞིང་གཞན་དུ་འབྱོན་པའི་གསུང་འབའ་ཞིག་གནང་།
ལྷག་པར་ལན་ཅིག་མདང་རྨི་ལམ་དུ་འཇའ་ཚོན་གྱི་ཁང་པ་གསུམ་རིམ་གྱི་བར་མ་ན་ང་རང་འདུག་པ་ལ་ཟུར་བཞི་ནས་བུད་མེད་བཞིས་བཏེག་ནས་འོག་མིན་དུ་འགྲོ་བ་ཡིན་ཟེར་མཐོན་པོ་ཞིག་ནས་ཡེ་རེ་རེ་འགྲོ་བའི་རྨི་ལམ་ཞིག་བྱུང་། རྨི་ལམ་རང་ཡིན་འོག་མིན་ལ་ཆེད་དུ་སྟེང་ངོས་སུ་འགྲོ་རང་ཅི་དགོས་གསུང་། ཡང་དེང་སང་སྣང་བ་ཐམས་ཅད་འོད་གསལ་འབའ་ཞིག་ཏུ་ཐིམ་འགྲོ་བ་དང་། རེས་འགའ་དེའི་ངང་ལས་ཡིག་འབྲུ་དམར་ལྗང་གི་རྣམ་པར་ཁྲིག་གིས་འཆར། ཀློག་པའི་འདུན་པ་བྱས་ཙ་ན་ཡལ་འགྲོ་བར་འདུག་གསུངས་པ་སོགས་ལ་ཐེ་ཚོམ་དུ་གྱུར་ཏེ། བདག་གིས་སྤྱིར་བསྟན་པ་དང་སེམས་ཅན་གྱི་དོན་དང་ལྷག་པར་བདག་ཅག་མགོན་སྐྱབས་གཞན་མེད་པའི་འགྲོ་བ་རྣམས་ལ་ཐུགས་བརྩེ་བ་ཆེན་པོས་དགོངས་ནས་ཞབས་ཀྱི་པདྨོ་ཡུན་རིང་དུ་བརྟན་པའི་ཐུགས་འདུན་ཅིས་ཀྱང་གནང་དགོས་ཞུས་པས། ད་ལོ་མ་ཤི་ན་ལོ་བརྒྱ་ཙམ་མི་ཐུབ་པའི་ངེས་པ་མི་གདའ་སྟེ། ད་རང་དེ་ཙམ་ཡིན་པ་འདྲ། ཆོས་རྗེ་རྡོ་རྗེ་འཆང་ཆེན་པོ་ལྟ་བུ་མཁས་གྲུབ་བསྟན་པའི་རྩ་ལག་དེ་ལའང་དགུང་ལོ་བདུན་ཅུ་དོན་ལྔ་ཐུབ་པ་ལ་ཀུན་གྱིས་སྐུ་ཚེ་མཐར་ཕྱིན་ཟེར་གྱིན་འདུག ད་ལོ་འདི་ཙམ་ལོན།
བླ་མ་བདུན་ཅུ་དོན་གཉིས་ཀྱི་ཐུགས་ཟིན་སྡོམ་པ་དང་དམ་ཚིག་ལ་གནོང་འགྱོད་ཡེ་མེད། ལམ་འབྲས་ཐོག་མར་ཐོབ་ནས་ད་བར་ལམ་བསྡུས་ཐུན་བཞི་མ་འདི་ཆག་མ་མྱོང་། བསྟན་པ་དང་སེམས་ཅན་གྱི་དོན་ཡང་བྱེད་ཚད་བྱུང་། ད་ངའི་ཚབ་མ་ཁྱེད་ཚོས་བྱེད་ལས་ཆེ། རྗེ་བཙུན་རིན་པོ་ཆེས་དགའ་སྟོན་ལ་གདམས་པར་བླ་མའི་རྣལ་འབྱོར་འབྲལ་མེད་དུ་བསྒོམས་ན་བླ་མ་དང་འབྲལ་མེད་དུ་ཡོང་བ་ཡིན་གསུང་བ་དང་། ངེད་བཀའ་གདམས་པའི་ཇོ་བོ་རྗེའི་གསུང་ལས། སྦྲུལ་གྱི་པགས་པ་བརྗེས་ཀྱང་སྦྲུལ་མི་བརྗེ། ། ཁོ་བོའི་འཆི་ཚུལ་བསྟན་ཀྱང་ཨ་ཏི་ཤ ། གསུང་བ་བདོག་པས་དེ་དང་འདྲ། ། ཁྱེད་དད་པ་ཡོད་པ་རྣམས་ནི་ང་དང་འདུ་འབྲལ་མེད་པ་ཡིན།
ཁྱེད་ཚོ་རྐྱང་པར་མ་ཟད་ཁྱེད་ཚོ་ལ་བློ་གཏད་པ་ཚོའང་ངས་སྐྱོང་པ་ཡིན། ཨ་ཅང་ཆོས་རྗེའི་དགོངས་པ་ལ་བླ་མའི་སྟོང་འུར་ལ་དགོངས་ཡོང་སྟེ། འབྲོག་མི་ལོ་ཙཱ་བའི་གསུང་སྒྲོས་བྲིས་པ་ལས། བླ་མ་དེ་མནར་མེད་ན་བཞུགས་ཀྱང་རང་གི་སངས་རྒྱས་སུ་མོས་ནས་གསོལ་བ་བཏབ་ན་རང་རྒྱུད་ལ་སངས་རྒྱས་ཀྱི་བྱིན་རླབས་འཇུག་སྟེ། དེ་གཉིས་ཀྱི་ཆོས་ཉིད་ལ་དབྱེ་བ་མེད་པའི་རྟེན་འབྲེལ་ཡིན་བྱ་བ་ཡོད། དེ་ཅིས་ཀྱང་ཡོང་བ་ཡིན་པ་གདའ་གསུང་། བདག་གི་གསུང་ཆོས་ཀྱི་འཕྲོ་འགའ་ཡོད་པའང་སྐལ་དམན་འགའ་ཞིག་ལ་འཛེམ་པའི་རྣམ་པས་རེས་འགའ་ཇ་ཁང་ཆུང་ངུ་ཞིག་ཡོད་པ་སོགས་སུ་ཤུབ་བུས་གནང་། རེས་ཕྱིའི་སྤང་ཁ་དང་མཆོད་རྟེན་ལ་ཞབས་སྐོར་མཛད་པའི་ཚུལ་གྱིས་ཕྱག་ཕྱིར་འགྲོ་གསུང་ནས་མི་གཞན་མེད་པ་ན་སྐུ་ཁྱེལ་སོགས་མཛད་ནས་གསུང་ཆོས་རྣམས་གནང་། ཆོས་རྗེ་ལ་འདི་པ་སྔར་ནས་ཅིས་ཀྱང་ཤོད་བསམ་པ་ཡོད་དེ། བྲེལ་བ་དང་སྙོམ་ལས་ཀྱི་དབང་དུ་ལུས་པ་ཡིན།
ད་དགའ་རབ་འགྲིག་པས་བློ་བདེ་གསུང་། གཞན་ཡང་འདས་མ་འོང་གི་གནས་ཚུལ་ལུང་བསྟན་ངོ་མཚར་བ་ཇི་སྙེད་ཅིག་གསུང་གི་གདའ་ནའང་། སྨྲ་བའི་དུས་ཀྱང་མིན་པ་འདུག་ཅིང་། ལོག་རྟོག་ཅན་རྣམས་ལས་ངན་གསོག་པ་ལས་མི་འདུག་པས་འདིར་མ་བྲིས། དེ་ནས་མི་སྡིག་ཅན་ཞིག་གི་གྲིབ་ཀྱིས་ཉེར་ལེན་བྱས་པ་ལྟར་སྣང་བས་གསོལ་དྭང་འགགས་ཤིང་སྐུ་ཤེད་ཆུང་བའི་ཚུལ་ཞག་མང་དག་བྱུང་བ་ལ་གསོལ་བ་བཏབ་སྟེ་སྨན་པ་ལ་བསྟན་པས། ཕྱག་རྩའང་རེས་འགའ་མི་བདེ་བ་སྙམ་བྱེད། དེ་འཕྲལ་ནད་མེད་ཀྱི་རྩར་འགྱུར་བ་སོགས་བློས་དཔག་མི་ཤེས་པར་གྱུར། རྗེ་ཉིད་ཀྱང་ཕལ་ཆེར་ལྟ་སྟངས་དང་བཅས་པའི་མཉམ་གཞག་ཏུ་བཞུགས། བར་མཚམས་སུ་བདག་གཞན་བརྗེ་བའི་གསུང་ཅུང་ཟད་གསུང་། དྲུང་ན་ཡོད་པ་རྣམས་ལ་སྔར་ལས་ཀྱང་ཐུགས་བདེ་ཉམས་ཆེ་བའི་ཞལ་འཕྲོས་བཞད་གད་སོགས་མང་དུ་མཛད།
དེའི་ཚེའང་དེས་སྔ་ཡན། བདག་ཆེན་རིན་པོ་ཆེའི་ཕྱག་དྲིལ་འདི་ངེད་རང་གི་དམ་ཚིག་རྡོ་རྗེ་དྲིལ་བུར་བཟུང་བ་ཡིན་པས་འདི་དང་དམ་ཚིག་པོ་ཏི་ལམ་འབྲས་གླེགས་བམ་ལྷུང་བཟེད། སྣམ་སྦྱར་ཙམ་མ་གཏོགས་བདག་ཏུ་གཟུང་བའི་དངོས་པོ་ཡེ་མེད། ད་ནི་འདི་རྣམས་ཀྱང་བློས་བཏང་ཡོད་གསུང་བ་སོགས་ཞིང་གཞན་དུ་དགོངས་པའི་ཞལ་ཏ་འབའ་ཞིག་གནང་གི་གདའ། བདག་ལ་ད་ལྟ་ལག་ན་ཡོད་པའི་རྡོ་དྲིལ་འདི་གནང་། ཆོས་རྗེས་འདི་དཀྲོལ་ལ་དབང་བསྐུར་མཛོད་ཅིག་གསུང་། དེ་སྔ་གནང་བ་རྣམས་ཡེ་མ་ཞུས་ཀྱང་སྐུ་ཁམས་མ་བདེ་བའི་སྒང་དེ་ལ་རྟེན་འབྲེལ་ཅིར་འགྱུར་མི་ཤེས་བསམ་འབུལ་མ་ནུས་པར་ཉ་ར་བྱས། ལན་ཅིག་སྐུ་སྲུང་ཁྲོད་ནས་བདག་ཆེན་རིན་པོ་ཆེས་བསྒྲུབས་པའི་བདུད་རྩི་རིལ་བུ་འགའ་དང་། འཕགས་པའི་བདུད་རྩི་རིལ་བུ་ཕྱེ་མ་ཅུང་ཟད་བདག་ཆེན་རིན་པོ་ཆེས་མཛད་པའི་བདུད་རྩི་རིལ་བུ་བསྒྲུབ་པའི་དཔེ་ཆ་ཞིག་རྣམས་གནང་། རྗེ་བཙུན་གྱི་རིལ་བུའི་གཏའ་ནི་བླ་བྲང་ཤར་བ་ལ་སྒྲུབ་སྣོད་ཐོད་པ་བཅས་པ་ཡོད་པས་ཁྱེད་རང་སྐུ་ཉེ་ཡིན་པས་ལས་སླ།
བདག་ཆེན་རིན་པོ་ཆེས་བདུད་རྩི་རིལ་བུ་བསྒྲུབ་དུས་འདི་ཟོས་ཚད་སྐྱེ་བ་བཅུ་གཉིས་ཚུན་ལ་འཚང་རྒྱ་ཟེར་བའི་མཁའ་འགྲོའི་ལུང་བསྟན་ཐེངས་གསུམ་བྱུང་བ་ཡིན་པ་གདའ། བདག་ཆེན་རིན་པོ་ཆེས་ང་ལ་བདུད་རྩི་རིལ་བུ་སྒྲུབས་གསུང་བའི་ཞལ་ཏ་ཡོད་ནའང་ལག་ཏུ་ལོངས་པ་ཞིག་མ་བྱུང་། ད་ཆོས་རྗེས་སྒྲུབས་མཛོད་ཅིག་གསུང་། དཔུང་པ་གཡོན་པའི་སྟེང་དུ་ཕྱག་ཅབ་ཅབ་པ་ལན་གཉིས་བརྒྱབ་བྱུང་བ་ལ། བདག་གིས་རྗེ་སེམས་དཔའ་ཆེན་པོ་ལྟ་བུ་ལའང་དང་པོ་ཇི་ལྟ་བ་བཞིན་མ་བྱུང་བའི་ལོ་རྒྱུས་འདུག བདག་གིས་མི་འགྲུབ་ལགས་སམ་ཞུས་པས།

དེ་འདྲ་མི་དགོས་བདག་ཆེན་རིན་པོ་ཆེས་མཛད་པའི་ཡི་གེ་ལེགས་པོ་འདི་གཞིར་བཞག་བྱས་པས་འགྲུབ་འགྲུབ་གསུང་། དེ་ནས་ཧོར་ཟླ་བཅུ་པ་སྨིན་དྲུག་གིས་ཉ་བའི་ཚེས་བཅོ་ལྔའི་སྔ་དྲོ་དགྱེས་ཤིང་སྤྲོ་བའི་མདངས་དང་བཅས་ནས་བིརྺ་པའི་སྐུའི་རྣམ་འགྱུར་དང་གསུང་མགུར་གྱི་རྣམ་པ་འགའ་མཛད། ཉི་མ་སྔ་ཕྱེད་ཙམ་ན་སྐུ་དྲང་པོར་བསྲངས་ཏེ་ཞལ་ཤར་དུ་གཟིགས་ནས་རྒྱུད་སྡེ་རིན་པོ་ཆེ་ནས་བཤད་པའི་འདའ་ཁ་མའི་ཐུགས་དམ་ཟབ་མོས་མཚམས་སྦྱར་ཏེ། མཁའ་ཁྱབ་ཀྱི་ཏིང་ངེ་འཛིན་འགོག་པའི་བདེན་པ་རྣམ་པར་གྲོལ་བའི་ཡེ་ཤེས་ཀྱི་སྐུ་མངོན་དུ་མཛད་དེ། དཔའ་བོ་དང་རྣལ་འབྱོར་མ་རི་རབ་ཀྱི་རྡུལ་དང་གྲངས་མཉམ་པ་ནམ་མཁའ་ཁྱབ་པ་རྣམས་ཀྱིས་ལྷ་རྫས་ཀྱི་མེ་ཏོག་ལ་སོགས་པའི་མཆོད་པ་གདུགས་དང་རྒྱལ་མཚན་ལ་སོགས་པ་གཡོ་བ་བཞིན་པས་སྤྱན་དྲངས། ལྷ་དང་རིག་པ་འཛིན་པ་དུ་མས་མདུན་ནས་བདར། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་སྔོན་ནས་བསུས། འཇིག་རྟེན་སྐྱོང་བ་རྣམས་ཀྱིས་ཞབས་ནས་བཏེག་སྟེ། འཇའ་དང་འོད་ཀྱི་ལམ་ནས་འོག་མིན་དག་པའི་ཞིང་དུ་གཤེགས་པར་གྱུར་ཏོ། ། དེའི་ཚེ་ཁ་བ་ཤིན་ཏུ་ཆེ་བ་རི་ཀླུང་ཐམས་ཅད་ཆུ་ཤེལ་ལམ་ཀུ་མུ་དའི་གླིང་ལྟར་དཀར་བའི་ཁ་དོག་འབའ་ཞིག་ཏུ་གྱུར་པ་ཞིག་བབས་ཏེ་སངས་རྒྱས་ཀྱི་བསྟན་པ་དཀར་འཇམ་དུ་མཛད་པའི་ཕྱི་ནང་གི་རྟེན་འབྲེལ་ལས་བྱུང་བ་ཡིན་སྙམ། སང་དེ་ནས་བཟུང་སྟེ་ནམ་མཁའི་ངོས་ནི་བཻཌཱུརྻ་ལྟར་དྭངས་ཤིང་གསལ་བའི་དབྱིངས་ན།
འཇའ་སྤྲིན་དཀར་ཤས་ཆེ་བ་ལ་སྣ་ཚོགས་པའི་འོད་ཆགས་པའི་ཡུག་རིང་དང་། གདུགས་རྒྱལ་མཚན། འཕན། ལྡ་ལྡི་ལ་སོགས་པའི་རྣམ་པ་དང་། གཞན་ཡང་ཕྱག་མཚན་དང་། སྐྱེ་འགྲོའི་གཟུགས་བརྙན་གྱི་དབྱིབས་སོགས་དུ་མའི་བཀོད་པ་བཀྲམ་པའི་ཁྲོད་ནས་ལྷ་རྫས་ཀྱི་མེ་ཏོག་གི་ཆར་པའང་ཉི་ཟེར་གྱི་རྡུལ་ལྟར་ཟིམ་བུར་འབབ་པ་སོགས་ངོ་མཚར་བའི་ལྟས་སྣ་ཚོགས་སྟོན་པར་བྱེད། བདག་ཅག་རྣམས་ནི་རྒྱ་མཚོའི་ཀློང་དུ་དེད་དཔོན་དང་བྲལ་བའི་ཚོང་ཕྲུག་གི་ཚོགས་འཁྱམས་པ་ཇི་ལྟ་བར་ཅི་བྱ་བརྟོལ་མེད་པར་གྱུར། ཀྱེ་ཧུད་འཇིགས་རུང་འཁོར་མཚོའི་རྦ་ཀློང་དུ། ། དམ་པའི་དེད་དཔོན་ལན་ཅིག་རྙེད་པ་དེ། ། རྨི་ལམ་སྒྱུ་འཕྲུལ་ཇི་བཞིན་དེ་རིང་ཡལ། །
ད་ནི་མགོན་མེད་བདག་རྣམས་ཅི་ཞིག་བྱ། ། ལས་ཀྱི་རྟ་ལྗང་ཤིང་རྟའི་རྩེར་ཕྱོགས་པའི། ། སེམས་ཀྱི་སྡུག་བསྔལ་ཉི་མའི་ཐིག་འཕྲེང་གིས། ། སྙིང་གི་ཀུ་མུད་ཟུམ་པའི་ངལ་བ་ལས། ། འགྲམ་པའི་ཀུན་ད་ལག་པའི་ཆུ་མཚོར་བརྟེན། ། ཁྱོད་སྐུ་དྲན་པའི་འབིགས་བྱེད་དྲི་བཞོན་གྱིས། ། ཙུ་ཏའི་ཟེའུ་འབྲུའི་རྡུལ་གྱི་དཀྲུགས་པའི་མིག ། མཆི་མའི་ག་བུར་གཟེགས་མས་ལུས་བྲན་པ། ། འཁྲི་ཤིང་བཞིན་དུ་འདར་ཞིང་འཛིན་མར་ལྷུང་། ། སྒྱུ་མའི་ལུས་འདི་ཆུ་གཏེར་ཕུང་པོར་སྣང་། །
མིན་ན་མཆི་མའི་ཆུ་ཀླུང་གང་ལས་བབས། ། བདག་གི་སྙིང་འདི་ལྕགས་ཀྱི་གོང་བུར་ཤེས། ། མིན་ན་དུམ་བུར་མི་འགས་རྒྱུ་མཚན་ཅི། ། དེ་རིང་བདུད་རྩིའི་འོད་ཅན་དང་། ། མ་ལ་ཡ་ཡི་རླུང་འཇམ་དང་། ། ཙནྡན་ཐིགས་པའི་ཆུ་གཟེགས་ཀྱང་། ། བདག་གི་སྙིང་ལ་གདུང་བྱེད་གྱུར། ། དཔལ་ལྡན་ས་ཡི་ཐིག་ལེ་ཁྱོད། ། འོག་མིན་གཙང་མའི་གདན་ཁྲི་ལ། ། ཆོས་ཀྱི་རྒྱལ་པོར་མངའ་གསོལ་སླད། །
ས་སྟེང་འགྲོ་འདིའི་སླུ་བྲིད་དུ། ། བརྒྱ་བྱིན་སྒྱུ་མའི་མཁན་པོ་དེས། ། ཨནྡ་རྙིལ་གྱི་མེ་ལོང་ངོས། ། གཞུ་རིས་གསར་པའི་ཚོན་བརྒྱ་ཡིས། ། ངོ་མཚར་བཀོད་པ་ཅི་ཡང་བྲིས། ། དེ་ཚེ་འཆི་མེད་གཞོན་ནུ་རྣམས། ། དགའ་བ་བཞིན་དང་སྐྱེངས་པ་བཞིན། ། ཡིད་འཕྲོག་སིལ་སྙན་འཁྲོལ་བྱེད་ཅིང་། ། པུཎྜ་རི་ཀའི་ཆར་པ་འབེབས། ། དེ་ལྟའི་ལྟས་མཐོང་འཛམ་གླིང་གསེར་ལྡན་མ། །
ལན་བརྒྱར་གཡོ་ཞིང་ཅ་ཅོ་སྒྲོག་པ་ཡིས། ། བདག་ཅག་རྣམས་ལ་རིང་ནས་འབོད་བྱེད་ཅིང་། ། ཕྱོགས་ཀྱི་བུ་མོའང་འགྲན་ཟླར་འོངས་པ་སྙམ། ། དེ་ལྟར་མོད་ཀྱི་གཟུགས་སྐུའི་སྣང་བརྙན་ནི། ། གང་ནས་བྱོན་པའི་ཆོས་སྐུའི་ཞིང་ཁམས་སུ། ། བདེ་ཆེན་བདུད་རྩིའི་མྱོས་པས་རབ་གཟིམས་ནས། ། སླར་ཡང་ཆུ་འཛིན་མཁའ་དབྱིངས་འཐོན་པའམ། ། བཻཌཱུར་ས་གཞིར་ལྷ་དབང་སྣང་བརྙན་ལྟར། ། སྒྱུ་འཕྲུལ་དྲྭ་བའི་ཟློས་གར་བྱེ་བ་བརྒྱས། ། མཁའ་མཉམ་འགྲོ་འདི་རྟག་པར་སྐྱོང་བ་ལ། །
བློ་ཆུང་ཉམ་ཐག་སྡུག་བསྔལ་ཅི་ཞིག་བྱ། ། སྲིད་ཞིའི་ཆོས་ཀུན་སེམས་ཉིད་སྣང་བ་ཙམ། ། ཆོས་དབྱིངས་ངང་ན་རོ་མཉམ་འགྱུར་མེད་བདེ། ། རང་སེམས་བླ་མ་བདེ་ཆེན་ཕྱག་རྒྱ་ཆེ། ། བློ་འདས་བརྗོད་བྲལ་རང་ཞལ་རྒྱུན་པར་མཇལ། ། དེ་ལ་དབང་བཞིའི་ཆུ་བོ་ཁོར་ཡུག་ནོད། ། དེ་ལྟའི་རྗེ་བཙུན་གསུང་གི་བདུད་རྩིའི་རོས། ། སྙིང་གི་བུམ་བཟང་གང་བ་དེ་དྲན་ནས། ། བདག་ཅག་སྲོག་གི་འཚོ་བ་ཐོབ་པར་གྱུར། ། དེ་ནས་གཞལ་དུ་མེད་པའི་སྐུ་གདུང་རིན་པོ་ཆེ་ཉིད།
སྨན་དང་དྲི་བཟང་དང་གོས་དར་རས་ཡུག་ལ་སོགས་པས་གྲིལ་ནས་ཟ་མ་ཏོག་གི་ནང་དུ་སྤྱན་དྲངས། དབུ་རྒྱན། རྒྱན་དྲུག་དར་ཟབ་ལ་སོགས་པས་ཀླུབས་ནས་གདུང་སྒྲོམ་གྱི་ཁྲིར་མཆོད་པའི་སྤྲིན་སྤུངས་ཀྱི་དབུས་སུ་བཞུགས་སུ་གསོལ་ནས། རྒྱུད་སྡེ་རིན་པོ་ཆེ་ནས་བཤད་པའི་བླ་མའི་རྣལ་འབྱོར་དང་རྗེས་སུ་འབྲེལ་བའི་ཆོ་གས་ཡུན་རིང་དུ་གསོལ་བ་བཏབ་པའི་ཚེའང་ཐམས་ཅད་སེམས་བྱིང་རྒོད་དང་བྲལ་ཞིང་ཁམས་དྭངས་ལ་དགེ་སྦྱོར་གྱི་འཆར་སྒོ་སྟོབས་ཆེ་བས་སྡུག་བསྔལ་གྱི་གདུང་བ་ཡོངས་སུ་སྐྱོབ་ནུས་པ་ལྟ་བུ་བྱུང་། ལྷག་པར་སྐལ་ལྡན་གྱི་འགྲོ་བ་འགའ་ཞིག་ལ་རྨི་ལམ་གྱི་སྣང་བར་རྗེ་ཉིད་སེངྒེའི་སྟེང་ན་བཞུགས་པའི་གསུང་གི་སྣང་བས་ལུང་བསྟན་པ་སོགས་ངོ་མཚར་བ་མང་པོ་བྱུང་བར་སྣང་། དེ་ནས་སྐུ་གདུང་རིན་པོ་ཆེ་ཞུགས་ལ་ཡོངས་སུ་ཞེན་པའི་གདུང་གི་ཁྲོད་དུ་དབུ་ཐོད་ཀྱི་དུམ་བུ་ནང་ལོགས་ལ་དཔལ་མགོན་ཆེན་པོ་བྲམ་གཟུགས་སྐུ་ཕྱེད་ཡན་ཙམ་ཤིན་ཏུ་གསལ་བ་དེ་མན་དབྱིབས་ཡོད་པ། རྒྱབ་ཏུ་ཧཱུྃ་ཡིག་ཁ་དོག་ནག་པོ་རི་མོའི་རྣམ་པ་ཅན་དང་། ཕྱག་སོར་གྱི་ཚིགས་ལྟ་བུ་ཞིག་ལ་བཾ་ཡིག་ལི་ཁྲིའི་མདོག་ཅན་འབུར་དུ་དོད་པ། རིང་བསྲེལ་མང་དག་དང་བཅས་པ་བྱོན། གཞན་ཡང་རྣལ་འབྱོར་དབང་ཕྱུག་གི་སྐུ་དང་ཡི་གེ་སོགས་བྱོན་ཅེས་གླེང་བ་ནི་ཐོས།
རྗེས་སུ་བྱིན་རླབས་རྟེན་གྱི་གདུང་ཚྭ་སོ་སོར་བཀྱེ་བའི་ཁྲོད་ནའང་རིང་བསྲེལ་འཁྲུངས་པའང་བྱུང་ཚོད་འདུག འོད་གསལ་ནམ་མཁའི་དབྱིངས་ནས་སྐུ་བཞེངས་ཏེ། ། ཆུ་འཛིན་དཀར་པོ་ལང་ལིང་གཡོ་བའི་ཁྲོད། ། འཇིགས་མེད་སེངྒེའི་ཁྲི་ལ་འགྱིང་བཞིན་དུ། ། འཛུམ་དཀར་བདུད་རྩིའི་རྒྱུན་གྱིས་སྐལ་བཟང་བསྐྱངས། ། གཞལ་མེད་གདུང་ལས་བསྐྲུན་པའི་ངོ་མཚར་རྟེན། ། གསུང་གི་གསང་བ་འཛིན་པའི་སྐྱེས་ཆེན་རྣམས། ། ཕྱོགས་འདིར་བསོད་ནམས་གསོག་པའི་ཞིང་མཆོག་ཏུ། ། བརྩེ་ཆེན་ཐུགས་རྗེས་དབྱིངས་ནས་སྩལ་བར་གྱུར། ། ཇི་ལྟར་ན་རི་ཀེ་ལའི་གླིང་དུ་བ་ལང་ཞེས་བྱའི་ཚིག་ཙམ་ཡང་། །
མ་གྲགས་དེ་ཕྱིར་གཏམ་དེ་ཐོས་ན་དེར་གནས་སྐྱེ་བོའི་བློར་མི་ཤོང་། ། དེ་བཞིན་རང་ཉིད་བརྒྱུད་པར་བཅས་ལ་ངོ་མཚར་གཏམ་དང་བྲལ་འགྱུར་དག ། ངེད་ལ་མེད་ཕྱིར་གཞན་ལའང་འདི་འདྲ་མི་སྲིད་སྙམ་མོད་ག་ལ་མཚུངས། ། མ་འཇིགས་བློ་ཆུང་དེ་དག་ཚུར་ཉོན་དང་། ། སྐྱེ་བོ་དམན་དང་དམ་པའི་ཁྱད་པར་ནི། ། རྒྱ་མཚོ་བ་ལང་རྨིག་རྗེས་ཆུ་ཐིགས་མཚུངས། ། དེ་བས་ལན་བརྒྱར་ཐལ་མོ་སྦྱོར་ཞིག་གུ ། དེ་ལྟར་གོང་དུ་བརྗོད་པས་མཚོན་ནས་རྗེ་བཙུན་དམ་པ་འདི་ནི་མཐོང་བ། ཐོས་པ། དྲན་པ།
རེག་པ་ཐམས་ཅད་ཀྱང་སྐལ་བ་བཟང་པོར་ངེས་ཤིང་། གསུང་གི་གསང་བ་འཛིན་པས་ཀྱང་ཛ་ལནྡྷར་ནས། རྒྱ་ནག་མཆོད་རྟེན་དཀར་པོ་ཡན་ཆད་ཀྱི་ཡུལ་གྲུ་ཕལ་ཆེར་ན་ཁྱབ་པར་ཡོད་ཅིང་། སྒྲུབ་སྡེའི་ཆོས་གཞིས་ཀྱི་རྒྱུན་ཀྱང་། སྤྱིར་དུས་ངན་པས་ཧ་ཅང་སྦགས་པའི་དབང་གིས་ཀློག་པ་དང་། སྤོང་བའི་གྲྭ་ཆེ་ཆུང་མཐའ་དག་གི་དགེ་རྒྱུན་སྟར་ཆགས་གོ་ནད་ཆེ་བར་འདུག་ནའང་། འདི་པའི་ཆོས་གཞིས་ཀྱི་ཐད་དུ་མ་རུངས་པ་དག་གིས་མིག་ལ་བཏགས་པའི་འགྲོ་འཚམ་ཇི་སྙེད་བྱས་འདུག་པ་ལ། རྗེ་ཉིད་ཀྱི་ཐུགས་རྗེ་དབྱིངས་ནས་གཟིགས་པའི་བྱིན་རླབས་ཀྱིས། དཔལ་གུར་གྱི་མགོན་པོའི་ཕྲིན་ལས་ཀྱི་གཟེགས་མ་གང་གི་སྙིང་ལ་ཞུགས་པའི་བསྟན་པའི་སྦྱིན་བདག་རྒྱ་བར་པ་ནང་པ་དགེ་བསྙེན་པས་བསྟན་པ་བསྲུང་བའི་ཁུར་བླངས་ཏེ། འཇིགས་སུ་རུང་བའི་གཏམ་གྱི་སྒྲ་བསྒྲགས་པ་ན་ཐམས་ཅད་ཀྱི་སྙིང་ལྐོག་མར་བྲོས་ཏེ།
མིག་ཙམ་ཡང་ལྟ་བའི་སྐབས་མེད་པར་གྱུར་ཏེ། ད་ལྟའི་བར་དུ་བོགས་ཡོང་སྒོ་མཐའ་དག་ཚང་མར་བླ་བྲང་དུ་བཞེས་ནས་འདོད་དགུར་ལོངས་སྤྱོད་ཆོག་པའང་ཀུན་གྱི་མཐུན་སྣང་དུ་གྲུབ་པ་འདི་ལགས་སོ། ། དེ་དག་ལ་འདི་སྐད་ཅེས་བྱ་སྟེ། གཟུགས་སྐུའི་རོལ་རྩེད་ཆོས་སྐུའི་མཁའ་དབྱིངས་བསྡུས། ། ངོ་མཚར་སྣང་བའི་དགའ་སྟོན་ཅི་ཡང་བསྟན། ། སླར་ཡང་འཁོར་བ་ཇི་སྲིད་གནས་ཀྱི་བར། ། འགྲོ་འདིའི་དཔལ་དུ་ཤར་བ་ཨེ་མ་ཧོ། ། ཕལ་ཚིག་སྤྲེངས་ཆགས་ཐོ་ཆོར་འགོད་བྱེད་པོའི། ། བླུན་རྨོངས་དག་གི་སྙིང་ལ་མི་འབབ་ཀྱང་། ། ཟླ་དབང་དགེ་དབང་དཔའ་བོའི་གཞུང་ལུགས་བཞིན། །
མཁས་པའི་དགའ་སྟོན་རྟོགས་བརྗོད་འདི་སྨྲས་སོ། ། དེ་ལྟར་ན་དཔལ་ལྡན་ས་སྐྱ་པའི་བཞེད་པས། ཐུབ་པའི་དབང་པོ་འདིའི་བསྟན་པ་ལོ་ལྔ་སྟོང་གནས་པའི་དབང་དུ་བྱས་ནས་ལོའི་གྲངས་རྩིས་པ་ན། ཐུབ་དབང་ཆོས་ཀྱི་དབྱིངས་སུ་སྙོམས་པར་ཞུགས་ནས་བདག་ཉིད་ཆེན་པོ་འདི་ཞིང་གཞན་དུ་གཤེགས་པ་ཡན་ལ་ལོ་གསུམ་སྟོང་དྲུག་བརྒྱ་དྲུག་ཅུ་རྩ་གཅིག་སོང་། ད་ལྷག་མ་སྟོང་དང་གསུམ་བརྒྱ་སུམ་ཅུ་རྩ་དགུ་གནས་པར་ཤེས་པར་བྱའོ། ། ད་ནི་རྩོམ་པ་མཐར་ཕྱིན་པའི་ཚིག་འགའ་བརྗོད་པར་བྱ་སྟེ། འདི་ན་ཁུ་བྱུག་ཙ་ཀོ་ར་དང་སྦྲང་རྩི་བྱེད་པས་ཀུན་ནས་གང་བའི་པད་མཚོར་གཉིས་འཐུང་དགའ་བས་རྩེན། ། ཙུ་ཏ་གསར་པའི་སྙེ་མ་རྒྱས་འགྲམ་ནི་ཙུ་ལ་ཡི་ལན་ཚར་ཁྲོད་ན་ཀ་དམ་མྱོས་པའི་གླུ་དབྱངས་སྒྲོག ། ཛཱ་ཏི་སྣ་མའི་མེ་ཏོག་ཕྲེང་བ་རྒོད་འཛུམ་རྩེ་ལ་རྐང་དྲུག་ལྡན་པ་ཉིན་བཞིན་རྒྱུ་བ་དེ་བཞིན་དུ། ། དམ་པའི་བཀའ་དྲིན་བདུད་རྩིས་མྱོས་པས་ཁོ་བོའི་ཡིད་འདི་དབང་མེད་བསྐྱོད་ནས་རྟོགས་བརྗོད་གཏམ་འདི་གསལ་བར་བསྒྲགས། །
དེ་ལས་ཐོབ་པའི་དགེ་བ་གང་ཞིག་དུང་དང་པད་རྩ་ཆུ་ཤེལ་ལྟར་དཀར་དེ་ནི་སྲིད་ཞིས་བསྡུས་པ་ཡི། ། དགེ་ཚོགས་དྲི་མེད་གཞན་དང་ལྷན་ཅིག་མ་རྣམས་དོན་དུ་མྱུར་བ་ཉིད་དུ་ཀུན་མཁྱེན་རྒྱ་མཚོར་འཇུག་གྱུར་ཅིག ། གསང་བའི་གཏམ་འགའ་གསལ་བར་བསྒྲགས་སོགས་བདག་བློ་བྱིས་པའི་སྐྱོན་གྱིས་ནོངས་གྱུར་དེ་དག་རྗེ་བཙུན་བླ་མ་དང་། ། གནས་གསུམ་མཁའ་འགྲོས་དབྱིངས་སུ་བཟོད་མཛོད་བརྩེ་བའི་ཐུགས་རྗེས་སླར་ཡང་དུས་ཀུན་འབྲལ་བ་མེད་པར་སྐྱོང་གྱུར་ཅིག ། བདག་ནི་སྐྱེ་ཞིང་སྐྱེ་བ་ཐམས་ཅད་དུ། ། གང་གི་མཚན་ཡང་བགྲང་ཡས་བསྐལ་པའི་བར། ། རྙེད་པར་དཀའ་བའི་རྗེ་བཙུན་ཆོས་ཀྱི་རྗེ། ། ཀུན་སྤངས་ཆོས་རྗེའི་ཞབས་པད་བསྟེན་པར་ཤོག ། ནོར་བུ་རྙེད་ནས་མཆིང་བུ་འདོར་བ་ལྟར། ། ཐུན་མོང་ལམ་གཞན་དག་ཏུ་མི་གོལ་བར། །
ལམ་གྱི་སྙིང་པོ་ཟབ་མོ་བླ་མའི་ལམ། ། སྙིང་གི་དཀྱིལ་ནས་ཉམས་སུ་ལེན་པར་ཤོག ། ལུས་དང་ལོངས་སྤྱོད་སྲོག་གི་འཚོ་བ་དང་། ། དུས་གསུམ་བསགས་པའི་དགེ་རྩ་ཇི་སྙེད་པ། ། འཁོར་གསུམ་རྣམ་དག་རབ་འབྱམས་མཆོད་སྤྲིན་གྱིས། ། དཔལ་ལྡན་བླ་མ་རྟག་ཏུ་མཆོད་པར་ཤོག ། ཁྱད་པར་དེང་ནས་འཁོར་བ་མ་སྟོངས་བར། ། རྗེ་བཙུན་གསུང་གི་བདུད་རྩིའི་ཟིལ་མངར་རྒྱུན། ། ངོམས་པར་འཐུངས་ནས་སྐལ་ལྡན་འགྲོ་འདི་རྣམས། ། རྗེ་བཙུན་བླ་མའི་ས་ལ་འཁྲིད་པར་ཤོག །
ཀུན་བཟང་དམ་པའི་འཛུམ་ཞལ་ལྟ་བྱེད་ཅིང་། ། གསང་ཆེན་ཆོས་ཀྱི་སྒྲ་དབྱངས་ཕྱོགས་བརྒྱར་སྒྲོག ། རྗེ་བཙུན་བསྟན་པའི་ཉི་མར་བདག་གྱུར་ནས། ། བྱང་ཕྱོགས་གདུལ་བྱའི་པད་ཚལ་སྐྱོང་བར་ཤོག ། ཕྱོགས་འདིའི་ཐུབ་བསྟན་རི་བོའི་སྨན་ལྗོངས་སུ། ། བློ་གསལ་ཁྲིམས་ལྡན་བྱེ་བའི་གནས་བཅས་ཏེ། ། འགྲོ་འདིའི་དགེ་ལེགས་འཕེལ་བའི་དགའ་སྟོན་དུ། ། ཟབ་དོན་རྒྱ་མཚོའི་དཔལ་ལ་སྤྱོད་པར་ཤོག ། གནས་སྐབས་སུ་ཡང་ཚེ་རིང་ནད་དང་བྲལ། ། ཆོས་ལྡན་ལོངས་སྤྱོད་འཁོར་སློབ་ཕྱོགས་བཅུར་རྒྱས། །
སྟོབས་དང་དབང་ཕྱུག་འགྲན་པའི་ཟླ་བྲལ་བས། ། ཕྱོགས་རྣམས་ཀུན་ལས་རྣམ་པར་རྒྱལ་བར་ཤོག ། བརྩེ་ཆེན་དཔལ་ལྡན་བླ་མའི་བྱིན་རླབས་དང་། ། གསང་ཆེན་རྒྱུད་སྡེ་ཟབ་མོའི་བདེན་ཚིག་དང་། ། མཐུ་ཆེན་དམ་ཅན་རྒྱ་མཚོའི་འཕྲིན་ལས་ཀྱིས། ། རླབས་ཆེན་སྨོན་ལམ་འགྲུབ་པའི་བཀྲ་ཤིས་ཤོག ། ཅེས་སྤྱིར་དམ་པ་འདིའི་རྣམ་ཐར་མཐའ་དག་ནི་སོ་སོ་སྐྱེ་བོའི་སྤྱོད་ཡུལ་མ་ཡིན་པར་གོང་དུ་བརྗོད་པ་དག་གིས་གྲུབ་པ་དང་། ཁྱད་པར་རྗེ་ཉིད་ཞལ་བཞུགས་དུས་གསོལ་བ་བཏབ་པའི་གསུང་ལས་ཀྱང་གྲུབ་ཐོབ་ཐང་སྟོང་རྒྱལ་པོ་དང་ངེད་དཔོན་སློབ་ཀྱི་རྣམ་ཐར་སུ་བྱུང་གི་བློ་ཡུལ་དུ་ཤོང་བ་མེད་གསུང་བས། བདག་ལྟ་བུ་བློ་གྲོས་ཆུང་ཞིང་སྦྱངས་པ་ཞན་ལ་བརྗེད་ངས་པས་ཇི་ལྟ་བ་བཞིན་བརྗོད་ནུས་པའི་སྤོབས་པ་མ་མཆིས་ཤིང་། ཞལ་སློབ་མཁས་པ་དང་གྲུབ་པའི་དབང་ཕྱུག་དུ་མ་བཞུགས་པ་རྣམས་ཀྱིས་མཛད་པ་འོས་སུ་འདུག་པས།
མཛད་གྲུབ་པ་ཞིག་འོང་ངམ་སྙམ་སྒུགས་སྡོད་ཡུན་རིང་པོའི་ངང་དུ་གནས་ཀྱང་གྲུབ་པར་མ་ཐོས་པའི་འཚམས་སུ་ཡེ་ཤེས་ཀྱི་མཁའ་འགྲོ་རྣམས་ཀྱིས་ཅུང་ཟད་བསྐུལ་བའི་མཚན་ལྟས་ཀྱང་འདུག་ཅིང་གསུང་ངག་རིན་པོ་ཆེའི་བླ་མ་བརྒྱུད་པའི་རྣམ་ཐར་གྱི་ཁ་སྐོང་དང་། སྐལ་བ་དང་ལྡན་པའི་གང་ཟག་དག་གི་རྒྱུད་ལ་ཡེ་ཤེས་ཀྱི་བྱིན་རླབས་འཇུག་པའི་མཚམས་སྦྱོར་དུ་བསམས་ནས་རྗེ་བཙུན་རྡོ་རྗེ་འཆང་ཆེན་པོ་དེ་ཉིད་ཀྱི་ཞབས་རྡུལ་གཙུག་གིས་བསྟེན་ཅིང་བཀའ་དྲིན་ཆེན་པོས་འཚོ་བའི་བཀའ་འབངས་སྤོང་བ་པ། ཤཱཀྱའི་དགེ་སློང་རྡོ་རྗེ་འཛིན་པ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོས་རྗེ་བཙུན་ཆེན་པོས་བྱིན་གྱིས་བརླབས་པའི་གནས་ཆ་ལུང་རྡོ་རྗེའི་བྲག་རྫོང་གི བྱ་འདབས་ཆོས་རྗེ་ས་སྐྱ་པཎྜི་ཏ་ཆེན་པོའི་ཡུམ་མ་གཅིག་ཉི་ཁྲི་ལྕམ་གྱི་བསྟི་གནས་མང་མཁར་ཐུབ་བསྟན་དགེ་འཕེལ་གྱི་ཆོས་གྲྭར་རྗེ་བཙུན་བླ་མ་ཆོས་དབྱིངས་སུ་བྱོན་ནས་ལོ་བཅུ་ཕྲག་གཅིག་དང་ལྔ་ལོན་པ་རྣམ་འཕྱང་ཞེས་བྱ་བ་ས་ཕོ་ཁྱིའི་ལོ་ཧོར་ཟླ་བརྒྱད་པ་ཉིན་བྱེད་གཞོན་ནུ་སྨིན་ལེགས་མཛེས་མར་རྩེ་དགས་རོལ་པའི་ཚེས་བཅོ་ལྔ་རྗེ་བླ་མའི་དུས་ཀྱི་མཆོད་པའི་ཉིན་ལེགས་པར་གྲུབ་པ་འདིས་ཀྱང་དཔལ་ལྡན་བླ་མ་དམ་པའི་ཕྲིན་ལས་ཀྱི་རྒྱུན་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ཉེར་བཞིའི་ཡུལ་གྱི་མཁའ་འགྲོ་བྱེ་བ་དང་། ། དམ་ཅན་རྒྱ་མཚོ་བསྟན་ལ་དགའ་བའི་ལྷ། ། རབ་ཏུ་དགྱེས་པའི་མཆོད་སྤྲིན་འདི་འབུལ་གྱིས། ། སླར་ཡང་བསྟན་པ་འཛིན་སྐྱོང་སྤེལ་བར་མཛོད། ། ཉི་གཞོན་འོད་ཀྱིས་པད་ཚལ་འབྱེད། ། ཀུ་མུད་མེ་ཏོག་ཟུམ་པར་བྱེད། །
འོ་མ་སྐྱེས་བུའི་འཚོ་བ་སྟེ། ། བྲང་འགྲོའི་སྲོག་འཕྲོག་ཧ་ལའི་བཅུད། ། དེ་བཞིན་དམ་པའི་ངོ་མཚར་གཏམ། ། སྐལ་བཟང་རྣ་བའི་ཨུཏྤལ་རྒྱན། ། སྐལ་དམན་ལོག་རྟོག་ཅན་དག་གི ། སྙིང་ལ་ཟུག་རྔུའི་བཅུད་ལེན་འགྱུར། ། དེ་བས་གསང་ཆེན་གཏམ་འདི་ཡང་། ། དད་དང་དམ་ཚིག་ལྡན་པ་དང་། ། སྤྱོད་ལྡན་སྐལ་བཟང་གཟུར་གནས་ལ། ། སྟོན་གྱིས་སྐལ་ངན་དག་ལ་མིན། །
ཅེས་བཀའ་རྒྱས་ཀྱང་བཏབ་བོ་གུ་ཧྱ་ས་མཱ་ཡ། མངྒ་ལཾ།། །། PAGE * MERGEFORMAT 64 ཚར་ཆེན་བློ་གསལ་རྒྱ་མཚོ། ཀུན་སྤངས་ཆོས་ཀྱི་རྒྱལ་པོའི་རྣམ་པར་ཐར་པ་ངོ་མཚར་དད་པའི་སྤུ་ལོང་གཡོ་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
