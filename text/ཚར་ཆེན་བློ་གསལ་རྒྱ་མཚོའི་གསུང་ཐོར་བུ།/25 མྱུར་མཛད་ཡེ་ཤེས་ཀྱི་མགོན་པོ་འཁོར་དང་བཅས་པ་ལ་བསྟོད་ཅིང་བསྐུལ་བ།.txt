ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༢༥
མྱུར་མཛད་ཡེ་ཤེས་ཀྱི་མགོན་པོ་འཁོར་དང་བཅས་པ་ལ་བསྟོད་ཅིང་བསྐུལ་བ།
༄༅། །མྱུར་མཛད་ཡེ་ཤེས་ཀྱི་མགོན་པོ་འཁོར་དང་བཅས་པ་ལ་བསྟོད་ཅིང་བསྐུལ་བ་བཞུགས་སོ།། ན་མོ་མ་ཧཱ་ཀཱ་ལ་ཡ། ཕུན་ཚོགས་འདོད་དགུ་འབྱུང་བའི་དཔག་བསམ་ཤིང་། ། གང་ལ་ཅི་འདོད་རེ་སྐོང་ཡིད་བཞིན་ནོར། ། དཔལ་ལྡན་བླ་མ་མགོན་པོ་དབྱེར་མེད་ལ། ། སྙིང་ནས་འདུད་དོ་བྱང་ཆུབ་བར་དུ་སྐྱོངས། ། པད་དཀར་འཛིན་པའི་ཐུགས་རྗེའི་ཆུ་གཏེར་ལས། ། ལེགས་འོངས་སྐྱེ་དགུའི་གཉེན་གཅིག་ཁྲོ་བོའི་གར། ། འདི་ན་མྱུར་མཛད་ཡེ་ཤེས་མགོན་པོ་ཞེས། ། བསྟན་སྲུང་ཀུན་གྱི་དབང་པོར་གྱུར་ལ་འདུད། །
འཕགས་ཡུལ་ཤར་ལྷོའི་དུར་ཁྲོད་རབ་འཇིགས་ཚལ། ། ཙན་དན་ནགས་ཚལ་མཐུག་པོའི་རྭ་བ་ན། ། འཇིགས་རུང་མ་མོ་མཁའ་འགྲོའི་དེད་དཔོན་པོ། ། བསིལ་བའི་ཚལ་སྐྱོང་ཙན་དན་མགོན་པོར་འདུད། ། དེ་ཚེ་ས་ར་ཧ་དང་ཤྭ་བ་ར། ། སྒྲ་གཅན་སྦས་པ་གཉིས་མེད་རྡོ་རྗེ་སོགས། ། པཎ་གྲུབ་ཀུན་གྱི་འཕྲིན་ལས་སྒྲུབ་མཛད་པའི། ། རྣལ་འབྱོར་ཡོངས་ཀྱི་དགྲ་ལྷ་ཆེན་པོར་འདུད། ། གྲུབ་ཆེན་ཁྱུང་པོ་མཉམ་མེད་རྨོག་ཅོག་པ། ། སྐྱེར་སྒང་པ་དང་སངས་རྒྱས་གཉན་སྟོན་སོགས། །
བོད་ཡུལ་མཉམ་མེད་ཤངས་པ་བཀའ་བརྒྱུད་ཀྱི། ། རིག་འཛིན་ཀུན་གྱི་སྲུང་མ་ཆེན་པོར་འདུད། ། ཁྱད་པར་ཕུན་ཚོགས་ནོར་འཛིན་ཁྱོན་ཡངས་འདིར། ། རྡོ་རྗེ་འཆང་དངོས་དྷརྨ་པྲཛྙཱ་ལ། ། མངོན་སུམ་ཞལ་སྟོན་བྲན་བཞིན་བཀའ་སྒྲུབ་པའི། ། སངས་རྒྱས་བསྟན་པའི་སྲོག་ཤིང་ཆེན་པོར་འདུད། ། ཁྱོད་ཀྱི་རྣམ་འཕྲུལ་ནམ་མཁའི་མཐའ་ཀླས་ཀྱང་། ། རེས་འགའ་འཛུམ་ཞལ་གངས་རིའི་ཕུང་པོའམ། ། སྤྲིན་དཀར་གསར་པ་ལྟ་བུར་སྙིང་ལ་བབས། ། ཕུན་ཚོགས་འདོད་དགུའི་ཆར་འབེབས་ཨེ་མ་མཚར། །
ལ་ལར་འཛམ་བུ་ཆུ་བོའི་གསེར་འོད་འཕྲོ། ། བནྡྷུའི་མདངས་ཅན་ཉི་ཟེར་བྱེ་བའི་གཟི། ། མརྒད་ལྷུན་པོའི་མདོག་ཅན་ཁྲོ་འཛུམ་གྱིས། ། ཚེ་དབང་དཔལ་འབྱོར་ཀུན་སྩོལ་འདི་ངོ་མཚར། ། སྡིག་ཅན་དམ་ཉམས་ཤན་པ་ཁྱོད་ཀྱི་སྐུ། ། དབྱར་དུས་སྤྲིན་རུམ་འཐིབས་པའི་མུན་པའི་མདོག ། ཆུ་གཏེར་རྦ་ཀློང་འཁྲུག་འདྲའི་ཁྲོ་གཉེར་བསྡུས། ། དུས་མཐའི་མེ་དཔུང་འབར་བའི་སྤྱན་དམར་བཟློག ། ཧཱུྃ་ཕཊ་འབྲུག་སྟོང་སྒྲོགས་པས་ས་ཆེན་གཡོ། ། ཞལ་དམར་གནམ་སའི་བར་དུ་རབ་གདངས་ཤིང་། །
མཆེ་བའི་སེར་རྐང་ལྗགས་ཀྱི་གློག་དམར་འཁྱུག ། ཁྲག་རྒྱུན་འཁོལ་མའི་ལྦུ་འཕྲེང་ཕྱོགས་བཅུར་གཡོ། ། སྟོང་གསུམ་དམ་ཉམས་འབྱུང་པོ་མ་ལུས་པ། ། སྐད་ཅིག་ཉིད་ལ་ཧབ་ཀྱིས་ཟ་བ་སྙམ། ། དེ་འདྲའི་མི་སྡུག་སྲིན་ཞལ་མཐོང་མ་ཐག ། བསྟན་དགྲ་སྡེ་བཅས་མིང་གི་ལྷག་མར་བྱེད། ། ཁྱོད་ཀྱི་བཀའ་ཉན་ཡུམ་མཆོག་རེ་མ་ཏི། ། མྱུར་མགྱོགས་རླུང་ལྟར་གཡོ་བའི་དྲེལ་འུའི་སྟེང་། ། འཇིགས་རུང་སྲིན་མོ་ཁྲོས་པའི་རྣམ་འཕྲུལ་ཅན། ། འདོད་ཁམས་མ་མོའི་གཙོ་མོ་དེ་ལ་འདུད། །
ཡཿ དྲག་པོའི་ལས་སྒྲུབ་ཞིང་སྐྱོང་གདུག་པ་ཅན། ། མགོན་པོའི་བཀའ་ཉན་བསྟན་དགྲའི་སྲོག་གི་གཤེད། ། དོམ་ནག་སྨྱོན་པ་ཞོན་ནས་སྟོང་གསུམ་སྐོར། ། སྡེ་བརྒྱད་ཀུན་གྱི་གཙོ་བོ་ཁྱོད་ལ་འདུད། ། དབང་ཕྱུག་སྲས་པོ་ཛི་ན་མི་ཏྲ་དང་། ། སྲོག་བདུད་གཤིན་རྗེ་ཊཀྐི་རཱ་ཛ་དང་། ། བདུད་ནག་མགོན་པོ་ཏྲག་ཤད་དུས་མཚན་སོགས། ། བཀའ་ཉན་དྲེགས་པ་འཁོར་བཅས་རྣམས་ལ་འདུད། ། རང་བཞིན་སྟོང་ཉིད་རྣམ་པ་མཆོད་པའི་རྫས། །
བྱེད་ལས་དཔལ་ལྡན་མགོན་པོ་འཁོར་བཅས་ཀྱི། ། དགེས་པ་བསྐྱེད་བྱེད་ཕྱི་ནང་གསང་བ་ཡི། ། མཆོད་སྤྲིན་རབ་འབྱམས་ཀུན་གྱིས་ཁྱོད་མཆོད་དོ། ། ཁྱད་པར་དམར་ཆེན་གཏོར་མ་རི་ལྟར་སྤུངས། ། སྨན་ཕུད་རཀྟའི་ཚོགས་ནི་མཚོ་ལྟར་འཁྱིལ། ། མཐིང་ནག་དར་གྱི་ལྷབ་ལྷུབ་སྤྲིན་ལྟར་སྟིབས། ། གསོལ་ལོ་མཆོད་དོ་མྱུར་མཛད་མགོན་པོའི་ཚོགས། ། རྩ་བརྒྱུད་དཔལ་ལྡན་བླ་མའི་དམ་ཚིག་དགོངས། ། རིག་འཛིན་རྣལ་འབྱོར་བདག་གི་ངག་མ་བཅག ། སྔོན་ཚེ་དམ་ཚིག་ཐུགས་དམ་བཅས་པ་བཞིན། །
ད་ནི་བཅོལ་བའི་འཕྲིན་ལས་དུས་ལ་བབ། ། རྣམ་དག་རྒྱལ་བའི་བསྟན་པ་ཁྱོད་ཀྱིས་སྐྱོངས། ། རྣམ་དཀར་དཀོན་མཆོག་དབུ་འཕང་ཁྱོད་ཀྱིས་བསྟོད། ། རྣམ་འདྲེན་བླ་མའི་སྐུ་ཚེ་ཁྱེད་ཀྱིས་སྲིངས། ། རྣམ་མང་དགེ་འདུན་སྡེ་འདི་ཁྱོད་ཀྱིས་སྲུངས། ། ཁྱད་པར་བདག་ཅག་དཔོན་སློབ་ཡོན་མཆོད་ཀྱི། ། དམ་ཆོས་སྒྲུབ་པའི་འགལ་རྐྱེན་ཀུན་ཞི་ཞིང་། ། མཐུན་རྐྱེན་ཕུན་ཚོགས་ཉེར་མཁོ་མ་ལུས་པ། ། ཐམས་ཅད་ཡར་ངོའི་ཟླ་ལྟར་རྒྱས་པར་མཛོད། ། ཁྱད་པར་ཆོས་མིན་སྣང་བ་རབ་ཞི་ཞིང་། །
རིམ་གཉིས་ཟབ་མོའི་ཏིང་འཛིན་དགའ་སྟོན་ལ། ། ནམ་ཡང་གཡོ་མེད་རྩེ་གཅིག་གནས་པའི་མཐུས། ། ཚེ་འདིར་རྡོ་རྗེ་འཛིན་པ་འགྲུབ་པར་མཛོད། ། མདོར་ན་དེང་ནས་བྱང་ཆུབ་མ་ཐོབ་བར། ། དཔལ་ལྡན་མགོན་པོ་ཁྱེད་དང་མི་འབྲལ་ཞིང་། ། འཇིག་རྟེན་འཇིག་རྟེན་འདས་པའི་རེ་འདོད་ཀུན། ། ཐོགས་མེད་མྱུར་དུ་འགྲུབ་པའི་འཕྲིན་ལས་མཛོད། ། ཅེས་མྱུར་མཛད་མགོན་པོ་འཁོར་དང་བཅས་པ་ལ་བསྟོད་ཅིང་བསྐུལ་བ་འདི། རི་གོང་མགོན་པོ་རང་བྱོན་གྱི་དྲུང་དུ་རྣལ་འབྱོར་པ་བློ་གསལ་གྱིས་ཐོགས་མེད་དུ་སྦྱར་བ་དགེ་ལེགས་འཕེལ་བར་གྱུར་ཅིག། །། PAGE * MERGEFORMAT 2 ཚར་ཆེན་བློ་གསལ་རྒྱ་མཚོ།
མྱུར་མཛད་ཡེ་ཤེས་ཀྱི་མགོན་པོ་འཁོར་དང་བཅས་པ་ལ་བསྟོད་ཅིང་བསྐུལ་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
