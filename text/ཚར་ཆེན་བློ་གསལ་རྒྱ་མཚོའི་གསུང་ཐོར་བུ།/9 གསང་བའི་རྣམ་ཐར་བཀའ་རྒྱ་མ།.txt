ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༩
གསང་བའི་རྣམ་ཐར་བཀའ་རྒྱ་མ།
༄༅། །གསང་བའི་རྣམ་ཐར་བཀའ་རྒྱ་མ་བཞུགས་སོ།། ཨོཾ་སྭསྟི་སིདྡྷཾ། དཔལ་རྟ་མགྲིན་ལ་ཕྱག་འཚལ་ལོ། ། རང་གི་ཡོན་ཏན་བརྗོད་པར་མི་འོས་ནའང་། ། རང་དང་འདྲ་བའི་དད་ལྡན་སློབ་མ་ཡི། ། རང་དང་བསྟན་པ་སྙིང་ལ་བཅགས་ནས་བསྐུལ། ། རང་གཞན་ཀུན་ལ་ཕན་པས་འདིར་བརྗོད་ཉོན། ། ཁོ་བོ་བློ་གསལ་རྒྱ་མཚོ་ཡི། ། གསང་བའི་རྣམ་ཐར་བསྡུས་པ་འདི། ། བསྟན་འཛིན་སློབ་བརྒྱུད་ཡོན་བདག་དང་། །
ལས་ཅན་རྣམས་ལ་ཕན་པས་སྨྲོས། ། སྙིགས་དུས་སྐྱེ་བོས་སྡིག་གསོག་པས། ། སྣོད་མིན་རྣམས་ལ་གསང་བར་གྱིས། ། ཁོ་བོས་རང་གི་བསྟི་གནས་ལ་སོགས་པའི་གནས་ཆེན་རྣམས་སུ། ལམ་ཟབ་ལ་སོགས་པའི་བྱ་སྤྱོད་བླ་མེད་ཀྱི་རིམ་པ་རྣམས་ཉམས་སུ་བླངས་པས་ཉམས་རྟོགས་ཀྱི་མྱུ་གུ་སྐྱེས་པ་རྣམས་གཞན་དུ་བསྟན་ཟིན། ཁོ་བོས་རྗེ་བཙུན་ཆེན་པོའི་སྒྲུབ་གནས་འདིར། དཔལ་རྟ་མགྲིན་གྱི་བསྙེན་སྒྲུབ་ལས་གསུམ་ལ་འབད་པས་ཞལ་མངོན་སུམ་དུ་མཐོང་ཞིང་གསུང་གི་གནང་བ་ཡང་ཅི་རིགས་པ་ཐོབ་པས་རྐྱེན་བྱས། རྗེ་བཙུན་ཆེན་པོ་དང་དཔལ་རྟ་མགྲིན་ལ་གསོལ་བ་དྲག་ཏུ་བཏབ་པས། མོས་གུས་ཀྱི་ཀློང་རོལ་ནས་ཉམས་དང་རྟོགས་པ་འུར་ནས་ཆ་ལུང་གི་རྒྱབ་ཀྱི་བྲག་རི་རྣམས་ཐོགས་མེད་དུ་ཉུལ་ནས་སླ་རིའི་ཐད་ཀྱི་ནམ་མཁའི་མཐོངས་སུ། རྗེ་བཙུན་ཆེན་པོ་དང་དངོས་སུ་མཇལ་བས།
ཅུང་ཟད་ཅིག་ཧད་དེ་ལུས་འདུག་པ་ལ། རྗེ་བཙུན་ཆེན་པོའི་ཞལ་ནས། བུ་ང་དང་འཕྲད་པ་ངོ་མཚར་ཆེ། བུ་ངའི་སྐུ་གསུང་ཐུགས་ཀྱི་རྟེན་ལོངས་ལ་ངའི་བསྟན་པ་དང་སེམས་ཅན་གྱི་དོན་དུ་བཀའ་བབས་ཀྱི་གནས་གསུམ་དུ་ཞོག་ལ། གཉེར་གཏད་བཀའ་བསྒོ་དམ་པར་གྱིས་གསུངས་ནས་མི་སྣང་བར་གྱུར་པས། ཅུང་ཟད་ནས་ཉམས་སངས་ནས་དགའ་བདེའི་ངང་ལ་ཡུག་ཅིག་ལུས་འདུག དེ་ནས་མདུན་གྱི་བྲག་སྐྱིབས་ཤིག་ནས། སིལ་སྙན་མ་ཎི་མ་ཞིག་དང་གནམ་ལྕགས་ཀྱི་རྡོ་རྗེ་ཞིག་འདུག་པ། སྐུ་གསུང་ཐུགས་ཀྱི་རྟེན་དུ་གོ་ནས། ནམ་མཁའི་མཐོངས་ནས་ཞལ་གཟིགས་པའི་སྐུ་ལ་འདྲ་འབག་བླངས་ནས་རབ་གནས་མང་དུ་བྱས་ནས་བཞུགས་སུ་གསོལ་བ་ནི།
དཔལ་ལྡན་ས་སྐྱའི་གདུང་རབས་དང་བསྟན་འཛིན་སྐྱེས་ཆེན་རྣམས་ཀྱི་དོན་དུ་སྐུ་རྟེན་དང་། ཟངས་སྦུག་གི་ཚོགས་དུང་རག་བཅུས་མ། རྗེ་བཙུན་ཉིད་ཀྱི་སྐུ་ཚེའི་འདུ་བྱེད་བསྟན་པའི་གནས་སུ་བཞུགས་སུ་གསོལ། ཚོགས་བདག་ལ་བཀའ་བསྒོས། ཀླུ་སྒྲུབ་རྒྱ་མཚོ་ལ་གཉེར་དུ་གཏད། གསུང་གི་བདུད་རྩི་འཐུང་བ་ཆོས་རྒྱལ་འདར་པ་འཁོར་འབངས་ཀྱི་དོན་དུ། གསུང་གི་རྟེན་སིལ་སྙན་མ་ཎི་མ་དང་བདུད་རྩི་རིལ་བུ་ཀ་པཱ་ལི་གང་། སླ་རིའི་ཤུག་སྡོང་ལ་སྦས། སྨན་བཙུན་ལ་བཀའ་བསྒོས། སྒྲུབ་ཆེན་མ་ལ་གཉེར་དུ་གཏད།
རྗེས་འཇུག་སློབ་མའི་དོན་དུ་གནམ་ལྕགས་རྡོ་རྗེ་དང་བཀྲས་དར་མཐིང་ཁྲ་བཞི། རང་གི་བསྟི་གནས་སུ་སྤྱན་དྲངས་ནས། ནག་པོ་ཆེན་པོ་ལ་བཀའ་བསྒོས། མཁྱེན་བརྩེ་བ་ལ་གཉེར་དུ་གཏད། སླར་ཡང་རྗེ་བཙུན་ཆེན་པོའི་ཞལ་ཡང་ཡང་མཐོང་བ་དང་། བྲག་རི་རྣམས་དཔའ་བོ་མཁའ་འགྲོར་མཐོང་བ་མང་དུ་བྱུང་ངོ་། ། འཁོན་གྱི་གདུང་རབས་དར་འདོད་ན། ། སྐུ་རྟེན་ཉིད་ལ་མཆོད་པ་གྱིས། ། ཚོགས་ཀྱི་བདག་པོའི་སྒོམ་བཟླས་དང་། ། དམ་ཚིགས་ཉམས་ཆགས་སྐུ་ལ་བཤགས། །
ཆོས་རྒྱལ་ཆབ་སྲིད་དར་འདོད་ན། ། སླ་རི་གཅེས་འཛིན་བྱ་ར་མཛོད། ། སྨན་མོ་མཆོད་ཅིང་བཀའ་བསྒོ་བྱ། ། གསུང་གི་དམ་ཚིག་ཡང་ཡང་བསྐུལ། ། རྗེས་འཇུག་བསྟན་འཛིན་དར་འདོད་ན། ། ཐུགས་ཀྱི་རྡོ་རྗེ་བསྐུལ་བ་དང་། ། ནག་པོ་ཆེན་པོར་མཆོད་གཏོར་དང་། ། ལས་བཅོལ་བསྐུལ་དང་དམ་བཞག་མཛོད། ། སྐུ་རྟེན་མ་འགྱུར་གདུང་མི་འཆད། ། འཁོན་བརྒྱུད་སྲོག་ཤིང་ཡིན་ནམ་སྙམ། །
སླ་རི་སྨན་མོའི་ཕྱག་གནས་ན། ། ཆོས་རྒྱལ་ཆབ་སྲིད་གནས་སམ་སྙམ། ། ཐུགས་རྟེན་ནག་པོའི་སྐུ་ཉིད་ལ། ། རྗེས་འཇུག་བསྟན་པ་གནས་སམ་སྙམ། ། སྙིགས་དུས་སྐྱེ་བོས་སྡིག་གསོག་པས། ། མང་པོར་མ་སྤེལ་གསང་བ་ཞུ། ། ཆ་ལུང་སྒྲུབ་ཆེན་མའི་བསྐུལ་མའི་ངོར། བློ་གསལ་མིང་ཅན་གྱིས་དཔེ་གསུམ་བྲིས་ནས། བཀའ་བབས་ཀྱི་གནས་གསུམ་དུ་བཞག ས་མ་ཡ་རྒྱ་རྒྱ་རྒྱ།། །།
བཀྲ་ཤིས།། །། PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། གསང་བའི་རྣམ་ཐར་བཀའ་རྒྱ་མ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
