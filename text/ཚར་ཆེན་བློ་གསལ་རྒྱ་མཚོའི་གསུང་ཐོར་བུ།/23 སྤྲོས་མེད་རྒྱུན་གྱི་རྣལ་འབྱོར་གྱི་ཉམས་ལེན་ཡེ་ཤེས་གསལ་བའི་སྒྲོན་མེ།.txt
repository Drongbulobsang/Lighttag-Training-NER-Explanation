ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༢༣
སྤྲོས་མེད་རྒྱུན་གྱི་རྣལ་འབྱོར་གྱི་ཉམས་ལེན་ཡེ་ཤེས་གསལ་བའི་སྒྲོན་མེ།
༄༅། །སྤྲོས་མེད་རྒྱུན་གྱི་རྣལ་འབྱོར་གྱི་ཉམས་ལེན་ཡེ་ཤེས་གསལ་བའི་སྒྲོན་མེ་ཞེས་བྱ་བ་བཞུགས་སོ།། སྭསྟི། དཔལ་ལྡན་པདྨ་རཱ་གའི་རི་ཡི་དབང་། ། དུས་མེའི་ཕྲེང་བས་བསྐོར་འདྲའི་སྒྱུ་འཕྲུལ་ལ། ། འདི་ན་དུས་དགྲའི་དབང་པོར་མཚན་གསོལ་བ། ། བླ་མ་མཆོག་དང་དབྱེར་མེད་གང་དེར་འདུད། ། དུས་གསུམ་རྒྱལ་བ་ཀུན་གྱི་གསང་བའི་གཏེར། ། དཔའ་བོ་མཁའ་འགྲོ་བྱེ་བའི་ཞལ་གྱི་བཅུད། ། རྒྱ་བོད་གྲུབ་དབང་སྟོང་གིས་བགྲོད་པའི་ལམ། ། གསང་ཆེན་སྙིང་པོའི་ཉམས་ལེན་འདིར་བཤད་བྱ། །
དེ་ལ་འདིར་དཔལ་གཤིན་རྗེ་གཤེད་ཀྱི་རྒྱུད་དོན་སྙིང་པོ་རྣལ་འབྱོར་དབང་ཕྱུག་བིརྺ་པ་ཆེན་པོའི་ཞལ་གྱི་གདམས་པས། པཎ་གྲུབ་དབང་པོ་དརྦན་ཨ་ཙཱརྱས་གངས་ཅན་གྱི་ལྗོངས་སུ་སྤྱན་དྲངས་ཤིང་། གློ་བོ་ལོ་ཙཱ་བ་ཆེན་པོ་ཤེས་རབ་རིན་ཆེན་གྱིས་རྒྱ་ཆེར་སྤེལ་བའི་དཔལ་གཤིན་རྗེ་གཤེད་དམར་པོའི་རྫོགས་རིམ་མཐར་ཐུག་པ་ཤིན་ཏུ་སྤྲོས་པ་མེད་པའི་རྣལ་འབྱོར་གྱི་ཁྲིད་ལེགས་པར་ཐོབ་པའི་རྡོ་རྗེ་འཛིན་པ་དག་གིས་རྒྱུན་གྱི་ཉམས་ལེན་དུ་དྲིལ་བའི་རྣལ་འབྱོར་བསྒོམ་པར་འདོད་པས། ཇི་ལྟར་འོས་པའི་གནས་སུ་བདེ་བའི་སྟན་ལ་བསམ་གཏན་གྱི་འདུག་སྟངས་ཀྱིས་གནས་པས། སེམས་ཀྱི་རྣམ་རྟོག་འཕྲོ་འདུ་དགོས་མེད་རྣམས་རྒྱུན་བཅད། ངེས་འབྱུང་གི་བསམ་པས་ཀུན་ནས་བསླངས་ཏེ། སྐྱབས་ཡུལ་རྣམས་ལེགས་པར་གསལ་བཏབ། ངག་ཏུ་བརྗོད་པ་ནི། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །
རྫོགས་པའི་སངས་རྒྱས་བཅོམ་ལྡན་འདས་རྣམས་ལ༞ དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་ཚར་བདུན་ལ་སོགས་པ་བརྗོད་པའི་མཐར། ལག་པ་ཐལ་མོ་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་བརྒྱུད་བྱིན་གྱིས་བརླབ་ཏུ་གསོལ་ཞེས་པས་སྐྱབས་ཡུལ་རྣམས་རང་ལ་བསྟིམ། སེམས་འཛིན་མེད་དུ་ཅི་གནས་བཞག བདག་གིས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དཔལ་གཤིན་རྗེ་གཤེད་དམར་པོའི་ལམ་གྱི་རིམ་པ་ཟབ་མོ་ཉམས་སུ་བླང་བར་བགྱིའོ། ། ཞེས་པ་ཚར་གསུམ་གྱིས་སེམས་བསྐྱེད་དེ་སྔོན་དུ་འགྲོ་བའོ། ། དང་པོ་ནི།
ངག་ཏུ་ཧཱུྃ་ཞེས་བརྗོད་པས་རང་ཉིད་གནས་པའི་ས་ཕྱོགས་རྡོ་རྗེའི་ས་གཞི་རྭ་བ་གུར་བླ་རེ་ཡེ་ཤེས་ཀྱི་མེ་འབར་བ་སྲུང་འཁོར་ཡངས་ཤིང་རྒྱ་ཆེ་བར་གྱུར། དེའི་དབུས་སུ་སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཉི་མ་མ་ཧེ་དམར་པོ་དང་གཤིན་རྗེ་ནག་པོའི་གདན་གྱི་སྟེང་དུ། རང་གི་དྲིན་ཅན་རྩ་བའི་བླ་མ་དེ་ཉིད་མཚན་ནས་བརྗོད་དེ། རྗེ་བཙུན་འཇམ་དཔལ་དབྱངས་བཅོམ་ལྡན་འདས་དཔལ་གཤིན་རྗེའི་གཤེད་སྐུ་མདོག་དམར་པོ་ཞལ་གཅིག་ཕྱག་གཉིས་པ། ཕྱག་གཡས་པས་འཇིག་རྟེན་གསུམ་འདུལ་བའི་དབྱུག་པ་དཀར་པོ་འཕྱར་བའི་ཚུལ་གྱིས་འཛིན་ཅིང་གཡོན་པས་བདུད་མཐའ་དག་གི་ཁྲག་གིས་གང་བའི་ཐོད་པ་འཛིན་པས་ཡུམ་ལ་འཁྱུད་པ། ཞལ་མཆེ་བ་གཙིགས་ཤིང་ལྗགས་འགྲིལ་བ། དམར་ལ་ཟླུམ་པའི་སྤྱན་གསུམ་དང་ལྡན་པ། ཁྲོ་གཉེར་དང་བསུས་ཁྱིམ་དང་བརླ་དང་བྲང་ཞེང་རྣམས་ཆེ་ཞིང་སྦོམ་ལ་རྒྱས་པ། སྐུ་དང་ཡན་ལག་དང་ཉིང་ལག་རྣམས་ཐུང་ཞིང་རགས་པ། དབུ་སྐྲ་དང་སྨིན་མ་དང་སྨ་ར་དམར་སེར་གྱེན་དུ་འབར་བ།
ཀླུ་ཆེན་པོ་བརྒྱད་ཀྱིས་བརྒྱན་ཞིང་སྟག་གི་ལྤགས་པའི་ཤམ་ཐབས་ཅན། ཁྲག་འཛག་པའི་མགོ་བོ་བརྒྱ་ཕྱེད་ཀྱི་དོ་ཤལ་དང་། སྐམ་པོ་ལྔས་དབུ་ལ་བརྒྱན་པ། གར་གྱི་ཉམས་དགུ་དང་ལྡན་པས་གཤིན་རྗེའི་ཚོགས་སྐྲག་པར་མཛད་པ། ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་བཞུགས་པ། དེའི་པང་ན་ཡུམ་རྡོ་རྗེ་རོ་ལངས་མ་སྐུ་མདོག་དམར་མོ། ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། སྐྲ་གྲོལ་བ། གཅེར་བུ་ཕྱག་རྒྱ་ལྔས་བརྒྱན་པ། ཕྱག་གཡས་པས་རྡོ་རྗེ་གྲི་གུག་ནམ་མཁའ་ལ་འཕྱར་ཞིང་།
གཡོན་པས་ཐོད་པ་ཁྲག་གིས་གང་བ་འཛིན་པས་ཡབ་ཀྱི་མགུལ་ནས་འཁྱུད་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། ཞབས་གཡས་བརྐྱང་ཞིང་གཡོན་བསྐུམ་པས་ཡབ་ལ་འཁྲིལ་བ། ཡབ་ཡུམ་གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། བླ་མ་དམ་པ་དེའི་ཐུགས་ཀ་ནས་འོད་ཟེར་འཕྲོས་པས། རྩ་བརྒྱུད་ཀྱི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་བྱང་སེམས། ཉན་རང་། མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་བཛྲ་ས་མཱ་ཛཿ
ཞེས་བརྗོད་པས་སྤྱན་དྲངས། རྩ་བའི་བླ་མ་དམ་པ་དེའི་དབུའི་སྟེང་གི་ཐད་ཙམ་ནས་བཟུང་སྟེ། གཡོན་གྱི་ཆ་ལ་རྣལ་འབྱོར་དབང་ཕྱུག་བིརྺ་པ་ལ་སོགས་པའི་བརྒྱུད་པའི་བླ་མ་རྣམས་རང་རང་གི་རྒྱན་ཆ་ལུགས་ན་བཟའ་སྣ་ཚོགས་པས་མཛེས་པ། བདག་ཉིད་ལ་ཞལ་ཕྱོགས་པའི་རྣམ་པ་ཅན། འོད་ཟེར་གཟི་བརྗིད་འབར་བར་བཞུགས་པར་བསམ། དེ་དག་གི་རྒྱབ་འོག་གི་ཕྱོགས་སུ་ཡི་དམ་རྒྱུད་སྡེ་བཞིའི་ལྷ་ཚོགས། དེའི་འོག་ཏུ་སངས་རྒྱས་སྤྲུལ་པའི་སྐུ་ལ་བྱང་སེམས་ཉན་རང་གི་འཁོར་གྱིས་བསྐོར་བ། དེའི་འོག་ཏུ་དཔལ་མགོན་ཆོས་སྐྱོང་སྲུང་མ་སོགས་ལས་བཞི་སྒྲུབ་བྱེད་ཀྱི་ལྷའི་ཚོགས་བསམ་གྱིས་མི་ཁྱབ་པ། དེ་ཐམས་ཅད་ཀྱང་དགེས་ཤིང་འཛུམ་པའི་མདངས་དང་ལྡན་པས་བདག་ཉིད་ལ་ཞལ་ཕྱོགས་པར་བཞུགས་པར་གསལ་བཏབ། དེ་དག་ལས་མཆོད་པ་དང་གསོལ་བ་འདེབས་པ་གཉིས་ལས།
དང་པོ་ལ་ཡང་ཐུན་མོང་གི་མཆོད་པ་དང་། ཕྱི་ནང་གསང་བ་དེ་ཁོ་ན་ཉིད་ཀྱིས་མཆོད་པ་ལས། དང་པོ་ནི་སོ་སོའི་ཕྱག་རྒྱ་བཅས་ལ། ཨོཾ་གུ་རུ་སརྦ་ཏ་ཐཱ་ག་ཏ་ཤྲཱི་རཀྟ་ཡ་མཱ་རི་མཎྜལ་ས་པཱ་རི་ཝཱ་ར་ཨརྒྷཾ་པྲ་ཏིཙྪ་ཡེ་སྭཱཧཱ། པཱ་ཏྱཾ་པྲ་ཏིཙྪ་ཡེ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་དྷཱུཥྤེ། ཨཱ་ལོ་ཀེ གནྡྷེ། ནཻ་ཝི་ཏེ།
ཤཔྟ་ཨཱ་ཧཱུྃ་ཞེས་བརྗོད། ཕྱི་མཆོད་ནི། སོ་སོའི་ཕྱག་རྒྱ་བཅས་ལ། ཨོཾ་ཨཿརཱུ་པ་བཛྲི་ཧཱུྃ། ཨོཾ་ཨཱཿཤཔྟ་བཛྲི་ཧཱུྃ། ཨོཾ་ཨཱཿགནྡྷེ་བཛྲི་ཧཱུྃ། ཨོཾ་ཨཱཿར་ས་བཛྲི་ཧཱུྃ། ཨོཾ་ཨཱཿཔརྴ་བཛྲི་ཧཱུྃ། ཨོཾ་ཨཱཿདྷརྨ་དྷ་ཏུ་བཛྲི་ཧཱུྃ། ཞེས་པས་མཆོད།
ནང་བདུད་རྩིས་མཆོད་པར་བསམ་ལ། ཨོཾ་ཨཱཿཧཱུྃ་ཞེས་བརྗོད། གསང་བའི་མཆོད་པ་ནི། རང་གི་སྙིང་ག་ནས་སྤྲུལ་པའི་རིག་མ་མཚན་ཉིད་དང་ལྡན་པས་དགའ་བཞིའི་ཡེ་ཤེས་ཀྱི་མཆོད་པར་བསམ། དེ་ཁོ་ན་ཉིད་ཀྱི་མཆོད་པ་ནི། མཆོད་བྱ་མཆོད་བྱེད་མཆོད་ཚུལ་རྣམས་རང་སེམས་སྤྲོས་མེད་ངོ་ཤེས་པར་བྱའོ། ། གསོལ་བ་གདབ་པ་ནི། རྡོ་རྗེ་ཐལ་མོ་སྦྱར་ལ། གང་གི་དྲིན་གྱི་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། །
བླ་མ་རིན་ཆེན་ལྟ་བུའི་སྐུ ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ ། སློབ་དཔོན་ལ་ནི་བདག་སྐྱབས་མཆི། ། གཙོ་བོ་ལྷ་མོར་བཅས་པ་ཡི། ། ལྷ་རྣམས་ལ་ཡང་ཕྱག་འཚལ་ལོ། ། ཁྱོད་ཞབས་པདྨ་སྤངས་ནས་ནི། ། བདག་ལ་གཞན་ན་སྐྱབས་མ་མཆིས། ། ཁྱོད་ཀྱིས་ཐུགས་རྗེའི་བྱིན་རླབས་ཀྱིས། ། དེང་འདིར་བདག་ལ་བཀའ་དྲིན་མཛོད། །
ཞེས་ཚར་གཅིག་བརྗོད། དེ་ནས་རང་མགྲོན་རྣམས་ཀྱི་མདུན་ཕྱོགས་སུ་གནས་པའི་གཡས་སུ་བདུད་སྡིག་ཅན་གྱིས་གཙོ་བྱས་པའི་སྡང་དགྲ་གནོད་བགེགས་ཐམས་ཅད་གསལ་བཏབ། གཡོན་དུ་ཕ་མས་གཙོ་བྱས་པའི་གཉེན་དང་ལྷ་སྲུང་ཐམས་ཅད་གསལ་བཏབ། རྒྱབ་ཏུ་བར་མའི་འགྲོ་བ་ཐམས་ཅད་བསམ། མདུན་དུ་རང་དབང་བའི་ཡུལ་འཁོར་ལོངས་སྤྱོད་ཟས་ནོར་ཐམས་ཅད་བསམ། རིམ་བཞིན་འབུལ་བར་བསམས་ལ་ཡིད་གཏད་དེ། བདག་གི་དགྲ་དང་བགེགས་ཐམས་ཅད་དཔལ་ལྡན་བླ་མ་ལ་དབུལ་བར་བགྱིའོ། ། ཉོན་མོངས་ཞེ་སྡང་ཞི་བར་བྱིན་གྱིས་བརླབ་ཏུ་གསོལ་ཞེས་བརྗོད་པས་དེ་ཐམས་ཅད་བླ་མས་ཐུགས་དགྱེས་བཞིན་དུ་བདག་གིར་མཛད་པས་རང་རྒྱུད་ཀྱི་ཉོན་མོངས་པ་ཞེ་སྡང་ཐམས་ཅད་དག་ཕྱིན་ཆད་ཞེ་སྡང་སྐྱེ་བའི་ཡུལ་མེད་པར་བསམ། དེ་བཞིན་དུ་བདག་གི་གཉེན་དང་ལྷ་ཐམས་ཅད་དཔལ་ལྡན་བླ་མ་ལ་དབུལ་བར་བགྱིའོ། ། འདོད་ཆགས་ཞི་བར་བྱིན་གྱིས་བརླབ་ཏུ་གསོལ།
དགྲ་གཉེན་བར་མའི་འགྲོ་བ་ཐམས་ཅད་དཔལ་ལྡན་བླ་མ་ལ་དབུལ་བར་བགྱིའོ། ། གཏི་མུག་ཞི་བར་བྱིན་གྱིས་བརླབ་ཏུ་གསོལ། བདག་ཏུ་བཟུང་བའི་དངོས་པོ་ཐམས་ཅད་དཔལ་ལྡན་བླ་མ་ལ་དབུལ་བར་བགྱིའོ། ། འཛིན་ཆགས་སེར་སྣ་ཞི་བར་བྱིན་གྱིས་བརླབ་ཏུ་གསོལ་ཞེས་བརྗོད་ཅིང་། གོང་བཞིན་སོ་སོའི་ཐད་ཀྱི་དམིགས་པ་རྣམས་དྲན་པར་བྱ། དེ་རྗེས་བདག་གི་ལུས་འདི་ལ་བརྟེན་ནས་བསོད་ནམས་ཀྱི་ཚོགས་རྒྱ་ཆེན་པོ་གསག་པར་བྱའོ་སྙམ་པས། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པས་བདག་གི་བསམ་པ་མཁྱེན་པར་མཛད་དུ་གསོལ། བདག་ལ་ཐུགས་རྗེས་བཟུང་དུ་གསོལ། བདག་ལ་བྱིན་གྱིས་བརླབ་ཏུ་གསོལ་ཞེས་ལན་གསུམ་བརྗོད་པས། རང་གི་མདུན་དུ་མི་མགོ་སྐམ་པོའི་སྒྱེད་བུ་བློས་འཁྱུད་ཚད་གསུམ་བསྒོམ།
རང་གི་ལག་པ་གཡས་སུ་གང་ནས་བྱུང་ཆ་མེད་པར་ཡེ་ཤེས་ཀྱི་རལ་གྲི་རྣོ་ངར་དང་ལྡན་པ་གཅིག་བྱུང་བར་བསམ། དེས་རང་གི་སྨིན་མཚམས་ནས་ལྟག་པའི་བདུད་སྒོའི་བར་གྱི་ཐོད་པ་ལིང་གིས་ཕོག་ལ། མདུན་གྱི་སྒྱེད་བུའི་སྟེང་དུ་བཞག་པས་ཐོད་པ་དེ་ཉིད་ཡངས་ཤིང་རྒྱ་ཆེ་བ། ཕྱི་དཀར་ལ་ནང་དམར་བ་གཅིག་ཏུ་བསམ། དེ་ནས་རང་གི་ལག་པ་གཡོན་པ་གཡས་ཀྱི་རལ་གྲིས་དུམ་བུ་གསུམ་དུ་བཅད་ལ་ཐོད་པའི་ནང་དུ་བསྐྱུར། དེ་བཞིན་དུ་རྐང་པ་གཡོན་པ་རྐང་པ་གཡས་པ་རྣམས་བསྐྱུར། ཁོག་པ་ཁ་ཕྱེ་ལ་རྒྱུ་ལྟོ་ལ་སོགས་པའི་ནང་ཁྲོལ། མཁལ་མ། མཚེར་བ། མཆིན་པ།
ལུས་ཀྱི་ཁོག་པའི་སྨད་ཀྱི་ཆ། རྐེད་པའི་ཆ། སྟོད་ཀྱི་ཆ་རྣམས་དུམ་བུར་བཏུབ་ལ་བསྐྱུར། མཐར་ལག་པ་གཡས་རལ་གྲི་དང་བཅས་པའང་བསྐྱུར་བས། རྣམ་སྨིན་ཤ་ཁྲག་གི་ལུས་ནི་མེད། རང་སེམས་དེ་ཉིད་སྐད་ཅིག་གིས་ནམ་མཁའ་ལ་འཇའ་ཤར་བ་ལྟར། གཤིན་རྗེ་གཤེད་ཀྱི་སྐུར་གྱུར་པར་བསམ། དེས་ཐོད་པའི་ནང་གི་ཤ་རུས་སོགས་ལ་དམིགས་ཏེ། ངག་ཏུ་ཨོཾ་ཨཱཿཧཱུྃ། ལན་གསུམ་བརྗོད་པས་ཐོད་པའི་ནང་དུ་བདུད་རྩིའི་རྒྱ་མཚོ་ཆེན་པོ་སྟོང་གསུམ་གྱི་ཁྱོན་དང་མཉམ་པར་བསམ།
དེ་ཉིད་ལས་ཐོད་པ་བདུད་རྩིས་གང་བ་རིམ་བཞིན་འཆད་དེ་ཐོག་མར་རྩ་བའི་བླ་མ་གཤིན་རྗེ་གཤེད་ཀྱི་རྣམ་པ་ལ་ལན་གསུམ་ཕུལ་བར་བསམ། འབྲུ་གསུམ་ལན་གསུམ་བརྗོད་པས་ལྗགས་རྡོ་རྗེ་འོད་ཟེར་གྱི་སྦུ་གུས་དྲངས་ཏེ་གསོལ་བས། སྐུ་ལུས་ཉམས་དང་ལྡན་ཐུགས་རྒྱུད་ཟག་མེད་ཀྱི་བདེ་བས་ཚིམས་ནས། བདག་ལ་སྤྲོས་མེད་ལྷན་ཅིག་སྐྱེས་པའི་ཡེ་ཤེས་ཀྱི་དངོས་གྲུབ་ད་ལྟ་ཉིད་དུ་སྩོལ་བར་བསམ། དེ་བཞིན་དུ་རིམ་བཞིན་བསམས་ལ། བརྒྱུད་པའི་བླ་མ་རྣམས་ལ་དམིགས་ཏེ་འབྲུ་གསུམ་ལན་གཅིག ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ། སངས་རྒྱས་སྤྲུལ་སྐུ་ཉན་རང་གི་འཁོར་དང་བཅས་པ་ལ། མཁའ་འགྲོ་ཆོས་སྐྱོང་སོགས་ལས་བཞི་སྒྲུབ་བྱེད་ཀྱི་ལྷ་རྣམས་ལ་ཕུལ་བར་བསམས་ནས་འབྲུ་གསུམ་ཚར་རེ་རེ་བརྗོད། མཐར་འགྲོ་བ་རིགས་དྲུག་གི་སེམས་ཅན་ཐམས་ཅད་ལ་ཐོད་པ་བདུད་རྩིས་གང་བ་རེ་རེ་ཕུལ་བས།
སོ་སོའི་སྡུག་བསྔལ་དང་བྲལ་ཞིང་གཤིན་རྗེ་གཤེད་ཀྱི་གོ་འཕང་ཐོབ་པར་བསམ། ཁྱད་པར་དུ་ཡང་། རང་ཉིད་ལ་ཚེ་རབས་ཐོག་མེད་ནས་ལན་ཆགས་ཤ་འཁོན་ཡོད་པའི་དགྲ་འདྲེ། ཚེ་འདིར་བསམ་སྦྱོར་ངན་པས་བྱད་ཁ་རྦོད་གཏོང་བྱེད་པའི་བྱད་མ་ལྷ་དང་བཅས་པ་ལ་དམིགས་ཏེ་འབྲུ་གསུམ་བརྗོད་ཅིང་བྱིན་པས། རང་གང་འདོད་ཀྱི་མཁོ་དགུར་གྱུར་པ་ལ་ལོངས་སྤྱད་པས། བསམ་ངན་སྦྱོར་རྩུབ་སྡིག་སྒྲིབ་ཐམས་ཅད་དབྱིངས་སུ་དག་ནས་སངས་རྒྱས་ཐོབ་པར་བསམས་པ་ནི་སྤྲོས་པ་བཅད་པའོ། ། གཉིས་པ་བྱིན་གྱིས་བརླབ་པ་ནི། སེམས་ཅན་ཐམས་ཅད་སངས་རྒྱས་ནས་ཕྱོགས་བཅུའི་ཞིང་དུ་གཤེགས། མདུན་གྱི་ཐོད་པ་སོགས་ནམ་མཁའ་ལ་འཇའ་ཡལ་བ་ལྟར་གྱུར། ལས་བཞི་སྒྲུབ་བྱེད་ཀྱི་ལྷ་རྣམས་སངས་རྒྱས་སྤྲུལ་སྐུ་འཁོར་བཅས་ལ་ཐིམ།
དེ་རྣམས་ཡི་དམ་ལ། དེ་རྣམས་བརྒྱུད་པའི་བླ་མ་ལ། བརྒྱུད་པའི་བླ་མ་རྣམས་འོད་དུ་ཞུ་ནས་རྩ་བའི་བླ་མ་ལ་ཐིམ་པས། བླ་མ་དང་དཀོན་མཆོག་གསུམ་དབྱེར་མི་ཕྱེད་པར་བསམས་ལ། མོས་གུས་ཀྱི་གདུང་ཤུགས་དྲག་པོས་སངས་རྒྱས་ལ་སྐྱབས་སུ་མཆིའོ། ། ཞེས་བརྗོད་པས་བླ་མའི་ཐུགས་དང་རང་གི་སེམས་དབྱེར་མེད་དུ་གྱུར། སངས་རྒྱས་ཐམས་ཅད་ཀྱི་ཐུགས་ཀྱི་བྱིན་རླབས་ཞུགས། སེམས་ཆོས་ཀྱི་སྐུར་གྱུར་པར་བསམ། ཆོས་ལ་སྐྱབས་སུ་མཆིའོ། ། ཞེས་བརྗོད་པས་བླ་མའི་གསུང་དང་རང་གི་ངག་དབྱེར་མེད་དུ་གྱུར།
སངས་རྒྱས་ཐམས་ཅད་ཀྱི་གསུང་གི་བྱིན་རླབས་ཞུགས། ངག་ལོངས་སྤྱོད་རྫོགས་པའི་སྐུར་གྱུར། དགེ་འདུན་ལ་སྐྱབས་སུ་མཆིའོ། ། ཞེས་བརྗོད་པས། བླ་མའི་སྐུ་དང་རང་གི་ལུས་དབྱེར་མེད་དུ་གྱུར། སངས་ཐམས་ཅད་ཀྱི་སྐུའི་བྱིན་རླབས་ཞུགས། ལུས་སྤྲུལ་པའི་སྐུར་གྱུར། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་སྐྱབས་སུ་མཆིའོ། ། ཞེས་བརྗོད་པས་བླ་མའི་སྐུ་གསུང་ཐུགས་ཡེ་ཤེས་རྡོ་རྗེ་དང་། རང་གི་ལུས་ངག་ཡིད་གསུམ་གྱི་ཆོས་ཉིད་དེ་བཞིན་རོ་གཅིག་ཏུ་གྱུར།
དེ་བཞིན་གཤེགས་པ་ཐམས་ཅད་ཀྱི་སྐུ་གསུམ་ཡེ་ཤེས་ལྔ་ཡོན་ཏན་འཕྲིན་ལས་དང་བཅས་པའི་བྱིན་རླབས་ཞུགས། བདག་གི་ཕུང་ཁམས་སྐྱེ་མཆེད་ཐམས་ཅད་ངོ་བོ་ཉིད་ཀྱི་སྐུ་ཡོན་ཏན་འཕྲིན་ལས་ཀྱི་འཁོར་ལོ་དང་བཅས་པར་གྱུར་པར་བསམས་པ་ནི་བྱིན་གྱིས་བརླབ་པའོ། གསུམ་པ་དེ་ཁོ་ན་ཉིད་ལ་བློ་བཞག་པ་ནི། ངག་ཏུ། འདི་ཉིད་གསལ་ཞིང་སྟོང་པ་དང་། ། རིག་པ་དེ་ཉིད་མ་འགག་པ། ། རང་རིག་ཡེ་ཤེས་སྐད་ཅིག་མ། ། འདིར་ནི་ཐོག་མ་དབུས་མཐའ་མེད། ། སྲིད་མེད་མྱ་ངན་འདས་པ་མེད། ། བདག་མེད་གཞན་ཡང་མེད་པ་སྟེ། །
འདི་ནི་མཆོག་ཏུ་བདེ་ཆེན་ཉིད། ། འདི་ཉིད་གསལ་ཞིང་སྟོང་པ་ཉིད། ། འདི་ལས་མཚོན་ཏེ་ཤེས་པར་བྱ། ། འདི་ཡི་རང་བཞིན་སྐུ་གསུམ་དང་། ། ཡེ་ཤེས་ལྔ་ཡི་བདག་ཉིད་ཅན། ། སེམས་ཅན་རྣམས་ནི་སངས་རྒྱས་ཉིད། ། སངས་རྒྱས་གཞན་དུ་བསྟན་པ་མེད། ། སངས་རྒྱས་རྣམས་ཀྱི་ཡེ་ཤེས་སྐུ ། གཞན་དུ་བཙལ་བས་རྙེད་མ་ཡིན། ། ཞེས་བརྗོད།
ལུས་རྣམ་སྣང་གི་ཆོས་བདུན་དང་ལྡན་པས་མིག་མི་འཛུམ་པར་སྨིན་མཚམས་ཀྱི་ཐད་ཀའི་བར་སྣང་སྟོང་པ་ལ་ཧད་དེ་བལྟ། ངག་དབུགས་རྒྱུ་བ་རང་སོར་བཞག སེམས་བདག་ཏུ་འཛིན་པའི་རྣམ་པར་རྟོག་པ་དང་། རང་རིག་པ་དབྱེར་མེད་དེ་ནམ་མཁའ་ལ་སྤྲིན་དེངས་པ་ལྟར་རང་ཡལ་དུ་སོང་ནས། སྟོང་པའི་ཡེ་ཤེས་ཙམ་དུའང་འཛིན་པ་མེད་པའི་ངང་ལ་མ་བཅོས་པར་ལུས་སེམས་ལྷོད་ཀྱིས་གློད་ལ་བཞག དེའི་ཚེ་རྟོག་པ་བུན་གྱིས་སྐྱེས་ན། དེ་ཉིད་ངོས་ཟིན་པར་བྱས་ལ་ཆེད་དུ་སྤོང་སྒྲུབ་གང་ཡང་མི་བྱེད་པར། ངོ་བོ་ལ་ཆེར་གྱིས་བལྟས་པས། དང་པོ་གང་ནས་བྱུང་མེད། མཐར་གང་དུ་འགྲོ་མེད།
ད་ལྟ་དབྱིབས་ཁ་དོག་ལ་སོགས་པ་གང་དུའང་མ་གྲུབ་པ། རྣམ་རྟོག་གིས་མ་བསླད་ཅིང་། གཉེན་པོས་མ་བཅོས་པའི་གཤིས་འཛིན་མེད་གསལ་ཞིང་སྟོང་པ་ཐལ་ལེ་བའི་ངང་དུ་ཅི་གནས་བཞག ཐུན་མཚམས་སུ། ཆོས་སྐུ་སྟོང་པ་ཉིད་རྟོགས་པས། ། འགྲོ་ལ་སྙིང་རྗེ་རྒྱུན་མི་ཆད། ། ཐབས་མཁས་སྤྱོད་པ་མཐའ་ཡས་པས། ། ཡུལ་དང་དངོས་པོ་བྱེད་པ་པོ། ། སྒྱུ་མ་ལྟ་བུར་འཛིན་མེད་པས། ། རྒྱ་ཆེན་བསོད་ནམས་ཚོགས་ལ་འབད། །
ཅེས་བརྗོད་ཅིང་དེའི་དོན་དེ་ལྟར་སྤྲོས་མེད་མ་རྟོགས་པའི་ནམ་མཁའི་མཐའ་ཁྱབ་ཀྱི་སེམས་ཅན་ལ་སྙིང་རྗེ་ཚད་མེད་པ་བསྒོམ་ཞིང་། བདག་གཞན་སྣོད་བཅུད་ཐམས་ཅད་གཤིན་རྗེ་གཤེད་ཀྱི་དཀྱིལ་འཁོར་དུ་ཤེས་པར་བྱས་ལ། དགེ་བའི་བྱ་བ་ལ་བརྩོན་པར་བྱ། དགེ་བ་འདི་ཡིས་མྱུར་དུ་བདག ། འཇམ་དབྱངས་ཡེ་ཤེས་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་པས་དགེ་བ་བསྔོ་ཞིང་། སྤྲོ་ན་བརྒྱུད་པའི་གསོལ་འདེབས་སོགས་ཀྱང་འདིར་བྱའོ། ། ཀྭ་ཡེ་གྲོགས་དག་དབེན་པའི་རི་སུལ་དུ། །
དགོས་མེད་ཚེ་འདིའི་བྱ་བ་ཀུན་དོར་ནས། ། དུས་གསུམ་རྒྱལ་བའི་དགོངས་ཟབ་སྤྲོས་མེད་ལ། ། རྩེ་གཅིག་མཉམ་པར་འཇོག་པ་མི་རིགས་སམ། ། དེ་སྐད་སྨྲས་འདི་རྗེ་བཙུན་དྷཱུ་ཏི་པའི། ། གསུང་ལས་སྐྱེས་པའི་རྣལ་འབྱོར་བློ་གསལ་གྱིས། ། ཤངས་ལུང་རིན་ཆེན་སྒང་གི་དགོན་པ་རུ། ། སྦྱར་བའི་དགེ་བས་ཕན་བདེ་ཀུན་འབྱུང་ཤོག ། ཤུ་བྷཾ་མསྟུ་སརྦཱ་ཛ་གཏྟཾ། རྗེ་བཙུན་བླ་མ་དེ་ཉིད་ཀྱི་སྐུ་དྲིན་གྱིས་ཉེ་བར་འཚོ་བའི་བཙུན་པ་མཁྱེན་བརྩེའི་དབང་ཕྱུག་གིས་བགྱིས་པའོ།། །། PAGE * MERGEFORMAT 2 ཚར་ཆེན་བློ་གསལ་རྒྱ་མཚོ།
སྤྲོས་མེད་རྒྱུན་གྱི་རྣལ་འབྱོར་གྱི་ཉམས་ལེན་ཡེ་ཤེས་གསལ་བའི་སྒྲོན་མེ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
