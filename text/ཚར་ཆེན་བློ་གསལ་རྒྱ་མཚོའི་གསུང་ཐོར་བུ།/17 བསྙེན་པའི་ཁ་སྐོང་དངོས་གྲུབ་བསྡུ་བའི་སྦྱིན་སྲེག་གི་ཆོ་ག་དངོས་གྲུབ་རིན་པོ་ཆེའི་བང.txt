ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༡༧
བསྙེན་པའི་ཁ་སྐོང་དངོས་གྲུབ་བསྡུ་བའི་སྦྱིན་སྲེག་གི་ཆོ་ག་དངོས་གྲུབ་རིན་པོ་ཆེའི་བང་མཛོད།
༄༅། །དཔལ་པདྨ་དབང་ཆེན་ཡང་གསང་ཁྲོས་པའི་བསྙེན་པའི་ཁ་སྐོང་དངོས་གྲུབ་བསྡུ་བའི་སྦྱིན་སྲེག་གི་ཆོ་ག་དངོས་གྲུབ་རིན་པོ་ཆེའི་བང་མཛོད་བཞུགས་སོ།། སྭསྟི་པྲ་ཛཱ་བྷྱཿ པདྨ་གར་དབང་རིགས་ཀྱི་གཙོ། ། ཐུགས་རྗེས་ཁྲོས་པ་ཁྲག་འཐུང་ཞབས། ། དབྱེར་མེད་པདྨ་སམ་བྷ་ཝ། ། སྙིང་ནས་གུས་པས་ཕྱག་བགྱི་སྟེ། ། ཡང་གསང་ཁྲོས་པའི་རྣལ་འབྱོར་པས། ། སྔགས་ཀྱི་བསྙེན་པ་མཐར་ཕྱིན་ནས། ། གྲུབ་པའི་འབྲས་བུ་གསལ་ཕྱིར་དུ། ། དངོས་གྲུབ་བསྡུ་བའི་སྦྱིན་སྲེག་བཤད། །
དེ་ལ་འདིར། བཅོམ་ལྡན་འདས་པདྨ་དབང་ཆེན་ཡང་གསང་ཁྲོས་པའི་དཀྱིལ་འཁོར་དུ་དབང་བསྐུར་བ་ཐོབ་ཅིང་། དམ་ཚིག་དང་སྡོམ་པར་ལྡན་པའི་རྣལ་འབྱོར་པས། ཐེ་ཚོམ་དང་ཡིད་གཉིས་སྤངས་ཏེ་དམིགས་པ་རྩེ་གཅིག་པས་སྔགས་བཟླས་ཤིང་བསྒྲུབས་ན་མྱུར་དུ་གྲུབ་པའི་མཚན་མ་འབྱུང་བ་ཡིན་ཏེ། ལོ་ཙཱ་བ་ཆེན་པོ་བེ་རོ་ཙ་ནས་མཛད་པའི་སྦས་པ་མིག་འབྱེད་གསེར་གྱི་ཐུར་མ་ལས། སྔོན་དུ་རྩ་བའི་དྲོད་ཐོབ་གཅེས། ། དབང་དང་དམ་ཚིག་ཤིན་ཏུ་གཅེས། ། ཐེ་ཚོམ་ཡིད་གཉིས་སྤང་བ་གཅེས། ། དམིགས་པ་རྩེ་གཅིག་འདུ་བ་གཅེས། ། གཅེས་པ་བཞི་ལྡན་བསྒྲུབས་ན་འགྲུབ། །
ཅེས་གསུངས་པ་ལས། འདིར་ཐོག་མར་ཡི་དམ་གྱི་ལྷ་མཉེས་ཤིང་ཉེ་བར་བྱེད་པ་ལ་བསྙེན་པ་གལ་ཆེ་ཞིང་། དེ་ལ་ཡང་གྲངས་ཀྱི་བསྙེན་པ། དུས་ཀྱི་བསྙེན་པ། རྟགས་སམ། མཚན་མའི་བསྙེན་པ་དང་གསུམ་ལས། དང་པོ་ལ་སློབ་དཔོན་ཆེན་པོས་འབུམ་ཕྲག་བཞི་བཟླ་བར་གསུངས་ཤིང་། བླ་མ་བརྒྱུད་པ་རྣམས་ཀྱི་ཕྱག་ལེན་ལ། ཡིག་འབྲུའི་གྲངས་ཀྱི་དབང་དུ་བྱས་ནས། ཡབ་ལ་འབུམ་ཕྲག་བཅོ་ལྔ།
འཁོར་རྣམས་ལ་དེའི་བཅུ་ཆ་ཁྲི་ཚོ་བཅོ་ལྔ་པ་རེ་བཟླ་བར་བཤད། ཡབ་ཀྱི་རིགས་པས་ཡུམ་ལའང་དེ་སྙེད་གཅིག་དགོས་སམ་སྙམ། དུས་ཀྱི་བསྙེན་པ་ནི་གྲངས་བསྙེན་ཚད་དུ་སོང་བའི་གང་ཟག་གིས། གཞན་ལ་དབང་བསྐུར་བ་སོགས་ལ་འཇུག་པའི་སྐབས་སུ་ཁ་གསོ་བའི་ཚུལ་དུ་བྱེད་པ་ཡིན། རྟགས་ཀྱི་བསྙེན་པ་ལ་གསེར་ཐུར་ལས། ཕྱི་ཡི་རྟགས་ནི་རྨི་ལམ་དང་། ། ནང་རྟགས་ཉམས་སུ་འབྱུང་བ་ཡིན། ། གསང་བའི་རྟགས་དེ་དངོས་སུ་མཐོང་། ། ཞེས་དང་། རྟགས་དང་དྲོད་ཚད་འབྱུང་ཚུལ་ནི། །
ཕྱི་རྟགས་རྟེན་དུ་བཅས་པའི་སྐུ ། འོད་འབར་མདངས་དང་ལྡན་པ་རྨི། ། ཉི་ཟླའི་སྟེང་དུ་འཕགས་པ་རྨི། ། བསྙེན་པའི་རྟགས་དེ་གསང་རྒྱུད་ལས། སྐུ་ཉིད་དངོས་སུ་མཐོང་བའམ། ། སློབ་དཔོན་ཉི་ཟླ་མགོ་ལ་འཆར། ། རྫས་ལ་མེ་འབར་འོད་འཕྲོ་ཞིང་། ། སྒྲུབ་ཁང་གཡོ་འགྱུར་སྒྲ་ཆེན་འབྱུང་། ། རང་ཉིད་ཁྲོ་རྒྱལ་སྐུ་རུ་གྱུར། ། སྣང་སྲིད་མེ་ཏོག་དམར་པོས་ཁེངས། །
སྒྲུབ་པའི་རྟགས་དེ་གསང་རྒྱུད་ལས། པདྨའི་སྡོང་པོ་བདག་འདུག་ན། ། སྣང་སྲིད་མེ་ཏོག་པདྨས་ཁེངས། ། ཉམས་སུ་མྱོང་ལ་ཞེ་འདོད་མེད། ། རང་ཡིད་ཆེས་ལ་ཁར་མི་ཐོན། ། བརྗོད་མེད་བསམ་མེད་དོན་དེ་རྟོགས། ། སྒྲུབ་ཆེན་རྟགས་ནི་གསང་རྒྱུད་ལས། སངས་རྒྱས་ཉག་གཅིག་ཆོས་ཉན་པ། ། ཞེས་སོགས་གསུངས་པ་ལྟར་ཡིན། དེ་ལ་འདིར་གྲངས་ཀྱི་བསྙེན་པའི་ཁ་བསྐོང་བ་དང་།
སྔགས་ཀྱི་འབྲས་བུ་འབྱིན་པའི་ཆེད་དུ་ཁ་བསྐོང་བའི་སྦྱིན་སྲེག་བྱ་དགོས་པ་ཡིན་ཏེ། གསེར་ཐུར་ལས། གསང་སྔགས་མ་བཟླས་མི་འགྲུབ་ཅིང་། ། སྦྱིན་སྲེག་མ་བྱས་འབྲས་མི་འབྱུང་། ། གསང་སྔགས་འབུམ་ཕྲག་བཟླས་ནས་ཀྱང་། ། སྦྱིན་སྲེག་དག་ནི་ཁྲི་ཕྲག་བྱ། ། ཞེས་གསུངས་སོ། ། དེའི་ཆོ་གའི་རིམ་པ་ལ་གསུམ་སྟེ། སྦྱོར་བ་དང་དངོས་གཞི་རྗེས་སོ། ། དང་པོ་ལ།
ཐབ་བཅའ་བ་དང་། རྫས་བཤམ་པའོ། ། དང་པོ་ནི། སྦས་པ་མིག་འབྱེད་ལས། ལས་བཞི་གྲུབ་པའི་ཐབ་ཁུང་ལ། ། རབ་འབྲིང་མཐའ་མའི་རིམ་པ་ཡི། ། རྒྱ་ནི་ཁྲུ་གང་མཐོ་གང་དང་། ། མཐོ་མཛུབ་འཁྱུད་གང་དཔངས་སུ་བྱ། ། གཏིང་ནས་གྲུ་གསུམ་ཟླ་གམ་གསུམ། ། གྲུ་བཞི་ཟླུམ་པོ་སེར་མོ་རེ། །
རིམ་པ་བཞིན་དུ་མཐོ་བར་བྱ། ། ཞེས་གསུངས་པ་ལྟར། རབ་རྒྱར་ཁྲུ་གང་། དཔངས་སུ་དེའི་ཕྱེད་མཐོ་གང་། འབྲིང་མཛུབ་གང་གི་དཔངས་ལ་རྒྱ་དེའི་ཉིས་འགྱུར། ཐ་མ་འཁྱུད་གང་གི་དཔངས་ལ་རྒྱ་ཉིས་འགྱུར་དུ་བྱའོ། ། དེའི་དབུས་ནས་རིམ་པ་བཞིན་དུ། གྲུ་གསུམ་དང་། ཟླ་གམ་དང་། ཟླུམ་པོ་དང་།
གྲུ་བཞིར་བྱས་པའི་བང་རིམ་རེ་རེ་བཞིན། སོར་མོ་རེས་མཐོ་བར་བྱའོ། ། དེ་ཡང་ཐབ་ཀྱི་དབྱིབས་ནི་གྲུ་བཞི་པ་ཁ་ཁྱེར་མུ་རན་དང་ལྡན་པར་བྱ། ཁ་དོག་ནི་དམར་པོར་བསྒྱུར་རོ། རྩིག་པ་མ་གྲུབ་ན་རྡུལ་ཚོན་ནམ། ཆུ་ཚོན་གྱིས་བྲིས་ནས་བུད་ཤིང་ཐབ་ཀྱི་ཚད་དུ་བརྩིགས་པས་ཀྱང་རུང་བར་གསུངས་ཏེ། གསེར་ཐུར་ལས། བཤད་བཞིན་མ་འབྱོར་ཤུག་པ་ལ། ། ཁྲུ་གང་མཐོ་གང་དཔངས་ཀྱི་ཚད། ། ཅེས་གསུངས་སོ། །
དེ་དག་ཡེ་མ་འབྱོར་ན། གནག་གི་ལྕི་བ་སྐམ་པོ་སྲོག་ཆགས་མེད་པས་ཀྱང་རུང་ངོ་། ། གཉིས་པ་རྫས་བཤམ་པ་ལ། བསྲེག་ཤིང་དང་། ཡམ་ཤིང་དང་། དེ་ལས་གཞན་པའི་རྫས་སོ། ། དང་པོ་ནི་གོང་དུ་བཤད་པ་ལྟར། ཤུག་པའམ། འོ་མ་ཅན་གྱི་ཤིང་གང་ཡང་རུང་བའམ། གནག་གི་ལྕི་བ་སྐམ་པོས་གོང་གི་དཔངས་ཚད་རབ་འབྲིང་གསུམ་གང་ཡང་རུང་བ་བརྩིགས་པའི་ནང་གི་དབུས་སམ།
ཤར་ལྷོ་མེ་ཚང་ལག་ལེན་ལྟར་བཅའ། གཉིས་པ་ཡམ་ཤིང་ནི་ཤུག་པའམ་འོ་མ་ཅན་གྱི་ཤིང་སྦོམ་ཕྲ་མཐེའུ་ཆུང་གི་ཚད་ཙམ་ལ། སྲིད་དུ་མཛུབ་གང་པ་མངར་གསུམ་དང་མར་ཁུས་བྱུགས་པ་བཤམ། གསུམ་པ་བསྲེག་རྫས་དངོས་ནི། གསེར་ཐུར་ལས། བསྲེག་པའི་རྫས་ནི་འདི་ལྟ་སྟེ། ། ཏིལ་དང་མེ་ཏོག་ཨ་མྲྀ་ཏ། ། བྱི་ཐང་འབྲུ་ཡི་ཁུ་བྱུག་རྩྭ། ། རུ་ཏ་ཤུ་དག་རྒྱ་སྤོས་དང་། ། པྲི་ཡཾ་ཀུ་དང་ལན་ཚྭ་དང་། །
པདྨ་གེ་སར་ནཱ་ག་པུས། ། ཞིབ་བཏགས་དཀར་མངར་དྲུག་གིས་སྦྲུས། ། ཇི་ཙམ་སྲེག་པའི་རིལ་བུ་བྱ། ། ཞེས་གསུངས་པ་ལྟར། རྒྱས་པའི་རྫས་ལྔ་དང་། དབང་གི་རྫས་བདུན་པོ་དེ་དག་ཞིབ་པར་བཏགས་ལ་དཀར་གསུམ་མངར་གསུམ་གྱིས་སྦྲུས་པའི་རིལ་བུ་སྲན་ཆུང་ངམ་ཡུངས་དཀར་གྱི་འབྲུ་ཚད་ཙམ་ཅི་རིགས་པ་གྲངས་ཚང་བ་བཤམ། གཞན་ཡང་། མངར་གསུམ་བསྐུས་པའི་མེ་ཏོག་དང་། ། ཞེས་གསུངས་པས་མེ་ཏོག་ལུག་རུ་དམར་པོ་ལ་སོགས་པ་དྲི་ཞིམ་པའི་མེ་ཏོག་དམར་པོའི་རིགས་སམ། འབྲས་སམ་ནས་དཀར་མོ་མཚལ་ལམ་འབྲི་མོག་གིས་ཁ་དོག་བསྒྱུར་བ་གང་རིགས་དེ་རྣམས་མངར་གསུམ་གྱིས་སྦགས་པ་བཤམ།
དེ་བཞིན་དུ་རྩི་མར་གྱི་ཁུ་བ་འབྲི་མོག་གིས་ཁ་དོག་དམར་པོར་བསྒྱུར་བའམ། མ་འབྱོར་ན་མ་བསྒྱུར་ཀྱང་རུང་བས་ཅི་འབྱོར་བ་ལེགས་པར་བཤམ། མཆོད་རྫས་ནི། ཕྱི་ལྔ་ནང་གསུམ་མཆོད་པ་བཤམ། ། ཞེས་གསུངས་པ་ལྟར། མཆོད་ཡོན་སྔོན་དུ་འགྲོ་བའི་ཉེར་སྤྱོད་ལྔ་དང་། སྨན་རཀ་གཏོར་གསུམ་རྣམས་བཤམ། དེ་ཡང་ཐབ་ཀྱི་གཡས་སུ་བསྲེག་རྫས་དང་། གཡོན་དུ་མཆོད་རྫས་རྣམས་བཀོད། མདུན་དགང་བླུག་ཁ་སྦྱར།
རྡོ་རྗེ་དྲིལ་བུ་རླུང་གཡབ་སོགས་ཉེར་མཁོ་རྣམས་མ་ཚང་བ་མེད་པར་བཤམ་མོ། ། དེ་ནས་གསེར་ཐུར་ལས། རྣལ་འབྱོར་བཞི་ཡི་རིམ་པ་ཡིས། ། ཐུན་གསུམ་མཆོད་བསྟོད་བྱས་པའི་རྗེས། ། ཞེས་གསུངས་པ་བཞིན། ཉིན་ལན་གསུམ། མཚན་ལན་གསུམ་སྟེ་ཐུན་དྲུག་གི་རིམ་པའམ་ཡང་ན་འཕྲིན་ལས་ཐུན་བཞིར་གཞུང་བསྲང་། གང་ལྟར་འཛབ་བསྟོད་ཡན་ཆད་དཀྱུས་བཞིན་ཉམས་སུ་བླངས་ཏེ་སྦྱར་བའོ།། །། གཉིས་པ་དངོས་གཞི་ལ། འཇིག་རྟེན་པའི་མེ་ལྷ་མཆོད་པ་དང་།
འཇིག་རྟེན་ལས་འདས་པའི་མེ་ལྷ་མཆོད་པའོ། ། དང་པོ་ནི། གསེར་ཐུར་ལས། བསྲེག་རྫས་འབྲུ་གསུམ་བྱིན་རླབས་བྱ། ། ཐབ་གསང་མེ་སྦར་མེ་སྲོག་བཟུང་། ། ཐུགས་ཀའི་ཧྲཱིཿལས་རཾ་ཆད་དེ། ། རཾ་ལས་མེ་ལྷ་དམར་སེར་ནི། ། རྭ་ཞོན་མེ་དར་ལྕགས་ཀྱུ་ཐོགས། ། ཨོཾ་ཨགྣེ་ཛཿཧཱུྃ་བཾ་ཧོཿཡིས། ། དགུག་གཞུག་གནས་གསུམ་བྱིན་གྱིས་བརླབས། །
སྣང་བ་མཐའ་ཡས་རྒྱ་ཡིས་བཏབ། ། ཕྱི་ལྔ་ནང་གསུམ་བདུན་དུ་དབུལ། ། བསྲེག་པའི་རྫས་ཀྱང་བདུན་དུ་དབུལ། ། རྩི་ཐོག་མར་ཡང་ཐེངས་གསུམ་དབུལ། ། ཅེས་གསུངས་པས་ཕྱི་མཆོད། སྨན་རཀ་གཏོར་གསུམ་དང་བཅས་པ་ཕྲིན་ལས་ཀྱི་དཀྱུས་ལྟར་བྱིན་གྱིས་བརླབ། བསྲེག་རྫས་ནི། རཾ་ཡཾ་ཁཾ། མ་སུརྻ་མཎྜལ། མ་ལས་ཉི་མ།
ཨ་ཙནྡྲ་མཎྜལ། ཨ་ལས་ཟླ་བ། ཉི་ཟླ་གའུ་ཁ་སྦྱར་གྱི་ནང་དུ། ཨོཾ་ཨཱཿཧཱུྃ། སྥ་ར་ཎ་ཕཊ། འོད་འཕྲོས་འཕགས་པ་མཆོད། སེམས་ཅན་གྱི་དོན་བྱས། སཾ་ཧ་ར་ཎ་ཧཱུྃ། ཚུར་འདུས་ཡོངས་སུ་གྱུར་པ་ལས། བསྲེག་རྫས་རྣམས་རོ་བརྒྱ་དང་ལྡན་པའི་ཡེ་ཤེས་ཀྱི་བདུད་རྩིའི་རྒྱ་མཚོར་གྱུར་པར་བསམ་ལ།
ཨོཾ་ཨཱཿཧཱུྃ་ལན་གསུམ་བརྗོད། དེ་ནས་ཐབ་ལ་ནང་མཆོད་གཏོར་ལ། ཨོཾ་རཾ་ཀྲོ་དྷའི་སྔགས་ཀྱིས་བགེགས་བསངས། སྭ་བྷ་ཝས་མེ་ཐབ་སྟོང་པར་བསམས། སྟོང་པའི་ངང་ལས། པདྨ་དང་ཉི་མའི་གདན་གྱི་སྟེང་དུ། བྷྲཱུཾ་ཡོངས་སུ་གྱུར་པ་ལས། དབང་དྲག་གི་ཐབ་ཁུང་དམར་པོ། རྒྱ་དང་ཚད་ཡོངས་སུ་མ་ཆད་པ། ཁ་ཁྱེར་དང་མུ་རན་ལ་པདྨ་དང་བྷནྡྷ།
ལྕགས་ཀྱུ་དང་རྡོ་རྗེའི་འཕྲེང་བས་བསྐོར་བ། གྲྭ་བཞིར་ཟླ་ཕྱེད་རྡོ་རྗེས་མཚན་པ། དྭངས་ཤིང་ཐོགས་པ་མེད་པ། འོད་ཟེར་དམར་པོ་རབ་ཏུ་འཕྲོ་བར་བསམ། དེའི་དབུས་སུ་མ་སཱུརྻ་མཎྜལ། མ་ལས་ཉི་མའི་དཀྱིལ་འཁོར་གྱི་སྟེང་དུ་དྷི་ལས་རྭ་སྐྱེས་ཁམ་པ། དེའི་སྟེང་དུ་རང་གི་ཐུགས་ཀའི་ཧྲཱིཿལས་འོད་འཕྲོས་པའི་རཾ་ཡིག་དམར་སེར། སྥ་ར་ཎ་ཕཊ། དེ་ལས་འོད་ཟེར་འཕྲོས། འཕགས་པ་མཆོད།
སེམས་ཅན་གྱི་དོན་བྱས། སཾ་ཧ་ར་ཎ་ཧཱུྃ། ཚུར་འདུས་ཡོངས་སུ་གྱུར་པ་ལས། དྲང་སྲོང་མེ་ལྷའི་རྒྱལ་པོ་སྐུ་མདོག་དམར་སེར་ཞལ་གཅིག་ཕྱག་གཉིས་པ། འཛུམ་ཞིང་འཕྲོ་བ། ཕྱག་གཡས་མེ་དར་དམར་པོ་གཡོབ་ཅིང་། གཡོན་ལྕགས་ཀྱུ་འཛིན་པ། རལ་པའི་ཐོར་ཚུགས་དང་ཨག་ཚོམ་ཅན། ཀྲིཎ་སཱ་རིའི་ལྤགས་པ་དང་། ཚངས་པའི་སྐུད་པའི་མཆོད་ཕྱིར་ཐོགས་འཕྱང་བ།
དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ས་བོན་ལས་འོད་ཟེར་འཕྲོས། ཤར་ལྷོ་མཚམས་ན་བཞུགས་པའི་མེ་ལྷ་ཡེ་ཤེས་པའི་ཐུགས་ཀར་ཕོག་པས་ཐུགས་བརྒྱུད་བསྐུལ་བར་བསམ། དེ་ནས། དཔལ་འབར་སྦར་བ་ཐབ་ལ་ལན་གསུམ་བསྐོར་ཞིང་། ཨོཾ་ཨགྣེ་ཡེ་སྭཱ་ཧཱ། ཚར་གསུམ་བརྗོད་པའི་མཐར། ཐབ་ནང་གི་མེ་ཚང་དུ་མེ་སྦར་ལ།
ཨོཾ་བཛྲ་ཛྭ་ལ་རཾ་ཧོཿམེ་ལྷ་དྲང་སོང་གི་རྒྱལ་པོ་ཁྱེད། སྔོན་ལྷའི་གནས་སུ་སྦྱིན་སྲེག་འཚལ། དེང་བདག་ཅག་གི་མཆོག་དང་ཐུན་མོང་གི་དངོས་གྲུབ་མ་ལུས་པ་བསྒྲུབ་པའི་སླད་དུ། སྦྱིན་སྲེག་གི་མཆོད་པ་ལ་སྤྱན་འདྲེན། མཆོད་པ་འབུལ་ལགས་ན། ཐུགས་རྗེ་དང་དམ་ཚིག་གི་དབང་གིས་འདི་ཉིད་དུ་གཤེགས་སུ་གསོལ། ཨོཾ་བཛྲ་ས་མཱ་ཛཿ ཞེས་བརྗོད། དེ་ནས་མེ་དར་རམ། རླུང་གཡབ་ཀྱིས་གཡབ་ཅིང་།
ཧཱུྃ། དད་པ་དང་ནི་དམ་ཚིག་གིས། ། ཚུར་གཤེགས་ཚུར་གཤེགས་འབྱུང་པོ་ཆེ། ། མེ་ལྷ་དྲང་སྲོང་བྲམ་ཟེའི་མཆོག ། བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། ཨ་ལ་ལ་སྟེ་དགྱེས་པར་མཛོད། ། ཨགྣེ་ཡེ་དེ་བ་རི་ཥི་ཛཿཛཿ ཞེས་པས་མེ་ལྷ་འཁོར་དང་བཅས་པ་ཤར་ལྷོ་ནས་བྱོན་ཏེ། དམ་ཚིག་པ་དང་གཉིས་སུ་མེད་པར་བསམས་ལ་ཛཿཧཱུྃ་བཾ་ཧོཿ
ཞེས་བརྗོད། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས། དབང་གི་ལྷ་རིགས་ལྔ་འཁོར་བཅས་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། དེ་རྣམས་ཀྱིས་ཡེ་ཤེས་ཀྱི་བདུད་རྩིས་དབང་བསྐུར། སྐུ་གང་། དྲི་མ་དག ཆུའི་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས།
འོད་དཔག་མེད་ཀྱིས་དབུ་བརྒྱན་པར་བསམ། དེ་ནས་ཀུ་ཤའི་ཆུན་པོ་བརྒྱད། བསངས་སྦྱངས་སྟོང་པའི་ངང་ལས། ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩྭ་རྩེ་མ་ཉམས་པ་ལས་སྒྲུབ་པའི་ནུས་པ་དང་ལྡན་པར་བསམ། ཀུ་ཤ་འདི་ནི་གཙང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ཡང་དག་བྱེད་ཡིན། ། འདིས་བདག་ཅག་རྣམས་ལ་བགེགས་མེད་ཅིང་ཞི་བ་དང་བདེ་ལེགས་སུ་མཛད་དུ་གསོལ། བཛྲ་སཏྭ་ཨཱཿ
ཞེས་བརྗོད་ཅིང་གཡས་སྐོར་གྱིས་ཐབ་ཀྱི་ཕྱོགས་མཚམས་བརྒྱད་དུ་བཀྲམ། མེ་སྲོག་བཟུང་བའི་དོན་དུ་མར་ཁུ་དགང་བླུགས་གསུམ་བྱོན་ཟན་གྱི་ཚུལ་དུ་འབུལ་བ་ནི། མེ་ལྷའི་ལྗགས་རྡོ་རྗེ་ཧཱུྃ་གིས་མཚན་པའི་རྩེར་རཾ་དང་། དགང་བླུགས་ཀྱི་རྩེ་ལ་རཾ་གྱིས་མཚན་པར་བསམས་ལ། ཨོཾ་ཨགྣེ་ཡེ་སྭཱཧཱ། ཞེས་པ་བདུན་གྱིས་སྔགས་པའི་བླུགས་གཟར་གྱིས་དགང་གཟར་ནང་དུ་བླུག མཐར་དགང་བླུགས་ཁ་སྦྱར་ཏེ། ཐབ་ལ་གཡས་སྐོར་གྱིས་བསྐོར་ཞིང་། ཨོཾ་ཨགྣེ་ཡེ་དི་བྱ་དི་བྱ་བི་ཤུདྡྷེ། མཧཱ་ཤྲཱི་ཧ་བྱ་ཀ་བྱ་བྷ་ཧ་ན་ཡ་ཧཱུྃ་ཕཊ།
ཅེས་པས་དབུས་སུ་དབུལ། སླར་ཡང་དེ་འདྲ་ཚར་གཉིས་ཏེ། ཚར་གསུམ་དབུལ། བདུག་སྤོས་སྣང་གསལ་སོགས་ཀྱི་མཇུག་ཏུ། ཨགྣེ་ཡེ་དེ་ཝ་རི་ཥ་ཨརྒཾ་པྲ་ཏིཙྪ་ཡེ་སྭཱཧཱ། དེ་བཞིན་དུ། པུཥྤེ། དྷཱུཔྤེ། ཨཱ་ལོ་ཀེ གནྡྷེ།
ནཻ་ཝི་ཏེ། ཤཔྟ་པྲ་ཏི་ཙྪ་ཡེ་སྭཱཧཱ། ཞེས་སྔགས་དང་བཅས་པས་ཕྱི་མཆོད་ཚར་བདུན་དབུལ། ཨོཾ་ཨགྣེ་ཡེ་དེ་ཝ་རི་ཥི་མ་ཧཱ་པཉྩ་ཨ་མྲྀ་ཏ་ཁ་རཾ། ཁཱ་ཧི། ཞེས་དང་། ཨགྣེ་ཡི་དེ་ཝ་རི་ཥྀ་མ་ཧཱ་རཀྟ་ཁ་རཾ་ཁཱ་ཧི། ཨོཾ་ཨགྣེ་ཡེ་དེ་ཝ་རི་ཥི་མ་ཧཱ་པཉྩ་ཨ་མྲྀ་ཏ་ཁ་རཾ། ཞེས་པས་སྨན་རཀ་གཏོར་གསུམ་ལན་བདུན་བདུན་དབུལ། དེ་ནས་བསྲེག་རྫས་དབུལ་བ་དངོས་ནི།
དྲང་སྲོང་ཆེན་པོ་སྔོན་ཆད་མ་བརྡར་བའི། ། ཏིང་འཛིན་དབང་བསྒྱུར་ཞལ་ཟས་བདུད་རྩི་འདི། ། དག་ཅིང་གཙང་མར་སྦྱར་ཏེ་འབུལ་ལགས་ཀྱིས། ། ཡེ་ཤེས་ཐུགས་རྗེས་དགོངས་ལ་བཞེས་སུ་གསོལ། ། ཨོཾ་ཨགྣེ་ཡེ་དེ་ཝ་རི་ཥི་ཧ་བྱ་ཀ་བྱ་མ་ཧཱ་ན་ཡ། ཏི་བྱ་མཆོག་དང་ཐུན་མོང་གི་དངོས་གྲུབ་མ་ལུས་པ་དང་ཁྱད་པར་ལྷ་དང་མིའི་དཔལ་འབྱོར་ཕུན་སུམ་ཚོགས་པ་ཐམས་ཅད་ཝ་ཤཾ་ཀུ་རུ་ཧོཿཞེས་བརྗོད་ལ། ཐོག་མར་རིལ་བུ། དེ་ནས་མེ་ཏོག དེ་ནས་ཡཾ་ཤིང་རྣམས་རེ་རེའང་ཚར་བདུན་བདུན་སྔགས་དང་སྤེལ་ཚིག་དེ་ཉིད་ཀྱིས་དབུལ། དེ་ནས་རོལ་མོ་དང་བཅས་པས།
ཧཱུྃ་སངས་རྒྱས་རིགས་ཀྱི་སྤྲུལ་པ་མཆོག ། མེ་ཡི་ལྷ་ནི་སྣང་མཐའ་ཡས། ། མེ་ཡི་ལྷ་མོ་གོས་དཀར་མོ། ། རྒྱལ་བ་ཀུན་གྱི་འོད་མཆོག་སྟེ། ། འབྱུང་བ་མེ་ལ་དབང་བསྒྱུར་ཅིང་། ། ཐམས་ཅད་ཀུན་གྱི་སྲོག་བདག་ཡིན། ། སྣང་སྲིད་སྲེག་པར་ཞལ་གྱིས་བཞེས། ། འཁོར་བ་སྲེག་པའི་འཕྲིན་ལས་མ། ། ཐུགས་རྗེའི་དབང་གིས་ཡོངས་མི་འདའ། ། མེ་ཡི་ལས་གཉེར་གཏད་བྱའི་ཕྱིར། །
མེ་ལྷའི་རྒྱལ་པོ་འཁོར་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཞེས་པས་བསྟོད། ཧོཿམེ་ལྷ་དྲང་སོང་གི་རྒྱལ་པོ་ཁྱེད་ལ་འཕྲིན་ལས་སུ་གསོལ་བ་ནི། སྔོན་ཐུགས་དམ་ཞལ་གྱིས་བཞེས་པ་བཞིན་དུ། མེ་འབར་བ་དང་གཉིས་སུ་མེད་པར་བཞུགས་ནས་སྦྱིན་སྲེག་གི་ཞལ་ཟས་རྣམས་བཅོམ་ལྡན་འདས་པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུའི་ཞལ་དུ་བསྟབ་པའི་ཕྲིན་ལས་མཛད་དུ་གསོལ། ཞེས་གསོལ་བ་གདབ་ཅིང་། བཛྲ་ཛྭ་ལ་རཾ། ཞེས་པས་མར་བླུགས་གཟར་གང་ཐབ་ཏུ་ཕུལ་བས་མེ་ལྷ་འབར་བའི་རྣམ་པར་གྱུར་པར་བསམ། གཉིས་པ་འཇིག་རྟེན་ལས་འདས་པའི་མེ་ལྷ་མཆོད་པའི་ཚུལ་ལ་དོན་ལྔ་སྟེ།
ལྷ་བསྐྱེད་པ་དང་། དེ་ལ་མཆོད་པ་དང་། བསྲེག་རྫས་འབུལ་བ། སྨོན་ལམ་བཏབ་པ། བསྟོད་པ་བྱ་བའོ། ། དང་པོ་ནི། གསེར་ཐུར་ལས། མེ་ལྷ་ཞུ་ནས་མེ་རུ་འབར། ། དེ་ཀློང་དབང་ཆེན་དཀྱིལ་འཁོར་ནི། ། སྙིང་པོ་ཙམ་གྱི་ཆུ་བུར་ཚུལ། །
དབང་བསྐུར་སྤྱན་དྲངས་ཕྱག་རྒྱས་བསྟིམ། ། ཞེས་གསུངས་པ། ཐབ་ལ་ནང་མཆོད་གཏོར་ཞིང་། ཨོཾ་རཾ་སོགས་མཚམས་སྔགས་ཀྱི་བགེགས་བསངས། སྭ་བྷ་ཝས་སྟོང་པར་སྦྱངས་ལ། བྷྲཱུཾ་བི་ཤྭ་བི་ཤུདྡྷེ་ཛྙཱ་ན་ཙཀྲ་མཎྜལ་བྷྲཱུཾ། ཧྲཱིཿབཛྲ་ཀྲོ་དྷ་ཧ་ཡ་གྲི་བ་ཧུ་ལུ་ཧུ་ལུ་ཧཱུྃ་ཕཊ། ཨོཾ་མ་ཧཱ་ཀྲོ་དྷི་ཤྭ་ར་ཧཱུྃ་ཕཊ། ཨོཾ་བཛྲ་ཀྲོ་དྷི་ཤྭ་ར་ཧཱུྃ་ཕཊ། ཨོཾ་རཏྣ་ཀྲོ་དྷི་ཤྭ་ར་ཧཱུྃ་ཕཊ།
ཨོཾ་པདྨ་ཀྲོ་དྷི་ཤྭ་ར་ཧཱུྃ་ཕཊ། ཨོཾ་ཀརྨཱ་ཀྲོ་དྷི་ཤྭ་ར་ཧཱུྃ་ཕཊ། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་གཎྜེ་ཧོཿ ཨོཾ་ཨཱཿཧཱུྃ། བནྡྷ་ཀཱ་པ་ལ་བྷྲཱུཾ་བྷྲཱུཾ་བྷྲཱུཾ་བྷྲཱུཾ་བྷྲཱུཾ། ཧཱུྃ་བཛྲ་ཧེ་རུ་ཀ་ཨ་བྷི་ཥིཉྩ་ཧཱུྃ། ཨོཾ་བུདྡྷ་ཧེ་རུ་ཀ་ཨ་བྷི་ཥིཉྩ་ཧཱུྃ།
སྭཱ་རཏྣ་ཧེ་རུ་ཀ་ཨ་བྷི་ཥིཉྩ་ཧཱུྃ། ཨོཾ་པདྨ་ཧེ་རུ་ཀ་ཨ་བྷི་ཥིཉྩ་ཧཱུྃ། ཧཱ་ཀརྨ་ཧེ་རུ་ཀ་ཨ་བྷི་ཥིཉྩ་ཧཱུྃ། ཨོཾ་ཨེ་ཧྱི་ཧི་བྷ་ག་ཝན་མ་ཧཱ་ཀཱ་རུ་ཎི་ཀ་ཏྲི་ཤྱ་ཧོཿ ས་མཱ་ཡ་ཛཿ ས་མཱ་ཡ་སཏྭཾ། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་གཎྜེ་ཧོཿ
ཅེས་རང་རང་གི་ཕྱག་རྒྱ་དང་བཅས་པས་དགུག་གཞུག་བཅིང་དབང་དུ་བྱའོ། ། དམ་ཚིག་དབང་གིས་དཀྱིལ་འཁོར་འདིར། ། ཡེ་ཤེས་དབང་ཆེན་དཀྱིལ་འཁོར་མཆོག ། ཕོ་བྲང་དམ་ཚིག་དཀྱིལ་འཁོར་འདིར། ། དགེས་ཤིང་བརྟན་པར་བཞུགས་སུ་གསོལ། ། ཀཱ་ཡ་ཝཀྐ་ཙིཏྟ་ཏིཥྛ་བཛྲ། ཡེ་ཤེས་ཀྱི་དཀྱིལ་འཁོར་དང་དམ་ཚིག་གི་དཀྱིལ་འཁོར་གཉིས་སུ་མེད་པར་གྱུར་པར་བསམ། འདི་ནི་གསེར་ཐུར་གྱི་དངོས་བསྟན་ལྟར་བྲིས་པ་ཡིན་ལ། སྤྲོས་པ་ལ་དགའ་ཞིང་རྒྱས་པར་འདོད་ན་མངོན་རྟོགས་ཀྱི་དཀྱུས་ལྟར་བྱས་ཀྱང་འགལ་བ་མེད་དོ། ། གཉིས་པ་དེ་ལ་མཆོད་པ་ནི།
གསེར་ཐུར་ལས། བསྐྱེད་སྔགས་མཆོད་པས་མཐའ་བསྒྱུར་ལ། ། ཕྱི་ལྔ་ནང་གསུམ་ཉེར་གཅིག་བགྲང་། ། ཞེས་གསུངས་པས། ཧཱུྃ། བདུག་སྤོས་སྣང་གསལ་ཞུགས་ཏོག་སྒྲ། ། ཞལ་ཟས་དྲི་ཆབ་འདི་རྣམས་ཀྱང་། ། པདྨ་དབང་ཆེན་དཀྱིལ་འཁོར་ལ། ། མཆོད་པར་འབུལ་ལོ་བཞེས་སུ་གསོལ། ། ཐུགས་རྗེས་དགོངས་ལ་དངོས་གྲུབ་སྩོལ། །
ཧྲཱིཿབཛྲ་ཀྲོ་དྷ་ཧ་ཡ་གྲི་ཝ་ཧུ་ལུ་ཧུ་ལུ་ཧཱུྃ་ཕཊ། ཨརྒྷཾ་པྲ་ཏིཙྪ་ཡེ་སྭཱཧཱ། དེ་བཞིན་དུ། པུཥྤེ། དྷུཔྤེ། ཨ་ལོ་ཀེ གནྡྷེ། ནཻ་ཝི་ཏེ། ཤཔྟ་པྲ་ཏི་ཙྪ་ཡེ་སྭཱ་ཧཱ། ཞེས་ཕྱག་རྒྱར་བཅས་པས་ཉེར་གཅིག་འབུལ།
དེ་བཞིན་དུ་གོང་གི་སྔགས་ཀྱི་མཇུག་ཏུ། མ་ཧཱ་པཉྩ་ཨ་མྲྀ་ཏ་ཁ་རཾ་ཁཱ་ཧཱི། མ་ཧཱ་བ་ལིང་ཏ་ཁ་རཾ་ཁཱ་ཧི། མཧཱ་རཀྟ་ཁ་རཾ་ཁཱ་ཧི། ཞེས་ཉེར་གཅིག་དབུལ། གསུམ་པ་བསྲེག་རྫས་དབུལ་བ་ལ། ཐོག་མར་བྱོན་ཟན་འབུལ་བ་ནི། མེ་ལྷའི་ཞལ་གདངས་པའི་ལྗགས་རྡོ་རྗེ་རྩེ་གསུམ་པའི་རྩེ་མོ་ལ་ཧཱུྃ་དང་རཾ། དགང་བླུགས་ཀྱི་རྩེ་ལ་རཾ་གྱིས་མཚན་པར་བསམས་ལ། ཧྲཱིཿབཛྲ་ཀྲོ་དྷ་ཧ་ཡ་གྲི་ཝ་ཧུ་ལུ་ཧུ་ལུ་ཧཱུྃ་ཕཊ།
ཅེས་ལན་བདུན་བརྗོད་པས་བསྔགས་ཤིང་། བླུགས་གཟར་གྱིས་དགང་གཟར་གྱི་ནང་དུ་མར་ཁུ་བླུགས་པའི་མཐར་དགང་བླུགས་ཁ་སྦྱར་ཏེ། ཐབ་ལ་གཡས་སྐོར་གྱིས་བསྐོར་ཞིང་དབུས་སུ་ཕུལ་ལ། ཨུ་ཏ་ཀྲོ་ཏ་ཡ་ར་ག་ར་ག ཨ་ཏི་ཨུ་ཏི་ཡ་ར་ག་ར་ག པདྨ་བནྡྷ་ཡ་ར་ག་ར་ག ཛྭ་ལ་རཾ་ཁ་རཾ་ཁཱ་ཧི། བདག་དང་མཐའ་ཡས་པའི་སེམས་ཅན་ཐམས་ཅད་ལ་མཆོག་ཐུན་མོང་གི་དངོས་གྲུབ་ལྷ་མིའི་དཔལ་འབྱོར། སྐྱེ་འགྲོ་ཐམས་ཅད་ཀྱི་ལུས་ངག་ཡིད་གསུམ་ཝ་ཤཾ་ཀུ་རུ་ཧོཿ ཅེས་བརྗོད་ལ།
སླར་ཡང་དེ་ལྟ་བུ་ཚར་གཉིས་དབུལ། སྦྱིན་སྲེག་དངོས་གཞི་ནི། གསེར་ཐུར་ལས། རྫས་རེ་སྔགས་རེས་དབུལ་བར་བྱ། ། དེ་ཡི་གསང་སྔགས་འདི་ལྟ་སྟེ། ཨུ་ཏ་ཀྲོ་ཡ་ཞེས་པ་ནས་ཁ་རཾ་ཁཱ་ཧིའི་བར་གསུངས་པ་ལྟར། གོང་གི་སྔགས་ཚར་རེའི་མཐར་རིལ་བུ་རེ་ཕུལ་བ་ཉེར་གཅིག་ལ་བདུན་བདུན་གྱི་མཚམས་སུ་བདག་དང་མཐའ་ཡས་པའི་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་སོགས་གོང་ལྟར་བརྗོད། དེ་བཞིན་དུ་མེ་ཏོག ཡཾ་ཤིང་། མར་ཁུ་རྣམས་ལའང་སྔགས་རེ་རྫས་རེ་སྤེལ་བའི་ཉེར་གཅིག་རེ་བདུན་གྱི་མཚམས་སུ་འདོད་དོན་གསོལ་གདབ་གོང་ལྟར་བྱ།
དེ་རྗེས་གྲངས་ཀྱི་དངོས་གཞི་ཨུ་ཏ་ཀྲོ་ཏའི་སྔགས་དང་རྫས་ཀྱི་རིལ་བུ་ལ་འཛིན་པ་ཡིན་པས་ཐུན་རེ་ལ་ཇི་ཙམ་འགྲོ་བ་དབུལ། བར་སྐབས་སུ་ཡཾ་ཤིང་དང་མར་ཁུ་ནི་མེའི་ཚོད་དང་སྦྱར་ཏེ་དབུལ་བ་མ་གཏོགས་ངེས་པ་མི་དགོས། བཞི་པ་སྨོན་ལམ་གདབ་པ་ནི། སྨོན་ལམ་ཞེས་གསུངས་པའི་དོན། ཧོཿན་མོ་དམར་ནག་གྲུ་གསུམ་འབར་བའི་གཞལ་ཡས་ཁང་དུ་བཅོམ་ལྡན་འདས་དཔལ་ཆེན་པོ་པདྨ་དབང་ཆེན་ཡང་གསང་ཁྲོས་པ་ལ་བྱེ་བྲག་གི་མཆོད་པ་ཚུལ་བཞིན་དུ་ཕུལ་བས། སྐུ་གསུང་ཐུགས་ཀྱི་རྒྱུད་མཉེས་ཏེ་བཞེས་ཤིང་ལོངས་སྤྱོད་པར་གྱུར་ཅིག དེའི་བྱིན་རླབས་ཀྱིས་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་དུག་གསུམ་གྱི་སྒོ་ནས་བསགས་པའི་ལས་ངན་པའི་བག་ཆགས་ཐམས་ཅད་དག་ཅིང་། བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་ཏེ། བཅོམ་ལྡན་འདས་པདྨ་དབང་ཆེན་གྱི་ཞལ་མངོན་སུམ་དུ་མཐོང་བར་གྱུར་ཅིག གནས་སྐབས་སུའང་ལྷ་དང་མིའི་དཔལ་དང་འབྱོར་པས་སྐྱེ་འགྲོ་ཐམས་ཅད་ཀྱི་ལུས་ངག་ཡིད་གསུམ་དབང་དུ་འདུས་ནས་དམ་པའི་ཆོས་སྒྲུབ་པ་ལ་དགོད་པར་གྱུར་ཅིག
ཅེས་བརྗོད། ལྔ་པ་བསྟོད་པ་ནི། གསེར་ཐུར་ལས། བསྟོད་དང་ཞེས་གསུངས་པའི་དོན། གསང་རྒྱུད་ལས་བྱུང་བའི། ཧྲིཿརང་བཞིན་ཆོས་ཀྱི་སྐུ་ལས་རང་བྱུང་བ། ། ཞེས་སོགས་སམ། ཀུན་མཁྱེན་ཆེན་པོས་མཛད་པའི། དམར་ནག་གྲུ་གསུམ་དབང་གི་དཀྱིལ་འཁོར་ནས། ། ཞེས་སོགས་གང་ཡང་རུང་བས་བསྟོད།
དེའི་རྗེས་སུ་ཡུམ་ལ་སོགས་པའི་ལྷ་གཞན་རྣམས་ལའང་གོང་གི་འཕྲོར་བྱུང་བའི་སྦྱིན་སྲེག་དབུལ་བའི་ཚུལ་ནི། གསེར་ཐུར་ལས། དེ་ནས་དེའི་འཕྲོར་ཟ་བྱེད་སྦར་ཞེས་གསུངས་པས། ཡུམ་ལ་མཚོན་ན། ཨོཾ་མ་ཧཱ་ཀྲོ་དྷི་ཤྭ་རི་ཧཱུྃ་ཕཊ། ཨརྒྷཾ་སོགས་ཕྱི་ལྔ་ནང་གསུམ་གྱིས་གོང་ལྟར་ཉེར་གཅིག་གིས་མཆོད། དེ་ནས་ཨུ་ཏ་ཀྲོ་ཏའི་སྔགས་དང་། རྫས་རེ་སྤེལ་བའི་རིལ་བུ་དང་། མེ་ཏོག་དང་། ཡཾ་ཤིང་དང་།
མར་ཁུ་རྣམས་ཉེར་གཅིག་རེ་དབུལ། དེ་རྗེས་རིལ་བུ་དང་དེའི་སྔགས་ཀྱི་བཅུ་ཆའི་གྲངས་ཐུན་རེ་ལ་ཇི་ལྟར་ཐོབ་པ་དབུལ། སྨོན་ལམ་ནི། ཧོཿན་མོ་དམར་ནག་གྲུ་གསུམ་འབར་བའི་གཞལ་ཡས་ཁང་ཡུམ་ཆེན་ཁྲོ་བོ་གར་གྱི་དབང་ཕྱུག་མ་ལ་སྦྱིན་སྲེག་གི་མཆོད་པ་ཚུལ་བཞིན་དུ་ཕུལ་བས་ཞེས་སོགས་གོང་ལྟར་བརྗོད། བསྟོད་པ་ནི། ཁྲོ་རྒྱལ་དབང་ཆེན་སྐུ་ཡི་གཡོན་ཕྱོགས་ན། ། ཞེས་སོགས་སམ། དགའ་བཞི་བདེ་བ་ཆེན་པོའི་དཀྱིལ་འཁོར་ན། ། ཞེས་སོགས་གང་རུང་གིས་བསྟོད་པར་བྱའོ། ། དེ་ནས་འཁོར་རྣམས་ལ་འབུལ་ཚུལ་ནི།
གསེར་ཐུར་ལས། རིགས་བཞི་སྒོ་མ་བཞི་རྣམས་ལ། ། མཆོད་པ་ལྷ་རྫས་བདུན་དུ་འབུལ། ། ཞེས་གསུངས་པ་བཞིན། ཨོཾ་བཛྲ་ཀྲོ་དྷི་ཤྭ་རི་ཧཱུྃ་ཕཊ། ཅེས་སོགས་ཀྱིས་འགོ་དྲངས་པའི་ཕྱི་ལྔ་ནང་གསུམ་རྣམས་ལན་བདུན་པ་རེ་རེ་དབུལ། དེ་བཞིན་དུ་རིལ་བུ། མེ་ཏོག ཡཾ་ཤིང་། མར་ཁུ་རྣམས་ལའང་ཨུ་ཏ་ཀྲོ་ཏའི་སྔགས་རེ་དང་སྤེལ་བའི་ལན་བདུན་པ་རེ་དབུལ།
དངོས་གཞི། རྫས་རིལ་བུ་དང་སྔགས་ཨུ་ཏ་ཀྲོ་ཏ་སྤེལ་བས་བཅུ་ཆའི་གྲངས་དབུལ། སོ་སོའི་མཇུག་ཏུ། ཧོཿན་མོ་དམར་ནག་གྲུ་གསུམ་འབར་བའི་གཞལ་ཡས་ཁང་དུ་ཁྲོ་བོའི་རྒྱལ་པོ་རྡོ་རྗེ་དབང་ཆེན་ལ་སྦྱིན་སྲེག་གི་མཆོད་པ་ཚུལ་བཞིན་དུ་ཕུལ་བས་ཞེས་དང་། ཡེ་ཤེས་ཀྱི་ཁྲོ་བོ་སྒོ་མ་རྡོ་རྗེ་ལྕགས་ཀྱུ་མ་ལ་སྦྱིན་སྲེག་གི་མཆོད་པ་ཕུལ་བས་ཞེས་སོགས་ཀྱིས་སྨོན་ལམ་གདབ། ཡབ་ཡུམ་ཐབས་དང་ཤེས་རབ་རོལ་པ་ལས། ། ཤར་ཕྱོགས་འཁོར་ལོ་འབར་བའི་རྩིབས་སྟེང་དུ། ། ཞེས་སོགས་སོ་སོའི་བསྟོད་པ་བྱ། ཐམས་ཅད་རྫོགས་པའི་རྗེས་སུ་སྔར་ལྟར་དགང་བླུགས་བདུན་ཚན་གསུམ་གྱིས་མཆོད་པ་ཚར་གསུམ་མམ་གཅིག་དབུལ། བླ་མ་དཀྱིལ་འཁོར་གྱི་ལྷ་ཚོགས་དགོངས་སུ་གསོལ་ཞེས་སོགས་དང་།
པདྨ་ཧེ་རུ་ཀའི་ཡི་གེ་བརྒྱ་པ་ལན་གསུམ་གྱིས་བཟོད་པར་གསོལ་ཞིང་ལྷག་ཆད་ཁ་བསྐང་། དེ་ནས་མིག་འབྱེད་ལས། རང་ལ་བསྐྱེད་བསྡུ་མེ་ལྷ་མཆོད། ། ཡེ་ཤེས་མེ་ལྷ་གཤེགས་སུ་གསོལ། ། དམ་ཚིག་མེ་ལྷ་རང་ལ་བསྡུ། ། ཞེས་གསུངས་པས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་སོགས་ཀྱིས་མཇུག་ཏུ། བཛྲ་མུཿབཏགས་པས་ཡེ་ཤེས་པ་གཤེགས་སུ་གསོལ། དམ་ཚིག་པ་ཛཿཧཱུྃ་བཾ་ཧོཿས་རང་ལ་བསྡུའོ། །
དེ་ནས་མིག་འབྱེད་ལས། ཐབ་ཏུ་མེ་ལྷ་གོང་བཞིན་བསྐྱེད། ། སྔར་བཞིན་མཆོད་ལ་རང་གནས་གཤེགས། ། ཞེས་གསུངས་པས། མར་བླུགས་གཟར་གང་ཐབ་ཏུ་བླུག་ཅིང་། ཨགྣེ་ཡེ་ཛྭ་ལ་རཾ། ཞེས་བརྗོད་པས་མེ་ལྷ་འབར་བའི་རྣམ་པ་ལས་སྐད་ཅིག་གིས་རང་གཟུགས་སུ་བྱོན་པར་བསམས་ལ། གོང་དུ་བཤད་པ་ལྟར། ཕྱི་ལྔ་ནང་གསུམ་བསྲེག་རྫས་བཞི་དང་བཅས་པ་ཚར་བདུན་གྱི་བར་དུ་དབུལ། ཧཱུྃ་སངས་རྒྱས་རིགས་ཀྱི་སྤྲུལ་པ་མཆོག །
ཅེས་སོགས་ཀྱིས་བསྟོད། གོང་ལྟར་དགང་བླུགས་བདུན་ཚར་གསུམ་གྱིས་གཤེགས་སྐྱེམས་དབུལ། མ་འབྱོར་པ་དང་ཉམས་པ་དང་། ། ཞེས་སོགས་དང་ཡི་གེ་བརྒྱ་པ་ཚར་གསུམ་བཟོད་པར་གསོལ་ཞིང་ལྷག་ཆད་ཁ་བསྐང་། ཨགྣེ་ཡེ་བཛྲ་མུཿས་མེ་ལྷ་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་ཛཿཧཱུྃ་བཾ་ཧོཿརང་གི་སྙིང་གར་ཐིམ་པར་བསམ་མོ།། །། གསུམ་པ་མཇུག་གི་ཆོ་ག་ནི། གསེར་ཐུར་ལས། ཐལ་བའི་དངོས་གྲུབ་ཚིག་སྔགས་བླང་། ། འབྱུང་པོ་ལྷག་མས་ཚིམ་པར་བྱས། །
སྨོན་ལམ་གདབ་དང་བཀྲ་ཤིས་བརྗོད། ། ཐལ་བ་ཆུ་བོའི་གཞུང་ལ་བསྐྱལ། ། ཞེས་གསུངས་པ་ལྟར། མེ་རང་ཤུགས་ཀྱིས་ཤི་བའམ། ཅུང་ཟད་རིང་ན་འོ་མ་དང་དྲི་བཟང་གིས་ཆུས་ཞི་བར་བྱས་ལ། ཨོཾ་པདྨ་ཀྲོ་དྷ་ཀཱ་ཡ་ཝཀྐ་ཙིཏྟ་སིདྡྷི་ཨ་ལ་ལ་ཧོཿ ཞེས་བརྗོད་ཅིང་ཐལ་བ་རང་གི་སྨིན་མཚམས་སུ་ཅུང་ཟད་བྱུག་ལ་དངོས་གྲུབ་ཐོབ་པར་བསམས་ཏེ། དགེ་བ་འདི་ཡིས་བདག་སོགས་སེམས་ཅན་རྣམས། ། པདྨ་རྒྱལ་པོའི་གོ་འཕང་མཆོག་ཐོབ་ནས། ། ཞེས་སོགས་སྨོན་ལམ་དང་།
བཀྲ་ཤིས་གང་ཞིག་ལྷག་ལྷའི་གཙུག་གི་རྒྱན། ། ཞེས་སོགས་ཀྱིས་ཤིས་པ་བརྗོད། ཐལ་བ་ལྷག་མ་རྣམས་རྒྱ་མཚོར་འབབ་པའི་ཆུ་བོ་ཆེན་པོའི་གཞུང་ལ་དོར་བར་བྱའོ། ། དེ་ལྟར་དངོས་གྲུབ་བསྡུ་བའི་བསྲེག་བླུགས་ཀྱི། ། ཆོ་ག་འདི་ནི་དབང་ཆེན་གསང་རྒྱུད་དང་། ། བཻ་རོའི་གཞུང་བཞིན་བརྒྱུད་པའི་གསུང་སྒྲོས་ཀྱིས། ། ལེགས་པར་བརྒྱན་ནས་ལག་ལེན་གསལ་བར་བཀོད། ། གང་འདི་རྗེ་བཙུན་བླ་མའི་ཐུགས་སྲས་མཆོག ། བན་བོན་ཟུང་འཇུག་བདུད་རྩིའི་བཅུད་ལེན་མཁན། ། ཌཱ་་ཀི་ཟུང་གིས་བསྟེན་པའི་གྲུབ་པའི་དབང་། །
ཆོས་ཀྱི་རྗེ་བོ་སྟོབས་ལྡན་འོད་ཟེར་གྱི། ། གསུང་གིས་བསྐུལ་ནས་རྒྱལ་ཁམས་ཡངས་པའི་ལྗོངས། ། ཕྱོགས་མེད་འཁྱམས་པའི་བན་སྤྲང་ཀུ་ས་ལི། ། བློ་གསལ་རྒྱ་མཚོ་གང་གི་རྣམ་དཔྱོད་བློས། ། བསྐྲུན་པའི་དགེ་བས་དབང་ཆེན་འགྲུབ་པར་ཤོག ། རྙིང་མར་རློམ་པའི་མུན་ཁྲོད་ལ་འཐམས་ཤིང་། ། གསར་མར་རློམ་པའི་སྒྲིམ་པོས་མ་བསླད་པའི། ། དབང་ཆེན་བརྒྱུད་པའི་རང་གཞུང་རྟ་སྐད་ནི། ། སངས་པོར་འཚེར་ནུས་རྣལ་འབྱོར་བློ་གསལ་ཡིན། ། ཞེས་ཀྱང་སྨྲས་སོ། །
འདིའི་ཡི་གེ་པ་ནི་རྗེ་ཉིད་ཀྱི་བྲན་གཡོག་མཁྱེན་བརྩེའི་དབང་པོས་བགྱིས་པའོ།། །། ༈ ཨོཾ་ཨཱཿཧཱུྃ། འདིར་ཚོགས་སྐལ་ལྡན་རྡོ་རྗེའི་བུ། ། སྙིང་གི་ཟེའུ་འབྲུ་དད་པས་ཕྱེ། ། མིག་གི་པདྨོ་མཁའ་དབྱིངས་ལྟོས། ། ཡིད་ལ་བདེ་ཆེན་དགའ་བ་སྐྱོངས། ། མདུན་ཕྱོགས་དག་པའི་མཁའ་དབྱིངས་ནས། ། རྗེ་བཙུན་བླ་མ་ཚེ་དཔག་མེད། ། འཆི་མེད་རིག་འཛིན་བྱེ་བས་བསྐོར། ། ལྷ་དང་མཁའ་འགྲོ་སྲུང་མར་བཅས། །
བྱིན་རླབས་ཐུགས་རྗེའི་སྤྲིན་ཕུང་སྟིབས། ། འཛབ་དབྱངས་རྡོ་རྗེའི་འབྲུག་སྟོང་འདིར། ། འཆི་མེད་བདུད་རྩིའི་ཆར་རྒྱུན་འབེབས། ། ཚེ་ཡི་དངོས་གྲུབ་བཀྲ་ཤིས་སྩོལ། ། བདེ་ལྡན་ཡངས་པའི་ཞིང་ཁམས་ནས། ། འཆི་མེད་རྒྱལ་བ་ཚེ་དཔག་མེད། ། ཚེ་ཡི་ལྷ་དང་ལྷ་མོས་བསྐོར། ། གནས་འདིར་བྱོན་ལ་བཀྲ་ཤིས་སྩོལ། ། པདྨ་དབང་གི་ཕོ་བྲང་ནས། ཁྲོ་རྒྱལ་པདྨ་ཧེ་རུ་ཀ །
ཚེ་ཡི་ཁྲོ་བོ་ཁྲོ་མོས་བསྐོར། ། གནས་འདིར་བྱོན་ལྎ ། རྔ་ཡབ་དཔལ་རིའི་རྩེ་མོ་ནས། ། རིག་འཛིན་པདྨ་འབྱུང་གནས་དེ། ། ཚེ་ཡི་རིག་འཛིན་མཁའ་འགྲོས་བསྐོར། ། གནས་འདིརྎ ། རྒྱ་བོད་ཕྱོགས་བཅུའི་གནས་ཆེན་ནས། ། ཚེ་ཡི་བརྒྱུད་ལྡན་བླ་མ་ལ། ། མཆེད་ལྕམ་དག་པའི་འཁོར་གྱིས་བསྐོར། ། ཚེ་ཡི་དངོས་གྲུབ་བཀྲ་ཤིས་སྩོལ། །
ལག་གཉིས་པད་དཀར་བཞད་པའི་རྩེར། ། འཆི་མེད་དངོས་གྲུབ་ཚེ་ཡི་རྫས། ། ལོངས་ཤིག་སྐལ་ལྡན་སློབ་བུ་རྣམས། ། ལོ་བརྒྱ་འཚོ་བའི་བཀྲ་ཤིས་ཤོག ། དཔལ་གྱི་ཟས་མཆོག་རིལ་བུ་བདེ། ། འཁོར་འདས་ཚེ་བཅུད་བསྡུས་པའི་སྨན། ། ཞེས་པས་འཆི་བདག་བདུད་བཅོམ་ནས། ། ཚེ་ཡི་དངོས་གྲུབ་བཀྲ་ཤིས་སྩོལ། ། སྙིང་པོ་ལྔ་ལྡན་རིགས་ལྔའི་བཅུད། ། ཡེ་ཤེས་ལྔ་ལྡན་བདུད་རྩིའི་རྒྱུན། །
མྱངས་པས་རྡོ་རྗེའི་ལུས་ཁེངས་ནས། ། ཚེ་ཡི་དངོས་གྲུབ་བཀྲ་ཤིས་སྩོལ། ། ཨ་ཝ་དྷུ་ཏིའི་སྒོ་འཕར་ན། ། ཟླ་གམ་དམར་པོའི་ཀློང་དཀྱིལ་དུ། ། ཚེ་ཡི་སྒོ་སྲུང་རྟ་མགྲིན་དབང་། ། བར་ཆད་བདུད་འཇོམས་བཀྲ་ཤིས་ཤོག ། པདྨ་དབང་ཆེན་ཡང་གསང་ཁྲོས་པའི་ཚེ་དབང་གི་སྐབས་སུ་ཉེ་བར་མཁོ་བའི་བཀྲ་ཤིས་ཀྱི་ཚིགས་སུ་བཅད་པ་བཅུ་ཕྲག་གཅིག་པ་འདི། ཡང་གསང་ཁྲོས་པའི་རྣལ་འབྱོར་པ་བློ་གསལ་གྱིས་སྦྱར་བ། ། མངྒལཾ།། །། PAGE * MERGEFORMAT 12 ཚར་ཆེན་རྡོ་རྗེ་འཆང་བློ་གསལ་རྒྱ་མཚོ།
སྦྱིན་སྲེག་གི་ཆོ་ག་དངོས་གྲུབ་རིན་པོ་ཆེའི་བང་མཛོད། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
