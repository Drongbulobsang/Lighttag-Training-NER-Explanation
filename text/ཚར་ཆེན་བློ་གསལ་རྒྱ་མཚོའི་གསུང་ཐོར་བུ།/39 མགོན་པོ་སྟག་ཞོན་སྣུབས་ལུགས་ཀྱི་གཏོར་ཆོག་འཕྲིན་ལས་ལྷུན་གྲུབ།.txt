ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༣༩
མགོན་པོ་སྟག་ཞོན་སྣུབས་ལུགས་ཀྱི་གཏོར་ཆོག་འཕྲིན་ལས་ལྷུན་གྲུབ།
༄༅། །མགོན་པོ་སྟག་ཞོན་སྣུབས་ལུགས་ཀྱི་གཏོར་ཆོག་འཕྲིན་ལས་ལྷུན་གྲུབ་བཞུགས་སོ།། བླ་མ་མཆོག་དང་གསང་བདག་རྡོ་རྗེ་གཏུམ་པོ་ལ་ཕྱག་འཚལ་ལོ། ། དཔལ་རྡོ་རྗེ་ནག་པོ་ཆེན་པོ་བཀའི་བྱ་ར་བ། ཕ་མེས་བརྒྱུད་པའི་སྲུང་མ་སྟག་ཞོན་འཁོར་བཅས་ལ་གཏོར་མ་འབུལ་བར་འདོད་པས། དམ་ཚིག་དང་ལྡན་པའི་རྣལ་འབྱོར་པ་འདི་ཉིད་ཀྱིས། རྗེས་སུ་གནང་བ་ཐོབ་པ་རྒྱུན་གྱི་དུས་སམ། ཉེར་དགུ་ལ་སོགས་པ་དུས་གཉན་ཁྱད་པར་ཅན་ལ་ཡིད་དང་མཐུན་པའི་གནས་སུ། མགོན་པོ་འདི་ཉིད་ཀྱི་བྲིས་སྐུ་རབ་གནས་ཅན་ལ་སོགས་པའི་རྟེན་གྱི་དྲུང་དུ། སྟེགས་བུ་མཐོ་ཞིང་གཙང་བར་ལྕགས་སྣོད་ལ་སོགས་པར་ནས་ནག་རྗེན་བཏགས་ཀྱི་ཕྱེ་ཁྲག་ཆང་གིས་སྦྲུས་པའི་མགོན་པོའི་གཏོར་མ་རི་རབ་བང་རིམ་གསུམ་པ་བ་གམ་དང་བཅས་པའི་སྟེང་དུ། བཤོས་བུ་གྲུ་གསུམ་བཞག
དེའི་གཡོན་དུ་ལྷ་མོའི་གཏོར་མ་རི་རབ་བང་རིམ་གསུམ་པ། བ་གམ་དང་བཅས་པའི་སྟེང་དུ་ཏིང་ལོ་བཞག་པ། ཡབ་ཀྱི་གཏོར་མ་ཡི་མདུན་དུ་ཐུགས་ཀྱི་མོན་པའི་གཏོར་མ་བཤོས་བུ་གྲུ་བཞི། གཡས་སུ་སྐུའི་མོན་པ་ལ་བཤོས་བུ་གྲུ་བཞི། གཡོན་དུ་གསུང་གི་མོན་པ་ལ་བཤོས་བུ་གྲུ་གསུམ། རྒྱབ་ཏུ་ཛམྦྷ་ལའི་ཟླུམ་གཏོར། དེ་བཞིའི་གཡས་གཡོན་དུ་ཆང་བུ་གྱེན་བསླང་བརྒྱད་བཞག་པ་བྱང་ཕྱོགས་གནོད་སྦྱིན་བརྒྱད་ལ། དེའི་གཡོན་དུ་མཐེབ་ཀྱུ་བརྒྱད་བཞག་པ་ལྷོ་ཕྱོགས་ཀྱི་གཤིན་རྗེ་བརྒྱད་ལ། ལྷ་མོའི་གཏོར་མའི་ཕྱོགས་བཞིར་ཆང་བུ་གྱེན་བསླང་བཞི་དང་མཐེབ་ཀྱུ་བཞི་བཞག་པ་གླིང་བཞི་སྲིད་པའི་མ་མོ་བརྒྱད་ལའོ། ། དེ་རྣམས་ཀྱི་མཐར་མཐེབ་ཀྱུ་བཅད་ཁ་ཕྱིར་བསྟན་པས་བསྐོར།
བསྡུས་པ་བྱེད་ན་ཡབ་ལ་དཔལ་བཤོས་ཟུར་གསུམ་ཆེ་བ་དང་། ལྷ་མོ་ལ་སྙིང་གཟུགས་མ་གཅིག་བྱ། དེ་རྣམས་ཀྱི་མཐའ་སྐོར་རམ་ཟུར་དུ་སྣང་སྲིད་ལྷ་སྲིན་སྡེ་བརྒྱད་ལ་ཤ་བརྒྱ་ཟན་བརྒྱ་བཤམ། ཡབ་ཡུམ་གྱི་གཏོར་མ་ལ་མདའ་བྱ་རྒོད་མ་ལ་དར་ནག་པོ་དང་སྔོན་པོའི་ཅོད་པཎ་ལྕམ་དྲལ་གྱི་སྐུ་ཙཀ་ལི་དང་བཅས་པ་གཟུག དེ་རྣམས་ལ་གྲིར་བསད་པའི་ཤ་ཁྲག་སྒོག་ཙོང་། ཙན་དན་ལ་དུ་ལ་ཕུག་ལ་སོགས་པས་བརྒྱན་པ་ལག་ལེན་ལྟར་བཤམས། གཞན་ཡང་དམ་ཚིག་རྡོ་རྗེ་དྲིལ་བུ་ཐོད་རྔ་རྐང་གླིང་ཧསྟའི་གཡབ་དར་ལ་སོགས་པ་ཉེ་བར་མཁོ་བའི་ཡོ་བྱད་ཀུན་ཚོགས་པར་བྱས་ཏེ། རྣལ་འབྱོར་པ་སྟན་བདེ་བ་ལ་འདུག་སྟེ་ཡི་དམ་གྱི་ལྷ་ཁྲོ་བོ་གང་ཡང་རུང་བའམ། ཁྱད་པར་དུ་གསང་བདག་རྡོ་རྗེ་གཏུམ་པོའི་བདག་བསྐྱེད་བཟླས་པ་གཏོར་མའི་བར་དུ་ཚང་བར་བྱས་ལ། ཨ་མྲྀ་ཏས་བསངས།
སྭ་བྷ་ཝས་སྦྱངས། སྟོང་པའི་ངང་ལས་རང་གི་མདུན་དུ་དུར་ཁྲོད་ཆེན་པོའི་ས་གཞི་འཇིགས་ཤིང་སྐྱི་གཡའ་བར། བྷྲཱུྃ་ལས་གནམ་ལྕགས་འབར་བའི་གཞལ་ཡས་ཁང་ཡངས་ཤིང་རྒྱ་ཆེ་བའི་དབུས་སུ་གྲུ་གསུམ་མཐིང་ནག་འབར་བའི་ནང་དུ་པདྨ་དང་ཉི་མ་རོའི་སྟེང་དུ་ཧཱུྃ་མཐིང་ནག་ལས་འོད་ཟེར་འཕྲོས། འཕགས་པ་མཆོད། དགྲ་བགེགས་གདུག་པ་ཅན་ཐམས་ཅད་ཚར་བཅད་ཚུར་འདུས་ཧཱུྃ་ལ་ཐིམ། དེ་ཡོངས་སུ་གྱུར་པ་ལས་དཔལ་མགོན་པོ་མཧཱ་ཀཱ་ལ་སྐུ་མདོག་མཐིང་ནག་ཞལ་གཅིག་ཕྱག་གཉིས་པ། ཞལ་རབ་ཏུ་གདངས་ཤིང་མཆེ་བ་རྣོན་པོ་བཞི་གཙིགས་ནས་ལྗགས་གློག་ལྟར་འཁྱུག་ཅིང་ཨ་ལ་ལ་ལས་ཅི་བགྱི་ཟེར་བ། དམར་ཞིང་བཟློག་པའི་སྤྱན་གསུམ་གདངས་མིག་ཏུ་བགྲད་ནས་དམ་ཉམས་པའི་རྗེས་གཅོད་པ། ཁྲོ་གཉེར་ནག་པོ་རབ་ཏུ་བསྡུས་ཤིང་སྨིན་མ་དང་སྨ་ར་དམར་སེར་མེ་ལྟར་འབར་བ། རལ་པ་ཁམ་ནག་གྱེན་དུ་བརྫེས་ཤིང་ཕྱེད་ཐུར་དུ་བསྟིབས་པ་དང་།
དུག་སྦྲུལ་གྱི་རལ་པས་སྟོད་ཁེབས་པ། ཕྱག་གཡས་ཙན་དན་གྱི་བེར་ཆེན་ནམ་མཁའི་དབྱིངས་སུ་འཕྱར་བས་དགྲ་བགེགས་ཀྱི་ཀླད་པ་འགེམས་པ། བེང་སྟོད་ནས་ལྷ་དམག་འབུམ་དང་། བེང་སྨད་ནས་བདུད་དམག་ཉི་ཁྲི་ཆིག་སྟོང་འགྱེད་པ། ཕྱག་གཡོན་ལྕགས་ཀྱི་པར་བུའི་ནང་ན་དམ་ཉམས་ཀྱི་ཁྲག་དྲོན་མོ་འཁོལ་བའི་ཁྲོད་ན་སྙིང་དམར་འདར་ཞིང་གསོལ་བ། འཇོལ་བེར་ནག་པོ་དགུ་བརྩེགས་གསོལ་ཞིང་གསེར་སྐེགས་སྐེད་ལ་བཅིངས་པ་རིན་པོ་ཆེའི་ཕོ་ལོང་དང་འཕྱང་འཕྲུལ་གཡེར་ཁའི་དྲྭ་བ་སིལ་སིལ་གྱི་སྒྲ་སྒྲོག་པ། མི་མགོ་སྐམ་པོ་ལྔའི་དབུ་བརྒྱན་པ། རློན་པ་ཁྲག་འཛག་པའི་མགུར་ཆུང་དང་། སྙན་རྒྱན་དང་། དོ་ཤལ་བྱས་པ་ཞབས་གཉིས་ལ་སག་ཏི་ནག་པོའི་ལྷམ་འབོབ་གསོལ་བ།
ཁྱབ་འཇུག་རཱ་ཧཱུ་ལ་མྱུར་མགྱོགས་ཀྱི་སྟག་ཆེན་སྨྱོན་པར་སྤྲུལ་ནས་དམ་ཉམས་ཀྱི་བམ་རོ་རློན་པ་འགྲད་ཅིང་རོལ་པའི་སྟེང་ན་ཆིབས་པ། སྲོག་བདག་རྒྱལ་པོ་སེང་གེ་རྔམས་པར་བརྫུས་ནས་ཕྱི་ནས་འབྲང་བ། ཡེ་ཤེས་ཀྱི་མེ་དཔུང་དམར་ནག་འབར་ཞིང་འཁྲུག་པའི་ཀློང་དཀྱིལ་ན་བཞུགས་པ། དགྲ་བགེགས་ཐམས་ཅད་སྐད་ཅིག་ཉིད་ལ་ཟ་བའི་རྔམས་སྟོབས་ཅན། སྲིད་གསུམ་ཐམས་ཅད་འདར་ཞིང་སྐྲག་པར་བྱེད་པའོ། ། དེའི་གཡོན་དུ་ཁྲག་ཞག་གི་རྒྱ་མཚོ་རྦ་ཀློང་འཁྲུག་པའི་དབུས་སུ། བྷྱོ་ལས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་སྐུ་མདོག་དམར་ནག་སྲིན་མོ་ཁྲོས་པའི་གཟུགས་ཅན་ཞལ་གཅིག་ཕྱག་གཉིས་མ། ཕྱག་གཡས་བདུད་ཀྱི་ཁྲམ་ཤིང་ནག་པོ་འཕྱར་བ། གཡོན་ཐོད་རློན་ཁྲག་གིས་གང་བ་ཐུགས་ཀར་འཛིན་ཞིང་ནད་ཀྱི་རྐྱལ་པ་མཆན་ཁུང་གཡོན་དུ་ཐོགས་པ། ཁྲག་གི་རལ་པས་སྟོང་ཁམས་ཁྱབ་པ།
སྤྱི་བོར་རྨ་བྱའི་སྒྲོའི་མདོངས་ཀྱིས་བརྒྱན་པ། མི་ལྤགས་ཀྱི་གཡང་གཞིའི་སྟོད་གཡོགས་དང་རེ་ལྡེ་ནག་པོའི་ཤམ་ཐབས་ཅན། དུག་སྦྲུལ་སྐེ་རགས་བཅིངས་པ། ཁྲག་ཞག་གིས་ལུས་བྱུགས་ཤིང་ཐོད་པ་སྐམ་རློན་དང་སྦྲུལ་རུས་ཀྱིས་བརྒྱན་པ། ལྕགས་ཀྱི་དྲེལ་རྟ་སྲིན་པོའི་ཐོད་པའི་ཡ་འགལ་ལ་སྒའི་སྔ་རུ་དང་། མ་འགལ་ལ་ཕྱི་རུ་མི་ལྤགས་ཀྱི་སྒ་གཡོགས་པ་དང་སྦྲུལ་གྱི་གོང་སྨད་བྱས་པ་ལ་ཆིབས་པ། སྔ་ཤ་ལ་ནད་ཀྱི་རྐྱལ་པ་དང་ཕྱི་ཤ་ལ་མཚོན་གྱི་གྲུ་གུ་བཏགས་པ། སྣང་སྲིད་ཀྱི་མ་མོ་བྱེ་བས་བསྐོར་བ། མགོན་པོའི་གཡས་སུ་ཏྲི་ལས་སྐུའི་སྤྲུལ་པ་ཁྲམ་ཐོགས་བདུད་ཀྱི་མོན་པ་ནག་པོ་བེར་ནག་གྱོན་པ། གཡས་པ་ཏྲི་ཤུ་ལའི་རྩེ་མོ་ལ་མི་རོ་དམར་པོ་ཁྲག་འཛག་པའི་རྒྱལ་མཚན་དང་།
གཡོན་དར་ནག་གི་རུ་ཚོན་འཕྱར་བས་དམག་གི་སྣ་འདྲེན་ཅིང་དགྲ་བོའི་སྡེ་འཇིག་པར་བྱེད་པ། གཡོན་དུ་ཡཾ་ལས་གསུང་གི་སྤྲུལ་པ་སྲོག་གཅོད་བཙན་གྱི་མོན་པ་དམར་ནག་བསེ་ཁྲབ་གྱོན་པ། གཡས་མ་ཧེའི་རྭ་དུང་འབུད་པས་སྣང་སྲིད་ལྷ་འདྲེའི་དམག་དཔུང་སྡུད་ཅིང་། གཡོན་པ་ཞགས་པ་ནག་པོས་དགྲ་བོའི་སྐེ་ནས་འཆིང་ཞིང་འཁྲིད་པ། མདུན་དུ་ཛཿལས་ཐུགས་ཀྱི་སྤྲུལ་པ་བླ་འགུགས་གྱིང་གི་མོན་པ་སྔོ་ནག་མི་ལྤགས་རློན་པའི་གོས་གྱོན་པ། གཡས་ལྕགས་ཀྱི་སྤུ་གྲིས་དགྲ་བོའི་ཁོག་པ་གཤག་ཅིང་། གཡོན་པ་ཙིཏྟ་དམར་པོ་ཕྱུངས་ནས་གཙོ་བོའི་ཞལ་དུ་སྟོབ་པ། རྒྱབ་ཏུ་ཧཱུྃ་ལས་ནོར་བདག་ཛམྦྷ་ལ་ནག་པོ་གཡས་ཐོད་ཁྲག་ཐུགས་ཀར་འཛིན་ཅིང་། གཡོན་ནེའུ་ལེ་བརླ་སྟེང་དུ་འཛིན་པ། དར་དང་སྦྲུལ་གྱིས་བརྒྱན་ཞིང་རྣ་བ་མ་ཕུག་པ་རིགས་ངན་གྱི་ཆ་ལུགས་ཅན།
ཞབས་བརྐྱང་བསྐུམ་གྱིས་ནོར་བདག་སེར་པོ་གན་རྐྱལ་དུ་མནན་པ། དེ་རྣམས་ཀྱི་རྒྱབ་ཕྱོགས་སུ་ཤ་ཟན་གྱི་མོན་པ། ཁྲག་འཐུང་གི་མོན་པ། སྙིང་འབྱིན་གྱི་མོན་པ། བླ་འགུགས་ཀྱི་མོན་པ། གཟེར་འདེབས་ཀྱི་མོན་པ། ཚེ་འཕྲོག་གི་མོན་པ། སྲོག་གཅོད་ཀྱི་མོན་པ་སྟེ། བདུད་ཀྱི་མོན་པ་བདུན་པོ་ཐམས་ཅད་ཀྱང་མདོག་ནག་པོ། གཡས་རལ་གྲི་དང་།
གཡོན་ཐོད་ཁྲག་ཐོགས་པའི་བདུད་དམག་འབུམ་གྱིས་བསྐོར་བ། དགྲ་བོའི་སྲོག་དབུགས་ལ་རྔམ་པས་ད་ལྟ་ཉིད་དུ་རྒྱུག་ཅིང་གསོད་པ་ལ་རིངས་པའི་རྣམ་པ་ཅན། མོན་མོ་ནག་མོ་བདུན་འཁོར་བུད་མེད་ནག་མོས་སྟོང་ཁམས་ཁེངས་པ་བྷྱོ་དང་ཛའི་སྒྲ་སྒྲོག་ཅིང་། ཁྲག་ཐུན་གྱི་ཟོར་འཕེན་ཅིང་། ལྕགས་མཁར་གྱི་ཕྱི་ཁོར་ཡུག་ལ་གནས་ནས་བཀའ་ཉན་ཅིང་དམ་ཉམས་སྒྲོལ་བའི་ལས་བྱེད་པ་ནི། བདུད་མགོན་རི་ནག་སྤུངས་པ་མདོག་ནག་ཅིང་མི་སྡུག་པ། རལ་པ་ནག་པོ་མུན་ལྟར་གཏིབ་པ། མི་ལྤགས་རློན་པ་གྱོན་པ། ཁྲམ་ཤིང་དང་ཞགས་པ་ཐོགས་པ། རྟ་ནག་ལ་ཞོན་ནས་སྔ་ཤ་ལ་བདུད་ཀྱི་ཁྲམ་བཾ་དང་།
ཕྱི་ཤ་ལ་མི་རོ་རྟ་རོ་བཀལ་ནས་རྒྱུག་པ། ལྷ་མགོན་རྒྱལ་པོ་འོད་ལྷ་དཀར་པོ། དབུ་རྒྱལ་ཞུ་དང་། ལུས་ལ་དར་དཀར་གྱི་རལ་ཁུ་གྱོན་པ། འཁོར་ལོ་དང་ཤཀྟི་ཐོགས་པ། རྟ་དཀར་པོ་ཕུང་དམར་ལ་ཞོན་པ། མོན་པ་ལྕགས་ཞུ་ནག་པོ་རལ་པ་དམར་ནག་ཐུར་དུ་གཏིབས་ཤིང་སོ་ཐམ་བྱེད་པ། ཏྲི་ཤུ་ལ་དང་ཐོད་ཁྲག་ཐོགས་པ། མེ་ཀློང་གི་དབུས་ན་བཞུགས་པ། བཙན་མགོན་ཤུ་བོ་སྲོག་ལེན་མདོག་དམར་ནག་དར་དམར་གྱི་ཐོད་བཅིངས་པ།
བེར་དམར་དང་བསེ་ཁྲབ་གྱོན་པ། མདུང་དམར་ཁྲག་གི་བ་དན་ཙན་དན་དང་། བཙན་གྱི་ཞགས་པ་དམར་པོ་ཐོགས་པ། རྟ་དམར་ལ་ཞོན་པ། གྱིང་མགོན་རྡོ་རྗེ་ལེགས་པ་མདོག་ལྗང་སེར། ཟ་འོག་གི་བེར་གྱོན་ཞིང་ཐོད་བཅིངས་པ། རྡོ་རྗེ་རྩེ་གསུམ་གྱི་རྩེ་ལ་བྱ་ཁྲ་ལྡིང་བ་དང་། ར་སྙིང་དམར་པོ་ཐོགས་པ། ལྕགས་སྤྱང་ལ་ཞོན་པ། ཀླུ་མགོན་ནག་པོ་དུག་སྦྲུལ་གྱི་གདེངས་ཀ་དང་སྦྲུལ་མཇུག་ཅན།
སྦྲུལ་ཞགས་དང་སྦལ་པའི་རྒྱལ་མཚན་འཛིན་པ། མ་ཧེ་སྔོ་ནག་ལ་ཆིབས་པ། མ་མགོན་རྡོ་རྗེ་སྡེར་ཆེན་ནག་མོ་སྲིན་མོའི་གཟུགས་ཅན་ཁྲག་གི་རལ་པ་འཕྱང་བ། མི་ལྤགས་ཀྱི་སྟོད་གཡོགས་རེ་ལྡེའི་ཤམ་ཐབས་དང་། ཏྲི་ཤུ་ལ་དང་བ་དན་དམར་པོ་ཐོགས་པ། དུག་མཚོ་འཁོལ་མའི་ཀློང་མཐིང་གུར་གྱི་ནང་ན་བཞུགས་པ། གཟའ་མགོན་རཱ་ཧུ་ལ་དུད་ཁ་མགོ་དགུ་པ་སྦྲུལ་མཇུག་ཅན། ལུས་མིག་གིས་གང་བ། ཆུ་སྲིན་གྱི་རྒྱལ་མཚན་དང་། རྭའི་མདའ་གཞུ་ཐོགས་པ།
སྤྲིན་དང་རླུང་འཚུབ་ཀྱི་ཁྲོད་ན་གནས་པ། དེ་ཐམས་ཅད་ཀྱང་རང་རང་གི་འཁོར་ཚོགས་བསམ་གྱིས་མི་ཁྱབ་པས་བསྐོར་བ། འཇིགས་ཤིང་རྔམས་ལ་དྲག་ཅིང་རྩུབ་པས་དགྲ་བགེགས་ཐམས་ཅད་སྐད་ཅིག་ལ་རྡུལ་དུ་རློག་པའོ། ། གཞན་ཡང་ལས་མཁན་སྤྲུལ་པའི་ཚོགས། བེང་ཆེན་ལས་སྤྲུལ་པ་ལྷ་དམག་འབུམ་ནི་ཐོགས་མེད་རྫུ་འཕྲུལ་དང་ལྡན་པ་སྟེ། ཕྱོགས་ཀྱི་ནམ་མཁའ་བར་སྣང་ཐམས་ཅད་ཁེངས་པ། བདུད་དང་སྲིན་པོའི་དམག་རྣམས་ཀྱིས་ས་གཞི་ཐམས་ཅད་རླུང་ལྟར་འཚུབ་ཅིང་ཁྱབ་པ། གཡས་ཀྱི་རུ་འདྲེན་ལྷ་དམག་ཉི་ཁྲི་ཆིག་སྟོང་གོ་ཆ་སྲ་ཞིང་མཚོན་ཆ་རྣོ་བས་ལྷ་རྟ་ངང་པ་གཡུ་རྔོག་ཞོན་པ། གཡོན་གྱིི་རུ་འདྲེན་མ་མོ་བྱེ་བའི་ཚོགས་ཁྲམ་ཤིང་དང་ནད་རྐྱལ་ཐོགས་ནས་དྲེལ་རྟ་ལ་ཞོན་པ། སྤྲུལ་པ་ཅེ་སྤྱང་མང་པོ་འདུར་ཞིང་ཁྲག་གི་དྲི་སྣོམ་པ།
ལྷོ་ཕྱོགས་ཀྱི་གཤིན་རྗེ་བརྒྱད་སྟག་གཟིག་དོམ་དྲེད་འཕར་བ་སྤྱང་ཀིར་སྤྲུལ་ནས་སྔོན་གྱི་སྣ་འདྲེན་པ། བྱང་ཕྱོགས་ཀྱི་གནོད་སྦྱིན་བརྒྱད་ལྕགས་ཀྱི་བྱ་ཁྲར་སྤྲུལ་ནས་སླད་ཀྱི་རྗེས་སུ་འབྲང་བ། དེ་རྣམས་ཀྱི་སྤྲུལ་པ་ཡང་སྤྲུལ་ཉིང་སྤྲུལ་སྣང་སྲིད་ལྷ་སྲིན་སྡེ་བརྒྱད་ཀྱི་དམག་ཚོགས་དང་བཅས་པ་སངས་རྒྱས་ཀྱི་བསྟན་པ་སྲུང་ཞིང་། རྣལ་འབྱོར་གྱི་ལས་ལ་བརྩོན་པ། དམ་ཉམས་ཀྱི་ཤ་ཁྲག་དང་སྲོག་དབུགས་ལ་རྔམས་ཤིང་རོལ་བའོ། ། གཙོ་འཁོར་དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། བདག་མདུན་གྱི་ཐུགས་ཀའི་ས་བོན་ལས་འོད་ཟེར་ལྕགས་ཀྱུའི་རྣམ་པ་ཅན་གྲངས་མེད་པ་འཕྲོས་པས། ལྕང་ལོ་ཅན་གྱི་དུར་ཁྲོད།
རི་བོ་མ་ལ་ཡའི་གནས། དུར་ཁྲོད་ཕུང་ལུང་ནག་པོ། འོད་མའི་ཚལ་གྱི་དུར་ཁྲོད་ལ་སོགས་པ་ནས་དཔལ་མགོན་སྟག་ཞོན་ནག་པོ་བཀའ་ཉན་འཁོར་དང་བཅས་པ་སྔོན་གྱི་དམ་ཚིག་རྗེས་སུ་དྲན་པས་ལྷོ་སྤྲིན་ནག་པོ་རླུང་གིས་བསྐྱོད་པ་ལྟར་སྐད་ཅིག་དེ་ཉིད་ལ་ཐིབས་ཀྱིས་བྱོན་པར་བསམས་ལ། ཐོད་རྔ་དང་མི་རྐང་གི་གླིང་བུ་ལ་སོགས་པ་རོལ་མོའི་སྒྲ་སྒྲོག ཧསྟ་དར་ནག་གིས་གཡབ། ཤ་ཆེན་གྱི་སྤོས་དུད་སྦྱར། དུང་པའི་དབྱངས་སམ་ང་རོ་དྲག་པོས། རྒྱུད་ལས། ༈ ཧཱུྃ། རབ་འཇིགས་དུར་ཁྲོད་ཆེན་པོ་ལྕང་ལོ་ཅན། །
རི་བོ་མ་ལ་ཡ་ཡི་གནས་མཆོག་ནས། ། གནམ་ལྕགས་ཨུར་མོ་རབ་ཏུ་ཏ་ལ་ལ། ། རཀྟའི་རྒྱ་མཚོ་རྦ་ཀློང་མེ་རེ་རེ། ། ཞིང་ཆེན་ཀེང་རུས་ལྷུ་སྡུམ་ཁྲོ་ལོ་ལོ། ། འདབ་ཆགས་ཤ་ཟ་མང་པོ་ལྡིང་ཞིང་འདུར། ། གསུར་ཆེན་དུད་པའི་ཚོགས་ནི་འཁྱིལ་ཞིང་འཚུབ། ། དེ་འདྲའི་དུར་ཁྲོད་རབ་ཏུ་འཇིགས་པ་ནས། ། གིང་ཆེན་མགོན་པོ་ཡབ་ཡུམ་སྐུ་བསྐྱོད་ལ། ། གྲུ་གསུམ་མཐིང་ནག་འབར་བའི་དཀྱིལ་འཁོར་འདིར། ། གིང་བདུད་མ་མོ་འཁོར་དང་བཅས་པ་རྣམས། །
དམ་ཚིག་དབང་གིས་སྤྱན་འདྲེན་གཤེགས་སུ་གསོལ། ། ཨོཾ་ཤྲཱི་མ་ཧཱ་ཀཱ་ལ་ཏྲི་ཡྃ་ཛཿཛཿཏྲག་རཀྴ་ཧ་ལ་ཛཿཛཿདུན་ཏུ་ཏྲ་རུ་ཐུམ་བྷ་ཏི་ཛཿཤུ་ལ་ར་ཙ་ཏྲི་ཤཾ་ཛཿཡཾ་ཛཿ བཛྲ་ཏྲི་རྣ་ས་དྷུ་ཁ་ཐུཾ་ཏྲི་ས་མ་ཡ་ཛཿཛཿ ས་པཱ་རི་ཝ་ར་ཨ་གཙྪ་ཡ་ཨ་གཙྪ་ཡ་པྲ་བེ་ཤ་ཡ་པྲ་བེ་ཤ་ཡ། ཏིཥྛ་ཏིཥྛ། བནྡྷ་ཡ་བནྡྷ་ཡ། ཨ་ཝ་ལོ་ཀ་ཡ་ཨ་ཝ་ལོ་ཀ་ཡ། ཨ་ཀརྵ་ཡ། ཧཱུྃ་ཛཿཛཿཧཱུྃ་བཾ་ཧོཿ བདུད་འདུལ་སྒྲོོལ་གིང་ཆེན་པོ་སྟེ། །
རྡོ་རྗེ་འདུལ་བྱེད་དྲག་པོ་རྩལ། ། སྲིན་པོ་ལངྐ་པུ་རངས་ཀྱི། ། གྲོང་ཁྱེར་ཆེན་པོ་བརླག་མཛད་པ། ། ལྷ་མ་ཡིན་གྱི་བུ་མོ་ནི། ། གློག་སྲིན་འདུལ་བར་ཞལ་བཞེས་པའི། ། ལྷ་ཆེན་མགོན་པོ་ནག་པོ་ཁྱོད། ། སྤྱན་འདྲེན་འདིར་བཞུགས་འཕྲིན་ལས་མཛོད། ། རྡོ་རྗེ་འཛིན་པའི་སྤྱན་སྔ་རུ། ། ཁས་བླངས་དམ་བཅས་མ་བསྙེལ་བར། ། གྲུ་གསུམ་མཐིང་ནག་དཀྱིལ་འཁོར་འདིར། །
བཞུགས་ལ་བཅོལ་བའི་འཕྲིན་ལས་མཛོད། ། མ་ཧཱ་ཀཱ་ལ་ས་པཱ་རི་ཝ་ར་ཏིཥྛ་བཛྲ་ས་མ་ཡ་སཏྭཾ། ཞེས་པས་སྤྱན་དྲངས་གདན་ལ་བཞུགས་པར་བསམ། མཆོད་པ་འབུལ་བ་ནི། གནུབས་སངས་རྒྱས་ཡེ་ཤེས་ཀྱིས། ༈ བཀའ་ཡི་བསྟན་པ་སྲུང་བར་ཞལ་བཞེས་པའི། ། བདུད་འདུལ་དབང་ཕྱུག་མ་ཧཱ་ཀ་ལའི་ཚོགས། ། ནག་པོ་ཆེན་པོ་ལྕམ་དྲལ་འཁོར་བཅས་ལ། ། དམ་ཉམས་བསྒྲལ་བའི་ཉེར་སྤྱོད་འབུལ་བ་ནི། ། མྱོས་བྱེད་དཔའ་བོ་སྐོམ་དུ་བཏུང་བའི་ཕྱིར། །
ཛ་གད་བདུད་རྩི་རཀྟ་དམར་ཆེན་འབུལ། ། ལྷ་ཚོགས་སྐུ་ཡི་དཀྱིལ་འཁོར་མཆོད་པའི་ཕྱིར། ། དགྲ་བགེགས་དབང་པོ་ལྔ་ཡི་མེ་ཏོག་དབུལ། ། ཤངས་ཀྱི་དབང་པོ་རབ་ཏུ་ཚིམ་བྱེད་པའི། ། གསུར་ཆེན་དུད་པའི་ཚོགས་རྣམས་མཆོད་པར་འབུལ། ། འཁོར་བཅས་སྤྱན་གྱི་དབང་པོ་ཚིམ་བྱེད་པའི། ། ཞུན་ཆེན་སྒྲོན་མེ་འབར་བའི་སྣང་གསལ་འབུལ། ། ལྷ་ཆེན་ཐུགས་ཀྱི་དབང་པོ་ཚིམ་བྱེད་པའི། ། དམར་ཆེན་མཁྲིས་པའི་དྲི་ཡིས་བྱུགས་པ་འབུལ། ། རྡོ་རྗེ་ལྗགས་ཀྱི་དབང་པོ་མཉེས་བྱེད་པའི། །
དམར་ནག་བཤོས་བུ་འབྱར་བ་ཞལ་ཟས་འབུལ། ། དཔལ་མགོན་སྙན་གྱི་དབང་པོ་ཚིམ་བྱེད་པའི། ། སྣ་ཚོགས་རོལ་མོའི་སྒྲ་དབྱངས་མཆོད་པར་འབུལ། ། ཨོཾ་ཤྲཱི་མ་ཧཱ་ཀཱ་ལ་ཡ་ས་པ་རི་ཝཱ་ར་ཨརྒྷཾ། པཱཏྱཾ། པུཥྤེ། དྷཱུུཥྤེ། ཨ་ལོ་ཀེ གནྡྷེ། ནཻ་ཝི་ཏི།
ཤཔྟ་པྲ་ཏིཙྪ་ཡེ་སྭཱ་ཧཱ། ཅེས་པས་ཕྱི་མཆོད་དང་། ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་བརྗོད། སྟོང་གསུམ་མ་ལུས་འབྲུ་བཅུད་སྨན་དང་བཅས། ། ཏིང་འཛིན་སྔགས་དང་ཕྱག་རྒྱས་བྱིན་གྱིས་བརླབས། ། ཁ་དོག་དྲི་རོ་ནུས་པ་མཆོག་ལྡན་པ། ། ཕ་བླ་མ་ཉིད་ཀྱིས། དྲིན་ཅན་རྩ་བའི་བླ་མའི་ཞལ་དུ་ཁཱ་རཾ་ཁཱ་ཧཱི། རྒྱལ་བ་རྡོ་རྗེ་འཆང་ཆེན་པོའི་ཞལ་དུ༞ གསང་བདག་རྡོ་རྗེ་གཏུམ་པོའི༞ སློབ་དཔོན་པདྨ་འབྱུང་གནས༞ ཕུང་བྱེད་ཤནྟིཾ་གརྦྷའི༞ རོཾ་བུ་གུ་པ་ཙནྡྲའི༞ རྒྱ་གར་ཁྲག་འཐུང་ནག་པོའི༞ སློབ་དཔོན་སྒེག་པའི་རྡོ་རྗེའི༞ བལ་པོ་བ་སུ་དྷ་རའི༞ གནུབས་ཆེན་སངས་རྒྱས་ཡེ་ཤེས༞ དགེ་བཤེས་གྲང་ང་ཀུན་གྲགས༞ སྭའི་བནྡྷེ་འབུམ་གྲགས༞ སྐྱོོའི་བནྡྷེ་མཐུ་ཆེན༞ ལྕེ་བཙུན་མདོ་སྡེ་སེང་གེ༞ མཚུངས་མེད་རོངས་པ་རྒ་ལོའི༞ ལྕེ་བཙུན་བློ་ལྡན་སེང་གེའི༞ བླ་མ་སྲིབས་བུ་ཆུང་བའི༞ འཇམ་དབྱངས་རིན་ཆེན་རྒྱལ་མཚན༞ ཀུན་མཁྱེན་ཆོས་རྒྱལ་དཔལ་བཟང༞ དབོན་ཆེན་ཆོས་སྐྱོང་མཚན་ཅན༞ དྲིན་ཅན་ཕ་རྒོད་བླ་མའི༞ ཡི་དམ་དཀྱིལ་འཁོར་ལྷ་ཚོགས་ཞལ་དུ་ཁཱ་རཾ་ཁཱ་ཧཱི། ཅེས་བླ་མ་བརྒྱུད་པ་དང་ཡི་དམ་ལ་ཕུལ་ནས།
ཧཱུྃ་ལྕང་ལོར་བཅས་པའི་དུང་ཆེན་བནྡྷ་རུ། ། བྱང་ཆུབ་སེམས་དང་མཾ་ས་རཀྟ་དང་། ། དྲི་ཆེན་ཀུ་ཀུ་ཆུ་སྟེ་བདུད་རྩི་ལྔ། ། གཉིས་མེད་སྦྱར་བའི་དམ་རྫས་ཨ་མྲྀ་ཏ། ། ནག་པོ་སྟག་ཞོན་འཁོར་དང་བཅས་ལ་འབུལ། ། དཔལ་ལྡན་མ་ཧཱ་ཀཱ་ལའི་ཞལ་དུ་ཁཱ་རཾ་ཁཱ་ཧི། ། མ་གཅིག་འདོད་ཁམས་དབང་མོའི༞ སྐུ་གསུང་ཐུགས་ཀྱི་མོན་པའི༞ ནོར་བདག་ཛམ་ལ་ནག་པོའི༞ བདུད་ཀྱི་མོན་པ་ཕོ་མོའི༞ ལས་བྱེད་དྲེགས་པ་སྡེ་བརྒྱད༞ ལྷོ་ཕྱོགས་གཤིན་རྗེ་བརྒྱད་ཀྱི༞ བྱང་ཕྱོགས་གནོད་སྦྱིན་བརྒྱད་ཀྱི༞ དུར་ཁྲོད་མ་མོ་བྱེ་བའི༞ ལྷ་དམག་ཉི་ཁྲི་ཆིག་སྟོང༞ བདུད་དང་སྲིན་པོའི་དམག་ཚོགས༞ བཀའ་ཉན་དམ་ཅན་རྒྱ་མཚོའི་ཚོགས་ཀྱི༞ གནས་བདག་གཞི་བདག་གཉན་པོའི་ཞལ་དུ་ཁཱ་རཾ་ཁཱ་ཧི། ཞེས་པས་མགོན་པོ་འཁོར་བཅས་ལ་དབུལ། ཧཱུྃ་བདུད་འདུལ་དབང་ཕྱུག་ནག་པོ་འཇིགས་བྱེད་ཆེ། ། མ་ཧཱ་ཀཱ་ལ་རྡོ་རྗེ་འཇིགས་པའི་ཚོགས། །
ཁམས་གསུམ་སྒྲོལ་གིང་ཆེན་པོའི་དངོས་གྲུབ་ནི། ། སྒྲུབ་མཆོག་རྣལ་འབྱོར་བདག་ལ་དུས་འདིར་སྩོལ། ། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ཀ་ཡ་སིདྡྷི་ཨོཾ། ཝཀྐ་སིདྡྷི་ཨཱཿ ཙིཏྟ་སིདྡྷ་ཧཱུྃ། ཅེས་རང་གི་ལྕེ་ཐོག་ཏུ་བཞག་པས་དངོས་གྲུབ་བླང་ཞིང་དམ་ཚིག་བསྲེ་བའོ། ། རཀྟ་འབུལ་བ་ནི། ཧཱུྃ་རླུང་ནག་འཚུབ་མའི་ཀློང་དཀྱིལ་ནས། ། མོན་པ་ནག་པོ་བརྡ་མི་འཕྲོད། ། མགྱོགས་བྱེད་དཔའ་བོ་སྟག་ལ་ཞོན། །
བདུད་བཙན་སྲིན་པོ་མ་མོ་གིང་། ། ཀླུ་ཡི་ཚོགས་དང་བཅས་པ་ཡི། ། ནག་པོ་ཆེན་པོ་འཁོར་བཅས་ལ། ། དམ་རྫས་རཀྟ་དམར་ཆེན་འབུལ། ། བདག་གི་དགྲ་བགེགས་མྱུར་དུ་སྒྲོལ། ། ཨོཾ་ཤྲཱི་མ་ཧཱ་ཀཱ་ལ་ཡེ་ས་པཱ་རི་ཝཱ་ར་མ་ཧཱ་མཾ་ས་མ་ཧཱ་ཙིཏྟ་མ་ཧཱ་ཀེམ་ནི་རི་ཏི་ཁ་ཁ་ཁཱ་ཧི་ཁཱ་ཧི། ཞེས་བརྗོད། དེ་ནས་རྡོ་རྗེ་རྩེ་ལྔ་པའི་ཕྱག་རྒྱ་དང་བཅས་ལ། རང་ཡི་དམ་དུ་གསལ་བའི་ཐུགས་ཀ་ནས་འོད་ཟེར་འཕྲོས། སངས་རྒྱས་ཐམས་ཅད་ཀྱི་ཐུགས་རྗེ་ནུས་པ་མཐུ་སྟོབས་སྤྱན་དྲངས།
ཆོས་སྐྱོང་གི་སྤྱི་བོར་ཐིམ་པས་རྡོ་རྗེ་རྩེ་ལྔ་པའི་རྣམ་པར་གྱུར་ཏེ་རྒྱས་བཏབ། དེ་ལས་རྡོ་རྗེ་ཕྲ་མོ་དཔག་མེད་འཕྲོས་པས་སྐུ་ཐམས་ཅད་རྡོ་རྗེ་ཕྲ་མོ་བསམ་གྱིས་མི་ཁྱབ་པའི་གོ་ཁྲབ་ཅན་སངས་རྒྱས་ཐམས་ཅད་ཀྱི་མཐུ་སྟོབས་ནུས་པ་འཕྲིན་ལས་ཀྱི་ངོ་བོར་གྱུར་པར་བསམ། ཨོཾ་ཤྲཱི་མ་ཧཱ་ཀཱ་ལ་ས་པཱ་རི་ཝཱ་ར་ས་མ་ཡེ་སྥ་ར་ཡེ་ས་མ་ཡེ་མ་ཐི་ཀྲ་མ་ཡེ་ས་མ་ཡེ་རཀྵནྟུ། ཀྱེ་རྣལ་འབྱོར་ཀུན་གྱི་དཔལ་མགོན་མཆོག ། མ་ཧཱ་ཀཱ་ལ་མཐུ་རྩལ་ཅན། ། སྟག་ལ་ཞོན་པའི་ནག་པོ་ཆེ། ། ཆོས་སྐྱོང་མགོན་པོ་ཁྱོད་གསོན་ཅིག ། བསྟན་པ་བཤིག་པའི་དགྲ་བོ་འདི། ། དཀོན་མཆོག་གསུམ་གྱི་སྐུ་དགྲ་ཡིན། ། སྔགས་འཆང་བདག་ལ་རྒྱས་བཙུགས་སོ། །
སྲུང་མ་ཁྱེད་ལ་དོ་བསྡོས་སོ། ། ལོ་དང་ཟླ་བར་མ་བཞག་པར། ། ཞག་དང་ཟ་མ་ཁོ་ནར་སྒྲོལ། ། ད་ལྟ་ཉིད་དུ་རྟགས་ཕྱུང་ཞིག ། མ་ཧཱ་ཀཱ་ལའི་རྟེན་འཆའོ། ། མཐུན་པའི་དམ་རྫས་འདི་འབུལ་ལོ། ། རྒྱུན་གྱི་གཏོར་མས་ཐུགས་དམ་སྐོང་། ། གྲུབ་པའི་རྟགས་དང་མཚན་མ་མྱུར་དུ་ཕྱུང་ཅིག ། བདག་གིས་ཁྱོད་ལ་རྡོ་རྗེ་གསང་བའི་དབང་བསྐུར་གྱི། གནས་དང་འཁོར་དང་ལོངས་སྤྱོད་ཐམས་ཅད་སྲུངས་ཤིག །
སྐྱོངས་ཤིག སྤེལ་ཅིག རྒྱས་པར་མཛོད་ཅིག དགྲ་རྐུན་ལ་སོགས་པ་མི་མཐུན་པར་ལྟ་བ་ཐམས་ཅད་ལ་ལྟས་ངན་པ་དང་སྟབ་སྣོལ་སྣ་ཚོགས་ཐོངས་ལ་ཚར་གཅོད། དགྲ་དཔུང་སྒྲོལ། བདུད་དཔུང་བཤིག བགེགས་དཔུང་ཆོམས། ཁམས་གསུམ་དབང་དུ་བསྡུས། སྲིད་གསུམ་ཟིལ་གྱིས་གནོན། བསྟན་པ་བསྲུང་བའི་ལས་མཐའ་དག་གྲུབ་པར་མཛོད་ཅིག
ཅེས་དམ་ལ་བཞག་ཅིང་སྲུང་མར་བསྒོའོ། ། གཏོར་མ་ཨ་མྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་ཨེ་ལས་འབྲུབ་ཁུང་གྲུ་གསུམ་པའི་ནང་དུ། ཎི་ཏྲི་ལས་དགྲ་བགེགས་ཀྱི་གཟུགས་བརྙན་ཉམ་ཐག་པའི་རྣམ་པ་ཅན་དུ་བསམ། ཎི་ཛཿཏྲི་ཛཿ བཛྲ་ཨངྐུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བཾ། བཛྲ་པྲ་བེ་ཤ་ཡ་ཕཊ།
རང་གི་ཐུགས་ཀ་ནས་འོད་ཟེར་ཚ་ཞིང་རྩུབ་པ་འཕྲོས་པས་མགོན་པོ་འཁོར་བཅས་ཀྱི་ཐུགས་རྒྱུད་བསྐུལ། བདག་མདུན་ལས་སྤྲོས་པའི་ཁྲོ་བོ་ལྕགས་ཀྱུ་ཞགས་པ་ལྕགས་སྒྲོག་མཚོན་ཆ་ཐོགས་པ་བསམ་གྱིས་མི་ཁྱབ་པ་འཕྲོས། སྣང་སྲིད་ཀྱི་བསྒྲལ་བའི་ཞིང་ཐམས་ཅད་དང་། ཁྱད་པར་སངས་རྒྱས་ཀྱི་བསྟན་པ་བཤིག་པ། བླ་མའི་སྐུ་ལ་བསྡོ་བ། རྣལ་འབྱོར་གྱི་སྒོས་དགྲ་བྱེད་པ་ཐམས་ཅད་ལྕགས་ཀྱུས་སྙིང་ནས་ཟུངས། ། ཞགས་པས་སྐེ་ནས་ཆིངས། རྔ་མོང་འཇིགས་སུ་རུང་བ་གཅིག་གི་སྟེང་དུ་བཀྱོན་ནས། ལས་ཀྱི་རླུང་ནག་འཚུབ་མས་ཡུད་ཀྱིས་ཁྱེར། ཕོ་ཉ་མཚོན་ཆ་ཐོགས་པས་རྒྱབ་ནས་དེད་ཅིང་རྒྱོབས་གསོད་ལ་སོགས་པའི་སྒྲ་སྒྲོགས་བཞིན་པས་རང་དབང་མེད་པར་སྐད་ཅིག་ཉིད་ལ་འབྲུབ་ཁུང་དུ་བསྐྱུར་ནས་གཟུགས་བརྙན་དང་གཉིས་སུ་མེད་པར་གྱུར།
གྲི་གུག་གིས་ཁོག་པ་གཤགས་ཏེ། དེའི་ཚེ་སྲོག་དྲོད་རྣམ་ཤེས། གོ་ཆ་སྲུང་བ་རྣམས་ཨོཾ་ཨཱཿཧཱུྃ་གི་རྣམ་པར་ཐོན་ནས་རང་གི་གནས་གསུམ་དུ་ཐིམ། ཨོཾ་ཨཱཿཧཱུྃ། ཕོ་ཉ་རྣམས་ཀྱིས་མཚོན་ཆའི་ཆར་ཕབ་ནས་དུམ་བུར་བཏུབས་ཏེ་ཤ་ཁྲག་རུས་པའི་ཕུང་པོར་གྱུར་པའི་ཤ་ལ་ཨོཾ། ཁྲག་ལ་ཨཱཿ རུས་ལ་ཧཱུྃ། དེའི་འོད་ཀྱིས་དུག་གསུམ་སྦྱངས། ངོ་བོ་ཟག་མེད་ཀྱི་བདུད་རྩི། རྣམ་པ་དགྲ་བགེགས་བསྒྲལ་བའི་ཤ་ཁྲག་རུས་པའི་ཕུང་པོ་སྟོང་གསུམ་གྱི་ཁྱོན་དང་མཉམ་པར་གྱུར།
ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་བརྗོད། མགོན་པོ་འཁོར་བཅས་ཀྱི་ལྗགས་ཨ་ལས་པདྨ་དམར་པོ་འདབ་མ་བརྒྱད་པའི་ལྟེ་བར་ཧཱུྃ་ལས་བྱུང་བའི་རྡོ་རྗེ་ནག་པོ་ཆེན་པོ་རྩེ་གསུམ་པ་འོད་ཀྱི་སྦུ་གུ་ཅན་གྱིས་དྲངས་ཏེ་གསོལ་བར་བསམས་ལ། རྡོ་རྗེ་གསོར་ཞིང་། ཧཱུྃ་ང་ནི་ཁྲོ་བོའི་རྒྱལ་པོ་སྟེ། ། ལག་ན་རྡོ་རྗེ་རྡོ་རྗེ་འཆང་། ། རྡོ་རྗེའི་ལུས་ལ་རྡོ་རྗེ་འཕྲོ། ། ཐམས་ཅད་མ་ལུས་ཟིལ་གྱིས་གནོན། ། དེ་ཡི་བཀའ་ཉན་མཐུ་བོ་ཆེ། ། ཆོས་སྐྱོང་མགོན་པོ་བསྟན་སྲུང་མགོན། ། མ་ཧཱ་ཀ་ལ་མཐུ་རྩལ་ཅན། །
ཟས་སུ་དགྲ་བོའི་ཤ་ཟ་ཞིང་། ། སྐོམ་དུ་དགྲ་བོའི་སྙིང་ཁྲག་འཐུང་། ། ཁྱོད་ནི་ཤ་ཟ་ཁྲག་འཐུང་སྟེ། ། བསྟན་པ་གཉན་པོ་བསྲུང་སླད་དུ། ། རྨད་དུ་བྱུང་བའི་གཏོར་མ་དང་། ། དགྲ་བོའི་ཤ་ཁྲག་མཆོད་པར་བཞེས། ། བཅོལ་བའི་འཕྲིན་ལས་མྱུར་དུ་སྒྲུབས། ། དམ་ཉམས་དགྲ་བོ་ད་ལྟ་སྒྲོལ། ། དུས་ལ་བབས་པོ་ས་མ་ཡཱ། ། ཨོཾ་ཤྲཱི་སོགས་མགོན་པོ་ཡབ་ཡུམ་མོན་པ་དང་བཅས་པའི་སྔགས་ཀྱི་རྗེས་སུ་ས་པཱ་རི་ཝཱ་ར་སརྦཱ་བིགྷྣན་ཤ་ཏྲུཾ་མཱ་ར་ཡ་ཨི་དཾ་བ་ལིཾ་ཏ་ཁ་ཁ།
ཁཱ་ཧི་ཁཱ་ཧི། ཞེས་རྡོ་རྗེ་ཐལ་མོ་ཁ་ཕྱེ་བའི་མཐར་སེ་གོལ་གཏོག་བཞིན་པ་ལན་གསུམ་ལ་སོགས་པས་དབུལ། ཧཱུྃ་ཆོས་སྐྱོང་དཔལ་ལྡན་མགོན་པོ་མཆོག ། ཨོཾ་ནི་ཡེ་ཤེས་ལྔ་ཡི་དངོས། ། རྡོ་རྗེ་འཛིན་པའི་ངོ་བོ་ཉིད། ། ཤྲཱི་ནི་བདག་གཞན་ཡོངས་ཀྱི་དཔལ། ། མགོན་གྱུར་དཔལ་འབར་ཆེན་པོ་ཉིད། ། མ་ཧཱ་ཆེ་བཙན་དཔེ་མེད་དེ། ། ཀཱ་ལ་ནག་པོ་འཇིགས་པའི་གཟུགས། ། གཏུམ་པོ་འོད་འབར་དྲག་ཤུལ་ཅན། །
ཏྲི་ཞེས་སྒྲོལ་གིང་ཤན་པ་བསྐུལ། ། ཡཾ་ཉིད་དྲག་པོའི་རླུང་གི་ཤུགས། ། ཛཿཛཿདམིགས་པས་འགུགས་པ་སྟེ། ། གསང་བ་མཆོག་གི་བདག་པོ་ལགས། ། ཁམས་གསུམ་མཐུ་ཆེན་བདག་པོ་ལགས། ། མ་ཧཱ་ཀཱ་ལ་ཁྱོད་ལ་བསྟོད། ། བྷྱོ། ཏྲག་ལས་ཁྲག་མཚོ་འཁོལ་མའི་ནང་། ། རཀྴ་སྲིན་པོའི་གཟུགས་འཆང་མ། ། ཧ་ལ་དུག་གི་གད་རྒྱངས་ཅན། །
ནམ་གྲུ་ནག་མོ་རེ་མ་ཏི། སྙིང་ཁ་རཀྨོ་དགྲ་སྙིང་ཁུག ། མ་མོ་ནག་མོ་ལས་ལ་བྷྱོ། ། མེ་དང་རྒྱལ་པོ་ཆུ་དང་དུག ། མ་རུངས་གཅན་གཟན་ལ་སོགས་པ། ། གདུག་པའི་གནོད་པ་ཀུན་ལས་སྐྱོབས། ། ཁམས་གསུམ་དབང་དུ་བསྡུས་པ་དང་། ། སྲིད་གསུམ་ཟིལ་གྱིས་གནོན་པ་དང་། ། ཚེ་དང་དབང་ཐང་ལ་སོགས་སྤེལ། ། ལོངས་སྤྱོད་རྒྱས་ཤིང་དབུལ་བ་སེལ། །
ནད་དང་སྡུག་བསྔལ་རབ་ཞི་ནས། ། འཇིག་རྟེན་མི་ནུབ་རྒྱལ་མཚན་དུ། ། གྲགས་པ་ཆེན་པོ་བླ་མེད་མཛོད། ། ཅེས་པས་བསྟོད། དེ་ནས་སྨན་རག་སྦྲེངས་ལ་དམོད་བསྐུལ་བྱ་སྟེ། ཧོཿ དཔལ་ལྡན་མགོན་པོ་མ་ཧཱ་ཀ་ལ། ལེགས་ལྡན་ནག་པོ། དཀྱིལ་འཁོར་ཀུན་གྱི་སྲུང་མ། བདུད་འདུལ་ཀུན་གྱི་དབང་ཕྱུག
དུག་གསུམ་ནད་ཀྱི་སྨན་པ། རིག་འཛིན་ཡོངས་ཀྱི་སྲོག་ཤིང་། དམ་པ་ཆོས་ཀྱི་སྲུང་མ། རྣལ་འབྱོར་ཡོངས་ཀྱི་དགྲ་ལྷ། གཙུག་ལག་ཀུན་གྱི་ཆོས་སྐྱོང་། དམ་ཉམས་ཀུན་གྱི་གཤེད་མ། བསྟན་སྲུང་ཀུན་གྱི་གཙོ་བོ། ལྷ་དམག་ཡོངས་ཀྱི་དཔའ་བོ། ལྷ་མིན་ཀུན་གྱི་གཡུལ་བཟློག ལྷའི་དེད་དཔོན་ཆེན་པོ།
ཆེ་བཙན་འགྲན་ཟླ་མེད་པ་སྐུ་ལ་བེར་ནག་པོ་དགུ་བརྩེགས་གསོལ་ཏེ་གཟི་བརྗིད་མུན་ལྟར་གཏིབས་པ། ཕྱག་གཡས་ཙན་དན་གྱི་བེང་ཆེན་བསྣམས་པ་ལས་བདུད་དང་སྲིན་པོའི་དམག་དཔུང་ཉི་ཁྲི་ཆིག་སྟོང་འགྱེད་པ། གཡོན་པ་ལྕགས་པར་ནག་པོ་བསྣམས་ནས་དམ་ཉམས་དགྲ་བོའི་སྙིང་ཁྲག་ཞལ་དུ་གསོལ་བ། ཆིབས་སུ་མྱུར་མགྱོགས་ཀྱི་དཔའ་བོ་སྟག་ལ་ཆིབས་པ། ཉི་ཟེར་དང་ཟླ་ཟེར་དང་སྐར་ཆེན་གྱི་འོད་བཞིན་དུ་འགྲོ་བ། སྲིན་པོ་ལངྐ་པུ་རིའི་གྲོང་ཁྱེར་འཇོམས་ཤིང་། ལྷ་མ་ཡིན་གྱི་གྲོང་ཁྱེར་སུམ་བརྩེགས་བརླག་པར་བྱེད་པ། གནོད་སྦྱིན་གྱི་བུ་མོ་གློག་མ་སྲིན་འདུལ་བར་ཞལ་གྱིས་བཞེས་པ། ཞལ་ནས་དྲག་པོའི་ང་རོ་སྒྲོག་ཅིང་དྲེགས་པ་ཅན་ལས་ལ་འཁོལ་བ། ལྟ་བ་ལོག་པ་དང་དམ་ཉམས་པའི་གཤེད་མ་མཛད་པ།
ལྷོ་ཕྱོགས་ཀྱི་གཤིན་རྗེ་མཐར་བྱེད་བརྒྱད་ནི་སྟག་གཟིག་དོམ་དྲེད་སྤྱང་ཀིར་སྤྲུལ་ནས་སྔོན་ལ་འགྲོ་ཞིང་། སྔ་དགྲ་དར་བ་རྩད་ནས་ཆོད་ཅིག བྱང་ཕྱོགས་ཀྱི་གནོད་སྦྱིན་ཆེན་པོ་བརྒྱད་ནི་ལྕགས་ཀྱི་བྱ་ཁྲ་ཧོར་པ་བརྒྱད་དུ་སྤྲུལ་ནས་ཕྱི་ནས་འབྲང་ཞིང་ཕྱི་དགྲ་སེམས་པ་དྲུང་ནས་འབྱིན་པ། ཉི་མ་བྱང་ཤར་གྱི་ནག་མོ་རེ་མ་ཏི་ནི། ཆིབས་སུ་དྲེའུ་རྟ་རྐང་གསུམ་ལ་ཆིབས་ནས་ཁྲམ་ཤིང་དང་ནད་རྐྱལ་ཐོགས་པས་རླུང་ནག་འཚུབ་མ་དང་བཅས་ཏེ་ལེགས་ཉེས་ཀྱི་སྟངས་འཛིན་ཅིང་བསྟན་པའི་བྱ་ར་མཛད་པ། སྐྱེ་འགྲོའི་སྲོག་དབུགས་སྡུད་ཅིང་མནའ་ཟན་དམ་ཉམས་ཀྱི་གཤེད་མ་མཛད་པ། ཁྲམ་ཐོགས་བདུད་ཀྱི་མོན་པ། སྲོག་གཅོད་བཙན་གྱི་མོན་པ། བླ་འགུགས་གིང་གི་མོན་པ་སྟེ་སྐུ་གསུང་ཐུགས་ཀྱི་སྤྲུལ་པའི་མོན་པ་གསུམ་སྲོག་གཅོད་བདུད་ཀྱི་མོན་པ་ནག་པོ་བདུན་དམག་འབུམ་ཁྲིའི་དཔུང་གིས་བསྐོར་བ། བཙན་གྱི་མ་མོ་ནག་མོ་བདུན་ལ་འཇིག་རྟེན་གྱི་མ་མོ་བྱེ་བས་བསྐོར་བ།
གཞན་ཡང་ནག་པོ་ཆེན་པོ་ཁྱོད་ཀྱི་བཀའ་འཁོར་ན་གནས་པའི་སྲོག་གཤེད་ཀྱི་དྲེགས། བདུད་མགོན་ནག་པོ་སྤྱི་རིང་། སྲོག་བདག་འོད་ལྷ་དཀར་པོ། བཙན་རྗེ་ཤུ་བོ་ལག་རིང་། མོན་པ་ལྕགས་ཞུ་ནག་པོ། ཀླུ་མགོན་ནག་པོ་སྲོག་གཅོད། གནོད་སྦྱིན་སྲོག་གི་སེ་བརྡར། མ་མོ་རྡོ་རྗེ་སྡེར་ཆེན། གཟའ་རྒོད་ནག་པོ་རཱ་ཧུ་ལ། ལྷ་དམག་ཉི་ཁྲི་ཆིག་སྟོང་།
བདུད་དམག་ཉི་ཁྲི་ཆིག་སྟོང་། འཇིག་རྟེན་གྱི་དྲེགས་པ་བསམ་གྱིས་མི་ཁྱབ་པའི་འཁོར་དང་བཅས་པ་ཁྱེད་རྣམས་ཀྱིས་དམར་ཆེན་གྱི་གཏོར་མ་ལོངས། སྨན་རཀ་གི་མཆོད་པ་བཞེས་ལ། སྔོན་འོག་མིན་ཆོས་ཀྱི་དབྱིངས་ཀྱི་ཕོ་བྲང་དུ་སངས་རྒྱས་རྡོ་རྗེ་འཆང་གི་སྤྱན་སྔར་ཁས་བླངས་ཤིང་དམ་བཅས་པ་དང་། བྱང་ཆུབ་ཀྱི་ཤིང་དྲུང་དུ་བཅོམ་ལྡན་འདས་ཤཱཀྱ་ཐུབ་པའི་སྤྱན་སྔར་ཁས་བླངས་དམ་བཅས་པ་དང་། ལྕང་ལོ་ཅན་གྱི་གྲོང་ཁྱེར་དུ་གསང་བདག་རྡོ་རྗེ་གཏུམ་པོའི༞ དུར་ཁྲོད་ཕུ་ལུང་ནག་པོར༞ སློབ་དཔོན་ཤནྟིཾ་གརྦྷའི༞ བསམ་ཡས་ལྷུན་གྱིས་གྲུབ་པའི་གཙུག་ལག་ཁང་དུ་སློབ་དཔོན་པདྨ་འབྱུང་གནས་ཀྱི༞ འོད་མའི་ཚལ་གྱི་གནས་སུ་གནུབས་ཆེན་སངས་རྒྱས་ཡེ་ཤེས་ཀྱི༞ མདོར་ན་དྲིན་ཅན་ཕ་རྒོད་བླ་མའི་ཞབས་ཀྱི་བར་དུ་རྩ་བརྒྱུད་ཀྱི་བླ་མ་རྣམས་དང་། རྣལ་འབྱོར་པ་བདག་གིས་བསྟེན་བསྟེན་སྒྲུབ་སྒྲུབ་གསོལ་གསོལ་མཆོད་མཆོད་པའི་བཀའ་དང་དམ་ཚིག་གཉན་པ་རྗེས་སུ་དགོངས་ཏེ། སྤྱིར་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས།
རྣལ་འབྱོར་པ་བདག་ཅག་དཔོན་སློབ་ཡོན་མཆོད་མི་ནོར་ལོངས་སྤྱོད་དགོན་གནས་ཡུལ་གཞིས་དང་བཅས་པ་དུས་ད་ནས་བཟུང་སྟེ། སངས་རྒྱས་མ་ཐོབ་ཀྱི་བར་དུ་ཁྱོད་ལ་བཅོལ་ཞིང་གཉེར་དུ་གཏད་པ་ཡིན་པས་ལུས་དང་གྲིབ་མ་ལྟར་དུ་འགྲོགས་ལ་བསྲུང་བ་དང་སྐྱབས་པ་དང་སྦ་བར་མཛོད་ཅིག ཉིན་གསུམ་གྱི་བྱ་ར་མཛོད། མཚན་གསུམ་གྱི་མེལ་ཚེ་མཛོད། འགལ་རྐྱེན་ནད་གདོན་སྡུག་བསྔལ་བར་ཆད་ཐམས་ཅད་ཞི་བར་མཛོད། མཐུན་རྐྱེན་ཚེ་དང་བསོད་ནམས་དཔལ་འབྱོར་དབང་ཕྱུག་སྙན་གྲགས་ལུང་རྟོགས་ཀྱི་ཡོན་ཏན་ཐོས་བསམ་སྒོམ་པའི་འཕྲིན་ལས་ཐམས་ཅད་དར་ཞིང་རྒྱས་པར་མཛོད། ཁམས་གསུམ་དབང་དུ་བསྡུས། སྲིད་གསུམ་ཟིལ་གྱིས་གནོན། ཆགས་ཆེ་ཉམ་ང་བྱད་ཁ་རྦོད་གཏོང་རྨི་ལྟས་ངན་པ། མཚན་ལྟས་ངན་པ་ཐམས་ཅད་ཕྱིར་ལ་བཟློག་ཅིང་བསྒྱུར།
གནོད་ཅིང་འཚེ་བ། བརྙས་ཤིང་དམོད་པ། རྐུ་ཞིང་འཕྲོག་པ། སྡང་ཞིང་གདུག་པའི་བསམ་སྦྱོར་ངན་པ་བྱེད་པའི་མི་དང་མི་མ་ཡིན་པ་ཐམས་ཅད་ལོ་དང་ཟླ་བར་མ་བཞག ཞག་དང་ཟ་མའི་དུས་ལ་རྟགས་དང་མཚན་མ་དྲག་པོ་བཟོད་པར་དཀའ་བ་ཕོབ་ལ། ཤ་རུས་ལྤགས་པ་དུམ་བུར་བཏུབས། འཁོར་འབངས་ལོངས་སྤྱོད་ཕྱོགས་བཅུར་གཏོར། སྙིང་ཁྲག་དྲོན་མོ་ཐང་ལ་ཕོབ། གཟུགས་ཕུང་ཤ་ཁྲག་ཚོགས་སུ་རོལ། རྣམ་ཤེས་དག་པའི་ཞིང་དུ་དྲོངས་ཤིག
གཏད་དོ་གཉེར་རོ་བསྐུལ་ལོ། ། བཅོལ་བའི་འཕྲིན་ལས་ད་ལྟ་ཉིད་དུ་སྒྲུབ་པར་མཛོད་ཅིག ཅེས་བརྗོད། བཟླས་པ་བྱ་བར་འདོད་པས་མགོན་པོའི་ཐུགས་ཀར་སྲོག་གི་ངོ་བོ་ཧཱུྃ་མཐིང་ནག་གི་མཐའ་སྐོར་དུ་བཟླས་བྱའི་སྔགས་འཕྲེང་མཐིང་ག་མེ་སྟག་འཕྲོ་བས་གཡས་སྐོར་དུ་བསྐོར་བར་བསམ། རང་ཡི་དམ་དུ་གསལ་བའི་ཐུགས་ཀའི་ས་བོན་ལས་འོད་ཟེར་ཁ་དོག་སྣ་ཚོགས་པ་རྩེ་མོ་ལྕགས་ཀྱུའི་རྣམ་པ་ཅན་འཕྲོས། མགོན་པོའི་ཐུགས་ཀའི་ཧཱུྃ་ཡིག་འོད་ཟེར་གྱི་ལྕགས་ཀྱུས་རྩེར་གྱིས་བཏབ་ཅིང་བཟུང་བས། མགོན་པོའི་ཐུགས་རང་དབང་མེད་པར་རང་གིས་དབང་དུ་བསྡུས། སྐུ་འདར་ཞིང་གཡོ་བས་བཀའ་ཉན། གསུང་བསྟོད་ཅིང་བཅོལ་བའི་ལས་ཐམས་ཅད་མྱུར་དུ་སྒྲུབ་པར་བསམ། ལྷ་མོ་དང་མོན་པ་ལའང་གོང་ལྟར་བསམས་ལ།
ཨོཾ་ཤྲཱི་མ་ཧཱ་ཀཱ་ལ་ཏྲི་ཡཾ་ཛཿཛཿ དགྲ་བོ་མཱ་ར་ཡ་ཧཱུྃ་ཕཊ། ཅེས་མགོན་པོ་དང་། ཏྲག་རཀྴ་ཧ་ལ་དགྲ་བོ་མཱ་ར་ཡ་ཛཿཛཿ ཅེས་ལྷ་མོ་དང་། དུན་རུ་ཏྲ་རུ་ཐུམ་བྷ་ཏི་ཛཿ ཤུ་ལ་ར་ཙ་ཏྲི་ཤམ་ཛཿ ཡཾ་ཛཿ བཛྲ་ཏྲིསྣ་ས་དྷུ་ཁ་ཐུམ་ཏྲི་ས་མ་ཡ་ཛཿདགྲ་བོ་མཱ་ར་ཡ་ཧཱུྃ་ཕཊ། ཅེས་མོན་པའི་སྔགས་རྣམས་བརྒྱ་རྩ་ལ་སོགས་པ་བཟླས།
ཐུན་མཚམས་རང་གི་ཐུགས་ཀའི་འོད་ཟེར་གྱི་ལྕགས་ཀྱུ་དེ་ཉིད་མེའི་རང་བཞིན་དམར་ནག་ཚ་ཞིང་རྩུབ་པ་འཕྲོས་ནས་མགོན་པོ་ལ་ཕོག་པས་ཁྲོ་འཁྲུགས་རྔམས་པས་འཁོར་རྣམས་བསྐུལ། ཁྱད་པར་སྲོག་བདུད་མོན་པ་རྣམས་ལས་སྤྲུལ་པའི་ཕོ་ཉ་མཚོན་ཆ་དཔག་མེད་འཕྲོས། དགྲ་བགེགས་ཐམས་ཅད་སྐད་ཅིག་ཉིད་ལ་བསྒྲལ་ཞིང་ཟ་བར་བསམ་ལ། ཨོཾ་ཤྲཱི་མ་ཧཱ་ཀཱ་ལ་ཏྲི་ཡཾ་ཛཿཛཿ དགྲ་བོ་མཱ་ར་ཡ་ནན། མཱ་ར་ཡ་གསོད། ནག་པོ་དགྲ་བོའི་ཤ་རྒྱུས་སྙིང་འདི་ཐོན་ཐོན། བདུད་པོ་དགྲ་བོའི་སྲོག་རྩ་འདི་ཆོད་ཆོད། ནག་པོ་དགྲ་བོའི་བླ་རྩ་ལ་ཛཿཛཿ ནག་པོ་དགྲ་བོའི་སྙིང་རྩ་ལ་ཛཿཛཿ
ནག་པོ་དགྲ་བོའི་ཀླད་རྩ་ལ་ཛཿཛཿ ནག་པོ་དགྲ་བོའི་སྙིང་རྒྱུས་དབུགས་རྩ་ལ་ཛཿཛཿ ནག་པོ་དགྲ་བོའི་རྩ་རྒྱུས་སྲོག་རྩ་ལ་ཛཿཛཿ ཙ་ཏིཔྟ་ཙཀྲ་ནི་ཧཱུྃ། མ་ཏིབ་བྷྱོ་ཙཀྲ་ནི་ཧཱུྃ། བཾ་ཎྱི་ཧཱུྃ་བྷྱོ། མ་མ་མིང་དུན་བྷྱོ། མ་མ་ཆོ་ལས་ལ་གྲམ་ཧ་ལ་ཧ་ལ་ཧཱུྃ་ཕཊ། ཅེས་པའི་གསང་སྔགས་ཉེར་གཅིག་ལ་སོགས་པ་དྲག་ཏུ་བཟླས་སོ། གོང་གི་བསྙེན་སྔགས་རྣམས་ཐུན་བཞིར་མིང་ཚིག་གཞན་གྱིས་བར་མ་ཆོད་པར་འབུམ་ཕྲག་བཅུ་ལ་སོགས་པ་བཟླས་པས།
དངོས་སམ། ཉམས་རྨི་ལམ་དུ་མགོན་པོ་འཁོར་བཅས་ཀྱི་སྐུ་མཐོང་བ། གསུང་ཐོས་པ། སློབ་དཔོན། བནྡྷེ། བོན་པོ། ཨ་ཙ་ར། མི་ནག་པོ། མོན་པ། བྱ་ནག
ཁྱི་ནག གཡག་ནག འོད་དང་། རླུང་འཚུབ། སྒྲ་ཆེན་པོ། སྤྲིན་ནག་གཡོ་ཞིང་འབྲུག་སྒྲ་གྲགས་པ། ཁང་པ་འཚིག་པ། སྒོ་རྡེབ་པ་ལ་སོགས་པ་ལས་སྦྱོར་གྱི་རྟགས། སེམས་ཅན་བསད་པ། རི་དྭགས་བཤོར་བ།
ཆ་རྐ་ལེན་པ། ཤིང་གཅོད་པ། མཁར་བཤིག་པ། བཙོན་བཟུང་བ། དམག་འདྲེན་པ། སྒྱོགས་འཆའ་བ། སེར་བ་འབེབས་པ། བྱ་གཅན་གྱིས་ལུག་དང་བྱིའུ་གསོད་པ་ལ་སོགས་པ་བྱུང་ན་གསད་པའི་ལས་འགྲུབ། རྟ་དང་ཤྭ་བ་དང་རྐྱང་དང་བོང་བུ་ལ་སོགས་པ་འབྲོས་པ་རྨིས་ན་མི་འགྲུབ་པའི་ལྟས་ཡིན་པས་ཏིང་ངེ་འཛིན་གསལ་བས་ནན་ཏན་བསྐྱེད། སེམས་རྣམ་རྟོག་རྒྱ་ཡན་དུ་འགྲོ་བ་དང་།
གཉིད་རྨུགས་འཐིབས་པ་དང་། རྟགས་ཅི་ཡང་མེད་ན་དམ་ཚིག་གསོ་ཞིང་བཤགས་པ་བྱ། རྣམ་འཇོམས་དང་མཚན་བརྗོད་ཤེར་ཕྱིན་འདོན། ནག་ཡོར་བས་ནོན་ཅིང་། སྔགས་བཙུན་པ་ཁྱི་ནག་དོམ་ནག་སོགས་ཀྱིས་འདེད་ཅིང་། འཇིགས་སྐྲག་དང་སྙིང་མི་དགའ་བ་བྱུང་ན། ཡི་དམ་གྱི་ཏིང་ངེ་འཛིན་ང་རྒྱལ་གསལ་བཏབ། གྲུབ་པའི་རྟགས་བྱུང་ན་གཏང་རག་བྱ་ཞིང་འཕྲིན་ལས་འཆོལ་ལོ། ། དེ་ནས་བསྟོད་པ་ནི། མི་རྐང་དང་ཐོད་རྔ་ལ་སོགས་པའི་རོལ་མོ་སྒྲོག
དབྱངས་དང་བཅས་པས། དངོས་གྲུབ་བརྟན་གཟིགས་ཀྱི་ལེའུ་དྲུག་པ་ལས་འབྱུང་། ། ཧཱུྃ་བདེ་ཆེན་འདུ་འབྲལ་མེད་པའི་དཀྱིལ་འཁོར་ནས། ། ཡང་དག་རྔམས་པའི་སྐུ་གཅིག་བྱུང་བ་ནི། ། མཐིང་ནག་མི་བསྲུན་འཇིགས་བྱེད་འབར་བའི་སྐུ། ། ཉིད་ཀྱི་སྐུ་མདོག་མཐིང་ནག་ཆེན་པོ་ལ། ། དབུ་སྐྲ་ཁམ་ནག་རལ་པ་གྱེན་དུ་བརྫེས། ། སྨིན་མ་ནག་པོ་ཁྲོ་གཉེར་བརྗིད་པའི་ཞལ། ། སྤྱན་བཟློག་ཞལ་བགྲད་མཆེ་བ་རྣོ་གཙིགས་ནས། ། སྡང་བའི་དགྲ་བགེགས་མ་ལུས་སྙིང་རྩ་ཆོད། །
ཤངས་ནས་མེ་དང་དུག་གི་འཚུབ་མ་གཏོང་། ། ཕྱག་གཉིས་ཐབས་དང་ཤེས་རབ་ཟུང་དུ་འབྲེལ། ། གཡས་ཀྱི་ཕྱག་ན་ཙན་དན་བེང་ཆེན་བསྣམས། ། གསོར་ཞིང་གསོར་ཞིང་ཀླད་པའི་རྒྱས་སུ་བརྡེག ། གཡོན་གྱི་ཕྱག་ན་པར་བུ་དཀུ་ལ་བསྣམས། ། དམ་ཉམས་དགྲ་བགེགས་མ་ལུས་སྙིང་ཁྲག་གསོལ། ། སྐུ་ལ་མཐིང་ནག་དར་གྱི་བེར་ཆེན་གསོལ། ། གསེར་ཀ་རིན་ཆེན་འཕྲེང་བ་སྐེད་ལ་བཅིངས། ། ཞབས་ལ་སག་ལྷྭམ་ཟ་འོག་འབོལ་ཅན་གསོལ། ། མ་ཧཱ་ཀཱ་ལའི་ཚོགས་ནི་སྤྲིན་ལྟར་བསྟིབས། །
དམ་ཉམས་དགྲ་བོ་མ་ལུས་རྩད་ནས་གཅོད། ། ཐུགས་དམ་རྒྱུད་བསྐུལ་བཅོལ་བའི་འཕྲིན་ལས་མཛོད། ། དཔལ་ལྡན་མ་ཧཱ་ཀཱ་ལ་ནི། ། ཆིབས་སུ་དཔའ་བོ་སྟག་ལ་ཆིབས། ། སེང་གེ་གདུག་པ་རོལ་དུ་ཁྲིད། ། རེས་ལ་སེང་ལ་ཆིབས་ནས་ཀྱང་། ། དཔའ་བོ་སྟག་ཆེན་རོལ་དུ་ཁྲིད། ། མོན་པ་ནག་པོ་བདུན་དང་བཅས། ། སྐུ་ཡི་སྤྲུལ་པ་ལས་ཀྱི་བདག ། ཏྲི་ཤུ་ལ་ཡི་རྩེ་མོ་ལ། །
མི་རོ་དམར་པོའི་རྒྱལ་མཚན་འཕྱར། ། གསུང་གི་སྤྲུལ་པ་དམར་ནག་སྟེ། ། མ་ཧེའི་རྭ་དུང་སྒྲོགས་པ་ཡིས། ། སྣང་སྲིད་ལྷ་འདྲེ་དམ་ལ་སྡུད། ། ཐུགས་ཀྱི་སྤྲུལ་པ་ནག་པོ་ནི། ། ལྕགས་ཀྱི་མོན་པ་སྤུ་གྲི་ཐོགས། ། ལས་མཁན་བེ་ཅོན་ཐོགས་པ་བཞི། ། དོམ་དྲེད་བྱ་ཁྲ་རོལ་ཞིང་འབྲང་། ། ལྷ་མོ་ནག་མོ་དམར་ནག་བཅས། ། དྲེལ་རྟ་ཞོན་ནས་དམག་དཔུང་འགྱེད། །
གཏོར་མ་གསོལ་ལ་ཕྲིན་ལས་མཛོད། ། ཅེས་བརྗོད། ལས་ལ་བསྐུལ་ཞིང་གཏོར་མ་བཏབ་པ་ནི། གཏོར་མ་ལ་དཔལ་འབར་བཙུགས། ཁྲག་ཆང་བྲན་ཞིང་། གཏོར་མ་དགྲ་བགེགས་ཀྱི་ཤ་ཁྲག་ཏུ་གསོལ་བ། མགོན་པོ་འཁོར་བཅས་ཀྱིས་ཧབ་ཐོབ་ཏུ་བཞེས་ནས་དྲག་པོའི་འཕྲིན་ལས་མཛད་པར་བསམ། ཧཱུྃ་ཆེ་བཙན་དཔེ་མེད་མགོན་ནག་ནི། ། སྐུ་མདོག་ནག་པོ་མུན་པའི་མདངས། ། སྐུ་ལ་དར་ནག་འཇོལ་བེར་གསོལ། །
དབུ་ལ་སྦྲུལ་གྱི་རལ་པ་ཅན། ། མི་ཡི་ཐོད་པས་དབུ་ལ་བརྒྱན། ། གདངས་མིག་དམར་ལ་མཆེ་བ་གཙིགས། ། སྟག་གི་སྨ་ར་མེ་ལྟར་འབར། ། སྙན་ཆ་མགུར་ཆུ་མི་ཐོད་དམར། ། གསེར་སྐེགས་རིན་ཆེན་སྐུ་ཡི་བརྒྱན། ། ཞབས་ལ་སག་ཏིའི་ལྷྭམ་ཆེན་གསོལ། ། ཆིབས་སུ་དཔའ་བོ་སྟག་ལ་ཆིབས། ། རོལ་དུ་སེང་གེ་དཀར་མོ་ཁྲིད། ། ཕྱག་ན་ཙན་དན་བེང་ཆེན་བསྣམས། །
གསོར་ཞིང་ཀླད་པའི་རྒྱས་སུ་རྡེག ། གསོད་ཅིག་རྒྱོབས་ཤིག་ཁོང་སྙིང་ཕྱུངས། ། ལྷ་ཆེན་མགོན་པོ་ནག་པོ་ཁྱོད། ། ང་ལ་སྡང་བའི་དགྲ་བོ་འདི། ། མྱུར་དུ་བཟུང་ལ་རྣམ་པར་རྒྱོབས། ། སྨྱོ་རུ་ཆུག་ལ་འབོག་ཏུ་ཆུག ། ལྷ་ཆེན་མགོན་པོ་ནག་པོ་དང་། ། ལྷ་མོ་ནག་མོ་གཉིས་སུ་མེད། ། ལྷ་མོ་ནག་མོ་ཆེན་མོ་ནི། ། སྐུ་མདོག་དམར་ནག་རལ་པ་ཅན། །
གཡས་ན་བདུད་ཀྱི་ཁྲམ་ཤིང་བསྣམས། ། གཡོན་པ་ནད་ཀྱི་རྐྱལ་པ་ཐོགས། ། ཆིབས་སུ་དྲེའུ་རྟ་རྐང་གསུམ་ཆིབས། ། སྲ་བ་དགུ་ཡི་ལྟེ་ལེན་བཀལ། ། ཁྱོད་ཀྱི་ཐུགས་དམ་དུས་ལ་བབ། ། བཀའ་ཉན་མོན་པ་ནག་པོ་གསུམ། ། སྐུ་ཡི་སྤྲུལ་པའི་ལས་མཁན་ནི། ། མོན་པ་ནག་པོ་གཏུམ་བག་ཅན། ། སྐུ་མདོག་ནག་པོ་འཇིགས་པ་ལ། ། ཞལ་གདངས་མཆེ་བ་རབ་ཏུ་གཙིགས། །
ཞལ་གཅིག་ཕྱག་ནི་གཉིས་པ་སྟེ། ། གཡས་པ་ཁ་ཊྭཱཾ་རྩེ་གསུམ་ལ། ། མི་རོ་དམར་པོའི་རྒྱལ་མཚན་འཕྱར། ། དར་ནག་རུ་མཚོན་ཆེན་པོ་ཡིས། ། སྣང་སྲིད་ལྷ་འདྲེའི་དམག་དཔུང་བསྡུད། ། བདུད་ཀྱི་ཞགས་པ་ནག་པོ་ཡིས། ། ཉམས་པའི་མགུལ་ནས་འཁྲིད་པར་བྱེད། ། ཅེ་སྤྱང་ནག་མོས་ཁྲག་རྗེས་གཅོད། ། ལྕགས་ཀྱི་བྱ་ཁྲས་རྒྱུ་མ་འདྲེན། ། བླ་འགུགས་མོན་པའི་དུས་ལ་བབས། །
མོན་པ་ནག་པོ་ལས་ལ་བྷྱོ། ། གསུང་གི་སྤྲུལ་པའི་ལས་མཁན་ནི། ། ལས་ཀྱི་མོན་ནག་འཇིགས་པའི་གཟུགས། ། སྐུ་མདོག་དམར་ནག་ཆེན་པོ་ལ། ། ཁྲག་གི་རལ་པ་གྱེན་དུ་བརྫེས། ། གཡས་པ་མ་ཧེའི་རྭ་དུང་འབུད། ། ལྷ་སྲིན་སྡེ་བརྒྱད་དམག་དཔུང་བསྡུད། ། གཡོན་པ་ལྕགས་ཀྱི་ཕུར་བུ་ཡིས། ། ཉམས་པའི་སྙིང་ལ་འདེབས་པར་བྱེད། ། སྲོག་གཅོད་མོན་པའི་དུས་ལ་བབ། །
གཏུམ་ཆེན་ནག་པོ་ལས་ལ་བྷྱོ། ། ཐུགས་ཀྱི་སྤྲུལ་པའི་ལས་མཁན་ནི། ། ལྕགས་ཀྱི་མོན་པ་གསོད་བྱེད་དེ། ། སྐུ་མདོག་སྔོ་ནག་རྔམས་པའི་ཞལ། ། ཞལ་གཅིག་ཕྱག་ནི་གཉིས་པ་སྟེ། ། གཡས་པ་སྲོག་གཅོད་སྤུ་གྲི་ཡིས། ། ཉམས་པའི་ཙིཏྟ་དམར་འདོན་བྱེད། ། གཡོན་པ་ལྕགས་ཀྱི་སྡེར་མོ་ཡིས། ། སྲོག་རྩ་དམར་པོ་བཏོན་ནས་གསོལ། ། ཞལ་བགྲད་རལ་པ་གྱེན་དུ་བརྫེས། །
གཅེར་བུ་ནག་པོ་བདུད་ཀྱི་གཟུགས། ། གསོད་བྱེད་ནག་པོ་ལས་ལ་བྷྱོ། ། དགྲ་བོ་ཐལ་བ་རྡུལ་དུ་རློག ། བདུད་ཀྱི་མོན་པ་ནག་པོ་བདུན། ། བདུད་དམག་འབུམ་གྱི་སྣ་དྲངས་ཏེ། ། ཉམས་པའི་དགྲ་ཡུལ་དམག་གིས་འགེང་། ། ལས་ཀྱི་མོན་མོ་ནག་མོ་བདུན། ། ལག་ན་ཁྲག་གི་བྷྱོ་ཟོར་འཕེན། ། མ་མོའི་དལ་ཡམས་དགྲ་ལ་ཕོབ། ། ལྷོ་ཕྱོགས་གཤིན་རྗེ་ཆེན་པོ་བརྒྱད། །
ཁྱོད་ཀྱི་འཁོར་དང་གཡོག་ཡིན་པས། ། གཅན་གཟན་མང་པོ་ཕོ་ཉར་འགྱེད། ། བྱང་ཕྱོགས་གནོད་སྦྱིན་ཆེན་པོ་བརྒྱད། ། ལྕགས་ཀྱི་བྱ་ཁྲ་འཇིགས་པར་སྤྲུལ། ། ཉམས་པའི་དགྲ་བོ་ཤ་རུས་ཕྲོལ། ། དུར་ཁྲོད་གནས་ཀྱི་མ་མོ་རྣམས། ། བྷྱོ་དང་ཛ་ཡི་སྒྲ་སྒྲོག་ཅིང་། ། ཉམས་པའི་དགྲ་ལ་ཟོན་ཐུན་འབེབས། ། རྣལ་འབྱོར་ཡོངས་ཀྱི་དཔལ་མགོན་པོ། ། ལྷ་ཆེན་མགོན་པོ་ནག་པོ་སྟེ། །
མ་ཧཱ་ཀཱ་ལ་དྲག་ཤུལ་ཅན། ། བསྟན་པ་བཤིག་པའི་དགྲ་བོ་འདི། ། དཀོན་མཆོག་གསུམ་གྱི་སྐུ་དགྲ་ཡིན། ། རྣལ་འབྱོར་ཡོངས་ཀྱི་སྤྱི་དགྲ་ཡིན། ། སྔགས་འཆང་བདག་ལ་སྙད་བཙུགས་སོ། ། སྲུང་མ་ཁྱོད་ལ་ཕོད་བཙུགས་སོ། ། མ་བཏང་མྱུར་དུ་རྣམ་པར་སྒྲོལ། ། སྨྱོ་འབོག་ཁྲག་སྐྱུགས་གཟེར་དང་འཐིབས། ། རིམས་དལ་ཐང་དམར་བརྡལ་དུ་ཆུག ། བདུད་ཀྱི་སྐྱ་དམག་མང་པོ་ཡིས། །
ཉམས་པའི་དགྲ་བོའི་སྒོ་གནོན་ཞིག ། དམ་རྫས་གཏོར་མ་འདི་བཞེས་ལ། ། རྣལ་འབྱོར་ལས་བཅོལ་འགྲུབ་པར་མཛོད། ། སྡོངས་ཟླ་དྲེགས་པ་བསྐུལ་བ་ནི། ། ཧཱུྃ་བདུད་ཡུལ་ཁ་རག་མགོ་དགུ་ནས། ། བདུད་རྒྱལ་རི་ནག་སྤུངས་པ་ཁྱོད། ། ནག་པོ་འཇིགས་ཚུལ་རལ་པས་བསྟིབས། ། སྐུ་ལ་མི་ལྤགས་རློན་པ་གསོལ། ། ཕྱག་ན་ཁྲམ་ཤིང་ཞགས་པ་ཐོགས། ། བདུད་མཁར་ནང་ནས་འདིར་ཤོག་ལ། །
དགྲ་ལ་འཐིབས་ནད་དྲག་པོ་ཐོངས། ། རྒྱ་ཡུལ་ནམ་མཁའ་ཆད་ཆོད་ནས། ། རྒྱལ་པོ་འོད་ལྷ་དཀར་པོ་ཁྱོད། ། སྐུ་མདོག་དཀར་པོ་བརྗིད་པ་ལ། ། སྐུ་ལ་དར་དཀར་རས་ཁ་གསོལ། ། ཕྱག་ན་འཁོར་ལོ་རལ་གྲི་བསྣམས། ། ཤེལ་མཁར་ནང་ནས་འདིར་ཤོག་ལ། ། དགྲ་ལ་སྨྱོ་འབོག་ཐོངས་ལ་སྒྲོལ། ། མེ་རླུང་བུ་ཡུག་འཚུབ་མ་ནས། ། གིང་ཆེན་ལྕགས་ཞུ་ནག་པོ་ཁྱོད། །
སྐུ་མདོག་ནག་པོ་འཇིགས་པའི་གཟུགས། ། ཁྲག་གི་རལ་པ་ཐུར་དུ་བསྟིབས། ། ཏྲི་ཤུ་ལ་དང་ཐོད་ཁྲག་ཐོགས། ། མེ་རླུང་ནང་ནས་འདིར་ཤོག་ལ། ། དགྲ་ལ་གློ་བུར་ཡེ་འབྲོག་ཐོངས། ། བཙན་ཡུལ་ཟངས་ཐང་དམར་པོ་ནས། ། བཙན་རྗེ་ཤུ་བོ་ལག་རིང་ཁྱོད། ། སྐུ་མདོག་དམར་ཞིང་རྔམས་པ་ལ། ། དར་དམར་ཐོད་བཅིངས་བསེ་ཁྲབ་གྱོན། ། ཞགས་པས་འདེབས་ཤིང་དར་མདུང་འདྲིལ། །
དགུ་བརྩེགས་ནང་ནས་འདིར་ཤོག་ལ། ། དགྲ་ལ་གྲི་ཐབས་ཡམས་སུ་ཐོངས། ། ཤར་ལྷོ་རིན་ཆེན་ཐང་དཀྱིལ་ནས། ། གིང་ཆེན་རྡོ་རྗེ་ལེགས་པ་ཁྱོད། ། སྐུ་མདོག་ལྗང་སེར་འབར་བ་ལ། ། སྐུ་ལ་ཟ་འོག་སློག་པ་གསོལ། ། དབུ་ལ་སྟག་ཐོད་ཁྲ་བོ་བཅིངས། ། ཕྱག་ན་རྡོ་རྗེ་ཙིཏྟ་བསྣམས། ། ལུང་ཐང་མཁར་ནས་འདིར་ཤོག་ལ། ། དགྲ་ལ་ཕོ་ལོག་གཟེར་ཐབས་ཐོངས། །
ཀླུ་ཡུལ་ན་ར་སི་སྔོན་ནས། ། ཀླུ་གཉན་ནག་པོ་སྲོག་གཅོད་ཁྱོད། ། ལྗང་ནག་སྦྲུལ་གྱི་ཐོད་གདེངས་ཅན། ། གཅེར་བུ་གཡས་ན་སྦྲུལ་ཞགས་བསྣམས། ། རིན་ཆེན་མཁར་ནས་འདིར་ཤོག་ལ། ། དགྲ་ལ་མཛེ་ཤུ་ཕོལ་འབྲས་ཐོངས། ། མང་ཡུལ་བྱང་ཤར་མཚོ་ནང་ནས། ། མ་མོ་རྡོ་རྗེ་སྡེར་ཆེན་ཁྱོད། ། ནག་པོ་འཇིགས་བྱེད་ཁྲོ་མོའི་སྐུ། ། རལ་པ་དམར་ནག་གཏིང་ཟ་སད། །
སྐུ་སྟོད་ཞིང་ལྤགས་གཡང་གཞི་མ། ། སྐུ་སྨད་རེ་ལྡེ་སྟག་ལྤགས་གསོལ། ། ཏྲི་ཤུ་བན་དམར་ཕྱག་ན་བསྣམས། ། མཐིང་ནག་གུར་ནས་འདིར་ཤོག་ལ། ། དགྲ་ལ་རིམས་དང་གླང་ཐབས་ཐོངས། ། སྟོང་ཁམས་ཕྱོགས་མཚམས་སྟེང་འོག་ནས། ། སྤྲིན་དང་མེ་ལོང་འཚུབ་མའི་ཀློང་། ། གཟའ་བདུད་ནག་པོ་རཱ་ཧུ་ལ། ། དུད་ཁ་མགོ་དགུ་སྦྲུལ་མཇུག་ཅན། ། ཆུ་སྲིན་རྒྱལ་མཚན་མདའ་གཞུ་ཐོགས། །
སྲིང་མོ་གདོང་མོ་བཞི་དང་བཅས། ། ཕྱོགས་མཚམས་ཀུན་ནས་འདིར་ཤོག་ལ། ། དགྲ་ལ་གདོང་གཟེར་དྲག་པོ་ཐོངས། ། ཞེས་དྲག་ཏུ་བསྐུལ་ཞིང་། སྤྱིར་བཏབ་པ་ནི། ཕ་བླ་མས། ༈ ཧཱུྃ་བྷྱོ། རབ་འཇིགས་ལྕང་ལོ་ཅན་གྱི་དུར་ཁྲོད་ནས། ། དྲག་ཤུལ་མཐུ་ལྡན་བསྟན་སྲུང་ཀུན་གྱི་གཙོ། ། སྟག་ཞོན་ནག་པོ་བཀའ་ཡི་བྱ་ར་བ། །
འདོད་ཁམས་དབང་ཕྱུག་མ་མོ་ཡོངས་ཀྱི་གཙོ། ། ལྕམ་དྲལ་བཀའ་ཉན་མོན་པ་རྣམ་གསུམ་དང་། ། དྲེགས་པ་སྡེ་བརྒྱད་སྲོག་སྡུད་མོན་ནག་བདུན། ། མོན་མོ་བདུན་དང་ལྷ་སྲིན་བདུད་དམག་ཚོགས། ། ལྷོ་ཕྱོགས་གཤིན་རྗེ་བྱང་ཕྱོགས་གནོད་སྦྱིན་རྣམས། ། འདིར་བྱོན་དམ་རྫས་དམར་ཆེན་གཏོར་མ་བཞེས། ། སྨན་རཀ་བདུད་རྩི་ཕུད་ཀྱི་བཏུང་བ་བཞེས། ། དམ་ཉམས་བསྒྲལ་བའི་ཤ་རུས་ཕུང་པོ་བཞེས། ། སྙིང་ཁྲག་འཁོལ་མའི་ཁྲག་དྲོན་སྐོམ་དུ་བཞེས། ། སྔོན་ཚེ་གསང་བདག་རྡོ་རྗེ་འཛིན་པ་ནས། །
ད་ལྟ་རིག་འཛིན་རྣལ་འབྱོར་བདག་ཅག་གི ། བར་དུ་ཁྱོད་ཉིད་བཀའ་དང་དམ་ལ་བཏགས། ། བསྟེན་ཅིང་སྒྲུབ་པའི་དམ་ཚིག་གཉན་པོ་དགོངས། ། སངས་རྒྱས་བསྟན་པ་རིན་ཆེན་ཁྱོད་ཀྱི་སྲུངས། ། དཀོན་མཆོག་དབུ་འཕང་གཉན་པོ་ཁྱོད་ཀྱིས་བསྟོད། ། རྣལ་འབྱོར་མགོན་སྐྱབས་དཔུང་གཉེན་ཁྱོད་ཀྱིས་མཛོད། ། མི་ནོར་དགོན་གནས་སྲུང་མ་ཁྱེད་ཀྱིས་མཛོད། ། ཕས་ཀྱི་བྱད་ཁ་རྦོད་གཏོང་དྲག་པོ་དང་། ། ནད་དང་རིམས་དང་ལྟས་ངན་མཚན་མ་ངན། ། ལོ་ཟླ་ཞག་དང་ཟ་མའི་སྐེག་ལ་སོགས། །
མི་མཐུན་ཕྱོགས་ཀུན་དགྲ་བོའི་སྟེང་དུ་བསྒྱུར། ། བསྟན་པ་བཤིག་དང་རྣལ་འབྱོར་བདག་ཅག་ལ། ། གནོད་ཅིང་འཚེ་བའི་དགྲ་བགེགས་འབྱུང་པོའི་ཚོགས། ། ཡུན་རིང་ལོ་དང་ཟླ་བར་མ་བཞག་པར། ། ཞག་དང་ཟ་མར་མ་ཐོགས་མྱུར་དུ་སྒྲོལ། ། མ་གཡེལ་དགོངས་ཤིག་དཔལ་མགོན་ནག་པོ་ཆེ། ། སྟོབས་ཆེན་ཁྱོད་ཀྱི་འཕྲིན་ལས་རྣམ་པ་བཞི། ། རྣལ་འབྱོར་བདག་གི་འདོད་དོན་ཀུན་བསྒྲུབས་ནས། ། བསྟན་པ་དྲི་མེད་ཕྱོགས་མཐར་རྒྱས་པར་མཛོད། ། ཅེས་པས་གཏོར་མ་ཁང་སྟེང་དུ་འབུལ་བའམ།
དགྲ་ཕྱོགས་སུ་འཕེན་པ་སོགས་སྐབས་སུ་གང་བབ་བྱ། ཡིག་བརྒྱ་ཚར་གསུམ་གྱིས་ལྷག་ཆད་ཁ་བསྐང་། མགོན་པོ་འཁོར་བཅས་ལུས་དང་གྲིབ་མ་ལྟར་འབྲལ་མེད་དུ་འགྲོགས་པར་བསམ་ལ། ༈ ཧོ་ཚེ་རབས་ཀུན་ཏུ་ལས་སྨོན་མཐུན་བསྡེབས་པའི། ། དཔལ་མགོན་ཁྱོད་ཀྱི་ལུས་དང་གྲིབ་མ་བཞིན། ། ནམ་ཡང་འབྲལ་བ་མེད་པར་འགྲོགས་གྱུར་ནས། ། མཆོག་དང་ཐུན་མོང་དངོས་གྲུབ་ཀུན་སྩོལ་ཤོག ། ཕ་བླ་མས། སྐྱེ་དང་སྐྱེ་བར་ཁྱོད་སྐུ་སྒོམ་པ་དང་། ། དྲག་སྔགས་བཟླ་ཞིང་ཁྱོད་ཐུགས་བདེ་ཆེན་དབྱིངས། །
མཉམ་པར་བཞག་པས་ནག་པོ་ཆེན་པོ་ཉིད། ། གེགས་མེད་བདེ་བླག་ཉིད་དུ་འགྲུབ་པར་ཤོག ། འཇིགས་རུང་ཁྱོད་སྐུ་མིག་གིས་མངོན་སུམ་མཐོང་། ། ཧ་ཧའི་གད་རྒྱངས་འབྲུག་སྟོང་ལྡིར་སྒྲ་སྒྲོགས། ། ཁྱོད་ཐུགས་མྱུར་བ་ཉིད་དུ་བསྐུལ་བའི་མཐུས། ། རྒྱལ་བའི་སྲས་པོ་སྲུང་བའི་མཐུ་ལྡན་ཤོག ། རྣལ་འབྱོར་བདག་ཅག་དཔོན་སློབ་འཁོར་བཅས་རྣམས། ། འདི་དང་ཕྱི་མ་དུས་རྣམས་ཐམས་ཅད་དུ། ། མགོན་པོ་ཁྱོད་ཀྱིས་ཐུགས་རྗེས་ཉེར་བཟུང་ནས། ། བསམས་པའི་དོན་རྣམས་ཐམས་ཅད་འགྲུབ་པར་ཤོག །
ཅེས་སྨོན་ལམ་བཏབ། ཕ་བླ་མས། གཟི་བརྗིད་མུན་ལྟར་འཐིབས་པ་སྲིན་པོའི་སྐུ། ། ཧ་ཧའི་གད་རྒྱངས་སྒྲོག་པ་དྲག་པོའི་གསུང་། ། བདེ་སྟོང་དབྱེར་མེད་འོད་གསལ་ཆེན་པོའི་ཐུགས། ། བསྟན་སྲུང་སྟག་ཞོན་ནག་པོའི་བཀྲ་ཤིས་ཤོག ། གཉིས་མེད་སྦྱོར་བའི་ཡུམ་ཆེན་རེ་མ་ཏི། ། བཀའ་ཉན་ལས་སྒྲུབ་མོན་པ་ཕོ་མོའི་ཚོགས། ། སྟོང་ཁམས་ཁྱབ་པའི་དྲེགས་པ་སྡེ་བརྒྱད་སོགས། ། དམ་ཅན་རྒྱ་མཚོའི་ཚོགས་ཀྱི་བཀྲ་ཤིས་ཤོག །
ཕ་རྒོད་བླ་མས་མངོན་སུམ་ཞལ་གཟིགས་ནས། ། ཕ་རོལ་དགྲ་བོ་མ་ལུས་ཚར་བཅད་པའི། ། ཕ་མེས་བརྒྱུད་པའི་སྲུང་མ་གཉན་པོ་དེས། ། ཕ་ཡིས་བུ་བཞིན་སྐྱོང་བའི་བཀྲ་ཤིས་ཤོག ། ཅེས་སོགས་ཤིས་པ་བརྗོད་ཅིང་མེ་ཏོག་གི་ཆར་བབ་བོ། ། ཚུལ་འདི་ལྟ་བུས་དུས་རྟག་ཏུ་བསྟེན་ཅིང་མཆོད་ན་མགོན་པོ་འཁོར་བཅས་རབ་ཏུ་མཉེས་ནས། རྣལ་འབྱོར་པའི་ལུས་དང་གྲིབ་མ་ལྟར་འགྲོགས་ནས་ལས་ཐམས་ཅད་ཐོགས་མེད་དུ་འགྲུབ་པར་འགྱུར་བས་འབད་རྩོལ་དུ་བྱ་བར་འོས་པ་ཉིད་དོ། ། ཞེས་བསྟན་སྲུང་ནག་པོ་ཆེན་པོ་སྟག་ཞོན་འཁོར་དང་བཅས་པ་ལ་མཆོད་གཏོར་འབུལ་བའི་ཆོ་ག་མདོར་བསྡུས་ཤིང་ཆ་ཚང་བར་བཀོད་པ་འདི་ནི་གནུབས་ཆེན་སངས་རྒྱས་ཡེ་ཤེས་ཀྱིས་ཤངས་མདའ་མྱུག་གི་རྡོ་རྗེ་སྒྲོམ་བུར་གཏེར་དུ་སྦས་པ་ནོར་སྲུང་ལྟར་བསྒྲུབ་པ་དུ་གེ་མའི་སྐོར་དང་། གཙང་གི་ཕུང་པོ་རི་བོ་ཆེར་སྦས་པ་བཀའ་བསྟོད་ལྟར་སྒྲུབ་པ་ཏྲི་ཡཾ་མའི་བསྐོར་དང་། རོང་གཡུང་གི་རྫ་ལྷུ་མོར་སྦས་པ་དྲག་སྔགས་སུ་སྒྲུབ་པ་དུག་གི་སྤུ་གྲིའི་སྐོར་ཏེ།
གཏེར་ཁ་རིམ་པ་གསུམ་དུ་སྦས་པ། གྲང་ང་ཀུན་གྲགས་ཀྱིས་གཏེར་ནས་སྤྱན་དྲངས་ཏེ་བསྒྱུར་བ་ལས། ཏྲི་ཡཾ་མ་གཙོ་བོར་བྱས་གཞན་རྣམས་ཀྱིའང་སྐབས་སུ་བབ་པས་ཁ་བསྐང་། གནུབས་པ་བ་དང་། རོང་པ་དང་། ལྕེ་སྟོན་དང་། ཕྱལ་པའི་བླ་མ་བརྒྱུད་པ་དག་ལས་འོངས་པའི་གསུང་སྒྲོས་དང་། མཐོང་བ་བརྒྱུད་པའི་མན་ངག་གིས་རྣམ་པར་བརྒྱན་ནས་འདི་ཉིད་བསྟེན་པར་འདོད་པའི་སྔགས་འཆང་ལས་དང་པོ་པ་རྣམས་ལ་ཕན་པའི་བསམ་པས་ཀུན་ནས་བསླངས་ཏེ། ལྡོང་གི་བནྡྷེ་སྔགས་འཆང་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོས་འདར་སྟོད་གངས་ཅན་གྱི་རི་བོའི་ཆོས་གྲྭར་ལེགས་པར་སྦྱར་བའོ། ། འདིས་ཀྱང་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །།
ཤུབྷམསྟུསརྦཛགཏཾ།། །། PAGE * MERGEFORMAT 20 ཚར་ཆེན་བློ་གསལ་རྒྱ་མཚོ། མགོན་པོ་སྟག་ཞོན་སྣུབས་ལུགས་ཀྱི་གཏོར་ཆོག་འཕྲིན་ལས་ལྷུན་གྲུབ། PAGE * MERGEFORMAT 19
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
