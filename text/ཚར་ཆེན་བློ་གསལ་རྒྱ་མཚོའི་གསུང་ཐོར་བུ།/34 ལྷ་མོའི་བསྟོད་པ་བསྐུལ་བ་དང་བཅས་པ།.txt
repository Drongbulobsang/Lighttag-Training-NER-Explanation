ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༣༤
ལྷ་མོའི་བསྟོད་པ་བསྐུལ་བ་དང་བཅས་པ།
༄༅། །ལྷ་མོའི་བསྟོད་པ་བསྐུལ་བ་དང་བཅས་པ་བཞུགས་སོ།། བྷྱོཿ བདེ་ཆེན་རོལ་པའི་འཛུམ་དཀར་བཞད་པའི་ཞལ། ། ཧེ་རུ་ཀ་དཔལ་ཡབ་དང་ལྷན་ཅིག་སྦྱོར། ། ཆོས་དབྱིངས་ངང་ནས་དུས་གསུམ་རྒྱལ་བ་ཀུན། ། སྐྱེད་པའི་ཡུམ་ཆེན་དབང་ཕྱུག་ལྷ་མོར་འདུད། ། ཁྱོད་ནི་རླུང་ནག་དགུ་རླུང་འཁྱིལ་བའི་ཀློང་། ། དུས་མེའི་ཕུང་པོ་འཚུབ་ཅིང་འབར་བའི་ཁྲོད། ། ཁྲག་ཞག་རྒྱ་མཚོ་རྦ་རླབས་འཁྲུག་པའི་དབུས། ། བཾ་ཆེན་གསར་རྙིང་བརྩེགས་པའི་ཁྲི་སྟེང་ན། །
མུན་པའི་མདངས་དང་འདྲེས་པའི་རཀྟའི་མདོག ། མཐོང་བས་དགྲ་བོའི་སྲོག་འཕྲོག་སྲིན་མོའི་གཟུགས། ། དཔག་ཚད་བརྒྱད་ཁྲི་ཡུད་ཀྱིས་ཉུལ་བ་ཡི། ། དྲེའུ་རྟའི་སྟེང་ན་རྔམ་བརྗིད་རོལ་པས་བཞུགས། ། དམ་ཉམས་ཁྲག་རྒྱུན་ལྦུ་བ་རབ་མཆིལ་བའི། ། ཞལ་དམར་གནམ་སའི་བར་དུ་རབ་གདངས་ཤིང་། ། ལྗགས་ཀྱི་གློག་འཕྲེང་སྲིད་གསུམ་ཁྱབ་པར་གཡོ། ། རྣོ་དཀར་མཆེ་བ་མི་བཟད་གཙིགས་པའི་ཞལ། ། དགྲ་བགེགས་སྙིང་འབྱིན་སྒྲུབ་ལ་བདེ་སྟེར་བའི། ། ཧ་ཧའི་གད་རྒྱངས་ང་རོ་དང་འདྲེས་པའི། །
བྷྱོ་བྷྱོ་རཀྨོ་ཀྲོ་ཏའི་སྤྲིན་གྱི་སྒྲ། ། ཆེམ་ཆེམ་ཤུགས་པའི་སྒྲ་ཆེན་ནམ་མཁའི་རྔ། ། འཇིགས་རུང་ཁྱོད་ཞལ་ཆར་སྤྲིན་ཕུང་པོ་ལ། ། གྱེན་དུ་ཕྱོགས་པའི་མིག་ཡང་གཡོ་བ་ཅན། ། མདོངས་ལྡན་མ་མོ་མཁའ་འགྲོ་དྲག་པོའི་ཚོགས། ། དགའ་བའི་གར་བྱེད་རྔམ་པའི་བཞད་སྒྲ་སྒྲོག ། དམར་ཞིང་ཟླུམ་པའི་གདངས་མིག་བགྲད་པ་ཡིས། ། བསྟན་དགྲའི་རྗེས་གཅོད་རྣལ་འབྱོར་བྱ་ར་བྱེད། ། འཕྲོག་བྱེད་དབང་པོ་དུག་ཅན་བྲང་འགྲོ་ཡིས། ། གཡས་གཡོན་རྣ་བའི་བུ་ག་མཛེས་པར་བརྒྱན། །
ཕྱག་གཡས་རབ་འབར་སྲིན་པོའི་རལ་གྲི་ནི། ། འཕྱར་བའི་མོད་ལ་བདུད་སྡེའི་མགོ་བོ་རྣམས། ། དཔྱིད་དུས་སད་ཀྱིས་བཏབ་པའི་ལོ་ཏོག་བཞིན། ། སྐད་ཅིག་ཉིད་ལ་ཅིག་ཅར་འཛིན་མར་འབེབས། ། དངོས་གྲུབ་འདོད་དགུའི་ཆར་འབེབས་རྫོགས་ལྡན་སྤྲིན། ། མཛེས་སྡུག་ནེའུ་ལེའི་གཟུགས་ཀྱིས་ངོམ་བཞིན་དུ། ། གཡོན་པའི་ཕྱག་གིས་བཟུང་བའི་མཁའ་དབྱིངས་ནས། ། རྣལ་འབྱོར་བསྐྱང་ཕྱིར་ནོར་བུའི་གྲུ་ཆར་འབེབས། ། ཐོད་སྐམ་ཁ་བའི་ཕུང་པོས་བསྐོར་བ་ཡི། ། དམར་སེར་རལ་པའི་མཚམས་སྤྲིན་རི་བོའི་སྤོར། །
ཟླ་ཤེལ་བདུད་རྩིའི་འོད་དཀར་ཤར་བའི་མོད། ། རྣལ་འབྱོར་སྙིང་གི་གདུང་བ་མ་ལུས་འཕྲོག ། རཀྟ་འཁྱིལ་བའི་ལྟེ་བའི་དབྱིངས་རུམ་ནས། ། སྲིད་གསུམ་འོད་ཀྱིས་འགེངས་པའི་པདྨོའི་གཉེན། ། གཟི་འོད་འབར་བས་ཐུབ་བསྟན་ཆུ་སྐྱེས་ཚལ། ། འཛུམ་དཀར་རྒོད་ཅིང་བདུད་སྡེའི་མུན་སྟུག་འཇོམས། ། ཁྲག་འཛག་མི་ཡི་རྒྱུ་མ་གསར་བ་ལ། ། བཅིངས་པའི་དམ་ཉམས་མགོ་རློན་འཕྲེང་བ་ནི། ། ཀླད་པ་སེར་སྐྱ་ལུག་ཅིང་མིག་ཟུམ་པའི། ། ཁྲག་རྒྱུན་འབབ་བའི་དོ་ཤལ་རིང་དུ་འཕྱང་། །
མི་ལྤགས་རློན་པའི་སྟོད་གཡོགས་སྤྲིན་ལྟར་གཡོ། ། རེ་ལྡེ་ནག་པོའི་ཤམ་ཐབས་མུན་ལྟར་སྟིབས། ། དུག་གི་ཁ་རླངས་ཆུ་མཐོང་འགོག་པ་ཡི། ། སྦྲུལ་ནག་གདུག་པའི་ཆུན་པོ་རྒྱན་དུ་བྱས། ། སྡིག་ཅན་ཡུལ་ཁམས་འགེངས་པའི་ནད་རྐྱལ་དང་། ། དམ་ཉམས་རྩིས་འདེབས་བདུད་ཀྱི་ཁྲམ་ཤིང་དང་། ། ཕུང་བྱེད་ཤྭ་དྷེལ་མཚོན་གྱི་གྲུ་གུ་སོགས། ། སྨོད་པའི་མཚོན་ཆས་དམ་ཉམས་རྩད་ནས་གཅོད། ། ཁྱོད་ཀྱི་གཡས་ན་མིང་པོ་གདེངས་གཅེན་རྗེ། ། སྤྲིན་དཀར་ལྟར་གསལ་ཕུཊ་ཕུཊ་འབྲུག་སྟོང་ལྡིར། །
ཁྱོད་གཡོན་ནམ་མཁའ་ལས་མཁན་ཀླུ་བདུད་ནག ། ཧ་ལའི་དུག་འདྲ་དམ་ཉམས་ཡོངས་ཀྱི་གཤེད། ། དྲེའུ་རྟའི་སྣ་ཁྲིད་ཁོལ་མོ་རེ་མ་ཏི། ། ཆུ་སྲིན་གདོང་ཅན་དགྲ་ཡུལ་མཚོན་ཆར་འབེབས། མདུན་ན་འབྲོག་སྨན་བ་ལང་དྲེལ་སྣ་མ། ། དྲེའུ་སྒུག་ཅིང་དགྲ་སྙིང་སྤར་གྱིས་འདེབས། ། རྒྱབ་ན་སྨན་ཁྲི་སྨན་འདེམ་དྲུག་མ་མ། ། བྱ་ནག་ཞོན་ནས་ཁྱོད་ཀྱི་ཕྱི་བཞིན་འབྲང་། ། ཟླ་འོད་ལྟར་གསལ་ཞལ་གྱི་ཕོ་ཉ་མོ། ། ནམ་མཁའི་མདངས་ཅན་རལ་པ་འཛིངས་པ་མོ། །
བྱི་རུའི་མདོག་འཛིན་གཏུམ་ཆེན་རྔམ་པ་མོ། ། གསེར་མདོག་རྡོ་རྗེ་མཁའ་ལ་བཞད་པ་མོ། ། ཀུན་ཀྱང་རང་དང་མདོག་མཚུངས་མ་མོའི་ཚོགས། ། གྲངས་མེད་འཁོར་གྱིས་བསྐོར་ནས་ཕྱོགས་བཞིར་གནས། ། སྒེག་ཅིང་ཆགས་ལ་དྲག་ཅིང་མི་སྡུག་གཟུགས། ། ཕྲིན་ལས་རྣམ་བཞི་ཐོགས་མེད་སྒྲུབ་ལ་བརྩོན། ། ཡེ་ཤེས་མ་མོའི་ཚོགས་ནི་སྤྲིན་ལྟར་སྟིབས། ། ལས་ཀྱི་མ་མོའི་ཚོགས་ནི་གློག་ལྟར་འཁྱུག ། བོད་ཁམས་བསྟན་མའི་ཚོགས་ནི་རླུང་ལྟར་འཚུབ། ། དྲེགས་བྱེད་སྲིན་པོའི་ཚོགས་ནི་བྲན་ལྟར་རྒྱུག །
ཐམས་ཅད་དཔལ་ལྡན་ལྷ་མོའི་བཀའ་ཉན་ཏེ། ། བསྟན་པ་སྲུང་ཞིང་རྣལ་འབྱོར་སྒྲུབ་པ་པོའི། ། བཅོལ་བའི་ལས་ཀུན་བདེ་བླག་སྒྲུབ་མཛད་པའི། ། དམ་ཅན་འཁོར་ཚོགས་བཅས་ལ་བདག་བསྟོད་དོ། ། དེ་ལྟར་རྒྱལ་བའི་བསྟན་སྲུང་དབང་མོ་ལ། ། བསྟོད་པས་ཁྱོད་ཐུགས་དཔག་བསམ་ལྗོན་ཤིང་ལས། ། འབྲས་བུ་འདོད་པའི་ཆར་རྒྱུན་ལེགས་ཕབ་སྟེ། ། རྣལ་འབྱོར་སྙིང་གི་བུམ་བཟང་གང་བར་ཤོག ། ཅེས་དཔལ་ལྡན་ལྷ་མོ་འཁོར་བཅས་ལ་བསྟོད་པའི་རབ་བྱེད་འདི་ཡང་དཔལ་ཞྭ་ལུ་གསེར་ཁང་གི་གདན་ས་བཅུ་གསུམ་རྡོ་རྗེ་འཛིན་པ་བློ་གསལ་རྒྱ་མཚོས་རྒྱན་གོང་དགེ་གནས་ཀྱི་གཙུག་ལག་ཁང་གི་དཔལ་ལྷ་མོའི་སྐུ་བརྙན་གྱི་དྲུང་དུ་ཐོགས་མེད་སྦྱར་ནས་ཕུལ་བའོ།། །། བཀྲ་ཤིས།། །།
PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། ལྷ་མོའི་བསྟོད་པ་བསྐུལ་བ་དང་བཅས་པ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
