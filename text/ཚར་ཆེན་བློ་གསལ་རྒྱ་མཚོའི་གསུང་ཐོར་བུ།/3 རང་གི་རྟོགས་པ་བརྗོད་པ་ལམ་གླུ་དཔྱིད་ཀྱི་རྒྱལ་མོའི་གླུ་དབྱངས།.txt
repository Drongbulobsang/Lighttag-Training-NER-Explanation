ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༣
རང་གི་རྟོགས་པ་བརྗོད་པ་ལམ་གླུ་དཔྱིད་ཀྱི་རྒྱལ་མོའི་གླུ་དབྱངས།
༄༅། །རང་གི་རྟོགས་པ་བརྗོད་པ་ལམ་གླུ་དཔྱིད་ཀྱི་རྒྱལ་མོའི་གླུ་དབྱངས་ཞེས་བྱ་བ་བཞུགས་སོ།། ན་མཿ སརྦ་གུ་རུ་བུདྡྷ་བོ་དྷི་སཏྭ་བྷྱཿ ཕྱི་ལྟར་ན་ཕྱོགས་མེད་ཀྱི་བནྡྷེ། ནང་ལྟར་ན་གསང་ཆེན་གྱི་སྔགས་འཆང་། གསང་བ་ལྟར་ན་རྗེ་བཙུན་རྡོ་རྗེ་འཆང་ཆེན་པོ། རྡོ་རིངས་ཀུན་སྤངས་པ་ཞེས་ཡོངས་སུ་གྲགས་པ་དེའི་ཐུགས་གཉིས་སུ་མེད་པའི་ཡེ་ཤེས་དང་། ཆོས་དབྱིངས་བདེ་བ་ཆེན་པོའི་ངང་དུ་རོ་གཅིག་ཀྱང་། ཆོས་ཅན་གདངས་འགག་མེད་ཀྱི་རོལ་རྩེད་ཐ་དད་དུ་ཤར་བ། རྗེ་དེ་ཉིད་ཀྱི་ཞབས་ཀྱི་པདྨོ་གཙུག་གིས་བསྟེན་ཅིང་།
བཀའ་དྲིན་ཆེན་པོས་འཚོ་བའི་འཕྲིན་ལས་ཀྱི་འཁོར་ལོས་བསྒྱུར་བའི་བཀའ་འབངས་རིགས་སྔགས་འཆང་བའི་བནྡེ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ། ད་ལྟ་མིང་ཡོངས་སུ་གྲགས་པ་ཚར་པ་ཆོས་རྗེ། དོན་ལ་ཅི་མེད་ཀྱི་བྷུ་སུ་ཀུ། ཡུལ་ཕྱོགས་མེད་དུ་རྒྱུ་བའི་སྤྲང་པོ་ཡན་པ་བློ་བདེ་ཞེས་བྱ་བ་དེས་ཡུལ་འདར་སྟོད་མང་མཁར་གྱི་ཕོ་བྲང་དུ་སྐྱེ་བ་མེད་པ་ལ་སྐྱེ་བའི་ཆོ་འཕྲུལ་བསྟན། གྲུམ་སྟོད་ཁའུའི་བྲག་ལ་སྒོམ་རྒྱུ་རྡུལ་ཙམ་མེད་པ་ལ་སྒོམ་པའི་རོ་མྱངས། རྒྱལ་ཁམས་ཕྱོགས་མེད་ཀྱི་བཞི་མདོར་རང་དོན་གྱི་དགོས་པ་ཅི་ཡང་མེད་བཞིན་དུ་ཉིན་མཚན་ཡད་ཡུད་དུ་འགྲོ་བའི་དགོས་དོན་མང་པོ་སྤྱོད་ཅིང་གནས་པ་ལས། བྱེ་བྲག་ཏུ་རང་ལོ་སུམ་ཅུ་སོ་བརྒྱད་ཡན་ལ། ཡུལ་དབུས་ཀྱི་སྨན་ལྗོངས་སུ་ལན་གསུམ་ཕྱིན་པའི་དང་པོ། རྗེ་བཙུན་འཇམ་པའི་དབྱངས་ཀྱི་རྣམ་པར་སྤྲུལ་པ་རྗེ་ངག་དབང་གྲགས་པའི་ཞབས་ཕྱིར་འབྲེངས་ཏེ་ཕྱིན་ནས་ལོ་བརྒྱད་ཙམ་བསྡད། བར་པ་ལ་ས་སྐྱ་པའི་བསྟན་པའི་སྦྱིན་བདག་སྤ་ར་བས་གསུང་ངག་བླ་མ་བརྒྱུད་པའི་གསེར་སྐུ་བཞེངས་པའི་རབ་གནས་ལ་ཕྱིན་ནས་ཟླ་བ་དྲུག་ཙམ་བསྡད་དེ་མགྱོགས་བསྐོར་བྱས།
དེ་དག་གི་ལོ་རྒྱུས་རྣམས་བཤད་ན། དགའ་བ་ལ་བསམས་ན་ནམ་ལངས་པ་འདྲ་བ། སྐྱོ་བ་ལ་བསམས་ན་ས་རུབ་པ་འདྲ་བ། བཏང་སྙོམས་པ་བྱང་ཐང་སྐྱ་མོ་ལ་གར་བྱེད་པ་འདྲ་བ་ཇི་སྙེད་ཅིག་ཡོད་པ་ལབས་ཀྱང་སྤྲང་པོའི་གླུ་ལ་ཉན་མཁན་མེད་པས་དགོས་པ་ཆུང་བས་རྒྱབ་ཏུ་བསྐྱུར་ལ་ཞོག ། ལན་གསུམ་པ་རང་ལོ་སོ་བརྒྱད་པའི་དུས་སུ་ཕྱིན་ནས་ལོ་གཉིས་ཙམ་བསྡད་དུས་ཀྱི་འཕྲོས་གཏམ། ཡས་ཕྱིན་གྱི་ལམ་དུ་ཇི་ལྟར་བྱུང་བའི་ཚུལ་གྱི་རྟོགས་བརྗོད་ལམ་གླུ་དཔྱིད་ཀྱི་རྒྱལ་མོའི་དགའ་སྟོན་ཀུ་མུད་གསར་པ་ཁ་བྱེ་བ་འདྲ་བ་འདི་ཉིད། སྨྲས་པ་ལ་ཆེད་དུ་དགོས་པ་ཆེན་པོ་མི་འདུག་སྟེ། གསང་དགོས་པའི་མཚང་ཡང་མེད་པས། སྣང་བ་གདོང་འདེད་གཞིར་བཞག་ལ། ད་ལམ་ལབ་པ་ངོས་འདི་སྣང་བ་ལ་ཤར་བྱུང་བས་གསན་པ་ཞུ་ཞིག
དེ་ཡང་། དེ་གོང་ཕྱིན་དུས་གྲྭ་རིགས་སྦྱིན་བདག་སོ་སོར་ཡོང་བའི་ཁས་ལེན་ཡང་བྱས་ཡོད་པ་དང་། རྗེས་སུ་རིམ་པར་ནན་ཏན་གྱི་འབོད་མི་འཕྲལ་དུ་བྱུང་བ་དང་། འདུལ་བར་འོས་པའི་སྣོད་ལྡན་གྱི་གདུལ་བྱ་འགའ་ཞིག་ཀྱང་འདུལ་དུས་ལ་བབས་འདུག་ཅིང་། རང་ཉིད་ཀྱང་ཡུལ་ཕྱོགས་མེད་ཀྱི་བདུད་རྩི་བསྟེན་ན་ནང་དུ་སེམས་ཉིད་ལ་འགྱུར་བ་ཆེན་པོ་ཞིག་འོང་ཤས་ཆེ་བས། དེ་སྔ་ཕྱིན་པའི་དུས་སྦྱིན་བདག་གི་རྟ་དྲེལ་གྱིས་སྐྱེལ་བསུ་བྱས་པའི་ཚེ། རྟ་རྫི་དྲེལ་རྫི་མི་ངན་བསམ་པ་ཆུང་ཞིང་ལྟོགས་འདོད་ཆེ་བ་རྣམས་ཀྱི་ངོ་མི་ཟིན་བཞིན་དུ་འཛིན་དགོས་པ་དེ་ཞེ་སུན་ལ་སྐབས་སུ་མི་བབ་པ་ཞིག་འོང་གིན་འདུག་པ་དང་། ཁྱད་པར་ལམ་བར་རྣམས་སུ་ཡང་སྔར་ཆོས་འབྲེལ་ཡོད་པ་དང་། ད་ཆོས་ཞུ་འདོད་ཀྱི་བླ་མ་མཇལ་བ། གནས་བཟང་པོ་དང་རྟེན་ཁྱད་པར་ཅན་མཇལ་བ་སོགས།
དགོས་དོན་ཐམས་ཅད་བློས་བཏང་ནས། བདེ་གཟར་ཆེན་པོ་འཁྲུག་ཁ་མའི་གསེར་ཡིག་པ་བཞིན་དུ་ནམ་ལངས་ས་རུབ་དྲེལ་ཁལ་གྱི་རྗེས་ལ། ལམ་གཞུང་བསྲངས་ནས་ཐལ་མར་རྒྱུག་དགོས་པ་དེ་ཡེ་ཡིད་ལ་མི་འབབ་པ་ཞིག་བྱུང་བས། བྱ་བྲལ་འགྲོས་ཀྱི་འགྲོ་བར་བརྩམས་ཏེ་ཕག་གི་ལོ་ཧོར་ཟླ་ལྔ་པའི་དུས། ས་གཞི་རྣམས་མརྒད་གསར་པས་བྱུགས་པ་ལྟར་རྩྭ་སྔོན་གྱིས་སྔོ་འཇམ་དུ་གྱུར་ཅིང་། ཨིནྡྲ་ནཱི་ལའི་རྒྱ་མཚོ་གློ་བུར་དུ་རྡོལ་བ་ལྟར་ཆུ་བོ་དང་ཆུ་ཕྲན་མཐའ་དག་རབ་ཏུ་རྒྱས་ཤིང་། རླབས་ཕྲེང་གིས་མཛེས་པའི་ལྦུ་བའི་འཛུམ་དཀར་ཕྱོགས་བརྒྱར་རྒོད་པ། སྐྱེ་བོ་རྣམས་དཔྱིད་ཀྱི་དུས་སྟོན་བཟང་པོ་ལ་བབས་པས་དགའ་ཞིང་ཆགས་པའི་རྣམ་འགྱུར་ཤས་ཆེར་སྟོན་པའི་རི་ཀླུང་ཀུན་ཁྱབ་པར་གླུ་དབྱངས་དང་རྒོད་སྒྲ་འབྲེལ་མར་རྒྱུ་བའི་ཚེ། གདན་འདྲེན་གྱི་ཕོ་ཉ་དང་བཅས་པའི་ངེད་དཔོན་སློབ་ལྔ་ཕྲག་གསུམ་ཙམ་ཡོད་པ་ཐམས་ཅད་ཧ་ཅང་རྒན་པ་དང་གཞོན་པ་མ་ཡིན་པར་ལང་ཚོ་དར་ལ་བབ་པ། དགེ་སྦྱོང་ལ་འོས་པའི་ཆ་ལུགས་ངུར་སྨྲིག་གི་རྒྱལ་མཚན་ཞེ་གཅིག་པ།
ཆེད་དུ་སྤོང་བ་ལྷུར་ལེན་པའི་མཚོན་བྱེད་རས་དཀར་གྱི་ཅོག་བུ་གངས་རིའི་དུམ་བུ་ཆད་པ་འདྲ་བ་རེ་དང་། སྦ་དབྱུག་དཀར་པོ་དུང་གི་ཚུགས་ཤིང་ལྟ་བུ་རེ། བསམ་གཏན་གྱི་འབོལ་ཆུང་ཁ་གང་མ་གྲྭ་ཟུར་མ་ཉམས་པ་རེ། གྲྭ་ཆུང་དང་གྲ་ཕད་ཟུར་གསུམ་པདྨ་རཱ་ག་དང་པདྨའི་རྩ་བ་ཐགས་སུ་བཏགས་པ་ལྟ་བུ་རེ། སྐལ་ལྡན་རྗེས་སུ་འཛིན་པའི་སླད་དུ་སྙན་བརྒྱུད་ཟབ་མོའི་བེའུ་བུམ་པོ་ཏི་རེ་དང་བཅས་པ་ཁུར། ཁོ་བོ་ཅག་རྐང་འགྲོས་ཀྱིས་བུལ་བས། རྟ་སྔོན་པོ་བརྟན་བརླིང་འཛོམས་པ་སྒ་སྲབ་ལ་སོགས་པ་དཀྱུས་ཐུབ་པ་ཞིག་ལ་ཞོན། ཐུབ་པས་དབྱར་གྱི་རས་ཆེན་གནང་བ་དང་མཐུན་པའི་ཆར་སྐྱོབ་ཀྱི་རས་ནམ་ཐང་ཡུག་པོ་ཆེ། མུ་མེན་གྱི་མཐའ་འཇག་བཏང་བ་ལྟ་བུ་ཞིག་གྱོན། མང་མཁར་ཐུབ་བསྟན་དགེ་འཕེལ་གྱི་དགོན་པ་ནས་ཆས་ཏེ་རང་གི་བསྟི་གནས་སུ་ཅུང་ཟད་ངལ་གསོས།
འདར་སྟོད་རྣམ་རྒྱལ་སྟག་རྩེའི་ཕོ་བྲང་གི་མདུན་སར་མཆོད་རྟེན་གྱི་རབ་གནས་དང་། དགའ་སྟོན་བསྒྲུབས་ཏེ་རིམ་པར་ཆས་པ་ནི་འདི་ལྟར་རོ། ། ཡིད་འོང་མཚོ་ཆེན་ངོགས་སུ་ཆས་པ་ཡི། ། དཔལ་ལྡན་ངང་པའི་རྒྱལ་པོ་འདབ་བཟང་དབང་། ། ངུར་པ་བྱེ་བས་བསྐོར་བའི་མཛེས་སྡུག་ནི། ། མཁའ་ལ་ལི་ཁྲིའི་རྡུལ་དམར་འཁྲིགས་པ་ལྟར། ། དེ་བཞིན་བསྟན་དང་འགྲོ་བའི་དོན་ཆེན་ལ། ། རིངས་པར་ཆས་པའི་རྣལ་འབྱོར་ཀུ་སཱ་ལི། ། ངུར་སྨྲིག་འཛིན་པའི་སློབ་འཁོར་དང་བཅས་པ། ། ཡུལ་དབུས་འཛིན་མའི་སྨན་ལྗོངས་ཡངས་པར་ཆས། །
གང་དེ་མཐོང་བའི་སྐལ་བཟང་གཞོན་ནུ་རྣམས། ། འདི་སྐྱིད་ཕྱི་མ་བདེ་བའི་རྣམ་ཐར་ཅན། ། འདི་འདྲའི་རྗེས་སུ་ང་ཡང་ཁྲིད་ན་བསམ། ། ཡིད་ཀྱིས་རེ་སྨོན་ཅི་ཡང་འདེབས་པར་བྱེད། ། དེའི་ནུབ་ཧ་ཅང་མི་རིང་བའི་གྲོང་ཁྱེར་དོན་གྲུབ་གླིང་ཞེས་བྱ་བར་སྐྱེད་ཚལ་ལྗོན་ཤིང་གི་དོ་ར་འཁྲིགས་པ་ཞིག་འདུག་པ་དེར། ལྕོག་གྲྭ་རྣམས་སྤྲིན་དཀར་གྱི་ཕྲེང་བ་ཚར་དུ་དངར་བ་ལྟར་བརྒྱབ། ཆོས་སྤྱོད་ཀྱི་རིམ་པ་འབྲུག་གི་སྒྲ་ལྟར་དུ་ལྡིར། རྒྱ་ཇ་བཟང་པོ་ངར་ངད་འཛོམས་པའི་བཏུང་བ་དབྱར་གྱི་ཆུ་མཚོ་ལྟར་ཆལ་ཆིལ་དུ་ལོངས་སྤྱོད་ཅིང་གནས་པའི་ཚེ། དེའི་དགོན་པར་ཆོས་རྗེའི་དྲུང་གིས་ངེད་དཔོན་སློབ་འགའ་གདན་དྲངས་གཞིས་ལེན་ཤངས་ལེན་གཟབས་མ་མཛད། ནང་སོ་དང་སྔར་འདྲིས་ཀྱི་གྲྭ་པ་རྣམས་ཀྱིས་ཀྱང་ཇ་འདྲེན་སོགས་ལེགས་ཚོགས་ཀྱི་རྟེན་འབྲེལ་ཐོག་མར་འགྲིག་པ་བྱུང་།
དེ་སྔ་ཡན་ཆར་དཀོན་ཙམ་ཡོད་པ་ལ། དེ་རྗེས་ངེད་དཔོན་སློབ་རྣམས་སོ་སོར་དགོངས་ཐུན་གྱི་རིམ་གཉིས་ཀྱི་རྣལ་འབྱོར་ལ་འཇུག་པར་རྩོམ་པ་ན། ཕྱོགས་ཐ་གྲུ་ནས་ཆར་སྤྲིན་དལ་བུས་གཏིབས། འབྲུག་སྒྲ་ཟབ་མོའི་སྒྲ་དབྱངས་དང་བཅས་པའི་ཆར་གྱི་རྒྱུན་ཆེན་པོ་བབས་པས། འབྲུ་བཅུད་རྣམས་རབ་ཏུ་སོས་ཤིང་སྐྱེ་བོ་རྣམས་ཡིད་དགའ་བདེས་འཚོ་བར་གྱུར་ཏོ། ། བྷུ་སུ་ཀུ་དེ་ལམ་དུ་ཆས་པའི་ཚེ། ། དེ་ཡི་གཙུག་རྒྱན་རྗེ་བཙུན་ཁའུ་པའི། ། ཐུགས་རྗེའི་དགེ་མཚན་འོད་ཟེར་སྟོང་འཕྲོས་པས། ། རྒྱ་མཚོའི་ཀླུ་རྣམས་དགའ་བའི་ཟློས་གར་ལས། ། ཕྱོགས་ཀུན་ཆར་སྤྲིན་གསར་པས་ཆེད་དུ་གཏིབས། །
སྤྲིན་རུམ་ནང་ནས་འབྲུག་སྒྲ་དལ་གྱིས་རྒོད། ། གློག་ཕྲེང་གཞོན་ནུའི་གོ་སྐབས་དབྱེ་བ་ཡི། ། ཡིད་བཞིན་སྤོས་ཆུའི་ཆར་ཆེན་དེང་འདིར་བབས། ། ལོ་ཐོག་རྩི་ཤིང་ཉི་གཞོན་གྱིས་ཕྱེ་བའི། ། པདྨོ་ཇི་བཞིན་ཕྱོགས་བཅུར་འཛུམ་དཀར་གཡོ། ། མི་རྣམས་སྦྲང་རྩིས་མྱོས་པའི་བུང་བ་བཞིན། ། རབ་ཏུ་དགའ་བའི་དར་དིར་གླུ་དབྱངས་ལེན། ། སང་ཉིན་སྔ་བར་ཆས་ནས་ལྕགས་ལ་ཞེས་བྱའི་ལ་བརྒལ་ནས་རིམ་པར་བརྒྱུད། ལྕགས་ཐང་གི་མདའ་ཕྱུག་པོ་ཤར་པ་ཟེར་བའི་ཁྱིམ་བདག་དད་པ་ཅན་ཞིག་གི་ལྕང་ར་ཀླུ་སྡིངས་ཤིག་འདུག་པར་བསྡད། དེར་ཟླ་བ་ཡར་ངོའི་ཚེས་བཅོ་ལྔ་རྗེ་བླ་མའི་ཚེས་མཆོད་ཀྱི་སྐབས་སུ་བབས་བྱུང་བས།
བླ་མ་མཆོད་ཆོག་རྒྱས་པར་བྱས་སྦྱིན་བདག་དེས་ཀྱང་བསྙེན་བཀུར་འབུལ་བ་སོགས་ཡང་དག་བྱུང་། སང་ཚ་བའི་སྟེང་དུ། བླ་མ་ཞང་དགོན་པ་བའི་སྒྲུབ་གནས། རྗེ་བཙུན་ས་སྐྱ་པ་ཆེན་པོའི་གསུང་ངག་རིན་པོ་ཆེ་གསན་པའི་ཡུལ་ས་ཐང་དིང་ཞེས་བྱ་བར་སླེབས། དེའི་གཙུག་ལག་ཁང་མཆོད་རྟེན་ཆོས་ཁྲི་དང་བཅས་པ་མཇལ། ཕྱག་མཆོད་སྨོན་ལམ་གསོལ་གདབ་བྱས་ཏེ། དཔལ་ཇོ་མོ་ནང་གི་རི་ཁྲོད་ཆེན་པོར་སླེབས། དེའི་ནུབ་སྐུ་འབུམ་ཐང་དུ་ལྕོག་གྲྭ་བྱས་བསྡད་པས། དེར་གནས་མཇལ་ལ་འོངས་པའི་ཕྱོགས་ཀྱི་སྐྱ་སེར་ཕོ་མོ་མང་པོ་འདུག་པ་རྣམས་ཀྱིས། ངེད་དཔོན་སློབ་ལ་ལྟད་མོ་དག་སྣང་བསྐོར་བ་ཆོས་འབྲེལ་ཞུ་བ་སོགས་མང་པོ་བྱུང་།
སང་སྔ་དྲོ་སྐུ་འབུམ་མཐོང་གྲོལ་ཆེན་མོ། སྦྱོར་དྲུག་བརྒྱུད་པའི་ལྷ་ཁང་སོགས་མཇལ། རི་ཁྲོད་ལ་རྒྱང་བལྟས་བྱས་པས་བློ་འགྲོ་ཞིང་ཡིད་འཕྲོག་པ། སྔོན་གྱི་དམ་པ་རྣམས་ཀྱིས་འདི་ལྟ་བུའི་གནས་སུ་སྒྲུབ་གྲྭའི་རྒྱུན་བཙུགས། སྐྱེ་བོ་མང་པོ་ཐར་པའི་ལམ་ལ་འགོད་པར་མཛད་པ་ཆེས་ཆེར་ངོ་མཚར་ཞིང་རྨད་དུ་བྱུང་བའི་རྣམ་ཐར་དུ་འདུག ཁོ་བོ་ཅག་ཀྱང་འདི་ལྟ་བུའི་དབེན་གནས་ཤིག་ཏུ་བྱང་ཆུབ་སྒྲུབ་པ་ཞིག་ནམ་འོང་སྙམ་པ་སྙིང་གི་དཀྱིལ་དུ་ལྷང་ལྷང་བའི་དག་སྣང་བྱུང་ངོ་། ། ཨེ་མ་ནགས་རྒྱལ་སྨན་བཙུན་དབང་མོའི་རི། ། རི་ངོས་ཚང་ཚིང་འཁྲིགས་པའི་ནགས་ཀྱི་ཁྲོད། ། ཁྲོད་ཡངས་རྡོ་བའི་སྤྱིལ་ཆུང་སྐྱིད་པའི་ནང་། ། ནང་དེར་བྱང་ཆུབ་སྒྲུབ་པའི་སྐལ་བཟང་ཚོ། །
མཐོང་བའི་མོད་ལ་ཡིད་ནི་ཟ་ཟིར་གྱུར། ། བདག་ཀྱང་ནམ་ཞིག་འདི་འདྲའི་སྐལ་བཟང་ཞིག ། ཅིས་ཀྱང་བསྒྲུབ་སྙམ་སྙིང་གི་གསེབ་ཕྲག་ཏུ། ། འགྱུར་མེད་དམ་བཅའི་ཕུར་པ་བརྟན་པོར་ཐེབས། ། དེ་ནས་མདའ་སྐོར་བྱས། བྲག་རམ་པ་ཆོས་རྗེའི་མགོན་ཁང་མཇལ། གནོད་སྦྱིན་ཆེན་པོ་ལ་སྙན་དར་གསོལ་མཆོད་འཕྲིན་བཅོལ་དང་བཅས་པ་རྒྱས་པར་བྱས། བྲག་རམ་སློབ་དཔོན་པས་གདན་དྲངས་ཇ་འདྲེན་རས་དཀར་གྱི་ཕྱག་རྟེན་དང་བཅས་པ་ཕུལ། གནོད་སྦྱིན་གྱི་ཆོས་སྐོར་ཞུ་བའི་སྙན་གསན་ཕབ། རྗེས་སུ་དེ་ལྟར་བྱེད་པའི་ཁས་བླངས།
དེ་དང་ཁད་ཉེ་བའི་ཆུ་མོ་ལུང་གི་དགོན་པ་ན་གྲུབ་པ་མཆོག་གི་དབང་པོ་འཁྲུལ་ཞིག་རཏྣ་བྷ་དྲ་བཞུགས་པའི་དྲུང་དུ་མཇལ། དེ་ནུབ་ཚོགས་ཀྱི་འཁོར་ལོ་དང་བཅས་པའི་སྒོ་ནས་བཅོམ་ལྡན་འདས་པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུའི་དབང་། དེའི་ཚེ་དབང་བཀའ་སྡོད་གིང་ལྔ་གཟའ་གདོང་གི་སྲོག་དབང་བཀའ་གཏད་དང་བཅས་པ་ཞུས། སང་འགྲོ་ཁར་ངེད་དཔོན་སློབ་ཐམས་ཅད་ཀྱིས་ལྷན་ཅིག་ཏུ། སློབ་དཔོན་ཆེན་པོ་པདྨ་འབྱུང་གནས་ཀྱི་སྒོ་ནས་བླ་མའི་རྣལ་འབྱོར་ཞུས། དེའི་ཚེ་རྗེ་བླ་མ་འཁྲུལ་ཞིག་གི་སྤྱོད་པས་ཧཱུྃ་རིང་ཧཱུྃ་ཐུང་གི་གདངས་དབྱངས་གར་སྟབས་ངེད་ཀྱི་གྲྭ་པ་རྣམས་ལ་བཀའ་བཀྱོན་དང་ཐུགས་འདོགས་སྤེལ་བའི་ཧུར་སྤྱོད་མང་པོ་མཛད་ཀྱི་འདུག་པས། ཁོང་ཚོ་ཐམས་ཅད་དད་པ་སྐྱེས། འཇིག་རྟེན་ཆོས་བརྒྱད་མེད་པའི་བླ་མ་ཟེར་ན་འདི་འདྲ་ཞིག་ཡོང་བ་ཡིན་ཟེར་བཞིན་གདའ། བླ་ལུང་རི་བོའི་སྤོ་ལ་འཁྲུལ་ཞིག་རྗེ། ། ཀུན་བཟང་དགོངས་པའི་བཅུད་ཀྱིས་མྱོས་པ་དེས། །
གར་དགུའི་རོལ་རྩེད་ཧཱུྃ་སྒྲ་སྒྲོག་པའི་ཚེ། ། སྐལ་ལྡན་སྙིང་ལ་འདོད་འཇོའི་བཀའ་དྲིན་སྦྱིན། ། དེ་ནས་བོ་དོང་ཕུན་ཚོགས་རབ་བརྟན་གྱི་ཕོ་བྲང་ན་རྗེ་བཙུན་རྡོ་རྗེ་འཆང་ཆེན་པོ་མཁས་དང་གྲུབ་པའི་དབང་པོ་ཀུན་དགའི་མཚན་ཅན་བཞུགས་པའི་ཞབས་དྲུང་དུ་མཇལ། ངོས་ཀྱི་དཔལ་ཀྱཻ་རྡོ་རྗེའི་རས་བྲིས་ཀྱི་དཀྱིལ་འཁོར་དུ་དབང་བཞི་རྫོགས་པར་ཞུས། ངེད་དཔོན་སློབ་ཐམས་ཅད་ཐུན་མོང་དུ་གསེར་གཡབས་ཟེར་བའི་འཁྱམས་གྲྭ་ཞིག་འདུག་པ་དེར་ཕེབས། གདན་ཁྲི་ཤིན་ཏུ་མཐོ་བ་ལ་བཞུགས་ནས་སྐུའི་གཟི་བརྗིད་ཉི་ཟླ་ཟིལ་གྱིས་གནོན་ནུས་པ་ཙམ། གསུང་གི་གདངས་འབྲུག་ལྟར་ལྡིར་བཞིན་པས་རོལ་མོ་བཟང་པོ་འཁྲོལ་བ་དང་བཅས་ཚེ་དཔག་མེད་གྲུབ་རྒྱལ་ལུགས་ཀྱི་ཚེ་དབང་བཀའ་དྲིན་བསྐྱངས། ཁོ་བོ་རང་གིས་སྔར་ཕུལ་བའི་དབང་དྲིལ་ཤིང་ཁུལ་མས་གཙོ་བྱས་ཟང་ཟིང་གི་གནང་སྦྱིན་བཟང་པོའང་གནང་། ངེད་རང་ནི་རྗེ་བཙུན་རྡོ་རིངས་པ་ཆེན་པོ་ཆོས་དབྱིངས་སུ་གཤེགས་རྗེས་རྗེ་འདི་ཉིད་བླ་མའི་གཙོ་བོ་ཡིན་ཞིང་། རྡོ་རྗེ་འཆང་དངོས་ཀྱི་འདུ་ཤེས་ཡོད་པས་དད་པ་དང་སྤྲོ་བ་ཅིག་ཅར་བྱུང་།
གྲྭ་པ་རྣམས་ནི་ཧ་ཅང་མཇལ་དཀའ་ཞིང་གཟི་བརྗིད་ཆེ་བ་ཙམ་འདུག ངེད་རང་གྲྭ་པ་རྣམས་ཀྱི་བླ་མ་ཆོས་རྗེ་དཀའ་བཞི་བ་དེ་འདྲ་བ་ཞིག་ཡོང་བ་ཡིན་ཟེར་བ་ལ། ངེད་ཀྱིས་དེ་འདྲ་མ་ཟེར་རྗེ་འདི་པ་དེང་སང་གཟུར་གནས་ཀྱིས་བལྟས་ན་ས་སྐྱ་པའི་སྔགས་འཆང་ཀུན་གྱི་གཙོ་བོ། ངེད་རང་བདག་ཆེན་རྡོ་རྗེ་འཆང་ཆེན་པོའི་བརྒྱུད་འཛིན་རྣམས་ཀྱི་གཙུག་གི་ནོར་བུ། ཁྱད་པར་ངེད་རང་གི་བླ་མའི་གཙོ་བོ་རྡོ་རྗེ་འཆང་དངོས་དང་ཞལ་མི་གཉིས་པ་ཞིག་ཐག་ཆོད་པས་སོ་སོར་སྙིང་ནས་གསོལ་བ་ཐོབ། བྱིན་རླབས་ཁྱད་པར་ཅན་འཇུག་ངེས་པའི་ཁག་འཁུར་བ་ཡིན། འཕྲལ་ཆེ་ཁྱད་ཆེ་བ་ཙམ་རྗེ་ལ་ཆོས་བརྒྱད་ཀྱི་རྟོག་པ་ཅི་མངའ། སྦྱིན་བདག་སྟོབས་ལྡན་གྱི་ཞབས་ཏོག་ལ་དམིགས་པ་ཡིན་མོད་བྱས། དེ་མཐུན་གནས་གསར་ནས་ནབས་སོ་ཞལ་ངོ་རྣམས་ཀྱིས་ཀྱང་བསྙེན་བཀུར་ཤངས་ལེན་ཡང་དག་མཛད་དོ། ། རྣམ་རྒྱལ་རབ་བརྟན་རྒྱལ་པོའི་ཕོ་བྲང་ན། །
ཆོས་ཀྱི་རྒྱལ་པོ་རྗེ་བཙུན་ཀུན་དགའི་མཚན། ། འཇིགས་མེད་སེང་གེའི་ཁྲི་ལ་འགྱིངས་བཞིན་དུ། ། ངེས་དོན་ཟབ་མོའི་ངང་ལས་མ་གཡོས་པའི། ། ཞལ་བཟང་སྟོན་གྱི་ཟླ་ཤེལ་ལྟ་བུ་མཐོང་། ། ཞབས་ཀྱི་པདྨ་གཙུག་གི་རྒྱན་དུ་བླངས། ། གསུང་ངག་བདུད་རྩིས་སྙིང་ལ་བདེ་བ་ཐོབ། ། ཀྭ་ཡེ་གྲོགས་དག་ཆུ་གཏེར་ཁ་དོག་ལ། ། མ་འཇིགས་དད་པའི་གཟིངས་སུ་ཞུགས་ཤིག་དང་། ། བཤེས་གཉེན་དམ་པའི་དེད་དཔོན་བཀའ་དྲིན་གྱིས། ། དངོས་གྲུབ་ནོར་བུ་ཐོབ་པར་ཐེ་ཚོམ་མེད། །
ས་སྟེང་འདི་ན་རྗེ་བཙུན་ས་སྐྱ་པའི། ། བསྟན་འཛིན་ཡོངས་ཀྱི་རལ་པའི་ཟུར་ཕུད་ལ། ། མཁས་དང་གྲུབ་པའི་ཞབས་སེན་ངལ་གསོ་བའི། ། ཁོ་བོའི་གཙུག་རྒྱན་སྔགས་འཆང་འདི་འདྲ་དཀོན། ། དེ་ནས་རྫི་ལུང་དུ་ཞག་གཅིག་བསྡད། སང་ཉིན་དགེ་སྡིངས་ན་དཔལ་ས་སྐྱའི་ཆོས་ཀྱིས་མངོན་པར་མཐོ་བའི་ཁྲི་ལ་བཞུགས་པ། བདག་ཆེན་རིན་པོ་ཆེ་ཁྲི་ཐོག་པའི་དྲུང་བཞུགས་པ་དང་མཇལ། དེ་སྔ་ནས་དཔོན་སློབ་འདྲིས་པ་ལྟ་བུའི་ནང་གཙང་ཞིང་ཐུགས་འགོལ་བས། བཀའ་ལུང་བག་ཕེབས་པར་གནང་། ངེད་རྣམས་ལ་བདག་ཆེན་ཐམས་ཅད་མཁྱེན་པ་ཆེན་པོས་མཛད་པའི་བླ་མ་མཆོད་ཆོག་རྒྱས་བསྡུས་ཀྱི་ལུང་།
དེ་དང་རྗེས་སུ་འབྲེལ་བའི་བླ་མའི་རྣལ་འབྱོར་འདོད་ཞུས་ལྟར་བཀའ་དྲིན་བསྐྱངས། སྐུ་ན་ཕྲ་མོ་དེ་ལྟ་བུ་ལ་འདི་འདྲའི་ལུགས་གཉིས་ཀྱི་གནང་སྐྱོང་དང་ངོ་མཚར་བ་འོང་བ་ངེས་པར་འཇམ་པའི་དབྱངས་ཀྱི་རྣམ་འཕྲུལ་ཡིན་པ་ལ་ཐེ་ཚོམ་མི་ཟ་བ་འདུག་སྙམ་པའི་དད་མོས་དང་། ས་སྐྱ་པའི་རྨོངས་ཞེན་གྱིས་བློ་བདེ་བ་ཚད་མེད་པ་བྱུང་། བྱིན་རླབས་ཀྱི་རྟེན་གནང་སྦྱིན་སོགས་ཡང་དག་ཐུགས་རྗེས་བཟུང་། དེའི་ནུབ་ཁྲོ་ཕུར་ཕྱིན། འདུ་ཁང་ཆེན་པོ་ཞིག་འདུག་པ་དེར་བསྡོད་ས་བྱས། ངེད་རང་གཅིག་པུར་ཞལ་རས་ལྷ་ཁང་གི་ཕྱི་སྐོར་བྱེད་ཅིང་ཡོད་ཙ་ན། སྐོར་ལམ་དེ་ན་བུད་མེད་གཞོན་ནུ་ནད་པ་ཡིན་ཟེར་བ་ཞིག་ཁྱེལ་བྱས་ནས་འདུག སྐོར་བ་འགའ་སོང་ཙ་ན་དེ་ལ་མཆེ་བ་ཇེ་རིང་ཇེ་རིང་ཡོང་གི་འདུག མིག་འཁྲུལ་བའམ།
ཀྲུང་ཀྲུམ་ལྟ་བུ་ལ་བཅོས་ནས་འཇིགས་པ་སྟོན་པ་ཡིན་ནམ་སྙམ་པའི་ཚེ། མཐར་ཁ་ཐམས་ཅད་མཆེ་བ་སྐྱ་ཟང་ངེ་བ་མཐོ་རེ་ལྷག་པ་ཙམ་གྱིས་ཁེངས་པ། དཔྲལ་བའི་དཀྱིལ་ན་ཁྲག་གི་མིག་སྨན་ཚེ་ལུང་ཐང་གི་རྡོག་པོ་འདྲ་བ་ཞིག་བྱས། ཧར་དེ་ལངས་བྱུང་བས། འདི་སྲིན་མོའི་འབལ་མོ་ལྟ་བུ་ཞིག་ཡིན་པ་འདུག་སྙམ། ཡི་དམ་གྱི་ང་རྒྱལ་དང་བཅས་པས་ལག་ཏུ་ཕྲེང་བ་ཁུར་ནས་དེད་པས་སྐོར་ལམ་ལ་བྲོས་སོང་། རྗེས་ལ་བཅུག་ཕྱིན་པས་ལྷོ་ཕྱོགས་ཀྱི་ཁྱིམ་ཚང་གི་ནང་ཞིག་ཏུ་བྲོས་ནས་སྒོ་དེ་ནང་ནས་བཅད་སོང་། དེ་འཕྲལ་འོག་ཏུ་ལོག་གམ་སྙམ་པ་ལ། སེམས་ཐེང་བ་འདྲ་བ་ཞིག་བྱུང་ནས་སྐོར་བ་གསུམ་ཙམ་བྱས་པས་ཁང་པ་དེའི་སྟེང་ནས་བུད་མེད་དེའི་མགོ་འདྲ་བ་ཞིག་སྐྲ་ཟིང་ངེ་བ་མཐོང་ཙམ་བྱས། སྐད་གདངས་ངར་ཆེ་བའི་གདངས་མ་དབྱངས་ལ།
དད་མོས་ཀྱི་སྣང་བ་མི་འདུག་ཀྱང་། ། ཚེ་སྔོན་གྱི་ལས་འབྲེལ་གཅོད་ཐབས་མེད། ། ཁྲག་འཛག་སྲིན་པོའི་རི་ལ་འཕྲད། ། འཕན་དཀར་གྱི་ལྗོངས་སུ་རྗེས་སུ་འཛིན། ། འཇིགས་སྣང་ལོག་ལྟ་མ་བྱེད་ཨང་། ། བདེ་ཆེན་ལོངས་སྤྱོད་རྣལ་འབྱོར་པ། ། ཟེར་བ་ཞིག་ལབ་བྱུང་བའི་མོད་ལ་སྔར་གྱི་འཇིགས་སྣང་དེ་ཞིག་པ་འདྲ་བའི་རིག་པ་ཧད་དེ་ཆོད་དེ་བ། ལུས་ལྗིད་མེད་པ་འདྲ་བའི་ཟ་ཟི་བན་བུན། རྡོག་པ་གར་རྒྱབ་མི་ཤེས་པ། སྣང་བ་འདི་གསལ་ལ་གཏད་སོ་མེད་པ་སྐད་བཏོན་ལ་རྒྱུག་གམ་སྙམ་པ་ཞིག་བྱུང་བས་འདི་བར་ཆད་དམ་དངོས་གྲུབ་གང་ཡིན་མི་ཤེས་པ་འདུག
ད་རས་ནས་བརྡ་ཞིག་སྟོན་པ་མ་བྱུང་། དོ་མངོན་དུ་མ་གྱུར་བར་ལ་གསང་དགོས་སྙམ་ཟླ་བོ་རྣམས་ལ་སྒྲོས་ཡེ་མ་བཏང་། དེའི་འོག་གི་འདུ་ཁང་ནང་གི་ལྕོག་བུར་བསྡད་པའི་ཚེ། གཏོར་བསྔོ་སོགས་སྤྲོས་བཅས་ཀྱི་དགེ་སྦྱོར་རྣམས་ཀྱང་དེ་གའི་ངང་དུ་འགྲོ་བ་ཞིག་བྱུང་། ཅི་ཡིན་ནམ་ཆ་མེད་ཡ་མཚན་ནི་ཆེ་སྙམ་དགེ་སྦྱོར་གྱི་ངང་དུ་སྲེལ། དེར་བྱམས་ཆེན། སྐུ་འབུམ་ཆེན་མོ། རྣམ་སྲས་རང་བྱོན་སོགས་མཇལ། ཕྱག་མཆོད་སྨོན་ལམ་ཡིད་ཆེས་པ་བཏབ། སང་ཚ་ཐོན་ལ་དགེ་སྡིངས་ནས་བདག་ཆེན་རིན་པོ་ཆེའི་ཕྱག་ཕྱི་དྲུང་འཁོར་གཞོན་པ་ཁ་ཅིག་ཀྱང་གནས་མཇལ་ལ་བྱུང་།
ངེད་ཚོས་ཇ་བཟང་པོ་བསྐོལ་ནས་དྲངས། དག་སྣང་བྱས་ཐམས་ཅད་བསྡོངས་ནས་ཞལ་རས་ལྷ་ཁང་མཇལ། དེ་ན་ཕག་མོ་ཞལ་གཉིས་མའི་སྐུ་ལི་མ་ཞིག་འདུག་པ་དེའི་ཕག་ཞལ་དང་ཐོག་གི་བར་ལ་ཤེལ་གྱི་འཁར་བ་བཙུགས་པ་ལྟ་བུ་ཞིག་འདུག་པས། འདི་གང་ཡིན་བྱས་ལག་པ་རེག་པས་འོད་མ་གཏོགས་རེག་རྒྱུ་མིན་འདུག དཀོན་གཉེར་དེ་ན་རེ། དེ་ཕག་ཞལ་ཡིན་པ་གདའ་ཟེར། དེ་ཁོང་རྣམས་ཀྱིས་མ་མཐོང་བ་འདུག་པས་ཁ་རོག་བསྡད། སྐུ་དེ་ལ་མགོ་གཏུགས་ཏེ་དབང་བཞི་བླངས་སྨོན་ལམ་བཏབ་བོ། ། ལར་རྗེ་བཙུན་མཁའ་སྤྱོད་དབང་མོ་འདི། ངེད་རང་ལ་ཐོག་མ་ནས་དགྱེས་པ་ཞིག་ཡིན་འདུག་པས་རྗེ་བཙུན་རྡོ་རིངས་པ་ཆེན་པོའི་གསུང་ནས་ཀྱང་།
ཆོས་རྗེ་ལ་མཁའ་སྤྱོད་བྱིན་རླབས་བྱས་རེས་ཀྱི་ངེད་ལ་ལྟས་ཁྱད་པར་ཅན་རེ་ཡོང་གི་འདུག འབད་རྩོལ་མཛད་ན་འདིས་མཁའ་སྤྱོད་ལ་འཁྲིད་ཉེན་གདའོ་གསུང་བ་ཡོད་ཅིང་། འདི་སྐོར་གྱི་གཏམ་མང་པོ་ཞིག་ཡོད་དེ། སྣོད་མི་འདུག་པས་ནམ་མཁའི་དབྱིངས་སུ་ཕཊ། སྤྲང་རྒྱལ་ཁམས་ཕྱོགས་མེད་རྒྱུ་བའི་ཚེ། ། ཡུལ་ཡ་མཚན་གྱི་ལྟད་མོ་འདི་ལྟར་མཐོང་། ། ཤབ་དགེ་སྡིངས་རྡོ་རྗེའི་ཕོ་བྲང་ན། ། རྗེ་ས་སྐྱ་ལོ་ཙཱའི་སྐུ་ཡི་དབོན། ། ཐུགས་གཅིག་ཏུ་འདྲེས་པ་སྲས་ཀྱི་མཆོག ། ཁོང་འཇམ་དབྱངས་གཞོན་ནུ་དངོས་དང་མཇལ། །
གསུང་བག་ཕེབས་ཀྱི་བདུད་རྩི་སྙིང་ལ་སིམ། ། ཆོས་ཟབ་ལམ་རྣལ་འབྱོར་བཀའ་དྲིན་ཞུས། ། ཁོང་སྐྱོན་བྲལ་གྱི་མཛད་ཕྲིན་མཐོང་བའི་ཚེ། ། ངེད་ས་སྐྱ་པའི་འདུན་མ་འགྲུབ་འདུག་སྙམ། ། སེམས་དགའ་སྤྲོ་དང་དད་པས་མཆི་མ་འཁྲུག ། ཞབས་སྤྱི་གཙུག་ཏུ་བླངས་ནས་སྨོན་ལམ་བཏབ། ། དེར་ཤབ་སྟོད་ཀྱི་ཆུ་ཀླུང་བརྒལ་ནས་ཕྱིན། ། ཡུལ་ཡ་མཚན་ཅན་ཁྲོ་ཕུའི་གཙུག་ལག་སླེབས། ། ལྷ་བྱམས་མགོན་གྱི་སྐུ་བརྙན་ཞལ་བཟང་མཐོང་། ། རྟེན་ཁྱད་པར་ཅན་ཀུན་ལ་བྱིན་རླབས་ཞུས། །
མ་མི་མིན་མཁའ་འགྲོས་འཇིགས་གཟུགས་བསྟན། ། ང་ཁྲོ་རྒྱལ་གྱི་ང་རྒྱལ་དབྱིངས་ནས་རྒྱས། ། མཚོན་འཕྲེང་ལྕག་གིས་འདེད་དྲག་བཏང་བའི་ཚེ། ། ཁོང་ལུང་བསྟན་གྱི་སྒྲ་དབྱངས་སྒྲོག་པ་སྐད། ། ཁྱོད་ཡེ་ཤེས་ཀྱི་ཌཱ་ཀིའི་ལུང་བསྟན་དང་། ། མོ་ཤ་ཟན་གྱི་མཁའ་འགྲོའི་རྒྱང་འབོད་གཉིས། ། ང་རྣལ་འབྱོར་གྱི་སེམས་ལ་བདེ་སྡུག་མེད། ། གང་ཡིན་ཡང་རང་ངོ་དབྱིངས་སུ་སྙམ། ། ཨ་ལ་ལ་རྒྱལ་ཁམས་སྐོར་བའི་ཚེ། ། སྔོན་མེད་ཀྱི་ལྟད་མོ་ཨ་རེ་འཇིགས། །
སེམས་ཉིད་ཀྱི་རང་མདངས་ཡིན་པར་གོ ། དྲིན་ཅན་གྱི་བླ་མ་དེ་སྐུ་དྲིན་ཆེ། ། དཔལ་མཁའ་སྤྱོད་ཀྱི་དགའ་མ་ཡིད་འོང་མ། ། དུས་རིང་ནས་བསྐྱངས་པའི་མ་མ་དེས། ། ད་རིག་འཛིན་གྲུབ་པ་སྟེར་བའི་བརྡའ། ། ཡོངས་ངོ་མཚར་གྱི་ཟློས་གར་ཅི་ཡང་རྩེ། ། དེ་ནས་གནས་ཀྱི་མདའ་ན་དམ་པ་དམར་པོའི་རུས་ཡིན་ཟེར་བ་ཞིག་གི་ལག་ན་དམ་པའི་གདུང་རུས་ལས་གྲུབ་པའི་སྤྱན་རས་གཟིགས་ཀྱི་སྐུ་དང་སྲས་ཀྱི་ཐུགས་རང་བྱོན་ཡིན་ཟེར་བ་སོགས་འདུག་པ་མཇལ། དེའི་ནུབ་གངས་ཅན་ཆོས་འཕེལ་གྱི་དགོན་པའི་འཁྲིས། ལྷ་མོ་དམག་ཟོར་མའི་བླ་མཚོ་ཡིན་ཟེར་བ་མཐའ་ལྗོན་པའི་ཚལ་གྱིས་བསྐོར་བའི་དབུས་ན་ནེའུ་གསེང་གི་དཀྱིལ་ན་མཚོ་ཆུང་འཁོར་ས་ཞིག་འདུག་པའི་ཁ་སྟོད་སྐྱིད་སྐྱིད་འདྲ་བ་ཞིག་འདུག་པ་དེར་ལྕོག་གྲྭ་བྱས་བསྡད། ཇ་བཟང་བསྐོལ་ཞིང་ཆོས་སྤྱོད་བྱས་པས་གྲྭ་པ་རྣམས་བྱོན་བྱུང་ནས།
འདི་པ་ཆ་ལུགས་སོགས་རྟོགས་ལྡན་དུ་མི་འདུག གྲྭ་མཐུན་ལ་སྐྱིད་མདོག་རྣམ་པ་སྒོ་ཡངས་པ་ཞིག་འདུག་པས་སྡེ་པ་ཟིལ་གནོན་པ་ལྟ་བུ་ཞིག་བརྫུས་པ་ཡིན་ནམ་ཟེར། གཅིག་ན་རེ་ང་དང་ཞལ་འདྲིས་ཡོད། སྡེ་པ་ཟིལ་གནོན་པ་ཡིན་ཐག་ཆོད་འདུག་ཟེར་བས་ཕལ་ཆེར་དེ་ལ་ཡིད་ཆེས་སོ། ། སུ་ཡིན་ཟེར་བ་ལ། ང་ཅི་མེད་ཀྱི་སྤྲང་པོ་ཡན་པ་བློ་བདེ་བྱ་བ་ཡིན་ནོ་ཨང་བྱས་པས། ཁྱེད་རང་སུ་ཡིན་ཡང་ཉམས་དགའ་ལ་སྣང་བ་བདེ་བ་ཞིག་འདུག་ཟེར་རོ། ། ཐག་ཁྲར་སྦྲུལ་དུ་འཁྲུལ་བའི་སྣང་ངོ་ན། ། འཇིགས་སྐྲག་འབྲོས་ལ་ཐུག་པ་དོན་བྱེད་ནུས། ། ཡིད་ཆེས་མོས་གུས་ལྡན་པའི་གང་ཟག་ལ། །
ཁྱི་སོ་རིང་བསྲེལ་ཕུང་པོར་སོང་ངོ་སྐད། ། མིང་ཙམ་བརྡ་ཙམ་བཏགས་པ་ཁོ་ན་ལའང་། ། རང་རང་ངོ་བོས་གྲུབ་པ་རྡུལ་ཙམ་མེད། ། ཅི་མེད་ཅིར་ཡང་འཆར་བའི་ངོ་མཚར་ཅན། ། རྟེན་འབྲེལ་ཟབ་མོའི་རང་མཚང་དེ་རུ་རིག ། སྐྱེ་བོས་བཞི་མདོར་སྨྲ་བའི་ཁུངས་མེད་གཏམ། ། གང་ཟེར་བདེན་པར་འཛིན་པའི་བློ་ཆུང་ཚོས། ། གཞི་མེད་རི་བོང་ཅལ་གྱི་སྒྲ་དབྱངས་ཀྱིས། ། རང་གཞན་མང་པོའི་རང་མཚང་སྟོན་ཉེན་གདའ། ། སྟག་ལ་སྐྱ་མོ་དུང་གི་སྒོ་བརྒལ་ཏེ།
རྗེ་བཙུན་ས་སྐྱ་པའི་གདུང་བརྒྱུད་རིམ་པས་བྱིན་གྱིས་བརླབས་པའི་གནས་གཙང་ཆུ་མིག་རིང་མོར་སླེབས། དེ་ནུབ་གནས་འབྲེལ་བྱས། སྔོན་ཟངས་དཀར་ལོ་ཙཱ་བས་བཞེངས་པའི་གཙུག་ལག་ཁང་། སྙན་སྒྲོལ། འཕགས་པ་རིན་པོ་ཆེའི་སྐུ་འདྲ་སོགས་བཞུགས་པའི་ལྷ་ཁང་། བདག་ཆེན་རིན་པོ་ཆེ་གྲགས་བློ་བས་བཞེངས་པའི་མགོན་ཁང་སོགས་མཇལ། གསོལ་གདབ་སྨོན་ལམ་ཡིད་ཆེས་པར་བྱས། དེ་དག་ལ་ངོ་མཚར་ཞིང་བྱིན་རླབས་ཀྱི་ཟིལ་གཞན་དང་མི་འདྲ་བ་ཞིག་འདུག་པས་དད་མོས་ཚད་མེད་པ་སྐྱེས། དེང་སང་ཞབས་ཏོག་བདག་རྐྱེན་ཆེར་མེད་པའི་གོག་ཉམས་ཆེན་པོ་འདུག་པ་ལ་སེམས་ཀྱིས་མི་བཟོད་པའི་སྐྱོ་སྣང་ཡང་ཡོད་པ་ཞིག་བྱུང་། སང་ཉིན་ཉི་མ་ཕྱེད་ཡོལ་ཙམ་ན་ངོར་ཨེ་ཝྃ་ཆོས་ལྡན་དུ་སླེབས།
མཛོ་མོ་རྭ་བ་ཡོད་པའི་སྤང་སྟེང་དེར་ལྕོག་སྒར་བྱས་བསྡད། ལམ་ཟབ་ལྷ་ཁང་དུ་བླ་མའི་རྣལ་འབྱོར་རྒྱས་པ་ཞིག་བླངས། སྤྱི་སྒོས་ཀྱི་བསྟན་པ་རྒྱས་པའི་སྨོན་ལམ་བཏབ། གཞན་ཡང་ལམ་འབྲས་ལྷ་ཁང་གིས་གཙོ་བྱས་པའི་རྟེན་གསུམ་རྣམས་ཀྱང་མཇལ། དབོན་པོ་རིན་ཆེན་སེང་གེ་བས་གཞིས་ལེན་སྐབས་བབས་བྱས། ཁྲོམ་ཐོག་དབོན་པོ་སོགས་འདོད་ཆོས་དགོས་ཟེར་བ་མང་དག་བྱུང་བས། ཐོག་གཅིག་ལ་གུར་མགོན་གྱི་རྗེས་གནང་བྱས། འཕྲལ་མཁོའི་ཇ་གོས་དར་སོགས་འབུལ་བའང་འགའ་བྱུང་། དེ་ནས་ཞྭ་ལུ་ལ་ཆས་ཏེ་ཕྱིན་པའི་ལམ་བར་ནས་ལྕགས་སྟོད་མཐོང་བྱུང་བས། ངེད་ཚོ་ས་སྐྱ་པའི་ཡུས་པོ་ཆེའི་མི་གསུམ་གྱི་ནང་ནས།
ཤར་སྨད་ཙོང་ཁའི་དགེ་བཤེས་རིན་ཆེན་བརྩོན་འགྲུས་ཀྱི་བརྒྱུད་པ། དཔོན་ཆེན་དབོན་ཤྲཱི་རྒྱལ་བ་བཟང་པོ་དང་། ཧུ་ཤྲཱི་རྒོད་པོ་རིན་ཆེན་སོགས་རིམ་པར་བརྒྱུད་པའི་ཕ་ཚན་ཤིན་ཏུ་ཉེ་བ་ཞིག་ཡིན་པས། ཁོང་ཚོ་དར་རྒུད་དང་བདེ་དོག་གང་འདྲ་ཞིག་ཡོད་དམ་སྙམ། དགོས་མེད་འཇིག་རྟེན་གྱི་རྨོངས་ཞེན་ཞིག་སྐྱེས། ཞུ་རག་གི་བསམ་པ་མེད་ཀྱང་བྱ་བྲལ་གྱི་གནས་སྐབས་སེམས་ལ་གང་ཤར་ལག་ཏུ་བླངས་ཆོག་སྙམ་པས་དེར་ཕྱིན། ཁོང་ཚོའི་གཞིས་ཀའི་སྟོད་དེར་ལྕོག་གྲྭ་བྱས། ངས་ལྕོག་བུར་བསྡད། ཁོང་གྲྭ་པ་རྣམས་ཉམས་དགའ་དགའ་དང་སྦྲགས་པས་བསྔོ་བ་སྨོན་ལམ་བརྒྱབས་པས་མང་ཇ་ཉུང་ཇ་གདན་སྣོན་དང་བཅས་པ་བསྐྱལ་སོང་། སུ་ཡིན་ཟེར་བ་ལ་ངེད་རྣམས་ལ་སྟོད་མཐོན་པོ་ནས་ཡིན་ཟེར་བ་བྱས་ནའང་།
རྗེས་སུ་ངོར་པའི་གྲྭ་བ་འགའ་སོགས་རིམ་པར་བརྒྱུད་ནས་ཆ་ཙམ་ངོ་ཤེས་འདུག་པས། དཔོན་འོག་མ་འདྲ་བའི་མི་གཞོན་ཞིག་ངའི་རྩར་བྱུང་། འདི་འདྲ་ཡིན་པ་འདྲ་ཟེར་བའི་རྩད་གཅོད་ཞིབ་མོ་བྱེད་ཀྱིན་འདུག་པས་ད་ཅི་ནས་ངེད་བྱ་བྲལ་དུ་སོང་བས་སྐྱུག་བྲོ་བྱས་དོགས་སྤམ་མེ་བསྡད་པ་ཡིན། ངོ་བོ་དེ་ལྟར་ཡིན་པས་མཇལ་འཕྲད་ཙམ་མཛད་འདོད་ཡོད་ན་དེ་ག་བགྱིས་པས་ཆོག་བྱས་པས་ཁོ་ལོག་སོང་། རེ་ཞིག་ནས་སླེབས་ནས་དེང་སང་སྐུ་མཚམས་དམ་མེ་བ་ཞིག་ཡོད་པས་མཇལ་སྟབས་མ་བདེ་བྱུང་། སང་ཉིན་ཅིས་ཀྱང་བཞུགས་པ་གནང་དགོས་ཟེར་བ་ལ། མཇལ་བཞེད་མེད་པ་ཐུགས་དང་བསྟུན་པས་ཆོག་པ་འདུག ངེད་ཚོ་རྒྱལ་ཁམས་ལ་རིངས་པོ་སྡོད་པའི་ལོང་མེད་བྱས། དོན་ལ་རང་གི་རིགས་རུས་དང་ཕ་ཚན་སོགས་གང་ཡིན་གྱི་བླང་དོར་མེད་པའམ། ཡང་ན་མི་སྔུན་དུ་ངོ་འདེགས་མི་ཐུབ་པ་ཞིག་ཡོད་པ་ཡིན་ཡོང་།
ང་ལ་ཤཱཀྱ་ཐུབ་པའི་བཀའ་དྲིན་གྱིས་ཕྱོགས་གང་ལ་ཕྱིན་ཡང་བསྙེན་བཀུར་བྱེད་མཁན་ནི་ཐོགས་མེད་འོང་གི་འདུག འདི་སྐོར་གྱི་ཞེན་ཐག་དེ་ཆོད་པས་བློ་བདེ། ལར་བཙུན་པ་གཉེན་སྲེད་ཆེས་པ་ལ་དེ་འདྲ་མང་པོ་འབྱོན། ཁྱོད་སྙིང་ཚིམ་ཚིམ་སྙམ་པ་བྱས། ནམ་ཟི་ལ་ལངས་ཕྱིན། ངེད་ཚོའི་རྗེས་ལ་ཆས་ཀ་ཕྲན་བུ་དང་བཅས་ལམ་སྣ་བ་ཡིན་ཟེར་བ་ཞིག་བཏང་བྱུང་། མི་དགོས་ལོག་རྒྱུག་བྱས་ཀྱང་མི་ཉན་པར་ཞྭ་ལུ་བར་ཕྱིན། དེ་ནུབ་རྒྱན་གོང་གི་གཙུག་ལག་ཁང་གི་མགོན་ཁང་མཇལ་བས་དེར་གཏོར་མའི་འཁྲིས་སུ་བུད་མེད་གོས་དཀར་ཁྲ་གྱོན་པ་ཞིག་བྱུང་བ་དེ་མཐར་ཕྱི་ནང་གང་དུ་སོང་ཆ་མེད་པ་ལ་ཡལ་བ་ལྟ་བུ་ཞིག་བྱུང་། ཞྭ་ལུ་གནས་ཀྱི་གསེར་ཁང་གི་ཐུགས་རྗེ་ཆེན་པོས་གཙོ་བྱས་སྟེང་ཤོད་ཀྱི་ལྷ་ཁང་མགོན་ཁང་རྣམས་ཞིབ་པར་མཇལ། གཞལ་ཡས་ཁང་གི་མདོ་དེར་དྲུང་ཆེན་བྱ་བ་ཡིན་ཟེར་བའི་གྱོད་རྒན་བཀར་བརྒྱུད་པ་ལ་རྒྱབ་རྟེན་བཅོལ་བ།
དོམ་ད་ར་དང་སླེལ་བེམ་གྱི་སྒྲིབ་ཤིང་གྱོན་པ་ཞིག་དང་། དྲུང་རྒྱལ་བ་ཟེར་བའི་བན་གཞོན་མིག་ལྟག་པ་ན་ཡོད་པ་འདྲ་བ་ཞིག་འདུག་པས། ཁོང་ཚོས་ཇ་འདྲེན་གཞིས་ལེན་བྱས། ཁོ་རང་ཚོ་དང་བློ་བསྟུན་པའི་ཆ་ལེ་ཆོ་ལེ་མང་པོ་ལབ་བཏང་བས་ཤིན་ཏུ་དགའ་སོང་། དེ་ན་ཇོ་ལས་པ་བྱ་བ་འགྲུལ་པ་ཐམས་ཅད་ལ་ཟ་འདོད་བྱེད་པ་ཞིག་འདུག་པས། སློང་མོ་དགོས་ཟེར་བྱུང་བས། ངེད་རང་རྣམས་སྤྲང་པོ་ནི་མཉམ་པོར་འདུག ཁྱེད་ཚོ་ཞྭ་ལུ་བ་ཡིན་སྙམ་པ་ཡོད་ནའང་། ངེད་ཚོ་འདར་པ་ཡིན་སྤྲད་ཆོག་བྱས་པས་ཐམས་ཅད་བཞད་གད་ཐེག་གེ་བ་བྱུང་ནས་ཟ་འདོད་ཆེར་མ་བྱས། དེ་ནུབ་རི་ཕུག་ཏུ་ཕྱིན།
བུ་སྟོན་ཐམས་ཅད་མཁྱེན་པའི་ཆོས་ཁྲིའི་མདུན་དེར་ལྕོག་གྲྭ་བྱས་བསྡད། ནཱ་ལནྡྲའི་བཅོ་བརྒྱད་པའི་འཚོ་བྱེད་གཅིག་ཡོད་པ་དེས་གཞིས་ལེན་བསྙེན་བཀུར་ཟུར་ཆས་སོགས་ཞབས་ཏོག་ཡང་དག་བྱས། སང་དེ་རི་ཕུག་བླ་བྲང་ན་བཞུགས་པའི་བུ་སྟོན་རིན་པོ་ཆེའི་སྐུ་འདྲ་ཕྱག་ནས་མས་གཙོ་བྱས་པའི་རྟེན་གསུམ་ཤར་ཆེན་གྱི་རྟེན་སོགས་ཞིབ་པར་མཇལ། མཁྱེན་རབ་རིན་པོ་ཆེའི་ཞལ་སློབ་བགྲེས་པོ་ཞིག་འདུག་པ་ལ་ཕྱག་རྡོར་འགྲོ་བཟང་གི་དབང་། རྣམ་སྲས་ཞི་དྲག་གི་རྗེས་གནང་། རྡོ་རྗེ་རབ་བརྟན་མའི་བཀའ་གཏད། ཡིག་ལུང་དང་བཅས་པ་ཞུས། དེ་ནུབ་རྫིང་བུར་བྲག་སྒོ་བ་ཟེར་བའི་ཁམས་པ་ཕྱུག་པོ་ཞིག་གིས་གདན་དྲངས་དེར་ཕྱིན། ཚེ་དབང་རྟ་མགྲིན་གྱི་རྗེས་གནང་སོགས་བྱས། ཇ་བཟང་པོ་ཞིག་ཕུལ་བྱུང་བས་ལམ་ཇ་ལ་ཤིན་ཏུ་མཁོ་བ་བྱུང་།
ཞེན་མེད་ཀྱི་ཉེ་དུའི་སྒོ་བསྙེགས་པས། ། དགོས་མེད་ཀྱི་ལམ་སྟོབས་དེ་རུ་བཅག ། དོན་མེད་ཀྱི་ལུང་སྦུག་བསྐོར་བའི་འབྲས། ། འབྲེལ་མེད་ཀྱི་ས་མཚམས་དེ་རུ་བྲིས། ། སྤྱིར་སེམས་ཅན་ཀུན་དྲིན་ཅན་ཕ་མར་འདུག ། སྒོས་སུ་བྱམས་གཉེན་ལ་གང་སྐྱིད་ཡུལ། ། ང་བྱ་བྲལ་གྱི་འདུན་མ་ཡང་རྩེར་ཡོད། ། ཁྱེད་ཕ་ཚན་སྐུ་ཁམས་ཅི་བདེར་བཞུགས། ། དཔལ་ཞྭ་ལུ་གསེར་བཀང་གི་དགོན་པ་ན། ། བན་སྨྱོན་ཀུན་གྲི་རིང་ཤལ་འཛུགས་བྱེད། །
མི་བསད་ལ་ཡ་འུད་མི་གདའ་བས། ། སྤྲང་པོ་ངས་རི་སྦུག་དགོན་པར་བྲོས། ། སྔར་འདྲིས་ཀྱི་སློབ་མས་ཞབས་ཏོག་བཟང་། ། ཀུ་སུ་ལུའི་བླ་མ་ལམ་དུ་མཇལ། ། གང་ཞུས་ཀྱི་ཆོས་འབྲེལ་ལྷུག་པར་གནང་། ། ཁོང་བཀའ་དྲིན་མི་ཆུང་ཆེ་བར་འཁུམས། ། ལར་ད་ལྟ་གངས་རིའི་ལྗོངས་འདི་ན། ། དགོན་སྤྱི་ཆོས་ཀྱི་རང་ཚུགས་འཛིན་པ་ལ། ། ཁོང་འགྲན་ཟླ་བྲལ་བའི་ཞྭ་ལུ་བ། ། བོད་ཆོས་སྡེ་ཚོའི་སྲོག་ཤིང་དམ་པ་ལགས། །
ཁོང་བྲག་སྒོ་བ་བྱ་བའི་ཕྱུག་པོ་དེ། ། མིག་རྒྱ་ཁབ་ལས་ཕྲ་བ་ཞིག་ཡིན་ཟེར་ནའང་། ། ང་བྱ་བྲལ་ལ་ལམ་ཇ་བཟང་པོ་ཕུལ། ། དུས་གཞན་གྱི་ཇ་སིགས་གཅིག་ལས་དགའ། ། ཁོས་ཁེངས་དྲགས་ཀྱིས་བརྙས་པ་ཡིན་ལས་ཆེ། ། ཡུལ་རྒྱན་གོང་གི་ལྷ་མོ་དེ་གནོད་ཀྱི་འདུག ། ངས་གཏོར་མ་དང་བཀའ་བསྒོ་དྲག་པོ་བྱས། ། དེ་རེ་ཞིག་ལོག་ནས་བདེ་བར་བྱུང་། ། དེ་ནས་ཐར་པ་དགོན་པར་སླེབས། དེ་ནུབ་བསྡད་ནས་སྟེང་ཤོད་ཀྱི་ལྷ་ཁང་མགོན་ཁང་རྣམས་ཞིབ་པར་མཇལ།
སང་ཚ་ཐོག་ཏུ་སྨན་ལུང་དུ་ཕྱིན། བླ་བྲང་བ་དེ་པ་དང་གཉེན་ཚན་རྙིང་པ་ཞིག་ཏུ་འགྲོ་བས་ངོ་ཤེས་བྱས། གཞིས་ལེན་ཡང་དག་བྱུང་། ནཱ་རོའི་རྒྱན་དྲུག་ཁ་ཆེ་པཎ་ཆེན་གྱི་སྐུ་ཆོས་སོགས་ཀྱི་བྱིན་རླབས་ཞུས། གཙང་ཁང་གི་རྟེན་གསུམ། སྨྲྀ་ཏིའི་གདུང་འབུམ་སོགས་མཇལ། སྟག་ཞོན་མགོན་ཁང་དུ་གཏོར་གསོས་སྙན་དར་ཕྲིན་བཅོལ་ཡིད་ཆེས་པར་བྱས། དེ་ནས་པ་རྣམ་གཞུང་ལ་ཕྱིན། གྲོང་སྟོད་དུ་ཞག་སྡོད་བྱས། སང་ཉིན་སྔ་བར་ཕྱིན་ལྷུན་གྲུབ་རྩེར་སླེབས།
ངས་གནས་ཚང་ཞིག་ཏུ་བསྡད། ཟླ་བོ་རྣམས་གཟིམས་ཁང་སོགས་ཀྱི་ལྟད་མོ་དང་། ཞར་ལ་བསོད་སྙོམས་ཀྱང་བྱེད། སྡེ་དཔོན་ཆོས་ལ་དཀར་པོ་ཞིག་ཡོད་པ་འདུག་ཟེར་ནས་སོང་། ཁོང་རྣམས་ཀྱིས་ཉི་ཕྱེད་བར་བསྒུགས་པས་ལན་ཙམ་ཡང་མ་ཁུགས། ངེད་རང་རྣམས་ཀྱི་ཚ་ཐེབས་ཀྱང་ཆག་པ་ཞིག་བྱུང་ནས་ལོག་བྱུང་། ལར་གནངས་ཆུང་ལ་བློ་རིག་རྒོད་པའི་སྡེ་དཔོན་དཔོན་སྐྱའི་རིགས་འདི། ལུག་ཐུག་གི་སྒྲོ་བས་ཝ་མོའི་ཉིན་ཐེབས་གཅོག་པ་མ་གཏོགས་དགོས་པ་མི་འདུག་པས་དེ་འདྲའི་རིགས་ལ་བྱ་བྲལ་རྣམས་ལམ་གཞུང་སྲོང་བ་རང་གནད་དུ་གདའ། དེ་ནས་བསམ་སྡིངས་དགོན་པར་སླེབས་ནས་དེ་ནུབ་གནས་འབྲེལ་བྱས་བསྡད། སང་ཉིན་དེའི་ནི་གུ་རྒྱུད་པའི་ཕོ་ཁྲོམ་མགོན་ཁང་།
ཡང་དགོན་གྱི་ལྷ་ཁང་མགོན་ཁང་སོགས་མཇལ། ཆོས་རྗེའི་དྲུང་དུ་ངེད་དཔོན་སློབ་རྣམས་ཀྱིས་བླ་མའི་རྣལ་འབྱོར་གྱི་ཆོས་འབྲེལ་ཞུས། སྒེར་གྱི་མགོན་དཀར་གྱི་རྗེས་གནང་ཞུས་པས་མ་གནང་བར། རྩིས་ཀྱི་མགོན་པོ་ལྷ་ཆེན་དཔལ་འབར་གྱི་རྗེས་གནང་བཀའ་དྲིན་བསྐྱངས། དེ་ནས་རྩིས་གནས་གསར་གྱི་ལྷ་ཁང་མགོན་ཁང་རྣམས་མཇལ། སྡེ་པ་བསོད་ནམས་རབ་བརྟན་པས་གཞིས་ལེན་ཤངས་ལེན་སོགས་ཡང་དག་མཛད། དེར་འདོལ་ཆུང་ན་ཚ་མོ་ཞིག་ཡོད་པ་དེས་འབོད་དུ་རྟ་པ་གཉིས་རྐང་ཚུགས་བཏང་བྱུང་ནས་ཅིས་ཀྱང་ཡོང་དགོས་པའི་ནན་ཏན་བྱེད་ཀྱི་འདུག་པས་ཁོང་བྱིངས་པོ་དེར་བཞག ངེད་དཔོན་སློབ་འགས་སྐོར་ཙམ་ཕྱིན་པས་གནས་ཚུལ་ངེས་པར་བྱུང་བ་ལགས་སོ། ། ཐར་དགོན་སྨན་ལུང་འཕྲུལ་གྱི་ལྷ་ཁང་མཇལ། ། ཕ་མེས་བརྒྱུད་པས་བསྟེན་པའི་མགོན་གཉེན་དེ། །
སྙན་དར་བ་ལིཾ་རྒྱ་མཚོས་མཆོད་བྱས་ཏེ། ། བསྟན་པ་བསྲུང་བའི་འཕྲིན་ལས་བཀའ་བསྒོ་བྱས། ། དེ་ནས་པ་རྣམ་རྫོང་གི་གཞུང་དུ་ཕྱིན། ། འཁོར་རྣམས་གཏོར་ཚོགས་མེད་པའི་རྔ་གཤང་གི ། སྒྲ་དབྱངས་སྙེག་པའི་བྱ་རོག་བཞིན་དུ་འགྱོད། ། ཁོ་བོ་ཕོ་ཚོད་ཆེ་བའི་ཁྲོམ་ཐོག་ཆོད། ། ཕྱིན་ཆད་ཕྱོགས་འདིར་འོང་བའི་རྣལ་འབྱོར་རྣམས། ། འདི་འདྲའི་རིགས་ལ་རིམ་པ་ལྟར་འཛེམས་མཛོད། ། ཟེར་བའི་རྒྱང་གླུ་ལེན་ཞིང་བསམ་སྡིངས་ཀྱི། ། རི་ལ་འཛེགས་པས་ལུགས་གཉིས་འདོད་པ་ཚིམ། །
ཡང་སྨྲས་པ། ཉང་སྟོད་ཀྱི་ཨ་མོ་འདོལ་ཆུང་ན། ། ཚ་མོ་ཞིག་ཡོད་པས་ནན་གྱིས་བོས། ། རྔན་ཆེན་དང་གཞིས་ལེན་བསྲེས་སེ་བ། ཁྲམ་ངུས་ཀྱི་ཁ་རྒྱན་བཅས་པ་བྱུང་། ། གཏེར་སྦྱིན་འདྲ་ཡོང་སྙམ་ཡོད་ཚོད་གདའ། ། ང་རྒྱལ་ཁམས་ཀྱི་ལོངས་སྤྱོད་ཆར་ལྟར་བབས། ། ཆོས་ལྡན་གྱི་འགྲོ་ས་ཚགས་ལས་མང་། ། དཔོན་ངན་གྱི་ཁྲལ་འབབ་ཡོང་དོན་མེད། ། ཚོན་པོ་ལ་སྣུམ་བཀུས་མ་རེ་མཛོད། །
དེ་ནས་བོད་ཀྱི་ལྷ་བཙན་པོའི་གདུང་བརྒྱུད་དྲི་མ་མེད་པ་སྐྱ་བོ་བྱང་ཆུབ་སེམས་དཔའི་མཛད་པ་ལྷུར་ལེན་པ། འབྲོང་རྩེ་ནས་ཁྲི་ནམ་མཁའ་བསོད་ནམས་ཀྱི་དྲུང་བཞུགས་པའི་གཞིས་ཀ་རྣམ་སྲས་མཐོང་སྨོན་དང་ཁད་ཉེ་བ་ཞིག་ཏུ་སླེབས། སུ་ཡིན་རྩད་གཅོད་གནང་མི་བྱུང་བས། དཔལ་ལྡན་ས་སྐྱ་སྐོར་ནས་ཡིན་ཟེར་བའི་བརྫུས་སེ་བ་ཞུས་ཀྱང་དགོངས་ནས་ཅིས་ཀྱང་ཤོག་གསུངས་ནས་ཕྱིན། ཞབས་ཏོག་གཞིས་ལེན་མང་དག་ཐུགས་དཀར་བས་ཀུན་ནས་བླངས་པ་མཛད། སྡེ་པའི་དྲུང་པདྨ་དབང་ཆེན་ཡང་གསང་ཁྲོས་པའི་དབང་བཞི་ཡོངས་སུ་རྫོགས་པ། བཀའ་སྡོད་རྣམས་ཀྱི་སྲོག་དབང་སོགས་ཕུལ། གཞན་ཡང་འདོད་ཆོས་ཀྱི་ཐུགས་བཞེད་མང་པོ་འདུག་པ་ཡར་ལམ་འབུལ་བའི་ཁས་ལེན་ཞུས་ནས་རྒྱལ་མཁར་རྩེར་ཕྱིན་རྫོང་རྒྱབ་ཏུ་ལྕོག་གྲྭ་བྱས་བསྡད་པས་གནས་ཆེན་པས་ཅིས་ཀྱང་ཡོང་དགོས་གསུངས། དཔལ་འཁོར་བདེ་ཆེན་གྱི་ཤག་ཏུ་བོས་གཞིས་ལེན་མཛད། ནང་སོས་སྣེ་སྦྱོར་མཛད་ནས་ཆོས་སྡེའི་ལྷ་ཁང་སྟེང་ཤོད།
མཆོད་རྟེན་ཆེན་པོ། རྒྱལ་རྩེའི་ལི་མ་ལྷ་ཁང་གཟིམ་ཆུང་སྟེང་ཤོད་འགའི་རྟེན་རྣམས་ཞིབ་པར་མཇལ། རྒྱལ་རྩེ་ནས་སྡེ་པ་ཆེན་མོ་དེ་ཉིན་རེ་བཞིན་ཆོས་སྡེ་ལ་ཞབས་སྐོར་ལ་བསྒྲིགས་བཅུག་ཕེབས་པ་མཐོང་བས། དེང་སང་གི་ཨ་ཕོ་ཧོར་འདྲའི་དོན་སྤྱི་ཡོད་པ་ཞིག་མིན་འདུག་ནའང་། ཆོས་རྒྱལ་གྱི་མཛད་སྤྱོད་སྐྱོ་སུན་མེད་པར་བསྒྲིགས་སུ་བཅུག་པ་འདི་ཙམ། རང་ཐོག་ཏུ་བབས་ནའང་ནུས་པ་དཀའ་བས་ངེས་པར་ཆོས་རྒྱལ་དུ་འདུག་སྙམ་པའི་དག་སྣང་ཆེན་པོ་བྱུང་། དེ་རྗེས་འབྲུག་པ་ངག་དབང་ཆོས་རྒྱལ་དང་དེ་གོང་ནས་གསུང་ཆོས་ཀྱི་འབྲེལ་པ་ཡོད་པས་མཇལ་བ་དང་རྭ་ལུང་བསྐོར་བ་སྦྲགས་མཁའ་རོ་ནས་ཡར་འབྲོག་གི་ནང་ལ་ཞུགས། དོ་རི་སོགས་གནས་མཇལ་རིམ་པར་བྱེད་འདོད་ཡོད་ནའང་། གྲྭ་པ་རྣམས་ཀྱང་མགྱོགས་སྐོར་ལ་དགའ་བ་ཙམ་འདུག་ཅིང་། ངེད་རང་གི་རྐང་ཚབ་ཀྱི་རྟ་དེའང་བབས་ཀྱི་རྣམ་པ་ཡོད་པ་ཞིག་བྱུང་བ་སོགས་ཕྱོགས་དུ་མ་ནས་མདོར་བསྟན་པས་འཕྲེད་ལ་བཅད་དེ་རོང་ཆུང་ལ་འགྲོ་བའི་གྲོས་ཐག་བཅད་དོ། །
བོད་རྒྱལ་པོ་གཞོན་ནུས་གཙུག་གིས་མཆོད། ། ཤར་རྒྱལ་པོའི་མཛད་པས་ཡིད་རབ་ཕྲོགས། ། རྟ་མདོ་ཕྲུག་གི་བང་འགྲོས་དེ་རུ་ཟད། ། ཁོང་གྲྭ་པ་ཀུན་ཟ་ཐག་ཉེ་ལ་དགའ། ། དཔལ་རྭ་ལུང་གི་རི་ཁྲོད་ལྟ་བ་དང་། ། ཕ་ངག་དབང་ཆོས་རྒྱལ་མཇལ་སྙམ་ཚེ། ། ལུས་འཁོས་མེད་ཀྱི་རྐང་པས་རང་མཚང་བསྟན། ། ང་ལུགས་གཉིས་ཀྱི་བླང་དོར་མི་ཞན་ཡང་། ། ལུས་རྐང་པའི་འཁྲུལ་འཁོར་གྱིས་དང་ལེན་བྲལ། ། ཁོང་དུད་འགྲོ་ལ་འགྲོ་འདུག་གི་སྐྱབས་གནས་འཆོལ། །
ང་མི་ཕྱེད་དུ་འདུག་སྙམ་སྙིང་ཁོང་གྲང་། ། ད་ཡང་ཞིག་བསམ་པ་འདི་ལྟར་ཤར། ། གནས་ལུགས་ལ་ལྟ་བའི་མིག་ཡོད་ན། ། ཆུ་བུར་གྱི་ཁྲ་ཧྲིག་མེད་ཀྱང་ཆོག ། ཅི་བསམ་ཀུན་འགྲུབ་པའི་བློ་ཡོད་ན། ། ཤ་རུས་ཀྱི་རྐང་པ་མེད་ཀྱང་ཆོག ། སེམས་ཉིད་ཀྱི་ཡང་དགོན་མཐོང་ཙམ་ན། ། རྭ་ལུང་གི་རི་ལྟས་དེ་གར་གདའ། ། དད་མོས་ཀྱིས་རང་ཞལ་མཇལ་ཙ་ན། ། མཚན་ལྡན་གྱི་བླ་མ་དེ་གར་གདའ། །
གང་བྱུང་གིས་ཆོག་ན་ཅི་བྱས་བདེ། ། བྱ་བཏང་གི་བློ་སྣ་གང་ཤར་ཡིན། ། འགྱུར་མེད་ཀྱི་བདེན་གྲུབ་མེད་པས་འཚེངས། ། རོང་ཆུང་ལ་སྤྲང་པོའི་ལམ་སྣ་ཟུག ། དཔལ་འཁོར་བདེ་ཆེན་དུ་བསྡད་པའི་དགོངས་དེ། ངེད་ནི་གནས་ཆེན་པའི་མཁར་ལས་བྱེད་སྒང་གི་ནང་འུ་ལག་པ་དང་ཐུག་ཆོམ་གྱིས་ཁེངས་པ་དེར་ནན་མེད་བྱས་བསྒོར་བས་ཞེ་སུན་ལ་འཚིག་པ་ཟ། ཟླ་བོ་རྣམས་ནི་དེའི་ནུབ་ཆར་ལྷགས་འདྲེས་པ་ཞིག་གིས་ལྕོག་བུ་རྣམས་བསྒྱེལ། འདམ་བག་གི་དཀྱིལ་དུ་ཉལ་དགོས་པ་བྱུང་འདུག ངེད་རྣམས་ཆོས་སྡེའི་སྒོར་འཛོམས་ཙ་ན་ཐམས་ཅད་ཕར་ཡུས་ཚུར་ཡུས་སུ་འདུག་པས། ངས་ཁ་མ་བླངས་པར་སྔོན་ལ་ཐལ་ལེ་ཕྱིན།
ཉང་སྟོད་གུ་ལའི་ཕུ་དེ་ན་ཕོ་རོག་མདོ་སྡེ་མགོན་པོ་བྱ་བའི་གྲུབ་ཐོབ་གཅིག་གི་སྐུ་འདྲ་སྙན་གྲགས་ཅན། མགོན་ཁང་དང་བཅས་འདུག་པ་མཇལ། དེ་ནུབ་དཔོན་སློབ་ཐམས་ཅད་རྣམ་སྲས་མཐོང་སྨོན་དུ་འཛོམས། སང་མཁར་བའི་མདུན་མན་ལུང་དགོན་པའི་འཁྲིས་ལ་བྱས། ཐུ་རུ་སྟག་ཚལ་ཟེར་བའི་ལུང་ནང་དུ་ཞག་གཅིག་བསྡད། སང་དེ་སྔ་བར་ལ་ཤིན་ཏུ་ཆེ་བ་ཞིག་བརྒལ་ཕྱིན་པས། རོང་ཤམ་བྷར་གྱི་དགོན་པར་ཚ་བ་འཕྱི་བ་ལ་སླེབས། ཤམ་བྷར་ཆོས་རྗེའི་དྲུང་དུ་མཇལ། མགོན་པོ་སྟག་ཞོན་འཁོར་བཅས་ཀྱི་དབང་རྗེས་གནང་། རོང་པའི་སྟག་ཞོན་གྱི་ཕུར་དབང་དུ་གྲགས་པའི་རྟེན་མཇལ་བཀའ་བསྒོ་དང་བཅས་པ་ཞུས།
ཆོས་སྐྱོང་དེའི་ཆོས་སྐོར་ཚང་མ་དང་། ཞལ་བཞི་པའི་ལས་མཁན་ཤུ་ཏྲ་ནག་པོ་རྣམས་ཞུ་བའི་རྗེས་སུ་སླེབས་པའི་རྒྱུ་མཚན་ཕུལ། ཞལ་བཞེས་ཀྱང་ཕེབས་སོ། ། ལྷ་སྙན་ཤམྦྷར་མགུལ་གྱི་དགོན་པར་སླེབས། ། འཁྲུལ་ཞིག་བླ་མའི་ཞལ་བཟང་མངོན་དུ་བྱས། ། ཕ་མེས་བརྒྱུད་པའི་སྲུང་མ་ནག་པོ་དེའི། ། སྐུ་བརྙན་མཐོང་ཞིང་དབང་དང་རྗེས་གནང་ཐོབ། ། དེ་ནུབ་གནས་དེར་ཉལ་བའི་འཆར་སྒོ་ལ། ། གཉིད་འཆག་ཐོག་འཚེག་བ་སྤུ་ཟེང་ངེ་བ། ། མངོན་སུམ་རྨི་ལམ་གང་ཡང་མ་ཡིན་པའི། །
འོག་འགྱུའི་ཚུལ་གྱིས་ཟ་ཟིའི་འཆར་ཚུལ་ནི། ། གསུར་དུད་མེ་དམར་འཚུབ་པའི་ལུང་སྟོང་ན། ། སྟག་ཆེན་སྨྱོན་པ་ཞོན་པའི་མོན་ནག་གཅིག ། བསྟན་དགྲ་དམ་ཉམས་འཚོལ་ཟེར་རྒྱུག་ཅིང་འགྲལ། ། སྟོང་གསུམ་ཁུ་སྒྲས་འགེངས་ཤིང་ཡོད་དོ་སྙམ། ། རེས་འགའ་ལིངས་པ་ཁྱི་ཁྲིད་མང་པོ་ཡིས། ། རི་དྭགས་འདེད་ཅིང་ཤྭ་བའི་དམར་མྱོག་དང་། ། གཞན་ཡང་སྟག་གཟིག་དོམ་དྲེད་བྱ་འུག་སོགས། ། རྒྱུག་འབྲལ་འཕུར་ལྡིང་བན་བུན་ཟ་ཟི་ཡིས། ། ནམ་ལངས་བར་དུ་ཐུབ་པའི་འཁྲུལ་སྣང་བྱུང་། །
དེ་དག་ལེགས་པར་བསམ་ཚེ་ཕ་རྒོད་རྗེའི། ། བསྟན་སྲུང་མཆོག་འདི་མངོན་སུམ་ཞལ་གཟིགས་ནས། ། སྒོས་དགྲ་ཁ་ཁྱེར་ཁུར་ནས་ཟ་བ་སོགས། ། འཇིགས་སུ་རུང་བའི་ལས་རྗེས་མངོན་དུ་བསྟན། ། དེ་ཡི་རིག་འཛིན་རྣལ་འབྱོར་བདག་ཡིན་པས། ། ད་དུང་འདི་ཡིས་དམ་ཉམས་མང་པོ་ལ། ། དྲག་པོའི་ལས་སྦྱོར་འགྲུབ་པའི་ལྟས་སུ་གོ ། དེ་ནས་ཤ་རའི་གྲུ་ལྕགས་ཐོན་པས་དེའི་གྲུ་ཤན་གྱི་རྟ་མགོའི་ངོས་ལ། རིན་སྤུངས་ནས་སྡེ་པའི་བཀའ་ཤོག་ལྕགས་ལེབ་ལ་གཟོང་རིས་བྲིས་པ་གསེར་ཆུས་བྱུགས་པ་ལ། གྲུ་ལྕགས་འདི་དགེ་རྒྱུན་ལ་བཙུགས་པ་དང་།
མཉན་པ་ལ་བཞི་ཟུར་ན་བྱིན་ཡོད་པས། ཟ་འདོད་ཀྱིས་གཙེར་བ་བྱུང་ན་ངོ་བསྲུང་མེད་པའི་ཞུ་བས་སླེབས་པ་གྱིས། ཕྱིས་འདོམས་པའི་ཁྲིམས་ལུགས་བྱེད་ཟེར་བ་གཟེར་གྱིས་བསྡིགས་ནས་བརྒྱབས་འདུག་ཅིང་། གཉན་པ་དེ་རྣམས་ཀྱང་སྔ་གོང་དང་མི་འདྲ་བའི་ངོ་གནོང་བ་བྱས། ལྟོགས་འདོད་ཅུང་ཟད་བྱེད་འདོད་པའང་གནང་སྦྱིན་ཞུ་བ་ཡིན་ཟེར་བ་ལས་མི་འདུག་པས། གཞིས་ཀ་རིན་སྤུངས་པ་ཁྲིམས་དམ་ཟེར་བའི་སྙན་གྲགས་བདེན་པར་འདུག རྒྱལ་པོ་ཁྲིམས་ལུགས་ཡོད་པའི་ས་ཕྱོགས་འདི་འདྲ་ཞིག་ཡོང་བ་ཡིན། སྙོམ་ཆུང་ལམ་བདེ་བ། རྫས་ལྡན་བློ་བདེ་བ་སོགས་བསོད་ནམས་དཔག་མེད་འོང་བ་འདུག ངོ་མཚར་སྙམ་པས་སྡེ་པ་ལའང་དག་སྣང་ཅི་ཡང་སྐྱེས།
དེ་ནུབ་འབྲས་ཡུལ་སྐྱེད་ཚལ་དུ་སླེབས། གྲྭ་པ་རྣམས་ཤོལ་རགས་ཆེན་པོ་དེར་ལྕོག་གྲྭ་བྱས། སྒེར་གྱི་མཁྱེན་རབ་ཆོས་རྗེའི་དབོན། ངེད་ཁའུ་བྲག་རྫོང་པའི་གྲྭ་རིགས་ཀུན་གྱི་གཙུག་རྒྱན་རྗེ་བྲག་དཀར་རབ་འབྱམས་པ་བཞུགས་པའི་གཟིམ་སྤྱིལ་དུ་ཕྱིན་ནས་མཇལ། དད་པ་དང་དག་སྣང་བསམ་གྱིས་མི་ཁྱབ་པས་ཞལ་འཕྲོས་འབེལ་གཏམ་འར་མ་འུར་མ་བྱས་སྐྱེད་ཚལ་བའི་གྲྭ་པ་སྔགས་ཆོས་ཀྱི་འདོད་ཞེན་ཆེ་བ་མང་དག་ལའང་རྗེས་གནང་རིག་གཏད་ལུང་སོགས་མང་པོ་བྱས། དེའི་ཚེ་ཀརྨ་པ་མི་བསྐྱོད་རྡོ་རྗེ་ལུང་པར་ཕེབས། སྡེ་པ་རིན་སྤུངས་པས་གདན་འདྲེན་ཞུ་རྩིས་དང་། མངའ་ཞབས་ཀྱི་སྐྱ་སེར་ཐམས་ཅད་ལ་ཞབས་ཏོག་དང་བསུ་བ་སོགས་ཀྱིས་ཁྲལ་བརྒྱབས། ཐམས་ཅད་དགའ་བ་དང་སྐྱོ་བ་སྤེལ་བའི་འུར་དིང་ངེ་བ་འདུག འབྲས་ཡུལ་བ་དཔོན་སློབ་ཀྱང་དེ་གའི་གྲབས་ཡུལ་ཁུར་ཆེ་བ་སྤྲོ་སེག་གེ་བ་ཡོད་འདུག་པས།
ངེད་ཀྱི་བསམ་པ་ལ་འབྲས་ཡུལ་བའི་ཚན་འདི་དཔོན་སློབ་སྦྱིན་བདག་མ་བསྟེན་པའི་ཁྲལ་འབབ་ཙམ་ནི་མི་བྱེད་ཁ་མེད་དུ་འདུག དེ་ཙམ་གྱི་དྭང་འདོད་རང་བྱེད་པའི་འབྲེལ་མེད་དམ་སྙམ་པ་ཤར། ངོ་ཤེས་ཕྲད་པ་རྣམས་ཁྱེད་ཀརྨ་པ་མཇལ་ལས་ཆེ་ཟེར། ཕྲལ་དེ་ཙམ་བྱེད་ཟེར་བ་ཙམ་བྱས། དོན་ལ་ཀརྨ་པ་རང་སྐྱེས་བུ་དམ་པ་ཡིན་ཉེན་ཡོད་མོད། ངེད་རང་གི་ཐོས་ཚོད་ལ་དཔག་པའི་ལྷན་སྐྱེས་ཀྱི་ཤར་ཚོད་ཀརྨ་པའི་རྩ་བ་དྭགས་པོ་རིན་པོ་ཆེའི་སློབ་མའི་གཙོ་བོ་ཁམས་པ་མི་གསུམ་དུ་གྲགས་པའི་ནང་ཚན་དུས་གསུམ་མཁྱེན་པ་ཁམས་པ་དབུ་སེ་ཟེར་བ་དེ་ཡིན་པས། ཁོང་རྣམས་ལ་བབ་ཐོབ་བྱེད་ན། རྒྱ་གར་གྱི་ནཱ་རོ་མཻ་ཏྲི་སོགས་ཀྱི་གདམས་པ། བོད་ཡུལ་གྱི་མར་པ་མི་ལ་སོགས་ནས་བརྒྱུད་པའི་སྒྲུབ་རྒྱུད་བཀའ་བབས་ཆུ་བོའི་གཞུང་ལྟ་བུ་ཞིག་ཡོད་པས། དེ་གཙོ་བོར་སྐྱོང་དགོས་རྒྱུ་ཡིན་པ་ལ།
དགོས་པའི་མཆོད་རྟེན་ནག་པོར་བཞག མི་དགོས་བྲག་ལ་དབུ་དཀར་གསོལ་བའི་དཔེའི་རྣམ་པས། ས་སྐྱ་པ་དང་དགའ་ལྡན་པ་སོགས་གང་བྱེད་ལ་མི་སྡོ་བཞིན་དུ་འགྲན་པའི་རྣམ་པས། མཚན་ཉིད་དང་སྒྲ་སྙན་ངག རྒྱུད་འཆད་ཉན་འདི་ནས་འཆད་རང་ཆེར་མེད་པའི་རྣམ་གྲངས་མང་ལ་དངོས་མ་གཙང་བ་མྱོག་པ་ཞིག་དང་། འཇིག་རྟེན་གྱི་དཔོན་ཆེན་དང་། དཔོན་ཆུང་དང་། ཡང་ཆུང་སོགས་ཆོས་བརྒྱད་གང་འཕེལ་གྱི་བྱ་བ་ལྷུར་ལེན་པ་འདྲ་བ། ཁོང་རང་གི་བརྒྱུད་པའི་བླ་མ་དང་དེ་དག་གི་གསུང་རབ་རྣམས་ལ་ཆས་ཆོད་རས་སུ་བོར་རེ་བ། དེང་སང་ཀརྨ་པ་རང་གི་བཤད་སྒྲུབ་བསྟན་འཛིན་ཅུང་དྲག་པ་རྣམས་ལའང་སྨོད་ཅིང་།
དེ་དག་གི་གྲྭ་རིགས་དྲག་པ་ཚུན་ཆད་ཁོང་རང་གི་ཕྱག་ཕྱིར་གང་ཁུགས་བྱེད་པ་ཁོ་ན་འདུག་ཟེར་བས། སྙིང་ནས་དད་པ་ལྡང་བ་ནི་མ་སྐྱེས་བྱུང་། དེ་ཕྱིན་ངེད་རང་ས་སྐྱ་པའི་བཟའ་རྐང་མ་གཏོགས། ཀརྨ་པའི་ཁྲལ་འབབ་ཀྱི་ཁུར་ནི་ཅི་ཡང་མེད། དེང་སང་གི་མི་ཕལ་ཆེར་གྱིས་བྱེད་པ་ལྟར། སྡེ་དཔོན་དཔོན་སྐྱ་གཅིག་གི་བླ་མ་བཅོལ་འདུག་ན་ཅིས་ཀྱང་ཆོས་ཞུ་སྙམ་པ་དང་། མཐའ་མི་མང་གིས་བསྐོར་འདུག་ན་སངས་རྒྱས་ཡིན་སྙམ་རྒྱུག་པའི་བླུན་པོ་ནི་ངེད་རང་མིན། རང་གི་དགོན་ཆུང་ལ་མང་ཇ་འགྱེད་བཅས་ཡོང་ངམ་སྙམ་པ་དང་། གཞན་དགོན་ཆུང་ངམ་གྲྭ་རིགས་རེ་རེ་ཙམ་འབྱོར་རེ་བའི་ཆེད་དུ་ཆོས་འབྲེལ་ཞུ་བའི་ལྟོགས་ལ་མེ་འབར་གྱི་བླ་མ་སློབ་དཔོན་ནི་མིན། ལེགས་ལེགས་ཀྱི་ཁྲལ་མཇལ་ནི་བྱེད་དོན་མི་འདུག
ལར་རྗེ་བཙུན་རྡོ་རིངས་པ་ཆེན་པོ་དང་མཇལ་ནས་གསུང་ངག་རིན་པོ་ཆེ་འདི་ཐོབ་མན་ཆད། གཞན་བླ་མ་དང་གདམས་ངག་གང་ལའང་བྱང་ཆུབ་བསྒྲུབ་པའི་ཆེད་དུ་མི་སྨོན་ཞིང་། འགྲམ་ཆུ་མི་ལྡང་བའི་ངེས་ཤེས་གཏིང་ཚུགས་ཤིག་ཡོད་པས་ལམ་གཞུང་བསྲངས་ཕྱིན། འོན་ཀྱང་རྗེ་ཐམས་ཅད་མཁྱེན་པ་ཀརྨ་འཕྲིན་ལས་པའི་ཞབས་དྲུང་དུ་ཀརྨ་པའི་ཟབ་ཆོས་མང་པོ་ཐོབ་པས། ཀརྨ་པ་སྔོན་མ་རྣམས་ཀྱི་སྐུ་སྐྱེ་ཡིན་ཐག་ཆོད་ན་མི་བཏུབ་སྙམ། མ་དད་མ་གུས་པ་ཡེ་མ་བྱུང་བ་བྱས། དེ་ཡང་སྤྱིར་ཐེག་ཆེན་གྱི་གང་ཟག་གི་སེམས་ཅན་ཐམས་ཅད་དྲིན་ཅན་གྱི་ཕ་མར་ཤེས་ནས་དག་སྣང་སྦྱོང་བ་དང་། བྱེ་བྲག་གསང་སྔགས་བླ་མེད་ཀྱི་སྒོར་ཞུགས་པ་རྣམས་ཀྱིས་ཅིར་སྣང་ཐམས་ཅད་ལྷ་དང་ཡེ་ཤེས་ཀྱི་རྣམ་རོལ་ཏུ་ཤེས་པར་བྱས་ནས་དེ་དག་ལ་དད་པ་དག་སྣང་ཚད་དུ་བསྐྱལ་ནས་སོ་སོའི་རང་ཞལ་རྗེན་པར་མཐོང་བའི་མོད་ལ་ལྷུག་པར་སྐྱོང་བ་འདི་གནད་དུ་ཡོད་པས་དེ་གའི་ངང་དུ་མཉམ་པར་གཞག་པ་ལགས་སོ། ། རྗེ་ཡོངས་གྲགས་ཀྱི་སངས་རྒྱས་ཀརྨ་པ། ། བོད་སྐྱེ་བོ་ཀུན་འདུད་པའི་གནས་གཅིག་པུ། །
ཁྱེད་བསླུ་མེད་ཀྱི་སྐྱེས་བུ་ལོས་ཀྱང་ཡིན། ། ཁོང་དད་ཅན་ཀུན་འཁོར་བའི་མཚོ་ལས་སྒྲོལ། ། སེམས་ལོག་རྟོག་གི་སྤྲིན་གྱིས་མ་བསྒྲིབས་ཀྱང་། ། ཁྱེད་མཛད་སྤྱོད་ཀྱི་རྣམ་ཐར་འོད་དཀར་གྱིས། ། ང་སྙིང་དབུས་ཀྱི་པདྨ་བཞད་མ་ནུས། ། དུས་ད་རེས་རྒྱ་ལམ་སྲོང་བ་ཞུ། ། ཁོང་ཕལ་གྱིས་མཇལ་བ་སྟོང་འུར་ཡིན། ། ཁོང་ལ་ལ་དག་མཇལ་བ་ཆེ་འདོད་ཡིན། ། ཁོང་འགའ་ཞིག་མཇལ་བ་ལྟོགས་འདོད་ཡིན། ། ཁོང་དེ་འདྲ་ཚོ་སྙིང་ནས་དད་པ་མིན། །
ང་སྐད་སྟོང་ལ་རྒྱུག་པའི་ཁྱི་རྒན་མིན། ། ང་ལྟོ་ཕྱིར་དུ་རྒྱུག་པའི་སྤྲང་རྒན་མིན། ། ང་ཟོལ་ཟོག་གིས་འཁོར་བའི་བླུན་རྒན་མིན། ། ང་དགོན་ཆུང་གིས་འཕོངས་པའི་བླ་རྒན་མིན། ། གནས་དཔལ་ལྡན་ས་སྐྱའི་དབེན་གནས་མཆོག ། དཔལ་ཁའུ་བྲག་གི་ཕོ་བྲང་ན། ། རྗེ་རྣལ་འབྱོར་དབང་ཕྱུག་རྡོ་རིངས་པའི། ། ཐུགས་གཅིག་ཏུ་འདྲེས་པའི་གཅེས་ཕྲུག་ཡིན། ། མ་བདག་མེད་མཁའ་འགྲོའི་ཐུགས་ཀྱི་བཅུད། ། རྗེ་རྣལ་འབྱོར་དབང་ཕྱུག་ཞལ་གྱི་རྒྱུན། །
དཔལ་ས་སྐྱའི་བླ་ཆེན་གདམས་པ་དེས། ། རྒྱུད་ཡོངས་སུ་ཚིམས་པས་གཞན་མི་སྨོན། ། དུས་ད་ལྟའི་ས་བརྫུས་ཀྱི་བནྡེ་ཚོ། ། ཆོས་འདི་འདྲའི་སྐལ་བཟང་མ་ཐོས་པས། ། སེམས་ཆོས་བརྒྱད་རྟོགས་འདོད་ཀྱི་རྒྱུག་འབྲམ་གྱིས། ། ཡུལ་གར་འགྲོ་དང་འདིར་འགྲོ་མེད་སྙིང་རེ་རྗེ། ། རྗེ་དྲིན་ཅན་གྱི་བླ་མ་རྡོ་རིངས་པ། ། ཁྱེད་བསམ་བཞིན་དུ་བཀའ་དྲིན་འཁོར་ཐབས་མེད། ། སྤྲང་རང་མགོ་ཐོན་པ་བླ་མའི་དྲིན། ། དེ་དྲན་པའི་མོད་ལ་མཆི་མ་དཀུ། །
ང་ཕྱོགས་མེད་ཀྱི་དད་པ་མཁའ་ལྟར་ཡངས། ། སྒོས་ཀརྨ་པ་ལ་སྙིང་ནས་དད། ། ཁྱོད་ཆོས་བརྒྱད་ལྟོགས་འདོད་དོན་གཉེར་ཚོའི། ། གནས་ཚུལ་ནས་སྨྲས་པ་བཟོད་པར་གསོལ།། །། PAGE * MERGEFORMAT 20 ཚར་ཆེན་བློ་གསལ་རྒྱ་མཚོ། རང་གི་རྟོགས་པ་བརྗོད་པ་ལམ་གླུ་དཔྱིད་ཀྱི་རྒྱལ་མོའི་གླུ་དབྱངས། PAGE * MERGEFORMAT 19
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
