ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༤༥
དཔལ་ལྡན་བླ་མ་མཆོད་པའི་ཆོ་ག་དངོས་གྲུབ་རིན་པོ་ཆེའི་གཏེར་མཛོད།
༄༅། །དཔལ་ལྡན་བླ་མ་མཆོད་པའི་ཆོ་ག་དངོས་གྲུབ་རིན་པོ་ཆེའི་གཏེར་མཛོད་བཞུགས་སོ།། ཨོཾ་བདེ་ལེགས་སུ་གྱུར་ཅིག དཔལ་ལྡན་བླ་མ་དམ་པ་མཆོད་པའི་ཆོ་ག་དངོས་གྲུབ་རིན་པོ་ཆེའི་གཏེར་མཛོད་ཞེས་བྱ་བ། བླ་མ་མཆོག་དང་ཁྱབ་བདག་རྡོ་རྗེ་སེམས་དཔའ་དབྱེར་མ་མཆིས་པ་ལ་ཕྱག་འཚལ་ལོ། ། དེ་ལ་འདིར་མདོ་རྒྱུད་དྲི་མ་མེད་པ་རྣམས་ཀྱི་བརྗོད་བྱའི་སྙིང་པོ་མཐར་ཐུག་པ་རྒྱ་བོད་ཀྱི་མཁས་གྲུབ་རྣམས་ཀྱི་ཉམས་བཞེས་ཀྱི་ཉིང་ཁུ། སྐལ་ལྡན་གྱི་འགྲོ་བ་ཚེ་གཅིག་ལུས་གཅིག་ལ་ཟུང་འཇུག་གི་སར་བགྲོད་པའི་སྒོ་གཅིག་པུ་ནི་ལམ་ཟབ་མོ་བླ་མའི་རྣལ་འབྱོར་ཉིད་ཡིན་ལ། རྒྱུ་མཚན་དེ་ཉིད་ཀྱི་ཕྱིར་ན། དཔལ་ལྡན་བླ་མ་དམ་པ་མཆོད་པའི་ཆོ་ག་ལག་ཏུ་བླངས་པའི་ཚུལ་གསལ་བར་བརྗོད་པར་བྱ་སྟེ། དེ་ཡང་དུས་ཀྱི་ཁྱད་པར་ནང་ནུབ་ལ་སོགས་པ་རྒྱུན་དུ་བྱ་བའམ། མཆོག་ཏུ་ཕན་ཡོན་གྱི་འགྱུར་ཆེས་ཆེ་བ་སྟོན་པ་ཐུབ་པའི་དབང་པོའི་དུས་ཆེན་བཞི།
དུས་ཆུང་བཞི་ལ་སོགས་པ་དང་། རང་ཉིད་ཀྱི་ཆོས་འབྲེལ་ཐོབ་པའི་བླ་མ་ཞིང་གཞན་དུ་གཤེགས་པ་ཡོད་ན་དེའི་དུས་དང་། ཟླ་བ་གཅིག་གི་ཉ་སྟོང་དང་། བརྒྱད་གཉིས་ལ་སོགས་པའི་དུས་ཀྱི་ཚེ། གནས་ཁང་དབེན་ཞིང་ཡིད་དུ་འོང་བར་ཆག་ཆག་དང་བྱི་དོར་ལེགས་པར་བྱས། སྟེང་དུ་ཟབ་ཆེན་ལ་སོགས་པའི་བླ་རེ་བྲིས། ཕྱོགས་མཚམས་རྣམས་སུ་རས་དང་དར་ལ་སོགས་པའི་ཡོལ་བ་བཀྲམས། གདུགས་དང་། རྒྱལ་མཚན་དང་། བ་དན་དང་།
ལྡ་ལྡི་དང་། རིན་པོ་ཆེའི་འཕྲེང་བའི་ཚར་ཚར་ལ་སོགས་པའི་མཛེས་པར་བྱས། དེ་དག་གི་གུང་ངོས་སུ་ས་སྟེགས་སམ། ཤིང་ལ་སོགས་པའི་སྟེགས་བུ་རིམ་པ་གང་འོས་བརྟན་ཞིང་མཐོ་བའི་སྟེང་དུ། སྤྱིར་དཀོན་མཆོག་གི་བརྟེན་གང་ཡོད་དང་། ཁྱད་པར་གཙོ་བོར་གྱུར་པའི་བླ་མ་བརྒྱུད་པའི་སྐུ་འབག་གསེར་སྐུ་ལ་སོགས་པ་ཞུགས་སུ་གསོལ། གསུང་ངག་བླ་མ་བརྒྱུད་པའི་བྲིས་སྐུ་ལྟ་བུ་ཡོད་ནའང་དགྲམ་པར་བྱའོ། ། དེའི་དྲུང་དུ་དཀོན་མཆོག་སྤྱིའི་མཆོད་པ་བཟང་ཞིང་རྒྱ་ཆེ་བ་བྱེ་བྲག་ཏུ་བླ་མ་བརྒྱུད་པ་རེ་རེ་ལའང་སྔོན་དུ་འགྲོ་བའི་ཉེར་སྤྱོད་ལྔ་ཚན་པ་བཅུ་རེའམ། མཐའ་ན་རེ་རེ་བཤམས། ཁྱད་པར་དུ་རྩ་བའི་བླ་མ་ལ་མཆོད་པ་བརྒྱ་རྩ་བརྒྱད་དམ་ཉེར་གཅིག་གམ།
ཐ་ནའང་བཅུ་ལས་མི་ཉུང་བ་བཤམས། གསེར་དངུལ་འཁར་བ་ལ་སོགས་པའི་མཎྜལ་ཡོངས་སུ་དག་པ་རིན་པོ་ཆེ་འམ་ཙནྡན་ལྟ་བུའི་གླིང་བཞི་ལ་སོགས་གཟུགས་རྙན་འབུར་དོད་དུ་བསྐོས་པ། ཚོམ་བུར་བྱེད་ན་དེའི་ཆས་འབྲས་དཀར་པོའམ་ནས་དཀར་པོའམ་ས་རྡོ་སྦུན་སོགས་ཡེ་མེད་པ་དྲི་བཟང་གི་ལྡེ་གུ་དང་བཅས་པ། ཉིན་རེ་ཙམ་ལ་ནི་མར་དང་ཐུད་ལ་སོགས་པ་ལ་ཚོམ་བུའི་དོད་བྱས་པའང་ཡོད། གཞན་ཡང་རྟེན་ཁེབས་ལ་སོགས་པའི་དར་ཟབ་ཀྱི་ན་ཟའི་བྱེ་བྲག རྔ་དང་། ཆ་ལང་དང་། ཏིང་ཏིང་ཤག་དང་། དུང་དཀར་ལ་སོགས་པ་རོལ་མོའི་བྱེ་བྲག་དུ་མ་དང་། དཀར་གསུམ་དངར་གསུམ་གཙོ་བོར་གྱུར་པའི་བཟའ་བ་དང་བཅའ་བ་དང་།
བཏུང་བ་དང་། རྒུན་འབྲུམ་དང་། ཁམས་བུ་ལ་སོགས་པའི་ཤིང་ཏོག་སྣ་ཚོགས་དང་། ཇ། བུ་རམ། གསེར་དངུལ་གྱི་དམ་ཕོར། རིན་པོ་ཆེའི་འཕྲེང་བའི་བྱེ་བྲག་སོགས་ཇི་སྙེད་དེ་དག་ཐམས་ཅད་རྒྱུ་བཟང་ཤིང་བཀོད་པ་མཛེས་པ། གཞན་གྱི་མཐོང་ན་དད་པ་སྐྱེ་ཞིང་བློར་འཚམས་པ་ལྟ་བུ་དང་། རང་ཉིད་ཀྱིས་བལྟས་ན་འབྱོར་བའི་ཡོ་བྱད་གང་ཡོད་མཆོད་པར་ཕུལ་བ་ལྟ་བུ། རྒྱ་ཆེ་ཞིང་དངོས་གཙང་བ་གྲངས་མང་ཞིང་བཀོད་པ་མང་བར་བཤམས།
སྒྲུབ་པ་པོ་རྣམས་ཁྲུས་བྱས་རང་རང་ཚུལ་དང་མཐུན་པའི་རྒྱན་གོས་གསར་པ་རྣམས་ཀྱིས་བརྒྱན་ནས། དར་ཟབ་ལ་སོགས་པའི་སྟན་ལ་རྟེན་ལ་ཁ་ཕྱོགས་པར་འདུག་པའི་མདུན་དུ་ཅོག་ཙེ་ལ་སོགས་པའི་སྟེང་དུ། རྡོ་རྗེ། དྲིལ་བུ། མེ་ཏོག་གིས་ཕུད་བུ་ལ་སོགས་བཤམས། འདི་དག་གི་སྐབས་སུ་མཆོད་པ་རྣམས་རྒྱུ་ངན་ཞིང་དངོས་པོ་ཆུང་བ་གྲངས་ཉུང་བ་གྱ་ཚོམས་སུ་བཀོད་པ་སོགས་བྱས་ན་འཕྲལ་ཕུགས་ཀྱི་རྟེན་འབྲེལ་མང་པོ་འཆུགས་པས་ཚུལ་འདི་ལ་སྙིང་སྟོབས་སྐྱེད་ཅིང་སླ་ཆོས་སུ་མ་སོང་བ་ཅི་ནས་གལ་ཆེའོ། ། དངོས་བཞི་ཆོ་ག་ལ། སྤྱིར་སོ་སོའི་བཞེད་ཚུལ་རྣམ་གྲངས་མང་ན་ཡང་། རྗེ་བཙུན་ས་སྐྱ་པ་རྣམས་ཀྱི་ཕྱག་ལེན་ལ། གསུང་ངག་བླ་མ་བརྒྱུད་པའི་ཕྱག་མཆོད་འགྲོ་བའི་མགོན་པོ་ཆོས་རྒྱལ་འཕགས་པས་མཛད་པ།
གཞུང་གི་ཚུལ་དུ་བྱས་ནས་ཁ་སྐང་བའི་ཕྱག་ལེན་དང་། བདེ་མཆོག་བླ་མ་བརྒྱུད་པའི་ཕྱག་མཆོད་ཆོས་རྗེ་ས་སྐྱ་པཎྜི་ཏས་མཛད་པ་དང་། གྲུབ་ཐོབ་བྷུའུ་རི་པས་མཛད་པའི་རྒྱུན་བཤགས་སྦྱར་བའི་ལག་ལེན་གཉིས་གཙོ་བོར་མཛད་པ་ལས། འདིར་དང་པོ་ཉམས་སུ་ལེན་པའི་ཚུལ་གྱི་ལག་ལེན་དང་། ངག་འདོན་གྱི་རིམ་པ་ནི་འདི་ལྟར། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་མདུན་རྣམས་ལ་སྐྱབས་སུ་མཆིའོ། ། ཞེས་པའི་སྐྱབས་འགྲོ་ཚར་བདུན་ནམ་ཉེར་གཅིག་ལ་སོགས་པ་བརྗོད།
སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གི་སྦྱིན་སོགས་བགྱིས་པའི་བསོད་ནམས་ཀྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པ་ལན་གསུམ་གྱི་བྱང་ཆུབ་མཆོག་ཏུ་སེམས་སྐྱེད། ནམ་མཁའ་དང་མཉམ་པའི་སེམས་ཅན་བདེ་བ་དང་བདེ་བའི་རྒྱུ་དང་ལྡན་པར་གྱུར་གཅིག སྡུག་བསྔལ་དབང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ཚད་མེད་པ་ལ་གནས་པར་གྱུར་ཅིག ཅེས་ཚར་གཅིག་གིས་ཚད་མེད་བཞི་བསྒོམས།
དེ་ནས་རྟེན་སྐྱེད་པ་ལ། འཕགས་པ་རིན་པོ་ཆེས་མཛད་པའི་བླ་མའི་རྣལ་འབྱོར་ཆུང་ངུ་གཉིས་ཀྱི་དོན་ཁང་གསར་བ་ཏི་ཤྲཱི་གྲགས་པ་འོད་ཟེར་གྱིས་མཛད་པའི་བླ་མ་མཆོད་ཆོག་འདི་ཉིད་བརྩོམ་སྔ་ཞིང་གྲགས་ཆེ་བས་ཕྱིས་ཀྱི་བླ་མ་རྣམས་འདིར་འབྱུང་བའི་ཐུན་མོང་གི་བླ་མ་རྡོ་རྗེ་འཆང་དུ་སྐྱེད་པའི་ཆོ་ག་ཚིག་སྣ་རིང་ཐུང་ཅི་རིགས་བསྒྱུར་ནས་མཛད་པར་སྣང་མོད། འདིར་ནི་ལས་དང་པོ་པ་རྣམས་འཇུག་པ་བདེ་ཞིང་རྣམ་པ་གསལ་བའི་ཕྱིར་བླ་མའི་སྐྱེད་ཆོག་རྩ་བའི་བླ་མ་ལ་ཡོན་ཏན་དང་བཀའ་དྲིན་གྱི་སྒོ་ནས་ཕྱག་འཚལ་བའི་ཚུལ་ཁོ་བོས་བརྗོད་པར་བྱ་སྟེ། ཕུན་ཚོགས་སྲིད་ཞིའི་དགེ་ལེགས་མ་ལུས་པ། ། གང་གི་སྤྲུལ་པའི་རང་སེམས་གདོད་མའི་གཤིས། ། གསལ་སྟོང་ཟུང་འཇུག་བརྗོད་པའི་མཐའ་བྲལ་བ། ། འོད་གསལ་བདེ་བ་ཆེན་པོའི་རྣམ་རོལ་ལས། ། རབ་འཇིགས་རྡོ་རྗེའི་གུར་ཁང་འབར་བའི་ནང་། ། ཡིད་འོང་ནོར་བུའི་གཞལ་མེད་ཁང་ཆེན་པོ། ། ཀུན་བཟང་མཆོད་སྤྲིན་གསར་པའི་ཕང་ཕུང་གི །
ནམ་མཁའ་ས་གཞི་བར་སྣང་ཁྱབ་པའི་དབུས། ། གདོང་ལྔས་བཏེགས་པའི་ཡིད་བཞིན་ནོར་བུའི་ཁྲིར། ། འཇམ་མཉེན་རྣམ་བཀྲའི་པཉྩ་ལི་ཀས་སྤྲས། ། ཆུ་སྐྱེས་འདབ་རྒྱས་ཟེའུ་འབྲུར་ཉི་གཞོན་དང་། ། ཟླ་ཤེལ་འཛུམ་ཕྲེང་རྒོད་པའི་ལྟེ་བར་ནི། ། སྐྱབས་གསུམ་ཀུན་འདུས་དྲིན་ཅན་རྡོ་རིངས་པ། ། གདན་གསུམ་ཚང་བའི་དེད་དཔོན་ཧེ་རུ་ཀ ། སྨིན་གྲོལ་ལམ་སྟོན་རྡོ་རྗེ་སློབ་དཔོན་མཆོག ། སྐུ་བཞི་ཡེ་ཤེས་ལྔ་ལྡན་རྡོ་རྗེ་འཆང་། ། འོད་གསལ་སྟོན་གྱི་ནམ་མཁའ་དྭངས་པའི་མདོག །
ཉིན་བྱེད་བྱེ་བའི་གཟི་འབར་ལང་ཚོའི་དཔལ། ། བདག་ལ་དགྱེས་ཤིང་བརྩེ་བའི་འཛུམ་དཀར་བཞད། ། མིག་སྨན་མདོག་ཅན་རལ་པའི་ཟུར་ཕུད་གཡོ། ། ཕྱག་གཉིས་གསེར་བཟང་རྡོ་རྗེ་རྩེ་ལྔ་དང་། ། དངུལ་དཀར་དྲིལ་བུ་ཐུགས་དཀར་འཁྱུད་རྒྱས་འཛིན། ། ནོར་བུའི་རྒྱན་དང་དར་ཟབ་ལྷབ་ལྷུབ་མཛེས། ། རྡོ་རྗེ་སྐྱིལ་ཀྲུང་སྒེག་ཅིང་འགྱིང་བའི་ཉམས། ། གང་སྐུ་མཐོང་བས་དགའ་བདེའི་སྤུ་ལོང་གཡོ། ། གང་གསུང་ཐོས་པས་སྙིང་གི་གདུང་བ་འཕྲོག ། གང་ཐུགས་དྲན་པས་སྲིད་བཞིའི་འཇིགས་ལས་སྒྲོལ། །
བཀའ་དྲིན་མཉམ་མེད་དྲིན་ཅན་ཆོས་རྗེ་དེའི། ། གནས་གསུམ་རྡོ་རྗེ་གསུམ་གྱི་གཟུགས་ཅན་ནི། ། ཨོཾ་དཀར་ཨཱཿདམར་ཧཱུྃ་མཐིང་ཡིག་འབྲུའི་དབྱིབས། ། དྭང་བའི་ཆུ་ནང་ཟླ་ཤེལ་འཆར་བ་ལྟར། ། གསལ་བའི་ཧཱུྃ་ལས་འོད་ཟེར་ཕྱོགས་བཅུར་འཕྲོས། ། ཁྱབ་བདག་རྡོ་རྗེ་འཆང་དབང་ནས་གཟུང་སྟེ། ། འཕགས་ཡུལ་གྲུབ་དབང་རྣལ་འབྱོར་དབང་ཕྱུག་དང་། ། བོད་ཡུལ་བསྟན་པའི་མངའ་བདག་ས་སྐྱ་པ། ། བརྒྱུད་པར་བཅས་སོགས་རྩ་བརྒྱུད་བླ་མ་དང་། ། ཡི་དམ་དཀྱིལ་འཁོར་རྒྱལ་བ་སྲས་དང་བཅས། །
དཔའ་བོ་དཔའ་མོ་མཐུ་ལྡན་སྲུངས་མའི་ཚོགས། ། མཁའ་ལ་འཆར་དང་ས་ལ་ན་བུན་དང་། ། ཕྱོགས་མཚམས་བརྒྱད་ནས་སྤྲིན་ཕུང་འཐིབས་པ་ལྟར། ། བྱོན་ནས་རྗེ་བཙུན་རྩ་བའི་བླ་མ་ལ། ། གཉིས་མེད་ཐིམ་ཤིང་མཐའ་སྐོར་ཀུན་ཏུ་ཡང་། ། ཏིལ་གྱི་གང་བུ་ཕྱེ་བ་ཇི་བཞིན་དུ། ། དགྱེས་ཤིང་འཛུམ་པས་མངོན་སུམ་བཞུགས་པར་གྱུར། ། ཅེས་བརྗོད་པའི་རྗེས་སུ། མདུན་གྱི་ནམ་མཁར་རྩ་བའི་བླ་མ་དམ་པས་གཙོ་མཛད། སྐྱབས་ཡུལ་རྣམས་མངོན་སུམ་བཞིན་བཞུགས་པའི་དྲུང་དུ།
བདག་དང་མཁའ་མཉམ་གྱི་སེམས་ཅན་ཐམས་ཅད་ལུས་རེ་རེའང་ཞིང་གི་རྡུལ་སྙེད་མཉམ་པར་སྤྲུལ་ནས་ཕྱག་འཚལ་བ་དང་། ཡོན་ཏན་རྗེས་སུ་དྲན་པའི་སྒོ་ནས་བྱང་ཆུབ་མ་ཐོབ་བར་དུ་ཁྱེད་མཁྱེན་སྙམ་པའི་མོས་གུས་ཀྱི་གདུང་ཤུགས་དྲག་པོ་དང་ལྡན་པས་ཡན་ལག་ལྔ་ས་ལ་གཏུགས་པའི་ཕྱག་འཚལ་ཞིང་། བདག་དང་ནམ་མཁའ་མཐའ་ཀླས་འགྲོ་བ་རྣམས། ། དེང་ནས་ཟུང་འཇུག་གོ་འཕང་མ་ཐོབ་བར། ། མགོན་པོ་ཁྱོད་ལས་སྐྱབས་གཞན་མ་མཆིས་པས། ། སྒོ་གསུམ་གུས་པས་སྙིང་ནས་ཕྱག་འཚལ་ལོ། ། ཁྱོད་ཞབས་མཁྱེན་བརྩེའི་འོད་ཆགས་ཡིད་བཞིན་དབང་། ། སྐལ་བཟང་དད་པའི་གཙུག་གི་རྒྱལ་མཚན་རྩེར། ། མཆོད་པའི་མོད་ལ་འདོད་དགུ་སྦྱིན་པའི་དཔལ། ། རྗེ་བཙུན་དབང་གི་རྒྱལ་པོ་ལ་ཕྱག་འཚལ། །
ཁྱོད་སྐུ་མཚན་དཔེའི་གཟི་འབར་འོད་སྟོང་ཅན། ། མཐོང་བའི་མོད་ལ་ཡིད་ཀྱི་མུན་སེལ་ཞིང་། ། སྙིང་གི་པདྨོ་བཞད་པའི་དཔལ་སྟེར་བ། ། རྗེ་བཙུན་ཉིན་བྱེད་དབང་པོ་ལ་ཕྱག་འཚལ། ། ཁྱོད་གསུང་ཟབ་དང་རྒྱ་ཆེའི་སྤྲིན་གྱི་སྒྲ། ། དཔའ་བོ་མཁའ་འགྲོའི་ཞལ་འོད་བདུད་རྩིའི་རྒྱུན། ། སྐལ་བཟང་བློ་ཡི་འཛིན་མར་འབེབས་མཁས་པའི། ། རྗེ་བཙུན་དམ་ཆོས་སྤྲིན་སྔོན་ལ་ཕྱག་འཚལ། ། ཁྱོད་ཐུགས་བདེ་བ་ཆེན་པོའི་སྤྲིན་ལམ་ལས། ། བརྩེ་འཛིན་འཛུམ་དཀར་བཞད་པའི་ཟླ་ཤེལ་འོད། །
དད་ལྡན་སྙིང་གི་ཀུ་མུད་ཁ་འབྱེད་པའི། ། རྗེ་བཙུན་མཚན་མོའི་མགོན་པོ་ལ་ཕྱག་འཚལ། ། གང་གི་ཡོན་ཏན་ཆུ་གཏེར་ཆེན་པོའི་དབྱིངས། ། གཏིང་ཟབ་ཕ་མཐའ་སུས་ཀྱང་མི་རྟོགས་ཤིང་། ། སྤྱན་དང་མངོན་ཤེས་རྫུ་འཁྲུལ་ཀུན་གྱི་མཛོད། ། བརྗེ་བཙུན་ཡོན་ཏན་རྒྱ་མཚོ་ལ་ཕྱག་འཚལ། ། མཐོང་ཐོས་དྲན་དང་རེག་པས་དོན་ལྡན་ཞིང་། ། ཡུན་དུ་བསྟེན་ན་མཆོག་དང་ཐུན་མོང་གི ། དངོས་གྲུབ་ཐམས་ཅད་བདེ་བླག་སྩོལ་མཛད་པའི། ། བརྗེ་བཙུན་འཕྲིན་ལས་དབང་ཕྱུག་ལ་ཕྱག་འཚལ། །
འགྲོ་ཀུན་སྡུག་བསྔལ་རྒྱ་མཚོར་བྱིང་བ་ལ། ། ཐབས་མཁས་ཐུགས་རྗེའི་གཟིངས་ཆེན་རབ་བསྐྱོད་ནས། ། བདེ་ཆེན་ཐར་པའི་སྐམ་སར་འཁྲིད་མཛད་པའི། ། རྗེ་བཙུན་དེད་དཔོན་ཆེན་པོ་ལ་ཕྱག་འཚལ། ། ཁྱོད་ཞབས་དྲན་ཞིང་གསོལ་བ་བཏབ་པའི་མོད། ། མི་མཐུན་ཕྱོགས་ཀུན་དུས་མཐའི་མེ་དཔུང་དང་། ། འཕྲད་པའི་བུད་ཤིང་ལྟ་བུར་འཇོམས་མཛད་པའི། ། རྗེ་བཙུན་མཐུ་སྟོབས་དབང་ཕྱུག་ལ་ཕྱག་འཚལ། ། ཁམས་གསུམ་མུན་ནག་ཆེན་པོའི་ནགས་ཁྲོད་དུ། ། དཔལ་ལྡན་རྒྱལ་བའི་ཉིན་བྱེད་ཁྱོད་ཤར་ཚེ། །
མཁྱེན་བརྩེའི་གཟི་འོད་འབར་བའི་འགྲོ་ཀུན་གྱི། ། མུན་སེལ་བསྟན་པའི་སྒྲོན་མེ་ལ་ཕྱག་འཚལ། ། ཕྱོགས་བཅུའི་འཇིག་རྟེན་ཁམས་ན་བདག་པོ་ཡིས། ། གཟུང་དང་མ་གཟུང་མཆོད་རྫས་ཇི་སྙེད་དང་། ། དགྲ་གཉེན་བར་མའི་འགྲོ་བ་མ་ལུས་པ། ། བདག་ལུས་ལོངས་སྤྱོད་བཅས་པ་གུས་པས་འབུལ། ། དེང་ནས་བཟུང་སྟེ་ཚེ་རབས་ཐམས་ཅད་དུ། ། རྗེ་བཙུན་བླ་མ་མཆོག་གིས་རྗེས་བཟུང་ནས། ། མཆོག་དང་ཐུན་མོང་དངོས་གྲུབ་ཚོགས་རྣམས་ཀུན། ། གེགས་མེད་བདེ་བླག་འགྲུབ་པར་བྱིན་གྱིས་རློབས། །
ཅེས་དང་། རྣལ་འབྱོར་བླ་མེད་ཀྱི་དབང་ཐོབ་པ་ཡིན་ན། ཆོས་རྗེ་ས་སྐྱ་པཎྜི་ཏས་མཛད་པའི་རྩ་བའི་བླ་མ་ལ་གདན་གསུམ་ཚང་བའི་སྒོ་ནས་ཐུན་མོང་མ་ཡིན་པའི་བསྟོད་པ་ནི། གང་གི་དྲིན་གྱི་བདེ་ཆེན་ཉིད། ། ཅེས་པ་ནས། ཁྱོད་མཉེས་བགྱིད་པའང་ཐོབ་པར་ཤོག ། བླ་མ་དམ་པ་ལ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་རྟེན་ཅིང་འབྲེལ་བར་འབྱུང་བའི་སྒོ་ནས་བསྟོད་པ། རྣལ་འབྱོར་བླ་ན་མེད་པའི་དགོངས་པ་ཇི་ལྟ་བ་བཞིན་དུ་དཔལ་ལྡན་ས་སྐྱ་པཎྜི་ཏས་སྦྱར་བའོ། ། གསང་སྔགས་ཀྱི་དབང་བསྐུར་ཕྱིན་ཅི་མ་ལོག་པར་ཐོབ་པའི་གང་ཟག་གིས་ཚུལ་འདི་ལྟ་བུའི་སྒོ་ནས་བླ་མ་ལ་གསོལ་བ་འདེབས་པ་ཆད་པ་མ་མཐོང་ངོ་། ། དབང་བསྐུར་བ་ཡང་དག་པར་ཐོབ་ནས་བླ་མ་སངས་རྒྱས་རིན་པོ་ཆེ་ལ་ཚུལ་འདི་ལྟ་བུའི་སྒོ་ནས་བསྟོད་དོ། །
དུས་གསུམ་གྱི་དེ་བཞིན་གཤེགས་པ་ཐམས་ཅད་ལ་བསྟོད་པར་འགྱུར་བས་རྟེན་འབྲེལ་རང་འགྲིག་ཏུ་འགྱུར་བའི་རྒྱུ་མཚན་དེ་ཡིན་ནོ།། ༈ །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། སྐུ་ཡི་སྤྱོད་པ་རྣམ་དག་པ། ། སངས་རྒྱས་དགྱེས་པའི་ཚུལ་ཁྲིམས་ལྡན། ། གསུང་གི་འཕྲིན་ལས་ཕུན་སུམ་ཚོགས། ། ཤེས་བྱའི་དཀྱིལ་འཁོར་མ་ལུས་ཁྱབ། ། ཐུགས་ཀྱི་དགོངས་པ་རབ་ཟབ་པ། ། ཆོས་རྣམས་ཀུན་གྱི་དེ་ཉིད་མཁྱེན། ། མཁས་པ་ཐམས་ཅད་དགའ་མཛད་པའི། ། ཡོན་ཏན་རྒྱ་མཚོ་ཁྱོད་ལ་མངའ། །
སེམས་ཅན་ཐམས་ཅད་སྨིན་མཛད་པའི། ། འཕྲིན་ལས་མངའ་བ་ཆོས་ཀྱི་རྗེ། ། ཁྱོད་ལ་བསུ་བས་དཔལ་དུ་བྱེད། ། བརྟེན་པས་བློ་གྲོས་མཆོག་ཏུ་འགྱུར། ། བསྟེན་ན་འཇིགས་པ་མེད་པར་མཛད། ། བསྙེན་བསྐུར་བགྱིས་པས་བདེ་བ་འབྱུང་། ། དེ་འདྲའི་དཔལ་ལྡན་ཆོས་ཀྱི་རྗེ། ། བླ་མ་མཆོག་ལ་བདག་གསོལ་འདེབས། ། མཆོད་པ་ཐམས་ཅད་སྤངས་ནས་ནི། ། བླ་མ་མཆོད་པར་གསུངས་སོ་ཞེས། །
སངས་རྒྱས་ཀུན་གྱིས་མཐུན་པར་གསུངས། ། དེ་བས་དངོས་པོ་ཐམས་ཅད་ཀྱིས། ། བླ་མ་མཉེས་པར་བྱེད་པར་ཤོག ། སྐྱེ་བ་འདི་དང་སྐྱེ་བ་གཞན། ། ཇི་སྲིད་སངས་རྒྱས་མ་ཐོབ་བར། ། དེ་སྲིད་བླ་མའི་ཞབས་དྲུང་དུ། ། འབྲལ་བ་མེད་པར་གནས་གྱུར་ཅིག ། མཆོད་པ་ཀུན་གྱི་མཆོད་བྱེད་ཅིང་། ། དམ་ཆོས་རྟག་ཏུ་ཉན་པ་དང་། ། བཀའ་བཞིན་སྒྲུབ་པའང་བྱེད་པར་ཤོག །
ཅེས་བརྗོད། དེ་ནས་འགྲོ་མགོན་ཆོས་རྒྱལ་འཕགས་པས་མཛད་པའི་ལམ་འབྲས་ཕྱག་མཆོད་དངོས་ལ། རྣལ་འབྱོར་པ་རྣམས་ལང་ལ་ཤླཽ་ཀ་རེ་རེའི་མཚམས་སུ་ཕྱག་བྱ་ཞིང་། མི་འཕྲོག་པའི་མཁྱེན་རབ་དང་ཐུགས་རྗེར་ལྡན་པ་ཁམས་གསུམ་ཆོས་ཀྱི་རྒྱལ་པོ། དེ་བཞིན་གཤེགས་པ་ཐམས་ཅད་ཀྱི་ངོ་བོ། དམ་པའི་ཆོས་ཐམས་ཅད་ཀྱི་འབྱུང་གནས། བྱང་ཆུབ་སེམས་དཔའ་ཐམས་ཅད་ཀྱི་ཡབ། ཉན་ཐོས་དང་རང་སངས་རྒྱས་ཐམས་ཅད་ཀྱི་བླ་མ་སོགས་ནས། བྲག་ཕུག་པ་ལ་ཕྱག་འཚལ་ལོ། ། བསོད་ནམས་མཐར་ཕྱིན་མཁས་པའི་དབུས། །
རྒྱལ་མཚན་ཏོག་ལྟར་ཆེར་མཐོ་བའི། ། གྲུབ་དབང་དཔལ་ལྡན་བླ་མ་རྗེ། ། ཡོངས་འཛིན་བཟང་པོ་ལ་ཕྱག་འཚལ། ། གནས་ལུགས་རྟོགས་པའི་བློ་གྲོས་ཀྱིས། ། བསྟན་པའི་རྒྱལ་མཚན་ལེགས་བཟུང་ནས། ། འགྲོ་བའི་དཔལ་མགོན་མཆོག་གྱུར་པ། ། མཛད་པ་བཟང་པོ་ལ་ཕྱག་འཚལ། ། སངས་རྒྱས་ཀུན་དངོས་བླ་མ་མཆོག་དེ་ལ། ། ལམ་བཟང་རྡོ་རྗེ་ཐེག་པ་མ་ལུས་གསན། ། ཆོས་ཀྱི་ཉི་མས་རང་གཞན་སྨིན་མཛད་པའི། །
ཀུན་སྤངས་ཆོས་ཀྱི་རྗེ་ལ་གསོལ་བ་འདེབས། ། སོགས་ཤླཽ་ཀ་ལྔའི་རྗེས་སུ། བློ་གསལ་གདུལ་བྱའི་ས་ཆེན་སྐྱོང་། ། རྒྱུད་སྡེ་རྒྱ་མཚོའི་དབུས་ན་བརྗིད། ། རིམ་གཉིས་ནོར་བུའི་ཅོད་པཎ་འཛིན། ། དཔལ་ལྡན་བླ་མ་ལ་ཕྱག་འཚལ། ། ཡང་ན་བདག་ཆེན་རྡོ་རྗེ་འཆང་མན་ཆད་ཀྱི་བསྟོད་པ་ཁོ་བོས་སྦྱར་བ་འདི་ཉིད་བརྗོད་ཀྱང་རུང་སྟེ། རི་བོ་རྩེ་ལྔར་འཇམ་དཔལ་དབྱངས། ། དཔལ་ལྡན་ས་སྐྱ་སྙིང་པོའི་ཞབས། ། དབྱེར་མེད་བདག་ཆེན་རྡོ་རྗེ་འཆང་། །
བློ་གྲོས་རྒྱལ་མཚན་ལ་ཕྱག་མཚལ། ། ཨཽ་ཌི་ཡ་ནར་འབྱོར་བའི་དབང་། ། ཀུན་བཟང་ནགས་ཁྲོད་ཕག་གྲུ་པ། ། ཁའུའི་བྲག་རྫོང་རྡོ་རིང་པ། ། བཀའ་དྲིན་མཉམ་མེད་ལ་ཕྱག་འཚལ། ། བླ་མའི་བྱིན་རླབས་ཐུགས་ལ་ཞུགས། ། འཁོར་འདས་དབྱེར་མེད་རང་ཞལ་གཟིགས། ། སྙན་བརྒྱུད་གདམས་པས་སྐལ་ལྡན་སྐྱོང་། ། ཚར་པ་ཆོས་རྗེ་ལ་ཕྱག་འཚལ། ། ཞེས་སོགས་དང་།
ཕྱོགས་བཅུའི་འཇིག་རྟེན་ཐམས་ཅད་ན། ། སོགས་ནས། ཡོན་ཏན་རྒྱ་མཚོ་སྲས་བཅས་མཆོད། ། ཡན་གྱི་ཕྱི་མཆོད་དང་། དམན་པའི་ཡུལ་ལས་རབ་འདས་ཤིང་། ། སོགས་ཤླཽ་ཀ་གཅིག་གི་ནང་མཆོད། སྒྲིབ་པའི་དྲི་མ་སོགས་ཤླཽ་ཀ་གཅིག་གིས་ནི་གསང་བ་བདེ་སྟོང་ཟུང་འཇུག་པའི་མཆོད་པ་ཡིན། ཞེས་བླ་མ་འགའ་ཞིག་གསུང་ངོ་། ། མཆོད་པ་བྱིན་བརླབས་ནི། ཀྱཻ་རྡོར་སྒྲུབ་མཆོད་དང་འབྲེལ་ན་དེ་ནས་བཤད་པ་ལྟར་བྱ་ཞིང་།
ཐུན་མོང་དུ་ཡོ་ག་ལྟར་མཛད་པས། རྡོ་རྗེ་གནོད་སྦྱིན་གྱི་ཕྱག་རྒྱ་བཅས་ལ། ཨོཾ་བཛྲ་ཡཀྵ་ཧཱུྃ། ཞེས་པས་མཆོད་རྫས་ཀྱི་བགེགས་བསལ། རྡོ་རྗེ་མེའི་ཕྱག་རྒྱ་དང་། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ། མ་དག་པ་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ།
མེ་ཏོག བདུག་སྤོས། མར་མེ། དྲི་ཆབ། ཞལ་ཟས། གཞན་ཡང་རོལ་མོ་དང་འཕན་གདུགས་ལ་སོགས་པའི་མཆོད་རྫས་བསམ་གྱི་མི་ཁྱབ་པ་དྭངས་ཤིང་ཐོག་པ་མེད་པ་ནམ་མཁའ་ཐམས་ཅད་གང་བར་གྱུར། ཨོཾ་ཨརྒྷཾ། པཱ་དྱཾ། པུཥྤེ། དྷཱུ་པེ།
ཨཱ་ལོ་ཀེ གནྡྷེ། ནཻ་ཝི་དྱ། ཤཔྟ་ཨཱཿཧཱུྃ། རྣམས་སོ་སོའི་ཕྱག་རྒྱ་དང་བཅས་པས་བྱིན་གྱིས་རླབས། དེ་ནས་ཚིགས་བཅད་ཀྱི་དུས་ལག་གཉིས་ཐལ་མོ་སྦྱར། སོ་སོའི་སྔགས་ཀྱི་མཐར་པད་སྐོར་དང་། རང་རང་གི་ཕྱག་རྒྱའི་མཐར་སེ་གོལ་ཏོག་པ་དང་བཅས་པ་བྱ་ཞིང་། རབ་འབྱམས་རྒྱ་མཚོ་དཔག་མེད་ན། ། མཆོད་ཡོན་ཇི་སྙེད་ཡོད་པ་དང་། །
བདག་གིས་གུས་པར་བཤམས་པ་འདི། ། ཇི་སྙེད་རྒྱལ་བ་སྲས་དང་བཅས། ། དེ་སྙེད་རྣམས་ལ་བདག་འབུལ་ན། ། ཐུགས་རྗེ་མངའ་བ་ཁྱེད་རྣམས་ཀྱི། ། ཅི་བདེ་བར་ནི་བཞེས་ནས་ཀྱང་། ། སེམས་ཅན་དོན་ཀུན་མཛད་དུ་གསོལ། ། ཨོཾ་གུ་རུ་བུདྡྷ་བོ་དྷི་སཏྭ་ས་པ་རི་ཝ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་པས་མཆོད་ཡོན་དང་། དེ་བཞིན་དུ་ཚིགས་བཅད་སྔགས་གོང་འོག་ཐམས་ཅད་འདྲ་བར་བྱས་ལ། མེ་ཏོག་ཇི་སྙེད༞ པུཥྤེ༞ གདུག་སྤོས་དང་།
དྷུ་པེ༞ སྣང་གསལ་དང་། ཨཱ་ལོ་ཀེ༞ དྲི་ཆབ་དང་། གནྡྷེ༞ ཞལ་ཟས་དང་། ནཻ་ཝི་དྱ༞ རོལ་མོ་ཇི་སྙེད་ཡོད་པ་དང་། ཨོཾ་གུ་རུ་བུདྡྷ་བོ་དྷི་སཏྭ་ས་པ་རི་ཝ་ར། ཞེས་སོགས་རོལ་ཆེན་བྱ་ཞིང་། ཨོཾ་བཛྲ་དྷརྨ་ར་ཎི་ཏ་སོགས། ཡང་ན། མཆོད་ཡོན་ཕལ་ཆེར་མཆོད་ཡོན་བླ་བྲེ་དང་། ། མཆོད་ཡོན་བཀོད་པའི་འོད་ཟེར་རབ་རྒྱས་ཤིང་། །
མཆོད་ཡོན་སྣ་ཚོགས་ཀུན་ཏུ་དགྲམ་བྱས་ནས། ། བདག་ཉིད་ཆེན་པོ་དཔལ་ལྡན་བླ་མ་མཆོད། ། ཅེས་སོགས་དང་། ཡང་ན། སྟོང་གསུམ་འདིའམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་ཡོད་པ་རྣམས། ། དཔལ་ལྡན་བླ་མ་རྡོ་རྗེ་འཆང་ལ་འབུལ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཞེས་སོགས་དང་། ཡང་ན།
ཞིང་ཁམས་རྒྱ་མཚོ་མ་སོགས། དེ་གསུམ་ཆར་གྱི་སྔགས་ཀྱི་སྦྱར་ཚུལ་གོང་དང་འདྲའོ། ། རྒྱས་ཤིང་སྤྲོས་པ་ལ་དགའ་ན། རིག་མ་བཅུ་དྲུག་གིས་མཆོད་པའང་བྱ་སྟེ། རང་གི་སྙིང་ཁ་ནས་རིག་མ་བཅུ་དྲུག་དཔག་ཏུ་མེད་པ་སྤྲོས་ལ། དེ་རྣམས་ཀྱིས་བླ་མ་འཁོར་བཅས་མཆོད་པར་བསམ་ཤིང་། སོ་སོའི་ཕྱག་རྒྱ་རྣམས་བྱས་ལ། དབང་སྔོན་མདོག་མཚུངས་རྡོ་རྗེ་པི་ཝཾ་མ། ། སྣ་ཚོགས་གོས་དང་རྒྱན་གྱིས་རབ་མཛེས་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ནས། །
དཔལ་ལྡན་བླ་མ་པི་ཝཾ་སྒྲ་ཡིས་མཆོད། ། ཨོཾ་གུ་རུ་བུདྡྷ་བོ་དྷི་སཏྭ་ས་པ་རི་ཝ་ར་ཨོཾ་བཛྲ་ཝི་ནེ་ཧཱུྃ་ཧཱུྃ་ཕཊ། ཅེས་དང་། དེ་བཞིན་དུ་རྐང་པ་བར་མ་གཉིས་ཐམས་ཅད་ལ་འདྲ་བར་སྦྱར་ལ། གསེར་ཟངས་མདོག་མཚུངས་རྡོ་རྗེ་གླིང་བུ་མ། ། སྣ་ཚོགས་གོས་དང་རྒྱན་གྱིས་རབ་མཛེས་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ནས། ། དཔལ་ལྡན་བླ་མ་གླིང་བུའི་སྒྲ་ཡིས་མཆོད། ། ཨོཾ་བཛྲ་ཝཱ་སེ་ཧཱུྃ་ཧཱུྃ་ཕཊ། པདྨ་རཱ་གའི་མདོག་མཚུངས་རྫ་རྔ་མ། །
སྣ་ཚོགས་དགོས་དང་རྒྱན་གྱིས་རབ་མཛེས་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ནས། ། དཔལ་ལྡན་བླ་མ་རྫ་རྔའི་སྒྲ་ཡིས་མཆོད། ། ཨོཾ་བཛྲ་མྲྀ་དཾ་གེ་ཧཱུྃ་ཧཱུྃ་ཕཊ། མརྒད་མདོག་མཚུངས་རྡོ་རྗེ་རྔ་ཟླུམ་མ། ། སྣ་ཚོགས་གོས་དང་རྒྱན་གྱིས་རབ་མཛེས་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ནས། ། དཔལ་ལྡན་བླ་མ་རྔ་ཟླུམ་སྒྲ་ཡིས་མཆོད། ཨོཾ་བཛྲ་མུ་རཉྫེ་ཧཱུྃ་ཧཱུྃ་ཕཊ། ལི་ཁྲིའི་མདོག་མཚུངས་རྡོ་རྗེ་བཞད་པ་མ། །
སྣ་ཚོགས་གོས་དང་རྒྱན་གྱིས་རབ་མཛེས་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ནས། ། དཔལ་ལྡན་བླ་མ་བཞད་པའི་བདེ་བས་མཆོད། ། ཨོཾ་བཛྲ་ཧ་སྱེ་ཧཱུྃ་ཧཱུྃ་ཕཊ། ནམ་མཁའི་མདོག་མཚུངས་རྡོ་རྗེ་སྒེག་མོ་མ། ། སྣ་ཚོགས་གོས་དང་རྒྱན་གྱིས་རབ་མཛེས་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ནས། ། དཔལ་ལྡན་བླ་མ་སྒེག་མཛེས་བདེ་བས་མཆོད། ། ཨོཾ་བཛྲ་ལཱ་སྱེ་ཧཱུྃ་ཧཱུྃ་ཕཊ། གུར་གུམ་མདོག་མཚུངས་རྡོ་རྗེ་གླུ་ལེན་མ། །
སྣ་ཚོགས་གོས་དང་རྒྱན་གྱིས་རབ་མཛེས་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ནས། ། དཔལ་ལྡན་བླ་མ་སྙན་པའི་གླུ་ཡི་མཆོད། ། ཨོཾ་བཛྲ་གཱིརྟི་ཧཱུྃ་ཧཱུྃ་ཕཊ། པྲི་ཡའི་མདོག་མཚུངས་རྡོ་རྗེ་གར་མཁན་མ། ། སྣ་ཚོགས་གོས་དང་རྒྱན་གྱིས་རབ་མཛེས་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ནས། ། དཔལ་ལྡན་བླ་མ་མཛེས་པའི་གར་གྱིས་མཆོད། ། ཨོཾ་བཛྲ་ནྲི་ཏྱེ་ཧཱུྃ་ཧཱུྃ་ཕཊ། ཟླ་བའི་མདོག་མཚུངས་རྡོ་རྗེ་མེ་ཏོག་མ། །
སྣ་ཚོགས༞ ། ནམ་མཁའ༞ ། དཔལ་ལྡན་བླ་མ་མེ་ཏོག་སིལ་མས་མཆོད། ། ཨོཾ་བཛྲ་པུཥྤཾ་ཧཱུྃ་ཧཱུྃ་ཕཊ། ཨིནྡྲ་ནི་ལའི་མདོག་མཚུངས་གདུག་སྤོས་མ། ། སྣ་ཚོགས༞ ། ནམ་མཁའ༞ ། དཔལ་ལྡན་བླ་མ་བདུག་སྤོས་སྤྲིན་གྱིས་མཆོད། ། ཨོཾ་བཛྲ་དྷཱུ་པེ་ཧཱུྃ་ཧཱུྃ་ཕཊ། ཉི་མའི་མདོག་མཚུངས་རྡོ་རྗེ་མར་མེ་མ། །
སྣ་ཚོགས༞ ། ནམ་མཁའ༞ ། དཔལ་ལྡན་བླ་མ་མར་མེའི་འཕྲེང་བས་མཆོད། ། ཨོཾ་བཛྲ་དཱི་པཾ་ཧཱུྃ་ཧཱུྃ་ཕཊ། སིནྡྷུའི་མདོག་མཚུངས་རྡོ་རྗེ་དྲི་ཆབ་མ། ། སྣ་ཚོགས༞ ། ནམ་མཁའ༞ ། དཔལ་ལྡན་བླ་མ་དྲི་བཟང་བྱུག་པས་མཆོད། ། ཨོཾ་བཛྲ་གནྡྷེ་ཧཱུྃ་ཧཱུྃ་ཕཊ། ཆུ་ཤེལ་མདོག་མཚུངས་གཟུགས་ཀྱི་རྡོ་རྗེ་མ། །
སྣ་ཚོགས་གོས་དང་རྒྱན་གྱིས་རབ་མཛེས་མ། ། ནམ་མཁའ༞ ། དཔལ་ལྡན་བླ་མ་གཟུགས་མཛེས་བདེ་བས་མཆོད། ། ཨོཾ་རཱུ་པ་བཛྲི་ཧཱུྃ་ཧཱུྃ་ཕཊ། རྩོད་ཀྱི་མདོག་མཚུངས་རོ་ཡི་རྡོ་རྗེ་མ། ། སྣ་ཚོགས༞ ། ནམ་མཁའ༞ ། དཔལ་ལྡན་བླ་མ་རོ་ཡི་བདེ་བས་མཆོད། ། ཨོཾ་རཱ་ས་བཛྲི་ཧཱུྃ་ཧཱུྃ་ཕཊ། སྣ་ཚོགས་མདོག་མཚུངས་རེག་བྱ་རྡོ་རྗེ་མ། །
སྣ་ཚོགས༞ ། ནམ་མཁའ༞ ། དཔལ་ལྡན་བླ་མ་རེག་བྱའི་བདེ་བས་མཆོད། ། ཨོཾ་སྤརྴེ་བཛྲེ་ཧཱུྃ་ཧཱུྃ་ཕཊ། སྟོན་ཟླའི་མདོག་མཚུངས་ཆོས་དབྱིངས་རྡོ་རྗེ་མ། ། སྣ་ཚོགས་གོས་དང་རྒྱན་གྱིས་རབ་མཛེས་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ནས། ། དཔལ་ལྡན་བླ་མ་ཆོས་ཁམས་བདེ་བས་མཆོད། ། ཨོཾ་དྷརྨ་དྷཱ་ཏུ་བཛྲི་ཧཱུྃ་ཧཱུྃ་ཕཊ། ཅེས་བརྗོད་དོ། །
རྒྱལ་སྲིད་སྣ་བདུན་གྱི་མཆོད་པ་ནི། ཨོཾ་སརྦ་བིད་པཱུ་ར་པཱུ་ར་སཱུ་ར་སཱུ་ར་ཨཱ་ཝརྟ་ཡ་ཨཱ་ཝརྟ་ཡ་ཧོཿ ཞེས་པས་རིན་ཆེན་སྣ་བདུན་སྤྲུལ་ལ། བདེ་བར་གཤེགས་པ་ཐམས་ཅད་ལ། ། སོགས་ནས། ཆོས་ཀྱི་འཁོར་ལོ་བསྐོར་བར་ཤོག ། ཨོཾ་གུ་རུ་བུདྡྷ་བོདྷི་སཏྭ་ས་པ་རི་ཝ་ར་ཙཀྲ་རཏྣ་པཱུ་ཛི་ཏེ་སྭཱ་ཧཱ། ཞེས་བརྗོད་པ་སོགས་རིགས་འགྲེ། དེ་ནས་འདོད་ཡོན་ལྔའི་མཆོད་པ་ནི། ཁ་དོག་དབྱིབས་ལེགས་ཡིད་འོང་རྒྱན་འཕྲེང་ལྡན། །
སོགས་ནས། སྤརྴེ། ཞེས་པ་ཡན་གྱི་མཆོད། མཎྜལ་འབུལ་བའི་ཚུལ་ནི། རྒྱན་སུམ་ཅུ་སོ་བདུན་རིན་པོ་ཆེ་ལས་གྲུབ་པའམ། མར་ཐུད་ལ་སོགས་པ་ལ་གཟོས་པ་བཀོད་ཀྱང་རུང་སྟེ། མཆོད་གཡོག་པས་ལག་པ་གཡོན་པས་མཎྜལ་གཟུང་གཡས་པས་སྤོས་རེངས་ཐོགས་ཏེ། ཨོཾ་བཛྲ་བྷུ་མི་ཨཱཿཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞིའི་སྟེང་དུ། ཨོཾ་བཛྲ་རེ་ཁེ་ཨཱཿཧཱུྃ།
ཕྱི་ལྕགས་རི་འཁོར་ཡུག་གིས་བསྐོར་བའི་དབུས་སུ་ཧཱུྃ། རིའི་རྒྱལ་པོ་རི་རབ་ནས། བཞེས་ནས་བྱིན་གྱིས་བརླབ་ཏུ་གསོལ་གྱི་བར་དང་། གང་གིས་མཆོད་རྫས། ཞིང་ཁམས་རྒྱ་མཚོ། ། ཞེས་སོགས་ནས། ཨོཾ་གུ་རུ་བུདྡྷ་བོདྷི་སཏྭ་ས་པ་རི་ཝཱ་ར་མཎྜ་ལ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཧཱུྃ། ཞེས་པས་མཎྜལ་ཕུལ། དེ་ནས་སྡིག་བཤགས་སོགས་བྱ་བ་ནི། བདག་ནི་ཐོག་མེད་དུས་ནས་སུ། །
སོགས་ནས། ཇི་ལྟར་བསྔོས་བཞིན་འགྲུབ་པར་ཤོག་གི་བར། དེ་ནས་རྩ་བའི་བླ་མ་སངས་རྒྱས་ཀུན་འདུས་ཀྱི་ངོ་བོ་ལ་གསོལ་བ་ཕུར་ཚུགས་སུ་བཏབ་པར་བསམ་ལ། ཕྱོགས་བཅུ་དུས་གསུམ་གྱི་དེ་བཞིན་བཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོར་གྱུར་པ་སོགས། དངོས་པོ་ཐམས་ཅད་ཀྱི་བླ་མ་དམ་པ་མཉེས་པར་བྱས་ཏེ་སོགས། རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱིན་གྱི་བརླབས་ཏུ་གསོལ། ཞེས་པས་གསོལ་བ་བཏབ། དེ་ནས་འཁོར་རྣམས་རྩ་བའི་བླ་མ་ལ་རིམ་གྱིས་ཐིམ། བླ་མ་རང་གི་སྤྱི་བོར་བསམས་ལ། དཔལ་ལྡན་རྩ་བའི་བླ་མ་རིན་པོ་ཆེ། །
བདག་གི་སྤྱི་བོར་པདྨོའི་གདན་བཞུགས་ལ། ། བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། ། སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ། ཞེས་གསོལ་བ་བཏབ་པས། བླ་མ་རང་གི་སྤྱི་བོ་ནས་ཐིམ། སྙིང་པདྨ་འདབ་བརྒྱད་དུ་གསལ་བའི་དབུས་སུ་ཟླ་བའི་དཀྱིལ་འཁོར་གྱི་སྟེང་དུ་བཞུགས་པ། རང་ཉིད་ཀྱི་ཐོས་སོགས་ཀྱི་ཡོན་ཏན་གྱིས་མཆོད་པར་བསམ་ལ། ཐོས་པ་རྒྱ་མཚོའི་མཆོོད་ཡོན་ཀུན་ནས་འཁྱིལ། ། སོགས་ནས། འགྲོ་བའི་བླ་མ་རྟག་ཏུ་མཉེས་གྱུར་ཅིག །
ཅེས་པས་མཆོད་ལ། སླར་ཡང་གསོལ་བ་འདེབ་པ་ནི། སྡུག་བསྔལ་ཆུ་བོ་བཞི་ཡིས་གྲུར་ཞུགས་ཏེ། ། ཤིན་ཏུ་བརྒལ་དཀའ་འཁོར་བའི་རྒྱ་མཚོ་ལས། ། བླ་མ་དམ་པའི་ཐུགས་རྗེའི་ལྕགས་ཀྱུ་ཡིས། ། བདེ་ཆེན་ཐར་པའི་གནས་སུ་དྲང་དུ་གསོལ། ། བདག་ཏུ་འཛིན་པའི་གཅོང་རོང་ནང་ཞུགས་པའི། ། སྐྱེ་བའི་ཆུ་བོ་བཟློག་པར་དཀའ་མོད་ཀྱང་། ། ལས་ཀྱི་དབང་གིས་དམྱལ་བ་མྱོང་ན་ཡང་། ། དམ་པ་ཁྱེད་ལས་སྐྱབས་གཞན་མ་མཆིས་སོ། །
ཞེས་པས་གསོལ་བ་བཏབ། རྒྱལ་མཚན་རྩེ་མོ་དབང་གི་རྒྱལ་པོ་ལྟར་སོགས། དེ་ནས་རྩ་བརྒྱུད་ཀྱི་བླ་མ་རྣམས་ལ་གསོལ་བ་འདེབས་པ་ནི། ཚིག་ཅི་ཤེས་ཀྱི་གསོལ་བ་བཏབ་ན་ལེགས་ལ། བསྡུ་ན་དེའི་རྗེས་སུ། བདག་ནི་དེང་ནས་ཚེ་རབས་ཐམས་ཅད་དུ། ། གང་གི་མཚན་ཡང་བགྲང་ཡས་བསྐལ་པའི་བར། ། རྙེད་པར་དཀའ་བའི་རྗེ་བཙུན་རྡོ་རྗེ་འཆང་། ། ཚར་པ་ཆོས་རྗེའི་ཞབས་པད་བསྟེན་པར་ཤོག ། ཅེས་སོགས་སྐབས་སུ་བབ་ཅིང་འབྲེལ་ཆགས་པའི་སྨོན་ལམ་ཡིད་ཆེས་པར་བཏབ་པའི་མཐར།
རྡོ་རྗེ་འཆང་དབང་བདག་མེད་བིརྺ་པ། ། ཞེས་སོགས་ཀྱི་བཀྲ་ཤིས་ཀྱི་ཚིགས་སུ་བཅད་པ་དུ་མ་བརྗོད་ཅིང་། རོལ་མོའི་སྒྲ་རྒྱ་ཆེར་བྱའོ། ། དེ་ལྟར་བླ་མ་མཆོད་པ་འདི་ཉིད་ཀྱི་རིག་མ་བཅུ་དྲུག་འབུལ་བ་ཡན་ཆད་ཕ་བླ་མ་རྡོ་རྗེ་འཆང་ཆེན་པོའི་ཞལ་སྔ་ནས་མཛད་དེ། ཅུང་མ་གྲུབ་པའི་མཚམས་སུ། རྗེ་བླ་མ་དམ་པའི་ཐུགས་ཀྱི་སྲས་རྡོ་རྗེ་མཆོད་པོ་བདོ་མཁར་བ་རིན་པོ་ཆེས་གནང་སྦྱིན་དང་བཅས་ཏེ་བཀས་བསྐུལ་བ་དང་། མདར་ནས་སྡེ་པ་རིན་པོ་ཆེ་ཡབ་ཡུམ་རྣམས་ཀྱིས་ཀྱང་བཀའ་གནང་བའི་ངོར་བན་རྒན་མཁྱེན་བརྩེས། རྗེ་བཙུན་རྡོ་རྗེ་འཆང་ཆེན་པོ་དེ་ཉིད་ཀྱི་གསུང་བགྲོས་དང་ཕྱག་ལེན་ཇི་ལྟ་བར་སྒྲིགས་ནས་ཕུལ་བ་འདིས་ཀྱང་། སེམས་ཅན་ཐམས་ཅད་ལ་བླ་མ་དམ་པའི་བྱིན་བརླབས་འཇུག་པར་གྱུར་ཅིག། ༈ །ནཱ་མ་གུ་ར་ཝེ།
རྡོ་རྗེ་འཆང་དབང་བདག་མེད་བིརྺ་པ། ། ནག་པོ་པ་དང་ཌཱ་མ་རུ་པ་དང་། ། ཨ་ཝ་དྷུ་ཏི་ག་ཡ་དྷ་རའི་ཞབས། ། འཕགས་ཡུལ་གསུང་ངག་བརྒྱུད་པའི་བཀྲ་ཤིས་ཤོག ། བླ་ཆེན་འབྲོག་མི་སེ་སྟོན་སག་ཐང་པ། ། ས་ཆེན་ཀུན་སྙིང་རྗེ་བཙུན་སྐུ་མཆེད་གཉིས། ། ས་སྐྱ་པཎ་ཆེན་ཆོས་རྒྱལ་འཕགས་པའི་ཞབས། ། བོད་ཡུལ་བསྟན་པའི་བདག་པོའི་བཀྲ་ཤིས་ཤོག ། ཞང་སྟོན་ཆོས་རྗེ་གྲུབ་ཆེན་བྲག་ཕུག་པ། ། ཆོས་རྗེ་བླ་མ་དཔལ་ལྡན་ཚུལ་ཁྲིམས་པ།
བུདྡྷ་ཤྲཱི་དཔལ་ལྡན་ངོར་པའི་ཞབས། ། གསུང་ངག་བསྟན་འཛིན་རྣམས་ཀྱི་བཀྲ་ཤིས་ཤོག ། མཁས་གྲུབ་རྒྱལ་སྲས་དབང་པོ་མུས་ཆེན་པ། ། གསང་ཆེན་བསྟན་པའི་མངའ་བདག་ས་སྐྱ་པ། ། སྙན་བརྒྱུད་སློབ་བཤད་འཛིན་པའི་ཁའུ་པ། ། དྲིན་ཅན་བླ་མ་མཆོག་གི་བཀྲ་ཤིས་ཤོག ། དཀྱིལ་འཁོར་རྒྱ་མཚོའི་ཁྱབ་བདག་ཀྱཻ་རྡོ་རྗེ། ། དམ་ཆོས་རྒྱ་མཚོའི་ཉིང་ཁུ་གསུང་ངག་མཆོག ། བསྟན་འཛིན་རྒྱ་མཚོའི་གཙུག་རྒྱན་ས་སྐྱ་པ། ། མཆོག་གསུམ་འགྲན་ཟླ་བྲལ་བའི་བཀྲ་ཤིས་ཤོག །
བསྟན་བསྲུངས་ཀུན་གྱི་དེད་དཔོན་རྡོ་རྗེ་གུར། ། བསྟན་འཛིན་བུ་ལྟར་སྐྱོང་བའི་འདོད་ཁམས་མ། ། བསྟན་དགྲའི་གཤེད་མ་ཞིང་སྐྱོང་གདོང་བཞི་པ། ། བསྟན་བསྲུངས་རྒྱ་མཚོའི་ཚོགས་ཀྱི་བཀྲ་ཤིས་ཤོག ། འདོད་དགུའི་མཆོག་སྦྱིན་རྗེ་བཙུན་རིག་བྱེད་མ། ། འདོད་ཡོན་ཆར་འབེབས་ལྷ་ཆེན་ཚོགས་ཀྱི་བདག ། འདོད་པའི་རྒྱལ་པོ་ཁམས་གསུམ་དབང་སྡུད་ལྷ། ། འདོད་དོན་བདེ་བླག་འགྲུབ་པའི་བཀྲ་ཤིས་ཤོག ། ཅེས་པའི་ཤིས་བརྗོད་ཀྱི་འཕྲེང་བ་འདིའང་བནྡྷེ་བློ་གསལ་གྱིས་སྦྱར་བའོ།། །། PAGE * MERGEFORMAT 10 ཚར་ཆེན་བློ་གསལ་རྒྱ་མཚོ།
དཔལ་ལྡན་བླ་མ་མཆོད་པའི་ཆོ་ག་དངོས་གྲུབ་རིན་པོ་ཆེའི་གཏེར་མཛོད། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
