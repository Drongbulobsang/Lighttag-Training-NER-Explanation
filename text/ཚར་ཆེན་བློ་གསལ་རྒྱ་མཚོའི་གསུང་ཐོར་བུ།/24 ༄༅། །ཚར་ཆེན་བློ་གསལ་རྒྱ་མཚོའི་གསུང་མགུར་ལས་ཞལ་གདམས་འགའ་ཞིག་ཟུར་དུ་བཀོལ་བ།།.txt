ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༢༤
༄༅། །ཚར་ཆེན་བློ་གསལ་རྒྱ་མཚོའི་གསུང་མགུར་ལས་ཞལ་གདམས་འགའ་ཞིག་ཟུར་དུ་བཀོལ་བ།།
༄༅། །ཚར་ཆེན་བློ་གསལ་རྒྱ་མཚོའི་གསུང་མགུར་ལས་ཞལ་གདམས་འགའ་ཞིག་ཟུར་དུ་བཀོལ་བ།། ༈ །ན་མོ་གུ་རུ་ཝེ། བཀའ་དྲིན་འཁོར་མེད་ཁ་འུ་པ། ། ཕ་ཀུན་སྤང་ཆོས་རྗེའི་ཞབས་ལ་འདུད། ། ཁྱོད་དད་ལྡན་སློབ་མས་སྐུལ་བའི་ངོར། ། སྤྲང་ཁོ་བོའི་རྟོགས་བརྗོད་ཚིག་འགའ་སྨྲ། ། ང་སྔོན་ཆད་དགེ་བའི་འཕེན་ཤུགས་ཀྱིས། ། རྟེན་དལ་འབྱོར་རྡོ་རྗེའི་ལུས་མཆོག་ཐོབ། ། རྗེ་ཚད་ལྡན་བླ་མས་རྗེས་སུ་བཟུང་། ། ཆོས་རྡོ་རྗེ་ཐེག་པའི་ཡང་སྙིང་ཐོབ། །
གནས་རི་ཁྲོད་དབེན་པའི་བས་མཐའ་བརྟེན། ། ལམ་རིམ་པ་གཉིས་ལ་འབད་རྩོལ་བྱས། ། ཉམས་བན་བུན་གྱི་སྣང་བ་ཅི་ཡང་ཤར། ། དེ་སྔོན་ཆད་བྱུང་བའི་གླེང་གཞི་ཡིན། ། དུས་དེང་སང་གི་གནས་ལུགས་བཤད་པ་ན། ། གདོན་ཆོས་བརྒྱད་ཀྱི་འབྱུང་པོས་སྙིང་ལ་བཏབ། ། ཟས་སྐོར་ཟས་ཀྱི་དུག་ཆུས་ཤེཾས་པཾ་སྨྱོསཾ། ། སེམས་སྙོམ་ལས་ཀྱི་མལ་ནས་ལོང་དུས་མེད། ། དོན་གནོག་ཆུང་གི་ཁེ་ཉེན་རྩི་རྩི་ནས། ། དགྲ་འཆི་བདག་གིས་སྦར་འཛིད་བྱས་ཀྱི་དོགས། །
ང་བསམ་བཞིན་དུ་སྙིང་ཁོང་ཆུ་ལས་གྲང་། ། དེ་ད་ལྟའི་རྣམ་ཐར་ལྷུག་པ་ཡིན། ། ད་ཚེ་གཞུག་ལ་རེ་སྨོན་འདི་ལྟར་ཡོད། ། དོན་ཚེ་འདིའི་རེ་ལྟོས་རྒྱང་སྟེ་སྐྱུར། ། ཁོང་མགོ་ནག་མི་ཡི་ཁྱུ་ནས་བུད། ། གནས་ངེས་མེད་ཀྱི་རི་ཁྲོད་སྟོང་པ་རུ། ། ཟས་ཞེན་མེད་ཀྱི་རྩ་དང་ལྡུམ་བུ་ཟ། ། ལམ་འཁྲུལ་མེད་ཀྱི་རིམ་གཉིས་རྣལ་འབྱོར་ལ། ། སེམས་རྩེ་གཅིག་ཏུ་ཡེངས་མེད་ལྷུག་པར་འཇོག ། རྐྱེན་གང་ཤར་གྱི་སྣང་བ་ལམ་དུ་ཁྱེར། །
དུས་འཆི་བ་ནམ་ཡོང་གི་དགུག་སྡོད་བྱེད། ། རྗེ་བླ་མའི་དགོངས་རྫོགས་དེ་ལ་བྱེད། ། མ་ཁམས་གསུམ་འགྲོ་བའི་དྲིན་ལན་འཇལ། ། ཁྱེད་དད་ལྡན་སློབ་མའི་དཀོར་སྦྱོང་ཡིན། ། དེ་ཐུགས་ལ་ཞོག་ཅིག་སློབ་བུ་རྣམས། ། སེམས་དེ་ལ་འགྲོ་ན་དེ་བཞིན་མཛོད། ། སྤྲང་རེ་སྨོན་འགྲུབ་པའི་བཀྲ་ཤིས་ཤོག ། ཅེས་རྒྱལ་ཁམས་པས་རང་གི་ཚེ་འདིའི་ཐོག་མཐའ་བར་གསུམ་གྱི་རྟོགས་བརྗོད་སེམས་ལ་ཤར་བ། སྒྲོ་སྐུར་མེད་པར་ལྷུག་པར་སྨྲས་པ་དགེའོ། ། བཀྲ་ཤིས།།
༈ །།ན་མོ་གུ་རུ་ཝེ། བཀའ་དྲིན་འཁོར་མེད་ཁ་འུ་པ། ། སྙིང་ནས་འདུད་དོ་གཙུག་གི་རྒྱན་དུ་ཞུགས། ། སྣང་སྟོང་སྒྱུ་མའི་རྟེན་འབྲེལ་ལྟད་མོའི་གླུ། ། གྲག་སྟོང་ཉམས་དབྱངས་ཐལ་ལོ་བླ་མ་རྗེ། ། ཐུགས་རྗེས་རྒྱང་ནས་གཟིགས་དང་དྲིན་ཆེན་རྡོ་རིང་པ། ། སྙིང་ནས་འདུ་འབྲལ་མེད་དོ་ཕ་རྒོད་རྡོ་རྗེ་འཆང་། ། སྤང་གཤོང་རྒྱུ་འགྲུལ་བྱེད་པའི་ལྷ་བྱ་ཚོ། ། གཤོག་འགྱུར་གསུང་སྙན་སྒྲོག་པ་སྣང་བ་བདེ། ། ཉི་ཟེར་ལ་ལ་བཞུད་པ་མ་ཚོར་རམ། །
རང་ཡུལ་ཚོང་སྒོ་སྙེགས་པ་མི་དྲག་གམ། ། དོན་མེད་ཝ་སྐྱས་བཟུང་ན་མི་འགྱོད་དམ། ། བསམ་མནོ་ལེགས་པོ་གཅིག་ཐོང་དང་ལྷ་བྱ་གོང་མོ་ཚོ། ། བསམ་མནོ་ལེགས་པོ་གཅིག་ཐོང་དང་སྤུ་སྡུག་གསུང་སྙན་ཚོ། ། ན་མཉམ་སེམས་མཐུན་རྡེབ་པའི་གཞོན་ནུ་ཚོ། ། གླུ་དབྱངས་རྩེད་འཇོ་བྱེད་པ་སྣང་བ་བདེ། ། གྲིབ་སོ་ཐང་ལ་བབ་པ་མ་ཚོར་རམ། ། ཤིང་ཐུན་རེམ་ནས་སྒྲུགས་པ་མི་དྲག་གམ། ། དྲིན་ཅན་ཕ་མས་འཐབ་ན་མི་འགྱོད་དམ། ། བསམ་མནོ་ལེགས་པོ་གཅིག་ཐོང་དང་ཨ་མའི་གཅེས་ཕྲུག་ཚོ། །
བསམ་མནོ་ལེགས་པོ་གཅིག་ཐོང་དང་ན་མཉམ་ཡིད་འོང་ཚོ། ། རི་ཁྲོད་དབེན་པར་གནས་པའི་བྱ་བྲལ་བ། ། བག་ཡང་གཅེར་ཉལ་བྱེད་པ་སྣང་བ་བདེ། ། འཆི་བདག་བདུད་པོ་ཡོང་བ་མ་ཤེས་སམ། ། རྩེ་གཅིག་བསམ་གཏན་སྒོམ་པ་མི་དྲག་གམ། ། དལ་འབྱོར་སྟོང་ལོག་བྱས་ན་མི་འགྱོད་དམ། ། བསམ་མནོ་ལེགས་པོ་གཅིག་ཐོང་དང་རྣལ་འབྱོར་བྱ་བྲལ་བ། ། བསམ་མནོ་ལེགས་པོ་གཅིག་ཐོང་དང་རི་ཁྲོད་སྒོམ་ཆེན་པ། ། སྙེད་པར་དཀའ་བའི་དལ་འབྱོར་མི་ལུས་ཐོབ། ། མཁས་གྲུབ་ཚད་ལྡན་བླ་མས་རྗེས་སུ་བཟུང་། །
གདམ་ངག་རྒྱུད་སྡེ་ཟབ་མོའི་ཡང་སྙིང་ཐོབ། ། ཚེ་གཅིག་སངས་རྒྱས་བྱས་པ་མི་དྲག་གམ། ། བློ་སྐྱེད་གཤའ་མ་གཅིག་ཐོན་དང་དྲིན་ཅན་བླ་མའི་སྲས། ། བསམ་མནོ་ལེགས་པོ་གཅིག་ཐོང་དང་རྒྱལ་ཁམས་བྱ་བྲལ་བ། ། ཞེས་པ་འདི་ཕན་ཡུལ་བྱ་བཟང་གི་རི་ཁྲོད་ཀྱི་བྲག་ཁ་ཞིག་ཏུ་ཉི་མ་དགོང་ཕྱོགས་སྐྱོ་སང་བྱས་པའི་ཚེ་མདུན་གྱི་སྤང་གཤོང་ལ་གོང་མོ་མང་པོ་རྩེ་ཞིང་། རྒྱབ་ཀྱི་ཐང་ལ་ཕྱུགས་རྫི་མང་པོ་ཤིང་འཐུ་ཞིང་རྩེད་མོ་བྱེད་པ་མཐོང་བས། འདི་དག་ཀྱང་བསམ་ན་དགེ་སྦྱོར་གྱི་བསྐུལ་མར་འདུག་སྙམ་ནས། རང་སེམས་ལ་གསལ་འདེབས་སུ་སྨྲས་པའོ།། །། ཤུ་བྷཾ།། ༈ །།ཀུན་ཁྱབ་འཁོར་ལོའི་སྙིང་ལ་བཞུགས་ཀྱང་ཁོ་བོའི་གཙུག་ནང་ངུར་སྨྲིག་འཛིན། །
གཞོམ་མེད་ན་དའི་སྒྲ་དབྱངས་གཅིག་པུ་བདག་གི་རྣ་བའི་བཅུད་ལེན་མཁན། ། རྒྱལ་བ་རྒྱ་མཚོ་ཁྱོད་ཀྱིས་སྤྲུལ་ཀྱང་འགྲོ་བའི་སྐྱབས་མགོན་གཅིག་པུ་ཉིད། ། ཀུན་སྤངས་ཆོས་རྗེར་སྙིང་ནས་འདུད་དོ་སྤྲང་པོའི་འདོད་དོན་འགྲུབ་པར་མཛོད། ། རབ་དཀར་རྡོ་རྗེ་འདྲ་བའི་སྣང་བརྙན་ན། ། གཏི་མུག་དུད་འགྲོའི་རྣམ་ཤེས་ཞུགས་འདྲ་བའི། ། འཁོར་བར་གཏན་འཁྱམ་ནུས་པའི་བནྡེ་ལ། ། སྙིང་ནས་མ་བཟོད་རང་གིས་སྐུལ་མ་འདེབས། ། སྔོན་བསགས་དགེ་བས་བསྒྲུབས་པའི་དལ་འབྱོར་རྟེན། ། ཁམས་གསུམ་འཁོར་བ་འདི་ན་ཉིན་དཀར་ཙམ། ། རྙེད་དཀའ་དོན་ཆེན་ལྡན་པ་ཐོབ་གྱུར་ནས། །
སྟོང་ལོག་ངན་འགྲོར་འགྲོ་བ་ཁྱོད་ཕོད་དམ། ། ཁྱོད་ནི་སྔོན་ཆད་ཡོངས་འཛིན་མང་པོ་བསྟེན། ། གདམ་ངག་ཟབ་དགུ་ཇི་སྙེད་ཐོབ་པར་རློམས། ། བློ་གསལ་ཐར་འདོད་མང་པོའི་སློབ་དཔོན་དང་། ། སྡིག་ཅན་གསོན་གཤིན་མང་པོའི་འདྲེན་པ་བྱས། ། དད་ཟས་གཤིན་ཟས་རྒྱ་མཚོར་ལོངས་སྤྱོད་རོལ། ། དེ་དག་རྣམས་ཀྱི་ཁུར་གྱིས་ནོན་གྱུར་ནས། ། ད་ནི་ངེས་པར་འབྱུང་བའི་འཆི་བདག་དང་། ། འཕྲད་ཚེ་ལེགས་ལམ་བདེ་བའི་གདེང་ཡོད་དམ། ། རྣམ་དག་སོ་ཐར་སྡོམ་པའི་བཅས་པ་དང་། །
རྒྱ་ཆེན་ལྷག་བསམ་རབ་དཀར་བྱང་སེམས་དང་། ། ཞི་ལྷག་ཟུང་འབྲེལ་མཐའ་བྲལ་ལྟ་བ་དང་། ། བསྐྱེད་རྫོགས་ཟུང་འཇུག་ཏིང་འཛིན་ཅི་ཡོད་སོམས། ། སྙིགས་དུས་སྐྱེ་བོས་གླེང་ལ་ཅི་བྱར་ཡོད། ། སྲས་བཅས་རྒྱལ་བས་མཁའ་དབྱིངས་མ་ཁྲེལ་ཞིང་། ། རང་སེམས་དྲང་པོ་དཔང་དུ་བཙུགས་པ་ཡི། ། འགྱུར་མེད་དགའ་སྤྲོའི་གདེང་ཚད་ཡོད་ན་ལེགས། ། དེ་མིན་ཚེ་འདིའི་ངོ་སྲུང་བཟང་རྫུ་དང་། ། དུས་གསུམ་སྒྲིགས་པའི་མཁས་འདོད་ཁ་བཤད་དང་། ། རྙེད་པས་རྙེད་པ་འཚོལ་བའི་ཐབས་མཁས་ཀྱིས། །
བླུན་པོའི་འདུན་སར་མཁས་གྲུབ་འཁུར་ཞེས་ཀྱང་། ། འབྱུང་བཞི་འཁྲུལ་པའི་ནད་ཀྱིས་བཏབ་གྱུར་ཅིང་། ། ལུས་སེམས་འབྲལ་བའི་མཐའ་ལ་སླེབ་པ་ན། ། ལུས་ནི་བྱིང་ཞིང་སེམས་ནི་རྟབ་རྟོབ་ཀྱིས། ། མོ་འདེབས་བོན་བྱེད་ཀུན་ལ་སྐྱབས་གནས་འཚོལ། ། ད་ལན་འདི་ནས་ཐར་དུས་བྱུང་བ་ན། ། དམ་ཆོས་བྱེད་དོ་སྙམ་པའི་རེ་སྨོན་འདེབས། ། སྔར་གྱི་དད་ལྡན་རྣམས་ཀྱང་ཞེ་ཁྲེལ་བྱེད། ། ཆོས་པའི་མལ་དུ་ཕལ་པའི་ཕུང་པོ་བཞག ། དེ་ནས་འཇིགས་རུང་བར་དོའི་འཕྲང་དུ་སླེབ། །
ལས་རླུང་དྲག་པོས་གཏོལ་མེད་ཕྱོགས་བཅུར་ཁྱེར། ། མི་བཟད་གཤིན་རྗེས་ཤ་བརྩོན་བཞིན་དུ་དེད། ། འབྱུང་བཞི་ལོག་པའི་འཕྲུལ་སྣང་དུ་མས་དངངས། ། ཀྱི་ཧུད་དེ་འདྲའི་ལས་ལ་ཐུག་པའི་ཚེ། ། ད་ལྟ་རྩེ་གཅིག་སྒོམ་པའི་གོམས་འདྲིས་ཀྱིས། ། ཚེ་འདིར་བརྟན་པ་ཐོབ་པའི་གདེང་མེད་ན། ། གོ་ཡུལ་བཟང་རྫུའི་ཆོས་ཀྱིས་ཕན་པ་མེད། ། ཐོག་མེད་འཁོར་བར་བསགས་པའི་སྡིག་ལྟུང་དང་། ། ཚེ་འདིར་མངོན་གྱུར་མི་དགེའི་བག་ཆགས་ཀྱིས། ། ཐར་འདོད་ངན་འགྲོའི་གནས་སུ་སྐྱེས་གྱུར་ན། །
དེ་ལ་བཟོད་པའི་གོ་སྐབས་ག་ལ་ཡོད། ། མི་བཟོད་བཞིན་དུ་བསྐལ་པའི་བར་དུ་མྱོང་། ། གནས་དེར་དཀོན་མཆོག་གསུམ་གྱི་སྒྲ་ཙམ་ཡང་། ། མི་ཐོས་མགོན་སྐྱབས་ཀུན་དང་བྲལ་གྱུར་ནས། ། འཁོར་བར་གཏན་འཁྱམ་བྱེད་པའི་གནས་ཚུལ་ལ། ། བསམས་ན་བཟོད་གླགས་འདུག་གམ་སྙིང་མེད་པོ། ། ཚེ་འདི་ཡུན་ཐུང་ཡུད་ཙམ་འདི་ཉིད་ལ། ། སྐྱིད་ཀྱང་མ་འཚེང་སྡུག་ཀྱང་མ་ཕུང་འདུག ། ཡུན་རིང་གཏན་གྱི་འདུན་མ་སྒྲུབ་པའི་སླད། ། ལིང་སྟེ་སྐྱུར་ནས་ཕྱིན་ན་མི་དྲག་གམ། །
ཆེ་དགུ་ཀུན་གྱི་གཙུག་ཏུ་ཐོད་བཞིན་བསྐུར། ། ཟས་སྐོམ་ཡིད་འོང་འདོད་དགུས་མཆོད་གྱུར་ཀྱང་། ། ངོ་སྲུང་ཕྲག་དོག་ང་རྒྱལ་སྐྱེ་བ་དང་། ། དཀོར་ནག་དུག་ཆུ་སེམས་རྒྱུད་ཉམས་པའི་རྒྱུ། ། སྔོན་ནས་འབྲེལ་པའི་གཉེན་དང་མཛའ་བཤེས་ཀྱིས། ། གདུང་སེམས་བརྩེ་བས་འཕྲེང་བའི་ཕྱིར་ཆགས་ཀྱང་། ། ནམ་ཕུག་ངེས་པར་འབྲལ་བའི་ཆོས་ཅན་ལ། ། དེ་ལ་བརྟེན་པའི་ཆགས་སྡང་ཆེ་དགུ་འཕེལ། ། སེམས་མཐུན་འཛུམ་དཀར་སྟོན་པའི་གྲོགས་དག་ཀྱང་། ། ལེགས་པར་བརྟགས་ཚེ་བཤང་གཅིའི་ཕུང་པོ་འདྲ། །
ཤ་ཁྲག་འདམ་གྱིས་གཡོགས་པའི་སྐྱེས་བུའི་གཟུགས། ། རིན་ཆེན་གོས་ཀྱིས་སྤྲས་པ་ཁོ་ནར་ཟད། ། ཟང་ཟིང་གཡོ་བའི་ནོར་རྫས་འབྱོར་གྱུར་ཀྱང་། ། གསོག་དང་སྲུང་པའི་སྡུག་བསྔལ་དུ་མས་མནར། ། ཕལ་ཆེར་སྦྲང་མའི་རྩི་བཞིན་གཞན་གྱིས་སྤྱོད། ། འཆི་ཚེ་ངེས་པར་ལག་སྟོང་གཅིག་པུར་འགྲོ། ། སྙན་གྲགས་འཛམ་གླིང་ཀུན་ཏུ་ཁྱབ་གྱུར་ཀྱང་། ། ཇི་ལྟར་བྲག་ཆའི་སྒྲ་བཞིན་གྲག་ཙམ་ནས། ། སྟོང་པའི་སྐད་ཀྱི་ལྷང་ལྷང་སྒྲ་སྐད་ལ། ། ཆགས་ཤིང་ཞེན་ན་དེ་ལས་འཁྲུལ་པ་ཅི། །
སྙིགས་དུས་ད་ལྟའི་སློབ་འཁོར་ཇི་སྙེད་ཀྱང་། ། བཀའ་བློ་མི་བདེ་དད་ཆུང་རང་འདོད་ཆེ། ། བསྟན་ལ་མི་ཕན་རང་དོན་ཉམས་པའི་རྒྱུ། ། བདག་གཞན་ཕྱོགས་རིགས་ཁོང་ཁྲོ་ཁོ་ནའི་རྐྱེན། ། མཐོ་ན་ཕྲག་དོག་མི་སྙན་སྣ་ཚོགས་སྒྲོག ། དམའ་བར་བསྡད་ན་བརྙས་བཅོས་འཕྲོག་བཅོམ་བྱེད། ། མཉམ་ལ་འགྲན་སེམས་གནོད་འཚེ་འབའ་ཞིག་རྒྱུ། ། ཆོས་པའི་གཟུགས་ཀྱིས་ཆོས་མིན་ཁོ་ནར་སྤྱོད། ། སྔར་བྱོན་རྒྱལ་དང་རྒྱལ་སྲས་ཇི་སྙེད་ཀྱིས། ། འདུལ་བར་མ་ནུས་སྙིགས་དུས་སྐྱེ་བོ་ཡི། །
ཁྲོད་ནས་བདག་ཉིད་བསེ་རུ་ཇི་བཞིན་དུ། ། ཟླ་མེད་གཅིག་པུར་དབེན་པའི་དགའ་འཚལ་སྙེགས། ། འདི་ན་བྱེ་མ་བརྡལ་བའི་སྒང་བུ་ལ། ། ལན་བརྒྱར་འཛེགས་པའི་སྲོག་ཆགས་ཕྲ་མོ་ལྟར། ། འབད་པ་ཆེ་ལ་འབྲས་བུ་ཆུང་བ་ཡི། ། ཚོང་ལས་སོ་ནམ་དུས་བཞིར་འབད་པ་འཕྲུལ། ། འོན་ཀྱང་དབྱར་དུས་གྲོག་མོ་ཇི་སྙེད་ཀྱིས། ། གྲོག་འཁར་ཕུང་པོ་སྤུང་པའི་ངལ་དུབ་ལ། ། བན་བུན་ཟ་ཟིར་རྒྱུ་བ་ཇི་ལྟ་བར། ། བསྐལ་ངན་ལས་ཀྱི་དབང་གི་ཅི་ཡང་ནུས། །
བླུན་པོ་ལས་ངན་གསོག་པའི་སྙིང་རུས་ཙམ། ། ཤེས་ལྡན་བྱང་ཆུབ་སྒྲུབ་པའི་ཕྱིར་ནུས་ན། ། ལོ་ཟླ་ཙམ་གྱིས་སངས་རྒྱས་འགྲུབ་ངེས་ཀྱང་། ། ཕལ་ཆེར་འདུན་པ་ཙམ་ཡང་མེད་པས་འཕུང་། ། ད་ནི་ཚེ་མཇུག་དགོང་ཁའི་ཉི་ཞུར་ཙམ། ། རླུང་ལ་མ་སྐུར་གྲོས་ཐག་སྦད་ཀྱིས་ཆོད། ། བྱ་བཏང་བློ་གསལ་དབེན་པའི་རི་སུལ་འགྲིམས། ། མི་མེད་ལུང་སྟོང་བསྟི་གནས་དམ་པར་བཟུང་། ། དེར་ནི་འཁོར་ཡུག་ས་འཛིན་འཕྲེང་བས་སྐོར། ། གནམ་སྔོན་བཻ་ཌཱུརྻ་འདྲའི་བླ་རེ་བྲེས། །
སྤྲིན་དཀར་འཇའ་ཚོན་སྨུག་པའི་ལྡ་ལྡི་དང་། ། གདུགས་འཕྲེང་ཡིད་འོང་རྒྱལ་མཚན་ཇི་སྙེད་པ། ། སྐབས་འགར་ས་ཕྱོགས་དེ་ཡི་རྒྱན་གྱུར་སྙམ། ། ལྗོན་ཤིང་འདབ་མ་རྒྱས་པའི་རླུང་ཡབ་ཀྱིས། ། རྣལ་འབྱོར་ཚ་གདུང་སྐྱོབ་པའི་གྲིབ་བསིལ་སྦྱིན། ། རྩ་སྔོན་ཆེད་དུ་བཀྲམ་འདྲའི་སྤང་གཤོང་དང་། ། འཇམ་ཤིང་མཐའ་གྲུ་ཡངས་པའི་རྡོ་ལེབ་བཀྲམ། ། ཧ་ཅང་དྲང་པོ་མིན་པའི་འབབ་ཆུའི་རྒྱུན། ། མི་རྟག་འཆི་བ་དྲན་པའི་བརྡ་སྟོན་དུ། ། ཤུགས་དྲག་ཡུད་ཡུད་འགྲོ་བའི་རླབས་འཕྲེང་གཡོ། །
བག་ཕེབས་དལ་འགྲོའི་རི་དྭགས་ཕོ་མོ་རྣམས། ། ལས་ཀྱི་འབྲས་བུ་ཆེད་དུ་སྟོན་པའི་སླད། ། ཟ་ཉལ་རྩེ་བ་འབའ་ཞིག་ལྷུར་ལེན་ཅིང་། ། རེས་འགར་ཤུགས་རིང་འཁུན་བུ་དལ་གྱིས་འབྱིན། ། ལེ་ཚན་གཅིག་རྫོགས་སོ།། །། PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། ཚར་ཆེན་བློ་གསལ་རྒྱ་མཚོའི་གསུང་མགུར་ལས་ཞལ་གདམས་འགའ་ཞིག་ཟུར་དུ་བཀོལ་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
