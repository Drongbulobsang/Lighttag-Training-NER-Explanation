ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༤༠
ས་སྐྱ་པའི་ཁྱད་པར་གྱི་གསེར་ཆོས་དམར་པོ་སྐོར་གསུམ་ཞེས་གྲགས་པའི་ཆོས་སྐོར་གྱི་དཀར་ཆག་དབང་སྡུད་པདྨ་རཱ་ག
༄༅། །དཔལ་ལྡན་ས་སྐྱ་པའི་ཁྱད་པར་གྱི་གསེར་ཆོས་དམར་པོ་སྐོར་གསུམ་ཞེས་གྲགས་པའི་ཆོས་སྐོར་གྱི་དཀར་ཆག་དབང་སྡུད་པདྨ་རཱ་གའི་ཟ་མ་ཏོག་གི་ཁ་འབྱེད་གནད་ཀྱི་ལྡེ་མིག་བཞུགས་སོ།། དཔལ་ལྡན་ས་སྐྱ་པ་ལ་གདམས་པ་རྒྱ་མཚོ་ལྟ་བུ་བཞུགས་པའི་ནང་ནས་ཤིན་ཏུ་ཐུགས་རྩིས་ཆེ་བའི་གསེར་ཆོས་རྣམས་ཀྱི་གཙོ་བོ་ནི། མཆོག་བསྒྲུབས་པས་ཐུན་མོང་ཞར་ལ་འབྱུང་བ་དམར་མོ་བསྐོར་གསུམ། ཐུན་མོང་བསྒྲུབས་པས་མཆོག་ཞར་ལ་འབྱུང་བ་དམར་པོ་སྐོར་གསུམ་ཞེས་གྲགས་པའི་ཕྱི་མའི་ངོས་འཛིན་ལ་རྗེས་འབྲང་གི་བཞེད་པ་མི་འདྲ་བའི་དབང་གིས། ཁ་ཅིག་ནི་ཚོགས་བདག འདོད་རྒྱལ། འབྲོག་མི་ལོ་ཙཱ་བ་ནས་བརྒྱུད་པའི་ཛཾ་དམར་སྲོག་སྒྲུབ་དང་གསུམ་ལ་བཞེད། ལ་ལ་དག ཚོགས་བདག་བརྒྱུད་པ་གསུམ་ལས་འོངས་པའི་གདམས་པ་ལ་བཞེད། དེ་བཞིན་དུ་གཉན་ལོ་ནས་བརྒྱུད་པའི་ཀུ་རུ་ཀུལླེ།
ནོར་རྒྱུན་མ་དམར་མོ། ལྷ་མོ་ཏི་ནུ་མ་དང་གསུམ་ལ་དམར་ཆུང་མ་སྐོར་གསུམ་གྱི་ཐ་སྙད་མཛད་པ་སོགས་མང་དུ་བྱུང་ཡང་། འདིར་ཁོག་གཅིག་སྟེ། དེ་ཡང་དཔའ་མོ་གཅིག་སྒྲུབ་ཐུན་མོང་དང་ཐུན་མོང་མ་ཡིན་པའི་བྱིན་རླབས། མན་ངག་གི་རིམ་པ་ཆ་ཚང་བ་གཅིག་ཡོད། ཌོཾ་བྷི་ཧེ་རུ་ཀ་ནས་བརྒྱུད་པ་ལྷ་ལྔའི་སིནྡྷུ་རའི་བྱིན་རླབས། བསྙེན་སྒྲུབ་ལས་སྦྱོར་སོ་སོ་བ་དང་། ཆིག་དྲིལ་གྱི་ལུགས་གཉིས། མན་ངག་ཞལ་ཤེས་དང་བཅས་པ་ཡོད། གཉན་ལོ་ནས་བརྒྱུད་པ་ལ་རྗེས་གནང་།
བསྙེན་སྒྲུབ་ལས་གསུམ་གྱི་ཡི་གེ་རྣམས་ཡོད། དཱ་ན་ཤཱི་ལ་ནས་བརྒྱུད་པ་ལ་དབང་ཡིག་ལུང་དང་བཅས་པ་ཡོད་ཀྱང་། ལུགས་ཕྱི་མ་འདི་སྐབས་འདིར་གཙོ་བོར་མི་མཛད། མཁས་པའི་དབང་པོ་ཁ་ཅིག་ནི། ལྷན་སྐྱེས་རོལ་པ་ནས་བརྒྱུད་པའི་གཞུང་གི་བསྒྲུབ་ཚུལ་ལ་ཕྱི་བསྒྲུབ་དང་། གཙོ་བོ་དེ་ཉིད་ལ་འཁོར་ཀླུ་ཝ་རུ་ཎ། གནོད་སྦྱིན་ཨ་པ་ར་ཙིཏྟ། རྟ་མགྲིན། གསུང་རྡོ་རྗེ་མ་སྟེ་བཞིས་བསྐོར་བའི་ལྷ་སྔ་མ་ལ་ནང་སྒྲུབ་དང་། ཌོཾ་བྷི་པ་ནས་བརྒྱུད་པའི་མཁའ་འགྲོ་རིགས་བཞིས་བསྐོར་བའི་ལྷ་ལྔ་ལ་གསང་སྒྲུབ་ཀྱི་ཐ་སྙད་མཛད་དོ། །
འདི་ཉིད་རྩ་རྒྱུད་ལས། འདི་ནི་བསྒོམ་པ་ཙམ་གྱིས་ཀྱང་། ། འཇིག་རྟེན་གསུམ་པོ་དབང་དུ་བྱེད། ། ཅེས་གསུངས་པ་ལྟར་ཤིན་ཏུ་བསྒྲུབ་མྱུར་ཞིང་བྱིན་རླབས་ཆེ་བར་ཡོངས་སུ་གྲགས་པ་ཡིན་ནོ། ། གཉིས་པ་ཚོགས་ཀྱི་བདག་པོའི་སྐོར་ནི། ཇོ་བོ་ནཱ་རོ་ཏ་པ་ནས་བརྒྱུད་པའི་ཚོགས་བདག་དམར་པོ། ཇོ་བོ་རྗེ་ནས་བརྒྱུད་པའི་ཚོགས་བདག་དཀར་པོ་ཆགས་པའི་རྡོ་རྗེ་ཞེས་བྱ་བ་དང་། ཚོགས་བདག་ཕྱི་མ་ལ་རྗེས་གནང་ཟུར་པ་མི་བཞེད། ལུགས་འདི་གསུམ་གྱི་མན་ངག་རྣམས་ཐུན་མོང་བ་མི་འགལ་ཞིང་། ཐུན་མོང་མ་ཡིན་པ་མ་འདྲེས་པར་ཤེས་དགོས་ཏེ།
ཕྱེད་པར་དཀའ་བས་བླ་མ་མཁས་པ་ལ་བསྟེན་པ་གནད་ཆེ་བར་སྣང་། ལྷ་འདི་སྒྲུབ་པ་ལ་འགབ་འདྲེ་བྱེད་པའི་གནོད་སྦྱིན་ནག་པོ་བསེའི་གདོང་པ་ཅན་ཞེས་བྱ་བ། རྐང་པ་རླུང་གི་དཀྱིལ་འཁོར་ལ་གནས་ཉི་མཚན་གྱི་མཚམས་སུ་འཛམྦུའི་གླིང་ཁྱབ་པར་ཉུལ་ཞིང་། ནོར་གྱི་གཡང་དང་། ཟས་ཀྱི་བཅུད་འཕྲོག་པ་ཞིག་ཡོད་པས་འདིའི་གནད་མ་ཤེས་ན་ཁེ་བས་ཉེན་ཆེ་བར་སྣང་སྟེ། བསྒྲུབས་ཀྱང་ཡེ་མི་འགྲུབ་པའམ། རེ་ཞིག་གྲུབ་པ་ལྟར་སྣང་ཡང་དངོས་གྲུབ་ཀྱི་འཕྲོ་ཆད་དེ་སྔར་ཡོད་པའི་ལོངས་སྤྱོད་ཀྱང་མེད་པར་འགྱུར་བ་དང་། ཚེ་སྲོག་ལ་བར་དུ་གཅོད་པ་དང་། གང་དུ་ཕྱིན་པའི་རྗེས་སུ་འབྲངས་ཏེ་མི་འདོད་པ་སྣ་ཚོགས་བསྐྱེད་ནས་གྲགས་པ་ངན་པ་སྒྲོག་པ་སོགས་ཉེས་དམིགས་དུ་མ་འབྱུང་བར་གསུངས་འདིའི་གནད་ལ། ཁ་ཅིག་འདི་ཤིན་ཏུ་མྱུར་ཞིང་སྙིང་ཉེ་བ་གཅིག་ཡིན་པས་བསྒྲུབ་པ་གནད་དུ་བཞེད་དེ།
འདི་ཉིད་གླ་བའི་རྒྱལ་མཚན་འཛིན་པ་བཟླས་སྒོམ་གྱི་སྒོ་ནས་ཐོག་མར་བསྒྲུབ་པ་ཉིད་ཟབ་གནད་དུ་འདོད་ཀྱང་། འདི་བསྒྲུབས་པས་ཁོ་རང་གིས་དངོས་གྲུབ་ཅུང་ཟད་སྟེར་སྲིད་ཀྱང་། ཚོགས་བདག་སྒྲུབ་པའི་ཚེ་སྔོན་གྱི་རྟེན་འབྲེལ་གྱི་དབང་གིས་ངེས་པར་བར་ཆད་བྱེད་པས་དོན་སྟོན་པ་དཀའ་བར་སྣང་། ཁ་ཅིག་གིས་བསྐྲད་པར་འདོད་ཀྱང་ལན་རེ་ཙམ་མ་གཏོགས་ཕུགས་ལྡོག་པས། དེས་ན་རྗེ་བཙུན་གོང་མ་དག་གི་ཡི་གེ་དང་། ཞལ་གྱི་མན་ངག་ལས་ཇི་ལྟར་འབྱུང་བ་བཞིན་མནན་པས་ཚོགས་བདག་ཞག་ཉེར་གཅིག་གིས་ངེས་པར་འགྲུབ་ཅིང་བར་ཆད་དང་བྲལ་བར་གསུངས་པས་གནད་འདི་ལག་ཏུ་ལོངས་ངེས་པ་ཞིག་བརྩམ་པར་རིགས་སོ། ། དེ་ལྟར་ལྷ་འདི་བསྒྲུབས་པའི་མཐུས་ཆོས་རྗེས་ས་སྐྱ་པཎྜི་ཏ་ཆེན་པོས་ཧོར་དང་རྒྱ་གར་གྱི་རྒྱལ་པོ་ལ་སོགས་པའི་འགྲོ་བ་མང་པོ་དབང་དུ་འདུས་པ་དང་ཟངས་ཚ་བསོད་ནམས་རྒྱལ་མཚན་གྱིས་བསྒྲུབས་པས་རི་རབ་ཀྱི་རྩེར་ཁྱེར་བའི་གཏམ་རྒྱུད་ཀྱང་ཡོད་ཅིང་། ལོངས་སྤྱོད་དང་དབང་ཕྱུག་ཤིན་ཏུ་ཆེ་བར་བྱུང་། དེ་ཉིད་ཀྱིས་ཚོགས་བདག་གཟིར་བའི་ནུས་པས། ཚོགས་བདག་གིས་དགེ་བའི་བཤེས་གཉེན་ས་སྟོན་རི་པའི་ཐུགས་རྒྱུད་བསྐུལ་ནས་བསམ་བཞིན་དུ་འཕགས་པ་རིན་པོ་ཆེར་སྐུ་སྐྱེ་བ་བླངས་ནས་ཧོར་རྒྱལ་པོ་སེ་ཆེན་གོ་ས་ལའི་དབུ་བླ་ཊི་ཤྲཱིར་མཛད་ནས་བོད་ཆོལ་ཁ་གསུམ་དབང་དུ་འདུས་པ་དང་ཁམས་གསུམ་དགེ་སློང་བཞི་སྡེ་གཅིག་གིས་འདི་བསྒྲུབས་པས་གསེར་ལུག་གི་མཆིན་པ་ཙམ་བཞི་རྙེད་པ་བྱུང་།
དེས་མཚོན་ནས་ས་སྐྱ་པའི་སྔགས་འཆང་དག་གིས་འདི་བསྒྲུབས་པས་དངོས་གྲུབ་བྱུང་བའི་ལོ་རྒྱུས་བསམ་གྱིས་མི་ཁྱབ་པ་ཡོད་དོ། ། གསུམ་པ་དབང་སྡུད་འདོད་པའི་རྒྱལ་པོའི་ཆོས་སྐོར་ནི། ཀྱཻ་རྡོ་རྗེའི་རྒྱུད་འབུམ་ཕྲག་ལྔ་པ་དང་། བདེ་མཆོག་རྡོ་རྗེ་མཁའ་འགྲོའི་རྒྱུད་དང་། པདྨ་ཧེ་རུ་ཀའི་དབང་དུ་བསྡུ་བའི་ལེའུ་སོགས་ནས་བསྟན་པར་བཤད་ཅིང་། འདི་ལ་བཀའ་གཏེར་གྱི་གདམས་པ་གཉིས་ཡོད་པར་གྲགས། ལྷའང་ཡབ་རྐྱང་། ཡུམ་རྐྱང་། ཡབ་ཡུམ་ཞལ་སྦྱོར། ཕྱག་མཚན་ཡང་ལྕགས་སྒྲོག་འཛིན་པ།
པདྨའི་ཕྲེང་བ་འཛིན་པ་སོགས་འགའ་ཡོད། བསྒྲུབ་ཚུལ་གྱི་གདམས་པའང་འདོད་རྒྱལ་ཆེན་མོར་གྲགས་པ་ཨཱ་ལི་ཀཱ་ལི་གཉིས་ཆར་གྱི་མན་ངག འདོད་རྒྱལ་ཆུང་བར་གྲགས་པ་ཨཱ་ལི་རྐྱང་པ་དང་། ཀཱ་ལི་རྐྱང་པའི་མན་ངག ཕྱི་སྒྲུབ། ནང་སྒྲུབ། གསང་སྒྲུབ། མཁའ་འགྲོའི་རྫས་གྲུབ། སྤོགས་ཆོག གནད་དབབ།
དབང་སྡུད་མཁན་པོ་ནང་ཐུག་ན་ཡང་སྡུད་ཐུགས་ཀྱི་འཁོར་ལོ་སོགས་ཟབ་ཅིང་ཆ་ཚང་བ་གཅིག་ཡོད། འདི་ལྟ་བུའི་གནད་མཐའ་དག་ཚང་བ་གཞན་གསང་སྔགས་གསར་རྙིང་གི་དབང་སྡུད་ཀྱི་གདམས་པ་གང་ལའང་མ་མཐོང་། བ་རི་ལོ་ཙཱ་བའི་གསུང་ལས་ཀྱང་འདི་རྒྱ་གར་ནའང་ཤིན་ཏུ་དཀོན་ཞིང་རྩིས་ཆེ། ཆུ་བོ་གངྒཱ་ཚུན་ལ་འགྱུར་བའི་གདམས་ངག་ལ་འདི་ལས་ཟབ་པ་མེད། འདིའི་དཔེ་ཙམ་ཡོད་པས་ཀྱང་འགྲོ་བ་དད་ཅིང་འདུན་པར་འགྱུར་བ་ཡིན། འོན་ཀྱང་འདི་གཤའ་མ་རང་ཤེས་པ་དཀའ་བ་ཡིན་གསུང་། ཁོང་གིས་འདི་བསྒྲུབས་པས་མངའ་བདག་རྩེ་ལྡེ་ལ་སོགས་པའི་རྒྱ་བོད་མང་པོ་དབང་དུ་འདུས། བལ་པོར་བོད་ཐང་ཞེས་བྱ་བའི་ས་གཞི་ཆེན་པོ་གསེར་དཔག་མེད་བཅལ་ནས་ཉོས་པ་སོགས་ལོ་རྒྱུས་མང་། རྗེ་ས་ཆེན་ལ་འཕྲང་བྲག་དམར་གྱི་སྡེ་དགོན་གཉིས་དགྲར་ལངས་པ་འདིའི་སྒོ་ནས་དབང་དུ་བསྡུས་ཏེ། རྡོ་རྗེ་ཐེག་པའི་བསྟན་པ་ལ་བཀོད།
ཁོང་གི་ཞལ་སློབ་གཤིན་རྡོར་སེང་གེས་ཕག་མོ་གྲུབ་པ་དབང་དུ་བསྡུས། ཕག་གྲུ་བས་ཀྱང་འདི་གྲུབ་པའི་ལོ་རྒྱུས་སོགས་ངོ་མཚར་བའི་གཏམ་རྒྱུད་བསམ་གྱིས་མི་ཁྱབ་པ་ཡོད་པས་ཡིད་ཆེས་པར་བགྱིས་ལ་གདམས་པའི་གནད་འཚོལ་བ་དང་། རྙེད་ནས་ནན་ཏན་དུ་བསྒྲུབ་པར་རིགས་སོ། ། སྨྲས་པ། བློ་ཆུང་ཐུན་མོང་གདམས་པས་ཚིམ། ། འབྱོར་ལྡན་ལུང་མེད་ཡིག་ཧྲུལ་སྡུད། ། ཤེས་འདོད་གྲགས་པའི་རྗེས་སུ་འབྲང་། ། དེ་དག་ཆུ་འདོད་སྨིག་རྒྱུ་སྙེག ། གསང་ཆེན་སྙན་བརྒྱུད་ཆུ་གཏེར་ནི། ། སྐལ་བཟང་བློ་ཡི་ཁྱོན་ཡངས་སུ། །
འབྱུང་བའི་མཁས་རློམ་ང་རྒྱལ་གྱི། ། རི་བོའི་རྩེ་ལ་ནམ་ཡང་མིན། ། ནམ་མཁའི་པདྨོའི་རྒྱན་འཕྲེང་དང་། ། བ་ལང་ཁ་ལས་ཡིད་བཞིན་ནོར། ། ལེན་འདོད་རི་བོང་ཅལ་གྱི་གཏམ། ། གྲགས་པའི་རྔ་སྒྲས་མ་བསླུས་སམ། ། ཁོ་བོས་དམ་པའི་ཞབས་པད་རིང་དུ་བསྟེན། ། སྙན་བརྒྱུད་བདུད་རྩིའི་ཞལ་འོད་སྙིང་ལ་ཤར། ། འཁྲུལ་མེད་གདམས་པའི་གནད་ལ་ངེས་པ་ཐོབ། ། གྲོགས་དག་འདི་འདྲའི་སྐལ་བཟང་ཁོ་བོ་ཙམ།
༈ །གཉིས་པ་ཡི་གེའི་ཁྲིགས་བྱེ་བྲག་ཏུ་བཤད་པ་ལ་འདི་ལྟ་སྟེ། ན་མཿཨཱརྻ་ཏཱ་ར་ཡ། འཛམ་བུའི་གསེར་གྱི་གསེབ་ཀྱི་བྱི་རུ་ཡི། ། ཁྲི་ཤིང་རླུང་གིས་བསྐྱོད་འདྲའི་ཡིད་འོང་མ། ། ཉི་གཞོན་འོད་ཀྱི་ཐིག་ཕྲེང་དབུས་གནས་པའི། ། རིག་བྱེད་དཔལ་མོ་དེ་ལ་སྙིང་ནས་འདུད། ། ཅེས་མཆོད་པར་བརྗོད་ནས། རྗེ་བཙུན་མ་ཀུ་རུ་ཀུལླེའི་ཆོས་སྐོར་ལ། བརྒྱུད་པའི་ལོ་རྒྱུས་རྗེས་གནང་དང་བཅས་པ་དགའ་ལྡན་པ་ཀུན་བསོད་ཀྱིས་མཛད་པ། ཡང་ལོ་རྒྱུས་ཀྱི་ཡི་གེ་ལུགས་གཅིག
ཐུན་མོང་མ་ཡིན་པའི་བྱིན་རླབས་དབང་བཞིའི་ཟུར་འདེབས་གཟུངས་ཀྱི་དཔལ་བའི་གསུང་ལ་བུདྡྷ་ཤྲཱིས་ཟིན་བྲིས་སུ་བཀོད་པ། ཀུ་རུ་ཀུལླེའི་སྒྲུབ་ཐབས་ལས་སྦྱོར་བཏུ་སྔགས་རྩ་རྒྱུད་བརྟག་གཉིས་ལས་ཕྱུང་བ། སྒྲུབ་ཐབས་ཀྱི་རྒྱ་གཞུང་རྒྱལ་པོ་ལྷན་སྐྱེས་རོལ་པས་མཛད་པ་པཎྜི་ཏ་དོན་ཡོད་རྡོ་རྗེ་དང་བ་རི་ལོ་ཙཱ་བས་བསྒྱུར་བ། ལྷན་སྐྱེས་སྒེག་པས་མཛད་པའི་སྒྲུབ་ཐབས་དཱ་ན་ཤཱི་ལའི་རང་འགྱུར། སྒྲུབ་ཐབས་ཀུ་མ་ར་བོ་དྷིས་མཛད་པ། སྒྲུབ་ཐབས་མ་ཏཾ་ཀིས་མཛད་པ། མན་ངག་ཆེན་པོ་ལྔ་ཞི་བ་འཚོས་མཛད་པ་དཱ་ན་ཤཱི་ལས་བསྒྱུར་བ། ཤཱཀྱ་མཚོས་མཛད་པའི་མན་ངག་ཆེན་པོ་ལྔ་དཱ་ན་ཤཱི་ལའི་རང་འགྱུར། བསྙེན་སྒྲུབ་ལས་གསུམ་གྱི་གདམས་པ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པ། མངོན་རྟོགས་འཕགས་པ་རིན་པོ་ཆེས་མཛད་པ།
ལས་སྦྱོར་གྱི་ཡི་གེ་པཎྜི་ཏ་དོན་ཡོད་རྡོ་རྗེས་བ་རི་ལོ་ཙཱ་བ་ལ་གནང་བ་ནུས་པ་མ་ཉམས་པར་ཁམས་གསུམ་དབང་དུ་བྱེད་པ་སོགས་དང་། རྫས་སྦྱོར་གྱི་ཡི་གེ་བ་རི་བས་གསུང་། གཏོར་མའི་ཆོ་ག་ཚིགས་བཅད་མ་ཉུང་ངུ་། སྦྱིན་སྲེག་གི་ཡི་གེ་ཚིགས་བཅད་མ་སྔགས་ཀྱི་ཞལ་ཤེས། བྲིས་སྐུའི་མན་ངག གསུང་རྡོ་རྗེ་མའི་ལག་འགུལ། ཀུ་རུ་ཀུལླེ་གཞོན་ནུ་མའི་མན་ངག བཀའ་བསྟོད་ཕོ་ཉ་མོའི་ཡི་གེ ཀུ་རུ་ཀུལླེ་སྔོན་མོའི་ཆར་འབེབས་ཀྱི་ཡི་གེ སྒྲུབ་ཐབས་ནག་པོ་འགྲོ་ཤེས་ཁམས་གསུམ་དབང་དུ་བསྡུ་བའི་གནད་ཡིག་གངྒཱའི་ཆུ་རྒྱུན།
འཁོར་ལོའི་ཡིག་ཆུང་རྣམས་ཡོད། ནང་སྒྲུབ་ཀྱི་སྐོར་ལ། ཁམས་གསུམ་ལས་རྣམ་པར་རྒྱལ་བའི་སྒྲོལ་མའི་སྒྲུབ་ཐབས་སློབ་དཔོན་ཀླུ་སྒྲུབ་ཀྱིས་མཛད་པ་བཻ་རོ་ཙ་ནས་བསྒྱུར་བ། དེའི་ལག་ལེན་གྱི་ཡིག་སྣ་ཀོ་ས་ལར་འཁྲུངས་པའི་བརྟུལ་ཞུགས་ཀྱི་སྤྱོད་པ་རྣམ་པར་སྣང་མཛད་རྡོ་རྗེའི་གདམས་ངག འཁོར་ཝ་རུ་ཎའི་ཆར་ཆོག ཆར་ཆོག་གི་ཡིག་སྣ། དེའི་ཞལ་ཤེས། ཆར་འབེབས་དང་རྒྱལ་པོ་དབང་དུ་བསྡུ་བ་སོགས་ཀྱི་ཡི་གེ སྒྲུབ་ཐབས་ཀྱི་ས་བཅད། མངོན་རྟོགས་ངག་འདོན་ཆུང་ངུ་རྣམས་སོ། །
གྲུབ་ཆེན་ཌོཾ་བྷི་ཧེ་རུ་ཀ་ནས་བརྒྱུད་པའི་གསང་སྒྲུབ་ཀྱི་ཆོས་སྐོར་ལ། སིནྡྷཱུ་རའི་བྱིན་རླབས་ཀྱི་ཆོ་ག་ཚིགས་བཅད་མ། བྱིན་རླབས་ཀྱི་ལག་ལེན་ཤིན་ཏུ་གསལ་བ་བླ་མ་མཉམ་མེད་ཆེན་པོས་མཛད་པ། སྒྲུབ་ཐབས། བསྟོད་པ་ཌོཾ་བྷི་ཧེ་རུ་ཀས་མཛད་པ། བསྙེན་པའི་ཡི་གེ སྒྲུབ་པ་དང་ལས་སྦྱོར་གྱི་ཡི་གེ བསྙེན་སྒྲུབ་ལས་གསུམ་ཆིག་དྲིལ་གྱི་གདམས་པ་ཤིན་ཏུ་ཟབ་པ། དེ་རྣམས་ཀྱི་ཐུན་མོང་མ་ཡིན་པའི་ཞལ་ཤེས། ཞལ་ཤེས་ཀྱི་ཡིག་ཆུང་།
ཡིག་ཆུང་གི་ཡང་ཡིག་རྣམས་བཞུགས། འདི་སྐོར་གྱི་ཡི་གེ་ཐོར་བུ་ཙམ་མ་གཏོགས་འདི་ལྟ་བུའི་ལག་ཏུ་ལོངས་པའི་ཆ་ཚང་བ་གཞན་ལ་མེད་པས་དཔེ་སུ་བྱུང་ལ་མི་སྟོན་པའི་བཀའ་རྒྱ་དམ་པར་ཡོད་དོ། ། རྗེ་བཙུན་མ་ཀུ་རུ་ཀུལླེའི་ཕྱི་ནང་གསང་གསུམ་གྱི་བསྙེན་སྒྲུབ་ལས་སྦྱོར་དང་བཅས་པའི་ཡི་གེ་ཤིན་ཏུ་རྒྱས་པ་དངོས་གྲུབ་འབྱུང་གནས་ཞེས་བྱ་བ་ཤར་དྭགས་པོའི་པཎྜི་ཏ་བཀྲ་ཤིས་རྣམ་རྒྱལ་གྱིས་མཛད་པའང་བཞུགས། གཉན་ལོ་ཙཱ་བས་པཎྜི་ཏ་འབུམ་ཕྲག་གསུམ་པ་དབང་དུ་བསྡུས་པའི་རྗེ་བཙུན་མ་ཀུ་རུ་ཀུལླེའི་དཔལ་མོ་སྙིང་གི་གསེར་ཐག་ཅན་དུ་གྲགས་པའི་ཆོས་སྐོར་ལ། ལོ་རྒྱུས། བསྙེན་པ་སྲོག་གི་འཁོར་ལོ། ལོངས་སྤྱོད་རྫས་ཀྱི་འཁོར་ལོ། དབང་སྡུད་ཡིད་བཞིན་གྱི་འཁོར་ལོ། རྗེས་གནང་གི་ཡི་གེ་རྣམས་ཡོད། ཞར་ལས་བྱུང་བ་གཉན་ལོ་ཙཱ་བའི་དབང་གི་ལྷ་གསུམ་གྱི་ནང་ཚན།
ནོར་རྒྱུན་མ་དམར་མོའི་སྒྲུབ་ཐབས། དེའི་གསལ་བྱེད་ཨ་ཙརྻའི་ཞལ་ལས་བྱུང་བ། དཔལ་ལྷ་མོ་ཏི་ནུ་མའི་སྒྲུབ་ཐབས། དེའི་ལུང་བླང་བ། རྗེས་གནང་གི་ཡེ་གེ་རྣམས་ཡོད་དོ། ། ན་མཿབཛྲ་ཧཱུྃ་ཀ་ར་ཡེ། གང་སྐུ་མིག་སྨན་ལྷུན་པོའི་སྤོར། ། དམར་སེར་རལ་པའི་མཚམས་སྤྲིན་གཡོ། ། བླ་མ་རྡོ་རྗེ་ཧཱུྃ་མཛད་ལ། ། བདག་ནི་སྙིང་ནས་སྐྱབས་སུ་མཆི། །
དེ་ཡི་བཀའ་ཉན་ལྷ་ཆེན་པོ། ། སྟོང་ཕྲག་བརྒྱད་ཅུའི་བགེགས་གྱི་གཙོ། ། ནོར་སྦྱིན་བསྟན་འཛིན་སྐྱོང་བའི་དཔལ། ། ཚོགས་ཀྱི་བདག་པོས་བདག་སྐྱོངས་ཤིག ། ཅེས་མཆོད་པར་བརྗོད་ནས། གཉིས་པ་ཁམས་གསུམ་དབང་སྡུད་ཚོགས་བདག་བགེགས་ཀྱི་རྒྱལ་པོ་དམར་ཆེན་ཕྱག་བཅུ་གཉིས་པའི་ཆོས་སྐོར་ལ་གཉིས་ལས། དང་པོ་རྩ་བའི་ཡི་གེ་ལ། ཚོགས་བདག་གི་ལོ་རྒྱུས། མངོན་བརྗོད་ཀྱི་བསྟན་བཅོས་ལས་བྱུང་བའི་གཏམ་རྒྱུད་ཅུང་ཟད། རྗེས་གནང་གི་ཡི་གེ་རྙིང་པ་མལ་ལོའི་གསུང་།
ཐུན་མོང་མ་ཡིན་པའི་རྗེས་གནང་གི་ལག་ལེན་ཡར་ཀླུངས་པ་སེང་གེ་རྒྱལ་མཚན་གྱི་ཟིན་བྲིས། ཁྱད་པར་གྱི་རྗེས་གནང་གི་ཡི་གེ་དགའ་ལྡན་པ་ཀུན་བསོད་ཀྱིས་མཛད་པ། ཐུན་མོང་མ་ཡིན་པའི་རྗེས་གནང་གི་གསལ་བྱེད་བདག་ཆེན་རྡོ་རྗེ་འཆང་ཆེན་པོས་མཛད་པ། ཐུན་མོང་གི་རྗེས་གནང་གི་ཡི་གེ་ཆོས་རྗེ་རྡོ་རྗེ་འཆང་གིས་མཛད་པ། ཚོགས་བདག་གི་རྒྱུད་རྡོ་རྗེ་མཁའ་འགྲོའི་ལེའུ་བཅུ་དགུ་པ་ལས་ཕྱུང་བ། ཚོགས་བདག་གི་སྙིང་པོའི་གཟུང་ལོ་ཙཱ་བ་བསོད་ནམས་དཔལ་བཟང་པའི་དཔལ་ལྡན་ས་སྐྱར་བསྒྱུར་བ། གྲུབ་ཆེན་ནག་པོ་སྤྱོད་པས་མཛད་པའི་རྒྱ་གཞུང་གི་སྐོར་ལ། རྡོ་རྗེ་མཁའ་འགྲོའི་སྒྲུབ་ཐབས་ཞེས་བྱ་བ་འབྱུང་པོ་འདུལ་བྱེད་ཀྱི་སྒོམ་བཟླས་ཀྱི་ཡི་གེ ཚོགས་བདག་གི་སྒྲུབ་ཐབས། བསྟོད་པ།
བྲིས་སྐུའི་ཆོ་ག གཏོར་མའི་ཆོ་ག སྦྱིན་སྲེག་གི་ཆོ་ག་རྣམས་པཎྜི་ཏ་ག་ཡ་དྷ་ར་དང་། ལོ་ཙཱ་བ་གྱི་ཇོ་ཟླ་བའི་འོད་ཟེར་གྱིས་བསྒྱུར་བ། ཤིན་ཏུ་མྱུར་བའི་ལྷ་བགེགས་ཆེན་པོའི་སྒྲུབ་ཐབས་དཱི་པཾ་ཀས་མཛད་པ་ཚོགས་བདག་ལས་བཞིའི་འཁོར་ལོའི་ཡི་གེ་གྲུབ་ཆེན་ཌོཾ་བྷི་ཧེ་རུ་ཀས་མཛད་པ། ནག་པོ་པའི་སྒྲུབ་ཐབས་ཀྱི་འགྲེལ་པ་རྗེ་བཙུན་རིན་པོ་ཆེས་མཛད་པར་གྲགས་པ། བསྙེན་སྒྲུབ་ལས་སྦྱོར་སྦྱིན་སྲེག་དང་བཅས་པའི་ཡི་གེ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པ། གསང་སྒྲུབ་ལྷ་དགུའི་སྒྲུབ་ཡིག་རྙིང་པ། དེའི་ལག་ལེན་ཆོས་རྗེ་ས་པཎ་གྱིས་མཛད་པ་ཅུང་ཟད་མི་འདྲ་བ་གཉིས། ཚོགས་བདག་གི་མངོན་རྟོགས།
གཏོར་འབུལ། སྒྲུབ་རྟོགས། ལས་ཕྲ་མོའི་ཡི་གེ་ཟངས་ཚ་བསོད་ནམས་རྒྱལ་མཚན་གྱིས་མཛད་པ། བསྙེན་སྒྲུབ་ལས་གསུམ་སྤོགས་ཆོག་དང་བཅས་པ་གསལ་བར་སྟོན་པའི་སྒྲུབ་ཐབས་ཆེན་མོ་གཞན་ལས་ཆེས་མཆོག་ཁྱད་པར་འཕགས་པ་ཆོས་ཀྱི་རྒྱལ་པོ་འཕགས་པ་རིན་པོ་ཆེས་མཛད་པ། དེ་ཉིད་ཀྱིས་མཛད་པའི་སྒྲུབ་ཁྲིགས་ཀྱི་སྡོམ་ཚིག་ཤིན་ཏུ་གསལ་བ། གཏོར་ཆོག་ཡར་ཀླུངས་པ་སེང་གེ་རྒྱལ་མཚན་གྱིས་མཛད་པ་རྣམས་སོ། ། བྲིས་སྐུ་བྲི་ཞིང་བསྒྲུབ་པའི་ཡི་གེ བྲིས་སྐུ་བྲི་ཚུལ་དང་རབ་གནས་ཀྱི་ཡི་གེ བསེ་གདོང་ཅན་མནན་པའི་ཡིག་རྙིང་ཚིགས་བཅད། དེའི་ལག་ལེན་རྗེ་བླ་མ་དམ་པའི་གསུང་ལས་ཡར་ཀླུངས་པས་ཟིན་བྲིས་སུ་བཏབ་པ།
སྐུའི་རྟེན་བྲི་བ་དངོས་གྲུབ་ཀྱི་རྟེན་གཏོར་བཅའ་བ། གསང་རྟེན་ལུས་ལ་བཅའ་བ། རྒྱུན་གཏོར་གཏེར་དུ་སྦ་བ། ཐུན་མོང་མ་ཡིན་པའི་གནད་དབབ་རྣམས་ཀྱི་ཡི་གེ་བཀའ་རྒྱ་ཅན། བསྒྲུབ་པའི་འགབ་འདྲེ་མནན་པ། གསང་རྟེན་བཅའ་བ། བླ་རྡོ་འཆང་བ། དངོས་གྲུབ་བླང་བའི་ཐབས་རྣམས་སྟོན་པའི་གསང་བའི་ཡི་གེ་བདག་ཆེན་རྡོ་རྗེ་འཆང་ཆེན་པོས་མཛད་པ། གསང་བ་སྙིང་གི་འཁོར་ལོས་ལས་བཞི་བསྒྲུབ་ཚུལ། སྤོགས་ཆོག
གསང་བ་ཐུགས་ཀྱི་མན་ངག་ནོར་བུ་བསམ་གཏན། ཚོགས་བདག་དང་ཙརྩི་ཀ་ཞལ་སྦྱོར་གྱི་ཐབས་གཏོར་དང་བང་མཛོད་ཀྱི་ཆོ་ག་རྣམས་སྟོན་པའི་ཟབ་གནད་ཀྱི་ཡི་གེ སྦྱིན་སྲེག་གི་ལག་ལེན། བི་ན་ཡ་ཀའི་རྒྱུད་ནས་གསུངས་པའི་ཕྱག་མཚན་བཅུ་གཉིས་ཀྱི་ལས་ཚོགས། འཕགས་པ་རིན་པོ་ཆེས་མཛད་པའི་བསྟོད་པ། སྤྱན་འདྲེན་མཆོད་ཕྲེང་དང་། བསྟོད་པ་དཔལ་ལྡན་བླ་མ་དམ་པས་མཛད་པ། ཆོས་ཀྱི་རྗེ་རྡོ་རྗེ་འཆང་གིས་མཛད་པའི་བསྟོད་པ་རྣམས་བཞུགས་སོ། ། ཚོགས་བདག་གསང་སྒྲུབ་དམར་པོ་ཞལ་གཅིག་ཕྱག་དྲུག་པའི་སྒྲུབ་ཐབས་དཔལ་ནཱ་རོ་པས་མཛད་པ་པཎྜི་ཏ་དོན་ཡོད་རྡོ་རྗེ་དང་བ་རི་ལོ་ཙཱ་བས་བསྒྱུར་བ། དེའི་ལག་ལེན་གྱི་ཡི་གེ
ཌོཾ་བྷི་ཧེ་རུ་ཀ་ནས་བརྒྱུད་པའི་ཚོགས་བདག་དམར་ཆུང་གསང་སྒྲུབ་ཞལ་གཅིག་ཕྱག་གཉིས་པ་ཡུམ་ནོར་རྒྱུན་མ་དང་ལྷན་ཅིག་བསྒྲུབ་པའི་ཡི་གེ དེའི་དབང་སྡུད་ཀྱི་ཡི་གེ་རྟེན་གྱི་ཡི་གེ་རྣམས་སོ། ། འདི་ནི་ཞལ་གཟིགས་ཀྱི་བརྒྱུད་པ་ཁོ་ན་ལ་འདོད་དོ། ། ཞར་ལས་འོངས་པ་ཇོ་བོ་ཨ་ཏི་ཤ་ནས་བརྒྱུད་པའི་ཚོགས་བདག་དཀར་པོའི་སྒྲུབ་སྐོར་ལ། སྤྱིར་ཚོགས་བདག་རིགས་ལྔ་སྟོན་པའི་རྒྱུད་རིན་པོ་ཆེའི་གཏེར་མཛོད་དཱི་པཾ་ཀཱ་ར་དང་ནག་ཚོས་བསྒྱུར་བ། ཚོགས་བདག་དཀར་པོ་ཆགས་པའི་རྡོ་རྗེ་ཞལ་གསུམ་ཕྱག་དྲུག་པ་ཡབ་ཡུམ་གྱི་སྒྲུབ་ཐབས་སློབ་དཔོན་ཨིནྡྲ་བྷུ་ཏིས་མཛད་པ་དཱི་པཾ་ཀ་ར་དང་རྒྱ་བརྩོན་འགྲུས་སེང་གེས་འགྱུར། དེའི་ལག་ལེན་སྒྲུབ་ཐབས། བསྟོད་པ་ཇོ་བོས་མཛད་པ། རྟེན་གྱི་རབ་གནས། གནད་དབབ་རྒྱ་བརྩོན་སེང་གེའི་གདམས་པ།
གནད་ལ་བོར་བ་བཟླས་པའི་ཞལ་གདམས། སྦྱིན་སྲེག་དང་བསད་པའི་ལས་སྦྱོར། སྤོགས་ཆོག་ལྷ་ཆེན་ཆགས་པ་རྡོ་རྗེའི་རྗེས་གནང་ལོ་རྒྱུས་དང་བཅས་པའོ། ། ཚོགས་བདག་དཀར་པོ་གླང་གདོང་ཕྱག་བཞི་པའི་སྒྲུབ་ཐབས། ཚོགས་བདག་དཀར་པོ་ཤྭ་བའི་གདོང་ཅན་གྱི་སྒྲུབ་ཐབས། ཚོགས་བདག་སྤྲེའུའི་གདོང་ཅན་ཕྱག་བཞི་པའི་སྒྲུབ་ཐབས་ཨ་མོ་གྷ་བཛྲ་མཛད་པ། ཚོགས་བདག་གསང་སྒྲུབ་ཕྱག་བཞི་པའི་སྒྲུབ་ཐབས་ཀྱི་ཡིག་སྙིང་། དེའི་རྟེན་བཅའ་བ་སོགས་ཀྱི་ཞལ་ཤེས་དམ་པ་ཀུན་དགའ་གྲགས་ཀྱིས་མཛད་པ། དེ་ཉིད་བསྟོད་ཅིང་གསོལ་བ་བཏབ་པ་འཕགས་པ་རིན་པོ་ཆེས་མཛད་པ། ཚོགས་བདག་ཡང་གསང་དྲག་པོ་བཙན་ཐབས་སུ་སྒྲུབ་པ་ཕྱག་གཉིས་པའི་སྒྲུབ་ཐབས།
སྦྱིན་སྲེག སྤོགས་ཆོག་དང་བཅས་པ་རྗེ་ས་སྐྱ་པས་མཛད་པ། ཚོགས་བདག་གླང་པོའི་གཟུགས་སྒྲུབ་ཀྱི་སྒོ་ནས་ནོར་སྦྱིན་པའི་ཞལ་གདམས། ཐབ་འཁོར། མཛོད་འཁོར། དགེ་འདུན་འདུ་བའི་འཁོར་ལོ་སོགས་ཀྱི་གནད་ཡིག་དང་བཅས་པ་བཞུགས་སོ།། ༈ །ན་མཿཀཱ་མ་རཱ་ཛ་ཌ་ཀི་ནི་བྷྱཻཿ ས་གསུམ་སྣོད་བཅུད་འཁོར་ལོ་མ་ལུས་པ། ། ཁྱོད་ཞབས་དྲན་པས་འདོད་དགུར་དབང་བྱེད་པོ། ། ཡིད་འོང་ལི་ཁྲིའི་གཞོན་ནུ་དགའ་མར་བཅས། །
སྙིང་གའི་སྐྱེད་ཚལ་ལྗོངས་སུ་བདེ་བར་རོལ། ། གསང་བའི་སྙིང་པོ་ཨཱ་ལི་ཀཱ་ལིའི་བཅུད། ། གསང་སྔགས་འཛིན་པ་གཞན་ལ་མ་གྲགས་པ། ། གསང་ཆེན་ཆོས་ཀྱི་བདག་པོ་ས་སྐྱ་པའི། ། གསང་བའི་གདམས་པ་ཟབ་མོ་འདི་ལྟར་སྣང་། ༈ །གསུམ་པ་དབང་སྡུད་འདོད་པའི་རྒྱལ་པོའི་ཆོས་སྐོར་གྱི་ཡི་གེ་ལ། ཐུན་མོང་དང་ཐུན་མོང་མ་ཡིན་པ་གཉིས་ལས། དང་པོ་ལ། བླ་མ་བརྒྱུད་པའི་ལོ་རྒྱུས་མདོར་བསྡུས་པ། དབང་སྡུད་ལས་ཀྱི་འཁོར་ལོ།
ཡང་སྡུད་ཐུགས་ཀྱི་འཁོར་ལོ་བྱུང་ཚུལ་སོགས་ལོ་རྒྱུས་ཅུང་ཟད་རྒྱས་པར་ཕྱེ་བ་བླ་མ་ཆོས་ཀྱི་རྗེའི་གསུང་། དབང་སྡུད་ཀག་ཆོལ་མའི་ལུང་གི་རྗེས་གནང་གི་ཆོ་ག་དཔལ་ལྡན་ས་སྐྱ་པཎྜི་ཏས་མཛད་པ། བྱིན་རླབས་ཀྱི་ལུང་བླ་མའི་ཞལ་ཤེས་ས་སྐྱ་པཎྜི་ཏའི་མན་ངག ནམ་མཁའ་མཛོད་ཀྱི་རྗེས་གནང་བླ་མ་ས་སྐྱ་པའི་གདམས་པ། གྲོ་གེ་མའི་རྗེས་གནང་བླ་མའི་ཕྱག་བཞེས་སྔགས་འཆང་རྒྱལ་པོ་དཔལ་གྱིས་མཛད་པ། སྔགས་ཀྱི་རྒྱལ་པོ་དམ་ཚིག་གི་དངོས་གྲུབ་མཆོག་སྒྲུབ་པའི་ཐབས་ཞེས་བྱ་བ་འདོད་རྒྱལ་གྱི་སྒྲུབ་ཐབས་སློབ་དཔོན་རིན་ཆེན་རྡོ་རྗེས་མཛད་པ། རྒྱ་གར་གྱི་མཁན་པོ་དེ་བཞིན་གཤེགས་པ་སྲུང་བའི་དཔལ་གྱི་ཞལ་སྔ་ནས་དང་། བོད་ཀྱི་ལོ་ཙཱ་བ་བ་རིན་ཆེན་གྲགས་ཀྱིས་བསྒྱུར་བ། གསལ་བྱེད་ཉི་མའི་འཁོར་ལོས་སྣོད་བཅུད་དབང་དུ་བྱ་བ་པཎྜི་ཏ་རྡོ་རྗེ་གདན་པས་མཛད་པ། རྒྱ་གར་གྱི་པཎྜི་ཏ་ཐ་བཱི་རིའི་ཞལ་སྔ་ནས་དང་།
བ་རི་ལོ་ཙཱ་བས་བསྒྱུར་བ། དཔལ་མཁའ་འགྲོ་མའི་སྒྲུབ་ཐབས་དབང་སྡུད་ལས་ཀྱི་འཁོར་ལོའི་མན་ངག་བ་རི་ལོ་ཙཱ་བས་བསྒྱུར་བ། ཁམས་གསུམ་དབང་དུ་སྡུད་པའི་མན་ངག་ཁྱད་པར་ཅན་བླ་མ་རྡོ་རྗེ་གདན་པས་མཛད་པ། ཕྲིན་ལས་བཞིའི་སྒྲུབ་ཐབས་ཀྱི་དོན་ཡང་དག་པར་བསྡུ་བ་རྒྱ་སྒོམ་ཚུལ་ཁྲིམས་གྲགས་ཀྱིས་མཛད་པ། སློབ་དཔོན་རིན་ཆེན་རྡོ་རྗེའི་སྒྲུབ་ཐབས་གསལ་བར་བྱེད་པའི་འགྲེལ་པ་རིན་པོ་ཆེའི་མྱུ་གུ་རྗེ་ས་སྐྱ་པ་ཆེན་པོས་མཛད་པ། ཕྲིན་ལས་བཞི་དབྱེ་བའི་མན་ངག ལས་བཞི་འཁོར་ལོའི་རབ་གནས། སྤྱིའི་མན་ངག་མདོར་བསྟན་ཞེས་བྱ་བ་དབང་གི་འཕྲིན་ལས་ཀྱི་ལག་ལེན་མན་ངག་མངོན་རྟོགས་དམར་ཁྲིད་དུ་བཀོད་པ་རྒྱ་སྒོམ་ཚུལ་ཁྲིམས་གྲགས་ཀྱིས་མཛད་པ། དབང་སྡུད་ཀག་ཆོལ་གྱི་སྒྲུབ་ཐབས་རྗེ་ས་པཎ་གྱིས་མཛད་པ། བསྙེན་སྒྲུབ་ལས་གསུམ་གྱི་ཡི་གེ་ས་སྐྱ་པའི་ཞལ་གདམས་ཐུན་མོང་མ་ཡིན་པ།
བཟླས་པའི་ཞལ་གདམས་བླ་མ་ས་སྐྱ་པའི་གསུང་། དབང་གི་གཏོར་མའི་མན་ངག་ས་སྐྱ་པཎྜི་ཏའི་ཕྱག་བཞེས། དབང་གི་འཁོར་ལོའི་རབ་གནས་བ་རི་ལོ་ཙཱ་བའི་གདམས་པ། མཆོད་པ་འབུལ་བའི་མན་ངག བསྟོད་པ་ས་པཎ་གྱིས་མཛད་པ། ཏིང་ངེ་འཛིན་གྱི་རིམ་པ་དང་། འཁོར་ལོའི་ནང་ཚན་བསྟན་པ་བ་རི་བའི་གདམས་ངག སྒོམ་པའི་དུས་ཀྱི་ཏིང་ངེ་འཛིན་གྱི་ཞལ་གདམས་བླ་མ་ས་སྐྱ་པའི་གདམས་ངག་ཤིན་ཏུ་ཟབ་པ། སྔགས་ཀྱི་ཡི་གེའི་འབྱིན་འཇུག་དང་བཟླས་ཐབས་ཞལ་ཤེས། གནད་ཀྱི་སྒྲུབ་ཐབས་སྙིང་འདྲ་བ།
སྔགས་དང་འཁོར་ལོའི་གནད་ལུང་འབོགས་པ་རཱ་ཛ་ལ་སོགས་པ་དབང་དུ་བྱེད་པའི་ཡིག་ཆུང་། མན་ངག་གི་བསྡུས་དོན་མཆན་དང་བཅས་པ། ཀ་ཁ་འཁོར་ལོ་བརྩེགས་རིན་ཆེན་ཕྲེང་བ་ཞེས་བྱ་བ་ལས་ཕྲན་ཚེགས་བསྟན་པའི་བསྐོར། དབང་གི་སྦྱིན་སྲེག་བླ་མ་ས་སྐྱ་པ་ཆེན་པོའི་ཕྱག་བཞེས་སྐུ་གསུང་ཐུགས་ཀྱི་རབ་གནས་ཀྱི་ཞལ་གདམས་ཟིན་བྲིས། འཁོར་ལོའི་རབ་གནས་བྱ་ཐབས་བ་རི་ལོ་ཙཱ་བའི་གདམས་ངག་བསྙེན་སྒྲུབ་ལས་གསུམ་གྱི་ཡི་གེ་བསྡུས་པ། ཌཱ་ཀི་མའི་འགྲོ་བ་དབང་སྡུད་ཀྱི་གདམས་པ་ཞེས་བྱ་བ་དབང་དྲག་གི་མན་ངག འཁོར་ལོས་བསྒྲུབ་བྱ་དགུག་པ་སོགས་བ་རི་ལོ་ཙཱ་བའི་གདམས་པ། བླ་མ་ས་སྐྱ་པའི་ཞལ་གདམས། གཏོར་མའི་ཞལ་གདམས་རྗེ་ས་སྐྱ་པའི་ཕྱག་བཞེས། གནོད་སྦྱིན་རིན་ཆེན་སྒྲུབ་པའམ་ཨུ་པ་དེ་ཤ
འཁོར་ལོའི་མན་ངག་གསུམ་ཚད་མ། འཁོར་བྲི་ལྟབ་སྦ་བའི་མན་ངག དབང་གི་ཙཀྲའི་ཞལ་གདམས་ནམ་མཁའ་མཛོད་ཀྱི་གདམས་པ། བསྙེན་སྒྲུབ་ལས་གསུམ་གྱི་གནད་བོད་དུ་འགྱུར་བའི་གདམས་ངག་ལ་ཟབ་པ། ཞལ་གདམས་ལ་ཟིན་བྲིས། ཌཱ་ཀི་མའི་གདམས་པ། ཌཱ་ཀི་མའི་སྲོག་སྙིང་ཁོང་ནས་བྱུང་བ་བ་རི་ལོ་ཙཱ་བའི་གདམས་པ་ཆིག་བརྒྱུད། ཌཱ་ཀི་མ་སྒྲུབ་པའི་ལག་ལེན། རྟགས་ཀྱི་ཡི་གེ་བ་རི་ལོ་ཙཱ་བ་བོད་དུ་བྱོན་ཁར་བླ་མ་རྡོ་རྗེ་གདན་པས་གནང་བ། གཞན་དབང་དུ་བྱེད་པའི་གདམས་པ་རིན་པོ་ཆེ་པའི་ཞལ་གདམས་མཐར་ཐུག
ཚེ་སྲིང་བའི་ཐབས། དེའི་ཞལ་ཤེས། རྒྱས་པའི་གཏོར་མའི་ཕྱག་བཞེས་ས་པཎ་གྱིས་མཛད་པ། དྲག་པོའི་འཕྲིན་ལས་སྒྲུབ་པའི་མན་ངག ལུང་འབོགས་པའི་ཡི་གེ ཉིན་སྲུང་མཚན་སྲུང་གི་མན་ངག དེའི་ཡི་གེ་མཆན་བུ་དང་བཅས་པ་རྣམས་བཞུགས་སོ། ། སྐབས་འདིར། བདག་ཆེན་རྡོ་རྗེ་འཆང་ཆེན་པོའི་གསུང་ལས། གྲུབ་པའི་དབང་ཕྱུག་ས་སྐྱ་པའི། །
དབང་སྡུད་མན་ངག་ཁྱད་པར་ཅན། ། སྙན་བརྒྱུད་ཞལ་གདམས་མ་གཏོགས་པ། ། ཐུན་མོང་ཆོས་སྐོར་ཚང་བར་བཞུགས། ། སྣོད་ལྡན་སློབ་མ་འགའ་ཙམ་ལས། ། གཞན་ལ་རྒྱ་ཆེན་སྤེལ་མི་བྱ། ། རྡོ་རྗེ་ལྟ་བུར་རྟོགས་དཀའ་ཞིང་། ། རྟོགས་ན་ཡིད་བཞིན་ནོར་འདྲའི་ཆོས། ། དེས་ན་འདི་ལྟའི་ཟབ་དོན་ལ། ། མཁས་པས་གཅེས་སྤྲས་བྱ་བར་རིགས། ། ཞེས་འབྱུང་བའང་སྙིང་གི་དཀྱིལ་དུ་བཅང་ངོ་། །
གཉིས་པ་ཐུན་མོང་མ་ཡིན་པའི་ཡི་གེའི་སྐོར་ལ། ཁམས་གསུམ་འགྲོ་བ་དབང་བྱེད་ཀག་ཆོལ་མའི་བླ་མ་བརྒྱུད་པའི་ལོ་རྒྱུས་མཁས་པ་ཡོན་ཏན་ཁྲིས་མཛད་པ། དབང་སྡུད་ཀག་ཆོལ་མའི་ཨཱ་ལི་ཀཱ་ལིའི་སྔགས་རིང་བྲི་བཟླས་ཀྱི་མན་ངག་ས་སྐྱ་པཎྜི་ཏས་དག་ཅིང་གསལ་བར་མཛད་པ། ཀག་ཆོལ་ཆེན་མོ་རྩ་བའི་ཐོ་ཡིག་བརྗེད་བྱང་རྗེ་ས་ཆེན་གྱིས་མཛད་པ། དེའི་འགྲེལ་ཊཱིཀ་སྦས་པ། དམིགས་བྱེད་གསེར་གྱི་ཐུར་མ་རྗེ་ས་ཆེན་གྱིས་མཛད་པ། འཁོར་ལོའི་རབ་གནས་བྱ་བའི་མན་ངག་ཞལ་གདམས་དང་བཅས་པ་ས་སྐྱ་པཎྜི་ཏས་རྒྱས་པར་བཀོད་པ། བདེ་བ་རྒྱས་བྱེད་མའི་སྐུ་ལ་བརྟེན་པའི་དབང་གི་ནང་སྒྲུབ་ཟབ་མོ་རྗེ་ས་པཎ་གྱིས་མཛད་པ། གསང་སྒྲུབ་ཐ་ཆེན་ཙཀྲའི་ཡི་གེ་དང་། གནད་འབེབས་ཉི་ཟླའི་འཁོར་ལོའི་གདམས་པ་རྗེ་བཙུན་རིན་པོ་ཆེས་མཛད་པ།
མཁའ་འགྲོ་མའི་སྤོགས་ཆོག་གིས་གནད་ལ་དབབ་པའི་གདམས་པ་དང་། སྦྱིན་སྲེག་གི་ཡི་གེ་རྒྱས་པ་རྗེ་ས་པཎ་གྱིས་མཛད་པ། ཡུལ་བདག་དབང་དུ་བྱ་བ་བ་རི་བའི་རྗེ་ས་སྐྱ་པའི་གསུང་། བཟླས་པའི་སྔགས་ཀྱི་འབྱིན་འཇུག གསལ་བྱེད་ཉི་མའི་འཁོར་ལོའི་བསྡུས་དོན། མ་གྲུབ་སྤོགས་པའི་ཆོ་ག འཁོར་ལོ་ལྟེབ་ཚིགས་ཀྱི་ཞལ་གདམས། མ་གྲུབ་གནད་འབེབས་ཀྱི་འཁོར་ལོའི་ཡི་གེ ཕོ་མོ་གནད་ཀྱི་འཁོར་ལོ། གནད་འབེབས་ཉི་ཟླའི་གདམས་པ།
ཕོ་མོའི་གནད་ཀྱི་འཁོར་ལོའི་ཞལ་གདམས་རྣམས་རྗེ་ས་སྐྱ་པ་ཆེན་པོའི་ཞལ་གྱི་གདམས་པ། ཐ་ཆེན་འཁོར་ལོའི་ཡི་གེ་གསང་བའི་སྒྲུབ་ཐབས། དེའི་ཞལ་གདམས། བླ་མ་ས་སྐྱ་པའི་གདམས་ངག་ནོར་བུ་རིན་པོ་ཆེ་ཕག་མོ་གྲུབ་པ་ལ་གནང་བ། ཐ་ཆེན་འཁོར་ལོའི་ཡི་གེ་དབང་སྡུད་དམ་པ། མཁའ་འགྲོ་མའི་རྫས་སྒྲུབ་གཤིན་བདེ་བའི་རྡོ་རྗེས་བླ་མ་ས་སྐྱ་པ་ཆེན་པོ་ལ་ཞུས་པ། དེའི་གསལ་བྱེད་ཞང་བཙུན་སག་ཐང་བའི་ཞལ་གདམས། དབང་གི་རླུང་འཁོར་ཟབ་མོ། རླུང་ལྷ་ལས་མ་བཞུགས་པ་སོགས་གབ་པའི་མན་ངག་ས་སྐྱ་པའི་ཞལ་གདམས། ཨཱ་ལིའི་གནད་ཀྱི་མན་ངག་ཡིད་བཞིན་ནོར་བུ།
དེའི་ཞལ་ཤེས། ཨཱ་ལིའི་སྦྱིན་སྲེག རྗེ་ས་ཆེན་དང་འགྲོ་མགོན་ཕག་མོ་གྲུབ་པ་གཉིས་ཀྱི་ཞུ་བ་ཞུ་ལན་ཨཱ་ལི་ཀཱ་ལི་ལས་སྣ་ཚོགས་ལ་འཇུག་པ་ཞེས་བྱ་བའི་གདམས་པ། འདོད་རྒྱལ་ཡབ་ཡུམ་སྦགས་ཏེ་སྒྲུབ་པའི་མན་ངག་ལག་ལེན་དུ་དྲིལ་བའི་ནག་པོ་འགྲོ་ཤེས་སྔགས་འཆང་རྒྱལ་པོ་དཔལ་གྱིས་མཛད་པ། དེའི་ཞལ་ཤེས་ས་སྐྱ་པའི་གདམས་པ་ཁྱད་པར་ཅན་འཛམ་གླིང་གསེར་གྱིས་བཀང་བ་ལས་ཆེས་ཆེར་དགའ་བ་དེ་ཉིད་ཀྱིས་མཛད་པ་ཐུན་མོང་མ་ཡིན་པའི་རྗེས་གནང་གི་ཟུར་འདེབས་འཇམ་དབྱངས་མགོན་པོས་མཛད་པ། དབང་སྡུད་ལས་ཀྱི་འཁོར་ལོའི་འགྲེལ་པ། ཁྱད་པར་ཅན་གྱི་སྒྲུབ་ཐབས་ནོར་བུ་གསལ་འབར་སྙིང་གི་ཐིག་ལེའི་དྭངས་མ་རྣམས་བཞུགས་སོ། ། སྐབས་འདིར་ཡང་། བདག་ཆེན་རྡོ་རྗེ་འཆང་ཆེན་པོ་ཉིད་ཀྱིས། སྙིང་དང་འདྲ་བའི་གདམས་པ་འདི། །
སྣོད་ལྡན་སློབ་མ་གཅིག་ལ་ནི། ། བསྟན་པར་བྱ་ཡི་གཞན་དུ་མིན། ། གསང་སྟེ་ཉམས་སུ་བླང་བར་རིགས། ། རྒྱ་རྒྱ་རྒྱ་ཟབ་གསང་ྀཨཚ། ཞེས་གསུངས་པའང་ལན་གཅིག་མ་ཡིན་པར་དྲན་པར་རིགས་སོ། ། ད་ནི་ཙཀྲའི་དཔེ་ཆུང་རྣམས་ཐོར་བཀོད་ན། རྗེ་བཙུན་རིག་བྱེད་མའི་སྐོར་ལ་བསྒྲུབ་པའི་མཎྜལ། བསྒྲུབ་རྫས་དང་བཅས་པའི་དཔེ་བྲིས། རང་ཉིད་ནུས་ལྡན་དུ་བྱ་བའི་འཁོར་ལོ། ལིང་གའི་སྙིང་གར་འཇུག་པའི་འཁོར་ལོ།
སྦྱིན་སྲེག་གི་ཐབས་ཁུངས་ཀྱི་དཔེ་བྲིས་སོ། ། ཚོགས་ཀྱི་བདག་པོའི་སྐོར་ལ། བསྒྲུབ་པའི་མཎྜལ་དང་བཤམས་ཀྱི་དཔེ་བྲིས། གསང་རྟེན་གྱི་དཔེ་བྲིས། བསེ་གདོང་ཅན་མནན་པའི་དཔེ་བྲིས། ག་བརྒྱད་འཁོར་ལོ། དེ་དང་ཁ་སྦྱོར་གྱི་འཁོར་ལོ་རྩིབས་བཅུ་གཉིས་པ། གསང་བ་སྙིང་གི་འཁོར་ལོས་ལས་བཞི་སྒྲུབ་པའི་གནམ་ས་བར་གསུམ་གྱི་འཁོར་བཅུ་གཉིས། ལས་བཞི་ཐུན་མོང་དུ་སྒྲུབ་པའི་འཁོར་ལོ་གཅིག ཐབ་གཏེར་གྱི་སྒོ་ནས་དངོས་གྲུབ་མྱུར་དུ་བླང་བའི་འཁོར་ལོ།
ཚོགས་བདག་དང་ཙརྩི་ཀ་ཞལ་སྦྱོར་གྱི་ཐབ་དང་མཛོད་ཀྱི་འཁོར་ལོ། དངོས་གྲུབ་བླང་བ་ཞལ་བུའི་འཁོར་ལོ། དབང་རྒྱས་ཀྱི་སྦྱིན་སྲེག་གི་ཐབ་ཁུང་གི་དཔེ་བྲིས་རྣམས་སོ། ། འདོད་པའི་རྒྱལ་པོའི་སྐོར་ལ། བསྒྲུབ་པ་དང་རབ་གནས་ཀྱི་མཎྜལ། ཞི་རྒྱས་དབང་དྲག་གི་ཕྱི་སྒྲུབ་ཀྱི་འཁོར་ལོ་བཞི། ཡང་དྲག་པོའི་འཁོར་ལོ་ཅུང་མི་འདྲ་བ་གཉིས། འདོད་རྒྱལ་ཆེན་མོའི་སྒོ་ནས་ལས་བཞི་སྒྲུབ་པའི་འཁོར་ལོ་ཁ་སྦྱོར་བཞི། ཕོ་མོ་གནད་ཀྱི་འཁོར་ལོ་ལ། ཕག་གྲུ་པའི་བཞེད་པ་སོགས་མི་འདྲ་བ་བཞི།
གནད་འབེབས་ཉི་ཟླའི་འཁོར་ལོ་མི་འདྲ་བ་གསུམ། ཕོ་མོ་མེ་ལོང་གི་འཁོར་ལོ་གཉིས། དབང་སྡུད་ལས་ཀྱི་འཁོར་ལོ། དབང་གི་རླུང་འཁོར་ཟབ་མོ་རྣམས་སོ། ། སྨྲས་པ། འདི་དག་ཉམ་ངའི་ཕྲེང་དུ་ནོར་བུ་དང་། ། དབུགས་བྲལ་ལྟོ་བར་གསེར་གྱི་སྦྲང་བུ་བཞིན། ། ཙིཏྟ་བསེ་ཡི་གའུ་དམར་པོའི་ནང་། ། གསང་ཆེན་རྒྱ་ཡིས་ཐོབ་ཅིག་ས་མ་ཡ། ། གངས་ཅན་འདི་ན་དཔལ་ལྡན་ས་སྐྱ་པའི། །
གསེར་ཆོས་ཟབ་མོ་དམར་པོ་བསྐོར་གསུམ་ཞེས། ། མིང་ཙམ་སྐྱེ་བོ་ཀུན་ལ་རླུང་ལྟར་གྲགས། ། ཇི་བཞིན་ཤེས་པའི་སྔགས་འཆང་ཉིན་སྐར་ཙམ། ། ཤེས་རློམ་ཕལ་ཆེར་འབབ་ཆུའི་རྫིང་བུ་བཞིན། ། ཐུན་མོང་ལུང་དག་རྗེས་གནང་ཙམ་གྱིས་ཁེངས། ། སྤྲིན་ཆེན་ཆུ་ཡིས་རྒྱ་མཚོ་ཇི་བཞིན་དུ། ། ཡོངས་རྫོགས་གདམས་པའི་བཅུད་ལྡན་ཁོ་བོ་ཙམ། ། དེ་སླད་སྙིང་གི་ཆུ་གཏེར་དྭངས་པའི་ཀློང་། ། རྗེ་བཙུན་བླ་མའི་བཀའ་དྲིན་དྲན་པ་ཡི། ། དད་དང་གུས་པའི་རླབས་ཕྲེང་སྟོང་གཡོ་ཞིང་། །
འཆི་མེད་ཆུ་ཟེགས་ཕྱོགས་བརྒྱར་སྤྲོ་བར་གྱུར། ། དེ་ལྟ་མོད་ཀྱི་པདྨོའི་སྐྱེད་ཚལ་གྱི། ། འཆི་མེད་གཞོན་ནུའི་ཀུན་སྤྱོད་བསྒྲགས་གྱུར་ཀྱང་། ། བཤང་གཅིས་འཚོ་བའི་རྡོ་རྗེའི་སྣ་ལྡན་གྱི། ། སྙིང་ལ་འབབ་པའི་གོ་སྐབས་ག་ལ་ཡོད། ། དངོས་གྲུབ་ཡིད་བཞིན་རྒྱ་མཚོ་འདི་མཐོང་ཚེ། ། གཟུར་གནས་པདྨོའི་ཚལ་དུ་གནས་བཅས་པའི། ། སྐལ་བཟང་སྤྱོད་ལྡན་ངང་པའི་དེད་དཔོན་དག ། དད་པའི་སྙིང་ལ་མི་གཡོའི་གདེང་ཡང་ཅི། ། དེ་སྐད་ཀུན་སྤངས་ཆོས་རྗེའི་བཀའ་དྲིན་ལས། །
སྙན་བརྒྱུད་བདུད་རྩིས་སྙིང་གི་བུམ་བཟང་མཆོག ། ལེགས་པར་གང་བའི་སྔགས་འཆང་བློ་གསལ་གྱིས། ། དགེ་འཕེལ་རི་བོའི་སྤོ་ལ་གནས་ཚེ་སྦྱར། ། དེ་ལས་ཐོབ་པའི་རབ་དཀར་དགེ་བ་དེས། ། མ་རུངས་གདུག་པའི་སེམས་འཆང་ཇི་སྙེད་སོགས། ། ཁམས་གསུམ་སྣོད་བཅུད་འདོད་དགུ་དབང་བྱས་ཏེ། ། ཡང་དག་རྒྱལ་བའི་ལམ་དུ་འཇུག་པར་ཤོག ། ཅེས་དཔལ་ལྡན་ས་སྐྱ་པའི་ཁྱད་པར་གྱི་གསེར་ཆོས་དམར་པོ་སྐོར་གསུམ་ཞེས་གྲགས་པའི་ཆོས་སྐོར་གྱི་དཀར་ཆག་དབང་སྡུད་པདྨ་ར་གའི་ཟ་མ་ཏོག་གི་ཁ་འབྱེད་གནད་ཀྱི་ལྡེ་མིག་ཞེས་བྱ་བ་འདི་ནི། རྗེ་བཙུན་རྡོ་རྗེ་འཆང་ཆེན་པོ་ཀུན་སྤངས་ཆོས་རྗེའི་ཞབས་རྡུལ་གཙུག་གིས་མཆོད་པའི་ཤཱཀྱའི་དགེ་སློང་རིགས་སྔགས་འཆང་བ་བློ་གསལ་རྒྱ་མཚོས་ལྷ་རྒོད་གངས་ཀྱི་རྭ་བའི་བྱ་འདབ་མང་མཁར་ཐུབ་བསྟན་དགེ་འཕེལ་གྱི་དགོན་པར་སྦྱར་བའོ།། །། ཤུ་བྷ་མསྟུ་སརྦཱ་ཛཱ་གཏྟཾ།། །།
PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། གསེར་ཆོས་དམར་པོ་སྐོར་གསུམ་གྱི་དཀར་ཆག་དབང་སྡུད་པདྨརཱ་གའི་ཟ་མ་ཏོག་གི་ཁ་འབྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
