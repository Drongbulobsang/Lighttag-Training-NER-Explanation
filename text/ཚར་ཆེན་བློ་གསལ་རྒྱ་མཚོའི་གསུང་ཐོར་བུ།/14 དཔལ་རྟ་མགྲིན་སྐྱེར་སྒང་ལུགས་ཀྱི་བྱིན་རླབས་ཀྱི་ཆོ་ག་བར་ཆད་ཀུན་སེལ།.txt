ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༡༤
དཔལ་རྟ་མགྲིན་སྐྱེར་སྒང་ལུགས་ཀྱི་བྱིན་རླབས་ཀྱི་ཆོ་ག་བར་ཆད་ཀུན་སེལ།
༄༅། །དཔལ་རྟ་མགྲིན་སྐྱེར་སྒང་ལུགས་ཀྱི་བྱིན་རླབས་ཀྱི་ཆོ་ག་བར་ཆད་ཀུན་སེལ་བཞུགས་སོ།། བླ་མ་དང་བཅོམ་ལྡན་འདས་དཔལ་རྟ་མགྲིན་དབང་གི་རྒྱལ་པོ་ལ་ཕྱག་འཚལ་ལོ། ། དེ་ལ་འདིར་དཔལ་ལྡན་ཤངས་པ་བཀའ་བརྒྱུད་ལས་འོངས་པའི་རྟ་མགྲིན་གསང་སྒྲུབ་ཀྱི་བྱིན་རླབས་བྱ་བ་ལ་དོན་གསུམ་སྟེ། སྦྱོར་བ། དངོས་གཞི། རྗེས་སོ། ། དང་པོ་ནི། དབེན་ཞིང་ཡིད་དང་མཐུན་པའི་གནས་སུ། འདི་ཉིད་བྲིས་སྐུ་ལ་སོགས་པ་ཡོད་ན་དགྲམ། དེའི་མདུན་དུ་ཅོག་ཙེ་ལ་སོགས་པའི་སྟེགས་བུའི་ཁར།
མཎྜལ་རས་ལ་སོགས་པ་ལ་ཆུ་ཚོན་གྱིས་བྲིས་པའམ། རྡུལ་ཚོན་གྱིས་བྲིས་ཀྱང་རུང་བས་ཆོས་འབྱུང་གྲུ་གསུམ་དམར་པོ་ཉིས་རིམ་རྩེ་མོ་རང་ལ་བསྟན་པའི་མཐར་མེ་རི་ཁ་དོག་སྣ་ཚོགས་སམ་ལྗང་ཁུ་གང་རུང་གིས་བྲིས། དེའི་མཐར་ཁྱམས་གྲུ་བཞི་ཉིས་རིམ་དུ་བྲིས་པའི་ནང་། ཤར་དཀར། ལྷོ་སེར། ནུབ་དམར། བྱང་ལྗང་བ། ཕྱིའི་རེ་ཁཱ་ཉིས་རིམ་གྱི་བར་སྔོན་པོར་བྱའོ། ། མཎྜལ་གྱི་སྟེང་དུ་རིན་པོ་ཆེ་ལ་སོགས་པའི་སྣོད་དུ་དཔལ་གཏོར་གསུམ་ཆ་ཟླུམ་པོ། སུམ་གཉིས་གྲུ་གསུམ་དབལ་དང་བཅས་པ་མཐའ་མཐེབ་སྐྱུས་བསྐོར་བ།
འབྲི་མོག་གི་ཁ་དོག་དམར་པོར་བསྒྱུར་བ་ལ་མདའ་དར་དམར་པོ་གཟུགས། སྤྲོས་པ་ལ་དགའ་ན་བླ་མ་ཁ་ཅིག་གི་ཕྱག་ལེན་ལ་གཏོར་མའི་རྩེར་རྟ་མགོ་ལྗང་ཞུར། རྔོག་མ་དམར་པོར་ཡོད་པ་ཟན་ལ་བཅོས་པ་འཛུགས་པར་མཛད་པས་དེ་ལྟར་བྱས་ཀྱང་རུང་ངོ་། དེའི་མདུན་དུ། བླ་མ། ཡི་དམ། ཆོས་སྐྱོང་། གཞི་བདག་དང་བཅས་པའི་གཏོར་མ་ཟླུམ་པོ་མཐེབ་སྐྱུས་བསྐོར་བ་གསུམ་མམ་བཞི་བཤམ། མཆོད་ཡོན་སྔོན་དུ་འགྲོ་བའི་ཉེར་སྤྱོད་ལྔའམ་བདུན་ནམ་མཐའ་བསྐོར་དུ་བཤམ། བགེགས་གཏོར་ཅོག་ཟླུམ་ཞིག་ཀྱང་ཟུར་དུ་བཞག
ཚོགས་ཀྱི་འཁོར་ལོའི་ཡོ་བྱད་དང་། སློབ་དཔོན་གྱི་མདུན་དུ་ནང་མཆོད་དང་། རྡོ་རྗེ་དྲིལ་བུ། ཌཱ་མ་རུ། མེ་ཏོག་ལ་སོགས་པ་ཉེ་བར་མཁོ་བ་ཐམས་ཅད་མ་ཚང་བ་མེད་པར་བཞག་གོ ། གཉིས་པ་དངོས་གཞི་ལ། སློབ་དཔོན་གྱིས་སྐྱབས་འགྲོ་སེམས་བསྐྱེད་སྔོན་དུ་འགྲོ་བས། བདག་བསྐྱེད་བཟླས་པ་དང་བཅས་པ་དཀྱུས་བཞིན་བྱས་ལ། མདུན་གྱི་མཎྜལ་གཏོར་མ་དང་བཅས་པ། ཨ་མྲྀ་ཏས་བསངས།
སྭབྷ་ཝས་སྦྱངས། སྟོང་པའི་ངང་ལས་དཔལ་རྟ་མགྲིན་དམ་ཚིག་པར་བསྐྱེད། རང་བཞིན་གྱི་གནས་ནས་སྤྱན་དྲངས་ལ་སྟིམ། མཆོད་བསྟོད། བཟླས་པ། གཏོར་མ་འབུལ་བ་རྣམས་བྱའོ། ། དེ་ནས་སློབ་མ་རྣམས་ཁྲུས་བྱས་གྲལ་ལ་འཁོད། ལས་ཀྱི་རྡོ་རྗེས་བགེགས་གཏོར་ལ་ཆབ་བཏང་། སློབ་དཔོན་གྱིས། ན་མཿསརྦ་ཏ་ཐཱ་ག་ཏ་བྷྱོ།
སོགས་སམ། ཨ་ཀ་རོ་ལན་གསུམ་གྱིས་བགེགས་ལ་གཏོར་མ་བྱིན། རང་རྟ་མགྲིན་དུ་གསལ་བའི་ཐུགས་ཀ་ནས་མེ་མཚོན་ཁྲོ་བོའི་ཚོགས་བསམ་གྱིས་མི་ཁྱབ་པ་འཕྲོས། བགེགས་ཐམས་ཅད་ནམ་མཁའི་མཐའ་ཀླས་པར་བསྐྲད་ཅིང་ཚར་བཅད་པར་བསམ་ལ། རྡོ་རྗེ་དྲིལ་བུ་འཛིན་པས་ཧཱུྃ་མཛད་ཀྱི་ཕྱག་རྒྱ་བཅས། ངག་ཏུ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི་བཀའ་བདེན་པ་དང་། ཆོས་ཀྱི་བཀའ་བདེན་པ་དང་། དགེ་འདུན་གྱི་བཀའ་བདེན་པ་དང་།
ཁྲོ་བོའི་རྒྱལ་པོ་རྟ་མཆོག་རོལ་པའི་ལྷ་ཚོགས། དཔལ་མགོན་དམ་པ་ཆོས་སྐྱོང་བའི་བཀའ་བདེན་པ་དང་། བདེན་པ་ཆེན་པོའི་བྱིན་རླབས་ཀྱིས་རྡོ་རྗེ་སློབ་མ་འདི་རྣམས་ལ་དབང་བསྐུར་བ་ཟབ་མོ་བསྒྲུབ་པ་ལ་མི་དབང་བ་དེ་དག་ཐམས་ཅད་ཕྱོགས་འདིར་མ་གནས་པར་རྒྱང་རིང་དུ་སོང་ཞིག གང་དག་མི་འགྲོ་བ་དེ་དག་ཐམས་ཅད་མེ་མཚོན་ཁྲོ་བོའི་ལྷ་ཚོགས་འདི་རྣམས་ཀྱིས་སྐད་ཅིག་ཉིད་ལ་ཐལ་བའི་རྡུལ་ཕྲན་བཞིན་དུ་བརླག་པར་བྱའོ། ། ཨོཾ་ཧྲཱིཿཔདྨ་ཏ་ཀྲིཏ་སོགས་དྲགས་སྔགས་རྣམས་བརྗོད་ཅིང་། ཡུངས་དཀར་གྱིས་བྲབ། གུ་གུལ་གྱི་དུད་པས་བདུག་ཅིང་རོལ་མོའི་སྒྲ་དྲག་པོ་བྱའོ། ། དེ་ནས་ལས་ཀྱི་རྡོ་རྗེས་མཎྜལ་གྱི་མེ་ཏོག་བཀྱེ་བསྡུ་བྱ། སློབ་དཔོན་ཡི་དམ་གྱི་ང་རྒྱལ་དྲག་པོ་དང་ལྡན་པས་སློབ་མ་རྣམས་ལ་འདི་སྐད་གདམས་པར་བྱ་སྟེ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ་བའི་ཕྱིར་དང་།
ཁྱད་པར་དུ་ཡང་ལམ་བསྒྲུབ་པའི་འགལ་རྐྱེན་བར་ཆད་མཐའ་དག་ཞི་བ་དང་། མཐུན་རྐྱེན་ཐམས་ཅད་བདེ་བླག་ཏུ་བསྒྲུབ་པར་བྱ་བའི་ཕྱིར། ཁྲོ་བོའི་རྒྱལ་པོ་རྟ་མཆོག་རོལ་པ་གསང་བསྒྲུབ་བམ་ཤངས་ལུགས་སམ། སྐྱེར་སྒང་ལུགས་སམ། ཞབས་བརྒྱད་པར་གྲགས་པ་འདི་ཉིད་ཀྱི་དབང་བསྐུར་བའམ། བྱིན་གྱིས་བརླབས་པའི་རིམ་པ་ཟབ་མོ་ཞུས་ལ་ཉམས་སུ་བླང་སྙམ་པ་བྱང་ཆུབ་ཏུ་སེམས་བསྐྱེད་པ་གསལ་བཏབ་ནས་གསན་པར་མཛོད། དེ་ལ་ཡང་དག་པར་རྫོགས་པའི་སངས་རྒྱས་ཀྱིས་གསུངས་པའི་ཆོས་ཐམས་ཅད་ཐེག་པ་རིམ་པ་དགུའི་ཆོས་སུ་འདུས་པ་ལས། འདིར་བསྐྱེད་པ་མ་ཧཱ་ཡོ་གའི་ཆོས་བསྐོར། དེའང་སྒྲུབ་སྡེ་ཆེན་པོ་བརྒྱད་ཡོད་པ་ལས། པདྨ་གསུང་གི་ཆོས་སྐོར།
དེའང་རྟ་མཆོག་རོལ་པ་དང་། པདྨ་དབང་བདེ་གཤེགས་འདུས་པ། གསང་བ་འདུས་པ། བདུད་རྩི་ཐིགས་པ་ལ་སོགས་པ་མང་དུ་ཡོད་པ་ལས། རྟ་མཆོག་རོལ་པའི་སྐོར། དེ་ལ་ཕྱི་སྒྲུབ། ནང་སྒྲུབ། གསང་སྒྲུབ་གསུམ་ལས། འདིར་ཤིན་ཏུ་བྱིན་རླབས་ཆེ་བའི་གསང་སྒྲུབ་ཟབ་མོ་འདི་ཉིད་ཀྱི་བྱུང་ཚུལ་ལོ་རྒྱུས་ལ། དཔལ་ལྡན་ཤངས་པ་བཀའ་བརྒྱུད་ཀྱི་ཆིག་བརྒྱུད་རྡོ་རྗེའི་རྒྱས་པའི་བརྒྱུད་པ་རིན་པོ་ཆེ་བདུན་དུ་གྲགས་པའི་ནང་ཚན།
བརྒྱུད་པ་ལྔ་པ་འཕགས་པ་སྤྱན་རས་གཟིགས་ཀྱི་རྣམ་སྤྲུལ། གྲུབ་ཐོབ་ཆེན་པོ་དབོན་སྟོན་སྐྱེར་སྒང་པ་ཆོས་ཀྱི་སེང་གེ་དེ་ཉིད་ཀྱིས་ཐུགས་དམ་འོད་གསལ་ཆོས་སྐུའི་ངང་ནས་དག་པའི་ཞིང་ཁམས་དུ་མ་གཟིགས། སངས་རྒྱས་བྱང་སེམས་མང་པོ་ལ་ཆོས་གསན། ཁྱད་པར་ཤིང་ཕོ་རྟའི་ལོ་དགུན་ཟླ་ར་བའི་ཚེས་བཅུ་བདུན་གྱི་ཐོ་རངས་རྣལ་ལམ་དུ་བཟུང་ནས་ནུབ་ཕྱོགས་ཨོ་རྒྱན་གྱི་ཡུལ་དུ་བྱོན་པས། སློབ་དཔོན་ཆེན་པོ་པདྨ་འབྱུང་གནས་དང་མཇལ་ནས་དེང་སང་བོད་ཡུལ་ན་ཆོས་སྒྲུབ་པ་ལ་སྤྱིར་ལྷ་སྲིན་སྡེ་བརྒྱད། ཁྱད་པར་རྒྱལ་གདོན་འབྱུང་པོའི་ཚོགས་རྣམས་ཀྱི་བར་ཆད་ཆེ་བར་ཡོད་པས། དེ་དག་གི་གཉེན་པོར་གྱུར་པའི་རྟ་མགྲིན་གྱི་སྒྲུབ་པ་ཟབ་མོ་གཅིག་ཞུ་བྱས་པས། སློབ་དཔོན་སྐད་ཅིག་དེ་ཉིད་ལ་རྟ་མགྲིན་ཞལ་གསུམ་ཕྱག་དྲུག་པ་གཅིག་ཏུ་གྱུར་ནས་རྟ་སྐད་ཐེངས་གསུམ་བཏོན་པས་སྣང་སྲིད་ཀྱི་མ་མོ་མཁའ་འགྲོ་ཐམས་ཅད་འདུས་ནས་ཚོགས་ཀྱི་འཁོར་ལོ་ལ་སོགས་པ་ཚུལ་བཞིན་བྱས། དུས་དེ་ཉིད་དུ། སློབ་དཔོན་པདྨས་དབོན་སྟོན་སྐྱེར་སྒང་པ་ལ་རྟ་མགྲིན་དེ་ཉིད་ཀྱི་དབང་བསྐུར་བ་གནང་ངོ་། །
དེའི་ཚེ་སློབ་དཔོན་གྱི་ཞལ་ནས་ངས་རྟ་མགྲིན་གྱི་སྒྲུབ་པ་བརྒྱ་རྩ་བརྒྱད་ཀྱི་ནང་ནས་མཆོག་ཏུ་གྱུར་པ་རྟ་མཆོག་རོལ་པའི་རྒྱུད་ལས་བཏུས་པའི་གསང་སྒྲུབ་ཟབ་མོ་གཅིག་སྙེ་མོར་གཏེར་དུ་སྦས་པ་སྔགས་པ་གཅིག་གིས་གཏེར་ནས་ཐོན་ཡོད་པས་དེར་ཞུས་ཅིག རྒྱལ་པོ་དཔེ་དཀར་དཀོར་འདྲེ་འབྱུང་པོའི་ཚོགས་རྣམས་དང་ལྷ་སྲིན་སྡེ་བརྒྱད་ཐམས་ཅད་འཇོམས་པར་བཞེད་དོ། ། ཞེས་ལུང་བསྟན་པས། སྙེ་མོར་བྱོན་ནས་སློབ་དཔོན་སྔགས་པ་རྒྱ་གོང་རི་པ་ཞེས་བྱ་བ་ལ་རྟ་མགྲིན་གསང་སྒྲུབ་འདི་ཉིད་ཞུས་སོ། ། དེ་ནས་ཡང་རྣལ་ལམ་བཟུང་ནས་སློབ་དཔོན་པདྨ་ལ་ཞུས་པས་ལན་གསུམ་གྱི་བར་དུ་ད་རུང་འཁོར་ལོ་མ་བྱིན་པར་འདུག་པས་ཞུས་ཅིག་གསུང་བས། ཡང་ཉི་ཁྲི་དང་། བུར་བཏང་དང་། དེ་རྣམ་གཉིས་ཕུལ་ནས་ཞུས་པས་འཁོར་ལོ་ཡང་གནང་། འདི་ཉིད་ཀྱིས་གྲུབ་པ་ཐོབ་ཅིང་འགྲོ་ཕན་རྒྱ་ཆེ་བར་བྱུང་བས་རྟ་མགྲིན་སྐྱེར་ལུགས་པ་ཞེས་ཕྱོགས་ཐམས་ཅད་དུ་གྲགས་པར་གྱུར། དེ་ལ་སྙན་སྟོན་སྦས་པའི་རྣལ་འབྱོར་གྱིས་འདི་ཉིད་ཞུས་ནས་བསྒྲུབས་པས།
ཞག་ཉི་ཤུ་རྩ་གཅིག་ན་ཞལ་མངོན་སུམ་དུ་གཟིགས་ཤིང་ལུང་བསྟན་ཐོབ། དཀར་ཆུང་རྒྱལ་པོ་ལ་སོགས་པ་དཀོར་བདག་འཁྲུགས་ཏེ། གནོད་པའི་སྨྱོན་པ་བརྒྱད་ཅུ་ཙམ་བཏུལ། གཞན་ཡང་ལྷ་སྲིན་གདུག་པ་ཅན་དམ་ལ་བཏགས། དེ་ལ་སངས་རྒྱས་སྟོན་པས་ཞུས་ནས་བསྒྲུབས་པས་ཞལ་མངོན་སུམ་དུ་གཟིགས། འབྱུང་པོ་མང་པོ་བཏུལ་ཞིང་དམ་ལ་བཏགས། ཁྱད་པར་འདིའི་སྒོ་ནས་དཀར་ཆུང་རྒྱལ་པོ་བཏུལ་བས་རྒྱལ་པོ་དེ་ཉིད་སྤྲེའུའི་ལྤགས་པའི་གོས་དང་སྟག་གི་ཤམ་ཐབས་གྱོན། བྱ་ཕོ་གཅིག་ཁྲིད་ནས་ཕྱག་ཞུང་ཞུང་འབུལ་ཞིང་བདག་རྗེས་སུ་བཟུང་འཚལ་ཟེར་བ་དུས་དེ་ཉིད་དུ་དམ་ལ་བཏགས། དེའི་ནང་བར་སངས་རྒྱས་སྙན་སྟོན་གྱི་གསུང་ནས་མདང་དཀར་ཆུང་རྒྱལ་པོ་དེ་ལྟར་བྱེད་པ་དེ་ཁོ་ན་གཏིང་ནས་མོས་ཤིང་ཐུལ་བ་ཡིན་གསུང་། དེ་ལྟར་རིམ་གྱིས་བརྒྱུད་ནས་རྩ་བའི་བླ་མའི་བར་དུ་བྱིན་རླབས་ཀྱི་བརྒྱུད་པ་མ་ཉམས་པར་བྱོན་པའི་ཡི་དམ་ཁྱད་པར་ཅན་འདི་ཉིད་ཀྱི་དབང་བསྐུར་བའམ།
བྱིན་གྱིས་བརླབས་པ་ཟབ་མོ་སྒྲུབ་པར་བྱེད་པ་ལ། སློབ་དཔོན་གྱི་བྱ་བ་རྣམས་གྲུབ་ཟིན་ནས་སློབ་མར་བྱ་བའི་རིམ་པ་ལ། ཐོག་མར་ཡོན་དབུལ་ཞིང་གསོལ་བ་བཏབ་པའི་སླད་དུ། ད་ལྟར་གྱི་སློབ་དཔོན་འདི་ཉིད་དཔལ་རྟ་མཆོག་རོལ་པར་གསལ་བ་ལ་དེ་ཉིད་ཀྱི་བྱིན་རླབས་ཟབ་མོ་ཞུ་བའི་ཡོན་དུ་མཎྜལ་ཕུལ་ནས། གསོལ་བ་འདེབས་པ་འདིའི་རྗེས་བཟློས་མཛོད། ཐམས་ཅད་མཁྱེན་པའི་སྟོན་པ་པོ། ། འཇིག་རྟེན་གསུམ་གྱི་འདྲེན་མཛད་ལྷ། འཁོར་བ་འདམ་གྱི་ཚོགས་ནང་དུ། བྱིང་བ་སྐྱབས་མེད་བདག་ལ་སྐྱོབས། ། རྡོ་རྗེ་བླ་མ་མཛད་དུ་གསོལ། །
ཞེས་ལན་གསུམ་རྗེས་བཟློས་བྱ། དེ་ནས་མདུན་གྱི་ནམ་མཁར་དཔལ་རྟ་མགྲིན་ལ་རྩ་བརྒྱུད་ཀྱི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་དཔའ་བོ་མཁའ་འགྲོ་བསམ་གྱིས་མི་ཁྱབ་པ་དང་བཅས་པའི་སྤྱན་སྔར་ཡན་ལག་བདུན་དང་ལྡན་པའི་སྒོ་ནས་བྱང་ཆུབ་མཆོག་ཏུ་སེམས་བསྐྱེད་སྙམ་པས། འདིའི་རྗེས་བཟློས་ལན་གསུམ་བརྗོད། དཀོན་མཆོག་གསུམ་ལ་བདག་སྐྱབས་མཆི། ། སོགས་ལན་གསུམ་བརྗོད། བྱིན་རླབས་ཀྱི་དངོས་གཞི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་ནི། མདུན་གྱི་མཎྜལ་གཏོར་མ་དང་བཅས་པ་དབྱེར་མེད་པ་ལས། ཆོས་འབྱུང་གྲུ་གསུམ་དམར་ནག་ཕྱི་རོལ་ནས་ཡེ་ཤེས་ཀྱི་མེ་དཔུང་ཁ་དོག་སྣ་ལྔ་འབར་ཞིང་འཁྲུགས་པའི་དབུས་སུ། པདྨ་ཉི་མ་ཀླུ་བརྒྱད་བསྣོལ་བའི་གདན་གྱི་སྟེང་དུ་ཁྲོ་བོའི་རྒྱལ་པོ་དཔལ་རྟ་མཆོག་ཅེས་སོགས་མངོན་རྟོགས་ལྟར་གསལ་བཏབ། དེའི་སྟེང་གི་ནམ་མཁའ་ལ་སློབ་དཔོན་ཆེན་པོ་པདྨ་འབྱུང་གནས།
དབོན་སྟོན་སྐྱེར་སྒང་པ་ཆོས་ཀྱི་སེང་གེ་ལ་སོགས་པ་རྩ་བརྒྱུད་ཀྱི་བླ་མ་དམ་པ་རྣམས་དང་། མཐའ་སྐོར་ཀུན་ཏུ་ཡི་དམ་ཞི་ཁྲོ་རབ་འབྱམས་ཀྱི་ལྷ་ཚོགས། སངས་རྒྱས་བྱང་ཆུབ་སེམས་དཔའ་གནས་གསུམ་གྱི་དཔའ་བོ་མཁའ་འགྲོ་དམ་ཅན་རྒྱ་མཚོའི་ཚོགས་དང་བཅས་པ་སྤྲིན་ཕུང་འཐིབས་པ་ལྟར་མངོན་སུམ་དུ་བཞུགས་པར་བསམ། ། བླ་མ་ཡིད་དམ་ངོ་བོ་ཐ་མི་དད་པ་ལ་རང་གི་ལུས་ལོངས་སྤྱོད་ཐམས་ཅད་ཕྱི་ནང་གསང་བའི་མཆོད་པའི་བྱེ་བྲག་བསམ་གྱིས་མི་ཁྱབ་པ་སྤྲུལ་ནས་མཆོད་པར་བསམ་ལ། བླ་མ་རིན་པོ་ཆེ་བདག་ལ་བུམ་པའི་དབང་བསྐུར་དུ་གསོལ། སྐུའི་བྱིན་རླབས་ལུས་ལ་ཞུགས་སུ་གསོལ། ཞེས་གསོལ་བ་བཏབ་པས། སློབ་དཔོན་རྟ་མགྲིན་དུ་གསལ་བ་དང་། མདུན་གྱི་རྟ་མགྲིན་གཉིས་ཆར་གྱི་དཔྲལ་བ་ནས་འོད་ཟེར་དཀར་པོ་བསམ་གྱིས་མི་ཁྱབ་པ་བྱུང་བའི་སྣ་ལ། རྟ་མགྲིན་དཀར་པོ་འཇིགས་ཤིང་རྔམ་པ་སྐུ་ཆུང་ལ་ཡན་ལག་རགས་པ་དཔག་ཏུ་མེད་པ་བྱུང་ནས།
ཁྱེད་རང་རྣམ་པའི་སྤྱི་བོ་ནས་ཐོགས་མེད་དུ་ཞུགས་ཤིང་ཐིམ་པས་ལུས་ཀྱི་ནང་ཐམས་ཅད་ཁེངས། ནད་གདོན་སྡིག་སྒྲིབ་མི་མཐུན་པའི་ཕྱོགས་ཐམས་ཅད་ཞལ་དུ་དམར་ཆོམ་ཆོམ་གསོལ། སྐུ་ལུས་ཀྱི་མེ་དཔུང་གིས་གཞོབ་ཐུལ་བསྲེགས། མཚོན་ཆ་སྣ་ཚོགས་ཀྱིས་བཏུབ། རྡོ་རྗེའི་གར་མཛད། སྔགས་ཀྱི་སྒྲ་བསྒྲགས་པས་ལུས་སེམས་ལ་བདེ་ཆེན་གྱི་ཡེ་ཤེས་བསྐྱེད། ཁྲོ་བོའི་རྒྱལ་པོའི་སྐུའི་བྱིན་རླབས་ཞུགས། བུམ་པའི་དབང་བསྐུར་ཐོབ་པའི་མོས་པ་གྱིས་ཤིག་བརྡའ་སྤྲད་ལ། སློབ་དཔོན་གྱིས་ཨོཾ་ཧྲཱིཿཔདྨ་ཏ་ཀྲིད་སོགས་སྔགས་ཀྱི་མཐར་ཕྱོགས་བཅུ་དུས་གསུམ་ན་བཞུགས་པའི་རྩ་བརྒྱུད་ཀྱི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས།
སངས་རྒྱས་བྱང་སེམས་གནས་གསུམ་གྱི་དཔའ་བོ་མཁའ་འགྲོ་དམ་ཅན་རྒྱ་མཚོའི་ཚོགས་དང་བཅས་པ་རྣམས་དང་། ཁྱད་པར་དུ་ཡང་བཅོམ་ལྡན་འདས་དཔལ་རྟ་མཆོག་རོལ་པའི་ལྷ་ཚོགས་འཁོར་དང་བཅས་པ་ཁྱེད་རྣམས་ཀྱིས་རྡོ་རྗེའི་སློབ་མ་འདི་རྣམས་ལ་དུས་ད་ལྟ་ཉིད་དུ་མྱུར་བ་ཉིད་དུ་འདུག་ས་འདི་ཉིད་དུ་བྱིན་གྱིས་རློབས་ཤིག ནད་གདོན་སྡིག་སྒྲིབ་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཞི་བར་བྱིན་གྱིས་རློབས་ཤིག མཐུན་རྐྱེན་ལེགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་བྱིན་གྱིས་རློབས་ཤིག ཅེས་པའི་མཐར་སྔགས་རྣམས་དྲག་ཏུ་བརྗོད་ཅིང་། གུ་གུལ་གྱི་དུད་པས་བདུག ཌཱ་དྲིལ་གྱིས་སྣ་དྲངས་པའི་རོལ་མོའི་སྒྲ་ཆེན་པོ་བྱའོ། ། དེ་བཞིན་དུ་གསང་བའི་དབང་དང་། གསུང་གི་བྱིན་རླབས་ངག་ལ་ཞེས་པའི་གསོལ་བ་བཏབ། མགྲིན་པ་ནས་འོད་ཟེར་དམར་པོའི་སྣ་ལ་རྟ་མགྲིན་དམར་པོ་བྱུང་།
མགྲིན་པ་ནས་ཞུགས་གསུང་གི་བྱིན་རླབས་དང་གསང་བའི་དབང་ཐོབ་པར་མོས་ལ་སྔགས་རོལ་བྱ། ཡང་མཆོད། ཤེས་རབ་ཡེ་ཤེས་ཀྱི་དབང་དང་ཐུགས་ཀྱི་བྱིན་རླབས་ལ་ཡིད་ལ་ཅེས་གསོལ་བ་བཏབ། སྙིང་ག་ནས་འོད་ཟེར་མཐིང་གའི་སྣ་ལ་རྟ་མགྲིན་མཐིང་ཁ་བྱུང་། སྙིང་གར་ཐིམ་པས་ཡིད་ཀྱི་སྡིག་སྒྲིབ་དག ཐུགས་ཀྱི་བྱིན་རླབས་ཞུགས། ཤེས་རབ་ཡེ་ཤེས་ཀྱི་དབང་ཐོབ་པར་བསམས་ལ་སྔགས་རོལ་བྱ། ཡང་མཆོད། དབང་བཞི་པ་དང་། སྐུ་གསུང་ཐུགས་ཀྱི་བྱིན་རླབས་ལུས་ངག་ཡིད་གསུམ་ལ་ཅེས་སོགས་ཀྱིས་གསོལ་བ་བཏབ།
ལྟེ་བ་ནས་འོད་ཟེར་དཀར་དམར་མཐིང་གསུམ་གྱི་སྣ་ལ་རྟ་མགྲིན་དཀར་དམར་མཐིང་གསུམ་བྱུང་། ལྟེ་བར་ཐིམ་པས་ལུས་ངག་ཡིད་གསུམ་གྱི་སྡིག་སྒྲིབ་དག སྐུ་གསུང་ཐུགས་ཀྱི་བྱིན་རླབས་ཞུགས། དབང་བཞི་པ་ཐོབ་པར་བསམ་ལ་སྔགས་རོལ་བྱའོ། ། ལྷ་དངོས་ཀྱི་བྱིན་གྱིས་བརླབ་པ་ནི། མདུན་གྱི་མཎྜལ་སྟེང་གི་གཏོར་མ་སློབ་མའི་སྤྱི་བོར་བཞག་ལ། གཏོར་མ་དེ་ཉིད་དཔལ་རྟ་མགྲིན་དངོས་སུ་གསལ་བའི་སྟེང་གི་ནམ་མཁའ་ལ་བརྒྱུད་པའི་བླ་མ། གཡས་ན་དཔའ་བོ་བསམ་གྱིས་མི་ཁྱབ་པ། གཡོན་ན་དཔའ་མོ་བསམ་གྱིས་མི་ཁྱབ་པ། བཀའ་སྡོད་དམ་ཅན་རྒྱ་མཚོའི་ཚོགས་ཀྱིས་བསྐོར་བ།
སྐུ་དགེས་པའི་གར་མཛད། གསུང་སྔགས་ཀྱི་སྒྲ་སྒྲོགས། ཐུགས་བདེ་གསལ་རྣམ་པར་མི་རྟོག་པའི་ངང་ནས། ཁྱེད་རང་རྣམས་ལ་བརྩེ་བ་ཆེན་པོས་དགོངས་ཤིང་བྱིན་གྱིས་བརླབས་བཞིན་འུར་འུར་ཆེམ་ཆེམ་ཞུགས་པས་ཁྱེད་རྣམས་ལ་གནོད་ཅིང་འཚེ་བ་བར་དུ་གཅོད་པའི་དགྲ་བགེགས་ལོག་འདྲེན་ཐམས་ཅད་ཞལ་དུ་དམར་ཆོམ་ཆོམ་གསོལ་བའི་མོས་པ་མཛོད། ཅེས་བརྡ་སྤྲད་ལ། སྔགས་རྣམས་ཀྱི་མཐར། སློབ་དཔོན་པདྨ་འབྱུང་གནས། དབོན་སྟོན་སྐྱེར་སྒང་པ་ཆོས་ཀྱི་སེང་གེ སྙན་སྟོན་སྦས་པའི་རྣལ་འབྱོར། འགྲོ་མགོན་སངས་རྒྱས་སྟོན་པ།
མཁས་གྲུབ་ཤངས་སྟོན་ཆེན་པོ། མཁས་བཙུན་རྒྱལ་མཚན་འབུམ་པ། ཁྱུང་པོ་ཚུལ་ཁྲིམས་མགོན་པོ། བྱ་ཐང་རི་ཁྲོད་རས་ཆེན། སྤྲུལ་སྐུ་སངས་རྒྱས་རྡོ་རྗེ། ཕ་རྒོད་མཐར་པའི་མཚན་ཅན། དྲིན་ཅན་སངས་རྒྱས་རྣམ་རྒྱལ་ལ་སོགས་པ་ཕྱོགས་བཅུ་དུས་གསུམ་ན་བཞུགས་པའི་རྩ་བརྒྱུད་ཀྱི་བླ་མ་ཞེས་པ་ནས། འཕེལ་ཞིང་རྒྱས་པར་བྱིན་གྱིས་བརླབས། ཞེས་པའི་མཐར་བྱེ་བྲག་ཏུ་ཡང་རྡོ་རྗེ་སློབ་མ་འདི་ཉིད་ལ་གནོད་ཅིང་འཚེ་བའི་སྟེང་གདོན་གཟའ་དང་རྒྱུ་སྐར་གྱི་གནོད་པ། འོག་གདོན་ཀླུ་དང་ས་བདག་གི་གནོད་པ།
བར་གདོན་བདུད་བཙན་མ་མོ་རྒྱལ་འགོང་ཐེའུ་རང་འབྱུང་པོའི་གནོད་པ་ཐམས་ཅད་དུས་ད་ལྟ་ཉིད་དུ་ཞི་བ་དང་ཚར་གཅོད་པར་མཛད་དུ་གསོལ། བྱང་ཆུབ་མ་ཐོབ་ཀྱི་བར་དུ་སྲུང་བ་དང་། སྐྱོབ་པ་དང་། སྦ་བར་མཛད་དུ་གསོལ། ཞེས་བརྗོད་ཅིང་། སྤོས་རོལ་བྱས་པས་མདུན་གྱི་མཐའ་སྐོར་གྱི་ལྷ་ཚོགས་རྣམས་རྟ་མགྲིན་ལ་ཐིམ། དེ་ཉིད་སློབ་མའི་སྤྱི་བོ་ནས་ཐིམ་པས་སློབ་མའི་ལུས་ངག་ཡིད་གསུམ་དང་། རྟ་མགྲིན་གྱི་སྐུ་གསུང་ཐུགས་དབྱེར་མེད་རོ་གཅིག་ཏུ་འདྲེས་ནས་སློབ་མ་རྟ་མགྲིན་དངོས་སུ་གྱུར་པར་བསམ་ལ། དེའི་ང་རྒྱལ་ལ་ཇི་ཙམ་གནས་ཀྱི་བར་དུ་འཛིན་མེད་དུ་མཉམ་པར་འཇོག སྔགས་བཟླས་པའི་ལུང་སྦྱིན་པ་ནི།
མདུན་གྱི་རྟ་མགྲིན་དང་། སློབ་མ་རྟ་མགྲིན་དུ་གསལ་བ་གཉིས་ཆར་གྱི་ཐུགས་ཀར་ཧཱུྃ་དམར་པོའི་རྩེ་མོར་ཧྲཱིཿདམར་པོ་རེ་རེ་བསམ། རྟ་མགྲིན་གྱི་ཐུགས་ཀའི་ས་བོན་གྱི་མཐར་བཟླ་བྱའི་སྔགས་ཀྱི་ཕྲེང་བ་ཁ་དོག་དམར་པོ་སྔགས་ཀྱི་སྒྲ་སྒྲོག་ཅིང་མེ་འབར་བཞིན་པ་བསམ་ལ། སློབ་མས་སློབ་དཔོན་ལ་གསོལ་བ་འདེབས་པ་ནི། བཅོམ་ལྡན་བདག་ལ་བསྩལ་ལགས་ཀྱིས། ། བདག་ལ་འགོ་བར་མཛད་དུ་གསོལ། ། ཞེས་ལན་གསུམ་རྗེས་ཟློས་བྱ། སློབ་དཔོན་གྱིས་ཡི་དམ་ལ་གསོལ་བ་གདབ་པ་ནི། བཅོམ་ལྡན་འདི་ལ་སོགས་ལན་གསུམ་གསོལ་བ་བཏབ་པས། མདུན་གྱི་རྟ་མགྲིན་གྱི་ཐུགས་ཀའི་སྔགས་འཕྲེང་རྣམས་ལས།
སྔགས་འཕྲེང་མར་མེ་གཅིག་ལས་གཉིས་མཆེད་ཀྱི་རྣམ་པར་བྱུང་ཞལ་ནས་ཐོན། སློབ་མ་རྟ་མགྲིན་དུ་གསལ་བའི་ཞལ་དུ་ཞུགས། སྙིང་གར་ཉི་མའི་དཀྱིལ་འཁོར་གྱི་དབུས་ཀྱི་ས་བོན་གྱི་མཐར་གཡས་སྐོར་དུ་འཁོད་པར་བསམ་ལ་ལན་གསུམ་གྱི་རྗེས་ཟློས་བྱས་པས། དང་པོས་དམ་ཚིག་པ། གཉིས་པས་ཡེ་ཤེས་པ། གསུམ་པས་བརྟན་ཞིང་རྒྱས་གདབ་པའི་ཚུལ་དུ་བསམ་ལ། སློབ་དཔོན་གྱིས་འཕྲེང་བ་ལ་འཇུས་ཏེ་རྩ་སྔགས་ཁམས་གསུམ་དབང་སྡུད་ཀྱི་སྔགས་ལས་སྦྱོར་གྱི་སྔགས་རྣམས་བཟླས་པའི་མཐར། སློབ་དཔོན་གྱིས་ཕྲེང་བའམ། མེ་ཏོག་སློབ་མའི་སྤྱི་བོར་བཞག་ནས། ཁྲོ་བོའི་རྒྱལ་པོ་དཔལ་རྟ་མགྲིན་གྱི་ཐུགས་རྗེ་ནུས་པ་སྔགས་ཀྱི་བྱིན་རླབས་ཐམས་ཅད་སློབ་མ་འདི་རྣམས་ཀྱི་རྒྱུད་ལ་འཇུག་པར་གྱུར་གཅིག
ཞེས་བརྗོད། གཙོ་བོས་ཇི་ལྟར་སོགས་དང་། གཏང་རག་གི་མཎྜལ། དེང་ནས་བརྩམས་ཏེ་སོགས། དེས་ཁྲོ་བོའི་རྒྱལ་པོ་རྟ་མཆོག་རོལ་པ་གསང་སྒྲུབ་སྐྱེར་སྒང་ལུགས་ཞེས་བྱ་བ་དེའི་རྗེས་སུ་གནང་བ་ལེགས་པར་ཐོབ་པས་རང་གཞན་གྱི་དོན་རྒྱ་ཆེན་པོ་མཛོད། གསུམ་པ་རྗེས་ཀྱི་ཆོ་ག་ནི། ཚོགས་འཁོར་ཡོད་ན་ཚུལ་བཞིན་བྱ། མདུན་བསྐྱེད་ལ་མཆོད་བསྟོད། བཟོད་གསོལ། ཡེ་ཤེས་པ་གཤེགས་སུ་གསོལ་བའམ།
བྲིས་སྐུ་ལ་བརྟན་བཞུགས་བྱ། བསྔོ་བ་སྨོན་ལམ་གྱིས་རྒྱས་གདབ། བཀྲ་ཤིས་རྒྱས་པར་བྱའོ། ། དེ་ལྟར་དཔལ་རྟ་མགྲིན་གསང་སྒྲུབ་སྐྱེར་སྒང་ལུགས་ཀྱི་བྱིན་རླབས་ཀྱི་ཆོ་ག་བར་ཆད་ཀུན་སེལ་ཞེས་བྱ་བ་འདི་ཉིད་ལས་དང་པོ་པའི་རྡོ་རྗེ་སློབ་དཔོན་རྣམས་ལ་ཉེ་བར་མཁོ་བའི་ཆེད་བཀླག་ཆོག་ཚུལ་དུ་ལམ་འདིའི་རིག་པ་འཛིན་པ་བློ་གསལ་གྱིས་རང་གི་བསྟི་གནས་སུ་སྦྱར་བ་དགེ་ལེགས་འཕེལ།། །། མངྒ་ལཾ།། །། PAGE * MERGEFORMAT 2 ཚར་ཆེན་རྡོ་རྗེ་འཆང་བློ་གསལ་རྒྱ་མཚོ། དཔལ་རྟ་མགྲིན་སྐྱེར་སྒང་ལུགས་ཀྱི་བྱིན་རླབས་ཀྱི་ཆོ་ག་བར་ཆད་ཀུན་སེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
