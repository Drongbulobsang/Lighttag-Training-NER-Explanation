ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༨
མཁས་བཙུན་གྲུབ་པའི་དབང་ཕྱུག་རྗེ་བཙུན་བློ་གསལ་རྒྱ་མཚོའི་མགུར་འབུམ་གྱི་ཚོགས་ལམ་བཟང་གསལ་བའི་འོད་སྣང་།
༄༅། །མཁས་བཙུན་གྲུབ་པའི་དབང་ཕྱུག་རྗེ་བཙུན་བློ་གསལ་རྒྱ་མཚོའི་མགུར་འབུམ་གྱི་ཚོགས་ལམ་བཟང་གསལ་བའི་འོད་སྣང་ཞེས་བྱ་བ་བཞུགས་སོ།། ན་མོ་གུ་རུ་ཝེ། དཔལ་རྒྱལ་བ་སྲས་བཅས་སྐྱེད་པའི་ཡབ། ། རིགས་ཀུན་གྱི་བདག་པོ་རྡོ་རྗེ་འཆང་། ། བོད་མཁས་གྲུབ་ཡོངས་ཀྱི་གཙུག་གི་རྒྱན། ། མི་ཁོ་བོའི་འདྲེན་མཆོག་བཀའ་དྲིན་ཅན། ། རྗེ་རྒྱལ་བ་སྐུ་དངོས་རྡོ་རིངས་པ། ། དཔལ་ཀུན་སྤངས་ཆོས་རྗེའི་ཞབས་ལ་འདུད། ། གཞི་མ་དག་འཁོར་བའི་འཁྲུལ་སྣང་འདི། ། ལམ་ཉམས་ཀྱི་སྣང་བ་འཁྱེར་ཤེས་ན། །
དོན་དག་པའི་རང་ཞལ་རྗེན་པར་མཐོང་། ། དེ་དབྱེར་མེད་བླང་དོར་གྱི་མདུད་པ་གྲོལ། ། རྗེ་སྣང་བ་ལམ་སྟོན་གྱི་རྡོ་རིངས་པ། ། ལམ་སྣང་གསུམ་རྟོགས་པར་བྱིན་གྱིས་རློབས། ། གདངས་འགག་མེད་འཁོར་བའི་འཆར་སྒོ་འདི། ། གཤིས་མྱང་འདས་སྟོང་པའི་དབྱིངས་སུ་དེངས། ། དོན་མེད་བཞིན་སྣང་བའི་རོལ་རྩེད་མཁན། ། དེ་ཟུང་འཇུག་བློ་འདས་བསམ་བརྗོད་བྲལ། ། རྗེ་གནས་ལུགས་ངོ་སྤྲོད་ཀྱི་རྡོ་རིངས་པ། ། སེམས་རང་ངོ་ཤེས་པར་བྱིན་གྱིས་རློབས། །
ལུས་རྡོ་རྗེ་རྩ་ཡི་དཀྱིལ་འཁོར་ལ། ། གཞི་སྨིན་བྱེད་བུམ་པའི་དབང་བསྐུར་ནས། ། ལམ་སྣང་སྟོང་ལྷ་ཡི་འཁོར་ལོ་མཆོག ། དོན་རང་བཞིན་ལྷན་སྐྱེས་སྟོན་མཛད་པའི། ། རྗེ་སྒྲོ་འདོགས་གཅོད་པའི་རྡོ་རིངས་པ། ། ལམ་བསྐྱེད་རིམ་འབྱོངས་པར་བྱིན་གྱིས་རློབས། ། ངག་དག་པ་ཡི་གེའི་དཀྱིལ་འཁོར་ལ། ། གཞི་ཟབ་མོ་གསང་བའི་དབང་བསྐུར་ནས། ། ལམ་གསལ་སྟོང་བདག་བྱིན་བརླབས་པ་ཡིས། ། དོན་རང་རིག་ལྷན་སྐྱེས་སྟོན་མཛད་པའི། །
རྗེ་རང་བྱུང་སྟོན་པའི་རྡོ་རིངས་པ། ། ལམ་རྩ་རླུང་འབྱོངས་པར་བྱིན་གྱིས་རློབས། ། ཁམས་དྭངས་མའི་བདུད་རྩིའི་དཀྱིལ་འཁོར་ལ། ། གཞི་ཤེས་རབ་ཡེ་ཤེས་དབང་བསྐུར་ནས། ། ལམ་བདེ་སྟོང་དཀྱིལ་འཁོར་འཁོར་ལོ་ཡིས། ། དོན་ཞུ་བདེ་ལྷན་སྐྱེས་སྟོན་མཛད་པའི། ། རྗེ་ལྷན་སྐྱེས་སྟོན་པའི་རྡོ་རིངས་པ། ། ལམ་ཕོ་ཉ་བསྒྲོད་པར་བྱིན་གྱིས་རློབས། ། རླུང་སྙིང་པོ་ཡེ་ཤེས་དཀྱིལ་འཁོར་ལ། ། གཞི་མཆོག་དབང་བཞི་པའི་དབང་བསྐུར་ནས། །
ལམ་བདེ་མཆོག་རྦ་རླབས་རྣམ་གསུམ་གྱི། ། དོན་རྣམ་ཀུན་མཆོག་ལྡན་ངོ་སྤྲོད་མཁན། ། རྗེ་རྣམ་དག་སྟོན་པའི་རྡོ་རིངས་པ། ། ལམ་ཕྱག་ཆེན་བསྒོམ་པར་བྱིན་གྱིས་རློབས། ། ཁམས་འདུས་པ་གསུམ་གྱི་འཕྲང་ཆེན་ལ། ། ལམ་སྤྱོད་པ་གསུམ་གྱི་གདམས་ངག་གིས། ། སེམས་རེ་དོགས་འཆིང་བ་རང་སར་གྲོལ། ། གེགས་བར་ཆད་བྱ་བ་རྫུན་དུ་སངས། ། རྗེ་སྙན་བརྒྱུད་ཀྱི་བདག་པོ་རྡོ་རིངས་པ། ། རྐྱེན་ལམ་དུ་ལོངས་པར་བྱིན་གྱིས་རློབས། །
ཐབས་ཟབ་མོ་དབང་བཞིའི་ཉམས་ལེན་གྱིས། ། རྟེན་དཀྱིལ་འཁོར་རྣམ་བཞིའི་འགྲོས་ཆེན་ཐིམ། ། དོན་སྐུ་བཞི་མངོན་གྱུར་རྡོ་རྗེ་འཆང་། ། དུས་ཚེ་འདིར་ཐོབ་པ་ཨེ་མ་མཚར། ། རྗེ་ཡང་དག་ལམ་སྟོན་གྱིས་རྡོ་རིངས་པ། ། སྤྲང་འཇའ་ལུས་རྡོ་རྗེར་བྱིན་གྱིས་རློབས། ། བདག་དབང་པོ་བརྟུལ་ཞིང་བརྩོན་འགྲུས་ཞན། ། དོན་གནས་ལུགས་ཚེ་འདིར་མ་ཐོབ་ན། ། འཕྲང་སྲིད་པ་བར་དོའི་གནས་སྐབས་སུ། ། ལམ་དྲན་པ་རྣམ་གསུམ་གྱི་གདམས་པ་བསྒོམ། །
རྗེ་བར་དོ་འཕྲང་སྒྲོལ་གྱི་རྡོ་རིངས་པ། ། སེམས་རང་བྱུང་རྟོགས་པར་བྱིན་གྱིས་རློབས། ། ལམ་དེ་དག་གི་ཉམས་ཚོད་འཛིན་པའི་ཕྱིར། ། ཐབས་སྒྱུ་མ་རྨི་ལམ་གྱི་གདམས་ངག་གིས། ། དུས་ཉིན་མཚན་གྱི་སྣང་བ་གཅིག་ཏུ་བསྲེས། ། བསྒོམ་འཁོར་ཡུག་གི་ངང་ལ་ཉམས་སུ་ལེན། ། རྗེ་སྒྱུ་མ་ངོ་སྤྲོད་ཀྱི་རྡོ་རིངས་པ། ། ལམ་རྨི་ལམ་འབྱོངས་པར་བྱིན་གྱིས་རློབས། ། འཕྲང་བར་དོ་ཉམས་འོག་མ་ཚུད་ན། ། ལམ་དག་པ་སྨོན་ལམ་གྱིས་མཚམས་སྦྱར་ནས། །
ཐབས་ཟབ་མོ་འཕོ་བའི་རྣལ་འབྱོར་གྱིས། ། གནས་དག་པའི་ཞིང་དུ་ཐོགས་མེད་འགྲོ། ། རྗེ་ལམ་མཆོག་སྟོན་པའི་རྡོ་རིངས་པ། ། སྤྲང་ཞེན་པ་ཐོངས་པར་བྱིན་གྱིས་རློབས། ། ང་དལ་འབྱོར་རྡོ་རྗེའི་ལུས་མཆོག་ཐོབ། ། ཕ་མཚན་ལྡན་བླ་མས་རྗེས་སུ་བཟུང་། ། ལམ་ཚད་མ་སྙན་བརྒྱུད་བཞི་ལྡན་ཐོབ། ། ད་གང་ལྟར་བྱས་ཀྱང་ཨེ་མ་ཧོ། ། རྗེ་བཀའ་དྲིན་འཁོར་མེད་རྡོ་རིངས་པ། ། དུས་བྱང་ཆུབ་བར་དུ་བྱིན་གྱིས་རློབས། །
ཅེས་གསུང་ངག་རིན་པོ་ཆེའི་ལམ་རིམ་དང་སྦྱར་བའི་ཉམས་དབྱངས་སྐལ་ལྡན་བཞད་པའི་རྡོ་རྗེའི་གླུ་ཞེས་བྱ་བ་ཨ་ལ་ལ་ཧོ།། ༈ །།ཨེ་མ་ཧོ། ཁ་བས་བསྐོར་བའི་སྨན་ལྗོངས་ཀྱི། ། ཡུལ་དབུས་ས་ཡི་ཐིག་ལེའི་ངོས། ། དབེན་པའི་རི་སུལ་ཡང་སྟེང་ན། ། བླ་མ་སྒོམ་པའི་ཀུ་སུ་ལུ། ། ཁྱོད་ཀྱི་ཐོག་མའི་སྐྱེ་ཡུལ་གང་། ། དམ་པའི་ཡོངས་འཛིན་སུ་ཡིས་བཟུང་། ། ད་ལྟ་ཉམས་ལེན་གདམས་ངག་གང་། ། ཕྱི་མའི་གཏད་སོ་ཇི་ལྟ་ཡོད། །
ཅེས་གླེང་བ་ལ། ཁོ་བོའི་སེམས་ལ་འདི་ལྟ་བུའི་ངོ་མཚར་བ་བར་ཆད་དམ། དངོས་གྲུབ་གང་ཡིན་ཡང་རུང་། ལན་དྲང་པོར་བཏབ་སྙམ་ནས་འདི་ལྟར་སྨྲས་སོ། ། སྟོན་དུས་བདུད་རྩིའི་འབྱུང་གནས་ལྟར། ། དཀར་ཞིང་ཡིད་འཕྲོག་ཆུ་འཛིན་གསེབ། ། གནས་པའི་འཆི་མེད་གཞོན་ནུ་གཉིས། ། རྣ་བའི་བདུད་རྩི་སྒྲ་དབྱངས་སྙན། ། ཤཱཀྱའི་བསྟན་ལ་རབ་བྱུང་ཞིང་། ། དམ་པའི་དེད་དཔོན་གྱིས་བཟུང་ཡང་། །
སྙོམས་ལས་དབང་གིས་བཅིངས་པ་ཡི། ། སེར་གཟུགས་བདག་གི་སྐྱེས་པའི་ཡུལ། ། གངས་རིའི་ཁྲོད་ཀྱི་གཙང་སྟོད་ཆ། ། ཆུ་བོ་པཀྵུའི་ལྷོ་ངོས་ཀྱི། ། གྲོམ་སྟོད་ས་སྐྱའི་བྱ་འདབ་ལྗོངས། ། འབྲོག་མི་ལོ་ཙཱའི་གནས་ཀྱི་འདབས། ། ཕྲང་གསུམ་ནང་ནས་སྲིད་ཕྲང་གདོང་། ། རྨུ་རྗེ་བཙད་པོས་བཟུང་བའི་ས། ། དེར་ནི་སྔོན་གྱི་ལས་དབང་གིས། ། དལ་འབྱོར་རིན་ཆེན་རྙེད་པ་ཡིན། །
ཐུབ་བསྟན་རིན་ཆེན་སྒོར་ཞུགས་ནས། ། དམ་ཆོས་བདུད་རྩི་ནོས་པ་ཡིས། ། སྤྱིར་ནི་ཡོངས་འཛིན་བཅུ་ཕྲག་བཞི། ། ཟུང་གཉིས་དག་གིས་ལྷག་པར་བཞུགས། ། ཁྱད་པར་ཚེ་རབས་དཔག་མེད་ནས། ། རྗེས་སུ་བཟུང་བའི་འདྲེན་པ་མཆོག ། ཚེ་འདིར་རང་སེམས་ལྷན་སྐྱེས་འདི། ། སྐྱེ་མེད་ཆོས་སྐུར་ངོ་སྤྲོད་ཅིང་། ། ཟབ་མོའི་དབང་བཞིའི་ཆུ་བོའི་རྒྱུན། ། བུམ་པ་གང་བྱོར་གནང་བ་ཡིས། །
བཀའ་དྲིན་མཉམ་མེད་རྡོ་རིངས་པ། ། འགྲན་ཟླ་ཀུན་དང་བྲལ་བ་ཡིན། ། ཉམས་ལེན་གདམས་པའི་གཙོ་བོ་ནི། ། རྒྱལ་ཡུམ་བདག་མེད་མཁའ་འགྲོ་ལ། ། པཎ་གྲུབ་དབང་པོ་བི་རུ་པས། ། ནོས་པ་ནས་བཟུང་ད་ལྟའི་བར། ། རྩ་བའི་བླ་མ་ཡན་ཆོད་དུ། ། དབང་བཞིའི་ཆུ་བོ་མ་ནུབ་པའི། ། བླ་མའི་གསུང་ངག་བདུད་རྩིའི་རྒྱུན། ། ཚད་མ་བཞི་ལྡན་དབང་བཞིའི་ལམ། །
རྡོ་རྗེ་ཐེག་པའི་སྙིང་པོ་ཡིན། ། ཡང་སྙིང་ཟབ་མོ་བླ་མའི་ལམ། ། ཡེངས་པ་མེད་པར་སྒོམ་པ་ཡིན། ། ཕྱི་མའི་གང་འགྲོ་ད་ལྟ་མེད། ། སྒྱུ་མའི་སྐྱས་ཆེན་འདེགས་པའི་ཚེ། ། ཁོ་བོའི་བླ་མ་བསླུ་མེད་དེ། ། མདུན་གྱི་ནམ་མཁར་འབྱོན་སྙམ་ཡོད། ། བདེ་ཆེན་ཐུགས་ཀྱི་དཀྱིལ་འཁོར་དང་། ། རང་སེམས་སྟོང་པ་སྤྲོས་བྲལ་གཉིས། ། དབྱེར་མེད་བསྲེས་ནས་ལྷུག་པར་འཇོག །
གང་ལྟར་སོང་ཡང་འགྱོད་པ་མེད། ། ཅེས་པ་ནམ་མཁའི་གཞོན་ནུའི་དྲི་བ་དྲི་ལན་གྱི་ཡི་གེ་ྀཨཚ།། ༈ །།ཨོཾ་སྭསྟི་སིདྡྷཾ། བཀའ་དྲིན་འཁོར་ཐབས་མེད་དོ་དྲིན་ཅན་རྩ་བའི་བླ་མ། ། སྙིང་ནས་བསམ་བཞིན་དྲན་ནོ་རྗེ་བཙུན་རྡོ་རིངས་པ་ཆེན་པོ། ། སྙིང་དབུས་འབྲལ་མེད་བཞུགས་དང་ཕ་རྒོད་རྡོ་རྗེ་འཆང་ཆེན། ། སྐྱབས་མགོན་གཞན་ནས་མི་འཚོལ་ཐུགས་རྗེས་རྒྱང་ནས་གཟིགས་ཤིག ། བསམ་བཞིན་སྙིང་རླུང་ལྡང་ངོ་མ་རྒན་འཁོར་བའི་གནས་ཚུལ། ། དལ་བར་སྡོད་ལོང་འདུག་གམ་སྐྱེ་རྒ་ན་འཆིའི་ཁོར་ཡུག ། ལུས་དང་གྲིབ་ལྟར་འབྲང་བ་དགེ་སྡིག་དཀར་ནག་གི་ལས་འབྲས། །
བསླུ་མེད་སྐྱབས་གནས་མཐར་ཐུག་དྲིན་ཅན་བླ་མར་འདུག་པ། ། འཁོར་བ་སྣ་ཚོགས་སུ་ཤར་བ་ངོ་མཚར་སྒྱུ་མའི་ལྟད་མོ། ། བརྟགས་ཚེ་རྡུལ་ཕྲན་ཙམ་མེད་པ་སྟོང་ཉིད་མྱང་འདས་ཀྱི་ངོ་བོ། ། དབྱེར་མེད་བསམ་བརྗོད་དང་བྲལ་བ་བློ་འདས་བདེ་ཆེན་གྱི་བཞུགས་ཚུལ། ། སྒོམ་མེད་ཡེངས་མེད་དུ་སྐྱོང་བ་རྣལ་འབྱོར་ཁོ་བོ་ཡི་ལྟ་བ། ། སྦྱང་གཞི་སྐྱེ་ཤི་ཡི་བར་དོ་སྦྱོང་བྱེད་རིམ་གཉིས་ཀྱི་རྣལ་འབྱོར། ། གསལ་སྟོང་ཟུང་འཇུག་གི་ཏིང་འཛིན་ཟབ་གསལ་ལྷན་སྐྱེས་ཀྱི་གཟུགས་བརྙན། ། འབྲས་བུ་སྐུ་གསུམ་གྱི་ངོ་བོ་དབྱེར་མེད་རོ་གཅིག་ཏུ་བསྲེས་ནས། ། མཉམ་རྗེས་ཁོར་ཡུག་ཏུ་སྐྱོང་བ་རྣལ་འབྱོར་ཁོ་བོ་ཡི་སྒོམ་པ། ། ཕྱི་ཚུལ་ཉན་ཐོས་ཀྱི་སྤྱོད་པས་ཚུལ་ཁྲིམས་སྲོག་བཞིན་དུ་བསྲུངས་ཤིང་། །
ནང་དུ་གཞན་ཕན་གྱི་སྙིང་རྗེས་འགྲོ་ཀུན་བུ་བཞིན་དུ་བསམས་ནས། ། གསང་བ་གཉིས་མེད་ཀྱི་ཡེ་ཤེས་དགག་སྒྲུབ་བླང་དོར་དང་བྲལ་བ། ། བཟོ་མེད་ལྷུག་པ་རུ་སྐྱོང་བ་རྣལ་འབྱོར་ཁོ་བོ་ཡི་སྤྱོད་པ། ། སྐྱོན་བྲལ་ཡོན་ཏན་ཀུན་རྫོགས་རང་དོན་ཆོས་སྐུ་ཡི་གོ་འཕང་། ། མྱུར་བར་མངོན་དུ་བྱས་ནས་བགྲང་ཡས་གཟུགས་སྐུ་ཡི་བཀོད་པ། ། གང་ལ་གང་འདུལ་གྱི་རྣམ་པས་ནམ་མཁའི་མཐའ་ཀླས་ཀྱི་སེམས་ཅན། ། སྨིན་གྲོལ་མཆོག་ལ་སྦྱོར་བ་རྣལ་འབྱོར་ཁོ་བོ་ཡི་འབྲས་བུ། ། ཞེས་པ་ལྟ་སྒོམ་སྤྱོད་འབྲས་ཀྱི་གླུ་ྀཨཚ།། ༈ །།ན་མོ་གུ་ར་ཝེ། ཆུ་མགོ་གངས་དཀར་ལ་ཐུག་གོ །
ཟུང་འཇུག་རྡོ་རྗེ་ལས་འཆང་ཆེན། ། བརྒྱུད་པ་འཁྲུལ་པ་ཡི་དྲི་བྲལ། ། རྗེ་བཙུན་ས་སྐྱ་པ་ཡབ་སྲས། ། བླ་མ་མཁས་གྲུབ་ནས་གཉིས་འཛོམས། ། དྲིན་ཅན་རྡོ་རིངས་པ་ཆེན་པོ། ། གདམས་ངག་མཁའ་འགྲོ་ཡི་སྙན་བརྒྱུད། ། གསུང་ངག་ཡིད་བཞིན་གྱི་ནོར་བུ། ། ཉམས་ལེན་ཕྱོགས་རེ་ཙམ་མ་ཡིན། ། བསྟན་པ་ཡོངས་རྫོགས་ཀྱི་ཉམས་ལེན། ། བློ་བདེ་ཕུགས་སུ་རང་ཚུད་དོ། །
སྤྲང་པོ་རྒྱལ་ཁམས་ཀྱི་བྱ་བྲལ། སྙིང་ལ་རུས་པ་གཅིག་ཆུག་དང་། ། སངས་རྒྱས་ལག་ན་རང་འདུག་པ། ། སྣོད་ལྡན་སློབ་མ་འདྲ་ཡོད་ན། ། ཁོ་བོའི་རྗེས་རང་ལ་བྱོན་དང་། ། ཅེས་ཡོངས་རྫོགས་པ་དོན་ལྡན་གྱི་གླུ་ྀཨཚ།། ༈ །།ན་མོ་གུ་ར་ཝེ། དཔལ་རྒྱལ་བ་ཀུན་འདུས་རྡོ་རིངས་པ། ། མི་ཁོ་བོའི་གཙུག་གི་ནོར་བུའི་རྩེར། ། ཞབས་བརྟན་པར་བཞུགས་ནས་དད་ལྡན་གྱི། །
བུ་ཁྱེད་ཀྱི་རྒྱུད་ལ་བྱིན་གྱིས་རློབས། ། སྤྲང་རྒྱལ་ཁམས་ཀྱི་བྱ་བྲལ་རྣལ་འབྱོར་ལ། ། སྙིང་ཐག་པས་དད་པའི་འཕར་ཚང་པ། ། བུ་ཁྱེད་ལ་སྙིང་གཏམ་འདི་སྐད་སྨྲས། ། སྙན་ལྷན་ནེ་གསན་ལ་ཉམས་སུ་ལོངས། ། གནས་ཁམས་གསུམ་འཁོར་བའི་རྒྱ་མཚོ་ནས། ། རྟེན་དལ་འབྱོར་རྙེད་པ་ད་ལན་ཙམ། ། དེ་རྙེད་པར་དཀའ་ལ་འཇིག་པར་སླ། ། འདི་སྟོང་ལོག་མ་བྱེད་འཕར་ཚང་པ། ། ལར་འཆི་བ་ཟེར་བའི་སྒྲ་བོ་ཆེ། །
སྤྱིར་ནམ་ཡོང་གི་དུས་བཏབ་ཁོ་ལ་མེད། ། དགོས་ཚེ་མཇུག་གི་ཉི་མ་རི་ལ་འཛེགས། ། ད་ལོང་མེད་ཀྱི་འཆི་ཆོས་བྱེད་རེ་རན། ། ལར་ཚེ་འདིའི་འདུན་ཤོམ་མང་པོ་དག ། དུས་གཏན་དུ་བསྒྲུབས་ཀྱང་འགྲུབ་པར་དཀའ། ། དེ་གྲུབ་ཀྱང་བསྐྱུར་ནས་འགྲོ་རྒྱུ་ཡིན། ། དོན་དེ་ལ་སོམས་ལ་ལིངས་ཏེ་སྐྱུར། ། ཁོང་དཔོན་པོ་དང་གྲོགས་མཆེད་སྦྱིན་བདག་གསུམ། ། སེམས་བཟུང་བས་ཟིན་པ་ནན་ཏན་དཀའ། ། དེ་ཐང་གཅིག་ཟིན་ཀྱང་དགོས་དུས་བསླུ། །
དབང་གཞན་ལ་མ་བསྐུར་རང་ཐག་ཆོད། ། གནས་མི་མེད་ཀྱི་ལུང་སྟོང་ཡངས་པོ་ན། ། གྲོགས་འཛེར་མེད་ཀྱི་བྱ་དང་རི་དྭགས་ཡོད། ། ཟས་སྡིག་མེད་ཀྱི་སྔོ་དང་ཆུ་གཙང་ཞིམ། ། སེམས་དལ་མེད་ཀྱི་འཆི་བ་སྒུག་སྡོད་མཛོད། ། རྒྱུ་ལས་ཉོན་གྱི་དབང་གིས་བསྐྱོད་པ་ཡི། ། སེམས་ཀུན་རྫོབ་ཀྱི་འཆར་སྒོ་ཅི་ཤར་ཡང་། ། དོན་ཆོས་ཉིད་ངང་ལས་འདས་པ་མེད། ། དེ་གཅེས་འཛིན་མ་བྱེད་ལྷུག་པར་ཞོག ། རྗེ་སངས་རྒྱས་ཟེར་བའི་ཐབས་མཁས་དེས། །
ཁོང་གདུལ་བྱའི་སྣང་ངོར་ཆོས་ཀྱི་སྒོ། ། གྲངས་མང་བར་གསུང་ཀྱང་དོན་གྱི་བཅུད། ། ལམ་ཟབ་མོ་བླ་མའི་རྣལ་འབྱོར་ཡིན། ། དོན་དེ་ཕྱིར་ཁོ་བོའི་སྤྱི་གཙུག་ན། ། རྗེ་མཁས་གྲུབ་ཀྱི་དབང་པོ་རྡོ་རིངས་པ། ། ཁྱོད་དད་ལྡན་གྱིས་བལྟས་ན་མཐོང་བ་ཙམ། ། ང་སྐལ་ལྡན་གྱིས་བལྟས་ན་མངོན་སུམ་བཞུགས། ། འདི་ཁམས་གསུམ་སེམས་ཅན་གྱི་སྐྱབས་གཅིག་ཡིན། ། སྒོས་ཁོ་བོའི་གློ་སྙིང་གཏོད་ས་ཡིན། ། བུ་དད་གུས་ཡོད་ན་བསླུ་བ་མེད། །
ཚེ་འདི་དང་ཕྱི་མ་བར་དོ་གསུམ། ། ལས་སྐྱིད་སྡུག་ལེགས་ཉེས་ཅི་ཤར་ཡང་། ། བློ་ཐེ་ཚོམ་མེད་པར་ཧྲིལ་ལེ་གཏོད། ། དུས་འདུ་འབྲལ་མེད་པ་རྒྱུན་དུ་བསྒོམ། ། རྗེ་བླ་མའི་ཐུགས་དང་ཁོ་བོའི་སེམས། ། བུ་ཁྱོད་ཀྱི་མོས་པའི་གདུང་སེམས་གསུམ། ། དབྱིངས་དག་པའི་ངང་ནས་འདུ་འབྲལ་མེད། ། དེ་ཤེས་པར་གྱིས་ལ་གསོལ་བ་ཐོབས། ། ཚེ་འདི་རུ་མཇལ་བའི་རྟེན་འབྲེལ་སྒྲིག ། དེ་ཅིས་ཀྱང་འགྲུབ་པར་མ་ནུས་ན། །
དུས་ནམ་ཞིག་དག་པའི་ཞིང་ཁམས་སུ། ། རྗེ་བླ་མའི་དྲུང་དུ་ངེས་པར་འཕྲད། ། གཏམ་དེ་སྐད་སྨྲས་པའི་བྱ་བྲལ་བས། ། སྙིང་བརྩེ་བས་ཁྱེད་ལ་གདམས་པ་ཡིན། ། དེ་བརྗེད་པར་མ་བྱེད་ཐུགས་དཀྱིལ་ཞོག ། དོན་འགྲུབ་པར་ངེས་པས་དགའ་སྤྲོ་བསྐྱེད། ། ཅེས་རྒྱལ་ཁམས་པས་དད་པ་སྐལ་བ་དང་ལྡན་པའི་སློབ་མ་འཕར་ཚང་ཆོས་རྗེ་ལ་གཏམས་སུ་བསྐུར་བའོ། ། མངྒ་ལཾ་ཤུ་བྷཾ།། ༈ །།ན་མོ་རཏྣ་གུ་ར་ཝེ། ། སྨིན་བྱེད་དབང་བཞིའི་ཆུ་རྒྱུན་གྱིས། །
ཟབ་མོའི་དཀྱིལ་འཁོར་རྣམ་པ་བཞི། ། ཡེ་ཤེས་སྐུ་བཞིར་བྱིན་བརླབས་པའི། ། དྲིན་ཅན་བླ་མ་རྡོ་རིངས་པ། ། གསོལ་བ་སྙིང་གི་དཀྱིལ་ནས་འདེབས། ། བརྩེ་བས་ཐུགས་རྗེའི་རྒྱང་ནས་གཟིགས། ། མ་དག་སྣོད་ཀྱི་འཇིག་རྟེན་ཀུན། ། ཡེ་ཤེས་སྣང་བའི་གཞལ་མེད་ཁང་། ། དག་པའི་ཡིད་འོང་ཕོ་བྲང་དུ། ། བདེ་བར་རྒྱུ་བ་བླ་མའི་དྲིན། ། གསོལ་བ་སྙིང་གི་དཀྱིལ་ནས་འདེབས། །
བརྩེ་བས་ཐུགས་རྗེའི་རྒྱང་ནས་གཟིགས། ། དགྲ་གཉེན་བར་མའི་འགྲོ་བ་ཀུན། ། གདོད་ནས་དག་པའི་ཧེ་རུ་ཀ ། ལྷ་དང་ལྷ་མོའི་རྣམ་རོལ་དུ། ། དགའ་མགུར་སྤྱོད་པ་བླ་མའི་དྲིན། ། གསོལ་བ་སྙིང་གི་དཀྱིལ་ནས་འདེབས། ། བརྩེ་བས་ཐུགས་རྗེའི་རྒྱང་ནས་གཟིགས། ། གཏུམ་མོའི་ཨ་ཤད་རབ་འབར་བ། ། རླུང་གིས་བསྐུལ་བའི་བདེ་དྲོད་ཀྱིས། ། ཤིང་བལ་ལྭ་བའི་གོས་བསྐྱུར་ནས། །
བདེ་ཆེན་སྐྱོང་བ་བླ་མའི་དྲིན། ། གསོལ་བ་སྙིང་གི་དཀྱིལ་ནས་འདེབས། ། བརྩེ་བས་ཐུགས་རྗེའི་རྒྱང་ནས་གཟིགས། ། མཚན་ལྡན་ཁ་ཁ་མུ་ཁ་ཡི། ། ཟེའུ་འབྲུའི་བཅུད་ཀྱིས་སྟོབས་རྒྱས་ཏེ། ། ཟུང་འཇུག་རྡོ་རྗེའི་ཐེམ་སྐས་ལ། ། མྱུར་མགྱོགས་ཕོ་ཉ་བླ་མའི་དྲིན། ། གསོལ་བ་སྙིང་གི་དཀྱིལ་ནས་འདེབས། ། བརྩེ་བས་ཐུགས་རྗེའི་རྒྱང་ནས་གཟིགས། ། གང་ཤར་སྣང་བ་རང་གི་སེམས། །
གསལ་སྟོང་ཟུང་འཇུག་གདོད་མའི་གཤིས། ། སྨྲ་བརྗོད་བློ་འདས་གཉུག་མའི་ངང་། ། ལྷུག་པར་སྐྱོང་བ་བླ་མའི་དྲིན། ། གསོལ་བ་སྙིང་གི་དཀྱིལ་ནས་འདེབས། ། བརྩེ་བས་ཐུགས་རྗེའི་རྒྱང་ནས་གཟིགས། ། སྦྱང་གཞི་ཤ་ལྔ་སྦྱོང་བྱེད་ཀྱི། ། བདུད་རྩི་རྣམ་ལྔར་བྱས་པ་ལས། ། སྦྱང་འབྲས་ཡེ་ཤེས་ལྔ་རོལ་བས། ། ཚོགས་ཀྱི་འཁོར་ལོ་བླ་མའི་དྲིན། ། གསོལ་བ་སྙིང་གི་དཀྱིལ་ནས་འདེབས། །
བརྩེ་བས་ཐུགས་རྗེའི་རྒྱང་ནས་གཟིགས། ། ལ་ལ་བ་གླང་ཇི་བཞིན་སྤྱོད། ། ཁ་ཅིག་བྲམ་ཟེའི་རྣམ་པར་སྐྱོང་། ། ཁོ་བོ་ཉན་ཐོས་སྤྱོད་པ་མཛེས། ། ཤུགས་འབྱུང་སྐྱོང་བ་བླ་མའི་དྲིན། ། གསོལ་བ་སྙིང་གི་དཀྱིལ་ནས་འདེབས། ། བརྩེ་བས་ཐུགས་རྗེའི་རྒྱང་ནས་གཟིགས། ། དེ་ལྟར་དྲིན་ཅན་བླ་མ་ཡི། ། བཀའ་དྲིན་བསམ་ན་འཁོར་ཐབས་མེད། ། ལུས་སྲོག་ལོངས་སྤྱོད་དེ་དག་ཀུན། །
འབུལ་ལོ་བརྩེ་བས་ཐུགས་རྗེས་གཟིགས། ། ཅེས་རྗེ་བཙུན་བླ་མའི་བཀའ་དྲིན་དྲན་པའི་ཉམས་དབྱངས་ྀཨཚ། ། དགེའོ།། ༈ །།ན་མོ་གུ་རུ་ཝེ། རྗེ་བཀའ་དྲིན་འཁོར་མེད་ཁའུ་པ། ། ཕ་ཀུན་སྤངས་ཆོས་རྗེའི་ཞབས་ལ་འདུད། ། ཁྱེད་དད་ལྡན་སློབ་མའི་བསྐུལ་བའི་ངོར། ། སྤྲང་ཁོ་བོའི་རྟོགས་བརྗོད་ཚིག་འགའ་སྨྲ། ། ང་སྔོན་ཆད་དགེ་བའི་འཕེན་ཤུགས་ཀྱིས། ། རྟེན་དལ་འབྱོར་རྡོ་རྗེའི་ལུས་མཆོག་ཐོབ། །
རྗེ་མཚན་ལྡན་བླ་མས་རྗེས་སུ་བཟུང་། ། ཆོས་རྡོ་རྗེ་ཐེག་པའི་ཡང་སྙིང་ཐོབ། ། གནས་རི་ཁྲོད་དབེན་པའི་བས་མཐའ་བསྟེན། ། ལམ་རིམ་པ་གཉིས་ལ་འབད་རྩོལ་བྱས། ། ཉམས་བན་བུན་གྱིས་སྣང་བ་ཅི་ཡང་ཤར། ། དེ་སྔོན་འབྱུང་བ་ཡི་གླེང་གཞི་ཡིན། ། དུས་དེང་སང་གི་གནས་ཚུལ་བཤད་ཙ་ན། ། གདོན་ཆོས་བརྒྱད་ཀྱི་འབྱུང་པོས་སྙིང་ལ་བཏབ། ། ཟས་དཀོར་ཟས་ཀྱི་དུག་ཆུས་ཅི་ཡང་མྱོས། ། སེམས་སྙོམས་ལས་ཀྱི་མལ་ནས་ལང་དུས་མེད། །
དོན་སྣང་ཆུང་གི་ཁེ་ཉེན་བརྩི་བརྩི་ནས། ། དགྲ་འཆི་བདག་གིས་སྦར་ཟིན་བྱས་ཀྱི་དོགས། ། ང་བསམ་བཞིན་དུ་སྙིང་ཁོང་ཆུ་བས་གྲང་། ། དེ་ད་ལྟའི་རྣམ་ཐར་ལྷུག་པ་ཡིན། ། ད་ཚེ་གཞུག་ལ་རེ་སྨོན་འདི་ལྟར་ཡོད། ། དོན་ཚེ་འདི་ཡི་རེ་ལྟོས་ལིངས་ཏེ་བསྐྱུར། ། ཁོང་མགོ་ནག་མི་ཡི་ཁྱུ་ནས་བུད། ། གནས་ངེས་མེད་ཀྱི་རི་ཁྲོད་སྟོང་པ་རུ། ། ཟས་ཞེན་མེད་ཀྱི་རྩྭ་དང་ལྡུམ་བུའི་ཟས། ། ལམ་འཁྲུལ་མེད་ཀྱི་རིམ་གཉིས་རྣལ་འབྱོར་ལ། །
སེམས་རྩེ་གཅིག་ཏུ་ཡེངས་མེད་ལྷུག་པར་འཇོག ། རྐྱེན་གང་ཤར་གྱི་སྣང་བ་ལམ་དུ་འཁྱེར། ། དུས་འཆི་བ་ནམ་ཡོང་གི་སྒུག་སྡོད་བྱེད། ། རྗེ་བླ་མའི་དགོངས་རྫོགས་དེ་ལ་བྱེད། ། མ་ཁམས་གསུམ་འགྲོ་བའི་དྲིན་ལན་འཇལ། ། ཁྱེད་དད་ལྡན་སློབ་མའི་དཀོར་སྦྱོང་ཡིན། ། དེ་ཐུགས་ལ་ཞོག་ཅིག་སློབ་བུ་རྣམས། ། སེམས་དེ་ལ་འགྲོ་ན་ཇི་བཞིན་མཛོད། ། སྤྲང་རེ་སྨོན་འགྲུབ་པའི་བཀྲ་ཤིས་ཤོག ། ཅེས་རྒྱལ་ཁམས་པ་རང་གི་ཚེ་འདིའི་ཐོག་མཐའ་བར་གསུམ་གྱི་རྟོགས་བརྗོད་སེམས་ལ་ཤར་བ་སྒྲོ་སྐུར་མེད་པར་ལྷུག་པར་སྨྲས་པ་དགེའོ།།
༈ །།སྭསྟི། ལྷ་ཤཱཀྱ་མུ་ནེས་ལུང་བསྟན་པ། ། ཡུལ་གཙང་སྟོད་ས་ཡི་ཐིག་ལེ་མཆོག ། བོད་ཆེན་པོའི་ཡུལ་དུ་ཕྱིན་ཀྱང་རུང་། ། མི་ཆུ་རྡོ་ཅན་གྱི་རྒྱལ་ཁམས་སྤོངས། ། གནས་འདར་སྟོད་གྲོམ་པ་ས་སྐྱ་རུ། ། ཡུལ་བདག་བཟུང་མེད་པའི་བྱ་བཏང་གིས། ། དུས་ད་ལྟའི་སྐྱེ་བོ་གདུལ་བར་དཀའ། ། དོན་དེ་ཕྱིར་ཟབ་མོའི་སྒྲུབ་ལ་དྲིལ། ། དཔལ་བདེ་མཆོག་འཁོར་ལོ་རྣལ་འབྱོར་ལ། །
ལྷ་དགྱེས་པ་རྡོ་རྗེ་རིམ་བཞིན་དུ། ། ཁྱོད་བྱང་ཆུབ་སྒྲུབ་པའི་ཡི་དམ་གྱིས། ། དཔལ་ག་ན་པ་ཏི་རིགས་བྱེད་མ། ། ནོར་སྦྱིན་པའི་ངལ་གསོ་དམར་པོ་དང་། ། ཤྲཱི་ཀཱ་མ་རཱ་ཛ་རིམ་བཞིན་དུ། ། ཡུལ་ཁམས་གསུམ་དབང་བྱེད་ལྷ་རུ་ཟུངས། ། སྟག་སྨྱོན་པ་གཞོན་དང་རྟ་ནག་ཅན། ། དཔལ་མ་ཧེའི་ཞལ་ཅན་གཤིན་རྗེ་གཤེད། ། ཆོས་སྲུང་བའི་གཙོ་བོ་གུར་ཞལ་གཉིས། ། དེ་རིམ་བཞིན་བསྒྲུབས་ལ་བསྟན་པ་སྲུངས། །
རླུང་ཟབ་མོ་སྔགས་ཀྱི་རང་གདངས་དང་། ། ལྷ་སྒྲོལ་དཀར་ཚེ་དཔག་མེད་མགོན་གྱིས། ། ཚེ་སྲིང་ཞིང་མགོན་དཀར་དབང་པོ་ཡིས། ། ནོར་འདོད་དགུའི་དཔལ་འབྱོར་སྩོལ་བར་འགྱུར། ། དེ་ཙིཏྟར་ཆོངས་ལ་ལག་ཏུ་ལོངས།། ༈ །།ན་མོ་གུ་རུ་ཝེ། བཀའ་དྲིན་འཁོར་མེད་རྗེ་བཙུན་ཁའུ་པ། ། སྙིང་ནས་འདུད་དོ་གཙུག་གི་རྒྱན་དུ་བཞུགས། ། སྣང་སྟོང་སྒྱུ་མའི་རྟེན་འབྲེལ་ལྟད་མོའི་གླུ། ། བྲག་སྟོང་ཉམས་དབྱངས་ཐལ་ལོ་བླ་མ་རྗེ། །
ཐུགས་རྗེས་རྒྱང་ནས་གཟིགས་དང་དྲིན་ཅན་རྡོ་རིངས་པ། ། སྙིང་ནས་འདུ་འབྲལ་མེད་དོ་ཕ་རྒོད་རྡོ་རྗེ་འཆང་། ། སྤང་གཤོངས་སྒོམ་ཐུན་བྱེད་པའི་ལྷ་བྱ་གོང་མོ་ཚོ། ། གཤོག་འགྱུར་གསུང་སྙན་སྒྲོག་པ་སྣང་བ་བདེ། ། ཉི་ཟེར་ལ་ལ་བཞུད་པ་མ་ཚོར་རམ། ། རང་ཡུལ་ཚང་སྒོ་སྙེག་པ་མི་དྲག་གམ། ། དོན་མེད་ཝ་ཁྱིས་བཟུང་ན་མི་འགྱོད་དམ། ། བསམ་མནོ་ལེགས་པོ་ཐོངས་དང་ལྷ་བྱ་གོང་མོ་ཚོ། ། བསམ་མནོ་ལེགས་པོ་གཅིག་ཐོངས་དང་སྤུ་སྡུག་གསུང་སྙན་ཚོ། ། ན་མཉམ་སེམས་མཐུན་བསྡེབས་པའི་གཞོན་ནུ་ཚོ། །
གླུ་དབྱངས་རྩེད་འཇོ་བྱེད་པ་སྣང་བ་བདེ། ། གྲིབ་སོ་ཐང་ལ་བབས་པ་མ་ཚོར་རམ། ། ཤིང་ཐུན་རེམ་ནས་སྒྲུགས་པ་མི་དྲག་གམ། ། དྲིན་ཅན་ཨ་མས་འཐབ་ན་མི་འགྱོད་དམ། ། བསམ་མནོ་ལེགས་པོ་གཅིག་ཐོངས་དང་ཨ་མའི་གཅེས་ཕྲུག་ཚོ། ། བསམ་མནོ་ལེགས་པོ་གཅིག་ཐོངས་དང་ན་མཉམ་ཡིད་འོང་ཚོ། ། རི་ཁྲོད་དབེན་པར་གནས་པའི་བྱ་བྲལ་བ། ། བག་ཡངས་གཅེར་ཉལ་བྱེད་པ་སྣང་བ་བདེ། ། འཆི་བདག་བདུད་པོ་འོང་བ་མ་ཤེས་སམ། ། རྩེ་གཅིག་བསམ་གཏན་བསྒོམ་པ་མི་དྲག་གམ། །
དལ་འབྱོར་སྟོང་ལོག་བྱས་ན་མི་འགྱོད་དམ། ། བསམ་མནོ་ལེགས་པོ་གཅིག་ཐོངས་དང་རྣལ་འབྱོར་བྱ་བྲལ་བ། ། བསམ་མནོ་ལེགས་པོ་ཐོངས་དང་རི་ཁྲོད་སྒོམ་ཆེན་པ། ། རྙེད་པར་དཀའ་བའི་དལ་འབྱོར་མི་ལུས་ཐོབ། ། མཁས་གྲུབ་མཚན་ལྡན་བླ་མས་རྗེས་སུ་བཟུང་། ། གདམས་ངག་རྒྱུད་སྡེ་ཟབ་མོའི་ཡང་སྙིང་ཐོབ། ། ཚེ་གཅིག་སངས་རྒྱས་བྱས་པ་མི་དྲག་གམ། ། བློ་བསྐྱེད་ཤ་མ་གཅིག་ཐོན་དང་དྲིན་ཅན་བླ་མའི་སྲས། ། བསམ་མནོ་ལེགས་པོ་གཅིག་ཐོངས་དང་རྒྱལ་ཁམས་བྱ་བྲལ་བ། ། ཞེས་པ་འདི་ནི་འཕན་ཡུལ་བྱ་བཟང་གི་རི་ཁྲོད་ཀྱི་བྲག་ཁ་ཞིག་ཏུ།
ཉི་མ་དགོངས་ཕྱོགས་སྐྱོ་བསངས་བྱས་པའི་ཚེ། མདུན་གྱི་སྤང་གཤོངས་ལ་གོང་མོ་མང་པོ་རྩེ་ཞིང་། རྒྱབ་ཀྱི་ཐང་ལ་ཕྱུགས་རྫི་མང་པོ་ཤིང་འཐུ་ཞིང་རྩེད་མོ་བྱེད་པ་མཐོང་བས། འདི་དག་ཀྱང་བསམས་ན་དགེ་སྦྱོར་གྱི་བསྐུལ་མར་འདུག་སྙམ་ནས་རང་སེམས་ལ་གསལ་འདེབས་སུ་སྨྲས་པའོ།། ཤུ་བྷཾ།། ༈ །།ན་མོ་གུ་རུ། ཕ་དྲིན་ཅན་བླ་མའི་ཞབས་ལ་འདུད། ། ཁྱེད་ནོར་བུའི་མཚན་ཅན་སྙན་གསོན་ཅིག ། བུ་ཁྱེད་ལ་སྙིང་གཏམ་འདི་སྐད་སྨྲ། ། འདི་དད་པས་རྩེ་གཅིག་ཉམས་སུ་ལོངས། །
ཚེ་འདི་སྣང་འཆར་སྒོ་ཇི་སྙེད་པ། ། འདི་མདང་གསུམ་ཉལ་བའི་རྨི་ལམ་འདྲ། ། དེ་དོན་ལ་གྲུབ་པ་གཅིག་ཀྱང་མེད། ། འདི་སྤྲོས་མེད་ཀྱི་ངང་ལ་བསྐུར་ལས་ཞོག ། རང་མོས་པའི་དྲིན་ཅན་བླ་མ་དེ། ། སྐུ་རྡོ་རྗེ་འཆང་གི་རྣམ་པ་ཅན། ། ཞལ་འཛུམ་ཞིང་དགེསད་པའི་ཉམས་དང་བཅས། ། མདུན་ནམ་མཁའི་དབྱིངས་སུ་ལམ་གྱིས་བསྒོམ། ། ཚེ་ཐོག་མེད་དུས་ནས་ད་ལྟའི་བར། ། ཡུལ་འཁོར་བར་འཁྱམས་པ་སྡིག་པའི་ཚོགས། །
ལས་ཇི་སྙེད་བསགས་པ་སྙིང་ནས་བཤགས། ། དེ་དག་གོ་སྙམ་པའི་དགའ་སྤྲོ་བསྐྱེད། ། རང་དབང་བའི་ལུས་དང་ལོངས་སྤྱོད་ཀུན། ། རྗེ་བླ་མ་དེ་ལ་ལིང་གིས་ཕུལ། ། ད་གང་ལའང་ཆགས་ཞེན་མེད་པ་ཡི། ། གནས་དག་པའི་ཞིང་དུ་འགྲོ་སྙམ་མཛོད། ། ལུས་ལྟེ་བ་ནས་བཟུང་སྤྱི་བོའི་བར། ། རྩ་དབུ་མ་དཀར་གསལ་སྦ་ལྕག་ཙམ། ། ནང་ཡངས་ཤིང་སྟེང་སྒོ་གསལ་ལེ་བའི། ། མཐིལ་དེ་རུ་རང་སེམས་འོད་དཀར་པོ། །
ཚད་སྲན་ཆུང་ཙམ་ཞིག་གསལ་བར་བསྒོམ། ། རྗེ་སྤྱི་བོའི་བླ་མ་དམ་པ་ལ། ། སྙིང་དད་པའི་གསོལ་བ་འདི་ལྟར་ཐོབས། ། རྗེ་སངས་རྒྱས་ཀུན་དངོས་རྡོ་རྗེ་འཆང་། ། བདག་དག་པའི་ཞིང་དུ་འཁྲིད་དུ་གསོལ། ། ཅེས་ལན་གྲངས་བདུན་ནམ་ཉེར་གཅིག་བརྗོད། དེ་བརྗོད་པའི་མོད་ལ་བླ་མ་དེའི། ། ཐུགས་བརྩེ་བའི་འོད་ཟེར་དཀར་པོ་གཅིག ། རྩེ་ལྕགས་ཀྱུའི་རྣམ་པ་བ་ཐག་ལྟར། ། རྩ་དབུ་མའི་ནང་དུ་ཐལ་གྱིས་ཞུགས། །
སེམས་འོད་ཕུང་དེ་ལ་རེག་མ་ཐག ། དེ་རྩེན་གྱིས་བླངས་ནས་རྒྱང་གིས་ཐོན། ། ཕ་བླ་མའི་ཐུགས་ཀར་སིབ་ཀྱིས་ཐིམ། ། ཐུགས་བདེ་ཆེན་ངང་དུ་དབྱེར་མེད་བསྲེས། ། དེ་སྤྲོས་བྲལ་གྱིས་ངང་དུ་ཆམ་གྱིས་ཞོག ། འདི་མ་བརྗེད་ཡང་དང་ཡང་དུ་བསྒོམ། ། རྗེ་དུས་གསུམ་སངས་རྒྱས་ཐུགས་ཀྱི་བཅུད། ། དུས་འདའ་ཀའི་མན་ངག་ཁྱད་པར་ཅན། ། བུ་ཁྲོད་ལ་བརྩེ་བས་གདམས་པ་ཡིན། ། འདི་རྩེ་གཅིག་བསྒོམ་ན་བསླུ་བ་མེད། །
ཅེས་ཆོས་རྗེ་ནོར་བུ་ལ་བནྡྷེ་བློ་གསལ་གྱིས་སྙིང་ནས་གདམས་པའོ། ། མངྒ་ལཾ།། ༈ །།ཤྲཱི་མཱ་ན་གུ་རུ་ས་དཱ་ཡ་ན་མཿ བླ་མ་དྲན་པའི་གདུངས་དབྱངས་སྙིང་གི་པདྨོ་གཡོ་བའི་དྲི་གཞོན་བྱ་བ། རྗེ་བཙུན་བླ་མ་དམ་པའི་ཞབས་ཀྱི་པདྨོ་དྲི་མ་མེད་པ་ལ་སྙིང་ནས་སྐྱབས་སུ་མཆིའོ། ། ཨེ་མ་ཡུལ་དབུས་སྨན་ལྗོངས་ཀྱི། ། དབེན་པ་བྱ་བཟང་རི་བོའི་རྩེར། ། རྣལ་འབྱོར་སྤྲང་པོ་ཀུ་སཱ་ལི། ། སེམས་ཀྱི་སྐྱོ་བ་བསངས་པའི་ཚེ། ། ཕ་བླ་མ་དྲན་པའི་བསྐུལ་མ་བྱུང་། །
ནུབ་མིག་སྨན་རི་བོའི་རྩེ་མོ་ནས། ། ཆུ་འཛིན་སྟོན་ཟླའི་མདོག་ཅན་ལ། ། འཇའ་ཚོན་གསར་པའི་ལྡིང་གུར་ཕུབ། ། དེ་བརྟགས་ཚེ་གྲོམ་སྟོད་ཁའུ་ངོས། ། རྗེ་བླ་མ་དྲན་པའི་གསལ་འདེབས་བྱས། ། ང་བསམ་ཞིང་སྒོམ་ཞིང་བླ་མ་དྲན། ། ཕ་མི་མངོན་དབྱིངས་ནས་ཐུགས་རྗེས་གཟིགས། ། སྤྲང་བདག་ལ་རེ་ས་གཞན་ན་མེད། ། གནས་གཙང་སྟོད་ས་ཡི་ཐིག་ལེ་ན། ། དཔལ་ཡ་མཚན་ཁའུའི་བྲག་གི་རྫོང་། །
ཁོང་ཙ་ཏུར་མུ་ཁའི་ཕོ་བྲང་ན། ། བོད་མཁས་གྲུབ་ཡོངས་ཀྱི་གཙུག་གི་རྒྱན། ། རྗེ་རྣལ་འབྱོར་དབང་པོ་རྡོ་རིངས་པ། ། དུས་ད་ལྟ་བཞུགས་ན་ང་རེ་དགའ། ། ང་བསམ་ཞིང་བསྒོམ་ཞིང་བླ་མ་དྲན། ། རྗེ་གདན་གསུམ་ཚང་བའི་ཧེ་རུ་ཀས། ། གཞི་སྨིན་བྱེད་དབང་བཞིའི་ཆུ་རྒྱུན་གྱིས། ། ལས་སྐལ་བར་ལྡན་པའི་སློབ་བུ་རྣམས། ། དབྱིངས་ཡེ་ཤེས་ཆེན་པོའི་ངང་ཉིད་དུ། ། རྒྱུད་སྐུ་བཞིའི་ས་བོན་རྣམ་དག་འདེབས། །
དུས་ད་ལྟ་བསྐུར་ན་ང་རང་དགའ། ། ང་བསམ་བཞིན་བསྒོམ་བཞིན་བླ་མ་དྲན། ། རྗེ་རྡོ་རྗེ་འཆང་གི་ཐུགས་ཀྱི་བཅུད། ། མ་བདག་མེད་མཁའ་འགྲོས་བིརྺར་གདམས། ། དུས་དེ་ནས་རྩ་བའི་བླ་མའི་བར། ། ཁོང་སངས་རྒྱས་རྒྱུད་སྡེའི་ཡེ་ཤེས་ཀྱིས། ། རྒྱུད་སྨིན་པ་གྲོལ་བྱེད་ལམ་གྱི་དབང་། ། དུས་ད་ལྟ་ཐོབ་ན་ང་རེ་དགའ། ། ང་བསམ་ཞིང་བསྒོམ་ཞིང་བླ་མ་དྲན། ། དཔལ་རྒྱུད་ཀྱི་རྒྱལ་པོའི་སྙིང་པོའི་དོན། །
ཁོང་རྒྱ་བོད་པཎ་གྲུབ་བགྲོད་པའི་ལམ། ། ཕ་མཚན་ལྡན་བླ་མའི་གསུང་གི་བཅུད། ། དེ་བསྒོམས་པ་ཙམ་གྱིས་ཡེ་ཤེས་འཆར། ། ཆོས་ཚད་མ་བཞི་ལྡན་གསུང་ངག་དེ། ། དུས་ད་ལྟ་གནང་ན་དགའཱཱཱུུུ་བ་ལ། ། རྗེ་མཚན་ལྡན་པདྨའི་དྲི་བསུང་ལ། ། ཕྱོགས་ཀུན་ནས་འདུས་པའི་མཁས་གྲུབ་ཀྱི། ། ལུང་རིག་པ་ཉམས་མྱོང་རྟོགས་པའི་མཛོད། ། མི་ཆེན་པོ་དད་ཅན་ཀུ་སཱ་ལི། ། ཁོང་དག་སྣང་འབྱོངས་པའི་རྡོ་རྗེའི་སྤུན། །
དུས་ད་ལྟ་བཞུགས་ན་དགའ་བ་ལ། ། མི་ཕལ་ཆེར་སོ་སྐྱེའི་བླ་མ་བསྟེན། ། ང་སངས་རྒྱས་དངོས་ཀྱི་བླ་མ་བསྟེན། ། ཁོང་དཔེ་ནག་བལྟས་པའི་སློབ་མས་ཁེངས། ། ང་སྙན་བརྒྱུད་ཟབ་མོའི་གདམས་པས་ཚིམ། ། གཞན་ཚིག་ཙམ་ཐོས་པས་སྙིང་ནས་ཡུས། ། ང་ཉམས་སུ་མྱོང་ན་དགའ་བ་ལ། ། ད་ཇི་སྲིད་བྱང་ཆུབ་སྙིང་པོའི་བར། ། རྗེ་བླ་མ་ཁྱེད་རང་མ་གཏོགས་པ། ། སྤྲང་བདག་ལ་རེ་ས་གཞན་ན་མེད། །
ཕ་བླ་མའི་བཀའ་དྲིན་བསམ་ཙ་ན། ། ལུས་བ་སྤུ་གཡོ་ཞིང་མཆི་མ་འཁྲུག ། དུས་གཏན་དུ་ཞབས་དྲུང་སྐྱེ་བར་ཤོག ། ང་བསམ་ཞིང་བསྒོམ་ཞིང་བླ་མ་དྲན། ། ཕ་མི་མངོན་དབྱིངས་ནས་ཐུགས་རྗེས་གཟིགས། ། སྤྲང་བདག་ལ་རེ་ས་གཞན་ན་མེད། ། ཅེས་ཡུལ་དབུས་བདེ་ཆེན་ལྷུན་གྲུབ་ཀྱི་རི་བོའི་རྩེ་ནས་བླ་མ་དྲན་པའི་གདུངས་དབྱངས་ཐོགས་མེད་དུ་བླངས་པའོ།། ༈ །།ན་མོ་གུ་ར་ཝེ། མ་ལུས་རྒྱལ་བ་ཡི་ངོ་བོ། ། གདན་གསུམ་ཚང་བ་ཡི་དེད་དཔོན། །
སྐུ་བཞི་ངོ་སྤྲོད་ཀྱི་ཆོས་རྗེས། ། སྤྲང་པོའི་རྩ་བ་ཡི་བླ་མ། ། དྲིན་ཅན་རྡོ་རིངས་པ་ཆེན་པོའི། ། ཞབས་ལ་སྙིང་ནས་རང་འདུད་དོ། ། པད་དཀར་བཞད་པ་ཡི་རྩེ་ལ། ། བུང་བ་ལྡིང་བ་འདི་ངོ་མཚར། ། དྲི་གཞོན་རྒྱས་པ་ཡི་བསེར་བུས། ། བས་མཐར་བསྐྱོད་པ་འདི་སེམས་སྐྱོ། ། སྦྲང་རྩི་གསར་པ་ཡི་བཅུད་ལ། ། ཡང་ཡང་འཁོར་བ་འདི་དགའ་འོ། །
ལྷོ་ཕྱོགས་འཛམ་གླིང་གི་ཐིག་ལེ། ། འོད་སྟོང་ཤར་བ་འདི་ངོ་མཚར། ། གླིང་བཞི་བསྐོར་བ་ཡི་དབང་གིས། ། མྱུར་བར་བཞུད་པ་འདི་སེམས་སྐྱོ། ། རྟ་བདུན་ཤིང་རྟ་ཡི་འགྲོས་ཀྱི། ། སང་ཉིན་འཆར་བ་འདི་དགའ་འོ། ། པད་མཚོ་རྒྱས་པ་ཡི་ངོས་སུ། ། ངང་མོ་འབབ་པ་འདི་ངོ་མཚར། ། བྱིས་པའི་སྐྱེ་བོ་ཡི་རྩེད་པའི། ། ཡུད་ཀྱིས་འཕུར་བ་འདི་སེམས་སྐྱོ། །
ནོར་འཛིན་མཐོན་པོ་ཡི་སྤོ་ནས། ། བསམ་ཞིང་འཁོར་བ་འདི་དགའ་འོ། ། རང་སེམས་གཉུག་མ་ཡི་གནས་ཚུལ། ། རང་བཞིན་ཆོས་སྐུ་འདི་ངོ་མཚར། ། བདེན་འཛིན་ཨ་འཐས་སུ་བཟུང་བས། ། འཁོར་བའི་འཁྲུལ་སྣང་འདི་སེམས་སྐྱོ། ། རང་ཞལ་རྗེན་པ་རུ་མཇལ་ཚེ། ། གཉིས་མེད་ཡེ་ཤེས་འདི་དགའ་འོ། ། རྣལ་འབྱོར་བྱ་བྲལ་གྱི་མདུན་པར། ། མཆེད་གྲོགས་འཁོར་བ་འདི་ངོ་མཚར། །
བླ་མའི་བཀའ་ནན་གྱི་དབང་གིས། ། སོ་སོར་འབྲལ་བ་འདི་སེམས་སྐྱོ། ། འགྱུར་མེད་དམ་བཅའ་ཡི་བརྟན་པོས། ། མྱུར་བར་འཕྲད་པ་འདི་དགའ་འོ། ། དེ་སྐད་སྨྲ་བ་ཡི་རྣལ་འབྱོར། ། ཟུང་འཇུག་བདེ་ཆེན་གྱི་ངང་ནས། ། སྐལ་བཟང་རྡོ་རྗེ་ཡི་སྤུན་དང་། ། འབྲལ་མེད་རྩེ་དགའ་ཡི་རོལ་བཞིན། ། གནས་ལུགས་མངོན་གྱུར་གྱི་རྩེད་མོ། ། འགྲོ་དོན་ལྷན་ཅིག་ཏུ་བགྱིད་དོ། །
ཤུ་བྷཾ།། ༈ །ན་མོ་གུ་ར་ཝེ། བཀའ་དྲིན་འཁོར་མེད་ཀྱི་འདྲེན་པ། ། སྐུ་བཞི་ངོ་སྤྲོད་ཀྱི་ཆོས་རྗེ། ། སྤྲང་པོའི་རྩ་བ་ཡི་བླ་མ། ། དྲིན་ཅན་རྡོ་རིངས་པ་ཆེན་པོ། ། གསོལ་བ་སྙིང་རང་ནས་འདེབས་སོ། ། འདི་ཕྱི་བར་དོ་དང་གསུམ་དུ། ། རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག །
གདན་གསུམ་ཚང་བ་ཡི་དེད་དཔོན། ། དཀྱིལ་འཁོར་འཁོར་ལོ་ཡི་རིགས་བདག ། རྒྱལ་བ་རྒྱ་མཚོ་ཡི་གཙོ་བོ། ། སྲས་བཅས་རྒྱལ་བ་ཡི་ཡབ་གཅིག ། གསོལ་བ་སྙིང་རང་ནས་འདེབས་སོ། ། འདི་ཕྱི་བར་དོ་དང་གསུམ་དུ། ། རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག ། རྣམ་དག་དབང་བཞི་ཡི་ཆུ་རྒྱུན། ཟབ་ལམ་རྒྱ་མཚོ་ཡི་འབྱུང་གནས། །
རྣམ་གྲོལ་སྐུ་བཞི་ཡི་ལམ་སྟོན། ། རྣམ་མང་ཡོན་ཏན་གྱི་བདག་ཉིད། ། གསོལ་བ་སྙིང་རང་ནས་འདེབས་སོ། ། འདི་ཕྱི་བར་དོ་དང་གསུམ་དུ། ། རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག ། རྩ་བརྒྱུད་བླ་མ་ཡི་ངོ་བོ། ། དུས་གསུམ་སངས་རྒྱས་ཀྱི་རྣམ་སྤྲུལ། ། ཐེག་གསུམ་དགེ་འདུན་གྱི་གཙུག་རྒྱན། ། ཁམས་གསུམ་སེམས་ཅན་གྱི་འདྲེན་མཆོག །
གསོལ་བ་སྙིང་རང་ནས་འདེབས་སོ། ། འདི་ཕྱི་བར་དོ་དང་གསུམ་དུ། ། རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག ། སྟོབས་ཆེན་འཁོར་བ་ཡི་དོང་སྤྲུགས། ། མཐུ་ཆེན་བདུད་དཔུང་གི་གཉེན་པོ། ། རྒྱ་ཆེན་འགྲོ་བ་ཡི་སྐྱབས་མགོན། ། དཔལ་ཆེན་སྲུང་མ་ཡི་ངོ་བོ། ། གསོལ་བ་སྙིང་རང་ནས་འདེབས་སོ། ། འདི་ཕྱི་བར་དོ་དང་གསུམ་དུ། །
རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག ། ཁམས་གསུམ་མུན་ནག་གི་སྒྲོན་མེ། ། སྙན་བརྒྱུད་བསྟན་པ་ཡི་ཉིན་བྱེད། ། སྐལ་ལྡན་གདུང་སེལ་གྱི་ཟླ་བ། ། དགོས་འདོད་མཆོག་སྩོལ་གྱི་ནོར་བུ། ། གསོལ་བ་སྙིང་རང་ནས་འདེབས་སོ། ། འདི་ཕྱི་བར་དོ་དང་གསུམ་དུ། ། རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག །
གཅིག་ཤེས་ཀུན་མཁྱེན་གྱི་མཁས་པ། ། སྡོམ་གསུམ་མཐར་ཕྱིན་གྱི་བཙུན་པ། ། དོན་གཉིས་ལྷུན་གྲུབ་ཀྱི་བཟང་པོ། ། སྐུ་བཞི་མངོན་གྱུར་གྱི་གྲུབ་དབང་། ། གསོལ་བ་སྙིང་རང་ནས་འདེབས་སོ། ། འདི་ཕྱི་བར་དོ་དང་གསུམ་དུ། ། རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག ། སྤྲང་པོའི་ལས་ངན་གྱི་དབང་གིས། ། ཁམས་གསུམ་འཁོར་བ་རུ་འཁྱམས་ཀྱང་། །
བློ་སྣ་བླ་མ་ཡིས་ཕྲོགས་པས། ། ལུས་སེམས་ཟ་ཟི་ཡི་ངང་ནས། ། གསོལ་བ་སྙིང་རང་ནས་འདེབས་སོ། ། འདི་ཕྱི་བར་དོ་དང་གསུམ་དུ། ། རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག ། དམ་པའི་བཀའ་དྲིན་འདི་དྲན་ཚེ། ། ལུས་སྲོག་ལོངས་སྤྱོད་དང་བཅས་པ། ། གྲངས་མེད་བསྐལ་པ་རུ་བཏང་ཡང་། ། དྲིན་ལ་འཁོར་ཐབས་རང་མིན་འདུག །
གསོལ་བ་སྙིང་རང་ནས་འདེབས་སོ། ། འདི་ཕྱི་བར་དོ་དང་གསུམ་དུ། ། རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག ། རང་སེམས་དག་པ་ཡི་སྣང་བརྙན། དྲིན་ཅན་བླ་མ་རུ་ཤར་བས། ། བརྗོད་མེད་བདེ་ཆེན་གྱི་རང་ཞལ། ། རྩོད་མེད་ལྷུག་པ་རུ་མཐོང་བས། ། གསོལ་བ་སྙིང་རང་ནས་འདེབས་སོ། ། འདི་ཕྱི་བར་དོ་དང་གསུམ་དུ། །
རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག ། གཞི་ལམ་འབྲས་བུ་ཡི་ཆོས་ཀུན། ། སེམས་ཉིད་གཅིག་པོ་ཡི་རྣམ་སྤྲུལ། ། རང་སེམས་ལྷན་སྐྱེས་ཀྱི་བླ་མ། ། གཅིག་ཆོག་རྒྱལ་པོ་རུ་འདུག་པ། ། གསོལ་བ་སྙིང་རང་ནས་འདེབས་སོ། ། འདི་ཕྱི་བར་དོ་དང་གསུམ་དུ། ། རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག །
སྣང་བ་བླ་མ་རུ་ཤར་ཚེ། ། བླང་དོར་བྱ་བྱེད་དང་བྲལ་སོང་། ། སྤྲོས་མེད་མོས་གུས་ཀྱི་རང་གདེངས། ། བརྗོད་མེད་གསོལ་འདེབས་སུ་འདུག་པ། ། གསོལ་བ་སྙིང་དཀྱིལ་ནས་འདེབས་སོ། ། འདི་ཕྱི་བར་དོ་དང་གསུམ་དུ། ། རེ་ས་གཞན་ན་རང་མེད་དོ། ། ཐུགས་རྗེས་འབྲལ་མེད་དུ་སྐྱོངས་ཤིག ། ཅེས་རྩ་བའི་བླ་མ་ལ་གསོལ་བ་ཕུར་ཚུགས་སུ་འདེབས་པ་ནི། ཐོ་རངས་ཀྱི་ཚེ་རྗེ་བཙུན་རྡོ་རིངས་པ་ཆེན་པོ་རྨི་ལམ་དུ་གསལ་བར་བྱོན་པས་རྐྱེན་བྱས་ནས་ཡོངས་འཛིན་དམ་པ་དེའི་བཀའ་དྲིན་རྗེས་སུ་དྲན་ནས།
བཟོད་བླགས་མེད་པའི་མོས་གུས་གསལ་སྟོང་ངང་ནས་ཐལ་བྱུང་དུ་སྨྲས་པའོ། ། དགེ་ལེགས་འཕེལ་བར་གྱུར་ཅིག ། མངྒལཾ།། ༈ །།སྭསྟི། རང་སེམས་དབེན་པའི་ནགས་ཚལ་ལ་གཅིག་ཏུ་དགའ་ཞིང་སྤྲོ་བའི་གཏམ་སྙིང་གི་སྐྱོ་བ་བསངས་པའི་བདུད་རྩི་ཞེས་བྱ་བ། རྗེ་བླ་མ་ཀུན་སྤངས་ཆེན་པོ་ལ་སྙིང་གི་དཀྱིལ་ནས་སྐྱབས་སུ་མཆིའོ། ། བདག་གི་དགོས་འདོད་འགྲུབ་པར་བྱིན་གྱིས་རློབས་ཤིག ཀྱེ་ཧོ། མི་བཟད་འཁོར་བའི་ཆུ་གཏེར་ཆེ། ། འཇིགས་རུང་ངན་འགྲོའི་རྦ་རླབས་གཡོ་བའི་ཀློངས། །
ཉེས་བརྒྱའི་ཆུ་སྲིན་གདུག་པའི་གྲེ་བ་ནས། ། དལ་འབྱོར་ཡིད་བཞིན་རྙེད་པ་ད་ལན་ཙམ། ། སྐྱེས་ཙམ་ཉིད་ནས་འཆི་བའི་ཕྱོགས་སུ་ཕྱིན། ། གཤེད་མས་ཁྲིད་པའི་ཕྱུགས་བཞིན་བཟློག་ཏུ་མེད། ། འཆི་བའི་རྐྱེན་མང་གསོན་པའི་རྐྱེན་ནི་དཀོན། ། ཆུ་ལྦུར་དག་དང་རླུང་ནང་མར་མེ་བཞིན། ། ཚེ་འདིའི་ཕུན་ཚོགས་རྨི་ལམ་བདེ་བ་དང་། ། སྙན་གྲགས་བྲག་ཆའི་སྒྲ་སྙན་དང་མཚུངས་ཤིང་། ། འདུ་རྒོད་མང་བ་སྒྱུ་མའི་གར་མཁན་ལྟར། ། བསགས་པའི་ལོངས་སྤྱོད་སྦྲང་མའི་རྩི་བཞིན་ནོ། །
འཇིག་རྟེན་བྱ་བ་བ་ཚྭའི་ཆུ་འཐུངས་བཞིན། ། ཇི་ཙམ་སྤྱད་ཀྱང་ཚིམས་པའི་དུས་མེད་ཅིང་། ། དེ་ལྟའི་ངང་ལ་འཆི་བ་གློ་བུར་བསླེབས། ། འགྱོད་ཅིང་བྲེད་ཀྱང་བྱ་བའི་ཐབས་འདུག་གམ། ། སྙིགས་དུས་སྐྱེ་བོའི་སྤྱོད་པས་གཏིང་ནས་སུན། ། དོན་མེད་ཚེ་འདིའི་བྱ་བ་དུག་ལྟར་མཐོང་། ། མང་པོའི་ངོ་བསྲུང་བླུན་པོའི་ཁོལ་པོར་ཤེས། ། རྣལ་འབྱོར་བདག་ནི་གཅིག་པུར་ཅིས་མི་འདུག ། ཚེ་འདི་འབའ་ཞིག་དོན་གཉེར་སློབ་མའི་དབུས། ། ཆགས་སྡང་ཁོང་ཁྲོའི་འདུ་འཛིས་དུས་འདའ་ཞིང་། །
གཞན་སྨོད་བདག་བསྟོད་ཆོས་ཀྱི་འཆད་ཉན་ལ། ། ཁོ་བོ་སྙིང་གི་དཀྱིལ་ནས་སྐྱོ་བ་སྐྱེ། ། རང་ཡུལ་ཉེ་དུ་ལོངས་སྤྱོད་ཀུན་དོར་ནས། ། ཆ་མེད་ཡུལ་དུ་གཞན་གྱི་ངོ་འཛིན་ཞིང་། ། དམ་ཆོས་ཟབ་མོ་བཙོངས་ནས་ལྟོ་གོས་སྒྲུབ། ། ཀྱེ་ཧུད་འབྱུང་པོས་སྙིང་ལ་བཏབ་བམ་ཅི། ། བླུན་རྨོངས་སྐྱེ་བོ་ཁྱིམ་དུ་རྩེ་བ་ལྟར། ། བླང་དོར་རྣམ་དབྱེ་ཤེས་པའི་མཁས་པ་ཡང་། ། ཆོས་ལྟར་བཅོས་པའི་གཟུགས་བརྙན་མི་འདོར་བར། ། ཚུལ་ཆོས་མི་མགོ་བསྐོར་བའི་སྙིང་མེད་པོ། །
མཚན་ཉིད་ཀུན་ལྡན་རྡོ་རྗེ་བླ་མ་ལ། ། ཚད་མ་བཞི་ལྡན་སྙན་བརྒྱུད་ཟབ་མོ་ནོས། ། དེ་དོན་རྩེ་གཅིག་བསྒོམས་ན་ཚེ་འདི་རུ། ། རྡོ་རྗེ་འཆང་གི་གོ་འཕང་འགྲུབ་ངེས་ཀྱང་། ། ད་དུང་གཞན་ཟེར་སྙན་དང་མི་སྙན་དང་། ། དགོས་མེད་ཚེ་འདིའི་ཁེ་ཉེན་བརྩི་བརྩི་ནས། ། ཕྱི་བཤོལ་ལེ་ལོའི་ངང་དུ་དུས་འདའ་བ། ། གློ་སྙིང་གཏིང་ནས་རུལ་བའི་རྟགས་ངན་ཡིན། ། དམ་པའི་མགོན་གྱིས་མ་ཟིན་བླུན་པོ་རྣམས། ། ཚེ་འདི་འབའ་ཞིག་སྒྲུབ་ལས་འོས་ཅི་ཡོད། །
ཁོ་བོ་དམ་པའི་སྙན་བརྒྱུད་རོས་ཚིམས་ནས། ། དེ་དོན་རྩེ་གཅིག་མི་སྒོམ་ཐེ་ལེ་ལེ། ། ཅི་ཡང་མི་ཤེས་རྨོངས་པ་འགའ་ཟུང་དག ། ལྟོ་གོས་གྱོང་བསྐུར་རི་ཕུག་གནས་གྱུར་ན། ། བདག་ཅག་རྒྱུད་དོན་ཟབ་མོའི་གནད་རྟོགས་ནས། ། གྲོང་ཡུལ་བཞི་མདོ་ཉུལ་བ་ངོ་རེ་གནོང་། ། ཚེ་འདིའི་ཆོས་བརྒྱད་འབའ་ཞིག་དོན་གཉེར་ན། ། ལུས་ལ་ངུར་སྨྲིག་གོས་གཡོགས་མགོ་སྤུ་བྲེགས། ། དམ་ཆོས་ཐོས་བསམ་བྱས་པའི་དགོས་པ་ཅི། ། མི་ནག་སྐྱེ་བོ་ལས་ཀྱང་ཤིན་ཏུ་དམན། །
དྲེགས་ལྡན་མི་དབང་སྟོང་གི་ཅོད་པཎ་གྱིས། ། ཉིན་བཞིན་བཏུད་ཅིང་བཀུར་བསྟིས་མཆོད་པ་བས། ། འགྲོགས་ན་བདེ་བའི་རི་དྭགས་དག་འགྲོགས་ན། ། ཆུ་དང་ལྡུམ་བུའི་མཚོ་ལ་གློ་བ་དགའ། ། རྣལ་འབྱོར་ང་ནི་རྗེ་བཙུན་རྡོ་རིངས་པའི། ། ཐུགས་ཀྱི་ཉིང་ཁུའི་གདམས་པས་སྙིང་མྱོས་ཏེ། ། ནམ་ཞིག་འདི་དོན་བསྒྲུབ་པར་འགྱུར་སྙམ་ནས། ། ཡིད་གཉིས་བྱ་བའི་སྐབས་གཞན་ཕྲོགས་པར་འགྱུར། ། ཡིད་འོང་པདྨོའི་རྫིང་བུར་སྙེག་པ་ཡིས། ། ཤུགས་དྲག་ངང་མོའི་རྒྱུ་བ་སུ་ཡིས་བཟློག །
དེ་བཞིན་བསམ་གཏན་བདེ་བས་ཡིད་དྲངས་པའི། ། ཀུ་སཱ་ལི་པ་སུས་ཀྱང་བཟུང་དུ་མེད། ། འཁོར་སློབ་སྦྱིན་བདག་འཁོར་བའི་རྒྱ་རུ་ངེས། ། རྙེད་བཀུར་མཆོད་པ་བ་ཚྭའི་རྒྱ་མཚོར་མཐོང་། ། དུས་མིན་སྙན་གྲགས་བདུད་ཀྱི་ཕོ་ཉར་ཤེས། ། དབེན་པའི་ནགས་ཚལ་འབའ་ཞིག་སྙིང་ནས་དྲན། ། ད་ནི་ཐག་རིང་བས་མཐའི་སྨན་ལྗོངས་ངོས། ། ནགས་ཚལ་མཐུག་པོ་ཕྱོགས་ཀུན་རྭ་བར་བྲིས། ། འདུ་འཛིའི་ཆོམ་རྐུན་སྒྲིབ་པའི་དཀའ་ཐུབ་གནས། ། དེར་ནི་ལྗོན་ཤིང་རྒྱས་པའི་སྨིན་ལེགས་མ། །
ཡིད་འོང་སྔོ་ལྗང་འདབ་མའི་གོས་ཀྱིས་བཀླུབས། ། ཁྲིལ་ཤིང་མྱུ་གུའི་སོར་མོས་དམ་བཅིངས་པས། ། ཡིད་འོང་མེ་ཏོག་རྒྱས་པའི་འཛུམ་དཀར་གྱི། ། འབྲས་བུའི་དགའ་སྟོན་ཅི་ཡང་འགྱེད་ལ་བརྩོན། ། པདྨོ་ཀུ་མུད་བཞད་པའི་དོ་ར་ན། ། སྦྲང་རྩིའི་དོག་པས་ཀུན་ནས་བགོས་པ་ཡི། ། དྲི་ཟའི་རྒྱུད་མང་དང་མཚུངས་གླུ་དབྱངས་ཀྱིས། ། རྣ་བའི་བདུད་རྩི་འགྱེད་པའི་རྐང་དྲུག་ལྡིང་། ། སྤུ་སྡུག་གོས་གྱོན་འདབ་མའི་ཤུག་སྒྲ་ཅན། ། འཇོ་སྒེག་སྒྲ་སྙན་འབྱིན་པའི་རྨ་བྱ་དང་། །
ཙ་ཀོ་ར་སོགས་ནགས་ཀྱིས་མཛེས་མ་རྣམས། ། ཕན་ཚུན་འཕུར་ལྡིང་གཡོ་བས་རྩེ་ཞིང་རྒྱུ། ། ཆུ་ཤེལ་ཞུ་བ་འདྲ་བའི་ཆུ་བོའི་རྒྱུན། ། མུ་ཏིག་ཟེགས་མ་འཐོར་བའི་ལྦུ་འཕྲེང་ཅན། ། ལྷུང་ལྷུང་སྙན་པའི་སྒྲ་སྒྲོག་དལ་གྱིས་འབབ། ། ལ་ལར་ཅུང་ཟད་འཁྱིལ་བའི་རྫིང་བུ་ཅན། ། ཁོར་ཡུག་གངས་རིའི་ཕྲེང་བས་ཡོངས་སུ་བསྐོར། ། སྟེང་ཕྱོགས་བཻ་ཌཱུར་སྔོན་པོའི་འཆི་མེད་ལམ། ། ཆུ་འཛིན་དཀར་པོའི་བ་དན་ཅི་ཡང་བརྐྱང་། ། བདེ་སོགས་བདག་པོའི་གཞུ་རིས་གུར་ཁྱིམ་ཅན། །
ན་བུན་གསར་པའི་ཅོད་པཎ་རབ་བཅིངས་ཤིང་། ། ནགས་ཚལ་ལྗོན་པའི་ཤམ་ཐབས་བཅིངས་འདྲ་བའི། ། མུ་ཏིག་ཆུ་བོའི་དོ་ཤལ་རིང་དུ་འཆང་། ། ས་གཞི་མརྒད་བྱུགས་པ་ལྟ་བུ་ཡི། ། ཀུ་ཤ་གསར་པའི་མྱུ་གུ་བཀྲམ་པའི་གསེབ། ། ཨུཏྤལ་མིག་ཅན་རི་དྭགས་ཕོ་མོ་རྣམས། ། བག་ཕེབས་དལ་གྱིས་རྒྱུ་ཞིང་དགའ་བས་རྩེན། ། མི་བསྲུན་སྐྱེ་བོའི་འགྲུལ་གྱིས་དབེན་གྱུར་ཞིང་། ། བྱ་ཡིས་རྣལ་འབྱོར་གཉིད་ལས་སློང་བར་བྱེད། ། ནགས་ཀྱི་གར་མཁན་ཚོགས་རྣམས་རྩེད་འཇོ་ཡི། །
རྣལ་འབྱོར་སེམས་ཀྱི་སྐྱོ་བ་བསངས་པར་བྱེད། ། ཞེན་མེད་སྔོ་བསངས་ཡིད་འོང་ཆུ་གཙང་གིས། ། ལོག་པའི་འཚོ་བ་མིང་གི་མཐར་བྱས་ཏེ། ། ལང་ཚོ་བརྟས་ཤིང་སེམས་ནི་སྟོན་དུས་ཀྱི། ། ཟླ་བ་ལྟ་བུར་དྭངས་ཤིང་དྲི་མེད་གྱུར། ། དེ་ལྟའི་གནས་སུ་བྲག་ཕུག་ཟབ་མོའམ། ། དཀར་འཇམ་རྡོ་ལེབ་བརྩིགས་པའི་ཁང་བུ་གང་། ། ལྗོན་ཤིང་དྲྭ་བས་བཅིངས་པའི་གྲིབ་བསིལ་ལ། ། འཇམ་ཞིང་འབོལ་བའི་རྩྭ་ཡི་གདན་སྟེངས་སུ། ། རྣམ་སྣང་འཁོར་ལོ་བསྒྱུར་བའི་འདུག་སྟངས་ཀྱིས། །
རྡོ་རྗེའི་ལུས་ནི་གཡོ་མེད་དྲང་པོར་བཅིངས། ། ཅ་ཅོ་ལོང་གཏམ་སྨྲ་བའི་རྒྱུན་བཅད་ནས། ། མཆུ་སྒྲོས་གཡོ་མེད་རི་མོར་བྲིས་པ་བཞིན། ། མི་རྟག་འཆི་བ་དྲན་པས་རབ་བསྐུལ་ནས། ། ཡུད་ཙམ་དལ་བར་བསྡད་པའི་ལོང་མེད་པར། ། མ་རྒན་འགྲོ་བ་ཀུན་གྱི་ཁུར་ཁྱེར་ནས། ། བདག་ནི་བླ་མེད་བྱང་ཆུབ་འབའ་ཞིག་བསྒྲུབ། ། ལམ་གྱི་སྙིང་པོ་ཟབ་མོ་བླ་མའི་ལམ། ། སྐྱབས་གསུམ་ཀུན་འདུས་ཁོ་བོའི་བླ་མ་རྗེ། ། འགྲན་ཟླ་ཀུན་བྲལ་རྗེ་བཙུན་རྡོ་རིངས་པ། །
གདན་གསུམ་ཚང་བའི་དེད་དཔོན་ཧེ་རུ་ཀ ། བསླུ་མེད་མགོན་དེའི་ཞབས་པད་གཙུག་གིས་བསྟེན། ། ལུས་སྲོག་ལོངས་སྤྱོད་མ་ལུས་ཅིག་ཅར་ཕུལ། ། སྙིང་དཀྱིལ་རུས་པའི་གཏིང་ནས་དད་པ་ཡིས། ། ཉིན་མཚན་ཁོར་ཡུག་ཀུན་ཏུ་གསོལ་བ་འདེབས། ། དབང་བཞིའི་ཆུ་བོས་སྒོ་གསུམ་སྒྲིབ་སྦྱངས་ཏེ། ། རང་སེམས་ལྷན་སྐྱེས་གདོད་མའི་བླ་མ་དེ། ། རང་ཞལ་རྗེན་པར་མཐོང་བའི་དགའ་སྟོན་ལ། ། འབྲལ་མེད་ལྷུག་པར་སྐྱོང་བ་ཨ་ལ་ལ། ། རང་ངོ་རང་གིས་ཤེས་པ་ད་ལན་ཙམ། །
བློ་སྣ་ནང་དུ་ཁུགས་པ་བླ་མའི་དྲིན། ། ཚེ་འདི་རྒྱབ་ཏུ་བོར་བ་འདུན་མའི་མཆོག ། དགེ་ལེགས་རྩེ་མོར་སོན་པ་ཨེ་མ་ཧོ། ། ཞེས་པ་འདི་ནི་རྒྱལ་ཁམས་ཀྱི་བྱ་བྲལ་འཁྱམས་པོས་དཔལ་བྱ་བཟང་བདེ་ཆེན་ལྷུན་གྲུབ་ཀྱི་རི་སུལ་ནས་གཙང་སྟོད་ཀྱི་དབེན་པ་ལ་དགའ་བས་སྦྱར་བའོ།། ༈ །།ན་མོ་གུ་ར་ཝེ། རྗེ་བཀའ་དྲིན་འཁོར་མེད་ཁའུ་པ། ། ཕ་ཀུན་སྤངས་ཆོས་རྗེའི་ཞབས་ལ་འདུད། ། བུ་བསམ་མེད་ཀྱི་བློ་སྣ་ཆོས་ལ་བསྒྱུར། ། ཆོས་མཐའ་རུ་འཁྱོངས་པར་བྱིན་གྱིས་རློབས། ། ཕྱོགས་ཤར་གྱི་ཐོ་རངས་སྐར་ཆེན་ལ། །
བོད་སོ་ནམ་པའི་ནམ་ཚོད་ཀྱི་བློ་གཏད་བཅོལ། ། དེ་བཅོལ་ཡང་སྐར་ཆེན་ཇེ་འགྱངས་ཐལ། ། ཁྱོད་སྐར་ཆེན་ལ་དེ་ལས་མེད་ཟེར་ན། ། ངེད་ཞིང་པ་ལ་གཉིད་ཀྱིས་ནམ་ཚོད་ཡོད། ། སྐར་ཆེན་ཁྱོད་སྣང་བ་གང་བདེ་ལ་བཞུད། ། ནུབ་གྲོག་རྟིང་གི་ཆུ་མིག་སྔོ་ཆུང་ལ། ། གཞུང་གཤོངས་ཞིང་ལྗང་པའི་བློ་གཏད་བཅོལ། ། དེ་བཅོལ་གྱིན་ཆུ་མིག་ཇེ་སྐམ་ཐལ། ། ཁྱོད་ཆུ་མིག་ལ་དེ་ལས་མེད་ཟེར་ན། ། དབྱར་ལྷོ་སྤྲིན་ལ་སྦྲང་ཆར་གྱིས་བསླུས་པ་མེད། །
ཆུ་མིག་ཁྱོད་སྣང་བ་གང་བདེ་ལ་བཞུད། ། ཁྱོད་ཆུང་གྲོགས་ཀྱི་མང་ཐོས་རྒྱ་མཚོ་ལ། ། ང་བྱ་བྲལ་གྱི་ནང་མའི་བློ་གཏད་བཅོལ། ། དེ་བཅོལ་ཞིང་རྒྱང་སྐྱུར་བྱེད་དོ་ལོ། ། ཁྱོད་ལུགས་གཉིས་ཀྱི་ཕྱི་ཐག་མི་བསམ་ན། ། ཡོངས་རྒྱལ་ཁམས་ཀྱི་མི་ལ་འཛད་པ་མེད། ། བུ་བན་ཆུང་རང་སྣང་བ་གང་བདེར་བཞུད། ། དེ་ཁྲེལ་འདེབས་ཀྱི་ཉམས་དབྱངས་ཟུར་ཙམ་ཡིན། ། ད་སྙིང་གཏམ་གྱི་ལེགས་བཤད་འདི་སྐད་སྨྲ། ། སེམས་ལྷན་ནེ་གཏོད་ལ་ཉམས་སུ་ལོངས། །
བུ་བཞིན་བཟང་གི་སྟོན་ཟླ་དཀར་གསལ་ཁྱོད། ། སྔར་ཆོས་མིན་གྱིས་སྤྲིན་ནག་ཁྲོད་དུ་བཅིངས། ། ངའི་བདེན་ཚིག་གི་སྙིང་གཏམ་བསེར་བུ་འདིས། ། ད་ལོག་རྟོག་གི་མུན་པ་ཀུན་གསལ་ནས། ། ལས་ཆོས་ལྡན་གྱི་འོད་དཀར་རྒྱས་གྱུར་ཅིག ། གནས་ཁམས་གསུམ་འཁོར་བའི་མུན་ཁྲོད་ནས། ། རྟེན་དལ་འབྱོར་ཡིད་བཞིན་བསམ་འཕེལ་འདི། ། ལས་འབད་མེད་དུ་རྙེད་པ་ད་ལན་ཙམ། ། འདི་ཡུན་རིང་མི་སྡོད་མྱུར་དུ་འཇིགས། ། བུ་གྲུང་པོ་ཞིག་ཡིན་ན་འདི་ལ་སོམས། །
དེ་བསམ་བཞིན་བློ་སྣ་ཆོས་ལ་བསྒྱུར། ། དུས་སྔོན་ཚེ་མི་དགེ་སྤྱད་པའི་མཐུས། ། སྤྱིར་འཁོར་བའི་རྒྱ་མཚོར་གཏན་འཁྱམས་བྱེད། ། དགོས་ངན་སོང་གསུམ་གྱི་འགྲམ་རྡོར་སྐྱེལ། ། འདི་སྐད་ཅིག་ཙམ་ཡང་བཟོད་བླག་མེད། ། བུ་གྲུང་པོ་ཞིག་ཡིན་ན་འདི་ལ་སོམས། ། དེ་བསམ་བཞིན་བློ་སྣ་ཆོས་ལ་བསྒྱུར། ། ལུས་ལངས་ཚེ་སྟོན་གྱི་མེ་ཏོག་འདྲ། ། འདི་བློ་གཏད་མི་ཐུབ་ཡལ་ནས་འགྲོ། ། དུས་དེང་སང་འདར་ཞིང་འཁྱོམས་པ་ཡི། །
ཁོང་རྒན་འཁོགས་རྣམས་ཀྱི་གནས་ཚུལ་ལྟོས། ། བུ་གྲུང་པོ་ཞིག་ཡིན་ན་འདི་ལ་སོམས། ། དེ་བསམ་བཞིན་བློ་སྣ་ཆོས་ལ་བསྒྱུར། ། ནོར་ཟང་ཟིང་བུང་བའི་སྦྲང་རྩི་འདྲ། ། དེ་བསགས་ཀྱང་སྤྱོད་པའི་ངེས་པ་མེད། ། ཁོང་ཕྱུག་པོ་སྤྲང་པོར་སོང་བ་དང་། ། ཁོང་ནོར་ཅན་ཤི་བའི་རོ་ལ་ལྟོས། ། བུ་གྲུང་པོ་ཞིག་ཡིན་ན་འདི་ལ་སོམས། ། དེ་བསམ་བཞིན་བློ་སྣ་ཆོས་ལ་བསྒྱུར། ། སེམས་འདོད་ཡོན་གྱི་ཆགས་ཞེན་བ་ཚྭའི་ཆུ། །
འདི་ཅི་ཙམ་སྤྱད་ཀྱང་སྲེད་པ་འཕེལ། ། བློ་ཚིམ་པའི་ཐ་མ་ཡོང་དུས་མེད། ། དོན་དེ་ཕྱིར་འདོད་ཆུང་ཆོག་ཤེས་བསྟེན། ། བུ་གྲུང་པོ་ཞིག་ཡིན་ན་འདི་ལ་སོམས། ། དེ་བསམ་བཞིན་བློ་སྣ་ཆོས་ལ་བསྒྱུར། ། གྲོགས་བུད་མེད་བྱ་བའི་བློ་འཁྲིད་མཁན། ། འདིས་དང་པོ་ཚུལ་ཁྲིམས་དང་ལུས་སྟོབས་འཕྲོག ། བར་དུ་ལྟོགས་ཕྲུག་ལ་འཁྱོངས་དུས་མེད། ། མཐར་སྡུག་བསྔལ་གྱི་ངང་ནས་གཏན་གྱེས་བྱེད། ། བུ་གྲུང་པོ་ཞིག་ཡིན་ན་འདི་ལ་སོམས། །
དེ་བསམ་བཞིན་བློ་སྣ་ཆོས་ལ་བསྒྱུར། ། དུག་བསམ་བཞིན་འཐུང་བ་མྱོས་བྱེད་ཆང་། ། འདི་འཐུངས་པས་ལུས་ལ་རོ་མདོག་ཆགས། ། སེམས་སོ་ན་ཡོད་པ་སྨྱོན་པར་འགྲོ། ། ཆོས་འཇིག་རྟེན་གྱི་བྱ་བ་ཐམས་ཅད་སྟོང་། ། བུ་གྲུང་པོ་ཞིག་ཡིན་ན་འདི་ལ་སོམས། ། དེ་བསམ་བཞིན་བློ་སྣ་ཆོས་ལ་བསྒྱུར། ། ལུས་དཔུང་རྒྱས་ཀྱི་བློ་ཤེད་བྱེད་མཁན་དེ། ། ཡར་བླ་མ་དཔོན་པོའི་ཐུགས་དང་འགལ། ། ཡུལ་སྐྱ་སེར་གྱི་མི་ཀུན་དགྲ་རུ་སྡང་། །
ནང་ནོར་རྫས་ཀུན་འཐོར་བའི་ཆགས་ཤིང་ཡིན། ། བུ་གྲུང་པོ་ཞིག་ཡིན་ན་འདི་ལ་སོམས། ། དེ་བསམ་བཞིན་བློ་སྣ་ཆོས་ལ་བསྒྱུར། ། ལར་ཚེ་འདི་ཡུད་ཙམ་གཅིག་ཏུ་འདུག ། དགྲ་འཆི་བདག་བདུད་པོ་བྱུང་ཟེར་ན། ། ཁོང་མི་ནོར་སུས་ཀྱང་ཕན་པ་མེད། ། རང་གཅིག་པུར་འགྲོ་བའི་གནས་ཚུལ་སོམས། ། བུ་གྲུང་པོ་ཞིག་ཡིན་ན་འདི་ལ་སོམས། ། དེ་བསམ་བཞིན་བློ་སྣ་ཆོས་ལ་བསྒྱུར། ། ལས་བྱས་ཤིང་བདེ་བ་དམ་པའི་ཆོས། །
སྐྱབས་བསླུ་མེད་བླ་མ་དཀོན་མཆོག་གསུམ། ། ནོར་གསོག་རིན་ཆོག་པ་དགེ་བའི་ལས། ། གྲོགས་འདུ་འབྲལ་མེད་པ་གཉུག་མའི་སེམས། ། བུ་གྲུང་པོ་ཞིག་ཡིན་ན་འདི་ལ་སོམས། ། དེ་བསམ་བཞིན་བློ་སྣ་ཆོས་ལ་བསྒྱུར། ། དོན་དེ་ཕྱིར་བུ་ཁྱོད་བློ་སྣ་ཁུག ། སེམས་གློ་སྙིང་བྲང་གསུམ་ང་ལ་གཏོད། ། དེ་གཏད་ན་བསླུ་མེད་དོན་གཉིས་འགྲུབ། ། དོན་དེ་ལ་ཐེ་ཚོམ་ཡོད་རེ་སྐན། ། བུ་ཆོས་མགོ་ཐོན་པའི་བཀྲ་ཤིས་ཤོག །
མངྒ་ལཾ། སིདྡྷི་ཀུ་རུ་ཧོ།། ༈ །།སྭསྟི། ཕ་ཀུན་སྤངས་ཆོས་རྗེའི་ཞབས་ལ་འདུད། ། ང་མགྲིན་པ་ལེགས་བཤད་བང་མཛོད་ནས། ། བུ་ཁྱོད་ཀྱིས་མགོན་པོད་བཞེངས་པའི་ཡོན། ། ཉམས་མགུར་མའི་གླུ་དབྱངས་འདི་སྐད་སྨྲ། ། ཕྱི་རྒྱ་མཚོ་ཆེན་པོའི་ཀློང་དཀྱིལ་ན། ། ནོར་འདོད་དགུ་འབྱུང་བའི་རིན་ཆེན་ཡོད། ། དེ་ལེན་འདོད་ཀྱི་ཚོང་ཕྲུག་མང་ན་ཡང་། །
ལོང་ངེས་ཀྱི་དེད་དཔོན་རེ་རེ་ཙམ། ། ལྷོ་ཙན་དན་འཁྲིགས་པའི་ནགས་ཁྲོད་ན། ། ཁོང་རྒྱ་སྟག་ཁྲ་བོ་དཔའ་རྩལ་སྦྱོང་། ། དེ་འཛིན་འདོད་ཀྱི་མོན་པ་མང་ན་ཡང་། ། ཟིན་ངེས་ཀྱི་གྱད་པ་རེ་རེ་ཙམ། ། ནུབ་མ་ཕམ་གཡུ་མཚོའི་གཏིང་ཤེད་ན། ། ཤིང་འཛམ་བུའི་འབྲས་བུ་གསེར་དུ་སྨིན། ། དེ་ལེན་འདོད་ཀྱི་དབུལ་པོ་མང་ན་ཡང་། ། ལོན་ངེས་ཀྱི་སྐལ་ཅན་རེ་རེ་ཙམ། ། ང་ཀུན་སྤངས་ཆོས་རྗེའི་བུ་བརྒྱུད་ལ། །
ཆོས་ཟབ་མོ་གདམས་པའི་སྙན་གྲགས་ཡོད། ། དེ་ཐོབ་འདོད་ཀྱིས་ཚབ་ཚུབ་མང་ན་ཡང་། ། ཐོབ་ངེས་ཀྱི་སྣོད་ལྡན་རེ་རེ་ཙམ། ། དོན་དེ་རྣམས་ཤིན་ཏུ་དཀའ་བ་ལས། ། བུ་ཁྱོད་ཀྱིས་ཐག་རིང་ཡུལ་ནས་བསྙེགས། ། ཡུལ་མཐའ་འཁོབ་འདིར་ལྟོ་གོས་གྱོང་ལ་བསྐུར། ། ང་ཡིད་ལ་ཡོད་པ་ལག་ཏུ་བླངས། ། དེ་ངལ་དུབ་མེད་པར་དགའ་སྤྲོས་བསྒྲུབས། ། ད་སྙན་བརྒྱུད་ཀྱི་གདམས་པ་ཡོང་ཡོང་འདྲ། ། སེམས་དགའ་བར་བྱོས་ཤིག་རྡོ་རྗེའི་བུ། །
ལས་བྱས་པ་དོན་དང་ལྡན་པར་ངེས། ། ལར་ང་རང་ཐ་མལ་སྙོམས་ལས་ཅན། ། ཚེ་འདི་ཕྱི་གར་འགྲོའི་གདེངས་མེད་ཀྱང་། ། མིང་ལ་བློ་གཏད་བྱས་པ་ཀུན། ། ཕ་ཀུན་སྤངས་ཆོས་རྗེས་མཁའ་དབྱིངས་ནས། ། དུས་རྟག་ཏུ་སྐྱོང་བའི་ཞལ་བཞེས་ཡོད། ། དོན་དེ་ཕྱིར་བྱ་བཏང་སྤྲང་པོ་ང་། ། དཀོར་ཟས་ཀྱི་ཚོགས་ལ་ལོངས་སྤྱོད་ཅིང་། ། བག་ཡངས་ཀྱི་གཅེར་ཉལ་བྱེད་པ་ལགས། ། ཞེས་ཤར་མདོ་ཁམས་ཀྱི་རྡོ་རྗེ་འཛིན་པ་མགོན་པོ་འོད་ཟེར་གྱིས་དཔེ་ཆ་མང་པོ་བཞེངས་ཤིང་།
ད་དུང་ཡང་བཞེངས་པར་ཁས་བླངས་པའི་ཡོན་དུ་སྤྲིངས་པའོ། ། མ་མ་ཨ་ཡུ་པུཎྱེ་སིདྡྷི་ཀུ་རུ་ཨོཾ། མངྒ་ལཾ།། ༈ །།ན་མོ་གུ་ར་ཝེ། གནས་སྤྱི་བོ་བདེ་ཆེན་གྱི་རི་བོའི་སྤོར། ། རྗེ་སྐུའི་རྡོ་རྗེ་ཡབ་ཡུམ་བཞུགས། ། མ་མཁའ་འགྲོ་སོ་གཉིས་ཀྱི་འཁོར་གྱིས་བསྐོར། ། སྐུ་ཟླ་ཤེལ་གསར་པའི་མདངས་འོད་ཅན། ། ཕ་གསོལ་བ་འདེབས་སོ་རྡོ་རིངས་པ། ། བུ་མི་མངོན་དབྱིངས་ནས་ཐུགས་རྗེས་སྐྱོངས། །
ཚོགས་མཆོད་པར་འབུལ་ལོ་དྲིན་ཅན་རྗེ། ། ལུས་སྣང་སྟོང་སྤྲུལ་སྐུར་བྱིན་གྱིས་རློབས། ། གནས་མགྲིན་པ་ལོངས་སྤྱོད་ཀྱི་གཞལ་མེད་ན། ། རྗེ་གསུང་གི་རྡོ་རྗེ་ཡབ་ཡུམ་བཞུགས། ། མ་མཁའ་འགྲོ་བཅུ་དྲུག་གི་འཁོར་གྱིས་བསྐོར། ། སྐུ་པདྨ་ར་གའི་མདངས་འོད་ཅན། ། ཕ་གསོལ་བ་འདེབས་སོ་རྡོ་རིངས་པ། ། བུ་མི་མངོན་དབྱིངས་ནས་ཐུགས་རྗེས་སྐྱོངས། ། ཚོགས་མཆོད་པར་འབུལ་ལོ་དྲིན་ཅན་རྗེ། ། ངག་བྲག་སྟོང་ལོངས་སྐུར་བྱིན་གྱིས་རློབས། །
གནས་སྙིང་ག་ཆོས་ཀྱི་སྨན་ལྗོངས་ནས། ། རྗེ་ཐུགས་ཀྱི་རྡོ་རྗེ་ཡབ་ཡུམ་བཞུགས། ། མ་མཁའ་འགྲོ་ཟུང་བཞིའི་འཁོར་གྱིས་བསྐོར། ། སྐུ་ཨིནྡྲ་ནི་ལའི་མདངས་འོད་ཅན། ། ཕ་གསོལ་བ་འདེབས་སོ་རྡོ་རིངས་པ། ། བུ་མི་མངོན་དབྱིངས་ནས་ཐུགས་རྗེས་སྐྱོངས། ། ཚོགས་མཆོད་པར་འབུལ་ལོ་དྲིན་ཅན་རྗེ། ། ཡིད་རིག་སྟོང་ཆོས་སྐུར་བྱིན་གྱིས་རློབས། ། གནས་ལྟེ་བ་སྤྲུལ་པའི་ནགས་ཁྲོད་ན། ། རྗེ་ཡོན་ཏན་གྱི་རྡོ་རྗེ་ཡབ་ཡུམ་བཞུགས། །
མ་མཁའ་འགྲོ་དྲུག་ཅུ་རྩ་བཞིས་བསྐོར། ། སྐུ་འཛམ་བུ་ཆུ་བོའི་མདངས་འོད་ཅན། ། བདག་ཡོན་ཏན་རྡོ་རྗེར་བྱིན་གྱིས་རློབས། ། གནས་གསང་གནས་བདེ་སྐྱོང་གི་ཕོ་བྲང་དུ། ། རྗེ་འཕྲིན་ལས་རྡོ་རྗེ་ཡབ་ཡུམ་བཞུགས། ། མ་མཁའ་འགྲོ་སོ་གཉིས་ཀྱི་འཁོར་གྱིས་བསྐོར། ། སྐུ་མརྒད་གསར་པའི་མདངས་འོད་ཅན། ། བདག་འཕྲིན་ལས་རྡོ་རྗེར་བྱིན་གྱིས་རློབས། ། ལུས་སྣང་སྟོང་སྤྲུལ་པའི་ཞིང་ཁམས་ན། ། ཁམས་ཐབས་མཆོག་དཔའ་བོ་འཛུམ་དཀར་བཞད། །
རྩ་ཤེས་རབ་དཔའ་མོ་བདེ་ཆེན་བསྐྱེད། ། ལུས་ཐ་མལ་དུ་སྣང་བ་དབྱིངས་སུ་ཡལ། ། སེམས་གསལ་བ་གཞོན་ནུའི་ལང་ཚོ་ལ། ། དབྱིངས་སྟོང་པའི་དགའ་མས་འབྲལ་མེད་འཁྱུད། ། ཡོངས་ཟུང་འཇུག་གི་ཟློས་གར་ཨ་ལ་ལ། ། ང་བརྗོད་བྲལ་གྱི་ལྟད་མོ་དེ་རིང་མཐོང་། ། ཕ་གསོལ་བ་འདེབས་སོ་རྡོ་རིངས་པ། ། བུ་མི་མངོན་དབྱིངས་ནས་ཐུགས་རྗེས་སྐྱོངས། ། ཚོགས་མཆོད་པར་འབུལ་ལོ་དྲིན་ཅན་རྗེ། ། ལུས་རང་ངོ་ཤེས་པར་བྱིན་གྱིས་རློབས། །
གནས་གཡོར་སྟོད་དཔལ་གྱི་ཆུ་བོ་རི། ། མ་ཌཱ་ཀི་འདུ་བ་ཞིང་གི་མཆོག ། ཡུལ་ལ་ཁ་ཤར་གྱི་དུར་ཁྲོད་དུ། ། ང་རྣལ་འབྱོར་དབང་ཕྱུག་བློ་གསལ་ལ། ། ཁོ་དད་ཅན་གྱི་མཁའ་འགྲོས་མཐའ་སྐོར་ནས། ། ཟས་འཆི་མེད་ཀྱི་བདུད་རྩིའི་ཚོགས་འཁོར་བསྐོར། ། ཉམས་རྡོ་རྗེའི་གླུ་དབྱངས་བླངས་པའི་ཚེ། ། ང་ཉམས་སྣང་ཤར་བ་ལྷུག་པར་སྨྲས། ། ཞེས་འདི་ནི་དཔལ་ཆུ་བོ་རིའི་དུར་ཁྲོད་དུ་ཞིང་སྐྱོང་གི་ཌཱ་ཀིའི་ཆོ་འཕྲུལ་ངོ་མཚར་བ་མཐོང་ཞིང་། དད་ཅན་ཉ་མ་འགས་ཉམས་དབྱངས་ཀྱིས་མཆོད་ནས།
བདུད་རྩིའི་རིལ་བུ་རྒྱ་ཇ་བཟང་པོའི་བཏུང་བ་དང་བཅས་པའི་ཚོགས་འཁོར་བསྐོར་བའི་ཚེ་སེམས་ལྷུག་པར་བཞག་པའི་འཆར་སྒོ་ལ་ཇི་ལྟར་ཤར་བའི་ཡི་གེ་བཀོད་པ་ཨ་ཧོ་མཧཱ་སུ་ཁ་ཧོ།། ༈ །།སྭ་སྟི། རྗེ་ཡོངས་གྲགས་ཀྱི་རྡོ་རིངས་ཀུན་སྤངས་པ། ། མི་ང་རང་གི་དུས་གསུམ་སངས་རྒྱས་དངོས། ། མཚན་དྲན་པས་གདུང་སེལ་ཁའུ་པ། ། མཁའ་མི་མངོན་གྱི་དབྱིངས་ནས་ཐུགས་རྗེས་སྐྱོངས། ། དཔལ་ཆ་ལུང་རྡོ་རྗེའི་བྲག་རྫོང་ནས། ། རྗེ་བླ་མའི་དབོན་སྲས་ཆོས་ཀྱི་རྗེ། ། ཐུགས་དག་སྣང་གི་གསུང་ཕྲིན་རྡོ་རྗེའི་གླུ། ། སྤྲང་བྱ་བཏང་གི་འདུན་སར་དལ་གྱིས་ཕེབས། །
ང་དཀོར་ཟན་གྱི་བནྡྷེ་རྡུལ་ཕྲན་ཙམ། ། ཁྱོད་ཡོན་ཏན་གྱི་ལྷུན་པོ་ཡིན་ནོ་སྐད། ། ཁྱེད་གཟུར་གནས་ཀྱི་གསུང་ལ་ཟོལ་ཟོག་མེད། ། དེ་སྔོན་མེད་ཀྱི་བྲག་ཆའི་གཏམ་སྙན་ཡིན། ། གསུང་རྡོ་རྗེའི་ཁེངས་པའི་ཡིད་ཀྱི་མཚོར། ། སེམས་དགའ་སྤྲོ་དང་རློམ་པའི་རྦ་རླབས་འཁྲིགས། ། དེ་བརྟགས་ཚེ་བརྗོད་བྲལ་ཆུ་བོའི་ངང་། སྤྲོས་མེད་ཀྱི་རང་གདངས་ཨ་ལ་ལ། ། ལར་དལ་འབྱོར་མི་ལུས་ཐོབ་པ་དཀོན། ། རྗེ་མཚན་ལྡན་བླ་མ་མཇལ་བ་ཉུང་། །
ཆོས་ཟབ་མོ་ཐོབ་པ་བརྒྱ་ལམ་ཙམ། ། སེམས་རང་ངོ་ཤེས་པ་ཉིན་སྐར་ཙམ། ། དོན་དེ་ཕྱོགས་མེད་རི་སུལ་ལྗོངས། ། སེམས་ཞེན་མེད་དུ་རྒྱུ་བའི་བྱ་བཏང་དབང་། ། ཁྱེད་གཏད་མེད་ཀྱི་ཉམས་རྟོགས་སྐྱོང་བ་ལ། ། སྤྲང་ཟོལ་མེད་ཀྱི་དག་སྣང་ཅི་ཡང་སྐྱེ། ། རྗེ་མཚན་ལྡན་བླ་མ་བྱིན་རླབས་ཆེ། ། ལམ་གསང་ཆེན་གྱི་ཉམས་ལེན་ཟབ་ཁྱད་ཆེ། ། ཁྱོད་སྔོན་གོམས་ཀྱི་བག་ཆགས་ངོ་མཚར་ཆེ། ། ཚེ་འདི་སྣང་གི་སྙིང་རུས་ཞེན་བཅད་ཚེ། །
ལྷ་མི་བསྐྱོད་རྡོ་རྗེའི་ཕོ་བྲང་ན། ། དཔལ་ཞེ་སྡང་རྡོ་རྗེའི་རང་ཞལ་མཇལ། ། དེ་སེར་སྣ་རྡོ་རྗེས་མཇལ་སྣ་བྱས། ། ཁམས་དྭངས་སྙིགས་འདྲེས་པའི་ཚོགས་འཁོར་བསྐོར། ། རླུང་རེག་བྱ་ཅན་གྱི་རོལ་རྩེད་ལས། ། ཉམས་ལུས་སེམས་ཀྱི་བདེ་སྡུག་ཅིར་ཡང་ཤར། ། དེ་རང་ངོ་ཤེས་པའི་གདེངས་ཡོད་ན། ། ཚེ་འདི་ཕྱི་དོན་ཆེན་འགྲུབ་ནས་གདའ། ། ཁོང་བོས་པའི་མགྲོན་ཆེན་བསླེབས་ནས་འདུག ། ད་བརྗོད་མེད་ཀྱི་ངང་དུ་བསྐྱུར་ལས་ཞོག །
ཨ་ལ་ལ་རི་ཁྲོད་སྒོམ་ཆེན་པ། ། སྙིང་གཏམ་འདི་སྦོས་ལ་རྒྱང་གླུ་ལོངས། ། གཞི་འཁྲུལ་སྣང་གི་རང་ཞལ་བལྟས་ཙ་ན། ། བརྗོད་མེད་ཀྱི་དབྱིངས་སུ་རྗེན་རྗེན་པ། ། གསེར་གླིང་དུ་བོལ་དུམ་ངས་མ་རྙེད། ། མ་སེམས་ཅན་ཚོ་རང་མགོ་ག་ལ་འཁོར། ། ལམ་བསྐྱེད་རྫོགས་གནད་དུ་བསྣུན་ཙ་ན། ། ཅིར་སྣང་འདི་ཉམས་ཀྱི་བན་མ་བུན། ། སྣང་གྲགས་རིག་གསུམ་འདི་རྒྱལ་བའི་ངང་། ། ཁོང་རྣལ་འབྱོར་ཚོ་བླང་དོར་གང་ལ་བྱེད། །
ལམ་བསྒོམས་པའི་འབྲས་བུ་སྒྲ་བོ་ཆེ། ། གཞི་མངོན་དུ་གྱུར་པའི་སྐད་དུ་གདའ། ། འདི་རང་ཆས་སུ་ཡོད་པར་རང་ངོ་ཤེས། ། ད་འབྲས་བུ་བྱ་བ་གཞན་མ་མཆིས། ། སེམས་ལས་མེད་དུ་ཉལ་བའི་རང་ངོ་ན། ། ལམ་ཟབ་མོ་དབང་བཞིའི་ཆུ་བོའི་རྒྱུན། ། དུས་མཉམ་རྗེས་འཁོར་མོར་མ་མཆིས་སམ། ། འདི་བརྗོད་མེད་དུ་སྐྱོང་བ་བླ་མའི་དྲིན། ། རྗེ་གསང་ཆེན་སྟོན་པའི་བླ་མ་དེ། ། ལྷ་དུས་གསུམ་སངས་རྒྱས་ཀུན་ལས་ལྷག །
དྲིན་བསམ་བཞིན་བཀའ་དྲིན་འཁོར་ཐབས་མེད། ། སེམས་དག་པའི་དབྱིངས་སུ་འབྲལ་མེད་མཇལ། ། རི་གངས་རྡུལ་འཁྲིགས་པའི་སྟོང་ཡངས་ན། ། ཁོང་གཅན་གཟན་རྒྱལ་པོ་གདོང་ལྔ་པ། ། སེམས་དགོས་མེད་ཀྱི་དཔའ་རྩལ་ཅི་ཡང་སྦྱོངས། ། འདི་གངས་སྟོད་དུ་འགྱིང་བ་དཔའ་རྟགས་ཆེ། ། དེ་ཅི་རྐྱང་རྒྱལ་པོའི་སྒོ་བསྲུངས་ན། ། རང་ཚུགས་ཀྱི་འགྱིང་བག་མ་ཤོར་ཞིང་། ། ཁོང་ཡངས་ལ་ཕྱི་ནང་ཕྱེད་པ་དགོས། ། ཅི་བྱས་ཀུན་གཞན་དོན་མྱུར་ན་བདེ། །
འཕགས་ཡུལ་གྱི་རྣལ་འབྱོར་དབང་ཕྱུག་དང་། ། ས་སྐྱའི་རྗེ་བཙུན་གོང་མའི་ཚོགས། ། ཅི་སྣང་ཀུན་ཉམས་སུ་ངོ་སྤྲད་པས། ། ཡོན་ཏན་དང་དངོས་གྲུབ་ཁོ་ན་ལས། ། བར་ཆད་དང་སྐྱོན་དུ་འཛིན་སྲོལ་མེད། ། རང་ངོ་ལ་བལྟས་པའི་རང་དག་དེ། ། རང་ཡན་དུ་བསྐྱངས་པས་རང་གྲོལ་ཡིན། ། བྱུང་རྒྱལ་དུ་སྐྱོང་བ་དེ་ལ་ཟེར། ། དེ་ཤེས་ན་བདེ་སྐྱིད་ཀྱི་ངང་དུ་གནས། ། གནད་མེད་ཀྱི་བླ་མ་གོང་ཚས་ཡིན། །
ཐ་སྙད་ཀྱི་ཚིག་ཉོག་ང་རྒྱལ་རྒྱུ། ། ཅི་མེད་ཀྱི་སྤྲང་པོ་ང་རྒྱང་གླུ་འཚེར། ། དྲིན་ཅན་བླ་མ་དེ་སྐུ་དྲིན་ཆེ། ། ཁྱེད་ཉམས་རྟོགས་ཀྱི་པད་དཀར་བཞད་པ་དང་། ། ང་དག་སྣང་གི་ཉི་གཞོན་རྒྱས་པ་གཉིས། ། དཔལ་ཐུབ་བསྟན་གྱི་ལྡུམ་རར་ཞལ་མཇལ་ཞུས། ། ཆོས་ལེགས་ཚོགས་རྟེན་འབྲེལ་དབྱིངས་སུ་འགྲིག ། དུས་ད་ནས་བྱང་ཆུབ་སྙིང་པོའི་བར། ། སེམས་ལོག་རྟོག་གི་རྙོག་མས་མ་སླད་པར། ། ལུས་སྣང་སྟོང་གི་འཛུམ་དཀར་སྟོན་བཞིན་དུ། །
མ་སེམས་ཅན་ཀུན་སྒྲོལ་བའི་འགྲོས་འདུན་བགྱིད། ། ཨ་དཀོར་ཟས་ཀྱི་རྒྱ་མཚོ་མེར་བ་ནས། ། དྷ་གཏད་མེད་ཀྱི་སྤྲང་པོ་དེ་སྐད་ལོ། ། དཔལ་ཆ་ལུང་གི་རི་ཁྲོད་སྒོམ་ཆེན་པ། ། ཁྱེད་ས་སྐྱ་པའི་བླ་ཆེན་དགེས་པར་སྨོན། ། དགེ་ལེགས།། ༈ །།ན་མོ་གུ་ར་ཝེ། སྤྱི་བོ་བདེ་ཆེན་གྱི་འཁོར་ལོ་ནི། ། སྐུའི་བླ་མ་རྣམ་སྣང་མཛད། ། དཀར་གསལ་འཛུམ་དང་ལྡན་པ་བཞུགས། །
འགྱུར་མེད་ལྷུན་གྲུབ་གསོལ་བ་འདེབས། ། མཚན་དང་དཔེ་བྱད་ལྡན་པ་ཡི། ། ལུས་ལ་སྐུའི་བྱིན་གྱིས་རློབས། ། མགྲིན་པ་ལོངས་སྤྱོད་འཁོར་ལོ་ནི། ། གསུང་གི་བླ་མ་འོད་དཔག་མེད། ། དམར་གསལ་འཛུམ་དང་ལྡན་པ་བཞུགས། ། འགག་མེད་བདེ་ཆེན་གསོལ་བ་འདེབས། ། ཡན་ལག་དྲུག་ཅུ་ལྡན་པ་ཡིས། ། ངག་ལ་གསུང་གི་བྱིན་གྱིས་རློབས། ། སྙིང་ག་ཆོས་ཀྱི་འཁོར་ལོ་ནི། །
ཐུགས་ཀྱི་བླ་མ་མི་བསྐྱོད་པ། ། སྔོ་གསལ་འཛུམ་དང་ལྡན་པ་བཞུགས། ། འཁྲུལ་མེད་མཉམ་ཉིད་གསོལ་བ་འདེབས། ། ཇི་ལྟ་ཇི་སྙེད་མཁྱེན་པ་ཡིས། ། ཡིད་ལ་ཐུགས་ཀྱིས་བྱིན་གྱིས་རློབས། ། ལྟེ་བ་སྤྲུལ་པའི་འཁོར་ལོ་ནི། ། ཡོན་ཏན་བླ་མ་རིན་ཆེན་འབྱུང་། ། སེར་མདོག་འཛུམ་བག་ལྡན་པ་བཞུགས། ། ཡང་དག་དྲན་པར་གསོལ་བ་འདེབས། ། བརྒྱུད་ལ་ཡོན་ཏན་རིན་པོ་ཆེ། །
ཟད་མི་ཤེས་པར་བྱིན་གྱིས་རློབས། ། གསང་གནས་བདེ་སྐྱོང་འཁོར་ལོ་ནི། ། འཕྲིན་ལས་བླ་མ་དོན་ཡོད་གྲུབ། ། ལྗང་གསལ་འཛུམ་བག་ལྡན་པ་བཞུགས། ། གདུང་ཤུགས་དྲག་པོས་གསོལ་བ་འདེབས། ། དངོས་གྲུབ་རྣམ་བཞི་ལྡན་པ་ཡིས། ། ཕྲིན་ལས་བཞི་ཡིས་བྱིན་གྱིས་རློབས། ། ཆོས་དབྱིངས་འགྱུར་མེད་འཁོར་ལོ་ནི། ། རང་རིག་བདེ་ཆེན་བླ་མ་རྗེ། ། ཅིར་སྣང་ཆོས་སྐུའི་མདངས་ལྡན་བཞུགས། །
བྱར་མེད་ངང་ནས་གསོལ་བ་འདེབས། ། གཉིས་མེད་ངང་ལས་མ་གཡོས་པར། ། མཉམ་ཉིད་ངང་དུ་བྱིན་གྱིས་རློབས།། ༈ །།སྭསྟི། སྣང་སྟོང་འཇའ་ཚོན་ལྟ་བུའི་ལྷ་སྐུ་བསྒོམས། ། གྲགས་སྟོང་བྲག་ཆ་ལྟ་བུའི་གསང་སྔགས་བཟློས། ། གསལ་སྟོང་འཛིན་མེད་ངང་དུ་གློད་ལ་ཞོག ། དམིགས་པའི་སྙིང་པོ་དྲིལ་བ་འདི་ལྟ་སྟེ། ། སྙིང་གའི་ཧཱུྃ་གི་ཐ་མར་སྙིང་པོའི་ཕྲེང་། ། ཁ་དོག་སྔོན་པོ་གཡས་བསྐོར་འཁོད་པ་ལ། །
ཡིག་འབྲུ་རེ་ནས་ཀློག་པའི་སེམས་ཀྱིས་ནི། ། སྒྲིམ་གློད་རན་པའི་སེམས་ཀྱིས་ལྟ་ཞིང་འདོན། ། རེས་འགའ་སྔགས་འབྲུ་རེ་ལ་མེ་དཔུང་ནི། ། འུར་འུར་འབར་བར་བསམ་ཞིང་གསང་སྔགས་ཐོན། ། རེས་འགའ་རང་ཉིད་ནག་པོ་ཆེན་པོའི་སྐུར། ། ལམ་མེ་ཡིན་སྙམ་ང་རྒྱལ་ངང་ནས་འདོན། ། རེས་འགའ་སྔགས་ཀྱི་རང་སྒྲ་གྲགས་སྟོང་ལ། ། རྩེ་གཅིག་སེམས་གཏད་དེ་གའི་ངང་ནས་འདོན། ། སྤྲོས་བཅས་དམིགས་པ་དེ་དག་མི་གསལ་ན། ། སྤྲོས་མེད་ཅི་ཡང་ཡིད་ལ་མི་སེམས་པར། །
ཧད་དེ་ཆོད་དེའི་ངང་ལ་གསང་སྔགས་འདོན། ། འདི་དག་གཅིག་ལ་སུན་ན་གཅིག་ལ་སྤོ། ། གོ་རིམ་ངེས་མེད་ཡིད་ཡུལ་གང་བདེ་ཡིན། ། གལ་ཏེ་རིག་པ་བྱིང་ཞིང་འཐིབས་པ་ན། ། གོས་སྲབ་ཟས་དབྲི་ལུས་གནད་དྲང་པོར་བསྲང་། ། མིག་གི་ལྟ་སྟངས་སྨིན་མཚམས་ཐད་དུ་བལྟ། ། སྔགས་ཀྱི་ང་རོ་འབྲུག་ལྟར་དྲག་ཏུ་བཟླ། ། རིག་པ་རྒོད་ཅིང་འཐོར་བའི་སྐྱོན་བྱུང་ན། ། མིག་གི་ལྟ་སྟངས་སྣ་རྩེ་ཙམ་དུ་བལྟ། ། བཅུད་ལྡན་ཟས་བཟའ་གསང་སྔགས་ཤིབ་བུར་བཟླ། །
ཆ་མཉམ་ལུས་སེམས་གློད་ལ་བདེ་ཆ་རྩལ། ། བོགས་འདོན་གེགས་སེལ་ཀུན་གྱི་གཙོ་བོ་ནི། ། བླ་མ་སྤྱི་བོར་བསྒོམ་ཞིང་བཅོས་མིན་གྱིས། ། དད་པས་ཡིད་གཡོས་དད་པས་བ་སྤུ་ལྡང་། ། ངོ་ལྐོག་མེད་པའི་གསོལ་བ་སྙིང་ནས་ཐོབས། ། དེ་ལས་ཟབ་པའི་གདམས་པ་གཞན་ན་མེད། ། གེགས་དང་དངོས་གྲུབ་རྣམ་འགྱུར་གང་བྱུང་ཡང་། ། ཆེད་དུ་མི་བཟུང་ཇི་ལྟར་གླང་ཆེན་ལ། ། ཚེར་མ་ཟུག་པ་བཞིན་དུ་བཏང་སྙོམས་ཞོག ། རང་གི་འདོད་དོན་མཐའ་རུ་མ་ཕྱིན་བར། །
ཕྱི་ནང་བསླུ་འབྲིད་འཇིགས་ཆེན་གང་བྱུང་ཡང་། ། འགྱུར་མེད་སྒོ་བསྟན་གཙུག་འདྲའི་སྙིང་པོ་བསྐྱེད། ། ཅི་བསམ་དོན་དེ་འགྲུབ་པར་ཐེ་ཚོམ་མེད། ། བླ་མས་གསུང་དང་རང་གི་ཉམས་མྱོང་རྣམས། ། སྐལ་ལྡན་གསར་བུའི་དོན་དུ་ལྷུག་པར་བྲིས། ། ཟབ་གནད་བདུད་རྩིའི་བཅུད་འདི་སྙིང་ལ་ཆོངས། ། དགེ་དེས་དཔལ་ལྡན་མགོན་པོ་འགྲུབ་གྱུར་ཅིག། །། ཤུ་བྷཾ།། །། PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། ཚོགས་ལམ་བཟང་གསལ་བའི་འོད་སྣང་།
PAGE * MERGEFORMAT 23
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
