ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༤༤
༄༅། །གཙང་སྟོད་འདར་གྱི་ཆོས་གྲྭའི་བསྐོར་བསྲུངས་རྣམ་གཉིས་མཆོད་པའི་ཆོ་ག།
༄༅། །གཙང་སྟོད་འདར་གྱི་ཆོས་གྲྭའི་བསྐོར་བསྲུངས་རྣམ་གཉིས་མཆོད་པའི་ཆོ་ག། ཨོཾ་སྭསྟི། དམ་ཅན་སྐྱེས་བུ་ཆེན་པོ་དང་། བདུད་མོ་མཆེད་བཞི་མཆོད་པར་འདོད་པས། སོ་སོའི་གཏོར་མ་ལག་ལེན་ལྟར་བཤམས། ནང་མཆོད་ཆུ་ཆང་གིས་བྲན་ནས། ཨོཾ་ཨཱཿཧཱུྃ་ཧ་ཧོ་ཧྲཱིཿ གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོ། རྣམ་པ་དགྲ་བགེགས་བསྒྲལ་བའི་ཤ་ཁྲག་རུས་པའི་ཕུང་པོ་སྟོང་གསུམ་དང་མཉམ་པར་གྱུར། རང་གི་སྙིང་གའི་ས་བོན་ལས་འོད་ཟེར་འཕྲོས་པས་འཛམ་གླིང་ནུབ་ཕྱོགས།
ཕ་ཝང་ལོང་བུའི་མཁར་ནང་ནས་དམ་ཅན་སྐྱེས་བུ་ཆེན་པོ་འཁོར་དང་བཅས་པ་དང་། བོད་ཡུལ་གྱི་རང་རང་བཞུགས་པའི་གནས་རྣམས་ནས་རབ་འཇིགས་བདུད་མོ་མཆེད་བཞི། ཁྱད་པར་ལུང་གཉན་གྱི་རེ་མ་ཏི་ལྕམ་དྲལ་བྲན་གཡོག་འཁོར་དང་བཅས་པ་ཨོཾ་བཛྲ་ས་མཱ་ཛཿ བཛྲ་ས་མཱ་ཛཿ པདྨ་ཀ་མ་ལ་ཡེ་སཏྭཾ། ས་མ་ཡ་ཧོ། ས་མ་ཡ་སཏྭཾ། བཛྲ་ས་དྷུ་ས་མཱ་ཡ། ས་མ་ཏྲཾ་ཏྲཾ། ཤི་ནི་ཏྲ་མ་ནི།
ས་མ་ཡ་ས་དྷུ་ཏྲི་ཛཿ ཛཿཧཱུྃ་བཾ་ཧོཿ ཨི་དཱཾ་བ་ལིཾ་ཏ་ཁ་ཁ། ཁཱ་ཧི་ཁཱ་ཧི། ལན་གསུམ་དང་། ཏྲག་རཀྴ་སྙིང་ཁ་རག་མ་བྷྱོ། ས་པཱ་རི་ཝཱ་ར་ཨི་དཱཾ་བ་ལིཾ་ཏ་ཁ་ཁ། ཁཱ་ཧི་ཁཱ་ཧི། གསུམ། མ་ཧཱ་བ་ལིཾ་ཏ་ཁཱ་ཧི།
མ་ཧཱ་སརྦ་པཉྩ་ཨ་མྲྀ་ཏ་ཁཱ་ཧི། མ་ཧཱ་རཀྟ་ཁཱ་ཧི། ཀྱཻ། སྔོན་ཚེ་རྡོ་རྗེ་འཛིན་པ་དང་། ། པདྨའི་རྒྱལ་པོ་ཐོད་ཕྲེང་གིས། ། བཀའ་ཡི་བསྲུང་མར་གཉེར་གཏད་པའི། ། དམ་ཅན་མགར་བ་ནག་པོ་ཆེ། ། ཞལ་གཅིག་ཕྱག་གཉིས་མུན་པའི་མདོག ། ཕྱག་གཡས་ཁྲོ་ཆུའི་ཐོ་ཆེན་འཕྱར། ། གཡོན་པས་སྦུད་པ་ནག་པོ་འབུད། །
ཞལ་གདངས་མཆེ་གཙིགས་སྤྱན་དམར་བསྒྲད། ། དབུ་ལ་འབས་ཞུ་ནག་པོ་གསོལ། ། སྐུ་ལ་འཇོལ་བེར་ནག་པོ་གྱོན། ། རྒྱོབ་གསོད་ང་རོ་འབྲུག་ལྟར་སྒྲོག ། ཞལ་ནས་དུག་གི་རླངས་པ་འཚུབ། ། ཆིབས་སུ་ར་རྒོད་ཁམ་ནག་ཆིབས། ། སྟོང་གསུམ་སྐད་ཅིག་གཅིག་ལ་ཉུལ། ། སྤྲུལ་པ་བྱེ་བ་ས་ཡ་འགྱེད། ། དཔའ་བོ་གིང་ཆེན་སྡེ་བཞི་དང་། ། མཆེད་ཟླ་སུམ་བརྒྱ་དྲུག་ཅུ་དང་། །
དགེས་སྡེ་བསྟན་མ་བཅུ་གཉིས་སོགས། ། དྲེགས་བྱེད་རྒྱ་མཚོའི་འཁོར་བཅས་རྣམས། ། འདིར་བྱོན་ཤ་ཁྲག་གཏོར་མ་བཞེས། ། སྨན་རཀ་བདུད་རྩིའི་གསེར་སྐྱེམས་བཞེས། ། མཐུན་པའི་དམ་རྫས་མཆོད་པ་བཞེས། ། སྤྱན་གཟིགས་དམ་ཚིག་རྟེན་ལ་དགོངས། ། རྩ་བརྒྱུད་བླ་མའི་དམ་མ་འདའ། ། རྣལ་འབྱོར་བདག་གི་བཀའ་མ་བཅག ། བདག་གི་དགོན་གནས་ལོངས་སྤྱོད་དང་། ། འཁོར་འབངས་སློབ་མ་དཀོར་རྫས་རྣམས། །
ཁྱོད་ལ་བཅོལ་ཞིང་གཉེར་དུ་གཏད། ། ཉིན་གསུམ་བྱ་ར་མ་གཡེལ་ཅིག ། མཚན་གསུམ་མེལ་ཚེ་མ་གཡེལ་ཅིག ། འགལ་རྐྱེན་སོལ་ལ་མཐུན་རྐྱེན་བསྒྲུབས། ། དར་ཞིང་རྒྱས་ལ་བསྟན་པ་དང་། ། ཐམས་ཅད་ཆོས་བཞིན་སྤྱོད་པ་དང་། ། བྱང་ཆུབ་བསྒྲུབ་པ་མཐར་ཕྱིན་མཛོད། ། བཅོལ་བཞིན་གཏད་པའི་དངོས་རྣམས་ལ། ། རྐུ་འཕྲོག་འཇོམས་ཤིང་འཚེ་བ་དང་། ། བརྙས་ཤིང་སྨོད་པའི་དགྲ་བགེགས་ལ། །
མ་ཐོགས་མྱུར་བ་དེ་ཉིད་དུ། ། ཁྱོད་ཀྱི་མཐུ་སྟོབས་དྲག་པོ་ཡིས། ། ལྟས་དང་ཆོ་འཕྲུལ་མི་བཟད་པ། ། བཟོད་པར་དཀའ་བ་མངོན་སུམ་ཕོབ། ། ལས་ཉོན་བསྐྱེད་པའི་ཤ་ཁྲག་རུས། ། དུམ་བུར་བཏུབ་ལ་ཧབ་ཀྱིས་ཟོ། ། མ་གཡེལ་མ་གཡེལ་བཅོལ་བའི་ལས། ། གྲུབ་པར་མཛོད་ཅིག་ས་མ་ཡ། ། ཞེས་པས་དམ་ཅན་དང་། བྷྱོ།
བོད་ཁམས་ཡུལ་སྐྱོང་བསྟན་མ་ཡོངས་ཀྱི་གཙོ། ། རབ་འཇིགས་དམ་ཅན་བདུད་མོ་མཆེད་བཞི་ནི། ། སྔོན་ཚེ་འོག་མིན་བདེ་ཆེན་ཕོ་བྲང་དུ། ། དབང་ཆེན་རྔམ་པས་བཀའ་དང་དམ་ལ་བཏགས། ། སློབ་དཔོན་ཆེན་པོ་པདྨ་འབྱུང་གནས་ཀྱིས། ། ཤར་ཕྱོགས་རྒྱ་ཡི་བཀྲ་ཤིས་ཁྲི་སྒོ་ནས། ། སྤྱན་དྲངས་བོད་ཡུལ་བསམ་ཡས་གཙུག་ལག་ཏུ། ། དམ་ལ་བཏགས་ཤིང་བསྟན་པའི་སྲུང་མར་བསྐོས། ། དེ་ནས་མངའ་རིས་ཁྱུང་ལུང་དངུལ་མཁར་དུ། ། དྲག་སྔགས་སློབ་དཔོན་ཤནྟིཾ་གརྦྷ་ཡིས། །
བཀའ་ཡི་གཉེར་གཏད་དཀོར་བསྲུང་མཆོག་ཏུ་གྲགས། ། འཇིག་རྟེན་དབང་ཕྱུག་ཙནྡྲ་དྷྭ་ཛ་ཡིས། ། རྗེས་སུ་འབྲངས་ནས་རྨུ་རྫིང་གཙུག་ལག་སོགས། ། ཡོངས་སུ་སྐྱོང་བའི་དམ་ཅན་མ་མོ་བཞི། ། ཁྱད་པར་ཐ་ཆུང་བདུད་མོ་རེ་མ་ཏི། ། སྲིན་མོ་དམར་ནག་ཁྲག་གི་རལ་པ་ཅན། ། མེ་འོད་འབར་བའི་རཀྟ་མིག་གཅིག་མ། ། ཕྱག་གཡས་མི་ལྤགས་གཡང་གཞིའི་གཡབ་མོ་གདེབ། ། གཡོན་པ་དགྲ་སྙིང་གཟིར་བའི་ལྕགས་ཕུར་དང་། ། དམ་ཉམས་རྩིས་ལ་འདེབས་པའི་མགོ་འཕྲེང་འཛིན། །
ཁྲག་རྒྱུན་ཐིག་པའི་གཡག་ལྤགས་རློན་པ་གྱོན། ། རླུང་གི་ཤུགས་ཅན་འབྲི་རྒོད་དམར་ནག་ཆིབས། ། བམ་རོ་རློན་པ་ལྔ་བརྒྱ་ཁལ་དུ་བཀལ། ། དུག་སྦྲུལ་ནག་པོ་སྟོང་གི་ཐག་པས་བསྡམས། ། གཡས་ཀྱི་རུ་འདྲེན་བཙན་རྒོད་རྟ་ཞོན་འབུམ། ། གཡོན་གྱི་རུ་འདྲེན་ནག་མོ་གཡག་ཞོན་འབུམ། ། རྒྱབ་ཀྱི་རྗེས་འབྲེང་བྱང་འབྲོག་འཇིགས་པ་བརྒྱད། ། མདུན་གྱི་སྣ་འདྲེན་བདུད་གཡག་རོག་པོ་བརྒྱ། ། ལྕགས་མོ་ཧོར་པ་བརྒྱ་ནི་ཀླད་ནས་ལྡིང་། ། ཁྱི་མོ་ནག་མོ་སྟོང་ངུ་རོལ་དུ་ཁྲིད། །
སྤྲུལ་པའི་བུད་མེད་ནག་མོས་སྟོང་ཁམས་ཁྱབ། ། མཆེད་ལྕམ་བདུད་བཙན་རྒྱལ་པོ་ཕྱི་བཞིན་འབྲེངས། ། མེ་རླུང་བུ་ཡུག་འཚུབ་མས་ཕྱོགས་མཐའ་དོར། ། སྡེ་བརྒྱད་དྲེགས་པ་ཀུན་གྱི་སྣ་འདྲེན་ལ། ། བསྐུལ་ལོ་བོས་སོ་དམ་ཅན་བདུད་པོའི་ཚོགས། ། འདིར་བྱོན་རྣལ་འབྱོར་བདག་གི་བསྒྲུབ་ཁང་ནང་། ། མ་གཅིག་འབོད་ཅིང་རྟེན་པའི་དམ་རྫས་ནི། ། སྙུག་རྒོད་མདའ་དང་དར་ནག་འཕན་རིངས་དང་། ། གསང་བའི་བླ་རྡོ་སྲོག་འཁོར་སྙིང་སྣའི་ཚོགས། ། ཤ་ཆེན་ཟན་བཅས་སྨན་ཕུད་རཀྟའི་མཆོད། །
རུས་ཀླད་དོན་སྙིང་ནང་ཁྲོལ་བནྡྷ་བཅས། ། གསུར་ཆེན་སྤོས་དུད་རྔ་ཆེན་གདུང་དབྱངས་ཀྱིས། ། བསྐང་ངོ་མཆོད་དོ་དམ་ཅན་བདུད་མོའི་ཚོགས། ། འབོད་དོ་བསྐུལ་ལོ་རྡོ་རྗེ་ཁྱུང་ལུང་མ། ། གསང་མཚན་དྲག་མོ་ཨེ་ཀ་མི་ཟན་མ། ། ཁྱོད་ལ་ཕྲིན་ལས་གཉེར་དུ་གཏད་པ་ནི། ། རྣལ་འབྱོར་བདག་གི་དགོན་གནས་ལོངས་སྤྱོད་དང་། ། དད་པའི་སྦྱིན་བདག་གུས་པའི་རྩར་སློབ་དང་། ། མི་ནོར་ཕྱུགས་གསུམ་བསྟན་པ་ལྟོས་བཅས་རྣམས། ། བཅོལ་ལོ་གཏད་དོ་བསྲུང་སྐྱོབ་སྦ་བར་མཛོད། །
ཉིན་གྱི་བྱ་ར་མཚན་གྱི་མེལ་ཚེ་མཛོད། ། འགལ་རྐྱེན་ཀུན་སོལ་མཐུན་རྐྱེན་མ་ལུས་བསྒྲུབས། ། གལ་ཏེ་ཞི་བས་འདུལ་བར་མི་མཚམས་པའི། ། གནོད་ཅིང་འཚེ་བའི་མི་དང་མི་མ་ཡིན། ། བརྙས་ཤིང་སྨོད་པའི་བསྟན་པ་བཤིག་བྱེད་ན། ། དེ་ཚེ་བདུད་མོ་དམ་བཅས་དྲན་བགྱིས་ལ། ། ཁྲོ་ཞིང་འཁྲུག་པས་ལྕགས་སྤྱང་མཇུག་རིང་དང་། ། ལྟས་ངན་སྤྲུལ་པས་དགྲ་ཡུལ་མ་ལུས་ཁེང་། ། ཁ་རླངས་ནད་ཀྱི་བུ་ཡུག་སྤྲིན་ལྟར་སྟིབས། ། དཔའ་བོ་བཙན་གྱི་རྟ་དམག་དེ་ལ་རྒྱུག །
གསོན་ཤ་བདུད་པོ་ནག་པོའི་ཁྲམ་ལ་ཐོབ། ། སྲོག་བདག་གྱིང་གི་ཆོ་འཕྲུལ་དགྲ་ལ་ཕོབ། ། མ་བདུད་འབུམ་སྡེའི་སླེ་ནག་གཡབ་མོ་ཐོབ། ། བདུད་གཡག་རོག་པོའི་ཚོགས་ཀྱིས་རྭ་བརྡར་གྱིས། ། ཁྱི་མོ་ནག་མོའི་ཚོགས་ཀྱིས་བླ་ཚེ་ཁུག ། ལྕགས་ཁྲ་ནག་པོས་དོན་སྙིང་སྤར་གྱིས་ཐོབ། ། རླུང་ནག་བུ་ཡུག་འཚུབ་མས་ཕྱོགས་བཅུར་ཐོར། ། མདོར་ན་ཁྱོད་ཀྱི་མཐུ་སྟོབས་རྫུ་འཕྲུལ་གྱིས། ། ཞག་དང་ཟ་མ་སྐད་ཅིག་དེ་ཉིད་ལ། ། དགྲ་བགེགས་ལོག་པར་ལྟ་བའི་ཚོགས་རྣམས་ཀུན། །
ཐལ་བའི་རྡུལ་བཞིན་བརླག་པའི་འཕྲིན་ལས་མཛོད། ། ཅེས་བརྗོད་ཅིང་རོལ་སྒྲ་དྲག་པོ་དང་བཅས་པས་གཏོར་མ་ཁང་སྟེང་སོགས་ས་གཙང་སར་བཏང་ངོ་། ། གཙང་སྟོད་འདར་གྱི་ཆོས་གྲྭའི་བསྐོར་བསྲུངས་རྣམ་གཉིས་མཆོད་པའི་ཆོ་ག་འདི་ནི་སློབ་དཔོན་ཆེན་པོ་པདྨ་འབྱུང་གནས་དང་། ཤནྟིཾ་གརྦྷའི་གཞུང་བཞིན་རྒྱུད་ཟབ་མ་ཆད་པའི་མན་ངག་ལ་བརྟེན་ནས་རྡོ་རྗེ་འཛིན་པ་བློ་གསལ་གྱིས་སྦྱར་བ་དགེ་ལེགས་འཕེལ།། །། མངྒ་ལཾ།། །། PAGE * MERGEFORMAT 4 ཀུན་དགའ་བློ་གྲོས། གཙང་སྟོད་འདར་གྱི་ཆོས་གྲྭའི་བསྐོར་བསྲུངས་རྣམ་གཉིས་མཆོད་པའི་ཆོ་ག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
