ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༥
རྗེ་བཙུན་རྡོ་རྗེ་འཆང་ཆེན་པོ་ལ་ཝ་བྷུ་ཏི་པའི་རྣམ་ཐར་བསྟོད་པ།
༄༅། །རྗེ་བཙུན་རྡོ་རྗེ་འཆང་ཆེན་པོ་ལ་ཝ་བྷུ་ཏི་པའི་རྣམ་ཐར་བསྟོད་པ་བཞུགས་སོ།། ན་མོ་གུ་ར་ཝེ། རྗེ་བཙུན་རྣལ་འབྱོར་གྱི་དབང་ཕྱུག་དྲིན་ཅན་རྡོ་རིངས་པ་ཆེན་པོ་ལ། ཡོན་ཏན་རྟོགས་པར་བརྗོད་པའི་སྒོ་ནས་བསྟོད་པ་དངོས་གྲུབ་ཡིད་བཞིན་གྱི་ཆུ་གཏེར་བཞད་པ་ཞེས་བྱ་བ། རྗེ་བླ་མ་རྡོ་རྗེ་འཆང་དེ་ཉིད་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། རིགས་བརྒྱའི་ཁྱབ་བདག་ཀུན་བཟང་ཧེ་རུ་ཀ ། བཀའ་དྲིན་མཉམ་མེད་མཁས་གྲུབ་ཆོས་ཀྱི་རྗེ། ། གསང་ཆེན་བསྟན་པའི་ཉི་མ་རྡོ་རིངས་པ། ། རྣལ་འབྱོར་དབང་ཕྱུག་ཞབས་ལ་གསོལ་བ་འདེབས། ། མགོན་ཁྱོད་ཆོས་སྐུ་བདེ་ཆེན་མཁའ་དབྱིངས་ནས། །
གཟུགས་སྐུ་ཉི་ཟླའི་སྣང་བརྙན་བགྲང་ཡས་སྤྲུལ། ། སྐལ་བར་འཚམས་པའི་ཟབ་ཡངས་འོད་འཕྲེང་གིས། ། འགྲོ་བའི་མུན་སེལ་མཆོག་ལ་གསོལ་བ་འདེབས། ། བསྐལ་བཟང་འདི་ལ་བདེ་གཤེགས་འཁོར་བ་འཇིག ། ལཱ་བའི་ཞབས་དང་བྲམ་ཟེ་མཆོག་སྲེད་དང་། ། ཕག་གྲུ་པ་དང་རི་ཕུག་རྣལ་འབྱོར་སོགས། ། རྣམ་འཕྲུལ་དུ་མར་བསྟན་ལ་གསོལ་བ་འདེབས། ། དུས་འདིར་བྱང་ཕྱོགས་ཁ་བའི་སྨན་ལྗོངས་ཀྱི། ། གཙང་གི་རྡོ་རིངས་ཞེས་བྱའི་གྲོང་ཁྱེར་དུ། ། ཡབ་མཆོག་རྒྱལ་རིགས་ཡེ་ཤེས་མཁའ་འགྲོ་མའི། །
སྲས་སུ་བསམས་བཞིན་འཁྲུངས་ལ་གསོལ་བ་འདེབས། ། གཞོན་ནུའི་དུས་ནས་བྱིས་པའི་སྤྱོད་ལས་འདས། ། སྲུང་མའི་ཞལ་གཟིགས་གདུག་ཅན་འབྱུང་པོ་བཏུལ། ། རྡོ་རྗེ་འཆང་དངོས་རྗེ་བཙུན་ཨེ་ཝྃ་པས། ། ལུང་བསྟན་རྗེས་སུ་བཟུང་ལ་གསོལ་བ་འདེབས། ། པདྨས་ལུང་བསྟན་སྤྲུལ་པའི་རྒྱལ་པོ་ཡིས། ། མཆོག་ཏུ་བསྔགས་ཤིང་ཁྱིམ་པའི་སྤྱོད་ཚུལ་གྱིས། ། ཡངས་པའི་རྒྱལ་ཁམས་བྱམས་པའི་ཁྲིམས་ཀྱིས་བསྐྱངས། ། ཆོས་ཀྱི་རྒྱལ་པོ་ཁྱོད་ལ་གསོལ་བ་འདེབས། ། ཕྱི་རོལ་སྣང་བ་ན་བུན་ལྟ་བུར་ཤར། །
རང་རིག་གདོད་མའི་མགོན་པོ་རང་ཞལ་གཟིགས། ། རྒྱལ་ཚབ་བླ་མས་བསྟོད་བསྔགས་ཤིས་བརྗོད་མཛད། ། ཉམས་རྟོགས་ཡེ་ཤེས་འཁྲུངས་ལ་གསོལ་བ་འདེབས། ། དྲེགས་ལྡན་འབྱུང་པོས་ཞབས་ཀྱི་པདྨར་བཏུད། ། མཚན་ལྡན་ཌཱ་ཀིས་བདེ་ཆེན་ཡེ་ཤེས་བསྐྱེད། ། ལས་མགོན་ནག་པོས་དམ་ཉམས་མགོ་བོ་ཕུལ། ། གྲུབ་དབང་གཞོན་ནུའི་ཞབས་ལ་གསོལ་བ་འདེབས། ། འོད་གསལ་ངང་དུ་རྗེ་བཙུན་ས་སྐྱ་པ། ། དཀར་པོ་རྣམ་གསུམ་ཞལ་གཟིགས་ལུང་བསྟན་ཐོབ། ། ཞིང་སྐྱོང་དབང་པོས་གཏོར་མ་དངོས་སུ་བླངས། །
ཏིང་འཛིན་དབང་པོ་ཁྱོད་ལ་གསོལ་བ་འདེབས། ། དག་པའི་རྨི་ལམ་ཡུལ་ནས་མདོ་ཁམས་དང་། ། རྒྱ་ཧོར་ཡུལ་གཟིགས་ཨོ་རྒྱན་གནས་སུ་བྱོན། ། ཨིནྡྲ་བྷཱུ་ཏི་དང་མཇལ་སྨོན་ལམ་བཏབ། ། མཁའ་འགྲོས་གསང་རྫས་ཕུལ་ལ་གསོལ་བ་འདེབས། ། རྡོ་རྗེ་གདན་དུ་མ་ཧཱ་བོ་དྷི་མཇལ། ། རང་གི་བླ་མ་མཆོག་དང་གསུང་གླེང་མཛད། ། མུ་སྟེགས་རྣམས་ལ་རྡོ་ཆར་ཕབ་སྙམ་ཚེ། ། སླར་ཡང་བྱམས་པས་བསྐྱངས་ལ་གསོལ་བ་འདེབས། ། གྲུ་འཛིན་རི་བོའི་རྩེ་མོར་སྤྱན་རས་གཟིགས། །
ཞལ་མཇལ་རྩ་བའི་ཙན་དན་ནགས་ཚལ་དུ། ། ཡུམ་མཆོག་སྒྲོལ་མ་ཐ་མལ་བུད་མེད་ཀྱི། ། རྣམ་པར་རོལ་པས་གཟིགས་ལ་གསོལ་བ་འདེབས། ། སྟག་ཞོན་ནག་པོ་སྟག་གི་གཟུགས་སུ་གཟིགས། ། དུར་ཁྲོད་བདག་པོས་ཆུ་བོའི་འཇིགས་ལས་བསྒྲལ། ། གློ་བུར་འབྱོན་ཚེ་རྒྱུན་གཏོར་མཁའ་ངོས་འཕར། ། པེ་ཧར་བཀའ་བཞིན་བསྒྲུབས་ལ་གསོལ་བ་འདེབས། ། དཔལ་ལྡན་ས་སྐྱའི་གཙུག་ལག་ཁང་ཆེན་དུ། ། རྡོ་རྗེ་འཆང་དབང་བློ་གྲོས་རྒྱལ་མཚན་དཔལ། ། བཟང་པོའི་ཞབས་ཀྱི་ཟླ་དབང་མངོན་སུམ་མཇལ། །
ལུང་བསྟན་དགེས་པས་བསྐྱངས་ལ་གསོལ་བ་འདེབས། ། སླར་ཡང་སྔོན་གྱི་ཡོངས་འཛིན་ཨེ་ཝྃ་པས། ། མནལ་ལམ་ངང་དུ་དབུ་སྐྲ་ནས་བཟུང་སྟེ། ། མྱུར་བར་རབ་ཏུ་བྱུང་བར་བསྐུལ་བའི་མཐུས། ། རྒྱལ་སྲིད་རིང་དུ་སྤངས་ལ་གསོལ་བ་འདེབས། ། ཆོས་གྲྭ་ཆེན་པོ་དཔལ་ལྡན་གྲྭ་ཐང་དུ། ། ཡོངས་རྫོགས་བསྟན་པའི་མངའ་བདག་ཆོས་ཀྱི་རྗེ། ། ཤེས་རབ་ཟླ་བའི་ཞབས་པད་ཉེར་བསྟེན་ནས། ། རབ་ཏུ་བྱུང་བར་མཛད་ལ་གསོལ་བ་འདེབས། ། གྲྭ་ཡི་རི་སུལ་དབེན་པའི་ནགས་ཚལ་དུ། །
རིགས་བྱེད་དབང་མོས་དགྱེས་པའི་འཛུམ་ཞལ་བསྟན། ། འཕྲལ་དང་ཡུན་གྱི་དངོས་གྲུབ་མཚན་མ་ཐོབ། ། ཉེ་གནས་ཡི་རངས་གྱུར་ལ་གསོལ་བ་འདེབས། ། བསྟན་སྲུང་རྣམས་ཀྱིས་དངོས་དང་རྨི་ལམ་དུ། ། ཡང་ཡང་བསྐུལ་ནས་དཔལ་ལྡན་ས་སྐྱར་ཕེབས། ། བདག་ཆེན་རྡོ་རྗེ་འཆང་གི་ཞབས་པད་བསྟེན། ། ཐུགས་ཡིད་གཅིག་ཏུ་འདྲེས་ལ་གསོལ་བ་འདེབས། ། བཅུ་ཕྲག་གཅིག་དང་ཟུང་གི་ལོ་ཡི་བར། ། བསྟེན་ནས་མཉེས་པ་གསུམ་གྱིས་གུས་མཆོད་དེ། ། སོ་སོ་ཐར་དང་བྱང་ཆུབ་སེམས་དཔའ་དང་། །
རིག་འཛིན་སྡོམ་པ་ནོས་ལ་གསོལ་བ་འདེབས། ། ཟབ་དང་རྒྱ་ཆེའི་དམ་ཆོས་ཇི་སྙེད་པ། ། ཁྱད་པར་བསྟན་པའི་བདག་པོ་ས་སྐྱ་པའི། ། སྙན་བརྒྱུད་གཅིག་བརྒྱུད་གསེར་ཆོས་མ་ལུས་པ། ། བུམ་པ་གང་བྱོར་གསན་ལ་གསོལ་བ་འདེབས། ། ས་བཟང་དགོན་པར་ཟླ་བ་བཅོ་བརྒྱད་བར། ། གསུང་ངག་ཟབ་མོའི་སློབ་བཤད་རྫོགས་པར་ཞུས། ། སྙན་བརྒྱུད་བཞི་དང་ཚད་མ་རྣམ་པ་བཞི། ། རྟེན་འབྲེལ་མཐའ་དག་འགྲིག་ལ་གསོལ་བ་འདེབས། ། གཞན་ཡང་མཁས་དང་གྲུབ་པའི་ཡོངས་འཛིན་མཆོག །
བདུན་ཅུ་རྩ་གཉིས་གུས་པས་རབ་བསྟེན་ནས། ། རྒྱུད་སྡེ་རྒྱ་མཚོའི་ཚིག་དོན་མ་ལུས་པ། ། གསན་ཅིང་ཐུགས་སུ་ཆུད་ལ་གསོལ་བ་འདེབས། ། ཁའུ་བྲག་རྫོང་བྱ་འགྱུར་རྡོ་རྗེའི་བྲག ། བྱང་ཆུབ་རྫོང་སོགས་དབེན་པའི་རི་ཁྲོད་དུ། ། གསང་ཆེན་རྒྱུད་ཀྱི་སྙིང་པོ་རིམ་པ་གཉིས། ། རྩེ་གཅིག་ཉམས་ལེན་མཛད་ལ་གསོལ་བ་འདེབས། ། རྟག་པར་ཐུན་བཞིའི་རྣལ་འབྱོར་ལྷུར་ལེན་ཅིང་། ། མཉམ་རྗེས་རྣལ་འབྱོར་རྣམ་བཅུའི་ཉམས་ལེན་གྱིས། ། ཉམས་དང་རྟོགས་པ་མ་ལུས་མཐར་ཕྱིན་པའི། །
གྲུབ་པའི་དབང་ཕྱུག་ཁྱོད་ལ་གསོལ་བ་འདེབས། ། བདག་ཆེན་རྗེ་ཡི་བཀའ་བསྒྲུབ་ལམ་ཞུགས་དུས། ། སྲུང་མའི་ཚོགས་རྣམས་སྤྲིན་ལྟར་རྗེས་སུ་འབྲེངས། ། མཁྱེན་རབ་ཆོས་རྗེས་དབང་བསྐུར་ཡི་རངས་མཛད། ། བཞེད་དོན་ཕྲིན་ལས་གྲུབ་ལ་གསོལ་བ་འདེབས། ། ཚ་རོང་གནས་སུ་སྟོན་གྱི་སྤྲིན་དཀར་ལྟར། ། གསལ་བའི་ཁ་སར་པཱ་ཎི་ཞལ་མཇལ་ཞིང་། ། རྡོ་རིངས་བཞུགས་ཚེ་འཕགས་པ་གཙོ་འཁོར་གསུམ། ། འཇའ་གུར་དང་བཅས་གཟིགས་ལ་གསོལ་བ་འདེབས། ། གྲུབ་དབང་སྟོང་གི་དངོས་གྲུབ་བརྙེས་པའི་ནགས། །
མཁས་པའི་སྐྱེ་བོས་བརྟེན་པའི་རྡོ་རྗེའི་སྤོ། ། ཁའུ་བྲག་རྫོང་ནག་པོའི་སེང་གེའི་ཁྲིར། ། ཞབས་སེན་པདྨོ་བཀོད་ལ་གསོལ་བ་འདེབས། ། བླ་མ་ལྷར་བཅས་མཆོད་སྤྲིན་རྒྱ་མཚོས་མཆོད། ། ཟང་ཟིང་དངོས་ཀུན་ཆགས་མེད་སྦྱིན་པར་གཏོང་། ། ཐུན་བཞི་ལྷུར་ལེན་གྲུབ་རིགས་འཛིན་པ་བརྒྱ། ། འདོད་དགུས་ཚིམ་པར་མཛད་ལ་གསོལ་བ་འདེབས། ། རྣལ་འབྱོར་དབང་ཕྱུག་གསུང་གི་བདུད་རྩི་ཡིས། ། རྩ་རླུང་གེགས་ཀྱིས་གདུང་བ་མ་ལུས་སེལ། ། རིགས་སྔགས་ཟབ་མོའི་སྤྲིངས་ཡིག་གད་རྒྱངས་ཀྱིས། །
བགེགས་ཚོགས་རིང་དུ་བསྐྲད་ལ་གསོལ་བ་འདེབས། ། གུར་གྱི་མགོན་པོའི་གསང་ཁྲིད་བསྒོམས་པའི་ཚེ། ། འོད་གསལ་ངང་ནས་རང་རིག་མགོན་པོར་གྱུར། ། ཨེ་ཀ་ཛ་ཊི་སོགས་ཀྱིས་མཐའ་བསྐོར་བའི། ། དག་པའི་སྣང་བ་ཐོབ་ལ་གསོལ་བ་འདེབས། ། ནཱ་ལནྡྲ་རུ་རྗེས་གནང་མཛད་པའི་དུས། ། མདུན་གྱི་ནམ་མཁར་སྤྲིན་ནག་འཁྲིགས་པའི་ཀློང་། ། མཁའ་འགྲོ་ལྷ་བརྒྱད་སྐུ་ཡི་སྣང་བརྙན་ནི། ། མེ་དཔུང་འབར་བར་གཟིགས་ལ་གསོལ་བ་འདེབས། ། འཇིགས་རུང་ཆོ་འཕྲུལ་དུ་མས་བསྐུལ་བ་ལས། །
སྐྱེད་ལྷས་མགོན་ཁང་སྟེང་གི་གསང་སྒོའི་དབུས། ། ཞིང་སྐྱོང་དབང་པོ་ཞལ་བཞི་ནམ་མཁའི་མདོག ། གཟི་འོད་འབར་བར་གཟིགས་ལ་གསོལ་བ་འདེབས། ། ཁའུ་བྲག་སྒོར་ཕེབས་ཚེ་བྲམ་ཟེའི་གཟུགས། ། དཀར་པོ་འཇིགས་རུང་རྩེ་གསུམ་ཐོད་ཁྲག་ཅན། ། ཡུམ་བཞིར་བཅས་སོགས་རྣམ་འཕྲུལ་དུ་མ་ནི། ། རྟག་པར་གཟིགས་པར་མཛད་པ་གསོལ་བ་འདེབས། ། འཕགས་པ་བྲག་ཕུག་ནང་དུ་བྲམ་ཟེ་ནི། ཀུ་བ་ཀུ་ཤ་ཐོགས་པས་སྐུ་ཁྲུས་གསོལ། ། པཎ་ཆེན་ཆོས་རྗེའི་དྲུང་དུ་བྲམ་གཟུགས་སྔོ། །
རས་སྔོན་གོས་ཅན་གཟིགས་ལ་གསོལ་བ་འདེབས། ། སྐལ་ལྡན་འགའ་ཡིས་གུར་མགོན་དངོས་སུ་མཐོང་། ། དྲེགས་ལྡན་དུ་མས་བཀའ་བསྩལ་སྤྱི་བོས་ནོད། ། ལྐོག་གྱུར་མ་ལུས་གསལ་བར་ལུང་སྟོན་པའི། ། ཐོགས་མེད་མངོན་ཤེས་མངའ་ལ་གསོལ་བ་འདེབས། ། ཤབ་སྟོད་རི་བོར་རྡོར་དྲིལ་ནམ་མཁར་བཞག ། རབ་མཁྲེགས་འཛིན་མར་གཏོར་ཆེན་ཐོག་ལྟར་ཐིམ། ། མདོས་གཏོར་ཁྲོད་ནས་མེ་དཔུང་ཆེན་པོ་འཕྲོས། ། སྔགས་འཆང་དབང་པོར་གྲགས་ལ་གསོལ་བ་འདེབས། ། ཞིང་གྱུར་སྐྱེ་བོས་རྒོལ་བར་བརྩམས་པའི་ཚེ། །
དམིགས་ཐུན་གཅིག་གིས་རྡོ་རྗེའི་ཞིང་དུ་བསྒྲལ། ། འབྱུང་པོའི་དེད་དཔོན་གདོང་པ་དགུ་པ་ཡིས། ། ཞབས་ཀྱི་པདྨར་འདུད་ལ་གསོལ་བ་འདེབས། ། མཁའ་ངོས་དམར་ལྗང་ཡིག་འབྲུས་བལྟམས་པ་དང་། ། ཡིག་དྲུག་རང་སྒྲ་བར་སྣང་གྲགས་པ་སོགས། ། དག་པའི་ཉམས་ཀྱི་རྣམ་རོལ་ཇི་སྙེད་པ། ། རྒྱུན་དུ་འཆར་བ་དེ་ལ་གསོལ་བ་འདེབས། ། རྡོ་རྗེ་འཆང་དབང་ཐུགས་ཀྱི་གསང་བའི་མཛོད། ། ས་སྐྱའི་རྗེ་བཙུན་ཞལ་གྱི་བདུད་རྩིའི་རྒྱུན། ། སྙན་རྒྱུད་ཟབ་མོའི་བསྟན་པ་འཛིན་པ་ལ། །
ཟླ་མེད་བླ་མ་མཆོག་ལ་གསོལ་བ་འདེབས། དེ་ལྟར་ཁྱོད་ཞབས་པདྨའི་ཟེའུ་འབྲུ་ལས། ། གསང་ཆེན་སྦྲང་རྩིའི་བཀའ་དྲིན་ཐོབ་པ་ཡི། ། མཁས་གྲུབ་སློབ་བུའི་བུང་བ་བགྲང་ཡས་ཀྱི། ། གངས་ཅན་པད་མཚོ་ཁྱབ་ལ་གསོལ་བ་འདེབས། ། ཞིང་གཞན་འདུལ་བའི་དུས་ལ་བབས་པ་ན། ། ནོར་འཛིན་གཡོ་ཞིང་སྒྲ་འོད་དྲི་བཞོན་ལྡང་། ། རིགས་བཞི་མཁའ་འགྲོས་རིན་ཆེན་ཁྲིར་བཏེགས་ནས། ། སྤྱན་འདྲེན་རྣམ་འཕྲུལ་སྟོན་ལ་གསོལ་བ་འདེབས། ། དད་ལྡན་སློབ་བུར་ཆོས་རྣམས་རྫོགས་པར་གནང་། །
འདི་ཕྱིའི་ལུང་བསྟན་སྐྱེ་དང་ཚེ་རབས་སུ། ། ལྟོས་པར་བཅས་པ་ཐམས་ཅད་རྗེས་འཛིན་པའི། ། ཞལ་བཞེས་སྣང་བ་ཐོབ་ལ་གསོལ་བ་འདེབས། ། གཟུགས་སྐུའི་བཀོད་པ་ཆོས་དབྱིངས་བསྡུས་པའི་ཚེ། ། ཕྱོགས་ཀུན་ཀུནྡའི་འོད་ཆགས་ཁ་བས་བལྟམས། ། འཇའ་ཚོན་དང་བཅས་མེ་ཏོག་ཆར་ཆེན་བབས། ། ལྷ་རྫས་རོལ་མོ་འཁྲོལ་ལ་གསོལ་བ་འདེབས། ། སླར་ཡང་འོད་གསལ་ངང་ནས་སྐུར་བཞེངས་ཏེ། ། སེང་གེའི་ཁྲི་ལ་ཞབས་སེན་པདྨ་བཀོད། ། འཛུམ་ཞལ་བདུད་རྩིའི་རྒྱུན་གྱིས་སྐལ་ལྡན་གྱི། །
སྙིང་གི་གདུང་བ་སེལ་ལ་གསོལ་བ་འདེབས། ། སྐུ་གདུང་རིན་ཆེན་ལས་གྲུབ་ཨ་ཡིག་དཀར། ། ཧཱུྃ་ཡིག་ནག་པོ་བྃ་ཡིག་ལི་ཁྲིའི་མདོག ། ཞིང་སྐྱོང་དབང་པོའི་སྐུ་དང་རིང་བསྲེལ་སོགས། ། ངོ་མཚར་རྟེན་མཆོག་བྱོན་ལ་གསོལ་བ་འདེབས། ། རྒྱལ་བ་ཀུན་དངོས་རྩོད་དུས་རྡོ་རྗེ་འཆང་། ། བཀའ་དྲིན་འཁོར་མེད་དྲིན་ཅན་རྡོ་རིངས་པ། ། ཡོངས་སུ་གྲགས་པའི་རྗེ་བཙུན་གཉིས་སྤངས་ཞབས། ། རྣམ་ཐར་དྲན་ཞིང་སྙིང་ནས་གསོལ་བ་འདེབས། ། བདག་དང་བདག་ལ་ལྟོས་པའི་འགྲོ་བ་རྣམས། །
སྐྱེ་དང་སྐྱེ་བ་ཚེ་རབས་ཐམས་ཅད་དུ། ། མགོན་པོ་ཁྱོད་ལ་སྙིང་ནས་སྐྱབས་སུ་མཆི། ། རེ་ལྟོས་གཞན་ན་མེད་དོ་ཐུགས་རྗེས་སྐྱོངས། ། ལུས་ངག་ལོངས་སྤྱོད་སྲོག་གི་འཚོ་བའི་བར། ། ཁྱོད་མཉེས་བགྱིད་པའི་མཆོད་སྤྲིན་རྒྱ་མཚོར་འབུལ། ། བདག་གི་ནམ་མཁའ་ཇི་སྲིད་གནས་ཀྱི་བར། ། ཁྱོད་ཀྱི་འཕྲིན་ལས་འཁོར་ལོས་བསྒྱུར་བར་ཤོག ། ནམ་ཞིག་ཚེ་འདིའི་སྣང་བ་ནུབ་པའི་ཚེ། ། འཁྲུལ་སྣང་མུན་པས་ཅུང་ཟད་མི་སྒྲིབ་པར། ། ཁྱོད་མགོན་གང་དུ་བཞུགས་པའི་ཞིང་ཁམས་སུ། །
འཛུམ་ཞལ་མཐོང་ནས་ཐུགས་རྗེས་སྐྱོང་བར་ཤོག ། མདོར་ན་བདག་ལ་འབྲེལ་བ་ཐོབ་པ་དང་། ། མཐོང་ཐོས་དྲན་རེག་འགྲོ་བ་ཇི་སྙེད་པ། ། ཐམས་ཅད་མགོན་པོ་ཁྱོད་ཀྱིས་རྗེས་བཟུང་ནས། ། ཐུགས་ཡིད་བདེ་ཆེན་དབྱིངས་སུ་འདྲེན་པར་ཤོག ། གནས་སྐབས་འདིར་ཡང་ཚེ་རིང་ནད་མེད་ཅིང་། ། དཔལ་འབྱོར་ལུང་རྟོགས་ཡར་ངོའི་ཟླ་ལྟར་རྒྱས། ། ཕྱོགས་རྣམས་ཀུན་ལས་རྣམ་པར་རྒྱལ་གྱུར་ཏེ། ། རྗེ་བཙུན་བླ་མའི་བསྟན་པ་འཛིན་པར་ཤོག ། ཅེས་དྲིན་ཅན་རྡོ་རིངས་པ་ཆེན་པོ་ལ་རྣམ་ཐར་གྱི་སྒོ་ནས་གསོལ་བ་འདེབས་པ།
ཤློ་ཀ་ལྔ་བཅུ་རྩ་གཅིག་པ་འདི་ནི། རྗེ་བཙུན་རྡོ་རིངས་པ་ཆེན་པོའི་ཞབས་རྡུལ་གཙུག་གིས་མཆོད་ཅིང་། བཀའ་དྲིན་ཆེན་པོས་འཚོ་བའི་བཀའ་འབངས་རྒྱལ་ཁམས་ཀྱི་བསོད་སྙོམས་པ་བློ་གསལ་རྒྱ་མཚོས་མང་མཁར་དམུ་གཤོངས་ཀྱི་རང་གི་བསམ་གཏན་ཁང་བུར་སྦྱར་བའོ། ། འདིས་ཀྱང་རྗེ་བླ་མའི་བསྟན་པ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །། ཤུ་བྷཾ་མསྟུ་སརྦ་ཛ་ག་ཏཾ།། །། PAGE * MERGEFORMAT 6 ཚར་ཆེན་བློ་གསལ་རྒྱ་མཚོ། རྗེ་བཙུན་རྡོ་རྗེ་འཆང་ཆེན་པོ་ལ་ཝ་བྷུ་ཏི་པའི་རྣམ་ཐར་བསྟོད་པ། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
