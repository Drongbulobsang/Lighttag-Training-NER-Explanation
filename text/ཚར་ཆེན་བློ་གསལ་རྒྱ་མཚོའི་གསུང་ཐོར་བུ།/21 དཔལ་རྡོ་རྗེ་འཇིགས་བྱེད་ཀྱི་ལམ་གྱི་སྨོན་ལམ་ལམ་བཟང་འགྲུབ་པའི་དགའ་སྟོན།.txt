ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༢༡
དཔལ་རྡོ་རྗེ་འཇིགས་བྱེད་ཀྱི་ལམ་གྱི་སྨོན་ལམ་ལམ་བཟང་འགྲུབ་པའི་དགའ་སྟོན།
༄༅། །དཔལ་རྡོ་རྗེ་འཇིགས་བྱེད་ཀྱི་ལམ་གྱི་སྨོན་ལམ་ལམ་བཟང་འགྲུབ་པའི་དགའ་སྟོན་བཞུགས་སོ།། སིདྡྷི་ཀུ་རུ། ཕྱོགས་བཅུ་དུས་གསུམ་རྒྱལ་བ་རྒྱ་མཚོ་ཡི། ། ཐུགས་རྗེ་འཕྲིན་ལས་གཅིག་ཏུ་བསྡུས་པའི་དངོས། ། སྨིན་གྲོལ་མཆོག་གི་ལམ་སྟོན་དྲིན་ཅན་རྗེ། ། རིགས་བརྒྱའི་ཁྱབ་བདག་དཀྱིལ་འཁོར་ཀུན་གྱི་གཙོ། ། རིགས་ལྔ་ཡུམ་བཞི་སེམས་དཔའ་ཡབ་ཡུམ་དང་། ། ཁྲོ་བོ་ཁྲོ་མོ་གནས་གསུམ་མཁའ་འགྲོའི་ཚོགས། ། བདག་དང་མཁའ་མཉམ་སེམས་ཅན་ཐམས་ཅད་ལ། ། བརྩེ་ཆེན་ཐུགས་རྗེའི་དབྱིངས་ནས་དགོངས་སུ་གསོལ། །
རྣལ་འབྱོར་བདག་གིས་ཟབ་གསལ་ཏིང་འཛིན་གྱིས། ། རབ་འབྱམས་རྒྱལ་བ་ཀུན་དངོས་གཤིན་རྗེ་གཤེད། ། མ་ཧེའི་ཞལ་ཅན་དཀྱིལ་འཁོར་ཆེན་པོ་མཆོག ། སྣང་སྟོང་དབྱེར་མེད་བདེ་ཆེན་ངང་དུ་བསྒྲུབ། ། ཕྱི་ནང་གསང་བའི་མཆོད་བསྟོད་གཏོར་མ་ཡིས། ། དགྱེས་པ་བསྐྱེད་ཅིང་གང་དེའི་དཀྱིལ་འཁོར་དུ། ། ཞུགས་ནས་དབང་བཞིས་རྒྱུད་བཞི་སྦྱངས་པ་སོགས། ། བདག་གཞན་དུས་གསུམ་བསགས་པའི་དགེ་ཚོགས་ཀྱིས། ། རྒྱལ་བ་ཀུན་གྱི་ཡབ་གཅིག་འཇམ་དཔལ་དབྱངས། ། གདུལ་དཀའ་འདུལ་མཛད་ཁྲོ་རྒྱལ་གཤིན་རྗེ་གཤེད། །
ལྷག་པའི་ལྷ་མཆོག་དཔལ་ཆེན་བྷཻ་ར་བ། ། མ་རྣམས་དོན་དུ་ཚེ་འདིར་འགྲུབ་པར་ཤོག ། དེ་མ་ཐོབ་ཀྱི་ཚེ་རབས་ཀུན་ཏུ་ཡང་། ། མི་ཁོམ་གནས་སུ་ནམ་ཡང་མི་སྐྱེ་ཞིང་། ། ཁམས་དྲུག་ལྡན་པའི་སྐྱོན་མེད་རྡོ་རྗེའི་ལུས། ། དལ་འབྱོར་བཅོ་བརྒྱད་ཚང་བ་ཐོབ་པར་ཤོག ། ཐུན་མོང་ལམ་གྱི་རིམ་པས་རྒྱུད་སྦྱངས་ཏེ། རྒྱུད་སྡེའི་རྩེར་སོན་དཔལ་ལྡན་དུས་དགྲ་ཡི། ། དཀྱིལ་འཁོར་ཆེན་པོར་དབང་བཞིས་སྨིན་བྱས་ཏེ། ། དམ་ཚིག་སྡོམ་པ་ཚུལ་བཞིན་སྲུང་བར་ཤོག །
ཐ་མལ་སྐྱེ་ཤི་བར་དོའི་སྣང་ཞེན་ཀུན། ། རང་སེམས་སྤྲོས་བྲལ་དབྱིངས་སུ་ཐག་ཆོད་ནས། ། དེ་ཉིད་རྟེན་དང་བརྟེན་པའི་དཀྱིལ་འཁོར་དུ། ། འཆར་བྱེད་ཟབ་མོའི་རྣལ་འབྱོར་རྣམ་བཞི་ལ། ། སྒྲོ་འདོགས་ཆོད་ནས་ཐུན་བཞིར་བསྒོམས་པའི་མཐུས། ། གཟུགས་སྐུ་སྒྲུབ་བྱེད་བསོད་ནམས་ཚོགས་རྫོགས་ཤིང་། ། གང་སྣང་ལྷ་ཡི་འཁོར་ལོར་ཤར་གྱུར་ནས། ། བསྐྱེད་པའི་རིམ་པའི་ཉམས་ལེན་མཐར་ཕྱིན་ཤོག ། དག་པའི་ཞིང་མཆོག་བླ་མ་ལྷར་བཅས་ལ། ། ཕྱག་མཆོད་ཡན་ལག་བདུན་པས་ཚོགས་བསགས་ཤིང་། །
འགྲོ་བའི་ཚངས་པའི་གནས་བཞི་བསྒོམས་པ་ཡི། ། སྦྱོར་བ་སྔོན་འགྲོས་བདག་རྒྱུད་སྦྱོང་བར་ཤོག ། ཟབ་མོའི་སྔགས་ཀྱི་སྤྲོས་ཀུན་འོད་གསལ་དུ། ། མཁའ་ལ་ན་བུན་དེངས་པ་ལྟར་ཐིམ་ནས། ། དེ་ཉིད་ངང་དུ་མཉམ་པར་བཞག་པ་ཡིས། ། འཆི་བ་ཆོས་སྐུའི་ལམ་དུ་འཁྱེར་བར་ཤོག ། དུས་མེ་འཁྲུག་པའི་རྡོ་རྗེའི་གུར་ཁང་དུ། ། འཁོར་ལོས་བསྒྱུར་བའི་ཁྲོ་བཅུའི་རྣལ་འབྱོར་གྱིས། ། ཕྱོགས་བཅུར་རྒྱུ་བའི་གདུག་ཅན་འབྱུང་པོའི་ཚོགས། ། བསྲུང་དང་བཟློག་པའི་ཕྲིན་ལས་ཀུན་འགྲུབ་ཤོག །
ཨེ་དབྱིངས་དུར་ཁྲོད་འབར་བའི་ཀློང་དཀྱིལ་དུ། ། བྱང་ཕྱོགས་ཡོངས་སུ་དག་པའི་གཞལ་མེད་ཁང་། ། བསྒོམས་པས་སྣོད་ཀྱི་འཇིག་རྟེན་སྦྱོང་བ་དང་། ། གང་དུ་འཚང་རྒྱའི་ཞིང་ཁམས་དག་བྱེད་ཤོག ། མངོན་བྱང་ལྔ་ལས་རྒྱུའི་རྡོ་རྗེ་འཛིན། ། རྗེ་བཙུན་འཇམ་པའི་དབྱངས་ཀྱི་སྐུར་ལངས་ཏེ། ། རྣལ་འབྱོར་དང་པོས་བར་དོའི་སྣང་བ་ཀུན། ། ལོངས་སྤྱོད་རྫོགས་སྐུའི་ལམ་དུ་འཁྱེར་བར་ཤོག ། འཇམ་དཔལ་དབྱངས་ལས་རིགས་གསུམ་སྤྲོ་འདུ་ཡི། ། རྣམ་པ་ས་བོན་ཕྱག་མཚན་རྣམ་རོལ་གྱི། །
དགའ་བ་གསུམ་ལས་བརྟན་གཡོ་འཁོར་འདས་ཀྱི། ། ཁྱབ་བདག་དཔལ་ལྡན་འབྲས་བུ་རྡོ་རྗེ་འཛིན། ། ཞལ་ཕྱག་ཡོངས་སུ་རྫོགས་པ་མ་ཧེའི་ཞལ། ། ཡབ་ཡུམ་ཞལ་བཟང་སྦྱོར་བའི་ཏིང་འཛིན་མཆོག ། སྐྱེ་བ་སྤྲུལ་སྐུའི་ལམ་འཁྱེར་ཟབ་མོ་ཡི། ། རྗེས་སུ་རྣམ་རོལ་ཉམས་ལེན་མཐར་ཕྱིན་ཤོག ། ཡབ་ཡུམ་མངོན་དགའི་འཁྱུད་དང་ཙུམྦྷ་ནས། ། ཆུ་སྐྱེས་རྡོ་རྗེ་རོལ་པའི་ཙཎྜ་ལིས། ། ཞུ་བའི་བདེ་གཤེགས་བྱང་ཆུབ་སེམས་ཀྱི་ངོས། ། དྷུ་ཏིའི་ལམ་ནས་ཞུགས་པའི་སྤྲིན་གྱི་བཅུད། །
ཤེས་རབ་པདྨའི་ཟེའུ་འབྲུར་བབས་པ་ལས། ། འོངས་པའི་དཀྱིལ་འཁོར་ནམ་མཁའི་ཁམས་གང་བའི། ། ཕུང་ཁམས་སྐྱེ་མཆེད་མ་དག་སྣང་བ་ཀུན། ། སྦྱོང་བྱེད་ཤིན་ཏུ་རྣལ་འབྱོར་འགྲུབ་པར་ཤོག ། དེ་ལྟར་དམ་ཚིག་དཀྱིལ་འཁོར་ཆེན་པོ་ལ། ། ཡེ་ཤེས་འཁོར་ལོ་དབྱེར་མེད་རྒྱས་བཏབ་སྟེ། ། མཆོད་བསྟོད་བདུད་རྩི་མྱང་ལ་སོགས་པ་ཡི། ། རྣལ་འབྱོར་ཆེན་པོའི་ལམ་མཆོག་མཐར་ཕྱིན་ཤོག ། དེ་ལྟར་རྒྱ་ཆེན་བསྐྱེད་པའི་རིམ་པ་དང་། ། ཟབ་གསལ་ཟུང་དུ་འཇུག་པའི་ཏིང་འཛིན་ལ། །
རིང་དུ་སྦྱངས་ཤིང་བརྟན་པ་ཐོབ་བྱས་ནས། ། སྔགས་ཀྱི་འཁོར་ལོ་བཟླས་པ་མཐར་ཕྱིན་ཤོག ། བསྙེན་བསྒྲུབ་མཐར་ཕྱིན་དེ་ཡི་བསམ་གཏན་དང་། ། བཟླས་བརྗོད་སྦྱིན་སྲེག་འཁྲུལ་འཁོར་སྦྱོར་བ་ཡི། ། གྲུབ་པ་ཆེན་པོ་བརྒྱད་དང་ལས་ཆེན་བཞིས། ། བསྟན་དང་འགྲོ་ལ་ཕན་བདེ་སྒྲུབ་པར་ཤོག ། འབུམ་ཕྲག་གཤིན་རྗེ་གཤེད་རྒྱུད་སྙིང་པོའི་དོན། ། ཨོ་ཌི་ཡ་ནར་ཡེ་ཤེས་མཁའ་འགྲོ་མས། ། གྲུབ་པ་མཆོག་བརྙེས་རོལ་པའི་རྡོ་རྗེ་ལ། ། ལེགས་པར་གདམས་པའི་སྙན་རྒྱུད་རྡོ་རྗེའི་ཚིག །
རྭ་ཆེན་བརྒྱུད་པར་བཅས་པའི་གསང་བའི་གཏམ། ། ཟབ་པ་བས་ཀྱང་ཆེས་ཟབ་ཞལ་གྱི་བཅུད། ། རྫོགས་རིམ་ཟབ་མོའི་ཉམས་ལེན་མཐར་ཕྱིན་ནས། ། འཇལ་དཔལ་རྡོ་རྗེ་ཚེ་འདིར་འགྲུབ་པར་ཤོག ། འཁོར་ལོ་རྣམ་ལྔའི་འབྱུང་བ་རླུང་རྣམས་ནི། ། ཉི་ཟླའི་ལམ་ནས་དྷུ་ཏིའི་མས་སྣ་རུ། ། ཆོས་འབྱུང་ཆུ་སྐྱེས་ཁ་སྦྱོར་དབུས་ཞུགས་པས། ། ལས་སུ་རུང་ཞིང་དབུ་མར་འཇུག་པར་ཤོག ། ཨ་ཐུང་ཕྱག་མཚན་ས་བོན་ཏི་ལ་ཀ ། རྭ་རྩེའི་རྣལ་འབྱོར་མཆོག་གི་ཙནྡྲ་ལིས། །
ཧཾ་ཡིག་ཞུ་བས་རྩ་མདུད་ཀུན་གྲོལ་ནས། ། དྭངས་མ་མཆོག་གི་བདེ་ཆེན་བསྐྱེད་པར་ཤོག ། དངོས་དང་ཡེ་ཤེས་ཕྱག་རྒྱའི་ཆུ་སྐྱེས་ཀྱིས། ། གེ་སར་ལས་འོངས་བདེ་ཆེན་སྦྲང་རྩིའི་བཅུད། ། ཡས་བབས་མས་སྟན་བདུད་རྩིའི་དགའ་སྟོན་གྱིས། ། ལྷན་སྐྱེས་ཡེ་ཤེས་ཉམས་སུ་མྱོང་བར་ཤོག ། ཆོས་རྣམས་ཀུན་གྱི་གནས་ལུགས་གདོད་མའི་གཤིས། ། བློ་འདས་བརྗོད་བྲལ་ཕྱག་རྒྱ་ཆེན་པོའི་ངང་། ། མཐའ་དབུས་མཉམ་རྗེས་མེད་པའི་རྣལ་འབྱོར་ལས། ། ནམ་ཡང་མི་གཡོ་རྟོགས་པ་མཐར་ཕྱིན་ཤོག །
རྣམ་ཀུན་མཆོག་ལྡན་འོད་གསལ་འགྱུར་མེད་དབྱིངས། ། མཁའ་དབྱིངས་ཤར་བའི་དབང་པོའི་གཞུ་རིས་བཞིན། ། ཅིར་ཡང་འཆར་བའི་ངོ་མཚར་རོལ་རྩེད་ལས། ། རྣལ་འབྱོར་སེམས་ནི་ལྷུག་པར་སྐྱོང་བར་ཤོག ། དེ་ལྟར་ཏིང་འཛིན་བརྟན་པའི་རྣལ་འབྱོར་པས། ། ཤིང་ཤུན་གོས་གྱོན་རུས་རྒྱན་དྲུག་གིས་སྤྲས། ། བདུད་རྩི་ཟ་ཞིང་ཅང་ཏིའུ་མི་རྐང་འབུད། ། སྟག་སྨྱོན་ཞོན་ནས་དུག་སྦྲུལ་ཐོད་དུ་བཅིངས། ། ཧཱུྃ་ཕཊ་སྒྲ་སྒྲོག་མཚན་མོ་རྒྱུ་བ་ཡི། ། ཀུན་འདར་ཀུན་བཟང་སྤྱོད་པས་ཡུལ་ཀུན་ཏུ། །
དཔའ་བོ་མཁའ་འགྲོའི་ཚོགས་དང་ལྷན་ཅིག་པར། ། ཉུལ་བས་ནང་གི་ས་ལམ་བསྒྲོད་པར་ཤོག ། དེ་ནས་བླ་མ་ལྷ་ཡིས་ལུང་བསྟན་པའི། ། པདྨ་ཅན་སོགས་ཉེ་རྒྱུས་མཚམས་སྦྱར་ནས། ། ཚེ་གཅིག་ལུས་ལ་གེགས་མེད་བདེ་བླག་ཏུ། ། ཟུང་འཇུག་རྡོ་རྗེ་འཛིན་པ་ཐོབ་པར་ཤོག ། གོ་འཕང་མཆོག་དེ་དུས་འདིར་མ་ཐོབ་ན། ། རང་སེམས་སྐྱེ་མེད་རྡོ་རྗེ་འཇིགས་བྱེད་དེ། ། ཚངས་བུག་ནས་ཐོན་དག་པའི་མཁའ་དབྱིངས་སུ། ། བསྒྲོད་ནས་ལམ་མཆོག་མཐའ་རུ་ཕྱིན་པར་ཤོག །
འདི་ཕྱི་བར་དོའི་གནས་སྐབས་ཐམས་ཅད་དུ། ། བླ་མ་རྗེ་བཙུན་འཇམ་དབྱངས་དཀྱིལ་འཁོར་པས། ། བྱིན་གྱིས་བརླབས་པའི་ཅིར་སྣང་དགེ་སྦྱོར་གྱི། ། བསྐུལ་མར་ཤེས་པའི་དགའ་བདེས་འཚོ་བར་ཤོག ། རྒྱ་བོད་མཁས་གྲུབ་བྱེ་བས་བསྒྲོད་པའི་ལམ། ། གཤིན་རྗེ་གཤེད་དཔལ་ལམ་མཆོག་ཟབ་མོ་འདི། ། ཆེས་ཆེར་རྒྱས་ཤིང་རིང་དུ་མི་ཉམས་པར། ། སྐལ་བཟང་སྐྱེ་བོའི་ཉེར་འཚོར་གནས་གྱུར་ཅིག ། དེ་ཉིད་སྐྱོང་བར་ཞལ་བཞེས་སྲུང་མའི་ཚོགས། ། ལས་ཀྱི་གཤིན་རྗེ་དམ་ཅན་རྒྱ་མཚོར་བཅས། །
མཐུ་སྟོབས་དྲག་ཤུལ་ལྡན་པའི་ཚོགས་རྣམས་ཀྱིས། ། གཡེལ་བ་མེད་པར་རྟག་ཏུ་འགྲོགས་བྱེད་ཤོག ། ཅེས་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་བསྐྱེད་རིམ་དང་། རྫོགས་རིམ་རྭ་ཁྲིད་མཁའ་འགྲོ་སྙན་བརྒྱུད་ཀྱི་ལམ་གྱི་རིམ་པ་དང་སྦྱར་བའི་སྨོན་ལམ་རབ་ཏུ་བྱེད་པ་ལམ་བཟང་དྲུག་པའི་དགའ་སྟོན་ཞེས་བྱ་བ་འདི་ནི་དཔལ་གཤིན་རྗེ་གཤེད་མ་ཧེའི་ཞལ་གྱི་རྣལ་འབྱོར་པ་བློ་གསལ་རྒྱ་མཚོས་དགེ་འཕེལ་རི་བོའི་སྤོ་ལ་གནས་པའི་ཚེ་སྦྱར་བ་གྲུབ་པར་གྱུར་ཅིག། །། ཤུ་བྷཾ།། །། PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། དཔལ་རྡོ་རྗེ་འཇིགས་བྱེད་ཀྱི་ལམ་གྱི་སྨོན་ལམ་ལམ་བཟང་འགྲུབ་པའི་དགའ་སྟོན། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
