ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༤
རྗེ་བཙུན་ཀུན་སྤངས་ཆེན་པོ་ལ་བསྟོད་པ་མཐའ་ཡས་མ།
༄༅། །རྗེ་བཙུན་ཀུན་སྤངས་ཆེན་པོ་ལ་བསྟོད་པ་མཐའ་ཡས་མ་བཞུགས་སོ།། ན་མོ་གུ་རུ་ཝེ། མཐའ་ཡས་ཞིང་ན་གྲངས་མེད་རིགས་བརྒྱའི་གར། ། ཡེ་ཤེས་ལྔ་ལྡན་རྡོ་རྗེ་གསུམ་གྱི་དངོས། ། གཅིག་བསྡུས་དྲུག་པ་རྡོར་འཛིན་འཁོར་ལོའི་མགོན། ། ཁྱབ་བདག་བླ་མ་མཆོག་ལ་གསོལ་བ་འདེབས། ། སངས་རྒྱས་ཀུན་འདུས་སྐལ་བཟང་འགྲོ་བའི་སྐྱབས། ། བརྒྱད་ཁྲི་བཞི་སྟོང་ཟབ་མོའི་ཆོས་ཀྱི་མཛོད། ། སྨྲ་བའི་ཉི་མ་དགེ་འདུན་འདུས་པའི་གཙོ། ། སྐྱབས་མཆོག་ཟླ་མེད་བླ་མར་གསོལ་བ་འདེབས། །
སྔོན་ཚེ་དེ་བཞིན་གཤེགས་པ་འཁོར་བ་འཇིག ། འཕགས་པའི་ཡུལ་ན་གྲུབ་དབང་ལཱ་བ་པ། ། གངས་རིའི་ཁྲོད་འདིར་ཀུན་སྤངས་ཆོས་རྗེར་གྲགས། ། བཀའ་དྲིན་མཉམ་མེད་ཞབས་ལ་གསོལ་བ་འདེབས། ། སྲིད་གསུམ་བདེ་བ་སྒྱུ་མའི་ཟློས་གར་དང་། ། འཁོར་བའི་ཁྱིམ་ཀུན་སྦྲུལ་དུག་ཚང་ཚིང་ལྟར། ། གཟིགས་ནས་ཐུབ་བསྟན་ཞི་བའི་ནགས་སུ་བྱོན། ། ཀུན་སྤངས་ཆེན་པོའི་ཞབས་ལ་གསོལ་བ་འདེབས། ། མཚན་ཉིད་ཀུན་ལྡན་ཡོངས་འཛིན་དགེ་བའི་བཤེས། ། བདུན་ཅུ་རྩ་གཉིས་གུས་པས་ཉེར་བསྟེན་ནས། །
ཟབ་དང་རྒྱ་ཆེའི་ཆོས་ཚུལ་ཇི་སྙེད་པ། ། མ་ལུས་ཁྱོད་ཀྱིས་གསན་ལ་གསོལ་བ་འདེབས། ། བསླབ་གསུམ་པད་མཚོའི་ལྗོངས་ན་བདེ་བར་རྒྱུ། ། ཐེག་གསུམ་གསེར་གྱི་དྲྭ་བས་གདོང་མཛེས་ཤིང་། ། ཐུབ་བསྟན་ནོར་བུའི་ཁུར་གྱིས་མི་ངལ་བའི། ། བཤེས་གཉེན་གཉིས་འཐུང་དབང་པོར་གསོལ་བ་འདེབས། ། རྒྱ་ཆེན་ཐོས་པའི་ཕ་མཐའ་མི་མངོན་ཞིང་། ། བསམ་བྱུང་རིག་པའི་རླབས་འཕྲེང་སྟོང་གཡོ་བ། ། སྒོམ་པ་རིན་ཆེན་བྱེ་བས་ཅི་ཡང་ཕྱུག ། ཡོངས་རྫོགས་བསྟན་པའི་རྒྱ་མཚོར་གསོལ་བ་འདེབས། །
རྩོམ་པའི་སྤྲིན་སྔོན་ལེགས་བཤད་བདུད་རྩིའི་གཏེར། ། འཆད་པའི་སྒྲ་བརྒྱ་དཔྱོད་ལྡན་རྨ་བྱའི་གཉེན། ། རྩོད་པའི་མེ་ཆར་ཕལ་རྒོལ་བྲག་རིའི་གཤེད། ། པཎ་ཆེན་མཁས་པའི་དབང་པོར་གསོལ་བ་འདེབས། ། ལྟ་བ་མཐའ་བྲལ་ནམ་མཁའི་ཀློང་ཡངས་ནས། ། སྒོམ་པ་འོད་གསལ་ནོར་བུའི་དཀྱིལ་འཁོར་ཅན། ། སྤྱོད་པ་ཤུགས་འབྱུང་འོད་སྟོང་དྲྭ་བ་འགྱེད། ། གྲུབ་རིག་པདྨོའི་གཉེན་ལ་གསོལ་བ་འདེབས། ། མཁྱེན་པའི་སྤྱན་སྟོང་ཤེས་བྱ་ཀུན་ལ་གཟིགས། ། བརྩེ་བས་སྲིད་གསུམ་འཆི་མེད་གྲོང་ཁྱེར་སྐྱོང་། །
ནུས་པས་སྟོབས་ལྡན་བདུད་དཔུང་འཇོམས་པའི་དཔལ། ། འདྲེན་མཆོག་ཕྲིན་ལས་དབང་པོར་གསོལ་བ་འདེབས། ། སྙན་བརྒྱུད་དངུལ་དཀར་བྱེ་བ་འཁྲིགས་པའི་སྤོ། ། དབང་བཞིའི་ཆུ་བོ་ཉིན་བཞིན་ཕྱོགས་བརྒྱར་འབབ། ། སྐལ་ལྡན་སྒོ་གསུམ་དྲི་མ་ཀུན་སྦྱོང་བའི། ། ཐུབ་བསྟན་རྒྱ་མཚོའི་འབྱུང་གནས་གསོལ་བ་འདེབས། ། ཟབ་གསལ་གཉིས་མེད་རྡོ་རྗེའི་གྲོང་ཁྱེར་ན། ། གསང་ཆེན་གདམས་པའི་སྒྲ་དབྱངས་ཕྱོགས་བཅུར་སྒྲོག ། བདེ་ཆེན་དགའ་བས་མྱོས་པའི་ཟློས་གར་མཁན། ། རྗེ་བཙུན་ཧེ་རུ་ཀ་དཔལ་གསོལ་བ་འདེབས། །
གང་སྐུ་མཐོང་བས་བགེགས་ཀུན་རིང་དུ་སྐྲོད། ། སྟོང་ཉིད་བཞད་སྒྲས་གཉིས་འཛིན་སྲིད་པ་ཞིག ། རྡོ་རྗེའི་སྤྲིངས་ཡིག་ཁམས་གསུམ་ཡོངས་ལ་སྒྲོག ། ཕྱོགས་ལས་རྣམ་པར་རྒྱལ་ལ་གསོལ་བ་འདེབས། ། རྒྱ་ཆེན་འཁྲུལ་མེད་ཕྲིན་ལས་གྲུ་ཆེན་གྱིས། ། ལུས་ཅན་སྲིད་མཚོའི་ཕ་མཐར་རབ་བསྒྲལ་ནས། ། བདེ་ཆེན་ནོར་བུའི་གླིང་དུ་འཁྲིད་མཛད་པའི། ། འགྲོ་མགོན་དེད་དཔོན་ཆེན་པོར་གསོལ་བ་འདེབས། ། གང་ཞིག་དད་པའི་གཙུག་གི་རྒྱལ་མཚན་རྩེར། ། རྩེ་གཅིག་གུས་པས་བསྟེན་ཅིང་བདག་མཆོད་ནས། །
བསླུ་མེད་ཐུགས་རྗེས་དགོས་འདོད་ཀུན་སྩོལ་བའི། ། རྗེ་བཙུན་ཡིད་བཞིན་ནོར་བུར་གསོལ་བ་འདེབས། ། རྩོད་དུས་བྱང་ཕྱོགས་གངས་རིའི་ལྗོངས་ཤེད་ན། ། གསུང་ངག་ཟབ་མོའི་གད་རྒྱངས་སྒྲོག་པ་ལ། ། ཁྱོད་ལས་ལྷག་པའི་སེང་ཆེན་མ་མཆིས་པས། ། བསམས་ཤིང་སྙིང་གི་དཀྱིལ་ནས་གསོལ་བ་འདེབས། ། སྐྱེ་དང་སྐྱེ་བ་ཚེ་རབས་ཐམས་ཅད་དུ། ། བདག་དང་བདག་ལ་ལྟོས་པའི་འགྲོ་བ་རྣམས། ། སྐྱབས་མགོན་རེ་ས་གཞན་ན་མ་མཆིས་པས། ། བརྩེ་ཆེན་ཁྱེད་ཀྱིས་འབྲལ་བ་མེད་པར་སྐྱོངས། །
རྟག་ཏུ་ངུ་དང་ནོར་བཟང་གཞོན་ནུ་ལྟར། ། འདྲེན་པ་མཆོག་ཁྱོད་ལུས་སྲོག་ལོངས་སྤྱོད་དང་། ། ཚུལ་བཞིན་བསྒྲུབས་པས་ཟོལ་མེད་མཉེས་བྱས་ནས། ། ཐུགས་ཡིད་གཅིག་ཏུ་འདྲེས་པར་བྱིན་གྱིས་རློབས། ། རྙེད་དཀའི་དལ་འབྱོར་རིན་ཆེན་ཐོབ་དུས་འདིར། ། དོན་མེད་ཚེ་འདིའི་བྱ་བས་མི་གཡེངས་པར། ། དབེན་པའི་རི་སུལ་ནགས་ཀྱི་སྨན་ལྗོངས་སུ། ། ལམ་མཆོག་བསྒྲུབ་ལ་བརྩོན་པར་བྱིན་གྱིས་རློབས། ། སྲིད་པའི་ཕུན་ཚོགས་རྩྭ་རྩེའི་ཟིལ་པ་ལྟར། ། ཆུ་བུར་ཇི་བཞིན་ཚེ་འདི་སྐད་ཅིག་ཏུ། །
ཤེས་ཤིང་ལས་འབྲས་གྲིབ་མ་ལྟར་ངེས་ནས། ། བླང་དོར་ཚུལ་བཞིན་བྱེད་པར་བྱིན་གྱིས་རློབས། ། འཇིགས་རུང་མེ་འོབས་ལྟ་བུའི་འཁོར་བའི་ཁྲོད། ། གང་དུ་བདེ་བའི་གོ་སྐབས་མ་མཐོང་ནས། ། ཡིད་འོང་ཐར་མཆོག་བསིལ་བའི་ཁང་བཟང་དུ། ། ད་ལྟ་འབྱུང་འདོད་སྐྱེ་བར་བྱིན་གྱིས་རློབས། ། ཐར་པའི་ཐེམ་སྐས་བསྟན་པའི་རྩ་བ་མཆོག ། ངུར་སྨྲིག་འཛིན་པའི་བརྟུལ་ཞུགས་ལེགས་ནོས་ནས། ། དྲན་དང་ཤེས་བཞིན་དྲག་པོས་རྩེ་གཅིག་ཏུ། ། ཚུལ་ཁྲིམས་སྲོག་བཞིན་སྲུང་བར་བྱིན་གྱིས་རློབས། །
དཔག་མེད་དུས་ནས་བསྐྱངས་པའི་འགྲོ་འདི་རྣམས། ། བཟོད་དཀའ་འཁོར་བའི་ལྗོངས་སུ་གནས་པ་ལ། ། བཅོས་མིན་བྱམས་དང་སྙིང་རྗེས་ཀུན་བསླངས་ནས། ། བྱང་ཆུབ་སེམས་མཆོག་འབྱོངས་པར་བྱིན་གྱིས་རློབས། ། རྒྱལ་བའི་གསུང་རབ་ཀུན་གྱི་བཅུད་ཕྱུང་བ། ། བསྟན་པའི་སྙིང་པོ་བླ་མེད་རྡོ་རྗེ་ཐེག ། ཚེ་འདིར་སངས་རྒྱས་སྒྲུབ་པའི་སྒོ་གཅིག་པུ། ། གསང་ཆེན་རྡོ་རྗེའི་ལམ་འདི་རྙེད་པར་ཤོག ། དབང་བཞིས་སྨིན་ཅིང་ལམ་གྱིས་ཡེ་ཤེས་བཞི། ། ཐུན་བཞི་བསྐྱངས་པས་སྒོ་བཞིའི་སྒྲིབ་སྦྱངས་ནས། །
སྐུ་བཞི་མངོན་གྱུར་རིགས་བཞིའི་གདུལ་བྱ་རྣམས། ། སྙན་བརྒྱུད་བཞི་ལྡན་ལམ་བཞིས་སྐྱོང་བར་ཤོག ། རང་སེམས་བླ་མ་འོད་གསལ་ཕྱག་རྒྱ་ཆེའི། ། བསྒོམ་བྱ་བྲལ་བ་ཡེངས་མེད་རྩེ་གཅིག་ཏུ། ། བསྟེན་ཅིང་བཀའ་དྲིན་གཞན་དུ་མི་རེ་བས། ། ལྷུན་གྲུབ་གཞན་དོན་རྒྱ་ཆེན་འགྲུབ་པར་ཤོག ། གངས་ཅན་མཁས་གྲུབ་ཡོངས་ཀྱི་གཙུག་གི་རྒྱན། ། མཐུ་སྟོབས་འཁོར་ལོས་བསྒྱུར་བའི་རྡོ་རྗེ་འཛིན། ། ཕྱོགས་ལས་རྣམ་རྒྱལ་རྗེ་བཙུན་རྡོ་རིངས་པའི། ། བསྟན་པ་ཕྱོགས་བཅུར་རྒྱས་པའི་བཀྲ་ཤིས་ཤོག །
ཅེས་རྗེ་བཙུན་རྡོ་རྗེ་འཆང་ཆེན་པོ་ཀུན་སྤངས་ཆོས་ཀྱི་རྒྱལ་པོའི་ཞལ་སྔ་ནས་ལ་བསྟོད་ཅིང་གསོལ་བ་འདེབས་པའི་ཚིགས་སུ་བཅད་པ་འདི་ནི། རྗེ་ཉིད་ཀྱི་ཞབས་རྡུལ་སྤྱི་བོས་མཆོད་ཅིང་བཀའ་དྲིན་ཆེན་པོས་འཚོ་བའི་བློ་གསལ་རྒྱ་མཚོས་གླང་གི་ལོ་ནག་པ་ཟླ་བའི་དུས་ཀྱི་མཆོད་པའི་ཚེ་ཡུལ་དབུས་དར་ཡུལ་སྒོམ་ཁང་གི་རི་ཁྲོད་དུ་ལེགས་པར་གྲུབ་པ་འདིས་ཀྱང་རྗེ་བཙུན་ཆོས་རྗེའི་བསྟན་པ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །། ཤུབྷཾ།། །། PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། རྗེ་བཙུན་ཀུན་སྤངས་ཆེན་པོ་ལ་བསྟོད་པ་མཐའ་ཡས་མ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
