ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༡༢
རྟ་མགྲིན་གྲུབ་རྒྱལ་ལུགས་ཀྱི་སྒྲུབ་ཐབས་རྗེས་གནང་གི་ཡི་གེ།
༄༅། །རྟ་མགྲིན་གྲུབ་རྒྱལ་ལུགས་ཀྱི་སྒྲུབ་ཐབས་རྗེས་གནང་གི་ཡི་གེ་བཞུགས་སོ།། པདྨ་ཀྲོ་དྷ་ན་མཿ སིནྡྷཱུར་ལྷུན་པོའི་སྤོ་ལ་ཉིན་བྱེད་ཀྱིས། ། ལན་བརྒྱར་བྱུགས་འདྲའི་པདྨ་དབང་གི་ལྷ། ། རབ་འཇིགས་གཤིན་རྗེ་ཁྲོས་པའི་གར་མཁན་པོ། ། ཁྱོད་ལ་དད་པས་སྙིང་ནས་ཕྱག་བགྱིད་དོ། ། འདིར་ཡེ་ཤེས་ཀྱི་མཁའ་འགྲོ་མ་གྲུབ་པའི་རྒྱལ་མོའི་ལུགས་ཀྱི་དཔལ་རྟ་མགྲིན་དཔའ་བོ་གཅིག་པ་བསྒོམ་པར་འདོད་པའི་རྣལ་འབྱོར་པས། འདི་ཉིད་ཀྱི་རྗེས་སུ་གནང་བ་ཐོབ་ནས། དབེན་པའི་གནས་སུ་བདེ་བའི་སྟན་ལ་འདུག་སྟེ། སྐྱབས་འགྲོ་སེམས་བསྐྱེད་སྤྱི་ལྟར་བྱ།
ཚད་མེད་བཞི་བསྒོམ། སྭ་བྷ་ཝས་ཆོས་ཐམས་ཅད་སྟོང་པར་བསམ་ལ། སྟོང་པའི་ངང་ལས་ཟླ་གམ་སྨུག་ནག་མེ་འབར་བའི་ཀློང་དཀྱིལ་དུ། པཾ་ལས་སྣ་ཚོགས་པདྨ་འདབ་མ་བརྒྱད་པ། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧྲཱིཿཡིག་དམར་པོ་བསམ། དེ་ལས་འོད་ཟེར་ཚ་ཞིང་རྩུབ་པ་འཕྲོས། གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། དཔལ་རྟ་མགྲིན་སྐུ་མདོག་དམར་པོ་བསྐལ་པའི་མེ་ལྟར་འབར་བ། ཞལ་གཅིག་ཕྱག་གཉིས་པ།
ཕྱག་གཡས་ཐོད་དབྱུག་དཀར་པོ་ནམ་མཁར་ཕྱར་བས་བགེགས་དང་འབྱུང་པོ་མ་ལུས་པ་འཇོམས་པར་བྱེད་པ། གཡོན་པ་སྡིག་མཛུབ་བསྒྲེང་བ་ལ་མེ་དཔུང་འབར་བས་གནོད་བྱེད་ཐམས་ཅད་གཞོབ་ཏུ་བསྲེག་པ། སྤྱན་གསུམ་སྡང་མིག་བགྲད་ཅིང་ཁྲོ་གཉེར་རབ་ཏུ་བསྡུས་པ། སྨིན་མ་དང་སྨ་ར་དམར་སེར་འཁྱོག་ཅིང་འབར་བ། ཞལ་གདངས་ཤིང་ལྗགས་འདྲིལ་བ། མཆེ་བ་རྣོན་པོ་གཙིགས་ཤིང་རྔམས་པ། དབུ་སྐྲ་སེར་པོ་གྱེན་དུ་བརྫེས་པའི་སྤྱི་གཙུག་ན་རྟ་མགོ་ལྗང་ཁུ་རྟ་སྐད་ནམ་མཁའི་དབྱིངས་སུ་འཚེར་བས་ཁམས་གསུམ་དབང་དུ་སྡུད་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། སྟག་གི་ལྤགས་པའི་ཤམ་ཐབ་དཀྲིས་པ།
ཀླུ་ཆེན་པོ་བརྒྱད་སྦྲུལ་གྱི་རྣམ་པར་བྱས་ཏེ་བརྒྱན་པ། སྦོམ་ཞིང་ཐུང་ལ་ལྟོ་བ་འཕྱང་བ། གཤིན་རྗེ་ཁྲོས་པའི་ཉམས་ཅན། ཞབས་གཡས་བསྐུམ་གཡོན་བརྐྱང་བས་བདུད་བཞི་མནན་པ། མེ་དཔུང་འབར་བའི་དབུས་ན་གར་དགུའི་ཉམས་ཀྱིས་རོལ་བའི་རྡོ་རྗེའི་སྐུ། དེའི་ཐུགས་ཀར་ཉི་མའི་དབུས་སུ་ཧྲཱིཿཡིག་དམར་པོ་སྔགས་འཕྲེང་གིས་བསྐོར་བ། དེ་ལས་འོད་ཟེར་འཕྲོས་རང་བཞིན་གྱི་གནས་ནས་རང་འདྲའི་ཡེ་ཤེས་སེམས་དཔའ་སྤྱན་དྲངས། ཛཿཧཱུྃ་བཾ་ཧོཿས་གཉིས་སུ་མེད་པར་ཐིམ། ནམ་མཁར་བཞུགས་པའི་དེ་བཞིན་གཤེགས་པ་རྣམས་ཀྱིས་དབང་བསྐུར། འོད་དཔག་མེད་ཀྱིས་དབུ་བརྒྱན་པར་བསམ།
ཐུགས་ཀའི་སྔགས་འཕྲེང་མེ་འབར་བ་ཀློག་པའི་ཚུལ་དུ་སེམས་གཏད་ནས། ཨོཾ་བཛྲ་ཀྲོ་ཏ་ཧ་ཡ་གྲྀ་ཝ་ཧུ་ལུ་ཧུ་ལུ་ཧཱུྃ་ཕཊ། ཅི་ནུས་བཟླས། འབུམ་ཕྲག་གཅིག་བཟླས་ན་ལས་ཐམས་ཅད་འགྲུབ་པར་འགྱུར། དེ་ནས་ཧ་ཡ་གྲྀ་ཝ་ས་པཱ་རི་ཝ་ར་སྔོན་དུ་འགྲོ་བའི་ཨརྒཾ་ནས་ཤཔྟའི་བར་གྱིས་མཆོད། སྔགས་ལ་ཨོཾ་ཨཱཿཧཱུྃ་བཏགས་པས་ནང་མཆོད་དབུལ། ཧྲཱིཿལས་སྐྱེས་པའི་རྟ་མཆོག་སྐུ། ། ཉི་མའི་འོད་མཚུངས་ཉོན་མོངས་སྲེག ། བདུད་བཞི་མ་ལུས་འཇོམས་མཛད་པའི། ། དཔའ་བོ་རྟ་མགྲིན་ཕྱག་འཚལ་ལོ། །
ཞེས་པས་བསྟོད། ཐུན་མཚམས་སུ་གཏོར་མ་འབུལ་བར་འདོད་པས། ཅི་འབྱོར་བའི་གཏོར་མ་བཤམས་ལ། བསངས་སྦྱངས། སྟོང་པའི་ངང་ལས། ཡཾ་ལས་རླུང་། རཾ་ལས་མེ། ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བར་གཏོར་རྫས་ཤ་ལྔ། བདུད་རྩི་ལྔ། ཡེ་ཤེས་ལྔ་དང་བཅས་པ་རོ་གཅིག་ཏུ་འདྲེས་པའི་ཟག་མེད་ཀྱི་བདུད་རྩིའི་རྒྱ་མཚོ་ཆེན་པོར་བསམས་ལ།
ཨོཾ་ཨཱཿཧཱུྃ་གིས་ལན་གསུམ་གྱི་བྱིན་གྱིས་བརླབས། རྩ་སྔགས་ཀྱི་མཇུག་ཏུ་ཨི་དཾ་བ་ལིཾ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། ལན་གསུམ་གྱིས་དབུལ། སྔར་བཞིན་མཆོད་བསྟོད་དང་འདོད་པའི་དོན་ལ་གསོལ་བ་གདབ་བོ། ། འདིའི་བྱིན་རླབས་བྱེད་པར་འདོད་པས། མཎྜལ་པདྨ་འདབ་མ་བརྒྱད་པའམ། མེ་ཏོག་གི་ཚོམ་བུའི་སྟེང་དུ། དཔལ་གཏོར་བརྒྱན་ཅན། དར་དམར་པོའི་ཅོད་པཎ་དང་བཅས་པ་མཐའ་མཆོད་གཏོར་གྱིས་བསྐོར་བ་བཤམས། གོང་བཞིན་བདག་བསྐྱེད་བཟླས་པ་དང་བཅས་པ་སྔོན་དུ་སོང་ནས།
མདུན་གྱི་གཏོར་མ་རྟ་མགྲིན་དུ་བསྐྱེད། མཆོད་བསྟོད་གཏོར་མ་འབུལ་བ་རྣམས་བྱས། སློབ་མ་རྣམས་ཁྲུས་བྱས། གྲལ་དུ་འཁོད་ལ། མཎྜལ། ཐུན་མོང་གི་གསོལ་གདབ། ཀུན་མཁྱེན་ཡེ་ཤེས་ཚིགས་བཅད། དཀོན་མཆོག་གསུམ་ལ་བདག་སྐྱབས་མཆི་སོགས། རྒྱུན་བཤགས་རྣམས་ཚེ་དཔག་མེད་ཀྱི་སྐབས་སུ་བཤད་པ་ལྟར་བྱ། དངོས་གཞི་ལ།
སྐུ་གསུང་ཐུགས་ཀྱི་བྱིན་རླབས། ལྷ་དང་སྔགས་ཀྱི་རྗེས་གནང་སྦྱིན་པའོ། ། དང་པོ་ནི། གཏོར་མ་རྟ་མགྲིན་དུ་གསལ་བའི་དཔྲལ་བ་ནས་ཨོཾ་དཀར་པོ་དཔག་མེད་འཕྲོས། སློབ་མའི་སྤྱི་བོར་ཐིམ་པས། ལུས་གང་། ལུས་ཀྱི་སྡིག་སྒྲིབ་དང་བར་ཆད་ཐམས་ཅད་དག་པར་བསམ་ལ། རྩ་སྔགས་བརྗོད་ཅིང་རོལ་མོ་བྱ། དེ་བཞིན་དུ་མགྲིན་པ་ནས་ཨཱཿདམར་པོ། ཐུགས་ཀ་ནས་ཧཱུྃ་སྔོན་པོ་སྤྲོས།
ངག་དང་ཡིད་ཀྱི་སྡིག་སྒྲིབ་སྦྱངས། གསུང་དང་ཐུགས་ཀྱི་བྱིན་རླབས་ཞུགས་པར་བསམ། རེ་རེ་ལ་ཡང་རོལ་མོ་སོགས་གོང་ལྟར་བྱ། གཉིས་པ་ནི། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་གསུང་། གཏོར་མ་རྟ་མགྲིན་དུ་གསལ་བའི་སློབ་མའི་སྤྱི་བོར་བྱོན་པའི་སྟེང་དུ་རྩ་བརྒྱུད་བླ་མ། མཐའ་བསྐོར་དུ་སངས་རྒྱས་བྱང་སེམས། དཔའ་བོ་དཔའ་མོ་སྤྲིན་འཐིབས་པ་ལྟར་བསམ་ལ། གཏོར་མ་མགོར་བཞག་ལ། བཅོམ་ལྡན་འདས་དཔལ་རྟ་མགྲིན།
མ་གཅིག་གྲུབ་པའི་རྒྱལ་མོ་སོགས་རྩ་བའི་བླ་མའི་བར་གྱིས་མཚན་ནས་བརྗོད་ཅིང་། ཁྱེད་རྣམས་ཀྱི་སྐུ་གསུང་ཐུགས་ཡོན་ཏན་འཕྲིན་ལས་མི་ཟད་པའི་སྒོ་ནས། རྡོ་རྗེའི་སློབ་མ་འདི་རྣམས་ལ་དུས་ད་ལྟ་ཉིད་དུ། མྱུར་བ་ཉིད་དུ། འདུག་ས་འདི་ཉིད་དུ་བྱིན་གྱིས་རློབས་ཤིག ནད་གདོན་སྡིག་སྒྲིབ་འགལ་རྐྱེན་བར་ཆད་ཐམས་ཅད་ཞི་བ་དང་། མཆོག་དང་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ། ཛཿཧཱུྃ་བཾ་ཧོཿཞེས་བརྗོད་པས། དེ་ཐམས་ཅད་འོད་དུ་ཞུ་ནས་སློབ་མ་ལ་ཐིམ་པས། སློབ་མ་རྟ་མགྲིན་དངོས་སུ་གྱུར་པ་ནི་མངོན་རྟོགས་ལྟར་གསལ་གདབ།
དེའི་ཐུགས་ཀར་ཉི་མའི་སྟེང་དུ་ཧཱུྃ་དམར་པོ་གྱེན་དུ་ལངས་པ་བསམ། སློབ་དཔོན་གྱི་ཐུགས་ཀར་ཉི་མའི་སྟེང་དུ་ཧྲཱིཿཡིས་མཐར། སྔགས་འཕྲེང་གཡས་སྐོར་དུ་གནས་པ་ལས། དེ་འདྲའི་སྔགས་འཕྲེང་མར་མེ་གཅིག་ལས་གཉིས་ཀྱི་རྣམ་པར་མཆེད་དེ། སློབ་མའི་སྙིང་གར་གཡོན་སྐོར་དུ་འཁོད། དེ་ཡང་དང་པོ་དམ་ཚིག་པ། གཉིས་པ་ཡེ་ཤེས་པ། གསུམ་པ་རིགས་བདག་གིས་རྒྱས་གདབ་པའི་ཚུལ་དུ་བསམ་ལ། རྩ་སྔགས་ལན་གསུམ་རྗེས་བཟློས་བྱ། སློབ་དཔོན་ལ་མེ་ཏོག་འཐོར་ཞིང་།
བཅོམ་ལྡན་བདག་ལ་བསྩལ་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། ། ཞེས་དང་། སློབ་དཔོན་གྱིས་སློབ་མའི་སྤྱི་བོར་མེ་ཏོག་བཞག་ལ། བཅོམ་ལྡན་འདི་ལ་བསྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་བརླབས། ། ཞེས་བརྗོད། རྗེས་ཀྱི་ཡོན་དབུལ་བ་སོགས་སྤྱི་ལྟར་བྱའོ། ། པདྨ་མཐར་བྱེད་ཁྲོ་བོ་ཡི། ། སྒྲུབ་ཐབས་བྱིན་རླབས་ཆོ་གར་བཅས། །
གྲུབ་པའི་རྒྱལ་མོའི་གཞུང་བཞིན་དུ། ། གསལ་བར་བགྱིས་པའི་དགེ་བ་དེས། ། བདུད་དཔུང་མུན་ཏུག་མཐར་བྱས་ཏེ། ། ཡེ་ཤེས་སྣང་བ་ལམ་ཆེན་པོས། ། བདེ་ལྡན་པདྨོའི་ཁ་ཕྱེ་སྟེ། ། ཟུང་འཇུག་སྦྲང་རྩིར་རོལ་བར་ཤོག། །། ཅེས་པ་འདི་ཡང་རྗེ་བཙུན་རྡོ་རིངས་པའི་གསུང་ལས་སྐྱེས་པའི་རྒྱལ་ཁམས་པས་ལས་དང་པོ་ལ་ཕན་པའི་ཕྱིར་དུ་སྦྱར་བའོ།། །། PAGE * MERGEFORMAT 4 ཚར་ཆེན་བློ་གསལ་རྒྱ་མཚོ། རྟ་མགྲིན་གྲུབ་རྒྱལ་ལུགས་ཀྱི་སྒྲུབ་ཐབས་རྗེས་གནང་གི་ཡི་གེ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
