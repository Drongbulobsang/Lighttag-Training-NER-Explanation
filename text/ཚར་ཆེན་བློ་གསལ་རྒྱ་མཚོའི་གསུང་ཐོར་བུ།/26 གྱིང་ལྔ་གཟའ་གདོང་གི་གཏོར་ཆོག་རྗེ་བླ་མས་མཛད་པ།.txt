ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༢༦
གྱིང་ལྔ་གཟའ་གདོང་གི་གཏོར་ཆོག་རྗེ་བླ་མས་མཛད་པ།
༄༅། །གྱིང་ལྔ་གཟའ་གདོང་གི་གཏོར་ཆོག་རྗེ་བླ་མས་མཛད་པ་བཞུགས་སོ།། བཅོམ་ལྡན་འདས་པདྨ་དབང་ཆེན་ཡང་གསང་ཁྲོས་པ་ལ་ཕྱག་འཚལ་ལོ། ། བཀའ་སྡོད་གྱིང་ལྔ་གཟའ་གདོང་ལ་གཏོར་མ་འབུལ་བར་འདོད་པས། དཔལ་གྱི་འཕྲིན་ལས་སྔོན་དུ་འགྲོ་བས། རཾ་ཡཾ་ཁཾ། བྷྲཱུྃ་ཨོཾ་ཨཱ་ཧཱུྃ་ཨོཾ་མཧཱ་བ་ལིཾ་ཏ་པཱུ་ཛཱ་ཏེ་ཛཱོ་ཧཱུྃ། ལན་གསུམ་གྱིས་གཏོར་མ་བྱིན་གྱིས་བརླབ། མདུན་གྱི་ནམ་མཁར་དུར་ཁྲོད་རོལ་པའི་གཞིར། ར་ཙ་ཏྲི་ཧྲིཿཤུ་རྣམས་ཡོངས་སུ་གྱུར་པ་ལས། དབུས་སུ་དབང་ཆེན་ཐུགས་ཀྱི་སྤྲུལ་པ་སྲོག་བདག་འོད་ཀྱི་རྒྱལ་པོ།
འོད་ཀྱི་མི་བོ་ཆེ་དཀར་པོ་ཞལ་གཅིག་ཕྱག་གཉིས་པ། གཡས་རལ་གྲི་དང་། གཡོན་འོད་ཀྱི་ཞགས་པ་ཐོགས་པ། སྐུ་ལ་སེང་གེའི་སློག་པ་གསོལ་ཞིང་། དབུ་ལ་ཇི་དར་དཀར་པོ་བཅིངས་པ། ནམ་མཁའ་འཇའ་ཡི་སྐེ་རགས་ཅན། ལྕགས་ཀྱི་སྡེར་མོ་རྣོན་པོས་དགྲ་སྙིང་འབྱིན་པ། འཇིགས་སུ་རུང་བའི་སེང་གེ་དཀར་པོ་རྔམས་སྒྲ་སྒྲོགས་པ་ལ་ཆིབས་པ། ཤར་དུ་ཚངས་པ་དུང་གི་ཐོར་ཚུགས་ཅན། སྐུ་མདོག་དཀར་པོ་ཞལ་གཅིག་ཕྱག་གཉིས་པ།
ཕྱག་གཡས་པས་ཟངས་ཀྱི་གྲི་རིང་དང་། གཡོན་ཞགས་པ་དགྲ་ལ་འདེབས་ལ། སྐུ་ལ་དར་དཀར་གྱི་རལ་ཁུ་གསོལ་ཞིང་། དབུ་ལ་དུང་གི་ཅོད་པཎ་བཅིངས་པ། རྟ་དཀར་པོ་ངང་རིང་ལ་ཆིབས་པ། ལྷོར་དམ་ཅན་རྡོ་རྗེ་ལེགས་པ་སྐུ་མདོག་སེར་པོ་ཞལ་གཅིག་ཕྱག་གཉིས་པ། གཡས་བསེའི་རྡོ་རྗེ་དང་། གཡོན་ཙིཏྟ་དམར་པོ་ཐོགས་པ། ཟ་འོག་སྔོ་ཁྲའི་བེར་གསོལ་ཞིང་། དབུ་ལ་བསེ་མེན་གྱི་འགྱིང་ཐོད་བཅིངས་པ།
རྟ་ཁམ་པ་ལག་དཀར་ལ་ཆིབས་པ། ནུབ་ཏུ་བདུད་པོ་རི་ནག་སྤུངས་པ་མདོག་ནག་པོ་ཞལ་གཅིག་ཕྱག་གཉིས་པ། ཕྱག་གཡས་བདུད་ཀྱི་ཁྲམ་ཤིང་དང་། གཡོན་ཞགས་པ་ནག་པོ་འདེབས་པ་སྐུ་ལ་ལྕགས་ཀྱི་ཞུན་ཁྲབ་གསོལ་ཞིང་། དབུ་ལ་བདུད་ཞྭ་ནག་པོ་གསོལ་བ། བདུད་རྟ་ནག་པོ་ལ་ཞོན་པ། བྱང་དུ་སྲོག་བདག་ཡཾ་ཤུད་དམར་པོ་ཞལ་གཅིག་ཕྱག་གཉིས་པ། གཡས་ཟངས་ཀྱི་གྲི་རིང་དང་། གཡོན་ཞགས་པ་དམར་པོ་དགྲ་ལ་འདེབས་པ། བསེ་ཁྲབ་དང་བསེ་རྨོག་གསོལ་བ།
བསེའི་རྭ་སྐྱེས་ཁམ་པ་ལ་ཆིབས་པ། ལྔ་ཀ་རྔམས་ཞིང་ཁྲོས་ལ་དྲག་ཅིང་རྩུབ་པའི་རྣམ་པ་ཅན། སྤྲུལ་པ་ཡང་སྤྲུལ་ཉིང་སྤྲུལ་བསམ་གྱིས་མི་ཁྱབ་པས་བསྐོར་བ། དེ་རྣམས་ཀྱི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀ་ནས་འོད་ཟེར་ལྕགས་ཀྱུ་ལྟ་བུ་མང་པོ་འཕྲོས་པས། པདྨ་དབང་གི་ཞིང་ཁམས་ནས་སྲོག་བདག་འོད་ཀྱི་རྒྱལ་པོ། རྒྱལ་ཡུལ་ནམ་མཁའ་ཆད་ཆོད་ནས། ཚངས་པ་དུང་གི་ཐོར་ཚུགས་ཅན།
ནུབ་ཕྱོགས་ཕ་ཝཾ་ལུང་བུའི་མཁར་ནང་ནས། དམ་ཅན་རྡོ་རྗེ་ལེགས་པ། བདུད་ཡུལ་ཁ་རག་མགོ་དགུ་ནས། བདུད་པོ་རི་ནག་སྤུངས་པ། བཙན་ཡུལ་ཟངས་ཐང་དམར་པོ་ནས། བཙན་འགོང་ཡཾ་ཤུད་དམར་པོ་འཁོར་དང་བཅས་པ་སྐད་ཅིག་ཡུད་ཙམ་ལ་ཨེ་ཧྱེ་ཧི། བཛྲ་ས་མཱ་ཛཿ སྤྱན་དྲངས། ཛཿཧཱུྃ་བཾ་ཧོཿདམ་ཚིག་པ་རྣམས་ལ་གཉིས་སུ་མེད་པར་ཐིམ། ར་ཙ་ཏྲི་ཧྲི་ཤུ་ས་མ་ཡ་སཏྭཾ།
ཞེས་པས་དམ་ལ་བཞག རྡོ་རྗེ་ཐལ་མོ་ཁ་ཕྱེ་བའི་མཐར་སེ་གོལ་གཏོག་ཅིང་། ཨོཾ་ཁ་ཁ་ཁཱ་ཧི་ཁཱ་ཧི། ར་ཙ་སྲོག་ལ་ཧྲཱི། ཨ་ཤུགྨེ་ཏྲི་སྲོག་ལ་ཛཿ ཙ་པ་ལ་ཨ་ཤུག་ཛཿ ཏྲི་ལི་ཛཿ བཛྲ་ས་དུ་ཧྲཱི། དུན་དུན་ཤུ་ལ་གྲི་ཝ་ཨི་དཾ་བ་ལིཾ་གྲིཧྣ་ས་མ་ཡ་རཀྵནྟུ་མ་མ་སརྦ་སིདྡྷི་མེ་པྲ་ཡཙྪན་ཏུ་ཡ་ཐེ་བཾ་ཡ་ཐེཥྚཾ་བྷུཉྫ་ཐ་ཛི་གྷ་ཐ་པི་པ་ཐ་མ་ཏི་པྲ་མ་ཐ་མ་མ་སརྦ་ཀརྠ་ཡ་སད་སུ་ཁཾ་བི་ཤུདྡྷེ་ས་ཧ་མི་ཀ་བྷཝནྟུ་ཧཱུྃ་ཧཱུྃ་ཕཊ། ཅེས་ལན་གསུམ་དང་།
ར་ཙ་ཏྲི་ཧྲི་ཤུ་མཧཱ་སརྦ་པཉྩ་ཨ་མྲྀ་ཏ་ལ་ཁཱ་ཧི། མཧཱ་རཀྟ་ལ་ཁཱ་ཧིས་སྨན་རཀ་ཕུལ། དབང་དྲག་དཀྱིལ་འཁོར་སྤྱི་ཡི་བཀའ་བསྟོད་ནི། ། སྲོག་ལ་དབང་བསྒྱུར་གྱིང་ཆེན་ལྔ་རྣམས་ཀྱང་། ། ལས་སུ་སངས་རྒྱས་བསྟན་པ་སྲུང་བྱེད་ཅིང་། ། ཟས་སུ་དགྲ་བོའི་ཤ་ཁྲག་ཚོགས་རྣམས་ཟ། ། དམ་ཉམས་དགྲ་བགེགས་རྩད་ནས་གཅོད་མཛད་པའི། ། དྲེགས་པ་མཐུ་རྩལ་ཅན་ལ་ཕྱག་འཚལ་བསྟོད། ། ཕྱི་ནང་གསང་བའི་མཆོད་པ་འདི་བཞེས་ལ། ། རྨད་བྱུང་རོལ་པའི་དངོས་གྲུབ་བསྩལ་དུ་གསོལ། །
ཞེས་པས་བསྟོད་ཅིང་འཕྲིན་ལས་བཅོལ་ལོ། ། ཡང་སྔར་ལྟར་གཏོར་མ་བྱིན་གྱིས་བརླབས་ལ། རང་གི་མདུན་དུ་རྒྱ་མཚོ་ཆེན་པོ་རྦ་ཀློང་འཁྲུག་པའི་དབུས་མེ་དཔུང་འབར་ཞིང་སྤྲིན་དང་རླུང་ནག་བུ་ཡུག་འཚུབ་པ། ཐོག་དང་སེར་བ་དྲག་ཏུ་འབབ་ཅིང་། འབྲུག་དང་གློག་དམར་འཁྱུག་པའི་སྒྲ་སྒྲོག་ཅིང་། གནམ་ས་ཆ་ལང་སྡེབ་པ་ལྟ་བུའི་ཀློང་དཀྱིལ་དུ་ར་ལ་ཙ་ཤ་རྣམས་ལས་འོད་འཕྲོས་ཡོངས་སུ་གྱུར་པ་ལས། ཁྲོ་རྒྱལ་པདྨ་ཧེ་རུ་ཀའི་ཐུགས་ཀྱི་སྤྲུལ་པ་གཟའ་རྒོད་དྲག་པོ་རྭ་ཧུ་ལ། སྐུ་མདོག་དུད་ཁ་སྲིན་པོ་ཁྲོས་པ་ལྟ་བུའི་མགོ་དགུ་པ། ཕྱག་གཡས་ཀྱིས་སྐྱིན་ཐང་གནམ་ལྕགས་ཀྱི་འཁོར་ལོ་ནམ་མཁར་འཕྱར་ནས་དགྲ་བོའི་ཡུལ་དུ་འཕེན་ཅིང་། ཕྱག་གཡོན་ཆུ་སྲིན་གྱི་ཞགས་པས་དམ་ཉམས་འཆིང་ཞིང་ཟ་བ།
ལུས་པོ་ཐམས་ཅད་མིག་གིས་གང་བ། ལྟེ་བ་མན་ཆད་དུག་སྦྲུལ་ནག་པོའི་གཟུགས་ཀྱིས་རྒྱ་མཚོའི་གཏིང་ནས་དཀྲུག་པ། དེའི་ཤར་དུ་ཟོར་སྲིན་དཀར་མོ་སྟག་གི་གདོང་ཅན། ལྷོར་བཾ་སྲིན་སེར་མོ་དྲེད་ཀྱི་གདོང་ཅན། ནུབ་ཏུ་ཀོང་སྲིན་དམར་མོ་བ་ལང་གི་གདོང་ཅན། བྱང་དུ་འབྲོག་སྲིན་ལྗང་ཁུ་ཆུ་སྲིན་གྱི་གདོང་ཅན། བཞི་ཀའང་སྲིན་མོ་ཁྲོས་པའི་རྣམ་པ་ཅན། གཡས་ཟོར་བ་དང་གཡོན་ནད་རྐྱལ་ཐོགས་པ། སྣང་སྲིད་ལྷ་སྲིན་སྡེ་བརྒྱད་ཀྱི་འཁོར་གྱིས་བསྐོར་བ། སྐད་ཅིག་ཉིད་ལ་དགྲ་བོའི་ཡུལ་ཁམས་ཐལ་བར་རློག་པར་བྱེད་པ།
གཙོ་འཁོར་དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ས་བོན་གྱི་འོད་ཟེར་གྱིས་ལྷོ་ནུབ་མཚམས་ཀྱི་སྲིན་ཡུལ་ལང་ཀ་པུ་རིའི་གྲོང་ཁྱེར་ནས་དྲེགས་པ་གཟའ་གདོང་ལྕམ་དྲལ་ལྷ་སྲིན་སྡེ་བརྒྱད་ཀྱི་འཁོར་དང་བཅས་པ་ཨེ་ཧྱེ་ཧི་བཛྲ་ས་མ་ཛཿ སྤྱན་དྲངས། ཛཿཧཱུྃ་བཾ་ཧོཿ དམ་ཚིག་པ་ལ་གཉིས་སུ་མེད་པར་ཐིམ། ར་ཧུ་ལ་ས་པཱ་རི་ཝཱ་ར་བཛྲ་ས་མ་ཡ་སཏྭཾ། ཞེས་པས་དམ་ལ་བཞག ཨ་ཁ་ཁ་ཁཱ་ཧི་ཁཱ་ཧི་ར་ཧུ་ལ་མ་ར་ཙ་ཤ་ཡ་ཨི་དཾ་བ་ལིཾ་ཏ་གྲིཧྣ་ས་མ་ཡ་རཀྵནྟུ་མ་མ་སརྦ་སིདྡྷི་མེ་པྲ་ཡཙྪནྟུ་ཡ་ཐེ་བཾ་ཡ་ཐེཥྚཾ་བྷུཉྩ་ཐ་ཛི་གྷ་ཐ་པི་པ་ཐ་མ་ཏི་པྲ་མ་ཐ་མ་མ་སརྦ་ཀརྠཱ་ཡ་སད་སུ་ཁཾ་བི་ཤུདྡྷེ་ས་ཧ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ།
ལན་གསུམ་དང་། ར་ཧུ་ལ་ས་པཱ་རི་ཝཱ་ར་མཧཱ་སརྦ་པཉྩ་ཨ་མྲྀ་ཁཱ་ཧི། མཧཱ་རཀྟ་ཁཱ་ཧིས་སྨན་རཀ་ཕུལ། ཕྱོགས་བཞི་བར་སྣང་ནམ་མཁའི་ཀློང་ཡངས་ནས། ། དམ་བཅའ་བཀའ་བསྟོད་གཟའ་གདོང་ལྕམ་དྲལ་ཡང་། ། ལས་སུ་སངས་རྒྱས་བསྟན་པ་སྲུང་མཛད་ཅིང་། ། ཟས་སུ་དགྲ་བོའི་ལོ་ཏོག་སྣར་མ་གསོལ། ། དགྲ་བགེགས་ཡུལ་ཁམས་ཐལ་བར་རློག་བྱེད་པའི། ། གཟའ་གདོང་དྲེགས་པ་ཅན་ལ་ཕྱག་འཚལ་བསྟོད། ། ཕྱི་ནང་གསང་བའི་མཆོད་པ་འདི་བཞེས་ལ། །
རྨད་བྱུང་རོལ་པའི་དངོས་གྲུབ་བསྩལ་དུ་གསོལ། ། ཞེས་པས་བསྟོད་ཅིང་འཕྲིན་ལས་བཅོལ། མདུན་བསྐྱེད་ཀྱི་དཀྱིལ་འཁོར་དང་འབྲེལ་བར་བྱེད་ན། གཞལ་ཡས་ཁང་གི་ཕྱིའི་དུར་ཁྲོད་ཀྱི་ས་གཞི་ལ་ཤར་གྱི་གཡས་སུ་སྲོག་བདག གཡོན་དུ་ཚངས་པ། ལྷོར་དམ་ཅན། ནུབ་ཏུ་བདུད། བྱང་དུ་བཙན། ནུབ་ཏུ་གཟའ་མཆོག ཕྱོགས་བཞིར་གདོང་མ་བཞི་རྣམས་བསྐྱེད།
གཞན་གོང་དང་འདྲ། འདི་རྣམས་སློབ་དཔོན་ཆེན་པོ་ཉིད་ཀྱིས་དཔལ་གྱི་ལྷག་སྡུད་ཀྱི་ཚུལ་དུ་ཞར་ལ་མཆོད་པ་ཙམ་གསུང་། དྲག་སྔགས་ཀྱི་བདག་པོ་ལོ་ཙཱ་བ་ཆེན་པོ་བཻ་རོ་ཙ་ནས་སྒོས་སུ་མཆོད་པའི་ཚུལ་དང་། ལས་སྦྱོར་སོགས་རྒྱས་པར་གསུངས་པའི་རྗེས་སུ་འབྲངས་ཏེ། བླ་མ་དམ་པ་རྣམས་ཀྱི་གསུང་སྒྲོས་ལས་ཇི་ལྟར་བྱུང་བ་ལྟར། ཡང་གསང་ཁྲོས་པའི་རྣལ་འབྱོར་པ་བློ་གསལ་གྱིས་སྲུང་མ་མཆོད་པའི་ཆ་རྐྱེན་དུ་སྦྱར་བ་འདིས་ཀྱང་བསྟན་པ་བསྲུང་བའི་འཕྲིན་ལས་མྱུར་དུ་འགྲུབ་པར་གྱུར་ཅིག། །། གྱིང་ལྔའི་གཏོར་མ་ནི། རིན་པོ་ཆེའི་སྣོད་དུང་དབུས་སུ་གྲུ་བཞི་མཁར་ཐབ་བ་གམ་དང་བཅས་པའི་སྟེང་དུ་བཤོས་བུ་གྲུ་གསུམ་ཆུང་བ་གཅིག་འཇོག དེའི་ཤར་ལྷོ་ནུབ་གསུམ་དུ་བཤོས་བུ་གྲུ་བཞི། བྱང་དུ་གྲུ་གསུམ་རྣམས་དཀར་དམར་དང་།
ཁྱད་པར་རའི་ཁྲག་གིས་བརྒྱན་པ་བཤམ། གཟའི་གཏོར་མ་རིན་པོ་ཆེའི་བཤོས་བུ་གསུམ་གཉིས་མན་གྲུ་བཞི། སུམ་ཆ་ཡན་གྲུ་གསུམ་གཡས་སུ་བཅུས་པ། ཕྱོགས་བཞིར་གྲུ་གསུམ་གཡས་བཅུས་རེ་རྣམས་ར་རོག་པོའི་ཤ་ཁྲག་གིས་བརྒྱན་པ་བཤམ། མཆོད་པའི་དུས་ཟླ་བ་ངོ་རེ་གསུམ་གསུམ་ལ། མ་གྲུབ་ན་ཉའི་སྲོད་ལ་མཆོད། ཅེས་གསུངས། ཕན་ཡོན་ནི། གྱིང་ལྔ་དང་། དེ་བྱས་ཁྱི་ལྟར་རྟིང་ལ་འབྲང་། །
གང་བཅོལ་ཉན་ཞིང་ལས་རྣམས་སྒྲུབ། ། མ་བསྐུལ་བདག་ལ་འཚེ་བའི་དགྲ། ། གང་ཡིན་མྱུར་དུ་ཆམ་ལ་འབེབས། ། ཞེས་དང་། གཟའ་མཆོད་པས། དེ་བྱས་གཟའ་རྒོད་ཕ་ལྟར་སྐྱོབ། ། གདོང་མོས་མ་ལྟར་སྐྱོབ་པར་བྱེད། ། སྡེ་བརྒྱད་བུ་ལྟར་ལས་རྣམས་སྒྲུབ། ། ཅེས་པ་རྣམས་བཻ་རོའི་གསུང་ངོ་། ། ཁ་ཅིག་འདི་རྣམས་འཇིག་རྟེན་རང་རྒྱུད་པར་བཟུང་ནས།
དེ་མཆོད་པ་ལ་སྨོད་པ་ནི་ཆོས་རྒྱུས་ཤིན་ཏུ་ཆུང་ཞིང་ལོག་རྟོག་འབའ་ཞིག་ལ་རིམ་པར་ཆས་པ་སྙིང་རྗེ་བའི་གནས་ཡིན་ཏེ། རྒྱུད་ལས་འདི་རྣམས་བཅོམ་ལྡན་འདས་པདྨ་དབང་ཆེན་གྱི་ཐུགས་ཀྱི་སྤྲུལ་པར་བཤད་ཅིང་། སློབ་དཔོན་ཆེན་པོ་པདྨ་སམྦྷ་ཝ་དང་། ལོ་ཙཱ་བ་བཻ་རོ་ཙཱ་ན་ལ་སོགས་པས་འདི་དག་རྣལ་འབྱོར་པ་རྣམས་ཀྱིས་མཆོད་ཅིང་བསྟེན་པར་གསུངས་པའི་ཕྱིར་རོ། ། འོན་ཀྱང་གདུལ་བྱ་འདུལ་བྱེད་དང་། གཉེན་པོ་དང་ལས་ཀྱི་ལྷའི་ཁྱད་པར་གྱིས། འཇིག་རྟེན་རང་རྒྱུད་པའི་དྲེག་བྱེད་དེ་དག་གིས་ཀྱང་རྣལ་འབྱོར་པ་ལ་བར་ཆད་མི་བྱེད་ཅིང་། ཕྲིན་ལས་ཆེད་དུ་སྒྲུབ་པ་ནི་རྟེན་འབྲེལ་གྱི་ཆེ་བར་སྣང་ངོ་། ། སྲུང་མ་འཁྲུགས་ཏེ་འདི་ཕྱིར་སྡུག་བསྔལ་བའི། ། ཐན་སྐད་བོར་ལ་མཁས་གྲུབ་བརྒྱུད་པ་ནི། །
ཟམ་མ་ཆད་པའི་ལམ་བཟང་འདིར་ཞུགས་ཤིག ། གནས་སྐབས་མཐར་ཐུག་དོན་ཆེན་འགྲུབ་པར་འགྱུར། ། ས་མ་ཡ་མྲྀ་ཏི། རྣལ་འབྱོར་པ་བློ་གསལ་གྱིས་འདུན་མ་རྩེ་མོར་སོན། བཀྲ་ཤིས།། །། PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། གྱིང་ལྔ་གཟའ་གདོང་གི་གཏོར་ཆོག་རྗེ་བླ་མས་མཛད་པ། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
