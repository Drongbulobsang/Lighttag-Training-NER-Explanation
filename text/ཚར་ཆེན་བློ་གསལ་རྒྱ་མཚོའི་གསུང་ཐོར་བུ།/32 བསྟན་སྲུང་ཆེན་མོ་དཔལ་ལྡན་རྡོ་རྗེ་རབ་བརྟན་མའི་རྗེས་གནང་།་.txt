ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༣༢
བསྟན་སྲུང་ཆེན་མོ་དཔལ་ལྡན་རྡོ་རྗེ་རབ་བརྟན་མའི་རྗེས་གནང་།་
༄༅། །བསྟན་སྲུང་ཆེན་མོ་དཔལ་ལྡན་རྡོ་རྗེ་རབ་བརྟན་མའི་རྗེས་གནང་བཞུགས་སོ།།་་་་་ དཔལ་བརྩེགས་ཀྱི་པར་མ་ལས་ཡང་ཞུས་ཅན་འདི་དག་པ་ཡིན། བླ་མ་མཆོག་དང་རྡོ་རྗེ་འཛིན་པ་ལ་ཕྱག་འཚལ་ལོ། ། འདིར་བསྟན་སྲུང་ཆེན་མོ་དཔལ་ལྡན་རྡོ་རྗེ་རབ་བརྟན་མའི་རྗེས་གནང་བྱེད་པའི་རྣལ་འབྱོར་པས། དབེན་ཞིང་ཡིད་དང་མཐུན་པའི་གནས་སུ་བླ་མ་ཡི་དམ་ཁྱད་པར་ལྷ་མོ་འདི་ཉིད་ཀྱི་སྐུ་རབ་གནས་དང་ལྡན་པའི་མདུན་ངོས་སུ་སྟེགས་བུའམ། ཅོག་ཙེ་ལ་སོགས་པའི་སྟེང་དུ་དར་རམ་རས་ལ་ཆུ་ཚོན་གྱིས་བྲིས་པའམ། ཡང་ན་རྡུལ་ཚོན་གྱིས་མཎྜལ་གྲུ་གསུམ་མཐིང་ནག་རེ་ཁཱ་རིམ་པ་གཉིས་ཀྱིས་བཅད་པ། ཕྱི་རོལ་དུ་ཟླུམ་པོ་རིམ་པ་གཉིས་བསྐོར་བ་ལ་ཐོད་རྭ་དཀར་པོ། དེའི་ཕྱིར་མེ་རི་རླུང་ནག་གཡས་བསྐོར་དུ་འབར་བ། ཟླ་གམ་གསུམ་དང་ཆོས་འབྱུང་གི་ནང་དམར་པོར་བྱས་པའི་དབུས་སུ།
རལ་གྲི་རྩེ་གྱེན་དུ་བསྟན་པའམ། ཀཾ་ཡིག་གམ། ཚོམ་བུ་དམར་ནག་རྣམས་གང་རུང་བཀོད། དེའི་ཁར་མཉྫིའི་སྟེང་དུ་ལྕགས་སྣོད་ལ་སོགས་པའི་ནང་དུ་གཏོར་མ་ལྕགས་མཁར་གྱི་རྣམ་པ་གྲུ་བཞི་སྒོ་བཞི་པ་སྟེང་དང་སྒོ་རྣམས་ཀྱི་ཐད་དུ་ཐོད་སྐམ་གྱི་རྩིག་པ་སྟེང་གི་དབུས་དང་ཕྱོགས་མཚམས་རྣམས་སུ་མི་རོ་རེངས་པའི་རྣམ་པའི་རྒྱལ་མཚན་བཙུགས་པ། ལོགས་རྣམས་སུ་རྒྱུ་མ་དང་དོན་སྙིང་གི་དྲྭ་བ་དང་དྲྭ་ཕྱེད། དེ་རྣམས་ཀྱི་ལྕགས་མཁར་གཞི་མ་ནག་པོ་ཐོད་སྐམ་རྣམས་དཀར་པོ། མི་རོ་དང་རྒྱུ་རློན་རྣམས་ཁྲག་གིས་དམར་པོར་བྱུགས། སྟེང་ནས་དར་ནག་གི་གུར་ཕུབ། མདུན་དུ་འབུལ་གཏོར་ལག་ལེན་ལྟར་བཤམས་པ་དང་། ཁྲག་གི་ཨརྒྷ་སོགས་སྔོན་དུ་འགྲོ་བའི་དྲག་པོའི་ཉེར་སྤྱོད་རྣམ་ལྔ།
བནྡྷ་ལྕང་ལོ་ཅན་གཉིས་སུ་སྨན་ཕུད་དང་རཀྟ་བཤམ། གཞན་ཡང་ཕྱག་མཚན་གྱི་རལ་གྲི། ནེའུ་ལེའི་རྐྱལ་པ། མདའ་དར་ལ་སོགས་པ་སྤྱན་གཟིགས་རོལ་མོའི་བྱེ་བྲག་སོགས་ཉེ་བར་མཁོ་བའི་ཡོ་བྱད་ཐམས་ཅད་མ་ཚང་བར་མེད་པར་བཤམས། དེ་ནས་རྣལ་འབྱོར་པས་གསང་བདག་རྡོ་རྗེ་འཛིན་པ་ལ་སོགས་པ་ཡི་དམ་ཁྲོ་བོ་གང་ཡང་རུང་བའི་བདག་མདུན་མཆོད་བསྟོད་བཟླས་པ། གཏོར་མ་འབུལ་བ་ལ་སོགས་པ་སྔོན་དུ་འགྲོ་བས། མདུན་གྱི་ལྷ་མོའི་རྟེན་དང་གཏོར་མ་བསངས་སྦྱངས། སྟོང་པའི་ངང་ལས། རྟེན་དང་བརྟེན་པར་བཅས་པའི་ལྷ་མོ་འཁོར་བཅས་བསྐྱེད་པ་ནས། བསྐང་བཤགས་ཀྱི་བར་གཏོར་ཆོག་ལྟར་ཚང་བར་བྱ།
ཁྱད་པར་བཟླས་པའི་སྐབས་སུ་ལྷ་མོའི་ཐུགས་རྒྱུད་བསྐུལ་བར་བསམས་ནས། ལྷ་མོའི་སྔགས་ཀྱི་བཟླས་པ་སྟོང་ཕྲག་གམ། བརྒྱ་རྩ་ལས་མི་ཉུང་བ་བཟླས། རྗེས་གནང་དངོས་ལ་སློབ་མ་རྣམས་ཁྲུས་བྱས། སྙིམ་པ་མེ་ཏོག་དང་བཅས་པས་གྲལ་ལ་འཁོད་པ་ལ། སློབ་དཔོན་གྱིས་ཡི་དམ་གྱི་ང་རྒྱལ་དང་ལྡན་པའི་ངང་ནས་འདི་སྐད་བརྗོད་པར་བྱའོ། ། ནམ་མཁའི་མཐའ་དང་མཉམ་པའི་སེམས་ཅན་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བསྟན་སྲུང་ཆེན་མོ་དཔལ་ལྡན་རྡོ་རྗེ་རབ་བརྟན་མའི་རྗེས་སུ་གནང་བ་ཞུས་ལ་ཉམས་སུ་ལེན་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལེགས་པར་གསལ་བཏབ་ནས་གསན་འཚལ། དེ་ཡང་དམ་པའི་ཆོས་ཟབ་མོ་ཉམས་སུ་ལེན་པ་ལ་བར་ཆད་སེལ་ཞིང་མཐུན་རྐྱེན་སྒྲུབ་པའི་སྲུང་མ་ཁྱད་པར་ཅན་རེ་བསྟེན་དགོས་པར་གསུངས་པ་ལས། འདིར་མཁའ་འགྲོ་མ་མེ་ལྕེ་འབར་བའི་རྒྱུད་དང་།
ལྷ་མོ་ཤན་པ་ནག་མོའི་རྒྱུད་ལ་སོགས་པ་མ་མོ་སྤྱིའི་སྐྱེ་རྒྱུད་རྣམས་ནས། ལྷ་མ་ཧཱ་དེ་བར་གྲགས་པ་དབང་ཕྱུག་ཆེན་པོ་དང་། ལྷ་མོ་ཨུ་མ་དེ་བ་ཞེས་བྱ་བ་ཨེ་ཀ་ཛ་ཊི་དང་། བཀའ་བཟློག་མ་སོགས་མཚན་གྱི་རྣམ་གྲངས་མང་པོ་དང་ལྡན་པ་འདི་གཉིས་ལྷན་ཅིག་ཏུ་འདུས་པ་ལས་སྲས་མིང་པོ་མ་ཧཱ་ཀཱ་ལ་དང་། སྲིང་མོ་ལྷ་མོ་ནག་མོ་ཙ་མུནྟྲི་ཏེ། མིང་སྲིང་གཉིས་བྱུང་བ་ལས། འདིར་སྲིང་མོ་ལྷ་མོ་ཙཱ་མུནྟྲི། མཚན་གྱི་རྣམ་གྲངས་དཔལ་ལྡན་ལྷ་མོ་ནག་མོ་དང་ལྷ་མོ་དཀར་མོ་དུང་སྐྱོང་མ་དང་། པརྞ་ཤ་བ་རི་སོགས་མཚན་ཡོངས་སུ་གྲགས་པ་བརྒྱ་རྩ་བརྒྱད་ལ་སོགས་པ་དང་ལྡན་པ་འདི་ནི་རྗེ་མོ་རེ་མ་ཏི་ཞེས་བྱ་བ་གུར་གྱི་མགོན་པོའི་ལྷ་མོ་འདོད་ཁམས་དབང་ཕྱུག་མ་དང་། ད་ལན་འདིར་འབྱུང་བའི་དཔལ་ལྡན་ལྷ་མོ་འདི་ཉིད་ལ་སོགས་པ་རྣམས་ཡིན་ཏེ།
ཡང་ལྷ་མ་ཧཱ་དེ་བ་དང་སྲིན་པོ་དྷ་ཤ་གྲེ་བའི་སྲིང་མོ་ན་ལ་རྩེ་གཉིས་འདུས་པ་ལས་བུ་མོ་གཅིག་བྱུང་བ་ནི་སྲིན་མོ་དམར་ལྡན་ཕུར་པ་ལྷ་ཞེས་བྱ། སྦས་པའི་བུ་མོ་ཐལ་མདོག་མ་དང་། བདུད་མོ་རེ་མ་ཏི་དང་། ནག་མོ་རེ་མ་ཏི་ལ་སོགས་པ་མཚན་གྱི་རྣམ་གྲངས་དུ་མ་དང་ལྡན་པ་འདི་ནི་ཁོལ་མོ་རེ་མ་ཏི་ཞེས་བྱ་བ་ད་ལྟར་ལྷ་མོ་དམག་ཟོར་རྒྱལ་མོར་གྲགས་པ་ལ་སོགས་པ་རྣམས་ཡིན། རྗེ་མོ་རེ་མ་ཏི་འདི་ཉིད་ལའང་རྒྱུད་རྒྱ་གཞུང་སོ་སོའི་དགོངས་པ། བླ་མ་བརྒྱུད་པ་སོ་སོ་ལས་འོངས་པའི་སྐུ་མདོག་ཕྱག་མཚན་བསྒྲུབ་ཚུལ་སོགས་མི་འདྲ་བ་མང་དུ་མ་འབྱུང་བ་ལས། ད་ལན་འདིར་སྐབས་སུ་བབས་པ་གསང་སྔགས་རྙིང་མ་ལ་བསྟེན་པའི་མ་མོ་ནག་མོ་སྤུ་གྲིའི་རྒྱུད་ལ་སོགས་པ་ནས་བཤད་ཅིང་། སློབ་དཔོན་ཆེན་པོ་པདྨ་འབྱུང་གནས་ཀྱིས་མཛད་པའི་སྒྲུབ་ཐབས་ལྷ་མོ་རང་ཉིད་ཀྱིས། ལོ་སྟོན་རྡོ་རྗེ་དབང་ཕྱུག་ལ་དངོས་སུ་གནང་བ་རྒྱན་གོང་གི་གཙུག་ལག་ཁང་གི་ལྷ་མོའི་སྐུ་འདྲའི་ཕྱག་མཚན་ནེའུ་ལེའི་ནང་དུ་སྦས་པ་དུས་ཕྱིས་ནེའུ་ལེའི་རྐྱལ་པ་ཆག་པའི་ནང་ནས་ཡོན་བཙུན་སེང་གེས་བཏོན་ནས་ཞལ་བཤུས་བྱས་ཕྱི་མོ་སླར་ཡང་དེ་ཉིད་དུ་བཞུགས་པའི་སྒྲུབ་ཐབས་ནེའུ་ལེའི་རྐྱལ་པར་གྲགས་པ་ནས་བསྟན་པའི་དཔལ་ལྡན་ལྷ་མོ་འདི་ནི་སྔོན་བྱང་ཆུབ་ཀྱི་ཤིང་དྲུང་དུ་བཅོམ་ལྡན་འདས་ཐུབ་པའི་དབང་པོ་ཉིད་ཀྱི་སྤྱན་སྔར་སྲོག་གི་སྙིང་པོ་མདོང་གསོལ་དུ་ཕུལ་ནས་བྱང་ཆུབ་མཆོག་ཏུ་སེམས་བསྐྱེད་ཅིང་བསྟན་པ་སྲུང་བར་ཁས་བླངས་དམ་བཅས། དེ་བཞིན་དུ་དཔལ་ཧེ་རུ་ཀ་དང་ཕྱག་ན་རྡོ་རྗེ་དང་རྟ་མགྲིན་ལ་སོགས་པའི་སྤྱན་སྔར་ཡང་བསྟན་པ་སྲུང་བར་ཁས་བླངས་དམ་བཅས།
འཕགས་ཡུལ་རྡོ་རྗེ་གདན་གྱི་བྱང་ཤར་མཐིང་སྨུག་འབར་བའི་བྲག་ཕུག་ན་མ་མོ་འབུམ་སྡེའི་གཙོ་མོ་མཛད་པའི་ཚེ། མ་མོ་ཧེ་ལ་འབར་མར་མཚན་གསོལ། ནུབ་ཕྱོགས་ཨུ་རྒྱན་གྱི་གནས་སུ་མཁའ་འགྲོ་མ་རྣམས་ཀྱི་གཙོ་མོ་མཛད་ནས་མི་ཤ་མི་ཁྲག་གསོལ་བའི་ཚེ། རྡོ་རྗེ་སྣ་ཡོན་མར་གྲགས། རྒྱ་གར་ཤར་ཕྱོགས་ཟ་ཧོར་རྒྱལ་པོའི་ཡུལ་ཁམས་སྐྱོང་བའི་ཚེ། རྡོ་རྗེ་མཛོ་ཞོན་མར་བཏགས། བོད་ཡུལ་དུ་བསྟན་པ་སྔ་དར་གྱི་དུས་སློབ་དཔོན་ཆེན་པོ་པདྨ་འབྱུང་གནས་ཀྱིས་ཆོས་འཁོར་གྲོམ་པ་རྒྱང་ཀྱི་གཏེར་གྱི་སྲུང་མར་བསྐོས་ནས་ལྷ་མོ་དྲེའུ་ཞོན་མའམ་རྡོ་རྗེ་རྒྱང་གྲགས་མར་གྲགས། བསམ་ཡས་དཔལ་གྱི་གཙུག་ལག་ཁང་གི་སྲུང་མར་བྱོན་པས་རྡོ་རྗེ་གཤོག་རྒོད་མར་མཚན་གསོལ། དཀར་ཆུང་རྒྱ་སྡེའི་སྲུང་མ་མཛད་པའི་ཚེ། རྡོ་རྗེ་གཡུ་སྒྲོན་མ་ཞེས་བྱ།
མངའ་རིས་སྟོད་ཀྱི་སྤུ་རངས་གཙུག་ལག་ཁང་དང་། གུ་གེ་ཐོ་ལིང་གི་སྐོར་སྲུང་མཛད་པའི་ཚེ། རྡོ་རྗེ་དབང་གྲུབ་མར་མཚན་གསོལ། བསྟན་པ་ཕྱི་དར་གྱི་སྨད་ནས་དར་བའི་ཐོག་མར། དབུས་གཙང་གི་མི་བཅུས་མདོ་ཁམས་སུ་བླ་ཆེན་དགོངས་པ་རབ་གསལ་གྱི་དྲུང་དུ་བྱོན་ནས། བསླབ་པ་བླངས་ཏེ་དབུས་གཙང་དུ་བྱོན་པའི་གཙོ་བོའམ། བགྲེས་པ་ལོ་སྟོན་རྡོ་རྗེ་དབང་ཕྱུག་གིས་རྒྱན་གོང་བྱང་ཆུབ་དགེ་གནས་ཀྱི་གཙུག་ལག་ཁང་བཞེངས། དེའི་མཁན་བུ་ལྕེ་བཙུན་ཤེས་རབ་འབྱུང་གནས་ཀྱི་ཞྭ་ལུ་གསེར་ཁང་གིས་གཙུག་ལག་ཁང་བཞེངས། དེའི་དུས་ཐར་པའམ་དཔྱལ་སྟོན་ནག་པོ་ཐོག་འབེབས་དང་ཞྭ་ལུ་བ་མཐུ་འགྲས་ཆེ་བར་བྱུང་། ལོ་དྲུག་བདུན་གྱི་བར་དུ་ཐོག་སེར་ཕབ་ནས།
ཞྭ་ལུ་བའི་སྐྱ་ཆག་ཐམས་ཅད་ཉམས་ཐག་པར་གྱུར་པའི་ཚེ་ལོ་སྟོན་གྱི་དགོངས་པ་ལ་འདི་ལྟ་བུའི་མཐུ་བཟློག་པའི་བསྟན་སྲུང་ཁྱད་པར་ཅན་ཞིག་སྤྱན་འདྲེན་དགོས་འདུག་སྙམ་ནས་རྒྱ་བལ་གྱི་ཕྱོགས་སུ་ཆས་ཏེ་བྱོན་པ་ཐང་དཔལ་མོ་དཔལ་ཐང་དུ་ཕེབས་པ་དང་། དེ་ན་རླུང་ནག་འཚུབ་མ་ཆེན་པོ་གཅིག་གི་གསེབ་ན་བུད་མེད་སྨུག་ནག་ཆེན་མོ་དྲེའུ་ལ་ཞོན་པ་ཡ་མགལ་གནམ་དང་། མ་མགལ་སའི་བར་དུ་གདེངས་པ། ནུ་མ་ཕྲག་པ་ལ་བཀལ་བ། ཤིན་ཏུ་འཇིགས་པའི་ཆ་བྱད་ཅན་ཞིག་དང་མཇལ་བས་བྲེད་ཅིང་སྔངས་པར་གྱུར་པའི་ཚེ། བུད་མེད་དེ་ན་རེ། ཁྱོད་གང་ནས་འོང་། གང་དུ་འགྲོ། དོན་དུ་གང་གཉེར་བ་ཡིན་ཟེར་བ་ལ། བདག་གཙང་ཞྭ་ལུ་ཟེར་བ་ནས་འོངས།
དཔྱལ་ནག་པོ་ཐོག་འབེབས་ཀྱི་རྦོད་གཏོང་ཟུག་ནས་དེ་བཟློག་པའི་སྲུང་མ་དྲག་ཤུལ་ཅན་ཞིག་སྤྱན་འདྲེན་དུ་རྒྱ་བལ་གྱི་ཕྱོགས་སུ་འགྲོ་བ་ལགས་གསུངས་པས་བུད་མེད་དེ་ན་རེ། དེ་ལྟར་ན་ཁྱེད་ཀྱི་སྲུང་མ་ངས་བྱེད་ཀྱི་གསུངས་པ་དང་། བུད་མེད་ཀྱི་ཆོས་སྐྱོང་གིས་ཐར་པ་བའི་མཐུ་མི་བཟློག་གམ་བྱས་པས། ཁྱོད་ལ་གང་དགོས་ཀྱི་འཕྲིན་ལས་ཐམས་ཅད་ངས་བསྒྲུབ་པར་ནུས་གསུངས་ནས་ཤོག་དྲིལ་གཅིག་གནང་ནས། འདི་སློབ་དཔོན་པདྨ་འབྱུང་གནས་ཀྱིས་མཛད་པའི་ངའི་སྒྲུབ་ཐབས་ཡིན། ཁྱོད་ལ་ང་ནམ་དགོས་པ་བྱུང་ཙ་ན་འདི་སྒྲོགས་ཤིག་གསུང་། འོ་ན་ཡིད་ཆེས་པའི་རྫུ་འཕྲུལ་ཞིག་སྟོན་དགོས་བྱས་པས། བུད་མེད་དེས་ལག་པ་གཡས་པ་སྡིགས་མཛུབ་བྱས་ནས་ཆུ་བོ་ཆེན་པོ་གཅིག་འདུག་པ་ལ་བསྟན་པས་ཆུ་བོ་གྱེན་ལ་བཟློག་ནས་གྲམ་པ་སྔོ་ཆེར་བྱུང་བས་ནུས་མཐུ་ལ་ཡིད་ཆེས། ཁྱེད་ཀྱི་མཚན་ལ་གང་ཟེར། གནས་གང་ན་བཞུགས་དྲིས་པས།
ང་རྒྱ་གར་རྡོ་རྗེ་གདན་ན་གནས་པའི་ཚེ། ཧེ་ལ་འབར་བ་ཟེར། ཨུ་རྒྱན་གྱི་ཡུལ་ན་རྡོ་རྗེ་སྣ་ཡོན་མ་ཟེར་བྱ་བ་ལ་སོགས་པའི་མཚན་དང་གནས་ཀྱི་རྣམ་གྲངས་མང་པོ་བཤད་བྱུང་བས། ཁྱེད་མ་ཕྱིན་དགུ་ཕྱིན་མ་བྱས་དགུ་བྱས་ཀྱི་རིགས་སུ་འདུག་པས་ང་ལ་ཕན་ཐོགས་པ་ཞིག་མི་ཡོང་བ་འདྲ་གསུངས་པས། དེ་ལྟར་མི་དགོས་ཁྱེད་རང་གི་གཙུག་ལག་ཁང་དུ་ང་ཡི་གཟུགས་བརྙན་ཞོན་པ་མེད་པ་ཞབས་ས་ལ་བརྟན་པར་བཙུགས་པ། དེའི་མདུན་དུ་དྲེའུ་ཉལ་བ་གཅིག་དུས་ཚེས་འདི་ལྟ་བུ་ལ་གྲུབ་པར་གྱིས། དེའི་ཚེ་ང་རང་དངོས་སུ་འོངས་ནས་རྟེན་དེ་ཉིད་ལ་བརྟན་པར་གནས་ཏེ་ཁྱོད་ཀྱིས་གང་བསྒོ་བའི་ལས་ཐམས་ཅད་ཐོགས་མེད་བསྒྲུབ་པ་ཡིན་གསུང་། ངའི་མིང་རྡོ་རྗེ་རབ་བརྟན་མར་ཐོགས་ཤིག་ཟེར་ནས་འཇའ་ཡལ་བ་ལྟར་སོང་། དེར་ལོ་སྟོན་གྱིས་རྒྱན་གོང་དུ་ལོག་ནས་གཙུག་ལག་ཁང་དེའི་སྒོ་ཁང་དུ་ལྷ་མོ་འདིའི་སྐུ་དྲེའུ་དང་བཅས་པ་བཞེངས་པས། སྔར་གྱི་ཁས་བླངས་པའི་དུས་ཚེས་ལ་ལྷ་མོ་འདི་རྐང་ཐང་དུ་བྱོན།
དྲེའུ་ལ་ཁལ་བཀལ་འཁོར་ཚོགས་མང་པོ་དང་བཅས་པ་ཕྱོགས་ཐམས་ཅད་དུ་འུར་སྒྲ་དང་ཐུག་སྒྲ་ཆོམ་སྒྲས་གང་བར་བྱོན་ནས། སྔར་བཞེངས་པའི་རྟེན་རྣམས་ལ་མངོན་སུམ་དུ་ཐིམས་ནས་དུས་དེང་སང་གི་བར་དུ་གཙུག་ལག་ཁང་འདི་ན་ལྷ་མོ་འདི་མངོན་སུམ་དུ་བཞུགས་ཤིང་འཕྲིན་ལས་སྒྲུབ་པར་ཐེ་ཚོམ་མེད་ཅིང་ཡིད་ཆེས་པ་འདི་ཡིན། དེ་ནས་ལན་གཅིག་ལོ་སྟོན་གྱི་གཟིམ་མལ་དུ་སྔར་གྱི་ཤོག་དྲིལ་དེ་ལུས་པ་ཁོ་རང་གི་ལུག་རྫི་གཅིག་གིས་རྙེད་ནས་ལུག་འཚོ་བར་ཁྱེར་ཏེ། ལོ་སྟོན་གྱིས་མཛད་པའི་གདངས་ལ་དཔེ་བྱས། བྷྱོ་སྒྲ་དང་སྤེལ་ནས་བསྒྲགས་པས། བུད་མེད་ནག་མོ་འཁོར་གསུམ་བཏགས་པ་གཅིག་བྱུང་ནས་ཁྱོད་ང་བོས་ནས་ཅི་བྱེད། ངས་ཁྱོད་ལ་ལུག་དར་བའི་དངོས་གྲུབ་བྱིན་གྱིས། ཤོག་དྲིལ་འདི་ལོ་སྟོན་ལ་སྤྲོད་ཅིག་གསུངས་པ་དང་། ལུག་རྫིས་ཤོག་དྲིལ་ལོ་སྟོན་ལ་ཕུལ་ལོ། ། དེ་ལྟར་ན་སྒྲུབ་ཐབས་ནེའུ་ལེའི་རྐྱལ་མར་གྲགས་པ་འདི།
ལྷ་མོ་འདིའི་སྒྲུབ་ཐབས་ཀྱི་རྩ་བ་བསྒྲགས་པ་ཙམ་གྱིས་ཀྱང་ལྷ་མོ་མངོན་སུམ་དུ་འབྱོན་ངེས་པ་ཡིན་པས། ཡིད་ཆེས་ཤིང་གཅེས་པར་ཟུངས་ཤིག དེའི་དུས་ན་ཐར་པ་རྣམས་བསྒྲོས་པ་ལ། ལོ་སྟོན་གྱིས་རྒྱ་གར་ནས་སྲུང་མ་གཅིག་གདན་དྲངས་ཡོད་འདུག་པས། རང་རེའི་བླ་མ་སྐུ་མཚམས་དམ་པོ་མཛད་པ་དྲག་ཟེར་ནས་ཞུས་པས། དཔྱལ་ནག་པོ་ཐོག་འབེབས་སྐུ་མཚམས་དམ་པོ་ལ་བཞུགས། ཉེ་གནས་ལ་མཚམས་ཀྱི་བར་ལ་སུ་ཡང་མ་གཏོང་གསུངས། དེའི་གནང་བཞེས་ཀྱི་དུས་སུ་སྲུང་མས་རྒྱུད་བསྐུལ་ནས། ཡོན་བདག་དྲག་པར་རང་གཅིག་པོ་མཇལ་བ་ལ་བྱུང་བ་དེ་ཉེ་གནས་ཀྱིས་མཚམས་འོག་ཏུ་བཏང་བས། དེ་དང་མཉམ་དུ་སྲུང་མ་འདི་གཡུའི་སྦྲང་བུ་གཅིག་ཏུ་སྤྲུལ་ནས་བྱོན་པ་བླ་མས་ངོ་མཁྱེན་ནས་བཟུང་སྟེ།
ལྕགས་ཀྱི་པར་བུ་གཅིག་གི་ནང་དུ་བཅུག་ནས་བཞུགས་གདན་གྱི་འོག་ཏུ་མནན། ངའི་གདན་ལ་སུས་ཀྱང་མ་རེག་ཅིག་གསུངས་པས། བླ་མ་མི་བཞུགས་ས་ཞིག་ལ་ཉེ་གནས་ཀྱིས་བཞུགས་གདན་གྱི་འོག་ཉུལ་ནས་ལྕགས་པར་གྱི་ཁ་ཕྱེ་བས་དེའི་ནང་ན་གཡུ་སྦྲང་ཉམས་པ་གཅིག་ནམ་མཁའ་ལ་འཕུར་སོང་། དེའི་ནུབ་མོ་བུད་མེད་ནག་མོ་ལྕགས་ཀྱི་སྡེར་མོ་ཅན་གཅིག་གིས་མར་མེ་བསད་ནས་ལག་པ་གཅིག་བླ་མའི་གཟིམ་ཁང་གི་སྒོ་གོང་ལ་རྒྱབ། ལག་པ་གཅིག་གིས་བླ་མའི་སྙིང་བཏོན་ནས་ཁྱེར་ཏེ་ཚར་བཅད། ལོ་སྟོན་ལ་དངོས་གྲུབ་ཀྱི་ཐོག་མ་དགྲ་འདུལ་བར་མཛད། དེའི་ཚེ་ལྷ་མོ་འདི་ཉིད་གཉན་ཞིང་རྩུབ་ལ་དྲག་ཤུལ་ཆེ་བའི་སྙན་གྲགས་ཀྱིས་ཕྱོགས་ཐམས་ཅད་དུ་ཁྱབ་པར་གྱུར། དེ་ཕྱིན་ཞྭ་ལུ་པ་རྣམས་ཀྱིས་ཀྱང་སྲུང་མ་འདི་ཆོས་སྐྱོང་གི་གཙོ་བོར་བཟུང་བས་ཅི་འདོད་ཀྱི་ཕྲིན་ལས་བསྒྲུབས་པས་དར་ཞིང་རྒྱས་པར་གྱུར། དུས་དེང་སང་གི་བར་དུ་མཁན་བརྒྱུད་དང་། ཆོས་བརྒྱུད་འཛིན་པ་རྣམས་ཀྱི་ལུས་དང་གྲིབ་མ་བཞིན་འགྲོགས་ནས་བར་ཆད་སེལ་ཞིང་ཕྲིན་ལས་ཐམས་ཅད་ཐོགས་མེད་དུ་སྒྲུབ།
དེ་ལྟ་བུའི་གཏམ་རྒྱུད་ལོ་རྒྱུས་ཀྱང་ཤིན་ཏུ་མང་བར་ཡོད། མདོར་ན་ཞྭ་ལུ་བའི་གྲྭ་པ་ངེས་མ་ཙམ་གྱིས་ཀྱང་ཕྱི་བཞིན་འབྲངས་ནས་བར་ཆད་སེལ་ཞིང་མཐུན་རྐྱེན་བསྒྲུབས་པར་ཡོངས་སུ་གྲགས་པ་ཡིན། དེ་ལྟར་སྙིང་ཉེ་ཞིང་དྲག་ཤུལ་དང་མཐུ་སྟོབས་ཤིན་ཏུ་ཆེ་བའི་དཔལ་ལྡན་ལྷ་མོ་འདི་ཉིད་ལ་མཆོད་གཏོར་དབུལ་ཞིང་། བསྙེན་སྒྲུབ་ལ་སོགས་པ་བྱེད་པར་འདོད་པའི་རྣལ་འབྱོར་པས་བརྒྱུད་པ་རྣམ་པར་དག་པ་ལས་འོངས་པའི་རྗེས་སུ་གནང་བའམ། བཀའ་གཏད་ལེགས་པར་ཐོབ་པ་ཞིག་དགོས་པས། དེ་ལ་སློབ་དཔོན་གྱི་བྱ་བའི་རིམ་པ་རྣམས་ལེགས་པར་གྲུབ་ཟིན། སློབ་མ་དང་ཐུན་མོང་དུ་བྱ་བའི་རིམ་པ་ལ། དང་པོར་ཡོན་དབུལ་ཞིང་གསོལ་བ་བཏབ་པའི་སླད་དུ་དམིགས་པ་འདི་བཞིན་མཛོད། ད་ལྟར་གྱི་རྡོ་རྗེའི་སློབ་དཔོན་འདི་ཉིད་གསང་བདག་ཕྱག་ན་རྡོ་རྗེ་ལ་སོགས་པ་ཡི་དམ་གྱི་ལྷ་དངོས་ཡིན་སྙམ་པ་དང་། དེའི་དྲུང་དུ་དཔལ་ལྡན་ལྷ་མོ་ནག་མོ་འཁོར་དང་བཅས་པའི་རྗེས་སུ་གནང་བ་ཟབ་མོ་ཞུ་བའི་ཆེད་དུ་འབུལ་སྙམ་པས་མཎྜལ་ཚོམ་བུ་བདུན་པ་ཞིག་འབུལ་བར་ཞུ་ཞེས་བརྗོད་ནས།
ལས་ཀྱི་རྡོ་རྗེས་མཎྜལ་ཚོམ་བུ་བདུན་པ་ཞིག་བཤམས་ནས་སློབ་མ་རྣམས་དང་ལྷན་ཅིག་ཏུ་འབུལ། དེ་ལྟར་ཡོན་དབུལ་བ་སྔོན་དུ་སོང་ནས་གསོལ་བ་འདེབས་པ་འདིའི་རྗེས་བཟློས་ལན་གསུམ་གྱི་བར་དུ་མཛོད། རྡོ་རྗེ་འཛིན་པ་དགོངས་སུ་གསོལ། ། བདག་ནི་འགྲོ་ལ་ཕན་དོན་དུ། ། གཙོ་ཆེན་ཁྱོད་ལ་གསོལ་འདེབས་ཀྱིས། ། ལྷ་མོའི་རྗེས་གནང་བཀའ་དྲིན་སྩོལ། ། ཅེས་ལན་གསུམ་བརྗོད། འདི་ལྟ་བུའི་སྲུང་མ་ཁྱད་པར་ཅན་གྱི་རྗེས་གནང་ཞུ་བའི་སྔོན་དུ། ཐེག་པ་ཆེན་པོའི་བྱང་ཆུབ་མཆོག་ཏུ་སེམས་བསྐྱེད་པ་ཞིག་ངེས་པར་དགོས་པས། སློབ་དཔོན་ཡི་དམ་ལྷར་གསལ་བ་ལས་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་དང་།
མདུན་འདི་ཉིད་དུ་དཔལ་ལྡན་ལྷ་མོ་འཁོར་དང་བཅས་པའི་སྟེང་ངོས་སུ་བརྒྱུད་པའི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས། གནས་གསུམ་གྱི་དཔའ་བོ་དང་མཁའ་འགྲོ་དམ་ཅན་སྲུང་མའི་ཚོགས་དང་བཅས་པ་སྤྲིན་ཕུང་གཏིབས་པ་ལྟར་མངོན་སུམ་དུ་བཞུགས་པའི་སྤྱན་སྔར་རང་ཉིད་ཀྱི་ཡན་ལག་བདུན་དང་ལྡན་པའི་སྒོ་ནས་བྱང་ཆུབ་མཆོག་ཏུ་སེམས་བསྐྱེད་སྙམ་པས་འདིའི་རྗེས་བཟློས་ལན་གསུམ་གྱི་བར་དུ་མཛོད། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ལན་གསུམ་བརྗོད། དེ་ནས་ཡེ་ཤེས་དབབ་པའམ། རྗེས་སུ་གནང་བའི་གཞི་བཅའ་བའི་སླད་དུ། སེམས་གཞན་དུ་མ་ཡེངས་པས་འདི་བཞིན་དུ་བསྒོམ་པར་མཛོད། མདུན་གྱི་རྟེན་དང་གཏོར་མ་རྣམས་འོད་གསལ་གྱི་ངང་དུ་ཐིམ་པ་ལས་བྱུང་བའི་དཔལ་ལྡན་ལྷ་མོ་འཁོར་དང་བཅས་པ་མངོན་སུམ་དུ་བཞུགས་པ་ཁྱེད་རང་རྣམ་པའི་བློ་ངོར་གསལ་འདེབས་པ་ནི། ཞེས་ལྷ་མོ་འཁོར་བཅས་ཀྱི་མངོན་རྟོགས་རྒྱས་པར་བརྗོད། དེའི་ཚེ་རྡོ་རྗེ་སློབ་དཔོན་ཡི་དམ་ལྷར་གསལ་བའི་ཐུགས་ཀ་ནས་འོད་ཟེར་བསམ་གྱིས་མི་ཁྱབ་པ་འཕྲོས་པས་སྟེང་ཕྱོགས་ལྷའི་ཡུལ་ཡོངས་འདུ་ལྗོན་པའི་ནགས་ཚལ་ཆེན་པོ་དང་།
རྒྱ་གར་རྡོ་རྗེ་གདན་གྱི་བྱང་ཤར་མཐིང་སྨུག་འབར་བའི་བྲག་ཕུག་ནུབ་ཕྱོགས་ཨུ་རྒྱན་མཁའ་འགྲོའི་ཕོ་བྲང་། དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་། དཀར་ཆུང་རྒྱས་སྡེའི་གནས་མཆོག གྲོམ་པ་རྒྱང་གི་ལྷ་ཁང་། རྒྱན་གོང་བྱང་ཆུབ་དགེ་གནས་ཀྱི་གཙུག་ལག་ཁང་། དཔལ་ཞྭ་ལུ་གསེར་ཁང་གི་ཆོས་གྲྭ་ཆེན་པོ། གཞན་ཡང་ཡུལ་སུམ་ཅུ་སོ་གཉིས། གནས་ཉི་ཤུ་རྩ་བཞི་ལ་སོགས་པ་ནས་དཔལ་ལྡན་ལྷ་མོ་འཁོར་དང་བཅས་པ་སྔོན་གྱི་ཐུགས་དམ་རྗེས་སུ་དྲན་པས་ནམ་མཁའ་ལ་སྤྲིན་གཏིབས་པའམ། བར་སྣང་ལ་ཆར་བབས་པའམ། ས་གཞི་ལ་རླུང་ནག་པོ་འཚུབ་པ་བཞིན་དུ་འུར་སྒྲ་དང་བཅས་པ་ཐོགས་མེད་དུ་བྱོན་ནས་མདུན་གྱི་ལྷ་མོ་འཁོར་དང་བཅས་པ་ལ་རྒྱ་མཚོ་ཆེན་པོ་ལ་ཆར་བབས་པའམ་བྱེ་མ་ལ་ཆུ་སིམ་པ་བཞིན་དུ་ཐིམ་པའི་མོས་པ་མཛོད།
ཞེས་བརྗོད་ལ། ཐོད་རྔ་རྐང་གླིང་ལ་སོགས་པས་སྣ་དྲངས། གུ་གུལ། ཚིལ་ཆེན། ཤ་ཆེན་གྱི་དུད་པ་སྦྱར། རྔ་བརྡུང་ཞིང་དབྱངས་དང་བཅས་པས་སྤྱན་འདྲེན་གྱི་ཚིག་བརྗོད་པའི་རྗེས་སུ། སྙིང་པོའི་མཐར་རཀྨོ་དུ་ར་ལ་སོགས་བརྗོད་ཅིང་། རོལ་སྒྲ་དྲག་པོ་བྱས། དེ་ནས་གདན་དབུལ་ཕྱག་འཚལ་གཏོར་མ་འབུལ་ལ། བསྟོད་པ་དང་བཅས་པ་བྱ།
དེ་ནས་སྨན་རཀ་འབུལ་བའི་ཚེ། སློབ་མ་གཅིག་གམ་མང་པོ་ཡོད་ན་གཙོ་བོ་ཞིག་གི་ལག་ཏུ་སྨན་རཀ་གི་བནྡྷ་སྤྲད་ལ། ལག་པ་གཡོན་པའི་སྲིན་ལག་གིས་ནམ་མཁར་འཐོར་དུ་གཞུག སྨན་རཀ་འབུལ་བའི་ཚིགས་བཅད་རྣམས་རྔ་བརྡུང་ཞིང་དབྱངས་དང་བཅས་པས་བརྗོད། དེ་བཞིན་དུ། བསྐང་བཤགས་ཀྱི་ཚེ་སློབ་དཔོན་རྣམས་ལངས་ཏེ་ཕྱག་འཚལ་བའམ། རྟེན་ལ་མེ་ཏོག་འཐོར་དུ་འཇུག་པ་ལ་སོགས་པའི་ཕྱག་ལེན་ཡང་མཛད་དོ། ། དངོས་གཞིའི་བྱིན་རླབས་ལ། དཔལ་ལྡན་བླ་མ་དམ་པ་དང་ཡི་དམ་གྱི་ལྷ་དབྱེར་མེད་པས་བདག་ལ་དཔལ་ལྡན་ལྷ་མོ་ནག་མོ་ཆེན་མོ་རྡོ་རྗེ་རབ་བརྟན་མའི་བྱིན་གྱིས་བརླབ་པ་དང་རྗེས་སུ་གནང་བ་མ་ལུས་པ་བསྩལ་དུ་གསོལ་ཞེས་ལན་གསུམ་བརྗོད། བླ་མའི་ཐུགས་ཀ་ནས་འོད་ཟེར་འཕྲོས།
མདུན་གྱི་ལྷ་མོ་ལ་ཕོག་པས། ལྷ་མོའི་དཔྲལ་བ་ནས་ལྷ་མོ་སྐུ་མདོག་དཀར་པོ་འོད་ཟེར་དཀར་པོ་འཕྲོ་བ་བསམ་གྱིས་མི་ཁྱབ་པ་ཁ་བ་བུ་ཡུག་འཚུབ་པ་ལྟར་བྱུང་ནས་སློབ་མའི་དཔྲལ་བར་ཐིམ་པས་ལུས་ལ་སྐུའི་བྱིན་རླབས་ཞུགས་ཤིང་བུམ་པའི་དབང་བསྐུར་བ་ཐོབ། སློབ་མའི་ལུས་དང་ལྷ་མོའི་སྐུ་དབྱེར་མེད་དུ་གྱུར་པར་བསམས་ལ། ཡི་དམ་གྱི་སྔགས་ཀྱིས་འགོ་དྲངས་པའི་ལྷ་མོའི་སྙིང་པོའི་མཐར་ཨ་བེ་ཤ་ཡ་ཨཱཿཨཿཛཿཧཱུྃ་བཾ་ཧོཿ ཞེས་བརྗོད་ཅིང་སྤོས་རོལ་བྱ། དེ་བཞིན་དུ། ལྷ་མོའི་མགྲིན་པ་ནས་ལྷ་མོ་དམར་མོ་འོད་ཟེར་དམར་པོ་འཕྲོ་བ་དང་། ཐུགས་ཀ་ནས་ལྷ་མོ་མཐིང་ཁ་འོད་ཟེར་མཐིང་ཁ་འཕྲོ་བ་དང་། གནས་གསུམ་ནས་དུས་གཅིག་ཅར་དུ་ལྷ་མོ་དཀར་དམར་མཐིང་གསུམ་འཕྲོས། སློབ་མའི་མགྲིན་པ་སྙིང་ག་སྒོ་གསུམ་དུ་གཅིག་ཅར་ཐིམ།
ངག་ཡིད་སྒོ་གསུམ་གྱི་སྒྲིབ་པ་སྦྱངས། ངག་ཡིད་སྒོ་གསུམ་དང་། གསུང་ཐུགས་སྐུ་གསུམ་དབྱེར་མེད་དུ་རོ་གཅིག་ཏུ་གྱུར། གསང་དབང་ཤེ་རབ་ཡེ་ཤེས། དབང་བཞི་པ་རྣམས་རིམ་བཞིན་ཐོབ་པར་བསམ་ལ། རེ་རེ་ལའང་སྔར་བཞིན་སྔགས་བརྗོད་ཅིང་སྤོས་རོལ་དྲག་པོ་བྱའོ། ། ལྷ་དངོས་ཀྱི་རྗེས་སུ་གནང་བའམ། གཏོར་མའི་བཀའ་བསྒོ་བ་ནི། བླ་མའི་ཐུགས་ཀ་ནས་འོད་ཟེར་འཕྲོས་པས། མདུན་གྱི་དཔལ་ལྡན་ལྷ་མོ་འཁོར་བཅས་རང་དབང་མེད་པར་སྤྱན་དྲངས།
ཁྱེད་རང་རྣམས་ཀྱི་སྤྱི་བོའི་ཐད་ཀྱི་མདུན་གྱི་ནམ་མཁར་འུར་དིང་བྱོན་བྱུང་བའི་སྟེང་དངོས་སུ་བརྒྱུད་པའི་བླ་མ་ཡི་དམ་དཀྱིལ་འཁོར་ལྷ་ཚོགས་རྣམས་ཀྱང་གསལ་བཏབ། དེའི་ཚེ་རྩ་བའི་བླ་མས་ཇི་ལྟར་བཀའ་བསྒོ་བ་བཞིན་བརྒྱུད་པའི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱིས་ཀྱང་མགྲིན་གཅིག་ཏུ་བཀའ་བསྒོ་བའི་མོས་པ་མཛོད་ཞེས་བརྗོད་ཅིང་། གཏོར་མ་སྤྱི་བོར་བཞག་ལ་རོལ་མོ་དང་བཅས་པས་ལྷ་མོའི་སྙིང་པོའི་མཐར། སློབ་དཔོན་ཆེན་པོ་པདྨ་ཐོད་འཕྲེང་བསྩལ། ལོ་སྟོན་རྡོ་རྗེ་དབང་ཕྱུག ལྕེ་བཙུན་ཤེས་རབ་འབྱུང་གནས། ལྕེ་བཙུན་ཡེ་ཤེས་དབང་ཕྱུག ལྕེ་འབུམ་མེ། ལྕེ་འབུམ་དར། ལྕེ་འབུམ་ལྡན།
གཡུ་ཐོག་སྒྲ་གསེར་བཟང་། ལྕེ་ཡེ་ཤེས་འབར། མཁན་པོ་མངོན་པ་བ། བུ་སྟོན་སེང་གེ་འོད།་་་་་ འདི་ལ་བུ་སྟོན་རིན་པོ་ཆེས་གསན། མཁན་པོ་གྲགས་པ་གཞོན་ནུ། བླ་མ་་་་་འདི་ལ་ཐུགས་སྲས་པས་གསན་ཅེས་མཁྱེན་རབ་རྗེའི་གསུང་སྤོད་ཀྱི་ཐོབ་ཡིག་ལས་བྱུང་བཀྲིས་སེང་གེ བུ་སྟོན་ཐམས་ཅད་མཁྱེན་པ། ཐུགས་སྲས་སེམས་དཔའ་ཆེན་པོ། སྐུ་ཞང་ཆོས་རྗེ་ནམ་མཁའི་མཚན་ཅན།
དེ་ལ་རྡོ་རྗེ་འཛིན་པ་རིན་ཆེན་དཔལ་གྲུབ་དང་། ཀ་བཞི་པ་རིན་ཆེན་རྒྱལ་་་་་མཁྱེན་རབ་རྗེའི་གསན་ཡིག་ཏུ་ཀ་བཞི་པ་ལ་གཏོར་གཏད་གསན་ཞེས་འབྱུང་མཚན། འཁྲུལ་ཞིག་ཚུལ་ཁྲིམས་རྒྱལ་མཚན། རྡོ་རྗེ་འཆང་ཆེན་པོ་མཁྱེན་རབ་མཆོག་གྲུབ་དཔལ་བཟང་པོ། ཀ་བཞི་པ་རིན་ཆེན་མཆོག་གྲུབ་དཔལ་འབར། རྗེ་བཙུན་སྤྲུལ་པའི་ཌཱ་་ཀི་ལ་་་་་་རྗེ་བཙུན་ཌཱ་ཀི་མས་ཆོས་རྗེ་བཞི་པ་ལས་གསན་པར་སྣང་། དེས་འཁྲུལ་ཞིག་པ་ལ་གསན་ནམ་སྙམ། ཐོབ་ཡི་ག་ལ་ངེས་པ་ཆེར་མི་སྣང་བས་ཐམས་ཅད་བསྡུས་ནས་བྲིས་པ་ཡིན། འཁྲུལ་ཞིག་རིག་འཛིན་ཚུལ་ཁྲིམས་རྒྱལ་མོ། ཆོས་ཀྱི་རྗེ་བསྟན་པ་་་་་་བྲག་དཀར་བ་རབ་གསལ།
ཆོས་ཀྱི་་་་་་སྒོག་ལུང་པ་རྗེ་བཀྲ་ཤིས་དཔལ་འབྱོར་བ་རྣམས་་་་་་འདི་གཉིས་ལ་བཀའ་གཏད་ཐོབ། ཀྱི་བཀའ་དང་དམ་ལས་མ་འདའ་བར་དཔལ་ལྡན་ལྷ་མོ་ནག་མོ་རེ་མ་ཏི། འདོད་ཁམས་ཀྱི་དབང་ཕྱུག་མ། བདུད་ཀྱི་ཡུམ་མཆོག གཤིན་རྗེའི་སྲིང་མོ། དགྲ་དང་བགེགས་ཀྱི་གཤན་པ། ནད་དང་རིམས་ཀྱི་བདག་མོ། ཟས་སུ་མི་ཤ་དམར་པོ་ཟ་བ། སྐོམ་དུ་སྙིང་ཁྲག་དྲོན་མོ་འཐུང་བ། དམར་གྱི་རོ་མྱོང་ཞིང་ཁྲག་གི་དྲི་ཚོར་ན་རྫུ་འཕྲུལ་གྱིས་དཔག་ཚད་བརྒྱད་ཁྲིར་རྒྱུག་པའི་ནམ་གྲུ་ཁྲམ་ཐོགས་ཆེན་མོ་དཔལ་ལྡན་རྡོ་རྗེ་རབ་བརྟན་མ།
མིང་པོ་ཀླུ་ཆེན་ཐོད་དཀར། ལས་མཁན་ཀླུ་བདུད་ནག་པོ། ཁོལ་མོ་ཆུ་སྲིན་གདོང་ཅན། དཀར་མོ་ཞལ་གྱི་ཕོ་ཉ་མོ་འབུམ། སྔོན་མོ་རལ་པ་འཛིངས་པ་མོ་འབུམ། དམར་མོ་ཆེན་མོ་གཏུམ་པ་མོ་འབུམ། སེར་མོ་རྡོ་རྗེ་མཁའ་ལ་བཞད་པ་མོ་འབུམ། བཀའ་ཡི་ཕོ་ཉ་བ་ལང་དྲེའུ་སྣ་མ། ལས་ཀྱི་ཕོ་ཉ་ཁྲི་སྨན་ས་ལེ་མ། སྤྲུལ་པའི་ཕོ་ཉ་མ་ཡམས་ནག་མོ།
སེང་གེ་དང་སྟག་དང་དུར་བྱ་ལ་སོགས་པ་སྤྲུལ་པ་ཡང་སྤྲུལ་འཁོར་དང་བཅས་པ་ཁྱེད་རྣམས་སྔོན་བྱང་ཆུབ་ཤིང་དྲུང་དུ་བཅོམ་ལྡན་འདས་ཤཱཀྱ་ཐུབ་པ་དང་གཞན་ཡང་གསང་བདག་ཕྱག་ན་རྡོ་རྗེ། རྟ་མགྲིན་དབང་གི་རྒྱལ་པོ། དཔལ་ཧེ་རུ་ཀ ཡུམ་ཆེན་ཨེ་ཀ་ཛ་ཊི་རྣམས་ཀྱིས་ཞལ་དངོས་སུ་མཐོང་ཞིང་རང་རྟགས་སྲོག་གི་སྙིང་པོ་མདོང་གསོལ་དུ་ཕུལ་ནས་ཁས་བླངས་ཤིང་དམ་བཅས་པ་ནི། ཕྱི་རབས་ཀྱི་རྣལ་འབྱོར་པ་གང་ཞིག་གིས་ལྷ་མོ་བདག་ཉིད་སྒྲུབ་ཅིང་བསྟེན་པ་དང་། ཡི་དམ་དུ་བགྱིད་པ་དེ་དག་གི་ཕྱི་བཞིན་དུ་འབྲང་བར་བགྱིའོ། ། ཅི་འདོད་པའི་དངོས་གྲུབ་སྦྱིན་ནོ། ། དེའི་གིང་ཀ་ར་བ་བགྱིའོ། ། དེ་ལ་གནོད་པའི་དགྲ་བགེགས་ཀྱི་ཤ་ཁྲག་ལ་ཟས་སྐལ་དང་། འཐུང་སྐལ་བགྱིའོ། །
ཞེས་ཞལ་གྱིས་བཞེས་ཤིང་བྲོ་བོར་བ་ལྟར་རྡོ་རྗེའི་སློབ་མ་འདི་རྣམས་དུས་ད་ལྟ་ནས་བཟུང་སྟེ་ཇི་སྲིད་བྱང་ཆུབ་མ་ཐོབ་ཀྱི་བར་དུ་ལུས་དང་གྲིབ་མ་བཞིན་འགྲོགས་ལ་བྱིན་པའི་ཟས་ཟོ། བཅོལ་བའི་ལས་གྱིས། འགལ་རྐྱེན་སོལ། མཐུན་རྐྱེན་སྒྲུབས། འདི་དག་ལ་གནོད་ཅིང་འཚེ་བའི་དགྲ་བགེགས་ལོག་འདྲེན་ཐམས་ཅད་མ་ཐོགས་མྱུར་བ་ཉིད་དུ་བསད་ཅིང་བསྒྲལ་བའི་འཕྲིན་ལས་མཛོད་ཅིག་ཅེས་བརྗོད་པས། ལྷ་མོ་འཁོར་དང་བཅས་ཀྱིས་དེ་ལྟར་བགྱིའོ་ཞེས་ཞལ་གྱིས་བཞེས། འཁོར་རྣམས་མཐའ་ནས་རིམ་བཞིན་མེ་ལོང་ལ་ཧས་བཏབ་པ་བཞིན་འོད་དུ་ཞུ་ནས། གཙོ་བོ་ལ་ཐིམ། དེ་ཉིད་ཀྱང་དགེས་ཤིང་ཆགས་ལ་འཛུམ་ཞིང་བཞད་པའི་ཉམས་དང་ལྡན་པས་འོད་ཟེར་བདེ་བ་ཆེན་པོའི་རང་བཞིན་དུ་ཞུ་ནས་སློབ་མའི་སྤྱི་བོ་ནས་ཐིམ་པས། ལྷ་མོའི་སྐུ་གསུང་ཐུགས་དང་།
སློབ་མའི་ལུས་ངག་ཡིད་གསུམ་ཆུ་ལ་ཆུ་འདྲེས་པ་ལྟར་དབྱེར་མེད་རོ་གཅིག་ཏུ་འདྲེས་པར་བསམས་ལ་ལུས་སེམས་ཁོང་གློད་ནས་བརྗོད་བྲལ་བདེ་བ་ཆེན་པོའི་ངང་དུ་ཇི་ཙམ་གནས་ཀྱི་བར་དུ་མཉམ་པར་བཞག དེའི་རྗེས་སུ་འོད་གསལ་གྱི་ངང་ལས་སློབ་མ་དཔལ་ལྡན་ལྷ་མོ་ནག་མོ་འཁོར་དང་བཅས་པ་ནམ་མཁའ་ལ་འཇའ་ཚོན་ཤར་བ་ལྟར་སྐད་ཅིག་གིས་ཁྲ་ལམ་ངེ་ཤར་བར་བསམས་ལ། དངོས་ཡིན་སྙམ་པའི་ང་རྒྱལ་དྲག་པོ་བྱའོ། ། འཕྲིན་ལས་སྒྲུབ་པ་ཕྱག་མཚན་གྱི་རྗེས་གནང་ནི། སློབ་མ་ལྷ་མོར་གསལ་བའི་ལག་པ་གཡས་སུ་རལ་གྲི་རྣོ་ངར་དང་ལྡན་པ་གཏད་ལ། སྲིན་པོ་ནག་པོའི་གཡུལ་ལས་རྣམ་རྒྱལ་བའི། ། དམ་ཉམས་མགོ་བོ་གཅོད་པའི་རལ་གྲི་འདི། ། སྐལ་ལྡན་རིགས་ཀྱི་བུ་ལ་སྦྱིན་པར་བྱ། ། གདུག་ཅན་ཚར་ཆོད་མཐུ་རྩལ་དབང་ཐོབ་ཤོག ། ཅེས་དང་།
ལྷ་མོའི་སྙིང་པོ་བརྗོད། ལག་པ་གཡོན་དུ་ནེའུ་ལེའི་རྐྱལ་པ་དང་དངོས་སམ་གཟུགས་བརྙན་གང་རུང་གཏད་ལ། དངོས་གྲུབ་ནོར་བུའི་གཏེར་མཛོད་ནེའུ་ལེ། ། འདོད་དགུའི་ཆར་འབེབས་ནོར་གྱི་རྐྱལ་བུ་འདི། ། སྐལ་ལྡན་རིགས་ཀྱི་བུ་ལ་སྦྱིན་པར་བྱ། ། དཔལ་འབྱོར་ནམ་མཁའི་མཛོད་ལ་དབང་ཐོབ་ཤོག ། ཅེས་དང་སྙིང་པོ་བརྗོད། སྔགས་ཀྱི་བཟླས་པའི་ལུང་སྦྱིན་པ་ནི། སློབ་དཔོན་ཡི་དམ་དུ་གསལ་བའི་ཐུགས་ཀ་ནས་འོད་ཟེར་འཕྲོས་མདུན་གྱི་ལྷ་མོའི་ཐུགས་ཀར་ཕོག་པས་ཐུགས་རྒྱུད་བསྐུལ་ལྷ་མོའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། བྷྱོ་ཡིག་སྨུག་ནག་ལ་སྔགས་ཀྱི་ཡིག་འབྲུ་ཆུ་བུར་རྡོལ་བ་ལྟར་ཐོ་ལོ་ལོ་བྱུང་ཞལ་ནས་ཐོན།
སློབ་མ་ལྷ་མོར་གསལ་བའི་ཞལ་དུ་ཞུགས། ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། བྷྱོ་ཡིག་སྨུག་ནག་ལ་སིབ་སིབ་ཐིམ་པས། ལྷ་མོའི་སྲོག་རྒྱུད་དབང་དུ་འདུས་ཤིང་སྔགས་ཀྱི་བཟླས་པའི་ལུང་ཐོབ་པར་བསམ་ལ། བླ་མའི་འཕྲེང་བ་ལ་འཇུས་ཏེ། ཏདྱ་ཐཱ། ཨོཾ་རོ་རུ་བི་ཏིཥྛ་བ་ཏོཏྶི་མ་མ་རཀྨོ་ཙིཏྟ་ཁ་རཀྨོ་བྷྱོ་བྷྱོ་སྭཱ་ཧཱ། ཞེས་བདུན་ནམ་ཉེར་གཅིག་གི་རྗེས་བཟློས་བྱ། སློབ་མས་བཀའ་དྲིན་རྗེས་སུ་དྲན་པས་མེ་ཏོག་འཐོར་ཞིང་། ལྷ་མོ་བདག་ལ་བསྩལ་ལགས་ཀྱིས། །
བདག་ལ་འགོ་བར་མཛད་དུ་གསོལ། ། ཞེས་ལན་གསུམ་བརྗོད། སློབ་དཔོན་གྱིས་སློབ་མས་ཕུལ་བའི་མེ་ཏོག་གི་ཕྲེང་བ་སྔགས་ཀྱི་ཕྲེང་བར་བྱིན་གྱིས་བརླབས་ནས། སློབ་མའི་སྤྱི་གཙུག་ཏུ་བསྟིམས་པས་སྔགས་ཀྱི་ནུས་པ་བརྟན་ཞིང་བྱིན་གྱིས་བརླབ་པར་བསམས་ལ། ལྷ་མོ་འདི་ལ་བསྩལ་ལགས་ཀྱིས། ། འདི་ལ་འགོ་བར་མཛད་དུ་གསོལ། ། དཔལ་ལྡན་ལྷ་མོ་ནག་མོ་ཆེན་པོ་རྡོ་རྗེ་རབ་བརྟན་མ་འཁོར་དང་བཅས་པའི་ཐུགས་རྗེ་ནུས་པ་མཐུ་སྟོབས་རིག་སྔགས་ཀྱི་ནུས་མཐུ་ཐམས་ཅད་རྡོ་རྗེ་སློབ་མ་འདིའི་རྒྱུད་ལ་འཇུག་པར་གྱུར་ཅིག་ཅེས་བརྗོད། དེས་རྗེས་སུ་གནང་བའི་དངོས་གཞི་ལེགས་པར་ཐོབ་ནས། དུས་དེ་ཉིད་དུ་ཁས་བླངས་པའི་དམ་ཚིག་དང་སྡོམ་པའི་ཚོགས་ལ་སྲུང་སྡོམ་བགྱིད་སྙམ་པའི་འདིའི་རྗེས་བཟློས་མཛོད། གཙོ་བོས་ཇི་ལྟར་བཀའ་བསྩལ་པ། །
དེ་དག་ཐམས་ཅད་བདག་གིས་བགྱི། ། ཞེས་ལན་གསུམ་བརྗོད། རྗེས་གནང་ཟབ་མོ་ཐོབ་པའི་བཀའ་དྲིན་གྱི་ཡོན་དུ་མཎྜལ་ཚོམ་བུ་བདུན་པ་དབུལ། ལུས་ལོངས་སྤྱོད་ཐམས་ཅད་འབུལ་གྱིས་དྲུག་ཆ་ལ་སོགས་པ་ཆ་ཤས་ནས་ལོངས་སྤྱད་དུ་གསོལ་སྙམ་པས། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱེད་ཀྱི་སློབ་མར་བཟུང་བ་དང་། ། ཆ་ཡིས་ཀྱང་ནི་སྤྱད་དུ་གསོལ། ། ཞེས་ལན་གསུམ་བརྗོད། དེ་དག་གིས་དཔལ་ལྡན་ལྷ་མོ་རྡོ་རྗེ་རབ་བརྟན་མའི་རྗེས་སུ་གནང་བ་ལེགས་པར་ཐོབ་པས་རང་གཞན་གྱི་དོན་རྒྱ་ཆེ་བ་དང་།
ཁྱད་པར་འདི་ཉིད་ཀྱི་བསྙེན་སྒྲུབ་མཆོད་གཏོར་ལ་བརྩོན་པར་བགྱིས་པས་གནས་སྐབས་དང་མཐར་ཐུག་གི་འདོད་དོན་ཐམས་ཅད་བདེ་བླག་ཏུ་འགྲུབ་པར་འགྱུར་བ་ལགས། དེ་ལྟར་རྗེས་སུ་གནང་བའི་ཚུལ་འདི་ནི་རྗེ་བཙུན་བླ་མ་ཡེ་ཤེས་ཀྱི་ཌཱ་ཀི་མའི་ཞལ་ལས་ཇི་ལྟར་ཐོབ་པ་ཡིད་ལ་གསལ་བར་བཅངས་པ་དང་། ཕྱིས་སུ་ཞྭ་ལུ་རི་ཕུག་གི་བུ་སྟོན་རིན་པོ་ཆེའི་གཟིམ་ཆུང་མུན་ཁང་གི་གདུང་སྲུབས་ནས་འདིའི་རྗེས་གནང་གི་ཐོབ་ཡིག་མཛད་བྱང་མེད་པའི་ཤོག་འཕྱར་རྙེད་པ་འདི་གཉིས་ཚིག་རིས་མི་འདྲ་བ་ཅུང་ཟད་ཙམ་མ་གཏོགས་ཁྱད་པར་ཆེར་མི་སྣང་བས་དཔང་པོའི་ཚུལ་དུ་བྱས་ནས་དོན་ལ་རང་བཟོའི་དྲི་མས་མ་གོས་པ་ཞྭ་ལུ་པའི་མཁན་བརྒྱུད་དང་། ཆོས་བརྒྱུད་འཛིན་པ་རྣམས་ལ་བསམ་ནས་བཀླག་ཆོག་གི་ཚུལ་དུ་བཀོད་པ་ཡིན་ཞིང་། མཁྱེན་རབ་རིན་པོ་ཆེའི་ཞལ་སློབ་ཕལ་ཆེར་བཀའ་གཏད་ཁོ་ན་མཛད་པས་དེ་ལྟར་ན་ཡོན་དབུལ་ཞིང་ཐུན་མོང་མ་ཡིན་པ་གསོལ་གདབ་བྱས་ནས་གཏོར་མ་ལྷ་མོར་གསལ་བ་སློབ་མའི་སྤྱི་བོར་བཞག་ནས། སྔགས་བརྗོད་ཅིང་བཀའ་བསྒོས་པས་སློབ་མའི་ཕྱི་བཞིན་འབྲང་བའི་ཡིད་ཆེས་ཁྱད་པར་ཅན་བྱེད་དོ། ། དེ་ལྟར་དཔལ་ལྡན་ལྷ་མོའི་རྗེས་གནང་། བཀའ་གཏད་ཀྱི་ཡི་གེ་འདི་ནི་དཔལ་ཞྭ་ལུ་གསེར་ཁང་གི་གདན་ས་བཅུ་གསུམ་པ་ཤཱཀྱའི་དགེ་སློང་རྡོ་རྗེ་འཛིན་པ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོས་འདར་སྟོད་མང་མཁར་གྱི་སའི་ཆ། རང་གི་བསྟི་གནས་ཀྱི་ཡང་རྩེ་བདེ་ཆེན་ཡངས་པ་ཅན་གྱི་ཕོ་བྲང་དུ་ལེགས་པར་སྦྱར་བ་འདིས་ཀྱང་དཔལ་ལྡན་ལྷ་མོ་རབ་ཏུ་མཉེས་ཤིང་བསྟན་པ་རིན་པོ་ཆེ་ཕྱོགས་ཐམས་ཅད་དུ་རྒྱས་པར་གྱུར་ཅིག འདི་ནི་ཞྭ་ལུ་སློབ་བརྒྱུད་ཡིན་ངེས་ལྷ་མོ་འདི་ཆོས་སྐྱོང་གི་གཙོ་བོར་འཛིན་པ་རེ་རེ་ཙམ་ལ་སྦྱིན་ཞིང་གཞན་དག་ལ་མཁས་འདོད་དང་ངོ་བསྲུངས་ཀྱིས་འཆོལ་བར་མི་སྟེར་ཞིང་།
ཡི་གེ་འདིའང་སུ་བྱུང་ལ་མི་སྟོན་པའི་བཀའ་རྒྱས་བཏབ་སྟེ། དེའི་གཏད་གཉེར་ལས་མཁན་ཀླུ་བདུད་ནག་པོ་དང་། མ་མོ་བ་ལང་ནག་མོ་ལ་གཏད་པ་ཡིན་པར་ཐུབ་པར་གྱིས་ཤིག་ས་མ་ཡ། ། དགེ་ཞིང་བཀྲ་ཤིས།། །། PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། བསྟན་སྲུང་ཆེན་མོ་དཔལ་ལྡན་རྡོ་རྗེ་རབ་བརྟན་མའི་རྗེས་གནང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
