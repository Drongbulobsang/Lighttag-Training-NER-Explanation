ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༢༢
ལས་ཀྱི་གཤིན་རྗེ་འཁོར་བཅས་ལ་མཆོད་གཏོར་འབུལ་བའི་ཆོ་ག
༄༅། །ལས་ཀྱི་གཤིན་རྗེ་འཁོར་བཅས་ལ་མཆོད་གཏོར་འབུལ་བའི་ཆོ་ག་བཞུགས་སོ།། ཤྲཱི་བཛྲ་བྷཻ་ར་ཝཱ་ཡ་ན་མཿ འཇམ་དཔལ་གཤིན་རྗེའི་བཀའ་སྡོད་ལས་ཀྱི་གཤེད། ། དམ་ཉམས་སྙིང་དམར་ཟ་བའི་འཆི་བདག་གཙོ། ། ཡི་དྭགས་དྲེགས་པའི་དེད་དཔོན་དམ་ཅན་ཆེ། ། གང་དེའི་གཏོར་ཆོག་བྲི་ཡི་དགྲ་ལ་རོལ། ། འདིར་རྡོ་རྗེ་འཇིགས་བྱེད་ཆེན་པོའི་རྣལ་འབྱོར་ལ་གནས་པའི་རིག་པ་འཛིན་པ་དག་གིས་འཆི་བདག་ལས་ཀྱི་གཤིན་རྗེ་འཁོར་བཅས་ལ་མཆོད་གཏོར་འབུལ་བར་འདོད་པས་ཐོད་པ་དང་ལྕགས་ལ་སོགས་པའི་སྣོད་དུ་ནས་ནག་པོའི་རྗེན་ཕྱེ་ཁྲག་ཆང་གིས་སྦྲུས་པའི་ཟན་ལ། གཏོར་མ་རྒྱས་འབྲིང་བསྡུས་གསུམ་གང་ཡང་རུང་བ་མཐོང་བརྒྱུད་ཀྱི་ལག་ལེན་ལྟར་བཤམ། ཤ་ཁྲག་སྒོག་ཙོང་ལ་སོགས་པའི་མཐུན་རྫས་ཀྱིས་སྦགས་ལ་དར་ནག་པོའི་ཅོད་པཎ་བཙུགས། དེའི་མདུན་དུ་དྲག་པོའི་ཉེར་མཆོད་ལྔ་ཁྲག་གི་ཨརྒྷཾ།
དྲི་ཆབ་ཀྱི་མནའ་ཆུ་སོགས་ཉེ་བར་མཁོ་བའི་རྫས་རྣམས་མ་ཚང་བ་མེད་པར་བཤམས། དེ་ནས་ཡི་དམ་གྱི་བདག་མདུན་མཆོད་གཏོར་འབུལ་བའི་བར་ལེགས་པར་གྲུབ་པའི་རྗེས་སུ། འདི་ཉིད་ཀྱི་གཏོར་མ་བསངས་སྦྱངས། སྟོང་པའི་ངང་ལས་ཐོད་པའི་སྣོད་སྟོང་གསུམ་གྱི་ཁྱོན་ལྟར་ཡངས་པའི་ནང་དུ་དགྲ་བགེགས་གདུག་པ་ཅན་མ་ལུས་པ་བསད་ཅིང་བསྒྲལ་བ་ལས་བྱུང་བའི་ཤ་ཁྲག་རུས་པའི་ཕུང་པོ་ཡེ་ཤེས་ཀྱི་བདུད་རྩིའི་རང་བཞིན་བསམ་གྱིས་མི་ཁྱབ་པས་གང་བར་བསམ་ལ། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་བརྗོད། རང་གི་མདུན་དུ་ཁྲག་གི་རྒྱ་མཚོ་ཆེན་པོ་རྦ་རླབས་དྲག་ཏུ་འཁྲུགས་པའི་ཀློང་དཀྱིལ་དུ། དུས་ཀྱི་མེ་རླུང་དམར་ནག་འཚུབ་ཅིང་འབར་བ། བསུར་ཆེན་གྱི་དུད་སྤྲིན་དང་ན་བུན་འཐིབས་པའི་དབུས། ཀེང་རུས་ཀྱི་རི་རབ་ཆེན་པོའི་སྟེང་དུ་འཇིགས་རུང་གཤིན་རྗེའི་གྲོང་ཁྱེར་ཐོད་པ་ལྕགས་ཀྱི་ཕོ་བྲང་ཆེན་པོ་ཟླུམ་པོ་སྒོ་བཞི་པ།
རྟ་བབས་བཞིས་མཛེས་པ། དུར་ཁྲོད་ཀྱི་རྒྱན་ཐམས་ཅད་ཀྱིས་བརྒྱན་པ། འཇིགས་ཤིང་སྐྱི་གཡའ་བའི་ཕྱི་ནང་ཀུན་ཏུ་བདུད་དང་གཤིན་རྗེ་དང་། མ་མོ་དང་། སྲིན་པོ་ལ་སོགས་པའི་དྲེགས་པའི་ཚོགས་དང་། རོ་དང་། རོ་ལངས་དང་། གཅན་གཟན་ལ་སོགས་པའི་གདུག་པ་ཅན་གྱི་སྲོག་ཆགས་དུ་མས་ཡོངས་སུ་གང་བའི་ནང་དུ། གནམ་ལྕགས་ཀྱི་འཁོར་ལོ་རྩིབས་བརྒྱད་པའི་ལྟེ་བར་པདྨ་དང་ཉི་མ་དང་། རོའི་གདན་ལ་མ་ཧེ་ནག་པོ་དྲེགས་ཤིང་ཁྲོས་པ་མགོ་གཡས་སུ་བསྟན་པའི་སྟེང་དུ།
ཡ་ལས་ཐོད་དབྱུག་ཡས་མཚན་པ་ལས་འོད་ཟེར་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། འཆི་བདག་ལས་ཀྱི་གཤིན་རྗེ་མདོག་ནག་པོ་སྲིན་པོའི་གཟུགས་ཅན། མ་ཧེ་གླང་རྒོད་ཁྲོས་པའི་གདོང་པ་རྭ་རྣོན་པོ་ནམ་མཁའི་དབྱིངས་སུ་གདེངས་པ་ལ་ཞེ་སྡང་གི་མེ་འབར་བ། ཞལ་དམར་པོ་རབ་ཏུ་གདངས་ཤིང་མཆེ་བ་ཟངས་ཡག་ཏུ་གཙིགས་པ། ལྗགས་གློག་ལྟར་འཁྱུག་ཅིང་། སྨིན་མ་དང་སྨ་ར་མེ་ལྟར་འབར་བ། དམར་ཞིང་ཟླུམ་པའི་སྤྱན་གསུམ་དམ་ཉམས་ལ་སྡང་མིག་ཏུ་གཟིགས་པ། སྐྲ་ཁམ་པ་གཟེངས་ཤིང་འཕྱར་བ།
ཕྱག་གཡས་གཤིན་རྗེའི་ཐོད་དབྱུག་གདེངས་ཐབས་སུ་ནམ་མཁར་འཕྱར་ཞིང་། གཡོན་སྡིགས་མཛུབ་དང་བཅས་པའི་དུས་ཀྱི་ཞགས་པ་ནག་པོ་མདའ་ལྟར་འཕེན་པ། མི་མགོ་སྐམ་པོ་ལྔའི་དབུ་བརྒྱན་དང་། ད་ལྟ་ཉིད་དུ་བསད་ཅིང་བཅད་པའི་མགོ་རློན་ཁྲག་འཛག་པ་ལྔ་བཅུའི་དོ་ཤལ་འཕྱང་བ། དུག་སྦྲུལ་ནག་པོ་དང་རུས་པའི་ཕྲེང་བས་བརྒྱན་པ། ལིངྒ་དམར་པོ་གྱེན་དུ་སྒྲེང་བ། ཞབས་གཡས་བསྐུམ་ཞིང་། གཡོན་བརྐྱང་བའི་གྱད་ཀྱི་དོར་སྟབས་ཀྱིས་ཡེ་ཤེས་ཀྱི་མེ་དཔུང་འབར་ཞིང་འཁྲུག་པའི་དབུས་ན་ཧ་ཧའི་གད་རྒྱངས་ཆེན་པོ་རྒོད་ཅིང་བཞུགས་པའོ། ། དེའི་གཡོན་དུ་རྩི་དང་རྩེ་གསུམ་ཡོངས་སུ་གྱུར་པ་ལས་མ་མ་ཆེན་མོ་ཙ་མུནྟྲི་མདོག་ནག་པོ་སྲིན་མོ་ཁྲོས་པའི་ཆ་ལུགས་ཅན། ཁ་གདངས་ཤིང་མཆེ་བ་གཙིགས་པས།
ཁྲོ་གཉེར་དང་བཅས་པའི་སྤྱན་གསུམ་ཁྲག་མིག་ཏུ་བལྟ་བ་རལ་པ་ཁམ་པ་གྱེན་དུ་བརྫེས་ཤིང་ཐུར་དུ་འཕྱང་བ། ཕྱག་གཡས་གནམ་ལྕགས་ཀྱི་རྩེ་གསུམ་འབར་བ་དགྲ་ལ་འདེབས་ཤིང་། གཡོན་པ་དམ་ཉམས་ཀྱི་སྙིང་དམར་ཁྲག་དང་བཅས་པས་ཕྱུར་བུར་གང་བའི་ཐོད་པ་འཛིན་པ། དུད་འགྲོའི་ལྤགས་པ་རློན་པ་ཁྲག་འཛག་པ་གོས་སུ་གྱོན་པ། ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་མེ་རླུང་འབར་བའི་དབུས་ན་བཞུགས་པའོ། ། དེའི་ཕྱི་རོལ་གྱི་འཁོར་ལོའི་ཕྱོགས་ཀྱི་རྩིབས་བཞི་ལ་སྲོག་དབུགས་ཀྱི་བདག་པོ་ཁྲག་འཐུང་ནག་པོ་ལས་ཀྱི་གཤེད་བཞི་གནས་པ་ནི། ཤར་དུ་ཡ་བ་ཏི་མཐིང་ནག་གཡས་འཁོར་ལོ་དང་། གཡོན་ཞགས་པ་འཛིན་པ། སེང་གེ་དཀར་པོ་ལ་ཆིབས་པ། འཇིགས་ཤིང་རྔམས་པས་རྒྱལ་པོའི་ཚུལ་འཛིན་པ།
ལྷོར་ཕྱ་བསངས་མཐིང་ནག་གཡས་བེ་ཅོན་དང་། གཡོན་ཞགས་པ་འཛིན་པ། གཡུ་འབྲུག་སྔོན་པོ་ལ་ཞོན་པ། འཇིགས་ཤིང་རྔམས་པ་བློན་པོའི་ཚུལ་འཛིན་པ། ནུབ་ཏུ་དམིགས་པ་མཐིང་ནག་གཡས་གསལ་ཤིང་དང་། གཡོན་ཞགས་པ་འཛིན་པ། མཁའ་ལྡིང་ཁྲ་བོ་ལ་ཞོན་པ། འཇིགས་ཤིང་རྔམས་པ་དེད་དཔོན་གྱི་ཚུལ་འཛིན་པ། བྱང་དུ་རལ་པ་ཚར་དགུ་མཐིང་ནག་གཡས་མདུང་ཐུང་དང་། གཡོན་ཞགས་པ་འཛིན་པ།
ཆུ་སྲིན་དམར་པོ་ལ་ཞོན་པ། འཇིགས་ཤིང་རྔམས་པ་ཕོ་ཉའི་ཚུལ་འཛིན་པའོ། ། འཁོར་ལོའི་མཚམས་ཀྱི་རྩིབས་བཞི་ལ་ཟ་བྱེད་དམར་པོ་སྲིད་པའི་མ་མོ་ཆེན་མོ་བཞི་གནས་པ་ནི། ཤར་ལྷོར་ཀཱ་ལ་ར་ཏྲི་དམར་མོ། གཡས་ལས་ཀྱི་མེ་ལོང་དང་། གཡོན་ཤྭ་རྡེལ་དཀར་ནག་ཐོགས་པ། ལྕགས་ཀྱི་དྲེལ་རྟ་ལ་ཆིབས་པ། སྟོང་གསུམ་ཉི་མའི་གུང་ལ་ཉུལ་བ། ལྷོ་ནུབ་ཏུ་གསོད་བྱེད་ནག་མོ་དམར་མོ། གཡས་ནད་ཀྱི་རྐྱལ་པ་དང་།
གཡོན་ཤྭ་རྡེལ་དཀར་ནག་ཐོགས་པ། བོང་བུ་གྭ་པ་ལ་ཆིབས་པ་སྟོང་གསུམ་ཉི་མའི་ཟེར་ལ་ཉུལ་བ། ནུབ་བྱང་དུ་ནག་མོ་ཆེན་མོ་དམར་མོ། གཡས་མཚོན་གྱི་གྲུ་གུ་དང་། གཡོན་ཤྭ་རྡེལ་དཀར་ནག་ཐོགས་པ། རླུང་ནག་འཚུབ་མ་ལ་ཞོན་པ། སྟོང་གསུམ་ནམ་གྱི་གུང་ལ་ཉུལ་བ། བྱང་ཤར་དུ་ནམ་གྲུ་ཆེན་མོ་དམར་མོ། གཡས་བདུད་ཀྱི་ཁྲམ་ཤིང་དང་། གཡོན་ཤྭ་རྡེལ་དཀར་ནག་ཐོགས་པ།
ཆུ་བྱ་ནག་མོ་ལ་ཞོན་པ། སྟོང་གསུམ་ནམ་གྱི་ཐོ་རངས་ཉུལ་བའོ། ། སྒོ་བཞིར་གསོད་བྱེད་དཀར་མོ་སྒྲོལ་བའི་འགྱིང་བཞི་གནས་པ་ནི། ཤར་སྒོར་ཡ་མ་དྷུ་ཏི་དཀར་པོ། གཡས་ལྕགས་ཀྱུ། གཡོན་ཐོད་ཁྲག་བསྣམས་པ། རྒྱ་སྟག་ཁྲ་བོ་ལ་ཞོན་པ། དགྲ་བགེགས་ཐམས་ཅད་འཛིན་པར་བྱེད་པ། ལྷོ་སྒོར་ཀཱ་ལ་པཱ་ཤ་དཀར་པོ་གཡས་ཞགས་པ། གཡོན་ཐོད་ཁྲག་བསྣམས་པ།
གཟིག་ནག་ཁྲོས་པ་ལ་ཞོན་པ། དགྲ་བགེགས་ཐམས་ཅད་འཆིང་བར་བྱེད་པ། ནུབ་སྒོར་ཡ་མ་དཎྜི་དཀར་པོ་གཡས་བེ་ཅོན། གཡོན་ཐོད་ཁྲག་བསྣམས་པ། དོམ་ནག་སྙིང་དཀར་ལ་ཞོན་པ། དགྲ་བགེགས་ཐམས་ཅད་གསོད་པར་བྱེད་པ། བྱང་སྒོར་ཡ་མ་དཾཥྚི་དཀར་པོ། གཡས་མཆེ་བ་འབར་བ། གཡོན་ཐོད་ཁྲག་བསྣམས་པ། དྲེད་དཀར་འཇིགས་པ་ལ་ཞོན་པ།
དགྲ་བགེགས་ཐམས་ཅད་ཟ་བར་བྱེད་པའོ། ། དེ་རྣམས་ཀྱི་ཕྱི་རོལ་དུ་དགྲ་བོའི་སྲོག་གཅོད་གཤིན་རྗེ་ཕོ་བརྒྱུད་ཀྱི་ཚོགས་དང་། ནད་བདག་མ་མོ་གཤིན་རྗེ་མོ་བརྒྱུད་ཀྱི་ཚོགས་དང་། གཞན་ཡང་གཙང་རིགས་ཀྱི་མགོན་པོ་བདུན་ཅུ་རྩ་ལྔ་དྲེགས་པ་ལྷ་སྲིན་སྡེ་བརྒྱད་ཀྱི་ཚོགས་དང་བཅས་པ། དེ་ཐམས་ཅད་ཀྱང་འཇིགས་ཤིང་རྔམས་ལ་མི་སྡུག་པའི་ཁ་དོག་དང་། ཆ་ལུགས་ཕྱག་མཚན་སྣ་ཚོགས་འཛིན་པ། སྐད་ཅིག་ཉིད་ལ་དགྲ་བགེགས་ཀྱི་སྲོག་དབུགས་འཕྲོག་ཅིང་ཤ་ཁྲག་རུས་པ་ནང་ཁྲོལ་ཀླད་པ་དང་བཅས་པ་ཧབ་ཀྱིས་ཟ་ཞིང་། ཧུབ་ཀྱིས་འཐུང་བ། མ་བསྒོམས་པར་ཡང་སྒྲུབ་པ་པོའི་ལས་ཐམས་ཅད་ཐོགས་མེད་དུ་སྒྲུབ་པས་ནམ་མཁའ་བར་སྣང་ས་གཞི་ཐམས་ཅད་གང་བར་བསམ། གཙོ་འཁོར་ཐམས་ཅད་ཀྱི་སྤྱི་བོར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ས་བོན་ལས་འོད་ཟེར་ལྕགས་ཀྱུ་ལྟ་བུ་གྲངས་མེད་པ་འཕྲོས་པས་ལྷོ་ཕྱོགས་རིམ་པ་བདུན་གྱི་ས་འོག་འཇིགས་རུང་གཤིན་རྗེའི་གྲོང་ཁྱེར་ལྕགས་མཁར་སྒོ་མེད་མུན་ཁང་བཅུ་དྲུག་གི་གནས་ནས་དམ་ཅན་འཆི་བདག་གཤིན་རྗེའི་རྒྱལ་པོ་འཁོར་དང་བཅས་པ་སྤྱན་དྲངས་པར་བསམས་ལ། རྔ་བརྡུང་ཞིང་དབྱངས་དང་བཅས་པའམ། རྡོ་རྗེ་གཡབ་ཅིང་དྲིལ་བུ་བསིལ་ཀྱང་རུང་སྟེ་སྐབས་འདིར་སྤྱན་དྲངས་པའི་བེ་ཅོན་གྱི་ཕྱག་རྒྱ་བསྟན་པར་འདོད་ན། ལག་པ་གཡས་པའི་མཐེ་བོང་ནང་དུ་བཅུག་ནས་ཁུ་ཚུར་བཅིང་། མཛུབ་མོ་བསྒྲེངས་ཏེ་ཅུང་ཟད་བསྐུམས་ནས་ལག་པ་འཕངས་སྟོད་དེ་འཕྱར་བའོ། ། ཡཿ འདི་ནས་ལྷོ་ཡི་ཕྱོགས་རོལ་ན། ། དཔག་ཚད་བརྒྱད་ཁྲིའི་ཕ་རོལ་ན། །
ཐོད་པ་ལྕགས་ཀྱི་གྲོང་ཁྱེར་ན། ། སྲོག་ལ་རྔམས་པའི་གཤིན་རྗེ་ནི། ། ཡི་དྭགས་ཀུན་གྱི་དེད་དཔོན་པོ། ། མ་མོ་ཀུན་གྱི་ཚོགས་རྗེ་བོ། ། གསོན་གཤིན་ཀུན་གྱི་ཟམ་ཁ་བ། ། གསོན་པོ་སྐོས་ལ་འདེབས་པ་པོ། ། ཤི་བ་ཀུན་གྱི་གཤིན་བུ་རྗེ། ། དགེ་བ་ཀུན་གྱི་གཏང་འཛིན་ཅིང་། ། སྡིག་པ་ཅན་གྱི་འཆད་པ་མཁན། ། ལེགས་ཉེས་ཆོས་བཞིན་སྤྱོད་པ་པོ། །
ཆོས་རྒྱལ་གཤིན་རྗེ་ཞེས་བྱ་བ། ། མངོན་ཤེས་རྫུ་འཕྲུལ་མཐུ་སྟོབས་ཅན། ། འཁོར་བཅས་དེང་འདིར་བདག་ལ་དགོངས། ། བདག་ནི་རྣལ་འབྱོར་སྒྲུབ་པ་པོ། ། འཇམ་དཔལ་གཞོན་ནུའི་ཐུགས་ཀྱི་སྲས། ། གཤིན་རྗེ་གཤེད་ཀྱི་རྣལ་འབྱོར་པ། ། རྫོགས་པའི་བྱང་ཆུབ་བསྒྲུབ་པའི་ཕྱིར། ། བསམ་པ་བྱང་ཆུབ་སེམས་ཀྱིས་བརླན། ། རྒྱ་ནི་ཡེ་ཤེས་རྡོ་རྗེ་འཆང་། ། གཟི་བརྗིད་སྐུ་གསུང་ཐུགས་ཀྱིས་བསྐྱེད། །
དོན་ནི་འགྲོ་བ་ཀུན་གྱི་དོན། ། ལས་ནི་སངས་རྒྱས་ཀུན་གྱི་ལས། ། བཀའ་ནི་དཀོན་མཆོག་གསུམ་གྱི་བཀའ། ། ཆོས་རྒྱལ་འཁོར་དང་བཅས་པ་ལ། ། དྲག་པོའི་ལས་འདི་གཏད་པར་འདོད། ། བསྟན་པ་བཤིག་པའི་དགྲ་བོ་འདི། ། གསོན་ན་སེམས་ཅན་ཀུན་ལ་གནོད། ། དཀོན་མཆོག་གསུམ་ལ་རྣམ་པར་འཚེ། ། དམིགས་ཀྱི་རྣལ་འབྱོར་ཡོངས་ལ་སྡང་། ། འདི་དག་མྱུར་དུ་བསྒྲལ་བའི་ཕྱིར། །
ཆོས་རྒྱལ་འཁོར་བཅས་སྤྱན་འདྲེན་ན། ། དམ་ཚིག་དབང་གིས་གཤེགས་སུ་གསོལ། ། ཨོཾ་ཧྲཱིཿཥྚྀཿཝི་ཀྲི་ཏ་ན་ན་ཧཱུྃ་ཕཊ། ཀཱ་ལ་རཱུ་པ། ཡ་མ་རཱ་ཛ། ས་པཱ་རི་ཝཱ་ར་ཨ་ཀཱརྵ་ཡ་ཛཿ ཞེས་པས་མདུན་དུ་བྱོན་ནས། ཛཿཧཱུྃ་བཾ་ཧོཿ དམ་ཚིག་པ་དང་གཉིས་སུ་མེད་པར་བསམ། རང་གི་སྙིང་གའི་ཧཱུྃ་ལས་འོད་ཟེར་འཕྲོས་གཤིན་རྗེ་གཤེད་རིགས་ལྔ་མདུན་གྱི་ནམ་མཁར་སྤྱན་དྲངས།
ཁྱེད་རྣམས་ཀྱིས་འདི་ལ་དབང་བསྐུར་དུ་གསོལ་ཞེས་གསོལ་བ་བཏབ་པས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུངས་ཤིང་། བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས། རྡོ་རྗེ་ནག་པོ་རྩེ་ལྔ་པས་དབུ་བརྒྱན་པར་བསམ། དེ་ནས་ལག་པ་རྡོ་རྗེ་བསྡམས་པའི་སྲིན་ལག་གཉིས་གཤིབས་ཏེ་བརྐྱངས་པའི་དམ་ཚིག་གི་ཕྱག་རྒྱ་རང་གི་སྙིང་གར་བཞག་སྟེ་བསྟན་ནས། ཨོཾ་ཧྲཱིིཿཥྚིཿཝི་ཀྲི་ཏ་ན་ན་ཧཱུྃ་ཕཊ། ཀཱ་ལ་རཱུ་པ། ཡ་མ་རཱ་ཛ་ས་པཱ་རི་ཝཱ་ར་ས་མ་ཡ་སཏྭཾ། ཞེས་བརྗོད་དེ་དམ་ལ་བཞག་པས།
དེ་དག་གིས་རང་ལ་གླགས་མི་རྙེད་པར་བསམ། འདམ་སྐྱེས་འདམ་བྲལ་མཛེས་པའི་ཁ་དོག་ཅན། ། འོད་ཟེར་འབུམ་ལྡན་ཉི་མའི་དཀྱིལ་འཁོར་དང་། ། མ་ཧེའི་གླང་རྒོད་དྲེགས་ཤིང་འགྱིངས་པ་ཡི། ། གདན་ཚོགས་འདི་ནི་དད་པས་འབུལ་གྱིས་བཞེས། ། ཨོཾ་ཧྲཱིིཿཥྚིཿཝི་ཀྲི་ཏ་ན་ན་ཧཱུྃ་ཕཊ། ཀཱ་ལ་རུ་པ་ཡ་མ་རཱ་ཛཱ་ས་པཱ་རི་ཝཱ་ར། པདྨ་སུརྱ་མ་ཧེ་ཤ་ཨ་ས་ན་ཧཱུྃ། ཡ་མ་རཱ་ཛ་འཁོར་དང་བཅས། ། དམ་ཚིག་དབང་གིས་འདིར་གདན་བཞུགས། །
མཆོད་པ་ཚུལ་བཞིན་བཞེས་ནས་ཀྱང་། ། ལས་གྲུབ་བར་དུ་བཞུགས་སུ་གསོལ། ། སྔགས་སྔ་མའི་རྗེས་སུ་ཏིཥྚནྟུ་ས་མ་ཡ་སཏྭཾ། ཞེས་པས་གདན་དབུལ། དེ་ནས་ལག་པ་གཡས་བེ་ཅོན་གྱི་ཕྱག་རྒྱ་བཅས། གཡོན་པས་ཁྲག་ཆང་བསྲེས་པས་བཀང་བའི་ཐོད་པ་བཟུང་ལ། གཤིན་རྗེའི་རྒྱལ་པོ་འཁོར་དང་བཅས་པ་ལ་ཨརྒྷཾ་གསོལ་བས། དམར་གྱི་ཨརྒྷཾ། ཞག་གི་མེ་ཏོག་རྦ་རླབས་ཀྱི་འཕྲེང་བ་གཡོ་བ་གཏིང་མཐའ་མི་མངོན་པ། རྒྱ་མཚོ་ལྟར་ཟད་མི་ཤེས་པ་འབྱུང་བར་གྱུར་ཅིག
ཨོཾ་ཧྲཱིཿཥྚཱིཿཝི་ཀྲི་ཏ་ན་ན་ཧཱུྃ་ཕཊ། ཀཱ་ལ་རཱུ་པ། ཡ་མ་རཱ་ཛ་ས་པཱ་རི་ཝཱ་ར་ཨརྒྷཾ་པྲ་ཏིཙྪ་ཧཱུྃ། ཞེས་པས་མཆོད་པ་དབུལ། ཡང་ལག་པ་གཡས་པས་སྔར་གྱི་ཕྱག་རྒྱ་དང་གཡོན་པས་མེ་ཏོག་བླངས་ཏེ། གཤིན་རྗེའི་རྒྱལ་པོ་འཁོར་དང་བཅས་པ་ལ་མེ་ཏོག་ཕུལ་བས་མེ་ཏོག་གི་ཁང་བུ་བརྩེགས་པ་ཏོག་དང་ཁ་བད་དུ་ལྡན་པ་ཀ་བ་བརྒྱད་ཟུག་པ་མེ་ཏོག་གི་བླ་རེ་དང་། གདུགས་དང་ཕྲེང་བས་བརྒྱན་པ་རིན་པོ་ཆེའི་རང་བཞིན་ཅན་འབྱུང་བར་གྱུར་ཅིག ས་པཱ་རི་ཝཱ་ར་ཡན་ཆད་སྔར་ལྟར་གྱི་མཇུག་ཏུ། བཛྲ་པུཥྤེ་པཱུ་ཙ་ས་མ་ཡ་ཧཱུྃ་ཞེས་པས་མེ་ཏོག གཡས་སྔར་ལྟར་ལ།
གཡོན་པས་ཤ་ཆེན་གྱི་བདུག་སྤོས་བཟུང་ལ། གཤིན་རྗེའི་རྒྱལ་པོ་འཁོར་དང་བཅས་པ་ལ་ཤ་ཆེན་གྱི་བདུག་པ་ཕུལ་བས་གཞལ་ཡས་ཁང་གི་མགུལ་དུ་བདུག་པའི་སྤྲིན་བཻ་ཌཱུརྻའི་མདོག་ལྟ་བུ་སྣ་ཚོགས་ལ་སྤོས་ཀྱི་ཁང་བཟང་དྲི་ཞིམ་པ་དང་ལྡན་པ་རིན་པོ་ཆེ་བརྩིགས་པའི་དབྱིབས་འདྲ་བ་འབྱུང་བར་གྱུར་ཅིག བཛྲ་པུཥྤེ་པཱུ་ཛཱ་ས་མ་ཡ་ཧཱུྃ། ཞེས་པས་བདུག་སྤོས། གཡས་སྔར་ལྟར་ལ། གཡོན་པས་ཞུན་ཆེན་གྱི་མར་མེ་བཟུང་སྟེ། གཤིན་རྗེའི་རྒྱལ་པོ་འཁོར་དང་བཅས་པ་ལ་མར་མེ་ཕུལ་བས། གཞལ་ཡས་ཁང་གི་ཕྱོགས་མཚམས་སུ་མུན་པ་དྲུང་ནས་འབྱིན་པའི་སྣང་གསལ་གྱི་གཞལ་ཡས་ཁང་ཀུན་ནས་འབར་བ་ཉིན་མོར་བྱེད་པའི་ནོར་བུ་རྒྱས་པའི་འོད་ལ་སོགས་པའི་སྣང་བ་འབྱུང་བར་གྱུར་ཅིག བཛྲ་དཱི་པཾ་པཱུ་ཛཱ་ས་མ་ཡ་ཧཱུྃ། ཞེས་པས་མར་མེ།
གཡས་པ་སྔར་ལྟར། གཡོན་པས་དྲི་ཆབ་བཟུང་ལ། གཤིན་རྗེའི་རྒྱལ་པོ་འཁོར་དང་བཅས་པ་ལ་བྱུག་པ་ཕུལ་བས་ལུས་དང་གནས་ཀྱི་དྲི་མ་དག་སྟེ། རེག་ན་བདེ་བའི་རེག་བྱ་དང་ལྡན་ཞིང་དྲིའི་མཆོག་བསྣམ་ཞིང་བཟོད་པ་དང་ལྡན་པས་ཚིམ་པར་གྱུར་ཅིག བཛྲ་གནྡེ་པཱུ་ཛཱ་ས་མ་ཡ་ཧཱུྃ་ཞེས་པས་དྲི་ཆབ། གཡས་སྔར་ལྟར་གཡོན་པས་ཞལ་ཟས་བཏེགས་ལ། གཤིན་རྗེའི་རྒྱལ་པོ་འཁོར་དང་བཅས་པ་ལ་ཞལ་ཟས་ཕུལ་བས། ཁ་ཟས་དྲི་དང་རོ་དང་ཁ་དོག་ཕུན་སུམ་ཚོགས་པ་དང་ལྡན་པ། བདུད་རྩི་ཁ་དོག་དཀར་པོ་དང་། སེར་པོ་དང་།
དམར་པོ་དང་། སྔོན་པོ་དང་ལྡན་པ་ཁམ་གྱི་ཟས་ལ་གནས་པ་རྣམས་ཚིམ་པར་བྱེད་པའི་མཐུ་དང་ལྡན་པར་འབྱུང་བར་གྱུར་ཅིག ། བཛྲ་ནཻ་ཝི་ཏི་པཱུ་ཛཱ་ས་མ་ཡ་ཧཱུྃ། ཞེས་པས་ཞལ་ཟས་དང་། རྐང་གླིང་ལ་སོགས་པའི་རོལ་མོ་སྣ་ཚོགས་སྒྲོག་ཅིང་། གཤིན་རྗེའི་རྒྱལ་པོ་འཁོར་དང་བཅས་པ་ལ་རོལ་མོ་འབུལ་བས་རྔ་དང་། རྔ་བོ་ཆེ་དང་། རྫ་རྔ་དང་། ཆ་ལང་དང་། དྲིལ་བུ་དང་།
ཌཱ་མ་རུ་དང་། དཀར་དུང་དང་། ཟངས་དུང་དང་། རྐང་གླིང་དང་། པི་ཝང་ལ་སོགས་པ་རོལ་མོ་དུ་མའི་ཚོགས་དང་། སྣ་ཚོགས་པའི་དབྱངས་ཀྱི་ང་རོ་བྱེད་པའི་སྒྲ་ཁམས་གསུམ་ཀུན་ཏུ་གསལ་བར་གྲགས་པའི་སྒྲ་རྣ་བར་སྙན་ཞིང་འཇམ་པས་ཚིམ་པར་བྱེད་པའི་མཐུ་དང་ལྡན་པར་གྱུར་ཅིག ། བཛྲ་ཤཔྟ་པཱུ་ཛཱ་ས་མ་ཡ་ཧཱུྃ། ཞེས་པས་རོལ་མོ་དབུལ་ལོ། ། ལག་པ་གཡས་བེ་ཅོན་གྱི་ཕྱག་རྒྱ་དང་། གཡོན་པས་གཏོར་མ་བཟུང་བའམ།
ཡང་ན་ལག་པ་གཉིས་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་བཅས་ལ། ཨཻ་ཀཱ་ལ་རུ་པ་ཡ་མ་རཱ་ཛ་ས་པཱ་རི་ཝཱ་ར་སརྦ་བིགྷྣན་ཤ་ཏྲུཾ་མ་རཱ་ཡ་ཨཱི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི་ཧཱུྃ་ཕཊ། ཨོཾ་ཙ་མུནྟྲི་ས་པཱ་རི་ཝཱ་ར་མན་ཆད་སྔར་ལྟར་སྦྱར་བ་གསུམ་མམ་བདུན་གྱིས་གཏོར་མ་དབུལ། ཨོཾ་ཀཱ་ལ་རུ་པ་ཡ་མ་རཱ་ཛ་ས་པཱ་རི་ཝཱ་ར་ཨོཾ་ཨཱཿཧཱུྃ། ཞེས་པས་ནང་མཆོད་དབུལ། འཆི་བདག་ལས་ཀྱི་གཤིན་རྗེས་ལྕམ་དྲལ་འཁོར་དང་བཅས་པ་ཁྱེད་རྣམས་ཀྱིས་མཆོད་སྦྱིན་གྱིས་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕངས་བསྟོད། དགེ་འདུན་གྱི་སྡེ་སྐྱོངས། རྣལ་འབྱོར་པ་བདག་ཅག་འཁོར་དང་བཅས་པའི་འགལ་རྐྱེན་སེལ།
མཐུན་རྐྱེན་སྒྲུབས། སྡང་ཞིང་གདུག་པའི་སེམས་འཆང་བའི་དགྲ་བགེགས་ལོག་འདྲེན་ཐམས་ཅད་ད་ལྟ་ཉིད་དུ་ཐལ་བའི་རྡུལ་ཕྲན་བཞིན་དུ་བརླག་པར་མཛོད་ཅིག ཞེས་བརྗོད་ཅིང་ཐལ་མོ་གདབ། དེ་ནས། ཡཿའཆི་བདག་ནག་པོ་ལྷོ་ཕྱོགས་ཀྱི། ། ཞེས་སོགས་ཀྱིས་བསྟོད། བཟླས་པ་བྱ་བར་འདོད་པས། རང་གཤིན་རྗེ་གཤེད་དུ་གསལ་བའི་སྙིང་ག་ནས་འོད་ཟེར་ཚ་ཞིང་རྩུབ་པ་འཕྲོས་པས། ལས་གཤིན་འཁོར་བཅས་ཀྱི་ཐུགས་ཀར་ཕོག་པའི་མོད་ལ་འདར་ཞིང་སྐྲག་ལ་ཁྲོ་ཞིང་འཁྲུགས་པས་ལས་ཐམས་ཅད་ཐོགས་མེད་དུ་སྒྲུབ་པར་བསམ་ལ་ཨོཾ་ཀཱ་ལ་རཱུ་པ་ཧཱུྃ་ཕཊ་ཞེས་དང་། ཨོཾ་ཀཱ་ལ་རཱུ་པ་ཡ་མ་རཱ་ཛ་ཧཱུྃ་ཕཊ་སྭཱ་ཧཱ།
ཨོཾ་ཀཱ་ལ་རཱུ་པ་བྷི་མ་ཡཀྵ་ཧཱུྃ་ཕཊ། ཨ་ཏི་པ་ཏ་ཡེ། ཡ་མ་རཱ་ཛ་ཡེ་ཧཱུྃ་ཕཊ་སྭཱ་ཧཱ། འདི་གསུམ་གང་ཡང་རུང་བའི་སྙིང་པོ་ཡིན་པས་ཅི་ནུས་བཟླས་ཤིང་མཐར་ཨོཾ་ཀཱ་ལ་རཱུ་པ་བྷི་མ་ཡཀྵ་ཧཱུྃ། མ་ཧཱ་རོ་ཥ་ན་ན་ར་སིདྡྷི་ཡ་སརྦ་བྷཱུ་ཏ་ཨ་ཏི་པ་ཏ་ཡེ། ཡ་མ་རཱ་ཛཱ་ཡེ་ཧཱུྃ་ཕཊ་སྭཱཧཱ། ཞེས་སྙིང་པོ་དང་། ཨོཾ་ཙ་མུནྟྲི་ཧཱུྃ་ཕཊ། ཅེས་ཡུམ་གྱི་སྙིང་པོའང་ཅི་ནུས་བཟླའོ། ། བསྙེན་པའི་ཚེ་སྙིང་པོ་གང་ཡང་རུང་བ་འབུམ་ཕྲག་བཞི་དང་།
ཉེ་བའི་སྙིང་པོ་འབུམ་ཕྲག་གཅིག་བཟླ་བ་ནི་གྲངས་ཀྱི་བསྙེན་པ་དང་། གཙོ་བོར་ནི་རྟགས་སམ་མཚན་མའི་བསྙེན་པ་ཉིད་བཟུང་ངོ་། ། དེ་ནས་ཕྱི་ནང་གི་མཆོད་པ་མདོར་བསྡུས་ཕུལ་ལ། བསྟོད་ཅིང་བསྐུལ་བ་ནི། ཧཱུྃ་ཆོས་དབྱིངས་སྤྲོས་དང་བྲལ་བའི་ནམ་མཁའ་ལ། ། ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། ། དུར་ཁྲོད་ནག་པོ་འཇིགས་བྱེད་རྔམས་པའི་གཟུགས། ། གཟི་བརྗིད་འབར་བའི་སྐུ་གཅིག་ཤར་བ་ནི། ། མ་ཆགས་པདྨ་ཉི་མའི་གདན་སྟེང་དུ། ། མ་ཧེ་གླང་རྒོད་ཁྲོས་པའི་ཁྲི་སྟེང་ན། །
ཡ་ལས་བྱུང་བའི་ཐོད་དབྱུག་འཕྲོ་འདུ་ལས། ། འཇིགས་བྱེད་ཆེན་པོ་ཞལ་གཅིག་ཕྱག་གཉིས་པ། ། གཡས་པའི་ཕྱག་གིས་ཐོད་དབྱུག་འབར་བ་བསྣམས། ། དགྲ་བགེགས་མ་ལུས་ཟིལ་གྱིས་གནོན་པར་མཛད། ། དུག་སྦྲུལ་ཁྲོས་པའི་ཞགས་པ་གཡོན་ན་འཛིན། ། དམ་ཉམས་མ་ལུས་མགུལ་ནས་འཆིང་བར་བྱེད། ། རྔམས་པའི་ཞལ་གདངས་མི་སྡུག་གཟུགས་འཆང་བ། ། ལྷ་ཆེན་དཔལ་འབར་ནག་པོ་ཁྲག་ལ་རོལ། ། མགྲིན་པར་ཧཱུྃ་གི་འབྲུག་སྒྲ་ཟབ་མོ་སྒྲོག ། མཆེ་བ་ཟངས་ཡག་གངས་རིའི་ཕྲེང་བ་གཙིགས། །
ལྗགས་ཀྱི་གློག་འཕྲེང་དམར་པོ་གློག་ལྟར་འཁྱུག ། སྨ་ར་སྨིན་མ་བསྐལ་པའི་མེ་དཔུང་འབར། ། ཁྲོ་གཉེར་ཆུ་འཛིན་མུན་པའི་དམག་དཔུང་འཁྲིགས། ། སྤྱན་གསུམ་འོད་འབར་ཉི་ཟླ་ཟིལ་གྱིས་གནོན། ། སྟོད་གཡོགས་དར་ནག་ན་བུན་གྱེན་དུ་གཡོ། ། སྨད་གཡོགས་སྟག་ལྤགས་ཁྲག་ཆར་ཐུར་དུ་འབབ། ། སྦྲུལ་རུས་གཟའ་སྐར་སྐར་མདའ་འཁྲུག་ཅིང་སྤྲོ། ། རྩེ་གསུམ་ཐོད་ཁྲག་འཛིན་བྱེད་བུ་ཡུག་འཚུབ། ། དབྱིངས་ལས་སྤྲུལ་པའི་མགོན་པོ་ཡབ་ཡུམ་གྱིས། ། གདུག་པའི་དགྲ་བགེགས་མ་ལུས་སྒྲོལ་བར་མཛོད། །
ཁྲག་འཐུང་ནག་པོ་ལས་ཀྱི་གཤེད་བཞི་ནི། ། འཁོར་ལོ་བེ་ཅོན་གསལ་ཤིང་མདུང་ཐུང་འཛིན། ། སེང་གེ་འབྲུག་དང་མཁའ་ལྡིང་ཆུ་སྲིན་ཞོན། ། ཕྱོགས་བཞིའི་སྤྲུལ་པས་དགྲ་བགེགས་སྒྲོལ་བར་མཛོད། ། ཟ་བྱེད་དམར་མོ་སྲིད་པའི་མ་བཞི་ནི། ། མེ་ལོང་ནད་རྐྱལ་གྲུ་གུ་ཁྲམ་ཤིང་འཛིན། ། དྲེལ་རྟ་བོང་བུ་ཤྭ་བ་ཆུ་བྱ་ཞོན། ། མཚམས་བཞིའི་སྤྲུལ་པས་དགྲ་བགེགས་སྒྲོལ་བར་མཛོད། ། གསོད་བྱེད་དཀར་པོ་སྒྲོལ་བའི་གྱིང་བཞི་ནི། ། ལྕགས་ཀྱུ་ཞགས་པ་དབྱུག་པ་མཆེ་བ་འཛིན། །
སྟག་གཟིག་དོམ་དྲེད་ཁྲོས་པའི་གཅན་གཟན་ཞོན། ། སྒོ་བཞིའི་སྤྲུལ་པས་དགྲ་བགེགས་སྒྲོལ་བར་མཛོད། ། རྒྱལ་ཆེན་བཞི་དང་གཟའ་བརྒྱད་ལྷ་ཀླུ་བརྒྱད། ། ཕྱོགས་སྐྱོང་བཅུ་དང་རྒྱུ་སྐར་ཉི་ཤུ་བརྒྱད། ། ཁམས་གསུམ་སྲིད་པའི་དྲེགས་པ་ཐམས་ཅད་ཀྱིས། ། དགྲ་བགེགས་མ་ལུས་ཀུན་ཏུ་བསྒྲལ་བར་མཛོད། ། སྔོན་ཚེ་འཇམ་དཔལ་སྤྱན་སྔར་དམ་བཅས་པ། ། རྒྱལ་བའི་བསྟན་པ་ཡུན་རིང་སྐྱོང་བ་དང་། ། བསྟན་པ་འཛིན་པའི་རྣལ་འབྱོར་ཐམས་ཅད་ཀྱི། ། སྒྲུབ་པར་བར་ཆད་མ་ལུས་ཞི་བར་མཛོད། །
དེ་ནས་འཁོར་རྣམས་བསྐུལ་བ་ནི། ཧཱུྃ། གཞན་ཡང་འཁོར་གྱི་དཀྱིལ་འཁོར་ན། ། ཤར་ཕྱོགས་ལས་ཀྱི་གཤེད་པོ་ནི། ། གཤིན་རྗེའི་རྒྱལ་པོ་ཡ་བ་ཏི། ། མཐིང་ནག་འབར་བ་འཁོར་ལོ་འཛིན། ། འཇིགས་ཤིང་རྔམ་པ་རྒྱལ་པོའི་ཚུལ། ། སྲོག་དབུགས་བདག་པོ་དགྲ་ལ་རོལ། ། ཆིབས་སུ་སེང་གེ་དཀར་མོ་ཆིབས། ། ཤར་གྱི་དགྲ་བགེགས་འདུལ་མཛད་པ། །
ཁྱོད་ལ་གཉེར་དུ་གཏད་པ་ནི། ། བསྟན་པ་བཤིག་པའི་དགྲ་དང་བགེགས། ། འདི་དག་འཁོར་དང་བཅས་པ་ཀུན། ། ཁྱོད་ཀྱིས་གསད་ཅིང་བསྒྲལ་བར་གྱིས། ། གཞན་ཡང་འཁོར་གྱི་དཀྱིལ་འཁོར་ན། ། ལྷོ་ཕྱོགས་ལས་ཀྱི་གཤེད་པོ་ནི། ། གཤིན་རྗེའི་རྒྱལ་པོ་ཕྱ་བསངས་ཏེ། ། མཐིང་ནག་འབར་བ་བེ་ཅོན་འཛིན། ། འཇིགས་ཤིང་རྔམས་པ་བློན་པོའི་ཚུལ། ། སྲོག་དབུགས་བདག་པོ་ཁྲག་ལ་རོལ། །
ཆིབས་སུ་གཡུ་འབྲུག་སྔོན་པོ་ཆིབས། ། ལྷོ་ཡི་དགྲ་བགེགས་འདུལ་མཛད་པ། ། ཁྱོད… བསྟན… འདི… ཁྱོད་ཀྱིས… གཞན་ཡང་འཁོར… ནུབ… གཤིན་རྗེའི་རྒྱལ་པོ་དམིགས་པ་སྟེ། ། མཐིང་ནག་འབར་བ་གསལ་ཤིང་འཛིན། ། འཇིགས་ཤིང་རྔམས་པ་དེད་དཔོན་ཚུལ། ། སྲོག་དབུགས་བདག་པོ་ཁྲག་ལ་རོལ། ། ཆིབས་སུ་མཁའ་ལྡིང་ཁྲ་བོ་ཆིབས། ། ནུབ་ཀྱི… ཁྱོད་ལ… བསྟན་པ… འདི་དག… ཁྱོད་ཀྱིས… གཞན་ཡང… བྱང་ཕྱོགས་ལས་ཀྱི་གཤེད་པོ་ནི། ། གཤིན་རྗེ་རལ་པ་ཚར་དགུ་ལྡན། ། མཐིང་ནག་འབར་བ་མདུང་ཐུང་འཛིན། །
འཇིགས་ཤིང་རྔམས་པ་ཕོ་ཉའི་ཚུལ། ། སྲོག་དབུགས་བདག་པོ་དགྲ་ལ་རོལ། ། ཆིབས་སུ་ཆུ་སྲིན་དམར་པོ་ཆིབས། ། བྱང་གི… ཁྱོད་ལ… བསྟན་པ… འདི་དག… ཁྱོད་ཀྱིས… གཞན་ཡང་ཁྱོད་ཀྱི་བཀའ་འཁོར་ན། ། ཤར་ལྷོར་སྲིད་པའི་མ་མོ་ནི། ། ཀཱ་ལ་ར་ཏྲི་ཞེས་བྱ་བ། ། དམར་མོ་མི་སྡུག་འཇིགས་པའི་གཟུགས། ། ཕྱག་གཡས་ལས་ཀྱི་མེ་ལོང་དང་། ། གཡོན་པ་ཤྭ་རྡེལ་དཀར་ནག་ཐོགས། ། ཆིབས་སུ་དྲེལ་རྟ་རྐང་གསུམ་ཆིབས། །
སྟོང་གསུམ་ཉི་མའི་གུང་ལ་ཉུལ། ། ཁྱོད་ལ… བསྟན་པ… འདི་དག… ཁྱོད་ཀྱིས… གཞན་ཡང… ལྷོ་ནུབ་སྲིད་པའི་མ་མོ་ནི། ། གསོད་བྱེད་ནག་མོ་ཞེས་བྱ་བ། ། དམར་མོ་མི་སྡུག་འཇིགས་པའི་གཟུགས། ། ཕྱག་གཡས་ནད་ཀྱི་རྐྱལ་པ་བསྣམས། ། གཡོན་པ་ཤྭ་རྡེལ་དཀར་ནག་ཐོགས། ། ཆིབས་སུ་བོང་བུ་གྭ་དམར་ཆིབས། ། སྟོང་གསུམ་ཉི་མའི་ཟེར་ལ་ཉུལ། ཁྱོད་ལ… བསྟན་པ… འདི་དག… ཁྱོད་ཀྱིས… གཞན་ཡང… ནུབ་བྱང་སྲིད་པའི་མ་མོ་ནི། ། ནག་མོ་ཆེན་མོ་ཞེས་བྱ་བ། །
དམར་མོ་མི་སྡུག་འཇིགས་པའི་གཟུགས། ། ཕྱག་གཡས་མཚོན་གྱི་གྲུ་གུ་དང་། ། གཡོན་པ་ཤྭ་སྡེལ་དཀར་ནག་ཐོགས། ། ཆིབས་སུ་རླུང་ནག་འཚུབ་མ་ཆིབས། ། སྟོང་གསུམ་ནམ་གྱི་གུང་ལ་ཉུལ། ། ཁྱོད་ལ… བསྟན་པ… འདི་དག… ཁྱོད་ཀྱིས… ། གཞན་ཡང་ཁྱོད་ཀྱི་བཀའ་འཁོར་ན། ། བྱང་ཤར་སྲིད་པའི་མ་མོ་ནི། ། ནམ་གྲུ་ཆེན་མོ་ཞེས་བྱ་བ། ། དམར་མོ་མི་སྡུག་འཇིགས་པའི་གཟུགས། །
ཕྱག་གཡས་བདུད་ཀྱི་ཁྲམ་བམ་བསྣམས། ། གཡོན་པ་ཤྭ་སྡེལ་དཀར་ནག་ཐོགས། ། ཆིབས་སུ་ཆུ་བྱ་ནག་མོ་ཆིབས། ། སྟོང་གསུམ་ནམ་གྱི་ཐོ་རངས་ཉུལ། ། ཁྱོད་ལ་གཉེར་དུ་གཏད་པ་ནི། ། བསྟན་པ་བཤིག་པའི་དགྲ་དང་བགེགས། ། འདི་དག་འཁོར་དང་བཅས་པ་ཀུན། ། ཁྱོད་ཀྱིས་གསད་ཅིང་བསྒྲལ་བར་གྱིས། ། ཧཱུྃ། གཞན་ཡང་འཁོར་གྱི་དཀྱིལ་འཁོར་ན། །
ཤར་ཕྱོགས་སྒྲོལ་བའི་གྱིང་པོ་ནི། ། ཡ་མ་དུ་ཏི་ཞེས་བྱ་བ། ། དཀར་པོ་མི་སྡུག་ལྕགས་ཀྱུ་འཛིན། ། གང་ཞིག་བཟུང་བར་འདོད་པ་དེ། ། གཡུགས་པ་ཙམ་གྱིས་འཛིན་པར་བྱེད། ། ཆིབས་སུ་རྒྱ་སྟག་ཁྲ་བོ་ཆིབས། ། དགྲ་བགེགས་ཐམས་ཅད་འཛིན་པར་བྱེད། ། ཁྱོད་ལ… བསྟན… འདི་དག… ཁྱོད་ཀྱིས… གཞན་ཡང… ལྷོ་སྒོར་སྒྲོལ་བའི་གྱིང་པོ་ནི། ། ཀཱ་ལ་པཱ་ཤ་ཞེས་བྱ་བ། ། དཀར་པོ་མི་སྡུག་ཞགས་པ་འཛིན། །
གང་ཞིག་འཆིང་བར་འདོད་པ་དེ། ། བཏབ་པ་ཙམ་གྱིས་འཆིང་བར་བྱེད། ། ཆིབས་སུ་གཟིག་ནག་ཁྲོས་པ་ཆིབས། ། དགྲ་བགེགས་ཐམས་ཅད་འཆིང་མཛད་པ། ། ཁྱེད་ལ… བསྟན་པ… འདི་དག… ཁྱོད་ཀྱིས… གཞན་ཡང… ། ནུབ་སྒོར་སྒྲོལ་བའི་གྱིང་པོ་ནི། ། ཡ་མ་དནྟི་ཞེས་བྱ་བ། ། དཀར་པོ་མི་སྡུག་བེ་ཅོན་འཛིན། ། གང་ཞིག་གསོད་པར་འདོད་པ་དེ། ། འཕྱར་བ་ཙམ་གྱིས་འཆི་བར་བྱེད། །
ཆིབས་སུ་དོམ་ནག་སྙིང་དཀར་ཆིབས། ། དགྲ་བགེགས་ཐམས་ཅད་གསོད་མཛད་པ། ། ཁྱོད་ལ… བསྟན་པ… འདི་དག… ཁྱོད་ཀྱིས… གཞན་ཡང… ། བྱང་སྒོར་སྒྲོལ་བའི་གྱིང་པོ་ནི། ། ཡ་མ་དནྟྲི་ཞེས་བྱ་བ། ། དཀར་པོ་མི་སྡུག་མཆེ་བ་འཛིན། ། གང་ཞིག་ཟ་བར་འདོད་པ་དེ། ། གཙིགས་པ་ཙམ་གྱིས་ཟ་བར་བྱེད། ། ཆིབས་སུ་དྲེལ་རྟ་འཇིགས་པ་ཆིབས། ། དགྲ་བགེགས་ཐམས་ཅད་གསོལ་མཛད་པ། །
ཁྱོད་ལ… བསྟན་པ… འདི་དག… ཁྱོད་ཀྱིས་གསད་ཅིང་བསྒྲལ་བར་གྱིས། ། དེ་ནས་ལྷོ་ཕྱོགས་ལ་སོགས་པ་གཙང་སར་བཏང་བའམ། དགྲ་བགེགས་ཀྱི་ཕྱོགས་སུ་ཟོར་དུ་འཕེན་ན་ཅུང་ཟད་ཕྱིར་སྒུར་ལ། ཡཿ བཅོམ་ལྡན་གཤིན་རྗེ་གཤེད་པོའི་བཀའ། ། ཆོས་ཀྱི་རྒྱལ་པོ་དགོངས་སུ་གསོལ། ། ཞེས་སོགས་ཀྱིས་གཏད་གཉེར་དྲག་ཏུ་བྱས། ཨོཾ་ཀཱ་ལ་རུ་པ་ཡ་མ་རཱ་ཛ་ས་པཱ་རི་ཝཱ་ར་མཧཱ་རཀྟ་ཨརྒྷཾ་པྲ་ཏིཙྪ་ཡེ་ཧཱུྃ། ཞེས་པས་གཏོར་མ་ལ་ཁྲག་གིས་ཨརྒྷཾ་ལན་གསུམ་བསྒྲེངས་པས་གཤིན་རྗེ་འཁོར་བཅས་དགྲ་བགེགས་ཀྱི་ཁྲག་དྲོན་མོའི་བཏུང་བས་མྱོས་ནས་འཇིགས་པའི་ང་རོ་ཆེན་པོ་སྒྲག་པར་བསམ་ལ། དྲི་ཆབ་བདུད་རྩི་ལྔ་དང་སྦྱར་བའི་ནང་དུ་རྡོ་རྗེ་བཅུག་སྟེ།
ཨོཾ་བཛྲ་ཨུ་ཏ་ཀ་ཧཱུྃ་ཋ་ཋ། ཞེས་ལན་གསུམ་ལ་སོགས་པ་བཟླས་ཤིང་། གཏོར་མའི་སྟེང་དུ་རྡོ་རྗེ་བཞག དྲི་ཆབ་བླུག་པས་གཤིན་རྗེ་འཁོར་བཅས་ཀྱི་ལྗགས་ཐོག་ཏུ་དམ་ཚིག་གི་བདུད་རྩི་བྱིན། སྙིང་གར་ཡེ་ཤེས་ཀྱི་རྡོ་རྗེ་མེ་འབར་བ་རེ་རེ་བྱུང་བས་སྔོན་གྱི་དམ་ཚིག་རྗེས་སུ་དྲན་ནས་བདག་གིས་བསྒོ་བའི་དྲག་པོའི་ལས་ཐམས་ཅད་ད་ལྟ་ཉིད་དུ་སྒྲུབ་པར་བསམ་ལ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་ནི། ། རྡོ་རྗེའི་བདུད་རྩིའི་ཆུ་འདིས་འགྲུབ། ། གལ་ཏེ་དམ་ཚིག་འདས་གྱུར་ན། །
འཇམ་དཔལ་རྡོ་རྗེ་ཁྲོས་ནས་ནི། ། སྙིང་ག་ནས་ནི་གཤེགས་པར་འགྱུར། ། ཨོཾ་བཛྲ་ཨུ་ད་ཀ་ཋ་ཋ། སྔོན་གྱི་དམ་ཚིག་དྲན་བྱའི་ཕྱིར། ། རྡོ་རྗེའི་ཐ་ཚིག་འདི་མནན་པས། ། མི་ཕྱེད་རྡོ་རྗེའི་ཐ་ཚིག་འདི། ། ཁྱེད་ཀྱི་སྙིང་ལ་གནས་པར་གྱུར། ། ཨོཾ་བཛྲ་ས་མ་ཡ་ཏིཥྛ། ཞེས་བརྗོད་ཅིང་། ཚམ་རྔམས་དང་བཅས་པས་གཏོར་མ་མན་ངག་ལྟར་དགྲ་ཕྱོགས་སུ་འཕང་།
ཨོཾ་ཀཱ་ལ་རཱུ་པ་ཡ་མ་རཱ་ཛཱ་ས་པཱ་རི་ཝཱ་ར་གཙྪ། ཞེས་པས་གཤིན་རྗེ་ཡེ་ཤེས་པ་རང་བཞིན་གྱི་གནས་སུ་གཤེགས་པ་སོགས་ཀྱིས་ཆོ་ག་སྤྱི་ལྟར་བྱའོ། ། དེ་ལྟར་ལས་ཀྱི་གཤིན་རྗེ་གཤེད་འཁོར་དང་བཅས་པ་ལ་མཆོད་གཏོར་འབུལ་བའི་ཆོ་ག་འདི་ནི་ཐར་པ་གླིང་པ་ཨརྱ་དེ་བས་མཛད་པའི་ལས་གཤིན་ལྷ་བཅུ་གསུམ་པའི་མཆོད་འཕྲེང་གི་ཡི་གེ་ལ་གཞི་བླངས། རྭ་ཆེན་དང་བུ་སྟོན་རིན་པོ་ཆེ་སོགས་ཀྱི་ཡི་གེས་ཀྱང་ཅུང་ཟད་གསལ་བར་བྱས་ནས། ལས་དང་པོ་པའི་རིག་པ་འཛིན་པ་རྣམས་ལ་ཕན་པའི་སླད་དུ་གཤིན་རྗེ་གཤེད་མ་ཧེའི་ཞལ་གྱི་རྣལ་འབྱོར་པ་བློ་གསལ་རྒྱ་མཚོས་འདར་སྟོད་གངས་ཅན་རི་བོའི་རང་གི་བསམ་གཏན་གྱི་ཁང་བུ་ཀུན་གསལ་བདེ་ཆེན་ཕོ་བྲང་དུ་ལེགས་པར་སྦྱར་བའོ། ། འདིས་ཀྱང་བསྟན་པའི་དགྲ་བོ་ཐམས་ཅད་མྱུར་དུ་ཚར་གཅོད་པར་གྱུར་ཅིག། །། ཤུ་བྷཾ་མསྟུ་སརྦ་ཛ་ག་ཏྟཾ།། །། PAGE * MERGEFORMAT 12 ཚར་ཆེན་བློ་གསལ་རྒྱ་མཚོ། ལས་ཀྱི་གཤིན་རྗེ་འཁོར་བཅས་ལ་མཆོད་གཏོར་འབུལ་བའི་ཆོ་ག PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
