ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༣༨
ཇ་མཆོད་རྒྱ་ཇའི་ཆུ་གཏེར་རྦ་རླབས་གཡོ་བའི་དགའ་སྟོན།
༄༅། །ཇ་མཆོད་རྒྱ་ཇའི་ཆུ་གཏེར་རྦ་རླབས་གཡོ་བའི་དགའ་སྟོན་ཞེས་བྱ་བ་བཞུགས་སོ།། སྭསྟི། ཡིད་འོང་ཟླ་ཤེལ་ལྗོན་པའི་པད་ཕོར་ནང་། ། བཅུད་མཆོག་སིནྡྷུར་ལི་ཁྲིའི་མདངས་འོད་ཅན། ། ག་བུར་གུར་གུམ་དྲི་གཞོན་ངད་ལྡང་བ། ། འཆི་མེད་བདུད་རྩིའི་བཏུང་བ་དམ་པ་འདི། ། དྲིན་ཅན་བླ་མ་རྣམས་ལ་མཆོད་པར་འབུལ། ། སྐྱབས་ཆེན་དཀོན་མཆོག་གསུམ་ལ་མཆོད་པ་འབུལ། ། རྒྱལ་བ་རྒྱ་མཚོའི་ཚོགས་ལ་མཆོད་པ་འབུལ། ། དཔའ་བོ་མཁའ་འགྲོའི་ཚོགས་ལ་མཆོད་པ་འབུལ། །
མཐུ་ལྡན་སྲུང་མའི་ཚོགས་ལ་མཆོད་པ་འབུལ། ། དགེ་འདུན་འདུས་པའི་ཚོགས་ལ་མཆོད་པ་འབུལ། ། མཆེད་ལྕམ་རྡོ་རྗེ་སྤུན་ལ་མཆོད་པ་འབུལ། ། དྲིན་ཅན་ཕ་མའི་ཚོགས་ལ་མཆོད་པར་འབུལ། ། དེ་ལྟར་མཆོད་པའི་བསོད་ནམས་སྟོབས་ཆེན་དེས། ། བདག་དང་ནམ་མཁའ་མཉམ་པའི་སེམས་ཅན་རྣམས། ། སྲིད་ཞིའི་ཚད་གདུང་ཀུན་ལས་གྲོལ་གྱུར་ཏེ། ། རྣམ་མཁྱེན་རྒྱ་མཚོར་མྱུར་དུ་འཇུག་པར་ཤོག ། གང་དེའི་ཆེད་དུ་རྒྱ་ནག་ཡུལ་ལྗོངས་ནས། ། བོད་ཡུལ་ཀུན་དུ་ངལ་བ་ལྷུར་བླངས་པའི། །
མི་དང་དུད་འགྲོར་བཅས་པའི་འགྲོ་བ་རྣམས། ། བདེ་ལྡན་པདྨོར་བརྫུས་ཏེ་སྐྱེ་བར་ཤོག ། ཆོས་ལྡན་རྒྱལ་པོ་བསྟན་པའི་སྦྱིན་བདག་རྣམས། ། མྱོས་འགྱུར་སྤངས་ཏེ་བཏུང་བའི་མཆོག་འདི་ཡིས། ། ཚིམས་ནས་དགེ་བའི་བསམ་སྦྱོར་རབ་རྒྱས་ཏེ། ། ཡངས་པའི་རྒྱལ་ཁམས་བདེ་ལ་འགོད་པར་ཤོག ། ཁྱིམ་པའི་ཚོགས་རྣམས་སྡིག་པའི་ཟས་སྤངས་ནས། ། དཔལ་འབྱོར་རྒྱས་ཏེ་འདི་འདྲས་འཚོ་བ་དང་། ། དཀོན་མཆོག་མཆོད་ཅིང་བྱམས་པའི་སེམས་ལྡན་པས། ། འཇིག་རྟེན་ཐམས་ཅད་བདེ་ཞིང་སྐྱིད་པར་ཤོག །
ཐུབ་པའི་བརྟུལ་ཞུགས་འཆང་བའི་དགེ་སྦྱོང་རྣམས། ། སྡིག་མེད་རྣམ་དཔྱོད་རྒྱས་བྱེད་འདིས་འཚོ་ཞིང་། ། ཀློག་དང་སྤོང་བའི་འཁོར་ལོ་རྣམ་གསུམ་གྱིས། ། རྒྱལ་བའི་བསྟན་པ་ཕྱོགས་བཅུར་རྒྱས་པར་ཤོག ། རི་སུལ་རྒྱུ་བའི་རྣལ་འབྱོར་ཕོ་མོ་རྣམས། ། བཏུང་བའི་མཆོག་འདིས་རིག་པ་དྭངས་སྙིགས་ཕྱེད། ། རྩེ་གཅིག་བསམ་གཏན་མཆོག་གི་བདེ་ཐོབ་ནས། ། ས་དང་ལམ་གྱི་རྟོགས་པ་མངོན་གྱུར་ཤོག ། རྣལ་འབྱོར་བདག་ཀྱང་དབེན་པའི་ནགས་ཚལ་དུ། ། འདི་འདྲའི་བཏུང་བས་ཞེན་མེད་འཚོ་བྱས་ཏེ། །
གསང་ཆེན་ཟབ་མོའི་ཏིང་འཛིན་བསྒོམས་པའི་མཐུས། ། རྡོ་རྗེ་འཆང་དབང་ཚེ་འདིར་འགྲུབ་བར་ཤོག ། ཅེས་པའི་ཇ་མཆོད་སྨོན་ལམ་དང་རྗེས་སུ་འབྲེལ་བའི་རྒྱ་ཇའི་ཆུ་གཏེར་རྦ་རླབས་གཡོ་བའི་དགའ་སྟོན་ཞེས་བྱ་བ་འདི་བནྡྷེ་ལྡུམ་བུ་བ་བློ་གསལ་གྱིས་སྦྱར་བ་སིདྡྷི་ཀུ་རུ། དགེ་ལེགས་འཕེལ།། །། ༈ །ཨོཾ་ཨཱཿཧཱུྃ། ཕུན་ཚོགས་འདོད་དགུའི་རྒྱ་མཚོ་ཀུན་གྱི་བཅུད། ། ཡེ་ཤེས་བདུད་རྩིའི་རྒྱ་མཚོར་བྱིན་བརླབས་ནས། ། ཡིད་འོང་མཆོད་སྤྲིན་རྒྱ་མཚོ་ཆེན་པོ་འདི། ། སྐྱབས་གནས་མཆོད་འོས་རྒྱ་མཚོ་མ་ལུས་མཆོད། ། བཀའ་དྲིན་མཉམ་མེད་རྩ་བའི་བླ་མ་རྗེ། །
རྒྱ་བོད་བརྒྱུད་པའི་བླ་མ་ཐུགས་རྗེ་ཅན། ། ཡི་དམ་དཀྱིལ་འཁོར་རྒྱལ་བ་རྒྱ་མཚོའི་ཚོགས། ། མཆོད་པར་འབུལ་ལོ་དངོས་གྲུབ་རྣམ་གཉིས་སྩོལ། ། སྐྱེ་དགུའི་གཉེན་གཅིག་ཐུབ་དབང་ཤཱཀྱའི་ཏོག ། འཕགས་ཡུལ་གྲུབ་པའི་གཙུག་རྒྱན་བིརྺ་པ། ། གངས་ཅན་བསྟན་པའི་མངའ་བདག་ས་སྐྱ་པ། ། མཆོད་པར་འབུལ་ལོ་དངོས་གྲུབ་རྣམ་གཉིས་སྩོལ། ། རང་བྱུང་རྡོ་རྗེ་ལུས་ཀྱི་ཕོ་བྲང་དབྱིངས། ། སྙིང་དབུས་པདྨོར་བཞུགས་པའི་དྲིན་ཅན་རྗེ། ། རྩ་ཁམས་དཔའ་བོ་ཌཱ་ཀིའི་ཚོགས་བཅས་ལ། །
མཆོད་པར་འབུལ་ལོ་དངོས་གྲུབ་རྣམ་གཉིས་སྩོལ། ། མཆོད་བྱ་མཆོད་བྱེད་དག་པ་གདོད་མའི་གཤིས། ། གནས་ལུགས་རང་ངོ་ཤེས་པ་མཆོད་པའི་མཆོག ། ཟུང་འཇུག་བདེ་ཆེན་རང་སེམས་བླ་མ་ལ། ། མཆོད་པར་འབུལ་ལོ་དངོས་གྲུབ་རྣམ་གཉིས་སྩོལ། ། རྒྱལ་བའི་བསྟན་པ་སྲུང་ཞིང་སྐྱོང་བ་དང་། ། རྣལ་འབྱོར་གྲུབ་པའི་ཚོགས་ཀྱིས་གྲོགས་མཛད་པའི། ། གནས་སྲུང་མཁའ་འགྲོ་དམ་ཅན་རྒྱ་མཚོ་ལ། ། མཆོད་པར་དབུལ་ལོ་དངོས་གྲུབ་རྣམ་གཉིས་སྩོལ། ། སྣོད་བཅུད་རྒྱལ་བའི་དཀྱིལ་འཁོར་རོལ་པར་ཤར། །
འདོད་ཡོན་བྱང་ཆུབ་སྒྲུབ་པའི་གྲོགས་སུ་འགྱུར། ། འདི་འདྲའི་ལམ་བཟང་རྙེད་པ་བླ་མའི་དྲིན། ། དགྱེས་པར་རོལ་ཅིག་རྡོ་རྗེ་སྤུན་གྲོགས་རྣམས། དགེའོ།། །། PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། ཇ་མཆོད་རྒྱ་ཇའི་ཆུ་གཏེར་རྦ་རླབས་གཡོ་བའི་དགའ་སྟོན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
