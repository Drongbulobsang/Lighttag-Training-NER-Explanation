ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༣༧
ཆོས་སྐྱོང་རྒྱལ་པོ་ཆེན་པོའི་གཏོར་འབུལ་རྗེ་ཚར་པས་མཛད་པ།
༄༅། །ཆོས་སྐྱོང་རྒྱལ་པོ་ཆེན་པོའི་གཏོར་འབུལ་རྗེ་ཚར་པས་མཛད་པ་བཞུགས་སོ།། ཆོས་སྐྱོང་རྒྱལ་པོ་ཆེན་པོ་དཔེ་ཧ་ར་ལ་གཏོར་མ་དབུལ་བར་འདོད་པས། གཏོར་མ་ཚུལ་བཞིན་བཤམ། རང་ཨུ་རྒྱན་དུ་གསལ་བས། ཨོཾ་ཨཱཿཧཱུྃ་ལན་གསུམ་བརྗོད་པས། གཏོར་མ་བདུད་རྩིའི་རྒྱ་མཚོ་བཞེད་དགུ་ཐམས་ཅད་འབྱུང་བ་སྟོང་གསུམ་གྱི་ཁྱོན་དང་མཉམ་པར་གྱུར། རང་གི་ཐུགས་ཀ་ནས་འོད་ཟེར་འཕྲོས་པས་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ལ་སོགས་པ་གནས་རྣམས་ནས་ཆོས་སྐྱོང་བའི་རྒྱལ་པོ་ཆེན་པོ་སྐུ་ལྔ། ཡུམ་ཆེན། ལས་མཁན། སྤྲུལ་པ་ཡང་སྤྲུལ་ལྷ་སྲིན་སྡེ་བརྒྱད་ཀྱི་འཁོར་དང་བཅས་པ་སྐད་ཅིག་ཉིད་ལ་མཆོད་སྦྱིན་གྱི་གཏོར་མ་བཞེས་ཤིང་འཕྲིན་ལས་བསྒྲུབ་པའི་སླད་དུ་བཛྲ་ས་མཱ་ཛཿ
ཅེས་པས་སྤྱན་དྲངས། མཧཱ་རཱ་ཛ་ས་པཱ་རི་ཝཱ་ར་ཨི་དཾ། བ་ལིཾ་ཏ་ཁ་ཁ་ཁཱ་ཧི་ཁཱ་ཧི། མཧཱ་པཉྩ་ཨ་མྲྀ་ཏ་ཁཱ་ཧི། ཞེས་པ་ལན་ལྔ་ལ་སོགས་པ་བརྗོད་པས། གཏོར་མ་སྨན་ཕུད་དང་བཅས་པ་བཞེས་ཤིང་དགྱེས་པར་བསམ་ལ། ཧོ། སྔོན་ཚེ་པདྨ་འབྱུང་གནས་ཀྱིས། ། བཀའ་དང་དམ་ལ་བཏགས་པ་ཡི། ། ཆོས་སྐྱོང་རྒྱལ་པོ་མཐུ་བོ་ཆེ། །
ཁྱོད་ལ་མཆོད་ཅིང་བསྟོད་པ་ཡིས། ། བདག་ཅག་འཁོར་བཅས་ཐམས་ཅད་ཀྱི། ། མི་མཐུན་ཕྱོགས་ཀུན་ཞི་བ་དང་། ། ཚེ་དང་བསོད་ནམས་བུ་ནོར་དང་། ། འཁོར་འབངས་ལོངས་སྤྱོད་རྒྱས་པར་མཛོད། ། ཅེས་བརྗོད་པས། དེ་ལྟར་ཞལ་གྱིས་བཞེས་ཤིང་དགྱེས་པས་རང་གནས་སུ་བྱོན་པར་བསམ། འབད་དང་རྩོལ་བ་ཞེས་སོགས་བརྗོད་དོ། ། ཞེས་པ་འདི་རྗེ་བཙུན་རྡོ་རྗེ་འཆང་ཚར་པས་ཐོན་དུ་མཛད་པའོ།། །། བཀྲ་ཤིས།།
༈ ཧཱུྃ། ཀ་ཙ་དྲེགས་པ་བནྡྷེ་ཁྲོས་པའི་གཟུགས། ། ཁྭ་ཏའི་གདོང་ཅན་ཐང་ཞུ་ཆེན་པོ་གྱོན། ། ག་ཤལ་མགོ་རློན་དར་ནག་ལྷབ་ལྷུབ་ཅན། ། ང་རོ་འཇིགས་པའི་གད་རྒྱངས་རྒོད་ལ་བསྟོད། ། ཅ་པོ་དཀོན་ནོར་ཀུན་གྱི་རྗེས་སུ་འབྲང་། ། ཆ་ལུགས་མ་ངེས་ཆོ་འཕྲུལ་ཅིར་ཡང་སྟོན། ། ཇ་ཆང་ཤ་ཁྲག་ཀུན་ལ་འདོད་དགུར་སྤྱོད། ། ཉ་རྒྱས་ཟླ་བའི་འོད་ལྡན་ཁྱོད་ལ་བསྟོད། ། ཏ་ཐཱ་ག་ཏའི་བསྟན་པ་བསྲུང་བའི་ཕྱིར། །
ཐ་མལ་བནྡྷེ་སྤྲེའུ་སོགས་སུ་སྟོན། ། ད་ལྟ་ཉིད་དུ་སྟོང་གསུམ་ཡུད་ཀྱིས་ཉུལ། ། ན་ཚ་སྨྱོ་འབོག་ལྟས་ངན་འབེབས་ལ་བསྟོད། ། པ་ལ་ཤ་ལྟར་འཇམ་པས་རང་སྡེ་སྐྱོང་། ། ཕ་རོལ་དགྲ་བོའི་སྟེང་དུ་ཐོག་ལྟར་དྲག ། བ་ལང་ནོར་ཕྱུགས་ཕྱི་ནང་དཀོར་རྫས་ཚོགས། ། མ་ལུས་སྐྱོང་བའི་དཀོར་སྲུང་ཁྱོད་ལ་བསྟོད། ། ཙ་ར་དྲག་པོའི་ལས་བྱེད་གཟའ་གདོང་དང་། ། ཚ་གྲང་ནད་གཏོང་མ་མོ་བྱེ་བས་བསྐོར། ། ཛ་ལང་རྒྱས་པའི་གདུག་ཅན་དགྲ་བོའི་ཚོགས། །
ཝ་ལྟར་ཞུམ་ཞིང་བརླག་པར་བྱེད་ལ་བསྟོད། ། ཞྭ་ལྟར་སྐྱེ་བོ་ཡོངས་ཀྱི་གཙུག་ན་མཐོ། ། ཟ་བྱེད་ལྷ་སྲིན་ཡོངས་ཀྱི་སྣ་འདྲེན་ཅིང་། ། འ་འུར་འཇིགས་པའི་ང་རོས་སྟོང་གསུམ་གཡོ། ། ཡ་མཚན་ཡིད་ལ་འདོད་དགུའི་དངོས་གྲུབ་སྩོལ། ། ར་བ་ཁང་བཟང་གཙུག་ལག་དགོན་གནས་འདི། ། ལ་བ་ཧྲུལ་པོ་ཇི་བཞིན་གྱུར་པ་ལ། ། ཤ་ཚ་དད་པའི་སེམས་ཀྱིས་གསོ་བགྱིད་ན། ། ས་བདག་དྲེགས་པ་ཁྱོད་ཀྱིས་སྣང་བ་སྩོལ། ། ཧ་ཧི་དགྱེས་པའི་འཛུམ་དཀར་བཞད་བཞིན་དུ། །
ཨ་ལ་ལ་ཡི་ཟློས་གར་དང་འགྲོགས་པའི། ། ཕུན་ཚོགས་འཕྲིན་ལས་དགེ་བའི་བཀྲ་ཤིས་ཀྱིས། ། སྦྱིན་པོ་འ་ཞའི་མི་དབང་འཁོར་བཅས་སྐྱོངས། ། པདྨ་ཐོད་འཕྲེང་འབྱུང་གནས་རྡོ་རྗེ་དང་། ། བྱང་ཕྱོགས་དང་རྭའི་གྲུབ་དབང་མཆེད་རྣམས་དང་། ། རྒྱལ་བཟང་ཨེན་ཤྲཱིའི་བརྒྱུད་འཛིན་རྣལ་འབྱོར་གྱིས། ། ཇི་ལྟར་བསྒོ་བ་བཞིན་དུ་སྒྲུབ་པར་མཛོད།། །། དགེའོ།། །། PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། ཆོས་སྐྱོང་རྒྱལ་པོ་ཆེན་པོའི་གཏོར་འབུལ་རྗེ་ཚར་པས་མཛད་པ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
