ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༤༩
འོད་གསལ་འཆར་སྒོ་ངོས་འཛིན།
༄༅། །འོད་གསལ་འཆར་སྒོ་ངོས་འཛིན་བཞུགས་སོ།། སངས་རྒྱས་ཐམས་ཅད་འདུས་པའི་སྐུ། ། གསལ་སྟོང་སྤྲོས་བྲལ་བདེ་ཆེན་ངང་། ། གདུལ་བྱའི་དགོས་འདོད་སྐོངས་མཛད་པའི། ། བཀའ་དྲིན་ཅན་གྱི་ཞབས་བཏུད་ནས། ། རང་གཞན་གསལ་འདེབས་དོན་དུ་ཡང་། ། ཁྱད་འཕགས་འཆར་སྒོ་ངོས་འཛིན་བྲི། ། འོད་གསལ་ལ་བཞི་སྟེ། གསལ་བའི་འཆར་སྒོ་དང་། མི་རྟོག་པའི་དང་།
བདེ་བའི་དང་། ཟུང་འཇུག་པའི་འཆར་སྒོའོ། ། དང་པོ་ནི། གཉིད་དུ་སོང་བ་ཡིན་བྱས་པས། རང་གི་མདུན་གྱི་དངོས་པོ་ཐམས་ཅད་གསལ་སིང་ངེ་མཐོང་བ། མ་སོང་བ་ཡིན་བྱས་པས། སད་ཙ་ན་ནག་ཐིབ་ཀྱིས་འགྲོ་བ་དང་། ཡང་རྣ་བར་མདོ་འདོན་པ་དང་། སྔགས་འདྲེན་པ་ཐོས་པ་ལ་བསྟེན་ནས་རིག་པ་ལ་གསལ་བ་དང་། ཡང་ཟླ་བ་གཅིག་ཤར་འདུག་སྙམ་པ་དཀར་ལམ་མེ་བ་དང་།
ཡང་ཟླ་བ་ཤར་འདུག་པ་ལ་དཀར་ཞིང་དྭངས་པ་དང་། ཡང་ཉི་ཟླ་ཤར་བྱུང་སྙམ་པ་ལ་འོད་ཟེར་གསལ་སེང་བ་མིག་ལྟར་མི་བཟོད་པ་དང་། ཡང་རང་གི་སྙིང་ཁ་ནས་མར་མེ་འབར་བ་ལྟ་བུ་དང་། ཡང་དམར་ཀྱེམ་ཀྱེམ་པ་འབྱུང་། རེས་མི་གསལ་བ་སྲིན་བུ་མེ་ཁྱེར་ལྟ་བུ་དང་། ཡང་རང་གི་ཁང་པ་ན་མར་མེ་གསལ་པོ་བཏང་འདུག་སྙམ་པ་དང་། ཡང་མེ་ལྕེ་ལྷབ་ལྷབ་འབར་གྱིན་འདུག་སྙམ་པ་ལྟ་བུ་དང་། ཡང་རང་གི་སྔས་ཁ་ན་མར་མེ་གསལ་པོ། སྐོང་བུ་དང་། སྣུམ་དང་།
སྡོང་བུ་བཅས་པ་གསལ་སིང་སིང་བ་མཐོང་བ་དང་། ཡང་ཉིན་པར་དུས་སུ་དངོས་པོ་ཕྲན་ཚེགས་སྟོར་བ་ལ་བརྟེན་ནས་རྨི་ལམ་གྱི་དུས་སུ་ཞེ་སྡང་སྐྱེས་པ་ལ་བརྟེན་ནས། རྟོག་པ་གསལ་ལ་རགས་པ་དང་། ཡང་གཉིད་ཅིག་ཀྱང་མེད་པར་ཁམས་དྭངས་པ་དང་། ཤ་རྩི་དཀར་ལ་དྭངས་པ་འོང་བས། དེ་ལ་རླུང་འཛིན་པའོ། ། ལ་ལས་ཁམས་འདུས་སུ་འཛིན་པའོ། ། ངོ་མ་ཤེས་ན་གང་དུ་བཟུང་བ་དེར་འགྱུར་ནས་འགྲོ་བླ་མ་དམ་པས་ཟིན་ན་འོད་གསལ་དུ་འགྱུར་ནས་འགྲོ་གསུང་ངོ་། ། གཉིས་པ་ལ་བཞི་སྟེ། རླུང་སེམས་དབུ་མར་འཛུད་པ་དང་།
རྩ་མདུད་འགྲོལ་བ་དང་། རྣམ་ཤེས་མཐའ་ཡས་དང་། མི་རྟོག་པར་སོང་བའོ། ། དང་པོ་གཉིད་དུ་འགྲོ་ཁའམ་སོང་ཙ་ན་རྣ་བ་ཟི་རོང་རོང་ཐིབ་ཐིབ་སོང་ནས་ནག་ཡོར་ཡོར་བྱུང་བ་ལྟ་བུ་ལ་འཇིར་འཇིར་གནོན་པ་དེ་ལ་ང་འདྲེས་གནོན་འདུག་སྙམ་ནས་སྔགས་བཟླས། ལྷ་བསྒོམས་ཀྱང་མཐུར་འགྲོ་འགྲོ་བ་འོང་བས། དེ་ལ་བླ་མས་ངོ་སྤྲད་པའི་འོད་གསལ་དེར་འདུག་སྙམ་པ་བྱས་ལ་སྟེང་རླུང་བཟུང་། མི་རྟོག་པ་ལ་བཞག་པས། རླུང་དབུ་མར་ཚུད་ནས་འོད་གསལ་འབའ་ཞིག་དུ་འགྲོ་བ་ཡིན་གསུང་ངོ་། ། གཉིས་པ་ནི། གཉིད་དུ་ལྷན་སོང་བ་དང་།
འདར་ཡེད་ཡེད་ལ། ཡན་ལག་ཕྲོས་སོང་ནས། འདོམ་གང་དོ་ཙམ་འཕགས་ནས་འགྲོ། དར་ཅིག་རྒྱལ་འོང་བས། དེའི་དུས་སུ་མི་འགུལ་བར་དར་ཅིག་བཞག་པས་རྩ་མདུད་གྲོལ་ནས། དེ་ཕྱིན་ཆད་སྒོམ་མི་དགོས་པར་འོད་གསལ་འབའ་ཞིག་ཏུ་འགྲོ། དོན་གྲུབ་པ་ཡིན་གསུང་ངོ་། ། དེ་ཡང་དྲང་སྲོང་ངམ། རྒྱལ་ནད་དང་ནོར་ནས་འགྲོ་བས་བྱེ་བྲག་ཕྱེད་པ་གལ་ཆེ་གསུང་ངོ་། ། གསུམ་པ་ནི།
རང་གི་རྣམ་ཤེས་འདི་ནམ་མཁའ་ལ་སྲ་ཡ་གེ་པ་དང་། སེམས་ཉིད་ནང་དུ་བསྡུ་ཡིས་མི་འདུས་པ་འབྱུང་བས། དེ་ལ་གཅོད་ཀྱི་དབྱིངས་རིག་བསྲེ། ཆོས་སྐུ་མི་རྟོག་པའི་ངང་ལ་བཞག་པས། འོད་གསལ་འབའ་ཞིག་ཏུ་འགྲོ་གསུང་ངོ་། ། བཞི་པ་ནི། ཐོ་རངས་སམ། ནང་ཞོགས་སྔས་པ་དང་། གསལ་བ་འདྲེས་པའི་འདར་ཡེད་ཡེད་པ་འོང་བས། དེ་ལ་གླང་པོ་ཆེའི་ལྟ་སྟངས་ཀྱིས་མིག་ཅེར་བལྟས་ནས་བཞག་པས།
གསལ་སྟོང་སྤྲོས་པ་ཐམས་ཅད་དང་བྲལ་བར་ལྷན་གྱིས་རྟོགས་པར་འགྱུར་རོ། ། གསུམ་པ་ལ་གཉིས་ཏེ། ཟག་བཅས་དང་། ཟག་མེད་དོ། ། དང་པོ་ནི། ཐོ་རངས་ལྟ་བུ་ལུས་བདེ་ཕྲིལ་ཕྲིལ་ལ་ཤེས་པ་གསལ་བའོ། ། གཉིས་པ་ནི། མཚན་མོ་གཉིད་ཀྱི་དུས་སུ་ཡང་། འཛིན་མེད་ཀྱི་ཤེས་པ་འབའ་ཞིག་ཏུ་འཆར་ལ། ཉིན་པར་ཡང་འཛིན་མེད་ཀྱི་བདེ་གསལ་འབའ་ཞིག་ཏུ་འཆར་རོ། །
བཞི་པ་ནི། ཉིན་མཚན་ཐམས་ཅད་གསལ་སྟོང་། བདེ་ཆེན་ཟུང་འཇུག་རྒྱུན་ཆད་མེད་པར་འཆར་བར་འགྱུར་རོ། ། དེ་ལྟར་ཉིན་མཚན་ཐམས་ཅད་དུ་གསལ་ལ་མི་རྟོག་པའི་ངང་དུ་མ་ཡེངས་པར་བསྒོམས་པས། ལོའམ་ཟླ་བ་ཙམ་གྱིས་རྡོ་རྗེ་འཆང་གི་གོ་འཕང་ཐོབ་པ་ཡིན་གསུང་ངོ་། ། ཁྱད་འཕགས་འཆར་སྒོ་ངོས་འཛིན་འདི། སངས་རྒྱས་སྟོན་པའི་གསུང་བཞིན་བཀོད། ། དགེ་བ་དེ་ཡིས་སེམས་ཅན་རྣམས། ། རྡོ་རྗེ་འཛིན་པའི་ས་ཐོབ་ཤོག ། འོད་གསལ་འཆར་སྒོ་ངོས་འཛིན་ཅེས་བྱ་བ། །
སངས་རྒྱས་སྟོན་པའི་གསུང་བཞིན་དུ། ། ཨ་ཡིས་སེང་གེས་ཡི་གེར་བཀོད་པའོ། ། ཤུ་བྷཾ། ། འདི་ཡང་འཆར་སྒོ་ངོས་འཛིན། ༄༅། །བླ་མ་ཡི་དམ་མཁའ་འགྲོ་ཡི། ཞབས་ལ་གུས་པས་བཏུད་བྱས་ནས། འོད་གསལ་འཆར་སྒོ་ངོས་བཟུང་བ། མདོ་རྒྱུད་བླ་མའི་གསུང་བཞིན་བྲི། དེ་ལ་གཉིད་གཏི་མུག་འོད་གསལ་གྱིས་སྦྱང་བར་བྱ་སྟེ། དགྱེས་རྡོར་ལས།
གཉིད་ནི་སྤང་བར་མི་བྱ་སྟེ། ། དབང་པོ་རྣམས་ནི་དགག་མི་བྱ། ། ཞེས་སོ། ། དེ་ཡང་ཆོས་ཐམས་ཅད་རང་བཞིན་གྱིས་འོད་གསལ་བ་གདོད་མ་ནས་དག་པ་སྟེ། མཧཱ་མ་ཡ་ལས། ཆོས་རྣམས་རང་བཞིན་འོད་གསལ་བ། ། གདོད་ནས་དག་ཅིང་རྙོག་མ་མེད། ། ཅེས་སོ། ། དྷ་ཀ་ཡེ་ཤེས་ལས། ཆོས་རྣམས་རང་བཞིན་འོད་གསལ་བས། །
དངོས་པོ་མེད་པའི་འདུ་ཤེས་སྒོམ། ། བརྒྱད་སྟོང་པ་ལས། སེམས་ནི་སེམས་མ་མཆིས་ཏེ་སེམས་ཀྱི་རང་བཞིན་འོད་གསལ་བའོ། ། ཞེས་པས། རང་བཞིན་ནི་གནས་པའི་འོད་གསལ་ལོ། ། དེ་ཇི་ལྟར་ཉམས་སུ་བླང་བ་ནི། བླ་མས་སེམས་རང་བཞིན་གྱི་འོད་གསལ་དུ་ངོ་སྤྲད་པ་དེ་རྟག་ཏུ་ཉམས་སུ་བླང་བར་བྱ་སྟེ། བདག་མེད་འདྲིས་པའི་མདོ་ལས། བྱང་ཆུབ་སེམས་ནི་འོད་གསལ་བ། ། རྣལ་འབྱོར་པ་ཡིས་རྟག་ཏུ་སྒོམ། །
ཞེས་སོ། དེ་ལྟར་འོད་གསལ་བསྒོམས་པས་རྒྱལ་བའི་སྐུ་འགྲུབ་སྟེ། ཏིང་འཛིན་རྒྱལ་པོ་ལས། ཇི་ལྟར་ངའི་སྐུ་འདི་ནི། ། འོད་ཀྱིས་བསམ་དུ་མེད་པར་འགྲུབ། ། ཅེས་པས། དེ་ཡང་གནས་དབེན་པར་སྐྱོ་ཤས་མོས་གུས་སོགས་གནད་དགུས་ཉམས་སུ་བླངས་པས། ཇི་ལྟ་བ་བཞིན་དུ་འཆར་ཏེ། རིན་ཆེན་རྒྱ་མཚོའི་རྒྱུད་ཕྱི་མ་ལས། ། བླ་མའི་བྱིན་བརླབས་འོད་གསལ་ནི། །
ཐོ་རངས་ཚེའམ་དུས་གཞན་དུ། ། གསལ་སྟོང་བདེ་ཆེན་དབྱེར་མེད་པའི། ། འཆར་སྒོ་དམ་པའི་ཞལ་ལ་དྲིས། ། ཅེས་པ་ལ་བཞི་སྟེ། གསལ་བའི་འོད་གསལ་དང་། མི་རྟོག་པའི་དང་། བདེ་བའི་དང་། དབྱེར་མེད་པའི་འོད་གསལ་ལོ། ། དེ་ཡང་འོད་གསལ་ངོས་ཟིན་མ་ཟིན་གོམས་པའི་ཁྱད་མ་གཏོགས་པ་ཀུན་ལ་འཆར། ཁྱད་པར་ཐོ་རངས་ཉི་ཤར་གྱི་དུས་སུ་ངོས་བཟུང་ན་བླ་སྟེ།
གཉིད་དུ་སོང་བྱས་པས་ཉེ་འཁོར་གྱི་བྱ་བྱེད་ཐམས་ཅད་མཐོང་བ་དང་། སྒྲ་གྲགས་ཚད་གསལ་པོར་ཐོས་པའོ། ། གཉིད་དུ་མ་སོང་བྱས་པས་སངས་རྒྱུར་འགྱུར་རོ། ། ནང་ནས་ཕྱིའི་ཡུལ་ཁམས་རྒྱ་ཆེན་པོ་གསལ་བ་དང་། ཞིང་ཁམས་གསལ་ན་ལ་སོགས་ཡུལ་སྣང་གཏན་ལ་ཕེབས་པར་འགྱུར་རོ། ། དེ་བཞིན་དུ་ཉི་ཟླའི་ཟེར་ལྟ་བུ་ཤར་བ་དང་། ཟླ་བའི་འོད་སྐྱ་འོད་དེ་བ་ལྟ་བུ་དང་། ཉི་མའི་མདངས་གསལ་བའམ། དེ་བཞིན་དུ་གསལ་ཞིང་དྲོ་བ་དང་། གངས་རིའི་མདངས་ལྟ་བུ་དང་།
ཤེལ་གྱི་རི་རྩར་འདུག་སྙམ་པ་དང་། སྙིང་ཁ་ནས་འོད་མར་མེ་འབར་བ་ལྟ་བུ་དང་། འོད་ལྔའམ་དཀར་པོ་མར་མེའི་ཕྲེང་བ་ལྟ་བུའམ། མར་མེ་གཅིག་ཏུ་གྱུར་པས་གསལ་བར་གྱུར་པ་དང་། ཁང་པའི་ནང་འོད་ཀྱིས་ཁེངས་པ་དང་། སྐར་ཁུང་ནས་འོད་བྱུང་བ་དང་། ཕྱི་རོལ་གྱི་ཕྱོགས་བཞི་གང་ཡང་རུང་བ་ནས་སྐྱ་སེང་སེང་འབྱུང་བ་དང་། འོད་ཀྱི་གློག་འཁྱུག་པ་དང་། སྲིན་བུ་མེ་ཁྱེར་ལྟ་བུ་དང་། ཐིག་ལེ་འཕོ་བ་ཉི་ཟླ་སྒྲ་དང་འོད་དང་བཅས་ནས་མདུན་དུ་བྱུང་བ་དང་།
སྲོག་ཆགས་གང་ཡང་རུང་བ་དང་། ས་རྡོ་རི་བྲག་གང་ཡང་རུང་བ་ལས་མེ་འབར་ནས་འོད་དུ་གྱུར་པ་དང་། སྐྱེས་པ་དང་བུད་མེད་ཀྱིས་མུན་ཁུང་དུ་སྒྲོན་མེ་བཏེག་པ་དང་། རིའམ་ཁང་པ་ལ་སོགས་པ་འོད་ཕུང་ཅིག་ཏུ་གྱུར་པ་དང་། ། མེ་ལོང་ངམ་རིན་པོ་ཆེ་ལས་འོད་འཕྲོ་བ་དང་། ཆུ་བོ་ཆེན་པོའི་དཀྱིལ་ལམ། རྦ་ཀློང་འོད་ཏུ་གནས་པ་ལ་སོགས་པ་དཔག་ཏུ་མེད་པ་འབྱུང་ངོ་། ། དངོས་པོ་ཕྲ་མོ་ཁྱེར་བ་ལ་སོགས་པ་ཆགས་སྡང་གི་ཡུལ་བག་ཙམ་ལ་ཞེ་སྡང་རགས་པ། གསལ་ལ་དྭངས་པ་ཉིན་པར་བས་བདུན་འགྱུར་གྱི་ཆེ་བ་འབྱུང་བ་ནི་ཞེ་སྡང་དང་འདྲེས་པའི་འོད་གསལ་ཏེ། ། གསེར་དང་གཡའ་ལྟ་བུར་འཆར་རོ། །
ཡང་འགའ་ཞིག་ལ་གཏི་མུག་འོད་གསལ་དུ་སོང་ནས་ཉིན་མཚན་ཀུན་ཏུ་གཉིད་མེད་ལ་ཁམས་བཟང་བ་ཤ་དཀར་ལ་དྭངས་པ་འབྱུང་ངོ་། ། དེ་ལ་རང་དང་གཞན་གྱིས་རླུང་དང་གདོན་ལ་སོགས་པར་བཟུང་བས་དེར་འགྱུར་ཞིང་ཁམས་འདུས་སུ་འགྲོའོ། ། དེ་ཡང་བླ་མས་ངོ་སྤྲད་ནས་ངེས་ཤེས་བསྐྱེད་ན་གསལ་བའི་འོད་གསལ་དུ་འགྱུར་རོ། ། མདོར་ན་གཉིད་ཁུང་དུ་གྲོགས་པོ་ལ་སོགས་པས་མདོ་འདོན་པ་དང་། སྔགས་བཟླས་པ། གཏམ་སྣ་ཚོགས་གླེང་བ། འདབ་ཆགས་སྣ་ཚོགས་སྐད་འབྱིན་པ་སོགས་ཇི་ལྟ་བ་བཞིན་དུ་ཐོས་ཏེ། དེ་ཉིན་པར་གཉིད་དུ་མ་སོང་བ་ལས་བདུན་འགྱུར་གྱིས་གསལ་ཞིང་དྭངས་བ་འབྱུང་ངོ་། ། དེ་ལ་འོད་གསལ་མཐར་ཐུག་གི་དཔེ་ནི། སྟོན་ཁའི་ནམ་མཁའ་དྭངས་པ་ལ།
ཉི་མ་ཤར་བའི་མདངས་ཕོག་པ་ལྟར་སྣང་བ་ཐམས་ཅད་ཇེ་གསལ་ཇེ་གསལ། གསལ་སྟོང་འཛིན་མེད་འབའ་ཞིག་ཏུ་འཆར་བར་འགྱུར་རོ། ། དེ་ལྟར་ཡང་ཏིང་ངེ་འཛིན་དམ་པའི་རྒྱུད་ལས། གསལ་བའི་འོད་གསལ་དུ་མ་འཆར། ། དེ་ཡང་དཔག་ཏུ་མེད་པ་འབྱུང་། ། ཅེས་སོ། ༈ །གཉིས་པ་མི་རྟོག་པའི་འོད་གསལ་ལ་ལྔ་སྟེ། རླུང་དབུ་མར་འཇུག་པའི་འོད་གསལ། རྩ་འདབ་གྲོལ་བའི། རྣམ་ཤེས་མཐའ་ཡས་པའི།
གཉིད་དང་གཏི་མུག་འདྲེས་པའི། མི་རྟོག་པ་གནས་ལུགས་ཕྱག་རྒྱ་ཆེན་པོའི་འོད་གསལ་ལོ། ། དང་པོ་ནི། མི་ནག་པོ་དང་། རླུང་ཚུབ་དང་། རི་ལ་སོགས་པས་མནན་པ་དང་། གོས་སོགས་ཀྱིས་ཁ་སིམ་པ་ལྟ་བུ་ཐིབ་ཐིབ་དང་། རྣ་བ་ཟི་རོང་རོང་པ་འབྱུང་། དེ་གདོན་ལ་སོགས་པ་ཡིན་ན་དམིགས་པ་གང་ཡང་རུང་བས་སེལ་ལོ། ། འོད་གསལ་ཡིན་ན་དེ་རྣམས་སྒོམ་གྱིན་ཆེར་འགྲོ་བས།
དེ་ལ་བླ་མས་ངོ་སྤྲོད་པའི་འོད་གསལ་དུ་འདུག་སྙམ་དུ་བསམ་ནས་འདི་ལ་མ་ཡལ་བར་བྱ་དགོས་སྙམ་པའི་འདུན་པ་བཏང་ནས་འོད་གསལ་ལ་མཉམ་པར་བཞག་པས་སྟོབས་ཆེན་པོ་འབྱུང་བར་འགྱུར་རོ། ། གཉིས་པ་ནི། རྩ་འདབ་གྲོལ་བས་འདར་ཡེད་ཡེད་པ་དང་། ལུས་འདུག་ས་ནས་འཕར་བ་འབྱུང་བས། དེའི་དུས་སུ་རླུང་དང་འོད་གསལ་འདྲེས་པས་ཉིན་མཚན་དབྱེར་མེད་ཀྱི་འོད་གསལ་འཆར་བར་འགྱུར་རོ། ། གསུམ་པ་ནི། ལུས་སེམས་གཉིས་ནམ་མཁའ་ལ་གནས་ནས་ལུས་སེམས་འབྲལ་བ་ཡིན་སྙམ་པའི་སྣང་བ་འབྱུང་ནས། ད་ནི་སེམས་འདི་ཡང་ནམ་མཁའ་ལྟར་མཐའ་ཡས་འགྲོ་བར་འདུག་སྙམ་ནས་སྔངས་སྐྲག་ཆེན་པོ་འབྱུང་ངོ་། ། དེའི་དུས་སུ་མལ་ཆེན་པོ་བྱས་རྐང་བརྐྱང་ལག་བརྐྱང་བྱས་ལ་ཉལ་ལ་སེམས་དང་ནམ་མཁའ་བསྲེས་ལ་ནམ་མཁའ་གར་ཁྱབ་ཏུ་རིག་པས་ཁྱབ་པར་བསམས་ནས་རིག་སྟོང་དབྱེར་མེད་དུ་བཞག་པས། ལུས་སེམས་དང་ནམ་མཁའ་འཛིན་པ་ཐམས་ཅད་དང་བྲལ་ནས་བསམ་གྱིས་མི་ཁྱབ་པའི་འོད་གསལ་འཆར་རོ། །
བཞི་པ་ནི། གཉིད་དུ་སོང་མ་སོང་གང་གི་ཡང་རྟོག་པ་མེད་པར་མཚན་མོ་ཐལ་ནའང་དེ་ཀར་འགྱུར་རོ། ། ལྔ་པ་ནི། རྨི་ལམ་ཟིན་ནས་འོད་གསལ་སྒོམ་པའམ། འོད་གསལ་ཤར་བར་ཤེས་པའམ་ཉིན་པར་དུ་བྱས་ནས། འོད་གསལ་ཕྱག་རྒྱ་ཆེན་པོ་སྒོམ་པའི་དུས་དེར། ལུས་ཀྱིས་ས་གནོན་མཉམ་བཞག་གི་ཕྱག་རྒྱ་བྱ་བ་དང་། གླང་ཆེན་ལྟ་སྟངས་བྱ་དགོས་སྙམ་པའི་འདུན་པས་རླུང་ཅུང་ཟད་བཟུང་བ་དང་། མཚན་མོ་ཐམས་ཅད་འོད་གསལ་ཕྱག་ཆེན་དུ་འཆར་རོ། ། དེ་ཡང་རྟོག་པ་ཐམས་ཅད་དང་བྲལ་བའི་འོད་གསལ་བརྗོད་མེད་ཅི་ཡང་མི་རྟོག་པ་འབའ་ཞིག་ཏུ་འཆར་བར་འགྱུར་རོ། །
གསུམ་པ་བདེ་བའི་འོད་གསལ་ལ་གསུམ་ཏེ། ཟག་བཅས་བདེ་བའི་འོད་གསལ་དང་། འདྲེས་པའི་དང་། ཟག་མེད་ཀྱི་དང་ངོ་། ། དང་པོ་རང་ཉིད་བདེ་བ་རྒྱས་པའི་སྟོབས་ཀྱིས་ཉིན་པར་དང་མཚན་མོ་གཉིད་ཀྱི་དུས་སུ། ། བུད་མེད་ཀྱི་གསང་གནས་སམ། བརླའི་ཤའམ། གཞན་ཡང་ཆགས་པ་སྤྱོད་པ་མཐོང་བའམ། རང་ལུས་རེག་པའམ། སྦྱོར་བ་བྱས་པའམ།
ཡི་དམ་ཡབ་ཡུམ་གསལ་པོར་བསྒོམ་པའི་གསང་གནས་ལ་དམིགས་པ་གཏད་པ་ལ་སོགས་པས་རྐྱེན་བྱས་ནས། བདེ་བ་ཆེན་པོ་སྐྱེས་ཏེ་ཐིག་ལེ་འཆོར་ལ་ཁད་པ་བྱུང་བའི་དུས་སུ། ། སྟེང་རླུང་ཅུང་ཟད་མར་ལ་བསྡིགས་ལ། དེ་ནས་འོག་རླུང་བསྐུམ་བྱས་ནས་ཐིག་ལེ་དྲངས་པས། ཡུལ་སེམས་དང་སྣང་བ་ཐམས་ཅད་བདེ་བར་ཤར་ནས། ལུས་འགུལ་མི་ཕོད་པ་དང་། ཤ་བཅད་ཀྱང་བདེ་བར་འཆར་བར་འགྱུར་བས། དེའི་དུས་སུ་བདེ་བ་མི་རྟོག་པར་བཙུད་པས་ཟག་བཅས་བདེ་བའི་འོད་གསལ་འཆར་རོ། ། གཉིས་པ་ནི། བདེ་བ་རྒྱས་ལ་འཛིན་པ་མེད་པའི་འོད་གསལ་ནི།
ཟག་བཅས་ཟག་མེད་འདྲེས་པའི་འོད་གསལ་ལོ། ། གསུམ་པ་ནི། ཉིན་པར་བདེ་བ་རྒྱས་པ་དེ་སྟོང་པར་རྒྱས་གདབ་ཅིང་། བསྒོམས་པའི་སྟོབས་ཀྱིས་མཚན་མོ་དང་སྔ་དྲོ་གཉིད་དུ་འགྲོ་བའི་ཚེ་ན། བདེ་བ་དེ་ལ་སེམས་གཏད་ནས་གཉིད་ལོག་པ་དང་། དང་པོ་ལུས་བདེ། དེ་ནས་སེམས་བདེ། དེ་ནས་ཐམས་ཅད་བདེ་ཆེན་ཤ་སྟག་ཏུ་འགྲོ་བར་འགྱུར་རོ། ། དེས་ཉིན་མཚན་ཀུན་ཏུ་སྣང་སེམས་ཐམས་ཅད་བདེ་བར་ཤར། སྤྱིར་ཆགས་སྡང་ཐམས་ཅད་རང་དག་རང་གྲོལ་ལ་འགྲོ་ལ།
ཁྱད་པར་དུ་ཕོ་མོའི་ཆགས་སྡང་ཕྲག་དོག་ཐམས་ཅད་དང་བྲལ་བར་འགྱུར་རོ། ། དེ་ནི་བདེ་བ་རྒྱས་ཤིང་མ་ཉམས་པ་ལ་འབྱུང་ངོ་། ། དེས་ཟག་བཅས་མ་ཉམས་པས་འོད་གསལ་ཕྱོགས་མེད་དུ་འཆར་བ་ནི་འབྲས་བུའི་ཆོས་སོ། ། བཞི་པ་ནི། གོང་ལྟར་གསལ་བ་བདེ་བ་མི་རྟོག་པ་གསུམ། རེས་འགའ་གང་ཤས་ཆེ་བར་འཆར་ཏེ། འོད་གསལ་ཕྱག་རྒྱ་ཆེན་པོ་ནི་གསལ་ལ་འཛིན་པ་མེད་པ་འདི་འདི་ཁོ་ནར་འདུག་སྙམ་པ་དང་། དེ་བཞིན་བདེ་ལ་ཞེན་པ་མེད་པ་འདི་ཁོ་ནར་འདུག་སྙམ་པ་དང་། མི་རྟོག་པ་གསལ་བར་འཆགས་འདུག་སྙམ་པ་འབྱུང་ངོ་། ། དེ་ནི་གསལ་བ་སྤྲུལ་སྐུ།
མི་རྟོག་ཆོས་སྐུ། བདེ་བ་ལོངས་སྐུ་ཡིན་ཡང་ཟུང་དུ་མ་ཆུད་དེ། འབྲས་བུ་མངོན་དུ་གྱུར་པའི་འོད་གསལ་ཟུང་འཇུག་ཕྱག་རྒྱ་ཆེན་པོ་ནི། ལུས་བདེ་སྟོང་། སྣང་བ་ཐམས་ཅད་སྣང་སྟོང་། སེམས་རིག་སྟོང་ཟུང་འཇུག་ཏུ་འཆར་རོ། ། ཟུང་འཇུག་གསུམ་པོ་དེ་ཐ་དད་མ་ཡིན་ཏེ། དུས་སྐད་ཅིག་མའམ་དུས་ཐམས་ཅད་དུ་གསལ་ལ་རྟོག་པ་མེད་པ། བདེ་ལ་འཛིན་པ་མེད་པ། སྣང་ལ་ཞེན་པ་མེད་པ་གསུམ་དབྱེར་མེད་ཟུང་འཇུག་རྣམ་ཀུན་མཆོག་ལྡན་གྱི་འོད་གསལ་ཕྱག་རྒྱ་ཆེན་པོ་འཆར་བར་འགྱུར་རོ། །
དེ་ནི་ཡོད་མེད། བཟང་ངན། མཐའ་དབུས་སྐྱེ་འཆི་དགག་སྒྲུབ་ལ་སོགས་པའི་བསམ་བརྗོད་ཐམས་ཅད་དང་བྲལ་བར་རྟོགས་པར་བྱའོ། འབྲས་བུའི་ལུང་ནི་ཚིག་མངས་བས་འཇིགས་པས་འདིར་མ་བྲིས་སོ། ། དེའང་མདོ་རྒྱུད་མཐའ་དག་ལས་ལྟ་བར་བྱའོ། ། དད་ལྡན་ཤེས་རབ་མོས་གུས་ཉམས་མྱོང་ལྡན། ། བཤེས་གཉེན་དམ་པས་སྐུལ་ཕྱིར་ཡི་གེར་བཀོད། ། དེ་ལ་གནས་གསུམ་མཁའ་འགྲོས་བཟོད་པར་གསོལ། ། འདི་དོན་མངོན་གྱུར་གཞན་དོན་ལྷུན་གྲུབ་ཤོག། །། འོད་གསལ་འཆར་སྒོ་ངོས་འཛིན་རྫོགས་སོ།། །།
PAGE * MERGEFORMAT 6 ཚར་ཆེན་བློ་གསལ་རྒྱ་མཚོ། འོད་གསལ་འཆར་སྒོ་ངོས་འཛིན། PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
