ཚར་ཆེན་བློ་གསལ་རྒྱ་མཚོའི་གསུང་ཐོར་བུ།
པོད ༣༣
དཔལ་ལྡན་ལྷ་མོ་རྡོ་རྗེ་རབ་བརྟན་མའི་མངོན་རྟོགས།
༄༅། །དཔལ་ལྡན་ལྷ་མོ་རྡོ་རྗེ་རབ་བརྟན་མའི་མངོན་རྟོགས་བཞུགས་སོ།། བླ་མ་དང་ཡི་དམ་ལྷ་ཚོགས་དཔལ་ལྡན་ལྷ་མོ་ནག་པོ་དུར་ཁྲོད་ཀྱི་བདག་མོ་ཆེན་མོ་ལ་ཕྱག་འཚལ་ལོ། ། བཀའ་ཡིས་རྗེས་སུ་གནང་བ་མཛོད་ཅིག བསྟན་སྲུང་ཆེན་མོ་རྡོ་རྗེ་རབ་བརྟན་མ་འདི་ཉིད་ཀྱི་རྗེས་སུ་གནང་བ་དང་། མཆོད་གཏོར་ལ་སོགས་པའི་དུས་སུ་འཁོར་དང་བཅས་པའི་བསྐྱེད་ཆོག་རྒྱས་པར་བྱེད་པར་འདོད་པས། ཨ་མྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་མདུན་གྱི་ནམ་མཁར་ཡཾ་ལས་རླུང་ནག་དགུ་རླུང་འཁྱིལ་བ་དང་། རཾ་ལས་མེ་དཔུང་དམར་ནག་འབར་བའི་དབུས་སུ། བཾ་ལས་ཁྲག་གི་རྒྱ་མཚོ་དམར་ཞིང་དྭངས་པ་རྦ་ཀློང་འཁྲུག་པའི་ཀློང་དཀྱིལ་དུ།
བྷྲཱུྃ་ལས་གཞལ་ཡས་ཁང་གྲུ་བཞི་སྒོ་བཞི་པ་རྨང་གཞི་ལྕགས་ལས་བྱས་པ། ལོགས་བཞི་གསེར་ལས་གྲུབ་པ། ཟུར་བཞི་མཆོང་ལས་བྱས་པ། བཻ་ཌཱུརྻ་སྔོན་པོའི་བ་གམ་དང་ཁ་བད་གསེར་ལས་བྱས་པ། དངུལ་གྱི་ཐེམ་སྐས་དང་སྒོ་གླེགས་ཅན་ཤེལ་གྱི་སྐས་འཛེགས་བཙུགས་པ། དེའི་ནང་དུ་ཐོད་པ་དགུ་བརྩེགས་ཀྱི་མཁར་དམར་པོ་སྒོ་གཅིག་པ། མི་རོ་རེངས་པའི་ཀ་བ་དང་། འགྲེང་བུས་ཀྱི་གདུང་དང་། རྩིབས་རུས་ཀྱི་ཆམ་དང་། ཏི་རའི་གྲལ་ཁེབས་བཏང་བ།
ཙིཏྟའི་ཏོག ཞིང་ཆེན་གྱི་རྒྱལ་མཚན་ཕྱོགས་མཚམས་སུ་བཙུགས་པ། གཡང་གཞིའི་བླ་བྲེ། རྒྱུ་རློན་གྱི་ལྡ་ལྡི། དོན་སྙིང་གི་ཕྱང་འཕྲུལ། རུས་ཆེན་གྱི་དྲྭ་བས་བརྒྱན་པ། དེའི་ཕྱི་རོལ་དུ་ལྕགས་རི་ནག་པོ་གྲུ་བཞི་པས་བསྐོར་བའི་ཕྱིའི་ཕྱོགས་མཚམས་བརྒྱད་དུ་རབ་ཏུ་འཇིགས་ཤིང་སྐྱི་གཡའ་བའི་དུར་ཁྲོད་ཆེན་པོ་བརྒྱད་ཀྱིས་ཁོར་ཡུག་ཏུ་བསྐོར་བ། ཐོད་སྐམ་གྱི་རྭ་བའི་ནང་དུ་མི་རོ་འབུམ་ཁྲིར་བརྩིགས་ཤིང་། རྟ་རོ་འབུམ་གཅལ་དུ་བཀྲམ་པའི་སྟེང་དུ། རྫུ་འཕྲུལ་གྱི་ཤུགས་དང་ལྡན་པའི་སྲིན་པོའི་དྲེའུ་རྟ་གྭ་དམར་རླུང་ལྟར་འཕྱོ་བ།
སྲིན་པོའི་ཡ་མགལ་གྱིས་སྒའི་སྔ་རུ་དང་། མ་མགལ་གྱིས་ཕྱི་རུ། མི་ལྤགས་ཀྱི་གཡང་གཞི་རློན་པས་སྒ་གཡོགས་པ། དུག་སྦྲུལ་ནག་པོས་གོང་སྨད་སྲབ་མཐུར་བློ་མནན་བྱས་པ། དེའི་སྟེང་དུ་ཡི་གེ་ཀཾ་སྨུག་ནག་ཡོངས་སུ་གྱུར་པ་ལས་དཔལ་ལྡན་ལྷ་མོ་རྡོ་རྗེ་རབ་བརྟན་མ་སྐུ་མདོག་སྨུག་ནག སྲིན་མོ་ཁྲོས་པའི་གཟུགས་ཅན། མཐོང་བ་ཙམ་གྱིས་དགྲ་བོའི་སྲོག་འཕྲོག་པ། ཞལ་གཅིག་ཕྱག་གཉིས་མ། ཕྱག་གཡས་གནམ་ལྕགས་ཀྱི་རལ་གྲི་མེ་འབར་བ་ནམ་མཁའ་ལ་འཕྱར་བས་དགྲ་བགེགས་ཀྱི་སྲོག་གཅོད་པ། གཡོན་པས་ཐོད་རློན་ཁྲག་གིས་བྱུར་བུར་གང་བ་ཐུགས་ཀར་འཛིན་པ།
མཆན་ཁུང་ན་ནེའུ་ལེའི་རྐྱལ་པ་འཛིན་པའི་ཁ་ནས་ནོར་བུ་རིན་པོ་ཆེའི་ཆར་འབེབས་པས་སྒྲུབ་པ་པོ་ལ་དངོས་གྲུབ་སྩོལ་བ། ཞལ་རབ་ཏུ་གདངས་ཤིང་། མཆེ་བ་རྣོན་པོ་གཙིགས་པ། ལྗགས་གློག་ལྟར་འཁྱུག་ཅིང་མི་རོ་རེངས་པ་ཟ་བ། སྤྱན་གསུམ་དམར་ཞིང་བཟློག་པས་དགྲ་བགེགས་ལ་སྡང་མིག་ཏུ་གཟིགས་པ། ཁྲོ་གཉེར་རབ་ཏུ་བསྡུས་ཤིང་ཞལ་ནས་ཧ་ཧ་ཧི་ཧི་རུ་ལུ་རུ་ལུ་རཀྨོ་ཀོ་ཏ་ཤའི་འབྲུག་ལྟར་སྒྲོགས་པ། རལ་པ་དམར་ནག་གྱེན་དུ་གཟེངས་པས་བར་སྣང་ཁེབས་པ། སྙན་གཡས་པ་ལ་སེང་གེ་དང་། གཡོན་པ་ལ་དུག་སྦྲུལ་གྱི་གདེངས་ཀས་བརྒྱན་ཅིང་། སྙན་ཆ་གསེར་གྱི་དྲིལ་བུ་དཀྲོལ་བ།
ཕྱག་ཞབས་ཀྱི་སེན་མོ་རྣམས་ཟངས་ཀྱི་སྡེར་མོ་དམར་ཟིང་ངེ་བ། རལ་པ་དང་བ་སྤུའི་གསེབ་ནས་མེ་སྟག་དམར་པོ་འཚེག་ཅིང་འཐོར་བ། སྐུ་སྟོད་ལ་མི་ལྤགས་ཀྱི་གཡང་གཞི་རློན་པ་ལྡིང་སྟབས་སུ་གསོལ་བ། སྐུ་སྨད་ལ་རེ་ལྡེའི་ཤམ་ཐབས་དཀྲིས་པ། སྦྲུལ་ནག་ཁྲ་དང་། སེར་ཁྲས་ལུས་དང་ཡན་ལག་བརྒྱན་པ། ཁྲག་ཞག་དང་ཏིལ་མར་གྱི་ཁུ་བས་ལུས་བྱུགས་པ། ཞབས་གཉིས་ལྕགས་སྒྲོག་སྔོན་པོས་དཀྲིས་ཤིང་ཚན་འཁྱིལ་གྱི་སྟབས་སུ་བཞུགས་པ། མི་མགོ་སྐམ་པོ་ལྔའི་དབུ་བརྒྱན་དང་རློན་པ་ཁྲག་འཛག་པ་ལྔ་བཅུ་མིའི་རྒྱུ་མ་རློན་པ་ལ་བརྒྱུས་པའི་དོ་ཤལ་འཕྱང་བ། སྤྱི་བོའི་གཙུག་ན་ཟླ་བ་རྒྱས་ཤིང་།
ལྟེ་བའི་ཁུང་ནས་ཉི་མ་འཆར་བ། སྲིད་པ་གསུམ་ལ་དབང་བསྒྱུར་ཞིང་དགྲ་བོའི་སྲོག་འཕྲོག་པའི་རྔམས་བརྗིད་དྲག་ཤུལ་དང་ལྡན་པ། དེའི་མདུན་དུ་ཁོལ་མོ་ནག་མོ་བདུད་མོ་རི་མ་ཏི་བུད་མེད་དམར་པོ་ལུས་སྐེམས་ཤིང་བོངས་ཐུང་བ་ཆུ་སྲིན་གྱི་མགོ་ཅན་ཟངས་ཀྱི་རལ་པ་དམར་ཤ་རེ་བ་ཐུར་དུ་འཕྱང་བ། མཆེ་བ་དཀར་ཞིང་གཟེངས་པ་དཔག་ཚད་སྟོང་དུ་སླེབ་པས་གང་དང་འཕྲད་པའི་སྲོག་ལ་རྒོལ་བ། ཕྱག་ན་མཚོན་ཆ་ཉི་ཁྲི་བདུན་འབུམ་གྱི་རྐྱལ་པ་ཐོགས་ནས་དགྲ་ཡུལ་དུ་མཚོན་ཆར་འབེབས་པ། མི་ལྤགས་ཀྱི་གཡང་གཞི་རློན་པ་གོས་སུ་གྱོན་ཞིང་། སྦྲུལ་ནག་གི་ཆུན་པོས་ཕྱག་ཞབས་བརྒྱན་པ། བསྐལ་པའི་རླུང་ནག་འཚུབ་མ་ཞོན་ནས་སྟོང་གསུམ་སྐད་ཅིག་ཉིད་ལ་ཉུལ་ཞིང་ཆུ་སྲིན་མང་པོ་ཕོ་ཉར་འགྱེད་པའོ། ། གཡས་སུ་མིང་པོ་ཀླུ་ཆེན་ཐོད་དཀར་སྐུ་མདོག་དཀར་པོ་ཁྲོ་འཛུམ་གྱི་བཞིན་ཅན་རལ་པའི་ཐོར་ཚུགས་ལ་དར་དཀར་གྱི་ཅོད་པཎ་འཕུར་བ། ཕྱག་གཡས་པས་མདའ་དར་དཀར་པོ་གཡབ་ཅིང་།
གཡོན་པས་བུམ་པ་བདུད་རྩིས་གང་བ་ཐུགས་དཀར་འཛིན་པ། དར་དཀར་པོའི་རལ་གུ་གསོལ་བ། ཀླུ་རྟ་དཀར་པོ་ལ་ཆིབས་པ། གཡོན་དུ་ལས་མཁན་ཀླུ་བདུད་ནག་པོ་ཁྲོ་ཞིང་རྔམ་ལ་མི་སྡུག་པ། རལ་པ་ནག་པོ་ཟིང་ཞིང་སྤྲུག་པ། ཕྱག་གཡས་ལྕགས་མདུང་བ་དན་ནག་པོ་གཡོ་བ་ནམ་མཁར་འཕྱར་བ། གཡོན་དམ་ཉམས་ཀྱི་ཀླད་ཁྲག་དང་དགྲ་སྙིང་གིས་གང་བའི་ཐོད་པ་འཛིན་པ། དར་ནག་པོའི་འཇོལ་བེར་གྱོན་པ། རྟ་ནག་པོ་རྟིང་དཀར་ལ་ཞོན་པ། དེ་དག་གི་ཕྱི་རོལ་དུ།
ཤར་དུ་དཀར་མོ་ཞལ་གྱི་ཕོ་ཉ་མོ། མདོག་དཀར་མོ་ཞི་ཞིང་འཛུམ་པ་དུང་གི་ཐོར་ཚུགས་དང་ཐོད་གདེངས་ཅན། ཕྱག་ན་རལ་གྲི་དང་ཐོད་པ་ཐོགས་པ། ན་བཟའ་བྱ་རྒོད་དཀར་པོའི་ཐུལ་བ་གསོལ་བ། རང་འདྲའི་དཀར་མོ་བྱེ་བ་འབུམ་གྱིས་བསྐོར་བ། ལྷོར་སྲིན་མོ་ནག་མོ་རལ་པ་འཛིངས་པ། ཁྲོ་ཞིང་འཁྲུག་པའི་ཉམས་ཅན་གཡུའི་ཐོར་ཚུགས་པ་དང་ཐོད་གདེངས་ཅན། ཕྱག་ན་རལ་གྲི་དང་ཐོད་པ་ཐོགས་པ། སྐུ་ལ་མི་ལྤགས་ཀྱི་ཐུལ་བ་གསོལ་བ། རང་འདྲ་བའི་ནག་མོ་བྱེ་བ་འབུམ་གྱིས་བསྐོར་བ།
ནུབ་ཏུ་དམར་མོ་ཆེན་པོ་གཏུམ་པ་མོ་མདོག་དམར་མོ། སྒེག་ཅིང་ཆགས་པའི་ཉམས་ཅན། བྱི་རུ་དམར་པོའི་ཐོར་ཚུགས་དང་ཐོད་གདེངས་ཅན་ཕྱག་ན་གྲི་དང་ཐོད་པ་ཐོགས་པ། སྐུ་ལ་མི་ལྤགས་ཀྱི་ཐུལ་བ་གསོལ་བ། རང་འདྲ་བའི་དམར་མོ་བྱེ་བ་འབུམ་གྱིས་བསྐོར་བ། བྱང་དུ་སེར་མོ་རྡོ་རྗེ་མཁའ་ལ་བཞད་པ་མོ་མདོག་སེར་མོ་འགྱིང་ཞིང་བརྗིད་པའི་ཉམས་ཅན་གསེར་གྱི་ཐོར་ཚུགས་དང་ཐོད་གདེངས་ཅན། ཕྱག་ན་གྲི་དང་ཐོད་པ་ཐོགས་པ། མི་ལྤགས་ཀྱི་ཐུལ་བ་གསོལ་བ། རང་འདྲ་བའི་སེར་མོ་བྱེ་བ་འབུམ་གྱིས་བསྐོར་བའོ། ། དེ་རྣམས་ཀྱི་མདུན་ཕྱོགས་སུ་བཀའི་ཕོ་ཉ་བ་ལང་དྲེའུ་སྣ་མ་མདོག་ནག་མོ་ཁྲག་གི་རལ་པ་དམར་ནག་མཁའ་ལ་གཟེངས་ཤིང་།
གསེར་གཡུ་བརྩེགས་པའི་ཐོད་གདེངས་ཅན། ཕྱག་གཡས་མི་ལྤགས་ཀྱི་གཡང་གཞི་རློན་པའི་གཡབ་མོ་སྡེབ་ཅིང་། གཡོན་པས་སྐྲ་དང་བཅས་པའི་ཐོད་རློན་ཁྲག་གིས་གང་བ་འཐུང་བ། རེ་ལྡེ་ནག་པོ་གོས་སུ་གྱོན་པ། དྲེའུ་ནག་པོ་ཁ་དཀར་ལ་ཆིབས་ནས་མ་མོ་དང་བདུད་ཀྱི་དམག་སྣ་འདྲེན་པ། དེའི་ལས་བྱེད་སྔོན་ལ་རྒྱུག་པའི་མ་ཡེ་ཤེས་ནག་མོ་གཟིག་གི་པགས་པའི་སྟོད་གཡོགས་གྱོན་པ། ལག་ན་ཐོད་པ་ཁྲག་བཀང་ཐོགས་ནས་དགྲ་བོའི་ཡུལ་དུ་ཁྲག་ནད་ཀྱི་ཆར་འབེབས་པ། བ་སྐྱ་རུ་སྔོན་ལ་ཆིབས་པ། རྒྱབ་ཕྱོགས་སུ་ལས་ཀྱི་ཕོ་ཉ་ཁྲི་སྨན་ས་ལེ་མ་ནག་མོ་ཁྲག་གི་རལ་པ་ཐུར་དུ་འཕྱང་ཞིང་། གསེར་གཡུ་བརྩེགས་པའི་ཐོད་གདེངས་ཅན།
ཕྱག་གཡས་ཆུ་སྲིན་རྒྱལ་མཚན་ནམ་མཁར་སྒྲེང་ཞིང་། གཡོན་པ་ཐོད་རློན་ཁྲག་གིས་གང་བ་ཐོགས་པ། སྐུ་ལ་མི་ལྤགས་རློན་པ་གསོལ་བ། བསོ་བྱ་རོག་པོ་ལ་ཆིབས་ནས་ལྷ་མོའི་ཕྱི་བཞིན་དུ་འབྲང་བ། དེའི་རྗེས་འབྲང་ཧ་ལ་ནག་མོ་ལག་ན་ཐོད་པ་ཁྲག་ནད་ཀྱིས་གང་བ་ཐོགས་ནས། དགྲ་བོའི་གྲོང་མཐའ་བསྐོར་ཞིང་དལ་ཡམས་འབེབས་པ། གཞན་ཡང་སྤྲུལ་པའི་ཕོ་ཉ་སེང་གེ་དང་། སྟག་དང་། དུར་བྱ་དང་། ཅེ་སྤྱང་ལ་སོགས་པའི་བྱ་གཅན་གདུག་པ་ཅན་མང་པོ་འཕུར་ཞིང་ལྡིང་ལ་རྒྱུག་ཅིང་འདྲལ་བས།
དགྲ་བགེགས་ཀྱི་ཤ་ཁྲག་ལ་རྔམས་ཞིང་རོལ་བ། བོད་ཁམས་སྐྱོང་བའི་བརྟན་མ་བཅུ་གཉིས་རང་རང་གི་རྒྱན་ཆ་ལུགས་ཕྱག་མཚན་སྣ་ཚོགས་འཛིན་པ། རང་འཁོར་བསམ་གྱིས་མི་ཁྱབ་པ་དང་བཅས་སྣང་སྲིད་ཀྱི་དྲེགས་བྱེད་ལྷ་སྲིན་སྡེ་བརྒྱད། སྤྲུལ་པ་ཡང་སྤྲུལ་ཉིང་སྤྲུལ་བསམ་གྱིས་མི་ཁྱབ་པས་ནམ་མཁའ་བར་སྣང་ས་གཞི་ཐམས་ཅད་གང་བ། གཙོ་འཁོར་དེ་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། མ་མོ་ཐམས་ཅད་ཀྱི་ཐུགས་ཀའི་སྟོད་དུ་ས་བོན་བྷྱོ་ཡིག་རེ་རེས་མཚན་པར་བསམ། བདག་མདུན་གྱི་ཐུགས་ཀ་ནས་འོད་ཟེར་ལྕགས་ཀྱུ་ལྟ་བུ་བསམ་གྱིས་མི་ཁྱབ་པ་འཕྲོས་པས། ལྷ་ཡུལ་ཡོངས་འདུའི་ནགས་ཚལ།
ལྷོ་ཕྱོགས་གཤིན་རྗེའི་ཕོ་བྲང་། བྱང་ཤར་མུ་ལེ་མཐིང་མཚོ། མཐིང་སྨུག་འབར་བའི་བྲག་ཕུག ནུབ་ཕྱོགས་ཨུ་རྒྱན་མཁའ་འགྲོའི་ཕོ་བྲང་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་། དཀར་ཆུ་རྒྱ་སྡེའི་གནས་མཆོག གྲོམ་པ་རྒྱང་གི་ལྷ་ཁང་། རྒྱན་གོང་བྱང་ཆུབ་དགེ་གནས་ཀྱི་གཙུག་ལག་ཁང་། དཔལ་ཞྭ་ལུ་གསེར་ཁང་གི་ཆོས་གྲྭ་ཆེན་པོ། གཞན་ཡང་ཡུལ་སུམ་ཅུ་སོ་གཉིས། གནས་ཉི་ཤུ་རྩ་བཞི།
དུར་ཁྲོད་ཆེན་པོ་བརྒྱད་ལ་སོགས་པ། རང་རང་བཞུགས་པའི་གནས་རྣམས་ནས་དཔལ་ལྡན་ལྷ་མོ་ནག་མོ་ཆེན་མོ་རྡོ་རྗེ་རབ་བརྟན་མ། མིང་པོ་ལས་མཁན། བཀའ་ཉན་ཕོ་ཉ་སྤྲུལ་པ་ཡང་སྤྲུལ་ཉིང་སྤྲུལ་གྱི་ཚོགས་དང་བཅས་པ་ཐམས་ཅད་སྔོན་གྱི་ཐུགས་བསྐྱེད་དང་དམ་ཚིག་རྗེས་སུ་དྲན་པས་ནམ་མཁའ་ལ་སྤྲིན་འཐིབས་པའམ། བར་སྣང་ལ་ཆར་འབབ་པའམ། ས་གཞི་ལ་རླུང་ནག་འཚུབ་པ་ལྟ་བུར་སྒྲ་དང་བཅས་པས། སྐད་ཅིག་ཐང་ཅིག་ཡུད་ཙམ་ལ་བཛྲ་ས་མཱ་ཛཿ ཞེས་བརྗོད་པས། བདག་ཉིད་ལ་ཇེ་ཉེ་ཇེ་ཉེ་གད་རྒྱངས་དྲག་པོ་རྒོད་ཅིང་རལ་པ་སྤྲུག་བཞིན་པས་བྱོན་པར་བསམ། སྤྱན་འདྲེན།
མཆོད་བསྟོད། གཏོར་འབུལ། བཟླས་པ། བསྐང་བཤགས་ལ་སོགས་དཀྱུས་ལྟར་བྱའོ། ། དེ་ནས་དཔལ་ལྡན་ལྷ་མོ་རྡོ་རྗེ་རབ་བསྟན་མ་འཁོར་དང་བཅས་པའི་བསྐྱེད་ཆོག་རྒྱས་པ་འདི་ནི། མ་མོ་སྤྱི་སྒོས་ཀྱི་རྒྱུད་དང་། སློབ་དཔོན་པདྨས་མཛད་པའི་སྒྲུབ་ཐབས་ནེའུ་རྐྱལ་མ་དང་། ལོ་སྟོན་རྡོ་རྗེ་དབང་ཕྱུག་གིས་མཛད་པའི་སྒྲུབ་ཐབས་སོགས་ལུགས་འདི་ལ་ཚད་མར་གྱུར་པའི་བླ་མ་བརྒྱུད་པ་རྣམས་ཀྱིས་མཛད་པའི་ཡི་གེ་དང་གསུང་བསྒྲོས་ལ་བརྟེན་ནས་གང་ཟག་ལས་དང་པོ་བ་སྤྲོས་པ་ལ་དགའ་བའི་རིགས་ཅན་རྣམས་ཀྱི་དོན་དུ། དཔལ་ཞྭ་ལུ་གསེར་ཁང་གི་གདན་ས་བཅུ་གསུམ་པ། ཤཱཀྱའི་དགེ་སློང་རྡོ་རྗེ་འཛིན་པ་བློ་གསལ་རྒྱ་མཚོའི་སྡེས།
འདར་སྟོད་མང་མཁར་སྲིན་མོའི་ཕྲང་རང་བྱོན་དོན་ཞག་ལྷ་ལྔའི་ཕོ་བྲང་རང་གི་བསྟི་གནས་བསམ་གཏན་ཁང་བུར་སྦྱར་བ་འདིས་ཀྱང་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །། དགེའོ།། །། ༄༅། །དཔལ་ལྡན་ལྷ་མོ་རྡོ་རྗེ་རབ་བརྟན་མའི་གཏོར་ཆོག་བསྡུས་པ་བཞུགས་སོ།། ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ། མདུན་དུ་ཏྲག་ལས་ཁྲག་གི་རྒྱ་མཚོའི་དབུས་སུ་ཀྃ་ཀྃྃ་ལས་ལྷ་མོ་རྡོ་རྗེ་རབ་བརྟན་མ་སྐུ་མདོག་སྨུག་ནག་ཞལ་གཅིག་ཕྱག་གཉིས་མ་གཡས་རལ་གྲི། གཡོན་ནེའུ་ལེ་འཛིན་པ། སྐུ་སྟོད་ལ་མི་ལྤགས་ཀྱི་གཡང་གཞི་དང་། སྐུ་སྨད་ལ་རེ་ལྡེའི་ཤམ་ཐབས་གསོལ་བ། དྲེའུ་གྭ་པ་ལ་ཆིབས་པར་གྱུར། དེའི་དཔྲལ་བར་ཨོྃ།
མགྲིན་པར་ཨཱ། ཐུགས་ཀར་ཧཱུྃ་གི་སྟེང་དུ་བྷྱོ་སྨུག་ནག རང་ཡི་དམ་དུ་གསལ་བའི་ཐུགས་ཀ་ནས་འོད་ཟེར་འཕྲོས། བྱང་ཤར་མཚམས་ནས་རྡོ་རྗེ་རབ་བརྟན་མ་འཁོར་དང་བཅས་པ་ཨོྃ་བཛྲ་ས་མཱ་ཛཿ རཀྨོ་དུ་ར་དུནྟི་བྷྱོ། ཧེ་ར་དུ་ར་དུནྟི་བྷྱོ། ཁ་ཁ་དུ་ར་དུནྟི་བྷྱོ། ཛ་ཧཱུྃ་བྃ་ཧོཿཨརྒྷཾ། པཏྱཾ། པུཥྤེ།
དྷུཥྤེ། ཨ་ལོ་ཀེ གནྡྷེ། ནེ་ཝི་ཏེ། ཤཔྟ་ཨཱ་ཧཱུྃ། ཏྱཐཱ། རོ་རུ་བི་ཏིཥྛ། བ་ཏོ་སི། མ་མོ་རཀྨོ། ཙིཏྟ་ཁ་རཀྨོ་བྷྱོ་བྷྱོ་སྭཱཧཱ།
ཅི་ནུས་བཟླས་རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོྃ་བཱ་ལིཾ་ཏ་ཁ་རཾ་ཁཱ་ཧི། ཡོ་གི་ནི་ཁ་རཾ་ཁཱ་ཧི། ཌཱ་ཀི་ནི་ཁ་རཾ་ཁཱ་ཧི། ཏཾ་པ་ཝཀྐ་ཙིཏྟ་ཨ་ཀ་པ་ལ་ཧོཿཨོྃ་ཨ་ཀ་རོ་མུ་ཁཾ་སརྦ་དྷརྨ་ཎཾ། ཨ་དྱ་ནུཏྤནྣ་ཏོད་ཏ་ཨོཾ་ཨཱ་ཧཱུྃ་ཕཊ་སྭཱཧཱ། ལན་གསུམ་གྱིས་དབུལ། ཨརྒྷཾ་སོགས་ཀྱིས་མཆོད། ཨོཾ་ཨཱ་ཧཱུྃ་གིས་ནང་མཆོད་དབུལ། བྷྱོ།
ལྷ་མོ་རྡོ་རྗེ་རབ་བརྟན་མ། ། སྐུ་མདོག་སྨུག་ནག་ཆེན་མོ་ལ། ། ཞལ་གཅིག་ཕྱག་གཉིས་སྤྱན་གསུམ་མ། ། སྐུ་ལ་མི་ལྤགས་གཡང་གཞི་གསོལ། ། ཕྱག་གཡས་རལ་གྲི་འབར་བ་བསྣམས། ། གཡོན་པའི་ཕྱག་གིས་ནེའུ་ལེ་འཛིན། ། ཆིབས་སུ་དྲེའུ་རྟ་རྐང་གསུམ་ཆིབས། ། འཕྲིན་ལས་བཅོལ་བའི་དུས་ཀྱི་ཚེ། ། མཚན་གསུམ་གློག་ལྟར་འཁྱུག་ཅིང་བྱོན། ། ཉིན་གསུམ་ཁྲ་ལྟར་ཉུལ་ཞིང་བྱོན། །
མ་གཅིག་རྡོ་རྗེ་རབ་བརྟན་མ། ། སྨན་མཆོད་བདུད་རྩི་འདི་བཞེས་ཤིག ། རཀྟའི་མཆོད་པ་འདི་བཞེས་ཤིག ། ཤ་ཁྲག་གཏོར་མ་འདི་བཞེས་ཤིག ། བསྟན་མའི་གཙོ་མོ་རབ་བརྟན་མ། ། ཁྱོད་ཀྱི་ཐུགས་དམ་དུས་ལ་བབ། ། བཅོལ་བའི་འཕྲིན་ལས་གྲུབ་པར་མཛོད། ། བསྟན་པ་གཉན་པོ་ཁྱོད་ཀྱིས་སྲུངས། ། ཞེས་བརྗོད། རྗེས་ཀྱི་ཆོ་ག་སྤྱི་དང་མཐུན་པར་བྱའོ།། །།
PAGE * MERGEFORMAT 2 ཚར་ཆེན་བློ་གསལ་རྒྱ་མཚོ། དཔལ་ལྡན་ལྷ་མོ་རྡོ་རྗེ་རབ་བརྟན་མའི་མངོན་རྟོགས། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
