གསུང་འབུམ། ཤེས་བྱ་ཀུན་རིག
པོད ༥༣
ལེགས་པར་བཤེས་པའི་སྤྲིང་ཡིག་གི་རྣམ་བཤད་ཐར་ལམ་བདེ་བའི་ཐེམ་སྐས།
༄༅། །བི མོ ཀྵ པ ནྠ ཀྵེ མ སོ པཱ ན ནཱ མ སཱ དྷུཾ སུ ཧྲྀ ད ལེ ཁ སྱཱ བི ཁྱཱ ཏཾ བི ཧ ར ཏི སྨ།། ༄༅། །ལེགས་པར་བཤེས་པའི་སྤྲིང་ཡིག་གི་རྣམ་བཤད་ཐར་ལམ་བདེ་བའི་ཐེམ་སྐས་ཞེས་བྱ་བ་བཞུགས་སོ།། ལེགས་པར་བཤེས་པའི་སྤྲིང་ཡིག་གི་རྣམ་བཤད་ཐར་ལམ་བདེ་བའི་ཐེམ་སྐས་ཞེས་བྱ་བ། ཐུགས་རྗེའི་བསིལ་ཟེར་སྲིད་པའི་གདུང་སྐྱོབ་ཅིང༌། ། མཁྱེན་པའི་ཡེ་ཤེས་གསལ་བའི་ཉི་འོད་ལྡན། ། ངག་གི་སྤོབས་པ་མི་ཟད་འབྱིན་པའི་གཏེར། ། ལྷག་པའི་ལྷ་ལ་གུས་པས་ཕྱག་འཚལ་ལོ། ། མི་གནས་མྱང་འདས་གཞལ་མེད་ཁང་བཟང་དུ། ། འགྲོ་དྲུག་འདྲེན་མཛད་ཕྲིན་ལས་བླ་ན་མེད། ། གཞན་དོན་པད་མཚོར་རྟག་ཏུ་བཞུགས་གྱུར་པ། །
སྐྱེ་དགུའི་སྒྲོན་མེ་ཐུབ་དབང་ལ་ཕྱག་འཚལ། ། ཐུབ་དབང་བསྟན་པའི་ཆུ་གཏེར་ཡོངས་སུ་འཛིན། ། ཚད་མེད་ཡོན་ཏན་ནོར་བུའི་གདེངས་ཀ་ཅན། ། ཟབ་མོའི་རོ་འཛིན་ཉིས་སྟོང་ལྡན་པ་ཡི། ། རྒྱལ་སྲས་ཀླུ་སྒྲུབ་ཞབས་ལ་ཕྱག་འཚལ་ལོ། ། རྣམ་མང་གསུང་རབ་མང་པོའི་དོན་སྟོན་ཞིང༌། ། ངེས་འབྱུང་ཐར་པའི་ལམ་ལ་བསྐུལ་མཛད་པ། ། ལེགས་པར་འདོམས་པ་ལྷ་ཡི་རྔ་བོ་ཆེ། ། བཤེས་པའི་སྤྲིང་ཡིག་རྣམ་བཤད་བརྩམ་པར་བྱ། ། འདི་ནི་འཕགས་པ་ཀླུ་སྒྲུབ་ཀྱིས་བྱང་སྒྲ་མི་སྙན་དུ་བྱོན་པའི་ལམ་ཁར་བྱིས་པ་དུ་མ་རྩེད་མོ་བྱེད་པ་མཐོང་བ་ན།
བྱིས་པ་གཅིག་གི་ལག་བྲིས་བལྟས་ནས་དེ་རྒྱལ་པོར་འགྱུར་བར་ལུང་བསྟན་ཏོ། ། དེ་ནས་བྱང་སྒྲ་མི་སྙན་ནས་འཕགས་པའི་ཡུལ་དུ་སླེབ་པའི་དུས་སུ་བྱིས་པ་དེས་རྒྱལ་པོ་ཐོབ་པའི་མིང་བདེ་སྤྱོད་བཟང་པོ་ཞེས་བྱ་སྟེ་དེ་ལ་སྤྲིངས་པའི་ཡི་གེའོ། ། འདི་ལ་དོན་གཉིས་ཏེ། མཚན་དོན་བཤད་པ་དང༌། གཞུང་དོན་དངོས་སོ། ། དང་པོ་ནི། རྒྱ་གར་སྐད་དུ། སུ་ཧྲི་ད་ནི། བོད་སྐད་དུ་བཤེས་པ། ལེ་ཁ་ནི་སྤྲིང་ཡིག་གོ །
རང་གི་བཤེས་སུ་གྱུར་པ་ལ་སྤྲིངས་པའི་ཚུལ་དུ་གདམས་པས་སྤྲིངས་ཡིག་གོ ། དཀོན་མཆོག་གསུམ་ལ་ཕྱག་འཚལ་ལོ་ཞེས་པ་ནི་ལོ་ཙཱ་བས་བཀོད་པའོ། ། གཉིས་པ་གཞུང་དོན་ལ། ཐོག་མར་གདམས་ངག་ཉན་པར་བསྐུལ་བ་ནི། གནས་སྐབས་དང་མཐར་ཐུག་གི་ཡོན་ཏན་ཐོབ་པའི་རྒྱུར་གྱུར་པའི་རང་བཞིན་དགེ་བ་དུ་མ་བསགས་པ་སྔོན་དུ་སོང་བས། དགེ་བའི་རྩ་བ་ཉམས་སུ་ལེན་པའི་སྣོད་དུ་འོས་པས་དགེར་འོས་ཏེ་དགེ་བའི་སྣོད་དུ་འོས་པ་ཁྱོད་ཀྱིས་གསན་པ་རིགས་ཞེས་སྦྲེལ་ལོ། ། གང་ན་འཕགས་པའི་དབྱངས་ཞེས་བྱ་བའི་སྡེབ་སྦྱོར་གྱིས་བཅིངས་པའི་ཚིགས་སུ་བཅད་པ་ཅུང་ཟད་ཅིག་བསྡེབས་པ་འདི་དག་གོ ། སུ་ཞིག་གིས་བསྡེབས་སྙམ་ན་ཀླུ་སྒྲུབ་བདག་གིས་སོ། ། བརྗོད་བྱ་གང་སྟོན་པའི་དབང་དུ་བྱས་ཤེ་ན། བདེ་བར་གཤེགས་པའི་གསུང་རབ་ལས་བསྙད་པའི་དོན་ཏོ། །
དགོས་པ་གང་གི་ཕྱིར་དུ་བསྡེབས་པར་མཛད་ཅེ་ན། གསུང་རབ་ཀྱི་དོན་བསྙད་པ་ལས་བྱུང་བའི་བསོད་ནམས་ལ་གཞན་དག་འདུན་པར་བྱ་བའི་སླད་དུའོ། ། བསྟན་མི་དགོས་པ་དགག་པ་ནི། ཐུབ་པའི་དབང་པོས་མངོན་མཐོ་དང་ངེས་ལེགས་ཀྱི་དོན་མཐའ་དག་བསྟན་ཟིན་པས། འདི་བསྟན་པ་ལ་དོན་མེད་དོ་ཞེ་ན། ཇི་ལྟར་བདེར་གཤེགས་ཀྱི་སྐུ་གཟུགས་རྒྱུ་དམན་པ་ཤིང་དང་རྡོ་བ་ལ་སོགས་པ་ལས་ཀྱང་བགྱིས་པ་རྒྱུ་བཟང་ངན་ཅི་འདྲའང་རུང་སྟེ་རྒྱུ་ལ་མི་ལྟ་བར་མཁས་པས་མཆོད་པ་དེ་བཞིན་དུ་བདག་གི་སྙན་ངག་འདི་སྡེབ་སྦྱོར་བཟང་ངན་གང་ལྟར་ཡང་རུང༌། བརྗོད་བྱ་མངོན་མཐོ་དང་ངེས་ལེགས་ཀྱི་ཐབས་སྟོན་པའི་དམ་ཆོས་ལ་བརྟེན་པའི་སླད་ཀྱིས་ཚིག་ལ་མི་རྟོན་དོན་ལ་རྟོན་པའི་མཁས་པ་རྣམས་ཀྱིས་བསྔགས་པར་འོས་པའི་ཕྱིར་སྨད་པར་མི་བགྱིའོ། ། ཐུབ་པའི་གསུང་དང་ཟློས་པ་སྤོང་བ་ནི་ཐུབ་པས་བསྟན་ཟིན་པས་མི་དགོས་སོ་སྙམ་ན། ཐུབ་པ་ཆེན་པོ་སངས་རྒྱས་བཅོམ་ལྡན་འདས་ཀྱི་བཀའ་ནི་ལེགས་པར་གསུངས་པའི་ཕྱིར་སྙན་པ་ཡིན་ལ་མང་པོ་ཡོད་པས་སྙན་དགུ་ཞིག་སྟེ་རྒྱལ་པོ་ཁྱོད་ཀྱིས་ཐོས་པ་དང་བསམ་པའི་སྒོ་ནས་ཐུགས་སུ་ལྟ་ཡང་ཆུད་མོད་ཀྱི། འོན་ཀྱང་དེ་དག་གི་དོན་ཆེས་གསལ་བའི་རྐྱེན་དུ་འགྱུར་བའི་ཕྱིར་མཉན་པར་རིགས་ཏེ།
དཔེར་ན་རྡོ་ཐལ་བྱུགས་པ་ལས་བགྱིས་པའི་ཁང་བཟང་རང་བཞིན་གྱིས་དཀར་བ་ཡིན་ཡང་དགུང་ཟླའི་འོད་ཀྱིས་རེག་པ་ན་ཆེས་ཤིན་ཏུ་དཀར་བར་ཉིད་དུ་ཅི་སྟེ་མི་བགྱིད་ལགས་ཏེ་བགྱིད་པ་དེ་བཞིན་ནོ། ། གདམས་པ་དངོས་སྟོན་པ་ལ་གསུམ་སྟེ། མདོར་བསྟན། རྒྱས་བཤད། དོན་བསྡུའོ། ། དང་པོ་ལ་དད་པ་བསྐྱེད་པའི་ཕྱིར་རྗེས་དྲན་དྲུག་ལ་གདམས་པ་ནི། རྒྱལ་བ་བཅོམ་ལྡན་འདས་ཀྱིས་རྗེས་སུ་དྲན་པ་དྲུག་རབ་ཏུ་བཀའ་སྩལ་པ་དེ་དག་སོ་སོའི་ཡོན་ཏན་གྱི་ཚོགས་མདོ་ལས་ཇི་སྐད་བསྟན་པ་ཉིད་ཀྱིས་རྗེས་སུ་དྲན་པར་བགྱིའོ། ། རྗེས་དྲན་དྲུག་ནི་སངས་རྒྱས་དང༌། ཆོས་དང༌། དགེ་འདུན་དང༌།
གཏོང་བ་དང༌། ཚུལ་ཁྲིམས་དང༌། ལྷ་རྗེས་སུ་དྲན་པའོ། ། དེ་ལ་སངས་རྒྱས་ཀྱི་ཡོན་ཏན་ནི། འདི་ལྟར་སངས་རྒྱས་བཅོམ་ལྡན་འདས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ་འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་སོ་ཞེས་བྱ་བ་ལྟ་བུའོ། །
ཆོས་ཀྱི་ཡོན་ཏན་ནི། བཅོམ་ལྡན་འདས་ཀྱི་ཆོས་ནི་ལེགས་པར་གསུངས་པ། ཡང་དག་པར་མཐོང་བ། ནད་མེད་པ། དུས་ཆད་པ་མེད་པ། ཉེ་བར་གཏོད་པ། འདི་མཐོང་བ་ལ་དོན་ཡོད་པ། མཁས་པ་རྣམས་ཀྱིས་སོ་སོ་རང་གིས་རིག་པར་བྱ་བ་ཞེས་གསུངས་པ་ལྟར་རོ། ། དགེ་འདུན་གྱི་ཡོན་ཏན་ནི། བཅོམ་ལྡན་འདས་ཀྱི་ཉན་ཐོས་ཀྱི་དགེ་འདུན་ནི།
ལེགས་པར་ཞུགས་པ། དྲང་པོར་ཞུགས་པ། རིགས་པར་ཞུགས་པ། མཐུན་པར་ཞུགས་པ་སྟེ་ཞེས་སོགས་ལྟར་རོ། ། གཏོང་བའི་ཡོན་ཏན་ནི། སེར་སྣའི་དྲི་མ་དང་བྲལ་བའི་སེམས་ཀྱིས་གནས་ཤིང་མཆོད་སྦྱིན་འཁོར་མོར་བྱེད་པ་དང༌། ལག་རྐྱོང་བ་དང་གཏོང་བ་ལ་རྣམ་པར་དགའ་བ་དང༌། སྦྱིན་པ་ལ་འགོད་པར་དགའ་བ་གང་ཡིན་པ་དེ་ནི་བདག་གིས་རྙེད་པ་ལེགས་པར་རྙེད་པ་ཡིན་ཞེས་པ་ལྟར་རོ། ། ཚུལ་ཁྲིམས་ཀྱི་ཡོན་ཏན་ནི། བདག་གི་ཚུལ་ཁྲིམས་ནི་མ་ཉམས་པ།
སྐྱོན་མེད་པ། མ་འདྲེས་པ། མ་གོས་པ། རང་དབང་ཡོད་པ། མཁས་པས་བསྔགས་པའི་ཏིང་ངེ་འཛིན་སྒྲུབ་པ་ཡིན་ཞེས་བྱ་བ་ལྟ་བུའོ། ། ལྷའི་ཡོན་ཏན་ནི། རྒྱལ་ཆེན་བཞིའི་རིས་ཀྱི་ལྷ་དག་དང༌། སུམ་ཅུ་རྩ་གསུམ་ནས་གཞན་འཕྲུལ་དབང་བྱེད་ཀྱི་ལྷ་དག་ཡོད་ཅེས་སོགས་ཏེ། མངོན་མཐོའི་ཆོས་ཉམས་སུ་བླངས་པས་འབྲས་བུ་ཁྱད་པར་ཅན་ལྷའི་གནས་འཐོབ་བོ་ཞེས་རྗེས་སུ་དྲན་པའོ། ། མངོན་མཐོའི་ཆོས་ལ་གདམས་པ་ནི།
འབྲས་བུ་ཡིད་དུ་འོང་བ་འབྱིན་པས་ན་དགེ་བ། བྱ་བའི་ངོ་བོར་གྱུར་པས་ན་ལས། བདེར་འགྲོར་འགྲོ་བའི་ལམ་ཡིན་པས་ན་ལམ། བཅུ་པོ་ཞེས་པ་ནི། ལུས་ཀྱིས་སྲོག་གཅོད་སྤོང་བ་དང༌། མ་བྱིན་ལེན་སྤོང་བ་དང༌། འདོད་ལོག་སྤོང་བ་དང་གསུམ་མོ། ། ངག་གིས་བརྫུན་སྤོང་བ་དང༌། ཕྲ་མ་དང༌། ཚིག་རྩུབ་དང༌།
ངག་འཁྱལ་སྤོང་བ་བཞིའོ། ། ཡིད་ཀྱིས་བརྣབ་སེམས་མེད་པ། གནོད་སེམས་མེད་པ། ཡང་དག་པའི་ལྟ་བ་གསུམ་མོ། ། བཅུ་པོ་འདི་རྣམས་ལུས་དང་ངག་དང་ཡིད་ཀྱིས་རྟག་ཏུ་བསྟེན་པར་བགྱིའོ། ། ཞིང་ནི་ཚིག་ཕྱི་མ་སྡུད་པའི་ཚིག་གོ ། ཡང་དག་པའི་འཚོ་བ་ལ་བརྟེན་པར་གདམས་པ་ནི། བག་མེད་པའི་གནས་སུ་གྱུར་པའི་ཕྱིར། འབྲུའི་ཆང་དང༌། བཅོས་པའི་ཆང་ལས་རྣམ་པ་ཐམས་ཅད་དུ་ལྡོག་པར་བྱའོ། །
ཆང་མི་འཐུང་བ་ལ་སློབ་པ་དེ་བཞིན་དུ། གཞན་ལ་མི་གནོད་ཅིང༌། བག་མེད་པའི་རྒྱུར་མི་འགྱུར་བའི་དགེ་བའི་འཚོ་བ་ལ་ཡང་མངོན་པར་དགྱེས་པར་མཛོད་ཅིག མངོན་མཐོའི་ཆོས་བསྟན་ཟིན་ནས། མངོན་མཐོ་དང་ངེས་ལེགས་གཉིས་ཀའི་ཐུན་མོང་གི་ཆོས་བསྟན་པ་ལ། སྦྱིན་པ་ལས་བྱུང་བའི་བསོད་ནམས་བྱ་བའི་གཞི་ནི། ཟས་དང་གོས་ལ་སོགས་པའི་ལོངས་སྤྱོད་རྣམས་མི་བརྟན་པས་གཡོ་བ་དང༌། ངོམས་མི་ཤེས་པས་སྙིང་པོ་མེད་པར་མཁྱེན་ནས། སྙིང་པོ་བླང་བའི་ཕྱིར་དུ། ཡོན་ཏན་གྱི་ཞིང༌།
དགེ་སློང་དང༌། བྲམ་ཟེ་དང༌། སྡུག་བསྔལ་གྱི་ཞིང༌། བཀྲེན་པ་དང༌། ནད་པ་སོགས་དང༌། མཆོད་པའི་ཞིང་ཆོས་སྨྲ་བ་དང༌། ཕ་མ་སོགས་དང༌། ཕན་གདགས་པའི་ཞིང་རང་གི་བཤེས་སུ་གྱུར་པ་རྣམས་ལ། སྦྱིན་པ་ཚུལ་བཞིན་དུ་སྩལ་བར་བགྱི་སྟེ། འཇིག་རྟེན་ཕ་རོལ་ཏུ་སྦྱིན་པ་ལས་གཞན་པའི་ཕན་འདོགས་པའི་གཉེན་འདི་བས་ལྷག་པའི་མཆོག་གཞན་མ་མཆིས་སོ། །
ཅི་ཞེ་ན། རྣམ་པར་སྨིན་པ་ཡིད་དུ་འོང་བ་དངོས་དང་བརྒྱུད་པས་ཟད་མི་ཤེས་པ་འབྱུང་བའི་ཕྱིར་རོ། ། ཚུལ་ཁྲིམས་ལས་བྱུང་བའི་བསོད་ནམས་བྱ་བ་ལ་གདམས་པ་ནི། རྒྱལ་པོ་ཁྱོད་ཀྱིས་བསྟེན་པར་མཛོད་ཅེས་བྱའོ། ། གང་ན། ཚུལ་ཁྲིམས་ཁྱད་པར་བཞི་ལྡན་ནོ། ། ཁྱད་པར་བཞི་ནི། བསླབ་པའི་གཞི་ལས་མ་འདས་པའི་ཕྱིར་མ་ཉམས་པ་དང༌། ཡན་ལག་གི་ཆ་ཤས་ལས་མ་འདས་པའི་ཕྱིར་སྨོད་པ་མི་མངའ་བ་དང༌། མི་དགེ་བའི་རྟོག་པ་དང་བྲལ་བས་མ་འདྲེས་པ་དང༌།
སྲིད་པའི་ལོངས་སྤྱོད་ཀྱི་ཆེད་དུ་མ་བསྡོས་པས་མ་སྦགས་པའོ། ། ཚུལ་ཁྲིམས་ཀྱི་ཡོན་ཏན་ནི། འགྲོ་བ་རྒྱུ་བ་དང༌། མི་རྒྱུ་བ་རྩི་ཤིང་ལོ་ཐོག་ལ་སོགས་པ་ཀུན་གྱི་རྟེན་ས་གཞི་ཡིན་པ་བཞིན་དུ། ཚུལ་ཁྲིམས་ཀྱང༌། ཏིང་ངེ་འཛིན་དང་ཤེས་རབ་ལ་སོགས་པའི་ཡོན་ཏན་ཀུན་གྱི་གཞི་རྟེན་ལ་ལེགས་པར་སྟོན་པས་གསུངས་སོ། ། བསྒོམས་པ་ལས་བྱུང་བའི་བསོད་ནམས་བྱ་བའི་གཞི་ནི་ངེས་ཤུགས་ཀྱིས་འཕངས་ཏེ། ཚུལ་ཁྲིམས་ལ་བརྟེན་ནས་ཏིང་ངེ་འཛིན་འབྱུང་བའི་ཕྱིར་རོ། ། ཐེག་པ་ཐུན་མོང་གི་ཆོས་ལ་གདམས་པ་བསྟན་ནས་ཐེག་ཆེན་གྱི་ཆོས་ལ་གདམས་པ་ནི། བྱང་ཆུབ་ཀྱི་སེམས་དང་འཁོར་གསུམ་དུ་མི་རྟོག་པའི་ཤེས་རབ་ཀྱིས་ཡོངས་སུ་ཟིན་པའི་སྦྱིན་པ་དང༌།
མི་དགེ་བ་གཞི་དང་བཅས་པ་སྤོང་བའི་ཚུལ་ཁྲིམས་དང༌། དཀའ་སྤྱད་ལ་སྲན་ཐུབ་པའི་བཟོད་པ་དང༌། དགེ་བའི་བྱ་བ་ལ་སྤྲོ་བའི་བརྩོན་འགྲུས་དང༌། དགེ་བ་ལ་སེམས་རྩེ་གཅིག་པའི་བསམ་གཏན་རྣམས་མི་དམིགས་པའི་ཤེས་རབ་ཀྱིས་ཟིན་པར་བྱ་བ་དེ་བཞིན་དུ། ཡང་དག་པ་ཇི་ལྟ་བ་བཞིན་དུ་ཤེས་པའི་ཤེས་རབ་ཀྱང་དེ་བཞིན་དུ་སྤྱད་པར་བྱའོ། ། ཉན་རང་གི་བློས་གཞལ་དུ་མེད་པའི་ཕ་རོལ་ཏུ་ཕྱིན་པ་དྲུག་པོ་འདི་དག་རང་རྒྱུད་ལ་རྒྱས་པར་མཛད་པར་བྱའོ། ། དེ་ལས་འབྲས་བུ་ཅི་འགྲུབ་སྙམ་ན། སྲིད་པའི་རྒྱ་མཚོའི་ཕ་རོལ་ཏུ་ཕྱིན་པ་རྒྱལ་བའི་དབང་པོ་འཐོབ་བོ། ། འདི་ལས་རྒྱལ་བའི་དབང་པོ་འཐོབ་པས་ཕར་ཕྱིན་འདི་དག་རང་རྒྱུད་ལ་བརྟེན་པར་མཛོད་ཅེས་གདམས་སོ། ། མངོན་མཐོ་དང་ངེས་ལེགས་ཀྱི་ཆོས་མདོར་བསྟན་ནས།
རྒྱས་པར་བཤད་པ་ལ། དང་པོ་མངོན་མཐོའི་ཆོས་ལ་ཁྱིམ་པ་ལ་གདམས་པ་བཅུ་ལས། ཕ་མ་ལ་གུས་པར་བྱ་བར་གདམས་པ་ནི། རིགས་གང་དག་ལ་ཕ་དང་མ་དག་གུས་པས་མཆོད་པའི་རིགས་དེ་མི་མ་ཡིན་གྱི་གནོད་པ་མེད་པ་དང་ལྷས་བྱིན་གྱིས་བརླབས་པས་ཚངས་པ་དང་བཅས་པ་དང༌། བླ་མས་བྱིན་གྱིས་བརླབས་པས་སློབ་དཔོན་དང་བཅས་པ་ལགས་ཤིང༌། ཡོན་ཏན་གཞན་ཡང་ཕ་མ་དེ་དག་ལ་མཆོད་པར་གྱུར་པས་མཐོང་ཆོས་ལ་སྙན་པའི་གྲགས་པ་འབྱུང་བར་འགྱུར་བ་དང༌། སླད་མ་སྟེ་ཕྱི་མ་ལ་ཡང་རྣམ་པ་ཀུན་ཏུ་མཐོ་རིས་ཐོབ་པར་འགྱུར་བ་ལགས་པས་ན། ཕ་མའི་བསྙེན་བཀུར་ལ་བསྒྲིམ་པར་བྱའོ། ། ཁྱིམ་པས་ཡན་ལག་བརྒྱད་ལྡན་གྱི་གསོ་སྦྱོང་བྱ་བར་གདམས་པ་ནི། འཚེ་བ་སྲོག་གཅོད་དང༌།
ཆོམ་རྐུན་མ་བྱིན་པར་ལེན་པ་དང༌། འཁྲིག་པ་མི་ཚངས་པར་སྤྱོད་པ་དང༌། བརྫུན་དུ་སྨྲ་བ་དང༌། བག་མེད་པའི་གནས་མྱོས་པར་འགྱུར་བའི་ཆང་དང༌། དུས་མ་ཡིན་པའི་ཁ་ཟས་ལ་ཆགས་པ་དང༌། མལ་སྟན་མཐོན་པོ་ཁྲི་དང་ཁྲིའུ་ཁྲུ་གང་གི་ཚད་ལས་ལྷག་པ་ལ་དགའ་བ་སྟེ་བསྟེན་པ་དང༌། གླུ་དང་གར་དང༌། སྒེག་པའི་རྫས་སྤོས་དང་ཕྲེང་བའི་ཁྱད་པར་རྣམས་ཉིན་ཞག་གཅིག་ཏུ་སྤང་ཞིང་འབད་པར་བྱའོ། ། དེ་ལས་འབྲས་བུ་ཅི་འཐོབ་ཅེ་ན། སྔོན་གྱི་དགྲ་བཅོམ་པ་རྣམས་ཀྱི་ཚུལ་ཁྲིམས་ཀྱི་རྗེས་སུ་དྲན་པ་སྟེ་སློབ་པར་བྱེད་པའི་དགེ་བའི་ས་བོན་གསོ་ཞིང་སྡིག་པ་སྦྱོང་བར་བྱེད་པས།
གསོ་སྦྱོང་ཡན་ལག་བརྒྱད་པོ་འདི་དག་དང་ལྡན་ན་སྩོལ་བར་བགྱིད་དོ། ། གང་ལ་ན། ཚུལ་ཁྲིམས་དེ་དང་ལྡན་པའི་གླིང་གསུམ་གྱི་སྐྱེས་པ་དང་བུད་མེད་དག་ལའོ། ། གང་ན། དེའི་རྣམ་པར་སྨིན་པ་ཚེ་ཕྱི་མ་ལ་འདོད་པ་ན་སྤྱོད་པའི་ལྷ་རིས་དྲུག་གི་ལུས་ཡིད་དུ་འོང་བ་སྩོལ་བར་བགྱིད་དོ། ། གླིང་གསུམ་གྱི་སྐྱེས་པ་དང་བུད་མེད་དག་ལ་ཡིན་གྱི། གཞན་ལ་མ་ཡིན་ཏེ། གཞན་ལ་བསྙེན་གནས་ཀྱི་སྡོམ་པ་མེད་པའི་ཕྱིར་རོ། ། གར་སོགས་གསུམ་དང༌། ཕྲེང་སོགས་གསུམ་ཁྱིམ་པ་ལ་ཡན་ལག་གཅིག་ཏུ་བྱས་པ་ནི།
བཤགས་པ་གཅིག་གིས་འདག་པའི་དོན་ཏོ། ། རབ་ཏུ་བྱུང་བ་ལ་ཡན་ལག་སོ་སོར་བཅས་པ་ནི། རབ་ཏུ་བྱུང་བ་ལ་ཚུལ་དང་མི་མཐུན་པས་བཤགས་པ་སོ་སོར་བྱ་དགོས་པའི་དོན་ཏོ། ། ཁྱིམ་པ་ལ་གསེར་དངུལ་ལེན་པ་སྤོང་བ་ཡན་ལག་ཏུ་མ་བཞག་ལ། རབ་ཏུ་བྱུང་བ་ལ་བཞག་པ་ནི། གསེར་དངུལ་ལེན་པ་ནི། གསོག་འཇོག་ཐམས་ཅད་ཀྱི་རྩ་བ་དང་གཙོ་བོ་ཡིན་པའི་ཕྱིར་རབ་ཏུ་བྱུང་བ་ལ་བཅས་ལ། ཁྱིམ་པའི་ཕྱོགས་ལ་ནི། དེ་ཙམ་དུ་ཉེས་པ་མི་ཆེ་ཞིང༌། གསོག་འཇོག་བྱས་པ་ལ་ཚུལ་ལྷག་པར་མི་མཐུན་པ་མེད་པས་མ་བཅས་སོ། །
བསམ་པ་ཕྱིན་ཅི་ལོག་སྤོང་བ་ལ་གདམས་པ་ནི། ཁྱིམ་པ་རྣམས་ནི་བྱ་བ་ངན་པ་ལ་ཆགས་པས། སེར་སྣ་ལ་སོགས་པ་སེམས་ཀྱི་སྐྱོན་མང་དུ་འབྱུང་ལ། དེ་དག་ཀྱང་ངན་སོང་གི་རྒྱུ་ཡིན་པས། དེ་དག་ལས་ལྡོག་དགོས་སོ་ཞེས་བསྟན་པ་ནི། རང་གི་ཡོ་བྱད་ཀུན་ཏུ་འཛིན་པའི་སེར་སྣ་དང༌། རང་གི་ཉེས་པ་སྦེད་པའི་ཐབས་འཛིན་པ་གཡོ་དང༌། གཞན་བསླུ་བའི་དོན་དུ་ཡང་དག་པ་མ་ཡིན་པའི་ཡོན་ཏན་སྟོན་པ་སྒྱུ་དང༌། ལུས་དང་ལོངས་སྤྱོད་ལ་སྲེད་པས་ཆགས་པ་དང༌། དགེ་བ་སྒྲུབ་པ་ལ་མི་སྤྲོ་བའི་སྙོམ་ལས་དང༌།
ཡོན་ཏན་དང་མི་ལྡན་པ་ལ་ལྡན་ནོ་སྙམ་དུ་སེམས་ཁེངས་པ་མངོན་པའི་ང་རྒྱལ་དང༌། སྲིད་པ་ལ་སྲེད་པ་འདོད་ཆགས་དང༌། ཀུན་ནས་མནར་སེམས་པའི་ཞེ་སྡང་དང༌། རིགས་དང་གཟུགས་དང་ཐོས་པ་དང་ལང་ཚོ་མ་ཉམས་པ་དང་ལྡན་པ་དང༌། དབང་ཐང་ཆེ་བས་རྒྱགས་པ་སོགས་འདི་དག་ནི། དགེ་བའི་སྲོག་འཕྲོག་པར་བྱེད་པས་ན། དགྲ་བཞིན་དུ་གཟིགས་ནས་སྤང་བར་བྱའོ། ། གཉེན་པོ་བག་ཡོད་ལ་གདམས་པ་ནི། དགེ་བའི་ཆོས་རྣམས་ཀྱི་རྩ་བ་བག་ཡོད་ཡིན་པས། ཁྱིམ་པ་རྣམས་ཀྱིས་ཀྱང་བག་དང་ལྡན་པར་བྱ་དགོས་ཞེས་གདམས་པ་ནི།
དགེ་བའི་ཆོས་སྒོམ་ཞིང་ཟག་པ་དང་བཅས་པའི་ཆོས་རྣམས་ལས་སེམས་སྲུང་བའི་མཚན་ཉིད་ཅན་གྱི་བག་ཡོད་ནི་འཆི་བ་མེད་པའི་གོ་འཕང་མྱ་ངན་ལས་འདས་པ་བདུད་རྩིའི་གནས་ཡིན་ལ། བག་ཡོད་ལས་བཟློག་པ་བག་མེད་པ་ནི། འཁོར་བར་སྐྱེ་བ་དང༌། འཆི་བའི་སྡུག་བསྔལ་ཉམས་སུ་མྱོང་བའི་གནས་སུ་ཐུབ་པས་བཀའ་སྩལ་ཏོ། ། མདོ་ལས་ཇི་སྐད་དུ། བག་ཡོད་བདུད་རྩིའི་གནས་ཡིན་ཏེ། ། བག་མེད་པ་ནི་འཆི་བའི་གནས། ། བག་ཡོད་འཆི་བར་མི་འགྱུར་ཏེ། ། བག་མེད་པ་ནི་རྟག་ཏུ་འཆི། ། ཞེས་གསུངས་པ་ལྟར་རོ། །
བག་མེད་སྤང་བར་བྱ་བ་ཡིན་པ་དེ་བས་ན། རྒྱལ་པོ་ཁྱོད་ཀྱིས་དགེ་བའི་ཆོས་མ་སྐྱེས་པ་བསྐྱེད་པ་དང༌། སྐྱེས་པ་གོང་ནས་གོང་དུ་སྤེལ་བའི་སླད་དུ། རྟག་ཏུ་གུས་པས་དགེ་བའི་ཆོས་གོམས་པར་བྱེད་པའི་བག་ཡོད་དང་བཅས་པར་མཛོད་ཅེས་གདམས་སོ། ། སྔོན་ཆད་བག་མེད་པར་གྱུར་ཟིན་པ་ལ་ནི་གདམས་པ་དོན་མེད་དོ་ཞེ་ན། སྐྱེས་བུ་གང་ཞིག་སྔོན་ཆད་ཉོན་མོངས་པས་ཟིལ་གྱིས་ནོན་པའམ། སྡིག་པའི་གྲོགས་པོའི་དབང་གིས་མི་དགེ་བ་བྱུང་རྒྱལ་དུ་སྤྱོད་པ། བག་མེད་པར་གྱུར་པ་ལས། ཕྱིས་དགེ་བའི་བཤེས་གཉེན་དང་ཕྲད་དེ། བླང་དོར་ལྷུར་ལེན་པའི་སྒོ་ནས།
བག་དང་ལྡན་པར་གྱུར་བ་དེ་ཡང༌། ཟླ་བ་སྤྲིན་གྱི་སྒྲིབ་གཡོགས་དང་བྲལ་བ་ལྟ་བུར་རྣམ་པར་མཛེས་སོ། ། དཔེ་ཅི་ལྟ་བུ་སྙམ་ན། དཔེ་བསྟན་པ་ནི། གཅུང་མཛེས་དགའ་བོ་བུད་མེད་ལ་ཤིན་ཏུ་ཆགས་པ་དང་ལྡན་པ་ཞིག བཅོམ་ལྡན་འདས་ཀྱིས་དམྱལ་བའི་འཇིགས་པ་བསྟན་ནས་སྐྲག་པ་བསྐྱེད་དེ། ཆོས་བསྟན་པས་དགྲ་བཅོམ་ཐོབ་པ་ལྟ་བུ་དང༌། ཞེ་སྡང་ཅན་སོར་མོའི་ཕྲེང་བ་ཅན་ནི་བྲམ་ཟེའི་ཁྱེའུ་ཞིག་སྟེ། རང་གི་མཁན་པོས་མི་སྟོང་བསད་དེ་སོར་མོའི་ཕྲེང་བ་བྱས་ན། མཁའ་སྤྱོད་དུ་འགྲོ་ཞེས་བསྟན་པས་བསླུས་ཏེ།
མི་སྟོང་དུ་གཅིག་གིས་མ་ཚང་བ་བསད་པ་ལས། བཅོམ་ལྡན་འདས་ཀྱིས་རབ་ཏུ་དབྱུང་སྟེ་ཆོས་བསྟན་པས། དགྲ་བཅོམ་ཐོབ་པ་ལྟ་བུ་དང༌། མཐོང་ལྡན་ནི་མ་སྐྱེས་དགྲ་སྟེ། སྡིག་པའི་གྲོགས་པོ་ལྷ་སྦྱིན་དང་ཕྲད་དེ། ཆོས་དང་ལྡན་པའི་ཕ་རྒྱལ་པོ་བསད་པ་ལ་སོགས་པའི་སྡིག་པ་བྱས་པ་ལས། ཕྱིས་སྟོན་པ་ལ་དད་པ་ཐོབ་པས་སྡིག་པའི་འབྲས་བུ་ལས་ཐར་ཏེ། དགྲ་བཅོམ་ཐོབ་པ་ལྟ་བུའོ། ། བདེ་བྱེད་ནི། གཞན་གྱི་ཆུང་མ་ལ་ཉལ་པོ་བྱེད་དུ་འགྲོ་བ་ལ།
རང་གི་མས་བཟློག་པས་མ་བསད་པ་ཞིག་སྟེ། ཕྱིས་རབ་ཏུ་བྱུང་བ་ན། གཞན་གྱིས་མཚམས་མེད་བྱས་པར་ཤེས་ཏེ་བསྐྲད་པ། གནས་གཞན་དུ་ཕྱིན་ནས། དགེ་འདུན་དུ་མ་བསྡུས་ཏེ་ཚུལ་བཞིན་དུ་བསྐྱངས་པས། ཚེ་འཕོས་པ་ན་དམྱལ་བར་ཕོ་ལོང་ས་ལ་བརྡབས་པ་ཙམ་གྱི་ཡུན་དུ་སྐྱེས་ཤིང༌། དེ་ནས་ཤི་འཕོས་ཏེ་ལྷར་སྐྱེས་ནས་བཅོམ་ལྡན་འདས་ཀྱི་ཐད་དུ་རྒྱུན་དུ་ཞུགས་པའི་འབྲས་བུ་ཐོབ་པར་བཤད་པ་བཞིན་ནོ། ། ཁྱིམ་པ་རྣམས་ནི་མི་འདོད་པ་དུ་མ་ཐོག་ཏུ་འབབ་པའི་དབང་གིས། ཁྲོ་བ་མང་བས་དེ་ལས་བཟློག་སྟེ། བཟོད་པ་སྒོམ་དགོས་པར་གདམས་པ་ནི།
འདི་ལྟར། བཟོད་པ་ནི་གནོད་པ་བྱེད་པ་ལ་མི་ཁྲོ་ཞིང༌། ཁྲོ་བ་སྐྱེས་ཀྱང་རྒྱུན་དུ་མི་འཛིན་པ་སྟེ། དེ་དང་མཚུངས་པའི་དཀའ་ཐུབ་གཞན་འགའ་ཡང་མ་མཆིས་པས་འདི་ཉིད་དཀའ་ཐུབ་མཆོག་གོ ། མེ་དང་ཆུར་འཇུག་པ་སོགས་ནི་རང་གི་ལུས་གདུང་བར་བྱེད་པ་ཙམ་དུ་ཟད་ཀྱི་མཐོ་རིས་ཀྱང་མི་འཐོབ་ན་ཐར་པ་ལྟ་ཅི་སྨོས། བཟོད་པའི་ཆེ་བ་བསྟན་པ་ནི། བཟོད་པ་དཀའ་ཐུབ་ཀྱི་མཆོག་ཡིན་པ་དེ་བས་ན། ཁྱོད་ཀྱིས་བཟོད་པའི་མི་མཐུན་ཕྱོགས་ཁྲོ་བའི་གོ་སྐབས་ཅུང་ཟད་ཀྱང་དབྱེ་བར་མི་བགྱིའོ། ། དགོས་པ་ཅིའི་ཕྱིར་ན། བཟོད་པ་ལ་བརྟེན་ཏེ་ཁྲོ་བ་སྤངས་པས་ཕྱིར་མི་ལྡོག་པ་ཉིད་ཐོབ་པར་འགྱུར་བར་སངས་རྒྱས་ཀྱིས་ཞལ་གྱིས་བཞེས་པའི་ཕྱིར་རོ། །
མདོ་ལས། ཁྲོ་བ་སྤོངས་ཤིག ཕྱིར་མི་ལྡོག་པའི་གཉའ་བོར་གྱུར་པ་ཡིན་ནོ་ཞེས་གསུངས་སོ། ། མི་མཐུན་ཕྱོགས་ཁོང་ཁྲོ་ངོས་བཟུང་བ་ནི། བདག་ནི་འདིས་ཚིག་ངན་པས་སྤྱོས་སོ། ། འདིས་དབྱུག་པ་ལ་སོགས་པས་བཏགས་སོ། ། མཐུ་ཡིས་ཕམ་པར་བྱས་སོ། ། འདི་ཡིས་བདག་གི་ནོར་འཕྲོག་པར་གྱུར་ཏོ་ཞེས་འཁོན་དུ་འཛིན་པ་དག་གོ ། འདི་ལ་ཉེས་པ་ཅི་ཡོད་ཅེ་ན། ལུས་ངག་གི་ཉེས་པ་ཀུན་ནས་སློང་བར་འགྱུར་བས་འཁྲུག་ལོང་རྣམས་བསྐྱེད་ཅིང༌།
སླར་ཡང་སྡུག་བསྔལ་བར་བྱེད་དོ། ། ཁོང་ཁྲོ་སྤངས་པའི་མཐར་ཐུག་གི་འབྲས་བུ་གོང་དུ་བསྟན་ཟིན་ལ། གནས་སྐབས་ཀྱི་འབྲས་བུ་ཡང་བསྟན་པ་ནི། འཁོན་འཛིན་རྣམ་པར་སྤངས་པས། སེམས་ལ་སྡུག་བསྔལ་མེད་པའི་ཕྱིར། བདེ་བར་གཉིད་ཀྱིས་ལོག་པར་འགྱུར་རོ། ། སྤྱོད་འཇུག་ལས་ཀྱང༌། མདོར་ན་ཁྲོ་བས་བདེར་གནས་པ། ། དེ་ནི་འགའ་ཡང་ཡོད་མིན་ཏེ། ། ཞེས་པ་དང༌།
གང་ཞིག་བསྒྲིམས་ཏེ་ཁྲོ་འཇོམས་པ། ། དེ་ནི་འདི་དང་གཞན་དུ་བདེ། ། ཞེས་སོ། ། སོ་སོ་སྐྱེ་བོ་རྣམས་ལ་དགེ་བ་དང་མི་དགེ་བའི་སེམས་འདྲེས་པར་འབྱུང་བས། དགེ་བའི་སེམས་ནི་བརྟན་པར་བྱས་ལ། མི་དགེ་བའི་སེམས་ནི་མྱུར་དུ་ལྡོག་པར་བྱའོ་ཞེས་བསྟན་པའམ། སྒོ་གསུམ་གྱི་སྤྱོད་པ་བྱ་བ་དང་བྱ་བ་མ་ཡིན་པ་ཤེས་པར་བྱས་ནས། སྒྲུབ་པ་དང་དགག་པར་བསྟན་པ་ནི། སེམས་ཅན་གྱི་རིས་ན་སེམས་ཀྱི་འཇུག་པ་མི་བརྟན་པ་དང་བརྟན་པའི་བྱེ་བྲག་ལས་ནི། ཆུ་ལ་རི་མོ་བྲིས་པ་ལྟར་དེ་མ་ཐག་ཏུ་འཇིག་པ་དང༌།
ས་ལ་རི་མོ་བྲིས་པ་ལྟར་རྐྱེན་རླུང་ལ་སོགས་པ་ཡོད་ན་འཇིག་ཅིང༌། མེད་ན་མི་འཇིག་པ་དང༌། རྡོ་ལ་རི་མོ་བྲིས་པ་ལྟར་རླུང་ལ་སོགས་པའི་རྐྱེན་གྱིས་མི་འཇིག་པ་གསུམ་པོ་དེ་དང་འདྲ་བར། སེམས་ཀྱི་འཇུག་པ་ཡང་རིག་པར་བགྱིའོ། ། དེ་རྣམས་ཀྱི་ནང་ནས་ཉོན་མོངས་ཅན་གྱི་སེམས་ལ་དང་པོ་ཆུ་ལ་རི་མོ་བྲིས་པ་ལྟ་བུ་དེ་མ་ཐག་ཏུ་ཡལ་བ་མཆོག་ཡིན་ལ། ཆོས་ལ་འཇུག་པར་འདོད་པ་དགེ་བའི་སེམས་རྣམས་ལ། ཐ་མ་རྡོ་ལ་རི་མོ་བྲིས་པ་ལྟ་བུ་མཆོག་ཏུ་གྱུར་པ་ལགས་པས་དེ་བཞིན་དུ་བསྒྲུབ་པར་བྱའོ། ། ས་ལ་རི་མོ་བྲིས་པ་ལྟ་བུ་ནི་དགེ་མི་དགེའི་སེམས་གཉི་ག་ལ་འབྲིང་པོའོ། ། ཅི་ལྟར་སེམས་ཅན་རྣམས་ཀྱི་སེམས་རྣམ་པ་གསུམ་ཡིན་པ་དེ་བཞིན་དུ། ངག་ཀྱང་རྣམ་པ་གསུམ་ཡིན་པས་དེ་དག་ལ་བླང་དོར་ཅི་རིགས་པར་བྱའོ་ཞེས་བསྟན་པ་ནི།
སྡིག་པའི་ཆོས་བཅོམ་པའི་རྒྱལ་བས་སྐྱེས་བུ་རྣམས་ཀྱི་ཚིག་རྣམ་པ་གསུམ་དུ་བཀའ་སྩལ་ཏོ། ། གསུམ་གང་ཞེ་ན། སྙིང་ལ་འབབ་ཅིང་སྙན་པ་དང༌། བདེན་པར་སྨྲ་བ་དང༌། ལོག་པར་སྨྲ་བའོ། ། དང་པོ་ནི་དགའ་བར་བྱེད་པས་སྦྲང་རྩི་ལྟ་བུ་དང༌། གཉིས་པ་ནི་མཛེས་ཤིང་བསྔགས་པར་འོས་པས་མེ་ཏོག་ལྟ་བུ་དང༌། གསུམ་པ་ནི་སྨད་པར་བྱ་བ་ཡིན་པའི་ཕྱིར་མི་གཙང་བ་ལྟ་བུའོ། ། དེ་དག་ལས་ཐ་མ་སྤང་ཞིང༌། དང་པོ་གཉིས་བསྟེན་པར་བྱའོ། །
སེམས་ཅན་རྣམས་ཀྱི་སྤྱོད་པ་རྣམ་པ་བཞི་ལས་མཆོག་གི་སྤྱོད་པ་ལ་གནས་པར་གདམས་པ་ནི། མདོ་ལས་གང་ཟག་གི་རིགས་བཞི་གསུངས་པ་ལས། སྣང་བ་ནས་སྣང་བའི་མཐར་ཐུག་པར་འགྲོ་བ་ནི། མཐོ་རིས་ནས་སླར་ཡང་མཐོ་རིས་སུ་འགྲོ་བ་ལྟ་བུའོ། ། མུན་པ་ནས་མུན་པའི་མཐར་ཐུག་པར་འགྲོ་བ་ནི། ངན་སོང་ནས་སླར་ཡང་ངན་སོང་དུ་སྐྱེ་བ་ལྟ་བུའོ། ། སྣང་བ་ནས་མུན་པའི་མཐར་ཐུག་པར་འགྲོ་བ་ནི། མཐོ་རིས་ནས་ངན་སོང་དུ་འགྲོ་བ་ལྟ་བུའོ། ། མུན་པ་ནས་སྣང་བའི་མཐར་ཐུག་པར་འགྲོ་བ་ནི། ངན་སོང་ནས་མཐོ་རིས་སུ་འགྲོ་བ་ལྟ་བུའོ། །
དེ་དག་རྣམས་ཀྱི་ནང་ནས། དང་པོ་སྣང་བ་ནས་སྣང་བར་འགྲོ་བར་མཛོད་ཅིག་ཅེས་གདམས་སོ། ། ཁྱིམ་པ་རྣམས་ནི། སེམས་ཅན་མང་པོ་དང་འགྲོགས་དགོས་པས། གང་དང་འགྲོགས་པར་བྱ་བའི་མཚན་ཉིད་ཤེས་པར་གདམས་པ་ནི། མི་རྣམས་ལ་ནི་ཤིང་ཨ་མྲའི་འབྲས་བུ་དང་འདྲ་བར་ཚུལ་བཞི་ཡོད་པ་ལས། སོ་སོའི་མཚན་ཉིད་རྟོགས་པར་བྱས་ནས་སྤང་བླང་བགྱི་བར་མཛོད་ཅིག འདིར་ཨ་མྲའི་འབྲས་བུ་ལ། ཁ་ཅིག་ནི་ནང་མ་སྨིན་ལ་ཕྱི་སྨིན་པ་འདྲ་བ་དང༌། ཁ་ཅིག་ནི་ནང་སྨིན་ལ་ཕྱི་རོལ་མ་སྨིན་པར་སྣང་བ་དང༌།
ཁ་ཅིག་ནི་ནང་ཡང་མ་སྨིན་ལ་ཕྱི་ཡང་མ་སྨིན་པར་སྣང་བ་དང༌། ཁ་ཅིག་ནི་ནང་ཡང་སྨིན་ལ་ཕྱི་ཡང་སྨིན་པར་སྣང་བའོ། ། དང་པོ་ནི་བསམ་པ་དམན་ལ་སྦྱོར་བ་ཕུན་སུམ་ཚོགས་པའོ། ། གཉིས་པ་ནི་སྦྱོར་བ་དམན་ལ་བསམ་པ་ཕུན་སུམ་ཚོགས་པའོ། ། གསུམ་པ་ནི་བསམ་སྦྱོར་གཉིས་ཀ་དམན་པའོ། ། བཞི་པ་ནི་བསམ་སྦྱོར་གཉིས་ཀ་ཕུན་སུམ་ཚོགས་པའོ། ། ཁྱིམ་པས་གཞན་གྱི་བུད་མེད་ལ་ཆགས་པ་སྤང་བའི་དོན་དུ། སྤང་བྱ་མངོན་གྱུར་རྣམ་པར་གནོན་པའི་གཉེན་པོ་ལ་གདམས་པ་ནི། གཞན་གྱི་ཆུང་མ་ལ་དང་པོ་ཉིད་དུ་ཆེད་དུ་མི་ལྟ་ཞིང་ཅི་ཞིག་ལྟར་མཐོང་ན་ཡང༌། ན་ཚོད་དང་མཐུན་པར་རྒན་པ་ལ་མ་དང༌།
གཞོན་པ་ལ་བུ་མོ་དང༌། མཉམ་པ་ལ་སྲིང་མོའི་འདུ་ཤེས་བསྐྱེད་པར་བགྱིའོ། ། གལ་ཏེ་དེ་ལྟར་བསམས་ཀྱང་ཆགས་པར་གྱུར་ན། ལུས་མི་གཙང་བ་ཉིད་དུ་ཡང་དག་བསམ་པར་བགྱི། གལ་ཏེ་མི་གཙང་བ་ཉིད་དུ་བསམ་དུ་ཟིན་ཀྱང་གཙང་བར་འདུ་ཤེས་པ་བྱུང་ན། སེམས་བསྲུང་བར་བྱའོ་ཞེས་བསྟན་པ་ནི། སྐད་ཅིག་ཀྱང་མི་གནས་པར་ཡུལ་ལ་གཡོ་བའི་སེམས་ནི་རྟག་ཏུ་ཉོན་མོངས་སྐྱེ་བ་དང་མཐུན་པའི་ཡུལ་རྣམས་ལ་སྲུང་བར་བགྱིའོ། ། ཇི་ལྟར་སྲུང་ཞེ་ན། ཐོས་པ་མི་ཉམས་པར་སྲུང་བ་དང་མཚུངས་པ་དང་བུ་སྡུག་པ་ལྟ་བུ་དང༌། ནོར་གྱི་གཏེར་བཞིན་དང༌།
གཅེས་པའི་སྲོག་དང་འདྲ་བར་སྲུང་བར་བགྱི། དེར་མ་ཟད་འདོད་པའི་བདེ་བ་ལ་ཡིད་འབྱུང་བར་ཡང་མཛོད་ཅིག ཅི་འདྲ་བར་ཞེ་ན། གདུག་པའི་སྦྲུལ་དང༌། གསོད་པར་བྱེད་པའི་དུག་དང༌། སྲོག་གཅོད་པར་བྱེད་པའི་མཚོན་དང༌། བདེ་བའི་གེགས་བྱེད་པའི་དགྲ་བོ་དང༌། གདུང་བར་བྱེད་པའི་མེ་བཞིན་དུའོ། ། གལ་ཏེ་འདོད་པའི་བདེ་བ་ཡིད་དུ་འོང་བའི་རྣམ་པར་ཉམས་སུ་མྱོང་བར་བྱ་བ་མ་ཡིན་ནམ། ཅི་ལྟར་ན་དུག་དང་མཚོན་ལ་སོགས་པ་བཞིན་དུ་བལྟ་བར་བྱ་ཞེ་ན།
འདོད་པའི་ཉེས་དམིགས་བསྟན་པ་ནི། འདོད་པ་རྣམས་ནི་ཉེ་བར་སྤྱོད་པའི་དུས་སུ། བདེ་བ་བསྐྱེད་མོད་ཀྱི། མཇུག་ཏུ་ཕུང་ཁྲོལ་སྐྱེད་པར་བྱེད་པ་སྟེ། དཔེ་ཅི་དང་འདྲ་བར་ཞེ་ན། རྒྱལ་བའི་དབང་པོས་ཤིང་ཀིམ་པའི་འབྲས་བུ་དང་པོ་ཟ་བའི་དུས་སུ་ཞིམ་ཡང་ཕྱིས་ནད་བསྐྱེད་པ་དང་འདྲ་བར་གསུངས་སོ། ། དེས་ན་འདོད་པ་དེ་དག་སྤང་བར་བགྱིའོ་ཞེས་གདམས་སོ། ། གཞན་ཡང་འདོད་པ་རྣམས་ནི་འཁོར་བའི་འཆིང་བྱེད་ཀྱི་རྒྱུ་ཡིན་པའི་ཕྱིར་སྤང་བར་བྱ་བར་སླར་ཡང་བསྟན་པ་ནི། འདོད་པ་དེ་དག་ནི་ལྕགས་སྒྲོག་གིས་འཆིང་བར་བྱེད་པ་བཞིན་དུ། འདོད་པ་ལ་ཞེན་པ་དེའི་ལྕགས་སྒྲོག་གིས་འཇིག་རྟེན་འདི་དག་འཁོར་བའི་བཙོན་རྭར་བཅིངས་པར་བྱེད་པས་ན།
དེ་དག་སྤང་བར་བགྱི་བའི་སླད་དུ་བརྩོན་པར་བྱའོ། ། ཡུལ་ལས་སེམས་སྲུང་བ་ལ་ཐོག་མར་དབང་པོ་ཚར་གཅོད་དགོས་པས། དབང་པོ་འདུལ་བ་ལ་བསྔགས་པ་བརྗོད་པ་ནི། གང་དག་མིག་ལ་སོགས་པའི་དབང་པོ་དྲུག་གཟུགས་སོགས་ཡུལ་རྣམས་ལ་ཕྲད་ནས་རྟག་ཏུ་འགྱུར་བས་མི་བརྟན་ལ། ཡུལ་ལ་སེམས་གཡོ་བར་བྱེད་པ་དག་གཉེན་པོས་ལེགས་པར་སྡོམ་ཐུབ་པ་དང༌། གང་དག་གང་ཟག་གཅིག་འཐབ་མོའི་གཡུལ་དེར་དཔའ་ཞིང་དགྲ་ཚོགས་དུ་མ་ལས་རྒྱལ་བ་དེ་དག་ལས། མཁས་པ་རྣམས་ཀྱིས་དང་པོ་དབང་པོའི་གཡུལ་ལས་རྒྱལ་བ་དེ་དཔའ་བའི་རབ་མཆོག་ལགས་པར་འཚལ་ཏེ། གཡུལ་ལས་རྒྱལ་བ་ཙམ་ཐ་མལ་པ་ལ་ཡང་སྣང་ལ། དབང་པོ་ཡུལ་ལ་གཡོ་བའི་གཡུལ་ལས་རྒྱལ་བ་མེད་པའི་ཕྱིར་རོ། ། ཆགས་པ་སྤང་བའི་དོན་དུ་ཡུལ་མི་གཙང་བར་ཡིད་ལ་བྱ་བའི་ཐབས་བཤད་པ་ནི།
སྔར་མི་གཙང་ཉིད་དུ་ཡང་དག་བསམ་པར་བགྱི། ། ཞེས་བཤད་ན། ཇི་ལྟར་མི་གཙང་བར་བསམ་པར་བྱ་ཞེ་ན། བུད་མེད་གཞོན་ནུའི་ལུས་ནི་དྲི་ང་བ་དང༌། མི་གཙང་བ་འཛག་པའི་སྒོ་དགུ་དོད་པ་དང༌། བཤང་གཅི་སོགས་མི་གཙང་བའི་རྫས་ཀྱིས་གང་བས་ན། མི་གཙང་བ་ཀུན་གྱི་སྣོད་དང་འདྲ་བ་དང༌། ཟས་སྐོམ་སོགས་ཇི་ཙམ་སྤྱད་ཀྱང་མི་ཚིམ་པས། དགང་དཀའ་བ་དང༌། སྙིང་པོ་མེད་ལ་ལྤགས་པས་གཡོགས་པ་ཙམ་དུ་ཟད་པས་ན།
ཆགས་པའི་གནས་མ་ཡིན་ལ། འོན་ཏེ་རྒྱན་གྱིས་སྤྲས་པས་ཆགས་པར་བྱ་བའི་ཡུལ་ཡིན་ནོ་ཞེ་ན། ལུས་དེ་ཡང་ལོགས་ཤིག་དང༌། རྒྱན་ཡང་ལོགས་ཤིག་ཏུ་གཟིགས་པས་ཆགས་པར་མི་འགྱུར་རོ། ། སྤྱོད་འཇུག་ལས། ལུས་ལ་བསྐུས་པའི་དྲི་དེ་ཡང༌། ། ཙནྡན་སོགས་ཡིན་གཞན་མིན་ན། ། གཞན་གྱི་དྲི་ཡིས་གཞན་དག་ལ། ། ཅི་ཡི་ཕྱིར་ན་ཆགས་པར་བྱེད། ། ཅེས་པ་བཞིན་ནོ། །
ཡུལ་གྱི་ཉེས་དམིགས་བསྟན་ནས། ཡུལ་ཅན་ཆགས་པའི་ཉེས་དམིགས་བསྟན་པ་ནི། ཇི་ལྟར་མཛེ་ཅན་སྲིན་བུས་ཟོས་པས་ཉེན་པ་ནི། བདེ་བ་འདོད་པའི་དོན་དུ། མེ་ལ་ཀུན་ཏུ་བརྟེན་ཀྱང་དེས་ཞི་བར་མི་འགྱུར་བར་སླར་གདུང་བ་འཕེལ་བར་འགྱུར་བ་དེ་དང་འདྲ་བར། བྱིས་པ་འདོད་པ་རྣམས་ལ་ཆགས་པའང་ཚུལ་དེ་དང་འདྲ་བར་མཁྱེན་པར་མཛོད་ཅིག རིན་ཆེན་ཕྲེང་བ་ལས་ཀྱང༌། གཡན་པ་ཕྲུགས་ན་བདེ་བར་འགྱུར། ། དེ་བས་གཡན་པ་མེད་ན་བདེ། ། དེ་བཞིན་འཇིག་རྟེན་འདོད་ལྡན་བདེ། །
འདོད་པ་མེད་ན་དེ་བས་བདེ། ། ཞེས་སོ། ། རྣམ་པར་གནོན་པའི་གཉེན་པོ་བསྟན་ཟིན་ནས། ས་བོན་དང་བཅས་པ་སྤོང་བར་འདོད་པས། ལམ་འདི་བསྒོམ་པར་བྱའོ་ཞེས་བསྟན་པ་ལ། མཉམ་གཞག་ཏུ་སྟོང་ཉིད་རྟོགས་པའི་ཤེས་རབ་སྒོམ་ཚུལ་ནི། ཡེ་ཤེས་དམ་པའི་སྤྱོད་ཡུལ་དུ་གྱུར་པས་དོན་དམ་པ་སྟེ་དེ་ཉིད་ཡེ་ཤེས་ཀྱི་མིག་གིས་གཟིགས་པར་བགྱི་བའི་སླད་དུ། ཕྱི་ནང་གི་དངོས་པོ་རྣམས་ལ་ཡང་དག་པའི་ཤེས་རབ་ཀྱིས་རྣམ་པར་དཔྱད་ནས། གོམས་པར་བྱེད་པའི་ཚུལ་བཞིན་ཡིད་ལ་བྱེད་པ་དེ་ཡང་དང་ཡང་དུ་གོམས་པར་མཛོད་ཅིག དེ་དང་འདྲ་བར་ཏེ་དེ་དང་མཚུངས་པར་ཉོན་མོངས་འཇོམས་ཤིང་ཡེ་ཤེས་སྐྱེད་པར་བྱེད་པའི་ཡོན་ཏན་དང་ལྡན་པའི་ཆོས་གཞན་ནི་འགའ་ཡང་འཇིག་རྟེན་ན་མཆིས་པ་མ་ལགས་སོ། །
འདིར་དོན་དམ་པ་ནི་གང༌། དེ་སྒོམ་པའི་ཚུལ་ཇི་ལྟ་བུ་ཞེ་ན། ཆུ་ཟླ་བཞིན་དུ་ཕྱི་ནང་གི་དངོས་པོ་རྣམས་སྣང་ཙམ་ཉིད་ནས་གནས་ཚུལ་ལམ་སྡོད་ཚུལ་ལ་གདོད་མ་ནས་ཡོད་པ་མ་ཡིན་པ་ནི་དོན་དམ་ཡིན་ལ། སྣང་ཚུལ་ལ་དམིགས་ནས་གནས་ཚུལ་ལ་ཡོད་པ་མ་ཡིན་པའི་རྣམ་པ་ཤེས་རབ་ཀྱིས་ཡོངས་སུ་བཟུང་བའི་དོན་ལ་ཞི་གནས་ཀྱིས་སེམས་ཡང་དང་ཡང་དུ་གཏོད་པར་བྱེད་པ་ནི། ཚུལ་བཞིན་ཡིད་ལ་བྱེད་པ་ཞེས་བགྱིའོ། ། བློ་ལ་ཅི་སྣང་བ་ཐམས་ཅད་ཤེས་རབ་ཀྱིས་རང་བཞིན་མེད་པར་དཔྱོད་པར་བྱེད་པ་དང༌། འཇལ་བར་བྱེད་པ་དང༌། ཡང་དང་ཡང་དུ་རྟོག་པར་བྱེད་པ་ནི་ལྷག་མཐོང་ཞེས་བྱའོ། ། དེ་ཉིད་ཞི་གནས་ཀྱིས་དམིགས་པ་ལ་གཏོད་པར་བྱེད་ཅིང༌། སེམས་གཞན་དུ་མི་གཡེང་བར་འཛིན་པ་ནི་ཞི་གནས་སོ། །
དོན་དངོས་སུ་ལག་མཐིལ་དུ་བཞག་པ་ལྟར་མ་བསྟན་པར་ལུང་དུ་མ་འདྲེན་པའི་སྤྲོས་པ་ཙམ་གྱིས་མི་རྟོགས་སོ། ། དོན་དམ་རྟོགས་པའི་རྒྱུ་ཤེས་རབ་དང་ཚུལ་ཁྲིམས་ལ་བསྔགས་པ་བརྗོད་པ་ནི། སྐྱེས་བུ་རིགས་བཟང་པོ་དང༌། གཟུགས་བཟང་པོ་དང༌། མང་དུ་ཐོས་པ་དང་ལྡན་པ་རྣམས་ཀྱང༌། གནས་ལུགས་རྟོགས་པའི་ཤེས་རབ་དང༌། ཚུལ་ཁྲིམས་ཀྱི་ཡོན་ཏན་གཉིས་དང་བྲལ་བ་ནི་སྐྱེས་བུ་དམ་པའི་ཡོན་ཏན་མེད་པས་བཀུར་བར་བྱ་བའི་འོས་མ་ལགས་སོ། ། དེ་ལྟ་བས་ན་སྐྱེས་བུ་གང་ལ་དོན་དམ་རྟོགས་པའི་ཤེས་རབ་དང༌། ཚུལ་ཁྲིམས་ཀྱི་ཡོན་ཏན་འདི་གཉིས་དང་ལྡན་པ་ནི། རིགས་གཟུགས་ལ་སོགས་པའི་ཡོན་ཏན་གཞན་དང་བྲལ་ཡང༌།
གུས་པས་མཆོད་པར་བྱ་བ་ཡིན་ཏེ། སྐྱེས་བུ་དམ་པའི་ཡོན་ཏན་དང་ལྡན་པའི་ཕྱིར་ཏེ། ཤེས་རབ་ཀྱིས་བླང་དོར་རྟོགས་ཤིང༌། ཚུལ་ཁྲིམས་ཀྱིས་མི་དགེ་བ་ལ་མི་འཇུག་པ་ནི་སྐྱེས་བུ་དམ་པའི་གྲངས་སུ་འགྲོ་བའི་ཕྱིར་རོ། ། མཉམ་གཞག་ཏུ་སྟོང་ཉིད་རྟོགས་པའི་ཤེས་རབ་ལ་མཉམ་པར་གཞག་པ་དག རྗེས་ཐོབ་ཏུ་འཇིག་རྟེན་གྱི་ཆོས་ཀྱིས་སེམས་མི་འཕྲོགས་པར་བྱ་བའི་ཕྱིར་དུ། འཇིག་རྟེན་གྱི་ལུགས་བཟང་པོ་མཁྱེན་པས་ན། འཇིག་རྟེན་མཁྱེན་པ་ཞེས་རྒྱལ་པོ་ལ་བོས་ནས་གདམས་པ་བསྟན་པ་ནི། ལོངས་སྤྱོད་རྙེད་པ་དང་མ་རྙེད་པ་དང༌། སིམ་པར་མྱོང་བའི་བདེ་བ་དང༌།
སྡུག་བསྔལ་མྱོང་བའི་མི་བདེ་བ་དང༌། རྣ་བར་ཚིག་སྙན་པ་དང་མི་སྙན་པ་དང༌། ངོར་བསྟོད་པ་དང༌། ལྐོག་ཏུ་སྨད་པ་རྣམས་ལ་དགའ་མི་དགར་གྱུར་པ་ནི། འཇིག་རྟེན་ཐ་མལ་པ་རྣམས་དང་མཐུན་པས་འཇིག་རྟེན་ཆོས་བརྒྱད་ཅེས་བྱ་ལ། འཇིག་རྟེན་ལས་འདས་པ་ཐོབ་པའི་སླད་དུ། ཆོས་བརྒྱད་པོ་བདག་གི་དགའ་མི་དགའི་ཡིད་ཡུལ་མིན་པར་མགོ་སྙོམས་མཛོད་ཅིག་ཅེས་གདམས་སོ། ། བླ་མ་དང་བྲམ་ཟེ་ལ་སོགས་པའི་དོན་དུ་སྡིག་པ་བྱས་ཀྱང་ཆོས་མ་ཡིན་པར་མི་འགྱུར་རོ་ཞེས་སྨྲ་བ་བཟློག་པའི་དོན་དུ་སྨྲས་པ། རྒྱལ་པོ་ཁྱོད་ཀྱིས་གཞན་གྱི་ཆེད་དུ་སྡིག་པ་མི་བགྱི་སྟེ། གཞན་གང་གི་ཆེད་དུ་ཞེ་ན།
བྲམ་ཟེ་དང༌། དགེ་སློང་དང༌། ལྷ་དང༌། མགྲོན་དང༌། ཡབ་ཡུམ་དག་དང༌། བཙུན་མོ་དང༌། འཁོར་གྱི་སླད་དུ་སྡིག་པ་མི་བགྱིའོ། ། དེའི་འཐད་པ་བསྟན་པ་ནི། སྡིག་པའི་འབྲས་བུ། དམྱལ་བའི་རྣམ་སྨིན་ནི་བྱེད་པ་པོ་རང་ཁོ་ན་ལ་སྨིན་པར་འགྱུར་གྱི།
གྲོགས་གཞན་དང་བགོ་བཤའ་བྱས་ནས་སྐལ་བ་ནོད་པ་འགའ་ཡང་མ་མཆིས་སོ། ། དཔེར་ན། མི་ཞིག་ལ་བཤན་པ་རྣམས་ཀྱིས་བདག་ཅག་རྣམས་ཀྱི་ཁྲོད་དུ་ཞུགས་ནས་གྲོགས་བྱེད་དགོས་སོ་ཞེས་སྨྲས་པ་ན། སྡིག་པའི་རྣམ་སྨིན་ལ་འཇིགས་ནས། བདག་གིས་དེ་ལྟར་མི་བྱའོ་ཞེས་ལན་བཏབ་པ་ན། བཤན་པ་རྣམས་ཀྱིས་སྨྲས་པ། སྡིག་པའི་རྣམ་སྨིན་ལ་བགོ་བཤའ་བྱས་པས་སྡུག་བསྔལ་ཆེན་པོ་མྱོང་བར་མི་འགྱུར་རོ་ཞེས་སྨྲས་སོ། ། གཞན་དེས་དུས་ཤིག་གི་ཚེ་ན། བདག་གི་མགོ་བོ་ན་བས་ནད་ཀྱི་བགོ་བཤའ་བྱེད་དགོས་སོ་ཞེའོ། ། བཤན་པ་རྣམས་ཀྱི་སྨྲས་པ།
ནད་ལ་བགོ་བཤའ་བྱར་མི་རུང་ངོ་ཞེས་ལན་བཏབ་པས་གཞན་དེས་སྨྲས་པ། དཔེ་དེ་བཞིན་དུ་ལས་ཀྱི་རྣམ་སྨིན་ལ་ཡང་བགོ་བཤའ་བྱར་མི་རུང་བས་ཁོ་བོ་ཁྱེད་རྣམས་ཀྱི་ཁྲོད་དུ་མི་འཇུག་གོ་ཞེས་ལན་བཏབ་པ་ལྟ་བུའོ། ། མུ་སྟེགས་ཆད་ལྟ་བ་འགའ་ཞིག ཚེ་འདིར་སྡིག་པ་བྱས་པའི་རྣམ་སྨིན་ད་ལྟ་མ་མཐོང་བས་ཕྱི་མར་ཡང་འབྱུང་བ་མེད་དོ་ཞེ་ན། སྡིག་པའི་ལས་རྣམས་ལ་སྤྱོད་པ་འགའ་ཡང་ནི། དེའི་མོད་ལ་མཚོན་བདར་བས་རེག་པ་བཞིན་དུ་མི་གཅོད་པ་སྟེ་གདུང་བར་མི་བྱེད་ཀྱང༌། འཆི་བའི་དུས་ལ་བབས། གཤིན་རྗེའི་སྐྱེས་བུ་མི་བཟད་པས་འཚེ་བའི་མཚན་མ་སྡིག་པའི་ལས་ཀྱི་འབྲས་བུ་གང་ལགས་པ་གསལ་བར་མངོན་པར་འགྱུར་རོ། ། སྤྱོད་འཇུག་ལས། གཤིན་རྗེའི་ཕོ་ཉ་བཞིན་ལ་ལྟ། །
རང་སྡིག་དྲན་པས་གདུངས་པ་དང༌། ། དམྱལ་བའི་སྒྲ་ནི་ཐོས་པ་ཡིས། ། སྐྲག་པས་མི་གཙང་ལུས་གོས་ཞིང༌། ། མྱོས་པར་གྱུར་ཚེ་ཅི་ཞིག་བྱ། ། ཞེས་གསུངས་པ་ལྟར་རོ། ། འཇིག་རྟེན་གྱི་ཆོས་བརྒྱད་སྤངས་ནས་འཕགས་པའི་ནོར་ལ་དབང་འབྱོར་བར་བྱ་བར་བསྟན་པ་ནི། ལས་འབྲས་ལ་ཡིད་ཆེས་པ་དང༌། དཀོན་མཆོག་ལ་དྭང་བའི་དད་པ་དང༌། མཆོད་པ་དང་ཕན་གདགས་པར་འདོད་པས། བདོག་པ་གཏོང་བ་དང༌།
ཁ་ན་མ་ཐོ་བ་སྤོང་བའི་ཚུལ་ཁྲིམས་དང༌། དམ་པའི་ཆོས་ཉན་པའི་ཐོས་པ་དང༌། རྙེད་བཀུར་དང་གྲགས་པ་འདོད་པ་སོགས་ཀྱི་དྲི་མ་མེད་པ་དང༌། རང་ལ་ལྟོས་ནས་སྡིག་པ་ལ་མི་འཇུག་པ་ངོ་ཚ་ཤེས་པ་དང༌། གཞན་ལ་ལྟོས་ནས་མི་དགེ་བའི་ཆོས་མི་བྱེད་པ་ཁྲེལ་ཡོད་པ་དང༌། ཆོས་རྣམས་ཀྱི་རང་སྤྱིའི་མཚན་ཉིད་འབྱེད་པའི་ཤེས་རབ་སྟེ། ཆོས་བདུན་པོ་འདི་དག་འཕགས་པའི་ནོར་བདུན་ལགས་པར་ཐུབ་པས་གསུངས་ཏེ། ཟག་པ་མེད་པའི་བདེ་བའི་རྒྱུ་ཡིན་པས། ནོར་གཞན་དང་ཐུན་མོང་མ་ཡིན་པའི་ཕྱིར་རོ། ། འཇིག་རྟེན་ན་གྲགས་པའི་ནོར་གཞན་གསེར་ལ་སོགས་པ་ཕལ་པ་རྣམས་ནི།
ཟག་མེད་ཀྱི་བདེ་བ་ཐོབ་པའི་དོན་དུ་མ་མཆིས་ཤིང༌། གསོག་དང་གསོ་བ་དང་སྙིང་པོ་མེད་པར་རྟོགས་པར་མཛོད་ཅིག འཕགས་པའི་ནོར་བདུན་ཐོབ་པའི་འགལ་རྐྱེན་སྤང་བར་གདམས་པ་ནི། ཆོ་ལོ་ལ་སོགས་པའི་རྒྱན་པོ་འགྱེད་པ་དང༌། དགའ་སྟོན་ལ་སོགས་པ་ལ་འདུས་པའི་སྐྱེ་བོ་ཕལ་པོ་ཆེ་ལ་ལྟད་མོ་ལྟ་བ་དང༌། དགེ་བ་ལ་མི་སྤྲོ་བའི་ལེ་ལོ་དང༌། མི་དགེ་བ་འཕེལ་བའི་སྡིག་པའི་གྲོགས་པོ་བསྟེན་པ་དང༌། ཆང་འཐུང་བ་དང༌། མཚན་མོ་གཞན་གྱི་ནོར་རྐུ་བའི་ཕྱིར་དུ་རྒྱུ་བ་དང་དྲུག་པོ་འདི་དག་ངན་སོང་དུ་སྐྱེ་བ་དང༌། ཚེ་འདིར་གྲགས་པ་ཉམས་པར་འགྱུར་བའི་རྒྱུ་ཡིན་པས་དྲུག་པོ་དེ་དག་སྤོངས་ཤིག
འཕགས་པའི་ནོར་བདུན་འཐོབ་པའི་མཐུན་རྐྱེན་འདོད་པ་ཆུང་ཞིང་ཆོག་ཤེས་པ་ལ་གདམས་པ་ནི། གསེར་ལ་སོགས་པའི་ནོར་རྣམས་ཀུན་གྱི་ནང་ནས། འདོད་པ་ཆུང་ཞིང་ཆོག་ཤེས་པ་ཉིད་ནོར་རྣམས་ཀྱི་རབ་དང་མཆོག་ཏུ་གྱུར་པ་ལགས་པར། ལྷ་མིའི་སྟོན་པ་སངས་རྒྱས་བཅོམ་ལྡན་འདས་ཀྱིས་གསུངས་སོ། ། དེ་བས་ན་གནས་སྐབས་ཀུན་ཏུ་ཆོག་ཤེས་པར་མཛོད་ཅིག་དང༌། ཆོག་མཁྱེན་པ་སྟེ་ཤེས་ན། གསེར་ལ་སོགས་པའི་ནོར་མི་བདོག་ཀྱང༌། ཡང་དག་འབྱོར་བ་ལགས་ཏེ། འབྱོར་བའི་དགོས་པ་ནི་ཆོག་ཤེས་པ་ཡིན་པའི་ཕྱིར་རོ། ། དེ་ལྟར་ཆོག་ཤེས་པའི་ཡོན་ཏན་བསྟན་ནས།
ཆོག་མི་ཤེས་པའི་ཉེས་དམིགས་སྟོན་པ་ནི། འགྲོགས་ན་བདེ་བས་ན་དེས་པ་ཞེས། རྒྱལ་པོ་ལ་བོས་ནས། གསེར་ལ་སོགས་པའི་བདོག་པ་མང་བ་རྣམས་ཐོག་མ་དང་བར་མ་དང་ཐ་མ་རྣམས་སུ། གསོག་པ་དང་བསྲུང་བ་དང་བརླག་པའི་སྡུག་བསྔལ་གྱིས་ཇི་ལྟར་སྡུག་བསྔལ་བ་དེ་ལྟར་དུ་འདོད་པ་ཆུང་བ་རྣམས་ནི་དེ་ལྟར་སྡུག་བསྔལ་བ་མ་ལགས་ཏེ། དཔེར་ན། ཀླུའི་མཆོག་ཀླུ་རྒྱལ་རྣམས་ཀྱི་སྦྲུལ་གྱི་མགོ་བོ་ཇི་སྙེད་ཡོད་པ་དེ་ལས་བྱུང་བའི་སྡུག་བསྔལ་ཡང་སྦྲུལ་མགོའི་གྲངས་དེ་སྙེད་དོ། ། རང་གི་ཁྱིམ་ཐབ་ཀྱི་སྐྱོན་ཡོན་ཤེས་པར་བྱས་ནས། བླང་དོར་བྱ་བའི་ཚུལ་ལ་གདམས་པ་ནི། རང་བཞིན་གྱི་དགྲར་འབྲེལ་བ་ཁྱིམ་ཐབ་གསོད་པར་འདོད་པ་གཤེད་མ་ལྟ་བུ་དང༌།
ཁྱིམ་ཐབ་ལ་བཀུར་སྟི་མི་བྱེད་ཅིང༌། བརྙས་ཐབས་བྱེད་པ་རྗེ་མོ་ལྟ་བུ་དང༌། ནོར་ཆུང་ངུའང་རྐུ་ན་ཆེན་པོ་ལྟ་ཅི་སྨོས་ཏེ། ཆོམ་རྐུན་ལྟ་བུའི་ཆུང་མ་གསུམ་པོ་དེ་དག་རྣམ་པར་སྤང་ངོ༌། ། འོ་ན་ཇི་ལྟ་བུ་དག་བསྟེན་པར་བྱ་ཞེ་ན། ཇི་ལྟར་སྲིང་མོ་མིང་པོའི་རྗེས་སུ་མཐུན་པར་འཇུག་པ་བཞིན་དུ་ཁྱོའི་རྗེས་སུ་འཇུག་པའི་ཆུང་མ་གང་ཡིན་པ་དང༌། ཇི་ལྟར་མཛའ་བོ་སྙིང་ལ་འབབ་པ་བཞིན་དུ་སྙིང་ལ་འབབ་པ་དང༌། མ་བུ་ལ་ཕན་པར་འདོད་པ་བཞིན་དུ་ཁྱོ་ལ་ཕན་པར་འདོད་པ་དང༌། ཇི་ལྟར་བྲན་མོ་དགའ་མགུར་བྱར་ཡོད་པ་དེ་བཞིན་དུ། ཁྱོའི་དབང་དུ་གྱུར་པའི་ཆུང་མ་གང་ཡིན་པ་དེ་རྣམས་ནི་རིགས་མི་ཉམས་པའི་རྒྱུ་ཡིན་པས།
རིགས་ཀྱི་ལྷ་བཞིན་བཀུར་བར་བྱའོ། ། གཙོ་བོར་ཁྱིམ་པ་ལ་གདམས་པ་བསྟན་ཟིན་ནས། གཙོ་བོར་རབ་ཏུ་བྱུང་བ་ལ། མངོན་མཐོ་དང་ངེས་ལེགས་ཀྱི་ཆོས་སྒྲུབ་པའི་དོན་དུ་གདམས་པ་ལ། ཐོག་མར་ལུས་ཆུད་མི་ཟ་བའི་ཕྱིར་དུ་ཟས་ལ་སྤྱོད་པའི་ཚུལ་ནི། ཁ་ཟས་ཟ་བ་ན། ལུས་ལ་ཕན་པའི་སྨན་དང་འདྲ་བར་ཚོད་རིག་པས་ཀུན་སློང་འདོད་ཆགས་དང་ཞེ་སྡང་མེད་པར་བསྟེན་པར་བགྱི་སྟེ། དེ་ཡང་ཆེད་དུ་བྱ་བ་ལུས་བརྒྱགས་པའི་ཕྱིར་མ་ལགས། ལུས་སྟོབས་བསྐྱེད་ལ་དགྲ་ལ་གནོད་པ་བྱའོ་སྙམ་པ་བསྙེམས་པའི་ཕྱིར་མ་ལགས། ཡན་ལག་དང༌།
ཉིང་ལག་རྒྱས་པར་བྱ་བའི་ཕྱིར་དུ་བདག་གིར་བཟུང་ནས་འཚག་པའི་ཕྱིར་དུ་མ་ལགས་སོ། ། འོ་ན་གང་གི་ཆེད་དུ་སྙམ་ན། དགེ་བ་སྒྲུབ་པའི་རྟེན་དུ་ལུས་གནས་པ་འབའ་ཞིག་གི་ཕྱིར་དུ་ཟའོ། ། དེ་ལ་བརྒྱགས་པ་དང༌། འཚག་པའི་ཕྱིར་ཟ་བ་ནི་འདོད་ཆགས་ཀྱིས་ཟ་བའོ། ། བསྙེམས་པའི་ཕྱིར་ཟ་བ་ནི། ཞེ་སྡང་གིས་ཟ་བའོ། ། རབ་ཏུ་བྱུང་བ་དག་གིས་ནམ་གྱི་ཆ་སྟོད་དང་ཆ་སྨད་ལ་མི་ཉལ་བར། རྣལ་འབྱོར་ལ་བརྩོན་པར་གདམས་པ་ནི། དགེ་བ་ལ་སྤྱོད་པའི་གནས་སྐབས་སུ་རིགས་པའི་བདག་ཉིད་ཉིན་པར་མཐའ་དག་དང༌།
མཚན་མོ་ལ་ཆ་གསུམ་དུ་བྱས་པའི་ཐུན་གྱི་སྟོད་སྨད་དག་བཟླས་པར་བྱས་ནས་ནི། སྟོད་སྨད་དེ་དག་གི་བར་གུང་གི་ཆ་ལ་མནལ་ཞིང་མནལ་བའི་ཚེའང་འབྲས་བུའམ། དོན་མེད་པར་མི་འགྱུར་བའི་ཕྱིར་གཉིད་ཅུང་ཟད་ལོག་སྟེ། ལུས་སེམས་བརྟས་པར་བྱས་ནས། མྱུར་དུ་ལངས་ལ་དགེ་བ་བྱའོ་སྙམ་པའི་དྲན་པ་དང་ཤེས་བཞིན་དང་ལྡན་པར་མནལ་བར་བྱ་སྟེ། དེ་ལྟར་བྱས་ན། གཉིད་ཀྱང་ཀུན་སློང་གི་དབང་གིས་དགེ་བར་འགྱུར་བས་དོན་དང་ལྡན་པར་འགྱུར་རོ། ། དེ་ལྟར་ཟས་ལ་སྤྱོད་ཚུལ་དང་རྣལ་འབྱོར་ལ་བརྩོན་པ་གཉིས་ཀྱིས་ལུས་སེམས་ལས་སུ་རུང་བར་བྱས་ནས། བསམ་གཏན་གྱི་སྦྱོར་བ་ཚད་མེད་བཞི་བསྒོམ་པར་བསྟན་པ་ནི། སེམས་ཅན་ལ་དམིགས་ནས་བདེ་བར་འདོད་པའི་བྱམས་པ་དང༌།
སྡུག་བསྔལ་དང་བྲལ་བར་འདོད་པའི་སྙིང་རྗེ་དག་དང༌། བདེ་བ་དང་མི་འབྲལ་བར་འདོད་པའི་དགའ་བ་དང༌། ཆགས་སྡང་མེད་པར་སྙོམས་པའི་བཏང་སྙོམས་དང་བཞི་པོ་རྟག་ཏུ་ཡང་དག་པར་བསྒོམ་མཛོད་ཅིག ཚད་མེད་པའི་སྒྲ་དོན་ནི། དམིགས་ཡུལ་སེམས་ཅན་ཚད་མེད་པ་ལ་དམིགས་པ་དང༌། སྒོམ་པ་པོ་ལ་བསོད་ནམས་ཚད་མེད་པ་འབྱུང་བས་ཚད་མེད་དོ། ། ཚད་མེད་པ་ལ་གསུམ་སྟེ། སེམས་ཅན་ལ་དམིགས་པ་དང༌། ཆོས་ལ་དམིགས་པ་དང༌། དམིགས་པ་མེད་པའི་ཚད་མེད་དོ། །
སེམས་ཅན་ལ་དམིགས་པ་ནི། དམིགས་ཡུལ་སེམས་ཅན་སྡུག་བསྔལ་བར་དམིགས་ནས་དེ་ལ་བརྩེ་བའི་རྣམ་པ་ཅན་ནོ། ། ཆོས་ལ་དམིགས་པ་ནི། དམིགས་ཡུལ་སེམས་ཅན་སྐད་ཅིག་གིས་འཇིག་པའི་ངང་ཚུལ་ཅན་དུ་དམིགས་ནས་དེ་ལ་བརྩེ་བའི་རྣམ་པ་ཅན་ནོ། ། དམིགས་པ་མེད་པ་ནི། དམིགས་ཡུལ་སེམས་ཅན་རང་བཞིན་གྱིས་སྟོང་པར་དམིགས་ནས་དེ་ལ་བརྩེ་བའི་རྣམ་པ་ཅན་ནོ། ། སེམས་ཅན་ལ་དམིགས་པར་འདྲ་ཡང༌། དམིགས་ཡུལ་གྱི་ཁྱད་པར་གྱི་ཆོས་ཀྱི་བྱེ་བྲག་ལས་འབྱེད་དེ། དབུ་མ་འཇུག་པའི་དོན་ནོ། ། མདོ་སྡེ་རྒྱན་ལྟར་ན།
བསྟན་བཅོས་ལ་ཐོས་བསམ་བྱས་པ་ལ་མ་ལྟོས་པར་སེམས་ཅན་སྡུག་བསྔལ་བར་དམིགས་ནས་དེ་ལ་བརྩེ་བའི་རྣམ་པ་ཅན་ནོ། ། ཆོས་ལ་དམིགས་པ་ནི། བདག་རྐྱེན་གསུང་རབ་ཐོས་པ་ལ་བརྟེན་ནས་སེམས་ཅན་སྐད་ཅིག་གིས་འཇིག་པ་ལ་དམིགས་པ་དང༌། བདག་རྐྱེན་གསུང་རབ་ཐོས་པ་ལ་བརྟེན་ནས་སེམས་ཅན་རང་བཞིན་གྱིས་སྟོང་པ་ཉིད་དུ་དམིགས་ནས་དེ་ལ་བརྩེ་བའི་རྣམ་པ་ཅན་དུ་བཤད་པའོ། ། སྒོམ་པའི་ཚུལ་ནི། སེམས་ཅན་ལ་བཤེས་དང་བར་མ་དང་དགྲ་བོ་གསུམ་དུ་ཕྱེ་ནས་གསུམ་པོ་ལ་དང་པོར་དམིགས་པ་དང༌། བར་དུ་དམིགས་པ་དང༌། ཐ་མར་དམིགས་པའི་ཚུལ་གྱིས་སློབ་བོ། ། རྒྱ་ཆེ་ཆུང་ལ། དང་པོར་འཛམ་བུ་གླིང་པ་དང༌།
དེ་ནས་སྟོང་གསུམ་དང༌། དེ་ནས་ནམ་མཁས་ཁྱབ་ཚད་ལ་དམིགས་ཏེ་སྒོམ་མོ། ། ཚད་མེད་ཀྱི་འབྲས་བུ་བསྟན་པ་ནི། ཚད་མེད་དེ་དག་བདག་མེད་རྟོགས་པའི་ཤེས་རབ་ཀྱིས་ཟིན་པར་བསྒོམས་ན་མྱ་ངན་ལས་འདས་པ་ཐོབ་པར་འགྱུར་ལ། གལ་ཏེ་ཅི་ཞིག་ལྟར། ཚེ་ཕྱི་མ་གོང་མ་མྱ་ངན་ལས་འདས་པ་བརྙེས་པར་མ་གྱུར་ཀྱང༌། ཚངས་པའི་འཇིག་རྟེན་བསམ་གཏན་དང་པོའི་བདེ་བ་ཐོབ་པར་འགྱུར་རོ། ། འདིས་མཚོན་ནས་གཟུགས་ཁམས་ལྷག་མ་རྣམས་ཀྱི་བདེ་བ་ཡང་ཐོབ་པར་འགྱུར་རོ། ། ཡང་ན་མི་དགེ་བས་དག་པའི་དོན་གྱིས་ཚངས་པ་ཞེས་བརྗོད་པས་ན། བསམ་གཏན་བཞི་ཀ་གཟུང་ངོ༌། །
མྱ་ངན་ལས་འདས་པ་ཐོབ་པ་ལ། ཞི་གནས་དང་ལྷག་མཐོང་ཟུང་འབྲེལ་དུ་བསྒོམ་དགོས་ལ། དེ་ཡང་ཐོག་མར་ཞི་གནས་ལ་འབད་དགོས་པས། ཞི་གནས་ཁྱད་པར་ཅན་བསམ་གཏན་བཞི་སྒོམ་པའི་ཚུལ་བསྟན་པ་ནི། གཉེན་པོའི་ཡན་ལག་རྟོག་དཔྱོད་ཀྱིས་འདོད་པ་ན་སྤྱོད་པ་འདོད་པ་ལ་འདུན་པ་དང་རྣམ་འཚེ་སྤངས་ཤིང༌། ཕན་ཡོན་གྱི་ཡན་ལག་དབེན་པ་ལ་སྤྱོད་པའི་དགའ་བ་དང་བདེ་བ་ཐོབ་ཅིང༌། གནས་ཀྱི་ཡན་ལག་སེམས་རྩེ་གཅིག་པ་སྟེ་བསམ་གཏན་དང་པོའོ། ། གཉེན་པོའི་ཡན་ལག་ནང་རབ་ཏུ་དྭང་བ་དཔྱོད་པ་སྤངས་ཤིང༌། ཏིང་ངེ་འཛིན་ལས་སྐྱེས་པའི་དགའ་བདེ་ཅན་གྱི་སེམས་རྩེ་གཅིག་པའི་བསམ་གཏན་གཉིས་པ་དང༌། གཉེན་པོའི་ཡན་ལག་དྲན་ཤེས་བཞིན་གྱིས་དགའ་བ་སྤངས་ཤིང༌།
སེམས་བདེ་དང་ལྡན་པའི་སེམས་རྩེ་གཅིག་པ་བསམ་གཏན་གསུམ་པ་དང༌། གཉེན་པོའི་ཡན་ལག་དྲན་པ་དང་བཏང་སྙོམས་ཡང་དག་གི་བདེ་བ་དང་སྡུག་བསྔལ་རྣམ་པར་སྤངས་ཤིང༌། ཚོར་བ་བཏང་སྙོམས་དང་ལྡན་པའི་སེམས་རྩེ་གཅིག་པ་བསམ་གཏན་བཞི་པའོ། ། བསམ་གཏན་བཞི་བསྒོམས་པའི་རྣམ་སྨིན་གྱི་འབྲས་བུ་ཅི་ལྟ་བུ་ཞེ་ན། བསམ་གཏན་བཞི་པོ་བསྒོམས་པས། གོ་རིམ་བཞིན་དུ་ཚངས་པའི་འཇིག་རྟེན་དང༌། འོད་གསལ་དག་དང༌། དགེ་རྒྱས་དང༌། འབྲས་བུ་ཆེ་བའི་ལྷ་རྣམས་དང་སྐལ་བ་མཉམ་པར་སྐྱེ་བ་འཐོབ་བོ། ། ཞིབ་ཏུ་ཕྱེ་ན།
བསམ་གཏན་དང་པོའི་ཏིང་ངེ་འཛིན་ཆུང་འབྲིང་ཆེ་གསུམ་བསྒོམས་པས། རིམ་པ་བཞིན་དུ་ཚངས་རིས་དང༌། ཚངས་པ་མདུན་ན་འདོན་དང༌། ཚངས་ཆེན་རྣམས་སུ་སྐྱེའོ། ། བསམ་གཏན་ལྷག་མ་གསུམ་ཡང་ཆུང་ངུ་འབྲིང་ཆེན་པོ་གསུམ་གསུམ་དུ་བསྒོམས་པས། འོད་ཆུང༌། ཚད་མེད་འོད། འོད་གསལ་བ་གསུམ་དང༌། དགེ་ཆུང༌། ཚད་མེད་དགེ།
དགེ་རྒྱས་གསུམ་དང༌། སྤྲིན་མེད། བསོད་ནམས་སྐྱེས། འབྲས་བུ་ཆེ་གསུམ་གྱི་སྐྱེ་བ་འཐོབ་བོ། ། དགེ་སྡིག་གི་བླང་དོར་ལ་གདམས་པ་ལ། ལྕི་ཡང་གི་ཁྱད་པར་ཤེས་པར་བྱ་དགོས་པས། མི་དགེ་བ་ཆེན་པོ་གཙོ་བོར་སྤོང་ཞིང༌། དགེ་བ་ཆེན་པོ་ལ་གཙོ་བོར་འཇུག་པར་བྱ་ཞེས་གདམས་པ་ནི། དགེ་བ་དང་མི་དགེ་བའི་ལས་ཁྱད་པར་རྣམ་པ་ལྔ་དང་ལྡན་པ་ནི་འབྲས་བུ་འབྱིན་པར་ངེས་པ་དང༌། འབྲས་བུ་མང་པོ་འབྱིན་པའི་ཕྱིར་ཆེན་པོ་ཞེས་བྱའོ། །
དེ་དག་ཀྱང་སྦྱོར་བ་དང་བསམ་པ་དང་གཉེན་པོ་དང་གཞིའི་ཁྱད་པར་ལས་ཆེ་ཆུང་དུ་འགྱུར་རོ། ། དེ་ལ་སྦྱོར་བའི་ཁྱད་པར་གྱིས་ཆེ་བ་ནི་ལས་དེ་རྟག་ཏུ་བྱེད་པ་དང༌། བསམ་པའི་ཁྱད་པར་མངོན་ཞེན་དྲག་པོས་བྱས་པ་དང༌། གཉེན་པོའི་ཁྱད་པར་མི་མཐུན་ཕྱོགས་ཀྱི་ལས་ལ་འཇོམས་བྱེད་ཀྱི་གཉེན་པོ་མེད་པའོ། ། གཞིའི་ཁྱད་པར་ནི་གཉིས་ཏེ། ཕན་འདོགས་པའི་གཞི་ནི་ཕ་མ་དང་ཆོས་སྨྲ་བ་དང༌། བྱེ་བྲག་ཏུ་ཕན་འདོགས་པའི་གཞི་ནི། སྤྲེའུ་ལ་སོགས་པའི་སྐྱེས་རབས་བཞིན་ནོ། ། ཡོན་ཏན་གཙོ་བོར་ལྡན་པའི་གཞི་ནི། དཀོན་མཆོག་གསུམ་མོ། །
འདི་དག་ལ་ཕན་གནོད་བྱས་པ་ལས་བྱུང་བ་ནི། གཞིའི་ཁྱད་པར་ལས་ཆེན་པོར་འཇོག་པ་ཡིན་ནོ། ། དེ་བས་ན་མི་དགེ་བ་ཆེན་པོ་སྤང་ཞིང་དགེ་བ་ཆེན་པོ་སྤྱོད་པ་ལ་བརྩོན་པར་བགྱིའོ། ། འདི་དག་གི་འཐད་པ་བསྟན་པའི་ཕྱིར་དུ། མི་དགེ་བ་མང་དུ་སྤྱད་ཅིང་དགེ་བ་ཉུང་ངུར་སྤྱད་ན། མི་དགེ་བ་སྤང་བའི་ཕྱིར་དུ་གཉེན་པོ་ལ་བརྩོན་པ་བསྐྱེད་ལ། གཉེན་པོ་དགེ་བ་མང་དུ་སྤྱད་ཅིང༌། མི་དགེ་བ་ཉུང་ན་ཧ་ཅང་ཡང་འཇིགས་པར་མི་བྱ་ཞེས་བསྟན་པའི་ཕྱིར་དུ་སྨྲས་པ། ལན་ཚྭ་སྲང་འགའ་སྟེ་ཉུང་ངུ་ཞིག་གིས་ཆུ་ཉུང་ངུ་ཞིག་རོ་བསྒྱུར་བར་ནུས་པ་ཡིན་གྱི། གངྒཱའི་ཆུ་ཀླུང་ལྟ་བུ་ཤིན་ཏུ་ཆེན་པོ་ནི་བསྒྱུར་མི་ནུས་པ་དེ་བཞིན་དུ་སྡིག་པའི་ལས་ཆུང་ངུ་ཡང༌།
དགེ་བའི་ལས་ཆུང་ངུ་ལས་མ་སྤྱད་པ་ལ་གནོད་པ་བསྐྱེད་པར་ནུས་ཀྱི། དགེ་བའི་རྩ་བ་ཡངས་ཤིང་ཆེན་པོ་དང་མང་དུ་སྤྱད་པ་ལ་གནོད་པ་བསྐྱེད་མི་ནུས་པར་མཁྱེན་པར་མཛོད་ལ། དགེ་བ་སྟོབས་ཆེ་བ་དང་མང་དུ་བསྒྲུབ་པར་བགྱིའོ་ཞེས་གདམས་སོ། ། གོང་དུ་བསྟན་པའི་བསམ་གཏན་དང་ཚད་མེད་སོགས་ཐོབ་པ་ལ་སྒྲིབ་པ་ལྔ་པོ་སྤང་དགོས་སོ་ཞེས་བསྟན་པ་ནི། ཡུལ་ལ་སེམས་རྣམ་པར་འཕྲོ་བའི་རྒོད་པ་དང༌། ངན་པར་བྱས་པའི་ལས་ལ་ཡིད་གཅགས་པའི་འགྱོད་པ་དང༌། ཀུན་ནས་མནར་སེམས་ཀྱི་གནོད་སེམས་དང༌། སེམས་ནང་དུ་ཞུམ་པར་བྱེད་པའི་རྨུགས་པ་དང༌། སེམས་རང་དབང་མེད་པར་ནང་དུ་སྡུད་པར་བྱེད་པའི་གཉིད་དང༌། ཁམ་ཟས་སོགས་འདོད་པའི་ཡོན་ཏན་ལྔ་ལ་འདུན་པ་དང༌།
ཐར་པ་སོགས་ལ་ཡིད་གཉིས་སུ་གྱུར་པའི་ཐེ་ཚོམ་སྟེ། ལྔ་པོ་འདིས་ནི་བསླབ་པ་གསུམ་ལ་བསྒྲིབས་པས་ན་སྒྲིབ་པ་ཞེས་བྱ་སྟེ། ལྔ་པོ་འདི་དག་ནི་དགེ་བའི་ནོར་འཕྲོག་པའི་ཆོམ་རྐུན་ལགས་པར་རིག་པར་མཛོད་ཅེས་གདམས་སོ། ། འདིར་རྒོད་འགྱོད་གཉིས་གཅིག་ཏུ་བྱས་པ་ནི་གཡོ་བར་ཆོས་མཐུན་པའི་ཕྱིར་དང༌། རྨུགས་གཉིད་གཉིས་གཅིག་ཏུ་བྱས་པ་ནི་མི་གསལ་བར་ཆོས་མཐུན་པའི་ཕྱིར་རོ། ། ཡང་ན་མཛོད་དུ། འདོད་ན་སྒྲིབ་གནས་མི་མཐུན་དང༌། ། ཟས་དང་བྱ་བ་གཅིག་པའི་ཕྱིར། ། ཞེས་གསུངས་པ་ལྟར་བཤད་དོ། ། ལྔ་པོ་འདི་ལས་འདོད་པ་ལ་འདུན་པ་དང༌།
གནོད་སེམས་གཉིས་ཀྱིས་ནི་ལྷག་པའི་ཚུལ་ཁྲིམས་ལ་གནོད་དེ་འདོད་པ་ལ་འདུན་པས་ཚུལ་ཁྲིམས་མི་ལེན་ཅིང་གནོད་སེམས་ཀྱིས་ལྟུང་བ་འཆོས་པ་ལ་བསྐུལ་བ་ན་ལེགས་པར་མི་སྒྲུབ་པའི་ཕྱིར་རོ། ། རྨུགས་གཉིད་གཉིས་ཀྱིས་ནི་ལྷག་པའི་སེམས་ལ་གནོད་དེ། ཞི་གནས་ཀྱི་དམིགས་པ་མི་གསལ་བར་བྱེད་པའི་ཕྱིར་རོ། ། རྒོད་འགྱོད་གཉིས་ཀྱིས་ནི་ལྷག་པའི་ཤེས་རབ་ལ་གནོད་དེ། གང་རྟོགས་པར་འདོད་པའི་དོན་ལས་སེམས་གཞན་དུ་གཡེང་བར་བྱེད་པའི་ཕྱིར་རོ། ། ཐེ་ཚོམ་གྱིས་ནི་གཉིས་ཀ་ལ་གནོད་དེ། ཡུལ་གཏན་ལ་མ་ཕེབས་ན་བཏང་སྙོམས་སུ་འཇོག་མི་ནུས་པའི་ཕྱིར་རོ། ། ཚོགས་ལམ་གྱི་ཆོས་ལ་གདམས་པ་བསྟན་ཟིན་ནས། སྦྱོར་ལམ་གྱི་ཆོས་ལ་གདམས་པ་ལ། སྦྱོར་བའི་ལམ་དུ་དབང་པོ་ལྔ་དང་སྟོབས་ལྔ་བསྒོམ་པ་ལ་འབད་པར་བྱ་བར་གདམས་པ་ནི།
བདེན་པ་ལ་ཡིད་ཆེས་པའི་དད་པ་དང༌། བདེན་བཞིའི་བླང་དོར་ལ་སྤྲོ་བའི་བརྩོན་འགྲུས་དང༌། བསྒོམ་བྱའི་དམིགས་པ་རྣམས་མི་བརྗེད་པའི་དྲན་པ་དང༌། དྲན་པས་བཟུང་བའི་དམིགས་པ་ལ་རྩེ་གཅིག་པའི་ཏིང་ངེ་འཛིན་དང༌། གང་ལ་མཉམ་པར་འཇོག་པའི་ཡུལ། རྣམ་པར་འབྱེད་པའི་ཤེས་རབ་སྟེ་ལྔ་པོ་འདི་རྣམས་ལ་མངོན་པར་བརྩོན་ཞིང་གོམས་པར་མཛོད་ཅིག ལྔ་པོ་འདི་དག་གི་དང་པོ་བཟོད་པ་དང་ཕྱི་མ་ཆོས་མཆོག་གི་དུས་སུ་སྟོབས་ཞེས་བགྱིའོ། ། དང་པོ་དྲོད་དང་ཕྱི་མ་རྩེ་མོར་གྱུར་པའི་དུས་སུ་དབང་པོ་ཞེས་པ་ལགས་སོ། ། དད་པ་དང་བརྩོན་འགྲུས་སོགས་ཐོབ་པའི་འགལ་རྐྱེན་སྤང་བར་བྱ་བ་ལ་གདམས་པ་ནི། བདག་ནི་ན་བ་དང་རྒ་བ་དང་འཆི་བ་དང་གཉེན་ལ་སོགས་པའི་སྡུག་པ་དང་བྲལ་བ་དང༌།
དེ་བཞིན་དུ་ལས་ཀྱི་རྣམ་པར་སྨིན་པ་ནི་རང་ཁོ་ན་ལ་སྨིན་གྱི་གཞན་ལ་སྨིན་པ་ནི་མ་ཡིན་པས། བདག་གིར་བྱས་པ་ལས་མ་འདས་སོ་ཞེས། དེ་ལྟར་ཡང་དང་ཡང་དུ་སེམས་པ་ནི་རྒྱགས་པ་སོགས་དེའི་གཉེན་པོ་ཡིན་པས། དེ་སྒོམ་པའི་སྒོ་ནས་རྒྱགས་པ་སྐྱེ་བར་མི་འགྱུར་བ་ལ་འབད་པར་བྱའོ། ། དད་པ་དང་བརྩོན་འགྲུས་ཀྱི་དབང་པོ་སོགས་དེའི་མཐུན་རྐྱེན་ཡང་དག་པའི་ལྟ་བ་སྒོམ་པ་ལ་གདམས་པ་ནི། གལ་ཏེ་མཐོ་རིས་དང་ཐར་པ་ཐོབ་པར་མངོན་པར་བཞེད་ན། ལས་འབྲས་སོགས་མི་བསླུ་བར་རྟོགས་པའི་ཡང་དག་པའི་ལྟ་བ་དང༌། སྟོང་ཉིད་རྟོགས་པའི་ཡང་དག་པའི་ལྟ་བ་ཡང་དང་ཡང་དུ་གོམས་པར་མཛོད་ཅིག་ཅེས་བསྐུལ་ལོ། ། ལས་འབྲས་མི་བསླུ་བར་རྟོགས་པའི་ལྟ་བས་ནི། མཐོ་རིས་ཀྱི་རྒྱུ་བྱེད་ལ།
སྟོང་ཉིད་རྟོགས་པའི་ལྟ་བས་ནི་ཐར་པ་ཐོབ་པར་བྱེད་དོ། ། གལ་ཏེ་ཡང་དག་པའི་ལྟ་བ་དང་མི་ལྡན་ན་ཉེས་པ་ཅིར་འགྱུར་ཞེ་ན། གང་ཟག་གང་ལ་ཡང་དག་པའི་ལྟ་བ་མེད་ན་ལས་འབྲས་ལ་སྐུར་བ་འདེབས་པའི་ལོག་པར་ལྟ་བས། སྔར་སྦྱིན་པ་སོགས་ལ་ལེགས་པར་སྤྱད་པ་ཐམས་ཅད་ཀྱང༌། རྣམ་པར་སྨིན་པ་མི་བཟད་པ་ཤིན་ཏུ་ངན་པ་དང་ལྡན་པར་འགྱུར་ཏེ། ལོག་ལྟས་དགེ་བའི་རྩ་བ་རྣམས་དྲུང་ནས་ཕྱུང་བའི་ཕྱིར་རོ། ། གང་ཟག་གང་ལ་སྟོང་ཉིད་རྟོགས་པའི་ལྟ་བ་མེད་ན། དངོས་པོ་ལ་བདེན་པར་ཞེན་པའི་ལོག་པར་ལྟ་བས་སྔར་གྱི་སྦྱིན་པ་སོགས་ལ་ལེགས་པར་སྤྱད་པ་ཐམས་ཅད་ཀྱང༌། རྣམ་པར་སྨིན་པ་འཁོར་བར་སྨིན་པས་མི་བཟད་པ་དང་ལྡན་ཞེས་བྱའོ། ། ལམ་གྱི་བདེན་པའི་དམིགས་པ་བདེན་པ་བཞི་ཤེས་པར་བྱ་བ་ལ་གདམས་པ་ལ།
ཐོག་མར་སྡུག་བསྔལ་གྱི་བདེན་པ་སྤྱིར་བསྟན་པ་ནི། ཤེས་རབ་གསུམ་གྱིས་བལྟས་ན། མི་ནི་སྡུག་བསྔལ་གསུམ་ཅི་རིགས་པ་དང་ལྡན་པས་ཡང་དག་ཉིད་དུ་མི་བདེ་ཞིང་སྡུག་བསྔལ་བ་དང༌། དུས་གཉིས་པར་མི་སྡོད་པས་མི་རྟག་པ་དང༌། བྱེད་པ་པོའི་བདག་མེད་པ་དང༌། ཤ་ཁྲག་ལ་སོགས་པས་མི་གཙང་བ་ཉིད་དུ་རིག་པར་བགྱིའོ། ། སྡུག་བསྔལ་གྱི་བདེན་པའི་རྣམ་པ་བཞི་ལ། དྲན་པ་ཉེ་བར་མ་བཞག་པ་རྣམས་ཀྱིས་ནི། ཕུང་པོ་ལ་གཙང་བ་དང༌། བདེ་བ་དང༌།
རྟག་པ་དང༌། བདག་ཏུ་ལྟ་བ་སྟེ་ཕྱིན་ཅི་ལོག་བཞིར་ལྟ་བས། ཕུང་ཁྲོལ་ཏེ་འཁོར་བ་དང་ངན་སོང་གི་སྡུག་བསྔལ་བསྐྱེད་དོ། ། བདག་མེད་ཀྱི་རྣམ་པ་གཙོ་བོར་ཡིད་ལ་བྱ་བ་ཡིན་པས། དེ་བྱེ་བྲག་ཏུ་བསྟན་པ་ནི། མདོ་ལས་གཟུགས་བདག་མ་ཡིན། ཚོར་བ་བདག་མ་ཡིན་ཞེས་སོགས་གསུངས་ཏེ། དེའི་དོན་རིགས་པས་བསྟན་པ་ནི། བདག་ནི་གཟུགས་སོགས་ཀྱི་དངོས་པོ་མ་ཡིན་ཏེ། གལ་ཏེ་ཕུང་པོ་བདག་ཡིན་ན། །
སྐྱེ་དང་འཇིག་པ་ཅན་དུ་འགྱུར། ། ཞེས་གསུངས་པ་ལྟར་རོ། ། བདག་ནི་གཟུགས་དང་ཚོར་བ་སོགས་དང་ལྡན་པ་ཡང་མ་ཡིན་ཏེ་ཞེས་གསུངས་པའི་དོན་ནི། ལྷ་སྦྱིན་ལ་ནོར་ལ་སོགས་པ་དབང་བསྒྱུར་བྱར་ལྡན་པ་ལྟར་བདག་གཟུགས་དང་ལྡན་པ་མ་ཡིན་ཏེ། བདག་མི་འདོད་བཞིན་དུ་གཟུགས་ལ་སོགས་པ་གཞན་དུ་འགྱུར་བ་མཐོང་བའི་ཕྱིར་རོ། ། ལྷ་སྦྱིན་གཟུགས་དང་ལྡན་པ་བཞིན་དུ་བདག་གཟུགས་དང་ལྡན་པ་ཡང་མ་ཡིན་ཏེ། ཕུང་པོ་ལ་གཅིག་དང་ཐ་དད་དུ་བརྟགས་པའི་རིགས་པས་ཁྱད་གཞི་བདག་མ་གྲུབ་པའི་ཕྱིར་རོ། ། ནགས་ཁྲོད་དུ་སེང་གེ་གནས་པ་ལྟར་གཟུགས་སོགས་དུ་མ་ལ་བདག་གནས་པ་ཡང་མ་ཡིན། རི་བོ་ལ་ནགས་ཚལ་བརྟེན་པ་ལྟར་གཅིག་ལ་མང་པོ་བརྟེན་པའི་ཚུལ་གྱིས་བདག་ལ་གཟུགས་བརྟེན་པར་གནས་པ་ཡང་མ་ཡིན་ཏེ། ཕུང་པོ་དང་བདག་དོན་གཞན་དུ་མ་གྲུབ་པས་སོ། །
གཟུགས་ཀྱི་ཕུང་པོ་རྣམ་པ་བཞིའི་སྒོ་ནས་བརྟགས་ན་བདག་གིས་སྟོང་པ་དེ་བཞིན་དུ། ཚོར་བ་ལ་སོགས་པའི་ཕུང་པོ་ལྷག་མ་བཞི་ཡང་རྣམ་པ་བཞིའི་སྒོ་ནས་བདག་གིས་སྟོང་པར་རྟོགས་པར་བགྱིའོ། ། སྡུག་བསྔལ་གྱི་བདེན་པ་བསྟན་ཟིན་ནས། ཀུན་འབྱུང་གི་བདེན་པ་བསྟན་པ་ནི། ཕུང་པོ་འདོད་རྒྱལ་ཏེ་འདོད་པ་ཙམ་ལས་གློ་བུར་དུ་བྱུང་བ་ཡང་མིན། རྟག་སྨྲ་བ་ལྟར་དུས་ལས་བྱུང་བ་ཡང་མིན། གྲངས་ཅན་པ་ལྟར་གཙོ་བོའི་རང་བཞིན་རྟག་པ་གཅིག་གི་ཡོངས་སུ་འགྱུར་བ་ལས་བྱུང་བ་ཡང་མིན། དཔྱོད་པ་བ་ལྟར་རྒྱུ་རྐྱེན་ལ་རག་མ་ལས་པར། ངོ་བོ་ཉིད་ལས་བྱུང་བ་ཡང་མིན། རིགས་པ་ཅན་པ་ལྟར་དབང་ཕྱུག་རྟག་པ་ལས་བྱུང་བ་ཡང་མིན།
རྒྱང་འཕན་པ་ལྟར་རྒྱུ་སྔ་མ་སྔོན་དུ་སོང་བ་མེད་པ་ཅན་ལས་བྱུང་བ་ཡང་མིན་ནོ། ། དེ་ཅིའི་ཕྱིར་ཞེ་ན། རིམ་པ་ལྟར་རྒྱུ་རྐྱེན་སོ་སོར་ངེས་པ་ལས་བྱུང་བའི་ཕྱིར་དང༌། རང་གི་རྒྱུ་རྐྱེན་ལས་ལོགས་ཤིག་པའི་དུས་མེད་པའི་ཕྱིར་དང༌། རྟག་པས་འབྲས་བུ་བསྐྱེད་པ་མི་འཐད་པའི་ཕྱིར་དང༌། འབྲས་བུ་ནི་རྒྱུས་མ་བཅོས་པར་འགལ་བའི་ཕྱིར་དང༌། འབྲས་བུ་ནི་སྐྱེད་བྱེད་ཀྱི་རྒྱུ་སྔ་མ་སྔོན་དུ་འགྲོ་དགོས་པའི་ཕྱིར་རོ། ། འོ་ན་རྒྱུ་གང་ལས་བྱུང་སྙམ་ན། མི་ཤེས་པ་མ་རིག་པ་དང༌། ལས་འདུ་བྱེད་དང༌།
སྲེད་པ་ལས་བྱུང་བར་རིག་པར་མཛོད་ཅིག་ཅེས་པའོ། ། འགོག་པའི་བདེན་པ་བཤད་པ་ལ། ཐར་པ་ཐོབ་པའི་གེགས་ཀྱི་གཙོ་བོར་ཀུན་སྦྱོར་གསུམ་བསྟན་པ་ནི། ལྟ་བ་ངན་པའི་རྗེས་སུ་འབྲང་བའི་ཚུལ་ཁྲིམས་དང་བརྟུལ་ཞུགས་ཀྱིས་དག་གྲོལ་དུ་འཛིན་པ་ཚུལ་ཁྲིམས་བརྟུལ་ཞུགས་མཆོག་འཛིན་དང༌། རང་ལུས་ལ་བདག་དང་བདག་གི་བའི་རྣམ་པར་ཕྱིན་ཅི་ལོག་ཏུ་ལྟ་བ་སྟེ་འཇིག་ཚོགས་ལ་ལྟ་བ་དང༌། ཐར་པ་དང་ཐར་པའི་ལམ་ལ་ཡིད་གཉིས་ཟ་བ་ཐེ་ཚོམ་སྟེ་ཀུན་ཏུ་སྦྱོར་བ་འདི་གསུམ་ལས་འཇིག་ཚོགས་ལ་ལྟ་བས་ཐར་པར་འགྲོ་མི་འདོད་པ་དང༌། ཚུལ་ཁྲིམས་བརྟུལ་ཞུགས་མཆོག་འཛིན་གཉིས་ཀྱིས་ལམ་ནོར་བ་དང༌། ཐེ་ཚོམ་གྱིས་ཡང་དག་པའི་དོན་ལ་ཐེ་ཚོམ་ཟ་བས་ཐར་པའི་གྲོང་ཁྱེར་དུ་འགྲོ་བའི་སྒོ་འགེགས་བྱེད་ལགས་པར་མཁྱེན་པར་བགྱིའོ། ། མཛོད་ལས། འགྲོ་མི་འདོད་དང་ལམ་ནོར་དང༌། །
ལམ་ལ་ཐེ་ཚོམ་དེ་སྙེད་ཅིག ། ཐར་པར་བགྲོད་ལ་གེགས་བྱེད་ཡིན། ། ཞེས་སོ། ། འགོག་པའི་བདེན་པ་ནི་ཐར་པ་ཡིན་ལ། འདི་ཐོབ་པ་ལ་རང་གིས་འབད་དགོས་པ་ཡིན་གྱི་གཞན་གྱིས་གྲོགས་བྱར་མེད་དོ་ཞེས་སྟོན་པ་ནི། ཐར་པ་ཐོབ་པ་ནི་བདག་གིས་ལམ་གོམས་པར་བྱེད་པ་ལ་རག་ལས་ཀྱི་འདི་ལ་གང་ཟག་གཞན་གྱིས་གྲོགས་བགྱི་བར་བྱ་བ་ཅི་ཡང་མ་མཆིས་པས་རང་གིས་འབད་དགོས་སོ་ཞེས་པའོ། ། ཐར་པ་ཐོབ་པའི་རྒྱུ་ལམ་བདེན་ལ་གདམས་པ་ནི། བདེན་བཞིའི་དབང་དུ་བྱས་པའི་གསུང་རབ་མང་དུ་ཐོས་པ་དང༌། སོ་སོ་ཐར་པ་རིགས་བདུན་གང་རུང་ལ་གནས་པའི་ཚུལ་ཁྲིམས་དང༌། ཐོས་པའི་དོན་རིགས་པས་གཏན་ལ་ཕབ་ནས་ཚུལ་བཞིན་དུ་སྒོམ་པའི་བསམ་གཏན་དང་ལྡན་པས་འཐོབ་བོ། །
ལམ་གོམས་པ་ནི་དམིགས་ཡུལ་བདེན་པ་བཞི་ཤེས་ནས་བླང་དོར་བྱེད་པ་ལ་རག་ལས་པས་བདེན་བཞིའི་བླང་དོར་ཤེས་པ་ལ་འབད་པར་མཛོད། ཐར་པ་ཐོབ་པའི་ཐབས་བསླབ་པ་གསུམ་དུ་བསྡུས་ནས་སྟོན་པ་ནི། སྤོང་བདུན་གྱི་རང་བཞིན་ཅན་ལྷག་པའི་ཚུལ་ཁྲིམས་དང༌། བསམ་གཏན་བཞིའི་རང་བཞིན་ལྷག་པའི་སེམས་དང༌། བདག་མེད་གཉིས་རྟོགས་པ་ལྷག་པའི་ཤེས་རབ་སྟེ་བསླབ་པ་གསུམ་པོ་འདི་ལ་རྟག་ཏུ་བསླབ་པར་བགྱིའོ། ། ལྷག་པ་ནི་མྱ་ངན་ལས་འདས་པ་ཡིན་ལ་དེའི་ཆེད་དུ་བྱ་བ་ཡིན་པས་ན་ལྷག་པ་ཞེས་པའི་སྒྲ་སྨོས་སོ། ། སོ་སོར་ཐར་པ་ལས། ཕམ་པ་བཞི། ལྷག་མ་བཅུ་གསུམ། སྤང་ལྟུང་སུམ་ཅུ།
ལྟུང་བྱེད་འབའ་ཞིག་པ་དགུ་བཅུ། སོ་སོར་བཤགས་པ་བཞི། ཉེས་བྱས་བརྒྱ་དང་བཅུ་གཉིས་ཏེ་བསླབ་པ་ཉིས་བརྒྱ་དང་ལྔ་བཅུ་ལྷག་ཅིག་གསུངས་པ་ནི་བསླབ་པ་གསུམ་པོ་འདི་དག་གི་ནང་ན་ཡང་དག་པར་འདུ་བར་འགྱུར་ཏེ། འདི་གསུམ་ལ་བསླབས་པས་དེ་དག་ཀྱང་ཤུགས་ཀྱིས་ཡོངས་སུ་རྫོགས་པར་འགྱུར་བའི་ཕྱིར་རོ། ། ཆོས་མི་ཉམས་པར་སྲུང་བའི་དོན་དུ་དྲན་པ་ལ་གདམས་པ་ནི། དབང་ཕྱུག་ཅེས་རྒྱལ་པོ་ལ་བོས་ནས། སྤྱོད་ལམ་གྱི་གནས་སྐབས་ཐམས་ཅད་དུ། ལུས་ལ་སོགས་པར་གཏོགས་པའི་ཆོས་ལ་ཡང་དག་པའི་དྲན་པ་ཉེ་བར་གནས་པ་ནི་བདེ་གཤེགས་ཀྱིས་ཐར་པ་ཐོབ་པའི་རྒྱུར་གྱུར་པའི་བགྲོད་པ་གཅིག་པའི་ལམ་དུ་བསྟན་ནོ། ། མདོ་ལས། མྱ་ངན་ལས་འདས་པ་མངོན་དུ་བྱེད་པའི་ལམ་ནི་ལུས་སུ་གཏོགས་པའི་དྲན་པ་ཡིན་ནོ་ཞེས་གསུངས་སོ། །
ལུས་ལ་སོགས་པར་གཏོགས་པའི་ཆོས་དྲན་པ་དེ་ནི་དགོས་པ་ཆེ་བའི་ཕྱིར་བསྒྲིམས་ནས་མངོན་པར་སྲུང་བར་བགྱི་སྟེ། གལ་ཏེ་མ་བསྲུངས་ན་ཉེས་པ་ཅི་ཡོད་ཅེ་ན། དྲན་པ་དེ་ཉམས་པས་དགེ་བའི་ཆོས་གཞན་ཀུན་ཀྱང་ཉམས་པར་འགྱུར་ན། མྱ་ངན་ལས་འདས་པ་ཐོབ་པ་ལྟ་ཡང་ཅི་སྨོས་ཞེས་པའི་དོན་ཏོ། ། ལམ་བསྒོམ་པའི་ཡན་ལག་གི་ཆོས་ལ་གདམས་པ་ལ། འདུས་བྱས་ཐམས་ཅད་མི་རྟག་པར་ཡིད་ལ་བྱ་བར་གདམས་པ་ནི། སྐྱེས་བུའི་ཚེ་ནི་ཕྱིའི་མི་མ་ཡིན་གྱི་འཚེ་བ་དང༌། ནང་འབྱུང་བ་འཁྲུགས་པ་སོགས་གནོད་པ་མང་པོ་དང་འབྲེལ་བས་རླུང་གིས་བཏབ་པའི་ཆུའི་ཆུ་བུར་བས་ཀྱང་ཆེས་མི་རྟག་ན། དབུགས་ནང་དུ་རྔུབ་པ་ལས་ཕྱིར་དབྱུང་བ་དང༌། གཉིད་ཀྱིས་ལོག་པ་ལས་སླར་སད་པ་ཁོམ་སྟེ།
མ་ཤི་བར་གནས་པ་གང་ལགས་པ་དེ་ནི་ངོ་མཚར་ཆེའོ། ། ཇི་སྐད་དུ། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེས་བུའི་ཚེ་འགྲོ་ནམ་མཁའི་གློག་འདྲ་སྟེ། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། ། ཞེས་སོ། ། ལུས་ཇི་ལྟར་མི་རྟག་པར་འགྱུར་བའི་ཚུལ་བསྟན་པ་ནི། ལུས་ཐ་མར་མེས་བསྲེགས་པའི་ཐལ་བ་དང༌། རླུང་དང་ཉི་མས་མཐར་སྐམ་པ་དང༌།
ཆུར་སྐྱུར་བས་མཐར་འདྲུལ་ཞིང་སྲོག་ཆགས་ཀྱིས་ཟོས་པས་ཐ་མར་མི་གཙང་བ་ཉིད་དུ་འགྱུར་བས་ན་ལུས་འདི་ལ་སྙིང་པོ་མ་མཆིས་པ་སྟེ། མེས་རྣམ་པར་འཇིག་པ་དང༌། རླུང་དང་ཉི་མས་དེངས་པ་དང༌། ཆུས་རུལ་ཞིང་མྱགས་པ་དང༌། སྲོག་ཆགས་རྣམས་ཀྱིས་དུམ་བུ་དུམ་བུར་བཅད་པས་སོ་སོར་འགྱེས་པའི་ཆོས་ཅན་དག་ཏུ་མཁྱེན་པར་མཛོད་ཅིག ཕྱི་རོལ་གྱི་བརྟན་པ་རྣམས་ཀྱི་མཐར་འཇིག་པར་འགྱུར་ན་ལུས་ལ་ལྟ་ཡང་ཅི་སྨོས་ཞེས་བསྟན་པ་ནི། གང་ཡང་བརྟན་ཞིང་སྲ་བའི་དངོས་པོ་སའི་དཀྱིལ་འཁོར་དང༌། ལྷུན་པོ་གསེར་གྱི་རི་བདུན་དང་བཅས་པ་དང༌། ཕྱི་ནང་གི་རྒྱ་མཚོ་དག་ཀྱང་ཉི་མ་འདི་ཉིད་ཀྱིས་རྩི་ཤིང་ནགས་ཚལ་རྣམས་བསྲེག ཉི་མ་གཉིས་པས་ཆུ་བྲན་རྣམས་སྐེམས།
ཉི་མ་གསུམ་པས་ཆུ་མ་དྲོས་པ་དང་ཆུ་བོ་ཆེན་པོ་བཞི་དང་བཅས་པ་སྐེམས། ཉི་མ་བཞི་པ་དང་ལྔ་པས་རྒྱ་མཚོ་ཆེན་པོ་ཡང་ཆུའི་ཟིལ་པ་ཙམ་དུ་བྱེད་དོ། ། ཉི་མ་དྲུག་པས་ནི་ཆུའི་ཐིགས་པ་ཙམ་ཡང་མ་ལུས་པར་སྐེམས་ཤིང༌། ས་ཆེན་པོ་རི་རབ་དང་བཅས་པ་ལ་དུ་བ་འཐུལ་བར་བྱེད་དོ། ། ཉི་མ་བདུན་པ་བྱུང་བའི་ཚེ་ཐམས་ཅད་མེ་ལྕེ་ཆེན་པོ་གཅིག་ཏུ་གྱུར་ཏེ་ཐལ་བའི་ལྷག་མ་ཡང་མ་ལུས་པར་འགྱུར་རོ་ཞེས་བཤད་པ་ལྟར། ཉི་མ་བདུན་ཤར་ནས་མེ་ལྕེ་གཅིག་ཏུ་འབར་བས་བསྲེགས་པའི་མཐུས་ལུས་ཅན་ཏེ་གཟུགས་ཅན་བརྟན་པ་འདི་དག་ཀྱང༌། ཐལ་བ་ཙམ་ཡང་ལུས་པར་མི་འགྱུར་བར་འཇིག་ན། ཤིན་ཏུ་ཉམ་ཆུང་བའི་མིའི་ལུས་ལྟ་སྨོས་ཀྱང་ཅི་དགོས་ཏེ་རྟག་པའི་གོ་སྐབས་མེད་དོ། ། ཚེ་མི་རྟག་པ་དང་ཡུལ་སྙིང་པོ་མེད་པ་དེའི་ཕྱིར། འཁོར་བ་ལས་ཡིད་འབྱུང་བར་བྱ་བ་ཡིན་ནོ་ཞེས་བསྟན་པ་ནི།
དེ་ལྟར་གཟུགས་ཅན་རྣམས་མི་རྟག་པར་མ་ཟད། ཉེར་ལེན་གྱི་ཕུང་པོ་ལྔ་པོ་འདི་ཀུན་ཡང་སྔར་བཤད་པ་ལྟར་མི་རྟག་ལ་བདག་མེད་ཅིང་སྡུག་བསྔལ་ལས་སྐྱོབ་པའི་སྐྱབས་མེད་པ་དང༌། མགོན་མེད་པ་དང་ཐ་མལ་པར་འདུག་པའི་གནས་ཀྱང་མེད་པ་དེའི་སླད་དུ་འཁོར་བ་ཆུ་ཤིང་བཞིན་དུ་སྙིང་པོ་མེད་པ་འདི་ལ་མི་མཆོག་རྒྱལ་པོ་ཁྱོད་ཀྱིས་ཐུགས་འབྱུང་ཞིང་སྐྱོ་བར་མཛོད་ཅེས་པའོ། ། ལམ་ཉམས་སུ་ལེན་པའི་རྟེན་དལ་འབྱོར་གྱི་ལུས་ཐོབ་པར་དཀའ་བས་ཐོབ་པའི་དུས་འདིར་དམ་ཆོས་སྤྱད་པས་དོན་ཡོད་པར་བྱ་དགོས་སོ་ཞེས་བསྟན་པ་ནི། ཇི་ལྟར་རྒྱ་མཚོ་ཆེན་པོ་གཅིག་ལ་གནས་པའི་རུས་སྦས་ལོ་བརྒྱ་བརྒྱ་ཞིག་ན་ལན་རེ་སྟེང་དུ་འཐོན་ཞིང་རྒྱ་མཚོ་ལ་ཡོད་པའི་གཉའ་ཤིང་བུ་ག་གཅིག་པ་ཅན་ཡོད་པ་དེའི་བུ་ག་དང་རུས་སྦལ་ཕྲད་པས་རུས་སྦལ་གྱི་མགྲིན་པ་དེར་ཆུད་པ་བས་ཀྱང༌། དུད་འགྲོའི་རྟེན་ལས་འཕོས་ནས་མི་ཉིད་དུ་སྐྱེ་བ་ནི་ཆེས་ཐོབ་པར་དཀའ་སྟེ། དུད་འགྲོ་རྣམས་ནི་བླུན་པས་དགེ་བ་སྟོབས་ལྡན་སྐྱེད་མི་ནུས་པས་སོ། ། མདོ་ལས་ཀྱང༌། དགེ་སློང་དག་གང་དུ་རུས་སྦལ་ལོང་བ་གྱེན་དུ་འབྱུང་བའི་མགྲིན་པར་གཉའ་ཤིང་དེའི་བུ་གར་ཆུད་པར་འགྱུར་བའི་དུས་དེ་ནི་ཡོད་ཀྱི། དགེ་སློང་དག་མིའི་སྐྱེ་བ་ཐོབ་པ་ནི་དེ་བས་ཀྱང་ཆེས་དཀའ་བར་ང་སྨྲའོ་ཞེས་སོ། །
དལ་འབྱོར་ཐོབ་པར་དཀའ་བ་དེ་བས་ན་མིའི་དབང་པོས་དལ་འབྱོར་ཐོབ་པའི་དུས་འདིར་དམ་ཆོས་སྤྱད་ཅིང་སྒྲུབ་པ་སྙིང་པོར་མཛད་པས་མིའི་ལུས་འདི་འབྲས་བུ་མཆིས་པར་མཛོད་ཅིག་ཅེས་པའོ། ། མིའི་ལུས་ཐོབ་ནས་དགེ་བ་མི་བྱེད་པར་སྡིག་པ་ལ་འཇུག་པ་ཆེས་བླུན་པར་བསྟན་པ་ནི། སྐྱེས་བུ་གང་ཞིག་གསེར་ལས་བྱས་པའི་སྣོད་རིན་པོ་ཆེ་སྣ་ཚོགས་ཀྱི་རྒྱན་གྱིས་སྤྲས་པས་བཤང་གཅི་ལ་སོགས་པ་ངན་སྐྱུགས་འཕྱག་པར་བྱེད་པ་ནི་འཇིག་རྟེན་གྱིས་སྨད་པར་བྱ་བ་ཡིན་ན། དེ་བས་ཀྱང་མིར་སྐྱེས་ནས་སྡིག་པ་བགྱིད་པ་དེ་དག་ནི། ཆེས་ཆེར་རབ་ཏུ་བླུན་པ་ལགས་ཏེ་དགེ་བ་སྤྱོད་པའི་རྟེན་མིའི་ལུས་ནི་ཆེས་དཀའ་བ་ཡིན་པའི་ཕྱིར་རོ། ། ཁྱད་པར་དུ། རྒྱལ་པོས་ཀྱང་མིའི་ལུས་ནི་དགེ་བ་སྤྱོད་པའི་རྟེན་ཡིན་པས་དེ་ཐོབ་པའི་དུས་སུ་འབད་དགོས་པར་བསྟན་པ་ནི། གང་དུ་གནས་ན་དགེ་བ་འཕེལ་བ་དང་རྗེས་སུ་མཐུན་པའི་ཡུལ་ན་གནས་པ་དང༌། གང་ལ་བརྟེན་ནས་ཉེས་པ་འགྲིབ་ཅིང་ཡོན་ཏན་འཕེལ་བར་འགྱུར་བའི་སྐྱེས་བུ་དམ་པ་བསྟེན་པ་དང༌། བདག་གིས་ལེགས་པར་སྨོན་ཞིང་བསམས་པ་བཞིན་སྦྱོར་བས་ཀྱང་ལེགས་པར་སྒྲུབ་པ་དང༌།
སྔོན་ཡང་བསོད་ནམས་བགྱིས་པས་རྒྱུད་ཡོངས་སུ་སྨིན་པ་ནི་ཤིང་རྟའི་འཁོར་ལོ་དང་འདྲ་བས་འཁོར་ལོ་ཞེས་བྱ་སྟེ། འཁོར་ལོ་དང་འདྲ་བའི་ཆོས་ཆེན་པོ་བཞི་པོ་ཡང་ཁྱོད་ལ་མངའ་བས་ལམ་སྒྲུབ་པ་ལ་འབད་པར་བྱའོ། ། དཔེར་ན་འཁོར་ལོ་དང་ལྡན་པའི་ཤིང་རྟས་བགྲོད་པར་འདོད་པའི་གནས་སུ་བདེ་བླག་ཏུ་ཕྱིན་པར་བྱེད་པ་བཞིན་དུ་ཆོས་བཞི་པོ་དེ་དང་ལྡན་པས་ཀྱང་ཐར་པའི་གནས་སུ་བདེ་བླག་ཏུ་ཕྱིན་པར་ནུས་ཞེས་པའི་དོན་ཏོ། ། སྐྱེས་བུ་དམ་པ་ལ་བསྟེན་པའི་ཡོན་ཏན་བྱེ་བྲག་ཏུ་བཤད་པ་ནི། ལམ་སྒྲུབ་པའི་ཐོག་མར་དགེ་བའི་བཤེས་གཉེན་ལ་བསྟེན་པར་བྱ་སྟེ། དེ་ཉིད་ཚངས་པར་སྤྱོད་པ་ཡོངས་སུ་རྫོགས་པའི་རྒྱུ་ཡིན་པར་ཐུབ་པས་གསུངས་པ་དེའི་ཕྱིར་རོ། ། ཇི་སྐད་དུ་མདོ་ལས། ཀུན་དགའ་བོ་འདི་ལྟ་སྟེ་དགེ་བའི་བཤེས་གཉེན་དང་དགེ་བའི་གྲོགས་པོ་ནི་ཚངས་པར་སྤྱོད་པ་ཡོངས་སུ་རྫོགས་པ་ཡིན་ནོ་ཞེས་སོ། ། གང་གི་ཕྱིར་དེ་ལྟར་ཡིན་པ་དེའི་ཕྱིར། རྟག་པར་སྐྱེས་བུ་དམ་པ་ལ་བསྟེན་པར་བགྱིའོ། །
བསྟེན་པའི་འབྲས་བུ་དཔེས་བསྟན་པ་ནི། རྒྱལ་བ་ལ་བསྟེན་པའི་སེམས་ཅན་རབ་ཏུ་མང་པོས་ཞི་བ་ཐོབ་པ་བཞིན་ནོ། ། འདིར་ཚངས་པར་སྤྱོད་པ་ཞེས་པ་ནི་ཐར་པའི་ལམ་སྟེ་ཉེས་པ་དང་བྲལ་བ་ཚངས་པ་མྱ་ངན་ལས་འདས་པའི་དོན་དུ་སྤྱོད་པའི་ཕྱིར་རོ། ། སྐྱེས་བུ་དམ་པའི་མཚན་ཉིད་ཅི་ཞེ་ན། མདོ་སྡེ་རྒྱན་ལས། བཤེས་གཉེན་དུལ་བ་ཞི་བ་ཉེར་ཞི་བ། ། ཡོན་ཏན་ལྷག་པར་བརྩོན་བཅས་ལུང་གིས་ཕྱུག ། དེ་ཉིད་རབ་ཏུ་རྟོགས་པ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་བསྟེན། ། ཞེས་གསུངས་པ་ལྟར་རོ། །
མི་ཁོམ་པའི་སྐྱོན་དང་བྲལ་བའི་དལ་འབྱོར་གྱི་རྟེན་ལ་འབད་དགོས་པར་བསྟན་པ་ནི། མི་ཁོམ་པའི་སྐྱོན་བརྒྱད་པོ་དེ་དག་དང་བྲལ་ཞིང་ཐར་པའི་ལམ་སྒྲུབ་པ་ལ་ཁོམ་པའི་དལ་བ་ཁྱད་པར་ཅན་རྙེད་ནས་ནི་འཁོར་བའི་སྐྱེ་བ་བཟློག་པའི་སླད་དུ་ལམ་སྒྲུབ་པ་ལ་འབད་པར་མཛོད་ཅིག མི་ཁོམ་པའི་སྐྱོན་བརྒྱད་པོ་གང་ཞེ་ན། དུད་འགྲོ་དང༌། ཡི་དྭགས་དང༌། དམྱལ་བར་སྐྱེ་བ་སྟེ་ངན་སོང་གསུམ་དང༌། རྒྱལ་བའི་བཀའ་མེད་པ་སྟེ་སངས་རྒྱས་མ་བྱོན་པའི་འཇིག་རྟེན་དུ་སྐྱེས་པ་དང༌། བྱོན་ཡང་དེའི་བཀའ་མི་ཐོས་པ་མཐའ་འཁོབ་ཏུ་སྐྱེ་བ་དང༌། ཡུལ་དབུས་ཡིན་ཡང་ཡིད་དབང་ལ་སྐྱོན་ཞུགས་པ་གླེན་ཞིང༌། ལྕེ་དབང་ལ་སྐྱོན་ཞུགས་པ་ལྐུགས་པ་དང༌།
རྒྱུ་འབྲས་ལ་སྐུར་བ་འདེབས་པའི་ལོག་པར་ལྟ་བ་འཛིན་པ་སྟེ་མིའི་འགྲོ་བ་པ་བཞི་དང༌། ལྷའི་འགྲོ་བ་པར་གཏོགས་པ་ཚེ་རིང་བའི་ལྷ་འབྲས་བུ་ཆེ་བའི་ཁྲོད་ན་གནས་པ་ཉིད་དེ་བརྒྱད་པོ་དེ་དག་གོ ། མྱ་ངན་ལས་འདས་པ་ལ་འདོད་པ་བསྐྱེད་པའི་དོན་དུ་འཁོར་བའི་ཉེས་དམིགས་བཤད་པ་ནི། སྐྱེ་བ་བཟློག་པའི་ཕྱིར་དུ་འབད་པར་མཛོད་ཅིག་ཅེས་གདམས་ན་འཁོར་བ་ལ་ཉེས་པ་ཅི་ལྟ་བུ་ཡོད་ཅེ་ན། འཁོར་བའི་ཉེས་དམིགས་སྤྱིར་བསྟན་པ་ནི། དེས་པ་ཞེས་རྒྱལ་པོ་ལ་བོས་ནས་ཟས་གོས་སོགས་འདོད་པས་ཕོངས་པ་དང༌། མཐའ་འཆི་བ་དང༌། གནས་སྐབས་སུ་ན་བ་དང༌། ན་ཚོད་འགྱུར་བའི་རྒ་བ་དང༌། སོགས་པས་བསྡུས་པ་མྱ་ངན་དང་སྨྲེ་སྔགས་འདོན་པ་སོགས་སྡུག་བསྔལ་དུ་མའི་འབྱུང་གནས་ཡིན་པས་འཁོར་བ་ལ་སྐྱོ་བ་མཛད་དགོས་ཏེ།
འཁོར་བ་ནི་ཉེས་དམིགས་དུ་མ་དང་ལྡན་པས་སོ། ། ཉེས་དམིགས་ཅི་ལྟ་བུ་ཞེ་ན། འཁོར་བ་འདིར་ཉེས་པ་མཐའ་ཡས་པ་ཡོད་མོད་ཀྱི་ཉེས་པའི་ཆ་ཤས་བརྗོད་པས་ཀྱང་འཁོར་བ་ལ་ཡིད་འབྱུང་བའི་ཆེད་ཡོད་པས། ཕྱོགས་ཙམ་བརྗོད་པ་གསན་པར་མཛོད་ཅིག་ཅེས་བསྐུལ་ལོ། ། འཁོར་བའི་ཉེས་པ་སོ་སོར་ཕྱེ་སྟེ་ཞིབ་ཏུ་བསྟན་པ་ལ། འཁོར་བ་ན་ཉེ་རིང་ངེས་པ་མེད་པར་འགྱུར་བའི་ཉེས་པ་བསྟན་པ་ནི། འཁོར་བ་ཐོག་མ་མེད་པ་ནས་ཡང་དང་ཡང་དུ་སྐྱེ་བའི་ཉེས་པ་ནི། ཕ་ནི་རེས་འགའ་བུ་ཉིད་དུ་འགྱུར་བ་དང༌། མ་ནི་ཆུང་མ་ཉིད་དུ་འགྱུར་བ་དང༌། སྐྱེ་བོ་དགྲར་གྱུར་པ་དག་ཀྱང་སྐྱེ་བ་གཞན་དུ་མཛའ་བཤེས་ཉིད་དུ་འགྱུར་བ་དང༌།
སླར་ཡང་བཟློག་སྟེ་བུ་ཉིད་ཕར་འགྱུར་བ་སོགས་སུ་མཆིས་པས་དེའི་སླད་དུ་འཁོར་བ་དག་ན་དགྲ་གཉེན་མཐའ་གཅིག་ཏུ་ངེས་པ་འགའ་ཡང་མ་མཆིས་པས། དགྲ་གཉེན་ལ་ཆགས་སྡང་སྤོངས་ཤིག་ཅེས་གདམས་སོ། ། ངོམས་མི་ཤེས་པའི་ཉེས་པ་བསྟན་པ་ནི། སྔོན་ཆད་སེམས་ཅན་རེ་རེས་ཀྱང་ཕྱོགས་བཞིའི་རྒྱ་མཚོ་ཆེན་པོ་བཞི་ལས་ལྷག་པའི་འོ་མ་འཐུངས་ཏེ་ད་དུང་ངོམས་པར་མ་གྱུར་ཏོ། ། འདི་ཇི་ལྟར་ཤེས་པར་བྱ་ཞེ་ན། འཁོར་བ་ལ་ཐོག་མ་མེད་པས་སོ། ། དེ་ལྟ་ན་ཡང་ད་དུང་སོ་སོ་སྐྱེ་བོའི་ལམ་གྱི་རྗེས་སུ་འབྲངས་ཏེ། འཕགས་པའི་ལམ་ལ་མ་ཞུགས་པའི་འཁོར་བ་པས་སྔར་གྱི་དེ་བས་ཆེས་མང་བའི་འོ་མ་ཇི་སྙེད་ཅིག་བཏུང་འཚལ་ཏེ། བྱིས་པ་ཐ་མལ་པ་རྣམས་ཀྱི་འཁོར་བའི་ཕྱི་མཐའ་མི་མངོན་པའི་ཕྱིར་རོ། ། ལུས་ཡང་དང་ཡང་དུ་འདོར་བའི་ཉེས་པ་བསྟན་པ་ནི།
སེམས་ཅན་རེ་རེས་ཀྱང་བདག་ཉིད་ཀྱིས་སྔོན་ཆད་འཁོར་བར་སྐྱེ་བ་བླངས་པའི་རུས་པའི་ཕུང་པོ་ནི་ལྷུན་པོ་དང་མཉམ་པ་ཇི་སྙེད་ཅིག་འདས་པར་གྱུར་ཏེ་ད་དུང་ལམ་ལ་འབད་པར་མ་བྱས་ན་དེ་བས་ཆེས་མང་བའི་རུས་པ་འདོར་དགོས་སོ། ། ཡང་དང་ཡང་དུ་འཁོར་བར་ཉིང་མཚམས་སྦྱོར་བའི་ཉེས་པ་ནི། སེམས་ཅན་རེ་རེ་ལའང་སྔར་བདག་གི་མར་གྱུར་པ་དང་མའི་མར་གྱུར་པ་སོགས་གྲངས་ཀྱིས་ཐུག་པའི་མཐའ་ཡང་སའི་དཀྱིལ་འཁོར་ལས་རྒྱ་ཤུག་གི་ཚིག་གུ་ཙམ་གྱི་རི་ལུ་བཅད་ཅིང་བགྲངས་ཀྱང་སས་ལྡང་བར་མི་འགྱུར་ཏེ། གྲངས་ཀྱིས་བགྲང་བར་མི་ནུས་སོ། ། ད་དུང་ཡང་ལམ་ལ་འབད་པར་མ་བྱས་ན་དེ་བས་ཀྱང་མང་བར་འགྱུར་རོ། ། མདོ་ལས། དགེ་སློང་དག་དཔེར་ན། སྐྱེས་བུ་ཞིག་གིས་ས་ཆེན་པོ་འདི་ལ་རྒྱ་ཤུག་གི་ཚིག་གུ་ཙམ་གྱི་རིལ་བུ་ཐོགས་ཏེ་འདི་ནི་བདག་གི་མའོ། ། འདི་ནི་བདག་གི་མ་དེའི་མའོ་ཞེས་འདོར་བར་བྱེད་ན་དགེ་སློང་དག་ས་ཆེན་པོ་འདིའི་འཇིམ་པ་ནི་སྔར་ཆེས་ཟད་པར་འགྱུར་གྱི་མི་རྣམས་ཀྱི་མིའི་རྒྱུད་ནི་དེ་ལྟ་མ་ཡིན་པར་ང་སྨྲའོ་ཞེས་གསུངས་པ་ལྟར་རོ། ། འདིར་གཅིག་གིས་མ་བྱས་པའི་གྲངས་ལ་སྦྱོར་བ་ནི་མདོ་དང་མི་མཐུན་ནོ། །
བརྒྱ་བྱིན་གྱི་བདེ་བ་ལ་ཡིད་བརྟན་མེད་པར་བསྟན་པ་ནི། འཇིག་རྟེན་གྱི་མཆོད་འོས་སུ་གྱུར་པའི་བརྒྱ་བྱིན་ཐོབ་ནས་ཀྱང་སྔོན་གྱི་དགེ་བའི་ལས་ཀྱི་ལྷག་མ་མེད་ན་ལས་ཀྱི་དབང་གིས་ཕྱིར་ཡང་ས་སྟེང་དུ་མིའམ་ཡང་ན་ངན་སོང་དུ་ཡང་ལྷུང་བར་འགྱུར་རོ། ། འཁོར་ལོས་སྒྱུར་རྒྱལ་གྱི་བདེ་བ་ལ་ཡིད་བརྟན་མེད་པར་བསྟན་པ་ནི། རིན་པོ་ཆེ་སྣ་བདུན་དང་ལྡན་ཞིང་གླིང་བཞི་ལ་དབང་བྱེད་པའི་འཁོར་ལོས་སྒྱུར་བ་ཉིད་དུ་གྱུར་ནས་ཀྱང་སྔོན་གྱི་དགེ་བའི་ལྷག་མ་འགའ་མེད་ན་འཁོར་བའི་གནས་སྐབས་དག་ཏུ་ལས་ཀྱི་དབང་གིས་མིའི་ཡང་བྲན་དུ་འགྱུར་རོ། ། འདོད་ལྷ་འོག་མ་གཉིས་ཀྱི་བདེ་བ་ལ་ཡིད་བརྟན་མེད་པར་བསྟན་པ་ནི། མཐོ་རིས་བུ་མོའི་ནུ་མ་དང་རྐེད་པ་ལ་རེག་པའི་འདོད་པའི་བདེ་བ་ཡུན་རིང་དུ་མྱོང་ནས་ཀྱང་དགེ་བའི་ལྷག་མ་མེད་ན་སླར་ཡང་སྡིག་པའི་ལས་ཀྱི་དབང་གིས་དམྱལ་བར་སྐྱེས་པ་ན་རི་ཆེན་པོའི་བར་དུ་འཐག་པ་དང༌། མཚོན་གྱིས་གཅོད་པ་དང༌། སྲོག་ཆགས་མི་ཟད་པའི་མཆུ་དང་སྡེར་མོས་དབད་པའི་འཁྲུལ་འཁོར་གྱིས་རེག་པ་ལས་བྱུང་བའི་སྡུག་བསྔལ་ཤིན་ཏུ་མི་ཟད་པ་སྔར་བས་ཡུན་རིང་བ་བསྟེན་པར་འཚལ་ལོ། ། གནས་ལས་བྱུང་བའི་བདེ་བ་ལ་ཡིད་བརྟན་མེད་པར་བསྟན་པ་ནི། རྐང་པའི་རེག་པས་མནན་ན་ནེམས་ཀྱིས་བྱེད་པ་དང༌།
བཏེག་ན་འཕར་གྱིས་བྱེད་པའི་བདེ་བ་བཟོད་དུ་རུང་བ་དང་ལྡན་པ་དང༌། རིན་པོ་ཆེ་སྣ་བཞི་ལས་གྲུབ་པའི་ལྷུན་པོའི་སྤོ་ལ་ཡུན་རིང་དུ་ལྷའི་ལོ་སྟོང་ཙམ་དུ་གནས་ནས་སླར་ཡང་ལས་ཀྱི་དབང་གིས་དམྱལ་བར་མེ་མ་མུར་པུས་ནུབ་ཙམ་དང་རོ་མྱགས་ཕྱི་སའི་འདམ་དུ་རབ་ཏུ་རྒྱུ་བའི་སྡུག་བསྔལ་མི་ཟད་པ་ཕོག་པ་སྟེ་མྱོང་དགོས་སོ་སྙམ་དུ་ཡིད་ལ་བགྱིད་འཚལ་ལོ། ། སྐྱེད་མོས་ཚལ་དུ་རོལ་པའི་བདེ་བ་ལ་ཡང་ཡིད་བརྟན་མེད་པར་བསྟན་པ་ནི། མཐོ་རིས་ལྷའི་བུ་མོ་མང་པོས་འབྲངས་ཤིང་སྟེ་འཁོར་གྱིས་བསྐོར་བའི་དགའ་བའི་ཚལ་དང༌། རྣམ་པར་མཛེས་པའི་ཚལ་དུ་སོན་ཅིང་འདོད་པའི་དགའ་བ་ལ་ཡུན་རིང་དུ་རྩེས་ནས་དགེ་བའི་ལྷག་མ་མེད་ན་ལས་ཀྱི་དབང་གིས་སླར་ཡང་འདབ་མ་རལ་གྲི་དང་འདྲ་བའི་ཚུལ་དུ་ཕྱིན་ཏེ། ནགས་ཀྱི་ཤིང་གི་ལོ་མ་མཚོན་རྣོན་པོ་དང་འདྲ་བ་རྣམས་ཀྱིས་རྐང་ལག་དང་རྣ་བ་དང་སྣ་གཅོད་པ་ཐོབ་པར་འགྱུར་རོ། ། མཐོ་རིས་ཀྱི་ལུས་ཐོབ་པ་ལ་ཡང་ཡིད་བརྟན་མེད་པར་བསྟན་པ་ནི། ལྷའི་རྫིང་བུ་ཆུ་ཡན་ལག་བརྒྱད་དང་ལྡན་པ་དལ་གྱིས་འབབ་པ་གསེར་གྱི་པདྨ་དང་ལྡན་པར་ལྷའི་བུ་མོ་གདོང་མཛེས་པ་དག་གིས་བསྐོར་བ་ཁྲུས་ཀྱི་དོན་དུ་ཞུགས་པའི་བདེ་བ་ཡུན་རིང་དུ་མྱོང་ནས་སླར་ཡང་དམྱལ་བར་ཐལ་ཚན་གྱི་ཆུ་བོ་རབ་མེད་ཚ་སྒོ་ཅན་གྱི་ཆུ་ཚན་བཟོད་བརླག་མེད་པའི་རེག་པ་དང་ལྡན་པར་འཇུག་འཚལ་ལོ། ། འདོད་ལྷ་འོག་མ་གཉིས་ཀྱི་བདེ་བ་ལ་ཡིད་བརྟན་དུ་མེད་པར་བསྟན་ཟིན་ནས། འཐབ་བྲལ་ཡན་ཆད་ཀྱི་ལྷ་རྣམས་ཀྱི་བདེ་བ་ལ་ཡང་ཡིད་བརྟན་མེད་པར་བསྟན་པ་ནི།
འཐབ་བྲལ་ཡན་ཆད་ཀྱི་ལྷའི་ཡུལ་ན་གནས་པའི་འདོད་པའི་བདེ་བ་འོག་མ་ལས་ཁྱད་པར་དུ་འཕགས་པ་ཤིན་ཏུ་ཆེན་པོ་དང༌། གཟུགས་ཁམས་ཚངས་པའི་འཇིག་རྟེན་ཉིད་ཀྱི་འདོད་པ་ལ་འདོད་ཆགས་དང་བྲལ་བའི་བདེ་བ་ཐོབ་ནས་སླར་ཡང་སྔར་གྱི་ལན་གྲངས་གཞན་ལ་མྱོང་འགྱུར་གྱི་མི་ཤེས་པའི་དབང་གིས་མནར་མེད་པའི་མེའི་བུད་ཤིང་གི་ཚུལ་དུ་གྱུར་པས་སྡུག་བསྔལ་རྒྱུན་མི་འཆད་ཅིང་བར་མཚམས་མེད་པ་བསྟན་འཚལ་ལོ། ། མུ་སྟེགས་པས་ལྷར་འཛིན་པའི་ཉི་ཟླའི་ལུས་ཐོབ་པ་ལ་ཡང་ཡིད་བརྟན་མེད་པར་བསྟན་པ་ནི་ལྷའི་བུ་ཉི་མ་དང༌། ཟླ་བ་ཉིད་ཀྱི་སྐྱེ་བ་ཐོབ་ནས་རང་ལུས་ཀྱི་རྟེན་གྱི་འོད་ཀྱིས་འཇིག་རྟེན་མཐའ་དག་སྣང་བར་བྱས་ཏེ་འོད་རབ་ཏུ་གསལ་བ་ཐོབ་ཀྱང་སླར་ཡང་འཇིག་རྟེན་གྱི་བར་ཉི་ཟླའི་འོད་མེད་པའི་མུན་ནག་སྨག་ཏུ་གྱུར་པ་དག་ཏུ་ཕྱིན་ཞིང་སྐྱེས་ནས། རང་གི་ལག་པ་བརྐྱང་པའང་མཐོང་བར་མི་འགྱུར་རོ། ། སྣང་བ་མེད་པར་མུན་པར་འཇུག་པའི་ཉེས་པ་ནི།

གོང་དུ་བསྟན་པ་དེ་ལྟར་མཐོ་བའི་གནས་ནས་འོག་མའི་གནས་སུ་ལྟུང་བའི་ནོངས་པ་མཆིས་པར་འགྱུར་འཚལ་བས་ན། ནོངས་པ་བསལ་བའི་རྒྱུ་སྦྱིན་པ་དང་ཚུལ་ཁྲིམས་དང་བསྒོམས་པ་ལས་བྱུང་བའི་བསོད་ནམས་རྣམ་པ་གསུམ་ངན་སོང་གི་མུན་ནག་ཆེན་པོ་སེལ་བར་བྱེད་པའི་མར་མེའི་སྣང་བ་རབ་ཏུ་བཞེས་ཤིག གལ་ཏེ་བསོད་ནམས་ཀྱི་སྣང་བ་མེད་ན་གྲོགས་མེད་པར་གཅིག་པུ་ཉི་ཟླའི་འོད་ཀྱིས་མི་བརྫི་བ་སྟེ་གཞོམ་མི་ནུས་པའི་ངན་སོང་གསུམ་གྱི་མུན་ནག་མཐའ་ཡས་པའི་ནང་དུ་འཇུག་པར་འཚལ་ལོ། ། རྒྱ་ཆེར་རོལ་པ་ལས། དགེ་བའི་ལས་བྱས་རྗེས་སུ་འབྲང་བྱེད་ཅིང༌། ། ཕྱི་བཞིན་འགྲོ་བར་འགྱུར་བ་མ་གཏོགས་པ། ། འདུས་བྱས་དག་ལ་གྲོགས་ཡོད་མ་ཡིན་ཏེ། ། སྐྱབས་མེད་གཉེན་བཤེས་མེད་ཅིང་འཁོར་ཡང་མེད། ། ཅེས་གསུངས་པ་ལྟ་བུའོ། ། རིགས་དྲུག་གི་སྡུག་བསྔལ་བསམ་པར་བྱ་བར་གདམས་པ་ལ། ཐོག་མར་དམྱལ་བའི་སྡུག་བསྔལ་བསམ་པར་བྱ་བ་སྤྱིར་བསྟན་པ་ནི།
སེམས་ཅན་སྒོ་གསུམ་གྱིས་ཉེས་པར་སྤྱད་པ་སྤྱོད་པ་རྣམས་ལ་དམྱལ་བ་རྣམས་སུ་རྟག་ཏུ་སྡུག་བསྔལ་མྱོང་བར་འགྱུར་རོ། ། དམྱལ་བ་གང་ཞེ་ན། ཡང་སོས་དང༌། ཐིག་ནག་དང༌། བསྡུས་འཇོམས་དང༌། ངུ་འབོད་དང༌། ངུ་འབོད་ཆེན་པོ་དང༌། ཚ་བ་དང༌། རབ་ཏུ་ཚ་བ་དང༌། མནར་མེད་པ་དང༌།
སོགས་པས་བསྡུས་པ་ཉི་ཚེ་བ་དང་གྲང་བའི་དམྱལ་བའོ། ། དེ་ལ་ཡང་སོས་ནི། མཚོན་རྣོན་པོས་ཡན་ལག་དང་ཉིང་ལག་བཅད་ཅིང་ས་ལ་འགྱེལ་བ་ན་ཡང་སོས་པར་གྱུར་ཅིག་ཅེས་པའི་སྒྲ་བྱུང་མ་ཐག་ཏུ་ཡང་སྔར་བཞིན་སོས་ཏེ་སྡུག་བསྔལ་མྱོང་བས་ན་ཡང་སོས་སོ། ། ཐིག་ནག་ནི། ལུས་ལ་ཐིག་ནག་པོ་བཏབ་ནས་མཚོན་གྱིས་གཤེག་ཅིང་གཅོད་པར་བྱེད་པས་ན་ཐིག་ནག་གོ ། བསྡུས་འཇོམས་ནི། རི་བོ་ར་དང་ལུག་གི་གདོང་པ་འདྲ་བ་སོགས་ཀྱི་བར་དུ་བསྡུས་ནས་བཙིར་ཞིང་སྒོ་ཀུན་ནས་ཁྲག་གི་རྒྱུན་འབབ་པས་ན་བསྡུས་འཇོམས་སོ། ། ངུ་འབོད་ནི། ལྕགས་ཀྱི་ཁང་པ་མེ་འབར་བའི་ནང་དུ་འཇུག་པར་བྱེད་པས་ཉམ་ཐག་པའི་ངུ་སྐད་འབྱིན་པས་ན་ངུ་འབོད་དོ། ། ངུ་འབོད་ཆེན་པོ་ནི།
དེ་ལས་ལྷག་པར་སྡུག་བསྔལ་བའི་ངུ་སྐད་འབྱིན་པས་ངུ་འབོད་ཆེན་པོའོ། ། ཚ་བ་ནི་ལྕགས་ཀྱི་བུམ་པ་མེ་འབར་བའི་ནང་དུ་འཚོད་པ་དང་ལྕགས་ཀྱི་སླ་ངའི་ནང་དུ་རྔོད་པ་དང་ཐོ་བ་འབར་བས་བརྡུངས་པ་དང་གསལ་ཤིང་གིས་སྤྱི་བོའི་བར་དུ་ཕུག་པས་སྒོ་ཐམས་ཅད་ནས་མེ་འབར་བས་ཚ་བའོ། ། རབ་ཏུ་ཚ་བ་ནི་སྡུག་བསྔལ་སྔ་མའི་སྟེང་དུ་ལྕགས་ལེབ་འབར་བ་ལུས་ལ་འཁྲི་བ་དང་ལྕགས་སྲེགས་ཀྱི་ས་གཞིར་ཕུར་པས་བཏབ་པ་སྟེ་སྔར་བས་ཚ་བའི་སྡུག་བསྔལ་ལྷག་པར་མྱོང་བས་རབ་ཏུ་ཚ་བའོ། ། མནར་མེད་ནི་མེ་ལྕེ་དང་དབྱེར་མི་ཕྱེད་པར་གྱུར་པས་སྨྲེ་སྔགས་འདོན་པ་ཙམ་མ་གཏོགས་པ་སེམས་ཅན་དུ་མི་ཕྱེད་པའོ། ། སྡུག་བསྔལ་བར་མཚམས་མེད་པར་མྱོང་བས་ན་མནར་མེད་ཅེས་བྱའོ། ། གྲང་བའི་དམྱལ་བ་ལ། ཆུ་བུར་ཅན་ནི་ཤིན་ཏུ་གྲང་བས་ལུས་ལས་ཆུ་བུར་རྡོལ་བའོ། ། ཆུ་བུར་རྡོལ་བ་ནི་ཆུ་བུར་རྡོལ་བ་བཞིན་འཁོངས་པར་གྱུར་པའོ། ། སོ་ཐམ་ཐམ་ནི་ཤིན་ཏུ་གྲང་བས་སོ་ཐམ་ཐམ་བྱེད་པའོ། ། ཀྱི་ཧུད་དང་ཨ་ཆུ་ཟེར་བ་ནི་གྲང་བས་ཉེན་པའི་ཚིག་ལ་མིང་དུ་བཏགས་པའོ། །
ཨུཏྤལ་ལྟར་གས་པ་ནི་པགས་པ་སྔོ་ཞིང་ཁ་ལྔའམ་དྲུག་ཏུ་གས་པའོ། ། པདྨ་ལྟར་གས་པ་ནི་པགས་པ་སྔོན་པོ་ལས་འདས་ནས་དམར་པོར་གྱུར་ཅིང་ཁ་བཅུའམ་དེ་བས་ལྷག་པར་གས་པའོ། ། པདྨ་ལྟར་ཆེར་གས་པ་ནི་པགས་པ་ཤིན་ཏུ་དམར་པོར་གྱུར་ནས་ཁ་བརྒྱ་ལ་སོགས་པར་གས་པའོ། ། ཉི་ཚེ་བའི་དམྱལ་བ་ནི་དགེ་སྡིག་སྤེལ་མར་སྤྱད་པས་བདེ་སྡུག་སྤེལ་མར་ཉམས་སུ་མྱོང་བ་ལྟ་བུའོ། ། ཚ་བའི་དམྱལ་བའི་སྡུག་བསྔལ་གྱི་ཁྱད་པར་བསྟན་པ་ནི། ཚ་དམྱལ་གྱི་སེམས་ཅན་ཁ་ཅིག་ལྕགས་ཀྱི་བཙིར་སྤྱད་ཀྱིས་ཏིལ་མར་འཚིར་བ་བཞིན་དུ་བཙིར་བས་ཁྲག་རྒྱུན་འབབ་པ་དང༌། དེ་བཞིན་དུ་སེམས་ཅན་གཞན་འབྲས་ལ་སོགས་པའི་ཕྱེ་མ་ཞིབ་མོ་བཞིན་དུ་ཕྱེ་མར་ཀློག་གོ ། ཐིག་ནག་ནི་སེམས་ཅན་ཁ་ཅིག་སོག་ལེ་འབར་བས་འདྲ་སྟེ། དེ་བཞིན་དུ་དེ་ན་གཞན་དག་ནི་སྟ་རེ་ཤིན་ཏུ་མི་ཟད་པ་སོ་རྣོན་པོ་མེ་འབར་བ་རྣམས་ཀྱིས་གཤགས་པར་བྱེད་དོ། ། དེ་བཞིན་དུ་ཚ་བའི་སེམས་ཅན་གཞན་དག་ནི་ལྕགས་ཀྱི་སྐམ་པས་ཁ་ཕྱེ་ནས་དེར་ཁྲོ་ཆུ་བཞུ་སྟེ་བཀོལ་བས་ཁུ་བ་མེ་སྟག་འབར་བའི་ཕྲེང་བ་འཁྲིགས་པ་དག་ལྡུད་པར་བགྱིད་དོ། །
དེ་ན་སེམས་ཅན་ཁ་ཅིག་ནི་ལྕགས་ཀྱི་གསལ་ཤིང་མེ་རབ་ཏུ་འབར་བའི་ཚེར་མ་ཅན་ལ་ཀུན་ཏུ་རྒྱུད་པར་བགྱིད་དོ། ། ཉེ་འཁོར་གྱི་སྡུག་བསྔལ་བསྟན་པ་ལ། ཁ་ཅིག་ནི་ལྕགས་ཀྱི་མཆེ་བ་ལྡན་པའི་ཁྱི་གཏུམ་པོ་སྐད་ཆེར་འབྱིན་པ་དག་གིས་ལུས་དབད་ཅིང་ཟོས་པས་ལག་པ་གནམ་དུ་སྒྲེང་ཞིང་འོ་དོད་འབོད་དོ། ། ཡང་དམྱལ་བའི་སེམས་ཅན་གཞན་ཁ་ཅིག་ནི་རང་དབང་མེད་པར་ཤལ་མ་རིའི་རྩེ་མོར་ལྕགས་ཀྱི་མཆུ་རྣོན་པོ་དང་ལྕགས་ཀྱི་སེན་མོ་མི་ཟད་པ་དང་ལྡན་པའི་ཁྭ་ལ་སོགས་པ་བྱའི་ཚོགས་རྣམས་ཀྱིས་མིག་འབྱིན་ཅིང་ཤ་རྣམས་འཐོག་གོ ། ཁ་ཅིག་ནི་རང་རང་གི་ལུས་ཀྱི་སྲིན་བུ་དང་སྦུར་བའི་རིགས་སྣ་ཚོགས་པ་དང་ཤ་སྦྲང་དང་སྦྲང་མ་ནག་པོ་ཁྲི་ཕྲག་མང་པོ་རེག་ན་ཚོར་བ་མི་ཟད་པ་འབྱུང་ཞིང༌། རྨ་སྲོལ་ཆེར་འབྱིན་པ་དག་ཟ་བར་བགྱིད་ཅིང་དེའི་རྒྱུས་ལུས་ས་ལ་འདྲེ་ལྡོག་བྱེད་ཅིང་ངག་གིས་སྨྲེ་སྔགས་འདོན་ནོ། ། འདི་དག་ནི་ཉེ་འཁོར་གྱི་སྡུག་བསྔལ་ལོ། ། གཙོ་བོའི་སྡུག་བསྔལ་སྔར་གྱི་ལྷག་མ་གཞན་བསྟན་པ་ནི། ཚ་བའི་དམྱལ་བའི་གནས་ན་སེམས་ཅན་ཁ་ཅིག་དམྱལ་སྲུངས་ཀྱིས་ལྕགས་ཀྱི་མེའི་འདབ་མ་འབར་བའི་ཚོགས་སུ་རྒྱུན་མི་འཆད་པར་རབ་ཏུ་བསྲེགས་པས་ཁ་ཡང་བགྲད་དེ། ཁ་གདང་བ་ཙམ་ལས་གཞན་པའི་མཐུ་མེད་དོ། །
ཡང་དེ་ན་ཁ་ཅིག་ལྕགས་ལས་བྱས་པའི་ཟངས་ཀྱི་སྣོད་ཆེན་པོ་བ་ཚྭ་ཅན་གྱི་ཆུས་གང་བ་མེ་འབར་བའི་ནང་དུ་སྤྱིའུ་ཚུགས་སུ་འཚེད་པར་བྱེད་དེ་དཔེར་ན་ཆུ་ཟངས་ཀྱི་ནང་དུ་འབྲས་ཀྱི་ཆུ་སེང་འཚེད་པ་ན་སྟེང་འོག་ཏུ་རེས་མོས་འགྲོ་བ་བཞིན་ནོ། ། དམྱལ་བའི་སྡུག་བསྔལ་བསྟན་ནས། དེ་ལ་འཇིགས་པར་བྱ་བར་བསྟན་པ་ནི། དམྱལ་བ་མྱོང་ངེས་ཀྱི་ལས་བྱས་པའི་སྡིག་ཅན་གང་དག་དམྱལ་བའི་སྡུག་བསྔལ་མྱོང་བ་ལ། དབུགས་འབྱུང་འཇུག་འགགས་པའི་ཡུན་ཙམ་ཞིག་གིས་དམྱལ་བར་འགྲོ་བའི་དུས་ཀྱི་བར་དུ་ཆོད་པ་ཙམ་དུ་ཟད་དེ། དབུགས་འགགས་མ་ཐག་ཏུ་དམྱལ་བར་ཉིང་མཚམས་སྦྱོར་བའི་ཕྱིར། དམྱལ་བའི་སྡུག་བསྔལ་གཞལ་དུ་མེད་པའམ་མཐའ་ཡས་པ་ཐོས་ནས་རྣམ་པ་སྟོང་དུ་སྟེ་རྣམ་པ་དུ་མར་སེམས་མི་འཇིགས་པ་གང་ལགས་པ་དེ་ནི་སེམས་རྡོ་རྗེའི་རང་བཞིན་ལྟར་སྲ་བར་ངེས་སོ། ། དམྱལ་བའི་སྡུག་བསྔལ་ལ་ཤིན་ཏུ་འཇིགས་པ་བསྐྱེད་དགོས་པར་གདམས་པ་ནི། དམྱལ་བ་རི་མོར་བྲིས་པ་མཐོང་བ་དང༌། གཞན་ལས་ཐོས་པ་དང༌།
སྔོན་མྱོང་བ་དྲན་པ་དང༌། མིང་བཀླགས་པ་ཙམ་དང༌། འཇིམ་པ་ལ་སོགས་པ་ལས་གཟུགས་སུ་བགྱིས་པའི་ཚུལ་རྣམས་ཀྱིས་ཀྱང་འཇིགས་པ་བསྐྱེད་པར་འགྱུར་ན། ཤིན་ཏུ་མི་ཟད་པའི་རྣམ་སྨིན་མངོན་སུམ་དུ་ཉམས་སུ་མྱོང་ན་སྨོས་ཅི་འཚལ། འོ་ན་དམྱལ་བ་དེ་ཀུན་སྡུག་བསྔལ་ཆེ་ཆུང་མཚུངས་སམ་ཞེ་ན། འོག་མ་འོག་མ་རྣམས་སྡུག་བསྔལ་ཆེ་ཞིང་ཐམས་ཅད་ལས་མནར་མེད་ཆེའོ་ཞེས་བསྟན་པ་ནི། བདེ་བ་ཀུན་གྱི་ནང་ན་ཁམས་གསུམ་གྱི་སྲེད་པ་མ་ལུས་པ་ཟད་པའི་བདེ་བའི་བདག་པོ་རྣམ་པར་གྲོལ་བ་ལ་མཆོག་ཏུ་བགྱིད་པ་ཇི་ལྟ་བ་དེ་བཞིན་དུ། སྡུག་བསྔལ་ཀུན་གྱི་ནང་ན་མནར་མེད་པའི་དམྱལ་བའི་སྡུག་བསྔལ་རབ་ཏུ་མི་ཟད་པ་སྟེ་ཆེའོ། ། སྡུག་བསྔལ་གཞན་པས་དམྱལ་བའི་སྡུག་བསྔལ་ཤིན་ཏུ་ཆེ་བའི་དཔེ་བསྟན་པ་ནི། མིའི་འཇིག་རྟེན་འདི་ན་ཉི་མ་གཅིག་རངས་པར་མདུང་ཐུང་སུམ་བརྒྱས་དུས་གཅིག་ལ་རབ་ཏུ་ཤུགས་དྲག་པོས་བཏབ་པའི་སྡུག་བསྔལ་གང་ལགས་པ་དེས་ནི་དམྱལ་བའི་སྡུག་བསྔལ་ཆུང་ངུ་ཉི་ཚེ་བའི་དམྱལ་བའི་སྡུག་བསྔལ་གྱི་ཡང་འོལ་སྤྱི་ཙམ་ཡང་དཔེར་མི་བཟོད་ཅིང་བརྒྱ་སྟོང་གི་ཆར་ཡང་མི་ཕོད་དོ། །
ཡུན་ཇི་སྲིད་ཀྱི་བར་དུ་སྡུག་བསྔལ་ཉམས་སུ་མྱོང་བར་བྱ་དགོས་ཤེ་ན་ཡུན་ཚད་བསྟན་པ་ལ། སོ་སོའི་ཚེ་ཚད་ནི་མཛོད་ལས། ཡང་སོས་ལ་སོགས་དྲུག་རིམ་བཞིན། ། འདོད་ལྷའི་ཚེ་དང་ཉིན་ཞག་མཉམ། ། དེས་ན་དེ་དག་རྣམས་ཀྱི་ཚེ། ། འདོད་པའི་ལྷ་དང་འདྲ་བ་ཡིན། ། ཞེས་པ་དང༌། རབ་ཏུ་ཚ་བྱེད་མནར་མེད་ནི། ། བར་གྱི་བསྐལ་པའོ་ཞེས་བཤད་པ་ལྟར་རོ། ། སྤྱིའི་དབང་དུ་བྱས་པ་ནི།
བཤད་མ་ཐག་པའི་ཚུལ་དེ་ལྟར་སྡུག་བསྔལ་ཤིན་ཏུ་མི་ཟད་པ་ལོ་བྱེ་བ་ཕྲག་བརྒྱར་ཉམས་སུ་མྱོང་ཡང་ཇི་སྲིད་རྒྱུ་མི་དགེ་བ་དེ་ཟད་པར་མ་གྱུར་པ་དེ་སྲིད་དུ་སྲོག་དང་བྲལ་བར་མི་འགྱུར་ཏེ། དེ་སྲིད་དུ་དམྱལ་བ་མྱོང་བར་འགྱུར་བའི་ལས་ཀྱི་ནུས་པ་མི་ཟད་པའི་ཕྱིར་རོ། ། ཇི་སྐད་བཤད་པའི་དམྱལ་བའི་སྡུག་བསྔལ་ནི་རྒྱུ་མི་དགེ་བ་ལས་བྱུང་བས་དེ་དག་སྤང་བར་རིགས་སོ་ཞེས་བསྟན་པ་ནི། མི་དགེ་བའི་འབྲས་བུ་དམྱལ་བའི་སྡུག་བསྔལ་འདི་རྣམས་ཀྱི་ས་བོན་ནི་སྲོག་གཅོད་སོགས་ལུས་དང༌། བརྫུན་སྨྲ་སོགས་ངག་དང༌། བརྣབ་སེམས་སོགས་ཡིད་ཀྱི་ཉེས་སྤྱོད་ཆུང་ངུ་དང་འབྲིང་དང་ཆེན་པོ་རྣམས་ལས་ཆེན་པོ་རྣམས་ཀྱིས་བྱེད་པས་ན། རྒྱལ་པོ་ཁྱོད་ཀྱིས་ཅི་ནས་ཀྱང་ཉེས་བྱས་གསུམ་པོ་དེ་རྡུལ་ཙམ་ཡང་མ་མཆིས་པ་དེ་ལྟར་ཉིད་ཀྱི་བློའི་རྩལ་གྱིས་འབད་པར་མཛོད། དམྱལ་བའི་སྡུག་བསྔལ་ཡིད་ལ་བྱས་ནས་སྤང་བར་གདམས་པ་བསྟན་ཟིན་ཏོ། ། དུད་འགྲོའི་སྡུག་བསྔལ་ཡིད་ལ་བྱ་བར་གདམས་པ་ལ། རེ་ཞིག་ཡིད་ལ་བྱ་བ་སྤྱིའི་དབང་དུ་བྱས་པ་ནི་དུད་འགྲོའི་སྐྱེ་གནས་སུ་གཏོགས་པ་ན་ཡང༌།
མི་ལ་སོགས་པ་གཞན་གྱིས་གསོད་པ་དང༌། ཞགས་པ་སོགས་ཀྱིས་བཅིང་བ་དང༌། ཐོ་བས་བརྡེག་པ་སོགས་མི་དང་མི་མ་ཡིན་པའི་གནོད་པས་བྱས་པའི་སྡུག་བསྔལ་སྣ་ཚོགས་པ་དང༌། ཞི་བ་མྱ་ངན་ལས་འདས་པ་ཐོབ་པར་འགྱུར་བའི་དགེ་བ་སྤངས་པ་སྟེ་སྐྱེ་བའི་སྣོད་དུ་མི་རུང་བའི་དུད་འགྲོ་རྣམས་ལ་ནི་ཕན་ཚུན་གཅིག་ལ་གཅིག་ཟ་བའི་རྣམ་སྨིན་ཤིན་ཏུ་མི་ཟད་པ་དང་ལྡན་ནོ། ། སྤྱིའི་སྡུག་བསྔལ་བསྟན་ནས། སོ་སོའི་སྡུག་བསྔལ་གྱི་དབང་དུ་བྱས་པ་ནི། དུད་འགྲོ་ལ་རྒྱ་མཚོ་ན་གནས་པ་ཁ་ཅིག་ནི་མུ་ཏིག་གི་ཕྱིར་དང༌། ལུག་ལ་སོགས་པ་ཁ་ཅིག་བལ་གྱི་ཕྱིར་དང༌། གླང་པོ་ཆེ་ལ་སོགས་པ་རུས་པའི་ཕྱིར་དང༌། རི་དྭགས་ལ་སོགས་པ་ཤའི་ཕྱིར་དང༌།
སྟག་དང་གཟིག་ལ་སོགས་པ་ཁ་ཅིག་པགས་པའི་ཆེད་དུ་འཆི་བར་འགྱུར་རོ། ། མིའི་གནས་ནའང་རང་དབང་མེད་པར་དུད་འགྲོ་གཞན་རྟ་དང༌། མ་ཧེ་དང༌། བོང་བུ་དང༌། གླང་པོ་ཆེ་ལ་སོགས་པ་དག་ནི་རྡོག་པས་བཏབ་སྟེ་བཀོལ་བ་དང༌། ལག་པ་དང་ལྕགས་དང་ལྕགས་ཀྱུ་འདེབས་པ་དག་གིས་བཏབ་སྟེ་བཀོལ་བས་སྡུག་བསྔལ་བར་འགྱུར་རོ། ། ཡི་དྭགས་ཀྱི་སྡུག་བསྔལ་ཡིད་ལ་བྱ་བར་གདམས་པ་ལ། རེ་ཞིག་སྤྱིའི་དབང་དུ་བྱས་པ་ནི་ཡི་དྭགས་སུ་སྐྱེས་པའི་འགྲོ་བ་དག་ནའང་འདོད་པས་ཕོངས་པས་བསྐྱེད་པའི་སྡུག་བསྔལ་དང༌། བཀྲེས་པ་དང༌། སྐོམ་པ་དང༌།
དགུན་གྲང་བ་དང༌། སོས་ཀ་དྲོ་བ་དང༌། ཟས་སྐོམ་ཚོལ་བས་ངལ་བ་དང༌། སྐྱེས་བུ་མཚོན་ཆ་ཐོགས་པ་མཐོང་ན་འཇིགས་ཤིང་སྐྲག་པས་བསྐྱེད་པའི་སྡུག་བསྔལ་ཤིན་ཏུ་མི་ཟད་པ་བསྟན་འཚལ་ལོ། ། དུས་ནི་རྒྱུན་ཆགས་སུའོ། ། བཟློག་པའི་ཐབས་མེད་པས་ན་མི་འཆོས་པའོ། ། བྱེ་བྲག་གི་སྡུག་བསྔལ་བསྟན་པ་ལ། བཀྲེས་སྐོམ་གྱི་དབང་དུ་བྱས་པ་ནི། ཡི་དྭགས་ཁ་ཅིག་ལ་ནི་ཁ་ཁབ་ཀྱི་མིག་ཙམ་དུ་ཆུང་ལ་ལྟོ་བ་རིའི་གཏོས་ཙམ་དུ་ཆེ་བས་དགང་དཀའ་བས་བཀྲེས་པས་ཉེན་པར་གྱུར་ཏེ། མི་གཙང་བ་གྱི་ནར་བོར་བ་བཤང་གཅི་སོགས་ཅུང་ཟད་ཙམ་ཡང་འཚལ་བ་སྟེ་ཟ་བའི་མཐུ་དང་ལྡན་པ་མ་ལགས་སོ། །
ལུས་མི་སྡུག་པ་དང་ཁ་ལས་མེ་འབར་བའི་དབང་དུ་བྱས་པ་ནི། ཁ་ཅིག་གི་ལུས་ནི་ཤ་མེད་པར་པགས་པ་དང་རུས་པ་ཙམ་ལུས་ཤིང་གོས་མེད་པས་གཅེར་བུ་སྟེ། དཔེར་ན་ཤིང་ཏ་ལའི་ཡང་ཐོག་སྟེ་རྩེ་མོ་སྐམ་པས་ཤུན་པ་དང་བྲལ་བ་ལྟ་བུ་ལགས་སོ། ། ཡི་དྭགས་ཁ་ཅིག་ནི་ཉིན་པར་མ་ཡིན་གྱི་མཚན་མོ་རེ་རེ་ཞིང་ཁ་ནས་མེ་འབར་བའི་ཁར་བྱེ་མ་ཚ་བ་བབས་པ་དག་ཟས་སུ་འཚལ་བ་སྟེ་ཟ་བར་བྱེད་དོ། ། ཡི་དྭགས་སྨད་རིགས་ཀྱི་སྡུག་བསྔལ་གྱི་ཁྱད་པར་བསྟན་པ་ནི་ཡི་དྭགས་སྨད་རིགས་ཤིན་ཏུ་བསོད་ནམས་ཆུང་བ་འགས་ནི་མི་རྙེད་དོ་ཞེས་སྦྲེལ་ལོ། ། གང་ན་ཟས་བཟང་པོ་མི་རྙེད་པ་ལྟ་ཡང་ཅི་སྨོས་རྣག་དང་ཕྱི་ས་དང་ཁྲག་ལ་སོགས་པ་མི་གཙང་བ་ཡང་མི་རྙེད་དོ། ། འོན་ཀྱང་དེ་དག་ཕན་ཚུན་མཐོང་བ་ན་གཅིག་གིས་གཅིག་གི་གདོང་དུ་འཚོག་ཅིང་ལག་པ་ནས་ཐོ་བ་ཕྱུང་ཞིང་བསྣུན་པས་མགྲིན་པ་ནས་ལྦ་བ་བྱུང་བ་སྨིན་པའི་རྣག་ཁོང་དུ་ཟགས་པ་རྣམས་ཟས་སུ་འཚལ་ལོ། ། དེ་དག་གི་སྡུག་བསྔལ་གྱི་ཁྱད་པར་བསྟན་པ་ནི། ཡི་དྭགས་སྨད་རིགས་འདི་དག་རྣམས་ལ་སོས་ཀའི་དུས་སུ་ཟླ་བ་ཡང་ཚ་བའི་རྐྱེན་དུ་འགྱུར་ལ་དགུན་ནི་ཉི་མའང་གྲང་བའི་རྐྱེན་དུ་འགྱུར་བས་ཚ་གྲང་གི་སྡུག་བསྔལ་ཉམས་སུ་མྱོང་བར་འགྱུར་རོ། ། འདིའི་དོན་ཅུང་ཟད་བཤད་ན་ཡུལ་གྱི་སྣང་བའི་དོན་གཅིག་ལ་རིགས་དྲུག་སོ་སོའི་ལས་ཀྱི་བྱེ་བྲག་ལས་མཐོང་ཚུལ་དྲུག་ཏུ་འགྱུར་རོ། །
དེ་ཡང་ལས་བཟང་ངན་གྱི་བྱེ་བྲག་གིས་མཐོང་ཚུལ་བཟང་ངན་སྣ་ཚོགས་སུ་འགྱུར་རོ། ། དཔེར་ན་སྣང་བའི་དོན་གཅིག་ལ་ལས་དམན་པས་རྣག་ཁྲག་ཏུ་འགྱུར་བ་དང༌། འབྲིང་གིས་ཆུར་མཐོང་བ་དང༌། ལས་བཟང་པོའི་མཐུས་བདུད་རྩིར་སྣང་བ་ལྟ་བུའོ། ། འདིར་དོན་གཅིག་ལ་མཐོང་ཚུལ་ཐ་དད་དུ་མི་འཆད་པར་རྫས་དྲུག་ལ་མཐོང་ཚུལ་དྲུག་ཏུ་འཆད་པ་ནི། མདོ་ལས། དངོས་གཅིག་ཡིད་ནི་ཐ་དད་ཕྱིར། ། ཞེས་དོན་གཅིག་ལ་མཐོང་ཚུལ་དྲུག་ཏུ་བཤད་པ་དང་འགལ་བ་དང༌། ཆུ་སྣང་བ་གཅིག་ལ་རྫས་ཐ་དད་པ་དྲུག་ཡོད་པ་ལ་སྣང་རུང་མ་དམིགས་པས་ཀྱང་གནོད་དོ། ། གལ་ཏེ་ལས་ཀྱིས་ཕན་ཚུན་བསྒྲིབས་པས་མི་མཐོང་ངོ་ཞེ་ན།
སྐྱེས་བུ་གཅིག་ལ་དགྲ་གཉེན་གཉིས་ཀྱིས་ལྟ་བའི་དུས་སུ་ཡིད་དུ་འོང་མི་འོང་ཆ་གཉིས་སུ་གནས་ཀྱང་གཉིས་ཀས་གཉི་ག་མི་མཐོང་སྟེ། ཕན་ཚུན་ལས་ཀྱིས་བསྒྲིབས་པའི་ཕྱིར་རོ་ཞེས་སྨྲ་བ། ཆོས་ཀྱི་གྲགས་པས་རིགས་པས་བཀག་པ་ཡིན་ནོ། ། གཞན་ཡང་འཇུག་པ་ལས། ཆུ་འབབ་ཀླུང་ལ་ཡི་དྭགས་རྣག་བློ་ཡང༌། ། མདོར་ན་ཇི་ལྟར་ཤེས་བྱ་མེད་དེ་བཞིན། ། བློ་ཡང་མེད་ཅེས་དོན་འདི་ཤེས་པར་གྱིས། ། ཞེས་གསུངས་པའི་དཔེ་འདི་དགོས་པ་གང་གི་ཕྱིར་དུ་བཀོད་པའི་དོན་སོམས་ཤིག ཁྱོད་ལྟར་ན་དཔེ་དོན་མི་མཚུངས་པ་ཉིད་དུ་འགྱུར་ཞིང་ཉི་མ་ལའང་མུན་པའི་རྫས་ཡོད་པས། མདོ་ལས།
ཉི་མའི་དཀྱིལ་འཁོར་མངོན་པར་འཆར་བའི་ཚེ་མུན་པའི་གནས་མེད་ཅིང་མི་དམིགས་སོ་ཞེས་གསུངས་པ་དང་ཡང་འགལ་ལ། སྣང་མུན་ལྷན་ཅིག་མི་གནས་འགལ་མ་ཡིན་པར་ཡང་འགྱུར་རོ། ། ཁྱོད་ལྟར་ན་དོན་བློ་ལས་ཐ་དད་དུ་བདེན་པ་མེད་པའི་དཔེར་དོན་གཅིག་ཐ་དད་དུ་སྣང་བ་དཔེར་མི་འགོད་པར་དོན་རྫས་དྲུག་ཅིའི་ཕྱིར་དཔེར་འགོད་པར་མི་བྱེད་ཡུལ་རང་ངོས་ནས་གྲུབ་པ་མེད་ཅེས་སྨྲ་བ་ཡང་བརྫུན་དུ་གྱུར་ཏོ། ། སྤྱོད་འཇུག་ལས། ལྕགས་བསྲེགས་ས་གཞི་སུ་ཡིས་བྱས། ། མེ་ཚོགས་དེ་དག་ཅི་ལས་བྱུང༌། ། དེ་འདྲ་དེ་དག་ཐམས་ཅད་ནི། ། སྡིག་སེམས་ཡིན་པར་ཐུབ་པས་གསུངས། ། ཞེས་པའི་གཞུང་ཚིག་ཙམ་ཡང་རྣ་བར་མ་གྲག་པར་ཟད་དོ། ། འདི་ནི་ཧ་ཅང་བླུན་པའི་རྣམ་བཞག་ཡིན་པས་རྣ་བ་གཏོད་པ་ཙམ་ཡང་མི་བྱའོ། །
ཡི་དྭགས་སྨད་རིགས་དེ་དག་གིས་བལྟས་པ་ཙམ་གྱིས་ལྗོན་ཤིང་གི་འབྲས་བུ་ཕུན་སུམ་ཚོགས་པ་ཡང་སྣང་བ་མེད་པར་འགྱུར་ཞིང་ཡན་ལག་བརྒྱད་དང་ལྡན་པའི་ཆུ་ཀླུང་ཡང་འདི་དག་གིས་བལྟས་པ་ཙམ་གྱིས་བསྐམས་པ་ཉིད་དུ་འགྱུར་རོ། ། དེ་དག་གི་སྡུག་བསྔལ་ཡུན་ཇི་ཙམ་དུ་ཉམས་སུ་མྱོང་ཞེ་ན། བདེ་བའི་གོ་སྐབས་ཀྱི་བར་དུ་ཆོད་པ་མེད་པར་རྒྱུན་ཆགས་སུ་སྡུག་བསྔལ་བརྟན་པར་གྱུར་པ་ལུས་ཅན་ཁ་ཅིག་ནི་མི་ལོ་ལྔ་སྟོང་དག་དང་ཁྲིར་ཟས་སྐོམ་མ་འབྱོར་ཡང་འཆི་བར་མི་འགྱུར་ཏེ། ཉེས་པར་སྤྱད་པའི་ལས་ཀྱི་ཞགས་པ་སྲ་བས་དེ་སྲིད་དུ་བཅིངས་པས་སོ། ། སྡུག་བསྔལ་མྱོང་བའི་རྒྱུ་བསྟན་པ་ནི། སྔར་བཤད་པ་དེ་ལྟར་ཡི་དྭགས་རྣམས་ཀྱིས་བཀྲེས་སྐོམ་ལ་སོགས་པ་སྣ་ཚོགས་པའི་སྡུག་བསྔལ་ཉམས་སུ་མྱོང་བ་ཐམས་ཅད་ཀྱང་སྡུག་བསྔལ་ཉིད་དུ་གཅིག་པས་རོ་གཅིག་སྟེ་དེ་ལྟ་བུ་ཐོབ་པ་གང་དུ་དམིགས་པ་དེའི་རྒྱུ་ནི་སྐྱེ་བོ་འཇུངས་པ་ལ་དགའ་བ་སྟེ་སེར་སྣ་གོམས་པར་བྱས་པ་ཡིན་ལ། དེ་ནི་སྡུག་བསྔལ་ལས་མི་འཕགས་པའི་རྒྱུ་ཡིན་པ་འཕགས་མིན་ཏེ་མི་དགེ་བ་སྟོབས་ལྡན་ལགས་པར་སངས་རྒྱས་རྒྱལ་བས་གསུངས་ཏེ། སྡུད་པ་ལས། སེར་སྣ་ཅན་ནི་ཡི་དྭགས་གནས་སུ་སྐྱེ་བར་འགྱུར། ། ཅི་སྟེ་མིར་སྐྱེ་ན་ཡང་དེ་ཚེ་དབུལ་པོར་འགྱུར། །
ཞེས་པའོ། ། ལྷའི་སྡུག་བསྔལ་སྤང་བ་ལ་གདམས་པ་ནི། མཐོ་རིས་འདོད་པའི་ལྷའི་སྐྱེ་བ་ཐོབ་ན་ཡང་འདོད་པའི་ལོངས་སྤྱོད་ཕུན་སུམ་ཚོགས་པ་ཐམས་ཅད་སྤྱོད་པའི་བདེ་བ་ཆེན་པོ་ཡོད་མོད་ཀྱི་དེ་དག་གི་འཆི་འཕོ་བའི་དུས་ཀྱི་སྡུག་བསྔལ་ཉིད་ནི་སྔར་གྱི་བདེ་བ་ཆེ་ཆུང་གི་ཚད་དེ་བས་ཀྱང་ཆེའོ། ། དེ་ལྟར་བསམས་ནས་ཡ་རབ་ཤེས་རབ་དང་ལྡན་པ་རྣམས་ཀྱིས་མཐོ་རིས་ཀྱི་བདེ་བའི་སླད་དུའང་སྲེད་པར་མི་བགྱི་སྟེ། བདེ་བ་དེ་ཡང་ཟད་པར་འགྱུར་བས་སྙིང་པོ་མེད་པའི་ཕྱིར་རོ། ། གལ་ཏེ་རྫུས་སྐྱེས་ལ་གནད་གཅོད་ཀྱི་སྡུག་བསྔལ་མེད་པས་ཇི་ལྟར་ལྷ་ལ་སྡུག་བསྔལ་འབྱུང་ཞེ་ན། ལུས་ཀྱི་སྡུག་བསྔལ་མེད་ཀྱང་འཆི་ལྟས་ཀྱིས་ཟིན་པ་ན་སེམས་ཀྱི་སྡུག་བསྔལ་འབྱུང་བར་འགྱུར་རོ་ཞེས་བསྟན་པ་ནི། ལྷ་རྣམས་འཆི་བར་འགྱུར་བ་དེའི་ཚེ་ལུས་ཀྱི་ཁ་དོག་མཛེས་པ་དག་ཉམས་ནས་མི་སྡུག་པར་འགྱུར་བ་དང་རང་གི་སྟན་ལ་འདུག་པར་མི་དགའ་བ་དང༌། རྒྱན་གྱི་མེ་ཏོག་གི་ཕྲེང་བ་རྣམས་རྙིངས་པ་དང༌། གོས་ལ་དྲི་མ་ཆགས་པ་དང༌།
ལུས་ལ་སྔོན་ཆད་མེད་པའི་རྡུལ་འབྱུང་བ་ཞེས་བགྱི་བ་ལྔ་པོ་ནི་མཐོ་རིས་ཏེ་ལྷ་རྣམས་ཀྱི་འཆི་འཕོ་བ་སྦྲོན་པར་བྱེད་པའི་སྔ་ལྟས་འདོད་པའི་ལྷ་ཡུལ་ན་གནས་པའི་ལྷ་རྣམས་ལ་འབྱུང་སྟེ། དཔེར་ན་ས་སྟེང་གི་མི་རྣམས་འཆི་བར་འགྱུར་བ་དག་གི་ཚེ་སྦྲོན་པར་བྱེད་པའི་འཆི་ལྟས་རྣམས་དང་འདྲའོ། ། འཆི་འཕོ་བའི་སྡུག་བསྔལ་འབྱུང་བ་འབའ་ཞིག་ཏུ་མ་ཟད་ཀྱི་ཤི་བའི་འོག་ཏུ་ངན་སོང་དུ་འགྲོ་བའི་སྡུག་བསྔལ་དག་ཀྱང་འབྱུང་བར་འགྱུར་རོ་ཞེས་བསྟན་པ་ནི། ལྷའི་འཇིག་རྟེན་དག་ནས་ཤི་འཕོས་པ་རྣམས་ལ། གལ་ཏེ་ཐོ་རིས་སུ་སྐྱེ་བར་འགྱུར་བའི་རྒྱུའི་དགེ་བའི་ལྷག་མ་འགའ་མེད་ན་དེ་ནས་དབང་མེད་དུ་དུད་འགྲོ་དང་ཡི་དྭགས་དང་དམྱལ་བར་གནས་པ་རྣམས་ལས་གང་ཡང་རུང་བ་ཞིག་གི་སྡུག་བསྔལ་མྱོང་བར་འགྱུར་རོ། ། ལྷ་ལ་སྡུག་བསྔལ་འབྱུང་བར་མ་ཟད་ལྷ་མ་ཡིན་ལའང་སྡུག་བསྔལ་འབྱུང་བར་བསྟན་པ་ནི། ལྷ་མིན་གྱི་སྐྱེ་གནས་དག་ནའང་ང་རྒྱལ་ཤས་ཆེ་བས་རང་བཞིན་གྱིས་ལྷའི་དཔལ་ལ་ཞེ་སྡང་བའི་ཕྱིར་ཡིད་ཀྱི་སྡུག་བསྔལ་ཤིན་ཏུ་ཆེ་སྟེ། ཕྲག་དོག་གིས་ཡིད་མི་བདེ་བ་བསྐྱེད་པའི་ཕྱིར་རོ། ། གཞན་ཡང་ལྷ་དང་གཡུལ་འགྱེད་པའི་ཚེ་ལུས་བཅད་པའི་སྡུག་བསྔལ་ཡང་ཡོད་ལ། ལྷ་མ་ཡིན་དེ་དག་དགེ་སྡིག་ལ་རྣམ་པར་དཔྱོད་པའི་བློ་དང་ལྡན་པ་ཡིན་ཡང་རྟེན་དེ་ལ་བདེན་པ་མཐོང་བ་མ་མཆིས་ཏེ།
འགྲོ་བའི་རྣམ་སྨིན་གྱི་སྒྲིབ་པ་དང་ལྡན་པས་སོ། ། བདེན་པ་མཐོང་བ་དང་འགལ་བའི་ལས་ཀྱི་དོན་ནོ། ། དེ་ལྟར་འཁོར་བའི་ཉེས་པ་བཤད་ནས་དེ་ལས་ཡིད་འབྱུང་བར་བྱའོ་ཞེས་བསྟན་པ་ནི། འཁོར་བ་ནི་ཇི་སྐད་བཤད་པའི་ཉེས་པ་དེ་འདྲ་བ་དང་ལྡན་པ་ལགས་པས་ལས་དང་ཉོན་མོངས་པས་ལྷ་དང་མི་དང་དམྱལ་བ་དང་དུད་འགྲོ་དང་ཡི་དྭགས་རྣམས་ཀྱི་ལུས་དག་ཏུ་སྐྱེ་བ་ནི་བཟང་པོ་མ་ལགས་པར་མཁྱེན་པར་མཛོད་ཅིག དེ་ཅིའི་ཕྱིར་ཞེ་ན། དེ་དག་ཏུ་སྐྱེ་བ་ནི་གནོད་པ་དུ་མའི་སྣོད་དུ་གྱུར་པའི་ཕྱིར་རོ། ། འཁོར་བ་ནི་ཉེས་པ་དུ་མའི་གནས་ཡིན་པས་དེ་ལས་འདའ་བའི་མྱང་འདས་ཐོབ་པའི་ཕྱིར་དུ་འབད་པར་བྱ་དགོས་པར་བསྟན་པ་ནི་རང་གི་མགོའམ་གོས་ལ་གློ་བུར་དུ་མེ་ཤོར་ན་མྱུར་དུ་བཟློག་པ་ལ་འབད་དགོས་པ་ཡིན་ཡང་འཁོར་བའི་ཉེས་དམིགས་ཤེས་པའི་མཁས་པས་ནི་དེ་དག་ཕྱིར་ལྡོག་པའི་འབད་པ་བགྱི་བ་བཏང་ནས་ཀྱང་ལུས་སྲོག་ལ་མི་ལྟ་བའི་བརྩོན་འགྲུས་ཀྱིས་ཡང་སྲིད་མེད་པར་བགྱི་བའི་སླད་དུ་འབད་པར་འཚལ་ཏེ། ཡང་སྲིད་མེད་པ་དེ་བས་མཆོག་ཏུ་གྱུར་བའི་སྐྱེས་བུའི་དགོས་པ་གཞན་མ་མཆིས་པའི་ཕྱིར་རོ། ། ཡང་སྲིད་མེད་པའི་མྱ་ངན་ལས་འདས་པ་རྒྱུ་གང་ལ་བརྟེན་ནས་འཐོབ་ཅེ་ན། བསླབ་པ་རིན་པོ་ཆེ་གསུམ་གྱིས་ཐོབ་ཅེས་བསྟན་པའི་ཕྱིར་དུ་སྨྲས་པ།
ལྷག་པ་ཚུལ་ཁྲིམས་གྱི་བསླབ་པ་དག་དང༌། ཏིང་ངེ་འཛིན་གྱི་བསླབ་པ་བསམ་གཏན་དང༌། ཤེས་རབ་ཀྱི་བསླབ་པ་ཡེ་ཤེས་དང་གསུམ་གྱིས་མྱ་ངན་ལས་འདས་པའི་གོ་འཕང་ཐོབ་པར་མཛོད་ཅིག་ཅེས་སྦྱར་རོ། ། མྱང་འདས་ལ་གཉིས་ལས་ལྷག་མེད་ཀྱི་མྱང་འདས་ནི་ཟག་བཅས་ཀྱི་ཕུང་པོ་འགགས་པས་ཞི་བ་དང༌། ལྷག་བཅས་ཀྱི་མྱང་འདས་ནི་དབང་པོ་དུལ་བ་དང་ལྡན་པས་དུལ་བ་དང༌། གཉི་ག་ཡང་ཉོན་མོངས་པ་མེད་པས་དྲི་མ་མེད་པ་དང༌། ན་ཚོད་འགྱུར་བ་མེད་པས་མི་རྒ་བ་དང༌། སྲོག་འགྱུར་བ་མེད་པས་མི་འཆི་བ་དང༌། ནམ་ཡང་ཟད་པ་མེད་པས་ཟད་མི་འཚལ་བའོ། ། ཡང་ཕྱི་རོལ་པ་ཐར་པ་གཟུགས་ཅན་དུ་འདོད་པ་ཁ་ཅིག
ཁ་བ་དུང་དང་རྒྱ་སྤོས་དང༌། ། བ་ཞོ་བ་མོ་མུ་ཏིག་མདོག ། གདུགས་དཀར་གཟུང་བའི་དབྱིབས་འདྲ་བ། ། ཐར་པ་ཡིན་པར་རྒྱལ་བས་བཤད། ། ཅེས་ཐར་པ་གཟུགས་ཅན་དུ་འདོད་པའི་ཐར་པ་ལྟ་བུ་མ་ཡིན་པར་བསྟན་པ་ནི། ས་ཆུ་མེ་རླུང་དང་བྲལ་བ་ཞེས་གསུངས་སོ། ། ཡང་ཕྱི་རོལ་པ་འགའ་ཞིག་ཉི་ཟླ་ལ་སྐྱབས་གནས་སུ་འཛིན་པ་ཡོད་པས་དེ་སྤང་བའི་དོན་དུ་ཉི་ཟླ་བྲལ་ཞེས་གསུངས་སོ། ། མྱ་ངན་ལས་འདས་པ་ནི་རྒྱུ་ཚོགས་གང་ལས་ཐོབ་ཅེ་ན། རྒྱུ་ཚོགས་མང་པོ་སྔར་ཡང་བཤད་ཟིན་མོད་ལྷག་མ་གཞན་ཡང་གདམས་པ་ལ། གང་མངོན་དུ་གྱུར་ན་མྱ་ངན་ལས་འདས་པ་ཐོབ་པར་འགྱུར་བའི་ཆོས་དེ་བསྟན་པ་ནི།
མཐོང་ལམ་གྱི་སྐབས་སུ་བདེན་པའི་དམིགས་པ་མི་བརྗེད་པའི་དྲན་པ་དང༌། དམིགས་པའི་ཆོས་རབ་ཏུ་རྣམ་པར་འབྱེད་པའི་ཤེས་རབ་དང༌། བླང་དོར་ལ་འབད་པའི་བརྩོན་འགྲུས་དང༌། ཡིད་བདེ་བའི་དགའ་བ་དང༌། ལུས་སེམས་ལས་སུ་རུང་བའི་ཤིན་ཏུ་སྦྱངས་པ་དང༌། ཏིང་ངེ་འཛིན་དང་བྱིང་རྒོད་ཀྱི་གནས་སྐབས་དང་བྲལ་བའི་བཏང་སྙོམས་དང་བདུན་པོ་འདི་ནི་བྱང་ཆུབ་ཡན་ལག་སྟེ་བྱང་ཆུབ་ཀྱི་ངོ་བོ་མཐོང་ལམ་གྱི་ཡན་ལག་ཡིན་པའི་ཕྱིར་རོ། ། འདི་དག་ནི་མྱ་ངན་ལས་འདས་པ་ཐོབ་པར་བགྱིད་པའི་དགེ་ཚོགས་ལགས་ཞེས་གདམས་སོ། ། མྱང་འདས་ཀྱི་རྒྱུ་ཚོགས་ཀྱི་གཙོ་བོ་ཞི་གནས་དང་ལྷག་མཐོང་ཟུང་འབྲེལ་ལ་གདམས་པ་ནི། ཆོས་ཅན་ཇི་སྙེད་པ་སོ་སོའི་རང་གི་མཚན་ཉིད་དང༌། ཆོས་ཐམས་ཅད་སྟོང་པ་ཉིད་དུ་རོ་གཅིག་པར་རྟོགས་པའི་ཤེས་རབ་མེད་པ་ལ་བསམ་གཏན་ཁྱད་པར་ཅན་སྐྱེ་བ་ཡོད་པ་མ་ཡིན་ཏེ།
བསམ་གཏན་གྱི་ཤེས་རབ་ཀྱིས་རྟོགས་པའི་དོན་ལ་མཉམ་པར་འཇོག་དགོས་པའི་ཕྱིར་རོ། ། བསམ་གཏན་མེད་པར་ཡང་ནི་ཡང་དག་པ་ཇི་ལྟ་བ་བཞིན་ཤེས་པའི་ཤེས་རབ་མེད་དེ། སེམས་མཉམ་པར་བཞག་པ་ལས་ཡང་དག་པ་ཇི་ལྟ་བ་བཞིན་ཤེས་པ་འབྱུང་བའི་ཕྱིར་རོ། ། རྣལ་འབྱོར་པ་གང་ལ་ཞི་གནས་དང་ལྷག་མཐོང་དེ་གཉིས་ཀ་ཡོད་པས་སྲིད་པའི་རྒྱ་མཚོ་གནག་རྗེས་ཀྱི་ཆུ་ལྟ་བུར་བདེ་བླག་ཏུ་བརྒལ་བར་འཚལ་བར་བགྱིའོ། ། ཤེས་རབ་ཀྱིས་ཉོན་མོངས་ཀྱི་རྩ་བ་བདག་འཛིན་གཅོད་ལ་ཞི་གནས་ཀྱིས་དེ་བརྟན་པར་བྱེད་དགོས་པས། གཉིས་ཀ་བརྟེན་དགོས་པའི་དོན་ནོ། ། ཞི་གནས་དང་ལྷག་མཐོང་གང་གཙོ་ཆེ་ཞེ་ན། ལྷག་མཐོང་གཙོ་ཆེ་སྟེ། བསྟོད་པ་བྱེད་པ་དག་གིས། ཁྱོད་ཀྱི་བསྟན་ལ་མི་ཕྱོགས་པའི། །
སྐྱེ་བོ་མ་རིག་མིག་མདོངས་པ། ། སྲིད་རྩེའི་བར་དུ་སོང་ནས་ཀྱང༌། ། སྡུག་བསྔལ་ཡང་འབྱུང་སྲིད་པ་སྒྲུབ། ། ཅེས་པ་དང༌། ཁྱོད་ཀྱི་བསྟན་པའི་རྗེས་འབྲང་བ། ། བསམ་གཏན་དངོས་གཞི་མ་ཐོབ་ཀྱང༌། ། བདུད་ཀྱི་མིག་རས་རྩ་བཞིན་དུ། ། སྲིད་པ་རྣམས་ནི་བཟློག་པར་བྱེད། ། ཅེས་གསུངས་སོ། ། བདག་མེད་རྟོགས་པའི་ལྷག་མཐོང་གི་མི་མཐུན་ཕྱོགས་སྤང་བར་གདམས་པ་ནི།
ལུང་དུ་མ་བསྟན་པའི་ལྟ་བ་བཅུ་བཞི་ཉི་མའི་གཉེན་སངས་རྒྱས་བཅོམ་ལྡན་འདས་ཀྱིས་འཇིག་རྟེན་ན་རབ་ཏུ་གསུངས་པ་གང་དག་ལགས་པ་འདི་ལྟ་སྟེ། བདག་དང་འཇིག་རྟེན་རྟག་པ་དང༌། མི་རྟག་པ་དང༌། གཉིས་ཀ་དང༌། གཉིས་ཀ་མིན་པ་ཞེས་པ་སྟེ་སྔོན་གྱི་མཐའ་ལ་བརྟེན་པ་བཞི་དང༌། བདག་དང་འཇིག་རྟེན་མཐའ་དང་ལྡན་པ་དང༌། མི་ལྡན་པ་དང༌། གཉིས་ཀ་དང༌། གཉིས་ཀ་མིན་པ་སྟེ་ཕྱི་མའི་མཐའ་ལ་བརྟེན་པ་བཞི་དང༌། དེ་བཞིན་གཤེགས་པ་གྲོངས་ནས་འབྱུང་བ་དང༌།
མི་འབྱུང་བ་དང༌། གཉིས་ཀ་དང༌། གཉིས་ཀ་མིན་པ་སྟེ་མྱང་འདས་ལ་བརྟེན་པ་བཞི་དང༌། ལུས་དང་སྲོག་ཐ་དད་པ་དང༌། ཐ་དད་མིན་པར་ལྟ་བ་སྟེ་ལུས་སྲོག་ལ་བརྟེན་པ་གཉིས་སོ། ། སྲོག་ནི་བདག་གི་རྣམ་གྲངས་སོ། ། ཅིའི་ཕྱིར་ལུང་མ་བསྟན་ཞེས་བྱ་ཞེ་ན། དོན་འདི་དག་ཕྱི་རོལ་པས་བདག་རྟག་པ་ལས་བརྩམས་ཏེ་དྲི་བ་བྱས་པས་ན་ཁྱད་གཞི་བདག་མེད་པ་ལ་ཁྱད་ཆོས་ལུང་བསྟན་དུ་མེད་པ་དང༌། བདག་བཀག་ན་ཡང་དོན་དུ་མི་འགྱུར་བ་ལ་དགོངས་ནས། དྲི་བ་དེའི་ལན་ལུང་དུ་མ་བསྟན་པས་ལུང་དུ་མ་བསྟན་པ་ཞེས་བཤད་དོ། །
ལྟ་བ་དེ་དག་རྣམས་ལ་བདེན་པར་འཛིན་པའི་ཚུལ་གྱིས་བསམ་པར་མི་བགྱི་སྟེ། ཁྱད་གཞི་མེད་པས་ཁྱད་ཆོས་ལ་བདེན་པ་བསམ་པར་མི་རིགས་ཤིང༌། གལ་ཏེ་བསམས་ན་ལྟ་བ་ངན་པའི་དུག་གིས་ཟིན་པར་འགྱུར་རོ། ། དེ་ལ་བསམས་པ་དེས་བློ་འདི་ཞི་བར་བགྱིད་པ་མ་ལགས་པའི་ཕྱིར་རོ། ། ཇི་ལྟར་ཞེ་ན། བདག་ཏུ་ལྟ་བའི་ཞགས་པས་ཟིན་པས་གྲོལ་བ་མི་ཐོབ་ཅེས་པའི་དོན་ནོ། ། འོ་ན་དོན་གང་ལ་བསམ་པར་བྱ་ཞེ་ན། རྟེན་འབྲེལ་གྱི་དོན་ལ་བསམས་ན་འཁོར་འདས་ཀྱི་གནས་ཚུལ་རྟོགས་ཤིང་རང་བཞིན་མེད་པར་རྟོགས་པའི་ལྟ་བ་འདྲེན་པར་བྱེད་པས་རྟེན་འབྲེལ་ལ་བསམ་པར་བྱའོ་ཞེས་བསྟན་པ་ནི། བཅོམ་ལྡན་འདས་ཀྱིས་རྟེན་འབྲེལ་གྱི་མདོ་ལས། དགེ་སློང་དག་འདི་ཡོད་ན་འདི་འབྱུང༌།
འདིས་སྐྱེས་པའི་ཕྱིར་འདི་སྐྱེས་ཏེ། འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་ཅེས་པ་ནས། དེ་ལྟར་ན་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པ་འདི་འབྱུང་བར་འགྱུར་རོ་ཞེས་པ་དང༌། དེ་བཞིན་དུ་མ་རིག་པ་འགགས་པས་འདུ་བྱེད་འགག་ཅེས་པ་ནས། སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པ་འདི་འགག་པར་འགྱུར་རོ་ཞེས་སོགས་ཀྱི་དོན་འདིར་སྟོན་པ་ནི། མ་རིག་པ་ལས་བསོད་ནམས་དང་བསོད་ནམས་མིན་པ་དང་མི་གཡོ་བའི་ལས་རྣམས་འབྱུང་སྟེ། ལས་དེ་དག་ལས་ནི་རྣམ་ཤེས་འབྱུང་ངོ༌། ། རྟེན་འབྲེལ་གྱི་ཚིགས་སུ་བཅད་པ་ལས། མའི་མངལ་དུ་རྣམ་ཤེས་དང་པོར་ཞུགས་པ་ལ་བཤད་དོ། །
རྣམ་ཤེས་དེ་ལས་ནུར་ནུར་པོ་ལ་སོགས་པའི་གནས་སྐབས་ཀྱི་མིང་གཞིའི་ཕུང་པོ་དང༌། འབྱུང་བ་དང་འབྱུང་འགྱུར་གྱིས་བསྡུས་པའི་གཟུགས་དག་རབ་ཏུ་འབྱུང་ངོ༌། ། མིང་གཟུགས་དེ་འཕེལ་བ་ལས་མིག་ལ་སོགས་པའི་སྐྱེ་མཆེད་དྲུག་འབྱུང་སྟེ། སྐྱེ་མཆེད་དྲུག་པོ་དེ་དག་ལས་ནི་ཡུལ་དང་དབང་པོ་དང་རྣམ་ཤེས་གསུམ་འདུས་པའི་རེག་པ་ཀུན་ཏུ་འབྱུང་བར་ཐུབ་པས་གསུངས་སོ། ། རེག་པ་ལས་བདེ་སྡུག་གི་ཚོར་བ་ཀུན་ཏུ་འབྱུང་བར་འགྱུར་ལ། ཚོར་བའི་གཞི་ལས་བདེ་བ་ཐོབ་འདོད་དང༌། སྡུག་བསྔལ་འདོར་འདོད་ཀྱི་སྲེད་པ་ཀུན་ཏུ་འབྱུང་བར་འགྱུར་རོ། ། སྲེད་པས་ནི་བདེ་སྡུག་གི་བླང་དོར་ལ་སྲེད་པ་ཤས་ཆེར་འཕེལ་བའི་ལེན་པ་བསྐྱེད་པར་འགྱུར་བ་སྟེ་དེ་ལས་ནི་ལེན་པས་གསོས་བཏབ་པའི་ལས་ནུས་པ་མཐུ་ཅན་དུ་གྱུར་པའི་སྲིད་པ་འབྱུང་བར་འགྱུར་རོ། ། སྲིད་པ་ལས་ནི་ཕྱི་མའི་སྐྱེ་བ་འབྱུང་བ་ལགས་ཏེ་སྐྱེ་བ་ཡོད་ན་ཁམས་འགྱུར་བའི་ན་བ་དང༌། ན་ཚོད་འགྱུར་བའི་རྒ་བ་དང༌།
སྲོག་འགྱུར་བའི་འཆི་བ་དང༌། ལུས་སེམས་གདུང་བར་བྱེད་པའི་མྱ་ངན་དང༌། ཟས་གོས་སོགས་འདོད་པས་ཕོངས་པ་དང༌། རང་དབང་མེད་པར་ལུས་འཇིག་པ་དང༌། སོགས་ཀྱི་སྒྲས་བསྡུས་པ་སྨྲེ་སྔགས་འདོན་པ་དང་ཡིད་མི་བདེ་བ་སོགས་སྡུག་བསྔལ་གྱི་ཕུང་པོ་ཤིན་ཏུ་ཆེན་པོ་འབྱུང་སྟེ། འདི་དག་གིས་ནི་འཇིག་རྟེན་ཇི་ལྟར་འཁོར་བའི་ཚུལ་བསྟན་པ་ཡིན་ནོ། ། འཁོར་བ་ཇི་ལྟར་འགག་པའི་ཚུལ་བསྟན་པ་ནི། རྩ་བ་མ་རིག་འགགས་པས་འདུ་བྱེད་འགག་པར་འགྱུར་ལ། དེ་འགག་པ་ནས་སྐྱེ་བ་འགག་ལ་དེ་འགག་པས་རྒ་ཤི་འགག་པ་སོགས་སྡུག་བསྔལ་གྱི་ཕུང་པོ་ཆེན་པོ་འདི་ཀུན་འགག་པར་འགྱུར་རོ། ། འཁོར་འདས་གཉིས་ཀྱི་རྟེན་ཅིང་འབྲེལ་བར་འབྱུང་བའི་ཚུལ་བསྟན་ཟིན་ནས།
ཐར་པ་དོན་གཉེར་གྱི་རྟོགས་ལྡན་གྱིས་བླང་དོར་བྱ་བའི་ཡུལ་འཁོར་འདས་གཉིས་ཡིན་ལ། འཁོར་འདས་གཉིས་ཀྱི་དེ་ཁོ་ན་ཉིད་རྟེན་ཅིང་འབྲེལ་བར་འབྱུང་བས་གཏན་ལ་འབེབས་པས་ན་གསུང་རབ་ཀུན་གྱི་བརྗོད་བྱའི་སྙིང་པོར་བསྟན་པ་ནི། ཇི་སྐད་བཤད་པའི་རྟེན་ཅིང་འབྲེལ་བར་འབྱུང་བ་འདི་རྒྱལ་བའི་གསུང་གི་གཅེས་པ་ཡིན་ཏེ། གསུང་རབ་ཀྱི་བརྗོད་བྱའི་སྙིང་པོ་ནི་བླང་དོར་གྱི་དོན་གཉིས་སུ་འདུས་ལ་དེ་འདིས་སྟོན་པའི་ཕྱིར་རོ། ། གསུང་རབ་ཀྱི་བརྗོད་བྱ་ཟབ་མོ་ཡང་ཡིན་ཏེ། འདི་ལ་བརྟེན་ནས་རྟག་ཆད་དང་བྲལ་བ་དབུ་མའི་དོན་རྟོགས་པའི་ཕྱིར་ཏེ། གང་གཞན་དང་གཞན་ལ་བརྟེན་ནས་འབྱུང་བ་ནི་གཞན་ལ་རག་ལས་པའི་ཚུལ་གྱིས་འབྱུང་དགོས་ལ། གང་གཞན་ལ་རག་ལས་པ་དེ་ནི་ངོ་བོ་ཉིད་ཀྱིས་མེད་དེ། ངོ་བོ་ཉིད་ནི་གཞན་ལ་རག་མ་ལས་པ་དང་མ་བཅོས་པའི་དོན་ཡིན་པའི་ཕྱིར་རོ། ། དེས་ན་འདིས་རྟག་པར་ལྟ་བ་གཅོད་ཅིང་མེད་པ་མ་ཡིན་ཏེ་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར་ཞེས་པའི་ཚུལ་གྱིས་ཆད་པར་ལྟ་བ་ཡང་གཅོད་པས་ན་དབུ་མའི་དོན་རྟོགས་པའི་སྒོ་ཡིན་པས།
གསུང་རབ་ཀུན་གྱི་གཅེས་པའི་དོན་དམ་ཟབ་མོ་ཡིན་ནོ། ། གང་གིས་རྟེན་ཅིང་འབྲེལ་བར་འབྱུང་བ་ཡང་དག་པར་མཐོང་བ་ནི་ཆོས་རྣམས་ཀྱི་དེ་ཁོ་ན་ཉིད་རིག་པའོ། དེ་ཁོ་ན་ཉིད་རིག་པ་དེས་ནི་མཆོག་རྫོགས་པའི་སངས་རྒྱས་ཀྱང་མཐོང་བ་ཡིན་ནོ། ། སཱ་ལུ་ལྗང་པའི་མདོ་ལས། གང་གིས་རྟེན་ཅིང་འབྲེལ་བར་འབྱུང་བ་ཤེས་པ་དེས་ཆོས་ཤེས་སོ། ། གང་གིས་ཆོས་ཤེས་པ་དེས་དེ་བཞིན་གཤེགས་པ་ཤེས་སོ་ཞེས་གསུངས་པ་བཞིན་ནོ། ། འདིའི་དོན་ནི་རྟེན་འབྲེལ་ཤེས་ན་རྟག་ཆད་དང་བྲལ་བ་དབུ་མའི་ཆོས་ཤེས་ལ། དེའི་དོན་ཉམས་སུ་བླངས་པས་སངས་རྒྱས་འཐོབ་ཅེས་པའི་དོན་ཏོ། ། མཐོང་ལམ་དུ་རྟོགས་པར་བྱ་བའི་ཆོས་བསྟན་ནས། སྒོམ་ལམ་དུ་བསྒོམ་པར་བྱ་བའི་ཆོས་བསྟན་པ་ནི།
རྩ་བར་སྡེབ་སྦྱོར་གྱི་དབང་གིས་གོ་རིམ་འཆོལ་བར་བསྟན་ཀྱང་རིམ་པ་བཞིན་དུ་བཤད་ན། སྔར་མཐོང་ལམ་དུ་རྟོགས་པའི་དོན་ཡོངས་སུ་དཔྱོད་པར་བྱེད་པའི་ཤེས་རབ་ཡང་དག་པའི་ལྟ་བ་དང༌། རང་གི་རྟོགས་པ་བཞིན་གཞན་ལ་སྟོན་པའི་ངག་ཀུན་ནས་སློང་བར་བྱེད་པ་ཡང་དག་པའི་རྟོག་པ་དང༌། རྟོག་པ་དེས་ཀུན་ནས་བསླང་ན་དོན་ཇི་ལྟ་བ་བཞིན་སྟོན་པའི་ངག་གི་རྣམ་པར་རིག་བྱེད་ཡང་དག་པའི་ངག་དང༌། ཚུལ་ཁྲིམས་ཀྱི་མི་མཐུན་ཕྱོགས་སྤོང་བ་ལུས་ངག་གི་རིག་བྱེད་ཡང་དག་པའི་ལས་ཀྱི་མཐའ་དང༌། ཆོས་དང་མཐུན་པའི་ཟས་གོས་སོགས་ཀྱིས་འཚོ་བ་ཡང་དག་པའི་འཚོ་བ་དང༌། ལམ་སྒོམ་པ་ལ་བརྩོན་པ་ཡང་དག་པའི་རྩོལ་བ་དང༌། ལམ་གྱི་དམིགས་པ་མི་བརྗེད་པ་ཡང་དག་པའི་དྲན་པ་དང༌། དམིགས་པ་དེ་ལ་སེམས་རྩེ་གཅིག་ཏུ་གནས་པ་ཡང་དག་པའི་ཏིང་ངེ་འཛིན་ཏེ་བརྒྱད་པོ་འདི་དག་ནི་སྒོམ་ལམ་གྱི་གནས་སྐབས་ན་འཕགས་པའི་ལམ་གྱི་ཆ་ཤས་དང་འཁོར་དུ་གྱུར་པའི་ཕྱིར་འཕགས་ལམ་གྱི་ཡན་ལག་ཅེས་བྱའོ། ། བརྒྱད་པོ་འདི་ནི་ཞི་བ་མྱང་འདས་ཐོབ་པར་བགྱི་བའི་སླད་དུ་བསྒོམ་པར་བགྱིའོ། །
ལམ་འདི་དག་གིས་གང་ལ་དམིགས་ཏེ་སྒོམ་ཞེ་ན། ལམ་གྱི་དམིགས་པ་འཕགས་པའི་བདེན་པ་བཞི་བསྟན་པ་ནི། སྐྱེ་བའི་རང་བཞིན་ཉེར་ལེན་གྱི་ཕུང་པོ་ལྔ་པོ་འདི་ནི་སྡུག་བསྔལ་ཡིན་ཏེ། མདོ་ལས། མདོར་ན་ཉེ་བར་ལེན་པའི་ཕུང་པོ་ལྔ་ནི་སྡུག་བསྔལ་ལོ། ། ཞེས་པ་ལྟར་རོ། ། ཟག་བཅས་ཀྱི་ཕུང་པོ་ལ་ཆགས་པའི་སྲེད་པ་ཞེས་བགྱི་བ་འདི་ནི་སྡུག་བསྔལ་དེའི་རྒྱུ་ཀུན་འབྱུང་སྟེ། མདོ་ལས། ཀུན་འབྱུང་འཕགས་པའི་བདེན་པ་གང་ཞེ་ན། སྲེད་པ་ཡང་འབྱུང་བ་ཅན་དགའ་བའི་འདོད་ཆགས་དང་བཅས་པ་དེ་དང་དེ་ལ་མངོན་པར་དགའ་བའི་ངང་ཚུལ་ཅན་ཏེ་ཞེས་པ་ལྟར་རོ། །
འདི་ནི་སྲིད་པར་སྐྱེ་བ་ཀུན་གྱི་རྒྱུའི་གཙོ་བོ་ཡིན་པའི་ཕྱིར་རྒྱ་ཆེན་ཏེ་ཞེས་གསུངས་སོ། ། སྡུག་བསྔལ་འདི་འགོག་པ་ནི་ཐར་པ་ལགས་ཏེ་དེ་ཐོབ་པར་བགྱིད་པའི་ལམ་ནི་བཤད་མ་ཐག་པའི་འཕགས་ལམ་ཡན་ལག་བརྒྱད་པོ་དེ་དག་ལགས་སོ། ། བདེན་པ་མཐོང་བའི་སླད་དུ་གདམས་པ་མཛད་པ་ནི། བཤད་མ་ཐག་པ་དེ་ལྟར་འཕགས་པའི་བདེན་པ་བཞི་པོ་དག་གི་དེ་ཁོ་ན་ཉིད་མཐོང་བར་བགྱི་བའི་སླད་དུ་རྟག་ཏུ་ལམ་སྒོམ་པ་ལ་བརྩོན་པར་བགྱིའོ། ། བདེན་པ་མཐོང་བ་སྐྱེས་བུའི་རྩོལ་བ་ལ་རག་ལས་པས་ཞུམ་པར་མི་བྱ་བར་བསྟན་པ་ནི་ཁྱིམ་པ་རྒྱལ་སྲིད་ལ་གནས་པ་རྣམས་ཀྱིས་ཇི་ལྟར་བདེན་པ་མཐོང་བར་ནུས་ཤེ་ན། གང་གི་པང་ན་རྒྱལ་སྲིད་ཀྱི་དཔལ་གནས་པའམ། ལོངས་སྤྱོད་ཕུན་སུམ་ཚོགས་པའི་དཔལ་གནས་པ་རྒྱལ་པོ་གཟུགས་ཅན་སྙིང་པོ་ལ་སོགས་པའི་ཁྱིམ་པ་རྣམས་ཀྱིས་ཀྱང་ཡང་དག་པའི་ཤེས་པས་བདེན་པ་མཐོང་སྟེ་ཉོན་མོངས་པའི་ཆུ་བོ་ལས་བརྒལ་བ་ཉིད་ཀྱིས་ན་རྒྱལ་པོ་ཁྱེད་ཀྱང་དེ་ལྟར་མཛོད་ཅིག་ཅེས་པའོ། ། འཕགས་པའི་ལམ་སྐྱེས་བུའི་རྩལ་གྱིས་བསྒྲུབ་པར་བྱ་བ་ཡིན་ནོ་ཞེས་བཤད་པ་ནི། གང་ཟག་གང་དག་བདེན་བཞིའི་ཆོས་མངོན་སུམ་དུ་རྟོགས་པར་བགྱིས་པའི་འཕགས་པ་ཇི་སྙེད་ཅིག་བྱོན་པ་དེ་དག་ཀྱང༌། ཐོག་མ་ཉིད་ནས་འཕགས་པར་གྱུར་ཟིན་པའི་ཚུལ་གྱིས་གནམ་ནས་བབས་པའམ།
ལོ་ཐོག་བཞིན་ས་རུམ་ནས་འཐོན་ཏེ་འོངས་པ་མ་ལགས་ཀྱི་དེ་དག་ཀྱང་སྔོན་ཉོན་མོངས་པ་ལ་རག་ལས་པ་སྟེ། ཉོན་མོངས་པའི་དབང་དུ་གྱུར་པའི་སོ་སོ་སྐྱེ་བོར་བས་པ་ལས་དགེ་བའི་བཤེས་གཉེན་ལ་བརྟེན་ཏེ་ལམ་བསྒྲུབས་ནས་འཕགས་པར་གྱུར་པ་ཡིན་པས་ཁྱོད་ཀྱིས་ཀྱང་མི་ཞུམ་པར་ལམ་སྒྲུབ་པ་ལ་འབད་པར་བགྱིའོ། ། དགེ་བའི་ཆོས་ཐམས་ཅད་ཀྱི་རྩ་བ་ལ་གདམས་པ་ནི། ཕས་ཀྱི་རྒོལ་བས་བག་ཚ་བ་མེད་པས་ན་བསྙེངས་པ་དང་བྲལ་བ་ཞེས་རྒྱལ་པོ་ལ་བོས་ནས་ཧ་ཅང་མང་དུ་གསོལ་ཅི་འཚལ་ཏེ། གནས་སྐབས་དང་མཐར་ཐུག་ཏུ་ཕན་པའི་གདམས་ངག་དོན་པོ་སྟེ་གཅེས་པ་འདི་ལགས་ཏེ། ཁྱོད་ཀྱིས་ཐུགས་མི་དགེ་བ་ལས་བཟློག་སྟེ་དགེ་བ་ལ་བཅུག་པའི་སྒོ་ནས་འདུལ་བར་མཛོད་ཅིག དེ་ཅིའི་ཕྱིར་ཞེ་ན། སེམས་ནི་ཆོས་ཀྱི་རྩ་བ་ལགས་པར་བཅོམ་ལྡན་འདས་ཀྱིས་གསུངས་པའི་ཕྱིར་རོ། ། ཇི་སྐད་དུ། སེམས་དུལ་བ་ནི་ལེགས་པ་སྟེ། །
སེམས་དུལ་བས་ནི་བདེ་བ་འདྲེན། ། ཞེས་སོ། ། ཇི་སྐད་བཤད་པ་ཐམས་ཅད་བསྒྲུབས་ན་ལེགས་པར་མ་ཟད་ཀྱི་ཆ་ཤས་ཙམ་བསྒྲུབས་པས་ཀྱང་དོན་དང་བཅས་པར་བསྟན་པ་ནི། རྒྱལ་པོ་ཁྱོད་ལ་གོང་དུ་དེ་སྐད་གདམས་པ་གང་ལགས་པ་དེ་བས་བར་རམ་རྫོགས་པར་དགེ་སློང་གིས་ཀྱང་བགྱིད་པར་དཀའ་ན། བྱ་བ་མང་པོས་གཡེངས་པའི་ཁྱིམ་པས་སྨོས་ཅི་འཚལ། འོན་ཀྱང་གདམས་པ་འདི་དག་ལས་གང་ཡང་རགས་པ་ཙམ་ཞིག་སྤྱོད་པ་སྟེ་སྒྲུབ་པའི་ངོ་བོ་དེའི་ཡོན་ཏན་བསྟེན་པས་སྐུ་ཚེ་དོན་ཡོད་པར་མཛོད་ཅིག་ཅེས་གསུངས་སོ། ། བདག་ཉིད་འཚང་རྒྱ་བའི་ཐབས་ཀྱི་རིམ་པ་བསྟན་པ་ནི། སྐྱེ་འཕགས་ཀུན་གྱི་ཟག་བཅས་ཟག་མེད་ཀྱི་དགེ་བ་ཀུན་ལ་རྗེས་སུ་ཡི་རང་བར་བྱ་ཞིང༌། རང་ཉིད་ཀྱི་ལུས་ངག་ཡིད་གསུམ་གྱིས་ལེགས་པར་སྤྱད་པ་རྣམ་པ་གསུམ་ཡང་གཞན་དོན་དུ་རྫོགས་པའི་སངས་རྒྱས་ཐོབ་པར་བགྱི་བའི་སླད་དུ་འཁོར་གསུམ་ཡོངས་དག་གི་སྒོ་ནས་ཡོངས་སུ་བསྔོས་ནས་དེ་ནས་བསྔོས་པའི་དགེ་བའི་ཕུང་པོ་འདིས་ཁྱོད་འཇིག་རྟེན་གྱི་མགོན་པོ་འཁོར་བ་ཇི་སྲིད་བར་གནས་ནས་སྐུ་ཚེ་དཔག་ཏུ་མེད་པར་མཛོད་ཅེས་མཐར་སྦྱར་རོ། ། དགེ་བའི་ཕུང་པོ་འདིས་ལམ་སྒྲུབ་པའི་གནས་སྐབས་སུ་སྐྱེ་བ་དཔག་ཏུ་མེད་པར་མི་དང་ལྷའི་འཇིག་རྟེན་དུ་སྐྱེས་ཏེ།
གཟུངས་དང་ཏིང་ངེ་འཛིན་ལ་སོགས་པ་ཡོན་ཏན་དཔག་ཏུ་མེད་པ་ཀུན་གྱི་རྣལ་འབྱོར་ལ་དབང་མཛད་ནས་སེམས་ཅན་ཡོངས་སུ་སྨིན་པའི་དོན་དུ་འཕགས་པ་སྤྱན་རས་གཟིགས་དབང་ཕྱུག་དང་རྗེས་སུ་མཐུན་པའི་སྤྱོད་པས། འགྲོ་བ་སྡུག་བསྔལ་གྱིས་ཉམ་ཐག་པ་མང་པོ་ཆོས་ཀྱི་རྗེས་སུ་བཟུང་སྟེ་ཚོགས་ཡོངས་སུ་རྫོགས་པར་བྱ་ཞིང་གཞན་དོན་དུ་ཡང་དང་ཡང་དུ་འཁྲུངས་ནས་གཞན་གྱི་ན་བ་དང་རྒ་བ་དང་འདོད་ཆགས་དང་ཞེ་སྡང་རྣམས་བསལ་བར་མཛད་ནས་སོ། ། གང་དུ་ཞེ་ན། རང་གི་དགེ་བའི་རྩ་བས་ཡོངས་སུ་སྦྱངས་པའི་སངས་རྒྱས་ཀྱི་ཞིང་དུའོ། ། གང་དང་འདྲ་བར་ཞེ་ན། བཅོམ་ལྡན་འདས་འོད་དཔག་ཏུ་མེད་པ་དང་འདྲ་བར་རོ། ། སངས་རྒྱས་ནས་སེམས་ཅན་གྱི་དོན་བྱའོ་ཞེས་བསྟན་པ་ནི། ཐོག་མར་རྒྱལ་བའི་དབང་པོ་ཉིད་ཀྱི་གོ་འཕང་བརྙེས་པར་མཛད་ནས་གཞན་དོན་བྱའོ། ། རྒྱུ་གང་ལ་བརྟེན་ནས་ནི་རྒྱུ་ནི་གནས་ལུགས་རྟོགས་པའི་ཤེས་རབ་དང༌། སྐྱོན་དང་བྲལ་བའི་ཚུལ་ཁྲིམས་དང༌།
གཏོང་བ་ཕུན་སུམ་ཚོགས་པ་འབྱུང་བའི་རྒྱུ་དང༌། ཡོན་ཏན་གྱི་དཔལ་གྱིས་མཐོ་བའི་གྲགས་པ་ཆེན་པོ་དང༌། སྒོ་གསུམ་ཉེས་པ་མེད་པས་ན་དྲི་མ་མེད་པའི་ཡོན་ཏན་ལྷའི་ཡུལ་དང་ནམ་མཁའ་དང་ས་སྟེང་མིའི་འཇིག་རྟེན་རྣམས་སུ་རྒྱས་པར་མཛད་པའི་རྒྱུ་ལ་བརྟེན་ནས་འཐོབ་བོ། ། མཛད་པར་བྱ་བའི་གཞན་དོན་ནི། ས་ལ་གནས་པའི་མི་དང༌། མཐོ་རིས་འདོད་ལྷ་དྲུག་ནི་ལྷའི་ན་ཆུང་མཆོག་བསྟེན་པའི་བདེ་དགས་རབ་ཏུ་དགའ་ཞིང་བག་མེད་པར་གྱུར་པ་རྣམས་འཁོར་བ་ལས་སྐྱོ་བར་བྱས་ཏེ། ལམ་ལ་བཀོད་ནས་སྡུག་བསྔལ་རབ་ཏུ་ཞི་བའི་མྱང་འདས་ལ་འགོད་པར་མཛད་པ་དང༌། ཉོན་མོངས་པས་ཉོན་མོངས་ཤིང་སྡུག་བསྔལ་གྱིས་ཉམ་ཐག་པའི་སེམས་ཅན་ཚོགས་ཀྱི་སྡུག་བསྔལ་གྱི་འཇིགས་པ་སྐྱེ་བ་དང་ཡ་ང་བ་མ་སྤངས་པས་འཆི་བ་རྣམས་ཞི་བར་མཛད་པའི་ཁྱད་ཆོས་ཇི་ལྟ་བུ་སྙམ་ན། ཟག་བཅས་ཀྱི་ཕུང་པོ་འགགས་པས་འཇིག་རྟེན་ལས་འདས་པ་དང༌། བདེན་པའི་དངོས་པོ་མེད་པས་མིང་ཙམ་དང༌།
སྡུག་བསྔལ་ཐམས་ཅད་རབ་ཏུ་ཞི་ལ་འཇིགས་པ་མེད་པས་མི་བསྙེངས་པ་དང༌། ན་ཚོད་འགྱུར་བ་མེད་པས་མི་བགྲེས་པ་དང༌། ཉེས་པ་མེད་པས་ནོངས་པ་མི་མངའ་བའོ། ། ཁྱད་པར་དེ་དག་དང་ལྡན་པའི་གོ་འཕང་བརྙེས་པར་མཛོད་ཅེས་གདམས་པ་མདོར་བསྡུས་སོ། ། བཤེས་པའི་སྤྲིང་ཡིག་སློབ་དཔོན་ཆེན་པོ་འཕགས་པ་ཀླུ་སྒྲུབ་ཀྱིས་མཛད་པ། རྒྱ་གར་གྱི་མཁན་པོ་སརྦ་ཛྙཱ་ན་དེ་བ་སྟེ་ཐམས་ཅད་མཁྱེན་པའི་ལྷ་ཞེས་པ་དང༌། ལོ་ཙཱ་བ་བནྡེ་དཔལ་བརྩེགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ། ཚིག་དོན་ཞིབ་མོར་ཕྱེ་བའི་སྒོ་ནས་བཤད་དོ། ། ཟབ་ཅིང་རྒྱ་ཆེ་ཀླུ་ཡི་མཁྱེན་རབ་མཚོ། ། ལེགས་བཤད་ཡན་ལག་བརྒྱད་ལྡན་ཆུ་ཀླུང་འབབ། །
ཟབ་མོའི་དོན་གྱི་རིན་ཆེན་མཆོག་ཚོགས་ལྡན། ། རྣམ་མང་གསུང་རབ་ལེགས་བཤད་འདབ་བརྒྱ་པ། ། དགོངས་དོན་གེ་སར་སྙིང་པོ་རྣམ་འབྱེད་པ། ། ཀླུ་སྒྲུབ་གསུང་རབ་རབ་གསལ་ཉི་མའི་འོད། ། སྐལ་ལྡན་བློ་གྲོས་པདྨོ་རྒྱས་པའི་གཉེན། ། བདག་བློ་ནམ་མཁའི་ཁྱོན་དུ་རབ་འཆར་བས། ། ལེགས་བཤད་ངག་གི་འོད་ཟེར་རྣམ་འཕྲོ་བའི། ། ལེགས་བཤད་རྣམ་པ་ཀུན་གྱི་མཆོག་ལྡན་པ། ། ཐར་ལམ་སྟོན་པའི་སྤྲིན་གྱི་སྒྲ་དབྱངས་ལྡན། ། རྣམ་བཤད་ཕུལ་བྱུང་ཚིག་དོན་རབ་གསལ་བ། །
ཡོངས་སུ་བསྒྲུབས་པའི་དགེ་ཚོགས་དྲི་མེད་ཀྱིས། ། སྲིད་ན་གནས་པའི་སེམས་ཅན་ཇི་སྙེད་ཀུན། ། སྲིད་པའི་རྒྱ་མཚོ་ཆེ་ལས་རབ་བརྒལ་ནས། ། ཐམས་ཅད་མཁྱེན་པའི་ས་ལ་གནས་གྱུར་ཅིག ། སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པའི་བཤེས་པའི་སྤྲིང་ཡིག་གི་རྣམ་བཤད་འདི། སྡེ་སྣོད་འཛིན་པ་དུ་མས་ཡང་ཡང་བསྐུལ་བའི་ངོར། སྨྲ་བའི་སེང་གེ་རོང་སྟོན་ཤེས་བྱ་ཀུན་རིག་གིས་སྦྱར་བ་མངྒ་ལམ།། །། ཛཡནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
