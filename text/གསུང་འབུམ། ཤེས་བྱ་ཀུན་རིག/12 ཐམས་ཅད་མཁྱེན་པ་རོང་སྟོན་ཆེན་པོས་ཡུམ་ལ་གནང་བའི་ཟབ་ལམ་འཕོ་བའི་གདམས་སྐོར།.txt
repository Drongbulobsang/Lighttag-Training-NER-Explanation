གསུང་འབུམ། ཤེས་བྱ་ཀུན་རིག
པོད ༡༢
ཐམས་ཅད་མཁྱེན་པ་རོང་སྟོན་ཆེན་པོས་ཡུམ་ལ་གནང་བའི་ཟབ་ལམ་འཕོ་བའི་གདམས་སྐོར།
༄༅། །ཐམས་ཅད་མཁྱེན་པ་རོང་སྟོན་ཆེན་པོས་ཡུམ་ལ་གནང་བའི་ཟབ་ལམ་འཕོ་བའི་གདམས་སྐོར་བཞུགས་སོ།། བླ་མ་ཤཱཀྱ་རྒྱལ་མཚན་པའི་དྲུང་དུ། ཞུ་བ། ཁྱེད་དབུས་གཙང་དག་པའི་ཞིང་ཁམས་ནས། སྐུ་ཁམས་བཟང་ཞིང་འགྲོ་དོན་རྒྱ་ཆེ། གདུལ་བྱ་ལོངས་སྤྱོད་ནམ་མཁའ་དང་མཉམ་པར་བཞུགས་ནས་ཡོད་ཅིང་ཐོས་པས་སེམས་ཤིན་ཏུ་དགའ། ང་རྒན་མོ་ད་ལྟ་འཚམས་པོ་ཡོད། སྐབས་ཞུ། ཁྱེད་དབུས་གཙང་ན་འགྲོ་དོན་ཆེ་ཡང་ང་ལ་མ་ཕན། མ་བུ་འབྲེལ་བ་རྨི་ལམ་ཙམ་དུ་འདུག་གོ །
ང་ནི་རྒས། མི་ཚེ་སྟོང་པར་ཟད། འཆི་བ་མ་དྲན་འཆི་ཁར་ཆོས་མེད་པས། ཁྱེད་མདོ་རྒྱུད་ཡོན་ཏན་ཐམས་ཅད་ལ་མཁས་ཀྱང༌། ང་ལ་ལམ་སྟོན་མི་མེད། ང་རྒན་མོ་ནམ་འཆི་དུས་ཕན་ངེས་ཤེས་པའི་གདམས་པ་ཟབ་མོ་གཅིག་ཞུ། མདོ་ཕྱོགས་ཀྱི་རྒྱུ་མཚན་དགེ་བཤེས་ཡོན་ཏན་རིན་ཆེན་ལ་གསལ། ཞུ་ཡིག་མི་འཁྱར་བའི་རྟེན་དུ་དངུལ་སྤོ་རེ་གསུམ་བསྐུར་ཡོད། ཡོས་ལོ་ཟླ་བ་གསུམ་པའི་ཉེར་ལྔ་ལ་ཕུལ།། ༈ ཨ་མ་བྱང་ཆུབ་འབུམ་གྱི་ཡི་གེ་རྟེན་དང་བཅས་པ་འཕྲོད།
ཁྱེད་སྐུ་ཁམས་བཟང་པོ་ཡོད་འདུག་པ་ལེགས། ངེད་ཀྱང་དགེ་སྦྱོར་ལ་བརྩོན་པར་ཡོད། ན་ནིང་དགེ་བཤེས། གྲགས་པ། བཟང་པོ་གསུམ་ལ་ཡི་གེ་རྟེན་དང་བཅས་པ་བསྐུར་བ་བྱུང་ཡོད་ལས་ཆེ། ཨ་མ། ཁམས་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ཡིན། དེ་ལས་ཐར་བར་འདོད་ན། རང་དབང་གང་ཡོད་ཀྱི་རྒྱུ་རྣམས་དགེ་ཕྱོགས་སུ་གཏོང་ཞིང་ཆོས་ཟབ་མོ་སྟོན་པའི་བླ་མ་ལ་སྒོམ་ཁྲིད་ཞུས། ཨ་མ་ངེད་ཀྱིས་གསུངས་པའི་ཆོས་ཉམས་སུ་ལོན་པ་དཀའ།
ལས་རྒྱུ་འབྲས་འདི་བདེན་པར་གོ་ཞིང་མིག་ཅན་གཡང་ལ་མཆོངས་པ་རྣམས་རང་གིས་རང་སླུ་བ་ཡིན་ཏེ། དེ་ལ་སྐྱོན་ཆེན་པོ་ཡོད་པར་ཐེ་ཚོམ་མེད། སྐྱེས་ནས་འཆི་བར་ཐག་ཆོད་པར་ཤེས་བཞིན་དུ་རྣམ་སྨིན་གྱི་དལ་འབྱོར་མི་ལུས་སྟོང་ལོག་བྱས་ནས་འཆི་ཆོས་མི་དྲན་པ་རྣམས་འོ་རེ་བརྒྱལ། འགྱོད་དེ་འཆི། ཚེ་འདིའི་སྒྲིབ་པ་ཤས་ཆུང་ཞིང༌། ཚེ་སྔ་མའི་རྣམ་སྨིན་གྱིས་མ་བསྒྲིབས་ན། ངེད་རང་མ་བུ་གཉིས་བདེ་འགྲོ་ཐོབ་ངེས་པའི་ལམ་གཅིག་འཚོལ་ཐབས་ཡོད་པས་འདི་བཞིན་ཐུགས་ལ་བཞག་འཚལ།། ༌ ༈ རྗེ་སངས་རྒྱས་ཀུན་གྱི་ངོ་བོ་ཉིད། ། ཐུགས་མཁྱེན་བརྩེའི་ཡོན་ཏན་ལྷུན་གྱིས་གྲུབ། ། ཁྱེད་ཅི་མཛད་དཔག་མེད་འགྲོ་བའི་མགོན། །
སྤྲང་བདག་ལ་ཐུགས་རྗེས་གཟིགས་སུ་གསོལ། ། རང་མོས་པའི་བླ་མ་རིན་པོ་ཆེ། ། དེ་མདུན་གྱི་ནམ་མཁར་ཡང་ཡང་བསྒོམ། ། ཡིད་རྩེ་གཅིག་འདུན་པས་གསོལ་བ་ཐོབ། ། ལུས་ཙོག་པུ་སྐྱིལ་ཀྲུང་གང་བདེ་འམ། ། དེ་མ་གྲུབ་གཞོགས་གཡས་འོག་ཏུ་ཆུག ། གནས་ལྟེ་བ་ནས་བཟུང་སྤྱི་གཙུག་བར། ། རྩ་དབུ་མ་ཁོང་སྟོང་སྦ་སྨྱུག་ཙམ། ། སྟེང་སྤྱི་གཙུག་སྐར་ཁུང་ཐལ་ལེ་བ། ། སྒོ་མ་འགགས་གསལ་ལེ་ཡོད་པ་ལ། །
སེམས་འོད་ཀྱི་གོང་བུ་དཀར་ལ་འགྲིལ། ། ཚད་སྲན་རྡོག་ཙམ་ཞིག་སྙིང་གར་བསྒོམ། ། དེ་སོག་སྦུག་ཡུངས་ཀར་ཕུ་བཏབ་བཞིན། ། དེ་ཐེ་ཚོམ་མེད་པར་རྒྱངས་ཏེ་ཐོན། ། དེ་བླ་མའི་ཐུགས་ཀར་ཐིམ་དུ་ཆུག ། དུས་ད་ནས་བྱང་ཆུབ་མ་ཐོབ་བར། ། མ་དྲིན་ཅན་བདེ་བའི་སྨོན་ལམ་འདེབས། ཕཊཿ རྗེ་སངས་རྒྱས་ཀུན་གྱི་ངོ་བོ་ཉིད། ། ཐུགས་མཁྱེན་བརྩེའི་ཡོན་ཏན་ལྷུན་གྱིས་གྲུབ། །
ཁྱེད་ཅི་མཛད་དཔག་མེད་འགྲོ་བའི་མགོན། ། སྤྲང་བདག་ལ་ཐུགས་རྗེས་བཟུང་དུ་གསོལ། ། སྔོན་འཁོར་བ་ཐོག་མ་མེད་པ་ནས། ། སྙིང་བརྩེ་བས་ཡང་ཡང་བསྐྱངས་པའི་མ། ། སྒོས་ཚེ་འདིའི་དལ་འབྱོར་མི་ལུས་འདི། ། ཆོས་བྱང་ཆུབ་སྒྲུབ་པའི་རྟེན་དུ་བྱིན། ། དྲིན་འཁོར་ཐབས་མེད་པའི་ཨ་མ་ལ། ། བུས་སྒྱུ་ལུས་ཀྱིས་ཞབས་ཏོག་མ་གྲུབ་ཀྱང༌། ། དེའི་དྲིན་ལན་དམ་པའི་ཆོས་ཀྱིས་འཇལ། ། འདི་མ་བརྗེད་ཐུགས་ཀྱི་དཀྱིལ་དུ་ཞོག །
ལར་སྐྱེས་པའི་ཐ་མ་འཆི་བ་ཡིན། ། འདི་རྒན་གཞོན་ཁྱད་པར་མེད་ན་ཡང༌། ། སྒོས་ཚེ་ཞབས་ནུབ་རིའི་ཉི་མ་བཞིན། ། དུས་འཆི་བས་གཏུགས་པ་རྒས་པའི་ཆོས། ། ད་ལོ་ཟླ་ཙམ་གྱི་ཚེ་གཞུག་ན། ། མས་ཆགས་སྡང་གསོག་ལོང་མི་འདུག་པས། ། རྗེ་བླ་མས་གསུངས་པའི་གདམས་ངག་དང༌། ། དོན་རང་སེམས་གཅིག་ཏུ་བསྲེས་མཛོད་ཅིག ། ནོར་སྡིག་དང་འདྲེས་པའི་གསོག་འཇོག་ལ། ། རང་ལུས་ངག་ཡིད་གསུམ་འབད་བཏོན་ནས། །
སེམས་ཡི་དྭགས་ས་བོན་འདེབས་པ་ཡང༌། ། འདི་སྤྱིར་ན་སྤོང་བ་ཉུང་བར་གདའ། ། ད་གསོག་ན་སྒོ་གསུམ་དགེ་བའི་ལས། ། ཚེ་ཕྱི་མའི་ནོར་སྐལ་གསོག་པར་ཞུ། ། མི་མཐོ་དམན་འབྲིང་གསུམ་ཀུན་ལ་ཡང༌། ། རང་འགྱོད་པ་མེད་པར་བསྟུན་ན་ཡང༌། ། དེ་མགུ་བ་ཉུང་ལ་འཁང་པ་མང༌། ། ད་མི་སེམས་འཛིན་པའི་སྤྲོས་པ་ཤོལ། ། བློ་ནང་དུ་ཁུག་ལ་རང་གི་སེམས། ། དོན་ལྷན་ཅིག་སྐྱེས་པའི་རྒྱལ་ས་ཟུངས། །
རང་ལྟོ་གོས་ཀྱི་སྡུག་བསྔལ་ཁྱད་བསད་ནས། ། དུས་ཡུན་རིང་བསྐྱངས་པའི་བུ་ཚ་ཡང༌། ། ལུས་རང་མགོ་ཁྱོག་ནས་དྲིན་བཞག་བྱེད། ། འདི་སྡུག་བསྔལ་ཡིན་གྱི་རྒྱབ་ཏུ་སྐྱུར། ། ལས་གྲུབ་དང་མ་གྲུབ་རྩིས་གདབ་ཤོལ། ། བློ་རྣམ་རྟོག་ཆགས་སྡང་ལིང་གིས་སྐྱུར། ། རང་མོས་པའི་བླ་མ་རིན་པོ་ཆེ། ། དེ་མདུན་གྱི་ནམ་མཁར་ཡང་ཡང་བསྒོམ། ། ཡིད་རྩེ་གཅིག་གདུང་བས་གསོལ་བ་ཐོབ། ། ལུས་ཙོག་པུ་སྐྱིལ་ཀྲུང་གང་བདེ་འམ། །
དེ་མ་འགྲུབ་གཞོགས་གཡས་འོག་ཏུ་ཆུག ། གནས་ལྟེ་བ་ནས་བཟུང་སྤྱི་གཙུག་བར། ། རྩ་དབུ་མ་ཁོང་སྟོང་སྦ་ལྕག་ཙམ། ། སྟེང་སྤྱི་གཙུག་སྐར་ཁུང་ཐལ་ལེ་བ། ། སྒོ་མ་འགགས་གསལ་ལེ་ཡོད་པ་ལ། ། སེམས་འོད་ཀྱི་གོང་བུ་དཀར་ལ་འགྲིལ། ། ཚད་སྲན་རྡོག་ཙམ་ཞིག་སྙིང་གར་བསྒོམ། ། དེ་སོག་སྦུག་ཡུངས་ཀར་ཕུ་བཏབ་བཞིན། ། དེ་ཐེ་ཚོམ་མེད་པར་རྒྱངས་ཀྱིས་ཐོན། ། དེ་བླ་མའི་ཐུགས་ཀར་ཐིམ་དུ་ཆུག །
དེ་ལན་གཅིག་མ་ཡིན་ཡང་ཡང་སྐྱོར། ། ལུས་སེམས་དང་བྲལ་དུས་དགོས་པ་ཡིན། ། དུས་ད་ལྟ་དམིགས་པ་གོམས་སུ་ཆུག ། ཆོས་ཁྱད་པར་འཕགས་པའི་མན་ངག་འདི། ། མ་དྲིན་ཅན་སེམས་ཀྱི་སྐྱོ་རོགས་མཛོད། ། བཀའ་མདོ་རྒྱུད་ཀྱི་སྙིང་པོ་བསྡུས་ནས་ཕུལ། ། བུ་ཡིད་ལ་དྲན་ཚེ་འདི་ལ་གཟིགས། ། ང་མདུན་ན་ཡོད་ཀྱང་འདི་ལས་མེད། ། དུས་ད་ནས་བྱང་ཆུབ་མ་ཐོབ་བར། ། མ་དྲིན་ཅན་བདེ་བའི་སྨོན་ལམ་འདེབས། །
སེམས་དག་སྣང་ངང་དུ་ཡང་ཡང་མཇལ། ། ཞེས་པ་འདི་མཚུངས་པ་མེད་པའི་རོང་སྟོན་ཆེན་པོས་དྲིན་ཅན་ཨ་མ་ལ་གདམས་པ་རྫོགས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
