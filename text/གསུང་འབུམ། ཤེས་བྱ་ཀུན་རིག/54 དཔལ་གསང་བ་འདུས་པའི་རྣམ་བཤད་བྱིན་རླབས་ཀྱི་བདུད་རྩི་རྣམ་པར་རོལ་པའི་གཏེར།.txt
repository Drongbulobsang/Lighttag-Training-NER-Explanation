གསུང་འབུམ། ཤེས་བྱ་ཀུན་རིག
པོད ༥༤
དཔལ་གསང་བ་འདུས་པའི་རྣམ་བཤད་བྱིན་རླབས་ཀྱི་བདུད་རྩི་རྣམ་པར་རོལ་པའི་གཏེར།
༄༅། །དཔལ་གསང་བ་འདུས་པའི་རྣམ་བཤད་བྱིན་རླབས་ཀྱི་བདུད་རྩི་རྣམ་པར་རོལ་པའི་གཏེར་ཞེས་བྱ་བ་བཞུགས་སོ།། ༈ །དཔལ་གསང་བ་འདུས་པའི་རྣམ་བཤད། བྱིན་རླབས་ཀྱི་བདུད་རྩི་རྣམ་པར་རོལ་པའི་གཏེར་ཞེས་བྱ་བ། ལྷག་པའི་ལྷ་བཅོམ་ལྡན་གངས་རིའི་མདོག་ཅན་ལ་ཕྱག་འཚལ་ལོ། ། དཔལ་ལྡན་ཚོགས་གཉིས་འབྱོར་པའི་དཔུང་ཚོགས་ཅན། ། ཟག་མེད་བདུད་རྩིའི་རོ་བརྒྱ་ལྡན་པའི་དཔལ། ། གཞན་དོན་བརྩེ་བའི་གར་གྱིས་རྣམ་རོལ་བ། ། དཔལ་ལྡན་བླ་མ་རྡོ་རྗེ་འཆང་དབང་རྒྱལ། ། དཔལ་ལྡན་འདུས་པའི་རྒྱ་མཚོ་རྒྱུད་སྡེའི་ཀླུང༌། ། བྱེ་བ་ཕྲག་བརྒྱ་ཀུན་ནས་འདུས་པའི་དོན། །
ཀླུ་སྒྲུབ་ཀླུ་ཡི་དབང་པོས་དབང་མཛད་པ། ། དཔལ་ལྡན་འདུས་པའི་རྒྱ་མཚོ་རྒྱལ་གྱུར་ཅིག ། ཚོགས་གཉིས་ཆུ་གཏེར་གཏིང་མཐའ་རབ་ཡངས་ལ། ། རིམ་གཉིས་མཚོ་སྐྱེས་གསར་པའི་མདངས་བཀྲ་ཞིང༌། ། སྟོང་ཉིད་སྙིང་རྗེའི་རྦ་རླབས་གཡོ་བའི་གར། ། ཡོངས་སུ་སྒྱུར་མཛད་ཀླུ་སྒྲུབ་རྒྱལ་གྱུར་ཅིག ། སྟོང་ཉིད་ཏིང་འཛིན་བརྟན་པའི་ཕ་རོལ་ཕྱིན། ། ཡེ་ཤེས་ཉིན་མོར་བྱེད་པའི་འོད་སྟོང་འབར། ། ཕ་རོལ་རྒོལ་བའི་དཔུང་ཚོགས་ཕམ་མཛད་པ། ། འཕགས་པ་ལྷ་ཞེས་རྣམ་པར་གྲགས་པ་རྒྱལ། །
རྒྱུད་སྡེའི་ཆུ་གཏེར་ཆེ་ལ་རྣམ་རོལ་ཞིང༌། ། རིམ་གཉིས་རིན་ཆེན་འབར་བའི་གདེངས་ཀ་ཅན། ཤཱཀྱ་བཤེས་གཉེན་ཀླུ་ཡི་བྱང་ཆུབ་ཞབས། ། དད་པའི་གཙུག་ན་རྣམ་པར་རྒྱལ་གྱུར་ཅིག ། མཁྱེན་པའི་ཟླ་ཟེར་རྣམ་པར་རོལ་པའི་འོད། ། འདུས་པའི་གསུང་རབ་ཀུ་མུད་རྒྱས་པའི་གཉེན། ། སྲིད་པའི་གདུང་བ་འཕྲོག་བྱེད་མཚན་མོའི་མགོན། ། དཔལ་ལྡན་ཟླ་བའི་ཞབས་པད་སྤྱི་བོས་མཆོད། ། ཡིད་འོང་མཚན་དཔེའི་འཇའ་རིས་གཡོ་བའི་སྐུ། ། གསུང་དབྱངས་མི་ཟད་ལྷ་ཡི་རྔ་བོ་ཆེ། །
ཕྲིན་ལས་རྣམ་བཞི་འོད་སྟོང་འགྱེད་མཛད་པ། ། དཀྱིལ་འཁོར་ལྷ་ཡིས་རྗེས་སུ་སྐྱོང་གྱུར་ཅིག ། དཔལ་ལྡན་འདུས་པ་ཟབ་མོའི་ཆུ་གཏེར་ཆེ། ། ལོག་རྟོག་དུག་ཆུས་ཀུན་ནས་སྦགས་གྱུར་པ། ། རྣམ་པར་བསལ་ནས་རིམ་གཉིས་ཟབ་མོའི་དོན། ། དྲི་མེད་རྣམ་བཤད་ངག་གིས་གསལ་བར་བྱ། ། མི་གནས་པའི་མྱ་ངན་ལས་འདས་པའི་གྲོང་ཁྱེར་དུ་བགྲོད་པར་བྱེད་པའི་དེད་དཔོན་ཐུབ་པའི་དབང་པོས། གདུལ་བྱ་ངེས་པར་ལེགས་པའི་ལམ་ལ་འགོད་པའི་དོན་དུ་མཛད་པ་བཅུ་གཉིས་ཀྱི་ཚུལ་བསྟན་ནས། ཆགས་བྲལ་གྱི་གཟུགས་ཀྱིས་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་ཏེ། བླ་ན་མེད་པའི་བྱང་ཆུབ་ལ་འགོད་པར་མཛད་དོ། །
དེ་ནས་ཡང༌། གདུལ་བྱའི་སེམས་ཅན་ཉོན་མོངས་པའི་འཇུག་པ་ཤས་ཆེ་བས། འདོད་ཡོན་སྤོང་བར་མི་ནུས་པའི་གདུལ་བྱ་རྣམས་ཀྱི་དོན་དུ། འདོད་ཆགས་དང་བྲལ་བའི་གཟུགས་སྤངས་ཏེ། འཁོར་ལོ་སྒྱུར་བའི་ཆ་བྱད་དུ་སྤྲུལ་ནས། ཨུ་རྒྱན་དང༌། ལྕང་ལོ་ཅན་ལ་སོགས་པའི་གནས་དུ་མར། ཡེ་ཤེས་རང་སྣང་ལས་གྲུབ་པའི་གཞལ་ཡས་ཁང་དུ། སྤྲུལ་པ་དང༌། དག་པའི་འཁོར་རྣམས་ལ།
ཆགས་པ་བཞིའི་གཉེན་པོར་རྒྱུད་སྡེ་བཞིའི་རང་བཞིན་གྱི་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་ཏོ། ། མདོ་སྡེ་དང་རྒྱུད་སྡེ་དེ་དག་གི་རྩ་བ་ལྟ་བུར་གྱུར་པ་དཔལ་ལྡན་གསང་བ་འདུས་པའི་རྒྱུད་ལེའུ་བཅུ་བདུན་པ། བཤད་རྒྱུད་བཞི་ཡིས་དགོངས་པ་ལེགས་པར་བཀྲལ་བ། འགྲེལ་པ་སྒྲོན་མ་གསལ་བ་དང་བཅས་པ་ནི། འདིར་གང་བཤད་པར་བྱ་བའི་ཆོས་སོ། ། འདི་ལ་དོན་གསུམ་སྟེ། རྒྱུད་ལ་འཇུག་པའི་ཡན་ལག འཇུག་བྱ་རྒྱུད་ཀྱི་དོན་བསྟན་པ། བྱ་བ་མཐར་ཕྱིན་པའི་དོན་ནོ། ། དང་པོ་ལ་བཞི།
ཡུལ་དམ་པ་ལ་མཆོད་པར་བརྗོད་པ། བརྗོད་བྱ་རིམ་པ་ལྔར་བསྡུ་བ། རྗོད་བྱེད་རྒྱུད་ཀྱི་ཆེ་བ་བསྟན་པ། མཛེས་བྱེད་རྒྱན་བདུན་བཤད་པའོ། ། དང་པོ་ལ་གཉིས་ཏེ། བཤད་པར་དམ་བཅའ་བ་དང༌། མཆོད་བརྗོད་དངོས་སོ། ། དང་པོ་ནི། བཤད་དོ་ཞེས་དྲང་ངོ༌། ། གང་ན།
རྣལ་འབྱོར་རྒྱུད་ནའོ། ། གང་གིས་ན། ཟླ་བ་གྲགས་པས་སོ། ། ཚུལ་ཇི་ལྟར་ན། ལེའུ་བཅུ་བདུན་གྱི་ཚིག་དོན་རིམ་པ་བཞིན་དུའོ། ། རྒྱུད་སྡེའི་མིང་ཅི་ཡིན་ཞེ་ན། དཔལ་ལྡན་རྒྱུད་རྒྱལ་རྒྱལ་བའི་འདུས་པ་གང་ཡིན་ཞེས་པས་བསྟན་ཏེ། རྒྱལ་པོ་དང་འདྲ་བས་ན། རྒྱལ་པོའོ། ། དེ་ལ་ཆོས་བཞི་ཡོད་དེ།
རང་གི་དཔུང་ཚོགས་རྒྱས་པར་བྱེད་པ་དང༌། གཞན་གྱི་ཕྱོགས་འཇོམས་པར་བྱེད་པ་དང༌། འཁོར་གྱི་ནང་ན་མཛེས་པ་དང༌། སྐྱེ་བོ་ཐམས་ཅད་ཀྱི་རྟེན་དུ་གྱུར་པ་བཞིན་དུ། རྒྱུད་འདི་ཡང༌། སྨིན་གྲོལ་གཉིས་ཀྱིས་ཚོགས་གཉིས་རྒྱས་པར་བྱེད་པ་དང༌། སྒྲིབ་གཉིས་འཇོམས་པ་དང༌། རྒྱུད་ཐམས་ཅད་ཀྱི་དབུས་ན་མཛེས་པ་དང༌། རྒྱུད་སྡེ་སྟོང་ཕྲག་སུམ་ཅུ་རྩ་བཞིའི་རྩ་བ་ཡིན་པས་རྒྱུད་སྡེ་ཐམས་ཅད་ཀྱི་རྟེན་དུ་གྱུར་པའོ། ། རྒྱུད་ཀྱི་ཁྱད་པར་ནི་གསུམ་སྟེ།
འཆད་བྱེད་ཀྱི་ཁྱད་པར་ནི། ཚིག་དོན་ཤིན་ཏུ་གསལ་བ་བཤད་རྒྱུད་བཞིས་རྣམ་པར་ཕྱེ་ཞིང་ལེགས་པར་བཤད་པའོ། ། བརྗོད་བྱའི་ཁྱད་པར་ནི། རིམ་པ་གཉིས་ཏེ། དེ་གཉིས་ཀྱི་གནས་སུ་བསྟན་པའི་ཕྱིར་རོ། ། ཚུལ་ཇི་ལྟར་བསྟན་ན། སངས་རྒྱས་ཀུན་གྱིས་རིམ་པ་གཉིས་ཀྱིས་རྒྱས་བཏབ་པའི་ཚུལ་གྱིས་སོ། ། ཟབ་པའི་ཁྱད་པར་ནི། གང་ཟག་ལྔ་ལས། རྒྱལ་སྲས་རིན་པོ་ཆེ་ལྟ་བུ་ཁོ་ནའི་སྤྱོད་ཡུལ་དུ་གྱུར་པ་ཡིན་ཏེ།
མཐའ་དྲུག་གི་འཆིང་བས་བཅིངས་པས་རྟོགས་པར་དཀའ་བ་ཡིན་པའི་ཕྱིར་རོ། ། འོ་ན་ཁྱོད་ཀྱིས་ཇི་ལྟར་འཆད་པར་ནུས་ཤེ་ན། ཀླུ་སྒྲུབ་ལས་རྙེད་པའི་མན་ངག་ལ་བརྟེན་ནས་རྒྱུད་ཀྱི་དོན་སྟོན་ཅིང་རྣམ་པར་དབྱེ་བ་ཡིན་ནོ། ། རྒྱུད་ནི་རྣམ་པ་གཉིས་ཏེ། བརྗོད་བྱ་དོན་གྱི་རྒྱུད་དང༌། རྗོད་བྱེད་སྒྲའི་རྒྱུད་དོ། ། དང་པོ་ལ་ཡང་གསུམ་སྟེ། རྒྱུའི་རྒྱུད། ཐབས་ཀྱི་རྒྱུད། འབྲས་བུའི་རྒྱུད་དོ། །
དང་པོ་ནི། སེམས་ཅན་གྱི་རྒྱུད་ལ་ཡོད་པའི་སེམས་རང་བཞིན་གྱིས་རྣམ་པར་དག་པ་གློ་བུར་གྱི་དྲི་མ་དང་བཅས་པ་སྟེ། རྒྱུ་ཡང་ཡིན་ལ་རྒྱུད་ཀྱང་ཡིན་པས་རྒྱུའི་རྒྱུད་དོ། ། རྒྱུ་ཡིན་ཏེ། ཉོན་མོངས་པ་དང་རྣམ་རྟོག་གིས་རྐྱེན་བྱས་པ་ལས་འཁོར་བའི་རྒྱུ་བྱེད་ལ། ལམ་གྱི་རྐྱེན་ལ་བརྟེན་ནས་མྱ་ངན་ལས་འདས་པའི་རྒྱུ་བྱེད་པའི་ཕྱིར་རོ། ། རྒྱུད་ཅེས་ཀྱང་བྱ་སྟེ། འཁོར་བ་ཐོག་མ་མེད་པ་ནས་རིག་པ་སྔ་མ་ལ་བརྟེན་ནས་ཕྱི་མ་རྒྱུན་མི་འཆད་པའི་ཚུལ་དུ་འབྱུང་བའི་ཕྱིར་རོ། ། ཐབས་ཀྱི་རྒྱུད་ནི། རྒྱུའི་རྒྱུད་ཀྱི་གློ་བུར་གྱི་དྲི་མ་དང་བྲལ་བར་བྱེད་པའི་ཐབས་སྨིན་གྲོལ་གྱི་ལམ་སྟེ།
ཐབས་ཀྱང་ཡིན་ལ་རྒྱུད་ཀྱང་ཡིན་པས་ཐབས་ཀྱི་རྒྱུད་དོ། ། ཕ་རོལ་ཏུ་ཕྱིན་པའི་ཐེག་པ་ལས་ལམ་ཉེ་བ་དང༌། ལམ་བདེ་བ་དང༌། འབྲས་བུ་ཕུལ་དུ་བྱུང་བ། ཐབས་མང་ཞིང་རྒྱ་ཆེ་བས་ན་ཐབས་ཞེས་བྱ་སྟེ། ཕ་རོལ་ཏུ་ཕྱིན་པའི་ཐེག་པས་གྲངས་མེད་གསུམ་གྱིས་སངས་རྒྱས་འགྲུབ་ལ་འདིར་བརྩོན་འགྲུས་ཅན་གྱིས་མཐོང་བའི་ཆོས་དང༌། ལེ་ལོ་ཅན་གྱིས་བར་དོར་ཕྱག་རྒྱ་ཆེན་པོའི་དངོས་གྲུབ་ཐོབ་པའི་ཕྱིར་རོ། ། ལམ་བདེ་བ་ཡང་ཡིན་ཏེ། དཀའ་སྤྱད་ལ་ལྟོས་པ་མེད་པར། རང་བཞིན་ཡོངས་སུ་ཤེས་པའི་ཚུལ་གྱིས་འདོད་ཡོན་ལྔ་ལ་ཅི་བདེར་ལོངས་སྤྱོད་པའི་ཕྱིར་རོ། །
འབྲས་བུ་སྒྲུབ་པའི་ཐབས་མང་བ་ཡང་ཡིན་ཏེ། བསྐྱེད་རིམ་དང༌། རྫོགས་རིམ་ལ་སོགས་པའི་སྒྲུབ་ཐབས་མང་བ་དང༌། གཞན་དོན་སྒྲུབ་པའི་ཐབས་ལས་ཚོགས་རབ་འབྱམས་ཡོད་པའི་ཕྱིར་དང༌། འབྲས་བུ་ཡང་ཁ་སྦྱོར་གྱི་ཡན་ལག་བདུན་ལྡན་ལ་སོགས་པ་འབྲས་བུ་མཆོག་ཏུ་གྱུར་པའི་ཕྱིར། ཡན་ལག་བདུན་ལྡན་ལས། ལོངས་སྤྱོད་རྫོགས་པ་ཙམ་ཡིན་པས། ། དེ་དང་མཉམ་པ་དགག་པའི་ཕྱིར། ། ཁ་སྦྱོར་ཡན་ལག་བཤད་པར་བྱ། ། ཞེས་པ་ལྟར་རོ། །
ཅིའི་ཕྱིར་རྒྱུད་ཅེས་བྱ་ཞེ་ན། ལས་དང་པོ་པའི་ས་ནས་བཟུང་སྟེ་ཟུང་འཇུག་གི་བར་དུ་ལམ་སྔ་མ་ལ་བརྟེན་ནས་ཕྱི་མ་རྒྱུན་མི་འཆད་པའི་ཚུལ་དུ་འབྱུང་བའི་ཕྱིར་རོ། ། གསུམ་པ་ནི། ཟག་མེད་ཀྱི་བདེ་བས་ཁྱད་པར་དུ་བྱས་པའི་རིགས་ལྔ་དང་ཡེ་ཤེས་ལྔ་ལ་སོགས་པ་ནི་འབྲས་བུའི་རྒྱུད་དེ། ཐབས་ཀྱི་རྒྱུད་ལས་བྱུང་བའི་འབྲས་བུ་ཡང་ཡིན་ལ། སྐུ་དང་ཡེ་ཤེས་ལ་བརྟེན་ནས་འཁོར་བ་ཇི་སྲིད་པར་ཕྲིན་ལས་རྒྱུན་མི་འཆད་པར་འབྱུང་བའི་ཕྱིར་རྒྱུད་ཀྱང་ཡིན་ནོ། ། རྗོད་བྱེད་སྒྲའི་རྒྱུད་ནི། རྒྱུད་གསུམ་པོ་སྟོན་པར་བྱེད་པའི་གཞུང་གི་ཚོགས་ཏེ། བརྗོད་བྱའི་མིང་གིས་རྗོད་བྱེད་ལ་བཏགས་པའོ། ། གཉིས་པ་མཆོད་བརྗོད་དངོས་ལ།
བྱ་བ་ཅི་ཞིག་བྱས་ནས་འཆད་ཅེ་ན། ཁྱབ་བདག་དཔལ་ལྡན་རྡོ་རྗེ་སེམས་དཔའ་ལ་བཏུད་དེ། ཞེས་སྦྱར་རོ། ། དཀྱིལ་འཁོར་པ་ཐམས་ཅད་འདི་ཡི་རྣམ་འཕྲུལ་ཡིན་པས་ཁྱབ་པ་དང༌། རིགས་ཐམས་ཅད་ཀྱི་གཙོ་བོ་ཡིན་པས་བདག་པོ་དང༌། ཚོགས་གཉིས་ཀྱི་དཔལ་དང་ལྡན་པ་དང༌། སྟོང་པ་ཉིད་ལ་རྡོ་རྗེ་དང༌། དེ་རྟོགས་པའི་ཡེ་ཤེས་ལ་སེམས་དཔའ་ཞེས་བྱ་སྟེ། རྡོ་རྗེ་འཆང་ངོ༌། ། མཆོད་པར་བརྗོད་པ་བསྟན་ཟིན་ཏོ། །
གཉིས་པ་རྒྱུད་ཀྱི་བརྗོད་བྱ་རིམ་པ་ལྔར་བསྡུ་བ་ལ་གཉིས་ཏེ། སྤྱིའི་དོན་དང༌། ཡན་ལག་གི་དོན་ནོ། ། དང་པོ་ལ་གཉིས་ཏེ། རིམ་པ་གཉིས་ཀྱི་རྣམ་བཞག་སྤྱིར་བསྟན། སོ་སོའི་རང་བཞིན་བྱེ་བྲག་ཏུ་བཤད་པའོ། ། དང་པོ་ལ་ཡང་སྦྱང་གཞི་ངོས་བཟུང་བ་དང༌། སྦྱང་གཞི་དང་ཆོས་མཐུན་སྦྱར་བ་དང༌། མི་མཐུན་ཕྱོགས་ཀྱི་དྲི་མ་བསྟན་པའོ། ། དང་པོ་ནི།
སྐྱེ་བ་ཀུན་རྫོབ་ཀྱི་བདེན་པ་སྣོད་དང་བཅས་པ་ནི། བསྐྱེད་རིམ་གྱི་སྦྱང་གཞི་ཡིན་ལ། འཆི་བ་དོན་དམ་པའི་བདེན་པ་བར་དོ་དང་བཅས་པ་ནི་རྫོགས་རིམ་གྱི་སྦྱང་གཞི་ཡིན་ནོ། ། དེ་སྐད་དུ། ཡེ་ཤེས་རྡོ་རྗེ་ཀུན་ལས་བཏུས་པ་ལས། སྐྱེ་བ་ཀུན་རྫོབ་བདེན་པ་ཞེས་བྱ་སྟེ། ། འཆི་བ་ཡང་ནི་དོན་དམ་བདེན་པ་ཡིན། ། བདེན་གཉིས་འདི་ལས་རྣམ་པར་ངེས་བྱས་ནས། ། བཤད་པ་གཉིས་ཀྱི་དབྱེ་བ་གསུམ་པ་ཡིན། ། ཞེས་བཤད་པ་ལྟར་རོ། །
གཉིས་པ་ལ་བཞི་སྟེ། སྦྱང་གཞི། སྦྱོང་བྱེད། དེ་དག་གི་ཆོས་མཐུན། སྦྱོང་ཚུལ་ལོ། ། དེ་ལ་དང་པོ་བསྐྱེད་རིམ་གྱི་སྦྱང་གཞི་ལ། གཞལ་ཡས་ཁང་སྒོམ་པའི་སྦྱང་གཞི་ནི། སྣོད་སྔ་མ་སྟོངས་པ་ནས་བཟུང་སྟེ། གླིང་བཞི་རི་རབ་དང་བཅས་པའི་སྣོད་ཀྱི་འཇིག་རྟེན་ཆགས་པ་ནི། གཞལ་ཡས་ཁང་ཡེ་ཤེས་ཀྱི་ས་དང་བཅས་པའི་སྦྱང་གཞིའོ། །
བཅུད་ཀྱི་སེམས་ཅན་ཆགས་པ་ནི་བརྟེན་པ་ལྟ་བསྒོམ་པའི་སྦྱང་གཞི་ཡིན་ནོ། ། གཉིས་པ་སྦྱོང་བྱེད་ནི། ཡེ་ཤེས་ཀྱི་ས་བསྒོམ་པ་ནས་བཟུང་སྟེ། ལས་རྒྱལ་པོ་མཆོག་གི་བར་ཏིང་ངེ་འཛིན་གསུམ་གྱི་རྣལ་འབྱོར་ཡིན་ནོ། ། གསུམ་པ་ནི། བཙུན་མོ་ཅན་གྱིས། བསྲུང་འཁོར་གྱི་སྦྱང་གཞི་ཁོར་ཡུག་གི་རི་ཡིན་ཞེས་པ་མི་འཐད་དེ། ཏིང་ངེ་འཛིན་གྱི་དངོས་གཞི་དང་ཆོས་མཐུན་སྦྱར་བར་བྱ་བ་ཡིན་ལ། བསྲུང་འཁོར་ནི་ཏིང་ངེ་འཛིན་གྱི་བར་ཆད་བསྲུང་བའི་དོན་དུ་སྔོན་འགྲོ་ཙམ་ཡིན་པའི་ཕྱིར། ཡང་འགའ་ཞིག
ཏིང་ངེ་འཛིན་གྱི་ཡན་ལག་ཙམ་ཡིན་པས་མ་སྦྱར་ཞེས། ཟེར་བ་ཡང་ནོར་པ་སྟེ། ཡེ་ཤེས་ཀྱི་ས་བསྒོམ་པ་སོགས་ཀྱང་ཏིང་ངེ་འཛིན་གྱི་ཡན་ལག་ཡིན་པས་སྦྱང་གཞི་དང་སྦྱར་དུ་མེད་པར་འགྱུར་རོ། ། ཇི་སྐད་བཤད་པའི་དོན་སྔ་མ་ལ་དགོངས་ནས། འཕགས་པ་ཡབ་སྲས་ཀྱིས་ཆོས་མཐུན་མ་སྦྱར་བར། ཡེ་ཤེས་ཀྱི་ས་བསྒོམ་པ་ནས་བཟུང་བ་ཡིན་ནོ། ། དེ་ལ་ཡེ་ཤེས་ཀྱི་ས་བསྒོམ་པ་ནི། འཇིག་རྟེན་སྔ་མ་ཞིག་ནས་ཕྱི་མ་མ་ཆགས་ཀྱི་བར་གྱི་སྟོང་པ་དང་ཆོས་མཐུན། འབྱུང་བ་རིམ་བརྩེག་རྡོ་རྗེའི་ས་དང་བཅས་པ་ནི། རླུང་གི་དཀྱིལ་འཁོར་ནས་སའི་དཀྱིལ་འཁོར་ཆགས་པའི་བར་དང་ཆོས་མཐུན།
གཞལ་ཡས་ཁང་གདན་དང་བཅས་པ་ནི། གླིང་གཞི་རི་རབ་དང་བཅས་པ་དང་ཆོས་མཐུན། ལྷག་མོས་ཀྱིས་ལྷ་ཅིག་ཆར་དུ་སྒོམ་པ་ནི། བསྐལ་པ་དང་པོའི་མི་རྫུས་ཏེ་སྐྱེ་བ་དང་ཆོས་མཐུན། གཙོ་བོའི་སྐུ་མདོག་ནག་པོ་ནི། བསྐལ་པ་དང་པོའི་མིས་ཁ་ཟས་རགས་པ་ཟོས་པས་ལུས་ཀྱི་འོད་ནུབ་པ་དང་ཆོས་མཐུན། འཁོར་རྣམས་ཁ་དོག་ཐ་དད་པ་ནི། ཁ་ཟས་མང་ཉུང་ཟོས་པའི་བྱེ་བྲག་ལས། ཁ་དོག་དང་དབྱིབས་ཐ་དད་པར་གྱུར་པ་དང་མཐུན་ནོ། ། ཡབ་ཡུམ་ཞལ་སྦྱོར་ནི།
ཕོ་མོའི་དབང་པོ་དོད་ནས་ཕན་ཚུན་རྗེས་སུ་ཆགས་པས་འཁྲིག་ལ་སྤྱོད་པ་དང་ཆོས་མཐུན། ལྷག་མོས་བསྡུས་ཏེ་དོན་དམ་པའི་དཀྱིལ་འཁོར་དུ་བཅུག་པ་དེ་བཞིན་ཉིད་ལ་བྱང་ཆུབ་པ་ནི། སེམས་ཅན་དེ་དག་དབང་པོ་འགགས་ནས་འཆི་བ་འོད་གསལ་མངོན་དུ་བྱས་པ་དང་ཆོས་མཐུན་ནོ། ། རྗེས་སུ་རྣལ་འབྱོར་གྱི་སྦྱང་གཞི་སྦྱར་ཚུལ་ལ། འགའ་ཞིག ཧཱུྃ་ལས་བྱུང་བའི་ཉི་མ་ནི། ཕའི་རྡོ་རྗེ་དང༌། ཨོཾ་ལས་བྱུང་བའི་ཟླ་བ་ནི། ཕ་མ་རྗེས་སུ་ཆགས་པ་དང༌། ཨ་ལས་བྱུང་བའི་པདྨ་ནི།
མའི་པདྨ་དང༌། དེའི་སྟེང་གི་ཡི་གེ་འབྲུ་གསུམ་ནི། བར་དོའི་ལུས་ངག་ཡིད་གསུམ་དང༌། སྟེང་འོག་རྣམས་ཟླ་བ་ལ་ཞུགས་ཏེ། ཟླ་བའི་དཀྱིལ་འཁོར་གཅིག་ཏུ་གྱུར་པ་ནི། བར་དོའི་རྣམ་ཤེས་དང་ཁུ་ཁྲག་གསུམ་འདྲེས་ཏེ། ཡེ་ཤེས་ཀྱི་ས་ཐོབ་པ་དང་ཆོས་མཐུན། ཡིག་འབྲུ་ལས་བྱང་ཆུབ་པ་ནི། ནུར་ནུར་པོ་སོགས་ཡི་གེའི་དབྱིབས་སུ་གནས་པ་དང་ཆོས་མཐུན། ཕྱག་མཚན་ལས་བྱང་ཆུབ་པ་ནི།
འཁྲང་འགྱུར་གྱི་གནས་སྐབས་ན་འཁོར་ལོ་སོགས་ཀྱི་དབྱིབས་སུ་གནས་པ་དང་ཆོས་མཐུན། སྐུ་རྫོགས་པ་བྱང་ཆུབ་པ་ནི། རྐང་ལག་འགྱུས་པ་སོགས་དང་ཆོས་མཐུན། དེ་ལས་རྡོ་རྗེ་མགོན་པོར་བསྒྱུར་བ་ནི། མངའ་ནས་བཙས་ནས་མིག་གི་སྤྱོད་ཡུལ་དུ་གྱུར་པ་དང་ཆོས་མཐུན། ཕུང་པོ་སོགས་ལ་ཡིག་འབྲུ་འགོད་པ་ནི། སྐྲ་སེན་སོགས་དོད་པ་དང་ཆོས་མཐུན། སྐུ་གསུང་ཐུགས་བྱིན་གྱིས་བརླབ་པ་ནི། མངལ་གྱི་གནས་སྐབས་ཀྱི་ལུས་ངག་ཡིད་གསུམ་སྟོབས་ལྡན་དུ་གྱུར་པ་དང་ཆོས་མཐུན། དམ་ཚིག་སེམས་དཔའ་ནི།
མངལ་ནས་ཐོན་པ་དང་ཆོས་མཐུན། ཡེ་ཤེས་སེམས་དཔའ་ནི་ལུས་ཀྱི་ཁོག་སྟོང་ལས་རླུང་འབྱུང་བ་དང་ཆོས་མཐུན། ཏིང་ངེ་འཛིན་སེམས་དཔའ་ནི། རླུང་དང་ལྷན་ཅིག་པའི་རང་བྱུང་གི་སྒྲ་ཨ་ཐུང་དང་ཆོས་མཐུན་ཞེས་ཟེར་རོ། ། གཞན་གྱི་འདོད་པ་བཀོད་ཟིན་ནས། དེ་དགག་པ་ནི། དང་པོའི་མགོན་པོ་བར་དོ་ལུས་དང་སྦྱར་བ་རྣམ་བཞག་རིམ་པ་ནས་གསུངས་པས་ན། ཕ་མ་ལས་བྱུང་བའི་ཆོས་མཐུན་མི་འཐད་དེ། བར་དོའི་རྫུས་སྐྱེས་ཡིན་པའི་ཕྱིར་རོ། ། ཡིག་འབྲུ་ལས་བྱང་ཆུབ་པ་སོགས་ནི།
དང་པོའི་མགོན་པོ་བསྐྱེད་པ་ལ་སྦྱར་བར་བྱ་བ་ཡིན་པས། ནུར་ནུར་པོ་སོགས་ལ་ཆོས་མཐུན་མི་འཐད་དོ། ། སྐུ་རྫོགས་པ་རྐང་ལག་འགྱུས་པ་དང་མི་མཐུན་པ་དེ་ཉིད་ཀྱིས་བསྟན་ཏོ། ། ཡིག་འབྲུ་འགོད་པ་དང༌། སྐུ་གསུང་ཐུགས་བྱིན་གྱིས་བརླབ་པ་དང༌། སེམས་དཔའ་གསུམ་གྱི་ཆོས་མཐུན་ཡང་མི་འཐད་དེ། རྡོ་རྗེ་མགོན་པོར་བསྒྱུར་བའི་དུས་སུ་ལུས་ངག་ཡིད་གསུམ་སྟོབས་ལྡན་དུ་གྲུབ་ཟིན་པའི་ཕྱིར་དང༌། དམ་ཚིག་སེམས་དཔའ་མངལ་ནས་བྱུང་བ་དང་ཆོས་མཐུན་དུ་སྦྱར་ན། རྡོ་རྗེ་མགོན་པོར་བསྒྱུར་བའི་དུས་སུ་མངལ་ནས་ཐོན་ཟིན་པ་དང་འགལ་བའི་ཕྱིར་དང༌། ཡིག་འབྲུ་འགོད་པ་དང༌།
དབང་པོ་དོད་པ་སོགས་དང་ཆོས་མཐུན་ཡང་མི་འགྲིག་པའི་ཕྱིར་དང༌། རྣམ་བཞག་རིམ་པ་ལས། རྡོ་རྗེ་མགོན་པོར་བསྒྱུར་བ་ནས་བཟུང་ནས། ཆོས་མཐུན་བཤད་པ་རགས་པ་ཙམ་ཞིག་སྨོས་ཀྱི། འདི་ལྟ་བུའི་ཚུལ་མ་གསུངས་པས། རང་བཟོའི་ཉེས་པ་ཡོད་པའི་ཕྱིར་དང༌། ཇི་སྐད་བཤད་པའི་རིགས་པ་དང་འགལ་བའི་ཕྱིར་རོ། ། དོན་ནི་འདི་ཡིན་ཏེ། བསྐལ་པ་དང་པོའི་མིས་ཁ་ཟས་རགས་པ་ཟོས་པ་ལ་བརྟེན་ནས་ཕོ་མོའི་དབང་པོ་དོད་པའི་ཚུལ་དང་སྦྱར་བར་བྱ་སྟེ། ཧཱུྃ་ལས་བྱུང་བའི་ཉི་མ་ནི་ཕའི་རྡོ་རྗེ་དོད་པ་དང༌།
ཨོཾ་ལས་བྱུང་བའི་ཟླ་བ་ནི་ཕ་མ་རྗེས་སུ་ཆགས་པ་དང༌། ཨ་ལས་བྱུང་བའི་པདྨ་ནི་མའི་པདྨ་དོད་པ་དང་སྦྱར་ཏེ། འདིས་ནི་བར་དོའི་རྣམ་ཤེས་གང་དུ་འཇུག་པའི་ཡུལ་གྱི་ཆོས་མཐུན་བསྟན་ནོ། ། འཇུག་པ་པོའི་བར་དོའི་ཚུལ་བསྟན་པ་ནི། བསྐལ་པ་དང་པོའི་མི་ཤི་ནས་བར་དོ་གྲུབ་པའི་ཚུལ་ཏེ་ཟླ་བའི་སྟེང་གི་ཡི་གེ་འབྲུ་གསུམ་ནི། བར་དོ་འགྲུབ་པའི་ལུས་ངག་ཡིད་གསུམ་གྱི་སྔ་རོལ་གྱི་ས་བོན་མཚོན་ནོ། ། དེ་དག་ཟླ་བའི་དཀྱིལ་འཁོར་གཅིག་ཏུ་གྱུར་པ་ནི། བར་དོའི་སྔོན་རོལ་གྱི་ལུས་ངག་ཡིད་གསུམ་འོད་གསལ་དང་དབྱེར་མེད་དུ་འདྲེས་པ་དང་མཐུན་ནོ། ། དེ་ནས་ཡི་གེ་གསུམ་ལས་ཕྱག་མཚན་ཡོངས་སུ་གྱུར་པ་ནི། སྔར་ལུས་ངག་ཡིད་གསུམ་འོད་གསལ་དུ་ཐིམ་པ་ལས་ལངས་ཏེ།
ཡིད་མངོན་དུ་གྱུར་པ་དང་ཆོས་མཐུན་ཏེ། ཕྱག་མཚན་གྱིས་ནི་ཐུགས་མཚོན་པའི་ཕྱིར་རོ། ། ཟླ་བའི་སྟེང་གི་འབྲུ་གསུམ་ནི། བར་དོའི་ངག་དང་ཆོས་མཐུན་ཏེ། ཡིག་འབྲུ་ནི་གསུང་མཚོན་བྱེད་ཡིན་པའི་ཕྱིར་རོ། ། སྐུ་ཡོངས་སུ་རྫོགས་པ་ནི། བར་དོའི་ལུས་དང་ཆོས་མཐུན་ནོ། ། དང་པོའི་མགོན་པོ་རྡོ་རྗེ་མགོན་པོར་བསྒྱུར་བ་ནི། མངལ་དུ་ཞུགས་ནས་སྐྱེས་པ་དང་ཆོས་མཐུན་ནོ། ། ལུས་ལ་ཡིག་འབྲུ་འགོད་པ་ནི།
ལུས་ལ་ཕུང་སོགས་ཀྱི་ས་བོན་ཡོད་པ་དང་ཆོས་མཐུན། སྐུ་གསུང་ཐུགས་བྱིན་གྱིས་བརླབས་པ་ནི། ལུས་ཀྱི་ལུས་ངག་ཡིད་གསུམ་གྱི་ས་བོན་ལས། ལུས་ངག་ཡིད་གསུམ་མངོན་དུ་གྱུར་པ་དང་ཆོས་མཐུན། སེམས་དཔའ་སུམ་རྩེག་ནི་ལུས་ངག་ཡིད་གསུམ་དང་པོར་མངོན་དུ་གྱུར་པ། དེ་ཉིད་གནས་པ་དང་ཆོས་མཐུན། ཞེས་བཤད་པར་ནུས་མོད་ཀྱི། ལུང་གིས་ཟིན་པའི་བཤད་པ་མེད་པས་རང་བཟོའི་ཉེས་པར་འགྱུར་གྱིས་དོགས་སོ། ། གོང་དུ་ཇི་སྐད་བསྟན་པ་ལྟར་བཤད་ན། དེ་བཞིན་ཉིད་ལས་བྱང་ཆུབ་པ་ཆོས་ཀྱི་སྐུ་དང༌།
དང་པོའི་མགོན་པོ་བར་དོ་ལོངས་སྐུ་དང༌། རྡོ་རྗེ་མགོན་པོར་བསྒྱུར་བ་ནི་སྐྱེ་བ་སྤྲུལ་སྐུ་དང་ཆོས་མཐུན་པར་སྦྱར་ཏེ། རྣམ་བཞག་རིམ་པ་དང་མཐུན་ནོ། ། རང་བཟོས་ཞིབ་དུ་སྦྱར་བ་ནི་མི་འགྲིག་གོ ། གལ་ཏེ་ཞིབ་ཏུ་མ་སྦྱར་ན་གཞན་རྣམས་ཀྱིས་སོ་སོའི་ཆོས་མཐུན་མི་རྙེད་པར་འགྱུར་རོ་ཞེ་ན། རགས་པ་ཙམ་སྦྱར་བ་ཡིན་གྱི་ནུར་ནུར་དང༌། མེར་མེར་སོགས་སོ་སོའི་ཆོས་མཐུན་ནི་མི་རྙེད་པའི་ཕྱིར་ན་མ་ཡིན་ནོ། ། གཞན་དུ་ན། བརྟེན་པ་ལྷའི་རྣལ་འབྱོར་དང༌། སེམས་ཅན་གྱི་སྐྱེ་བ་སྦྱང་གཞི་དང་སྦྱོང་བྱེད་དུ་བཤད་པས་ན།
ལྷ་ལ་ཞལ་གསུམ་ཕྱག་དྲུག་དང༌། ཕྱག་མཚན་དྲུག་དྲུག་ཡོད་པ་ལྟར་ཆོས་མཐུན་བཙལ་དགོས་ན་རྙེད་པ་ཡང་མ་ཡིན་ནོ། ། ཕྱག་རྒྱ་འདུ་བྱེད་པ་ནི། རིགས་ཀྱི་བུ་མོ་བག་མར་ལེན་པ་དང་ཆོས་མཐུན། རྡོ་རྗེ་དང་པདྨ་བྱིན་གྱིས་བརླབས་ནས་སྙོམས་པར་འཇུག་པ་ནི། ཕན་ཚུན་ཆགས་ཏེ་འཁྲིག་པ་སྤྱོད་པ་དང་ཆོས་མཐུན། དཀྱིལ་འཁོར་རྒྱལ་མཆོག་བསྐྱེད་པ་ནི་བུ་དང་བུ་མོ་སོགས་བསྐྱེད་པ་དང་ཆོས་མཐུན། སེམས་སྦྱང་བའི་ཕྱིར་ཕྲ་མོའི་རྣལ་འབྱོར་བསྒོམ་པ་ནི་བུ་དང་བུ་མོ་སོགས་དེ་དག་གིས་རིག་པའི་གནས་བསླབས་ཏེ་དོན་སྒྲུབ་པ་དང་ཆོས་མཐུན། སྔགས་བཟླས་ཤིང་ལྷ་མཆོད་པ་ལ་སོགས་པས་ཕྲིན་ལས་བཞིའི་དངོས་གྲུབ་ཐོབ་པ་ནི། བུ་དང་བུ་མོ་སོགས་པ་དེ་དག་གིས་རྒྱལ་པོ་མཉེས་པར་བྱས་ཏེ།
བྱ་དགའ་ཐོབ་པ་དང་ཆོས་མཐུན། གཙོ་བོ་དོན་དམ་དུ་ཞུགས་ཏེ་ལྷ་མོའི་གླུས་བསྐུལ་བ་ནི། དེ་དག་ཤི་བས་ཉེ་དུ་རྣམས་ཀྱིས་མྱ་ངན་བྱེད་པ་དང་ཆོས་མཐུན། སླར་ཡང་བཞེངས་ཏེ་འདོད་ཡོན་ལ་སྤྱོད་པ་ནི། སྐྱེ་བ་གཞན་དུ་ལུས་བླངས་ཏེ། འདོད་ཡོན་ལ་སྤྱོད་པ་དང་ཆོས་མཐུན་ནོ། ། སློབ་དཔོན་ཀླུ་བྱང་གིས། རྣམ་བཞག་རིམ་པར་རགས་པ་ཙམ་སྦྱར་བ་ཉིད་འཐད་ཀྱི། དེ་ལས་རྗེས་སུ་དཔགས་ནས་རང་བཟོས་ཞིབ་པར་སྦྱར་བ་ནི་མི་འགྲིག་གོ ། རྒྱུད་གཞན་ལས།
བསྐྱེད་རིམ་གྱིས་སྐྱེ་གནས་བཞི་ཀ་སྦྱོང་བར་བཞེད་ལ། འདིར་འཕགས་པ་ཡབ་སྲས་ཀྱིས། མི་ལ་བསྐལ་པ་དང་པོའི་མི་རྫུས་སྐྱེས་དང༌། ད་ལྟ་མངལ་སྐྱེས་གཉིས་གཙོ་ཆེ་བས། མིའི་སྐྱེ་གནས་སྦྱོང་བའི་དོན་དུ་གསུངས་པར་བཞེད་དོ། ། ཞེས་འགའ་ཞིག་གསུང་ཡང༌། མངོན་པ་ནས་མི་ལ་སྐྱེ་གནས་བཞི་ཀ་ཡོད་པར་བཤད་ཅིང༌། འདིར་ཡང་བཞི་ཀའི་སྦྱོང་བྱེད་ཡོད་པར་གསལ་ཏེ། ལྷག་མོས་ཀྱིས་རྫུས་སྐྱེས་དང༌། དཀྱིལ་འཁོར་རྒྱལ་མཆོག་གིས་མངལ་སྐྱེས་དང༌།
དང་པོའི་མགོན་པོ་བསྐྱེད་པའི་སྐབས་སུ། ཉི་ཟླ་གཅིག་ཏུ་གྱུར་པ་སོགས་ལས་བསྐྱེད་པ་སྒོང་སྐྱེས་དང༌། ལུས་དཀྱིལ་སོགས་ས་བོན་ཙམ་ལས་བསྐྱེད་པ་དྲོད་གཤེར་སྐྱེས་སྦྱོང་བ་ཡང་ཡོད་པས་སོ། ། ལུས་དབེན་གྱི་སྦྱང་གཞི་ནི། ཕུང་པོ་ལྔ་ལྔར་རིགས་ལྔ་ལྔར་ཕྱེ་བ་སོགས་རིགས་བརྒྱར་རྣམ་པར་ཕྱེ་བ་སྟེ། འདི་ནི་བསྐྱེད་རིམ་མཐར་ཕྱིན་པའོ། ། སྦྱོར་བ་ཡན་ལག་དྲུག་གི་སྐབས་སུ་ལུས་དབེན་བཤད་པ་ནི། རྫོགས་རིམ་གྱི་སྦྱོར་བར་བཤད་པ་ཡིན་ནོ། ། བཞི་པ་ཇི་ལྟར་སྦྱོང་བའི་ཚུལ་ནི། སྣོད་བཅུད་ཀྱི་དངོས་པོ་ཐ་མལ་པའི་རྟོག་པས་ཞེན་པ་རྣམས།
དག་པ་ལྷའི་གནས་དང༌། ལུས་དང་ལོངས་སྤྱོད་དུ་སྣང་བ་བསྒྱུར་བའི་ཚུལ་གྱིས་སྦྱོང་སྟེ། སྣོད་ཐ་མལ་དུ་ཞེན་པ་ནི། གཞལ་ཡས་ཁང་གི་སྣང་བར་བསྒྱུར་བའི་ཚུལ་གྱིས་སྦྱོང་ལ། བཅུད་ཐ་མལ་དུ་ཞེན་པ་ནི་ལྷའི་སྣང་བར་ཡོངས་སུ་བསྒྱུར་བའི་ཚུལ་གྱིས་སྦྱོང་ངོ༌། ། སྐྱེ་བ་ཀུན་རྫོབ་བདེན་པའི་སྦྱང་གཞི་དང༌། སྦྱོང་བྱེད་བསྟན་ཟིན་ཏོ། ། འཆི་བ་དོན་དམ་པ་རྫོགས་རིམ་གྱི་སྦྱང་གཞི་བསྟན་པ་ནི། སྦྱང་གཞི། སྦྱོང་བྱེད།
གཉིས་པོ་ཕན་ཚུན་སྦྱར་བ་དང༌། ཇི་ལྟར་སྦྱོང་བའི་ཚུལ་དང་བཞིའོ། ། དང་པོ་ནི། འཆི་བའི་ཚེ་འབྱུང་བ་རིམ་གྱིས་འགགས་པ་ནས་བཟུང་སྟེ། བར་དོར་ཡིད་ཀྱི་ལུས་གྲུབ་པའི་བར་ནི་རྫོགས་རིམ་གྱི་སྦྱང་གཞི་ཡིན་ནོ། ། གཉིས་པ་སྦྱོང་བྱེད་ནི། རྡོར་བཟླས་ནས། ཟུང་འཇུག་གི་བར་གྱི་ཏིང་ངེ་འཛིན་ཡིན་ནོ། ། ལུས་དབེན་ནི། བསྐྱེད་རིམ་མཐར་ཕྱིན་པའི་གནས་སྐབས་དང༌།
རྫོགས་རིམ་གྱི་སྔོན་འགྲོ་ཡིན་པས་གཉིས་ཀའི་གནས་སྐབས་སུ་བཤད་ཀྱང༌། ཆག་ལོཙྪ་བས། བསྐྱེད་རིམ་དངོས་ཡིན་པར་འདོད་པ་ལེགས་ཏེ། ཀླུ་སྒྲུབ་ཀྱིས། སྔགས་ཀྱི་བསྐྱེད་པ་རྟོགས་ནས་ནི། ། རྡོ་རྗེ་བཟླས་པ་ལ་ནི་སློབ། ། ཞེས་གསུངས་པས་སོ། ། གསུམ་པ་ནི། འཆི་བའི་ཚེ། ས་ཆུ་ལ།
ཆུ་མེ་ལ། མེ་རླུང་ལ་ཐིམ་པའི་བར། ཕུང་པོ་དང༌། ཁམས་དང༌། སྐྱེ་མཆེད་རགས་པ་འགགས་པ་ནི། ལུས་ཡོངས་སུ་རྫོགས་པ་ཡིན་ལ། རླུང་རྣམ་ཤེས་ལ་ཐིམ་པ་ནི། ངག་རྫོགས་པ་དང༌། རྣམ་ཤེས་འོད་གསལ་ལ་ཐིམ་པ་ནི་ཡིད་རྫོགས་པ་ཡིན་པས། རྫོགས་རིམ་གྱི་སྦྱང་གཞི་དངོས་ཡིན་ནོ། །
འདི་ལ་དགོངས་ནས་འཆི་བ་དོན་དམ་རྫོགས་རིམ་གྱི་སྦྱང་གཞིར་བཤད་པ་ཡིན་ནོ། ། འདི་ནི་འགགས་པའི་ཆ་ནས་རྫོགས་པར་བཤད་པ་ཡིན་ནོ། ། སྒྱུ་ལུས་ཀྱི་སྦྱང་གཞི་ནི། རྒྱལ་བུ་སྤྲིན་གྱི་ཤུགས་ཅན་བར་དོ་ལ་འདོད་ཅིང༌། ཆག་ལོས་ཀྱང་བཞེད་དོ། ། ཟུང་འཇུག་གི་སྦྱང་གཞི་ནི་ཐམས་ཅད་དེ། ཐམས་ཅད་བདེན་གཉིས་ཟུང་འཇུག་གི་ཚུལ་དུ་ཡོད་པའི་ཕྱིར་རོ། ། སྒྱུ་ལུས་ཀྱི་སྦྱང་གཞི་བཙུན་མོ་ཅན་རྨི་ལམ་ལ་འདོད། མངོན་ཤེས་ཅན་ལུས་ལེན་ཁའི་ཤེས་པ་ལ་འདོད། ནག་པོ་ཞབས།
སྒྱུ་ལུས་ལ་སྦྱང་གཞི་ལོགས་པ་མེད་པར་འདོད་པ་རྣམས་ལས། རྒྱལ་བུ་སྤྲིན་གྱི་ཤུགས་ཅན་དང༌། བཙུན་མོ་ཅན་གྱིས་བར་དོ་དང་རྨི་ལམ་གྱི་ལུས་ལ་འདོད་པ་ཉིད་ལེགས་མོད་ཀྱི་གཞན་གཉིས་མི་འཐད་དེ། ཤེས་པ་སྒྱུ་ལུས་ཀྱི་སྦྱང་གཞི་མ་ཡིན་པའི་ཕྱིར་དང༌། སྦྱང་གཞི་ལོགས་པ་ཡང་རྙེད་པའི་ཕྱིར་རོ། ། འོད་གསལ་གྱི་སྦྱང་གཞི་ནི། འཆི་བ་འོད་གསལ་ལོ། ། དོན་ཉེ་བར་བསྡུ་བ་ནི། ངག་དབེན་གྱི་ནི། རླུང་རྣམ་ཤེས་ལ་ཐིམ་པས་བསྟན་ལ།
སེམས་དབེན་གྱི་ནི་སྣང་གསུམ་རིམ་གྱིས་འོད་གསལ་ལ་ཐིམ་པའི་བར་ཡིན་ནོ། ། འཆི་བ་འོད་གསལ་ནི། འོད་གསལ་གྱི་ཏིང་ངེ་འཛིན་གྱི་སྦྱང་གཞི་ཡིན་ནོ། ། སྒྱུ་ལུས་ཀྱི་ནི་གཉིས་ཏེ། བར་དོའི་ལུས་དང༌། རྨི་ལམ་གྱི་ཡིད་ལུས་སོ། ། ཟུང་འཇུག་གི་ནི་ཐམས་ཅད་ལ་གནས་ཏེ། ཐམས་ཅད་ཀྱང་བདེན་གཉིས་ཟུང་འཇུག་གི་ཚུལ་དུ་ཡོད་པའི་ཕྱིར་རོ། ། འདི་ནི་འབྱུང་བ་ཐིམ་པ་ནས་བར་དོ་གྲུབ་པའི་བར་གྱི་སྦྱང་གཞི་སྦྱར་ཚུལ་ཡིན་ལ། ད་ལྟར་གྱི་གནས་སྐབས་ལ་སྦྱར་བའི་ཚུལ་ནི།
ལུས་དངོས་པོ་བརྒྱར་གནས་པ་ནི་ལུས་དབེན་གྱི་སྦྱང་གཞི་སྟེ། བསྐྱེད་རིམ་གྱི་སྦྱང་གཞིར་བསྡུའོ། ། དབུགས་ཉི་ཁྲི་ཆིག་སྟོང་དྲུག་བརྒྱ་ཡིག་འབྲུ་གསུམ་དང་ཐ་མི་དད་དུ་འབྱུང་བ་ནི། ངག་དབེན་གྱི་སྦྱང་གཞི། སེམས་གསུམ་རང་བཞིན་བརྒྱད་ཅུ་དང་བཅས་པ་ནི། སེམས་དབེན་གྱི་སྦྱང་གཞི་དང༌། རྨི་ལམ་གྱི་རླུང་སེམས་ལས་གྲུབ་པའི་ལུས་ནི། སྒྱུ་ལུས་ཀྱི་སྦྱང་གཞི་དང༌། འབྱུང་བ་འགག་པ་ནས་སེམས་གསུམ་འོད་གསལ་ལ་ཐིམ་པའི་བར་ནི་འོད་གསལ་གྱི་སྦྱང་གཞི་དང༌། ལུགས་བཟློག་གི་སྣང་བ་གསུམ་རླུང་དང་བཅས་པ་ལས།
བར་དོའི་ལུས་གྲུབ་པ་ནི། ཟུང་འཇུག་གི་སྦྱང་གཞི་ཡིན་ནོ། ། ཞེས་རྔོག་བཞེད་དོ། ། དེ་ལྟར་ན་ད་ལྟར་གྱི་གནས་སྐབས་ནས་བར་དོའི་བར་དུ་སྦྱར་ཚུལ་དང༌། འབྱུང་བ་ཐིམ་པ་ནས་བར་དོའི་བར་དུ་སྦྱར་ཚུལ་གཉིས་ཡོད་དོ། ། འོ་ན། བསྐྱེད་རིམ་དང༌། ལུས་དབེན་གྱི་སྦྱང་གཞི་གཅིག་ཏུ་འགྱུར་རོ་ཞེ་ན། ལུས་དབེན་གྱི་སྦྱང་གཞི་ཉིད་བསྐྱེད་རིམ་གྱི་སྦྱང་གཞིའི་བྱེ་བྲག་ཡིན་པས་ཉེས་པ་མེད་དོ། ། བསྐྱེད་རིམ་ཡང་གཉིས་ཏེ་རགས་པ་དང༌།
ཕྲ་བའོ། ། དང་པོས་ནི་ཐ་མལ་གྱི་རྣམ་རྟོག་རགས་པ་སྤོང་ལ། ཐ་མས་ནི་ཕྲ་བ་སྤོང་ངོ༌། ། གལ་ཏེ་འཆི་བ་སྟོང་ཉིད་དང༌། བར་དོ་གཉིས་བསྐྱེད་རིམ་གྱི་སྦྱང་གཞིར་བཤད་པ་དང༌། རྫོགས་རིམ་གྱི་སྦྱང་གཞིར་བཤད་པ་གཉིས་འགལ་ལོ་ཞེ་ན། བསྐལ་པ་དང་པོའི་མི་རྫུས་སྐྱེས་ཤི་ནས་མངལ་དུ་འཇུག་པའི་འཆི་བ་འོད་གསལ་དང༌། བར་དོ་ནི་བསྐྱེད་རིམ་གྱི་སྦྱང་གཞི་ཡིན་ལ། མངལ་ཁ་བརྒྱུད་པའི་འཆི་བ་འོད་གསལ་དང༌། བར་དོ་ནི་རྫོགས་རིམ་གྱི་སྦྱང་གཞི་ཡིན་པས་མི་འགལ་ལོ། །
འདི་ལ་ཤེས་བྱེད་ཅི་ཡོད་ཅེ་ན། ལུང་དཔང་པོར་གྱུར་པ་ཡིན་ནོ། ། སྦྱང་གཞི་དང་སྦྱོང་བྱེད་དུ་སྦྱར་བ་བསྟན་ཟིན་ཏོ།། ༈ །བཞི་པ་ཇི་ལྟར་སྦྱོང་བའི་ཚུལ་ནི། དབེན་པ་རྣམ་པ་གསུམ་གྱིས་ནི། སྤང་བྱ་མངོན་འགྱུར་མགོ་གནོན་པའི་ཚུལ་གྱིས་སྦྱོང་ལ། སྒྱུ་ལུས་འོད་གསལ་དང་བཅས་པས་ནི། སྤང་བྱའི་ས་བོན་སྤོང་བའི་ཚུལ་གྱིས་སྦྱོང་ངོ༌། ། སྦྱང་གཞི་དང་སྦྱོང་བྱེད་ཀྱི་ཚུལ་རྒྱས་པར་བསྟན་ཟིན་ཏོ། ། གསུམ་པ་མི་མཐུན་ཕྱོགས་ཀྱི་དྲི་མ་བསྟན་པ་ནི་གཉིས་ཏེ།
སྣོད་བཅུད་ཐ་མལ་གྱི་རྣམ་རྟོག་དང༌། གཟུང་འཛིན་བྱ་བྱེད་ཀྱི་རྣམ་རྟོག་གོ ། དང་པོ་ལ་ཡང་དྲི་མ་རགས་པ་ནི། རགས་པའི་བསྐྱེད་རིམ་གྱིས་སྤོང་ལ། ཕྲ་བ་ནི་ལུས་དབེན་གྱིས་སྤོང་ངོ༌། ། གཟུང་འཛིན་བྱ་བྱེད་ཀྱི་རྟོག་པ་ལའང་གསུམ་སྟེ། རགས་པ་དང༌། ཕྲ་བ་དང༌། བག་ལ་ཉལ་ཤིན་ཏུ་ཕྲ་བའོ། ། དང་པོ་ནི།
མཚན་བཅས་དང་འབྲེལ་བའི་རྫོགས་རིམ་དབེན་པ་རྣམ་པ་གཉིས་ཀྱིས་སྤོང་ལ། གཉིས་པ་ནི་སྒྱུ་ལུས་དང་འོད་གསལ་གཉིས་ཀྱིས་སྤོང་ངོ༌། ། ཐ་མ་ནི་སློབ་པའི་ཟུང་འཇུག་གི་ཏིང་ངེ་འཛིན་གྱིས་སྤོངས་སོ། ། བསྐྱེད་རྫོགས་གཉིས་ཀྱི་རྣམ་བཞག་སྤྱིར་བཤད་པ་བསྟན་ཟིན་ཏོ། ། གཉིས་པ་བསྐྱེད་རྫོགས་སོ་སོར་བཤད་པ་ལ་གཉིས་ཏེ། བསྐྱེད་རིམ་བཤད་པ་དང༌། རྫོགས་རིམ་བཤད་པའོ། ། དང་པོ་ལ། འགའ་ཞིག བསྐྱེད་རིམ་མཚན་ཉིད་པ་དང༌།
བཏགས་པ་བ་གཉིས་སུ་ཕྱེ་ནས། སྐྱེ་བ་ཀུན་རྫོབ་ཀྱི་བདེན་པ་སྣོད་བཅུད་ཀྱིས་བསྡུས་པ་ནི། བསྐྱེད་རིམ་གྱི་སྒྲ་དངོས་སུ་འཇུག་པའི་གཞི་བསྐྱེད་རིམ་མཚན་ཉིད་པ་ཡིན་ལ། དབྱེ་བ་ནི་གཉིས་ཏེ། སྣོད་ཀྱི་འཇིག་རྟེན་དང༌། བཅུད་ཀྱི་སེམས་ཅན་ནོ། ། ཅིའི་ཕྱིར་དེ་དག་ལ་བསྐྱེད་རིམ་ཞེས་བྱ་ཞེ་ན། སྣོད་ཀྱི་འཇིག་རྟེན་ནི་འབྱུང་བ་ཆེན་པོ་བཞིས་བསྐྱེད་ཅིང༌། དེ་དག་རིམ་གྱིས་ཆགས་པ་ལས་འགྲུབ་པའི་ཕྱིར་དང༌། བཅུད་ཀྱི་སེམས་ཅན་ནི་འབྱུང་བ་ལྔས་བསྐྱེད་ཅིང༌།
གནས་སྐབས་ལྔའམ་ཡན་ལག་དང་ཉིང་ལག་རིམ་གྱིས་གྲུབ་པའི་ཕྱིར་རིམ་པའོ། ། ཞེས་འདོད་དོ། ། འོ་ན་རྫུས་སྐྱེས་ཀྱི་སེམས་ཅན་ལ་བསྐྱེད་རིམ་གྱི་དོན་མེད་པར་ཐལ། ཡན་ལག་དང་ཉིང་ལག་རིམ་གྱིས་འགྲུབ་པ་མ་ཡིན་པའི་ཕྱིར་དང༌། གནས་སྐབས་རིམ་གྱིས་འགྲུབ་པ་མ་ཡིན་པའི་ཕྱིར་རོ། ། འདོད་ན། དམིགས་བསལ་མེད་པར། བཅུད་ཀྱི་སེམས་ཅན་བསྐྱེད་རིམ་མཚན་ཉིད་པར་འདོད་པ་འགལ་ཞིང༌། ལྷག་མོས་ཀྱི་སྦྱང་གཞི་བསྐྱེད་རིམ་མཚན་ཉིད་པ་མ་ཡིན་པར་འདོད་དགོས་སོ། ། བསྐལ་པ་དང་པོའི་མི་ཤི་འཕོས་པའི་བར་དོའི་ལུས་ལ་ཡང་བསྐྱེད་རིམ་གྱི་དོན་མེད་པས།
བསྐྱེད་རིམ་མཚན་ཉིད་པ་མ་ཡིན་པར་འདོད་དགོས་ལ། དེ་ལྟ་ན་སྦྱང་གཞི་ཉིད་བསྐྱེད་རིམ་མཚན་ཉིད་པར་འདོད་པ་འགལ་ལོ། ། སེམས་ཅན་ཐམས་ཅད་ཀྱི་རྒྱུད་ལ་བསྐྱེད་རིམ་མཚན་ཉིད་པ་ཡོད་པའི་རིགས་པས། རྫོགས་རིམ་ཡང་མཚན་ཉིད་པ་ཁས་ལེན་དགོས་པས་ན། སེམས་ཅན་ཐམས་ཅད་ཀྱི་རྒྱུད་ལ་བསྐྱེད་རྫོགས་རང་ཆས་སུ་ཡོད་པར་འགྱུར་རོ། ། དེ་ལྟར་ན་སྨིན་གྲོལ་གྱི་ལམ་འབད་མེད་དུ་ཐོབ་པས་འབད་མེད་དུ་གྲོལ་བར་འགྱུར་ཞིང༌། སེམས་ཅན་ཐམས་ཅད་ལ་སྟོབས་བཅུ་རང་ཆས་སུ་ཡོད་པ་དང་ཚུལ་མཚུངས་སོ། ། འདི་ལ་ལུང་གི་ཤེས་བྱེད་མེད་ཅིང༌། རིགས་པ་དང་འགལ་བས་རང་བཟོ་ཁོ་ནའོ། ། རང་ལུགས་བཤད་པ་ནི།
སྦྱང་གཞི་ནི། སྣོད་ཀྱི་འཇིག་རྟེན་དང༌། བཅུད་ཀྱི་འཇིག་རྟེན་གྱི་བྱེ་བྲག་གིས་གཉིས་སོ། ། སྦྱོང་བྱེད་ནི་བསྐྱེད་རིམ་སྟེ། སྣོད་ཀྱི་འཇིག་རྟེན་ཆགས་པའི་རིམ་པ་དང༌། བཅུད་ཀྱི་སེམས་ཅན་སྐྱེ་བའི་རིམ་པ་དང་མཐུན་པར་སྒོམ་པའི་ཕྱིར། སེམས་ཅན་སྐྱེ་བའི་རིམ་པ་ཡང་སྤྱིར་སྐྱེ་བ་འགྲུབ་པའི་རིམ་པ་ལ་སྦྱར་བར་བྱ་བ་ཡིན་གྱི། ཡན་ལག་དང་ཉིང་ལག་སོགས་རིམ་གྱིས་འགྲུབ་པ་ལ་འདོད་ན། སྦྱང་གཞི་རྒྱ་ཆུང་བར་ཐལ་བའི་སྐྱོན་ཡོད་དོ། ། བསྐྱེད་རིམ་གྱི་ཏིང་ངེ་འཛིན་བཤད་པ་ལ་གསུམ་སྟེ།
གང་གིས་སྒྲུབ་པ་གང་ཟག་གི་མཚན་ཉིད། གང་དུ་བསྒྲུབ་པ་གནས་ཀྱི་མཚན་ཉིད། གང་བསྒྲུབ་པ་རྣལ་འབྱོར་གྱི་རིམ་པའོ། ། དང་པོ་ན། ི དབང་བསྐུར་བས་རྒྱུད་སྨིན་པར་བྱས་ཤིང༌། སྔགས་ཀྱི་དམ་ཚིག་དང་སྡོམ་པ་འཛིན་པའོ། ། གཉིས་པ་ནི། རྩ་རྒྱུད་དུ། དགོན་པ་ཆེན་པོའི་ས་ཕྱོགས་ནི། ། མེ་ཏོག་འབྲས་བུ་སོགས་ཀྱིས་བརྒྱན། །
ཞེས་སོ། ། གསུམ་པ་ལ་གཉིས་ཏེ། སྔོན་འགྲོ་བསྲུང་བའི་འཁོར་ལོ་དང༌། དངོས་གཞིའི་དེ་ཁོ་ན་ཉིད་ཀྱི་རྣལ་འབྱོར་རོ། ། དང་པོ་ལ་གཉིས་ཏེ། གནས་བསྲུང་བ་དང༌། བདག་བསྲུང་བའོ། ། གནས་བསྲུང་བ་ལ་ཡང་ཕྱོགས་མཚམས་བཅིང་བ་དང༌། རྭ་བ་དང་དྲྭ་བས་བསྲུང་བའོ། ། དང་པོ་ལ་ཡང་གསུམ་སྟེ།
ཁྲོ་བོ་དང༌། ཕུར་བུ་དང༌། མེས་བསྲུང་བའོ། ། གཉིས་པ་དེ་ཁོ་ན་ཉིད་ཀྱི་རྣལ་འབྱོར་ལ་གསུམ་སྟེ། ངོ་བོ་ངོས་བཟུང་བ་དང༌། ངེས་ཚིག་བཤད་པ་དང༌། དབྱེ་བ་བསྟན་པའོ། ། དང་པོ་ལ་བསྐྱེད་རིམ་གྱི་ངོ་བོ་ནི། ལྷ་བསྐྱེད་པའི་ཆོ་གའི་རིམ་གྱིས་སྔགས་ཀྱི་སྐུ་བསྐྱེད་པའི་སྒོ་ནས། རང་གཞན་གྱི་དོན་ཕུན་སུམ་ཚོགས་པ་སྒྲུབ་པའི་ཏིང་ངེ་འཛིན་ནོ། །
གཉིས་པ་ནི། ཅིའི་ཕྱིར་བསྐྱེད་པའི་རིམ་པ་ཞེས་བྱ་ཞེ་ན། བསྐྱེད་པ་ནི་ལྷ་ཡིན་ལ། དེ་བསྐྱེད་པའི་ཆོ་གའི་རིམ་པའི་སྒོ་ནས་བསྐྱེད་པའི་རིམ་པ་ཞེས་འགའ་ཞིག་གསུང༌། ས་སྐྱ་པ་ལྟར་ན། བསྐྱེད་རྫོགས་ཀྱི་ཐ་སྙད་ནི་རྣལ་འབྱོར་ཆེན་པོའི་དབང་དུ་བྱས་པ་ཡིན་པས། སྦྱང་གཞི་སྲིད་པ་སྐྱེ་བའི་རིམ་པ་ལྟར་སྒོམ་པའི་ཕྱིར། བསྐྱེད་རིམ་ཞེས་བྱའོ་ཞེས་གསུང་ངོ༌། ། གསུམ་པ་དབྱེ་བ་ལ་གཉིས་ཏེ། དབྱེ་བ་དངོས་དང༌།
དབྱེ་བ་སོ་སོའི་དོན་ནོ། ། དང་པོ་ལ་གཉིས་ཏེ། དྲན་པ་གཅིག་པ་དང༌། རྟོག་པའི་རྣལ་འབྱོར་རོ། ། དབྱེ་བ་སོ་སོའི་དོན་ལ། དང་པོ་དྲན་པ་གཅིག་པའི་རྣལ་འབྱོར་ལ་དོན་བདུན་ཏེ། ངོ་བོ་དང༌། ངེས་ཚིག་དང༌། བསླབ་ཚུལ་དང༌། དགོས་པ་དང༌།
རབ་ཏུ་དབྱེ་བ་དང༌། མཐར་ཕྱིན་པའི་ཚད་དང༌། ཐུན་མཚམས་ཀྱི་བྱ་བའོ། ། ངོ་བོ་ནི། ལྷའི་དམིགས་པ་ལ་སེམས་རྩེ་གཅིག་པའི་ཏིང་ངེ་འཛིན་ནོ། ། གཉིས་པ་ནི། གཅིག་ཏུ་ལྷའི་རྣམ་པ་དྲན་པའི་ཕྱིར། དྲན་པ་གཅིག་པ་ཞེས་བྱའོ། ། གསུམ་པ་བསླབ་ཚུལ་ལ་གཉིས་ཏེ། ཐོག་མར་ལྷ་རེ་རེ་ལ་རྣམ་པ་གཏོད་པ་དང༌།
ཕྱིས་དཀྱིལ་འཁོར་ཡོངས་རྫོགས་བསྒོམ་པའོ། ། དགོས་པ་ནི་བཞི་སྟེ། ཐ་མལ་པའི་ལུས་ལ་མངོན་པར་ཞེན་པ་དགག་པ་དང༌། བསོད་ནམས་ཀྱི་ཚོགས་ཁྱད་པར་ཅན་བསགས་པ་དང༌། ཐོབ་བྱའི་འབྲས་བུ་སངས་རྒྱས་དང་རྗེས་སུ་མཐུན་པར་ལུས་བྱིན་གྱིས་རློབ་པ་དང༌། གཙོ་བོར་ལུས་ཀྱི་དྲི་མ་སྦྱོང་བའོ། ། དྲན་པ་གཅིག་པའི་ཏིང་ངེ་འཛིན་ལ་དབྱེ་ན་གཉིས་ཏེ། དཔའ་བོ་གཅིག་པ་དང༌། དཀྱིལ་འཁོར་འཁོར་ལོ་བསྒོམ་པའོ། ། དང་པོ་ནི།
གང་ཟག་བློ་ཆུང་བ་ཐུན་མོང་གི་དངོས་གྲུབ་དོན་དུ་གཉེར་བས་བསྒོམ་པ་སྟེ། དབང་པོ་རབ་རྣལ་འབྱོར་བཞིས་བསྒོམ་པ་དང༌། འབྲིང་མངོན་བྱང་ལྔས་བསྒོམ་པ་དང༌། ཐ་མ་རྡོ་རྗེ་བཞིས་བསྒོམ་པ་དང་གསུམ་མོ། ། དཀྱིལ་འཁོར་འཁོར་ལོ་བསྒོམ་པ་ལ་གཉིས་ཏེ། དང་པོ་སྦྱོར་བ་དང༌། དཀྱིལ་འཁོར་རྒྱལ་པོ་མཆོག་གོ ། དང་པོ་སྦྱོར་བ་ལ་ལྔ་སྟེ། རྟེན་གཞི་སྒྲུབ་པའི་ཏིང་ངེ་འཛིན་དང༌། བརྟེན་པ་ལྷའི་ཏིང་ངེ་འཛིན་དང༌།
ཕྱག་རྒྱ་འདུ་བྱ་བའི་ཏིང་ངེ་འཛིན་དང༌། མཁའ་གསང་བྱིན་རླབས་སྔོན་དུ་འགྲོ་བའི་རྗེས་ཆགས་ཀྱི་སྦྱོར་བ་དང༌། ལས་ལ་གནས་པའི་མཆོད་པའི་ཆོ་གའོ། ། དང་པོ་ལ་གཉིས་ཏེ། སའི་ཆ་བསྐྱེད་པ་དང༌། གཞལ་ཡས་ཁང་བསྐྱེད་པའོ། ། བརྟེན་པ་ལྷ་བསྐྱེད་པ་ལ་གཉིས་ཏེ། ལྷག་མོས་བསྐྱེད་པ་དང༌། རྣལ་འབྱོར་བཞིས་གཙོ་བོ་བསྐྱེད་པའོ། ། གཙོ་བོ་བསྐྱེད་པ་བཞི་སྟེ།
རྣལ་འབྱོར་དང༌། རྗེས་སུ་རྣལ་འབྱོར་དང༌། ཤིན་ཏུ་རྣལ་འབྱོར་དང༌། རྣལ་འབྱོར་ཆེན་པོའོ། ། དང་པོ་ལ་གཉིས་ཏེ། དེ་བཞིན་ཉིད་ལས་བྱང་ཆུབ་པ་དང༌། ཟླ་བ་ལས་བྱང་ཆུབ་པའོ། ། རྗེས་སུ་རྣལ་འབྱོར་ལ་གསུམ་སྟེ། ཡིག་འབྲུ་དང༌། ཕྱག་མཚན་དང༌།
སྐུ་རྫོགས་པ་བྱང་ཆུབ་པའོ། ། ཤིན་ཏུ་རྣལ་འབྱོར་ལ་གཉིས་ཏེ། སྤྲུལ་སྐུར་བསྒྱུར་བ་དང༌། ས་བོན་བཀོད་པའོ། ། རྣལ་འབྱོར་ཆེན་པོ་ལ་གཉིས་ཏེ། སྐུ་གསུང་ཐུགས་བྱིན་གྱིས་བརླབ་པ་དང༌། སེམས་དཔའ་སུམ་རྩེག་ཏུ་བསྒོམ་པའོ། ། དང་པོ་ལ་གཉིས་ཏེ། སོ་སོར་བྱིན་གྱིས་བརླབ་པ་དང༌། ཐུན་མོང་དུ་བྱིན་གྱིས་བརླབ་པའོ། །
ཕྱག་རྒྱ་འདུ་བྱ་བ་ལ་གཉིས་ཏེ། ཕོ་ཉའི་ལམ་པས་ལས་རྒྱ་དང༌། རྣལ་འབྱོར་གྱི་ལམ་པས་ཏིང་ངེ་འཛིན་གྱི་ཕྱག་རྒྱ་འདུ་བྱ་བའོ། ། དཀྱིལ་འཁོར་རྒྱལ་མཆོག་བསྐྱེད་པ་ལ་ལྔ་སྟེ། དེ་བཞིན་གཤེགས་པ་ལྔ་དང༌། རིགས་ཀྱི་ཡུམ་བཞི་དང༌། མཆོད་པའི་ལྷ་མོ་ལྔ་དང༌། བྱང་ཆུབ་སེམས་དཔའ་བརྒྱད་དང༌། ཁྲོ་བོ་བཅུ་བསྐྱེད་པའི་ཆོ་གའོ། ། དེ་རེ་རེ་ལ་ཡང༌།
བསྐྱེད་པ། སྤྲོ་བ། བསྡུ་བ། འགོད་པ་དང་བཞི་བཞིའོ། ། དྲན་པ་གཅིག་ལ་མཐར་ཕྱིན་པའི་ཚད་ནི། ལྷའི་རྣམ་པ་ཆེས་ཤིན་ཏུ་གསལ་བ་དང༌། རྐྱེན་གྱིས་མི་བསྒུལ་བ་དང༌། རང་གི་ངང་གིས་འབྱུང་བའོ། ། བདུན་པ་ཐུན་མཚམས་ཀྱི་བྱ་བ་ནི་བདུན་ཏེ། གཙོ་བོ་དོན་དམ་དུ་གཞུག་པ་དང༌།
ལྷ་མོས་དབྱངས་ཀྱིས་བསྐུལ་བ་དང༌། དེའི་ངོར་བཞེངས་པ་དང༌། ཕྱི་ནང་གསང་གསུམ་གྱི་མཆོད་པ་དང༌། སླར་ཡང་དཀྱིལ་འཁོར་བསྡུ་བ་དང༌། ལྷའི་ང་རྒྱལ་གྱིས་གནས་པའོ། ། གཉིས་པ་རྟོག་པའི་རྣལ་འབྱོར་ནི་འོག་ཏུ་འཆད་དོ། ། བསྐྱེད་པའི་རིམ་པ་བསྟན་ཟིན་ཏོ། ། གཉིས་པ་རྫོགས་པའི་རིམ་པ་བཤད་པ་ལ་གཉིས་ཏེ། སྦྱང་གཞིའི་མཚན་ཉིད་དང༌། སྦྱོང་བྱེད་རྫོགས་རིམ་བསྟན་པའོ། །
དང་པོ་ལ་གསུམ་སྟེ། ངོ་བོ། དབྱེ་བ། ངེས་ཚིག་གོ ། དང་པོ་ནི། འབྱུང་བཞི་ཐིམ་པ་ནས་འོད་གསལ་གྱི་བར་དང༌། བར་དོའི་ལུས་སོ། ། འགའ་ཞིག་འོད་གསལ་དང་བར་དོ་གཉིས་ཁོ་ན་ལ་སྦྱང་གཞིར་བཟུང་ནས། རྟོག་པའི་རྣལ་འབྱོར་རྫོགས་རིམ་དུ་བསྡུས་ཏེ། འབྱུང་བ་ཐིམ་པ་རྫོགས་རིམ་གྱི་སྦྱོར་བར་གཏོགས་པ་ལུས་དབེན་གྱི་སྦྱང་གཞི་དང༌།
རླུང་རྣམ་ཤེས་ལ་ཐིམ་པ་ངག་དབེན་གྱི་སྦྱང་གཞི་དང༌། སྣང་གསུམ་འོད་གསལ་ལ་ཐིམ་པ་སེམས་དབེན་གྱི་སྦྱང་གཞིར་འདོད་པ་ནང་འགལ་བ་ཡིན་ནོ། ། བར་དོའི་ལུས་རླུང་སེམས་ཙམ་ལས་གྲུབ་པས། ཡན་ལག་ཉིང་ལག་རིམ་གྱིས་གྲུབ་པ་མ་ཡིན་པས་ཅིག་ཆར་རྫོགས་པའི་ཕྱིར། རྫོགས་པ་ཞེས་བར་དེ་ཁོ་ན་ལ་རྫོགས་པའི་སྒྲ་དོན་འཆད་པ་ཡང་མི་འཐད་དེ། འབྱུང་བ་ཐིམ་པ་སོགས་ལ་རྫོགས་པའི་སྒྲ་དོན་མེད་པས། རྫོགས་རིམ་གྱི་སྦྱང་གཞི་མིན་པར་ཐལ་བའི་ཕྱིར་རོ། ། དེས་ན་རྫོགས་པའི་སྒྲ་དོན་གསུམ་ལ་འཇུག་སྟེ། ལུས་ངག་ཡིད་གསུམ་རིམ་བཞིན་དུ་ཐིམ་པའི་འགྲོས་ལ་རྫོགས་པར་བཤད་པ་ནི། འགགས་པ་ལ་རྫོགས་པར་བཤད་པ་སྟེ།
ཚེ་འགགས་པ་ལ་ཚེ་རྫོགས་ཞེས་བཤད་པ་ལྟ་བུའོ། ། ཆ་ཤས་ཅིག་ཆར་དུ་གྲུབ་པ་ལ་རྫོགས་ཞེས་བཤད་པ་ནི། རྫོགས་པའི་སྒྲ་དོན་གཉིས་པ་སྟེ། རྩལ་རྫོགས་པར་གྲུབ་ཞེས་བཤད་པ་གཅིག་ཆར་རྫོགས་པ་ལ་རྫོགས་པའི་སྒྲས་བརྗོད་པའོ། ། མཐར་ཐུག་པ་ལ་རྫོགས་པའི་སྒྲ་བརྗོད་པ་ནི། སྐྱེས་བུ་རྩལ་རྫོགས་ཞེས་བརྗོད་པ་ལྟ་བུའོ། ། དེ་ལ་འབྱུང་བ་ཐིམ་པའི་རིམ་པ་དང༌། སྣང་བ་གསུམ་ཐིམ་པའི་རིམ་པ་ནི། དང་པོའི་དབང་དུ་བྱས་ལ། བར་དོའི་ལུས་ནི་གཉིས་པའི་དབང་དུ་བྱས་སོ། །
ཟུང་འཇུག་ནི་གསུམ་པའི་དབང་དུ་བྱས་པའོ། ། དབྱེ་བ་ནི་བཞི་སྟེ། ཕུང་པོ་འགགས་པས་བསྡུས་པ་དང༌། འཆི་བས་བསྡུས་པ་དང༌། བར་དོས་བསྡུས་པ་དང༌། སྣང་སྟོང་ཟུང་འཇུག་གིས་བསྡུས་པའོ། ། གསུམ་པ་ངེས་ཚིག་ནི། རིམ་གྱིས་འགགས་པ་ལ་འཇུག་པ་དང༌། ཆ་ཤས་རྫོགས་པ་ལ་འཇུག་པ་དང༌། ནུས་པ་མཐར་ཐུག་པ་ལ་འཇུག་པ་གསུམ་གྱིས་བསྟན་ཏོ། །
སྦྱང་གཞི་བསྟན་ཟིན་ཏོ། ། གཉིས་པ་སྦྱོང་བྱེད་རྫོགས་རིམ་བསྟན་པ་ལ་ལྔ་སྟེ། ངོ་བོ། ངེས་ཚིག དབྱེ་བ། གྲངས་ངེས། གོ་རིམ་མོ། ། དང་པོ་ནི། འབྱུང་བ་དང་སེམས་སྣང་བ་གསུམ་འོད་གསལ་ལ་ཐིམ་ནས། སླར་ཡང་འོད་གསལ་ལས་རླུང་སེམས་ཙམ་ལ་སྐད་ཅིག་གིས་གྲུབ་པའི་ཡེ་ཤེས་ཀྱི་སྐུ་འཇའ་ཚོན་ལྟ་བུ།
འབད་རྩོལ་མེད་པར་སྔོན་གྱི་འཕེན་པའི་ཤུགས་ཀྱིས་འབྱུང་བ་ལ་བརྟེན་ནས། རང་གཞན་གྱི་དོན་ཕུན་སུམ་ཚོགས་པ་འགྲུབ་པའི་ཏིང་ངེ་འཛིན་ནོ། ། གཉིས་པ་ནི། སྦྱང་གཞི་རྫོགས་པའི་སྒྲས་བསྟན་པ་སྦྱོང་བར་བྱེད་པའི་ཐབས་ཀྱི་རིམ་པ་དང་ལྡན་པའི་ཕྱིར། རྫོགས་རིམ་ཞེས་བྱའོ། ། གསུམ་པ་དབྱེ་བ་ལ། ཀླུ་སྒྲུབ་ཀྱིས། རྒྱུད་ཀྱི་དོན་མ་ལུས་པ་སྡུད་པའི་དབང་དུ་བྱས་ནས་བསྐྱེད་པའི་རིམ་པ་སྟོན་པ་ལ། བསྡུས་རིམ་ལོགས་སུ་མཛད་ཅིང༌། རྫོགས་པའི་རིམ་པ་ལ་བཞིར་ཕྱེ་ནས་ལྔར་རྣམ་པར་བཞག་གོ །
ཟླ་བ་གྲགས་པས་ཀྱང་དེ་དང་མཐུན་པར་མཛད་དོ། ། གལ་ཏེ་རིམ་ལྔ་ལས། སེམས་དམིགས་བགྲངས་ནས་རྫོགས་རིམ་འབའ་ཞིག་ལ་རིམ་པ་ལྔར་མཛད་པ་མ་ཡིན་ནམ་ཞེ་ན། སེམས་དམིགས་ཀྱི་རིམ་པ་བསྟན་པ་ནི། ཤཱཀྱ་བཤེས་གཉེན་གྱིས། རིམ་པ་ལྔའི་དོན་འགྲེལ་དུ་མཛད་ཅིང༌། མིང་ཡང༌། བླ་ན་མེད་པའི་དགོངས་པའམ། རྣམ་པར་དག་པའི་རིམ་པ་ཞེས་བྱའོ། ། དེར་སེམས་དམིགས་རྒྱས་པར་སྟོན་པ་ནི།
རིམ་ལྔའི་སྦྱང་གཞིའི་གཙོ་བོ་ཡིན་པ་ལ་དགོངས་སོ། ། ནག་པོ་དམ་ཚིག་རྡོ་རྗེས་ཀྱང༌། ཀླུ་སྒྲུབ་ལས་སྐྱེས་ཡོན་ཏན་མཚོ། ། ཤཱཀྱ་བཤེས་གཉེན་ཞེས་བྱ་བས། ། རིམ་པ་ལྔ་ཡི་བསྡུས་པའི་དོན། ། སླར་ཡང་གཅིག་ཏུ་བྱས་ནས་བསྟན། ། ཞེས་གསུངས་སོ། ། འོ་ན་ཀླུ་སྒྲུབ་ཀྱིས། རྡོ་རྗེའི་བཟླས་པ་རྫོགས་རིམ་གྱི་རིམ་པ་དང་པོར་བཤད་ལ། ཟླ་བས་རྡོ་རྗེའི་བཟླས་པ་མ་སྨོས་པར།
སེམས་དམིགས་རྫོགས་རིམ་གྱི་དང་པོར་བཤད་པ་གཉིས་མི་མཐུན་ནོ་ཞེ་ན། རྡོ་རྗེའི་བཟླས་པ་ནི། སེམས་དམིགས་ཐོབ་པའི་ཐབས་ཡིན་ལ། སེམས་དམིགས་ནི་ཐབས་ལས་བྱུང་བའོ། ། རིམ་པ་ལྔའི་ཡ་གྱལ་དུ་བགྲང་བ་ནི། རྡོ་རྗེའི་བཟླས་པ་ཡིན་ཏེ། ལེའུ་དྲུག་པའི་སྒྲོན་གསལ་ལས། སེམས་ལ་དམིགས་པ་ནི་རིམ་པ་གཉིས་པས་ཇི་ལྟ་བ་བཞིན་ཡོངས་སུ་ཤེས་པའོ། ། ཞེས་གསུངས་སོ། ། འདིས་ནི་བསྐྱེད་པའི་རིམ་པ་ལ་དང་པོ་དང༌།
རྡོ་རྗེའི་བཟླས་པ་ལ་གཉིས་པར་བྱས་ན། དེས་སེམས་དམིགས་ཇི་ལྟ་བ་བཞིན་ཤེས་ཞེས་བསྟན་པ་ཡིན་ནོ། ། འོ་ན་ཟླ་བས། སེམས་ལ་དམིགས་པ་ཙམ་ཞིག་ནི། ། རིམ་པ་གཉིས་པ་ཞེས་བརྗོད་དོ། ། ཞེས་གསུངས་པ་མ་ཡིན་ནམ་ཞེ་ན། སེམས་ལ་དམིགས་པའི་ཐབས་རྡོ་རྗེ་བཟླས་པ་ལ་རིམ་པ་གཉིས་པ་ཞེས་བརྗོད་དོ། ། ཞེས་བཤད་པར་བྱ་བ་ཡིན་ཏེ། ལེའུ་དྲུག་པའི་འགྲེལ་པས་ཤེས་སོ། ། ཆག་ལོའི་དགོངས་པ་བཞིན་བཤད་དེ་ལེགས་སོ། །
གཞན་དག་གི་བཤད་པ་ནི། ཤཱཀྱ་བཤེས་གཉེན་གྱིས་མཛད་པ་ཀླུ་སྒྲུབ་ཀྱིས་མཛད་པར་བགྲངས་པས་ཉེས་སོ། ། ཨརྻ་དེ་བའི་དགོངས་པ་ཡང་ཀླུ་སྒྲུབ་དང་མཐུན་པ་ཡིན་ཏེ། མདོ་རྒྱུད་རྟོག་པ་བསྡུས་པར། སྔགས་ཀྱི་དེ་ཁོ་ན་ཉིད་དང༌། ཕྱག་རྒྱའི་དེ་ཁོ་ན་ཉིད། བདག་གི་དེ་ཁོ་ན་ཉིད་དང༌། ཆོས་ཀྱི་དེ་ཁོ་ན་ཉིད་དང༌། ཡོངས་སུ་དག་པ་ལྷའི་དེ་ཁོ་ན་ཉིད་དོ། ། རིམ་པ་ལྔ་གསལ་བར་བྱ་བའི་ཕྱིར།
མདོ་རྒྱུད་རྟོག་པ་བསྡུས་པ་བཤད་པར་བྱའོ། ། ཞེས་གསུངས་པས་སོ། ། དེ་ལ་སྔགས་ཀྱི་དེ་ཁོ་ན་ཉིད་ཅེས་པས་ནི་བསྐྱེད་རིམ་དང༌། ཕྱག་རྒྱའི་དེ་ཁོ་ན་ཉིད་ནི་རྡོ་རྗེའི་བཟླས་པ་འབྲས་བུ་དང་བཅས་པ། བདག་གི་དེ་ཁོ་ན་ཉིད་ནི་སྒྱུ་ལུས། ཆོས་ཀྱི་དེ་ཁོ་ན་ཉིད་ནི་འོད་གསལ། ཡོངས་སུ་དག་པ་ལྷའི་དེ་ཁོ་ན་ཉིད་ནི་ཟུང་འཇུག་གོ ། དེས་ན་ཨརྻ་དེ་བས་ལུས་དབེན་དང་དྲུག་ཏུ་འདོད་ཞེས་པའང་འཁྲུལ་ལོ། ། སྐབས་འགའ་ཞིག་ཏུ་རྫོགས་རིམ་དུ་བཤད་པ་ནི། རྫོགས་རིམ་གྱི་སྦྱོར་བ་ལ་དགོངས་ཀྱི།
རྫོགས་རིམ་གྱི་དངོས་གཞི་བཞི་ལས་མེད་དོ། ། གལ་ཏེ་བསྐྱེད་རྫོགས་སྒོམ་པའི་སྐབས་སུ་ལྷའི་རྣམ་པ་སྒོམ་པ་འདྲ་ན། ཁྱད་པར་གང་གིས་འབྱེད་ཅེ་ན། བསྐྱེད་རིམ་གྱི་སྐབས་སུ་མོས་པ་ཡིད་བྱེད་ཙམ་ཡིན་ལ། རྫོགས་རིམ་གྱི་སྐབས་སུ་དེ་ཁོ་ན་ཉིད་ཡིད་ལ་བྱེད་པས། འདི་ནི་ཁྱད་པར་རོ། ། ལུས་དབེན་ནི། ལྷག་པར་མོས་པ་མཐར་ཕྱིན་པའི་གནས་སྐབས་ཡིན་པས། བསྐྱེད་རིམ་མཐར་ཕྱིན་པའོ་ཞེས་བཤད་པར་བྱའོ། ། བཞི་པ་གྲངས་ངེས་ནི།
སྤྱང་གཞི་ལུས་ངག་ཡིད་གསུམ་སོ་སོ་དང༌། ཆོས་ཉིད་དང༌། ཆོས་ཅན་དང༌། ཆོས་ཉིད་དབྱེར་མེད་པ་ལྔ་ལ་ལྟོས་ནས། སྦྱོང་བྱེད་རིམ་པ་ལྔ་སྟེ། ལུས་རགས་པའི་དྲི་མ་སྦྱོང་བའི་དོན་དུ་བསྐྱེད་རིམ། ངག་དང་སེམས་ཀྱི་དྲི་མ་སྦྱོང་བའི་དོན་དུ་རྡོ་རྗེའི་བཟླས་པ། ལུས་ཕྲ་བ་བར་དོ་དང་རྨི་ལམ་གྱི་ལུས་སྦྱོང་བའི་དོན་དུ་སྒྱུ་ལུས། ཆོས་ཉིད་ཀྱི་དྲི་མ་སྦྱོང་བའི་དོན་དུ་འོད་གསལ། བདེན་གཉིས་ཐ་དད་དུ་འཛིན་པ་དག་པའི་དོན་དུ་ཟུང་འཇུག་བསྟན་པའི་ཕྱིར་རོ། །
ལྔ་ལས་ལྷག་པ་མི་དགོས་ཏེ། ཆོས་ཅན་ལུས་ངག་ཡིད་གསུམ་དང༌། ཆོས་ཉིད་བདེན་གཉིས་དབྱེར་མེད་ལས་མ་གཏོགས་པའི་སྦྱང་གཞི་གཞན་མེད་པའི་ཕྱིར་རོ། ། འདི་ལྔས་དཀོན་མཆོག་གསུམ་རྗེས་སུ་དྲན་པ་ཡང་བསྟན་ཏེ། བསྐྱེད་རིམ་གྱིས་ཀྱང་བསྟན་ཅིང༌། རྫོགས་རིམ་གྱིས་ཀྱང་བསྟན་པའི་ཕྱིར་རོ། ། དེ་ལ་བསྐྱེད་རིམ་གྱི་སྐབས་སུ། དེ་བཞིན་ཉིད་བྱང་ཆུབ་པ་བསྒོམ་པ་ནི་ཆོས་སྐུ་དང༌། གདན་པད་ཟླ་ནས། སྐུ་ཡོངས་སུ་རྫོགས་པའི་བར་གྱིས་ནི་ལོངས་སྐུ་དང༌།
དེས་སེམས་ཅན་གྱི་དོན་བྱེད་པ་ནི་སྤྲུལ་པའི་སྐུ་སྟེ་སངས་རྒྱས་སོ། ། ངག་གི་བཟླས་པ་ནི། དམ་ཆོས་སོ། ། འཁོར་གྱི་ལྷ་རྣམས་ནི་དགེ་འདུན་ནོ། ། རྫོགས་རིམ་ལ་ངག་དབེན་དང༌། སེམས་དབེན་དང༌། འོད་གསལ་གསུམ་ནི་ཆོས། སྒྱུ་ལུས་ནི་དགེ་འདུན། ཟུང་འཇུག་ནི་སངས་རྒྱས་སོ། ། ལྔ་པ་གོ་རིམ་ནི།
རྒྱུ་འབྲས་ཀྱི་གོ་རིམ་སྟེ། ལུས་དབེན་སྐུ་རྡོ་རྗེའི་ཏིང་ངེ་འཛིན་ནི་སྔོན་དུ་སོང་བ་ལ་བརྟེན་ནས། ངག་དབེན་གསུང་རྡོ་རྗེའི་ཏིང་ངེ་འཛིན་འབྱུང་སྟེ། པི་ཝང་གི་ཁོག་པ་ལེགས་པར་སྦྱངས་པ་ལས་སྐད་སྙན་པ་འབྱུང་བ་བཞིན་ནོ། ། ངག་རྣམ་པར་དབེན་པས་སེམས་ཀྱི་བཞོན་པ་རླུང་དབང་དུ་འདུས་པ་ལས། རླུང་ལ་ཞོན་པའི་སེམས་རྣམ་པར་དབེན་པ་ཐུགས་རྡོ་རྗེའི་ཏིང་ངེ་འཛིན་འབྱུང་སྟེ། དཔེར་ན་རྟའི་ཁ་ལོ་འབྱོངས་པའི་སྐྱེས་བུས་བགྲོད་བྱའི་གནས་སུ་ཕྱིན་གྱི་གཞན་གྱིས་མ་ཡིན་པ་བཞིན་ནོ། ། སེམས་དབེན་གྱི་ཏིང་ངེ་འཛིན་ནི་མེད་ན་སྒྱུ་མའི་ཏིང་ངེ་འཛིན་མི་འབྱུང་སྟེ། སྒྱུ་མའི་ཏིང་ངེ་འཛིན་དེ་ནི། སེམས་དབང་དུ་འདུས་པ་ལས་འབྱུང་དགོས་པའི་ཕྱིར།
སྒྱུ་ལུས་མངོན་སུམ་དུ་མ་བྱས་པར་འོད་གསལ་རྟོགས་པར་མི་ནུས་ཏེ། སྒྱུ་ལུས་རིལ་འཛིན་རྗེས་ཞིག་གི་བསམ་གཏན་གཉིས་ཀྱིས་བཤིག་ནས། འོད་གསལ་མངོན་དུ་བྱེད་དགོས་པའི་ཕྱིར། འོད་གསལ་མངོན་དུ་མ་བྱས་པར་ཟུང་འཇུག་རྟོགས་པ་མི་འབྱུང་སྟེ། བདེན་གཉིས་དབྱེར་མེད་དུ་རྟོགས་པ་ནི་འོད་གསལ་མངོན་དུ་བྱས་པ་ལ་རག་ལས་པའི་ཕྱིར་རོ། ། འདི་ལ་རིམ་གྱིས་སློབ་དགོས་པ་ནི། མདོ་རྒྱུད་རྟོག་པ་བསྡུས་པར། མདའ་འཕེན་པ་ལ་སློབ་པའི་དཔེས་བསྟན་ནོ། ། རིམ་ལྔ་ལས་ཀྱང༌། བསྐྱེད་པའི་རིམ་པ་ལེགས་གནས་ཤིང༌། །
རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། སྐས་ཀྱི་རིམ་པ་ལྟ་བུར་གསུངས། ། ཞེས་བཤད་དོ། ། རིམ་པ་ལྔའི་སྤྱིའི་དོན་བསྟན་ཟིན་ཏོ།། ༈ །གཉིས་པ་ཡན་ལག་གི་དོན་བཤད་པ་ལ་གཉིས་ཏེ། བསྐྱེད་པའི་རིམ་པ་བཤད་པ་དང༌། རྫོགས་པའི་རིམ་པ་བཤད་པའོ། ། དང་པོ་ནི། སྔགས་ཀྱི་སྐུ་ནི་རབ་སྒྱུར་བྱེད། །
བསྐྱེད་པའི་རིམ་པ་དང་པོ་ཡིན། ། ཞེས་པས་བསྟན་ཏེ། སྔགས་ནི་ཡི་གེ་གསུམ་ཡིན་ལ། སྐུ་ནི་དེས་བསྐྱེད་པའི་ལྷའི་སྐུའོ། ། རིམ་པ་ནི། སྐུ་དེ་རབ་ཏུ་སྒྲུབ་པར་བྱེད་པའི་ཏིང་ངེ་འཛིན་གསུམ་ལ་བརྗོད་དོ། ། བསྐྱེད་རིམ་ནི་སྐས་ཀྱི་རིམ་པ་དང་པོ་ལྟར་རྫོགས་རིམ་གྱི་ཐོག་མར་བསྒོམ་པར་བྱ་བ་ཡིན་པས། རིམ་པ་དང་པོ་ཡིན་ནོ། ། བསྐྱེད་རིམ་གྱི་མཐར་ཐུག་ལུས་དབེན་སྟོན་པ་ལ་བཞི་སྟེ། ངོ་བོ་ནི།
དོན་དམ་པར་ལུས་ཐམས་ཅད་སྟོང་པ་ཉིད་དུ་ཤེས་པར་བྱས་ནས། ཀུན་རྫོབ་ཏུ་ལུས་དངོས་པོ་བརྒྱར་ཕྱེ་སྟེ། དེ་བཞིན་གཤེགས་པ་བརྒྱར་ང་རྒྱལ་བྱེད་པ་སྟེ་རྒྱས་པའོ། ། འབྲིང་དུ་དངོས་པོ་བརྒྱར་ཕུང་པོ་ལྔར་བསྡུས་ནས་རིགས་ལྔར་ཡིད་ལ་བྱེད་པའོ། ། བསྡུས་པ་ལ་ལུས་ངག་ཡིད་གསུམ་དུ་བསྡུས་ནས། སྐུ་གསུང་ཐུགས་རྡོ་རྗེར་ཡིད་ལ་བྱེད་པའོ། ། ཤིན་ཏུ་བསྡུས་པ་ཁམས་གསུམ་གསང་ཆེན་རིགས་གཅིག་ཏུ་ཡིད་ལ་བྱེད་པའོ། ། སྔ་རབས་པ་དག གཟུགས་ཀྱི་ལུས་དབེན། རང་བཞིན་གྱི་ལུས་དབེན།
རྣམ་པར་ཤེས་པའི་ལུས་དབེན། ཏིང་ངེ་འཛིན་གྱི་ལུས་དབེན་དང་བཞིར་བྱས་ནས། དང་པོ་ཉན་ཐོས་དང་ཐུན་མོང་བ། གཉིས་པ་ཕ་རོལ་ཏུ་ཕྱིན་པ་དང་ཐུན་མོང་བ། གསུམ་པ་སེམས་ཙམ་པ་དང་ཐུན་མོང་བ། བཞི་པ་སྔགས་ཀྱི་ཐུན་མོང་མ་ཡིན་པ་ཞེས་བཤད་པ་ནི་དོན་མེད་པའི་སྤྲོས་པ་ཡིན་པས་སྤང་བར་བྱའོ། ། ངེས་ཚིག་ནི། ཐ་མལ་པའི་ལུས་སུ་རྟོག་པས་དབེན་པའི་ཕྱིར། ལུས་རྣམ་པར་དབེན་པ་ཞེས་བྱའོ། ། མཐར་ཕྱིན་པའི་ཚད་ནི།
ཁམས་གསུམ་ཐམས་ཅད་གསང་ཆེན་རིགས་གཅིག་ཏུ་ང་རྒྱལ་བརྟན་པར་གྱུར་པའོ། ། ཕན་ཡོན་ནི། ཐ་མལ་པའི་རྣམ་པར་རྟོག་པ་སྤོང་བ་དང༌། ངག་དབེན་གྱི་སྣོད་དུ་འགྱུར་བ་དང༌། མཐར་ཐུག་གཟུགས་ཀྱི་སྐུ་འགྲུབ་པའོ། ། བསྐྱེད་པའི་རིམ་པ་བསྟན་ཟིན་ཏོ། ། འདི་ནི་སྐས་ཀྱི་རིམ་པ་དང་པོ་ལྟར། རིམ་པ་ལྔའི་དང་པོ་ཡིན་ནོ། ། གཉིས་པ་རྫོགས་རིམ་ལ་གཉིས་ཏེ། སྤྱིར་བསྟན་པ་དང༌།
སོ་སོར་བཤད་པའོ། ། དང་པོ་ལ་གསུམ་སྟེ། སྦྱང་བར་བྱ་བའི་གཞི་དང༌། སྦྱོང་བྱེད་ཀྱི་ཐབས་དང༌། སྦྱང་བར་བྱས་པའི་འབྲས་བུའོ། ། དང་པོ་ནི། དོན་དམ་པར་ཆོས་ཀྱི་དབྱིངས་དང་དབྱེར་མེད་པའི་གཟུང་འཛིན་གཉིས་དང་བྲལ་བར་གནས་པའི་རིག་ཙམ། འཁོར་འདས་ཀྱི་ས་བོན་ཐམས་ཅད་ལྡན་པ། ཆུ་ལས་ཆུ་བུར་རམ། ནམ་མཁའ་ལས་སྤྲིན་བཞིན་འབྱུང་སྟེ།
དེ་ལ་སངས་རྒྱས་ཀྱི་ཁམས་དང༌། དེ་བཞིན་གཤེགས་པའི་སྙིང་པོ་སོགས་ཀྱི་རྣམ་གྲངས་དུ་མ་མཛད་དོ། ། དེ་ལས་བདག་དང་གཞན་དུ་རྟོག་པའི་ཤེས་པ་འབྱུང་ལ། དེ་ནས་རླུང་ལ་སོགས་པ་བཞི་དང༌། ཁམས་ལྔ་པོ་དང༌། དེ་ལས་གཟུགས་ལ་སོགས་པའི་ཕུང་པོ་ལྔ་འབྱུང་ངོ༌། ། དེ་སྐད་དུ་ཡང༌། རྡོ་རྗེ་ཕྲེང་བ་ལས། སའི་ཁམས་དང་ཆུ་ཉིད་དང༌། ། དེ་བཞིན་མེ་དང་རླུང་དང་ནི། །
རྣམ་པར་ཤེས་པ་བླངས་ནས་སུ། ། སྲིད་གསུམ་གནས་སུ་སྐྱེ་བར་འགྱུར། ། ཞེས་བཤད་དོ། ། དེ་ཡང་ཁམས་གསུམ་གང་དང་གང་ན་ཅི་འདྲ་བའི་ཕུང་པོ་ཡོད་པ་དེ་དང་དེ་ལ་ནི་རླུང་དང་སེམས་དབྱེར་མི་ཕྱེད་པའི་ཚུལ་དུ་གནས་སོ། ། གཟུགས་མེད་དུ་འབྱུང་བཞི་འགག་པར་བཤད་པ་ནི་རླུང་རགས་པ་མེད་པ་ལ་དགོངས་སོ། ། རྣམ་ཤེས་ལས་སྐྱེས་པའི་རླུང་དེ་ནི། ཕྱིས་སྲོག་འཛིན་གྱི་རླུང་དུ་འགྱུར་ཏེ། དེ་སྙིང་ལ་གནས་ནས། དབུགས་འབྱུང་རྔུབ་ལ་སོགས་པ་བེམ་པོའི་རླུང་རྣམས་དང༌། དབང་པོ་ལྔའི་རླུང་ལྔ་བསྐྱེད་ནས།
རྣམ་ཤེས་ཀྱི་བཞོན་པ་བྱེད་ཅིང༌། འོད་གསལ་ཐོབ་པའི་ཚེ། ལས་རླུང་ཐམས་ཅད་དངོས་མེད་དུ་འགྱུར་རོ་ཞེས་བཤད་དོ། ། རྡོ་རྗེ་བཟླས་པ་ལས། སེམས་ཅན་རྣམས་ཀྱི་སྲོག་གྱུར་པ། ། རླུང་ཞེས་བྱ་བས་ལས་ཀུན་བྱེད། ། འདི་ནི་རྣམ་ཤེས་བཞོན་པ་སྟེ། ། ལྔའི་བདག་ཉིད་བཅུ་ཡང་ཡིན། ། ཞེས་བྱ་བ་དང༌། བླ་ན་མེད་པའི་དགོངས་པར།
རླུང་རྣམས་ཕྲ་བའི་གཟུགས་ཀྱིས་ནི། ། སེམས་དང་ཡང་དག་འདྲེས་གྱུར་ཏེ། ། དབང་པོའི་ལམ་ནས་བྱུང་ནས་ནི། ། ཡུལ་རྣམས་ལ་ནི་དམིགས་པར་བྱེད། ། ཅེས་བཤད་དོ། ། སྲོག་འཛིན་གྱིས་ཡེ་ཤེས་ཀྱི་གཞོན་པ་བྱས་ནས་དུས་གསུམ་གྱི་ཤེས་བྱ་ལ་འཇུག་སྟེ། སྡེ་སྣོད་གསུམ་གྱི་ཚུལ་ལས། གཅིག་ཏུ་འགྲོ་ཞིང་རིང་དུ་རྒྱུ། ། ལུས་མེད་དབང་པོའི་ཕུག་ན་གནས། ། གདུལ་བར་དཀར་བའི་སེམས་འདུལ་བྱེད། །
ཞེས་བཤད་དོ། ། ཕུག་ནི་སྙིང་གི་དབུས་སུ་ཤཱཀྱ་བཤེས་གཉེན་གྱིས་བཤད་དོ། ། རྒྱུད་རྡོ་རྗེ་ཕྲེང་བ་ལས། སྙིང་ལ་ལྔ་ནི་ངེས་གནས་ཏེ། ། རྒྱུད་ལྔར་རྣམ་པར་བྱུང་བ་ནི། ། རྨི་ལམ་རླུང་དང་ལྡན་པ་རུ། ། འདོད་པ་ལྔ་རྣམས་སྤྱོད་པར་བྱེད། ། ཅེས་སོ། ། གཉིད་ནང་དུ་སྲོག་རླུང་ཕྲ་མོ་གཡོས་པས་རྨི་ལམ་གྱི་དབང་ཤེས་ལྔ་འབྱུང་བར་བཤད་དོ། ། རྨི་ལམ་གྱི་ཤེས་པ་རླུང་ལ་བརྟེན་ནས་ལུས་བོར་ཏེ།
སྔོན་མཐོང་བ་དང་མ་མཐོང་བའི་ཡུལ་དུ་མར་ཡིད་ཀྱི་གཟུགས་ཀྱིས་འགྲོའོ། ། འོ་ན་འཆི་བར་ཐལ་བར་འགྱུར་རོ་ཞེ་ན། ལས་ཀྱི་མཐུས་སླར་ཡང་ལུས་ལ་འཇུག་པར་འགྱུར་བས་ཉེས་པ་མེད་དོ། ། འོ་ན་གང་གིས་འཆི་བར་འགྱུར་ཞེ་ན། ལས་དང་ཚེ་ཟད་པས་འཆི་བར་འགྱུར་རོ། ། ཞེས་འགའ་ཞིག་འཆད། གནས་སྐབས་འགའ་ཞིག་ཏུ་སྔར་གྱི་བག་ཆགས་ཡོངས་སུ་སད་པའི་མཐུ་ལས་རྣམ་པར་ཤེས་པ་ལ་ཡུལ་སྣ་ཚོགས་ཀྱི་རྣམ་པ་ཤར་བས། ཡུལ་དེ་དང་དེར་ཕྱིན་པ་སྣང་བར་ཡང་འགྱུར་རོ། ། རྣམ་ཤེས་ཚོགས་དྲུག་གི་རླུང་སྲོག་འཛིན་ལ་ཐིམ་ནས། ཚོགས་དྲུག་མེད་པའི་རྟོག་མེད་ནི་གཉིད་ཀྱི་འོད་གསལ་ཡིན་ལ།
བརྒྱལ་བ་དང༌། འདུ་ཤེས་མེད་པའི་སྙོམས་འཇུག་སོགས་ཀྱང་དེ་དང་འདྲའོ། ། དོན་དེ་དག་ཡེ་ཤེས་རྡོ་རྗེ་ཀུན་ལས་བཏུས་པར། བཅོམ་ལྡན་འདས་ཀྱིས་བཀའ་བསྩལ་པ། རྣམ་པར་ཤེས་པ་ནི་འོད་གསལ་བ་ལས་བྱུང་བའོ། ། དེ་ཉིད་ནི། སེམས་དང་ཡིད་ཅེས་བྱ་སྟེ། ཀུན་ནས་ཉོན་མོངས་པ་དང་རྣམ་བྱང་གི་ཆོས་ཀྱི་རྩ་བ་ཡིན་ནོ། ། དེ་ལས་བདག་དང་གཞན་དུ་རྟོག་པ་ཉིད་འབྱུང་ངོ༌། ། རྣམ་པར་ཤེས་པ་དེ་རླུང་ལ་ཞོན་ཏེ།
རླུང་ལས་མེའོ། ། མེ་ལས་ཆུའོ། ། ཆུ་ལས་སའོ། ། དེ་རྣམས་ལས་ཕུང་པོ་ལྔ་དང༌། སྐྱེ་མཆེད་དྲུག་དང༌། དབང་པོ་ལྔ་རྣམས་ཏེ། དེ་དག་ཐམས་ཅད་ནི་རླུང་དང་རྣམ་པར་ཤེས་པ་ཡང་དག་པར་འདྲེས་པའོ། ། དེ་ནས་རྣམ་པར་ཤེས་པ་གསུམ་གྱི་རང་བཞིན་གྱི་སྣང་བ་ལ་རབ་ཏུ་སྤྱོད་པ་ཡོངས་སུ་གསལ་བ་ཉམས་སུ་མྱོང་བར་འགྱུར་ཞིང༌། ། སྣང་བའི་རྒྱུས་རང་བཞིན་རྣམས་འབྱུང་བར་འགྱུར་རོ། ། དེ་ལས་འོད་གསལ་བ་ནི།
གནས་པ་མེད་པ། འགག་པ་མེད་པ། སྐྱེ་བ་མེད་པ། དོན་དམ་པའི་བདེན་པ་ཡང་དག་པའི་མཐའ་སྟེ། དེ་ལས་འབྱུང་བའི་མུན་པའི་སྣང་བ་ནི་མ་རིག་པའོ། ། ཞེས་བྱང་ཆུབ་སེམས་དཔའ་དྲུག་སྟོང་ལ་ལེགས་པར་གསུངས་སོ། ། འཆི་འཕོ་བའི་ཚེ་ན། འཕགས་པ་ཀླུ་བློའི་ལས་ཀྱི་མཐའ་རྣམ་འབྱེད་ལས། སྔོན་ནི་ཇི་ལྟར་འོངས་པ་བཞིན། ། རིམ་པ་འདི་ཡིས་ཐིམ་འགྱུར་ཏེ། །
ཞེས་འབྱུང་བ་བཞིན། ས་ཆུ་དང༌། ཆུ་མེ་དང༌། མེ་རླུང་དང༌། རླུང་རྣམ་ཤེས་རྣམས་དང༌། རྣམ་ཤེས་འོད་གསལ་ལ་ཐིམ་ནས་རྣལ་འབྱོར་པས་དོན་སྤྱི་ཅུང་ཟད་ཅིག་རྟོགས་ཀྱང༌། ལས་དང་ཉོན་མོངས་པ་མ་དག་པས། དེ་གཉིས་ཀྱིས་སེམས་འོད་གསལ་ལས་བསྐུལ་ཏེ། བར་དོའི་ལུས་གྲིབ་མའི་གཟུགས་འདྲ་བ། གང་ལ་ཡང་མི་ཐོགས་པ་བླངས་ཏེ།
སླར་ཡང་ཁམས་གསུམ་དང་སྐྱེ་གནས་བཞིར་སྐྱེ་བར་འགྱུར་རོ། ། རྡོ་རྗེ་ཕྲེང་བ་ལས། སྐྱེ་དང་གནས་དང་འཇིག་པ་དང༌། ། སྲིད་པ་བར་མར་གནས་པ་སྟེ། ། ཇི་སྙེད་འཇིག་རྟེན་གྱིས་བཏགས་པ། ། སེམས་དང་རླུང་གི་རྣམ་འཕྲུལ་ལོ། ། ཞེས་དང༌། སླར་ཡང་སྲོག་གི་རླུང་ཤར་ན། ། ལས་ཀྱི་རླུང་ནི་སྣ་ཚོགས་པ། ། དེ་ནི་ལྷན་ཅིག་རྣམ་ཤེས་དང༌། །
སླར་ཡང་འཇིག་རྟེན་གསུམ་དུ་གནས། ། དེ་ལས་ལས་དང་དེ་ལས་སྐྱེ། ། དེ་ལས་ཆགས་སོགས་བག་ཆགས་ལྡང༌། ། དེ་ལས་སླར་ཡང་འཆི་དང་སྐྱེ། ། དེ་དག་འཁོར་ལོ་བསྐོར་བ་འདྲ། ། ཞེས་གསུངས་སོ། ། དོན་དེ་དག་འཇམ་དཔལ་ཞལ་ལུང་ནས། འཕགས་པ་འཇམ་དཔལ་གྱིས། ཨ་བྷི་ཡཾ་རཾ་བཾ་ལཾ་ཧཱུྃ། ཞེས་ཡི་གེ་བདུན་གྱིས་བསྟན་ཏེ།
ཨས་ཁམས་གཉིས་མེད་ཡེ་ཤེས་དང༌། བྷི་ཀལྤ་རྟོག་པ་དང༌། དེ་ནས་བཞི་འབྱུང་བཞི་དང༌། ཧཱུྃ་ཕུང་པོ་ལྔའོ། ། བསྐལ་པ་འཇིག་པའི་ཚེ་ཡང༌། སེམས་ཅན་ཐམས་ཅད་ཀྱི་ཁམས་གཉིས་མེད་དེ། མི་ཤིགས་པའི་ཐིག་ལེ་ཕྲ་མོ་གནས་པ་ཅིས་ཀྱང་མི་ཤིགས་པ་ལས། སྣོད་བཅུད་ཐམས་ཅད་འབྱུང་བ་དང༌། ཐིག་ལེ་མ་ཤེས་བར་དུ་འཁོར་བར་འཁྱམ་ཞིང༌། ཤེས་ནས་ལས་ཐམས་ཅད་དེར་ཐིམ་པས་འཁོར་མི་ནུས་པར་བཤད་དོ། །
དགྱེས་པ་རྡོ་རྗེ་ལ་སོགས་པ་དུ་མ་ནས། ཨ་ཀ་རོ་མུ་ཁཾ་གི་སྔགས་ཀྱིས་ཆོས་ཐམས་ཅད་ཨས་བྱས་པའི་སྒོ་ཅན་ཐོག་མ་ནས་མ་སྐྱེས་པའི་ཕྱིར། ཞེས་བཤད་ལ། ཡུམ་ལས་ཀྱང༌། ཨ་ཞེས་བྱ་བ་ནི་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ། ། ཞེས་བཤད་དོ། ། འདི་དག་གིས་ནི་ཆོས་ཐམས་ཅད་འོད་གསལ་གྱི་རྩ་བ་ཅན་དུ་བསྟན་ཏོ། ། དེ་ནས་འོད་གསལ་ལས་བྱུང་བའི་ཁམས་ནི་ཀུན་གཞིའི་རྣམ་ཤེས་ཡིན་ལ། རྣམ་ཤེས་གཞན་རྣམས་ནི་རྒྱ་མཚོའི་རྦ་རླབས་སམ། མེ་དཔུང་གི་མེ་ལྕེས་སྡོང་པོའི་ཡལ་ག་བཞིན་དུ།
དེ་ལས་སྐྱེས་པ་ཡིན་ཏེ། ལངྐར་གཤེགས་པ་ལས། ཀུན་གཞི་རྒྱ་མཚོ་རྟག་གནས་པ། ། ཡུལ་གྱི་རླུང་གིས་རབ་བསྐྱོད་ནས། ། སྣ་ཚོགས་རྣམ་ཤེས་རྦ་རླབས་རྣམས། ། གར་ཞིང་རབ་ཏུ་འཇུག་པར་འགྱུར། ། རྒྱ་མཚོ་དང་ནི་རྦ་རླབས་རྣམས། ། ཇི་ལྟར་བྱེ་བྲག་མེད་པ་བཞིན། ། རྣམ་ཤེས་སེམས་ཀྱང་དེ་བཞིན་དུ། ། ཐ་དད་པར་ཡང་མི་དམིགས་སོ། །
སེམས་ནི་ལས་སོགས་བྱེད་ཅེ་ན། ། ཡིད་ནི་རྒྱ་ཆེར་སོག་པ་སྟེ། ། རྣམ་ཤེས་དང་ནི་རྣམ་པར་རིག ། སྣང་བའི་ཡུལ་དུ་ལྟོས་སྔར་བཤད་དོ། ། ཞེས་པ་དང༌། ཡེ་ཤེས་རྡོ་རྗེ་ཀུན་ལས་བཏུས་ལས། དེ་ནི་སེམས་དང་ཡིད་ཅེས་བྱ་སྟེ། ཀུན་ནས་ཉོན་མོངས་པ་དང༌། རྣམ་པར་བྱང་བའི་ཆོས་ཐམས་ཅད་ཀྱི་རྩ་བ་ཡིན་ནོ། ། ཞེས་པ་དང༌།
ཆོས་དབྱིངས་བསྟོད་པ་ལས། ས་བོན་གྱུར་པའི་ཁམས་དེ་ཉིད། ། ཆོས་རྣམས་ཀུན་གྱི་རྟེན་དུ་འདོད། ། རིམ་གྱིས་སྦྱངས་པར་གྱུར་པ་ལས། ། སངས་རྒྱས་གོ་འཕང་ཐོབ་པར་འགྱུར། ། ཞེས་བཤད་དོ། ། ཁ་ཅིག་འོད་གསལ་ལས་བྱུང་བའི་རླུང་ཕྲ་མོས་ཡེ་ཤེས་ཕྲ་མོ་སྒྲུབ་ལ། རིམ་གྱིས་རགས་པར་སོང་བའི་རླུང་གིས་ཡེ་ཤེས་རགས་པ་བསྐྱེད་ནས། སྒོ་ཀུན་ནས་ཡུལ་ཀུན་ལ་འཇུག་པས། ཡེ་ཤེས་གཅིག་པུ་པ་ཡིན་ནོ་ཞེས་ཟེར་བ་ནི་མིན་ཏེ།
རྡོ་རྗེ་ཕྲེང་བ་ལ་སོགས་པའི་བཤད་རྒྱུད་ནས། ཀུན་གཞི་བཤད་པ་དང༌། འཕགས་པ་ཡབ་སྲས་ཀྱི་སྔགས་ཀྱི་གཞུང་ནས་ཀྱང་བཤད་པས་སོ། ། གལ་ཏེ་ཡེ་ཤེས་གཅིག་ལ་ལྡོག་པ་ནས་གཉིས་སུ་ཕྱེའོ་ཞེ་ན། མི་འཐད་དེ། རྒྱན་སྟུག་པོ་བཀོད་པ་ལས། ཀུན་གཞི་དང་ཡེ་ཤེས་རྟེན་དང༌། བརྟེན་པར་བཤད་པའི་ཕྱིར་རོ། ། བཟང་སྐྱོང་གིས་ཞུས་པ་ལས། རྣམ་པར་ཤེས་པའི་ཁམས་འདི་ནི།
ཆོས་ཀྱི་དབྱིངས་ལ་རྟེན་པའི་ཕྱིར། མི་ཟད་པ་ཡིན་ནོ་ཞེས་བཤད་པས། སེམས་ཅན་རྣམས་དེ་ལས་སྐྱེ་བའི་ཕྱིར། སེམས་ཅན་རྣམས་མཐའ་མེད་པ་ཡིན་ནོ། ། དེ་འདྲ་བའི་འཁྲུལ་པའི་སེམས་དང་པོ་དང་ཐ་མར་བྱུང་བ་ལ། སྣང་བ་དང༌། དེ་མཆེད་པ་དང༌། སྣང་བ་ཐོབ་པ་ཞེས་བྱ་བའམ། སློབ་དཔོན་འཕགས་པ་ལྷས། ཡུལ་ཁོལ་བུ་ལ་གཡོ་བ་སྣང་བ་དང༌།
དེ་རྒྱས་པ་མཆེད་པ་དང༌། མཆེད་པ་ལོག་པ་ལ་སྣང་བ་ཐོབ་པ་ཞེས་བཤད་དོ། ། འཁྲུལ་པའི་རླུང་སེམས་ལས། རང་བཞིན་གྱི་རྟོག་པ་བརྒྱད་ཅུ་ལ་ཉིན་མཚན་གྱི་དབྱེ་བས་བརྒྱ་དྲུག་ཅུ་དང༌། དེ་བསྡུས་ནས་བརྒྱ་རྩ་བརྒྱད་དང༌། དེ་ལས་ཉོན་མོངས་པ་རྣམས་འབྱུང་ཚུལ་ནི་སྤྱོད་བསྡུས་ལས་རྒྱས་པར་བཤད་དོ། ། སྦྱང་གཞི་བསྟན་ཟིན་ཏོ། ། སྦྱོང་བྱེད་ཀྱི་ཐབས་རྫོགས་པའི་རིམ་པ་ལས། རྡོ་རྗེ་བཟླས་པ་ནི། རྣལ་འབྱོར་བསྒོམ་པའི་བར་ཆད་ཅན། །
ཕྱི་རོལ་བཟླས་པ་སྤང་བར་བྱ། ། ཞེས་པ་དང༌། རླུང་གི་སྦྱོར་བ་མེད་པར་ནི། ། སེམས་ཀྱི་ངོ་བོ་འཛིན་མ་ཡིན། ། ཞེས་འབྱུང་བས། དང་པོ་རྡོ་རྗེ་བཟླས་པ་ནི། སྙིང་གི་དབུས་ཀྱི་རླུང་མི་ཤིགས་པའི་རྒྱལ་པོ་ཨ་དུམ་གྱི་རྣམ་པར་གནས་པ། ངག་གི་སྒྲ་ཐམས་ཅད་ཀྱི་རྒྱུ་ལ་དམིགས་ཏེ། ཡི་གེ་གསུམ་ཆར་གྱིས་ལྡང་འཇུག་གནས་གསུམ་བྱེད་པའམ། འཇུག་པ་ཨོཾ།
གནས་པ་ཨཱཿ ལྡང་བ་ཧཱུྃ་དུ་ཤེས་པ་ལ་རྩེ་གཅིག་ཏུ་གནས་པ་ཡིན་ཏེ། རང་གི་སེམས་རྡོ་རྗེ་ལྟར་བྱེད་པས་རྡོ་རྗེའི་བཟླས་པའོ། ། རྡོ་རྗེ་ཕྲེང་བ་ལས། སྙིང་གི་བ་སྤུ་ནམ་མཁའ་ལ། ། ཡེ་ཤེས་རྡོ་རྗེ་རྟག་ཏུ་བཞུགས། ། སྟེང་དང་འོག་ལ་རྟེན་ནས་ནི། ། སྲོག་དང་ཐུར་སེལ་རླུང་ཆེན་གནས། ། ཞེས་པ་དང༌། གཞན་ལས།
ལྟེ་བའི་དབུས་གནས་རྒྱལ་བ་ཡིས། ། སྙིང་གའི་རླུང་ནི་བསྐྱོད་བྱས་ཏེ། ། འབར་བ་མར་མེའི་རྩེ་ལྟ་བུས། ། བརྡའི་སྔགས་ནི་བསྐྱེད་པར་བྱེད། ། ཅེས་པ་དང༌། དགོངས་པ་ལུང་སྟོན་ལས། ཐུང་ངུ་མ་ལུས་སྔགས་སུ་འགྱུར། ། གཅིག་མིན་དུ་མ་མ་ཡིན་ནོ། ། ཞེས་བཤད་དོ། ། དེ་ལྟར་ལས་དང་པོ་པ་དབང་གིས་སྨིན་པར་བྱས་པའི་བསྐྱེད་རིམ་དང༌།
རྡོ་རྗེ་བཟླས་པ་ནི་བཟོད་པ་འབྲིང་ཐོབ་ནས། ། བདེ་འགྲོ་འབའ་ཞིག་ཏུ་སྐྱེས་ཏེ། ། རྡོ་རྗེའི་དོན་ཞེས་བྱ་བ་ལས། རྡོ་རྗེ་བཟླས་པའི་སར་གནས་ནས། ། བཟོད་པ་འབྲིང་པོ་ཐོབ་པར་བྱེད། ། ཅེས་བཤད་དོ། ། རྡོ་རྗེའི་བཟླས་པ་བྱས་པ་ལ་ནི། སེམས་ཀྱི་རང་བཞིན་ཡོངས་སུ་ཤེས་པར་འགྱུར་ཏེ། འཕགས་པ་ཀླུ་བློའི་ལས་ཀྱི་མཐའ་རྣམ་འབྱེད་ལས། སྤྲིན་ནི་འབྲུག་གི་སྒྲའི་རྣམ་པ་དང་ལྡན་ནམ་མཁའི་ཁོངས་ནས་ཀུན་ཏུ་འབྱུང་བ་རྣམས། །
གང་ཚེ་ཕྱོགས་བཅུར་བསྐོར་ནས་གནས་ཤིང་དེ་ཉིད་དུ་ནི་སླར་ཡང་ཡལ་བར་མཐོང་བ་ཇི་ལྟ་བར། ། དེ་ལྟར་རྣམ་ཤེས་རྣམས་ནི་འོད་གསལ་གནས་ལས་ཐོན་ཏེ་སླར་ཡང་ཞིག་གྱུར་ནས། ། རང་བཞིན་རྣམ་པ་སྣ་ཚོགས་རྣམས་སུ་གནས་ཤིང་དེ་ཉིད་དུ་ནི་ཡལ་བར་འགྱུར། ། ཞེས་སོ། ། དེ་ལྟར་ན་སེམས་ནམ་མཁའ་དང་འདྲ་བར་བསྒོམས་པས་ལུས་ངག་ཡིད་གསུམ་སེམས་ཀྱི་ངོ་བོར་ཤེས་པའི་ཡེ་ཤེས་སྐྱེས་ཏེ། བཟོད་པ་ཆེན་པོ་དང༌། ཆོས་མཆོག་ཆུང་འབྲིང་རྒྱུད་ལ་སྐྱེའོ། ། དེ་ནས་རིམ་པ་གཉིས་པ་སྒྱུ་མ་ལྟ་བུ་ནི་རླུང་སེམས་འདྲེས་པ་དང༌། ཐབས་ཤེས་ཟུང་དུ་འབྲེལ་བའི་ལྷའི་སྐུ་འོད་ཟེར་ལྔ་འཕྲོ་བ། མཚན་དང་དཔེ་བྱད་འབར་བས་བརྒྱན་པ།
སྒྱུ་མ་ལྟ་བུའི་སྐུར་དམིགས་ཏེ། འཁོར་འདས་ཀྱི་ཆོས་ཐམས་ཅད་སྒྱུ་མ་དང་ཆུ་ཟླ་དང༌། མིག་ཡོར་དང༌། སྨིག་རྒྱུ་དང༌། རྨི་ལམ་དང༌། བྲག་ཆ་དང༌། དྲི་ཟའི་གྲོང་ཁྱེར་དང༌། མིག་འཕྲུལ་དང༌། འཇའ་ཚོན་དང༌། གློག་དང༌།
ཆུའི་ཆུ་བུར་དང༌། མེ་ལོང་གི་གཟུགས་བརྙན་ཏེ་བཅུ་གཉིས་དང༌། འགལ་མེ་དང༌། འཕྲུལ་སྣང་དང༌། སྤྲུལ་པ་དང༌། སྤྲིན་དང༌། སྐར་མ་དང༌། ཟིལ་པ་ལ་སོགས་པ་ལྟར། མི་རྟག་ཅིང་སྙིང་པོ་མེད་པ་ལ་སོགས་པར་བསྒོམས་ཏེ། སྙིང་ཁར་མི་ཤིགས་པའི་ཐིག་ལེ་ཤིན་ཏུ་ཕྲ་བ།
ལྷ་སྐུ་དང་བཅས་པའམ་བསྒོམ་མོ། ། འདི་མཐར་ཕྱིན་པས་ནི། ཆོས་མཆོག་ཆེན་པོ་ཐོབ་སྟེ། ཤཱཀྱ་བཤེས་གཉེན་གྱིས། བཟོད་པ་ཆེ་ནས་ཆོས་མཆོག་བར། ། གང་དེ་སེམས་ལ་དམིགས་པ་དང༌། ། སྒྱུ་མ་ལྟ་བུས་ཐོབ་པར་འགྱུར། ། འོག་གི་ས་ལ་རྨོངས་པ་ཡིས། ། རབ་ཏུ་དགའ་སོགས་ས་ལ་འཇོག ། སྒྲུབ་པར་མི་འགྱུར་དུད་འགྲོ་བཞིན། །
ཞེས་དྲངས་པ་ཡིན། གསུམ་པ་འོད་གསལ་ནི། དོན་དམ་པའི་བདེན་པ་སྟེ། དཔེ་དུ་མས་མཚོན་པའི་སྒྱུ་མ་ལྟ་བུའི་སྐུ་རིལ་པོར་འཛིན་པས་ཅིག་ཆར་སྟོང་པ་ཉིད་དུ་སྒོམ་པའམ། ཡང་ན་རྗེས་སུ་བཞིག་པས། སྣོད་བཅུད་ནས་རིམ་གྱིས་སྙིང་ཁའི་ས་བོན་གྱི་ན་དའི་བར་དུ་བསྡུས་ནས་འོད་གསལ་བསྒོམ་མོ། ། རིམ་ལྔ་ལས། དབུགས་ཀྱི་རླུང་ནི་མེ་ལོང་ལ། ། ཇི་ལྟར་ཀུན་ནས་ཡལ་འགྲོ་བ། ། དེ་བཞིན་རྣལ་འབྱོར་ཡང་དག་མཐར། །
ཡང་དང་ཡང་དུ་འཇུག་པར་བྱ། ། ཞེས་འབྱུང་བ་བཞིན་དུ། ན་དའང་སྣང་མེད་འོད་གསལ་དུ་བསྡུས་པས། དུ་བ་དང་སྨིག་རྒྱུ་ལྟ་བུའི་རྟགས་རྣམས་འབྱུང་སྟེ། དེ་སྤངས་པའི་རྗེས་ཐོགས་སུ་སེམས་ཀྱི་ཆོས་ཉིད་འོད་གསལ། ཡེ་ཤེས་ཀྱི་མིག་གིས་མངོན་སུམ་དུ་མཐོང་བའི་ལམ་སྐྱེའོ། ། ཤཱཀྱ་བཤེས་གཉེན་གྱིས། གང་ཚེ་ཐ་མའི་དྲོད་གྱུར་ནས། ། བཟོད་པ་ཆོས་མཆོག་བར་དུ་ནི། ། རབ་འབྲིང་སྦྱོར་བ་བཅུ་གཉིས་ཏེ། །
རབ་ཏུ་དགའ་བ་བཅུ་གསུམ་མོ། ། ཞེས་པ་དང༌། འོད་གསལ་བ་ཡི་སྦྱོར་བ་ཡིས། ། བཅུ་གསུམ་པ་ལ་ཡང་དག་གནས། ། ཞེས་དྲངས་ནས། འོད་གསལ་བས་ནི་ས་བཅུའི་དང་པོ་རབ་ཏུ་དགའ་བ་ཐོབ་པར་བཤད་དོ། ། ཟུང་འཇུག་ནི། ས་དང་པོ་ནས་བཅུ་པའི་བར་དུ་མཉམ་བཞག་ཏུ་ཟུང་འཛིན་གཉིས་མེད་ཟུང་འཇུག་དང༌། རྗེས་ཐོབ་ཏུ་བདེན་གཉིས་དབྱེར་མེད་ཟུང་འཇུག་གོམས་པར་བྱེད་པ་ལ་གཉིས་མེད་ཀྱི་ཡེ་ཤེས་ཞེས་བཤད་དོ། ། དེ་ལ་འོད་གསལ་མངོན་དུ་བྱས་པའི་ཚེ་ནི།
སྒོ་ལྔའི་རླུང་ཐམས་ཅད་སྲོག་འཛིན་ལ་ཐིམ་པར་འགྱུར་ལ། འགོག་པ་མངོན་དུ་བྱས་པའི་ཚེ་ནི་རྣམ་ཤེས་གཉིས་ཀ་འོད་གསལ་ལ་ཐིམ་པར་འགྱུར་རོ། ། སློབ་པའི་འོད་གསལ་དང༌། སློབ་པའི་ཟུང་འཇུག་མཐར་ཕྱིན་པའི་ས་བཅུ་ལ་དཔའ་བར་འགྲོ་བའམ། རྡོ་རྗེ་ལྟ་བུའི་ཏིང་ངེ་འཛིན་གྱིས་སངས་རྒྱས་ལ་ཉེ་བར་སྦྱོར་ཏེ། རྒྱ་ཆེར་རོལ་པ་ལས། བཅོམ་ལྡན་མི་གཡོ་བའི་ཏིང་ངེ་འཛིན་གྱིས་སངས་རྒྱ་བར་བཞེད་པ་ལ། སངས་རྒྱས་ཐམས་ཅད་ཀྱི་སེ་གོལ་གྱི་སྒྲས་བསྐུལ་ནས། འོད་གསལ་གྱི་ཏིང་ངེ་འཛིན་གྱིས་སངས་རྒྱས་པར་བཤད་པ་ཡིན་ནོ། ། དེའི་ཕྱིར་ཟག་མེད་ཀྱི་སེམས་དང་པོ་དང་གཉིས་པ་ནི།
འོད་གསལ་གྱི་ཏིང་ངེ་འཛིན་ཁོ་ནས་ཐོབ་པར་བཤད་དོ། ། ཤཱཀྱ་བཤེས་གཉེན་གྱིས། རབ་ཏུ་དགའ་ནས་ཆོས་ཀྱི་སྤྲིན། ། གང་གིས་རྗེས་ལ་ཐོབ་པ་རྣམས། ། ཟུང་འཇུག་གིས་ནི་སྦྱོར་བར་བྱེད། ། གཞན་པའི་ཡུལ་དུ་འགྱུར་མ་ཡིན། ། ཞེས་དྲངས་པ་ཡིན་ནོ། ། དོན་དེ་དག་རྡོ་རྗེ་བཟླས་པའི་རིམ་པ་ལས། རླུང་གི་དེ་ཉིད་རིམ་གྱིས་ནི། ། སྔགས་ཀྱི་དེ་ཉིད་ཡང་དག་འཇུག །
སྔགས་ཀྱིས་བསྐྱེད་པ་རྟོགས་ནས་ནི། ། རྡོ་རྗེའི་བཟླས་པ་རྣམས་ལ་སློབ། ། རྡོ་རྗེའི་བཟླས་གནས་རྣལ་འབྱོར་པ། ། སེམས་ལ་དམིགས་པ་ཐོབ་པར་འགྱུར། ། སྒྱུ་མ་ལྟ་བུའི་ཏིང་འཛིན་གནས། ། ཡང་དག་མཐའ་ནི་རྣམ་སྦྱང་བྱ། ། གཉིས་མེད་ཡེ་ཤེས་ཐོབ་པར་འགྱུར། ། ཞེས་སོ། ། གང་དག་རྡོ་རྗེའི་བཟླས་པ་ལ་སོགས་པའི་རིམ་པ་རྣམས་ཀྱིས་ཕ་རོལ་ཏུ་ཕྱིན་པ་ལྟར་ས་མཚམས་སོ་སོར་ངེས་པ་བཞག་ཏུ་མེད་དོ། ། ཞེས་འཆད་པ་ནི་ལེགས་པར་མ་བསླབས་པའི་བབ་ཅོལ་འབའ་ཞིག་གོ །
ལམ་གྱི་གྲོགས་སྤྱོད་པ་ནི། ལམ་གྱི་ནུས་པ་བོགས་འབྱིན་པར་བྱེད་པ་སྟེ། སྤྱོད་པ་གསུམ་དུ་བཤད་དོ། ། སྦྱོང་བྱེད་ཀྱི་ཐབས་བསྟན་ཟིན་ཏོ། ། གསུམ་པ་སྦྱངས་པའི་འབྲས་བུ་ནི། མི་སློབ་པའི་ཟུང་འཇུག་གི་ས་མཚམས་ཀྱི་སྐབས་སུ་འཆད་པར་འགྱུར་རོ། ། གཉིས་པ་སོ་སོར་བཤད་པ་ལ་བཞི་སྟེ། ངག་དབེན་འབྲས་བུ་དང་བཅས་པ་དང༌། སྒྱུ་ལུས་དང༌། འོད་གསལ་དང༌།
ཟུང་འཇུག་གོ ། དང་པོ་ལ་ལྔ་སྟེ། ཤེས་བྱ་དང༌། མི་མཐུན་ཕྱོགས་དང༌། ཉམས་སུ་བླང་བའི་ཐབས་དང༌། མཐར་ཕྱིན་པའི་ཚད་དང༌། ཕན་ཡོན་ནོ། ། དང་པོ་ནི། ངག་དབེན་ལ་སློབ་པའི་ཚེ། རླུང་འཇུག་ནས་ལྡང་གསུམ་ཡི་གེ་གསུམ་དང་དབྱེར་མེད་དུ་ཤེས་པ་དང༌།
རླུང་སྔགས་གཉིས་ཀ་དང་པོར་སྟོང་པ་ཉིད་ལས་བྱུང་བ་དང༌། མཐར་ཡང་སྟོང་པ་ཉིད་ལ་ཐིམ་པར་ཤེས་པར་བྱེད་པ་སྟེ། ཇི་སྐད་དུ། གསུང་གི་རྡོ་རྗེ་བྱང་ཆུབ་སྒྲུབ། ། སྒྲ་དང་སྒྲ་མིན་རྣམ་དཔྱད་དེ། ། གསུང་གི་རྡོ་རྗེ་ཞེས་བཤད་དོ། ། ཞེས་བཤད་པ་ལྟར་རོ། ། གཉིས་པ་ནི། ཕྱི་རོལ་གྱི་ངག་གི་བཟླས་པ་དང༌། རླུང་སྔར་དབྱེར་མེད་པའི་དོན་ཁོང་དུ་མ་ཆུད་པའོ། །
གསུམ་པ་ནི་སྒྲའི་དེ་ཁོ་ན་ཉིད་ནམ་མཁའ་དང་མཉམ་པར་ཤེས་པར་བྱས་ནས། རླུང་གི་དེ་ཁོ་ན་ཉིད་དང༌། སྔགས་ཀྱི་དེ་ཁོ་ན་ཉིད་དབྱེར་མེད་པར་སྦྱར་ནས། རླུང་གི་རྒྱུ་བ་བགྲང་བའི་ཚུལ་གྱིས་སློབ་བོ། ། བསླབ་པར་བྱ་བའི་དེ་ཁོ་ན་ཉིད་ནི་གསུམ་སྟེ། རླུང་གི་དེ་ཁོ་ན་ཉིད་དང༌། སྔགས་ཀྱི་དེ་ཁོ་ན་ཉིད་དང༌། སྒྲའི་དེ་ཁོ་ན་ཉིད་དོ། ། རླུང་གི་དེ་ཁོ་ན་ཉིད་བསྟན་པ་ལ་གཉིས་ཏེ། བསླབ་བྱ་གཏན་ལ་དབབ་པ་དང༌།
བསླབས་པའི་ཕན་ཡོན་ནོ། ། དང་པོ་ལ་བདུན་ཏེ། རླུང་གི་ངོ་བོ་དང༌། དབྱེ་བ་དང༌། རྒྱུ་བའི་གནས་དང༌། ཁ་དོག་དང༌། རྒྱུ་བའི་ཚུལ་དང༌། བྱེད་ལས་དང༌། རྒྱུ་བའི་གྲངས་སོ། ། དང་པོ་ནི།
འཇུག་གནས་ལྡང་གསུམ་གྱིས་བསྡུས་པ་སྟེ། རིམ་ལྔ་ལས། འཇུག་པ་ཉིད་དང་གནས་པ་དང༌། ། ལྡང་བ་ཡི་ནི་རིམ་གྱིས་ཀྱང༌། ། ཤེས་རབ་ཐབས་ཀྱི་གཞིར་གནས་ཏེ། ། སྔགས་ཀྱི་ཡན་ལག་མ་ཉམས་བཟླས། ། ཞེས་བཤད་པ་ལྟར་རོ། ། གཉིས་པ་དབྱེ་བ་ལ་གཉིས་ཏེ། རྩ་བའི་རླུང་དང༌། ཡན་ལག་གི་རླུང་ངོ༌། །
རྩ་བའི་རླུང་ནི་ལྔ་སྟེ། སྲོག་འཛིན་དང༌། ཐུར་སེལ་དང༌། གྱེན་རྒྱུ་དང༌། མཉམ་གནས་དང༌། ཁྱབ་བྱེད་ཀྱི་རླུང་ངོ༌། ། ཡན་ལག་གི་རླུང་ལ་ཡང་ལྔ་སྟེ། རྒྱུ་བ་དང༌། རྣམ་པར་རྒྱུ་བ་དང༌། ཡང་དག་པར་རྒྱུ་བ་དང༌།
ངེས་པར་རྒྱུ་བ་དང༌། རབ་ཏུ་རྒྱུ་བའོ། ། རླུང་གི་གནས་ལ་གཉིས་ལས། རྩ་བའི་རླུང་གི་གནས་ནི། གྱེན་རྒྱུ་ལྐོག་མ། སྲོག་འཛིན་སྙིང་ཁ། མཉམ་གནས་ལྟེ་བ། ཐུར་སེལ་གསང་གནས། ཁྱབ་བྱེད་ཚིགས་ཐམས་ཅད་ན་གནས་སོ། ། ཇི་སྐད་དུ།
ལྐོག་མ་སྙིང་ཁ་ལྟེ་བ་དང༌། ། གསང་བའི་པདྨར་འགྲོ་འོང་སྟོན། ། ཞེས་པ་དང༌། ལུས་ཀུན་ལ་ནི་གནས་པའི་རླུང༌། ། འདི་ནི་རྣམ་སྣང་ངོ་བོ་སྟེ། ། འཆི་བའི་ཚེ་ན་འབྱུང་བ་ཡིན། ། ཞེས་གསུངས་སོ། ། ཡན་ལག་གི་རླུང་ནི་དབང་པོ་ལྔ་ལ་གནས་ཏེ། མིག་སོགས་དབང་པོ་ལྔ་དང༌། རྒྱུ་བ་སོགས་ཀྱི་རླུང་ལྔ་གྲངས་བཞིན་དུ་སྦྱར་རོ། །
སྤྱོད་བསྡུས་ལས། དབང་པོ་ལྔ་ལ་གནས་ནས་ཕྱི་རོལ་གྱི་བྱ་བ་རྣམས་བྱེད་དོ། ། ཞེས་གསུངས་ཏེ། མིག་ནས་རྒྱུ་བའི་རླུང་གིས་གཟུགས་ལ་བལྟ་བའི་བྱ་བ་བྱེད་ཅེས་སོགས་སྦྱར་རོ། ། ཁ་དོག་ལ། གྱེན་རྒྱུ་དམར་པོ། ཐུར་སེལ་སེར་པོ། མཉམ་གནས་ལྗང་ཁུ། སྲོག་འཛིན་དཀར་པོ། ཁྱབ་བྱེད་ནག་པོའོ། །
འཇམ་དཔལ་ཞལ་ལུང་ནས། འདི་དང་ཁ་དོག་མི་མཐུན་པར་བཤད་པ། རིགས་ལྔའི་ཁ་དོག་དང་མཐུན་པར་བྱས་པར་མངོན་ནོ། ། ཡན་ལག་གི་རླུང་གི་ཁ་དོག་ལ། མངོན་ཤེས་ཅན་གྱིས། མིག་ནས་དམར་པོ། རྣ་བ་ནས་ལྗང་ཁུ། སྣ་ནས་སེར་པོ། ལྕེ་ནས་དཀར་པོ། བ་སྤུ་ནས་སྔོ་བསངས་ཞེས་བཞེད་མོད།
ལུང་རྣམ་དག་གིས་མ་ཟིན་པས་རང་བཟོའི་ཉེས་པ་ཡོད་དོ། ། རྒྱུ་བའི་ཚུལ་ལ་གཉིས་ཏེ། མགོན་པོའི་རླུང་གི་རྒྱུ་ཚུལ་དང༌། ཡུམ་གྱི་རླུང་གི་རྒྱུ་ཚུལ་ལོ། ། དང་པོ་ལ་ད་ལྟ་རྒྱུ་བའི་དབང་དུ་བྱས་པ་བཞི་སྟེ། སྣ་སྒོ་གཡས་ནས་པདྨ་མགོན་པོའི་རང་བཞིན་དགུ་བརྒྱ་པ་ཕྲག་གཅིག་རྒྱུའོ། ། ཁ་དོག་ནི་དམར་པོའོ། ། གཡོན་ནས་མཉམ་གནས་ཀྱི་རླུང་ལས་ཀྱི་མགོན་པོའི་རང་བཞིན་དགུ་བརྒྱ་པ་ཕྲག་གཅིག་རྒྱུའོ། ། ཁ་དོག་ནི་ལྗང་སེར་རོ། ། གཉིས་ཀ་ན་ཐུར་སེལ་གྱི་རླུང་རིན་ཆེན་མགོན་པོའི་རང་བཞིན་དགུ་བརྒྱ་པ་ཕྲག་གཅིག་རྒྱུའོ། །
ཁ་དོག་ནི་སེར་པོའོ། ། ཡང་གཉིས་ཀ་ནས་སྲོག་འཛིན་གྱི་རླུང་ཆུ་རླུང་སྟེ། རྡོ་རྗེ་མགོན་པོའི་རང་བཞིན་དགུ་བརྒྱ་པ་ཕྲག་གཅིག་རྒྱུའོ། ། ཁ་དོག་ནི་དཀར་པོའོ། ། ས་རླུང་རྩུབ་པ་དང༌། ཆུ་རླུང་དལ་བར་རྒྱུ་བ་གཉིས་ནི་ཁྱད་པར་རོ། ། ཅིའི་ཕྱིར་ཐོག་མར་མེའི་རླུང་སྟོན་ཅེ་ན། རྡོ་རྗེའི་བཟླས་པ་ནི་གསུང་གི་རང་བཞིན་ཡིན་ལ། འོད་དཔག་མེད་གསུང་གི་བདག་པོ་ཡིན་པས་སོ། ། རྒྱུད་ལས།
གཡས་པ་ནས་ནི་འབྱུང་བའི་ཁམས། ། མེའི་དཀྱིལ་འཁོར་ཉིད་ཡིན་ཏེ། ། ཁ་དོག་དམར་ཞིང་གསལ་བ་འདི། ། པདྨ་མགོན་པོའི་རྒྱུ་བའོ། ། ཞེས་གསུངས་སོ། ། རྣམ་སྣང་གི་རླུང་ནི། ཁ་དོག་ནག་པོ་འཆི་བའི་དུས་སུ་དགུ་བརྒྱ་ཕྲག་གཅིག་རྒྱུ་བར་གསུངས་སོ། ། ཤེས་རབ་ཀྱི་རྒྱུ་ཚུལ་ནི། ཐབས་མགོན་པོ་རེ་རེ་རྒྱུ་བ་ན། ལྷ་མོ་བཞི་བཞི་འབྱུང་སྟེ།
གཡས་པ་ནས་འབྱུང་བ་མེ་རླུང་དགུ་བརྒྱ་ཕྲག་གཅིག་ལ། ལྷ་མོ་བཞིའི་བྱེ་བྲག་གིས་བཞིར་འགྱུར་ཏེ། དང་པོར་རྩ་བའི་རླུང་གི་རིམ་པ་ལྟར། གོས་དཀར་མོའི་མེ་རླུང་ཉིས་བརྒྱ་ཉི་ཤུ་རྩ་ལྔ། དེ་ནས་སྒྲོལ་མའི་མེ་རླུང་ནག་པོའི་ཁ་དོག་ཅུང་ཟད་འདྲེས་པ་ཉིས་བརྒྱ་ཉི་ཤུ་རྩ་ལྔ་གསེག་ལ་རྒྱུའོ། ། དེ་ནས་སྤྱན་མའི་མེ་རླུང་དམར་པོ་སེར་པོའི་ཁ་དོག་གིས་ཁྱད་པར་དུ་བྱས་པ་ཉིས་བརྒྱ་ཉི་ཤུ་རྩ་ལྔ་ཐད་ཀར་རྒྱུའོ། ། དེ་ནས་མཱ་མ་ཀིའི་མེ་རླུང་དམར་པོ་དཀར་པོའི་ཁྱད་པར་དང་ལྡན་པ་ཟུར་དུ་རྒྱུའོ། ། དེ་བཞིན་དུ་གཡོན་པ་ནས་རླུང་གི་རླུང་དགུ་བརྒྱ་ཕྲག་གཅིག་ལ་ལྷ་མོ་བཞིའི་བྱེ་བྲག་གིས་བཞིར་འགྱུར་ཏེ། རླུང་གི་རླུང་སྒྲོལ་མའི་ལྗང་སེར་ཉིས་བརྒྱ་ཉི་ཤུ་རྩ་ལྔ་གསེག་ལ་རྒྱུའོ། ། དེ་ནས་རླུང་གི་ས་སྤྱན་མ་ལྗང་ཁུ་ལ་སེར་པོས་ཁྱད་པར་དུ་བྱས་པ་ཉིས་བརྒྱ་ཉི་ཤུ་རྩ་ལྔ་ཐད་ཀར་རྒྱུའོ། །
དེ་ནས་རླུང་གི་ཆུ་མཱ་མ་ཀི་ལྗང་ཁུ་ལ་དཀར་པོས་ཁྱད་པར་དུ་བྱས་པ་ཉིས་བརྒྱ་ཉི་ཤུ་རྩ་ལྔ་ཐུར་དུ་རྒྱུའོ། ། དེ་ནས་རླུང་གི་མེ་གོས་དཀར་མོ་ལྗང་ཁུ་ལ་དམར་པོས་ཁྱད་པར་དུ་བྱས་པ་ཉིས་བརྒྱ་ཉི་ཤུ་རྩ་ལྔ་གྱེན་དུ་རྒྱུའོ། ། དེ་བཞིན་དུ་གཉིས་ཀ་ནས་རིན་ཆེན་མགོན་པོའི་རླུང་དགུ་བརྒྱ་ཕྲག་གཅིག་ལ། བྱེ་བྲག་ལྷ་མོ་བཞིའི་དབྱེ་བས་བཞིར་འགྱུར་ཏེ། དང་པོར་སྤྱན་མའི་སའི་ས་སེར་པོའི་སེར་པོ་ཉིས་བརྒྱ་ཉི་ཤུ་རྩ་ལྔ་ཐད་ཀར་རྒྱུའོ། ། དེ་ནས་མཱ་མ་ཀིའི་ངོ་བོ་སའི་ཆུ་སེར་པོའི་དཀར་པོ་ཉིས་བརྒྱ་ཉི་ཤུ་རྩ་ལྔ་ཐུར་དུ་རྒྱུའོ། ། དེ་ནས་གོས་དཀར་མོའི་ངོ་བོ་སའི་མེ་སེར་པོའི་དམར་པོ་ཉིས་བརྒྱ་ཉི་ཤུ་རྩ་ལྔ་གྱེན་དུ་རྒྱུའོ། ། དེ་ནས་སྒྲོལ་མའི་ངོ་བོ་སའི་རླུང་སེར་པོའི་ལྗང་ཁུ་ཉིས་བརྒྱ་ཉི་ཤུ་རྩ་ལྔ་གསེག་ལ་རྒྱུའོ། ། དེ་བཞིན་དུ་རྡོ་རྗེ་མགོན་པོའི་རླུང་དགུ་བརྒྱ་ཕྲག་གཅིག་ལ། བྱེ་བྲག་ལྷ་མོ་བཞིའི་དབྱེ་བས་བཞིར་འགྱུར་ཏེ།
དང་པོར་མཱ་མ་ཀིའི་ཆུའི་ཆུ་དཀར་པོའི་དཀར་པོ་ཉིས་བརྒྱ་ཉི་ཤུ་རྩ་ལྔ་ཐུར་དུ་རྒྱུའོ། ། དེ་ནས་གོས་དཀར་མོའི་ངོ་བོ། ཆུའི་མེ་དཀར་པོའི་དམར་པོ་ཉིས་བརྒྱ་ཉི་ཤུ་རྩ་ལྔ་གྱེན་དུ་རྒྱུའོ། ། དེ་ནས་སྒྲོལ་མའི་ངོ་བོ་ཆུའི་རླུང་དཀར་པོའི་ལྗང་ཁུ་ཉིས་བརྒྱ་ཉི་ཤུ་རྩ་ལྔ་གསེག་ལ་རྒྱུའོ། ། དེ་ནས་སྤྱན་མའི་ངོ་བོ་ཆུའི་ས་དཀར་པོའི་སེར་པོ་ཉིས་བརྒྱ་ཉི་ཤུ་རྩ་ལྔ་ཐད་ཀར་རྒྱུའོ། ། དེ་སྐད་དུ་ཡང༌། འཁོར་དང་ཁྱད་པར་དག་ཏུ་སྤྲོ། ། ཞེས་པ་དང༌། དགོངས་པ་ལུང་སྟོན་ལས། དམར་དང་ལྗང་དང་དེ་བཞིན་སེར། །
དཀར་པོ་ཉིད་དེ་མདོར་བསྡུས་པ། ། བཞི་བཞི་ཡིས་ནི་སྦྱོར་བ་ལས། ། གོས་དཀར་ལ་སོགས་ལེགས་པར་བྲི། ། ཞེས་གསུངས་སོ། ། འདིར་རླུང་གི་རླུང་ཁ་དོག་ནག་པོར་བསྒྱུར་བ་ནི། འགྱུར་གྱི་ཉེས་པའོ། ། རྣམ་སྣང་གི་རླུང་གི་ཁ་དོག་དང་ཁྱད་མེད་དུ་འགྱུར་བས་མི་རིགས་ཤིང༌། རིམ་ལྔར་དྲངས་པའི་རྒྱུད་དུ་ཡང༌། ། ལྗང་སེར་དག་ཏུ་སྣང་བ་སྟེ། ། ཞེས་པའོ། །
འདི་དག་ནི་ནག་པོ་ཞབས་ཀྱི་ལུགས་སོ། ། མངོན་ཤེས་ཅན་ལྟར་ན། རླུང་གི་རླུང་གཙོ་བོར་བྱས་ནས་རྒྱུ་བ་ན། ལྡང་བའི་དུས་སུ་རླུང་གི་རླུང་དེ། རླུང་གཞན་བཞིའི་དབུས་ན་གནས་པ་དང༌།

འཁོར་བཞི་ལས་ཅུང་ཟད་རགས་པ་དང༌། རིང་བ་དང༌། རྩ་བའི་ཁ་དོག་གིས་འཁོར་བཞི་ལ་ཁྱབ་པ་དང༌། ཧཱུྃ་གི་སྒྲ་དང་བཅས་ནས་སྣ་སྒོ་གཡས་ནས་གསེག་ལ་འགྲོ། སླར་བཟློག་པའི་དུས་སུ་ཨོཾ་གྱི་སྒྲ་དང་བཅས་ནས་ལྟེ་བའི་གནས་སུ་འཇུག གནས་པའི་དུས་སུ་ཨའི་སྒྲ་དང་བཅས་ནས་དེ་ཉིད་དུ་ཐིམ་པར་འགྱུར་ཏེ། འབྱུང་འཇུག་གནས་གསུམ་གྱི་རྒྱུ་བ་གཅིག་ཏུ་བགྲངས་པའི་ཉིས་བརྒྱ་ཉི་ཤུ་རྩ་ལྔ་ནི་སྒྲོལ་མའི་རླུང་རྒྱུ་ཚུལ་ལོ། ། ཡང་རླུང་གི་རླུང་གཙོ་བོར་བྱས་ནས། མགྲིན་པ་ནས། སྣ་སྒོ་གཡས་པ་ནས་གྱེན་དུ་འབྱུང་ཞིང༌། ཚུལ་སྔ་མ་བཞིན་དུ་གནས་པ་དང༌།
གྲངས་ཡང་སྔ་མ་བཞིན་དུ་བགྲངས་པ་ཉིས་བརྒྱ་ཉི་ཤུ་རྩ་ལྔ་ནི་རླུང་གི་མེ་གོས་དཀར་མོའི་རྒྱུ་བའོ། ། ཡང་རླུང་གི་རླུང་གཙོ་བོར་བྱས་ནས། གསང་གནས་ནས་ལྡང་སྟེ། སྣ་སྒོ་གཉིས་ཀར་ཐད་ཀར་འགྲོ་ཞིང་ཚུལ་སྔ་མ་བཞིན་དང༌། གྲངས་སྔ་མ་བཞིན་དུ་བགྲངས་པས་ཉིས་བརྒྱ་ཉི་ཤུ་རྩ་ལྔ་ནི་རླུང་གི་ས་སྤྱན་མའི་རྒྱུ་བའོ། ། ཡང་རླུང་གི་རླུང་གཙོ་བོར་བྱས་ནས། སྙིང་ཁ་ནས་ཐུར་དུ་འགྲོ་ཞིང༌། ཚུལ་སྔ་མ་དང་གྲངས་སྔ་མ་བཞིན་དུ་བགྲངས་པས་ཉིས་བརྒྱ་ཉི་ཤུ་རྩ་ལྔ་ནི་རླུང་གི་ཆུ་མཱ་མ་ཀིའི་རྒྱུ་བའོ། ། དེ་ལྟར་རླུང་གི་རླུང་གཙོ་བོར་བྱས་པ་དགུ་བརྒྱ་ཕྲག་གཅིག་ནི་ལས་ཀྱི་མགོན་པོའི་རྒྱུ་བའོ། ། དེ་ནས་མེ་རླུང་གཙོ་བོར་གྱུར་པ་ལ་འཕོས་ཏེ།
ཐོག་མར་མགྲིན་པ་ནས། མེ་རླུང་གི་གཙོར་བྱས་པ་ཚུལ་དང་གྲངས་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི། མེའི་མེ་གོས་དཀར་མོའོ། ། དེ་ནས་ལྟེ་བའི་རླུང་ནས། མེ་རླུང་གི་གཙོར་བྱས་པ་ཚུལ་དང་གྲངས་སྔ་མ་བཞིན་དུ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི། མེའི་རླུང་སྒྲོལ་མའོ། ། དེ་ནས་གསང་གནས་ཀྱི་རླུང་ནས། མེ་རླུང་གི་གཙོར་བྱས་པ་ཚུལ་དང་གྲངས་སྔ་མ་བཞིན་དུ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི། མེའི་ས་སྤྱན་མའོ། ། དེ་ནས་སྙིང་ཁའི་ཆུ་རླུང་ནས།
མེ་རླུང་གི་གཙོར་བྱས་པ། ཚུལ་དང་གྲངས་སྔ་མ་བཞིན་དུ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི། མེའི་ཆུ་མཱ་མ་ཀིའོ། ། དེ་ལྟར་མེས་གཙོར་བྱས་པ་དགུ་བརྒྱ་པ་ཕྲག་གཅིག་ནི། པདྨ་མགོན་པོའི་རྒྱུ་བའོ། ། དེ་ནས་སའི་རླུང་ལ་གཙོ་བོ་འཕོས་ཏེ། ཐོག་མ་གསང་གནས་ཀྱི་དཀྱིལ་འཁོར་ནས། ས་རླུང་གིས་གཙོར་བྱས་པ་སྔ་མ་བཞིན་དུ་སྦྱར་བ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི། སའི་ས་སྤྱན་མའོ། ། དེ་ནས་ལྟེ་བའི་དཀྱིལ་འཁོར་ནས་ས་རླུང་གི་གཙོར་བྱས་པ་སྔ་མ་བཞིན་དུ་སྦྱར་བ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི།
སའི་རླུང་སྒྲོལ་མའོ། ། དེ་ནས་མགྲིན་པ་མེའི་དཀྱིལ་འཁོར་ནས། ས་རླུང་གི་གཙོར་བྱས་པ་སྔ་མ་བཞིན་དུ་སྦྱར་བ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི། སའི་མེའི་གོས་དཀར་མོའོ། ། དེ་ནས་སྙིང་ཁ་ཆུའི་དཀྱིལ་འཁོར་ནས་ས་རླུང་གི་གཙོར་བྱས་པ་སྔ་མ་བཞིན་དུ་སྦྱར་བ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི། སའི་ཆུ་མཱ་མ་ཀིའོ། ། དེ་ལྟར་སའི་རླུང་གིས་གཙོར་བྱས་པ་དགུ་བརྒྱ་ཕྲག་གཅིག་ནི། རིན་ཆེན་མགོན་པོའི་རྒྱུ་བའོ། ། དེ་ནས་ཆུའི་རླུང་ལ་གཙོ་བོ་འཕོས་ཏེ། ཐོག་མར་སྙིང་ཁའི་ཆུའི་དཀྱིལ་འཁོར་ནས།
ཆུ་རླུང་གིས་གཙོར་བྱས་པ་སྔ་མ་བཞིན་སྦྱར་བ་ཉིས་བརྒྱ་ཉི་ཤུ་རྩ་ལྔ་སྣ་སྒོ་གཉིས་ནས་འབྱུང་བ་ནི། ཆུའི་ཆུ་མཱ་མ་ཀིའོ། ། དེ་ནས་ལྟེ་བ་རླུང་གི་དཀྱིལ་འཁོར་ནས། ཆུ་རླུང་གིས་གཙོར་བྱས་པ་སྔ་མ་བཞིན་སྦྱར་བ་ཉིས་བརྒྱ་ཉི་ཤུ་རྩ་ལྔ་སྣ་སྒོ་གཡོན་པ་ནས་འབྱུང་བ་ནི་ཆུའི་རླུང་སྒྲོལ་མའོ། ། དེ་ནས་མགྲིན་པ་མེའི་དཀྱིལ་འཁོར་ནས་ཆུ་རླུང་གིས་གཙོར་བྱས་པ་སྔ་མ་བཞིན་སྦྱར་བ་ཉིས་བརྒྱ་ཉི་ཤུ་རྩ་ལྔ་སྣ་སྒོ་གཡས་པ་ནས་འབྱུང་བ་ནི། ཆུའི་མེ་གོས་དཀར་མོའོ། ། དེ་ནས་གསང་གནས་སའི་དཀྱིལ་འཁོར་ནས་ཆུ་རླུང་གིས་གཙོར་བྱས་པ་སྔ་མ་བཞིན་སྦྱར་བ་ཉིས་བརྒྱ་ཉི་ཤུ་རྩ་ལྔ་སྣ་སྒོ་གཉིས་ཀ་ནས་འབྱུང་བ་ནི། ཆུའི་ས་སྤྱན་མའོ། ། དེ་ལྟར་ཆུ་རླུང་གིས་གཙོར་བྱས་པ་དགུ་བརྒྱ་ཕྲག་གཅིག་ནི། རྡོ་རྗེ་མགོན་པོའི་རྒྱུ་བའོ། །
འདི་དག་ལ་རླུང་གང་གིས་གཙོ་བོར་བྱེད་པ་དེ། འཁོར་གཞན་བཞིའི་དབུས་ན་གནས་པ་དང༌། ཅུང་ཟད་རགས་པ་དང༌། རིང་བ་དང༌། གཙོ་བོའི་ཁ་དོག་གིས་གཞན་ལ་ཁྱབ་པའི་ཚུལ་གྱིས་གནས་དང་སྒོ་གང་ནས་རྒྱུ་ཡང༌། ཐབས་ཀྱི་རྒྱུ་བ་ཡིན། དེ་ཉིད་གང་ནས་འབྱུང་བའི་གནས་དང༌། རྒྱུ་བའི་སྒོ་དང༌། ཇི་ལྟར་རྒྱུ་བའི་དབྱེ་བས། ཤེས་རབ་ཀྱི་རྒྱུ་བར་བཞག་གོ །
རླུང་གི་བྱེད་ལས་ལ་གཉིས་ཏེ། ཐ་མལ་པའི་རྒྱུད་ལ་བྱེད་པའི་ལས་དང༌། རྣལ་འབྱོར་པའི་རྒྱུད་ལ་བྱེད་པའི་ལས་སོ། ། དང་པོ་ལ་ཡང་གཉིས་ཏེ། ཐུན་མོང་གི་ལས་དང༌། ཁྱད་པར་གྱི་ལས་སོ། ། དང་པོ་ནི། སེམས་རྟོག་བཅས་ཀྱི་སྣང་བ་གསུམ་དང་འདྲེས་ནས། འཁོར་བའི་ཆོས་ཐམས་ཅད་བསྐྱེད་པའི་བྱ་བ་བྱེད་དོ། ། བྱེད་པའི་ཚུལ་ལ།
ཚེ་འདིར་བྱེད་པའི་ཚུལ་དང༌། བར་དོར་བྱེད་པའི་ཚུལ་ལོ། ། དང་པོ་ལ་ཡང་གསུམ་སྟེ། ལུས་ལ་བྱ་བ་བྱེད་པའི་ཚུལ་དང༌། ངག་དང༌། ཡིད་ལ་བྱ་བ་བྱེད་པའི་ཚུལ་ལོ། ། དང་པོ་ནི། མངལ་གྱི་གནས་སྐབས་སུ་ལུས་རིམ་གྱིས་འགྲུབ་པ་དང༌། སྐྱེས་ནས་ཇི་སྲིད་འཚོའི་བར་དུ་ལུས་འཇུག་པའི་བྱ་བ་བྱེད་དོ། ། གཉིས་པ་ནི།
ཡི་གེ་ཨ་དང་ལྷན་ཅིག་ཏུ་ཞུགས་ནས་ངག་ཐམས་ཅད་བསྐྱེད་པའི་བྱ་བ་བྱེད་དོ། ། གསུམ་པ་ནི། སྣང་གསུམ་རང་བཞིན་བརྒྱད་ཅུ་དང་བཅས་པའི་བཞོན་པར་གྱུར་ནས་རྟོག་བཅས་རྟོག་མེད་ཀྱི་སེམས་ཐམས་ཅད་བསྐྱེད་པའི་བྱ་བ་བྱེད་དོ། ། འཆི་བའི་དུས་སུ་བྱ་བ་བྱེད་ཚུལ་ནི། མི་ཤིགས་པ་ཧ་ལ་ཞུགས་ནས་རིམ་གྱིས་འཆི་བ་འོད་གསལ་མངོན་དུ་བྱེད་དོ། ། བར་དོར་བྱེད་ཚུལ་ནི། བར་དོའི་སྲིད་པའི་བཞོན་པར་གྱུར་ནས་ཡིད་ལུས་གནས་གཞན་དུ་རྒྱུ་བ་དང༌། ལས་ཀྱི་སྟོབས་ཀྱིས་སྐྱེ་གནས་ལེན་པའི་བྱ་བ་བྱེད་དོ། ། གཉིས་པ་ཁྱད་པར་གྱི་ལས་ལ་གཉིས་ཏེ། རྩ་བའི་རླུང་གི་ལས་དང༌།
ཡན་ལག་གི་རླུང་ལྔའི་ལས་སོ། ། དང་པོ་ལ་སྲོག་འཛིན་གྱི་རླུང་གི་ལས་ནི། རླུང་ཐམས་ཅད་སྤྲོ་བ་དང་སྡུད་པའི་བྱ་བ་བྱེད་དོ། ། མེ་དང་མཉམ་དུ་གནས་པས་ནི། ཁ་ཟས་ཐམས་ཅད་འཇུ་བའི་བྱ་བ་བྱེད་དོ། ། གྱེན་དུ་རྒྱུ་བས་ནི་རོ་ལ་ལོངས་སྤྱོད་པའི་བྱ་བ་བྱེད་དོ། ། ཐུར་སེལ་གྱིས་ནི། གཅིན་དང་ཕྱི་ས་ལ་སོགས་པ་འཕེན་པ་དང༌། སྡོམ་པའི་བྱ་བ་བྱེད་དོ། ། ཁྱབ་བྱེད་ཀྱིས་ནི།
འགྲོ་འོང་དང་བརྐྱང་བསྐུམ་ལ་སོགས་པའི་བྱ་བ་བྱེད་དོ། ། ཡན་ལག་གི་རླུང་གིས་ལྔའི་ལས་ནི། རྒྱུ་བའི་རླུང་གིས་ནི་མིག་གི་སྒོར་ཞུགས་ནས་གཟུགས་མཐོང་བའི་བྱ་བ་བྱེད་དོ། ། རྣམ་པར་རྒྱུ་བའི་རླུང་གིས་ནི་རྣ་བའི་སྒོར་ཞུགས་ནས་སྒྲ་དང༌། ཡང་དག་པར་རྒྱུ་བས་ནི་སྣའི་སྒོར་ཞུགས་ནས་དྲི་དང༌། རབ་ཏུ་རྒྱུ་བའི་རླུང་གིས་ནི་ལྕེའི་སྒོར་ཞུགས་ནས་རོ་དང༌། ངེས་པར་རྒྱུ་བའི་རླུང་གིས་ནི་ལུས་ཀྱི་སྒོར་ཞུགས་ནས་རེག་བྱ་འཛིན་པའི་བྱ་བ་བྱེད་དོ། ། ཐ་མལ་པའི་རྒྱུད་ལ་བྱ་བ་བྱེད་ཚུལ་བསྟན་ཟིན་ཏོ། ། རྣལ་འབྱོར་པའི་རྒྱུད་ལ་ལས་བྱེད་ཚུལ་ཡང༌། གཉིས་ཏེ།
ཐུན་མོང་གི་ལས་དང༌། ཁྱད་པར་གྱི་ལས་སོ། ། དང་པོ་ནི། བསྐྱེད་རིམ་པས་ཕྱག་རྒྱ་ལ་བརྟེན་ཏེ་སྙོམས་འཇུག་བྱས་པས། རྩ་སྦུག་སོ་སོ་ནས་ཀུན་རྫོབ་བྱང་ཆུབ་སེམས་ཀྱི་རྣམ་པར། ཡུམ་གྱི་པདྨར་རྒྱུ་བའི་རླུང་བབ་སྟེ། ཡི་གེ་གསུམ་ལ་སོགས་པའི་རིམ་གྱིས་དཀྱིལ་འཁོར་གྱི་ལྷ་བསྐྱེད་པའི་བྱ་བ་བྱེད་དོ། ། རྫོགས་རིམ་པས། རླུང་དེ་ཉིད་ཡི་གེ་གསུམ་དང་སྦྱར་ནས་ལྷུན་གྱིས་གྲུབ་པའི་བཟླས་པ་བྱས་པས་སྔོན་གྱི་ལས་སྒྲིབ་ཟད་པར་བྱེད་དོ། ། གདམ་ངག་བཞིན་རྡོ་རྗེའི་བཟླས་པ་བྱས་པས།
སེམས་ཀྱི་ཞོན་པ་རླུང་དབང་དུ་འདུས་པས། སེམས་ལ་དམིགས་པའི་ཏིང་ངེ་འཛིན་མངོན་དུ་བྱེད་དོ། ། སེམས་དམིགས་ཀྱི་སྐབས་སུ་སྣང་བ་རླུང་དང་འདྲེས་ནས་སྒྱུ་མ་ལྟ་བུའི་སྐུ་མངོན་དུ་བྱེད་དོ། ། སྒྱུ་ལུས་ཀྱི་སྐབས་སུ་སྒྱུ་ལུས་དེ་ཉིད་འོད་གསལ་གྱི་མེས་སྦྱངས་ནས་འོད་གསལ་མངོན་དུ་བྱེད་དོ། ། དེ་ནས་འོད་གསལ་ལས་ལངས་ནས་ཟུང་འཇུག་གི་སྐུ་བསྐྱེད་པའི་བྱ་བ་བྱེད་དོ། ། གཉིས་པ་ཁྱད་པར་གྱི་ལས་ལ་ལྔ་སྟེ། རྡོ་རྗེ་མགོན་པོའི་རླུང་རྒྱུ་བའི་དུས་སུ། རྡོ་རྗེའི་བཟླས་པ་བྱས་པས་ཞི་བའི་ལས་བྱེད་དོ། ། རིན་ཆེན་མགོན་པོའི་རླུང་རྒྱུ་བའི་དུས་སུ་རྒྱས་པའི་ལས་བྱེད་དོ། ། པདྨ་མགོན་པོའི་རླུང་རྒྱུ་བའི་དུས་སུ་དབང་གིས་ལས་བྱེད་དོ། །
ལས་ཀྱི་མགོན་པོའི་རླུང་རྒྱུ་བའི་དུས་སུ་མངོན་སྤྱོད་ཀྱི་ལས་བྱེད་དོ། ། ཁྱབ་བྱེད་ཀྱི་རླུང་གིས་བར་དོར་འཆི་བ་དོན་དམ་མངོན་སུམ་དུ་བྱེད་པའི་བྱ་བ་བྱེད་དོ། ། གནས་སྐབས་དེར་ཤཱུ་ནྱཱ་ལ་སོགས་པའི་སྔགས་ཀྱི་དོན། གནས་སྐབས་གསུམ་དུ་དོན་གསུམ་མངོན་སུམ་དུ་བྱས་ནས་འཆི་བ་འོད་གསལ་མངོན་དུ་བྱེད་དོ། ། ཕུང་པོ་ལ་སོགས་པ་མཐར་རླུང་ལ་ཐིམ་ནས། ཁྱབ་བྱེད་ཀྱི་རླུང་རྒྱུ་བའི་དུས་སུ་འཆི་ཁའི་རྡོ་རྗེ་བཟླས་པ་བྱེད་པ་ནི། ཤཱུ་ནྱཱ་ཏ་ལ་སོགས་པའི་སྔགས་ཀྱི་དོན་གནས་སྐབས་དང་པོ་རླུང་མངོན་དུ་བྱས་པ་ཡིན་ནོ། ། རླུང་ཡང་མི་ཤིགས་པ་ཧ་ལ་ཐིམ་ནས། ཧ་ཞེས་རླུང་སེམས་ལ་ཐིམ་པ་ནི། ཤཱུ་ནྱཱ་ཏ་ལ་སོགས་པའི་སྔགས་ཀྱི་དོན་གཉིས་སེམས་མངོན་དུ་བྱས་པ་ཡིན་ནོ། །
སེམས་ཀྱང་སེམས་བྱུང་ལ་ཐིམ། སེམས་བྱུང་ཡང་མ་རིག་པ་ལ་ཐིམ། མ་རིག་པ་ཐམས་ཅད་སྟོང་པ་འཆི་བ་འོད་གསལ་ལ་ཐིམ་པ་ནི། ཤཱུ་ནྱཱ་ཏ་ལ་སོགས་པའི་སྔགས་ཀྱི་དོན་གསུམ་པ་སྟོང་པ་མངོན་དུ་བྱས་པ་ཡིན་ནོ། ། དེ་ལྟར་དང་པོ་རླུང་མངོན་དུ་བྱས་པ་དང༌། གཉིས་པ་སེམས་དང༌། གསུམ་པ་སྟོང་པ་མངོན་སུམ་དུ་བྱས་པ་སྟེ། གནས་སྐབས་གསུམ་མོ། ། ཁྱབ་བྱེད་ཀྱི་རླུང་གི་སྐབས་སུ། ཤཱུ་ནྱཱ་ཏའི་སྔགས་རླུང་སེམས་གསུམ་ལ་སྦྱར་བའི་དོན།
གནས་སྐབས་གསུམ་དུ་མངོན་སུམ་དུ་བྱས་ནས། འཆི་བ་འོད་གསལ་རྟོག་པའི་བྱ་བ་བྱེད་དོ། ། ཡན་ལག་གི་རླུང་གིས་ནི་རྣལ་འབྱོར་པའི་རྒྱུད་ལ་མངོན་པར་ཤེས་པ་ལྔ་བསྐྱེད་པའི་བྱ་བ་བྱེད་དོ། ། འཁོར་འདས་གཉིས་ཀའི་བྱ་བ་བྱེད་པ་ཡང༌། ཇི་སྐད་དུ། སེམས་ཅན་ཀུན་གྱི་སྲོག་གྱུར་པ། ། རླུང་ཞེས་བྱ་བ་ལས་ཀུན་བྱེད། ། ཅེས་གསུངས་པ་ལྟར་རོ། ། རླུང་རྒྱུ་བའི་གྲངས་ལ་གསུམ་སྟེ། ཐབས་ཀྱི་གྲངས་དང༌།
ཤེས་རབ་ཀྱི་གྲངས་དང༌། ཉིན་མཚན་གྱི་གྲངས་སོ། ། དང་པོ་ནི། གནས་གཅིག་ལས་དགུ་བརྒྱ་ཕྲག་རེའོ། ། གཉིས་པ་ནི། དེ་ལྷ་མོ་བཞིས་བགོས་པས་ཉིས་བརྒྱ་ཉི་ཤུ་རྩ་ལྔ་རེའོ། ། གསུམ་པ་ནི། བསྐོར་དྲུག ཐུན་བཅུ་གཉིས། ཐུན་ཕྱེད་པ་ཉི་ཤུ་རྩ་བཞི།
ཐུན་ཕྱེད་ཕྱེད་ལ་དགུ་བརྒྱ་ཕྲག་རེ་རྒྱུ་བས། ཐམས་ཅད་བསྡོམས་པས་ཉིན་མཚན་གཅིག་ལ་ཉི་ཁྲི་ཆིག་སྟོང་དྲུག་བརྒྱའོ། ། ཇི་སྐད་དུ། གོས་དཀར་ལ་སོགས་བཟླས་བཤད་པ། ། བརྒྱ་ཕྲག་གཉིས་དང་ཉི་ཤུ་ལྔ། ། བཞི་པོ་ལེགས་པར་བསྡུས་ནས་ནི། ། སྦྱོར་བ་བཞི་བསྡུས་བརྒྱ་ཕྲག་དགུ། ། དགུ་བརྒྱ་དག་ཏུ་གང་བསྟན་པ། ། ཉི་ཤུ་རྩ་བཞིའི་རིམ་གྱིས་ནི། ། དེ་ནི་སོ་སོར་འབྱུང་བ་ལས། །
ཉི་ཁྲི་ཆིག་སྟོང་དྲུག་བརྒྱའོ། ། ཞེས་སོ། ། རླུང་གི་དེ་ཉིད་ཤེས་པའི་ཕན་ཡོན་ནི། སྔགས་ཀྱི་དེ་ཁོ་ན་ཉིད་ལ་འཇུག་པ་སྟེ། རླུང་གི་དེ་ཉིད་རིམ་གྱིས་ནི། ། སྔགས་ཀྱི་དེ་ཉིད་ཡང་དག་འཇུག ། ཅེས་པ་ལྟར་རོ། ། རླུང་གི་དེ་ཁོ་ན་ཉིད་བསྟན་ཟིན་ཏོ། ། གཉིས་པ་སྔགས་ཀྱི་དེ་ཁོ་ན་ཉིད་ལ་ལྔ་སྟེ། སྔགས་ཀྱི་ངོ་བོ།
ངེས་ཚིག དབྱེ་བ། བྱེད་ལས། སྔགས་བཏུ་བའོ། ། ངོ་བོ་ནི་ཡི་གེ་གསུམ་མོ། ། གཉིས་པ་ངེས་ཚིག་ནི། མན་ཏྲ་ཞེས་པ་ལས། མ་ན་ནི་ཡིད་ཡིན་ལ། ཏྲ་ནི་སྐྱོབ་པ་སྟེ། ཡིད་སྐྱོབ་པས་ན་སྔགས་སོ། །
དགོངས་པ་ལུང་སྟོན་ལས། མ་ནི་ཡིད་ཅེས་བྱ་བ་སྟེ། ། ཏྲ་ནི་སྐྱོབ་པར་བྱེད་པའི་དོན། ། ཞེས་སོ། ། དབྱེ་བ་ལ་བཞི་སྟེ། བརྗོད་པའི་ཡི་གེ་གསུམ། དབྱིབས་ཀྱི་ཡི་གེ་གསུམ། བརྡར་གྱུར་པའི་ཡི་གེ་གསུམ། དོན་དམ་པའི་ཡི་གེ་གསུམ་མོ། ། ཇི་སྐད་དུ།
མི་རྟོག་དོན་གྱི་དེ་ཉིད་ནི། ། རབ་ཏུ་ཕྱེ་ནས་བཤད་པར་བྱ། ། བརྗོད་དང་དམིགས་པར་བཅས་པ་དང༌། ། བརྡར་གྱུར་དང་ནི་དོན་དམ་མོ། ། ཞེས་གསུངས་སོ། ། དང་པོ་ལ། ངོ་བོ་ནི་ངག་ཏུ་བརྗོད་པ་ཡིན་ལ། དབྱེ་ན་བཞི་སྟེ། སྦྲུལ་དང༌། བཏུས་པ་དང༌།
མགོ་མེད་དང༌། མཐའ་མེད་དོ། ། རྡོ་རྗེ་གཙུག་ཏོར་གྱི་རྒྱུད་ལས། ཐོག་མར་ཨོཾ་ལྡན་ཐ་མར་ནི། ། སྭཱ་ཧཱ་ཡང་དག་ལྡན་པ་འདི། ། སྦྲུལ་ཏེ་ཞི་བའི་ལས་ཅན་དུ། ། སྔགས་སྨྲ་རྣམས་ཀྱིས་ཤེས་པར་བྱ། ། སྭཱ་ཧཱ་མེད་ཅིང་ཨོཾ་མེད་པ། གང་ཡིན་བཏུས་པ་ཞེས་བརྗོད་དོ། ། སྭཱ་ཧཱ་ལྡན་ཞིང་ཨོཾ་མེད་པ། །
མིང་ནི་མགོ་མེད་ཞེས་བྱ་སྟེ། ། འདི་ནི་ལས་ཀུན་ཆོ་ག་ལ། ། རྡོ་རྗེ་གཙུག་ཏོར་གྱིས་གསུངས་སོ། ། གང་ལ་ཨོཾ་ཡོད་སྭཱ་ཧཱ་མེད། ། འདི་ནི་མཐའ་མེད་ཞེས་བརྗོད་དོ། ། ཞེས་གསུངས་སོ། ། འདི་དག་ཀྱང་གསང་སྔགས། རིག་སྔགས། གཟུངས་སྔགས་གསུམ་དུ་འདུས་སོ། ། དང་པོ་གསང་སྔགས་ཀྱི་མཚན་ཉིད་ནི།
རྩེ་མོ་ལས། སྔགས་རྣམས་ཀྱི་ནི་མཚན་ཉིད་ཀྱང༌། ། སངས་རྒྱས་ཀུན་གྱི་ཐུགས་ཡིན་ཏེ། ། ཆོས་ཀྱི་སྙིང་པོ་སྒྲུབ་བྱེད་ཅིང༌། ། ཆོས་ཀྱི་དབྱིངས་དང་ཡང་དག་ལྡན། ། སྔགས་ཀྱི་མཚན་ཉིད་ཡིན་པར་གསུངས། ། ཞེས་སོ། ། རིག་སྔགས་ཀྱི་མཚན་ཉིད་ནི། རིག་སྔགས་ཀྱི་ནི་མཚན་ཉིད་གསུམ། ། འཁོར་བ་མྱོང་བའི་སྡུག་བསྔལ་དང༌། །
འདོད་ཆགས་ལ་སོགས་ཉེས་པའི་ཚོགས། ། རིགས་དང་བཅས་པ་ཞི་བྱེད་པ། ། རིག་སྔགས་ཀྱི་ནི་མཚན་ཉིད་བརྗོད། ། ཅེས་སོ། ། གཟུངས་སྔགས་ཀྱི་མཚན་ཉིད་ནི། དེ་བཞིན་ཁོ་ནར་གཟུངས་སྔགས་ནི། ། སངས་རྒྱས་ཆོས་རྣམས་འཛིན་བྱེད་ཅིང༌། ། ཆོས་རྣམས་འཛིན་པར་བྱེད་པ་དང༌། ། དགེ་བ་ཞེས་བྱ་འཛིན་བྱེད་པ། ། གཟུངས་སྔགས་ཀྱི་ནི་མཚན་ཉིད་བརྗོད། །
ཅེས་སོ། ། གཉིས་པ་དབྱིབས་ཀྱི་ཡི་གེ་གསུམ་ནི། ལྷ་བསྐྱེད་པའི་ས་བོན་འབྲུ་གསུམ་མོ། ། འདི་ལ་དམིགས་པར་བཅས་པའི་སྔགས་ཞེས་བཤད་དོ། ། དམིགས་པར་བྱ་བའི་ལྷ་བསྐྱེད་པའི་སྔགས་ཡིན་པའི་ཕྱིར། བརྡ་ནི་རླུང་འཇུག་གནས་ལྡང་གསུམ་སྟེ། ཡི་གེ་གསུམ་གྱི་བརྡར་གྱུར་པའི་ཕྱིར། དོན་དམ་པའི་སྔགས་ནི་འབྲུ་གསུམ་གྱི་ཆོས་ཉིད་ལ་ངོས་བཟུང་བར་བྱའོ། ། བྱེད་ལས་ལ། བརྗོད་པའི་ཡི་གེས་ནི།
ལྷའི་ཐུགས་བསྐུལ་བའི་བྱ་བ་བྱེད་ལ། དབྱིབས་ཀྱི་ཡི་གེས་ནི་ལྷ་བསྐྱེད་པའི་བྱ་བ་བྱེད་དོ། ། བརྡར་གྱུར་པའི་ཡི་གེས་ནི། རླུང་གི་བྱེད་ལས་ཇི་སྐད་བཤད་པ་བཞིན་ཡིན་ནོ། ། དོན་དམ་པའི་ཡི་གེས་ནི། གཉིས་སུ་མེད་པའི་དོན་རྟོགས་པའི་ཡེ་ཤེས་ཀྱི་སྐུ་བསྐྱེད་པའི་བྱ་བ་བྱེད་དོ། ། ལྔ་པ་སྔགས་བཏུ་བ་ལ་གསུམ་སྟེ། གཞི་གང་ལས་བཏུ། ངོ་བོ་གང་བཏུ། ཚུལ་ཇི་ལྟར་བཏུ་བའོ། །
དང་པོ་ནི། ཨཱ་ལི་ཀཱ་ལི་ལས་བཏུ་སྟེ། ། ཨཱ་ལི་ཀཱ་ལིའི་གྲོང་ཁྱེར་ནས། ། སྔགས་ཀྱི་རྒྱལ་པོ་བཏུ་བར་བྱ། ། ཞེས་པ་ལྟར་རོ། ། ངོ་བོ་གང་བཏུ་བ་ནི། བརྗོད་པའི་སྔགས་སྒྲའི་རྣམ་པར་བཏུ་བ་དང༌། དམིགས་པའི་སྔགས་གཟུགས་སུ་བཏུ་བ་དང༌། བརྡར་གྱུར་པའི་སྔགས་ཡི་གེ་གསུམ་གྱི་ཚུལ་དུ་བཏུ་བ་དང༌། དོན་དམ་པའི་སྔགས་སྐྱེ་མེད་ཀྱི་རྣམ་པར་བཏུ་བ་སྟེ།
བཞི་ཞེས་བཤད་ནའང་རུང་ངོ༌། ། བརྗོད་པའི་སྔགས་བཏུ་ཚུལ་ནི་གཉིས་ཏེ། བསྐྱེད་རིམ་པའི་བཏུ་བ་དང༌། རྫོགས་རིམ་པའི་བཏུ་བའོ། ། དང་པོ་ནི། ཆའི་གཉིས་དང་ནི་དགུ་པ་ཉིད་ཀྱིས་བཤད། ། སུམ་ཅུ་གསུམ་པ་ལྔ་པའི་ས་བོན་ཉིད། ། ཆ་གཉིས་ལྔ་པ་དྲུག་པར་ཕྱེ་བ་ལས། ། བྱུང་བ་འདི་ནི་ཐིག་ལེ་ཡིན་ཞེས་བཤད། ། ཅེས་པའི་འགྱུར་གཞིར་བཞག་ལ།
ཆའི་གཉིས་པ་ནི་ཨཱ་རིང་པོའོ། ། དགུ་པ་ནི་ཨོའོ། ། སུམ་ཅུ་གསུམ་པ་ནི་ཧའོ། ། ལྔ་པའི་ས་བོན་ཉིད་ཅེས་པ་ལ། ལྔ་པ་ནི་སྡེ་ཚན་ལྔ་པའོ། ། ས་བོན་ནི་མའོ། ། དེ་ནི་ཨོཾ་གྱི་ཀླད་ཀོར་རོ། ། དེས་ཨོཾ་གྲུབ་བོ། ། ཆ་གཉིས་ནི་གསལ་བྱེད་དང༌། དབྱངས་སོ། །
གསལ་བྱེད་ཀྱི་ལྔ་པ་ལ། དབྱངས་ཀྱི་དྲུག་པ་ཨཱུ་རིང་པོའོ། ། ཕྱེ་བ་ལས་ཞེས་པ་ནི། གསལ་བྱེད་དང་དབྱངས་གཉིས་སུ་ཕྱེ་བ་ལས་ཞེས་པའི་དོན་ནོ། ། བྱུང་བ་འདི་ནི་ཟླ་ཚེས་ཏེ། དེ་ལྟར་ཧཱུཾ་གྲུབ་བོ། ། ཨ་ལ་རྣམ་དབྱེ་དང་པོ་སི་བྱིན། སི་ཨི་ཡིག་བརྗོད་དོན་ཡིན་པས་ཕྱིས། རེ་ཕ་དང་ས་དག་གི་རྣམ་པར་བཅད་བྱའོ་ཞེས་པས་རྣམ་བཅད་གྲུབ་བོ། ། ཆོས་རྗེ་ས་སྐྱ་པཎྜི་ཏས།
འབྲུ་གསུམ་ཨ་ལ་ཚེག་དྲག་ཐོབ། ། ཅེས་སོ། ། འདི་གཞན་གྱིས་ཇི་བཞིན་ཤེས་པ་མ་བྱུང་ངོ༌། ། གཉིས་པ་རྫོགས་རིམ་པའི་སྔགས་བཏུ་བ་ལ། གཞན་དག་ནུས་པའི་སྒོ་ནས་བཏུ་བ་དང༌། སྒྲའི་སྒོ་ནས་བཏུ་བའི་ཚུལ་གཉིས་འཆད་པ་ནི། དོན་མེད་པའི་སྤྲོས་པ་རང་བཟོ་འབའ་ཞིག་གོ ། རང་ལུགས་ནི། ཀླུ་སྒྲུབ་ཀྱི་རིམ་ལྔ་ལས། འབྲུ་གསུམ་བཏུ་ཚུལ་ལྟར་ཤེས་པར་བྱའོ། །
སྒྲའི་དེ་ཁོ་ན་ཉིད་ལ་བཞི་སྟེ། སྒྲའི་ངོ་བོ། དོན་བརྗོད་ཚུལ། སྒྲ་མཐའ་ནམ་མཁའ་དང་མཉམ་པ། སྒྲའི་དེ་ཉིད་རྟོགས་པའི་ཕན་ཡོན་ནོ། ། ངོ་བོ་ནི། ཨཱ་ལི་ཀཱ་ལིས་བསྡུས་པའི་མིང་ཚིག་གི་ཚོགས་ཐམས་ཅད་དོ། ། གཉིས་པ་ནི། ཡི་གེ་འདུས་པ་ལས་མིང༌། མིང་འདུས་པ་ལས་ཚིག་འབྱུང་བའི་སྒོ་ནས་དོན་སྟོན་པའོ། །
གསུམ་པ་ནི། ངག་གི་སྒྲ་ཐམས་ཅད་ཨཱ་ལི་ཀཱ་ལི་ལས་འབྱུང་ལ། ཨཱ་ལི་ཀཱ་ལི་ཡང་ཨའི་རྩ་བ་ཅན་ཡིན་ཞིང༌། ཨ་ཡང་འོད་གསལ་ལས་འབྱུང་བ་དང༌། མཐར་ཡང་འོད་གསལ་ལ་ཐིམ་པའི་ཕྱིར། སྒྲ་མཐའ་ནམ་མཁའ་དང་མཉམ་པ་ཞེས་བྱའོ། ། ལྔ་པ་ལ་གཉིས་ཏེ། མི་སྐྱེ་བའི་ཆོས་ལ་བཟོད་པ་ཐོབ་པ་དང༌། འཇིག་རྟེན་གྱི་ཆོས་བརྒྱད་ཟིལ་གྱིས་གནོན་པའོ། ། དང་པོ་ནི།
བརྗོད་པའི་རྩ་བ་ཨའི་དོན་ལ་བརྟགས་པས། སྐྱེ་བ་མེད་པའི་དོན་རྟོགས་པར་འགྱུར་བའི་ཕྱིར། དེ་ལ་དགོངས་ནས། ཨ་ཞེས་བྱ་བ་ནི་མ་སྐྱེས་པའི་སྒོའོ། ། གཉིས་པ་ནི། སྒྲ་ཐམས་ཅད་སྐྱེ་མེད་དུ་ཤེས་པས་བསྟོད་སྨད་སོགས་ལ་དགའ་མི་དགའ་མི་འབྱུང་བའི་ཕྱིར་ཏེ། བསྟོད་སྨད་ཐམས་ཅད་བྲག་ཆ་དང་འདྲ་བར་ཁོང་དུ་ཆུད་པའི་ཕྱིར་རོ། ། རྡོ་རྗེའི་བཟླས་པ་མཐར་ཕྱིན་པའི་ཚད་ལ་གཉིས་ལས། བེམ་པོའི་རླུང་རགས་པ་ལ་སློབ་པ་མཐར་ཕྱིན་པའི་ཚད་ནི། རླུང་གི་རྒྱུ་བ་གསལ་བ་དང༌།
ཁ་དོག་མཐོང་བ་དང༌། རླུང་གཡས་གཡོན་དུ་སྤོ་ནུས་པའོ། ། གཉིས་པ་གསལ་བའི་རླུང་ཤེས་པ་དང་འདྲེས་པ་ལ་སློབ་པ་མཐར་ཕྱིན་པའི་ཚད་ནི། རླུང་གནོད་མེད་དུ་བསྡམས་ནུས་པ་དང༌། ཕྱི་ནང་དུ་བསྲེ་ནུས་པ་དང༌། འཇིག་རྟེན་ཆོས་བརྒྱད་ཟིལ་གྱིས་གནོན་པ་སྟེ། གནས་སྐབས་ཀྱི་འབྲས་བུ་དང༌། མཐར་ཐུག་གི་འབྲས་བུ་གསུང་རྣམ་པར་དག་པ་གྲུབ་པ་དང༌། ཟུང་འཇུག་གི་སྐུ་ལ་བརྟེན་ནས་ཞི་བ་ལ་སོགས་པའི་ལས་འགྲུབ་པའོ། ། སེམས་དབེན་བཤད་པ་ལ་གཉིས་ཏེ།
སྤྱི་དང༌། ཡན་ལག་གི་དོན་ནོ། ། དང་པོ་ལ་རྟེན་གྱི་གང་ཟག ཤེས་བྱ་དང༌། སྤང་བྱ་དང༌། ངེས་ཚིག་དང༌། དབྱེ་བའོ། ། དང་པོ་ནི། རྡོ་རྗེའི་བཟླས་པ་མཐར་ཕྱིན་ནས། སེམས་དམིགས་ཀྱི་ཏིང་ངེ་འཛིན་འདོད་པའོ། །
གཉིས་པ་ནི། སྣང་བའི་ཆོས་ཐམས་ཅད་སེམས་ཀྱི་ཆོ་འཕྲུལ་དང༌། སྟོང་པ་ཉིད་ལས་བྱུང་ཞིང་སྟོང་པ་ཉིད་དུ་ཐིམ་པར་ཤེས་པར་བྱེད་དོ། ། ཇི་སྐད་དུ། ཐུགས་ཀྱི་རྡོ་རྗེ་རྫོགས་བྱང་ཆུབ། ། གནས་པའི་རྡོ་རྗེ་རྣམ་དཔྱད་ན། ། ཐུགས་ཀྱི་རྡོ་རྗེ་ཞེས་བཤད་དོ། ། སྤང་བྱ་ནི། གཟུང་འཛིན་གྱིས་བསྡུས་པའི་རང་བཞིན་བརྒྱད་ཅུའོ། ། ངེས་ཚིག་ནི་ཤེས་བྱ་སེམས་ཀྱི་ཀུན་ཏུ་སྣང་བ་དང༌།
རང་བཞིན་སྣང་བ་ནི་གཟུང་འཛིན་རྟོག་པས་རང་བཞིན་གྱིས་དབེན་པས་སེམས་དབེན་དང༌། སེམས་རིག་པའི་ཡེ་ཤེས་ནི་གཟུང་འཛིན་གྱི་རྣམ་པར་རྟོག་པ་གློ་བུར་བས་ཀྱང་དབེན་པས་ན། སེམས་དབེན་ཞེས་བྱའོ། ། ལྔ་པ་དབྱེ་བ་ལ་གཉིས་ཏེ། ཤེས་བྱ་སེམས་ཀྱི་མཚན་ཉིད་དང༌། སེམས་ལ་དམིགས་པའི་ཡེ་ཤེས་ཀྱི་མཚན་ཉིད་དོ། ། དང་པོ་ལ་ཡང་གཉིས་ཏེ། རྟོག་མེད་ཀུན་ཏུ་སྣང་བའི་སེམས་དང༌། རྟོག་བཅས་རང་བཞིན་སྣང་བའི་སེམས་སོ། ། དང་པོ་ནི།
རྟོག་མེད་ཀྱི་ཤེས་པ་གཅིག་ཉིད། སྐྱེ་བ་ལ་ཕྱོགས་པའི་ཆ་སྣང་བ་དང༌། སྐྱེ་བཞིན་པ་སྣང་བ་མཆེད་པ་དང༌། འགག་པ་ལ་ཕྱོགས་པའི་ཆ་སྣང་བ་ཉེར་ཐོབ་ཞེས་འདོད་པའང་ཡོད་དོ། ། ཆག་གི་བཞེད་པ་ནི། དང་པོར་ཡུལ་མཐོང་བས་སྣང་བ། དེ་ནས་ཆོས་གསལ་བ་མཆེད་པ། བློའི་ནུས་པ་ཟད་པ་ལ་ཕྱོགས་པ་ཉེར་ཐོབ་ཞེས་འདོད། གཉིས་པ་རྟོག་བཅས་རང་བཞིན་གྱི་སྣང་བ་ནི། རྟོག་མེད་ཀྱི་སྣང་བས་དྲངས་པའི་འཁོར་བ་བསྐྱེད་པའི་རྒྱུ།
གློ་བུར་གྱི་དྲི་མ་རང་བཞིན་བརྒྱད་ཅུའོ། ། དེ་ལ་རྟོག་མེད་ནི་སྒོ་ལྔའི་རྣམ་ཤེས་ཀྱི་སྣང་བ་ཡིན་ལ། རྟོག་བཅས་ནི་ཡིད་ཀྱི་ཤེས་པའི་སྣང་བ་ཡིན་ནོ། ། ཞེས་འགའ་ཞིག་བཞེད་ཅིང༌། སྐྱེ་ཚུལ་ཡང༌། སྣང་བའི་རྗེས་ཐོགས་སུ་རང་བཞིན་སུམ་ཅུ་རྩ་གསུམ། གང་རུང་གཅིག་དང༌། སྣང་བ་མཆེད་པ་སྐྱེ། མཆེད་པའི་མཇུག་ཐོགས་སུ་རང་བཞིན་བཞི་བཅུ་གང་རུང་གཅིག་དང༌། ཉེར་ཐོབ་སྐྱེ།
ཉེར་ཐོབ་ཀྱི་རྗེས་ཐོགས་སུ་རང་བཞིན་བདུན་གང་ཡང་རུང་བ་གཅིག་སྐྱེ་ཞེས་བཞེད་མོད། འཐད་པར་མ་མཐོང་ངོ༌། ། སྒོ་ལྔའི་རྣམ་ཤེས་ལ་རྟོག་མེད་རྣམ་བཞག་རུང་མོད་ཀྱི། སེམས་དབེན་གྱི་སྐབས་ཀྱི་དོན། ཡིད་ཀྱི་རྣམ་ཤེས་ལ་བྱེད་དགོས་པས། ཡིད་ཤེས་རྟོག་བཅས་རྟོག་མེད་ཀྱི་སྣང་བ་ལ། རྟོག་མེད་ཀྱི་སྣང་བ་དང༌། རྟོག་བཅས་ཀྱི་སྣང་བ་གཉིས་བཞག་དགོས་སོ། ། རྟོག་མེད་ཀུན་ཏུ་སྣང་བ་ལ་དྲུག་སྟེ། སེམས་ཀྱི་དབྱེ་བ་དང༌།
མིང་གི་རྣམ་གྲངས་དང༌། མཚན་ཉིད་དང༌། དུས་ཇི་ཙམ་དུ་སྐྱེ་བ་དང༌། སེམས་ཀྱི་བྱེད་ལས་དང༌། བསྒྲུབ་པའི་རྒྱུའོ། ། དབྱེ་བ་ལ་གསུམ་སྟེ། སྣང་བ་དང༌། སྣང་བ་མཆེད་པ་དང༌། ཉེར་ཐོབ་བོ། ། མིང་གི་རྣམ་གྲངས་ལ།
དོན་ལ་མཁས་པ་ལ་བསྟན་པ་དང༌། མི་མཁས་པ་ལ་བསྟན་པའོ། ། དང་པོ་ལ་ཡང༌། ཐེག་པ་ཐུན་མོང་ལ་གྲགས་པའི་མིང་དང༌། རྡོ་རྗེ་ཐེག་པ་ལ་གྲགས་པའི་མིང་ངོ༌། ། དང་པོ་ནི། སེམས་དང༌། ཡིད་དང༌། རྣམ་པར་ཤེས་པ་དང༌། ཀུན་བཏགས་དང༌།
གཞན་དབང་དང༌། ཡོངས་གྲུབ་ཅེས་པ་ལ་སོགས་པའོ། ། རྡོ་རྗེ་ཐེག་པ་ལ་གྲགས་པའི་མིང་ནི། སྣང་བ་དང༌། སྣང་བ་མཆེད་པ་དང༌། ཉེར་ཐོབ་དང༌། སྟོང་པ་དང༌། ཤིན་ཏུ་སྟོང་པ་དང༌། སྟོང་པ་ཆེན་པོ་ཞེས་སོགས་སོ། ། དོན་མི་མཁས་པ་ལ་བསྟན་པ་ལ་གཉིས་ཏེ།
སྒྲ་པ་ལ་བསྟན་པ་དང༌། ཐ་མལ་པ་ལ་བསྟན་པའོ། ། དང་པོ་ནི། ཨོཾ་དང༌། ཨཱ་དང༌། ཨཿབསྟན་པའོ། ། གཉིས་པ་ནི། ཉིན་མོ་དང༌། མཚན་མོ་དང༌། མཚམས་དང༌།
སྐྱེས་པ་དང༌། བུ་མེད་དང༌། མ་ནིང་ལ་སོགས་པའོ། ། སེམས་ཀྱི་མཚན་ཉིད་ལ་གཉིས་ཏེ། སྤྱིའི་མཚན་ཉིད་དང༌། བྱེ་བྲག་གི་མཚན་ཉིད་དོ། ། དང་པོ་ལ་གཉིས་ཏེ། ཆོས་ཅན་སེམས་ཀུན་རྫོབ་པའི་མཚན་ཉིད། སེམས་ཀྱི་ཆོས་ཉིད་དོན་དམ་པའི་མཚན་ཉིད་དོ། ། དང་པོ་ནི།
གཟུང་འཛིན་གྱི་རང་བཞིན་གྱིས་དབེན་པའི་རང་རིག་གསལ་ཙམ་མོ། ། གཉིས་པ་ནི། སེམས་ཐམས་ཅད་དོན་དམ་འོད་གསལ་གྱི་རྩ་བ་ཅན་དང༌། གཟུང་འཛིན་གྱི་ངོ་བོས་སྟོང་པ་མཐའ་གང་དུ་ཡང་མི་གནས་པའོ། ། ཇི་སྐད་དུ། ། རང་རིག་ཙམ་གྱི་ཡེ་ཤེས་ནི། ། ནམ་མཁའ་ལྟ་བུར་མཚན་ཉིད་མེད། ། ཅེས་སོ། ། གཉིས་པ་བྱེ་བྲག་གི་མཚན་ཉིད་ལ། སྣང་བ་ནི་ཟླ་བའི་འོད་ཟེར་ལྟར་གསལ་བ་དང༌།
སྣང་བ་མཆེད་པ་ནི་ཉི་མའི་འོད་ཟེར་ལྟར་ཆེས་གསལ་བ་དང༌། ཉེར་ཐོབ་ནི། མཚམས་ཀྱི་མུན་པ་ལྟར་སྣང་བའི་བྱ་བ་རྫོགས་པའོ། ། སྐྱེ་བའི་དུས་ནི། སྐད་ཅིག་དང༌། ཐང་གཅིག་དང༌། ཡུད་ཙམ་ལ་སོགས་པར་སྐྱེ་བའོ། ། བྱེད་ལས་ནི། སེམས་གསུམ་གྱི་རང་བཞིན་མ་རྟོགས་ན། འཁོར་བའི་ཆོས་ཐམས་ཅད་སྐྱེ་ལ།
རྟོགས་ན་མྱ་ངན་ལས་འདས་པའི་ཆོས་ཐམས་ཅད་ཀྱི་རྩ་བ་བྱེད་དོ། ། ཇི་སྐད་དུ། སྣང་བ་གསུམ་གྱི་མཚན་ཉིད་ཅན། ། གང་དེ་སྣང་བ་གསུམ་ཐོབ་པ། ། སེམས་ཀྱི་ཁམས་ནི་མ་ལུས་པའི། ། རང་བཞིན་རྩ་བ་འདི་ཡིན་ནོ། ། ཞེས་གསུངས་པ་ལྟར་རོ། ། སྒྲུབ་པའི་རྒྱུ་ནི། རླུང་དང་ཤེས་པ་སྔ་མའི་སྟོབས་ཀྱིས་འབྱུང་སྟེ། རླུང་རྣམས་ཕྲ་བའི་གཟུགས་ཀྱིས་ནི། །
ཤེས་དང་ཡང་དག་འདྲེས་གྱུར་ནས། ། དབང་པོའི་ལམ་ནས་བྱུང་ནས་ནི། ། ཡུལ་རྣམས་ལ་ནི་དམིགས་པར་བྱེད། ། ཅེས་དགོངས་པ་ལུང་སྟོན་ལས་གསུངས་ལ། རྡོ་རྗེ་ཕྲེང་བ་ལས་ཀྱང༌། དེ་ནི་རེ་རེའི་དོན་སྣང་བ། ། རླུང་གིས་བླངས་ནས་འཛིན་བྱེད་ལ། ། རླུང་དང་ལྡན་པའི་རྣམ་ཤེས་ནི། ། རྟག་ཏུ་འགྲོ་ལ་གནས་པར་འགྱུར། ། ཞེས་སོ། །
རྟོགས་བཅས་ཀྱི་རང་བཞིན་སྣང་བ་ནི། རྟོག་མེད་ཀུན་ཏུ་སྣང་བ་དང༌། རླུང་གི་སྟོབས་ཀྱིས་དེའི་རྗེས་སུ་རྒྱུ་བའི་ཡིད་ཀྱི་རྣམ་ཤེས་རྟོག་པ་དང་བཅས་པ་སྟེ། དེ་ཡང་སྣང་བའི་རང་བཞིན་སུམ་ཅུ་རྩ་གསུམ། མཆེད་པའི་རང་བཞིན་བཞི་བཅུ་ཐམ་པ། ཉེར་ཐོབ་ཀྱི་རང་བཞིན་བདུན་ནོ། ། ནང་ཚན་གྱི་གོ་རིམ་ནི་ངེས་པ་མེད་དེ། རིམ་ལྔ་ལས། གོ་རིམ་ངེས་པ་མེད་པར་འབྱུང༌། ། ཞེས་བཤད་པ་ལྟར་རོ། །
སྤྱི་དོན་ཚན་གསུམ་གྱི་གོ་རིམ་ནི། གཙོ་བོའི་གོ་རིམ་དང་རྗེས་སུ་མཐུན་པར་འཇུག་གོ ། སེམས་དབེན་གྱི་སྐབས་སུ་རང་བཞིན་བརྒྱད་ཅུ་བསྟན་པ་ནི། སེམས་དབེན་གྱི་མི་མཐུན་ཕྱོགས་རྟོགས་པའི་དོན་དུ་བསྟན་ནོ། ། སེམས་ལ་དམིགས་པའི་ཡེ་ཤེས་ཀྱི་མཚན་ཉིད་ལ་ལྔ་སྟེ། དབྱེ་བ་དང༌། བསྐྱེད་པའི་རྒྱུ་དང༌། ཉམས་སུ་བླང་བའི་ཐབས་དང༌། མཐར་ཕྱིན་པའི་ཚད་དང༌། ཕན་ཡོན་ནོ། །
དབྱེ་བ་ལ་གཉིས་ཏེ། ཆོས་ཅན་གྱི་ཆ་སེམས་རིག་པའི་ཡེ་ཤེས་དང༌། སེམས་ཀྱི་ཆོས་ཉིད་རིག་པའི་ཡེ་ཤེས་སོ། ། དང་པོ་ནི། གཟུང་འཛིན་གྱིས་དབེན་པའི་སེམས་ཀྱི་དངོས་པོ། ། ཡུལ་ལ་འཇུག་ཚུལ་དང༌། འཁོར་ཇི་ལྟར་འབྱུང་བའི་ཚུལ་རྣམས་ཇི་ལྟ་བ་བཞིན་རྟོགས་པའི་ཡེ་ཤེས་སོ། ། གཉིས་པ་ནི། འོད་གསལ་རྟོགས་པའི་ཡེ་ཤེས་ཏེ། འོག་ཏུ་འཆད་དོ། །
ཆོས་ཅན་གྱི་ཆ་རིག་པའི་ཡེ་ཤེས་ལའང༌། རབ་འབྲིང་གསུམ་སྟེ། ཐོག་མར་རང་བཞིན་སུམ་ཅུ་རྩ་གསུམ་གྱིས་སྟོང་པའི་སེམས་ཀྱི་ཚུལ་རིག་པ་སྣང་བའི་ཡེ་ཤེས། བར་དུ་རང་བཞིན་བཞི་བཅུ་ཐམ་པས་སྟོང་པའི་སེམས་རིག་པ་མཆེད་པའི་ཡེ་ཤེས། མ་རིག་པ་བདུན་གྱིས་སྟོང་པའི་སེམས་རིག་པ་ཉེ་བར་ཐོབ་པའི་ཡེ་ཤེས་སོ། ། འདི་དག་ལ་དགག་བྱ་དགག་པའི་རིམ་པ་ལས། སྟོང་པ་དང༌། ཤིན་ཏུ་སྟོང་པ་དང༌། སྟོང་པ་ཆེན་པོ་ཞེས་བྱའོ། ། ཡེ་ཤེས་སྒྲུབ་པའི་རྒྱུ་ནི་གཉིས་ཏེ།
རྟག་ཏུ་ལས་རྒྱ་ལ་བརྟེན་པ་དང༌། ལན་གཅིག་ཙམ་བརྟེན་པའོ། ། ཇི་སྐད་དུ། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཡེ་ཤེས་གསུམ་གྱི་དབྱེ་བ་ནི། ། གསལ་བར་འདི་ལས་མཚོན་པར་འགྱུར། ། ཞེས་པ་དང༌། གལ་ཏེ་ཆུ་སྐྱེས་རྡོ་རྗེ་སྦྱོར། ། ཀུན་རྫོབ་ཏུ་ཡང་མེད་གྱུར་ན། །
ལན་གཅིག་ཙམ་ཞིག་མྱོང་ནས་ཀྱང༌། ། བསམ་གཏན་སྟོབས་ཀྱིས་འགྲུབ་པར་འགྱུར། ། ཞེས་སོ། ། ཉམས་སུ་བླང་བའི་ཐབས་ནི། ཐོག་མར་བདེ་བ་བསྡུ་བ་དང༌། དེ་ནས་བདེ་བ་གཟུང་བ་དང༌། བདེ་བ་དང་བྲལ་བ་དང༌། བདེ་བ་སྤྲོ་བའི་ཚུལ་གྱིས་ཉམས་སུ་བླང་ཚུལ་ཏེ་བཞིའོ། ། མཐར་ཕྱིན་པའི་ཚད་ནི། མཉམ་པར་བཞག་པའི་དུས་སུ་བདེ་སྟོང་དབྱེར་མེད་དུ་འཆར་བ་བཞིན་དུ།
རྗེས་ཐོབ་ཀྱི་དུས་སུ་ཡང་ཡུལ་རབ་འབྲིང་ཅི་དང་ཅི་མཐོང་བའི་སྣང་བ་ཐམས་ཅད། བདེ་སྟོང་དབྱེར་མེད་དུ་འཆར་བའོ། ། རྡོ་རྗེ་ཕྲེང་བ་ལས། དེ་བས་གཉིས་མེད་མཐོང་བ་ཡི། ། རྣལ་འབྱོར་པས་ནི་ཡེ་ཤེས་གསུམ། ། མཐོང་ཕྱིར་དམན་དང་བར་མ་དང༌། ། དམ་པའི་ཡུལ་ལ་འཇུག་པ་ཡིན། ། ཞེས་སོ། ། སེམས་དམིགས་ཀྱི་ཕན་ཡོན་ནི་ལྔ་སྟེ། དེ་བཞིན་གཤེགས་པའི་ཐུགས་མི་རྟོག་པ་བདེ་བ་ཆེན་པོ་འབྱུང་བ་དང༌།
གཞན་སེམས་ཤེས་པའི་མངོན་ཤེས་འབྱུང་བ་དང༌། བདག་བྱིན་གྱིས་རླབས་པ་ལ་ཕྱོགས་པར་འགྱུར་བ་དང༌། ས་བཅུའི་དབང་ཕྱུག་དང་འདྲ་བར་འགྱུར་བ་དང༌། ལས་དང་ཉོན་མོངས་པའི་འཆིང་བ་ཐམས་ཅད་ལས་གྲོལ་བར་འགྱུར་བའོ། ། གཉིས་པ་ཡན་ལག་གི་དོན་ནི། སེམས་ལ་དམིགས་པ་ཙམ་ཞིག་ནི། ། རིམ་པ་གཉིས་པ་ཞེས་བརྗོད་དོ། ། ཞེས་པ་སྟེ། རིམ་པ་གཉིས་པ་རྡོ་རྗེའི་བཟླས་པའི་ཐབས་ལས་ཐོབ་པ་ནི། སེམས་ལ་དམིགས་པ་ཞེས་བརྗོད་དོ། །
ཞེས་བཤད་དོ། ། ངོ་བོ་ནི་ཉོན་མོངས་པ་དང༌། གློ་བུར་གྱི་དྲི་མས་དབེན་པའི་ཚུལ་དུ། སེམས་ཀྱི་ངོ་བོ་རིག་ཅིང་བདེ་སྟོང་གཉིས་མེད་དུ་འཆར་བའི་ཏིང་ངེ་འཛིན་ནོ། ། འདིར་རིམ་པ་གཉིས་པ་ནི། རྡོ་རྗེའི་བཟླས་པ་ལ་ངོས་བཟུང་བར་བྱ་བ་ཡིན་གྱི། སེམས་དམིགས་ལ་བརྗོད་པ་མ་ཡིན་ནོ། ། དེས་ན་རིམ་པ་གཉིས་པའི་ཐོབ་བྱ་སེམས་དམིགས་ཀྱི་ངོ་བོ་ནི་འདི་ཡིན་ནོ། ། ཞེས་བསྟན་པ་ཡིན་ནོ། ། སེམས་དམིགས་བསྟན་ཟིན་ཏོ། །
སྒྱུ་ལུས་སྟོན་པ་ལ་གཉིས་ཏེ། སྤྱི་དང་ཡན་ལག་གི་དོན་ནོ། ། དང་པོ་ལ་སྣོད་དུ་བྱ་བའི་རིམ་པ་དང༌། སྒྱུ་ལུས་གཏན་ལ་དབབ་པ་དང༌། འགྲུབ་པའི་རྒྱུ་དང༌། བསླབ་ཚུལ་དང༌། མཐར་ཕྱིན་པའི་ཚད་དང༌། ཕན་ཡོན་ནོ། ། དང་པོ་ནི། སློབ་དཔོན་གྱིས་ཚོགས་ཀྱི་དཀྱིལ་འཁོར་གྱི་དབུས།
མེ་ཏོག་ཕྲེང་བ་དང༌། ཆུ་དབང་ལ་སོགས་པ་ཐུན་མོང་གི་དབང་དགུ་སྔོན་དུ་འགྲོ་བས། གསང་བའི་དབང་བསྐུར་ཐོབ་པར་བྱས་ཏེ། དེའི་སྟོབས་ཀྱིས་གདམས་ངག་གི་གནང་བ་བྱིན་པ་དང༌། བསྒོམ་པའི་སྣོད་དུ་གྱུར་པའི་ཕྱིར་རོ། ། གཉིས་པ་ལ་གཉིས་ཏེ། སྒྱུ་ལུས་ངོས་བཟུང་བ་དང༌། དེ་བསྒོམ་པའི་ཚུལ་ལོ། ། ཉེར་ལེན་སེམས་དབེན་གྱི་ཏིང་ངེ་འཛིན་དང༌། ལྷན་གཅིག་བྱེད་པའི་རྐྱེན་རླུང་ལྔ་ལ་བརྟེན་ནས།
འོད་གསལ་ལས་སྐད་ཅིག་གིས་སྒྱུ་མའི་དཔེ་བཅུ་གཉིས་ཀྱིས་མཚོན་པའི་ལྷའི་སྐུ་ཕྱག་རྒྱ་ཆེན་པོ་རྡོ་རྗེ་འཆང་གི་རྣམ་པར་སྣང་བའོ། ། རྡོ་རྗེ་འཆང་དངོས་ནི་མ་ཡིན་ཏེ། འདིར་འབྲས་བུ་མཐར་མ་ཐུག་པའི་གནས་སྐབས་ཡིན་པའི་ཕྱིར་རོ། ། འོན་ཀྱང་རྡོ་རྗེ་འཆང་དང་རྗེས་སུ་མཐུན་པའི་སྐུ་ཡིན་ནོ། ། སྒྱུ་མའི་རིམ་པ་ལས། དེ་ཉིད་རླུང་དང་ཡང་དག་ལྡན། ། རྣམ་ཤེས་གསུམ་པོ་སླར་ཡང་ནི། ། རྣལ་འབྱོར་པ་ཡི་ལུས་སུ་འགྱུར། ། སྒྱུ་མའི་ལུས་སུ་དེ་ལ་བཤད། ། ཅེས་པ་དང༌།
རྡོ་རྗེ་ཕྲེང་བ་ལས་ཀྱང༌། ཚིག་གི་ལམ་གྱི་ཡུལ་དེ་ཉིད། ། གཙོ་བོ་ཡེ་ཤེས་སྐུ་རང་བཞིན། ། སེམས་ཅན་ཀུན་ལ་ཕན་པའི་ཕྱིར། ། འཇའ་ཚོན་ལྟ་བུར་སྣང་བ་ཡིན། ། ཞེས་སོ། ། འདིར་མཚོན་པར་བྱེད་པའི་དཔེ་བཅུ་གཉིས་གསུངས་ཀྱང༌། དཔེའི་གཙོ་བོ་གསུམ་ཡིན་ཏེ། སྐད་ཅིག་ཙམ་གྱིས་ཡན་ལག་དང་ཉིང་ལག་རྫོགས་པར་གྲུབ་པའི་དཔེ་ནི། མེ་ལོང་ནང་གི་གཟུགས་བརྙན་ནོ། །
སྤྱོད་ཡུལ་ཐམས་ཅད་ལ་ཁྱབ་པའི་དཔེ་ནི་ཆུའི་ཟླ་བའོ། ། ཁ་དོག་ཡིད་དུ་འོང་ཞིང་གསལ་བ་བཀྲ་བར་སྣང་བའི་དཔེ་ནི་ནམ་མཁའི་འཇའ་ཚོན་ནོ། ། རིམ་ལྔ་ལས། མེ་ལོང་ནང་གི་གཟུགས་བརྙན་གྱིས། ། སྒྱུ་མའི་ལུས་དེ་ཤེས་པར་བྱ། ། ཁ་དོག་རྣམས་ནི་འཇའ་ཉིད་ཀྱིས། ། ཁྱབ་པ་ཆུའི་ཟླ་བས་སོ། ། གཉིས་པ་བསྒོམ་པའི་ཚུལ་ནི། ཐོག་མར་ཚད་མེད་པ་བཞི་བསྒོམས་པའི་རྗེས་ལ། རང་ཉིད་རླུང་སེམས་ཙམ་ལས་གྲུབ་པའི་རྡོ་རྗེ་འཆང་ཆེན་པོ་མཚན་དང་དཔེ་བྱད་ཀྱིས་བརྒྱན་པ།
སྒྱུ་མ་ལ་སོགས་པའི་དཔེ་ལྟར། སྣང་ལ་རང་བཞིན་མེད་པ་ཞིག་ཏུ་བསྐྱེད་ནས། སེམས་རྩེ་གཅིག་པའི་སྒོ་ནས་ཡང་དང་ཡང་དུ་སྒོམ་པར་བྱེད་པའོ། ། གསུམ་པ་འགྲུབ་པའི་རྒྱུ་ནི། སྒྱུ་ལུས་ཀྱི་ཏིང་ངེ་འཛིན་དེ་ཉིད་ཡིན་ཏེ། འདིས་མ་དག་པའི་ལུས་སྤངས་ནས་དག་པའི་སྒྱུ་ལུས་རྡོ་རྗེ་འཆང་དང་རྗེས་སུ་མཐུན་པ་མངོན་དུ་བྱེད་པའི་ཕྱིར་རོ། ། ཉེར་ལེན་གྱི་རྒྱུ་ནི། སེམས་བསྐྱེད་པའི་རིམ་པ་དང༌། སེམས་དབེན་གཉིས་ཚོགས་ཡིན་ལ། ལྷན་གཅིག་བྱེད་པའི་རྐྱེན་ནི་རླུང་ཡིན་ནོ་ཞེས་བསྟན་ཟིན་ཏོ། །
འགའ་ཞིག་སྒྱུ་ལུས་ཀྱི་མན་ངག་ནི། གསང་འདུས་ཁོ་ན་ལ་ཡོད་ཀྱི་རྒྱུད་གཞན་ལ་མེད་ཟེར་བ་ནི་མི་འཐད་དོ། ། རྒྱུད་གཞན་བདེ་མཆོག་ལ་སོགས་པ་ལའང་རྗེས་སུ་མཐུན་པའི་རྒྱུ་མ་དག་པའི་ལུས་སྤངས་ནས་སྒྱུ་མ་ལྟ་བུའི་རྡོ་རྗེ་འཆང་གི་སྐུ་མངོན་དུ་བྱེད་པའི་ཐབས་ཡོད་པའི་ཕྱིར་རོ། ། དེ་ལ་རྗེས་སུ་མཐུན་པའི་རྒྱུ་ནི་ལྷའི་སྐུ་བསྒོམ་པ་ཡིན་ལ། སྣང་ལ་རང་བཞིན་མེད་པར་སྣང་བའི་རྒྱུ་ནི། འོད་གསལ་དང་སྒྱུ་ལུས་གཉིས་ཚོགས་བསྒོམ་པ་ཡིན་ནོ། ། བསླབ་ཚུལ་ཡང༌། སྒྱུ་མའི་ཏིང་ངེ་འཛིན་ཉིད་ཀྱིས་བསྟན་ཏོ། ། ལྔ་པ་མཐར་ཕྱིན་པའི་ཚད་ནི། འོད་གསལ་ལས་ལྡང་ནས།
རླུང་སེམས་ཙམ་ལས་ལྷའི་སྐུ་སྣང་ལ་རང་བཞིན་མེད་པའི་ངོ་བོར་དངོས་སུ་སྟོན་ནུས་པའོ། ། ཕན་ཡོན་ནི། གནས་སྐབས་ཀྱི་ཕན་ཡོན་འོད་གསལ་མངོན་དུ་བྱེད་པ་དང༌། མཐར་ཐུག་གི་ཕན་ཡོན་རྡོ་རྗེ་འཆང་ཆེན་པོ་ཚེ་དེ་ཉིད་ལ་མངོན་དུ་བྱེད་པ་སྟེ། རིམ་ལྔ་ལས། བདག་བྱིན་བརླབས་པའི་རིམ་གྱིས་ནི། ། འོད་གསལ་བ་ཉིད་ཐོབ་པར་འགྱུར། ། ཞེས་པ་དང༌། བདག་ལ་བྱིན་བརླབས་ཐོབ་པ་ཡིས། ། གཙོ་བོ་སངས་རྒྱས་ཀུན་བདག་ཉིད། །
ཚེ་འདི་ཉིད་ལ་ཐོབ་པར་འགྱུར། ། ཞེས་སོ། ། གཉིས་པ་ཡན་ལག་གི་དོན་ནི། ཀུན་རྫོབ་བདེན་པ་བསྟན་པ་ནི། ཡིད་འོང་རིམ་པ་གསུམ་པ་ཡིན། ། ཞེས་པས་ཏེ། ནམ་མཁའི་འཇའ་ཚོན་ལྟར་འོད་ཟེར་ལྔས་བརྒྱན་པ་ཡིད་དུ་འོང་བ་དང༌། དབང་པོའི་སྤྱོད་ཡུལ་དུ་གྱུར་པས་ཀུན་རྫོབ་ཀྱི་བདེན་པར་བསྟན་པ་ནི། རིམ་པ་གཉིས་པ་རྡོ་རྗེ་བཟླས་པ་འབྲས་བུ་དང་བཅས་པའི་མཇུག་ཐོག་ཏུ་བསྒོམ་པར་བྱ་བ་ཡིན་པས་ན། རིམ་པ་གསུམ་པ་ཞེས་བྱའོ། །
སྒྱུ་ལུས་བསྟན་ཟིན་ཏོ། ། བཞི་པ་འོད་གསལ་སྟོན་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཀུན་རྫོབ་བདེན་པ་དག་པ་ནི། ། རིམ་པ་བཞི་པ་ཞེས་བརྗོད་དོ། ། ཞེས་པ་སྟེ། ཀུན་རྫོབ་ཀྱི་བདེན་པ་སྒྱུ་ལུས་རིལ་འཛིན་དང༌། རྗེས་ཞིག་གཉིས་ཀྱི་སྒོ་ནས་བསྒོམས་པས།
དག་པར་བྱེད་པ་ནི། རིམ་པ་བཞི་པ་འོད་གསལ་གྱི་ཏིང་ངེ་འཛིན་ནོ། ། གཉིས་པ་རྒྱས་པར་བཤད་པ་ལ། སྣོད་དུ་བྱ་བའི་རིམ་པ་དང༌། མངོན་པར་བྱང་ཆུབ་པ་གཏན་ལ་དབབ་པ་དང༌། ཇི་ལྟར་བསླབ་པའི་རིམ་པ་དང༌། བསྒོམ་པ་མཐར་ཕྱིན་པའི་ཚད་དང༌། ཕན་ཡོན་ནོ། ། དང་པོ་ནི། རྡོ་རྗེ་སློབ་དཔོན་ཡང་དག་པར་མཉེས་པར་བྱས་ནས།
ཚོགས་ཀྱི་དཀྱིལ་འཁོར་དུ་མཆོད་པ་ཆེན་པོ་བྱས་པའི་རྗེས་ལ། བུམ་པའི་དབང་དང༌། གསང་དབང་སྔོན་དུ་འགྲོ་བས། ཤེས་རབ་ཡེ་ཤེས་ཀྱི་དབང་བསྐུར་བའོ། ། གཉིས་པ་ལ་གཉིས་ཏེ། ཡུལ་འོད་གསལ་ངོས་བཟུང་བ་དང༌། ཡུལ་ཅན་འོད་གསལ་གྱི་ཏིང་ངེ་འཛིན་ནོ། ། དང་པོ་ལ། རྒྱ་བོད་ཀྱི་མཁས་པ་དུ་མས། སྣང་གསུམ་ཉེ་བར་ནུབ་པའི་འོད་གསལ་གཉིས་སུ་མེད་པའི་ཡེ་ཤེས་མྱོང་རིག་ཙམ་ལ་འདོད་པ་ནི་མི་འཐད་དེ།
འོད་གསལ་གྱི་དོན་ཁོང་དུ་མ་ཆུད་པའི་ཕྱིར་ཏེ། སྤྱོད་བསྡུས་ལས། འོད་གསལ་གྱི་མིང་གི་རྣམ་གྲངས་སྟོན་པ་ན། དེ་བཞིན་ཉིད་དང༌། མ་ནོར་བ་དེ་བཞིན་ཉིད་དང༌། ཡང་དག་པའི་མཐའ་དང༌། ཆོས་ཀྱི་སྐུ་ཞེས་བཤད་པའི་ཕྱིར་རོ། ། འཕགས་པའི་མཉམ་བཞག་གི་ཡེ་ཤེས་ལ་འདོད་པ་ལའང་འདི་ཉིད་ཀྱིས་གནོད་དོ། ། གལ་ཏེ་འོད་གསལ་དང༌། དེ་བཞིན་ཉིད་དོན་གཅིག་ན།
ཀུན་རྫོབ་ཀྱི་བདེན་པ་སྒྱུ་ལུས་དང་རྒྱུ་འབྲས་སུ་བཤད་པ་དང་འགལ་ལོ་ཞེ་ན། འོད་གསལ་རྟོགས་པའི་ཡེ་ཤེས་ལ། ཡུལ་གྱི་མིང་གིས་ཡུལ་ཅན་ལ་བཏགས་ནས་དེ་དང་རྒྱུ་འབྲས་སུ་བཤད་པ་ཡིན་ནོ། ། ངོ་བོ་བསྟན་ཟིན་ཏོ། ། དབྱེ་བ་ནི་གཉིས་ཏེ། ཕྱིའི་མངོན་པར་བྱང་ཆུབ་པ་དང༌། ནང་གི་མངོན་པར་བྱང་ཆུབ་པའོ། ། དང་པོ་ནི། ཕྱིའི་དཔེའི་སྒོ་ནས་མཚོན་པ་སྟེ། ཐོ་རངས་ཀྱི་དུས་སུ་ཟླ་བའི་འོད་ཟེར་འདས་ཤིང་ཉི་མའི་འོད་ཟེར་མ་ཤར་ལ།
མཚམས་ཀྱི་མུན་པ་ནུབ་པའི་སྐབས་སུ། སྤྲིན་མེད་ཀྱི་ནམ་མཁའ་དྭངས་པ། སྣང་མུན་གྱི་སྒྲིབ་བྱེད་དང་བྲལ་བས་ནམ་མཁའི་ངོ་བོའི་ཚུལ་ཇི་ལྟ་བ་བཞིན་དུ་སྣང་བའི་དཔེས་བསྟན་ནོ། ། ནང་གི་མངོན་པར་བྱང་ཆུབ་པ་ནི་བཞི་སྟེ། སྟོང་པ་དང༌། ཤིན་ཏུ་སྟོང་པ་དང༌། སྟོང་པ་ཆེན་པོ་དང༌། ཐམས་ཅད་སྟོང་པ་འོད་གསལ་ལོ། ། དང་པོ་ནི། འབྱུང་བཞི་རིམ་གྱིས་འགགས་ཏེ།
འདོད་ཆགས་ལས་གྱུར་པའི་རང་བཞིན་སུམ་ཅུ་རྩ་གསུམ་འགགས་པས། དེས་སྟོང་པའི་ཆ་ལ་བརྗོད་དོ། ། གཉིས་པ་ནི། ཞེ་སྡང་ལས་གྱུར་པའི་རང་བཞིན་བཞི་བཅུ་འགགས་པས། དེས་སྟོང་པའི་ཆ་ལ་བརྗོད་དོ། ། གསུམ་པ་ནི། གཏི་མུག་ལས་གྱུར་པའི་རང་བཞིན་བདུན་འགགས་པས། དེས་སྟོང་པའི་ཆ་ལ་བརྗོད་དོ། ། དེ་ནས་སེམས་ཀྱི་རྒྱུ་བ་མ་ལུས་པ་འགགས་ཏེ། སྤྲིན་མེད་པ་ཐོ་རངས་ཀྱི་ནམ་མཁའ་ལྟར་སྤྲོས་པའི་མཚན་མ་ཐམས་ཅད་དང་བྲལ་བའི་དེ་བཞིན་ཉིད་དེ།
ཐམས་ཅད་སྟོང་པ་འོད་གསལ་ཞེས་བྱའོ། ། གཉིས་པ་ཡུལ་ཅན་འོད་གསལ་གྱི་ཏིང་ངེ་འཛིན་ནི། སྟོང་པར་རྟོགས་པ་སྣང་བའི་ཡེ་ཤེས། ཤིན་ཏུ་སྟོང་པར་རྟོགས་པ་མཆེད་པའི་ཡེ་ཤེས། སྟོང་པ་ཆེན་པོར་རྟོགས་པ་ཉེར་ཐོབ་ཀྱི་ཡེ་ཤེས། དེ་ཐམས་ཅད་ཀྱི་མཇུག་ཐོགས་སུ་ཐམས་ཅད་སྟོང་པ་འོད་གསལ་ལ་ཡང༌། མཐོང་བ་མེད་པའི་ཚུལ་གྱིས་མཐོང་བའི་ཡེ་ཤེས་སོ། ། གཞན་དག མཉམ་བཞག་སྣང་མེད་དུ་འདོད་པ་ནི། སེམས་ཙམ་པའི་འདོད་ཚུལ་ཡིན་གྱི།
འཕགས་པ་ཡབ་སྲས་ནི། ཡུལ་གྱི་སྣང་བ་མེད་པའི་ཤེས་པ་གཏན་མི་བཞེད་དེ། ཤེས་བྱ་དང་ཤེས་པ་ཕན་ཚུན་ལྟོས་པའི་ཕྱིར་ཏེ། འཇུག་པ་ལས། ཤེས་བྱ་མེད་ན་ཤེས་པ་བསལ་བ་ནི། ། བདེ་བླག་རྙེད་ཅེས་སངས་རྒྱས་རྣམས་ཀྱིས་གསུངས། ། ཞེས་པ་ཁུངས་སུ་མཛད་པ་ནི་མི་འཐད་དེ། བསྒྲུབ་བྱ་དང་ལུང་གི་ཤེས་བྱེད་འབྲེལ་པ་མེད་པའི་ཕྱིར་དང༌། ལུང་གི་དོན་ངེས་པར་མ་བཟུང་བའི་ཕྱིར་རོ། ། ཤེས་བྱ་ཤེས་བྱེད་ཕན་ཚུན་ལྟོས་པས།
འོད་གསལ་རྟོགས་པའི་ཡེ་ཤེས་ལ། ཡུལ་གྱི་རྣམ་པ་སྣང་བར་མི་འགྲུབ་སྟེ། མཉམ་བཞག་ལ་ཡུལ་ཡོད་ཀྱང༌། ཡུལ་གྱི་སྣང་བ་མངའ་མི་དགོས་པས་སོ། ། ཡུལ་མེད་པའི་ཡུལ་ཅན་འདོད་ན། ཕན་ཚུན་ལྟོས་པའི་ལུང་གིས་གནོད་པ་ཡིན་ཀྱང༌། ཡུལ་ཡོད་པ་ལ་ཡུལ་གྱི་རྣམ་པ་དང་འབྲེལ་བའི་སྣང་བ་མངའ་མི་དགོས་པས་སོ། ། ཡང་འོད་གསལ་གྱི་ངོ་བོ་མཉམ་བཞག་ལ་འདོད་པ་ཡང་སྔར་ཡང་བཀག་ཟིན་ཅིང༌། གནོད་བྱེད་གཞན་ཡང༌། རྒྱུད་བླ་ལས།
ཆོས་དབྱིངས་ངོ་བོ་ཉིད་ཀྱིས་ནི། ། དག་པའི་ཕྱིར་ན་འོད་གསལ་བ། ། ཞེས་པ་དང༌། བརྒྱད་སྟོང་པ་ལས། སེམས་ལ་སེམས་མ་མཆིས་ཏེ། ། སེམས་ཀྱི་རང་བཞིན་འོད་གསལ་བའོ། ། ཞེས་པ་དང༌། སྤྱོད་བསྡུས་ལས། འོད་གསལ་དང༌། དེ་བཞིན་ཉིད་མིང་གི་རྣམ་གྲངས་སུ་གསུངས་པ་རང་ཡང་འགལ་ལོ། །
གསུམ་པ་ཇི་ལྟར་བསླབ་པའི་ཚུལ་ནི། རིལ་འཛིན་རྗེས་ཞིག་གཉིས་ཀྱིས་སྒྱུ་ལུས་འོད་གསལ་དུ་བཅུག་ནས་སྤྲིན་མེད་པའི་ནམ་མཁའ་ལྟ་བུའི་དེ་བཞིན་ཉིད་ལ་མཉམ་པར་བཞག་ནས་ཡང་དང་ཡང་དུ་གོམས་པར་བྱེད་པའོ། ། འོད་གསལ་སྤྲིན་མེད་པའི་ནམ་མཁའི་དཔེས་བསྟན་པས་ན། འོད་གསལ་གྱི་ཡུལ་ཅན་སྣང་མེད་ཡིན་པར་མངོན་ནོ། ། འདི་ནི་ཤེས་རབ་ཡེ་ཤེས་ཀྱི་དབང་གི་དུས་སུ་དཔེའི་ཡེ་ཤེས་ལ་བརྟེན་པ་དོན་རྟོགས་པར་བྱས་ཏེ། དེའི་རྒྱུན་གོམས་པ་ལས་ཐོབ་པ་ཡིན་ནོ། ། ཇི་སྐད་དུ། བྱང་ཆུབ་སེམས་ནི་དོན་དམ་ཞེས་བྱ་བ། ། བསྐལ་བཟང་སློབ་མ་བཟང་པོས་མན་ངག་ཐོབ། ། ཅེས་པས་སོ། །
བཞི་པ་མཐར་ཕྱིན་པའི་ཚད་ནི། འོད་གསལ་ལ་མཉམ་པར་བཞག་པའི་དུས་སུ། གང་གིས་ཀྱང་བསྒུལ་བ་དང༌། བསྐྱོད་པར་མི་ནུས་ཤིང༌། རྗེས་ཐོབ་ཀྱི་དུས་སུའང་ཉོན་མོངས་དང་རྣམ་རྟོག་གི་མཚན་མར་འཛིན་པས་མི་རྫི་བའི་ནུས་པ་ཐོབ་བོ། ། ལྔ་པ་ཕན་ཡོན་ནི། ཟུང་འཇུག་གི་ཡེ་ཤེས་ཀྱི་སྐུ་ཐོབ་པ་སྟེ། ཡང་དག་མཐའ་ལས་ལངས་ནས་ནི། ། གཉིས་མེད་ཡེ་ཤེས་ཐོབ་པར་འགྱུར། ། ཞེས་གསུངས་སོ། །
ལྔ་པ་ཟུང་འཇུག་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བདེན་གཉིས་སྦྱོར་བ་གང་ཡིན་པ། ། ཟུང་འཇུག་ཅེས་བྱ་ལྔ་པ་སྟེ། ། ཞེས་པས་བསྟན་ཏེ། འཛིན་པའི་ཡན་ལག་འོད་གསལ་ལས་ལངས་ནས། རྗེས་དྲན་གྱི་ཡན་ལག་ལུགས་བཟློག་གི་སྣང་བ་གསུམ་རླུང་དང་བཅས་པ་ལས། ཀུན་རྫོབ་བདེན་པ་སྒྱུ་ལུས་དང༌།
དོན་དམ་བདེན་པ་འོད་གསལ་གཉིས་དབྱེར་མེད་དུ་སྦྱོར་བའི་ཚུལ་གྱིས་བཞེངས་པ་གང་ཡིན་པ་ནི། ཟུང་འཇུག་ཅེས་བྱ་སྟེ། རིམ་པ་ལྔ་པའོ། ། གཉིས་པ་ལ། ཟུང་འཇུག་གཏན་ལ་དབབ་པ་དང༌། བསླབ་པར་བྱ་བའི་ཚུལ་དང༌། མཐར་ཕྱིན་པའི་ཚད་དང༌། ཕན་ཡོན་དང༌། ངེས་ཚིག་བསྟན་པའོ། ། དང་པོ་ལ་ཡང་གསུམ་སྟེ།
རང་བཞིན་ངོས་བཟུང་བ་དང༌། དབྱེ་བ་དང༌། ས་མཚམས་སོ། ། དང་པོ་ནི། ལུགས་བཟློག་གི་སྣང་བ་གསུམ་གྱི་རྒྱུ་དང༌། རླུང་འོད་ཟེར་ལྔ་ལྡན་གྱི་ལྷན་གཅིག་བྱེད་རྐྱེན་ལས་གྲུབ་པ། ཡིད་ཀྱི་རང་བཞིན་གྱི་ལུས་ཅན། འཇའ་ཚོན་ལྟར་རང་བཞིན་མེད་པ། འོད་ཀྱིས་འཇིག་རྟེན་གྱི་ཁམས་མཐའ་དག་སྣང་བར་བྱེད་པ། མཚན་དང་དཔེ་བྱད་ཀྱིས་བརྒྱན་པ།
ཡེ་ཤེས་ཀྱི་སྐུའི་རང་བཞིན་ཅན་ནོ། ། མ་རྒྱུད་ལྟར་ན། ཐབས་ལམ་བསྒོམས་པའི་སྟོབས་ལས་བྱུང་བའི་ཁམས་བྱང་ཆུབ་ཀྱི་སེམས་ཀྱི་དྭངས་མས། གསེར་འགྱུར་གྱི་རྩིས་ལྕགས་གསེར་དུ་བསྒྱུར་བ་ལྟར། མ་དག་པའི་ལུས་དང་བྲལ་ནས། འཇའ་ལུས་རྡོ་རྗེའི་སྐུར་བསྒྱུར་བར་བཞེད་དོ། ། འགའ་ཞིག་རྒྱུ་ཐོགས་བཅས་ལས་འབྲས་བུ་ཐོགས་མེད་འབྱུང་བར་འདོད་པ་ནི། སོལ་བ་བདར་བས་དུང་དུ་འགྱུར་བར་མཚུངས་པ་ལྟར། དགག་པ་བྱེད་པ་མི་འཐད་དེ། འོ་ན་མ་དག་པའི་སེམས་ལས་དག་པའི་སེམས་འབྱུང་བ་ཡང་མི་འཐད་པ་ཉིད་དུ་འགྱུར་རོ། །
དེ་ལྟ་ན་སངས་རྒྱས་ཇི་ལྟར་ཐོབ་པར་འགྱུར། ཐོགས་བཅས་ཀྱི་ལུས་ཅན་གྱིས་ཕྱིས་ཡིད་ཀྱི་རང་བཞིན་གྱི་ལུས་ཐོབ་པ་ཡང་མི་འཐད་པར་ཁས་ལོངས་ཤིག ཡེ་ཤེས་ཀྱི་ཁྱད་པར་ནི། ཤེས་རབ་དང་སྙིང་རྗེ་ཡེ་ཤེས་གཅིག་ལ་དབྱེར་མེད་དུ་ཞུགས་ཤིང༌། མི་གནས་པའི་མྱ་ངན་ལས་འདས་པ་ལ་གནས་པའི་ཡེ་ཤེས་ནི། ཟུང་འཇུག་གི་ཡེ་ཤེས་ཀྱི་ངོ་བོ་ཡིན་ནོ། ། གཉིས་པ་དབྱེ་བ་ལ་གཉིས་ཏེ། སློབ་པའི་ཟུང་འཇུག་དང༌། མི་སློབ་པའི་ཟུང་འཇུག་གོ ། དང་པོ་ནི།
སྔགས་ཀྱི་དཔའ་བར་འགྲོ་བའི་ཏིང་ངེ་འཛིན་ཐོབ་པའི་སྐུའོ། ། སྤྱོད་བསྡུས་སུ་ལུང་དྲངས་པའི་མདོ་ལས། གང་གིས་དཔའ་བར་འགྲོ་བའི་ཏིང་ངེ་འཛིན་ནི་ཐོབ་པའི་སྐྱེས་བུ་དམ་པ་འདི་དག་ནི། སངས་རྒྱས་ཀྱི་ཡུལ་དུ་མཆིས་པ་ལགས་སོ། ། རང་དབང་གི་ཡེ་ཤེས་ལ་དབང་བགྱིད་པ་ལགས་སོ། ། དཔའ་བར་འགྲོ་བའི་ཏིང་ངེ་འཛིན་མ་ཐོབ་པའི་ཕྱིར། བྱང་ཆུབ་སེམས་དཔའ་དེ་ལ་ནི། བྱང་ཆུབ་སེམས་དཔའ་ཞེས་མི་སྨྲའོ། ། ཞེས་པ་དང༌། ཡང་མདོ་དེ་ཉིད་ལས།
བློ་གྲོས་བརྟན་པ། དཔའ་བར་འགྲོ་བའི་ཏིང་ངེ་འཛིན་ནི། བྱང་ཆུབ་སེམས་དཔའ་ས་བཅུ་ལ་གནས་པས་ཐོབ་བོ། ། ཞེས་བཤད་པ་ལྟར་རོ། ། གཉིས་པ་མི་སློབ་པའི་ཟུང་འཇུག་ལ་གཉིས་ཏེ། སྐུའི་ཁྱད་པར་དང༌། ཡེ་ཤེས་ཀྱི་ཁྱད་པར་རོ། ། སྐུའི་ཁྱད་པར་སྔར་ངོས་བཟུང་བ་ལྟར་རོ། ། ཡེ་ཤེས་ཀྱི་ཁྱད་པར་ལ་ངོ་བོ་དང༌། དབྱེ་བའོ། །
དང་པོ་ནི། བདེན་གཉིས་རྟོགས་པའི་ཡེ་ཤེས་དབྱེར་མེད་དུ་གཅིག་ལ་ཞུགས་པའོ། ། གཉིས་པ་ལ་ནི་གསུམ་སྟེ། འགོག་པ་ཟུང་འཇུག སྣང་བ་ཟུང་འཇུག འབྲེལ་པ་ཟུང་འཇུག་གོ ། དང་པོ་ནི། འཁོར་འདས་དང༌། ཀུན་ནས་ཉོན་མོངས་པ་དང༌། རྣམ་བྱང་སོགས་གཉིས་བསྡུས་ཀྱི་ཆོས་ཐམས་ཅད་ལ་ཐ་དད་དུ་འཛིན་པའི་རྣམ་པར་རྟོག་པ་སྤངས་པའི་ལྡོག་པ་ནས་བསྟན་པའོ། །
ཟུང་འཇུག་གི་རིམ་པ་ནས། འཁོར་བ་དང་ནི་མྱ་ངན་འདས། ། རྟོག་པ་གཉིས་པོ་སྤངས་ནས་ནི། ། གང་དུ་དངོས་པོ་གཅིག་གྱུར་པ། ། ཟུང་དུ་འཇུག་པ་ཞེས་བཤད་དོ། ། ཞེས་སོ། ། གཉིས་པ་ནི། ཐབས་ཀུན་རྫོབ་ཀྱི་བདེན་པ་སྒྱུ་ལུས་དང༌། ཤེས་རབ་དོན་དམ་པའི་བདེན་པ་དབྱེར་མེད་དུ་རྟོགས་པའི་ཡེ་ཤེས་ཏེ། ཀུན་རྫོབ་དང་ནི་དོན་དམ་དག །
སོ་སོའི་ཆ་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་ཅེས་དེ་བཤད་དོ། ། ཞེས་སོ། ། གསུམ་པ་ནི། སྟོང་ཉིད་རྟོགས་པའི་ཤེས་རབ་དང༌། དམིགས་པ་མེད་པའི་སྙིང་རྗེ་དབྱེར་མེད་དུ་འདྲེས་པའི་ཡེ་ཤེས་ལ་བརྗོད་དོ། ། ཤེས་རབ་སྙིང་རྗེ་གཅིག་པར་ནི། ། ཤེས་ནས་གང་དུ་འཇུག་གྱུར་པ། ། ཟུང་འཇུག་ཞེས་བྱར་བཤད་པ་སྟེ། །
རིམ་འདི་སངས་རྒྱས་སྤྱོད་ཡུལ་ལོ། ། ཞེས་གསུངས་པ་ལྟར་རོ། ། ཡེ་ཤེས་ཀྱི་རྣམ་པར་བཞག་པ་གཞན་ནི་གཞན་དུ་ཤེས་པར་བྱའོ། ། གསུམ་པ་ས་མཚམས་ལ། འགའ་ཞིག་ཕ་རོལ་ཏུ་ཕྱིན་པའི་དཔའ་བར་འགྲོ་བའི་ཏིང་ངེ་འཛིན་དང༌། རྡོ་རྗེ་ལྟ་བུའི་ཏིང་ངེ་འཛིན་དང༌། སྔགས་ཀྱི་མཐར་ཐུག་ཟུང་འཇུག་གི་ཡེ་ཤེས་དོན་གཅིག་པ་ཨརྻ་དེ་བས་བཞེད་པར་བཤད་ནས། ལུང་གི་ཁུངས་སྤྱོད་བསྡུས་ཀྱི་ལེའུ་དང་པོར། དཔའ་བར་འགྲོ་བའི་ཏིང་ངེ་འཛིན་ཐོབ་ནས། གང་ལ་ཡང་མི་སློབ་བོ་ཞེས་པའི་མདོ་ཤེས་བྱེད་དུ་དྲངས་པ་ཉིད་ཁུངས་སུ་མཛད་དོ། །
རྡོ་རྗེ་ལྟ་བུའི་ཏིང་ངེ་འཛིན་དང་དོན་གཅིག་ན། སློབ་པའི་ལམ་གྱིས་བསྡུས་པས། མི་སློབ་པའི་ས་ཡིན་པར་འགལ་ལོ། ། ཡང་སྔགས་ཀྱི་ཟུང་འཇུག་མཐར་ཐུག་པ་བཅུ་པ་ལ་སྦྱར་དགོས་ཏེ། སློབ་དཔོན་ཨིནྡྲ་བྷུ་ཏི་དང༌། སློབ་དཔོན་ཀླུ་སྒྲུབ་གཉིས་ཀས་སྔགས་ཀྱི་མཐར་ཐུག་ཟུང་འཇུག་གི་སྐུ་མངོན་དུ་བྱས་པའི་ཕྱིར་དང༌། འབྲས་བུ་མཐར་ཐུག་གི་སངས་རྒྱས་ཀྱིས་བསྡུས་པ་ལ་འདོད་ན། བསྟན་པ་གཅིག་ལ་སྟོན་པ་གཉིས་འབྱུང་བར་ཐལ་བར་འགྱུར་རོ་ཞེས་ཟེར་རོ། ། འདི་ནི་མ་བརྟགས་པ་ཁོ་ན་སྟེ། འོ་ན་འོད་སྤུངས་ཀྱི་ཆོས་ཀྱི་འཁོར་ལོ་བསྐོར་བའི་བྱེད་པས།
སངས་རྒྱས་མི་ཐོབ་པའམ། སངས་རྒྱས་གཅིག་ལས་མི་འབྱུང་བར་ཐལ་བ་དང༌། ཤཱཀྱ་ཐུབ་པ་དང༌། བྱམས་པ་ལ་སོགས་པའི་བསྟན་པ་ལ་སངས་རྒྱས་ཐོབ་པ་མེད་པའམ། རེ་རེ་ལས་མེད་པར་འགྱུར་བས་ཧ་ཅང་ཐལ་ལོ། ། སྟོན་པ་གཉིས་ལྷན་གཅིག་ཏུ་མི་འབྱུང་བའི་དོན་ནི། མཛད་པ་བཅུ་གཉིས་ཀྱིས་འཚང་རྒྱ་བའི་ཚུལ་སྟོན་པ་བསྟན་པ་གཅིག་ལ་དུས་གཅིག་ཏུ་མི་འབྱུང་ཟེར་བའི་དོན་ཡིན་ནོ། ། ཡང་འགའ་ཞིག་ནི། ཕར་ཕྱིན་ཐེག་པའི་བཅུ་གཅིག་ཀུན་ཏུ་འོད་ཀྱི་ས་དང༌། སྔགས་ཀྱི་ཐེག་པའི་བཅུ་གསུམ་རྡོ་རྗེ་འཛིན་པའི་ས་དོན་གཅིག་ཅིང༌།
ངོ་བོ་ལ་ཁྱད་པར་མེད་ལ། འོན་ཀྱང་ཕ་རོལ་ཏུ་ཕྱིན་པས་གྲངས་མེད་གསུམ་གྱིས་འཐོབ་དགོས་ལ། སྔགས་ཀྱིས་ཚེ་འདི་ཉིད་ལའང་འཐོབ་ནུབ་པ་ནི་ཁྱད་པར་རོ་ཞེས་ཟེར་རོ། ། ཡང་འགའ་ཞིག་གིས་ཕ་རོལ་ཏུ་ཕྱིན་པའི་ཐེག་པས་ས་བཅུ་པ་ལས་ལྷག་པ་བགྲོད་མི་ནུས་ལ། བཅུ་གཅིག་ཀུན་ཏུ་འོད་ཀྱི་ས་ནི་སྔགས་ཀྱི་ཐེག་པ་ལ་ཞུགས་ནས་ཐོབ་དགོས་སོ་ལོ། ། འོ་ན་ས་བཅུ་པའི་རྗེས་ཐོགས་སུ། སྨིན་བྱེད་ཀྱི་དབང་དང༌། གྲོལ་བྱེད་ཀྱི་བསྐྱེད་རྫོགས་གཉིས་དང༌། དེའི་འབྲས་བུ་སློབ་པའི་ཟུང་འཇུག་དང༌། འབྲས་བུ་མཐར་ཐུག་མི་སློབ་པའི་ཟུང་འཇུག་རིམ་གྱིས་ཐོབ་དགོས་པས།
བཅུ་གཅིག་ཀུན་ཏུ་འོད་ཀྱི་ས་ལས་ལྷག་པའི་ས་བཅུ་གསུམ་པ་ཅིའི་ཕྱིར་ཁས་མི་ལེན། ཕ་རོལ་ཏུ་ཕྱིན་པའི་ཐེག་པས་བཅུ་གཅིག་ཀུན་ཏུ་འོད་ཀྱི་ས་ཐོབ་པའི་མདོ་སྡེ་དུ་མ་དང་ཡང་འགལ་ལོ། ། གལ་ཏེ་སྔགས་ལ་ཞུགས་ནས་ཐོབ་པ་ཡིན་གྱི། ཕྱི་རོལ་ཏུ་ཕྱིན་པའི་ཐེག་པ་འབའ་ཞིག་གིས་ཐོབ་པ་མིན་ནོ་ཞེ་ན། རྒྱུ་ས་བཅུའི་ནུས་པ་ཡོངས་སུ་རྫོགས་ན། འབྲས་བུ་བཅུ་གཅིག་ཀུན་ཏུ་འོད་ཀྱི་ས་ཐོབ་པ་ལ། བར་དུ་ཆོས་གཞན་ཉམས་སུ་ལེན་པ་ལ་ཅི་ཞིག་ལྟོས། དངོས་རྒྱུས་དངོས་འབྲས་བསྐྱེད་པ་ཆོས་གཞན་ལ་མི་ལྟོས་པ་བཞིན་ནོ། ། གལ་ཏེ་ཕར་ཕྱིན་ཐེག་པས་བཅུ་གཅིག་ཀུན་ཏུ་འོད་ཀྱི་ས་ཐོབ་པར་བཤད་པ་ནི་ངེས་པའི་དོན་མ་ཡིན་ནོ་ཞེ་ན། རྒྱུ་ས་བཅུ་རྫོགས་ན་སློབ་ལམ་རྫོགས་པས།
མི་སློབ་ལམ་ཐོབ་པ་ལ་བར་དུ་ཆོས་གཞན་ལ་སློབ་པ་ལ་ཅི་ཞིག་ལྟོས། འདི་ནི་ཕ་རོལ་ཏུ་ཕྱིན་པའི་ཐེག་པ་ལ་བཀུར་པ་འདེབས་པ་ཡིན་པས་རིང་དུ་སྤང་བར་བྱའོ། ། དོན་ནི་འདི་ཡིན་ཏེ། ཕ་རོལ་ཏུ་ཕྱིན་པའི་ཐེག་པས་བཅུ་གཅིག་ཀུན་ཏུ་འོད་ཀྱི་ས་ཐོབ་པར་བྱེད་ཅིང༌། འདི་ཐོབ་པ་ནི་སངས་རྒྱས་དང་དེ་བཞིན་གཤེགས་པ་དངོས་ཡིན་ནོ། ། འོ་ན་བཅུ་གསུམ་རྡོ་རྗེ་འཛིན་པའི་ས་དང་ཁྱད་པར་ཅི་ཡོད་ཅེ་ན། སྤངས་རྟོགས་ལ་ཁྱད་པར་མེད་ཅིང༌། ཡོན་ཏན་གྱིས་རྡོ་རྗེ་འཛིན་པའི་ས་ལྷག་པ་ཡིན་ནོ། ། འདི་ཇི་ལྟར་ཤེས་པར་བྱ་ཞེ་ན། སྤངས་རྟོགས་ནི་ཡེ་ཤེས་ཀྱི་ཚོགས་ཀྱི་བྱེད་པ་ཡིན་ལ།
ཡོན་ཏན་ནི་བསོད་ནམས་ཀྱི་ཚོགས་ཀྱི་བྱེད་པ་ཡིན་ཅིང༌། ཕ་རོལ་ཏུ་ཕྱིན་པ་ལས། སྔགས་བསོད་ནམས་ཀྱི་ཚོགས་ཡོངས་སུ་རྫོགས་པའི་ཐབས་མང་ཞིང་རྒྱ་ཆེ་བ་ཡིན་པའི་ཕྱིར། རྒྱུ་བསོད་ནམས་ཀྱི་ཚོགས་ཀྱི་ནུས་པ་ལྷག་པས། འབྲས་བུ་ཡོན་ཏན་ཡང་ལྷག་པ་འཐད་དོ། ། དཔེས་བསྟན་པ་ནི། དག་པར་བྱེད་པའི་ཆུས་སྣོད་ཡོངས་སུ་དག་པར་བྱས་པའི་རྗེས་སུ་སྣོད་དུ་ཆུ་ཁྱད་པར་ཅན་བླུགས་པ་བཞིན་ནོ། ། ཆུ་ནི་དྲི་མ་དག་བྱེད་ཀྱི་ཡེ་ཤེས་ཀྱི་དཔེའོ། ། དྲི་མ་དག་པ་ནི་སྤངས་པའི་དཔེའོ། ། དཔེ་འདི་གཉིས་ཀྱིས་ཕ་རོལ་ཏུ་ཕྱིན་པའི་སྤངས་རྟོགས་མཐར་ཐུག་བསྟན་ནོ། །
བཅུད་ཁྱད་པར་ཅན་བླུགས་པ་ནི། སྔགས་ཀྱི་ཡོན་ཏན་ལྷག་པའི་དཔེའོ། ། ཡང་དཔེར་ན། སྲོག་གཅོད་སྤོང་བའི་སེམས་དཔས། སྲོག་གཅོད་སྤངས་པ་ན། གཉེན་པོ་དང་སྤངས་པ་ཁྱད་པར་ཅན་ཡོད་ཀྱང་གཞན་ལ་མི་འཇིགས་པ་སྐྱབས་ཀྱི་སྦྱིན་པ་བྱིན་པ། སྔར་གྱི་སྤང་བྱ་སྤངས་པ་དང༌། གཉེན་པོ་ལས་ཡོན་ཏན་ལྷག་པ་ལྟ་བུའོ། ། འོ་ན་སྔགས་ཡོན་ཏན་གང་གིས་ལྷག་ཅེ་ན། ཟག་པ་མེད་པའི་དགའ་བདེ་ཁྱད་པར་ཅན་དང༌།
ཁ་སྦྱོར་གྱི་ཡན་ལག་ལ་སོགས་པ་དུ་མས་ལྷག་གོ ། དོན་འདི་ལ་དགོངས་ནས། སཾ་པུ་ཊི་ལས། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་བདེ་བར་གཤེགས་པ་སངས་རྒྱས་ཡིན་ནོ། ། ཞེས་གསུངས་སོ། ། བསམ་གྱིས་མི་ཁྱབ་པའི་གནས་ནི། རྡོ་རྗེ་འཛིན་པའི་ས་མཐར་ཐུག་ཡིན་ལ། དེ་མ་ཐོབ་པ་ནི་ཕ་རོལ་ཏུ་ཕྱིན་པའི་ཐེག་པའི་འབྲས་བུ་བདེ་བར་གཤེགས་པ་སྟེ། འདི་ནི་སངས་རྒྱས་ཀྱི་ས་ཀུན་ཏུ་འོད་ལ་འཇོག་པ་ཡིན་ནོ། ། སྦྱོར་བ་བདུན་པ་ལས་ཀྱང༌།
ལོངས་སྤྱོད་རྫོགས་པ་ཙམ་ཡིན་པས། ། དེ་དང་མཉམ་པ་དགག་པའི་ཕྱིར། ། ཁ་སྦྱོར་ཡན་ལག་བཤད་པར་བྱ། ། ཞེས་གསུངས་སོ། ། གང་དག་ཕ་རོལ་ཏུ་ཕྱིན་པའི་ཐེག་པས་ས་བཅུ་པའི་བར་དུ་བགྲོད་པར་འདོད་པ་ལྟར་ན་ཡང༌། ས་བཅུ་པའི་རྗེས་ཐོག་ཏུ་གསང་སྔགས་ཀྱི་ཐེག་པ་ལ་ཞུགས་ནས་འབྲས་བུ་སངས་རྒྱས་ཀྱི་ས་ཐོབ་དགོས་པའི་ཕྱིར། བར་དུ་ཀུན་ཏུ་འོད་ཀྱི་ས་དང༌། ས་དུ་མས་བར་དུ་ཆོད་དགོས་པས་བཅུ་གཅིག་པར་མི་འཐད་པ་ཉིད་དུ་འགྱུར་རོ། ། དེས་ན་རྣལ་འབྱོར་གྱི་དབང་ཕྱུག་གི་མན་ངག་མངའ་བའི་ས་སྐྱ་པ་རྣམས་ཀྱི་བཞེད་པ་ཁོ་ན་ལྟར་རིགས་པའི་སྟོབས་ཀྱིས་གནས་སོ། ། གང་དག་བུ་སྟོན་དང༌།
དེའི་རྗེས་སུ་འབྲང་བ་དག་ནི་ས་སྐྱ་པའི་ལེགས་བཤད་ལ་སྐུ་འཕྲོག་སློང་གསུམ་ལ་རེ་བར་ཟད་དོ། ། བསླབ་ཚུལ་ལ་གཉིས་ཏེ། བརྩོན་འགྲུས་ཅན་མཐོང་ཆོས་ལ་མྱ་ངན་ལས་འདའ་བའི་དོན་དུ་བསླབ་ཚུལ་དང༌། ལེ་ལོ་ཅན་བར་དོར་མྱ་ངན་ལས་འདའ་བའི་དོན་དུ་བསླབ་ཚུལ་ལོ། ། དང་པོ་ནི། འོད་གསལ་མཐར་ཕྱིན་པའི་རྣལ་འབྱོར་པས། རྗེས་དྲན་གྱི་ཡན་ལག་གིས་ཟུང་འཇུག་གི་སྐུར་ལྡང་བར་བྱའོ་སྙམ་པའི་སེམས་ཀྱིས་འཕེན་པ་བཏང་སྟེ། འོད་གསལ་ལ་འཇུག་པར་བྱའོ། ། དེ་ནས་སྔོན་གྱི་འཕེན་པའི་ཤུགས་ཀྱིས། འཛིན་པའི་ཡན་ལག་འོད་གསལ་དང༌།
རྗེས་དྲན་གྱི་ཡན་ལག་སྣང་གསུམ་རླུང་དང་བཅས་པ་ལས། ཏིང་ངེ་འཛིན་གྱི་ཡན་ལག་ཟུང་འཇུག་རྡོ་རྗེ་འཆང་གི་སྐུ། གཞལ་ཡས་ཁང་དང་བཅས་པ་སྐད་ཅིག་གིས་བསྐྱེད་ནས། སྤྲུལ་སྐུར་བསྒྱུར་བའི་ཕྱིར། རང་གི་ལྷག་པའི་ལྷ་གང་ཡིན་པའི་རྣམ་པར་བསྐྱེད་ནས། སྤྲོ་བསྡུས་རང་ལ་བཅུག་ཏེ་སྤྲུལ་སྐུར་བསྒྱུར་བ་ནི་དང་པོའི་སྦྱོར་བའོ། ། དེ་ནས་དཀྱིལ་འཁོར་རྒྱལ་པོ་མཆོག་སྤྲོ་བའི་དོན་དུ། ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་ཏེ། བདེ་བའི་སྣང་བ་ཙམ་ལས་ལྷ་སུམ་ཅུ་རྩ་གཉིས་སྐད་ཅིག་གིས་བསྐྱེད་དེ། རང་རང་གི་མཚན་སྔགས་ཀྱིས་བསྐུལ་ནས།
སྤྲོ་ཞིང་བསྡུས་ནས་རང་རང་གི་ཕུང་པོ་ལ་སོགས་པའི་རྣམ་པར་དག་པའི་ངོ་བོར་བཀོད་པ་ནི་དཀྱིལ་འཁོར་རྒྱལ་པོ་མཆོག་གོ ། དཀྱིལ་འཁོར་རྒྱལ་པོ་མཆོག་ལ་གནས་ནས། རྡོ་རྗེ་བཟླས་པའི་སྒོ་ནས། ཞི་བ་ལ་སོགས་པའི་ལས་ཀྱིས་སེམས་ཅན་གྱི་དོན་བྱ་བ་དང༌། སྤྲོས་བཅས་སོགས་ཀྱི་སྤྱོད་པ་གསུམ་གང་ཡང་རུང་བ་ལ་བསླབ་པར་བྱ་བ་ནི་ལས་རྒྱལ་མཆོག་གོ ། གནས་སྐབས་དེ་དག་ཏུ་སྐུ་གསུམ་དབྱེར་མེད་ལ་བསླབ་པ་ནི། ཟུང་འཇུག་དེ་ཉིད་འོད་གསལ་གྱིས་རྒྱས་བཏབ་ནས། མི་རྟོག་པ་ལ་གནས་པ་ནི་ཆོས་སྐུའོ། ། འོད་གསལ་ལས་ཟུང་འཇུག་རྡོ་རྗེ་འཆང་གི་སྐུར་ལྡང་ནས་འཁོར་གྱི་དབུས་སུ་ཆོས་ཀྱི་རོ་མྱོང་བར་མཛད་པ་ནི་ལོངས་སྐུའོ། ། གདུལ་བྱའི་ངོར་དུ་མར་སྣང་བ་ནི་སྤྲུལ་པའི་སྐུའོ། །
རྡོ་རྗེ་ཕྲེང་བར། སྐུ་གསུམ་དག་ནི་ཐ་དད་པར། ། སྐྱོབ་པ་ཡིས་ནི་ཡང་དག་བསྟན། ། རྫོགས་པའི་རིམ་པས་སྦྱོར་བ་ཡི། ། གཅིག་ཏུ་ཡང་ནི་འགྱུར་བ་ཡིན། ། ཞེས་བཤད་དོ། ། སློབ་པའི་ཟུང་འཇུག་གི་སྐབས་སུ་ནི། འབད་རྩོལ་གྱིས་མ་བསླབ་ཀྱང༌། རང་གི་ངང་གིས་གནས་པར་འགྱུར་མོད། འོན་ཀྱང་འབད་རྩོལ་མེད་པའི་ཚུལ་གྱིས་སློབ་དགོས་ཏེ།
འབྲས་བུ་མཐར་ཐུག་མ་ཐོབ་པའི་ཕྱིར། ཏིང་ངེ་འཛིན་འདི་ལ་བསླབས་པས། མཆོག་ཐོབ་པའི་སྔ་ལྟས་ལེའུ་བཅོ་ལྔ་པ་ནས་བཤད་པ་རྣམས་འབྱུང་བར་འགྱུར་རོ། ། ལེ་ལོ་ཅན་བར་དོར་འདའ་བའི་བསླབ་ཚུལ་ནི། བདེན་པ་མཐོང་ཡང༌། འཇིག་རྟེན་གྱི་བྱ་བས་རྣམ་པར་གཡེངས་པས་སྤྱོད་པ་གསུམ་མ་སྤྱད་ཅིང་འཆི་ལྟས་བྱུང་ན། བདག་གིས་འཆི་བ་འོད་གསལ་མངོན་དུ་བྱས་ནས་བར་དོར་ཟུང་འཇུག་གི་སྐུར་ལངས་ནས། མཆོག་ཐོབ་པར་བྱའོ་སྙམ་དུ་འཕེན་པ་བཏང་སྟེ། འཆི་ཁའི་མན་ངག་ཇི་ལྟ་བ་བཞིན་བསྒོམ་པ་ན། འཆི་བ་འོད་གསལ་མངོན་དུ་བྱས་ཏེ།
དེའི་སྟོབས་ཀྱིས་བར་དོར་འོད་གསལ་ལས་ཟུང་འཇུག་གི་སྐུར་ལངས་ཏེ། བར་དོའི་ལུས་ཟུང་འཇུག་གི་སྐུར་འགྱུར་རོ། ། ཇི་སྐད་དུ། བསམ་པ་གང་དང་གང་གིས་ནི། ། མི་རྣམས་ཡིད་ནི་ཡང་དག་སྦྱོར། ། དེས་ན་དེའི་རང་བཞིན་འགྱུར། ། སྣ་ཚོགས་ནོར་བུ་ཇི་བཞིན་ནོ། ། ཞེས་པ་དང༌། དམ་ཚིག་ཁུ་ཕྱུང་ཆོ་ག་བཞིན། ། འབྲས་བུ་འདོད་པས་བཏུང་བར་བྱ། །
དེ་བཞིན་གཤེགས་པའི་ཚོགས་བསད་ནས། ། དངོས་གྲུབ་རབ་མཆོག་ཐོབ་པར་འགྱུར། ། ཞེས་སོ། ། ཟུང་འཇུག་མཐར་ཕྱིན་པའི་ཚད་ནི། བསླབ་པའི་བྱ་བ་དང་བྲལ་ནས་དོན་གཉིས་ཕུན་སུམ་ཚོགས་པ་ཐམས་ཅད་མཁྱེན་པའི་གོ་འཕང་ལ་གནས་པ་སྟེ། ཇི་སྐད་དུ། ཟུང་འཇུག་ཏིང་ངེ་འཛིན་ལ་གནས་ནས། ། སླར་ཞིང་གང་ལའང་མི་སློབ་བོ། ། ཞེས་སོ། ། ཕན་ཡོན་ནི།
རྡོ་རྗེ་འཆང་ཆེན་པོ་ཐོབ་པར་འགྱུར་བའོ། ། ངེས་ཚིག་ནི་བདེན་གཉིས་དབྱེར་མེད་དམ། ཐབས་ཤེས་དབྱེར་མེད་དུ་གྱུར་པས་ན་ཟུང་འཇུག་གོ ། སྔར་བཤད་པའི་རིམ་པ་དེ་དག་གི་མཇུག་བསྡུ་བ་ནི། སྔར་བཤད་པའི་རིམ་པ་ལྔ་པོ་འདི་ནི། རྡོ་རྗེ་འཆང་སྒྲུབ་པར་བྱེད་པའི་ཡན་ལག ཕ་རོལ་ཏུ་ཕྱིན་པ་ལས་མཆོག་ཏུ་གྱུར་པ་སྟེ། རྒྱུད་ལེའུ་བཅུ་བདུན་པོ་ཀུན་གྱིས་དོན་བསྡུས་པའོ། ། རིམ་པ་ལྔ་པོ་འདི་རྣམས་ཀྱི་དབྱེ་བ་ཡང༌། ཕྱེ་ནས་སྤྲོས་པའི་རྣམ་པས་རྣམ་པ་མང་ངོ༌། །
འདི་ལྟར་བསྐྱེད་རིམ་ལ་ཡང་དྲན་པ་གཅིག་པ་དང༌། རྟོག་པའི་རྣལ་འབྱོར་གཉིས་དང༌། དྲན་པ་གཅིག་པ་ལ་ཡང༌། དཔའ་བོ་གཅིག་པ་དང༌། དཀྱིལ་འཁོར་གྱི་འཁོར་ལོ་བསྒོམ་པ་གཉིས། དང་པོ་ལ་ཡང༌། ཟློས་པ་པོའི་བྱེ་བྲག་གིས་སུམ་ཅུ་རྩ་གཉིས་སུ་འགྱུར་ལ། དཀྱིལ་འཁོར་འཁོར་ལོ་ལ་ཡང་དང་པོ་སྦྱོར་བའི་ཏིང་ངེ་འཛིན་ལ་སོགས་པ་གསུམ་དང༌། ཟློས་པ་པོའི་བྱེ་བྲག་གིས་སུམ་ཅུ་རྩ་གཉིས་སུ་འགྱུར་བས་རྣམ་པ་མང་ངོ༌། ། རྟོག་པའི་རྣལ་འབྱོར་ལ་ཡང༌།
ནང་ལ་མཆོག་ཏུ་གཞོལ་བ་དང༌། སྔགས་ལ་མཆོག་ཏུ་གཞོལ་བའི་སྒོ་ནས་གཉིས་ཡིན་ལ། དང་པོ་ལ་ཡང་སྟེང་སྒོ་ལ་བརྟེན་པའི་མཚན་མ་ཕྲ་མོ་དང༌། འོག་སྒོ་ལ་བརྟེན་པའི་མཚན་མ་ཕྲ་མོ་སྒོམ་པ་གཉིས་ཡིན་ལ། འོག་སྒོ་ལ་ཡང་ཐིག་ལེ་དངོས་བསྒོམ་པ་དང༌། མཚན་མ་ཕྲ་མོ་སྒོམ་པ་གཉིས་སོ། ། སྔགས་ལ་མཆོག་ཏུ་གཞོལ་བ་ལ་ཡང་རྡོ་རྗེའི་བཟླས་པ་དང༌། ངག་གི་བཟླས་པ་གཉིས་སོ། ། ངག་གི་བཟླས་པ་ལ་ཕྲེང་སྔགས་དང༌། མཚན་སྔགས་སོགས་ཡོད་པས་རྣམ་པ་མང་ངོ༌། །
རྡོ་རྗེའི་བཟླས་པ་ལ་ཡང༌། ངོ་བོ་དང༌། འབྲས་བུ་སེམས་དབེན་གཉིས་སོ། ། དང་པོ་ལ་ཡང༌། རྩ་བའི་རླུང་ལ་བརྟེན་པ་དང༌། ཡན་ལག་གི་རླུང་གི་བཟླས་པ་གཉིས་སོ། ། འབྲས་བུ་སེམས་དབེན་ལ་ཡང༌། ཤེས་བྱའི་སེམས་བསྟན་པ་དང༌། ཡུལ་ཅན་ཡེ་ཤེས་བསྟན་པ་གཉིས་སོ། ། དང་པོ་ལ་ཡང་སྣང་གསུམ་དང༌།
རང་བཞིན་གྱི་དབྱེ་བ་གཉིས་སོ། ། དང་པོ་ལ་ཡང་སྣང་མཆེད་ཐོབ་གསུམ་གྱི་བྱེ་བྲག་གིས་གསུམ་ཡིན་ལ། རང་བཞིན་སྣང་བ་ལ་ཡང༌། སུམ་ཅུ་རྩ་གསུམ་དང༌། བཞི་བཅུ་དང༌། བདུན་ཡིན་པས་རྣམ་པ་མང་ངོ༌། ། ཡུལ་ཅན་ཡེ་ཤེས་ལའང༌། ཆོས་ཅན་རིག་པ་དང༌། ཆོས་ཉིད་རིག་པའི་ཡེ་ཤེས་གཉིས་སོ། ། དང་པོ་ལ་ཡང་སྣང་མཆེད་ཐོབ་གསུམ་གྱི་སྒོ་ནས་གསུམ་ཡིན་པས་རྣམ་པ་མང་ངོ༌། །
སྒྱུ་ལུས་ལ་ཡང་གཞིའི་སྒྱུ་ལུས་དང༌། ལམ་གྱི་སྒྱུ་ལུས་དང༌། འབྲས་བུའི་སྒྱུ་ལུས་དང་གསུམ་མོ། ། ལམ་གྱི་སྒྱུ་ལུས་ལ་ཡང༌། ངོ་བོ་དང༌། སྒྲུབ་པའི་རྒྱུ་དང༌། བསླབ་ཚུལ་དང༌། ཕན་ཡོན་དང༌། མཐར་ཕྱིན་པའི་ཚད་ལ་སོགས་པའི་སྒོ་ནས་རྣམ་པ་མང་ངོ༌། ། འོད་གསལ་ལ་ཡང་རྟོགས་བྱ་མངོན་པར་བྱང་ཆུབ་པ་དང༌།
བྱང་ཆུབ་མངོན་དུ་བྱེད་པའི་བསམ་གཏན་ནོ། ། དང་པོ་ལ་ཡང་ཕྱིའི་མངོན་པར་བྱང་ཆུབ་པ་དང༌། ནང་གི་མངོན་པར་བྱང་ཆུབ་པ་གཉིས་སོ། ། ཕྱི་མ་ལ་ཡང་གཉིས་ཏེ། རིལ་འཛིན་དང༌། རྗེས་ཞིག་གོ ། ཟུང་འཇུག་ལ་ཡང༌། ངོ་བོ་དང༌། བསླབ་ཚུལ་དང༌། དབྱེ་བ་དང་གསུམ་མོ། །
དབྱེ་བ་ལ་ཡང་སྣང་བ་ཟུང་འཇུག འགོག་པ་ཟུང་འཇུག འབྲེལ་པ་ཟུང་འཇུག་གི་དབྱེ་བས་རྣམ་པ་མང་ངོ༌། ། གལ་ཏེ་རྣམ་པ་མང་ན། ཅིའི་ཕྱིར་ལྔར་བསྡུས་ཤེ་ན། ལྔར་བསྡུས་པའི་དགོས་པ་ལ་གཉིས་ཏེ། བསྡུས་པ་ཤེས་པའི་དགོས་པ་དང༌། བསྡུས་དོན་ཤེས་པའི་དགོས་པའོ། ། དང་པོ་ནི། སྤྲོས་པ་དེ་རྣམས་རིམ་པ་ལྔར་ཡང་དག་པར་བསྡུས་པ་གང་ཡིན་པ་དག
གང་ཟག་གང་གིས་ཤེས་པ་དེས། རྒྱུད་ཀྱི་དོན་བདེ་བླག་ཏུ་རིག་པ་ཡིན་ནོ། ། གཉིས་པ་ནི། སྔགས་དང༌། སེམས་དམིགས་ཐབས་དང་བཅས་པ་དང༌། སྒྱུ་ལུས་དང༌། སྒྱུ་ལུས་རྣམ་པར་དག་པ་འོད་གསལ་དང༌། ཟུང་འཇུག་སྟེ། རྒྱུད་ཀྱིས་བསྡུས་པའི་དོན་རིམ་པ་ལྔར་ཤེས་ནས་མཐའ་དྲུག་གི་བཤད་པ་ལ་འཇུག་གོ ། བརྗོད་བྱ་རིམ་པ་ལྔར་བསྡུ་བ་བསྟན་ཟིན་ཏོ།།
༈ །གསུམ་པ་རྗོད་བྱེད་རྒྱུད་ཀྱི་ཆེ་བ་བསྟན་པ་ལ་གཉིས་ཏེ། མདོ་སྡེ་དུ་མའི་རྩ་བར་བསྟན་པ་དང༌། རྒྱུད་སྡེ་དུ་མའི་རྩ་བར་བསྟན་པའོ། ། དང་པོ་ནི། ཇི་སྲིད་ཡ་ར་ལ་ཧའི་བར། ། ཞེས་པ་ནས། དེ་དེའི་རྩ་བ་ཡི་གེ་གསུམ། ། ཞེས་པའི་བར་གྱིས་བསྟན་ཏེ། རྩ་བའི་ཡི་གེ་གསུམ་ནི། ས་མ་ཛའོ། །
དང་པོ་ཡའི་མིང་གི་མཐའ་ཅན་ནི། ཨརྠ་བི་ནི་ཙ་ཡ་ཞེས་པ་སྟེ། དོན་རྣམ་པར་ངེས་པ་དང༌། རའི་མཐའ་ཅན་ནི། ལ་ལི་ཏ་བ་ཏི་ར་ཞེས་པ་སྟེ། རྒྱ་ཆེར་རོལ་པ་དང༌། ལའི་མཐའ་ཅན། ཨུ་པ་ཡ་ཀཽ་ཤ་ལ་ཏེ། ཐབས་ལ་མཁས་པ་དང༌། ཧའི་མཐའ་ཅན།
གྷཎྚ་བྷུ་ཧ་སྟེ། སྡོང་པོ་བཀོད་པ་དང༌། ཀའི་མཐའ་ཅན། རཏྣ་ཀ་རན་ཊ་ཀ་སྟེ། དཀོན་མཆོག་ཟ་མ་ཏོག་དང༌། ཁའི་མཐའ་ཅན། པྲ་བ་ཙ་ན་མུ་ཁ་སྟེ། གསུང་རབ་ཀྱི་སྒོ་དང༌། གྷའི་མཐའ་ཅན། རཏྣ་མེ་གྷ་སྟེ།
དཀོན་མཆོག་སྤྲིན་དང༌། ཛའི་མཐའ་ཅན། ག་ག་ན་གན་ཛ་སྟེ། ནམ་མཁའ་མཛོད། ཎའི་མཐའ་ཅན། མཧཱ་པ་རི་ནཱིར་བཱ་ཎ་སྟེ། ཡོངས་སུ་མྱ་ངན་ལས་འདས་པ་ཆེན་པོ་དང༌། དའི་མཐའ་ཅན། པྲ་ཀ་ར་ན་པ་ད་སྟེ། རབ་ཏུ་བྱེད་པའི་རྐང་པ་དང༌།
དྷའི་མཐའ་ཅན། ཀོ་ཙ་ར་པ་རི་ཤུད་དྷ་སྟེ། སྤྱོད་ཡུལ་ཡོངས་སུ་དག་པ་དང༌། མའི་མཐའ་ཅན། མ་དྷྱ་ཨ་ག་མ་སྟེ་ལུང་བར་མ་སྟེ། དེ་དག་གི་རྩ་བ་ཡང་ཡི་གེ་གསུམ་མོ། ། རྒྱུད་སྡེ་ལ་ཡའི་མཐའ་ཅན་ནི། ཛྙཱ་ན་བཛྲ་ས་མུད་ཙ་ཡ་སྟེ། ཡེ་ཤེས་རྡོ་རྗེ་ཀུན་ལས་བཏུས་པ་དང༌། རའི་མཐའ་ཅན།
ཙཀྲ་སམྦྷ་ར་སྟེ། འཁོར་ལོ་བདེ་མཆོག་དང༌། ལའི་མཐའ་ཅན། བཛྲ་མཱ་ལཱ། རྡོ་རྗེ་ཕྲེང་བ་དང༌། ཧའི་མཐའ་ཅན། ཏ་ཏྭ་སྃ་གྲ་ཧ་སྟེ། དེ་ཁོ་ན་ཉིད་བསྡུས་པ་དང༌། ཀའི་མཐའ་ཅན། སཾ་པུ་ཊ་ཏི་ལ་ཀ་སྟེ།
ཁ་སྦྱོར་ཐིག་ལེ་དང༌། ཁའི་མཐའ་ཅན། བཛྲ་མུ་ཁ་སྟེ། རྡོ་རྗེ་སྒོ་དང༌། གྷའི་མཐའ་ཅན། བི་ན་ཡ་ཨ་མོ་གྷ་སྟེ། འདུལ་བ་དོན་ཡོད་པ་དང༌། ཛའི་མཐའ་ཅན། ཏསྟྭ་ས་ཧ་ཛ་ཏེ། ལྷན་ཅིག་སྐྱེས་པ་དང༌།
ཎའི་མཐའ་ཅན། སན་དྷི་བྱ་ཀ་ར་ཎ་སྟེ། དགོངས་པ་ལུང་སྟོན་དང༌། དའི་མཐའ་ཅན། བི་ཀལྤ་ཚིནྡ་སྟེ། རྣམ་རྟོག་གཅོད་པ་དང༌། དྷའི་མཐའ་ཅན། ཨཱ་དྷི་བུདྡྷ་སྟེ། དང་པོའི་སངས་རྒྱས་དང༌། མའི་མཐའ་ཅན།
སརྦ་བུདྡྷ་ས་མ་ག་མ་སྟེ། སངས་རྒྱས་ཐམས་ཅད་མཉམ་པར་སྦྱོར་བ་སྟེ། ཀཱ་ལི་སུམ་ཅུ་རྩ་གསུམ། ཨཱ་ལི་དང་བཅས་པའི་མིང་གི་མཐའ་ཅན་གྱི་མདོ་རྒྱུད་དེ་དག་གི་རྩ་བ་ཡི་གེ་གསུམ་ནི་ས་མ་ཛ་སྟེ་འདུས་པའོ། ། དཔལ་ལྡན་འདུས་པ་འདི་མདོ་རྒྱུད་ཐམས་ཅད་ཀྱི་དུ་མའི་དོན་སྟོན་པའི་སྣོད་ཡིན་ཏེ། ཐུབ་པ་ཆེན་པོས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པའི་དོན་བདེན་པ་གཉིས་སུ་འདུས་ལ། འདིས་བདེན་པ་གཉིས་ཀྱི་མཐར་ཐུག་རིམ་པ་རྣམ་པ་གཉིས་ཕྱེ་ནས་རྒྱས་པར་སྟོན་པའི་ཕྱིར་རོ། ། རྒྱུད་ཕྱི་མ་ལས། སངས་རྒྱས་རྣམས་ཀྱི་ཆོས་བསྟན་པ། ། རིམ་པ་གཉིས་ལ་ཡང་དག་བརྟེན། །
ཞེས་གསུངས་པ་ལྟར་རོ། ། དེ་བས་ན་འདུས་པ་དེ་ནི་རྒྱུད་ཀྱི་རྩེ་མོའམ། མཆོག་ཏུ་གྱུར་པ་བཤད་དོ། ། འདུས་པའི་རྒྱུད་དེ་ཡང་ཁྱད་པར་བཞི་དང་ལྡན་པ་སྟེ། རྗོད་བྱེད་ཀྱི་གཞུང་ཉུང་བ་ཤླཽ་ཀ་སྟོང་བཞི་བརྒྱ་ཉི་ཤུ་རྩ་གསུམ་དང༌། བརྗོད་བྱའི་དོན་མང་བ་མདོ་རྒྱུད་ཐམས་ཅད་ཀྱི་དོན་སྟོན་པ་དང༌། མར་མེ་མཛད་མན་ཆད་ཀྱི་ཞིང་ཁམས་འདིའི་སངས་རྒྱས་རྣམས་ཀྱིས་མ་གསུངས་པས། རྙེད་པར་དཀའ་བ་དང༌། རྟོགས་པར་དཀའ་བ་ཡང་ཡིན་ཏེ། རྒྱན་བདུན་གྱིས་བཅིངས་ཤིང༌།
རྒྱན་བདུན་ཡང་བླ་མའི་མན་ངག་མེད་ན་རྟོགས་པར་དཀའ་བས། སྒྲ་ཇི་བཞིན་དུ་བཟུང་བ་སོགས་ཀྱི་སྒོ་ནས། འཁྲུལ་པ་བསྐྱེད་པའི་ཕྱིར་རོ། ། ཐམས་ཅད་དུ་ནི་རྣམ་པར་འཁྲུལ། ། ཞེས་པའི་འགྱུར་ལེགས་སོ། ། རྒྱུད་ཀྱི་ཆེ་བ་བསྟན་ཟིན་ཏོ།། ༈ །བཞི་པ་མཛེས་བྱེད་ཀྱི་རྒྱན་བདུན་བཤད་པ་ལ་གཉིས་ཏེ། བཤད་པར་དམ་བཅའ་བ་དང༌། བཤད་པ་དངོས་སོ། ། དང་པོ་ནི།
རྒྱན་བདུན་མ་རྟོགས་པར་རྒྱུད་དོན་མི་ཤེས་པ་དེ་བས་ན། རྒྱན་བདུན་པོ་དེའི་རྣམ་པར་དབྱེ་བ་བྱའོ། ། འདི་ཡང་རང་དགར་འཆད་པ་མ་ཡིན་གྱི། བླ་མའི་མན་ངག་གི་བཀའ་དྲིན་ལས། ཐོས་བསམ་གྱི་འབད་པས། རྒྱན་བདུན་གྱི་རྣམ་པར་ཤེས་པར་བྱས་ནས་སོ། ། དགོས་པ། རྒྱུད་ཀྱི་དོན་ལ་རྨོངས་པའི་སེམས་ཅན་རྗེས་སུ་གཟུང་བར་འདོད་པ་ཡིས་སོ། ། གཉིས་པ་བཤད་པ་དངོས་ལ། དབྱེ་བ་མདོར་བསྟན།
མཚན་ཉིད་རྒྱས་པར་བཤད། མཇུག་བསྡུ་བ་དང་གསུམ་མོ། ། དང་པོ་ལ་ཡང་གསུམ་སྟེ། དགོས་ཆེད་གང་གི་དབང་དུ་བྱས་པ་དང༌། ངེས་ཚིག་བཤད་པ་དང༌། རྒྱན་བདུན་ཐོག་མར་བསྟན་པའི་དགོས་པའོ། ། དང་པོ་ནི། དོགས་པ་ལྔ་སེལ་བའི་དོན་དུ་གླེང་བསླང་བའི་གྲངས་ལྔ་གསུངས་སོ། ། བྱེད་པ་པོའི་སྐྱེས་བུ་ཚད་མར་སྒྲུབ་པའི་དོན་དུ། ཚུལ་ནི་རྣམ་པ་བཞི་དང་ཡང་གསུངས་པ་ཡིན་ནོ། །
རྒྱུད་རྗོད་བྱེད་གང་གི་སྒོ་ནས་འཆད་སྙམ་ན། རྒྱས་པར་བཤད་པའི་མཐའ་རྣམ་པ་དྲུག འཆད་ཚུལ་རྣམ་པ་བཞི་གསུངས་པ་ཡིན་ནོ། ། སློབ་མ་གང་དང་གང་ལ་འཆད་སྙམ་ན། ལྔ་པའི་དབྱེ་བ་རྣམ་པ་གཉིས། ། ཞེས་གསུངས་ཏེ། ཐུན་མོང་བ་ཚོགས་བཤད་དང༌། ཐུན་མོང་མ་ཡིན་པ་སློབ་བཤད་གཉིས་བྱའོ། ། ཞེས་པའི་དོན་ནོ། ། འོ་ན་གང་ཟག་གང་ལ་ཚོགས་བཤད་བྱ།
གང་ལ་སློབ་བཤད་བྱ་སྙམ་ན། དྲུག་པའི་དབྱེ་བ་ལྔ་དང་ལྡན། ། ཞེས་གསུངས་ཏེ། གང་ཟག་ལྔ་ཡོད་པ་ལས། དང་པོ་བཞི་ལ་ཚོགས་བཤད་དང༌། ཕྱི་མ་ལ་སློབ་བཤད་བྱ། ཞེས་པའི་དོན་ནོ། ། བཤད་པས་རྟོགས་པ་ཇི་ལྟར་བསྐྱེད་སྙམ་ན། བདུན་པའི་དབྱེ་བ་རྣམ་པ་གཉིས། ། ཞེས་པ་སྟེ།
བདེན་གཉིས་ངེས་པའི་རྟོགས་པ་སྐྱེ། ། ཞེས་པའི་དོན་ནོ། ། གཉིས་པ་ངེས་ཚིག་ནི། དགའ་བ་བསྐྱེད་པར་བྱེད་པས་ན་རྒྱན་ཏེ། དཔེར་ན། རིན་པོ་ཆེའི་རྒྱན་ལུས་ལ་གདགས་པས་དགའ་བ་བསྐྱེད་པར་བྱེད་པ་བཞིན་ནོ། ། རྩ་རྒྱུད་ཀྱི་དོན་གསལ་བར་བྱས་པས་མཐོང་ན་མཁས་པ་རྣམས་དགའ་བ་བསྐྱེད་པའི་ཕྱིར་རྒྱན་ནོ། ། མདོ་སྡེ་རྒྱན་ལས། གཟུགས་རྒྱན་རང་བཞིན་ཡོན་ཏན་ལྡན་པ་མེ་ལོང་ནང་སོང་ན། ། མཐོང་བའི་དབང་གིས་མི་རྣམས་རབ་ཏུ་དགའ་བའི་མཆོག་བསྐྱེད་པ། །
ཞེས་སོ། ། གསུམ་པ་ནི། རྒྱན་བདུན་མ་རྟོགས་པར་རྩ་རྒྱུད་ཀྱི་དོན་རྟོགས་པར་མི་ནུས་པས། རྩ་རྒྱུད་བཤད་པའི་ཐོག་མར་བསྟན་ནོ། ། གཉིས་པ་རྒྱས་པར་བཤད་པ་ལ། སྤྱིའི་དོན་དང༌། ཡན་ལག་གི་དོན་ནོ། ། དང་པོ་ལ་དབྱེ་བ་དང༌། བསྡུ་བ་དང༌། གྲངས་ངེས་དང༌།
གོ་རིམ་དང༌། དགོས་འབྲེལ་བཞི་བསྟན་པའི་ཚུལ་ལོ། ། དང་པོ་གླེང་བ། གླེང་བའི་གྲངས་ལ་ལྔ་སྟེ། རྒྱུད་ཀྱི་མིང་དང༌། བྱེད་པ་པོ་དང༌། གདུལ་བྱ་དང༌། དགོས་ཆེད་དང༌། ཚད་དམ་ནུས་པའོ། ། ཚུལ་ནི་རྣམ་པ་བཞི་སྟེ།
རྒྱུད་དང༌། གླེང་གཞི་དང༌། ངེས་ཚིག་དང༌། རྒྱུའོ། ། བཤད་པའི་མཐའ་ནི་རྣམ་པ་དྲུག་སྟེ། དྲང་དོན་དང༌། ངེས་དོན་དང༌། དགོངས་པ་དང༌། དགོངས་མིན་དང༌། ཇི་བཞིན་དང༌།
ཇི་བཞིན་མ་ཡིན་པའོ། ། བཤད་པའི་ཚུལ་ལ་བཞི་སྟེ། ཡི་གེའི་དོན་དང༌། སྤྱིའི་དོན་དང༌། སྦས་པའི་དོན་དང༌། མཐར་ཐུག་པའི་དོན་ནོ། ། རྒྱན་ལྔ་པའི་དབྱེ་བ་རྣམ་པ་གཉིས་ཏེ། ཚོགས་པ་ལ་བཤད་པ་དང༌། སློབ་མ་ལ་བཤད་པའོ། ། རྒྱན་དྲུག་པའི་དབྱེ་བ་ལྔ་སྟེ།
ཨུཏྤལ་ལྟ་བུ་ལ་སོགས་པའི་གང་ཟག་ལྔའོ། ། རྒྱན་བདུན་པའི་དབྱེ་བ་ལ་རྣམ་པ་གཉིས་ཏེ། ཀུན་རྫོབ་ཀྱི་ཚུལ་ངེས་པ་དང༌། དོན་དམ་གྱི་ཚུལ་རྣམ་པར་ངེས་པའོ། ། གཉིས་པ་བསྡུ་བ་ལ། ཐ་དད་དང༌། ཐ་མི་དད་ཀྱི་རྒྱན་གཉིས་སུ་བསྡུ་བ་དང༌། ངེས་བྱ་དང༌། ངེས་བྱེད་ཀྱི་རྒྱན་གཉིས་སུ་བསྡུ་བ་དང༌། བརྗོད་བྱ་དང༌།
རྗོད་བྱེད་ཀྱི་རྒྱན་གཉིས་སུ་བསྡུ་བའོ། ། དང་པོ་ལ། ཐ་དད་ཀྱི་རྒྱན་ནི་བཅོ་ལྔ་སྟེ། རྒྱུད་ཀྱི་མཚན་དང༌། བྱེད་པ་པོ་དང༌། འཇུག་པའི་གང་ཟག་དང༌། སངས་རྒྱ་ཚུལ་དང༌། ངེས་པ་རྣམ་པ་གཉིས་དང༌། དགོས་པའི་དགོས་པ་རྣམས་ཏེ། རྒྱུད་ལས་དོན་གཞན་ཡིན་པའི་ཕྱིར་རོ། །
རྒྱུད་ཀྱི་ཚད་དམ། ། ནུས་པ་དང༌། མཐའ་དྲུག་དང༌། ཚུལ་བཞི་དང༌། ཚོགས་བཤད་དང༌། སློབ་བཤད་རྣམས་ཏེ། རྒྱུད་དུ་གཏོགས་པའི་ཁྱད་པར་གྱི་ཆོས་ཡིན་པའི་ཕྱིར་རོ། ། གཉིས་པ་ནི། རྒྱན་དང་པོ་དྲུག་ངེས་བྱེད་དང༌། བདུན་པ་ངེས་པར་བྱ་བའི་རྒྱན་ཡིན་ཏེ།
རྒྱན་དང་པོ་དྲུག་གིས་བདེན་གཉིས་ངེས་པར་བྱས་པ་ཡིན་པའི་ཕྱིར་རོ། ། གསུམ་པ་ནི། ཚུལ་རྣམ་པ་བཞི་དང༌། བདུན་པའི་དབྱེ་བ་རྣམ་པ་གཉིས་ནི་བརྗོད་བྱ་དང༌། མཐའ་རྣམ་པ་དྲུག་དང༌། འཆད་ཚུལ་རྣམ་པ་བཞི་ནི་རྗོད་བྱེད་དང༌། གླེང་སློང་བ་དང༌། བཤད་པ་རྣམ་པ་གཉིས་དང༌། གང་ཟག་གི་དབྱེ་བ་ནི་གཉིས་ཀའི་ཐུན་མོང་བའོ། ། གསུམ་པ་གྲངས་ངེས་ནི།
གསང་བ་འདུས་པའི་རྩ་རྒྱུད་ཀྱི་དོན་མཐའ་དག་རྟོགས་པའི་ཡན་ལག་ལ། བདུན་པོ་འདིར་འདུས་ཤིང་འདི་ལས་ལྷག་པ་མི་དགོས་པའི་ཕྱིར་རོ། ། བཞི་པ་གོ་རིམ་ནི། ཐོག་མར་གླེགས་བམ་མཐོང་བ་ལ་བརྟེན་ནས་འདིའི་མིང་ཅི་ཡིན་སྙམ་ན། རྒྱུད་ཀྱི་མཚན་བསྟན་ལ། འདིའི་བྱེད་པ་པོ་སུ་ཞིག་ཅེས་འདྲི་ན། འདི་བྱེད་པ་པོ་རྡོ་རྗེ་སེམས་དཔའ་ཞེས་བསྟན་ནོ། ། གདུལ་བྱ་གང་གི་དོན་དུ་བྱས་ཞེས་འདྲི་ན། སྐྱེ་བོ་འདོད་ཆགས་ཅན་གྱི་དོན་དུ། ཞེས་གསུངས་སོ། །
བརྗོད་བྱ་གང་སྟོན་ཞེས་འདྲི་ན། དེ་ཡང་ལེའུ་ཆོ་ག་དང༌། དུམ་བུ་རིམ་པར་ཕྱེ་བ་ཉིད་ཅེས་སྟོན། འདི་ལ་དགོས་པ་ཁྱད་པར་ཅན་ཅི་ཡོད་སྙམ་ན། ཞི་སོགས་བྱ་བའི་ཆོ་ག་དང༌། ། དེ་བཞིན་གྲུབ་པ་བརྒྱད་དང་ནི། ། སངས་རྒྱས་ཉིད་ཀྱང་མཆོག་ཡིན་ནོ། ། ཞེས་བསྟན་པ་ཡིན་ཏེ། ལྷག་མ་རྣམས་ཀྱི་གོ་རིམ་ནི། མདོར་བསྟན་དུ་བསྟན་པ་དེ་ཉིད་དོ། །
ལྔ་པ་དགོས་འབྲེལ་བཞི་བསྟན་པ་ནི། སངས་རྒྱ་བའི་ཚུལ་བཞི་དང༌། རྒྱན་བདུན་པ་ངེས་པར་བྱས་པའི་རྒྱན་ནི་བརྗོད་བྱར་འདུས་སོ། ། མཐའ་དྲུག་དང༌། འཆད་ཚུལ་བཞི་ནི་རྗོད་བྱེད་དུ་འདུས་སོ། ། རྒྱན་ལྔ་པ་དབྱེ་བ་གཉིས་དང༌། རྒྱན་དྲུག་པ་དབྱེ་བ་རྣམ་པ་ལྔ་ནི་གཉིས་ཀར་འདུས་སོ། ། རྒྱུད་ཀྱི་མིང་དང༌། བྱེད་པ་པོ་དང༌། བདུན་པ་ངེས་པར་བྱས་པ་རྒྱན་ནི་དགོས་པར་འདུས་སོ། །
ཞི་སོགས་ཕྲིན་ལས་བཞི་དང༌། གྲུབ་པ་བརྒྱད་དང༌། མཆོག་སངས་རྒྱས་རྣམས་ནི་དགོས་པའི་དགོས་པར་འདུས་སོ། ། གཉིས་པ་ཡན་ལག་གི་དོན་ལ། མཚམས་སྦྱར་བ་དང་སོ་སོའི་རང་བཞིན་བཤད་པའོ། ། དང་པོ་ནི། ཚིགས་སུ་བཅད་པ་གཅིག་གིས་བསྟན་ཏེ། བཤད་པའི་རྒྱུད་ཡེ་ཤེས་རྡོ་རྗེ་ཀུན་ལས་བཏུས་པའི་རྗེས་སུ་འབྲངས་ནས། རྒྱན་བདུན་པོ་རྣམས་ཀྱི་རེ་རེའི་མཚན་ཉིད་རིམ་པ་བཞིན་དུ་བསྟན་པ་དག་གི་སོ་སོར་བཤད་པ་བདག་གིས་བྱའོ། ། གཉིས་པ་ལ་བདུན་ཡོད་པའི་དང་པོ་གླེང་བསླང་བའི་གྲངས་ལ་དྲི་བ་བཀོད་པ་དང༌།
ལན་བསྟན་པའོ། ། དང་པོ་ནི། རྒྱུད་འདིའི་མིང་གི་ཐ་སྙད་ནི་ཅི་ཞིག་ཡིན། གང་ཟག་གང་གི་དོན་དུ་རྒྱུད་འདི་ཉིད་མཛད། འདི་ཡི་བྱེད་པ་པོ་སུ་ཞིག རྒྱུད་འདིའི་ཚད་གང་ཡིན། རྒྱུད་འདི་གསུངས་པའི་དགོས་པ་ཅི་ཞིག་ཡིན། ཞེས་དྲི་བ་ལྔའོ། ། ལན་ལ། དྲི་བ་དང་པོའི་ལན་ནི།
རྒྱུད་ཀྱི་མིང་གི་ཐ་སྙད་གསང་འདུས་ཞེས་པ་ནི་མཚན་ཡིན་ལ། གང་གི་དོན་དུ་མཛད་པ་ནི། སྐྱེ་བོ་འདོད་ཆགས་ཅན་དོན་དུ་ཞེས་སོ། ། བྱེད་པ་པོ་གང་ཡིན་པ་ནི། འདིའི་བྱེད་པོ་རྡོར་སེམས། ། ཞེས་པ་སྟེ། རྡོ་རྗེ་འཆང་ངོ༌། ། འདིའི་བརྗོད་བྱ་དང༌། འབྲས་བུ་འགྲུབ་པའི་ཚད་ནི་གང་ཞེ་ན། ཚད་ཀྱང་བཤད་པར་བྱ་སྟེ།
ཚད་དེ་ཡང༌། ལེའུ་ནི་པ་རི་ཙྪེ་དཿཞེས་པ་སྟེ། ཐད་ཀར་བསྒྱུར་ན་ཡོངས་སུ་གཅོད་པ། དོན་ནི། བརྗོད་བྱ་ཐ་དད་དུ་ཡོངས་སུ་གཅོད་ཅིང༌། ཐེ་ཚོམ་གཅོད་པའོ། ། ཆོ་ག་ནི། ཀལྤ་སྟེ། རྟོག་པའམ། བརྟག་པ་ཞེས་པའོ། །
དོན་ནི། སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་ལས་ཕྲིན་ལས་རྒྱུན་མི་འཆད་པས་རང་གི་མོས་པ་ལྟར་རྟོག་ཅིང་རྫོགས་པར་བྱེད་པའོ། ། དུམ་བུ་ནི། ཁ་ཎ་ཌ་ཞེས་པ་བརྗོད་བྱ་དུམ་བུར་འབྱེད་པའོ། ། རིམ་པར་ཕྱེ་བ་ནི། པ་ཌ་ལ་ཞེས་པས། གོས་ཀྱིས་འཚེ་བ་བཟློག་པ་ལྟར། ། ཉེ་བར་འཚེ་བ་བཟློག་པའོ། ། ཡང་ན་ཚད་ནི་གཞུང་ཚད་དོ། ། ཆོ་ག་ནི།
ཞི་བའི་ལས་ལ་སོགས་པ་སྟོན་པའོ། ། ལེའུ་ནི་བཅུ་བདུན་ནོ། ། རིམ་པར་ཕྱེ་བ་ནི། བསྐྱེད་རྫོགས་གཉིས་སུ་ཕྱེ་བའོ། ། དུམ་བུ་ནི། ལེའུ་སོ་སོའི་བརྗོད་བྱའོ། ། དེ་ལྟར་ན་ཚད་ལ་སོགས་པ་རྣམ་པ་བཞིར་འགྱུར་ཞིང༌། འདི་ནི་གཞུང་གི་ཚད་ལ་སོགས་པ་ཉིད་ཀྱི་གྲངས་ཡིན་ནོ། ། འདིར་སོགས་པའི་སྒྲ་མི་མངོན་པར་བྱས་པའོ། ། ཞེས་བཤད་བྱའོ། །
དགོས་པ་ཡང་ནི་བཤད་པར་བྱ་སྟེ། ཞེས་མཚམས་སྦྱར་ནས། ཞི་སོགས་བྱ་བའི་ཆོ་ག་ཞེས་སོགས་ཀྱིས་བསྟན་ཏེ། དགོས་པ་ནི་གཉིས་ཏེ། འཇིག་རྟེན་པ་དང༌། འཇིག་རྟེན་ལས་འདས་པའོ། ། འཇིག་རྟེན་པ་ཡང་གཉིས་ཏེ། དམན་པ་ཞི་སོགས་ཕྲིན་ལས་བཞི་དང༌། ཁྱད་པར་དུ་འཕགས་པ་གྲུབ་པ་ཆེན་པོ་བརྒྱད་དོ། ། བརྒྱད་པོ་ནི་ལེའུ་བཅུ་གཅིག་པ་ནས།
མངོན་ཤེས་དང༌། ལེའུ་བཅུ་གཉིས་པ་ནས་རིག་འཛིན་དང༌། བཅོ་ལྔ་པ་ནས་མི་སྣང་བ་དང༌། ཡང་བཅུ་གཉིས་པ་དང༌། བཅོ་ལྔ་པ་ནས་རི་ལུ་དང༌། བཅུ་དྲུག་པ་ལས་མངའ་གཞུག་པ་དང༌། བཅུ་བདུན་པ་ལས་མིག་སྨན་དང༌། ཡང་བཅུ་གཅིག་པ་ལས་མཁའ་སྤྱོད་དང༌། ཡང་བཅུ་དྲུག་པ་ལས་བཅུད་ལེན་བསྟན་པ་སྟེ་བརྒྱད་དོ། ། ཡང་རྡོ་རྗེ་ཕྲེང་བར།
མི་སྣང་བ་དང་གཏེར་མཐོང་བ། ། འདོད་དགུར་བསྒྱུར་དང་རྐང་མགྱོགས་དང༌། ། གསེར་འགྱུར་དང་ནི་དུག་ལས་རྒྱལ། ། མེའི་ནང་དུ་འཇུག་པ་དང༌། ། མངོན་ཤེས་ལྔའི་གོ་འཕང་ཐོབ། ། ཅེས་པའོ། ། འཇིག་རྟེན་ལས་འདས་པ་ནི་མཆོག་གི་སངས་རྒྱས་ཏེ་རྡོ་རྗེ་འཆང་ངོ༌། ། གླེང་བསླང་བའི་རྒྱན་བཤད་ཟིན་ཏོ། ། རྒྱན་གཉིས་པ་ཚུལ་བཞི་ལ་བཞི་སྟེ། མཚམས་སྦྱར་བ་དང༌།
མདོར་བསྟན་པ་དང༌། སོ་སོའི་རང་བཞིན་བཤད་པ་དང༌། མཇུག་བསྡུ་བའོ། ། དང་པོ་ནི། གླེང་བསླང་བ་ནི་འདས་ཟིན་ཏེ། ཞེས་པ་སྟེ། བཤད་ཟིན་ཞེས་པའི་དོན་ནོ། ། གཉིས་པ་ནི། རྒྱན་གཉིས་པ་ཡང་ནི་བཤད་པར་བྱ།

གཉིས་པ་གང་ཞེ་ན། རྒྱུད་དང༌། གླེང་གཞི་དང༌། ངེས་པའི་ཚིག་དང༌། རྒྱུ་དང་བཞི་ཡིན་ནོ། ། གསུམ་པ་ལ་གཉིས་ཏེ། ཆགས་བྲལ་གྱི་སངས་རྒྱ་ཚུལ་དང༌། ཆགས་བཅས་ཀྱི་སངས་རྒྱ་ཚུལ་ལོ། ། དང་པོ་ནི། གདུལ་བྱའི་གཙོ་བོ་མི་ཡིན་པས། མིའི་རྟེན་ལ་སངས་རྒྱ་བའི་ཚུལ་བསྟན་པ་ཉིད་འཆད་པ་ནི།
མིའི་སྐྱེ་བར་འཁྲུངས་པ་ནི། ། རྒྱུད་ཅེས་བྱ་བ་ཡིན་པ་བརྗོད། ། ཅེས་པའོ། ། མིའི་རྟེན་ལའང་ཁྱིམ་སྤངས་ནས་རབ་ཏུ་བྱུང་བའི་རྟེན་ལ་ལམ་སྒྲུབ་དགོས་པས་ན། བཙུན་མོའི་འཁོར་གྱི་ནང་ནས་ནི། ། ངེས་པར་འབྱུང་བ་གླེང་གཞི་ཡིན། ། ཞེས་སོ། ། གླེང་གཞི་ནི་དང་པོའི་རྒྱུ་ལ་བྱས་ཏེ། རབ་ཏུ་བྱུང་བ་ནི་ལམ་སྒྲུབ་པའི་དང་པོའི་རྒྱུ་ཡིན་པའི་ཕྱིར། ཡང་ན་ནི་ཙ་ཡ་ནི་ངེས་པ་ཡིན་ལ།
ད་ན་ནི་སྟེར་བ་སྟེ། རྒྱུ་འབྲས་མཐུན་པ་སྟེར་བ་ཞེས་བཤད་དེ། རྒྱུའི་གནས་སྐབས་སུ་རབ་ཏུ་བྱུང་བའི་ཆ་ལུགས་སུ་ཡོད་པ་བཞིན་དུ། འབྲས་བུའི་གནས་སྐབས་ན་ཡང་ཆ་ལུགས་དེ་ཉིད་ཀྱིས་འཚང་རྒྱ་བའི་ཕྱིར་རོ། ། ཐོག་མར་རབ་ཏུ་བྱུང་བ་ཙམ་གྱིས་སངས་རྒྱས་མི་ཐོབ་པས་ཚུལ་ཁྲིམས་ལ་གནས་དགོས་ཞེས་སྟོན་པ་ནི། འདུལ་ལས་སྡོམ་པ་བསྟན་པ་ནི། ། ངེས་པའི་ཚིག་ཅེས་བཤད་པ་ཡིན། ། ཞེས་བྱའོ། ། ངེས་པའི་ཚིག་ནི་ངེས་པར་གནས་པ་སྟེ། རབ་ཏུ་བྱུང་ནས་འདུལ་བ་ནས་བསྟན་པའི་བསླབ་བྱ་རྣམས་ལ་ངེས་པར་གནས་དགོས་པའི་ཕྱིར་ངེས་ཚིག་ཅེས་བྱའོ། །
ཚུལ་ཁྲིམས་ལ་གནས་པ་ཙམ་གྱིས་གྲོལ་བ་མི་ཐོབ་པས། ལམ་བསྒོམ་དགོས་ཞེས་སྟོན་པ་ནི། འབྲས་བུ་འདོད་པས་ཆོས་སྤྱོད་པ། ། དེ་ནི་རྒྱུ་ཞེས་བརྗོད་བྱ་སྟེ། ། ཞེས་པའོ། ། དོན་ནི། འབྲས་བུ་རྣམ་པར་གྲོལ་བ་འདོད་པས། ཆོས་ལ་སྤྱོད་པ་ནི་རྣམ་པར་གྲོལ་བ་ཉེ་རྒྱུ་ཡིན་པའི་ཕྱིར། རྒྱུ་ཞེས་བྱའོ། ། བཞི་པ་ནི།
འདི་ནི་འདོད་ཆགས་བྲལ་ཆོས་ཀྱི། ། ཚུལ་ནི་རྣམ་པ་བཞིར་འདོད་དོ། ། ཞེས་པའོ། ། གཉིས་པ་ཆགས་བཅས་ཀྱི་སངས་རྒྱ་ཚུལ་ལ་གཉིས་ཏེ། དམ་བཅའ་དང༌། སོ་སོར་བཤད་པའོ། ། དང་པོ་ནི། འདོད་ཆགས་དང་བཅས་པའི་ཚུལ་གྱིས་སངས་རྒྱ་བའི་ཚུལ་གྱི་དོན་གསལ་བར་རྟོགས་པར་བྱ་བའི་ཕྱིར་བཤད་པར་བྱའོ། ། ཞེས་བྱའོ། ། གཉིས་པ་སོ་སོར་བཤད་པ་ལ།
བསྐྱེད་རིམ་སྟོན་པར་བྱེད་པ་རྒྱུད། རྫོགས་རིམ་སྟོན་པ་གླེང་གཞི། དབང་བསྐུར་སྟོན་པ་ངེས་ཚིག སྤྱོད་པ་སྟོན་པར་བྱེད་པ་རྒྱུའོ། ། དང་པོ་ནི། རིགས་ལྔའི་སངས་རྒྱས་བསྐྱེད་པ་ནི། ། རྒྱུད་ཅེས་བྱ་བ་ཡིན་པར་བརྗོད། ། ཅེས་པ་སྟེ། དང་པོ་སྦྱོར་བ་དང་དཀྱིལ་འཁོར་རྒྱལ་པོ་མཆོག་གིས་ལྷ་སུམ་ཅུ་རྩ་གཉིས་བསྐྱེད་པ་ནི། རིགས་ལྔའི་ཁོངས་སུ་འདུ་བས།
རིགས་ལྔའི་སངས་རྒྱས་བསྐྱེད་པ་ཞེས་བྱ་ལ། རིགས་རྒྱུད་ཁྱད་པར་ཅན་དུ་སྐྱེས་པས་ན་རྒྱུད་ཅེས་བྱའོ། ། སླར་རྫོགས་རིམ་ཡང་བསྒོམ་དགོས་པས་ན། རྫོགས་རིམ་སྟོན་པར་བྱེད་པའི་གླེང་གཞི་ནི། སླར་ཡང་རིགས་གཅིག་གྱུར་པ་ནི། ། གླེང་གཞི་ཡིན་པར་རབ་ཏུ་བསྟན། ། ཞེས་པ་སྟེ། དབེན་གསུམ་དང༌། སྒྱུ་ལུས་དང༌། འོད་གསལ་རིམ་གྱིས་བསྒོམས་ཏེ།
སླར་ཡང་སྐུ་གསུམ་དབྱེར་མེད་དུ་བསྒོམ་པ་ནི་རིགས་གཅིག་ཏུ་གྱུར་པའོ། ། རྒྱུའི་རྡོ་རྗེ་འཆང་བསྒོམ་པ་ཉིད་ཀྱིས་འབྲས་བུ་རྡོ་རྗེ་འཆང་ལ་རང་གི་རྣམ་པ་སྟེར་བས་ན་གླེང་གཞིའོ། ། རྣམ་པ་སྟེར་བའི་དོན་ནི། འབྲས་བུ་རྡོ་རྗེ་འཆང་ཡང་རང་གི་རྣམ་པ་དང༌། འདྲ་བར་བསྐྱེད་པའོ། ། བསྐྱེད་རྫོགས་གཉིས་ཀྱི་སྔོན་དུ་སྨིན་ལམ་འགྲོ་དགོས་པས། དབང་བསྐུར་སྟོན་པ། ངེས་ཚིག་ནི། རྡོ་རྗེ་ལ་སོགས་བཟུང་བ་ཉིད། ། ངེས་པའི་ཚིག་ནི་ཡིན་པར་བཤད། །
ཅེས་པ་སྟེ། དབང་བསྐུར་གྱི་སྔོན་དུ་རྡོ་རྗེ་ལ་སོགས་པ་རིགས་ལྔའི་དམ་ཚིག་དང་སྡོམ་པ་བཟུང་བ་དང༌། ཐུན་མོང་གི་དབང་དགུའི་སྐབས་སུ་ཆུ་དབང་སྔོན་དུ་འགྲོ་བའི་རྡོ་རྗེ་ལ་སོགས་པའི་དབང་བསྐུར་བ་ནི། རྡོ་རྗེ་ལ་སོགས་བཟུང་བ་ཉིད། ། ཅེས་པའོ། ། སོགས་ཀྱི་སྒྲས་དབང་ཕྱི་མ་གསུམ་བཟུང་ངོ༌། ། སྨིན་ལམ་ནི་གདོན་མི་ཟ་བར་བསྟེན་པར་བྱ་བ་མ་ཡིན་པས། ངེས་པའི་ཚིག་ཅེས་བྱའོ། ། འབྲས་བུའི་ནུས་པ་འབྱིན་པ་ལ་སྤྱོད་པ་དགོས་པས། སྤྱོད་པ་སྟོན་པར་བྱེད་པའི་རྒྱུ་ནི།
སྒེག་པ་ལ་སོགས་པ་སྤྱོད་པ་ནི། ། རྒྱུ་ཞེས་བྱ་བ་ཡིན་པར་བཤད། ། ཅེས་པ་སྟེ། སྒེག་པ་ལ་སོགས་པ་གར་གྱི་ཉམས་དགུ་དང་ལྡན་པས། སྤྲོས་བཅས་དང༌། སྤྲོས་མེད་དང༌། ཤིན་ཏུ་སྤྲོས་མེད་ཀྱི་ཚུལ་གྱིས་སྤྱོད་པ་བྱེད་པ་ནི། མཆོག་དང་ཐུན་མོང་གི་འབྲས་བུས་མྱུར་དུ་འབྱིན་པར་བྱེད་པའི་ཉེ་རྒྱུ་ཡིན་པས་ན། རྒྱུ་ཞེས་བྱའོ། ། འདིར་སྐྱེ་བོ་འདོད་ཆགས་ཅན་དོན་དུ་ཞེས་གསུངས་པ་མ་ཡིན་ནམ།
ཅིའི་ཕྱིར་འདིར་ཆགས་བྲལ་གྱི་སངས་རྒྱ་ཚུལ་སྟོན་ཞེ་ན། ཆགས་བྲལ་གྱི་ཚུལ་ཅན་ཡང༌། སྔགས་ཀྱི་སྣོད་དུ་ཤེས་པར་བྱ་བའི་དོན་ནོ། ། ཡང་ན་འདོད་ཆགས་དང་བྲལ་བའི་ཚུལ་གྱིས་སངས་རྒྱ་བ་འཐད་ཀྱི། སྔགས་ཀྱིས་སངས་རྒྱས་མི་ཐོབ་བོ་སྙམ་པའི་ལོག་རྟོག་དགག་པའི་ཕྱིར་ཏེ། ཕ་རོལ་ཏུ་ཕྱིན་པ་ལ་སངས་རྒྱ་ཚུལ་བཞི་ཡོད་པ་ལྟར། འདི་ལའང་ཡོད་དོ་ཞེས་པའི་དོན་ཏེ། སྔ་མ་དཔེར་བསྟན་ནས། རང་གཞུང་འཐད་པར་བསྟན་པའོ། ། འདིར་ཚུལ་བཞི་ལས་རྒྱུད་དང་པོར་བསྟན་པ་ནི།
ཆགས་བྲལ་གྱི་ཚུལ་བཞི་དང་གོ་རིམ་མཐུན་པར་བྱ་བའི་ཕྱིར། བཤད་པའི་རིམ་པ་ཡིན་གྱི། དོན་གྱི་རིམ་པ་ལ་ནི་དབང་བསྐུར་སྟོན་བྱེད་ཀྱི་ངེས་ཚིག་དང་པོར་འབྱུང་དགོས་སོ། ། རྒྱན་གསུམ་པ་མཐའ་དྲུག་བཤད་པ་ལ་གཉིས་ཏེ། བཤད་པར་དམ་བཅའ་བ་དང༌། བཤད་པ་དངོས་སོ། ། དང་པོ་ནི། ཤླཽ་ཀ་གཅིག་གིས་བསྟན་ཏེ། རྒྱན་ནི་གསུམ་པ་ཉིད་ཀྱང་བཤད་པར་བྱ། ། ཞེས་སྦྱར་རོ། །
དགོས་པ་ཅིའི་ཕྱིར་འཆད་ཅེ་ན། སངས་རྒྱས་ཀུན་གྱིས་རྒྱས་བཏབ་པའི་རྒྱུད་ཀྱི་དོན་ནི། མཐའ་དྲུག་གི་ཚིག་གིས་རབ་ཏུ་རྟོགས་པར་བྱ་བ་ཡིན་པའི་ཕྱིར་ཏེ། རྣལ་འབྱོར་གྱི་རྒྱུད་ཀྱི་ཚུལ་ལས་བཤད་པའི་མཐའ་དྲུག་གི་ཚིག་གིས་ངེས་པར་བྱེད་པའི་ཕྱིར། གཉིས་པ་ལ་གཉིས་ཏེ། མིང་གི་སྒོ་ནས་མདོར་བསྟན། སོ་སོའི་རང་བཞིན་རྒྱས་པར་བཤད་པའོ། ། དང་པོ་ནི། དྲང་བའི་དོན་དང༌། ངེས་པའི་དོན་དང༌།
དགོངས་པས་བཤད་པ་དང༌། དགོངས་པ་ཅན་མ་ཡིན་པ་དང༌། སྒྲ་ཇི་བཞིན་པ་དང༌། ཇི་བཞིན་མ་ཡིན་པ་སྟེ། མཐའ་ནི་དྲུག་ཏུ་སྦྱར་བར་བྱ། ། ཞེས་སོ། ། འདིར་མཐའ་ནི་གཉིས་ཏེ། ཐ་དད་པ་ལ་བརྗོད་པ་དང༌། མཐར་ཐུག་པ་ལ་བརྗོད་པའོ། ། དང་པོ་ལ་དོན་ཐ་དད་པ་ལ་བརྟེན་པ་དང༌།
ཚིག་ཐ་དད་པ་ལ་བརྟེན་པ་གཉིས་སོ། ། དང་པོ་ནི། རྡོ་རྗེའི་ཚིག་གཅིག་བརྗོད་བྱ་དྲང་དོན་ངེས་དོན་གཉིས་སུ་ངེས་པའོ། ། ཚིག་ཐ་དད་པ་ལ་བརྟེན་པ་ནི། བརྗོད་བྱ་རེ་རེར་ངེས་པ་སྟེ། དགོངས་བཤད། དགོངས་མིན་དང༌། སྒྲ་ཇི་བཞིན་དང༌། ཇི་བཞིན་མ་ཡིན་པའོ། ། དང་པོའི་དཔེ་ནི།
བཛྲ་དྷྲིཀ་ཅེས་པའི་སྒྲ་དེས་དྲང་དོན་དུ་རྡོ་རྗེ་རྩེ་ལྔ་པ་བཤད་ལ། ངེས་དོན་དུ་ཟུང་འཇུག་གི་ཡེ་ཤེས་ངོས་བཟུང་བ་ལྟ་བུའོ། ། འདིར་རྡོ་རྗེ་ཚིག་གཅིག་ལ་དྲང་དོན་ངེས་དོན་གཉིས་བཤད་པའོ། ། འགའ་ཞིག་དྲང་དོན་གྱིས་བསྐྱེད་རིམ་ཁོ་ན་སྟོན་ལ། ངེས་དོན་གྱིས་རྫོགས་རིམ་ཁོ་ན་སྟོན་ཞེས་བཤད་ཀྱང་མི་འཐད་དེ། ལེའུ་བརྒྱད་པ་ལས་གསུངས་པའི་གསོལ་བ་གདབ་པ་དྲང་དོན་དུ་བཤད་པས་བསྐྱེད་རིམ་མ་ཡིན་པ་སྟོན་པའི་ཕྱིར་དང༌། ལེའུ་བཅུ་གཅིག་པ་ལས་བཤད་པའི་གནས་ངེས་དོན་དུ་བཤད་པས་ཕྱག་རྒྱ་མ་ལ་སྦྱར་བ་བསྐྱེད་རིམ་བཤད་པའི་ཕྱིར་རོ། ། དགོངས་པ་དང༌། དགོངས་མིན་གཉིས་ནི། ཚིག་གི་ཐ་དད་པའི་མཐའ་བརྟེན་པ་ཡིན་ཏེ།
དགོངས་པ་ནི། རྡོ་རྗེའི་ཚིག་གིས་དངོས་སུ་ཟིན་པ་དོན་གཞན་དུ་སྦྱར་ནས་འཆད་དགོས་པའི་ཕྱིར། དགོངས་མིན་ནི། ཚིག་དོན་མཐུན་པའི་སྒོ་ནས་བཤད་པར་བྱ་བ་ཡིན་ནོ། ། འདི་གཉིས་ཀྱིས་ཤས་ཆེར་རྫོགས་རིམ་སྟོན་ལ། བསྐྱེད་རིམ་སྟོན་པའང་ཡོད་དེ། ལེའུ་བདུན་པར། རྗེས་སུ་དྲན་པ་དྲུག་གི་སྒོ་ནས་ལུས་དབེན་ནས་ཟུང་འཇུག་གི་བར་དུ་སྟོན་པ་དགོངས་བཤད་དུ་མཛད་པ་དང༌། ལེའུ་བཅུ་གཅིག་པ་ལས། ལེའུའི་མཚན་གྱིས་སྔགས་ཀྱི་སྐུ་དང་ཡེ་ཤེས་ཀྱི་སྐུ་སྟོན་པ་དགོངས་བཤད་དུ་མཛད་པས་བསྐྱེད་རྫོགས་གཉིས་ཀ་བསྟན་ལ།
ལེའུ་བཅུ་གཉིས་པ་ལས་སྦྱོར་བ་ཡན་ལག་དྲུག་གི་སྒོ་ནས་ཏིང་ངེ་འཛིན་དང་སྤྱོད་པ་གཉིས་ཀ་དགོངས་བཤད་དུ་བསྟན་པ་གཉིས་ཀ་དང༌། ལེའུ་དྲུག་པ་ལས། ཕྲ་མོའི་རྣལ་འབྱོར་གཞན་བསྟན་པ་བསྐྱེད་རིམ་ཁོ་ན་ལ་སྦྱར་བའི་དགོངས་བཤད་ལྟ་བུ་དང༌། ལེའུ་བརྒྱད་པ་ནས་བཤད་པའི་གསང་དབང༌། བསྐྱེད་རྫོགས་ཀྱི་རྣལ་འབྱོར་པ་གཉིས་ཀས་ཉམས་སུ་བླང་བར་བྱ་བ། དགོངས་མིན་གྱི་སྒོ་ནས་བཤད་པ་ལྟ་བུའོ། ། སྒྲ་ཇི་བཞིན་པས་ཤས་ཆེར་བསྐྱེད་རིམ་སྟོན་ལ། རྫོགས་རིམ་སྟོན་པའང་ཡོད་དེ། ལེའུ་གཉིས་པ་ནས་བཤད་པའི་རྨད་དུ་བྱུང་བའི་བསྟོད་པ། སྒྲ་ཇི་བཞིན་བཤད་པ་རྫོགས་རིམ་ལ་སྦྱར་བ་དང༌།
ལེའུ་བདུན་པ་ནས་རྗེས་སུ་དྲན་པའི་འབྲས་བུ་རྫོགས་རིམ་གྱི་ངོ་བོ་སྒྲ་ཇི་བཞིན་ལ་བཤད་པ་ལྟ་བུའོ། ། སྒྲ་ཇི་བཞིན་མ་ཡིན་པས་ཤས་ཆེར་རྫོགས་རིམ་སྟོན་ལ། བསྐྱེད་རིམ་སྟོན་པའང་ཡོད་དེ། རླུང་འོད་ཟེར་ལྔ་དང༌། ཡུལ་ལྔ་ལ། སྒྲ་ཇི་བཞིན་མ་ཡིན་པའི་སྒོ་ནས་བསྐྱེད་རྫོགས་གཉིས་ཀ་བཤད་པ་ལྟ་བུའོ། ། དེ་ལ་རྡོ་རྗེའི་ཚིག་གི་གཅིག་ལ་དོན་གཉིས་བྱུང་ན་དྲང་དོན་ངེས་དོན་ནོ། ། བསྐྱེད་རྫོགས་གཉིས་གང་སྟོན་ཡང་ཚིག་དོན་འགལ་བ་བྱུང་ན་དགོངས་བཤད་དོ། ། མི་འགལ་བ་བྱུང་ན་དགོངས་པ་མ་ཡིན་པས་བཤད་པའོ། ། རྗོད་བྱེད་ཀྱི་ཚིག་གི་བརྡའི་སྒོ་ནས་བཤད་ན།
སྒྲ་ཇི་བཞིན་མ་ཡིན་པའོ། ། ཚིག་འཇིག་རྟེན་ལ་གྲགས་པའི་སྒོ་ནས་བཤད་ན། སྒྲ་ཇི་བཞིན་པའོ། ། གཉིས་པ་སོ་སོའི་རང་བཞིན་རྒྱས་པར་བཤད་པ་ལ་དྲུག་སྟེ། དང་པོ་དྲང་བའི་དོན་ནི། སྐལ་ངན་རྣམས་ལ་རྒྱལ་བའི་དོན། ། སྦས་ཏེ་བཤད་པ་དྲང་བའི་དོན། ། ཞེས་པའི་རྫོགས་རིམ་གྱི་སྣོད་དུ་མི་རུང་བའི་སྐལ་ངན་རྣམས་ལ་རྫོགས་རིམ་སྦས་ཏེ་བསྐྱེད་རིམ་གྱི་དོན་བཤད་པ་ནི་དྲང་བའི་དོན་ནོ། ། འདི་ནི་ཐུན་མོང་གི་དངོས་གྲུབ་འདོད་པ་རྣམས་ལ་བཤད་པར་བྱའོ། ། གཉིས་པ་ངེས་དོན་ནི།
ཡང་དག་ཅེས་སོགས་ཀྱི་ཚིག་རྐང་པ་གཉིས་ཀྱིས་སྟོན་ཏེ། རྫོགས་རིམ་གྱི་སྣོད་དུ་རུང་བའི་རྡོ་རྗེའི་དེ་ཉིད་བསྐྱེད་རིམ་སུ་མ་ཟད། ཡང་དག་པའི་དོན་རྫོགས་རིམ་རབ་ཏུ་སྟོན་པའི་ཕྱིར། ངེས་པའི་དོན་ཡང་གསུངས་པ་ཡིན། ། ཞེས་བྱ་བའོ། ། འགའ་ཞིག ངེས་དོན་རྫོགས་རིམ་ཁོ་ན་ལ་སྦྱོར་བ་ནི་འདི་དང་འགལ་ལོ། ། གསུམ་པ་དགོངས་བཤད་ནི། མཆོག་འདོད་ཞེས་སོགས་ཚིགས་སུ་བཅད་པ་གཅིག་གིས་སྟོན་ཏེ་མཆོག་གི་དངོས་གྲུབ་འདོད་པའི་སེམས་ཅན་དབང་པོ་རྣོན་པོ་རྣམས་ཀྱི་ཕྱིར། ཆོས་ཀྱི་དེ་ཁོ་ན་ཉིད་སྒྱུ་ལུས་དང༌།
འོད་གསལ་ཟུང་འཇུག་སོགས་རྫོགས་པའི་རིམ་པ། འགལ་བའི་ཚིག་གི་སྦྱོར་བ་ཡིས། རབ་ཏུ་སྟོན་གང་ཡིན་པ་དེ་དགོངས་བཤད་དོ། ། བཞི་པ་དགོངས་མིན་ནི། དབང་པོ་དམན་པ་ཞེས་སོགས་ཚིགས་སུ་བཅད་པ་གཅིག་གིས་སྟོན་ཏེ་དབང་པོ་དམན་ཡང་མཆོག་གི་དངོས་གྲུབ་འདོད་པའི་སེམས་ཅན་རྣམས་ལ་ཆོས་ཀྱི་དེ་ཁོ་ན་ཉིད་རྟོགས་པར་བྱ་བའི་ཕྱིར། མཆོག་ཏུ་གསལ་ཞིང་དོན་དང་མཐུན་པའི་ཚིག་གིས་གཙོ་བོར་ཆོས་ཀྱི་དེ་ཁོ་ན་ཉིད་འོད་གསལ་ཟུང་འཇུག་སོགས་སྟོན་པ་ནི། དགོངས་པ་མ་ཡིན་པས་བཤད་པའོ། ། ལྔ་པ་སྒྲ་ཇི་བཞིན་པ་ནི། དཀྱིལ་འཁོར་ཞེས་སོགས་ཚིགས་སུ་བཅད་པ་གཅིག་གིས་སྟོན་ཏེ། རྟོག་པའི་རྒྱུད་ལ་སོགས་པ་རུ། །
དཀྱིལ་འཁོར་ཇི་ལྟར་བྲི་བ་དང༌། ། སྦྱིན་སྲེག་དང༌། གཏོར་མ་ལ་སོགས་པའི་སྤྱོད་པ་ཇི་ལྟར་གསུངས་པ་རྣམས། འཇིག་རྟེན་དང་བསྟན་བཅོས་ལ་གྲགས་པའི་ཚིག་གིས་དོན་གསལ་བར་བཤད་པ་གང་ཡིན་པ་དེ་ནི། སྒྲ་ཇི་བཞིན་པར་གསུངས་སོ། ། དྲུག་པ་སྒྲ་ཇི་བཞིན་པ་མ་ཡིན་པ་ནི། ཀོ་ཊ་ཀྵ་ལ་སོགས་པ་ཞེས་སོགས་ཚིགས་སུ་བཅད་པ་གཅིག་གིས་སྟོན་ཏེ། སྒྲ་གང་དོན་དེའི་རྗོད་བྱེད་དུ། འཇིག་རྟེན་དང་བརྡ་སྤྲོད་པའི་བསྟན་བཅོས་ལ་གྲགས་པ་མེད་ཅིང༌། དེ་བཞིན་གཤེགས་པ་དང༌།
རྣལ་འབྱོར་ཕོ་མོ་རྣམས་ཀྱི་བརྡ་རླུང་བཅུ་སྟོན་པ་ལ་ཀོ་ཊ་ཀྵ་དང༌། ཀོ་ཏ་བ་ལ་སོགས་པའི་སྒྲ་ལྟ་བུ་ནི་སྒྲ་ཇི་བཞིན་མ་ཡིན་པར་བསྒྲགས་སོ། ། རྒྱན་བཞི་པ་བཤད་པའི་རྒྱན་ལ། མཚམས་སྦྱར་བ་དང༌། བཤད་པར་དམ་བཅའ་བ་དང༌། བཤད་པ་དངོས་སོ། ། དང་པོ་ནི། མཐའ་དྲུག་དབྱེ་བ་བསྟན་ནས་ནི། ། ཞེས་པའོ། ། གཉིས་པ་ནི།
འཆད་ཚུལ་དབྱེ་བ་བརྗོད་པར་བྱ། ། ཞེས་པས་བསྟན་ཏོ། ། གསུམ་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་གཉིས་ཏེ། སྤྱིའི་དབྱེ་བ་དང༌། སོ་སོའི་དབྱེ་བ་གཉིས་སོ། ། དང་པོ་ནི། སྤྱིའི་དོན་དང༌།
ཡི་གེའི་དོན་དང༌། སྦས་པའི་དོན་དང༌། མཐར་ཐུག་པའི་དོན་དུ་བཤད་པའོ། ། འདི་བཞི་པོ་འགའ་ཞིག་མཐའ་དྲུག་ཏུ་འདུས་པར་བཞེད་དེ། ཡི་གེའི་དོན་དང༌། སྒྲ་ཇི་བཞིན་པ་གཉིས། དོན་གཅིག་པ་དང༌། མཐར་ཐུག་དགོངས་བཤད་དུ་འདུས་པ་དང༌། སྤྱི་དོན་དྲང་དོན་དུ་འདུས་པ་དང༌། སྦས་དོན་ངེས་དོན་དུ་འདུས་སོ་ཞེས་བཞེད་དོ། །
འོ་ན་ལོགས་ཤིག་ཏུ་ཇི་ལྟར་སྟོན་ཞེ་ན། དགོངས་པ་བཞི་གཉེན་པོ་ལ་ལྡེམ་དགོངས་སུ་འདུས་ཀྱང་ལོགས་སུ་བཤད་པ་བཞིན་ནོ། ། ཞེས་བཞེད་པ་ནི་འཐད་པར་སྣང་ངོ༌། ། གཉིས་པ་ནི། དང་པོ་ཡི་གེའི་དོན་ནི། དབྱེ་བ་མེད་པ་གཅིག་པུ་ཁོ་ན་ཉིད་དོ། ། སྤྱིའི་དོན་གྱི་དབྱེ་བ་ནི་གཉིས་ཏེ། མདོ་སོགས་ལ་ཞུགས་པའི་སྤྱིའི་དོན་དང༌། བསྐྱེད་རིམ་པའི་སྤྱིའི་དོན་ནོ། ། སྦས་པ་ནི་གསུམ་སྟེ།
འདོད་ཆགས་ཆོས་ཀྱི་སྦས་པ་དང༌། ཀུན་རྫོབ་སྒྱུ་མའི་སྦས་པ་དང༌། སེམས་གསུམ་གྱི་སྦས་པའོ། ། རིགས་རལ་ནི་འདོད་ཆགས་ཆོས་ཀྱི་སྦས་པ་འཐད་ཀྱི། གཞན་གཉིས་ལ་སྦས་པའི་དོན་མེད་དོ་ཞེས་འཆད་དེ། གཞུང་ལུགས་སྤྱིའི་དགོངས་པ་ལ་ལེགས་མོད་ཀྱི། འདིར་གསུམ་དུ་བྱའོ། ། མཐར་ཐུག་ནི་གཉིས་ཏེ། འོད་གསལ་དང༌། ཟུང་འཇུག་གོ །
དེ་ལ་འོད་གསལ་ནི་ལམ་གྱི་མཐར་ཐུག་ཡིན་ལ། ཟུང་འཇུག་ནི་འབྲས་བུའི་མཐར་ཐུག་གོ ། དེ་ལ་ཡི་གེའི་དོན་དང༌། སྤྱིའི་དོན་གཉིས་ནི་སྒྲ་གཙོ་བོར་བྱས་པ་ཡིན་ལ། སྦས་དོན་དང༌། མཐར་ཐུག་ནི་དོན་ལྷུར་བླངས་ནས་བཤད་པ་ཡིན་ནོ་ཞེས་པའང་ཡོད་མོད་ཀྱི། མཐའ་དྲུག་ཚུལ་བཞི་ཚིག་གི་སྒོ་ནས་བཞག་པར་རྡོ་རྗེ་ཕྲེང་བ་ལས་བཤད་དོ། ། གཉིས་པ་རྒྱས་པར་བཤད་པ་ལ། ཡི་གེའི་དོན་ནི། སྒྲའི་བསྟན་བཅོས་ཞེས་སོགས་ཚིགས་སུ་བཅད་པ་གཅིག་གིས་སྟོན་ཏེ།
ཕྱི་རོལ་བསྟན་བཅོས་ནི་སྒྲ་པས་བཀོད་པ་སྟེ། དེ་ལ་མཁས་པ་རྣམས་ཀྱིས་གཞུང་དེའི་བཀོད་པ་དང་མཐུན་པར་རབ་ཏུ་བསྟན་པ་གང་ཡིན་པ་དེ་ནི་ཡི་གེའི་དོན་དུ་ངེས་པར་བཤད་པར་བྱའོ། ། གཉིས་པ་སྤྱིའི་དོན་ནི། མདོ་སྡེ་སོགས་ལ་ཞེས་པའི་ཚིགས་སུ་བཅད་པ་གཅིག་གིས་བསྟན་ཏེ། མདོ་སྡེ་སོགས་ནི་ཕར་ཕྱིན་ཐེག་པ་ལ་རབ་ཏུ་ཞུགས་པ་རྣམས་ཀྱིས། མདོ་སྡེ་སོགས་ཁོང་དུ་ཆུད་ཀྱང༌། རྒྱུད་དུ་མདོ་སྡེ་ལ་གྲགས་པའི་ཆོས་སྐད་མ་མཐོང་ནས། སྔགས་བཀའ་མ་ཡིན་ནམ་སྙམ་པའི་ཐེ་ཚོམ་བཟློག་པར་བྱེད་པ་ནི། ཕ་རོལ་ཏུ་ཕྱིན་པ་དང་སྤྱི་ཡིན་ལ། བསྐྱེད་པའི་རིམ་པའི་རྣལ་འབྱོར་པ་དག་དང་ཐུན་མོང་བ་ནི།
ལེའུ་དང་པོ་ལས་ཕྱག་རྒྱ་དང་སྙོམས་པར་འཇུག་པ་ལ་སྤྱིར་བཤད་པ་དང༌། ཡི་གེ་འབྲུ་གསུམ་དང༌། ལྷག་མོས་དང༌། མི་བསྐྱོད་པ་དང༌། རྡོ་རྗེ་དང༌། པདྨ་དང༌། ལེའུ་གསུམ་པ་ལས་ཕྲ་མོའི་རྣལ་འབྱོར་དང༌། ལེའུ་དྲུག་པ་ལས་ཡེ་ཤེས་ལྔ་དང༌། ལེའུ་བདུན་པ་ལས། སྤྲོས་བཅས་ཀྱི་སྤྱོད་པ་ལ་སྤྱིར་བཤད་པ་རྣམས་ཏེ།
འདི་དག་ནི་བསྐྱེད་རིམ་པ་དང༌། ཕ་རོལ་ཏུ་ཕྱིན་པ་སྤྱིའི་དོན་ཡིན་པར་གསུངས་སོ། ། གསུམ་པ་སྦས་པ་ལས། འདོད་ཆགས་ཆོས་ནི་ཞེས་སོགས་ཚིགས་བཅད་གཅིག་སྟེ། འདོད་ཆགས་ཆོས་ཀྱི་སྦས་པ་ནི། ཕྱག་རྒྱ་དང་སྙོམས་པར་འཇུག་པའི་ཆོ་ག་སྟོན་པ་སྟེ། ཚོགས་པར་དབྱུང་བ་མི་འོས་པའི་ཕྱིར། སྦས་པ་ཞེས་བྱའོ། ། འགའ་ཞིག་གསང་དབང་གི་འདོད་ཆགས་ཆོས་སྦས་དང༌། འོག་སྒོའི་ཕྲ་མོའི་འདོད་ཆགས་ཆོས་སྦས་དང༌།
སྤྱོད་པའི་འདོད་ཆགས་ཆོས་སྦས་ཞེས་གསུམ་བཤད་དོ། ། ཀུན་རྫོབ་སྒྱུ་མའི་སྦས་པ་ལ། གཟུགས་སྐུའི་སྙིང་པོ་ཡོད་པས་སྦས་པའོ། ། འདི་ལ་སྒྱུ་ལུས་དངོས་དང༌། དེ་དང་འབྲེལ་བའི་སྤྱོད་པ་སྟོན་པའང་ཡོད་དོ། ། ཡེ་ཤེས་གསུམ་གྱི་སྦས་པ་ནི། སྣང་གསུམ་གྱི་ཡེ་ཤེས་དངོས་སོ། ། འདི་ལ་ཆོས་སྐུའི་སྙིང་པོ་ཡོད་པས་སྦས་པའོ། ། འདི་ལ་སྔོན་འགྲོ་ལུས་དབེན་དང༌། ངག་དབེན་སྟོན་པའང་ཡོད་དོ། །
འདི་རིམ་པ་འོག་མའི་རྣལ་འབྱོར་ལ་གནས་པ་རྣམས་ལ་སྦར་བར་བྱ་བ་ཡིན་པས། སྦས་པ་ཞེས་འདོད་པ་ཡོད་མོད་ཀྱི། འདིར་ནི་སྙིང་པོ་ཡོད་པས་སྦས་པའོ། ། ཡང་ན་ཤུན་པའི་ཁོང་ན་ཡོད་པའི་སྙིང་པོ་ལྟ་བུ་ཡིན་པས་སྦས་པ་ཞེས་བྱའོ། ། བཞི་པ་མཐར་ཐུག་ནི། འོད་གསལ་ནི་རབ་སྟོན་དང་ཞེས་སོགས་ཚིགས་བཅད་གཅིག་གོ ། མཐར་ཐུག་ནི་གཉིས་ཏེ། ལམ་གྱི་མཐར་ཐུག་འོད་གསལ་དང༌། འབྲས་བུའི་མཐར་ཐུག་ཟུང་འཇུག་གོ ། འགོས་ཀྱིས།
ཕར་ཕྱིན་གྱི་མཐར་ཐུག་འོད་གསལ། སྔགས་ཀྱི་མཐར་ཐུག་ཟུང་འཇུག་ཅེས་འདོད་དོ། ། རྔོག་གིས། འོད་གསལ་དངོས་པོའི་མཐར་ཐུག ཟུང་འཇུག་ལམ་གྱི་མཐར་ཐུག ཅེས་བཞེད་དོ། ། པཎྜི་ཏ་ཐུགས་རྗེ་ཞབས་ནི། རྫོགས་རིམ་ཡིན་པས་ལམ་ལ་བཤད་པ་རིགས་སོ། ། ཡུལ་གྱི་འོད་གསལ་དངོས་པོའི་མཐར་ཐུག་ཏུ་བཤད་པ་ཡང་འཐད་མོད་ཀྱི། རིམ་ལྔའི་ཡ་གྱལ་དུ་བགྲང་བ་མ་ཡིན་ནོ། །
ལྔ་པ་བཤད་པའི་རྒྱན་ལ་གཉིས་ཏེ། དབྱེ་བ་མདོར་བསྟན་པ་དང༌། སོ་སོའི་རང་བཞིན་རྒྱས་པར་བཤད་པའོ། ། དང་པོ་ནི། འཆད་པས་ཉན་པར་འདོད་པ་ལ། འོད་གསལ་རྒྱུའི་མཐར་ཐུག ཟུང་འཇུག་འབྲས་བུའི་མཐར་ཐུག་ཞེས་བཞེད་དོ། ། ནཱ་རོ་པས། འོད་གསལ་སྤངས་པ་མཐར་ཐུག ཟུང་འཇུག་རྟོགས་པ་མཐར་ཐུག་ཞེས་བཞེད་དོ། །
མཐར་ཐུག་ནི་མུར་ཐུག་ཚིག་ཡིན་པས། ལམ་གྱི་མཐར་ཐུག་དང༌། འབྲས་བུའི་མཐར་ཐུག་གཉིས་བཟུང་ངོ༌། ། ཡང་ན་འོད་གསལ་ནི། ཕུང་པོ་ལ་སོགས་པའི་ཆོས་ཅན་རྣམས་ཀྱི་མཐར་ཐུག་པ་ཡིན་ལ། སྟོང་ཉིད་གསུམ་ཡོངས་སུ་དག་པའི་མཐའ་ནི་འོད་གསལ་ཏེ། ཡེ་ཤེས་རྡོ་རྗེ་ཀུན་ལས་བཏུས་པ་ལས། ཕུང་པོ་དང༌། སྐྱེ་མཆེད་དང༌། ཁམས་ལ་སོགས་པའི་སྟོང་པ་ཉིད་གསུམ་མོ། །
སྟོང་པ་ཉིད་གསུམ་གྱི་མཐའ་ནི་འོད་གསལ་ལོ། ། ཞེས་བཤད་ནས། དེ་ནི་མཐར་ཐུག་པ་བཤད་པའོ། ། ཞེས་གསུངས་སོ། ། འདིས་ནི་ཡུལ་གྱི་མཐར་ཐུག་གི་འོད་གསལ་དང༌། ཡུལ་ཅན་གྱི་མཐར་ཐུག་གི་འོད་གསལ་གཉིས་བསྟན་ཏོ། ། འདིར་བགྲང་བའི་འོད་གསལ་ནི། ཡུལ་གྱི་མིང་གིས་ཡུལ་ཅན་ལ་བཏགས་ནས། ལམ་གྱི་འོད་གསལ་སྟོན་པའི་ཕྱིར། ལམ་གྱི་མཐར་ཐུག་འོད་གསལ་ཉིད། །
ཅེས་རིགས་ཏེ། རིམ་ལྔའི་ཡ་གྱལ་དུ་བགྲང་བའི་འོད་གསལ་དང༌། སློབ་མ་ལ་བཤད་པ་གཉིས་བསྟན་ཏོ། ། གཉིས་པ་ལ་གཉིས་ཏེ། ཚོགས་བཤད་ནི། ཇི་བཞིན་སྒྲ་དང་ཞེས་པ་ཚིགས་བཅད་གཅིག་སྟེ། སྒྲ་ཇི་བཞིན་པ་ལ་སོགས་པའི་མཐའ་དྲུག་ལས་གསུམ་དང༌། བཤད་ཚུལ་བཞི་ལས་ཡི་གེའི་དོན་དང༌། སྤྱིའི་དོན་གཉིས་ཏེ་ལྔ་ནི་ཤེས་བྱ་ཐུན་མོང་བ་སྟོན་པའི་ཕྱིར། བསྐྱེད་རྫོགས་གཉིས་ཀའི་གདུལ་བྱ་ལ་ཐུན་མོང་དུ་བཤད་པར་བྱ་བ་ཡིན་པས།
ཚོགས་བཤད་ཅེས་བྱ་བར་བརྗོད་དོ། ། དགོངས་མིན་གྱི་རྫོགས་རིམ་སྟོན་པ་མ་ཡིན་ནམ། ཇི་ལྟར་ཚོགས་བཤད་ཡིན་ཞེ་ན། འདི་ནི་དབང་པོ་དམན་པའི་དབང་དུ་བྱས་པ་ཡིན་པར་བཤད་པས་དོན་དེ་ལ་དགོངས་སོ། ། ཡང་ན་དགོངས་མིན་ལ་བསྐྱེད་རིམ་གྱི་ཆ་ཡོད་པས་བསྐྱེད་རིམ་གྱི་ཆའི་སྣོད་ཉེ་བར་བཟུང་ངོ༌། ། གཉིས་པ་སློབ་བཤད་ནི། ཇི་བཞིན་མིན་སྒྲ་ངེས་དོན་དང༌། ། ཞེས་སོགས་ཚིགས་བཅད་གཅིག་སྟེ། སྒྲ་ཇི་བཞིན་མ་ཡིན་པ་དང༌། ངེས་དོན་དང༌།
དགོངས་ཏེ་བཤད་པ་སྟེ། མཐའ་དྲུག་ལས་གསུམ་དང༌། ཚུལ་བཞི་ལས། སྦས་དོན་དང༌། མཐར་ཐུག་པ་གཉིས་ནི་རྫོགས་རིམ་གཙོ་བོར་སྟོན་པའི་ཕྱིར། རྫོགས་རིམ་གྱི་སྣོད་ཁོ་ན་ལ་བསྟན་པར་བྱ་བ་ཡིན་པས། སློབ་མ་ལ་བཤད་པར་བྱ་བ་ཡིན་པར་འདོད་དོ། ། བཤད་པའི་དབྱེ་བ་གཉིས་པོ་གང་ལས་བཤད་ཅེ་ན། བཤད་རྒྱུད་ཡེ་ཤེས་རྡོ་རྗེ་ཀུན་ལས་བཏུས་པའི་རྗེས་སུ་འབྲངས་ནས། བདེ་གཤེགས་རྣམས་ཀྱིས་བཤད་པའི་དབྱེ་བ་གཉིས་གསུངས་པ་ཡིན་ནོ། །
སུ་ཞིག་ལ་ཞེ་ན། གདུལ་བྱ་གཉིས་ལའོ། ། ཚུལ་ནི་རིམ་པ་གཉིས་ཀྱི་དབྱེ་བ་ལ་བརྟེན་པའོ། ། རྒྱན་དྲུག་པ་གང་ཟག་གི་རྒྱན་ལ། མདོར་བསྟན་པ་དང༌། རྒྱས་པར་བཤད་པ་དང༌། འཇུག་བསྡུ་བའོ། ། དང་པོ་ལ་སྤྱིའི་མཚན་ཉིད་དང༌། དབྱེ་བའོ། ། དང་པོ་ནི།
སྐྱེ་བོ་འདོད་ཆགས་ཅན་དོན་དུ། ། ཞེས་གསུངས་པ་ལྟར་རོ། ། གཉིས་པ་དབྱེ་བ་ནི། རྣམ་པ་ཀུན་ཏུ་ཉན་འདོད་པའི། ། ཞེས་པ་ནས། གང་ཟག་རྣམ་པ་ལྔར་འདོད་དོ། ། ཞེས་པའི་ཚིགས་བཅད་གཅིག་སྟེ། འཇིག་རྟེན་ཏེ་གང་ཟག རྣམ་པ་ཀུན་ཏུ་རྒྱུད་ཉན་པར་འདོད་པའི་བློའི་རྣམ་པ་དཔག་ཏུ་མེད་པ་ལས་མཐའ་ཡས་པ་ཡོད་ཀྱང༌། གྲངས་ངེས་པར་གྱུར་པའི་གདུལ་བྱ་ནི།
གང་ཟག་རྣམ་པ་ལྔར་འདོད་དོ། ། ལྔ་གང་ཞེ་ན། ཨུཏྤལ་དང༌། པད་དཀར་དང༌། པདྨ་དང༌། ཙནྡན་དང༌། རིན་པོ་ཆེ་ལྟ་བུ་སྟེ། བློའི་རང་བཞིན་ཐ་དད་པ་མིང་ཐ་དད་ཀྱིས་བསྟན་པ་དེ་ནི། ཐམས་ཅད་མཁྱེན་པས་གསུངས་པ་ཡིན། ཞེས་བྱའོ། །
སོ་སོའི་རང་བཞིན་ལ་ལྔ་ལས། ཨུཏྤལ་ལྟ་བུའི་གང་ཟག་ནི། ། ལེགས་ཐོས་དངོས་པོ་མ་ལུས་པ། ། ཞེས་སོགས་ཚིགས་བཅད་གཅིག་གིས་སྟོན་ནོ། ། ཨུཏྤལ་ལ་ཆོས་གསུམ་སྟེ། ཆེ་ཞིང་རྩི་མང་བ་དང༌། ཉི་མས་ཁ་འབྱེ་བ་དང༌། བུང་བས་རྩི་བླང་བར་ནུས་པ་དང༌། རྩི་འཛག་སྐྱེན་པའོ། ། གང་ཟག་དེ་ལ་ཡང་ཆོས་གསུམ་སྟེ།
ལེགས་པར་ཐོས་པ་སྟེ། ཐོས་པ་མང་བ་དང༌། བཟུང་བྱའི་དངོས་པོ་མ་ལུས་པ་འཛིན་པ་ལ་མཁས་པ་དང༌། སྐད་ཅིག་གིས་བརྗེད་པར་གྱུར་པ་ནི། ཁྱད་པར་གསུམ་གྱིས་ཨུཏྤལ་དང་ཆོས་མཚུངས་པའི་ཕྱིར། ཨུཏྤལའི་གང་ཟག་ཅེས་བྱའོ། ། པདྨ་དཀར་པོ་ལྟ་བུའི་གང་ཟག་ནི། བཟུང་བྱ་ཞེས་སོགས་ཏེ། པདྨ་དཀར་པོ་ལ་ཆོས་གཉིས་ཏེ། རྩི་མང་བ་དང༌།
བུང་བས་རྩི་བླང་བར་མི་ནུས་པའོ། ། གང་ཟག་འདི་ཡང༌། བཟུང་བྱའི་རྒྱུད་ལ་ཐོས་པ་ཆེ་བ་དང༌། དོན་རྟོགས་པར་གྱུར་ཀྱང༌། གཞན་ལ་སྟོན་པའི་ནུས་པ་མེད་པ་སྟེ། བུམ་པའི་ནང་གི་རས་བལ་གྱི་ས་བོན་དང་འདྲ་བས། གཞན་ལ་རྟོགས་པ་བསྐྱེད་མི་ནུས་པའོ། ། འདི་ནི་པདྨ་དཀར་པོ་དང་འདྲ་བས། པད་དཀར་ཞེས་བྱ་བའི་གང་ཟག་གོ ། པདྨ་དམར་པོ་ལྟ་བུའི་གང་ཟག་ནི།
དད་དང་ལྡན་ཞིང་ཞེས་སོགས་ཚིགས་བཅད་གཅིག་གོ ། པདྨ་དམར་པོ་ལ་ཡང་ཆོས་བཞི་ཏེ། ཁ་དོག་དམར་བ་དང༌། དབྱིབས་ལེགས་པ་དང༌། ཉི་མས་ཁ་འབྱེ་བ་དང༌། རྩི་འཛག་སྐྱེན་པའོ། ། གང་ཟག་འདི་ལ་ཡང་ཆོས་བཞི་ཡོད་དེ། དད་པ་དང་ལྡན་པ་དང༌། སྙིང་རྗེ་ཆེ་བ་དང༌། ཆོས་ཐོས་ནས་བློའི་པདྨ་ཁ་འབྱེ་བ་དང༌།
སྐད་ཅིག་གིས་བརྗེད་པར་འགྱུར་བས། པདྨ་དམར་པོ་དང་འདྲ་བའི་ཕྱིར། པདྨ་དམར་པོ་ལྟ་བུའི་གང་ཟག་ཅེས་བྱའོ། ། ཙནྡན་ལྟ་བུའི་གང་ཟག་ནི། ཐོས་པ་ཉུང་ཞིང་ཞེས་སོགས་ཚིགས་བཅད་གཅིག་སྟེ། ཙནྡན་སྦྲུལ་གྱི་སྙིང་པོ་ལ་ཆོས་ལྔ། དངོས་པོ་ཆུང་བ། དྲི་ཆེ་བ། རྩ་བ་ངན་པ། ཡན་ལག་མང་བ།
སྦྲུལ་གྱིས་དཀྲིས་པས་བླང་བར་མི་ནུས་པའོ། ། གང་ཟག་འདི་ལ་ཡང་ཆོས་ལྔ་ཡོད་དོ། ། ཐོས་པ་ཆུང་བ་དང༌། ང་རྒྱལ་ཆེ་བ་དང༌། དོན་གྱི་རྩ་བ་མེད་པ་དང༌། ཚིག་གི་སྤྲོས་པ་མང་བ་དང༌། གཞན་རྗེས་སུ་བཟུང་བར་མི་ནུས་པས། ཙནྡན་དང་འདྲ་བའི་ཕྱིར། ཙནྡན་ལྟ་བུའི་གང་ཟག་ཅེས་བྱའོ། ། རིན་པོ་ཆེ་ལྟ་བུའི་གང་ཟག་ནི།
ཚུལ་ཁྲིམས་དག་ཅིང་ཞེས་སོགས་ཚིག་བཅད་གཅིག་སྟེ། ཡིད་བཞིན་གྱི་ནོར་བུ་ལ་ཆོས་བདུན་ཏེ། རང་བཞིན་གྱིས་དག་པ་དང༌། དགོས་འདོད་འབྱུང་བ་དང༌། རང་བཞིན་མི་འགྱུར་བ་དང༌། ཡིད་དུ་འོང་བ་དང༌། ཕན་འདོགས་པ་དང༌། གནོད་པ་མི་བྱེད་པ་དང༌། དགོས་འདོད་ཟད་མི་ཤེས་པའོ། ། གང་ཟག་འདི་ཡང་ཆོས་བདུན་དང་ལྡན་ཏེ།
ཚུལ་ཁྲིམས་དག་པ་དང༌། གནས་ལྔ་ལ་མཁས་པ་དང༌། སྒྲིན་པ་སྟེ་ཡིད་དུ་འོང་བ་དང༌། སྦྱོར་བྱུང་གི་ཤེས་རབ་ཆེ་བ་དང༌། དགོངས་པ་གཅིག་པ་སྟེ་རྒྱུད་བརྟན་པ་དང༌། མང་དུ་ཐོས་པས་དགོས་འདོད་འབྱུང་བ་དང༌། ལེགས་པར་སྟོན་པ་སྟེ་ཆོས་མི་ཟད་པའོ། ། དེ་ལྟར་ཡོན་ཏན་བདུན་དང་ལྡན་པའི་ཕྱིར། རིན་པོ་ཆེ་ལྟ་བུའི་གང་ཟག་ཅེས་བྱའོ། ། འོ་ན་གང་ཟག་འདི་དག་ལ།
གང་ལ་ཚོགས་བཤད་དང༌། གང་ལ་སློབ་བཤད་བྱ་སྙམ་ན། ཚོགས་བཤད་ཀྱི་སྣོད་ནི། ཨུཏྤལ་ཞེས་སོགས་ཚིགས་བཅད་གཅིག་གིས་བསྟན་ནོ། ། སློབ་མ་ལ་བཤད་པའི་སྣོད་ནི། རྫོགས་པའི་རིམ་པ་སྐལ་ལྡན་ཞེས་སོགས་ཚིགས་སུ་བཅད་པ་གཅིག་གིས་བསྟན་ནོ། ། གསུམ་པ་མཇུག་བསྡུ་བ་ནི། གང་ཟག་ཤེས་པའི་དབྱེ་བ་ཡིས། ། ཞེས་སོགས་ཚིགས་སུ་བཅད་པ་གཅིག་གིས་བསྟན་ཏེ། ཇི་སྐད་བཤད་པའི་གང་ཟག་གི་དབྱེ་བ་དང༌།
མཚན་ཉིད་ཤེས་པའི་རྡོ་རྗེ་སློབ་དཔོན་མཁས་པས། སྣོད་དང་སྣོད་མ་ཡིན་པའི་རྒྱུད་ཀྱི་ཁྱད་པར་ཡོངས་སུ་བརྟགས་ནས། ཚོགས་བཤད་དང༌། སློབ་བཤད་རྣམ་པ་གཉིས་བྱའོ། ། རྒྱན་བདུན་པ་ནི། རྒྱན་ནི་དྲུག་པོ་རྣམས་ཀྱིས་ནི། ། ཞེས་སོགས་ཚིགས་སུ་བཅད་པ་གཅིག་སྟེ། ངེས་པའི་གང་ཟག་ནི། ཇི་སྐད་བཤད་པའི་གང་ཟག་ལྔ་པོ་རྣམས་སོ། ། ངེས་པར་བྱེད་པ་ནི།
རྒྱན་དྲུག་པོ་དེ་རྣམས་ཀྱིས་ངེས་པར་བྱེད་དོ། ། གང་ངེས་པར་བྱས་པ་ནི། བདེན་པ་གཉིས་ཀྱིས་བསྡུས་པའི་སྨིན་གྲོལ་གཉིས་སོ། ། ངེས་པར་བྱས་པའི་འབྲས་བུ་ནི། རྫོགས་པའི་རིམ་པ་ཟུང་འཇུག་སྒྲུབ་ཅིང་ཐོབ་པའོ། ། དེ་ལྟར་ན་རྒྱན་སྔ་མ་དྲུག་པོ་ལ་བརྟེན་ནས། རྒྱུད་ཀྱི་དོན་བདེན་པ་གཉིས་སུ་ངེས་པ་ནི་རྒྱན་བདུན་པ་ཞེས་བྱའོ། ། རྒྱན་བདུན་གྱི་མཚན་ཉིད་རྒྱས་པར་བསྟན་ཟིན་ཏོ། ། གསུམ་པ་མཇུག་བསྡུ་བ་ལ་གཉིས་ཏེ། རྩ་རྒྱུད་ཀྱི་དོན་ངེས་པ་བཤད་རྒྱུད་ལ་རག་ལས་པར་བསྟན་པ་དང༌།
བཤད་རྒྱུད་ལ་བརྟེན་ནས་རྩ་རྒྱུད་བཟུང་བར་གདམས་པའོ། ། དང་པོ་ནི། བཤད་པའི་རྒྱུད་ཀྱི་རྗེས་འབྲངས་ནས། ། ཞེས་སོགས་ཚིགས་སུ་བཅད་པ་གཅིག་སྟེ། ཤིན་ཏུ་རྙེད་པར་དཀའ་བའི་རྣལ་འབྱོར་གྱི་རྒྱུད་འདི་ནི། བཤད་པའི་རྒྱུད་ཡེ་ཤེས་རྡོ་རྗེ་ཀུན་ལས་བཟུང་པའི་རྗེས་སུ་འབྲངས་ནས། རྒྱན་བདུན་གསུངས་པས་རྩ་རྒྱུད་བཤད་ཚུལ་ནི། རྒྱན་བདུན་པོ་འདི་ཉིད་ཀྱིས་ངེས་པར་བྱེད་ཀྱི། གཞན་ཇི་བཞིན་པ་དང༌། ཡི་གེའི་དོན་ཙམ་གྱིས་ནི་མ་ཡིན་ནོ། །
འགའ་ཞིག་དགྱེས་རྡོར་སོགས་ཀྱི་རྒྱུད་གཞན་ལ་སྒྲ་ཇི་བཞིན་པ་དང༌། ཡི་གེའི་དོན་ཙམ་ལས་མེད་དོ་ཞེས་སྨྲ་བ་ནི་མ་ཡིན་ཏེ། རྒྱུད་སྡེ་སྤྱིའི་རྣམ་བཞག་ལས། ཉན་པ་པོས་རྟོགས་སླ་བའི་དོན་དུ་བཤད་པ་ལ། གདམས་ངག་དྲུག་གིས་བཤད་པ། སེམས་རྒྱུད་གཏན་ལ་དབབ་པ་ལ་རྒྱུད་གསུམ་གྱི་བཤད་པ། དབང་ལམ་དུ་བྱ་བའི་ཕྱིར་བདག་ཉིད་ཅན་གསུམ་གྱི་བཤད་པ། འབྲས་བུ་སྐུ་བཞི་ལམ་དུ་བྱ་བའི་དོན་དུ་གནས་པ་བཞིའི་བཤད་པ། མི་མཐུན་ཕྱོགས་སྤོང་བ་ལ་དགོངས་ནས་དག་པ་གསུམ་གྱི་བཤད་པ། སྣོད་མ་ཡིན་པ་ལ་གསང་བའི་དོན་དུ་གསང་བ་བདུན་གྱི་བཤད་པ།
རྒྱུད་ཀྱི་ཁུངས་དང་བཅས་པ་གསུངས་པ་མ་མཐོང་བར་ཟད་དོ། ། བིརྺ་པའི་མན་ངག རྒྱུད་སྡེ་སྤྱིའི་རྣམ་བཞག་ཏུ་བཀོད་པ་ལ་དགག་པ་བརྗོད་པ་ནི། གསང་སྔགས་ཁོང་དུ་མ་ཆུད་པའི་བླུན་པོའི་བཤད་པའོ། ། གཉིས་པ་ནི། རྩ་བའི་རྒྱུད་ཀྱི་དོན་ཤིན་ཏུ་རྙེད་པར་དཀའ་བ་དེ་བས་ན། གླེང་གཞི་དང༌། དོན་རིམ་པ་ལྔའི་སྦྱོར་བ་དག་དང་བཅས་པའི་རྣལ་འབྱོར་ཆེན་པོའི་རྒྱུད་གསང་བ་འདུས་པ་གཟུང་བར་བྱའོ། ། གང་གིས་ཤེ་ན། བཤད་པའི་རྒྱུད་ལ་མཁས་པའི་བླ་མ་ཡིས་སོ། །
ཚུལ་ཇི་ལྟར་ན། ཐོས་བསམ་ལ་འབད་པ་དེའོ། ། རྒྱན་རྣམ་པ་བདུན་བཤད་པའི་རིགས་པའོ། ། རྒྱུད་ལ་འཇུག་པའི་ཡན་ལག་བསྟན་ཟིན་ཏོ།། ༈ །འཇུག་བྱ་རྒྱུད་ཀྱི་དོན་བཤད་པ་ལ། བསྡུས་པའི་དོན་དང༌། ཚིག་གི་དོན་ནོ། ། དང་པོ་ལ་ཡང༌། རྒྱུད་སྤྱིའི་བསྡུས་དོན་དང༌། ལེའུ་སོ་སོའི་བསྡུས་དོན་ནོ། །
དང་པོ་རྒྱུད་སྤྱིའི་བསྡུས་དོན་ལ་གཉིས་ཏེ། བརྗོད་བྱ་དོན་གྱི་བསྡུས་དོན་དང༌། རྗོད་བྱེད་ཚིག་གི་བསྡུས་དོན་ནོ། ། དང་པོ་ནི། ལེའུ་བཅུ་བདུན་པོའི་བརྗོད་བྱའི་དོན་རིམ་པ་ལྔ་ཡིན་ལ། མདོར་བསྡུ་ན་བསྐྱེད་རིམ་རྫོགས་རིམ་གཉིས་ཏེ། རྒྱུད་ཕྱི་མ་ལས། སངས་རྒྱས་རྣམས་ཀྱིས་ཆོས་བསྟན་པ། ། རིམ་པ་གཉིས་ལ་ཡང་དག་གནས། ། བསྐྱེད་པ་ཡི་ནི་རིམ་པ་དང༌། །
རྫོགས་པ་ཡི་ནི་རིམ་ཉིད་དོ། ། ཞེས་སོ། ། འདི་དག་ལེའུ་བཅུ་བདུན་པོས་ཇི་ལྟར་བསྟན་ཞེ་ན། ལེའུ་དང་པོས། རྒྱུད་ཀྱི་དོན་བསྐྱེད་རྫོགས་གཉིས་སུ་བསྡུས་ནས་མདོར་བསྟན་ལ། ལེའུ་ལྷག་མ་རྣམས་ཀྱིས་ནི་ལེའུ་དང་པོའི་དོན་བསྟན་པའི་དོན་སྨིན་ལམ་དང་གྲོལ་ལམ་གཉིས་སུ་ཕྱེ་ནས་རྒྱས་པར་བསྟན་པ་ཡིན་ནོ། ། སྨིན་ལམ་གཙོ་བོར་སྟོན་པའི་ལེའུ་གསུམ། གྲོལ་ལམ་གཙོ་བོར་སྟོན་པའི་ལེའུ་བཅུ་གསུམ། དང་པོའི་ལེའུ་གསུམ་ནི། ལེའུ་བཞི་པ་དང༌།
བརྒྱད་པ་དང༌། བཅུ་དྲུག་པ་རྣམས་སོ། ། གྲོལ་ལམ་གཙོ་བོར་སྟོན་པའི་ལེའུ་བཅུ་གསུམ་ལ། བསྙེན་པ་དང༌། བསྒྲུབ་པ་གཉིས་ལས། བསྙེན་པ་སྟོན་པར་བྱེད་པའི་ལེའུ་དགུ། སྒྲུབ་པ་སྟོན་པར་བྱེད་པའི་ལེའུ་གསུམ། དངོས་གྲུབ་གཉིས་ཀྱི་དོན་དུ་ལྷའི་སྙིང་པོ་བསྐུལ་བར་བྱེད་པའི་ལེའུ་གཅིག་གོ ། བསྙེན་པ་སྟོན་པའི་ལེའུ་དགུ་ལ་ཡང༌། དེ་ཁོ་ན་ཉིད་ཀྱི་ཏིང་ངེ་འཛིན་སྟོན་པའི་ལེའུ་དྲུག
རྗེས་སུ་མཐུན་པའི་སྤྱོད་པ་དང༌། དམ་ཚིག་དང༌། སྡོམ་པ་སྟོན་པའི་ལེའུ་གསུམ། ལེའུ་དྲུག་ནི། ལེའུ་གཉིས་པ་དང༌། གསུམ་པ་དང༌། དྲུག་པ་དང༌། བཅུ་གཅིག་པ་དང༌། བཅུ་གཉིས་པ་དང༌། བཅོ་ལྔ་པའོ། །
སྤྱོད་པ་སོགས་སྟོན་པའི་ལེའུ་གསུམ་ལས། ལེའུ་ལྔ་པ་དང༌། བདུན་པས་སྤྱོད་པ་སྟོན་ལ། ལེའུ་བཅུ་བདུན་པས་དམ་ཚིག་དང་སྡོམ་པ་སྟོན་ནོ། ། སྒྲུབ་པ་སྟོན་པའི་ལེའུ་གསུམ་ནི། ལེའུ་དགུ་པ་དང༌། བཅུ་གསུམ་པ་དང༌། བཅུ་བཞི་པའོ། ། ལྷའི་སྙིང་པོ་བསྐུལ་བར་བྱེད་པ་ནི་ལེའུ་བཅུ་པའོ། ། གཉིས་པ་རྗོད་བྱེད་སྒྲའི་བསྡུས་དོན་ནི།
མཐའ་དྲུག་དང་ཚུལ་བཞིའོ། ། གཉིས་པ་ལེའུ་སོ་སོའི་བསྡུས་དོན་ལ། ལེའུ་དང་པོའི་བསྡུས་དོན་ནི། དྲང་དོན་ངེས་དོན་རྣམ་པ་བརྒྱད། ། ཚུལ་བཞིའི་གྲངས་ནི་རྣམ་པ་གསུམ། ། དགོངས་བཤད་གཅིག་དང་དགོངས་མིན་གཅིག ། ཇི་བཞིན་སྒྲ་དང་བཅུ་བཞིའོ། ། ཡན་ལག་སོ་སོར་དབྱེ་བ་ནི། ། དྲང་དོན་ཉི་ཤུ་རྩ་དྲུག་དང༌། ། ངེས་དོན་ཡང་ནི་ཉི་ཤུ་དྲུག །
ཚུལ་བཞི་བདུན་དང་དགོངས་བཤད་གཅིག ། དགོངས་མིན་གཅིག་དང་ཇི་བཞིན་སྒྲ། ། ཉི་ཤུ་དག་ཏུ་ཤེས་པར་བྱ། ། ཡན་ལག་བརྒྱད་ཅུ་རྩ་གཅིག་གིས། ། ལེའུ་དང་པོ་རྒྱས་བཤད་བཤད། ། ལེའུ་གཉིས་པའི་བསྡུས་དོན་ནི། ། དྲང་དོན་གཅིག་དང་ངེས་དོན་གཅིག ། ཚུལ་བཞི་གཅིག་དང་ཇི་བཞིན་གཅིག ། དགོངས་མིན་གཉིས་དང་རྣམ་པ་དྲུག ། ཡན་ལག་སོ་སོར་དབྱེ་བ་ནི། །
དྲང་དོན་ངེས་དོན་ཚུལ་བཞི་རྣམས། ། བསྡུས་དོན་བཞིན་དུ་ཤེས་པར་བྱ། ། ཇི་བཞིན་གཉིས་དང་དགོངས་མིན་དྲུག ། ཡན་ལག་རྣམ་པ་བཅུ་གཅིག་གིས། ། ལེའུ་གཉིས་པ་རྒྱས་བཤད་བཤད། ། ལེའུ་གསུམ་པའི་བསྡུས་དོན་ལ། ། དྲང་དོན་གཉིས་དང་ངེས་དོན་གཉིས། ། ཚུལ་བཞི་གཅིག་དང་ལྔ་པོ་ནི། ། བསྡུས་པའི་དོན་ལས་ཤེས་པར་བྱ། ། ཡན་ལག་དེ་བཞིན་བཤད་པ་སྟེ། །
ལེའུ་གསུམ་པ་རྒྱ་ཆེར་བཤད། ། ལེའུ་བཞི་པའི་བསྡུས་དོན་ནི། ། དྲང་དོན་གཅིག་དང་ངེས་དོན་གཅིག ། ཇི་བཞིན་གཅིག་དང་དགོངས་མིན་གཅིག ། བསྡུས་པའི་དོན་ནི་རྣམ་པ་ལྔ། ། ཡན་ལག་སོ་སོར་བཤད་པ་ནི། ། ཇི་བཞིན་གཉིས་དང་དགོངས་མིན་གཅིག ། བསྡུས་པའི་དོན་དང་མཚུངས་པ་ལས། ། དྲང་དོན་གཉིས་དང་ངེས་དོན་གཉིས། ། ཡན་ལག་རྣམ་པ་བདུན་དུ་དབྱེ། །
ལེའུ་བཞི་པ་རྒྱ་ཆེར་བཤད། ། ལེའུ་ལྔ་པའི་བསྡུས་དོན་ནི། ། དྲང་དོན་གསུམ་དང་ངེས་དོན་གསུམ། ། ཇི་བཞིན་བཞི་དང་དགོངས་མིན་གཉིས། ། དགོངས་བཤད་གཅིག་དང་བཅུ་གསུམ་མོ། ། ཡན་ལག་བསྡུས་དོན་བཞིན་དུ་བཤད། ། ལེའུ་ལྔ་པ་རྒྱ་ཆེར་བསྟན། ། ལེའུ་དྲུག་པའི་བསྡུས་དོན་ནི། ། དྲང་དོན་གཉིས་དང་ངེས་དོན་གཉིས། ། དགོངས་བཤད་གཅིག་དང་ལྔ་ཡིས་བསྡུས། །
དྲང་དོན་གསུམ་དང་ངེས་དོན་གསུམ། ། ཡན་ལག་བཅུ་གཅིག་རྣམ་པར་ཕྱེ། ། ལེའུ་བདུན་པའི་བསྡུས་དོན་ནི། ། དྲང་དོན་གཅིག་དང་ངེས་དོན་གཅིག ། དགོངས་བཤད་གསུམ་དང་དགོངས་མིན་གཉིས། ། ཇི་བཞིན་གསུམ་དང་ཚུལ་བཞི་གཅིག ། དེ་ལྟར་བསྡུས་དོན་བཅུ་གཅིག་གོ ། དྲང་དོན་གཅིག་དང་ངེས་དོན་གཅིག ། ཇི་བཞིན་གསུམ་དང་ཚུལ་བཞི་དང༌། དགོངས་བཤད་ལྔ་དང་དགོངས་མིན་གསུམ། །
ཡན་ལག་བཅུ་བཞི་རྣམ་པར་ཕྱེ། ། ལེའུ་བརྒྱད་པའི་བསྡུས་དོན་ནི། ། དྲང་དོན་གཉིས་དང་ངེས་དོན་གཉིས། དགོངས་བཤད་དགོངས་མིན་རེ་རེ་དང༌། ། ཇི་བཞིན་གསུམ་དང་རྣམ་པ་དགུ། ། ཡན་ལག་སྔར་བཤད་རྣམས་དང་ནི། ། དགོངས་བཤད་གཉིས་སུ་ཕྱེ་བ་བཅུ། ། ལེའུ་དགུ་པའི་བསྡུས་དོན་ནི། ། དྲང་དོན་ངེས་དོན་རེ་རེ་དང༌། དགོངས་བཤད་གཅིག་དང་དགོངས་མིན་གཅིག །
ཡན་ལག་ཀྱང་ནི་དེ་དག་གོ ། ལེའུ་བཅུ་པའི་བསྡུས་དོན་ནི། ། དགོངས་བཤད་གཅིག་དང་དགོངས་མིན་གཅིག ། ཇི་བཞིན་གཅིག་དང་རྣམ་པ་གསུམ། ། ཡན་ལག་བསྡུས་དོན་བཞིན་དུ་ཤེས། ། བཅུ་གཅིག་པ་ཡི་བསྡུས་དོན་ནི། ། དྲང་དོན་ངེས་དོན་རེ་རེ་དང༌། ། དགོངས་བཤད་གཉིས་དང་དགོངས་མིན་གཅིག ། ཇི་བཞིན་གཉིས་དང་བདུན་གྱིས་བསྟན། ། བཅུ་གཉིས་པ་ཡི་བསྡུས་དོན་ནི། །
དྲང་དོན་གཉིས་དང་ངེས་དོན་གཉིས། ། དགོངས་བཤད་གསུམ་དང་དགོངས་མིན་གཅིག ། ཇི་བཞིན་གསུམ་དང་བཅུ་གཅིག་གོ ། རྒྱས་བཤད་དྲང་དོན་གསུམ་དང་ནི། ། ངེས་དོན་གསུམ་དང་དགོངས་བཤད་བཞི། ། དགོངས་མིན་གཅིག་དང་ཇི་བཞིན་གཅིག ། བཅུ་གསུམ་པ་ཡི་བསྡུས་དོན་ནི། ། དྲང་དོན་གཉིས་དང་ངེས་དོན་གཉིས། ། དགོངས་བཤད་བཞི་དང་དགོངས་མིན་གཅིག ། ཇི་བཞིན་ལྔ་དང་བཅུ་བཞིའོ། །
བཅུ་བཞི་པ་ཡི་བསྡུས་དོན་ནི། ། དགོངས་བཤད་གཉིས་དང་ཇི་བཞིན་གཉིས། ། བཅོ་ལྔ་པ་ཡི་བསྡུས་དོན་ནི། དགོངས་བཤད་གསུམ་དང་དགོངས་མིན་གཅིག ། དྲང་དོན་ངེས་དོན་གཉིས་ཏེ་དྲུག ། བཅུ་དྲུག་པ་ཡི་བསྡུས་དོན་ནི། ། དགོངས་བཤད་གསུམ་དང་ཇི་བཞིན་གསུམ། ། ཇི་བཞིན་མ་ཡིན་གཉིས་དང་བརྒྱད། ། བཅུ་བདུན་པ་ཡི་བསྡུས་དོན་ནི། ། དགོངས་མིན་གསུམ་དང་ཇི་བཞིན་གཅིག །
ཚུལ་བཞི་གཉིས་ཏེ་རྣམ་པ་དྲུག ། དེ་ལྟར་ལེའུ་བཅུ་བདུན་ལ། ། ཚུལ་བཞི་བཅུ་གསུམ་དྲང་ངེས་གཉིས། ། བཞི་བཅུ་རྩ་བརྒྱད་ཡིན་པར་འདོད། ། དགོངས་བཤད་སུམ་ཅུ་རྩ་གསུམ་སྟེ། ། དགོངས་པ་མིན་པ་གསུམ་གསུམ་མོ། ། ཇི་བཞིན་སྒྲ་ནི་ལྔ་བཅུ་གཅིག ། ཇི་བཞིན་མིན་པ་རྣམ་གཉིས་ཏེ། རྗོད་བྱེད་གྲངས་ཀྱི་རྣམ་བཞག་གོ། ༈ །གཉིས་པ་ཚིག་གི་དོན་བཤད་པ་ལ་གཉིས་ཏེ།
ལེའུ་དང་པོས་མདོར་བསྟན། ལེའུ་ལྷག་མས་རྒྱས་པར་བཤད་པའོ། ། དང་པོ་ལ་གཉིས་ཏེ། བསྡུས་པའི་དོན་དང༌། ཡན་ལག་གི་དོན་ནོ། ། དང་པོ་ལ་ཡང༌། བརྗོད་བྱ་དོན་གྱི་བསྡུས་དོན། རྗོད་བྱེད་སྒྲའི་བསྡུས་དོན་ནོ། ། དང་པོ་ལ་ནི། ལེའུ་དང་པོ་ལས་ནི།
བརྗོད་པ་གཞུང་དང༌། བརྗོད་པར་བྱ་བའི་བདག་ཉིད་རྡོ་རྗེ་འཆང་ཆེན་པོས་བསྟན་ནོ། ། ཞེས་དྲང་ངོ༌། ། གང་བསྟན་ན། སྤྲུལ་པའི་དཀྱིལ་འཁོར་དུ་ཉན་པའི་སྐལ་བ་དང་ལྡན་པ་རིན་པོ་ཆེ་ལྟ་བུའི་གང་ཟག་རྣམས་ལ། རིག་པའི་དབང་བསྐུར་བ་བྱིན་ནས། དྲང་བ་དང་ངེས་པའི་དོན་གྱི་སྒོ་ནས། རིམ་པ་གཉིས་ཀྱི་སྒྲུབ་ཐབས་སོ་སོར་སྟོན་ནོ། ། དེ་ལ་གླེང་གཞིས་ནི། རྒྱུད་ཀྱི་དོན་མ་ལུས་པ་མདོར་བསྟན་ལ།
མི་བསྐྱོད་པས་བསྡུས་པའི་དཀྱིལ་འཁོར་ནི། ལེའུ་དང་པོའི་མགོ་བརྩམས་ཏེའོ། ། སྔོན་བྱུང་སྤྲུལ་པའི་དཀྱིལ་འཁོར་དུ་རིག་པའི་དབང་བསྐུར་བ་སྟོན་པ་ནི། རྗེས་འཇུག་ལ་སྦྱར་བ་དྲང་དོན་དུ་བཤད་པས་བསྐྱེད་རིམ་དང༌། ངེས་དོན་དུ་བཤད་པས་རྫོགས་རིམ་སྟོན་ནོ། ། དེ་ལ་སྔོན་བྱུང་ལ་སྦྱར་བ་ནི། ལེའུ་དང་པོར་བསྟན་ནོ་ཞེས་བཤད་པའི་གཞིའོ། ། གང་གིས་བསྟན་ན། རྡོ་རྗེ་འཆང་ཆེན་པོས་སོ། ། ཚིག་གང་གིས་ན།
རྫོད་པར་བྱེད་པ་ལེའུ་དང་པོས་སོ། ། རྡོ་རྗེ་འཆང་ནི་བརྗོད་པར་བྱ་བའི་བདག་ཉིད་དོ། ། གང་ཟག་ནི། ཉན་པའི་སྐལ་བ་དང་ལྡན་པ་རྣམས་ལའོ། ། བཤད་ཚུལ་ནི། དྲང་བ་དང་ངེས་པའི་དོན་གྱི་དབྱེ་བས་སོ། ། དོན་ནི། བརྟགས་པ་དང་རྫོགས་པའི་རིམ་པའི་སྒྲུབ་ཐབས་སོ་སོར་རོ། ། དེ་ལ་གླེང་གཞིས་བསྐྱེད་རྫོགས་གཉིས་སྟོན་པའི་ཚུལ་ནི། སྟོན་པ་དང༌།
གནས་ཕུན་སུམ་ཚོགས་པ་གཞིར་བཤད་པ་ལ། ཡི་གེའི་དོན་དུ་བཤད་པས། སྟོན་པ་དང་གནས་བསྟན་ནོ། ། རྗེས་འཇུག་ལྟར་ན། གཞལ་ཡས་ཁང་བསྐྱེད་པ་དང༌། ལྷག་མོས་དང་རྣལ་འབྱོར་བཞིས་གཙོ་བོའི་སྐུ་བསྐྱེད་པ་སྟོན་ནོ། ། སྤྱི་དོན་དུ་བཤད་པས། ཆོས་འབྱུང་དུ་ལྷ་སུམ་ཅུ་རྩ་གཉིས་བསྐྱེད་པ་བསྟན་ནོ། ། ཡང་སྟོན་པ་དང་གནས་སྦས་དོན་དང་མཐར་ཐུག་ཏུ་བཤད་པས་རྫོགས་རིམ་སྟོན་ནོ། ། དེ་ལ་སེམས་གསུམ་གྱི་སྦས་པས་ངག་དབེན་དང༌།
འབྲས་བུ་སེམས་དབེན་དང༌། སྔོན་འགྲོ་ལུས་དབེན་སྟོན་ནོ། ། ཀུན་རྫོབ་ཀྱི་སྦས་པས་ཀུན་རྫོབ་ཀྱི་ངོ་བོ་སྤྱོད་པ་དང་བཅས་པ་སྟོན་ནོ། ། འདོད་ཆགས་ཆོས་ཀྱི་སྦས་པས། བསྐྱེད་རྫོགས་ཐུན་མོང་གི་དཀྱིལ་འཁོར་རྒྱལ་པོ་མཆོག་དང༌། གསང་མཆོད་སྟོན་ནོ། ། འཁོར་ཕུན་སུམ་ཚོགས་པ་ངེས་དོན་དུ་བཤད་པས་རྫོགས་རིམ་གྱི་དཀྱིལ་འཁོར་རྒྱལ་པོ་མཆོག་སྟོན་ནོ། ། འདི་དག་ནི་གླེང་གཞིས་བསྐྱེད་རྫོགས་གཉིས་བསྟན་ཚུལ་ལོ། ། གཟུངས་དཀྱིལ་གྱིས་བསྐྱེད་རྫོགས་གཉིས་བསྟན་ཚུལ་ལ་གཉིས་ཏེ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི། དྲང་དོན་དུ་བཤད་པས་བསྐྱེད་རིམ་མདོར་བསྟན། རྒྱས་པར་བཤད་པ་ལ་གསུམ་ལས། ཟིལ་གནོན་རྡོ་རྗེའི་ཏིང་ངེ་འཛིན་ཚུལ་བཞིར་བཤད་པ་ལ། ཡི་གེའི་བཤད་པ་མེད་ཅིང༌། སྤྱི་དོན་གྱིས་ལྷག་མོས་མཛད་པ་དང་བཅས་པ་རྒྱས་པར་འཆད་དོ། ། སྦས་དོན་གྱིས་གསང་མཆོད་སྟོན། མཐར་ཐུག་གིས་འོད་གསལ་རྒྱས་པར་འཆད། གཉིས་པ་དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་དྲང་དོན་དུ་བཤད་པས།
ལྷག་མོས་བསྡུ་བ་དང༌། རྣལ་འབྱོར་བཞིས་གཙོ་བོ་བསྐྱོད་པ་སྟོན་ནོ། ། གསུམ་པ་ཏིང་ངེ་འཛིན་གྱི་དཀྱིལ་འཁོར་སྤྲུལ་པས། བསྐྱེད་རྫོགས་གཉིས་ཀའི་དཀྱིལ་འཁོར་རྒྱལ་པོ་མཆོག་སྟོན་ནོ། ། འབྱིན་སྔགས་དྲང་དོན་དུ་བཤད་པས་ནི། བསྐྱེད་རིམ་གྱི་འབྱིན་སྔགས། ངེས་དོན་དུ་བཤད་པས་རྫོགས་རིམ་གྱི་འབྱིན་སྔགས་བསྟན་ནོ། ། ལེའུ་ལྷག་མ་བཅུ་དྲུག་གིས་ཀྱང་རྣལ་འབྱོར་གཉིས་སྟོན་ནོ། ། བརྗོད་བྱ་དོན་གྱི་བསྡུས་དོན་བསྟན་ཟིན་ཏོ། ། གཉིས་པ་རྗོད་བྱེད་སྒྲའི་བསྡུས་དོན་ནི།
འདི་སྐད་བདག་གིས་ཐོས་ཞེས་སོགས་གླེང་གཞི་ནི་ཚུལ་བཞིར་བཤད་དོ། ། ལེའུ་དང་པོའི་དངོས་ཀྱི་བསྡུས་དོན་བསྟན་ཟིན་ཏོ། ། ལེའུ་གཉིས་པས་རྫོགས་རིམ་འབའ་ཞིག་སྟོན་ནོ། ། ལེའུ་གསུམ་པས་ནི་སྔགས་དང་ཡེ་ཤེས་ཀྱི་སྐུའི་རྣལ་འབྱོར་སྟོན་ནོ། ། ལེའུ་བཞི་པས་ནི་དབང་བསྐུར་བའི་དཀྱིལ་འཁོར་སྟོན་ནོ། ། ལེའུ་ལྔ་པས་སྤྱོད་པ་གསུངས་སོ། ། ལེའུ་དྲུག་པས་སྐུ་གསུང་ཐུགས་བྱིན་གྱིས་བརླབ་པ་སྟོན་ནོ། ། ལེའུ་བདུན་པས་ལྔ་པར་བཤད་པའི་སྤྱོད་པའི་སྤྲོས་པ་སྟོན་ནོ། ། ལེའུ་བརྒྱད་པས་གསང་བའི་དབང་བསྐུར་རོ། ། དགུ་པས་རྨད་དུ་བྱུང་བའི་ལུང་བསྟན་ནོ། །
བཅུ་པས་ལྷའི་ཐུགས་བསྐུལ་བ་གསུངས་སོ། ། བཅུ་གཅིག་པས་སྔགས་དང་ཡེ་ཤེས་ཀྱི་བསྐྱེད་པ་སྟོན་ནོ། ། བཅུ་གཉིས་པས་ཕྱག་རྒྱ་ཆེན་པོ་ལྷའི་སྐུ་གསུམ་སྟོན་ནོ། ། བཅུ་གསུམ་པ་དང༌། བཅུ་བཞི་པས་ལས་རབ་འབྱམས་གསུངས་སོ། ། ལེའུ་བཅོ་ལྔ་པས་དངོས་གྲུབ་འབྱིན་པའི་རྒྱུ་སྒྱུ་མ་ལྟ་བུའི་ཏིང་ངེ་འཛིན་གསུངས་སོ། ། བཅུ་དྲུག་པར་སྔར་བཤད་པའི་རྡུལ་ཚོན་གྱི་དཀྱིལ་འཁོར་གྱི་སྤྲོས་པ་གསུངས་སོ། ། བཅུ་བདུན་པས་དམ་ཚིག་དང་སྡོམ་པ་བསྟན་ནོ། ། ལེའུ་བཅུ་བདུན་པོས་རྒྱན་བདུན་པོ་གང་དང་གང་བསྟན་པའི་ཚུལ་ཞིབ་པར་བསྟན་ཟིན་ཏོ། ། ལེའུ་དང་པོའི་ཡན་ལག་གི་དོན་སྟོན་པ་ལ་གཉིས་ཏེ།
གླེང་གཞི་ཕུན་སུམ་ཚོགས་པས་མདོར་བསྟན། གཞུང་ལྷག་མས་རྒྱས་པར་བཤད་པའོ། ། དང་པོ་ལ་ཡང༌། གནས་དང་སྟོན་པ་འཆད་པའི་ཚིག་ཚུལ་བཞིར་བཤད། འཁོར་སྟོན་པའི་ཚིག་དྲང་ངེས་གཉིས་སུ་བཤད། དང་པོ་ཡི་གེའི་དོན་ནི། འདིར་སྡུད་པར་བྱེད་པ་ཕྱག་ན་རྡོ་རྗེས། རྡོ་རྗེ་འཆང་ལ་ཐོས་པ་ཐུགས་ལ་བཞག་ནས། འདི་སྐད་བདག་གིས་ཐོས་པ་ཞེས་སོགས་གསུངས་ཏེ། འདིར་རྒྱ་དཔེ་ལ།
ཨེ་ཝཾ་ཞེས་སོགས་ཡི་གེ་བཞི་བཅུ་ལ། འགྱུར་སྔ་མས་ཚེག་བར་སུམ་ཅུ་སོ་དྲུག ཆག་འགྱུར་གྱིས་ཚེག་བར་སུམ་ཅུ་སོ་ལྔར་བཞག་གོ ། རྒྱ་སྐད་ལས། བོད་ཀྱི་ཚེག་བར་ཉུང་སྟེ། རྒྱ་སྐད་ཀྱི་ཚེག་བར་བརྒྱད་ལ། བོད་སྐད་ཀྱི་ཚེག་བར་བདུན་དུ་བཀས་བཅད་པའོ། ། འདི་སྐད་བདག་གིས་ཐོས་ཞེས་པའི་ཚིག་གིས་དོན་གཉིས་བསྟན་ཏེ། བརྒྱུད་པ་གཞན་གྱིས་བར་མ་ཆོད་པ་དང༌། རྟོགས་པར་དཀའ་བ་བསྟན་ནོ། །
དང་པོ་ནི། མངོན་སུམ་དུ་ཐོས་ཀྱི་བརྒྱུད་པས་མ་ཡིན་ཞེས་པའོ། ། གཉིས་པ་ནི། ཚིག་ཙམ་ཐོས་ཀྱི་དོན་མ་རྟོགས་ཞེས་པའོ། ། དུས་གཅིག་ན་ཞེས་པས་ནི་དུས་གསུམ་བསྟན་ཏེ་སྡུད་པ་པོ་ཐོས་པ་མང་བ་དང༌། ཤེས་རབ་ཕུལ་དུ་བྱུང་བ་དང༌། རྒྱུད་རྙེད་པར་དཀའ་བ་བསྟན་ནོ། ། དང་པོ་ནི། དུས་གཅིག་ན་ཞེས་བཤད་པས། དུས་གཅིག་གི་ཚེ་འདི་ཐོས་ལ།
གཞན་དུ་ནི་གཞན་དག་ཐོས་ཞེས་པའོ། ། གཉིས་པ་ནི་དུས་སྐད་ཅིག་མ་གཅིག་ལ་ཐོས་ཞེས་བཤད་པས། སྐད་ཅིག་མ་གཅིག་ལ་བཟུང་ནུས་པར་བསྟན་ནོ། ། གསུམ་པ་ནི། དུས་གཅིག་གི་ཚེ་ཐོས་ཀྱི་ཡང་དང་ཡང་དུ་མ་ཡིན་ཞེས་པའོ། ། སྟོན་པ་གང་དང༌། གནས་གང་དུ། གྲོགས་གང་དང་ལྷན་ཅིག་ཐོས་ཤེ་ན། སྟོན་པ་ནི། བཅོམ་ལྡན་ཏེ་རྡོ་རྗེ་འཆང་ཆེན་པོ་ལ་ཐོས་ཞེས་བྱའོ། །
གནས་ནི། དེ་བཞིན་གཤེགས་པ་ཞེས་པ་ནས། བཞུགས་སོ་ཞེས་པའི་བར་ཏེ། རྣམ་སྣང་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་བདག་ཉིད། སྐུ་གསུང་ཐུགས་དབྱེར་མི་ཕྱེད་པ་ཅན་གྱི་སྙིང་པོ་རྡོ་རྗེ་འཆང་ཆེན་པོའོ། ། དེའི་བཙུན་མོ་ནི་ཤེས་རབ་སྟོང་པ་ཉིད། དེ་ལ་གདུལ་བྱའི་ངོར་ཆོས་འབྱུང་དུ་སྣང་བ་བྷ་གའི་སྒྲས་བསྟན་པ་དེར་བཞུགས་པ་ལ་ཐོས་ཞེས་བྱའོ། ། འདིས་ནི་སྟོང་པ་ཉིད་ལ་བརྟེན་པའི་གཞལ་ཡས་ཁང་གི་ནང་ན་ཟླ་བའི་དཀྱིལ་འཁོར་གྱི་སྟེང་ན་རྡོ་རྗེ་འཆང་ཆེན་པོ་བཞུགས་པའི་གནས་དེར་ཐོས་ཞེས་པའོ། ། འདིས་ནི་གཞལ་ཡས་ཁང་ལྷག་མོས་དང་བཅས་པ་དང༌། རྣལ་འབྱོར་བཞིས་གཙོ་བོའི་སྐུ་བསྐྱེད་པ་སྟོན་ནོ། །
གཉིས་པ་སྤྱི་དོན་ལ་གཉིས་ཏེ། འདི་སྐད་ཞེས་པ་བཤད་པ་དང༌། བདག་གིས་ཐོས་པ་སོགས་ཚིག་ལྷག་མ་བཤད་པའོ། ། དང་པོ་ལ་ཨེ་ཝཾ་ཐོག་མར་སྟོན་པའི་རྒྱུ་མཚན། དེ་ལུང་གིས་སྒྲུབ་པའོ། ། དང་པོ་ནི། ཅིའི་ཕྱིར་གསུང་རབ་ཀྱི་ཐོག་མར་འདི་སྐད་བདག་གིས་ཐོས་ཞེས་ཨེ་ཝཾ་ཁོ་ནས་སྟོན་པར་བྱེད། ཨེ་ཏད་མ་ཡཱ་ཏེ། འདི་བདག་གི་ཞེའམ། ཨེ་དང་མ་ཡཱ་ཏེ་འདི་བདག་གིས་ཞེས་བྱ་ལ་སོགས་པས་ཀྱང༌།
རང་གི་བློ་ལ་གནས་པའི་དོན་སྟོན་པར་ནུས་པའི་ཕྱིར་ཞེ་ན། གསུང་རབ་ཀྱི་དང་པོར་ཨེ་ཝཾ་ཞེས་པའི་ཡི་གེ་གཉིས་སྦྱོར་དགོས་ཏེ། དེ་བཞིན་གཤེགས་པ་ཐམས་ཅད་ཀྱི་ཤེས་རབ་དང་ཐབས་སྟོན་པའི་བརྡར་གྱུར་པའི་ཕྱིར་རོ། ། འདི་ཇི་ལྟར་ཤེས་ཤེ་ན། གཉིས་པ་ལུང་གིས་སྒྲུབ་པ་ནི། བཅོམ་ལྡན་འདས་ཉིད་ཀྱིས། ལྷའི་དབང་པོས་ཞུས་པའི་ལན་གྱིས་གསུངས་ཏེ། བརྒྱ་བྱིན་གྱིས་གསོལ་པ། ཅི་ཕྱིར་འདི་སྐད་ཅེས་བྱ་འདི། ། གང་ཕྱིར་དང་པོར་རབ་ཏུ་སྦྱར། །
ཞེས་པ་ནས། ཡིག་གཉིས་སྒྱུ་མ་དྲན་བྱས་ཤིང༌། ། དམ་པའི་ཆོས་ལ་བླ་མར་བྱ། ། ཞེས་པའི་བར་གྱིས་གསུངས་སོ། ། འདི་ལ་དོན་གསུམ་སྟེ། འཁོར་གྱིས་དྲི་བ་ཞུས་པ་དང༌། སྟོན་པས་མཉན་པར་གདམས་པ་དང༌། དྲི་བའི་ལན་དངོས་བསྟན་པའོ། ། དང་པོ་ནི། བསལ་དུ་གསོལ་ཞེས་ཚིག་སྐང་པ་དྲུག་གིས་བསྟན་ཏེ།
ཨེ་ཝཾ་དང་པོར་སྨོས་པ་དང༌། སངས་རྒྱས་ཀྱི་གསུང་ངམ་ཉན་ཐོས་ཀྱི་གསུང་གང་ཡིན་ཞེས་དྲི་བ་གསུམ་མོ། ། གཉིས་པ་ནི། དམ་ཆོས་ཡོད་མེད་སྨྲ་བ་ཡིས། ། ཞེས་པ་ནས། མཉན་པར་གྱིས་ཞེས་ཚིགས་བཅད་གཉིས་ཏེ། ཨེ་ཝཾ་དེ་བཞིན་གཤེགས་པའི་གསུང་ཡིན་པ་དང༌། ཐབས་ཤེས་རབ་མཚོན་བྱེད་ཡིན་པས་དང་པོར་སྨོས་ཞེས་དྲིས་ལན་མདོར་བསྟན་ནོ། ། དྲིས་ལན་དངོས་ལ་གཉིས་ཏེ། རྒྱས་པར་བཤད་པ་དང༌།
མཇུག་བསྡུ་བའོ། ། དང་པོ་ལ་གསུམ་སྟེ། ཡི་གེ་གཉིས་ཀྱིས་ཐབས་ཤེས་བསྟན་པ་དང༌། ཡི་གེ་གཉིས་ཀྱིས་དེ་ཉིད་ཤེས་པའི་ཕན་ཡོན་དང༌། མ་ཤེས་པའི་ཉེས་དམིགས་བསྟན་པའོ། ། དང་པོ་ལ་ཡང་གསུམ་སྟེ། བརྡའི་སྒོ་ནས་བསྟན་པ་དང༌། དབྱིབས་ཀྱི་སྒོ་ནས་བསྟན་པ་དང༌། སྒྲའི་སྒོ་ནས་བསྟན་པའོ། ། དང་པོ་བརྡའི་སྒོ་ནས་ཐབས་ཤེས་གཉིས་སྟོན་པ་ནི།
ཆོས་ཀྱི་ཕུང་པོ་བརྒྱད་ཁྲི་དང༌། ། ཞེས་སོགས་ཚིགས་སུ་བཅད་པ་གཉིས་ཏེ། ཆོས་ཀྱི་ཕུང་པོ་བརྒྱད་ཁྲི་དང་བཞི་སྟོང་གི་གྲངས་ཇི་སྙེད་གསུངས་པ་རྣམས། མ་གྲུབ་པ་གྲུབ་པར་བྱེད་པ་དང༌། གྲུབ་ཟིན་གནས་པར་བྱེད་པའི་གཞིའམ་རྟེན་ཕ་མ་ལྟ་བུར་གྱུར་པ་ནི་ཡི་གེ་ཨེ་ཝཾ་གཉིས་སུ་བསྟན་ཏེ། དཔེར་ན་མ་ནི་ཕ་རིགས་མི་འདྲ་བ་དུ་མའི་བུའི་ཐུན་མོང་གི་རྐྱེན་བྱེད་ལ། ཕ་མ་སྙོམས་པར་ཞུགས་པ་ལས་བུ་འབྱུང་བ་དེ་བཞིན་དུ། ཡི་གེ་ཨེ་ཤེས་རབ་ཀྱི་ཡི་གེས་མཚོན་པའི་དབྱངས་ཡིག་ནི། གསལ་བྱེད་སོ་སོའི་ཁོག་ཏུ་ཞུགས་ནས་ཐུན་མོང་གི་རྐྱེན་བྱེད་པས་མ་ལྟ་བུར་གྱུར་པའི་ཕྱིར། ཡི་གེ་ཨེ་ནི་མར་གྱུར་ལ་ཞེས་བརྗོད་དོ། །
ཝ་ཐབས་ཀྱི་ཡི་གེས་མཚོན་པའི་གསལ་བྱེད་ནི། མིང་ཚིག་ཡི་གེ་རྣམས་ཀྱི་ཐུན་མོང་མ་ཡིན་པའི་རྒྱུ་བྱེད་པས། ཕ་ལྟ་བུར་གནས་པའི་ཕྱིར། ཡི་གེ་ཝ་ནི་ཕ་ཞེས་བྱ་བར་བརྗོད་དོ། ། ཝ་ཡི་ཀླད་སྐོར་ཐིག་ལེ་ནི། དབྱངས་གསལ་ཕན་ཚུན་སྦྱོར་བ་མཚོན་པས། དབྱངས་གསལ་ཕན་ཚུན་སྦྱོར་བ་ལས། ཚིག་རྣམས་འབྱུང་ལ་དེ་རྣམས་འདུས་པ་ལ་ཤིན་ཏུ་རྨད་དུ་བྱུང་བ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་ཆོས་ཀྱི་འཁོར་ལོ་འབྱུང་ངོ༌། ། དེས་ན་བརྡའི་སྒོ་ནས་ཡི་གེ་གཉིས་ཀྱིས་ཐབས་ཤེས་བསྟན་ཏོ། ། གཉིས་པ་དབྱིབས་ཀྱི་སྒོ་ནས་བསྟན་པ་ནི།
ཨེ་ནི་པདྨ་ཞེས་བཤད་ལ། ། ཞེས་སོགས་ཚིགས་བཅད་གཅིག་སྟེ། ཨེའི་དབྱིབས་གྲུ་གསུམ་གྱིས་ཡུམ་གྱི་པདྨ་མཚོན་ལ། ཝའི་དབྱིབས་ཟླུམ་པོས་ནི་ཡབ་ཀྱི་རྡོ་རྗེ་མཚོན་ཅིང༌། ཐབས་ཤེས་ཕན་ཚུན་སྦྱོར་བ་དེ། བྱང་ཆུབ་ཀྱི་སེམས་ཀྱི་ས་བོན་འབྱུང་བ་མཚོན་ནོ། ། དེ་ལས་འགྲོ་བ་རབ་འབྲིང་ཐ་མ་གསུམ་སྐྱེའོ། ། བསྐྱེད་རིམ་ལ་སྦྱར་ན་རབ་དེ་བཞིན་གཤེགས་པ་དང་རིག་མ། འབྲིང་བྱང་ཆུབ་སེམས་དཔའ་དང་ལྷ་མོ། ཐ་མ་ཁྲོ་བོ་རྣམས་ཆོ་ག་གསུམ་ལས་བསྐྱེད་ཅེས་པ་བསྐྱེད་རིམ་པའི་སྤྱི་དོན་ནོ། །
གསུམ་པ་སྒྲའི་སྒོ་ནས་ཐབས་ཤེས་སྟོན་པ་ནི། ཨེ་ཤེས་རབ་ཀྱི་ཡི་གེས་རླུང་གི་འབྱུང་ཁུངས་ལུས་ཀྱི་ཁོག་སྟོང་སྟོན་ལ། རབ་དགའ་ནི་སྣང་མཆེད་ཐོབ་གསུམ་ཡིན་ལ། དེའི་བདག་པོ་རླུང་ལ་བྱས་ཏེ། ཝའི་སྒྲ་ལས་དྲངས་ན། ཝ་ཡུ་ན་ཞེས་པའི་ཡི་གེ་བསྣན་པས་རླུང་སྟོན་ནོ། ། ཐིག་ལེས་ནི་མི་ཤིགས་པ་རླུང་གི་རྩ་བ་ཨ་དུམ་སྟོན་ལ། དེ་ལས་ཀྱང་དབྱངས་དང་གསལ་བྱེད་ཀྱི་ཡི་གེ་རྣམས་སྐྱེའོ། ། དོན་ནི་ཡེ་ཤེས་ཀྱི་སྐུ་ལས་རླུང་བྱུང་ནས་དབྱངས་གསལ་གྱི་ཡི་གེ་རྣམས་སྐྱེ་ལ། དེ་དག་ཕན་ཚུན་སྦྱར་བས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་འབྱུང་ཞེས་པའོ། །
ཡང་ན་འབྲས་བུའི་རྒྱུད་གཙོ་བོར་བསྟན་ཏེ། རྡོ་རྗེ་ཕྲེང་བ་ལས། ཨེ་ནི་སྟོང་པ་ཉིད་དུ་འདུས། ། དེ་བཞིན་ཝཾ་ནི་ཐུགས་རྗེ་སྟེ། ། ཨེ་ཝཾ་གཉིས་ནི་སངས་རྒྱས་དང༌། ། མདོར་བསྡུས་ཆོས་ཀྱི་ཕྱག་རྒྱ་ཞེས་བྱའོ། ། ཞེས་སོ། ། ཡི་གེ་གཉིས་པོ་ཤེས་པའི་ཕན་ཡོན་ནི། ཆོས་ཀྱི་ཕྱག་རྒྱ་ཡི་གེ་གཉིས། ། དེ་ཉིད་ཤེས་པ་གང་གིས་ཤེས།
དེ་ནི་སེམས་ཅན་ཐམས་ཅད་ལ། ། ཆོས་ཀྱི་འཁོར་ལོ་སྐོར་བྱེད་འགྱུར། ། ཞེས་པ་སྟེ། གསུང་རབ་ཀྱི་རྗོད་བྱེད་ཀུན་ཨེ་ཝཾ་གིས་མཚོན་པའི་དབྱངས་གསལ་གྱིས་རྒྱས་བཏབ་པ་ཡིན་ལ། བརྗོད་བྱ་ཀུན་ཀྱང་ཐབས་ཤེས་གཉིས་ལས་མ་འདས་པས་རྒྱས་བཏབ་པ་དེ་བས་ན། ཡི་གེ་གཉིས་ཀྱི་དེ་ཁོ་ན་ཉིད་གང་གིས་ཤེས་པ་དེ་ནི་སེམས་ཅན་རྣམས་ལ་ཆོས་ཀྱི་འཁོར་ལོ་བསྐོར་བར་བྱེད་དོ་ཞེས་པའོ། ། གསུམ་པ་མ་ཤེས་པའི་ཉེས་དམིགས་ནི། འགྲོ་བ་གང་གིས་ཞེས་སོགས་ཚིགས་བཅད་གཅིག་སྟེ། ཡི་གེ་གཉིས་ཀྱི་དེ་ཁོ་ན་ཉིད་མི་ཤེས་པར། གསུང་རབ་ཀྱི་ཡི་གེ་ཙམ་རྟག་ཏུ་འདོན་པ་དེ་ནི།
སངས་རྒྱས་ཀྱི་ཆོས་རྣམས་ཀྱི་དོན་རྟོགས་པ་ལས་ཕྱི་རོལ་ཏུ་གྱུར་ཏེ། གསུང་རབ་ཀྱི་དེ་ཁོ་ན་ཉིད་ཐབས་ཤེས་ཀྱི་ཚུལ་ཤེས་པའི་སྦྱོར་བ་སྤངས་པའི་ཕྱིར་རོ། ། ནོར་ལྡན་ལོངས་སྤྱོད་སྤངས་པས་ལོངས་སྤྱད་རྒྱུ་མེད་པ་བཞིན་ནོ། ། གསུམ་པ་མཇུག་བསྡུ་བ་ནི། ཨེ་ཝཾ་ཡིག་གཉིས་ཞེས་སོགས་ཚིགས་སུ་བཅད་པ་གཅིག་སྟེ། སྤྱིར་མདོ་རྒྱུད་ཀུན་གྱི་ལུས་རྣམ་བཞག་ནི་གླེང་གཞི་ཡིན་ལ། གླེང་གཞིའི་དོན་ཡང་ཨེ་ཝཾ་ཡི་གེ་གཉིས་ཀྱིས་སྟོན་པས། མདོ་རྒྱུད་ཀྱི་དམ་ཆོས་བསྟན་པའི་ཐོག་མར་ཨེ་ཝཾ་དེ་ཉིད་རབ་ཏུ་བརྗོད་དོ། ། སུ་ཞིག་གིས་བརྗོད་ཞེ་ན། ཡིག་གཉིས་ཀྱིས་མཚོན་པའི་ཐབས་དང་ཤེས་རབ་གཉིས་སུ་མེད་པ་སྒྱུ་མ་ལྟ་བུའི་ཟུང་འཇུག་གི་སྐུ་འདིར་བཞུགས་པའི་ཐམས་ཅད་མཁྱེན་པས་བརྗོད་དོ། །
ཡི་གེ་གཉིས་ཀྱིས་ཐབས་ཤེས་གཉིས་སྟོན་པ་དེ་བས་ན། བརྒྱ་བྱིན་ལྷའི་བདག་པོ་ཞེས་བོས་ནས། མི་འགྱུར་བ་རྟག་པའི་གནས་ཟུང་འཇུག་གི་གོ་འཕང་ཐོབ་པར་འདོད་ན། ཡི་གེ་གཉིས་ཀྱིས་མཚོན་པའི་ཐབས་ཤེས་སྒྱུ་མ་ལྟ་བུའི་ཚུལ་དུ་དྲན་པར་བྱ་ཞིང༌། ཐབས་ཤེས་གཉིས་སྟོན་པའི་དམ་པའི་ཆོས་ལ་བླ་མར་བྱ་བ་ཞེས་པའོ། ། གཉིས་པ་བདག་གིས་ཐོས་པ་སོགས་ཚིག་ལྷག་མས་སྤྱིའི་དོན་འཆད་པ་ནི། ལྷའི་དབང་པོས་ཞུས་པའི་རྒྱུད་དེ་ཉིད་ལས་བསྟན་ཏེ། ཇི་སྐད་དུ། བདག་གིས་ཐོས་པ་ཞེས་གསུངས་པ། ། འཁོར་ལོ་བསྒྱུར་བའི་ངོ་བོ་ཡིས། །
ས་བོན་ངོ་བོས་གང་སྤྲུལ་པ། ། ལྷ་རྣམས་ཀྱི་ནི་འཁོར་ལོ་མཆོག ། ཅེས་ཚིགས་བཅད་གཅིག་སྟེ། འདིས་བདག་གིས་ཐོས་པ་ཞེས་པའི་དོན་བཤད་དོ། ། ངོ་བོ་ཡིས་ཞེས་པས། བདག་གིས་ཞེས་པའི་དོན་སྟོན་ནོ། ། ཐོས་པ་ཞེས་པ་ནི། གང་སྤྲུལ་པ་ཞེས་པས་བསྟན་ཏོ། ། བདག་གིས་ཞེས་པའི་སྒྲས་བསྟན་པ་ངོ་བོ་ཡིས་ཞེས་པ་ངོས་བཟུང་བ་ནི། ས་བོན་ངོ་བོས་ཞེས་པའོ། །
ཐོས་པའི་སྒྲས་བསྟན་པ་སྤྲུལ་པ་ཞེས་པའི་དོན་བཤད་པ་ནི། ལྷ་རྣམས་ཀྱི་ནི་འཁོར་ལོ་མཆོག་ཅེས་པའོ། ། དུས་གཅིག་ན་ཞེས་པ་ནི། མཆོག་ཏུ་དགའ་བའི་དུས་གཅིག་ལ་ཞེས་པས་བཤད་པ་ཡིན་ནོ། ། དོན་ནི། བདག་གིས་ཐོས་པ་ཞེས་པའི་སྒྲས་གསུངས་པ། སྤྲུལ་པ་ཞེས་པ་བཤད་པའི་གཞིའོ། ། གང་གིས་ན། ངོ་བོ་ཡིས་ཏེ། ས་བོན་གྱི་ངོ་བོ་བྱང་ཆུབ་ཀྱི་སེམས་འབྲུ་གསུམ་གྱི་རྣམ་པར་གནས་པས་སོ། །
གང་སྤྲུལ་ན། ལྷ་རྣམས་ཀྱི་ནི་འཁོར་ལོ་མཆོག་སྟེ། ། ལྷ་སུམ་ཅུ་རྩ་གཉིས་སོ། ། དུས་གང་གི་ཚེ་ཞེ་ན། དབང་པོ་གཉིས་མཉམ་པར་སྦྱར་བ་ལས་མཆོག་ཏུ་དགའ་བའི་ལྷན་ཅིག་སྐྱེས་པ་མྱོང་བའི་དུས། བྱང་ཆུབ་ཀྱི་སེམས་བབ་པའི་ཚེ་ནའོ། ། འཁོར་ལོ་བསྒྱུར་བའི་ངོ་བོ་ཞེས་པ་ནི། འབྲས་མིང་རྒྱུ་ལ་བཏགས་པའོ། ། ཚིག་ལྷག་མ་བཅོམ་ལྡན་འདས་ནས། བཞུགས་ཞེས་པའི་བར་གྱིས་བཤད་པས་ན།
བཅོམ་ལྡན་འདས་ནི་སྐུའི་དབང་ཕྱུག་ལ་སོགས་པ་ཡོན་ཏན་བརྒྱད་དང་ལྡན་པའོ། ། དེའི་ཁྱད་པར་ནི། རྟག་ཏུ་དབང་པོ་གཉིས་སྦྱོར་གྱི་བདེ་བ་ཆེན་པོའི་གནས་ལ་བཞུགས་པ་དག་གོ ། དེ་བཞིན་གཤེགས་པ་ཐམས་ཅད་ཅེས་པ་ནི། འདིར་རྒྱལ་བས་སྒྲུབ་པ་པོའི་ཕུང་པོ་ལྔ་ལ་གསུངས་སོ། ། འདིས་ལྷ་མོ་དང་བྱང་ཆུབ་སེམས་དཔའ་སོགས་ཀྱང་མཚོན་ནོ། ། རྩ་རྒྱུད་ཀྱི་སྐུ་གསུང་ཐུགས་ཞེས་པའི་དོན་ནི། དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཀྱི་ལུས་ངག་ཡིད་གསུམ་ལ་བརྗོད་དོ། ། སྙིང་པོ་རྡོ་རྗེ་ནི། སྙོམས་པར་འཇུག་པའི་དུས་འདི་ལ།
ཁམས་བྱང་ཆུབ་ཀྱི་སེམས་བདེ་བ་ཆེན་པོའི་ངོ་བོ། བཙུན་མོའི་བྷ་ག་ཞེས་པ་ལ། བཙུན་མོ་ནི་རྨེ་ཤ་ཅན་ལ་སོགས་པའི་བུ་མོ། དེ་ཉིད་དབང་བསྐུར་བ་ལ་སོགས་པས་ལེགས་པར་སྦྱངས་པ་ནི་ལེགས་པར་སྦྱངས་པའི་ཕྱག་རྒྱའོ། ། བྷ་ག་ནི་དེའི་པདྨའོ། ། ལེགས་པར་སྦྱངས་པ་ནི་བྱིན་གྱིས་བརླབས་པའོ། ། བཞུགས་པ་ནི། ཡུམ་གྱི་བྷ་ག་དེར་རྡོ་རྗེ་འཛིན་པ་རང་ཉིད་ཐིག་ལེའི་གཟུགས་ཡི་གེ་གསུམ་གྱི་དབྱིབས་སུ་གནས་ཏེ་བཞུགས་སོ། ། དོན་ཉེ་བར་བསྡུ་བ་ནི། བཅོམ་ལྡན་འདས་ཁྱད་པར་གཉིས་དང་ལྡན་པ་རྡོ་རྗེ་བཙུན་མོའི་བྷ་ག་ལ་བྱང་ཆུབ་ཀྱི་སེམས་ཀྱི་ངོ་བོ་ཡི་གེ་གསུམ་གྱི་རྣམ་པས་བཞུགས་སོ། །
ཁྱད་པར་གསུམ་ནི། སྐུའི་དབང་ཕྱུག་སོགས་བརྒྱད་དང་ལྡན་པ། ཕུང་པོ་ལྔ་རྒྱལ་བ་ལྔའི་བདག་ཉིད་དང༌། སྐུ་གསུང་ཐུགས་ཀྱི་བདག་ཉིད་ཅན་ནོ། ། བྱང་ཆུབ་ཀྱི་སེམས་ཀྱི་ཁྱད་པར་ནི། སྙོམས་པར་འཇུག་པའི་དགའ་བས་དབང་པོའི་ལམ་ནས་འབྱུང་བ་དག་གོ ། འདིས་ཅི་བསྟན་ན། ཡབ་ཡུམ་སྙོམས་པར་ཞུགས་པའི་དུས་སུ་མཆོག་ཏུ་དགའ་བ་ལ་བརྟེན་ནས་བྱུང་བའི་ཡུམ་གྱི་བྷ་གར་གནས། བྱང་ཆུབ་སེམས་ཀྱི་ངོ་བོ། ཡི་གེ་གསུམ་གྱི་དབྱིབས་ཅན་ལས།
ལྷ་སུམ་ཅུ་རྩ་གཉིས་བསྐྱེད་པའི་དོན་བསྟན་ནོ། ། འདིར་སྔགས་ཡི་གེའི་དོན་དུ་བཤད་པས། རྣལ་འབྱོར་བཞིས་བསྐྱེད་པའི་གཙོ་བོ་དེ་ཉིད། ཕྱག་རྒྱ་འདུ་བྱས་ཏེ་སྙོམས་པར་ཞུགས་པ་ལས། ཕྱག་རྒྱའི་ཆོས་འབྱུང་དུ་ལྷ་སུམ་ཅུ་རྩ་གཉིས་བསྐྱེད་པ་སྟོན་ནོ། ། གང་གི་དབྱིབས་སུ་གནས་པའི་ཡི་གེའི་འབྲུ་གསུམ་ནི། ལྷ་མོ་བཞིས་ཞུས་པའི་ལུང་གིས་བསྟན་ཏེ། ཆའི་གཉིས་པ་དང་ནི་དགུ་པ་ཉིད་ཀྱིས་བཤད། སུམ་ཅུ་གསུམ་པ་ལྔ་པའི་ས་བོན་ཉིད། ། ཆ་གཉིས་ལྔ་པ་དྲུག་པར་ཕྱེ་བ་ལས། །
བྱུང་བ་དེ་ནི་ཐིག་ལེ་ཡིན་ཞེས་བཤད། ། ཅེས་གསུངས་ཏེ་གོང་དུ་བསྟན་ཟིན་ཏོ། ། འགའ་ཞིག་རྣམ་གྲངས་མང་པོ་འགོད་པ་ནི། དོན་ལ་ངེས་པ་མ་ཐོབ་པའི་བཤད་པའོ། ། སྤྱིའི་དོན་བཤད་ཟིན་ཏོ། ། བཞུགས་ཚིག་དེ་ཉིད། རྡོ་རྗེ་ཕྲེང་བའི་ལུང་གིས་སྦས་དོན་དུ་བཤད་ཟིན་པ་ལ་གཉིས་ཏེ། བསྡུས་པའི་དོན་དང༌། སོ་སོར་བཤད་པའོ། ། དང་པོ་ནི།
ཨེ་ཝཾ་ལ་སོགས་པ་སཾ་སྐྲྀ་ཏའི་སྐད་ལ་ཡི་གེ་བཞི་བཅུ་ཡོད་ལ། འདི་ལ་རྒྱུད་སྡེ་བཞིའི་རྣམ་བཞག་ལས། ཡི་གེ་བསྣན་པའི་ངེས་ཚིག་གི་བཤད་པས། ཡི་གེའི་ཐོག་མ་སྨོས་ནས་སྟོན་ཏེ། ཞེས་རྒྱས་པ་ལྟར་བཤད་པར་བྱའོ། ། དེ་ལ་ཡི་གེ་ཉི་ཤུ་རྩ་ལྔས་སེམས་གསུམ་གྱི་སྦས་པ་དང༌། ཡི་གེ་བཅུ་བཞིས་ཀུན་རྫོབ་བདེན་པའི་སྦས་པ་དང༌། ཡི་གེ་གཅིག་གིས་འདོད་ཆགས་ཆོས་ཀྱི་སྦས་པ་སྟོན། ཞེས་ཆག་ལོའི་རྣམ་བཤད་ལས་འབྱུང་བ་ལྟར་བཟུང་ངོ༌། ། དང་པོ་ལ་ཡང་ཡི་གེ་དྲུག་གིས་སྔོན་འགྲོ་ལུས་དབེན་སྟོན་ཅིང༌།
དེ་ནས་གཅིག་གིས་ངག་དབེན་སྟོན། དེ་ནས་བཅུ་དགུ་ཡིས་འབྲས་བུ་སེམས་དབེན་དངོས་སྟོན་ནོ། ། གཉིས་པ་ལ་གཉིས་ཏེ། རྒྱས་པར་བཤད་པ་དང༌། ཉེ་བར་བསྡུ་བའོ། ། དང་པོ་ལ་ཡང་གསུམ་སྟེ། སེམས་དབེན་གྱི་སྦས་པ། འདོད་ཆགས་ཆོས་ཀྱི་སྦས་པ། ཀུན་རྫོབ་བདེན་པའི་སྦས་པའོ། ། དང་པོ་ལ་ཡང་ལྔ་སྟེ།
སེམས་གསུམ་གྱི་ངོ་བོ། དེ་འོད་གསལ་དུ་འཇུག་པའི་རིམ་པ། སེམས་གསུམ་གྱི་བྱེད་ལས། སེམས་གསུམ་གྱི་སྒྲུབ་པ། སེམས་གསུམ་གྱི་རྣམ་གྲངས་སོ། ། དང་པོ་ལ་གསུམ་སྟེ། སྣང་བ། མཆེད་པ། ཉེར་ཐོབ་བོ། ། དང་པོ་ནི།
ཨེ་ཡིག་ཤེས་རབ་དམ་པ་སྟེ། ། འདོད་ཆགས་བྲལ་སོགས་སྐད་ཅིག་བདག ། སྲིད་པ་གསུམ་ན་ཡོངས་ཤེས་པའི། ། འདི་ནི་རྩ་བར་རྣམ་པར་བསྟན། ། ཞེས་ཏེ། ཨེ་ནི་ཨེ་ཏད་དེ་འདི་ནི་ཞེས་པའོ། ། སེམས་སྣང་བ་འདི་ནི་རྩ་བར་བསྟན་ཞེས་སྦྱར། གང་གི་རྩ་བར་བསྟན་ཞེ་ན། འདོད་ཆགས་དང་བྲལ་བ་ལ་སོགས་པའི་སྐད་ཅིག་མ་སུམ་ཅུ་རྩ་གསུམ་གྱི་བདག་ཉིད་ཅན་གྱི་རྩ་བར་རོ། ། གང་དུ་བསྟན་ཞེ་ན།
སྲིད་པ་གསུམ་དུའོ། ། ཚུལ་ཇི་ལྟར་རྩ་བ་བྱེད་ཅེ་ན། ཡུལ་ཡོངས་སུ་ཤེས་ཤིང་འཛིན་པའི་རང་བཞིན་རྣམས་འཕྲོ་བའི་རྩ་བར་རོ། ། འདི་ལ་མིང་ནི་ཤེས་རབ་དམ་པ་ཞེས་བྱ་སྟེ། ལྷ་བསྐྱེད་པ་ལ་མོའི་བྱ་བ་བྱེད་པས་སོ། ། རྣམ་པར་བསྟན་ཞེས་པ་ནི། རབ་ཏུ་བསྟན་པའི་དོན་ནོ། ། གཉིས་པ་ནི་བཾ། སྨྱིག་མའི་སྟོང་པ་ལྟར་སྣང་ཞིང༌། ། ཆགས་ལ་སོགས་པ་རབ་བསྐྱེད་ལྡན། །
སྣང་བ་མཆེད་པའི་རྣམ་པར་ཤེས། ། མིང་ནི་ཐབས་ཞེས་བྱ་བ་ཡིན། ། ཞེས་ཏེ། བཾ་ནི། བཾ་ས་ཞེས་པ་སྨྱིག་མའོ། ། འོད་མ་ལ་བསྒྱུར་བ་ནི་ནོར་ཏེ། འོད་མ་ནི་ཁོག་སྟོང་ཅན་མ་ཡིན་པས། དཔེ་དོན་མི་འགྲིག་གོ ། ཇི་ལྟར་སྨྱིག་མའི་སྡོང་པོ་ཁོག་སྟོང་ཡིན་ཡང༌། ། ཚིགས་ལས་ཡལ་ག་ལ་སོགས་སྐྱེ་བ་ལྟར།
སྣང་བ་མཆེད་པའི་རྣམ་པར་ཤེས་པ་འདི་ཡང་གཟུང་འཛིན་གྱིས་སྟོང་ཡང༌། འདོད་ཆགས་ལ་སོགས་པའི་རང་བཞིན་བཞི་བཅུ་རབ་ཏུ་བསྐྱེད་པའི་ནུས་པ་དང་ལྡན་ནོ། ། མིང་ནི་ཐབས་ཞེས་བྱ་བར་བསྟན་ཏེ། སྐྱེས་པ་ལྟར་ཞེ་སྡང་གི་རང་བཞིན་དྲག་པོ་བསྐྱེད་པ་ནའོ། ། གསུམ་པ་ཉེར་ཐོབ་ནི། རིག་ཆེན་རང་ཉིད་རྩ་བ་སྟེ། ། ཞེས་སོགས་ཚིགས་སུ་བཅད་པ་གཅིག་སྟེ། མཧཱ་བིརྻ་ཞེས་པ་རིག་པ་ཆེན་པོ་སྟེ་འོད་གསལ་ལོ། ། མ་རིག་པ་ལས་བཟློག་པས་ན། ། རིག་པ་ཆེན་པོ་ཞེས་བརྗོད་དོ། །
འོད་གསལ་རང་ཉིད་རྩ་བ། ། ཞེས་བརྗོད་དེ། འོད་གསལ་ལས་ལྡང་བའི་དུས་ཀྱི། སེམས་གསུམ་ལུགས་ལས་བཟློག་པའི་མ་རིག་པའི་རྩ་བའོ། ། ཡང་ན་རིག་ཆེན་རང་ཉིད་ནི་འོད་གསལ་གྱི་ཡུལ་ཅན་གྱི་བློ་ཡིན་ལ། དེ་ཉིད་རྩ་བ་སྟེ། འདི་ལས་ལུགས་ལས་བཟློག་པའི་མ་རིག་པ་འབྱུང་ལ། མ་རིག་པ་ལས་སེམས་བྱུང་འབྱུང༌། དེ་ལས་སྣང་བ་འབྱུང་བའི་ཕྱིར། གཉིས་པ་སྣང་གསུམ་ལུགས་འབྱུང་གི་མ་རིག་པ།
འོད་གསལ་དུ་འཇུག་པའི་རིམ་པ་ནི། ཡ་ནི། ཡ་ཏི་ཞེས་པས་འགྲོ་བའོ། ། གང་ཞིག་གང་དུ་འགྲོ་ཞེ་ན། རྣམ་ཤེས་དང་པོ་སྣང་བར་འགྲོའོ། ། གང་དུ་འགྲོ་བ་དེའི་མིང་ནི་སྣང་བ་མཆེད་པ་སྟེ། དེར་འགྲོའོ། ། མཆེད་པ་དེ་ནི་སྟོང་པ་ཆེན་པོ་ཉེར་ཐོབ་ཏུ་འགྲོའོ། ། དེ་ཡང་མཐའ་འོད་གསལ་བར་འགྲོའོ། ། གསུམ་པ་སེམས་ཀྱི་བྱེད་ལས་ལ་གསུམ་སྟེ།
མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི། ཤྲུ་ནི། ཤྲུ་ཏ་ཞེས་ཡི་གེ་བསྣན་པས་ཐོས་པའོ། ། གང་འདིར་ཐོས་པ་ནི། སྣང་བ་གསུམ་གྱི་མཚན་ཅན་ཉིད་ཀྱི་རྣམ་པར་ཤེས་པ་གསུམ་ལ་བྱའོ། ། འདི་ནི་སེམས་ཅན་གྱི་ཁམས་མ་ལུས་པའི་རང་བཞིན་བརྒྱད་ཅུའི་རྩ་བ་ཡིན་པས། ཐམས་ཅད་ཀྱི་རྩ་བར་བསྟན་ནོ། །
ཏཾ་གི་དོན་དེ་ནི་ཞེས་པ་སྟེ། རྣམ་ཤེས་གསུམ་དེ་ནི་ཞེས་སྦྱར་བས། ཐོས་པའི་རྣམ་ཤེས་གསུམ་པོ་དེ་ནི། དབང་པོའི་སྒོ་ནས་རླུང་དང་འདྲེས་ནས། ཡུལ་འཛིན་པར་བྱེད་ཅེས་པ་སྟེ། བླ་ན་མེད་པའི་དགོངས་པ་ལས། རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་པས། ། དབང་པོ་ལམ་རྣམས་ལས་བྱུང་ནས། ། ཡུལ་རྣམས་ལ་ནི་དམིགས་པར་བྱེད། །
ཞེས་སོ། ། གཉིས་པ་རྒྱས་པར་བཤད་པ་ལ་གསུམ་སྟེ། འཕེན་བྱེད་ཀྱི་རྒྱུར་བསྟན་པ་དང༌། རྫོགས་བྱེད་ཀྱི་རྒྱུར་བསྟན་པ་དང༌། གཉིས་ཀའི་རྒྱུར་བསྟན་པའོ། ། དང་པོ་ལ། ཨེ་ནི། ཨེ་ཥ་སྟེ་འདི་ནི་ཞེས་པའོ། ། འདིས། རླུང་གི་ཁམས་ནི་ཆེན་པོ་འདི། །
ཞེས་སོགས་ཚིགས་སུ་བཅད་པ་གཅིག་གསུངས་སོ། ། འདིས་ཀུན་ནས་ཉོན་མོངས་པ་འབྱུང་བ་སྤྱིར་བསྟན་པ་ནི། རླུང་གི་ཁམས་ཆེན་པོ་འདི་ནི། རྣམ་ཤེས་གསུམ་གྱི་བཞོན་པ་ཡིན་ནོ། ། རླུང་དང་ལྡན་པའི་རྣམ་ཤེས་དེ་ལས་རྟག་ཏུ་རང་བཞིན་བརྒྱད་ཅུ་ཇི་ལྟ་ཇི་ལྟར་རྐྱེན་དང་འཚམས་པ་འབྱུང་བར་འགྱུར་རོ། ། འོག་གི་བྷ་འདིར་དྲངས་ནས། བྷ་བན་ཏི་ཞེས་པ་འབྱུང་བ་ལ་འཇུག་གོ ། འདི་སྟོན་པ་ནི། བྷ་འདི་ལས་རང་བཞིན་རྣམས་འབྱུང་བ། ། ཞེས་ཚིགས་སུ་བཅད་པ་གཅིག་སྟེ།
ཉོན་མོངས་པ་དང་ལས་བྱུང་བ་སོ་སོར་བཤད་དེ། འབྱུང་ཞེས་བཤད་པའི་གཞིའོ། ། གང་ལས་ན། རྣམ་ཤེས་གསུམ་པོ་འདི་ལས་སོ། ། གང་འབྱུང་ན། ཆགས་དང་ཆགས་མེད་ལ་སོགས་པའི་རང་བཞིན་བརྒྱད་ཅུ་རྣམས་འབྱུང་ངོ༌། ། རང་བཞིན་དེ་ལས་དགེ་བ་དང་མི་དགེ་བའི་ལས་འབྱུང་ངོ༌། ། དེ་ལས་འགྲོ་བ་ལྔའི་སྐྱེ་བ་འབྱུང་བ་ཡིན་ནོ། ། འཕེན་བྱེད་རྒྱུ་ལས་དང་ཉོན་མོངས་པ་བསྟན་ཟིན་ཏོ། ། གཉིས་པ་རྫོགས་བྱེད་ཀྱི་རྒྱུ་ལ་ལྔ་ལས།
ཐོག་མར་ཀ་སྨིན་མ་དང་ཡི་གེ་གསུམ་ལས། དང་པོས་ཁམས་རྫོགས་བྱེད་དུ་བསྟན་པ་ནི། སྲ་བའི་ཁམས་དང༌། ཞེས་སོགས་ཚིགས་སུ་བཅད་པ་གཅིག་སྟེ། ཀ་ལ། ཀ་ཊ་ཞེས་པས་སྲ་བ་སའི་ཁམས་དང༌། ཆུ་ཉིད་དང༌། དེ་བཞིན་དུ་མེ་དང་རླུང་སྟེ་འབྱུང་བ་བཞི་པོ། སྣང་གསུམ་གྱི་མཚན་ཉིད་ཅན་གྱི་རྣམ་པར་ཤེས་པས་བླངས་ནས་སུ། སྲིད་གསུམ་གནས་སུ་སྐྱེ་བར་འགྱུར་རོ། །
ཕུང་པོའི་རྫོགས་བྱེད་དུ་བསྟན་པ་ནི། སྨིན་ལ་མ་སྨིན་ཞེས་སྦྱར་ཏེ། འདི་ལ་ཞེས་པའོ། ། སྣང་བ་གསུམ་གྱི་མཚན་ཉིད་ཅན་གྱི་རྣམ་ཤེས་འདི་ལ་ཡང་ནི། འདུས་བྱས་ཀྱི་མཚན་ཉིད་ཅན་ཕུང་པོ་ལྔ་འབྱུང་བ་སྟེ། ཕུང་པོ་ལྔ་པོ་གང་ཞེ་ན། གཟུགས་དང༌། ཚོར་བ་དང༌། འདུ་ཤེས་དང༌། འདུ་བྱེད་དང༌།
ལྔ་རྣམ་པར་ཤེས་པའོ། ། སྐྱེ་མཆེད་ཀྱི་རྫོགས་བྱེད་དུ་བསྟན་པ་ནི། མ་ཞེས་པ་སྟེ། མ་ན་ནི་ཞེས་སྦྱར་བས་ཡིད་དོ། ། རྣམ་ཤེས་གསུམ་པོ་འདི་ནི་མའི་སྒྲས་བསྟན་པ་ཡིད་ཀྱི་སྐྱེ་མཆེད་ཉིད་ནི། མིག་དང༌། དེ་བཞིན་དུ་རྣ་བ་དང༌། སྣ་དང༌། ལྕེ་དང༌། ལུས་ཀྱི་སྐྱེ་མཆེད་རྣམས་འབྱུང་བའོ། །
རྣམ་ཤེས་གསུམ་ལས་རྒྱུའི་རྒྱུད་འཁོར་བ་འབྱུང་བ་བསྟན་ཟིན་ནས། བཞི་པ་འབྲས་བུའི་རྒྱུད་ཡེ་ཤེས་ཀྱི་རྫོགས་བྱེད་བསྟན་པ་ནི། ས། མཉམ་ཉིད་སོ་སོར་རྟོག་པ་དང༌། ། ཞེས་སོགས་གསུངས་ཏེ། སམ་ཏ་ཞེས་པ་མཉམ་པ་ཉིད་དོ། ། རྣམ་ཤེས་གསུམ་པོ་འདི་ལས་ངེས་པར་ཡེ་ཤེས་ལྔ་འབྱུང་ཞེས་བྱའོ། ། ལྔ་གང་ཞེ་ན། མཉམ་པ་ཉིད་དང༌། སོ་སོར་རྟོག་པ་དང༌།
བྱ་བ་གྲུབ་པ་དང༌། མེ་ལོང་དང༌། ཆོས་ཀྱི་དབྱིངས་ཀྱི་ཡེ་ཤེས་སོ། ། ལྔ་པ་ཡུལ་གྱི་རྫོགས་བྱེད་ནི། ག་ཞེས་པ་སྟེ། དབང་པོ་རང་ཉིད་རང་ཡུལ་ལ། ། ཞེས་ཚིགས་བཅད་གཅིག་གོ ། ག་ནི། ག་ཙ་ཏི་ཞེས་པས་འགྲོ་བ་ལ་འཇུག་གོ ། དབང་པོ་ལྔ་པོ།
རང་ཉིད་རང་ཡུལ་གཟུགས་སོགས་ལ་འགྲོ་བར་འགྱུར་བའི་དབང་པོ་དེ་དང་ཡུལ་དེ་ལས་ཡུལ་ཅན་དབང་པོའི་སྤྱོད་ཡུལ་གཟུང་བར་སྣང་བ་གང་དང་གང་གཟུགས་སོགས་སྣང་བ་དེ་དང་དེ་ནི་བག་ཆགས་ཡོངས་སུ་སད་པའི་སྣང་བ་ཙམ་ཡིན་ནོ། ། གསུམ་པ་ནི། ཛ། སྐྱེ་དང་གནས་དང་འཇིག་པ་ཡི། ། ཞེས་སོགས་ཏེ། ཛན་མ་ཞེས་པ་ནི་སྐྱེ་བའོ། ། སྐྱེ་བ་དང་དེས་མཚོན་པ་གནས་པ་དང་འཇིག་པའི་སྲིད་པ་བར་མར་གནས་པ་ནི་ཇི་སྙེད་འཇིག་རྟེན་དུ་བདེ་སྡུག་སོགས་སུ་རྟོགས་པ་ཐམས་ཅད་སེམས་དང་རླུང་གི་རྣམ་འཕྲུལ་ལོ། ། ཞེས་བསྟན་ནོ། ། སྦྱང་གཞི་དང༌། སྦྱང་འབྲས་བསྟན་ཟིན་ཏོ། །
བཞི་པ་སེམས་གསུམ་གྱི་སྒྲུབ་པ་ལ་གཉིས་ཏེ། ལུས་དབེན་དང༌། ངག་དབེན་ནོ། ། དང་པོ་ལ་སྔོན་འགྲོ་དང༌། དངོས་གཞིའོ། ། སྔོན་འགྲོ་ལུས་དབེན་ཏེ། དང་པོ་ཕུང་པོའི་ལུས་དབེན་ནི། ག་འགྲོ་བར་འབྱུང་བའི་ཕུང་པོ་ལྔ། ། ཞེས་ཚིགས་བཅད་གཅིག་སྟེ། ག་ཏི་ཞེས་པ་འགྲོ་བ་སྟེ།
འགྲོ་བ་ལྔར་འབྱུང་བའི་ཕུང་པོ་ལྔ་པོ་རྣམས་སངས་རྒྱས་ལྔའི་བདག་ཉིད་དོ། ། དེ་རེ་རེ་ལ་ཡང་ལྔ་ལྔར་ཕྱེ་བས་ཉི་ཤུ་རྩ་ལྔར་བསྒོམ་མོ། ། བསྐྱེད་པའི་རིམ་པའོ། ། འདི་མངོན་རྫོགས་བྱང་ཆུབ་རྣམ་པ་ལྔ། ། ཞེས་པའི་ལུང་གིས་རབ་ཏུ་བསྐུལ་བ་སྟེ། མངོན་བྱང་ལྔས་བསྐྱེད་པའི་རྡོ་རྗེ་འཆང་གི་སྐུའོ། ། འདི་ཡང་སེམས་གསུམ་གྱི་སྣང་བར་ཤེས་པར་བྱའོ། ། ཁམས་ཀྱི་ལུས་དབེན་ནི། བཱན། རླུང་དང་མེ་དང་ཆུ་དང་ས། །
ཞེས་སོགས་ཏེ། བ་ཡུ་ནི་རླུང་ངོ༌། ། དེ་ཐོག་མར་བྱས་པའི་མེ་དང་ཆུ་དང་ས་ཏེ་ཞེས་བཞི་པོ་ནི། སྤྱན་ལ་སོགས་པ་ལྷ་མོ་བཞིར་བསྒོམ་པར་བྱ་བ་ཡིན་ནོ། ། འདི་ལ་ཡང་རེ་རེ་ལ་ལྔ་ལྔར་ཕྱེ་བས་ཉི་ཤུར་འགྱུར་རོ། ། འདི་དག་ཀྱང་སྣང་གསུམ་གྱི་ཡེ་ཤེས་ཀྱི་བདག་ཉིད་དུ་ཤེས་པར་བྱས་ནས་བསྒོམས་ན་འབྲས་བུ་སངས་རྒྱས་ཀྱི་བྱང་ཆུབ་སྟེར་བར་བྱེད་དོ། ། སྐྱེ་མཆེད་ཀྱི་ལུས་དབེན་ནི། ས། ཐམས་ཅད་དེ་བཞིན་གཤེགས་པའི་སྐུ། ། ཞེས་སོགས་ཏེ།
སརྦ་ཞེས་པ་ཐམས་ཅད་དེ། གཟུགས་སོགས་ཕུང་པོ་ཐམས་ཅད་ཕྱག་རྒྱ་བཞི་སྟེ། འབྱུང་བ་བཞིས་རྒྱས་བཏབ་ཅིང༌། བསྐྱེད་པ་རྣམས་དེ་བཞིན་གཤེགས་པ་རིགས་ལྔའི་སྐུར་སྒོམ་མོ། ། མིག་ནས་ལུས་ཀྱི་སྐྱེ་མཆེད་ཀྱི་བར། ལྔའི་བདག་ཉིད་དེར་ས་སྙིང་ལ་སོགས་པའི་རྒྱལ་སྲས་ལྔར་བསྒོམ་ཞིང༌། རེ་རེ་ལའང་ལྔ་ལྔར་ཕྱེ་བ་བསྒོམ་མོ། ། ཡུལ་གྱི་ལུས་དབེན་ནི། ཏ། དབང་པོ་དེ་དེའི་ལམ་ནས་ནི། །
ཞེས་སོགས་ཏེ། ཏ་ཏད་ཅེས་པ་སྟེ། དེ་དེའི་ཞེས་པའོ། ། ཏད་དབང་པོ་ལ་འཆད་པ་ནི་ནོར་བའོ། ། མིག་ལ་སོགས་པ་དབང་པོ་དེ་དེའི་ལམ་ནས་སྒྲུབ་པ་པོས་གཟུགས་ལ་སོགས་པའི་ཡུལ་ཐོབ་པའི་རང་བཞིན་དེ་རྣམས་མ་ལུས་པར་ཡབ་ཀྱི་ལྷ་དེ་རྣམས་ཚིམ་པར་བྱ་བའི་ཕྱིར་བསྒོམ་སྟེ་འབུལ་བར་བྱའོ། ། ཞེས་པའི་དོན་ནོ། ། དེ་ལྟར་ན་ཕུང་པོ་ལྔ་ཁམས་བཞི་སྐྱེ་མཆེད་ལྔ། ཡུལ་ལྔ་རྣམས་ལ་ལྔ་ལྔར་ཕྱེ་བས་དགུ་བཅུ་རྩ་ལྔར་འགྱུར་ལ། ཡེ་ཤེས་ལྔ་བསྣན་པས་དམ་པ་རིགས་བརྒྱར་འགྱུར་རོ། ། རྦ།
གང་ཡང་གདུག་པ་ངེས་འདུལ་བ། ། ཞེས་སོགས་ཏེ། ཨ་རྦན་ཏི་ཞེས་པ་ངེས་པར་འདུལ་བའོ། ། གང་ཡང་གདུག་པ་ངེས་པར་འདུལ་བའི་ཁྲོ་བོའི་རྒྱལ་པོ་སྟོབས་ཆེན་བཅུ་པོ་དེ་རྣམས་དཀྱིལ་འཁོར་དུ་ཕྱོགས་དང་ཕྱོགས་མཚམས་ཀྱི་ཆར་འགོད་ལ། ལུས་ལ་ལག་པ་ལ་སོགས་པའི་ཡན་ལག་རྣམས་སུ་བརྟག་པ་སྟེ་བསྒོམ་མོ། ། དེ་ཡང་ལག་པ་གཡས་གཡོན་གྱི་རྩ་བ་དང༌། ཁ་དང༌། གསང་གནས་དང༌། དཔུང་པ་གཡས་གཡོན་དང༌། པུས་མོ་གཡས་གཡོན་དང༌།
མགོ་དང༌། རྐང་པ་རྣམས་སུའོ། ། རྡོ་རྗེ་འཆང་གཅིག་ཉིད་རིགས་དང་རིགས་ཅན་དང་ཡབ་ཡུམ་ཐ་དད་དུ་བསྟན་པའི་དགོས་པ་ནི། ཏ། དེ་དང་དེའི་རིགས་ལས་འབྱུང༌། ། ཞེས་སོགས་ཏེ། ཏ་ཏད་ཅེས་པ་དེ་དང་དེའི་ཞེས་པའོ། ། རྣམ་སྣང་ལ་སོགས་པ་དེ་དང་དེའི་རིགས་ལས་འབྱུང་བའི་ས་སྙིང་ལ་སོགས་པའི་ལྷ་དང༌། སྤྱན་མ་ལ་སོགས་པའི་ལྷ་མོ་ཐ་དད་པ་དེ་ནི་གནས་ཚུལ་ལ་ཡོད་པ་མིན་མོད། གནས་ཚུལ་ལ་དེ་མེད་ཀྱང༌།
འགྲོ་བའི་དོན་ཕྱིར་རབ་ཏུ་བསྟན། ། ཞེས་བྱའོ། ། འདི་རྩོད་སྤོང་དུ་འཆད་པ་ནི་ནོར་བའོ། ། སྔོན་འགྲོ་ལུས་དབེན་བསྟན་ཟིན་ཏོ། ། དངོས་གཞི་རྫོགས་རིམ་ལ་གཉིས་ཏེ། དང་པོ་ངག་དབེན་ནི། ཡེ། གང་ཡང་ཁམས་གསུམ་སེམས་ཅན་རྣམས། ། ཞེས་སོགས་ཏེ། ཡེ་བེ་ཞེས་པ་གང་ཡང་ངོ༌། །
ཁམས་གསུམ་གྱི་སེམས་ཅན་རྣམས་སྲོག་གི་རྩོལ་བར་རླུང་འཇུག་གནས་ལྡང་གསུམ་ཡི་གེ་གསུམ་གྱི་རང་བཞིན་གསང་སྔགས་ཀྱི་རྒྱལ་པོ་ཡི་གེ་གསུམ་བཟློས་བཞིན་དུ་དེ་མི་ཤེས་པར་བསམ་གཏན་གྱི་ཀློག་པ་རྡོ་རྗེའི་བཟླས་པ་སྤོང་བའོ། ། འདི་སྦྱང་གཞིའི་སྒོ་ནས་བསྟན་ནོ། ། གཉིས་པ་འབྲས་བུ་སེམས་དབེན་ལ། སེམས་གསུམ་ལ་བསླབ་པའི་ཚུལ། སེམས་གསུམ་གྱི་མིང་གི་རྣམ་གྲངས་སོ། ། དང་པོ་ནི། ཐཱ། གཉིས་མེད་མཐོང་བའི་རྣལ་འབྱོར་པས། ། ཞེས་སོགས་ཏེ། ཐ་ཏ་སྱཾ་ཞེས་པས།
བཞག་པར་བྱ་ཞེས་སྦྲེལ་ལོ། ། གང་གིས་ན། གཟུང་འཛིན་གཉིས་སུ་མེད་པའི་སེམས་གསུམ་མཐོང་བའི་རྣལ་འབྱོར་པས་སོ། ། ཐབས་གང་ལས་གཉིས་མེད་མཐོང་ཞེ་ན། ཡེ་ཤེས་གསུམ་མཐོང་བ་དེ་ལས་སོ། ། ཡུལ་གང་ལ་བཞག་པར་བྱ་ཞེ་ན། དམན་པ་དང༌། བར་མ་དང༌། དམ་པའི་ཡུལ་རྣམས་ལའོ། ། གང་གི་སྒོ་ནས་ཤེ་ན།
ཡེ་ཤེས་གསུམ་གྱི་སྒོ་ནས་སོ། ། གཉིས་པ་རྣམ་གྲངས་ནི། ཙིད། སེམས་དང་སེམས་བྱུང་མ་རིག་པ། ། ཞེས་སོགས་ཏེ། ཙིཏྟ་ཞེས་པས་སེམས་སོ། ། ཡུལ་ལ་སེམས་པས་ན་སེམས་ཏེ། སྣང་བ་དང་པོའོ། ། དེ་ལས་བྱུང་བས་ན་སེམས་བྱུང་སྟེ། སྣང་བ་མཆེད་པ་དང༌།
སྔར་ལས་ཡུལ་ལྷག་པ་མ་རྟོགས་པས་ན་མ་རིག་པ་སྟེ་ཉེར་ཐོབ་དང༌། ཆགས་པ་དང་བྲལ་བས་ན་ཤེས་རབ་སྟེ། སྣང་བ་དང༌། རགས་པའི་རྣམ་པར་འདུག་པས་ན་ཐབས་ཏེ་མཆེད་པ་དང༌། སྔ་མ་གཉིས་ཀྱི་མཇུག་ཐོག་སུ་འབྱུང་བས་ན་ཉེར་ཐོབ་བོ། ། དགག་བྱ་དང་བྲལ་བའི་ངོས་ནས་གཟུང་འཛིན་གྱི་རྟོག་པ་རགས་པ་འགགས་པས་སྟོང་པ་དང༌། བར་མ་འགགས་པས་ཤིན་ཏུ་སྟོང་པ་དང༌། ཕྲ་བ་འགགས་པས་སྟོང་པ་ཆེན་པོ་ཞེས་རབ་ཏུ་བརྗོད་དོ། ། ཡང་རྣམ་གྲངས་གཞན་བསྟན་པ་ནི། ཥུ།
སྣང་བའི་དབྱེ་བ་འདི་རྣམས་ལ། ། ཞེས་སོགས་ཏེ། ཨེ་ཥུ་ཞེས་པ་འདི་རྣམ་པ་ལ་ཞེས་པའོ། ། སྣང་བའི་དབྱེ་བ་ལ་སྦྱོར་བ་ནི་ནོར་བའོ། ། སྣང་བའི་དབྱེ་བ་ཉེར་ཐོབ་དང༌། མཆེད་པ་དང༌། སྣང་བ་འདི་རྣམས་ལ་རིམ་པ་ལྟར་ཐུན་མཚམས་ལྟར་གསལ་བའི་བྱ་བ་དང་བྲལ་བས། ཐུན་མཚམས་ཀྱི་ཐ་སྙད་དང༌། ཉི་མ་ལྟར་གསལ་བས་ཉིན་མོ་དང༌། ཟླ་བ་ལྟར་གནས་པས་མཚན་མོ་ཞེས་བྱའོ། །
ཐ་སྙད་བྱས་པའི་དགོས་པ་ནི། འཇིག་རྟེན་གྲགས་པའི་ཐ་སྙད་བྱས་པ་ཡིས་མི་མཁས་པས་ཀྱང་ཡེ་ཤེས་གསུམ་མཐོང་ཞིང་རྟོགས་པར་འགྱུར་བའི་ཕྱིར་ཡིན་ནོ། ། རྣམ་གྲངས་གཞན་ཡང༌། བི། སྣ་ཚོགས་པའི་ཐ་སྙད་དག ། ཅེས་སོགས་ཏེ། བི་ཙིཏྲ་ཞེས་པ་སྣ་ཚོགས་པའོ། ། ཚོགས་པའི་ཐ་སྙད་འཇིག་རྟེན་པས་སྣང་བ་གསུམ་ལ། སྐྱེས་པ་དང༌། བུད་མེད་དང༌།
མ་ནིང་གི་ཐ་སྙད་བྱས་པ་དང༌། ཡང་རྩུབ་མོ་དང༌། འཇམ་པོ་སོགས་ཡོངས་སུ་བཏགས་པ་དང༌། མཚན་མོ་དང༌། ཉིན་མོ་དང༌། སྲོད་དེ་དུས་གསུམ་གྱི་དབྱེ་བ་ཡིས་མཚོན་ནས་བསྟན་པས། ཡེ་ཤེས་རྣམ་པ་གསུམ་རྟོགས་ཤིང་གོ་བ་འབྱུང་ངོ༌། ། སེམས་གསུམ་གྱི་སྦས་པ་བསྟན་ཟིན་ཏོ། ། གཉིས་པ་འདོད་ཆགས་ཆོས་ཀྱི་སྦས་པ་ནི། བྷ།
རྡོ་རྗེ་པདྨ་མཉམ་སྦྱོར་བས། ། ཞེས་སོགས་ཏེ། བཛྲ་ནི་རྡོ་རྗེའོ། ། ཡབ་ཀྱི་རྡོ་རྗེ་དང༌། དེས་མཚོན་པ་ཡུམ་གྱི་པདྨ་མཉམ་པར་སྦྱོར་བས་སྣང་བ་ལ་སོགས་པའི་ཡེ་ཤེས་གསུམ་གྱི་ཆའམ་མཚན་ཉིད་རིག་པར་འགྱུར་ཏེ། གང་ལས་ན། མན་ངག་གིས་སོ། ། བློ་སྟེ་ཡེ་ཤེས་གསུམ་པོ་མངོན་སུམ་དུ་མ་བྱས་པའི་དུས་སུ་གཟུང་འཛིན་གྱི་དྲི་མས་གོས་པ་དང༌། རང་གི་ངོ་བོའི་ཆ་ནས་གཟུང་འཛིན་གྱི་དྲི་མས་མ་གོས་པར་གནས་པས་དབང་པོ་གཉིས་སྦྱོར་གྱི་སྐབས་དེར་ནི་མན་ངག་ཡོད་པ་རྣམས་གཉིས་སྣང་དང་བྲལ་བའི་བདེ་བས་ཁྱད་པར་དུ་བྱས་པའི་ཡེ་ཤེས་ཉམས་སུ་མྱོང་བས་རྟག་ཏུ་གནས་སོ། ། འདོད་ཆགས་ཆོས་ཀྱི་སྦས་པ་ཡིན་ཏེ།
རྦ་ལ་སྦྱོར་བ་ནི་ནོར་པ་སྟེ། ཡན་ལག་ལ་ཁྲོ་བོ་བཀོད་པ་ལ་འདོད་ཆགས་ཆོས་ཀྱི་སྦས་པའི་དོན་མ་ཚང་བའི་ཕྱིར་རོ། ། གསུམ་པ་ཀུན་རྫོབ་སྒྱུ་མའི་སྦས་པ་ལ། སྒྱུ་ལུས་གཏན་ལ་དབབ་པ་དང༌། རྒྱུ་གང་ལས་སྣང་བའི་ཚུལ། སྒྱུ་ལུས་དང་འབྲེལ་བའི་སྤྱོད་པ། སྒྱུ་མར་རྟོགས་པའི་ཕན་ཡོན་ནོ། ། དང་པོ་ནི། ཀ་དང༌། ཡ་དང༌།
ར་དང་གསུམ་གྱིས་སྟོན་ནོ། ། དེ་ལ་དང་པོ་སྒྱུ་ལུས་ཀྱི་རང་བཞིན་སྟོན་པ་ནི། ཀ སྐུ་གསུམ་དག་ནི་ཐ་དད་པར། ། ཞེས་སོགས་ཏེ། ཀ་ཡ་ཏྲི་ཞེས་པ་ནི་སྐུ་གསུམ་མོ། ། དེ་ལ་བསྐྱེད་རིམ་པའི་སྐུ་གསུམ་ནི། དེ་བཞིན་ཉིད་སྒོམ་པ་ཆོས་སྐུ་དང༌། དང་པོའི་མགོན་པོ་ལོངས་སྐུ་དང༌། རྡོ་རྗེ་མགོན་པོར་བསྒྱུར་བ་ནས་བྱུང་བའི་དཀྱིལ་འཁོར་གྱི་བར་སྤྲུལ་སྐུའོ། །
ཡང་བསྐྱེད་རྫོགས་གཉིས་ཀྱི་ཐུན་མོང་དུ་བསྐྱེད་རིམ་སྤྲུལ་སྐུའོ། ། སྒྱུ་ལུས་ལོངས་སྐུ། འོད་གསལ་ཆོས་སྐུ་སྟེ། སྐུ་གསུམ་ཐ་དད་པར་རིམ་གྱིས་ཉམས་སུ་བླང་བར་བྱ་བ་སྐྱོབ་པ་ཡིས་ནི་ཡང་དག་བསྟན་ལ། རྫོགས་པའི་རིམ་པ་ཟུང་འཇུག་གཉིས་སུ་མེད་པའི་ཡེ་ཤེས་ཀྱི་སྦྱོར་བ་ཡིས་སྐུ་གསུམ་དབྱེར་མེད་ཟུང་འཇུག་རྡོ་རྗེ་འཆང་ཆེན་པོ་གཅིག་ཏུ་འགྱུར་བ་ཡང་ཡིན་ནོ། ། སྒྱུ་ལུས་ཟུང་འཇུག་ཏུ་འགྱུར་ཚུལ་ནི། ཡ། གང་ཞིག་སངས་རྒྱས་སྐུ་མཚན་ཉིད། ། ཞེས་སོགས་ཏེ། ཡང་ཞེས་པ་གང་ཞིག་གོ །
ཡིད་ཀྱི་རང་བཞིན་གྱི་སྐུ་གང་ཞིག་སངས་རྒྱས་ཀྱི་སྐུ་མཚན་དཔེས་བརྒྱན་པའི་མཚན་ཉིད་ཅན། ཀུན་རྫོབ་བདེན་པ་སྒྱུ་ལུས་སུ་གསུངས་པ་ནི། སྒྱུ་ལུས་དེ་ཉིད་རྫོགས་པ་ཟུང་འཇུག་གི་སྦྱོར་བ་ལས། འབྲས་བུ་དབྱེར་མེད་ཟུང་འཇུག་ཐོབ་པར་འགྱུར་བ་ཡིན་ནོ། ། དུས་གང་གི་ཚེ་ན། འོད་གསལ་གྱི་རྣམ་པར་དག་པར་བྱས་པ་དེའི་ཚེའོ། ། སྒྱུ་ལུས་དག་མ་དག་གི་ཁྱད་པར་ནི།

ར། རང་བྱིན་བརླབས་ཆེན་མ་རྟོགས་པ། ། ཞེས་སོགས་ཏེ། རཏྣ་ཞེས་པ་རིན་ཆེན་ཏེ། རང་བྱིན་གྱིས་བརླབས་པ་ཆེན་པོ་གཟུགས་སྐུ་རྒྱུ་ལས་ཀྱི་རྣམ་པ་མ་གཏོགས་པ། གཞན་དོན་ཕུན་ཚོགས་འབྱུང་བའི་རིན་ཆེན་ཏེ། ཡེ་ཤེས་ཀྱི་སྐུའི་རྣམ་པ་མ་གཏོགས་པ་གཞན་དག་ཟུང་འཇུག་གི་སྐབས་འདི་ན་མེད་དོ། ། འོ་ན་ཁྱད་པར་གཏན་མེད་དམ་ཞེ་ན། སྒྱུ་ལུས་མཐར་ཕྱིན་པ་ས་བཅུ་པ་ན་ཡང་བསམ་གྱིས་མི་ཁྱབ་པའི་འཆི་འཕོའི་རྒྱུ་མ་རིག་པའི་བག་ཆགས་ཡོད་པ་འོད་གསལ་གྱིས་སྦྱངས་ཤིང་དག་ན་ཟུང་འཇུག་གི་སྐུར་འགྱུར་ཏེ། མེ་ཡིས་སྦྱངས་པའི་ནོར་བུ་གཡའ་དག་པ་བཞིན་ནོ། ། གཉིས་པ་རྒྱུ་གང་ལས་སྣང་བའི་ཚུལ་ནི།
ཝག ཚིག་གི་ལམ་གྱི་ཡུལ་འདི་ཉིད། ། ཅེས་སོགས་ཏེ། ཝག་པ་ཐཱ་ཞེས་པ་ཚིག་གི་ལམ་མོ། ། ངག་ཐམས་ཅད་ཀྱི་རྩ་བ་ཡིན་པས། ཚིག་གི་ལམ་ནི་རླུང་ངོ༌། ། རླུང་དེའི་ཡུལ་སེམས་གསུམ་པོ་འདི་ཉིད་ལས་སྣང་བ་ཡིན་ཞེས་སྦྲེལ་ལོ། ། གང་སྣང་ཞེ་ན། གཙོ་བོ་རྡོ་རྗེ་འཆང་གི་སྐུ་ཡེ་ཤེས་ཀྱི་རང་བཞིན་ཅན་སྒྱུ་མ་ལྟ་བུའོ། ། ཚུལ་ནི།
འཇའ་ཚོན་བཞིན་དུ་འོད་ཟེར་ལྔས་བརྒྱན་པའི་ཚུལ་དུ་སྣང་ངོ༌། ། དགོས་པ་ནི། སེམས་ཅན་ཀུན་ལ་ཕན་པར་བྱ་བའི་ཕྱིར་ཏེ། འོད་གསལ་ལས་ཟུང་འཇུག་གི་སྐུར་བཞེངས་ནས། སེམས་ཅན་གྱི་དོན་མཛད་པའི་ཕྱིར། གསུམ་པ་སྒྱུ་ལུས་དང་འབྲེལ་བའི་སྤྱོད་པ་ལ་གསུམ་སྟེ། སྤྱོད་པ་བྱ་བའི་དུས་དང༌། སྤྱོད་པ་བྱ་བའི་ཚུལ་དང༌། སྤྱོད་པ་བྱས་པའི་ཕན་ཡོན་ནོ། ། དང་པོ་ནི།
ཏྱ། རང་བཞིན་སྣང་བའི་དབྱེ་ཤེས་པས། ། དེ་ནས་སྤྱོད་ལ་འཇུག་པར་བྱ། ། ཞེས་སོགས་ཏེ། ཏྱད་ཏ་ཞེས་པ་དེ་ནས་ཞེས་པའོ། ། རང་བཞིན་བརྒྱད་ཅུའི་རྩ་བ་སེམས་སྣང་བ་གསུམ་གྱི་དབྱེ་བ་ལ་བསླབས་ཤིང་ཤེས་པར་བྱས་ནས། རྗེས་ཐོགས་དེ་ནས་རིག་པ་བརྟུལ་ཞུགས་ཀྱི་སྤྱོད་པ་བྱའོ། ། གཉིས་པ་སྤྱོད་པ་བྱ་བའི་ཚུལ་ནི། ཡེ་ཤེས་ལྔ་པ་སྟོན་ཏེ། ཧྲི།
ཐུགས་ལ་འཇིག་རྟེན་པ་རྣམས་ཀྱིས། ། ཞེས་སོགས་ཏེ། ཧྲིད་ཅེས་པ་ནི་ཐུགས་ལ་ཞེས་པའོ། ། སྤྱོད་པ་ལ་སློབ་པ་པོའི་ཐུགས་ལ་འཇིག་རྟེན་པ་རྣམས་ཀྱི་དོན་དངོས་གྲུབ་རྣམ་པ་གཉིས་སམ། ཕྲིན་ལས་བཞི་སྒྲུབ་པའི་སྤྱོད་པ་བྱའོ། ། སྙམ་པ་ཐུགས་ལ་བཞག་ནས། དེ་བཞིན་གཤེགས་པ་རྣམ་སྣང་ལ་སོགས་པའི་བཅོས་མ་ཀུན་རྫོབ་པའི་སྐུར་སྤྲུལ་པ་སྟེ་ཆ་ལུགས་སུ་བསྒྱུར་ནས་སྤྱོད་པ་གསུམ་གྱི་སྒོ་ནས་ཇི་ལྟར་འདོད་པའི་ཡོན་ཏན་ལྔ་ལ་ལོངས་སྤྱོད་པར་བྱེད་དོ། ། ཡ། རྣལ་འབྱོར་དབང་པོ་གང་གང་འདོད། ། ཅེས་སོགས་ཏེ།
ཡད་ཡད་ཅེས་པ་གང་གང་ངོ༌། ། རྫོགས་རིམ་པའི་རྣལ་འབྱོར་པའི་དབང་པོ་འདོད་ཡོན་གང་དང་གང་ལ་སྤྱོད་པར་འདོད་པ་དེ་དང་དེ་ལ་ངོ་བོ་ཉིད་ཤེས་པའི་སྒོ་ནས། སྒྲིབ་པའམ་ཞེན་པ་མེད་པའི་ཚུལ་དུ་སྤྱད་པར་བྱའོ། ། དེ་ལྟར་བྱས་ན་མཉམ་པར་མ་བཞག་པ་འདོད་ཡོན་པའི་རྣལ་འབྱོར་པས་ཀྱང་རྟག་ཏུ་མཉམ་པར་བཞག་པ་དང་འདྲ་བ་ཉིད་དོ། ། ཛྲ། སྒྱུ་མ་ལྟ་བུའི་ཏིང་ངེ་འཛིན་གྱིས། ། ཞེས་སོགས་ཏེ། ཛྲི་བྷ་ཞེས་པ་རྣམ་རོལ་ལོ། ། བདག་ཉིད་རྡོ་རྗེ་འཆང་ཆེན་པོ་སྒྱུ་མ་ལྟ་བུའི་ཏིང་ངེ་འཛིན་ལ་གནས་པ་ཉིད་ཀྱི་སྒོ་ནས་འཁོར་འདས་ཀྱི་དངོས་པོ་ཀུན་ལ་སྒྱུ་མས་ཁྱབ་པར་རྣམ་པར་རོལ་ཞིང༌། ཇི་ལྟར་སངས་རྒྱས་དག་པའི་སྒྱུ་ལུས་ལ་གནས་ནས་ཕྲིན་ལས་བཞིས་སངས་རྒྱས་ཀྱི་མཛད་པ་བྱེད་པ་དེ་བཞིན་དུ་དངོས་པོ་ཐམས་ཅད་སྒྱུ་མར་གཏན་ལ་ཕབ་པའི་གཞི་ལ་གནས་ནས་སེམས་ཅན་གྱི་དོན་བྱེད་དོ། །
ཡེ། རྣལ་འབྱོར་ཤིན་ཏུ་རྣལ་འབྱོར་དང༌། ། ཞེས་སོགས་ཏེ། ཡོ་ག་ནི་རྣལ་འབྱོར་རོ། ། རྣལ་འབྱོར་དང༌། དང་གི་སྒྲས་བསྡུས་པ་རྗེས་སུ་རྣལ་འབྱོར་དང༌། ཤིན་ཏུ་རྣལ་འབྱོར་དང༌། རྣལ་འབྱོར་ཆེན་པོ་རྣམས་ལ་ཡང་སྒྱུ་མ་ལྟ་བུས་རང་ཉིད་ཁྱབ་པར་གནས་སོ། ། རྣལ་འབྱོར་ལ་སྒྱུ་མ་ལྟ་བུས་ཁྱབ་པར་མ་ཟད། ལྷ་རྣམས་ལ་ཡང་ཁྱབ་པར་བསྟན་པ་ནི།
རྡོ་རྗེ་ཅན་ཏེ་རྡོ་རྗེ་སེམས་དཔའ་ལ་སོགས་པ་དང༌། མཁའ་འགྲོ་མ་སྟེ་རེག་བྱ་རྡོ་རྗེ་མ་ལ་སོགས་པ་དང༌། ཡབ་ཡུམ་དེ་དག་སྦྱོར་བ་ལའང་སྒྱུ་མ་རང་ཉིད་ཀྱིས་ཁྱབ་པར་གནས་སོ། ། ཧ། ། རྒོད་དང་སྒེག་པའི་བྱ་བ་ཉིད། ། ཅེས་སོགས་ཏེ། ཧ་ས་ཞེས་པ་ནི་རྒོད་པའོ། ། རྒོད་པ་དང་སྒེག་པའི་བྱ་བ་ཉིད་ལ་སོགས་པ་གར་གྱི་རོ་དགུ་དང་ལྡན་པ་དང༌། སྔགས་བཟློ་བ་དང༌། ཕྱག་རྒྱ་བཞིའི་སྦྱོར་བའི་ཐ་མལ་པའི་རྣམ་རྟོག་སྤངས་ནས།
ངོ་བོ་ཉིད་ཤེས་པའི་སྒོ་ནས་རྡོ་རྗེ་སེམས་དཔའི་སྤྱོད་པ་བྱེད་དོ། ། གསུམ་པ་སྤྱོད་པའི་ཕན་ཡོན་ལ། མདོར་བསྟན་པ་ནི། ལས་ཉོན་གྱི་འབྲས་བུ་ཐ་མལ་པའི་ལུས་སྤངས་ནས། རྡོ་རྗེའི་སྐུ་ཉིད་ཐོབ་པར་འགྱུར་བ་ཡིན་ནོ། ། གཉིས་པ་ཕན་ཡོན་རྒྱས་པར་བཤད་པ་ལ། ད། ཡིད་བཞིན་ནོར་བུ་མཆོག་བཞིན་དུ། ། ཞེས་སོགས་ཏེ། ད་ཏི་ན་ཞེས་པ་ནི་སྟེར་བའོ། །
མཆོག་གི་ཡིད་བཞིན་གྱི་ནོར་བུ་རིན་པོ་ཆེས་འདོད་པ་ཐམས་ཅད་སྟེར་བ་བཞིན་དུ། འདོད་པའི་དོན་ཐུན་མོང་གི་དངོས་གྲུབ་ཐམས་ཅད་སྟེར་བར་འགྱུར་ཞིང༌། དེར་མ་ཟད། མཆོག་གི་དངོས་གྲུབ་སངས་རྒྱས་རྣམས་ཀྱི་ཕུན་ཚོགས་ཀྱང་ཚེ་འདི་ཉིད་ལ་སྟོབས་ཀྱིས་བླངས་ནས་སྤྱོད་པར་འགྱུར་རོ། ། ཥིད། བཀག་པ་དག་ཀྱང་བྱས་ནས་ནི། ། ཞེས་སོགས་ཏེ། ཥིད་དྷཾ་ཞེས་པ་བཀག་པའོ། ། སྔགས་ཀྱི་ཐེག་པ་འདིར་ཕ་རོལ་ཏུ་ཕྱིན་པར་བཀག་པའི་འདོད་ཡོན་དག་ཀྱང་ལོངས་སྤྱོད་པར་བྱས་ནས་ནི། འདི་ནི་བྱ་བའོ། །
འདི་ནི་བྱ་བ་མ་ཡིན་པའོ་ཞེས་བླང་དོར་གྱི་རྣམ་པར་རྟོག་པ་སྤངས་པས། པདྨ་ལ་འདམ་གྱིས་གོས་པར་མི་འགྱུར་བ་བཞིན་དུ། ཡུལ་གྱི་ངོ་བོ་ཉིད་ཤེས་པའི་སྒོ་ནས་འདོད་ཡོན་གྱིས་གོས་པར་མི་འགྱུར་རོ། ། སྤྱོད་པ་ཕན་ཡོན་དང་བཅས་པ་བསྟན་ཟིན་ཏོ། ། བཞི་པ་སྒྱུ་མར་རྟོགས་པའི་ཕན་ཡོན་ནི། བྷ། ཡོན་ཏན་བརྒྱད་ཀྱི་དབང་ཕྱུག་དང༌། ། ཞེས་སོགས་ཏེ། བྷ་བ་ཏི་ཞེས་པ་འགྱུར་ཞིང་ཞེས་པའོ། ། སྒྱུ་ལུས་ཀྱི་མཐའ་འོད་གསལ་རྟོགས་པར་འགར་ཞེས་སྟོན་ཏེ།
སྒྱུ་ལུས་འོད་གསལ་གྱི་མེས་སྦྱངས་པས་མཐར་སྐུའི་དབང་ཕྱུག་དང༌། གསུང་གི་དབང་ཕྱུག་ལ་སོགས་པ་ཡོན་ཏན་བརྒྱད་དང་ཉེ་བར་ལྡན་པས། སེམས་ཅན་ཐམས་ཅད་ཀྱི་བསམ་པ་དང༌། བག་ལ་ཉལ་རིག་པར་འགྱུར་ཞིང༌། དེའི་སྟོབས་ཀྱིས་འཇིག་རྟེན་གྱི་ཁམས་མ་ལུས་པར་རང་གི་ཡེ་ཤེས་ཀྱི་ལུས་ཀྱིས་རྒྱུ་ཞིང་སྤྱོད་དོ། ། འོ་ན་ཡེ་ཤེས་ཀྱི་ལུས་ཅན་གྱི་རྣལ་འབྱོར་པ་དེ། གནས་གང་དུ་གནས་ཤིང་ཡུལ་གང་ལ་ལོངས་སྤྱོད་ཅེ་ན། གེ། གཙོ་བོ་གང་དུ་ཡང་དག་སྤྱོད། ། ཞེས་སོགས་ཏེ།
གེ་ཧ་ཞེས་པ་ཁྱིམ་མོ། ། གཙོ་བོ་ཟུང་འཇུག་གི་སྐུ་ཅན་གང་དུ་གནས་པ་དེའི་ཁྱིམ་ནི། ནམ་མཁའ་ལྟ་བུའི་འོད་གསལ་ཉིད་ཡིན་ལ། ཡུལ་གང་ལ་ཡང་དག་པར་སྤྱོད་པ་ནི། འོད་གསལ་དེ་ཉིད་དུ་ནི་བདེ་བ་ཆེན་པོའི་ཏིང་འཛིན་གྱིས་རྟག་ཏུ་དགྱེས་ཞིང་ལོངས་སྤྱོད་དོ། ། ཞེས་བྱའོ། ། ཡི་གེ་བཞི་བཅུའི་དོན་སྦས་བཤད་འབའ་ཞིག་ལ་སྦྱོར་བ་ནི་མི་ཐད་དེ། འདིས་སྦྱང་གཞིའི་སྣོད་ཀྱི་འཇིག་རྟེན་དང༌། སྦྱོང་བྱེད་བསྐྱེད་རིམ་དང༌། རྡོ་རྗེའི་བཟླས་པ་དང༌།
འོད་གསལ་དང༌། འབྲས་བུ་ཟུང་འཇུག་གི་སྐུ་ཡང་གསལ་བར་བསྟན་པའི་ཕྱིར་དང༌། འདི་རྒྱུད་དོན་མ་ལུས་པའི་མདོར་བསྟན་དུ་མངོན་པའི་ཕྱིར་རོ། ། འདིར་སློབ་དཔོན་ཟླ་གྲགས་ཀྱིས་སྦས་དོན་ལ་བཤད་པ་ཡང་གཙོ་ཆེ་བ་ལ་དགོངས་ཞེས་བཤད་དགོས་སོ། ། སྦས་པ་རྒྱས་པར་བཤད་ཟིན་ཏོ། ། གཉིས་པ་མཇུག་བསྡུ་བ་ནི། དཔལ་ལྡན་འདུས་པར་ཡོངས་གསལ་བའི། ། ཞེས་སོགས་ཚིགས་བཅད་གཅིག་སྟེ། དཔལ་ལྡན་འདུས་པར་ཡོངས་སུ་གསལ་བའི་འདི་སྐད་ནས། བཞུགས་སོ་ཞེས་པའི་བར་ཚིགས་སུ་བཅད་པ་བཞི་བཅུའི་དོན་འདི་དག་ནི་བཤད་རྒྱུད་རྡོ་རྗེ་ཕྲེང་བའི་རྗེས་འབྲངས་ནས།
འཇམ་པའི་དབྱངས་ཀྱི་མཚན་ཅན་རྡོ་རྗེ་འཆང་ཆེན་པོས་བཤད་པ་ཡིན་ནོ། ། ཡང་བཞུགས་ཚུལ་གྱི་ཚིག་དེ་ཉིད་དགོངས་པ་ལུང་སྟོན་གྱིས་མཐར་ཐུག་ཏུ་བཤད་པ་ལ་གཉིས་ཏེ། རྩ་རྒྱུད་དང་ལུང་སོ་སོར་སྦྱར་བ་དང༌། ཚིག་དོན་རྣམ་པར་འབྱེད་པའོ། ། འདི་སྐད་བདག་གིས་ཐོས་ཞེས་བཤད་པ་ནི། དེ་ཉིད་ཅེས་པའོ། ། དུས་གཅིག་ན་ཞེས་པའི་བཤད་པ་ནི་གསལ་བ་ཞེས་པའོ། ། བཅོམ་ལྡན་ཞེས་པ་ནི། རྡོ་རྗེ་གསང་དབང་ཞེས་པའོ། ། སྐུ་གསུང་ཐུགས་ནི་རྡོ་རྗེ་གསུམ་ཞེས་པས་བསྟན་ནོ། །
རྡོ་རྗེ་ནི་དམ་ཚིག་མཆོག་ཅེས་པས་བསྟན་ནོ། ། དེ་བཞིན་གཤེགས་པ་ཐམས་ཅད་ཅེས་པ་ནི། ཡེ་ཤེས་ཞེས་པས་བསྟན་ནོ། ། དེའི་ཁྱད་པར་ནི། ཡོན་ཏན་ཞེས་སོགས་ཚིག་རྐང་གཅིག་གོ ། བཙུན་མོ་ཞེས་པ་ནི་ཡོད་མེད་གཉིས་ཀ་ལས་འདས་པ་ཞེས་སོགས་ཚིག་རྐང་པ་བཞིའོ། ། བྷ་གའི་བཤད་པ་ནི། འགྲོ་སྙིང་རྣམ་དག་ཅེས་པའོ། ། བཞུགས་ཞེས་པ་ནི། ཐུབ་པ་ཆེན་པོ་བཞུགས་པར་མཛད་ཅེས་པའོ། །
གཉིས་པ་ནི། འདི་སྐད་བདག་གིས་ཐོས་པ་ནི། ཟུང་འཇུག་གི་སྐུ་དེ་ཉིད་ལ་བྱེད་དོ། ། འདི་དུས་ནམ་གྱི་ཚེ་ཐོབ་ཞེ་ན། གསལ་བ་ནི། འོད་གསལ་ཡིན་ལ། འོད་གསལ་མཐར་ཕྱིན་པའི་དུས་གཅིག་ན་ཐོབ་པ་ཡིན་ནོ། ། ཐོབ་བྱ་དེ་ཉིད་བཤད་པ་ནི། བཅོམ་ལྡན་འདས་སོ། ། དེ་ཉིད་གང་ལས་འབྱུང་ཞེ་ན།
རྡོ་རྗེ་གསང་དབང་ཞེས་པས་རྒྱུ་བསྟན་ཏེ། དབང་ནི་རླུང་ཡིན་ལ། གསང་བ་ནི་སེམས་ཡིན་ཏེ། དེས་དེ་ལ་དབང་བསྒྱུར་བའི་ཕྱིར་རོ། ། རྡོ་རྗེ་ནི་རླུང་སེམས་དབྱེར་མི་ཕྱེད་པའོ། ། དོན་ནི། ལུགས་བཟློག་གི་སྣང་བ་གསུམ་རླུང་དང་བཅས་པ་ལས་བྱུང་ཞེས་པའོ། ། རྡོ་རྗེ་གསུམ་ནི། བཅོམ་ལྡན་འདས་དེ་ཉིད་ཀྱི་སྐུ་གསུང་ཐུགས་དབྱེར་མེད་པའོ། ། དོན་དེ་ལས་མི་འདའ་བས་ན་དམ་ཚིག་མཆོག་གོ །
དེ་བཞིན་གཤེགས་པ་ཀུན་ཞེས་པ་ནི། ཟུང་འཇུག་གི་ཡེ་ཤེས་དེ་ཉིད་ཡིན་ཏེ། དེ་བཞིན་གཤེགས་པ་ཐམས་ཅད་འདུས་པའི་བདག་ཉིད་ཡིན་པའི་ཕྱིར། དེའི་ཡོན་ཏན་གྱི་ཁྱད་པར་ནི། བསམ་གྱིས་མི་ཁྱབ་པའི་ཡོན་ཏན་དཔག་ཏུ་མེད་པ་དང་ལྡན་ནོ། ། ཞེས་སྦྱར་རོ། ། འདིས་ཐོབ་བྱ་མཐར་ཐུག་ཟུང་འཇུག་གི་སྐུ་བསྟན་ནོ། ། ཤེས་བྱའི་མཐར་ཐུག་འོད་གསལ་བཤད་པ་ནི། ཡོད་མེད་གཉིས་ཀ་ལས་འདས་པ། ། ཞེས་པ་ནས།
ཀུན་མཁྱེན་ཡེ་ཤེས་ངོ་བོ་ཉིད། ། ཞེས་པའི་བར་གྱིས་བསྟན་ནོ། ། འོད་གསལ་དེ་ཉིད་ལ་འགྲོ་སྙིང་རྣམ་དག་ཅེས་བྱ་སྟེ། འགྲོ་སྙིང་ནི་སེམས་སྣང་བ་གསུམ་མོ། ། དེ་ཉིད་རྣམ་པར་དག་པ་ནི་འོད་གསལ་ལོ་ཞེས་བྱ་སྟེ། དེ་ལ་ཐུབ་པ་ཆེན་པོ་བཞུགས་པར་མཛད་དོ། ། སྦས་དོན་དང་མཐར་ཐུག་གཉིས་ཀའི་དོན་བསྡུ་བ་ནི། དབེན་གསུམ་སྒྱུ་ལུས་དང་བཅས་པ་འོད་གསལ་དུ་བཅུག་ནས། ཟུང་འཇུག་ལོངས་སྤྱོད་རྫོགས་པའི་སྐུར་བཞེངས་ཏེ། སྤྲུལ་སྐུར་བསྒྱུར་བ་རྫོགས་པའི་རིམ་པ་དང་པོའི་སྦྱོར་བ་བསྟན་ནོ། །
སྟོན་པ་དང་གནས་ཕུན་སུམ་ཚོགས་པ་བཤད་ཟིན་ཏོ། ། གཉིས་པ་འཁོར་ཕུན་སུམ་ཚོགས་པ་བཤད་པ་ལ་གཉིས་ཏེ། བསྡུས་པའི་དོན་དང༌། ཡན་ལག་གི་དོན་ནོ། ། དང་པོ་ལ་གཉིས་ཏེ། དྲང་དོན་དུ་བཤད་པ་དང༌། ངེས་དོན་དུ་བཤད་པའོ། ། དང་པོ་ལ་སྔོན་བྱུང་ནི། བྱང་ཆུབ་སེམས་དཔའ་དང༌། དེ་བཞིན་གཤེགས་པའི་འཁོར་ཚད་མེད་པ་བསྟན་ནོ། །
རྗེས་འཇུག་མངོན་རྟོགས་ལ་སྦྱར་བ་ནི། ཡུམ་གྱི་ཆོས་འབྱུང་དུ་ཆོ་ག་གསུམ་གྱིས་བསྐྱེད་པའི་ལྷ་རྣམས་འབྱིན་སྔགས་ཀྱིས་སྤྲོས་ནས། སྤྱི་དང་ཁྱད་པར་གྱི་མཛད་པ་བྱས་ཏེ། ཡེ་ཤེས་ཀྱི་དཀྱིལ་འཁོར་དང་ལྷན་ཅིག་ཏུ་བསྡུས་ནས་རང་རང་གི་གདན་ལ་བཞུགས་པ་བསྟན་ནོ། ། གཉིས་པ་ངེས་དོན་དུ་བཤད་པ་ལ། སྔོན་བྱུང་ནི་རྡོ་རྗེ་འཆང་གི་ངོ་བོ་གཅིག་ཡིན་ཡང༌། གདུལ་བྱའི་ངོར་དཀྱིལ་འཁོར་འཁོར་ལོའི་རྣམ་པར་བཞུགས་པ་དང༌། རྗེས་འཇུག་སྒྱུ་མ་འོད་གསལ་དུ་བཅུག་པ་ལས་བཞེངས་ནས། དཀྱིལ་འཁོར་རྣམ་པར་སྤྲོས་ཏེ། སྤྱི་དང་ཁྱད་པར་གྱི་ཕྲིན་ལས་མཛད་ནས།
གཞལ་ཡས་ཁང་གི་ནང་ན་བཞུགས་པ་བསྟན་ནོ། ། གཉིས་པ་ཡན་ལག་གི་དོན་བཤད་པ་ལ། དྲང་དོན་དུ་བཤད་པ་ནི། འདི་སྐད་བདག་གིས་ཐོས་ཞེས་བཤད་ན། གྲོགས་གང་དང་ལྷན་ཅིག་ཐོས་ཤེ་ན། བྱང་ཆུབ་སེམས་དཔའ་ཆེན་པོ་བརྗོད་ཀྱིས་མི་ལང་བའི་ཡང་བརྗོད་ཀྱིས་མི་ལང་བའི་སངས་རྒྱས་ཀྱི་ཞིང་རྡུལ་ཕྲ་རབ་རྙེད་ཀྱི་གྲངས་དང་མཉམ་པ་རྣམས་དང་ངོ༌། ། དེ་དག་ལས་ཀྱང༌། ལྷའི་དཀྱིལ་འཁོར་ཡོངས་སུ་རྫོགས་པར་འགྱུར་བའི་འཁོར་གྱི་གཙོ་བོ་བསྟན་པ་ནི། འདི་ལྟ་སྟེ། དམ་ཚིག་རྡོ་རྗེ་ནི་དོན་ཡོད་གྲུབ་པ་སྟེ།
དེ་རིགས་ཅན་སྒྲིབ་པ་རྣམ་སེལ་བཟུང་ངོ༌། ། སྐུ་རྡོ་རྗེ་ནི་སའི་སྙིང་པོ། གསུང་རྡོ་རྗེ་ནི་འཇིག་རྟེན་དབང་ཕྱུག་གོ ། ཐུགས་རྡོ་རྗེ་ནི་ཕྱག་ན་རྡོ་རྗེའོ། ། ཏིང་ངེ་འཛིན་རྡོ་རྗེ་ནི་ནམ་མཁའི་སྙིང་པོའོ། ། རྒྱལ་བ་རྡོ་རྗེ་ནི་བྱམས་པའོ། ། ས་རྡོ་རྗེ་བཞི་སོགས་ནི་ཡུམ་བཞིའོ། ། ནམ་མཁའ་རྡོ་རྗེ་ནི་འཇམ་དཔལ་ལོ། ། གཟུགས་རྡོ་རྗེ་སོགས་ལྔ་ནི། རྡོ་རྗེ་མ་ལྔའོ། །
ཆོས་ཀྱི་དབྱིངས་ཀྱི་རྡོ་རྗེ་ནི་ཀུན་ཏུ་བཟང་པོའོ། ། ལྷག་མ་རྣམས་ནི་གོ་སླའོ། ། ངེས་པའི་དོན་བཤད་པ་ནི། འཁོར་ཕུན་སུམ་ཚོགས་པ་དེ་དག་གཙོ་བོ་ལས་ཐ་དད་པ་ཡིན་ནམ་སྙམ་ན། རྡོ་རྗེ་འཆང་ཉིད་ཀྱི་ཆ་ཤས་སུ་གྱུར་པ་ཡིན་ཏེ། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་གྲགས། ། རྡོ་རྗེ་སྐྱེ་མཆེད་ཉིད་དག་ཀྱང༌། ། བྱང་ཆུབ་སེམས་དཔའི་དཀྱིལ་འཁོར་མཆོག ། ཞེས་གསུངས་པའི་ཕྱིར་རོ། །
རང་གི་སྐུའི་ཆ་ཤས་དཀྱིལ་འཁོར་དུ་སྤྲོས་པའི་དགོས་པ་ནི། དཀྱིལ་འཁོར་གྱི་འཁོར་ལོས་གདུལ་བའི་སྐྱེ་བོ་རྣམས་དགའ་བར་བྱ་བའི་ཕྱིར་ཡིན་ནོ། ། གཞུང་ལྷག་མས་གླེང་གཞིའི་དོན་རྒྱས་པར་བསྟན་པ་ལ་གཉིས་ཏེ། གཟུངས་ཀྱི་དཀྱིལ་འཁོར་བསྟན་པ་དང༌། མི་བསྐྱོད་པ་བསྡུས་པའི་དཀྱིལ་འཁོར་བསྟན་པའོ། ། དང་པོ་ལ་གཉིས་ཏེ། བསྡུས་པའི་དོན་ལ་སྔོན་བྱུང་ནི། ཆགས་བྲལ་གྱི་སྐུ་སྤངས་ནས། རྡོ་རྗེ་འཆང་གི་སྐུར་སྤྲུལ་ཏེ། འདོད་ཆགས་ཆེན་པོའི་ཏིང་ངེ་འཛིན་ལ་སྙོམས་པར་ཞུགས་ནས།
བཤད་མ་ཐག་པའི་འཁོར་རྣམས་རང་གི་སྐུ་ལ་གཞུག་པར་མཛད་དོ། ། དེ་ནས་འཁོར་དེ་དག་གིས་ལྷ་མོའི་གཟུགས་སྤྲུལ་ནས། བཅོམ་ལྡན་འདས་ཀྱི་སྐུ་ལས་ཐོན་ནས་མཉེས་པར་མཛད་དོ། ། ཞེས་པའི་དོན་ནོ། ། རྗེས་འཇུག་གི་མངོན་རྟོགས་ལ། དྲང་དོན་ནི་ཏིང་ངེ་འཛིན་གསུམ་མཐར་ཕྱིན་པའི་རྣལ་འབྱོར་པས་གཟུངས་ཀྱི་དཀྱིལ་འཁོར་གྱི་སྒོ་ནས། སྤྲོས་མེད་ཀྱི་སྤྱོད་པ་བྱ་བར་སྟོན་ནོ། ། ངེས་དོན་གྱི་བཤད་པ་ནི། ཆོས་འབྱུང་དུ་གཞལ་ཡས་ཁང་བསྐྱེད་པའི་ནང་དུ། རླུང་སེམས་ལས་གྲུབ་པའི་སྒྱུ་མ་ལྟ་བུའི་སྐུ་བསྐྱེད་དེ།
འོད་གསལ་དུ་བཅུག་ནས་ལུགས་བཟློག་གི་སྣང་བ་གསུམ་དང་བཅས་པ་ལས་ལོངས་སྐུར་བཞེངས་ཏེ། སྤྲུལ་སྐུར་བསྒྱུར་བ་ནི་དང་པོའི་སྦྱོར་བའོ། ། དེ་ནས་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་ཏེ་བདེ་བའི་སྣང་བ་ཙམ་ལས། ལྷ་སོ་གཉིས་ཆོས་འབྱུང་དུ་བསྐྱེད་ནས་སྤྲོ་བ་ནི། དཀྱིལ་འཁོར་རྒྱལ་མཆོག་གོ ། ཡབ་ཡུམ་འོད་དུ་ཞུ་ནས་ལྷ་མོའི་གླུས་བསྐུལ་བ་དང༌། དེའི་ངོར་བཞེངས་པ་སོགས་ནི་ལས་རྒྱལ་མཆོག་གོ ། གཉིས་པ་ཡན་ལག་གི་དོན་ལ། དྲང་དོན་ནི་ཞུགས་པར་མཛད་དོ། ། དུས་ནི།
གླེང་གཞིའི་བཀོད་པའི་རྗེས་དེ་ནས་སོ། ། གང་ཞུགས་ཤེ་ན། དེ་བཞིན་གཤེགས་པའི་འཁོར་ཐམས་ཅད་ཀྱི་བཀོད་པ་དེ་དག་ཉིད་དོ། ། གང་ལ་ཞུགས་ན། རྡོ་རྗེ་འཆང་ཆེན་པོ་ཉིད་ཀྱི་སྐུ་ལའོ། ། ཚུལ་ཇི་ལྟར་ན། རང་གི་ས་བོན་གྱི་འོད་ཟེར་གྱིས་དྲངས་ནས། ཕུང་པོ་ལ་སོགས་པའི་ངོ་བོ་ཉིད་དུའོ། ། ཅི་ཞིག་མཛད་ནས་ཤེ་ན། བཅོམ་ལྡན་འདས་དེ་བཞིན་གཤེགས་པ་རྣམ་པར་སྣང་མཛད་ཆེན་པོ་ཆགས་བྲལ་གྱི་སྐུ་སྤངས་ཏེ།
རྡོ་རྗེ་འཆང་དུ་སྤྲུལ་ནས། དེ་བཞིན་གཤེགས་པ་ཐམས་ཅད་ཀྱི་འདོད་ཆགས་ཆེན་པོའི་ཚུལ་ཞེས་བྱའི་ཏིང་ངེ་འཛིན་ལ་སྙོམས་པར་ཞུགས་ནས་སོ། ། དེ་ནས་དེ་བཞིན་གཤེགས་པ་ཐམས་ཅད་རྡོ་རྗེ་འཆང་གི་སྐུ་ལ་ཞུགས་པ་དེ་ནས་དེ་བཞིན་གཤེགས་པ་ཐམས་ཅད་མངོན་པར་བྱུང་བར་གྱུར་ཏོ་ཞེས་སྦྱར་རོ། ། གང་ལས་ན། བཅོམ་ལྡན་འདས་རྣམ་པར་སྣང་མཛད་ཆེན་པོའི་སྐུ་ལས་སོ། ། ཚུལ་ཇི་ལྟར་ན། ཉིད་ཀྱི་སྐུ་བུད་མེད་ཀྱི་གཟུགས་སུ་མངོན་པར་སྤྲུལ་ནས་སོ། ། དགོས་པ། བཅོམ་ལྡན་འདས་ཞེས་པ་ནས། མཉེས་པར་བྱ་བའི་ཕྱིར་ཞེས་པའི་བར་གྱིས་བསྟན་ནོ། །
སུ་ཞིག་གིས་སྤྲུལ་ཞེ་ན། རྡོ་རྗེ་འཆང་གི་སྐུ་ལ་ཞུགས་པའི་དེ་བཞིན་གཤེགས་པ་ཐམས་ཅད་ཀྱིས་སོ། ། སྤྲུལ་པ་ཉིད་བསྟན་པ་ནི། དེ་ལ། ལ་ལ་ནི་སངས་རྒྱས་སྤྱན་གྱི་རྣམ་པར་རོ། ། ཞེས་པ་ནས། གནས་པར་གྱུར་ཏེ་ཞེས་པའི་བར་རོ། ། གཉིས་པ་ངེས་དོན་དུ་བཤད་པ་ནི། འདོད་ཆགས་ཆེན་པོའི་ཏིང་ངེ་འཛིན་གྱི་ཚུལ་ལ་བཞུགས་པ་ནི། འདོད་ཆགས་དང༌།
ཆགས་བྲལ་དང༌། འདོད་ཆགས་བར་མའི་རིམ་གྱིས་རྣམ་པར་དག་པའི་འོད་གསལ་ལ་རྩེ་གཅིག་ཏུ་མཛད་ནས། དེ་བཞིན་གཤེགས་པའི་འཁོར་དེ་དག་རང་ལས་རྒྱུད་ཐ་དད་དུ་ཞེན་པ་སྤངས་ནས། དེ་བཞིན་གཤེགས་པ་ཐམས་ཅད་ལས་སྒྲུབ་པའི་སྐུའི་བདག་ཉིད་ཡིན་ནོ་ཞེས་བསྟན་པའི་ཕྱིར། དེ་བཞིན་གཤེགས་པའི་འཁོར་ཉིད་ཀྱི་སྐུ་ལ་ཞུགས་པར་མཛད་དོ། ། ཞེས་པའི་དོན་ནོ། ། གཞུང་ལྷག་མ་ནི་སྔ་མ་བཞིན་ནོ། ། གཉིས་པ་མི་བསྐྱོད་པ་བསྡུས་པའི་དཀྱིལ་འཁོར་ལ་གཉིས་ཏེ། བསྡུས་པའི་དོན་དང༌། ཡན་ལག་གི་དོན་ནོ། །
དང་པོ་ནི། རྒྱུད་ཉན་པའི་སྐལ་བ་དང་ལྡན་པ་རྣམས་ལ་རིག་པའི་དབང་བསྐུར་བའི་ཕྱིར་ལྷ་བཅུ་གསུམ་གྱི་རྟེན་དང་བརྟེན་པར་བཅས་པའི་དཀྱིལ་འཁོར་སྟོན་ནོ། ། རྗེས་འཇུག་གི་མངོན་རྟོགས་ལ། དྲང་དོན་དུ་བཤད་པའི་བསྡུས་དོན་ནི། ཆོས་འབྱུང་གི་ནང་དུ་གཞལ་ཡས་ཁང་བསྐྱེད་པའི་དབུས་སུ་གཙོ་བོ་རྡོ་རྗེ་འཆང༌། ལྷག་མོས་དང་མངོན་བྱང་ལྔས་བསྐྱེད་པ་དང༌། འཁོར་རྣམས་དང་ཕྲ་མོའི་རྣལ་འབྱོར་གཉིས། བཟླས་པ་གཉིས་དང༌། གཙོ་བོ་དོན་དམ་དུ་གཞུག་པ་དང༌། གླུས་བསྐུལ་བ་དང༌།
མཆོད་བསྟོད་བྱས་ནས། སྙིང་ཁའི་ས་བོན་གྱི་འོད་ཟེར་གྱིས་བསྡུས་ཏེ་སྐུའི་དཀྱིལ་འཁོར་ལ་གཞུག་པ་བསྟན་ནོ། ། ངེས་དོན་དུ་བསྡུས་པའི་དོན་ནི། སྣང་གསུམ་རླུང་དང་བཅས་པ་ལས་རྡོ་རྗེ་འཆང་གི་སྐུ་སྒྱུ་མ་ལྟ་བུ་བསྐྱེད་ནས། སླར་ཡང་འོད་གསལ་དུ་གཞུག་ཅིང༌། དེ་ནས་འོད་གསལ་ཟུང་འཇུག་གི་སྐུར་བཞེངས་ཏེ། རིགས་ལྔའི་ཚོགས་བཟུང་ནས། སེམས་ཅན་གྱི་དོན་བྱེད་པ་སྟོན་ནོ། ། འོ་ན་དེ་བཞིན་གཤེགས་པ་ལྔ་ལས། འདིར་མི་བསྐྱོད་པ་གཙོ་བོར་འཇོག་པ་ཅི་ཞེ་ན།
ཕུང་པོ་ལྔའི་ནང་ནས་སེམས་ཉིད་གཙོ་བོ་ལ་དགོངས་ཏེ། ཆོས་རྣམས་སྔོན་དུ་ཡིད་འགྲོ་སྟེ། ། ཡིད་གཙོ་ཡིད་ཀྱི་འགྲོས་ཅན་ཡིན། ། ཞེས་གསུངས་པར་ལྟར་རོ། ། ཡང་བསྡུས་པའི་དཀྱིལ་འཁོར་གྱི་མདོར་བསྟན་གྱིས། སྒྱུ་ལུས་འོད་གསལ་དུ་གཞུག་པ་བྱས་ལ། ཟིལ་གྱི་གནོན་པའི་ཏིང་ངེ་འཛིན་མཐར་ཐུག་ཏུ་བཤད་པས་འོད་གསལ་བསྟན། དམ་ཚིག་འབྱུང་བའི་ཚིག་ངེས་དོན་དུ་བཤད་པས། ཟུང་འཇུག་སྤྲུལ་པའི་སྐུར་བསྒྱུར་བ་དང་བཅས་པ་སྟོན་ཏོ། ། ཆེད་དུ་བརྗོད་པ་དགོངས་མིན་དུ་བཤད་པས།
རྫོགས་རིམ་པའི་དཀྱིལ་འཁོར་རྒྱལ་མཆོག་བསྐྱེད་ནས་ལྷ་མོ་དགུ་དང་སྤྱོད་པ་བྱེད་པ་སྟོན་ནོ། ། མཆོད་པ་དང་ཕྱག་བྱས་ནས། འདུས་པ་གསང་བ་ལས་བྱུང་བ། ། ཞེས་པ་སྦས་པ་དང་མཐར་ཐུག་ཏུ་བཤད་པས་རྫོགས་རིམ་དང༌། གསོལ་བ་བཏབ་ནས་བླ་མ་ཞལ་གྱིས་བཞེས་པ་སོགས་ཀྱི་རྫོགས་རིམ་གྱི་དོན་སྟོན་ནོ། ། གཉིས་པ་ཡན་ལག་གི་དོན་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་དྲང་དོན་དུ་བཤད་པ་ནི་གཟུངས་དཀྱིལ་གྱི་རྗེས་ཐོགས་དེ་ནས་མཐའ་ཡི་བྱིན་གྱིས་བརླབས་པ་ཞེས་པ་དང་སྦྱར་ཏེ། བརླབས་པ་སྟེ། སྤྲུལ་པར་མཛོད་ཞེས་དྲོང་ངོ༌། །
གང་གིས་ན། མི་བསྐྱོད་པས་སོ། ། གང་ན། དམ་ཚིག་ཆེན་པོ་རྡོ་རྗེ་འཆང་གི་དཀྱིལ་འཁོར་གྲུ་བཞི་པ། རྡུལ་མེད་པ་སོགས་ཀྱི་ཡོན་ཏན་དང་ལྡན་པ་སྤྲུལ་པར་མཛད་དོ། ། གང་དུ་ཞེ་ན། དེ་བཞིན་གཤེགས་པ་ཐམས་ཅད་ཀྱི་བཙུན་མོའི་བྷ་ག་ཆོས་ཀྱི་དབྱིངས་ཀྱི་རང་བཞིན་ནམ་མཁའི་དབུས་སུའོ། ། དཀྱིལ་འཁོར་ཇི་ལྟ་བུ་ཞེ་ན། ཕྱི་ནང་མ་སྒྲིབ་པར་ཡོངས་སུ་གསལ་བ་དེའི་ངོ་བོ་ཉིད་དོ། ། ཨིནྡྲ་ནི་ལ་ལ་སོགས་པའི་རིན་པོ་ཆེ་སྣ་ཚོགས་པའི་ཁ་དོག་དང་ལྡན་པས་ན།
སྣ་ཚོགས་གཟུགས་ཀྱིས་ཀུན་ཏུ་རྒྱས་པའོ། ། ནམ་མཁའ་ལ་སྤྲིན་གྱིས་ཁྱབ་པ་ལྟར། སངས་རྒྱས་ཀྱི་སྤྲིན་ཏེ་ཕྱུང་བའི་དཀྱིལ་འཁོར་ཀུན་ཏུ་བཀྲམ་པ་སྟེ། གཞལ་ཡས་ཁང་གི་ནང་དུ་གྲལ་བཀོད་པའི་ཚུལ་དུའོ། ། ཕྱོགས་བཅུའི་ཁྲོ་བོའི་འོད་ཟེར་གྱི་ཚོགས་འཕྲོ་ཞིང༌། ཁོར་ཡུག་ཏུ་མང་པོ་འཁྲུག་པའོ། ། དཀྱིལ་འཁོར་གྱི་ནང་དུ་རབ་ཏུ་གསལ་བའི་ཟླ་བའི་དཀྱིལ་འཁོར་ལ་སོགས་པའི་གདན་དང་ལྡན་ཞིང༌། དེ་བཞིན་གཤེགས་པ་རིགས་ལྔ་པོ་ཀུན་གྱི་གནས་སུ་གྱུར་པའོ། ། འདིས་ནི་གཞལ་ཡས་ཁང་གདན་དང་བཅས་པ་བསྐྱེད་པ་བསྟན་ནོ། ། གཞལ་ཡས་ཁང་བསྐྱེད་པའི་རྗེས་ཐོགས་དེ་ནས་གཞལ་ཡས་ཁང་གི་དབུས་སུ་བཅོམ་ལྡན་འདས་བཞུགས་པར་སྟོན་པ་ནི།
བཅོམ་ལྡན་འདས་ཞེས་པ་ནས། བཞག་པར་གྱུར་ཏོ་ཞེས་པའི་བར་རོ། ། འདིས་ནི་ལྷག་མོས་བསྒོམ་པ་བསྟན་ནོ། ། ལྷག་མོས་བསྒོམ་པའི་རྗེས་ཐོགས་དེ་ནས་ཞུགས་སོ། ། གང་ལ་ན། བྱང་ཆུབ་ཀྱི་སེམས་རྡོ་རྗེའི་ཐུགས་ལའོ། ། གང་ཞུགས་ན། དེ་བཞིན་གཤེགས་པ་མི་སྐྱོད་པ་ལ་སོགས་པའོ། ། འདིས་ནི་ལྷག་མོས་ལུས་ལ་བསྡུ་བ་བསྟན་ནོ། ། གཉིས་པ་ངེས་དོན་དུ་བཤད་པ་ནི།
བྱིན་གྱིས་བརླབས་པ་སྟེ། འཇོག་པར་མཛད་དོ། ། གང་གིས་ན། དེ་བཞིན་གཤེགས་པ་མི་བསྐྱོད་པས་སོ། ། དེ་ནི་རླུང་སེམས་ཙམ་ལས་གྲུབ་པའི་སྒྱུ་མ་ལྟ་བུའི་སྐུ་དེ་ཉིད་དོ། ། གང་དུ་འཇོག་ན། དམ་ཚིག་གི་ཆེན་པོའི་དཀྱིལ་འཁོར་གྲུ་བཞི་པ། རྡུལ་མེད་པ་དེར་རོ། ། དམ་ཚིག་ནི་མཉམ་པ་ཉིད་དོ། ། ཆེན་པོ་ནི་མཆོག་གོ །
དཀྱིལ་ནི་སྙིང་པོ་སྟེ་ཟུང་འཇུག་གོ ། འཛིན་པས་ན་དཀྱིལ་འཁོར་རོ། ། རང་བཞིན་གྱི་སེམས་གསུམ་དང་བྲལ་བས་རྡུལ་མེད་པའོ། ། ཀུན་ནས་མཉམ་པས་གྲུ་བཞི་པ་སྟེ་འོད་གསལ་ལོ། ། དམ་ཚིག་ཆེན་པོའི་དཀྱིལ་འཁོར་གྱི་ངོ་བོ་ནི། དེ་བཞིན་གཤེགས་པ་ཐམས་ཅད་ཀྱི་སྙིང་བཙུན་མོའི་བྷ་ག་ཞེས་ཏེ་དེ་བཞིན་གཤེགས་པ་ཐམས་ཅད་ནི། གཟུགས་ལ་སོགས་པའི་ཕུང་པོ་རྣམས་སོ། ། དེ་དག་གི་གནས་སུ་མཛད་པའི་བཙུན་མོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འོད་གསལ་ལོ། ། དེ་ལ་བྷ་ག་ཞེས་བྱ་སྟེ།
སངས་རྒྱས་བསྐྱེད་པའི་རྒྱུར་གྱུར་པས་སོ། ། དགོངས་པ་ལུང་སྟོན་ལས། སངས་རྒྱས་ཀུན་གྱིས་གང་བསྟེན་པའི། ། ས་གྱུར་དེ་ནི་བཅུ་གསུམ་པ། ། དེ་ཡང་བཙུན་མོར་ཡང་དག་བཤད། ། ཆོས་ཀྱི་བྷ་ག་ཞེས་བརྗོད་དོ། ། ས་བཅུ་གསུམ་ནི་སཾ་བྷུ་ཊི་དང་མཐུན་པར་སྔར་བཤད་ཟིན་ཏོ། ། དཀྱིལ་འཁོར་དེའི་ཁྱད་པར་གྱི་ཆོས་ནི། རྣམ་པར་དག་པས་ན་གསལ་བ། སྣང་བའི་ཡེ་ཤེས་གསུམ་གྱི་བདག་ཉིད་ཡིན་པས་ན་དེའི་ངོ་བོ་ཉིད་དོ། །
རླུང་འོད་ཟེར་ལྔས་ཁྱབ་པས་ན་སྣ་ཚོགས་གཟུགས་ཀྱིས་ཀུན་ཏུ་རྒྱས་པའོ། ། དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཡིན་པས་ན་སངས་རྒྱས་སྤྲིན་ནི་ཀུན་ཏུ་ཁྱབ་པའོ། ། ཡེ་ཤེས་ཀྱི་འོད་ཟེར་འཕྲོ་བ་ནི། མེ་སྟག་འཕྲོ་བ་མང་པོ་འཁྲུག ། ཅེས་པའོ། ། སྣང་བ་གསུམ་གྱི་ཡེ་ཤེས་ཀྱི་ཁྱད་པར་དང་ལྡན་པས་ན། གསལ་བ་ལ་སོགས་དཀྱིལ་འཁོར་ལྡན། ། ཞེས་པའོ། ། དེ་བཞིན་གཤེགས་པ་ཀུན་གྱི་གནས་ཞེས་པ་ནི་སྔ་མ་ལྟར་རོ། ། དམ་ཚིག་ཆེན་པོའི་དཀྱིལ་འཁོར་འོད་གསལ་དེར་ཞུགས་པར་གྱུར་ཏོ། །
ཞེས་པའི་དོན་ནོ། ། འདིས་སྒྱུ་ལུས་འོད་གསལ་དུ་འཇུག་པ་བསྟན་ནོ། ། འོད་གསལ་ལ་ཞུགས་པའི་རྗེས་ཐོགས་དེ་ནས་བཞག་པར་གྱུར་ཏོ། ། གང་བཞག་ན། བཅོམ་ལྡན་འདས་ནས། བདག་པོ་རིགས་ཐམས་ཅད་ཀྱི་བདག་ཉིད་ཅན་ནོ། ། ཞེས་པའི་བར་རོ། ། གང་དུ་ན། དེ་བཞིན་གཤེགས་པ་ཐམས་ཅད་ཀྱི་དམ་ཚིག་ཆེན་པོའི་དཀྱིལ་འཁོར་གྱི་དབུས་སུའོ། ། འདིས་ནི་འོད་གསལ་ལས་ལོངས་སྐུར་བཞེངས་པ་བསྟན་ནོ། །
ལོངས་སྐུར་བཞེངས་པའི་རྗེས་དེ་ནས་ཞུགས་སོ། ། གང་དུ་ན་བྱང་ཆུབ་ཀྱི་སེམས་ཐུགས་རྡོ་རྗེ་ལའོ། ། གང་ན་མི་བསྐྱོད་པ་ལ་སོགས་པའོ། ། འདིས་ནི་ལོངས་སྐུ་ཕལ་པ་ལ་མི་སྣང་བས་སེམས་ཅན་གྱི་དོན་དུ་སྤྲུལ་སྐུར་བསྒྱུར་བ་བསྟན་ནོ། ། གཉིས་པ་རྒྱས་པར་བཤད་པ་ལ་བཞི་སྟེ། ཟིལ་གནོན་རྡོ་རྗེའི་ཏིང་ངེ་འཛིན་དང༌། དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་དང༌། ཞར་ལ་ཆེད་དུ་བརྗོད་པ་བསྟན་པ་དང༌། ཏིང་ངེ་འཛིན་གྱི་དཀྱིལ་འཁོར་སྤྲུལ་ཚུལ་བསྟན་པའོ། ། དང་པོ་ལ་ཡང་གཉིས་ཏེ།
བསྡུས་པའི་དོན་ནི་སྤྱི་དོན་དུ་བཤད་པས། ལྷག་མོས་མཛད་པ་དང་བཅས་པ་སྟོན་ཏེ། སྔར་གྱི་ལྷག་མོས་རྒྱས་པར་འཆད་དེ། སྦས་དོན་དུ་བཤད་པས། སྙོམས་འཇུག་ལས་དཀྱིལ་འཁོར་རྒྱལ་པོ་མཆོག་བསྐྱེད་པ་དང༌། གསང་མཆོད་ཀྱིས་སྙོམས་འཇུག་གི་ཆོ་གའི་ཡན་ལག་སྟོན་ནོ། ། མཐར་ཐུག་ཏུ་བཤད་པས་སྔར་ངེས་དོན་དུ་བཤད་པའི་འོད་གསལ་དེ་ཉིད་རྒྱས་པར་འཆད་དོ། ། ཅིའི་ཕྱིར་ཟིལ་གནོན་རྡོ་རྗེའི་ཏིང་ངེ་འཛིན་ཞེས་བྱ་ཞེ་ན། ལྷ་རྣམས་སྐད་ཅིག་གིས་བསྐྱེད་པས་རིམ་གྱིས་བསྐྱེད་པ་ཟིལ་གྱིས་གནོན་པའི་ཕྱིར་རོ། ། གཉིས་པ་ཡན་ལག་གི་དོན་ལ་ཡང་གསུམ་སྟེ།
སྤྱི་དོན་དུ་བཤད་པ་ནི། གཞལ་ཡས་ཁང་གདན་དང་བཅས་པ་བསྐྱེད་པའི་རྗེས་ཐོགས་དེ་ནས་སྙོམས་པར་ཞུགས་པར་གྱུར་ཏོ་ཞེས་སྦྱར་རོ། ། སུ་ཞིག་ན། བཅོམ་ལྡན་འདས་ཞེས་པ་ནས། རྡོ་རྗེས་ཞེས་པའི་བར་ཏེ་རྡོ་རྗེ་འཆང་ངོ༌། ། གང་ལ་ཞེ་ན། ལྷ་རྣམས་སྐད་ཅིག་གིས་བསྐྱེད་པས་ཟླ་བ་དང་རྡོ་རྗེ་སོགས་ལས་རིམ་གྱིས་བསྐྱེད་པ་ཟིལ་གྱིས་གནོན་པའི་ཏིང་ངེ་འཛིན་ལའོ། ། བཅོམ་ལྡན་འདས་སྙོམས་པར་ཞུགས་པའི་རྗེས་དེ་མ་ཐག་ཏུ་ནམ་མཁའི་དབྱིངས་འདི་ཐམས་ཅད་དེ་བཞིན་གཤེགས་པ་རིགས་ལྔ་པོ་ཐམས་ཅད་ཀྱི་རིགས་ཅན་རྡོ་རྗེའི་ངོ་བོ་ལྷ་རྣམས་ཀྱིས་གང་བར་གནས་པར་གྱུར་ཏོ། ། རྡོ་རྗེ་འཆང་དེས་ཅི་མཛད་ཅེ་ན། དེ་ནས་ནམ་མཁའི་དབྱིངས་ཏེ་དབྱིངས་ཀྱིས་ཁྱབ་པའི་འཇིག་རྟེན་གྱི་ཁམས་ཐམས་ཅད་ན་གནས་པའི་སེམས་ཅན་སྐལ་བ་དང་ལྡན་པ་ཇི་སྙེད་པ་དེ་དག་ཐམས་ཅད་རྡོ་རྗེ་སེམས་དཔའི་བྱིན་གྱིས་རླབས་ཀྱིས་ཏེ།
འོད་ཟེར་གྱི་ལྕགས་ཀྱུས་དྲངས་ཏེ། དཀྱིལ་འཁོར་དུ་རྡོ་རྗེ་སེམས་དཔའི་རྣམ་པར་ཞུགས་པ་ལས། རྡོ་རྗེ་སེམས་དཔའི་གོ་འཕང་ཐོབ་པས། དེ་བཞིན་གཤེགས་པ་ཐམས་ཅད་ཀྱི་བདེ་བ་དང༌། ཡིད་བདེ་བ་ཞེས་པ་ནས་ཐོབ་པར་གྱུར་ཏོ། ། གཉིས་པ་སྦས་དོན་ནི། བྱང་ཆུབ་ཀྱི་སེམས་ཀྱི་རྡོ་རྗེ་རྡོ་རྗེ་འཆང་ཆེན་པོའི་ཏིང་ངེ་འཛིན་ལ་སྙོམས་པར་ཞུགས་སོ། ། ཏིང་ངེ་འཛིན་ཅི་ལྟ་བུ་ལ་ཞེ་ན། ཏིང་ངེ་འཛིན་གང་གིས་ཕུང་པོ་ལ་སོགས་པའི་ངོ་བོ་རྣམས། ཀུན་རྫོབ་བྱང་ཆུབ་ཀྱི་སེམས་ཀྱི་རྣམ་པས་ཟིལ་གྱིས་གནོན་པ།
རྡོ་རྗེ་ལྟར་མི་ཕྱེད་པར་གནས་པ། དེ་བཞིན་གཤེགས་པ་ཐམས་ཅད་ཀྱིས་ཟིལ་གྱིས་གནོན་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལའོ། ། ཏིང་ངེ་འཛིན་དེ་ལ་སྙོམས་པར་ཞུགས་མ་ཐག་ཏུ་ནམ་མཁའི་དབྱིངས་ཏེ། སྟོང་ཕྲག་བདུན་ཅུ་རྩ་གཉིས་ཀྱི་ཁོག་སྟོང་ཐམས་ཅད། དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ངོ་བོར་ཏེ། ཀུན་རྫོབ་བྱང་ཆུབ་ཀྱི་སེམས་ཀྱིས་གང་བར་གནས་པར་གྱུར་ཏོ། ། དེ་ནས་སེམས་ཅན་ཇི་སྙེད་པ་སྟེ། ཕུང་པོ་ལ་སོགས་པ་འདི་དག་ཐམས་ཅད་དེ་བཞིན་གཤེགས་པའི་བྱིན་གྱིས་རླབས་ཀྱི་ཡེ་ཤེས་ཤར་བས། དེ་བཞིན་གཤེགས་པ་ཞེས་སོགས་སོ། ། འདིས་ནི་བསྐྱེད་རྫོགས་ཀྱི་རྣལ་འབྱོར་པ་གཉིས་ཀྱིས།
དཀྱིལ་འཁོར་རྒྱལ་མཆོག་བསྐྱེད་པ་དང་གསང་མཆོད་ཀྱི་དུས་སུ་ཕྱག་རྒྱ་དང་སྙོམས་པར་ཞུགས་པས། འདོད་ཆགས་ཆེན་པོའི་མེས་ཁམས་བྱང་ཆུབ་ཀྱི་སེམས་ཞུ་བར་གྱུར་ན། མཆོག་ཏུ་དགའ་བའི་བདེ་བ་ཐོབ་པར་འགྱུར་རོ་ཞེས་བསྟན་ནོ། ། གསུམ་པ་མཐར་ཐུག་ནི། སྙོམས་པར་ཞུགས་སོ། ། གང་ལ་ན། ཕུང་པོ་ལྔའི་རང་བཞིན་དེ་བཞིན་གཤེགས་པ་ཐམས་ཅད་སྟོང་པ་ཉིད་དུ་གཅིག་པར་མཛད་པས་ན། ཟིལ་གྱིས་གནོན་པའི་རྡོ་རྗེ་ཞེས་བྱ་བ་འོད་གསལ་བའི་ཏིང་ངེ་འཛིན་ལའོ། ། འོད་གསལ་ལ་སྙོམས་པར་ཞུགས་མ་ཐག་ཏུ། ནམ་མཁའི་དབྱིངས་ཏེ་སྟོང་པ་ཉིད་འདི་གསུམ་པོ་ཐམས་ཅད་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ངོ་བོ་འོད་གསལ་ལ་གནས་པར་གྱུར་ཏོ། །
དེ་ནས་ནམ་མཁའི་དབྱིངས་ཏེ་སྟོང་པ་ཉིད་གསུམ་ལ་གནས་པའི་སེམས་ཅན་ཏེ། ཕུང་པོ་ལ་སོགས་པ་ཇི་སྙེད་པ་དེ་དག་ཐམས་ཅད་འོད་གསལ་གྱི་བྱིན་གྱིས་བརླབས་ཀྱི་ཞེས་སོགས་སོ། ། གཉིས་པ་དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་ལ་གཉིས་ཏེ། བསྡུས་པའི་དོན་ནི། དྲང་དོན་གྱིས་བསྐྱེད་རིམ་གྱི་རྣལ་འབྱོར་པས། ལྷག་མོས་བསྒོམ་པའི་རྗེས་དེ་ནས། རྣལ་འབྱོར་བཞིས་གཙོ་བོའི་སྐུ་བསྐྱེད་པ་སྟོན་ལ། ངེས་དོན་གྱིས། རྫོགས་རིམ་པས་སྒྱུ་ལུས་འོད་གསལ་དུ་བཅུག་ནས། ལོངས་སྐུར་བཞེངས་ཏེ།
དེ་ལས་བྱང་ཞིང་བསྐྱེད་པ་ནི། ལྷའི་སྐུ་སྟེ། དེ་ཉིད་རྡོ་རྗེའོ། ། ཚིག་དོན་ནི་སྙོམས་པར་ཞུགས་ཞེས་དྲང་ངོ༌། ། གང་ལ་ན། རྣལ་འབྱོར་བཞིས་བསྐྱེད་པའི་གཙོ་བོའི་སྐུ་ལ་དམིགས་པའི་ཏིང་ངེ་འཛིན་ལའོ། ། སྙོམས་པར་ཞུགས་ནས་ཅི་ཞིག་མཛད་ཅེ་ན། བྱིན་གྱིས་བརླབས་སོ་ཞེས་དྲང་ངོ༌། ། གང་ན་རིག་པ་ཆེན་པོ་ནི་ཨོཾ་ལ་སོགས་པའི་སྔགས་ཀྱི་ཡི་གེ་ཡིན་ལ། སྐྱེས་བུའི་གཟུགས་ནི་དེས་བསྐྱེད་པའི་ལྷའི་སྐུའོ། །
གང་གིས་བྱིན་གྱིས་བརླབས་ཤེ་ན། དེ་བཞིན་གཤེགས་པ་ཐམས་ཅད་ཀྱི་སྔགས་ཨོཾ་ལ་སོགས་པས་བྱིན་གྱིས་བརླབས་ཀྱིས་སོ། ། འདིས་ནི་མངོན་བྱང་ལྔ་ལས་དང་པོའི་མགོན་པོ་བསྐྱེད་པ་བསྟན་ནོ། ། བྱིན་བརླབས་ཀྱི་འབྲས་བུ་བསྟན་པ་ནི། ཞལ་གསུམ་པའི་རྣམ་པར་འཁོར་གྱི་དེ་བཞིན་གཤེགས་པ་ཐམས་ཅད་ཀྱིས་གཟིགས་པར་གྱུར་ཏོ། ། འདིས་སྤྲུལ་སྐུར་བསྒྱུར་བ་བསྟན་ནོ། ། ངེས་པའི་དོན་དུ་བཤད་པ་ནི། བྱིན་གྱིས་བརླབས་སོ། ། གང་ན། ཆེན་པོ་མཆོག་དང་ཚད་མེད་དང༌། །
མཁས་བརྩོན་སྤྲོ་བ་ལས་བདག་ཉིད། ། ཤིན་ཏུ་རྨད་བྱུང་བྱེད་པ་པོ། ། ཆེན་པོ་ཞེས་ནི་བཤད་པ་ཡིན། ། ཞེས་ཏེ། ཆེན་པོའི་སྒྲ་ནི་མཆོག་ལའང་འཇུག་པས། རིག་པ་ཆེན་པོ་ནི་མཆོག་དོན་དམ་པའི་བདེན་པའོ། ། སྐྱེས་བུ་ནི་ཀུན་རྫོབ་ཀྱི་བདེན་པ་སྟེ། བདེན་གཉིས་རྫོགས་པ་ལས་སྐྱེས་པའི་ཟུང་འཇུག་རྡོ་རྗེ་འཆང་ཆེན་པོ་ནི། རིག་པ་ཆེན་པོ་སྐྱེས་བུའི་གཟུགས་ཞེས་བྱ་སྟེ་དེའོ། ། ཚུལ་ཇི་ལྟར་དུ་བྱིན་གྱིས་བརླབ་ཅེ་ན།
དེ་བཞིན་གཤེགས་པ་རྣམ་སྣང་ལ་སོགས་པ་ཐམས་ཅད་ཀྱི་ཆ་ཤས་ལས་ཡོངས་སུ་བསྒྲུབས་པའི་བདག་ཉིད་དུ་བསྐྱེད་པའི་ཚུལ་གྱིས་སོ། ། སུ་ཞིག་གིས་ཤེ་ན། བྱང་ཆུབ་ཀྱི་སེམས་རྡོ་རྗེ་སྟེ་རྡོ་རྗེ་འཆང་ཆེན་པོས་སོ། ། ཅི་ཞིག་མཛད་ནས་བྱིན་གྱིས་བརླབ་ཅེ་ན། སྐུ་གསུང་ཐུགས་རྡོ་རྗེའི་དམ་ཚིག་ནི་འོད་གསལ་ཡིན་ལ། འོད་གསལ་ལས་བྱུང་བའི་ཟུང་འཇུག་གི་སྐུ་ནི་རྡོ་རྗེའོ། ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས་སོ། ། འདིས་འོད་གསལ་ལས་ཟུང་འཇུག་ཏུ་བཞེངས་པ་བསྟན་ནོ། ། དེ་ཉིད་སྤྲུལ་སྐུར་བསྒྱུར་བ་ནི། བྱིན་གྱིས་བརླབས་པ་ཙམ་གྱི་དེ་མ་ཐག་ཏུ་ཞེས་སོགས་སྔ་མ་བཞིན་དུ་བཤད་དོ། །
གསུམ་པ་ཞར་བྱུང་ཆེད་དུ་བརྗོད་པ་བསྟན་པ་ནི། དམ་ཚིག་འབྱུང་བའི་ཏིང་ངེ་འཛིན་གྱི་མཇུག་ཐོགས་དེ་ནས། ཆེད་དུ་བརྗོད་པ་འདི་ཆེད་དུ་བརྗོད་དོ། ། ཞེས་སྦྱར་རོ། ། སུ་ཞིག་གིས་བརྗོད་ཅེ་ན། དེ་བཞིན་གཤེགས་པ་མི་བསྐྱོད་པ་ལ་སོགས་པ་སྔར་བྱང་ཆུབ་ཀྱི་སེམས་རྡོ་རྗེའི་ཐུགས་ལ་ཞུགས་པ་ལས་སླར་ཡང༌། བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཁ་ནས་ཕྱིར་ཕྱུང་སྟེའོ། ། ཆེད་བརྗོད་ཀྱི་ངོ་བོ་ནི། ཨེ་མ་ཧོ་ཞེས་སོགས་སོ། ། ཨེ་མ་ཧོ་ཞེས་པ་ནི་ངོ་མཚར་བའི་ཚིག་གོ །
རབ་ཏུ་འཇུག་པ་ནི། ངོ་མཚར་ཆེ་ཞེས་པའོ། ། གང་ཞིག་རབ་ཏུ་འཇུག་ཅེ་ན། བྱང་ཆུབ་ཀྱི་སེམས་བསྐྱེད་རྫོགས་ཀྱི་ལྷའི་སྐུ་རྣམ་པ་གཉིས། གདུལ་བྱའི་རྒྱུད་ལ་རབ་ཏུ་འཇུག་པའོ། ། ཧི་ནི་གང་གི་ཕྱིར་གྱི་དོན་ཡིན་པས། ཅིའི་ཕྱིར་ངོ་མཚར་ཆེ་ཞེ་ན། བསྐྱེད་རྫོགས་ཀྱི་ལྷའི་སྐུ་གཉིས་པོ་དེ་ནི། དེ་བཞིན་གཤེགས་པ་ཀུན་གྱིས་ཐུན་མོང་མིན་པའི་མན་ངག་ཡིན་པས། ཀུན་གྱིས་གསང་ཞིང་སྦ་བར་བྱ་བ་ཡིན་ནོ། །
རབ་ཏུ་མི་རྟོག་པ་ནི། རྟོག་གེ་ལས་འདས་པས་སོ། ། གནས་པ་མེད་པ་ནི། ཁམས་གསུམ་དུ་མི་གནས་པས་སོ། ། འདིས་བླ་མའི་མན་ངག་ལ་བརྟེན་ནས་བསྐྱེད་རྫོགས་ཀྱི་ཏིང་ངེ་འཛིན་ལ་རྩེ་གཅིག་ཏུ་གནས་པའོ། ། ཞེས་སྟོན་ནོ། ། ཏིང་ངེ་འཛིན་གྱི་དཀྱིལ་འཁོར་བསྟན་པ་ལ་གཉིས་ཏེ། བསྡུས་པའི་དོན་ལ། སྔོན་བྱང་གི་དབང་དུ་བྱས་པ་དང༌། རྗེས་འཇུག་མངོན་རྟོགས་ཀྱི་དབང་དུ་བྱས་པའོ། །
འཁོར་གྱི་དེ་བཞིན་གཤེགས་པ་འདུས་ནས། རྡོ་རྗེ་འཆང་ལ་མཆོད་པ་སྔོན་དུ་འགྲོ་བས་ཕྱག་འཚལ་ནས། གསང་བ་འདུས་པའི་དོན་ལ་གསོལ་བ་བཏབ་པ་དང༌། བཅོམ་ལྡན་འདས་ཀྱིས་རྒྱུད་རྟོགས་པར་དཀའ་བ་བསྟན་པ་དང༌། འཁོར་གྱིས་སླར་ཡང་གསོལ་བ་བཏབ་པ་དང༌། བཅོམ་ལྡན་འདས་ཀྱིས་ཡེ་ཤེས་ཀྱི་དཀྱིལ་འཁོར་སྤྲུལ་པར་མཛད་པ་བསྟན་ནོ། ། གཉིས་པ་ནི། གསང་བ་འདུས་པ་ལ་འཇུག་པའི་སློབ་མས་ཚུལ་འདི་ལྟར་ཉེ་བར་གནས་པ་ལ། སློབ་དཔོན་གྱིས་འདི་ལྟར་བཤད་དོ། ། ཞེས་སྟོན་ནོ། །
སློབ་མའི་བྱ་བ་ཡང་མདོར་བསྡུ་ན་བཞི་སྟེ། བླ་མ་མཉེས་པར་བྱ་བ་དང༌། མཆོད་པ་དང༌། ཡོན་འབུལ་བ་དང༌། གསོལ་བ་གདབ་པའོ། ། དང་པོ་གཉིས་ནི། ཕྱག་འཚལ་ནས་ཞེས་པ་ཡན་ཆད་ཀྱིས་བསྟན་ནོ། ། གསུམ་པ་ནི། བཤད་དུ་གསོལ་ཞེས་པ་ཡན་གྱིས་བསྟན་ནོ། ། བླ་མའི་བྱ་བ་ཡང་གསུམ་སྟེ།
སྤྲོ་བ་བསྐྱེད་དེ་སློབ་མའི་བསམ་པ་བརྟག་པ་དང༌། དཀྱིལ་འཁོར་བཞེངས་ཏེ་དབང་བསྐུར་བ་དང༌། སྐལ་བ་དང་འཚམས་པར་ཆོས་བཤད་པའོ། ། དང་པོ་ནི། བྱང་ཆུབ་སེམས་གཞན་ལྟ་ཅི་སྨོས། ། ཞེས་པ་ཡན་ཆད་དོ། ། གཉིས་པ་ནི། གསོལ་བ་བཏབ་པ་དེ་མཁྱེན་ནས། ། ཞེས་པ་ཡན་ཆད་དོ། ། གསུམ་པ་ནི།
དེ་མན་ཆད་ཀྱིས་བསྟན་ནོ། ། གཉིས་པ་ཡན་ལག་གི་དོན་ལ་བཞི་སྟེ། མཆོད་པ་སྔོན་དུ་འགྲོ་བས་གསོལ་བ་གདབ་པ། སྤྲོ་བ་བསྐྱེད་པ་སྔོན་དུ་འགྲོ་བས་རྒྱུད་དོན་རྟོགས་པར་དཀའ་བ། སླར་ཡང་འདོད་པའི་དོན་ལ་གསོལ་བ་བཏབ་པ། སློབ་དཔོན་གྱི་བྱ་བ་དཀྱིལ་འཁོར་གྱི་སྤྲུལ་པ་སྟོན་པའོ། ། དང་པོ་ལ་ཡང་དྲང་དོན་དུ་བཤད་པ་ནི། ཆེད་དུ་བརྗོད་པའི་རྗེས་དེ་ནས་དེ་བཞིན་གཤེགས་པ་མི་བསྐྱོད་པ་ལ་སོགས་པ་ཐམས་ཅད་ཀྱང་གཅིག་ཏུ་འདུས་ནས་འདི་སྐད་ཅེས་གསོལ་ཏོ། ། ཞེས་སྦྲེལ་ལོ། ། གང་ལ་འདི་སྐད་ཅེས་གསོལ་ཞེ་ན།
བྱང་ཆུབ་ཀྱི་སེམས་རྡོ་རྗེ་སེམས་དཔའ་ལའོ། ། ཅི་ཞིག་བྱས་ནས་གསོལ་བར་མཛད་ཅེ་ན། དེ་བཞིན་གཤེགས་པ་ཐམས་ཅད་ཀྱི་མཆོད་པ་ཞེས་སོགས་སོ། ། ངེས་དོན་དུ་བཤད་པ་ནི། གཞན་རྣམས་སྔར་དང་འདྲ་ལ། སྤྲོས་པ་ནི་ལན་མང་དུ་བྱེད་པའོ། ། རིན་པོ་ཆེ་ནི་བུད་མེད་རིན་པོ་ཆེའོ། ། སྤྲིན་ནི་དུ་མ་འདུས་པའོ། ། གསོལ་བ་བཏབ་པ་དངོས་ནི། བཅོམ་ལྡན་འདས་ཞེས་བོས་ནས་བཤད་དུ་གསོལ་ཞེས་པའོ། །
གང་ན། འདུས་པ་གསང་བ་ལས་བྱུང་བ། ། ཞེས་པ་ནི། གཉིས་གཅིག་ཏུ་གྱུར་པ་ནི་འདུས་པ་སྟེ་ཡི་གེའི་དོན་ནོ། ། རྡོ་རྗེ་དང་པདྨ་གཅིག་ཏུ་འདུས་པ་ནི་སྤྱིའི་དོན་ནོ། ། ཐབས་དང་ཤེས་རབ་གཅིག་ཏུ་འདུས་པ་ནི་སྦས་པའོ། ། འདིའི་སྔ་མ་ལ་ཆོས་སྦས་པ་དང༌། ཕྱི་མ་ལ་སེམས་གསུམ་གྱི་སྦས་པར་བཤད་ན་ལེགས་སོ། ། བདེན་གཉིས་གཅིག་ཏུ་འདུས་པ་ནི་གསང་བ་སྟེ་འོད་གསལ་ལོ། ། འོད་གསལ་ལས་བྱུང་བ་ནི་ཟུང་འཇུག་སྟེ་མཐར་ཐུག་གོ །
དེ་ཉིད་ལ་དེ་བཞིན་གཤེགས་པ་ཀུན་གྱིས་གསང༌། ། ཞེས་བརྗོད་དོ། ། རིགས་ལྔ་པོ་གཅིག་ཏུ་འདུས་པའི་མཚན་ཉིད་ཅན་ཡིན་པས་ན་རྡོ་རྗེ་སྙིང་པོ་འདུས་པའོ། ། འདིས་ནི་འདི་སྐད་བསྟན་ཏེ། བསྐྱེད་རིམ་པས་དྲང་དོན་གྱི་མཆོད་པ་རིན་པོ་ཆེ་ལ་སོགས་པས་མཆོད་དེ། ཡི་གེའི་དོན་དང་སྤྱིའི་དོན་གཉིས་ཀྱི་བསྐྱེད་རིམ་བཤད་པར་ཞུ་བ་དང༌། རྫོགས་རིམ་པས་ངེས་དོན་གྱི་མཆོད་པ་བུད་མེད་རིན་པོ་ཆེ་ལ་སོགས་པས་མཆོད་དེ་སྦས་དོན་དང་མཐར་ཐུག་གཉིས་ཀྱིས་རྫོགས་རིམ་བཤད་པར་ཞུ་བའོ། ། གཉིས་པ་སྤྲོ་བ་བསྐྱེད་དེ་རྒྱུད་དོན་རྟོགས་པར་དཀའ་བ་བཤད་པ་ནི། དེ་ནས་འདི་སྐད་ཅེས་བཀའ་བསྩལ་ཏོ། ། ཞེས་སྦྱར་རོ། །
གང་ལ་བཀའ་བསྩལ་ན། འཁོར་གྱི་དེ་བཞིན་གཤེགས་པ་དེ་དག་ཐམས་ཅད་ལའོ། ། གང་གིས་ན་བྱང་ཆུབ་ཀྱི་སེམས་རྡོ་རྗེ་འཆང་ཆེན་པོས་སོ། ། ཚུལ་ཇི་ལྟར་ན། དེ་བཞིན་གཤེགས་པ་ཐམས་ཅད་ལ་བོས་ནས། ལེགས་སོ་ལེགས་སོ་ཞེས་ཞལ་གྱིས་བཞེས་པའོ། ། འོན་ཀྱང་འདུས་པའི་དོན་འདི་ནི་བྱང་ཆུབ་སེམས་དཔའ་གཞན་ཙནྡན་ལྟ་བུ་ལ་སོགས་པའི་གང་ཟག་རྣམས་ཀྱིས་རྟོགས་པ་ལྟ་ཅི་སྨོས་ཏེ། མི་རྟོགས་སོ། ། ཅིའི་ཕྱིར་ཞེ་ན། དེ་བཞིན་གཤེགས་པ་རིན་པོ་ཆེ་ལྟ་བུའི་གང་ཟག་ཐམས་ཅད་ཀྱང་ཐེ་ཚོམ་བསྐྱེད་པར་བྱེད་པ་ཉིད་ཀྱི་ཕྱིར་ཏེ།
བླ་མའི་མན་ངག་དང་བྲལ་བ་རྣམས་ཀྱི་ཡུལ་མ་ཡིན་པའི་ཕྱིར་རོ། ། གསུམ་པ་སླར་ཡང་འདོད་པའི་དོན་ལ་གསོལ་བ་གདབ་པ་ནི། རིན་པོ་ཆེ་ལྟ་བུའི་གང་ཟག་རྣམས་ཀྱི་ཡང་ཡུལ་མིན་ནོ། ། ཞེས་པས། ངོ་མཚར་དུ་གྱུར་ལ། པད་དཀར་སོགས་ཀྱི་ཡུལ་མིན་པར་བསྟན་པས་རྨད་དུ་གྱུར་ཏེ། སླར་ཡང་འོག་ནས་འབྱུང་བ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཞེས་བོས་ནས། ཡང་དག་པར་བསྟན་དུ་གསོལ་ཞེས་སྦྱར་རོ། ། གང་བསྟན་དུ་གསོལ་ཞེ་ན།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་བསྟན་པར་མི་སྤྲོ་བ་དེ་བསྟན་དུ་གསོལ་ཞེས་པའོ། ། སྐུ་གསུང་ཐུགས་ཀྱི་གསང་བ་ནི། རིགས་གསུམ་གྱི་དམ་ཚིག་དང་སྡོམ་པ་སྟེ་ཡི་གེའི་དོན་ནོ། ། ཨོཾ་ལ་སོགས་པའི་ཡི་གེ་གསུམ་ནི་སྤྱིའི་དོན་ནོ། ། ཡི་གེ་གསུམ་ནི་སྦས་པའོ། ། ཡི་གེ་གསུམ་གྱི་རང་བཞིན་ཅན་གྱི་ཟུང་འཇུག་ནི་མཐར་ཐུག་གོ ། སྟོན་པར་མི་སྤྲོ་ཞེས་བཤད་ན། གང་ལ་སྟོན་པར་མི་སྤྲོ་ཞེ་ན། རིན་པོ་ཆེ་ལྟ་བུའི་གང་ཟག་འདི་ལྟ་བུའི་ཡོན་ཏན་ཁྱད་པར་ཅན་ལ་ཡང་སྟོན་པར་མི་སྤྲོའོ། ། གང་གིས་དབུས་སུ་མི་སྤྲོ་ཞེ་ན།
དེ་བཞིན་གཤེགས་པ་ཐམས་ཅད་ཀྱི་འཁོར་དུའོ། ། གང་སྟོན་པར་མི་སྤྲོ་ཞེ་ན། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་གསང་བའོ། ། མི་སྤྲོ་ཡང་བསྟན་དགོས་ཞེས་སླར་ཡང་གསོལ་བ་གདབ་པ་ནི། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ལ་བྱིན་གྱིས་བརླབས་པ་མཛད་ནས་ཡང་དག་པར་བསྟན་དུ་གསོལ་ཞེས་སྦྲེལ་ལོ། ། ཅི་ཞིག་མཛད་ནས་སྟོན་པ་ནི། བཅོམ་ལྡན་འདས་ཞེས་པ་ནས། མཛད་ནས་ཞེས་པའི་བར་ཏེ། ཡི་གེའི་དོན་ནོ། ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་ནི་སྐུ་རྡོ་རྗེ་ལ་སོགས་པ་ཡིན་ལ།
བྱུང་བའི་ཚིག་ནི། སྐུ་བསྐྱེད་པར་བྱེད་པའི་ས་བོན་གྱི་ཡི་གེ་ཨོཾ་ལ་སོགས་པ་སྟེ་སྤྱིའི་དོན་ནོ། ། རྡོ་རྗེའི་དམ་ཚིག་ནི་དབང་པོ་གཉིས་སྦྱར་བ་ཡིན་ལ། བྱུང་བའི་ཚིག་ནི། བྱང་ཆུབ་ཀྱི་སེམས་ཀྱི་ཐིག་ལེའོ། ། བྱིན་གྱིས་བརླབ་པ་ནི། དེས་དབང་བསྐུར་བ་སྟེ་སྦས་པའོ། ། རྡོ་རྗེའི་དམ་ཚིག་ནི་འོད་གསལ་ལོ། ། བྱུང་བའི་ཚིག་ནི་སྟོང་པ་གསུམ་མོ། ། བྱིན་གྱིས་བརླབས་པ་ནི།
སྣང་གསུམ་འོད་གསལ་དུ་ཞུགས་ཏེ། སླར་ཡང་འོད་གསལ་ལས་བཞེངས་ནས། གདུལ་བྱའི་ངོར་སྐུ་རྣམ་པ་གཉིས་གསལ་བར་སྟོན་ཞིག་ཅེས་པ་སྟེ། མཐར་ཐུག་པར་བཤད་པའོ། ། དགོས་པ་ཅིའི་དོན་དུ་བསྟན་པར་གསོལ་བར་མཛད་ཅེ་ན། དེ་བཞིན་གཤེགས་པ་ཞེས་པ་ནས། བགྱི་བའི་བར་གྱི་ཕྱིར་ཞེས་པའི་བར་རོ། ། འདིས་ནི་འདི་སྐད་སྟོན་ཏེ། ཐེག་པའི་ཚུལ་ནི་ཤིན་ཏུ་ཟབ་པས། བསྐྱེད་རྫོགས་གཉིས་ཀྱི་དོན་ཅིས་ཀྱང་བཤད་དུ་གསོལ།
ཞེས་པའོ། ། བཞི་པ་སློབ་དཔོན་གྱི་བྱ་བ་དཀྱིལ་འཁོར་གྱི་སྤྲུལ་པ་སྟོན་པ་ལ་གཉིས་ཏེ། བསྡུས་པའི་དོན་ནི། ཟིལ་གནོན་རྡོ་རྗེའི་ཏིང་ངེ་འཛིན་ནི་དྲང་དོན་དུ་བཤད་པས་ལྷག་མོས་མཛད་པ་དང་བཅས་པ་དང༌། དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་དྲང་དོན་དུ་བཤད་པས། ལྷག་མོས་བསྡུས་ཏེ་རྣལ་འབྱོར་བཞིས་གཙོ་བོའི་སྐུ་བསྐྱེད་པ་དང༌། ཟིལ་གནོན་རྡོ་རྗེའི་ཏིང་ངེ་འཛིན་ནི་སྦས་དོན་དུ་བཤད་པས་ཆོས་འབྱུང་དུ་ལྷ་སུམ་ཅུ་སོ་གཉིས་བསྐྱེད་པ་སྟོན་ནོ། ། ཡེ་ཤེས་སྒྲོན་མེའི་ཏིང་ངེ་འཛིན་སྤྱི་དོན་དུ་བཤད་པས། ཆོས་འབྱུང་གི་གཙོ་བོའི་སྐུ་དེ་ཉིད། དྲང་དོན་གྱི་འབྱིན་སྔགས་ཀྱིས་ཕྱུང་སྟེ།
སྤྲོ་བ་དང༌། བསྡུ་བ་དང༌། གཙོ་བོ་ལ་བཅུག་པ་དང༌། ཞེ་སྡང་རྡོ་རྗེར་བསྒྱུར་བ་བསྟན་ཏེ། བསྐྱེད་རིམ་པའི་དང་པོའི་སྦྱོར་བའོ། ། ཟིལ་གནོན་རྡོ་རྗེ་མཐར་ཐུག་ཏུ་བཤད་པས་སྒྱུ་ལུས་འོད་གསལ་དུ་བཅུག་པ་དང༌། དམ་ཚིག་འབྱུང་བའི་རྡོ་རྗེ་མཐར་ཐུག་ཏུ་བཤད་པས། འོད་གསལ་ལས་ཟུང་འཇུག་ཏུ་བཞེངས་ཏེ། སྤྲུལ་པའི་སྐུར་བསྒྱུར་བ་དང༌། ཡང་ཟིལ་གནོན་རྡོ་རྗེའི་སྦས་བཤད་ཀྱིས་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་ཏེ།
ཆོས་འབྱུང་དུ་བདེ་བའི་སྣང་བ་ཙམ་ལས་སྐད་ཅིག་གིས་ལྷ་སུམ་ཅུ་སོ་གཉིས་བསྐྱེད་པ་དང༌། ཡེ་ཤེས་སྒྲོན་མ་སྦས་དོན་དང༌། མཐར་ཐུག་ཏུ་བཤད་པས། ཆོས་འབྱུང་གི་གཙོ་བོའི་སྐུ་དེ་ཉིད་ངེས་དོན་གྱི་འབྱིན་སྔགས་ཀྱིས་ཕྱུང་སྟེ། གཙོ་བོ་ལ་བཅུག་པས་ཞེ་སྡང་རྡོ་རྗེར་བསྒྱུར་བ་ནི་རྫོགས་རིམ་པའི་དང་པོའི་སྦྱོར་བའོ། ། འོ་ན་མདོར་བྱས་སུ། མི་བསྐྱོད་པ་དབྱུང་བ་མན་ཆད་དཀྱིལ་འཁོར་རྒྱལ་མཆོག་ཏུ་བཤད་པ་དང༌། འདིར་མི་བསྐྱོད་པ་དབྱུང་བ་མན་ཆད་དང་པོའི་སྦྱོར་བར་བཤད་པ་གཉིས་འགལ་ལོ་ཞེ་ན། ཀླུ་སྒྲུབ་ཀྱིས་དཀྱིལ་འཁོར་རྒྱལ་པོ་མཆོག་གི་འཁོར་རྣམས་སྤྲོ་བའི་གཞི་ཡིན་པས་དཀྱིལ་འཁོར་རྒྱལ་མཆོག་ཏུ་བཤད་ལ། སློབ་དཔོན་ཟླ་གྲགས་ཀྱིས་དང་པོར་སྦྱོར་བའི་མཐར་ཐུག་པ་ལ་དགོངས་ནས།
དང་པོའི་སྦྱོར་བར་བཤད་ཀྱི། དོན་ལ་འགལ་བ་མེད་དོ། ། གཉིས་པ་ཡན་ལག་གི་དོན་ནི། གསོལ་བ་བཏབ་པའི་རྗེས་ཐོགས་དེ་ནས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དེ་བཞིན་གཤེགས་པས། འཁོར་གྱི་དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་པ་དེ་མཁྱེན་ནས། དེ་དག་ལ་དབང་བསྐུར་བའི་ཕྱིར། ཡེ་ཤེས་ཀྱི་དཀྱིལ་འཁོར་སྤྲུལ་པའི་དོན་དུ་ཡེ་ཤེས་སྒྲོན་མེ་ཞེས་སོགས་ཏེ་ཡི་གེའི་དོན་ནོ། ། ཡེ་ཤེས་ཀྱི་སྣང་བ་སྤྲོ་བར་མཛད་པས་ན་མི་བསྐྱོད་པ་ལ་ཡེ་ཤེས་སྒྲོན་མེ་ཞེས་བྱ་སྟེ་སྤྱིའི་དོན་ནོ། ། རྣམ་པར་ཤེས་པ་གསུམ་གྱི་ཡེ་ཤེས་སྣང་བས་ཕྱོགས་བཅུར་སྣང་བར་མཛད་པས་ན།
སྣང་བ་གསུམ་ནི་ཡེ་ཤེས་སྒྲོན་མེ་སྟེ་སྦས་པའི་དོན་ནོ། ། ཡེ་ཤེས་ནི་འོད་གསལ་རྟོགས་པའི་བློ་ཡིན་ལ། དེས་འཇིག་རྟེན་གྱི་ཁམས་མཐའ་ཡས་པ་སྣང་བར་བྱེད་པས་ན་སྒྲོན་མེ་དང༌། མི་ཕྱེད་པས་ན་རྡོ་རྗེ་སྟེ། ཚུལ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་ཏེ་ཞེས་པ་ནི་མཐར་ཐུག་པའོ། ། འོད་གསལ་གྱི་ཏིང་ངེ་འཛིན་ལས་བཞེངས་ནས། སེམས་ཅན་རྣམས་ལ་གཟིགས་ཏེ། ཉོན་མོངས་པའི་རང་བཞིན་ཤེས་པ་ནི་བྱང་ཆུབ་ཡིན་ལ། དེའི་ངོ་བོ་ཉིད་ནི་བདག་ཡིན་ནོ་ཞེས་མཁྱེན་ནས། གདུལ་བྱའི་ཞེ་སྡང་སྦྱང་བའི་ཕྱིར།
ཞེ་སྡང་གི་རིགས་ནི་ཞེ་སྡང་རྡོ་རྗེ་ཡིན་ལ། དེའི་མཆོག་གི་སྙིང་པོའི་སྙིང་པོ་ནི་སྔགས་ཏེ། འོག་ནས་འབྱུང་བ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ༌། ། བཛྲ་དྷྲིཀ་ཅེས་པ་སྟེ། མངོན་བྱང་ལྔ་མཚོན་པའི་རྡོ་རྗེ་རྩེ་ལྔ་པ་འཛིན་པས་ན་རྡོ་རྗེ་འཆང་སྟེ་དྲང་བའི་དོན་ནོ། ། བདེན་པ་གཉིས་ཀྱི་མཚན་ཉིད་ཅན་གྱི་ཡེ་ཤེས་ཀྱི་རྡོ་རྗེ་འཛིན་པར་མཛད་པས་ན་རྡོ་རྗེ་འཆང་སྟེ་ངེས་དོན་ནོ། ། འདི་ཕྱུང་མ་ཐག་ཏུ་རྣལ་འབྱོར་བཞིས་བསྐྱེད་པའི་རིག་པའི་སྐྱེས་བུ། བདེན་པ་གཉིས་ཀྱི་བདག་ཉིད་ཅན་དེ་ཉིད། མི་བསྐྱོད་པའི་ཕྱག་རྒྱ་ཆེན་པོ་དང་དབྱེར་མེད་པར་སྦྱོར་བའི་ཐབས་ཀྱིས་དབུས་ཞལ་ནག་པོ། གཡས་ཞལ་དཀར་པོ།
གཡོན་ཞལ་དམར་པོའི་རྣམ་པས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རྡོ་རྗེ་སྟེ། རྡོ་རྗེ་འཆང་ཆེན་པོའི་སྐུ་གསུང་ཐུགས་ཀྱི་རྡོ་རྗེ་ལ་བཞུགས་སོ། ། ཞེས་པའོ། ། འདིར་ལྷའི་གྲངས་ངེས་ལ་གླེང་གཞིར་ཉི་ཤུ་རྩ་གཉིས། སྐབས་འདི་དང་ལེའུ་བཞི་པར་ལྷ་བཅུ་གསུམ། ལེའུ་བཅུ་དྲུག་པར་ལྷ་བཅུ་དགུ། ལེའུ་བཅུ་བདུན་པར་བཅོ་བརྒྱད་གསུངས་ལ། རྗེས་འཇུག་གི་བཞེད་ཚུལ་ནི། ཨིནྡྲ་བོ་དྷིས་བཅུ་གསུམ། ཡེ་ཤེས་ཞབས་ཀྱིས་བཅུ་དགུ།
སློབ་དཔོན་མགྲིན་གསུམ་པས་ཉི་ཤུ་རྩ་ལྔར་གསུངས། ཀླུ་སྒྲུབ་ཀྱིས་སུམ་ཅུ་སོ་གཉིས་སུ་གསུངས་སོ། ། འདི་དག་ནི་རྒྱུད་ཀྱིས་ཟིན་པའི་རྒྱས་བསྡུས་ཀྱི་རྗེས་སུ་འབྲང་བས་ཐམས་ཅད་ཀྱང༌། འབྲས་བུ་ཐོབ་བྱེད་དུ་ཁྱད་པར་མེད་དེ། སྡེ་བ་བཅོ་བརྒྱད་བཞིན་ནོ། ། དཀྱིལ་འཁོར་རྒྱལ་པོ་མཆོག་ལ་གཉིས་ཏེ། བསྡུས་པའི་དོན་ནི། དྲང་བའི་དོན་དང༌། ངེས་པའི་དོན་དང༌། སྒྲ་ཇི་བཞིན་པ་གསུམ་གྱིས།
རིམ་པ་གཉིས་ཀྱི་དཀྱིལ་འཁོར་རྒྱལ་པོ་མཆོག་སྟོན། དེ་ཡང་བསྐྱེད་ཆོག་གི་ཏིང་ངེ་འཛིན་རྣམས་དྲང་དོན་དུ་བཤད་པས། ཡུམ་གྱི་ཆོས་འབྱུང་དུ་ཆོ་ག་གསུམ་གྱིས་བསྐྱེད་པའི་འཁོར་དེ་རྣམས་དྲང་དོན་གྱིས་འབྱིན་སྔགས་ཀྱིས་གཙོ་བོའི་ཐུགས་ཁ་ནས་ཕྱུང་སྟེ། སྤྲོ་བ་དང༌། བསྡུ་བ་དང༌། རང་རང་གི་གནས་སུ་བཀོད་པ་སྒྲ་ཇི་བཞིན་པར་བཤད་པས་བསྐྱེད་རིམ་གྱི་དཀྱིལ་འཁོར་རྒྱལ་མཆོག་སྟོན་ནོ། ། ཡང་ཏིང་ངེ་འཛིན་རྣམས་ངེས་དོན་དུ་བཤད་པས་ཆོས་འབྱུང་དུ་བདེ་བའི་སྣང་བ་ཙམ་ལས་སྐད་ཅིག་གིས་བསྐྱེད་པ་དང༌། འཁོར་གྱི་ལྷ་དེ་རྣམས་ངེས་དོན་གྱི་འབྱིན་སྔགས་ཀྱིས་ཕྱུང་སྟེ། སྤྲོ་བ་དང༌། བསྡུ་བ་དང༌།
རང་རང་གི་གནས་སུ་བཀོད་པ་སྒྲ་ཇི་བཞིན་པར་བཤད་པས་རྫོགས་རིམ་པའི་དཀྱིལ་འཁོར་རྒྱལ་མཆོག་སྟོན་ནོ། ། གཉིས་པ་ཡན་ལག་གི་དོན་ལ་བཞི་ལས། དང་པོ་དེ་བཞིན་གཤེགས་པ་བཞི་བསྐྱེད་པའི་ཚུལ་ལ་གཉིས་ཏེ། དངོས་ཀྱི་དོན་དང༌། ཕན་ཡོན་བཤད་པའོ། ། དང་པོ་ནི། གཙོ་བོ་ཕྱུང་བའི་རྗེས་དེ་ནས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་དམ་ཚིག་འབྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་ཕྱུང་ངོ༌། ། ཞེས་སྦྱར་རོ། ། དམ་ཚིག་འབྱུང་བའི་རྡོ་རྗེ་དྲང་དོན་དང་ངེས་དོན་དུ་བཤད་པ་ནི་བསྟན་ཟིན་ཏོ། །
གང་ཕྱུང་ན། གཏི་མུག་ཅན་གྱི་སེམས་ཅན་སྦྱང་བའི་ཕྱིར། ཞི་བའི་ཚུལ་ཅན་ནི་གཏི་མུག་གི་རིགས་ཏེ། རྣམ་པར་སྣང་མཛད་ཡིན་ལ། དེའི་མཆོག་གི་སྙིང་པོའི་སྙིང་པོ་འོག་ནས་འབྱུང་བ་འདིའོ། ། གང་ལས་ན། བཅོམ་ལྡན་འདས་ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི། ཛཱི་ན་ཛིག་སྟེ། རྩིབས་བཅུ་གཉིས་པའི་ཆོས་ཀྱི་འཁོར་ལོས་བདུད་ལས་རྒྱལ་བས་ན་རྒྱལ་བ་སྟེ་དྲང་དོན་ནོ། །
རྡོ་རྗེ་ལྟ་བུའི་ཏིང་ངེ་འཛིན་གྱིས་བདུད་ཟིལ་གྱིས་གནོན་པས་ན་རྒྱལ་བ་སྟེ་ངེས་པའི་དོན་ནོ། ། འདི་ཕྱུང་མ་ཐག་ཏུ་སྤྱན་སྔར་ཏེ་མདུན་དུ་བཞུགས་སོ་ཞེས་སྦྱར་རོ། ། གང་གི་མདུན་དུ་ཞེ་ན། སྐུ་གསུང་ཐུགས་དབྱེར་མི་ཕྱེད་པའི་རྡོ་རྗེ་འཆང་ཆེན་པོ་ཡིའོ། ། ཚུལ་ཇི་ལྟ་བུའི་རྣམ་པས་ཤེ་ན། བཅོམ་ལྡན་འདས་རིག་པའི་སྐྱེས་བུ་རྡོ་རྗེ་འཆང་ཆེན་པོ་ཉིད། རྣམ་པར་སྣང་མཛད་ཀྱི་ཕྱག་རྒྱ་ཆེན་པོ་དང་གཅིག་ཏུ་སྦྱོར་བའི་ཐབས་ཀྱིས། དབུས་ཞལ་དཀར་པོ། གཡས་ཞལ་ནག་པོ། གཡོན་ཞལ་དམར་བའི་རྣམ་པས་སོ། །
ཕྲིན་ལས་ཅི་ཞིག་མཛད་ཅེ་ན། མེ་ལོང་ལྟ་བུའི་ཡེ་ཤེས་ཀྱིས་གཏི་མུག་ཅན་རྣམས་ཀྱི་གཏི་མུག་སྦྱངས་ཏེ། གཏི་མུག་རྣམ་པར་དག་པ་ལ་བཀོད་པའོ། ། རྣམ་པར་སྣང་མཛད་ཕྱུང་བའི་རྗེས་ཐོགས་དེ་ནས། བཅོམ་ལྡན་འདས་རིན་པོ་ཆེ་འབྱུང་བའི་རྡོ་རྗེ་སེམས་དཔའ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། ཞེས་སྦྱར་རོ། ། ཀུན་རྫོབ་བྱང་ཆུབ་སེམས་ལས་བྱུང་བའི་དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཀྱི་སྐུ་ནི། རིན་པོ་ཆེ་འབྱུང་བའི་རྡོ་རྗེ་དཔལ་ཏེ་དྲང་དོན་ནོ། ། དོན་དམ་བྱང་ཆུབ་ཀྱི་སེམས་འོད་གསལ་ལས་བྱུང་བའི་དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཀྱི་སྐུ་ནི་རིན་པོ་ཆེ་འབྱུང་བའི་དཔལ་ཏེ་ངེས་དོན་ནོ། ། གང་ཞིག་ཕྱུང་ཞེ་ན།
བསམ་པ་ཐམས་ཅད་རྫོགས་པར་བྱེད་པས་ན་ཡིད་བཞིན་གྱི་ནོར་བུའི་རིགས་ནི་རིན་ཆེན་འབྱུང་ལྡན་ཡིན་ལ། དེའི་མཆོག་གི་སྙིང་པོའི་སྙིང་པོ་འོག་ནས་འབྱུང་བ་འདིའོ། ། གང་ལས་ན། བཅོམ་ལྡན་འདས་ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་དེ་གང་ཞེ་ན། རཏྣ་དྷྲིཀ་སྟེ་བསམ་པ་ཐམས་ཅད་རྫོགས་པར་བྱེད་པའི་རིན་པོ་ཆེ་འཛིན་པས་ན་རིན་ཆེན་འཆང་སྟེ་དྲང་བའི་དོན་ནོ། ། ཡང་དག་པའི་མཐའི་རིན་པོ་ཆེ་འཛིན་པས་ན་རིན་ཆེན་འཆང་སྟེ་ངེས་པའི་དོན་ནོ། ། འདི་ཕྱུང་མ་ཐག་ཏུ་ལྷོ་ཕྱོགས་ཏེ་གཡས་ཕྱོགས་སུ་བཞུགས་སོ་ཞེས་སྦྱར་རོ། ། གང་གི་གཡས་ཕྱོགས་ཤེ་ན། སྐུ་གསུང་ཐུགས་རྡོ་རྗེ་ཡིའོ། །
ཚུལ་ཇི་ལྟ་བུའི་རྣམ་པས་ཤེ་ན། བཅོམ་ལྡན་འདས་རིག་པའི་སྐྱེས་བུ་དེ་ཉིད་རིན་པོ་ཆེ་ཏོག་གི་ཕྱག་རྒྱ་ཆེན་པོ་དང་གཅིག་ཏུ་སྦྱོར་བའི་ཐབས་ཀྱིས། དབུས་ཞལ་སེར་པོ། གཡས་ཞལ་ནག་པོ། གཡོན་ཞལ་དཀར་པོའི་རྣམ་པས་སོ། ། ཕྲིན་ལས་ཅི་ཞིག་མཛད་ནས་བཞུགས་ཤེ་ན། ནམ་མཁའ་མཆོག་གི་གནས་ཀྱི་སྟེ། ནམ་མཁའ་ལྟར་གོས་པ་མེད་པའི་མཉམ་པ་ཉིད་ཀྱི་ཡེ་ཤེས་ཀྱིས། མཆོག་ནོར་གྱིས་དྲེགས་པའི་སེམས་ཅན་རྣམས་སྦྱིན་པས་འདུལ་བར་མཛད་ཅིང༌། ང་རྒྱལ་རྣམ་པར་དག་པའི་གནས་ལ་བཀོད་དོ། །
རིན་ཆེན་འབྱུང་ལྡན་ཕྱུང་བའི་རྗེས་ཐོགས་དེ་ནས། བཅོམ་ལྡན་འདས་འདོད་ཆགས་ཆེན་པོ་འབྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། འདོད་ཆགས་ཆེན་པོའི་རྒྱུ་མཐུན་ཀུན་རྫོབ་བྱང་ཆུབ་ཀྱི་སེམས་ལས་བྱུང་བའི་འོད་དཔག་མེད་ཀྱི་ཕྱག་རྒྱ་ཆེན་པོ་ལ་དམིགས་པ་ནི། འདོད་ཆགས་ཆེན་པོ་འབྱུང་བའི་རྡོ་རྗེ་ཞེས་བྱའི་ཏིང་ངེ་འཛིན་ཏེ། དྲང་བའི་དོན་ནོ། ། འདོད་ཆགས་ཆེན་པོ་ནི་འོད་གསལ་བ་ཡིན་ལ། དེ་ལས་བྱུང་བའི་འོད་དཔག་མེད་ཀྱི་ཕྱག་རྒྱ་ཆེན་པོ་ལ་དམིགས་པ་ནི། འདོད་ཆགས་ཆེན་པོ་ཞེས་སོགས་ཏེ། ངེས་པའི་དོན་ནོ། ། གང་ཞིག་ཕྱུང་ཞེ་ན།
སོ་སོར་རྟོག་པའི་ཡེ་ཤེས་ལ་ཆགས་པ་ནི། རྡོ་རྗེ་འདོད་ཆགས་ཀྱི་རིགས་ཏེ། དེའི་མཆོག་གི་སྙིང་པོའི་སྙིང་པོ་འོག་ནས་འབྱུང་བ་འདིའོ། ། གང་ལས་ན། བཅོམ་ལྡན་འདས་ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་གང་ཞེ་ན། ཨ་རོ་ལིཀ་ཅེས་པ་ནི། འཁོར་བ་མ་ལུས་པ་ལས་འདས་པས་ན་ཨ་རོ་ལིཀ་སྟེ། དྲང་བའི་དོན་ནོ། ། རོ་ནི་ཡེ་ཤེས་གསུམ་མོ། །
ཨ་ལི་ཀ་ནི་བགྲོད་པ་སྟེ། ཡེ་ཤེས་གསུམ་གྱིས་དོན་དམ་འོད་གསལ་ལ་བགྲོད་པས་ཨ་རོ་ལིཀ་སྟེ་ངེས་པའི་དོན་ནོ། ། འདི་ཕྱུང་མ་ཐག་ཏུ་རྒྱབ་ཏུ་བཞུགས་ཅེས་སྦྱར་རོ། ། གང་གི་ན། སྐུ་གསུང་ཐུགས་རྡོ་རྗེ་ཡིའོ། ། རྣམ་པ་ཇི་ལྟ་བུའི་ཚུལ་གྱིས་ན། བཅོམ་ལྡན་འདས་རིག་པའི་སྐྱེས་བུ་དེ་ཉིད། འཇིག་རྟེན་དབང་ཕྱུག་གི་རིག་པའི་བདག་པོས་ཏེ་འོད་དཔག་མེད་ཡིན་ལ། དེའི་ཕྱག་རྒྱ་ཆེན་པོ་དང་གཅིག་ཏུ་སྦྱོར་བའི་ཐབས་ཀྱིས། དབུས་ཞལ་དམར་པོ།
གཡས་ཞལ་ནག་པོ། གཡོན་ཞལ་དཀར་པོའི་རྣམ་པས་སོ། ། ཕྲིན་ལས་ཅི་ཞིག་མཛད་ནས་བཞུགས་ཤེ་ན། སོ་སོར་རྟོག་པའི་ཡེ་ཤེས་ཀྱིས་འདོད་ཆགས་ལ་སྤྱོད་པའི་སེམས་ཅན་རྣམས་ཀྱི་འདོད་ཆགས་བསལ་ཏེ། འདོད་ཆགས་རྣམ་པར་དག་པ་ལ་བཀོད་དོ། ། འོད་དཔག་མེད་ཕྱུང་བའི་རྗེས་ཐོགས་དེ་ནས། བཅོམ་ལྡན་འདས་དོན་ཡོད་མཆོག་གི་དམ་ཚིག་འབྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། ཞེས་སྦྱར་རོ། ། དྲང་དོན་ནི། བྱ་གྲུབ་ཀྱི་ཡེ་ཤེས་ཀྱི་རང་བཞིན་དོན་ཡོད་གྲུབ་པ་ལ་དམིགས་པ་ཡིན་པས་ན་དོན་ཡོད་མཆོག་གོ །
ངེས་དོན་ནི། འོད་གསལ་ལ་དམིགས་པའོ། ། དམ་ཚིག་ཅེས་པའི་དྲང་དོན་ནི། དམ་ཚིག་ཉམས་པ་ལ་སོགས་པ་སེལ་བས་ན། དམ་ཚིག་འགུགས་པའི་རིགས་ཏེ། དོན་ཡོད་གྲུབ་པ་སྟེ་དྲང་བའི་དོན་ནོ། ། དམ་ཚིག་ནི་ཁམས་ཕྲ་བ་སྟེ། ཐབས་ཀྱི་ཡེ་ཤེས་ཀྱིས་བཀུག་ནས་མཆོག་ཏུ་དགའ་བ་བསྐྱེད་པས། ཡོངས་སུ་སྦྱོང་བའི་རིགས་ནི་དམ་ཚིག་འགུགས་པའི་རིགས་ཏེ། ངེས་པའི་དོན་ནོ། །
གང་ཕྱུང་ན། དེའི་མཆོག་གི་སྙིང་པོའི་སྙིང་པོ་འོག་ནས་འབྱུང་བ་འདིའོ། ། གང་ལས་ཕྱུང་ན། བཅོམ་ལྡན་འདས་ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་གང་ཞེ་ན། པྲཛྙཱ་དྷྲིཀ་སྟེ། ཤེས་རབ་འཛིན་པས་ན་ཤེས་རབ་འཆང་སྟེ་དྲང་དོན་ནོ། ། ཁམས་ཕྲ་བ་ཀུན་རྫོབ་བྱང་ཆུབ་ཀྱི་སེམས་འཛིན་པས་ན་ཤེས་རབ་འཆང་སྟེ་ངེས་དོན་ནོ། ། འདི་ཐབས་ལ་སྦྱོར་བར་བྱ་བ་ཡིན་པས། ཤེས་རབ་ལ་སྦྱོར་བ་མི་ལེགས་སོ། །
འདི་ཕྱུང་མ་ཐག་ཏུ་བྱང་ཕྱོགས་ཏེ་གཡོན་ཕྱོགས་སུ་བཞུགས་སོ། ། གང་གི་ཞེ་ན། བཅོམ་ལྡན་འདས་སྐུ་གསུང་ཐུགས་རྡོ་རྗེ་ཡིའོ། ། རྣམ་པ་ཇི་ལྟ་བུས་ཤེ་ན། བཅོམ་ལྡན་འདས་རིག་པའི་སྐྱེས་བུ་དེ་ཉིད། རྡོ་རྗེ་དོན་ཡོད་པའི་ཕྱག་རྒྱ་ཆེན་པོ་དང་གཅིག་ཏུ་སྦྱོར་བའི་ཐབས་ཀྱིས། དབུས་ཞལ་ལྗང་ཁུ། གཡས་ཞལ་ནག་པོ། གཡོན་ཞལ་དཀར་པོའི་རྣམ་པས་སོ། ། ཕྲིན་ལས་ཅི་ཞིག་མཛད་ནས་བཞུགས་ཤེ་ན།
བྱ་བ་གྲུབ་པའི་ཡེ་ཤེས་ཀྱིས། ཕྲག་དོག་གི་དྲི་མ་སྦྱངས་ནས། ཕྲག་དོག་རྣམ་པར་དག་པ་ལ་བཀོད་ཅེས་པའོ། ། གཉིས་པ་ཕན་ཡོན་ནི། བསྐྱེད་རྫོགས་གཉིས་ཀྱི་རིགས་ལྔ་བསྒོམས་པ་ལ་དགོས་པ་ཅི་ཡོད་ཅེ་ན། རིགས་ནི་ལྔ་པོ་འདི་དག་ཉིད། ། འདོད་དང་ཐར་པ་རབ་སྒྲུབ་པའོ། ། ཞེས་པའོ། ། འདིའི་དྲང་བའི་དོན་ནི། རིགས་ལྔ་པོ་ནི་རྣམ་སྣང་ལ་སོགས་པའོ། །
བསྐྱེད་རིམ་པས་འདི་བསྒོམས་པས་ཐར་པ་ལ་འདོད་པ་བསྐྱེད་པ་ནི། ཐར་པ་འདོད་པའོ། ། ཐར་པ་ནི་ཟག་མེད་ཀྱི་བདེ་བ་ཆེན་པོ་སྟེ། དེ་སྒྲུབ་ཅེས་པའི་དོན་ནོ། ། ཡང་ན་ཞེ་སྡང་མི་བསྐྱོད་པ་དང༌། གཏི་མུག་རྣམ་སྣང་དང༌། འདོད་ཆགས་འོད་དཔག་མེད་དང༌། ཡིད་བཞིན་ནོར་བུ་རིན་ཆེན་འབྱུང་ལྡན་དང༌། དམ་ཚིག་དོན་ཡོད་གྲུབ་པ་སྟེ། རིགས་ལྔ་པོ་འདི་རྣམས་བསྐྱེད་རིམ་པས་བསྒོམས་པས་མངོན་པར་འདོད་པའི་ཐར་པ་ཟག་མེད་ཀྱི་བདེ་བ་སྒྲུབ་པར་བྱེད་ཅེས་པ་དྲང་བའི་དོན་ནོ། །
ངེས་དོན་ནི་རྫོགས་རིམ་པས་བདེ་བའི་སྣང་བ་ཙམ་ལས་གྲུབ་པའི་རིགས་ལྔ་པོ་བསྒོམས་པས། འདོད་པའི་ཡོན་ཏན་ལ་སྤྱད་པ་དང༌། མཐར་ཐུག་གི་ཐར་པ་རྡོ་རྗེ་འཆང་ཆེན་པོ་ཐོབ་ཅེས་པའོ། ། མངོན་པར་འདོད་པའི་ཐར་པ་ཟག་མེད་ཀྱི་བདེ་བ་ཆེན་པོ་སྒྲུབ་ཅེས་པའོ། ། ངེས་དོན་ནི་རྫོགས་རིམ་པས་རིགས་ལྔ་བསྒོམས་པས་འདོད་པ་ལ་ལོངས་སྤྱོད་པས་ཐར་པ་རྡོ་རྗེ་འཆང་ཆེན་པོ་ཐོབ་ཅེས་པའམ། ཡང་ན་བཤད་རྒྱུད་དགོངས་པ་ལུང་སྟོན་ལས། ཕུང་པོ་འདི་དག་སངས་རྒྱས་ཏེ། ། གཉིས་མེད་དེ་བཞིན་ཉིད་སྦྱོར་བས། ། དེ་ཡང་དེ་བཞིན་གཤེགས་ཞེས་བྱ། ། ཞེས་གསུངས་ཏེ།
རིགས་ལྔའི་སྒྲས་བསྟན་པའི་གཟུགས་སོགས་ཕུང་པོ་ལྔ། གཉིས་སུ་མེད་པའི་འོད་གསལ་དང་གཅིག་ཏུ་སྦྱར་བས། བྱང་ཆུབ་ཐོབ་པའི་རྐྱེན་དུ་འགྱུར་ཞེས་བྱའོ། ། འདིར་ཕུང་པོ་ལྔ་པོ་དེ་ལ་དེ་བཞིན་གཤེགས་པ་ཞེས་བྱ་བའི་ཐ་སྙད་གདགས་སོ། ། ཞེས་པའོ། ། དེ་བཞིན་གཤེགས་པ་ལྔ་བསྐྱེད་པའི་ཚུལ་བསྟན་ཟིན་ཏོ། ། གཉིས་པ་ལྷ་མོ་བཞི་བསྐྱེད་པའི་ཚུལ་ནི། དེ་བཞིན་གཤེགས་པ་བཞི་ཕྱུང་བའི་རྗེས་ཐོགས་དེ་ནས། བཅོམ་ལྡན་འདས་རྡོ་རྗེ་འཛིན་པ་རྗེས་སུ་ཆགས་པའི་དམ་ཚིག་ནི། མཱ་མ་ཀི་ཡིན་ལ།
དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ཕྱུང་ན། རྡོ་རྗེ་འཛིན་པ་ཐམས་ཅད་ཀྱི་བཙུན་མོའི་མཆོག མཱ་མ་ཀིའི་སྙིང་པོ་འོག་ནས་འབྱུང་བ་འདིའོ། ། གང་ལས་ན། ཉིད་ཀྱི་སྐུ་གསུང་ཐུགས་རྡོ་རྗེ་ལས་སོ། ། སྙིང་པོ་ནི། དེ་ཤྭ་ར་ཏི་ཞེས་ཏེ། ཞེ་སྡང་ནི་མི་བསྐྱོད་པ་ཡིན་ལ། དེ་ལ་དགའ་བས་ན།
ཞེ་སྡང་དགའ་སྟེ་དྲང་དོན། ཞེ་སྡང་དག་པ་ལ་དགའ་བས་ན་ཞེ་སྡང་དགའ་སྟེ། ངེས་དོན་ནོ། ། འདི་ཕྱུང་མ་ཐག་ཏུ་དཀྱིལ་འཁོར་གྱི་བདེན་བྲལ་གྱི་གྲྭར་བཞུགས་སོ། ། ཤར་ཕྱོགས་ཀྱི་གྲྭར་འདོད་པ་ནི་ནོར་བའོ། ། ཞེས་སྦྱར་རོ། ། རྣམ་པ་ཇི་ལྟ་བུས་ཤེ་ན། རིག་པའི་སྐྱེས་བུ་དེ་ཉིད་བུད་མེད་དེ། མཱ་མ་ཀིའི་གཟུགས་འཛིན་པར་གྱུར་ཏེ། སྔོ་དཀར་དམར་བའི་རྣམ་པས་སོ། །
མཱ་མ་ཀི་ཕྱུང་བའི་རྗེས་ཐོགས་དེ་ནས། དེ་བཞིན་གཤེགས་པ་ཐམས་ཅད་ནི་རྣམ་པ་སྣང་མཛད་ཡིན་ལ། དེའི་རྗེས་སུ་ཆགས་པའི་རྡོ་རྗེ་ནི་སངས་རྒྱས་སྤྱན་ཏེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། གང་ཕྱུང་ན། བཙུན་མོའི་མཆོག་སངས་རྒྱས་སྤྱན་གྱི་སྙིང་པོ་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི། མོ་ཧ་ར་ཏི་ཞེས་པ་སྟེ།
གཏི་མུག་ནི་རྣམ་སྣང་ཡིན་ལ། དེ་ལ་དགའ་བས་ན་གཏི་མུག་དགའ་སྟེ་དྲང་དོན་ནོ། ། གཏི་མུག་རྣམ་པར་དག་པ་ལ་དགའ་བས་ནས་གཏི་མུག་དགའ་སྟེ་ངེས་དོན་ནོ། ། འདི་ཕྱུང་མ་ཐག་ཏུ། མོའི་གྲྭར་བཞུགས་སོ། ། ལྷོ་ཕྱོགས་ཀྱི་གྲྭར་བཞུགས་ཞེས་པ་ནི་མ་དག་པའོ། ། རྣམ་པ་ཇི་ལྟ་བུས་ཤེ་ན། རིག་པའི་སྐྱེས་བུ་དེ་ཉིད་བུད་མེད་དེ། སྤྱན་མའི་གཟུགས་འཛིན་པར་གྱུར་ཏེ། དཀར་ནག་དམར་བའི་རྣམ་པས་སོ། །
གཞན་དག་མཱ་མ་ཀི་ཤར་དང༌། སྤྱན་མ་ལྷོར་འགོད་པ་ནི། ཆག་ལོཙྪ་བས་བསྒྱུར་བའི་སྒྲོན་གསལ་དང༌། བསྡུས་རིམ་མ་མཐོང་བར་ཟད་དོ། ། སྤྱན་མ་ཕྱུང་བའི་རྗེས་ཐོགས་དེ་ནས། འདོད་ཆགས་འཛིན་པ་ནི་འོད་དཔག་མེད་དེ། རྗེས་སུ་ཆགས་པར་བྱེད་པའི་རྡོ་རྗེ་ནི་གོས་དཀར་མོའོ། ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ་ཕྱུང་ངོ༌། ། འདི་ནི་རྒྱུད་ལ་བཞུགས་ཚུལ་གྱི་གོ་རིམ་གྱི་དབང་དུ་བྱས་སོ། ། གང་ཕྱུང་ན།
བཙུན་མོའི་མཆོག་གོས་དཀར་མོའི་སྙིང་པོ་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལ་སོགས་པ་ལས་སོ། ། སྙིང་པོ་ནི། ར་ག་ར་ཏི་ཞེས་ཏེ། འདོད་ཆགས་ནི་འོད་དཔག་མེད་ཡིན་ལ། དེ་ལ་དགའ་བས་ན་འདོད་ཆགས་དགའ་བས་ཏེ་དྲང་དོན་དང༌། འདོད་ཆགས་རྣམ་པར་དག་པ་ལ་དགའ་བས་ན་འདོད་ཆགས་དགའ་ཏེ་ངེས་དོན་ནོ། ། འདི་ཕྱུང་མ་ཐག་ཏུ་རླུང་གི་གྲྭར་བཞུགས་སོ། ། རྣམ་པ་ཅི་ལྟ་བུས་བཞུགས་ན།
རིག་པའི་སྐྱེས་བུ་དེ་ཉིད་བུད་མེད་དེ། གོས་དཀར་མོའི་གཟུགས་འཛིན་པར་གྱུར་ཏེ། དམར་ནག་དཀར་བའི་རྣམ་པས་སོ། ། གོས་དཀར་མོ་ཕྱུང་བའི་རྗེས་ཐོགས་དེ་ནས། སྐུ་གསུང་ཐུགས་བསླུ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། ཞེས་སྦྱར་རོ། ། སྐུ་གསུང་ཐུགས་བསླུ་བ་ཞེས་པ་ལ་བཤད་ཚུལ་བཞི་ཏེ། སླུ་བ་ནི་མི་རྟག་པ་ཞེས་གཞན་ལ་རབ་ཏུ་སྟོན་པ་ནི་ཡི་གེའི་དོན་ནོ། ། བསླུ་བ་ནི་སྟོང་པ་ཞེས་པ་སྟེ་སྤྱིའི་དོན་ནོ། ། སྐུ་གསུང་ཐུགས་ནི་སྣང་བ་གསུམ་སྟེ་དེ་དང་དེ་ལ་ཁམས་ཕྲ་བ་རླུང་ཞུགས་ནས།
སྐད་ཅིག་རེ་རེ་ལ། གཟུགས་སོགས་ཀྱི་ཡུལ་མྱོང་བར་བྱས་ཏེ། སླར་ཡང་འོད་གསལ་དུ་རྟོགས་པ་ནི་སླུ་བ་སྟེ་སྦས་པའོ། ། སྐུ་གསུང་ཐུགས་ནི་ཕུང་པོ་ཁམས་སྐྱེ་མཆེད་ཡིན་ལ། དེ་རིལ་འཛིན་ཞེས་རྗེས་ཞིག་གིས་མི་སྣང་བར་བྱས་པ་ནི། སླུ་བ་སྟེ་མཐར་ཐུག་གོ ། གཞན་དག་གིས་ནི་ནུས་པ་མ་ཐོན་ནོ། ། ཅི་ཞིག་ཕྱུང་ཞེ་ན། ཤེས་རབ་འཆང་ནི་དོན་ཡོད་གྲུབ་པ་ཡིན་ལ། དེ་རྗེས་སུ་ཆགས་པ་རྡོ་རྗེའི་དམ་ཚིག་ནི་སྒྲོལ་མ་སྟེ།
དེའི་སྙིང་པོ་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི། བཛྲ་ར་ཏི་ཞེས་ཏེ། རྡོ་རྗེ་ནི་དོན་ཡོད་གྲུབ་པ་ཡིན་ལ། དེ་ལ་དགའ་བས་ན་རྡོ་རྗེ་དགའ་སྟེ་དྲང་དོན་ནོ། ། རྡོ་རྗེ་ཡེ་ཤེས་ལ་དགའ་བས་ན་རྡོ་རྗེ་དགའ་སྟེ། ངེས་དོན་ནོ། ། འདི་ཕྱུང་མ་ཐག་ཏུ་དབང་ལྡན་གྱི་གྲྭར་བཞུགས་སོ། །
ཞེས་འགྲེལ་པའི་འགྱུར་ལས་འབྱུང་ངོ༌། ། རྣམ་པ་ཇི་ལྟ་བུས་ཤེ་ན། རིག་པའི་སྐྱེས་བུ་དེ་ཉིད། བུད་མེད་དེ་སྒྲོལ་མའི་གཟུགས་འཛིན་པར་གྱུར་ཏེ། ལྗང་ནག་དཀར་བའི་རྣམ་པའོ། ། ལྷ་མོ་བཞི་པོ་འདི་དག་དེ་བཞིན་གཤེགས་པ་ཐམས་ཅད་ཀྱིས་ལྷན་ཅིག་སྤྱོད་པའི་བཙུན་མོ་ཡིན་པས། བཙུན་མོ་མཆོག་གོ ། དེ་བཞིན་གཤེགས་པ་ཐམས་ཅད་ཀྱི་ཕུན་སུམ་ཚོགས་པའི་མཆོག་བསྐྱེད་པས་ན་བཙུན་མོའི་མཆོག་གོ ། འདོད་པའི་དབང་ཕྱུག་དང་ལྡན་པས་ཕུན་སུམ་ཚོགས་པའི་སྒྲས་གསུངས་སོ། ། ལྷ་མོ་བཞི་བསྐྱེད་ཚུལ་བསྟན་ཟིན་ཏོ། །
གསུམ་པ་ཁྲོ་བོ་བསྐྱེད་པའི་ཚུལ་ལ། ཐོག་མར་སྒོ་བ་བཞི་བསྐྱེད་པ་ནི། ལྷ་མོ་བཞི་ཕྱུང་བའི་རྗེས་ཐོགས་དེ་ནས། རྣམ་པར་སྣང་མཛད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། རྣམ་པར་སྣང་མཛད་སྤྱི་བོར་རིགས་བདག་གི་ཚུལ་དུ་བཞུགས་པ་ནི་རྣམ་སྣང་རྡོ་རྗེ་སྟེ། ཁྲོ་བོ་གཤིན་རྗེ་གཤེད་ཡིན་ལ། དེ་ལ་དམིགས་པའི་ཏིང་ངེ་འཛིན་ལ་དེ་སྐད་ཞེས་བྱའོ། ། གང་ཞིག་ཕྱུང་ཞེ་ན། དེ་བཞིན་གཤེགས་པ་ཐམས་ཅད་ཀྱིས་དཀྱིལ་འཁོར་བྱིན་གྱིས་རློབ་པ་ནི། ཤར་སྒོར་གནས་ནས་བསྲུང་བར་མཛད་པ་ཁྲོ་བོ་ཆེན་པོ་གཤིན་རྗེ་གཤེད་ཀྱི་སྙིང་པོ་འདིའོ། །
གཞན་དག་གིས་ནི་དོན་ལེགས་པར་མ་བཤད་དོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི། ཡ་མཱན་ཏ་ཀྲིད་དེ། ཡ་མ་ནི་གཤིན་རྗེ་སྟེ་དམྱལ་བའོ། ། ཨན་ཏ་ནི་མཐའ་ཡིན་ལ། ཀྲིད་ནི་བྱེད་པ་སྟེ། གཤིན་རྗེ་མཐའ་འམ་ཟད་པར་བྱེད་པས་ན་གཤིན་རྗེ་མཐར་བྱེད་དེ་དྲང་བའི་དོན་ནོ། ། འདི་ཡང་གཞན་དག་གིས་དོན་མ་ཤེས་སོ། །
གཤིན་རྗེ་ནི་མ་རིག་པའོ། ། དེ་འོད་གསལ་གྱིས་མཐའ་འབྱིན་པར་མཛད་པས་ན་མཐར་བྱེད་དེ་ངེས་པའི་དོན་ནོ། ། འདི་ཕྱུང་མ་ཐག་ཏུ་དཀྱིལ་འཁོར་གྱི་ཤར་སྒོར་བཞུགས་སོ། ། དེ་བཞིན་གཤེགས་པ་ཐམས་ཅད་ཀྱི་སྐུའི་བདག་ཉིད་དུ་བཞུགས་ནས། གཞན་ཐམས་ཅད་བསྙེངས་པར་བྱེད་པའི་རྣམ་པས་སོ། ། འདིར་དེ་བཞིན་གཤེགས་པ་ཐམས་ཅད་བགེགས་ལ་བཟུང་ནས། དེ་སྐྲག་པར་མཛད་པ་ལ་འདོད་པ་ནི་འགྲེལ་བས་སྒྲ་ཇི་བཞིན་པར་བཤད་པ་དང་འགལ་ལོ། ། གཤིན་རྗེ་གཤེད་ཕྱུང་བའི་རྗེས་ཐོགས་དེ་ནས་མངོན་པར་བྱང་ཆུབ་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། མངོན་པར་བྱང་ཆུབ་པ་ནི་རིན་འབྱུང་ཡིན་ལ། དེའི་ཅོད་པན་གྱི་རྡོ་རྗེ་ནི་ཁྲོ་བོ་གཞན་གྱིས་མི་ཐུབ་པ་སྟེ།
དེ་ལ་དམིགས་པ་དྲང་དོན་ནོ། ། མངོན་པར་བྱང་ཆུབ་པའི་རྡོ་རྗེ་ནི་འོད་གསལ་ཏེ། དེ་ལ་དམིགས་པ་ནི་ངེས་དོན་ནོ། ། གང་ཞིག་ཕྱུང་ཞེ་ན། ཁྲོ་བོ་ཆེན་པོ་གཞན་གྱིས་མི་ཐུབ་པའི་སྙིང་པོ་ནི་འོག་ནས་འབྱུང་བ་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི། པྲཛྙཱ་ཏ་ཀྲིད་དེ། པྲ་ནི་རབ།
ཛྙཱ་ན་ནི་ཤེས་པའོ། ། ཨན་ཏ་མཐའ་འོ། ། ཀྲིད་ཏ་ནི་བྱེད་པ་སྟེ། ཤེས་རབ་ཀྱིས་ཉོན་མོངས་པ་འཇིགས་པར་བྱེད་པས་ན། ཤེས་རབ་མཐར་བྱེད་དེ། དྲང་བའི་དོན་ནོ། ། ཤེས་རབ་ནི་རྟོག་པ་སྟེ། ཡུལ་ལ་དཔྱོད་པས་སོ། ། དེ་འོད་གསལ་དུ་འཇུག་པར་བྱེད་པ་ནི། མཐར་བྱེད་དེ་ངེས་པའི་དོན་ནོ། །
འདི་ཕྱུང་མ་ཐག་ཏུ་ལྷོ་ཕྱོགས་ཀྱི་སྒོར་བཞུགས་སོ། ། རྣམ་པ་ཇི་ལྟ་བུས་བཞུགས་ན། རིག་པའི་སྐྱེས་བུ་དེ་ཉིད། རྡོ་རྗེའི་དམ་ཚིག་ཤེས་རབ་མཐར་བྱེད་ཀྱིས་གདུག་པ་རྣམས་བསྙེངས་པ་སྟེ་སྐྲག་པར་བྱེད་ཅེས་པའོ། ། ཡང་ན་སྐྲག་པར་བྱ་བ་ལ་བཟུང་སྟེ། རྡོ་རྗེ་དམ་ཚིག་ནི་འཇིག་རྟེན་པའི་མཁའ་འགྲོ་མ་རྣམས་ཡིན་ལ། དེ་རྣམས་བསྙེངས་པ་སྟེ་སྐྲག་པར་བྱེད་པའི་རྣམ་པས་སོ། ། འགྲེལ་པར་རྣམ་གྲངས་གཉིས་བཀོད་པ་ལས། གོང་འོག་ནས་བཤད་པའི་རིགས་པས་སྔ་མ་ཉིད་ལེགས་སོ། ། ཤེས་རབ་མཐར་བྱེད་ཕྱུང་བའི་རྗེས་ཐོགས་དེ་ནས།
ཆོས་རིན་པོ་ཆེ་འབྱུང་གནས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། ཆོས་རིན་པོ་ཆེ་ནི་འོད་དཔག་ཏུ་མེད་པའོ། ། དེའི་འབྱུང་གནས་རྡོ་རྗེ་ནི། དེའི་རིགས་སུ་གཏོགས་པ་རྟ་མགྲིན་ཏེ། དེ་ལ་དམིགས་པ་ནི་དྲང་དོན་ནོ། ། གནས་ནི་འོད་དཔག་མེད་ཡིན་ལ། དེ་ལས་བྱུང་བའི་རྡོ་རྗེ་ནི་རྟ་མགྲིན་ནོ་ཞེས་པའོ། ། ཆོས་རིན་པོ་ཆེ་ནི་འོད་གསལ་ལོ། ། དེའི་འབྱུང་གནས་རྡོ་རྗེ་རྟ་མགྲིན་ཏེ། དེ་ལ་དམིགས་པ་ནི་ངེས་པའི་དོན་ནོ། །
ཞེས་བཤད་དོ། ། འདིར་ཡང་གནས་དེ་ལས་བྱུང་བའི་རྡོ་རྗེ་ཞེས་བཤད་ན་ལེགས་པར་མངོན་ནོ། ། གང་ཕྱུང་ན། ཁྲོ་བོ་ཆེན་པོ་རྟ་མགྲིན་གྱི་སྙིང་པོ་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི། པདྨ་ཏ་ཀྲིད་ཅེས་ཏེ། པདྨ་ཆུས་མ་གོས་པ་བཞིན་དུ་ཉོན་མོངས་པས་མ་གོས་ཏེ། ཉོན་མོངས་པ་འཇིག་པར་མཛད་པས་སོ། །
དེས་ན་པདྨ་མཐར་བྱེད་དྲང་དོན་ནོ། ། པདྨ་ནི་སྐྱེ་གནས་ཡིན་ལ། མཐའ་ནི་ཕྱི་ནས་བརྩིས་པའི་ནང་སྟེ། དེར་དབང་པོ་གཉིས་སྦྱར་གྱི་ཐབས་ཀྱིས་མཆོག་ཏུ་དགའ་བ་བསྐྱེད་པས་ན། པདྨ་མཐར་བྱེད་ཅེས་གསུང་མོད། འདིར་མཐར་བྱེད་ཀྱི་སྒྲ་མི་འགྲིག་པར་སྣང་བས་བརྟག་གོ ། ཡང་ན་མཐར་བྱེད་པ་ནི་རིམ་གྱིས་བྱེད་པ་ལ་ཆག་ལོས་བཤད་དོ། ། འདི་ཕྱུང་མ་ཐག་ཏུ་ནུབ་ཀྱི་སྒོར་བཞུགས་སོ། ། རྣམ་པ་ཇི་ལྟ་བུས་བཞུགས་ཤེ་ན། རིག་པའི་སྐྱེས་བུ་དེ་ཉིད།
དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེ་ཁྲོ་བོས། གཞན་ཐམས་ཅད་བསྙེངས་པར་བྱེད་པའི་རྣམ་པས་སོ། ། གཞུང་འདིའི་རིགས་པས་གཞན་རྣམས་ཀྱང་བྱེད་པ་ལ་སྦྱར་ན་ལེགས་སོ། ། པདྨ་མཐར་བྱེད་ཕྱུང་བའི་རྗེས་ཐོགས་དེ་ནས། སྐུ་གསུང་ཐུགས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། སྐུ་གསུང་ཐུགས་ནི་དོན་ཡོད་གྲུབ་པའོ། ། དེའི་རྡོ་རྗེ་ནི་ཁྲོ་བོ་བདུད་རྩི་ཐབས་སྦྱོར་ཏེ། དེ་ལ་དམིགས་པ་ནི་དྲང་དོན་ནོ། ། སྐུ་གསུང་ཐུགས་རྡོ་རྗེ་ནི། སྐུ་གསུང་ཐུགས་རྣམ་པར་དག་པའི་འོད་གསལ་བ་སྟེ།
དེ་ལ་དམིགས་པ་ནི་ངེས་དོན་ནོ། ། གང་ཕྱུང་ཞེ་ན། ཁྲོ་བོ་ཆེན་པོ་བདུད་རྩི་ཐབས་སྦྱོར་གྱི་སྙིང་པོ་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི། བིག་ནཱན་ཏ་ཀྲིཏ་ཏེ་བགེགས་རྣམས་མཐར་མཛད་ཅིང་འཇིགས་པར་མཛད་པས་ན་བགེགས་མཐར་བྱེད་དེ་དྲང་བའི་དོན་ནོ། ། ལུས་གཟིར་བར་བྱེད་པའི་ནད་ནི་བགེགས་ཡིན་ལ། ཐབས་ཀྱི་ཡེ་ཤེས་ཤར་བས་དེ་རྣམས་འཇིགས་པར་མཛད་པས་ན་བགེགས་མཐར་བྱེད་དོ། ། ངེས་པའི་དོན་ནོ། །
འདི་ཕྱུང་མ་ཐག་ཏུ་བྱང་ཕྱོགས་ཀྱི་སྒོར་བཞུགས་སོ། ། རྣམ་པ་ཇི་ལྟ་བུས་བཞུགས་ན། རིག་པའི་སྐྱེས་བུ་དེ་ཉིད། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རང་བཞིན། གཞན་ཐམས་ཅད་བསྙེངས་པར་བྱེད་པ་ཁྲོ་བོའི་རྣམ་པས་སོ། ། འདིས་ཀྱང་སྔ་མ་རྣམས་སྐྲག་བྱེད་ལ་སྦྱར་བ་ཉིད་ལེགས་སོ། ། ཁྲོ་བོ་བཞི་པོ་སྒོར་བཞུགས་ནས་ཅི་མཛད་ཅེ་ན། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་དཀྱིལ་འཁོར་པ་རྣམས་མཉེས་པར་བྱེད་པས། དམ་ཚིག་སེམས་དཔའ་རྣམས་ཏེ། གང་གིས་མཉེས་པར་བྱེད་ཅེ་ན།
བགེགས་ཐམས་ཅད་འཇིགས་པའི་བྱ་བ་མཛད་པས་སོ། ། བཞི་པ་ལྷ་གཞན་རྣམས་བསྐྱེད་པའི་ཚུལ་ལ་དཀྱིལ་འཁོར་ལ་ཇི་ལྟར་བཀོད་པའི་ཚུལ་དང༌། ལྷའི་གྲོང་ལ་རྩོད་པ་སྤང་བའོ། ། དང་པོ་ནི། སྒོ་བཞིར་རྩ་རྒྱུད་ནས་བཤད་པའི་ཁྲོ་བོ་བཞི་དང༌། མཚམས་བཞི་དང་སྟེང་འོག་རྣམས་སུ་མི་གཡོ་བ་ལ་སོགས་པའི་ཁྲོ་བོ་གཞན་རྣམས་འགོད་པའོ། ། ཕྱོགས་བཞིའི་སྣམ་བུར་བྱམས་པ་ལ་སོགས་པའི་བྱང་ཆུབ་སེམས་དཔའ་བརྒྱད་དོ། ། ནང་གི་མཚམས་བཞིར་གཟུགས་རྡོ་རྗེ་མ་སོགས་ལྷ་མོ་བཞིའོ། ། དེ་ལྟར་ལྷ་སུམ་ཅུ་སོ་གཉིས་འགོད་པར་བྱའོ། ། གཉིས་པ་ནི་གླེང་གཞིར་ཉི་ཤུ་རྩ་གཉིས་དང༌།
ལེའུ་དང་པོ་དང་བཞི་པར་ལྷ་བཅུ་གསུམ་དང༌། ལེའུ་བཅུ་དྲུག་པར་ལྷ་བཅུ་དགུ་དང༌། ལེའུ་བཅུ་བདུན་པར་ལྷ་བཅོ་བརྒྱད་གསུངས་པ་རྣམས་དང་མི་མཐུན་ནོ་ཞེ་ན། བཤད་རྒྱུད་རྡོ་རྗེ་ཕྲེང་བ་ལས། སྐུའི་དཀྱིལ་འཁོར་ལ་སུམ་ཅུ་སོ་གཉིས་འགོད་པར་གསུངས་པ་བཞིན། ཕྱུང་བའི་དཀྱིལ་འཁོར་ལའང་སུམ་ཅུ་སོ་གཉིས་སོ། ། ཇི་སྐད་དུ། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རི་བཞིན་གནས། ། དང་པོ་སྐུ་ཡི་རྡོ་རྗེ་ནི། །
གཟུགས་ཀྱི་ཕུང་པོར་ཡང་དག་བཞུགས། ། ཞེས་པ་ནས། འོག་གི་རྐང་པར་བཞུགས་པ་ནི། ། དེ་བཞིན་གཤེགས་པ་གནོད་མཛེས་ཏེ། ། ལུས་ནི་འདི་ཉིད་ཀུན་ལ་འདིར། ། དེ་བཞིན་གཤེགས་པ་ཐམས་ཅད་བཞུགས། ། ཞེས་པས་བསྟན་ནོ། ། ཡུམ་གྱི་ལུས་ལའང་ལྷ་སུམ་ཅུ་སོ་གཉིས་འགོད་པར་ཡབ་ཀྱི་རིགས་པས་ཤེས་སོ། ། འགའ་ཞིག་ཡུམ་ལ་དེ་བཞིན་གཤེགས་པ་ལྔ་ལས་མི་འགོད་པར་ནི་དོན་མ་རྟོགས་པ་སྟེ། ཏ་ཐཱ་ག་ཏ་རཀྵི་ཏས།
བྱང་ཆུབ་སེམས་དཔའ་བཞི་འགོད་པར་བྱའོ། ། ཡང་བཞི་འགོད་པར་བྱའོ་ཞེས་གསུངས་པ་དང༌། སློབ་དཔོན་ཟླ་བས་ཀྱང༌། ཡབ་ཀྱི་བཞིན་འགོད་པར་གསུངས་ཀྱི། གཞན་དམིགས་བསལ་མ་གསུངས་པའི་ཕྱིར། འོ་ན་དྲུག་ཅུ་རྩ་གཉིས་སུ་འགྱུར་རོ་ཞེ་ན། ཡབ་ཡུམ་གྱི་རིགས་ལྔ་དང་ཡུམ་བཞི་དང༌། ཁྲོ་བོ་བཅུ་དང༌། བྱང་ཆུབ་སེམས་དཔའ་བརྒྱད་རྣམས་དག་པ་གཅིག་པའི་ཕྱིར། རིགས་མཐུན་པ་གཉིས་གཉིས་གཅིག་ཏུ་བགྲང་བས་སུམ་ཅུ་རྩ་གཉིས་སུ་ངེས་སོ། །
ལེའུ་མཚན་བསྟན་པ་ནི། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཉིད་ལ་གསང་བ་ཞེས་བཤད་པ་ཡིན་ལ། སངས་རྒྱས་ཐམས་ཅད་ཚོགས་པ་ནི་འདུས་པའོ། ། ཞེས་རྒྱུད་ཕྱི་མ་ལས་བཤད་པ་ལྟར་བསྟན་ཏེ། སྐུ་གསུང་ཐུགས་ནི་རྣམ་པ་གསུམ། ། གསང་བ་ཞེས་ནི་བཤད་པ་ཡིན། ། སངས་རྒྱས་ཐམས་ཅད་ཞེས་བྱ་བ། ། ཚོགས་པ་འདུས་པ་ཡིན་པར་བརྗོད། ། ཞེས་གསུངས་སོ། ། རིམ་པ་གཉིས་ཀྱི་ཏིང་ངེ་འཛིན་གྱི་དཀྱིལ་འཁོར་བྱིན་གྱིས་བརློབ་པ་སྟེ།
བསྐྱེད་པའི་ལེའུ་སྟེ་དང་པོའོ།། ༈ །ལེའུ་དང་པོའི་རྒྱུད་ཀྱི་དོན་མདོར་བསྟན་ནས། ལེའུ་ལྷག་མ་བཅུ་དྲུག་རྒྱས་པར་འཆད་པ་ལ། ལེའུ་གཉིས་པ་ལ་གཉིས་ཏེ། བསྡུས་པའི་དོན་དང༌། ཡན་ལག་གི་དོན་ནོ། ། དང་པོ་ལ་ཡང་ངོ་བོ་དང༌། དབྱེ་བ་དང༌། བརྗོད་བྱ་ངོས་བཟུང་བའོ། ། དང་པོ་ནི་སྟོང་པ་ཉིད་རྟོགས་པའི་བློ་ཐབས་ཀྱི་སྙིང་པོ་ཅན་ནོ། །
རྡོ་རྗེ་ཕྲེང་བར། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་ཞེས་རང་བཞིན་ནོ། ། ཞེས་སོ། ། གཉིས་པ་ལ། ཀུན་རྫོབ་བྱང་ཆུབ་ཀྱི་སེམས་དང༌། དོན་དམ་བྱང་ཆུབ་ཀྱི་སེམས་སོ། ། གསུམ་པ་བརྗོད་པ་ངོས་བཟུང་བ་ནི། འདིར་རྫོགས་པའི་རིམ་པ་འབའ་ཞིག་སྟོན་ཅིང༌། དེ་དག་ལས་ཀྱང་འོད་གསལ་དང༌།
ཟུང་འཇུག་སྟོན་ནོ། ། གཉིས་པ་ཡན་ལག་གི་དོན་ལ། སྡུད་པ་པོའི་ཚིག་གིས་མཚམས་སྦྱར་བ་དང༌། རྒྱུད་ཀྱི་བརྗོད་བྱའི་གཙོ་བོར་རྣམ་པར་དབྱེ་བའོ། ། དང་པོ་ནི། ལེའུ་དང་པོ་བསྟན་པའི་རྗེས་ཐོགས་དེ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཞེས་པ་ནས། གསོལ་ཏོ་ཞེས་པའི་བར་ནི་སྒྲ་ཇི་བཞིན་པའོ། ། གཉིས་པ་ལ་འཁོར་གྱིས་གསོལ་བ་བཏབ་པ་དང༌། སྟོན་པས་ཉན་པ་གདམས་པ་དང༌།
འཁོར་གྱིས་དེ་ལ་ཆེད་དུ་བརྗོད་པ་དང༌། བྱང་ཆུབ་ཀྱི་སེམས་ཀྱི་མཚན་ཉིད་བསྟན་པ་དང༌། སླར་ཡང་ངོ་མཚར་ཆེ་སྟེ་ཆེད་དུ་བརྗོད་པའོ། ། དང་པོ་ནི། ལེའུ་དང་པོ་རྫོགས་པའི་རྗེས་ཐོགས་དེ་ནས་སྐུ་གསུང་ཐུགས་ཀྱི་བདག་པོ་རྡོ་རྗེ་འཆང་ཆེན་པོ་ལ། འདི་སྐད་ཅེས་གསོལ་ཏོ་ཞེས་སྦྱར་རོ། ། ཅི་ཞིག་བྱས་ནས་ཤེ་ན། ཕྱི་ནང་གསང་གསུམ་གྱི་མཆོད་པ་བྱས་ཏེ། ལུས་ཀྱི་ཕྱག་འཚལ་ནས་སོ། ། སུ་ཞིག་གིས་ཤེ་ན།
མི་བསྐྱོད་པ་ལ་སོགས་པའི་འཁོར་གྱི་དེ་བཞིན་གཤེགས་པ་ཐམས་ཅད་ཀྱིས་སོ། ། ཚུལ་ཇི་ལྟར་གསོལ་ན། བཅོམ་ལྡན་འདས་ཞེས་བོས་ནས། བཤད་དུ་གསོལ་ཞེས་སྦྱར་རོ། ། གང་ཞེ་ན་བླ་ན་མེད་པའི་བྱང་ཆུབ་ཀྱི་སེམས་སོ། ། དེ་ཇི་ལྟ་བུ་སྙམ་ན། སྐུ་གསུང་ཐུགས་དབྱེར་མེད་མི་ཕྱེད་པའི་ངོ་བོ་ནི་རྡོ་རྗེ་འཆང་ཡིན་ལ། རྒྱུ་ལ་འབྲས་བུའི་མིང་གིས་ཉེ་བར་བཏགས་པས་འོད་གསལ་ཉིད་སྐུ་གསུང་ཐུགས་ཀྱི་མཆོག་གོ ། སྒྲིབ་པ་ཐམས་ཅད་ལས་གྲོལ་བས་ན་སྙིང་པོའོ། ། བྱ་རྒྱུད་སོགས་ལ་མི་བསྟན་པས་གསང་བའོ། །
དེ་ཉིད་ཀྱིས་ན་བླ་ན་མེད་པའོ། ། དོན་ནི་ཟུང་འཇུག་གི་སྐུ་བསྐྱེད་པའི་ཕྱིར་དུ། དེའི་རྒྱུ་དོན་དམ་བྱང་ཆུབ་ཀྱི་སེམས་འོད་གསལ་བཤད་དུ་གསོལ། ཞེས་པའི་དོན་ནོ། ། གཉིས་པ་ནི། གསོལ་བ་བཏབ་པའི་རྗེས་ཐོགས་དེ་ནས། བཅོམ་ལྡན་འདས་སྐུ་གསུང་ཐུགས་རྡོ་རྗེའི་བདག་པོས།

འཁོར་གྱི་དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་པ་མཁྱེན་ཅིང༌། སྒྲིབ་པ་རྣམ་སེལ་ལ་སོགས་པའི་བྱང་ཆུབ་སེམས་དཔའ་ཐམས་ཅད་ཀྱི་སེམས་ཀྱི་རྟོག་པ་ཐུགས་ཀྱིས་མཁྱེན་ནས། བྱང་ཆུབ་སེམས་དཔའ་དེ་དག་ལ་འོག་ནས་འབྱུང་བ་འདི་སྐད་ཅེས་བཀའ་བསྩལ་ཏོ། ། སེམས་ཀྱི་རྟོག་པ་ནི། བྱང་ཆུབ་ཀྱི་སེམས་འོད་གསལ་བསྟན་ན། དོན་ཆེན་པོར་འགྱུར་ཏེ་སྙམ་པའོ། ། འདིས་རྗེས་འཇུག་ལྟར་ན། བླ་མས་སློབ་མའི་རྟོག་པ་མཁྱེན་ནས། བྱང་ཆུབ་ཀྱི་སེམས་འཆད་པ་ལ་སྦྱར་རོ། ། བཀའ་བསྩལ་བའི་དོན་ལ། དྲང་དོན་གྱི་བཤད་པ་ལ་འགའ་ཞིག
ཁྱོད་ཀྱིས་བསྐྱེད་ཅིག་ཅེས་ཏེ། ལྷག་མོས་མཛད་པ་དང་བཅས་པ་བསྒོམ་པར་བྱ་ཞེས་པའོ། ། སུས་བསྒོམ་པར་བྱ་ཞེ་ན། སེམས་ལུས་ཀྱི་རྣམ་པ་ནི་སྐུ་རྡོ་རྗེའི་རྣམ་པས་ཞེས་པའོ། ། ལུས་སེམས་ཀྱི་རྣམ་པ་ནི་ཐུགས་རྡོ་རྗེའི་རྣམ་པས་ཞེས་པའོ། ། སེམས་ཚིག་ཏུ་བརྗོད་པ་ནི། གསུང་རྡོ་རྗེའི་རྣམ་པས་ཏེ། དེ་ལྟར་བསྒོམ་པར་བྱའོ་ཞེས་པའོ། ། དེ་ལྟར་བསྒོམས་ནས་ཅི་ཞིག་བྱ་ཞེ་ན། སྐུ་གསུང་ཐུགས་ནམ་མཁའ་ལྟ་བུར་རོ་གཅིག་པར་ཡང་དག་པར་སྦྱར་ཞིང་གཅིག་ཏུ་བྱས་ནས་ཞེས་པའོ། །
འདིས་ལྷག་མོས་བསྡུས་ནས། དེ་བཞིན་ཉིད་ལ་བྱང་ཆུབ་པ་བསྒོམ་པ་བསྟན་ནོ། ། ཞེས་ཟེར་རོ། ། འདི་ནི་མི་འཐད་དེ། ལེའུ་འདིས་རྫོགས་རིམ་འབའ་ཞིག་སྟོན་ཅིང༌། བྱེ་བྲག་ཏུ་འོད་གསལ་དང་ཟུང་འཇུག་འབའ་ཞིག་སྟོན་པར་འདོད་པ་དང་འགལ་ལོ། ། དེས་ན་ཁྱོད་ཀྱིས་བསྐྱེད་ཅིག་ཅེས་སྦྱར་རོ། ། ཇི་ལྟར་ན་སེམས་ལུས་རྡོ་རྗེའི་སྐུའི་རྣམ་པ་དང༌། ལུས་སེམས་ཏེ་ཐུགས་རྡོ་རྗེའི་རྣམ་པ་དང༌། སེམས་ཚིག་ཏུ་བརྗོད་པ་གསུང་རྡོ་རྗེའི་རྣམ་པར་བསྐྱེད་ཅིག་ཅེས་པའོ། །
འདིས་སྐུ་གསུང་ཐུགས་ཐ་མི་དད་པའི་ངོ་བོ་ཉིད་ཀྱིས། ཡེ་ཤེས་ཀྱི་སྐུ་བྱང་ཆུབ་ཀྱི་སེམས་བདེན་པ་གཉིས་ཀྱི་བདག་ཉིད་ཅན་བསྐྱེད་ཅིག་ཅེས་པའོ། ། དེ་ནས་ཡང་དག་པར་སྦྱར་ཞེས་སྦྲེལ་ལོ། ། སུ་ཞིག་གིས་ཤེ་ན། བྱང་ཆུབ་སེམས་དཔའ་ཆེན་པོ་དེ་དག་གིས་སོ། ། གང་ན་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་སོ། ། ཚུལ་ནི། སྟོང་པ་ཉིད་ནམ་མཁའ་ལྟ་བུར་ཡང་དག་པར་སྦྱར་ཞིང་གཅིག་ཏུ་བྱས་ནས་སོ། ། འདིས་ལྷག་མོས་བསྡུས་ནས། དེ་བཞིན་ཉིད་ལ་བྱང་ཆུབ་བསྒོམ་པ་བསྟན་ཞེས་ཟེར་བ་ནི།
འདིར་རྫོགས་རིམ་ཁོ་ན་སྟོན་པའི་སྐབས་ཡིན་པས་མི་འགྲིག་གོ ། གཉིས་པ་ངེས་དོན་ནི། ཁྱེད་ཀྱིས་ཡིད་ཀྱི་རང་བཞིན་གྱི་ལུས་སྒྱུ་མ་ལྟ་བུ་བསྐྱེད་ཅིག་ཅེས་པའོ། ། ཚུལ་ཇི་ལྟ་བུར་ཞེ་ན། སེམས་ལུས་ལྟ་བུ་ཞེས་པ་ནི། སེམས་གསུམ་རླུང་ཕྲ་བ་དང་ལྷག་ཅིག་པ་ལས་གྲུབ་པ་ལོངས་སྤྱོད་རྫོགས་པའི་སྐུ་ལྟ་བུ་དང༌། སྐུ་དེ་ནི་ལུས་སེམས་ཀྱི་རྣམ་པ་སྟེ། སེམས་ཀྱི་སྣང་བ་ལས་ལུས་དོན་གཞན་མེད་པ་དང༌། སེམས་ཚིག་ཏུ་བརྗོད་པའི་རྣམ་པ་ནི། སེམས་ཀྱང་ཚིག་གིས་བརྗོད་པ་ལྟར་རེག་པ་དང་བཟུང་བར་མི་ནུས་པ་ལྟ་བུར་བསྐྱེད་ཅིག་ཅེས་པའོ། །
འདིའི་དོན་ནི་རླུང་སེམས་ཙམ་ལས་གྲུབ་པའི་སྒྱུ་ལུས་ཀྱི་སྐུ་འོད་གསལ་དུ་བཅུག་ནས། སྐད་ཅིག་གིས་རྗེས་དྲན་གྱི་ཡན་ལག་ལས། ཟུང་འཇུག་རྡོ་རྗེ་འཆང་དུ་བསྐྱེད་གཅིག་ཅེས་པའོ། ། དེ་ལྟར་བསྐྱེད་པའི་སྒྱུ་མའི་རང་བཞིན་ཅན་གྱི་སྐུ་གསུང་ཐུགས་འོད་གསལ་དུ་བཅུག་སྟེ། ནམ་མཁའ་ལྟ་བུའི་འོད་གསལ་དང་སྦྱར་ཞིང་གཅིག་ཏུ་བྱས་ནས། ཟུང་འཇུག་གི་སྐུ་བསྐྱེད་པར་བྱའོ། ། རྡོ་རྗེ་ཕྲེང་བ་ལས། སྙིང་པོར་གྱུར་པ་རང་སྲོག་ལས། ། ཞེས་པ་ནས། དངོས་གྲུབ་གཉིས་པོ་ཐོབ་པར་འགྱུར། །
ཞེས་གསུངས་སོ། ། འདིའི་དོན་ནི། ཁམས་གསུམ་ན་སྙིང་པོར་གྱུར་པ་ཕྱི་ནང་གི་དངོས་པོ་རྣམས། རང་སྲོག་རླུང་ལས་གཞན་ཡན་འགར་དུ་གནས་པ་མེད་དེ། ཁམས་གསུམ་རླུང་གི་སྤྲུལ་པ་ཡིན་པའི་ཕྱིར། དངོས་པོ་དེ་དག་ཀྱང་རྨི་ལམ་རྨི་བའི་ཡུལ་བཞིན་དུ། སྒྱུ་མ་ལྟ་བུའི་ཚུལ་དུ་མཐོང་ནས། ཁམས་གསུམ་པའི་བདག་ཉིད་ཀྱི་དངོས་པོ་དེ་བཞིན་ཉིད་འོད་གསལ་གཅིག་ཏུ་གྱུར་པ་སྟེ་སྐད་ཅིག་གིས་མཐོང་ནས། སླར་ཡང་ཟུང་འཇུག་གི་སྐུར་བྱིན་གྱིས་བརླབས་ནས་ལྡང་བ་ནི། དེ་བཞིན་ཉིད་དེ།
འགྱུར་བ་མེད་པའི་མཆོག་གི་དངོས་གྲུབ་ཚེ་འདི་ལ་ཐོབ་པར་འགྱུར་ཞེས་བསྟན་ནོ། ། གསུམ་པ་འཁོར་གྱིས་དེ་ལ་ཆེད་དུ་བརྗོད་པ་ནི། ཨེ་མ་ཧོ་སྟེ་ངོ་མཚར་ཆེའོ། ། གང་ཞིག་ངོ་མཚར་ཆེ་ཞེ་ན། ། ཀུན་ཏུ་བཟང་པོ་རྡོ་རྗེ་འཆང་ཆེན་པོས། ། སྐྱེ་བ་མེད་པ་འོད་གསལ་ལ། ། སྒྱུ་ལུས་གཅིག་ཏུ་སྦྱར་བ་ཡིས་ཏེ། འོད་གསལ་དུ་བཅུག་ནས་སླར་ཡང་སྐུ་གསུང་ཐུགས་ཀྱི་རྡོ་རྗེ་ཅན། ཟུང་འཇུག་གི་སྐུར་སྐྱེ་བར་རབ་ཏུ་བསྒྲགས་པ་གང་ཡིན་པ་འདི་ནིའོ། ། བཞི་པ་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པ་ལ།
དང་པོ་རྡོ་རྗེ་འཆང་གིས་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པ་ནི། ཆེད་དུ་བརྗོད་པ་རྫོགས་པའི་རྗེས་དེ་ནས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་མངོན་པར་རྫོགས་པར་བྱང་ཆུབ་པའི་གཉིས་སུ་མེད་པའི་ཡེ་ཤེས། དེ་ཐོབ་པའི་ཚུལ་ནི། ཐབས་ཏེ་མི་ཕྱེད་པས་ན་རྡོ་རྗེའོ། ། དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་ཏེ། བྱང་ཆུབ་ཀྱི་སེམས་འོག་ནས་འབྱུང་བ་འདི་གསུངས་སོ། ། གང་གིས་ན། དེ་བཞིན་གཤེགས་པས་སོ། ། གསུངས་པའི་དོན་ལ་འཇུག་ཚུལ་བཞི་ལས།
དང་པོ་ཡི་གེའི་དོན་ནི། བྱང་ཆུབ་ཀྱི་སེམས་བསྒོམ་པ་ན། དངོས་པོ་མེད་པ་གཅིག་བསྒོམ་མམ་སྙམ། དངོས་པོ་མེད་པ་ལ་བསྒོམ་བྱར་དམིགས་ནས། དོན་དམ་བྱང་ཆུབ་ཀྱི་སེམས་བསྒོམ་པར་བྱར་མེད་དེ། དེ་ནི་དོན་དམ་བྱང་ཆུབ་ཀྱི་སེམས་བསྒོམ་བྱར་མེད་པའི་ཕྱིར། དངོས་པོ་རང་བཞིན་གྱིས་ཡོད་པ་གཅིག་བསྒོམ་མམ་སྙམ་ན། བསྒོམ་པར་བྱ་བ་དངོས་པོ་སྒོམ་པ་ཡང་དོན་དམ་བྱང་ཆུབ་ཀྱི་སེམས་སྒོམ་པ་མ་ཡིན་ཏེ། བྱང་ཆུབ་ཀྱི་སེམས་ནི་དངོས་པོའི་མཚན་མ་དང་བྲལ་བའི་ཕྱིར་རོ། ། གཉིས་ཀ་དང་ལྡན་པའི་དངོས་པོ་གཅིག་སྒོམ་མམ་སྙམ་ན།
དེ་སྒོམ་པ་ཡང་བྱང་ཆུབ་ཀྱི་སེམས་བསྒོམ་པར་མི་ཐད་དེ། བསྒོམ་བྱར་འདོད་པ་གཉིས་ཀའི་དངོས་པོ་དམིགས་སུ་མེད་པའི་ཕྱིར་ཏེ། གོང་དུ་བསྟན་པ་དེ་ལྟར་དངོས་པོ་དང་དངོས་པོ་མེད་པ་གཉིས་ཀ་བསྒོམ་བྱར་མེད་པས་སོ། ། སྤྱིའི་དོན་ནི། རིགས་པས་དཔྱད་ན། དངོས་པོ་མེད་པས་སྟོང་པ་ཞིག་སྒོམ་མོ་སྙམ་ན། དོན་དམ་པར་ཆོས་ཐམས་ཅད་དངོས་པོ་མེད་པར་ལ། སྟོང་པ་ཉིད་ཀྱི་དངོས་པོ་བསྒོམ་པར་བྱར་མེད་དེ། སྟོང་པ་ཉིད་ལ་ཞེན་པའང་སྤང་བར་བྱ་བ་ཡིན་པའི་ཕྱིར་རོ། ། འོ་ན་ནང་འཛིན་པའི་རྒྱུ་འབྲས་བསྒོམ་པར་བྱ་བ་ཡིན་ནམ་སྙམ་ན།
བསྒོམ་པར་བྱ་བ་ནང་འཛིན་པའི་རྒྱུ་འབྲས་ཀྱང༌། བྱང་ཆུབ་ཀྱི་སེམས་སྒོམ་པའི་བསྒོམ་བྱ་མིན་ཏེ། བྱང་ཆུབ་ཀྱི་སེམས་ནི་དོན་དམ་པར་རྒྱུ་འབྲས་སུ་མེད་པའི་ཕྱིར་རོ། ། འོ་ན་མངོན་དུ་བྱ་བ་ཕྱི་རོལ་གྱི་རྒྱུ་འབྲས་བསྒོམ་པར་བྱ་བ་ཡིན་ནོ་སྙམ་ན། དེ་ཡང་མི་འཐད་དེ། དེའི་བསྒོམ་བྱར་དམིགས་སུ་མེད་པའི་ཕྱིར་ཏེ། དངོས་པོ་གཟུང་འཛིན་དང༌། དངོས་པོ་མེད་པ་སྟོང་པ་ཉིད་ཀྱང་མེད་པས་སོ། ། སྦས་དོན་ནི། སྣང་བའི་སེམས་གསུམ་བསྒོམ་བྱ་ཡིན་ནོ་སྙམ་ན།
གཟུགས་ཕུང་པོའི་དངོས་པོ་མེད་པ་ལ། སེམས་གསུམ་གྱི་རང་བཞིན་ཡང་བསྒོམ་བྱར་མེད་དེ། སེམས་ཀྱང་རང་བཞིན་གྱིས་སྟོང་པའི་ཕྱིར། ཀུན་རྫོབ་བདེན་པ་སྒྱུ་ལུས་བསྒོམ་མོ་སྙམ་ན། བསྒོམ་པར་བྱ་བ་སྒྱུ་ལུས་ཀྱི་སྐུ་བསྒོམ་པ་ཡང་འོད་གསལ་སྒོམ་པ་མ་ཡིན་ཏེ། འོད་གསལ་གྱིས་མེས་མ་སྦྱངས་པའི་ཕྱིར། འོད་གསལ་དང༌། སྒྱུ་ལུས་སོ་སོར་སྒོམ་པར་བྱ་བ་ཡིན་ནོ་སྙམ་ན། མི་འཐད་དེ། སྒོམ་པར་བྱ་བ་བདེན་གཉིས་ཐ་དད་དུ་དམིགས་སུ་མེད་པའི་ཕྱིར་ཏེ།
དེ་ལྟར་དངོས་པོ་སྒྱུ་ལུས་དང༌། དངོས་པོ་མེད་པ་འོད་གསལ་དབྱེར་མེད་པས་སོ། ། བཞི་པ་མཐར་ཐུག་ནི། ཟུང་འཇུག་གི་སྐབས་སུ་འོད་གསལ་འབའ་ཞིག་བསྒོམ་པར་བྱ་བ་ཡིན་ནམ་སྙམ་ན། དངོས་མེད་འོད་གསལ་འབའ་ཞིག་ལ་དམིགས་ན་བསྒོམ་པར་བྱར་མེད་དེ། ཟུང་འཇུག་ནི་སྣང་སྟོང་དབྱེར་མེད་ལ་འདོད་པའི་ཕྱིར་རོ། ། འོ་ན་ཀུན་རྫོབ་བདེན་པ་སྒྱུ་ལུས་འབའ་ཞིག་བསྒོམ་མམ་སྙམ་ན། ཟུང་འཇུག་གི་ཚེ་བསྒོམ་པར་བྱ་བ་སྒྱུ་ལུས་འབའ་ཞིག་བསྒོམ་པ་མ་ཡིན་ཏེ། འོད་གསལ་གྱིས་རྒྱས་མ་བཏབ་པར་ཟུང་འཇུག་གི་དོན་མེད་པའི་ཕྱིར་རོ། ། འགྲེལ་པས།
མི་བདེན་པ་ཉིད་ཀྱི་ཕྱིར་ཞེས་གསུངས་པ་ལྟར་ན། སྒྱུ་མ་འབའ་ཞིག་ནི་བསླུ་བའི་ཕྱིར་སྙམ་དུ་དགོངས་པ་ཡིན་ལ། འོན་ཀྱང་སྔ་མ་ལྟར་ལེགས་སོ། ། འོ་ན་གཉིས་ཀའི་བདག་ཉིད་ཅན་གྱི་དངོས་པོར་བསྒོམ་མོ་ཞེ་ན། མ་ཡིན་ཏེ། བསྒོམ་པར་བྱ་བ་གཉིས་ཀའི་བདག་ཉིད་ཅན་གྱི་དངོས་པོར་དམིགས་སུ་མེད་པའི་ཕྱིར་ཏེ། དངོས་པོ་དང་དངོས་པོ་མེད་པ་གཉིས་ཀའི་བདག་ཉིད་ཅན་གྱི་དངོས་པོ་མེད་པས་སོ། ། འོ་ན་གང་བསྒོམ་སྙམ་ན། བདེན་གཉིས་དབྱེར་མེད་དུ་བསྒོམ་བྱ་ཡིན་ཏེ། གཉིས་པོ་དབྱེར་མེད་དུ་མཐོང་བ་ཙམ་གྱིས་གྲོལ་བའི་ཕྱིར།
གཞན་དག་གིས་ནི་ཇི་བཞིན་མ་རྟོགས་སོ། ། རྡོ་རྗེ་འཆང་གིས་གསུངས་པའི་བྱང་ཆུབ་ཀྱི་སེམས་བསྟན་ཟིན་ཏོ། ། གཉིས་པ་རྣམ་སྣང་གི་གསུངས་པའི་བྱང་ཆུབ་སེམས་ནི། རྡོ་རྗེ་འཆང་གིས་བསྟན་པའི་རྗེས་ཐོགས་དེ་ནས། བཅོམ་ལྡན་འདས་རྣམ་པར་སྣང་མཛད་རྡོ་རྗེ་དེ་བཞིན་གཤེགས་པས། མངོན་པར་རྟོགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། བྱང་ཆུབ་ཀྱི་སེམས་འོག་ནས་འབྱུང་བ་འདི་གསུངས་སོ། ། མངོན་པར་རྟོགས་པ་རྡོ་རྗེ་ནི། འོད་གསལ་ཡིན་ལ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས་ཞེས་སྦྱར་རོ། །
གདོད་མ་ནས་མ་སྐྱེས་པ་རང་གི་སེམས་རྡོ་རྗེ་མི་ཕྱེད་པའི་རང་བཞིན་ནི། དོན་དམ་བྱང་ཆུབ་ཀྱི་སེམས་སོ། ། ཅིའི་ཕྱིར་གདོད་མ་ནས་མ་སྐྱེས་ཤེ་ན། ཆོས་བདག་མེད་པ་དོན་དམ་དང༌། གཉིས་སུ་མེད་ཅིང་མཉམ་པ་ཉིད་ཡིན་པས་སོ། ། བདག་མེད་པའི་དོན་ནི། ཕྱི་ནང་གི་དངོས་པོ་ཐམས་ཅད་དང་བྲལ་ཞིང༌། ཕུང་ཁམས་སྐྱེ་མཆེད་དང༌། གཟུང་འཛིན་རྣམ་པར་སྤངས་པ་ནམ་མཁའ་ལྟ་བུའོ། ། ཞེས་བཅོམ་ལྡན་འདས་ཀྱིས་གསུངས་ཞེས་སྦྱར་རོ། །
གསུམ་པ་མི་བསྐྱོད་པའི་གསུངས་པའི་བྱང་ཆུབ་ཀྱི་སེམས་ནི། རྣམ་སྣང་གི་གསུངས་པའི་རྗེས་ཐོགས་དེ་ནས། མི་ཟད་པའི་རྡོ་རྗེ་ནི་ཡང་དག་པའི་མཐའ་སྟེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས། འོག་ནས་འབྱུང་བ་འདི་གསུངས་ཏེ། ཕྱི་ནང་གི་དངོས་པོ་འདི་རྣམས་མཐའ་བཞི་ལས་མ་སྐྱེས་པས། དོན་དམ་པར་ཆོས་མེད་ལ། དེ་མེད་པས་དེ་ལ་བརྟེན་པའི་ཆོས་ཉིད་ཀྱང་མེད་པ་སྟེ། དེ་ལྟར་ན་ནམ་མཁའ་ལྟར་བདག་མེད་པའི་རང་བཞིན་འོད་གསལ་འདི་ནི། འོད་གསལ་རྟོགས་པའི་ཡེ་ཤེས་ཀྱི་མཚན་ཉིད་ཅན་གྱི་བྱང་ཆུབ་ཐོབ་པའི་ཚུལ་འདི་ནི་སྟེ།
ཐབས་སྙིང་པོའི་ཚུལ་དུ་ཡོད་པས་བརྟན་པའོ། ། དགོངས་པ་མིན་པས་བཤད་པའོ། ། བཞི་པ་རིན་ཆེན་འབྱུང་ལྡན་གྱིས་གསུངས་པའི་བྱང་ཆུབ་ཀྱི་སེམས་ནི། མི་བསྐྱོད་པས་བསྟན་པའི་རྗེས་ཐོགས་དེ་ནས། བདག་མེད་པའི་རྡོ་རྗེ་ནི་དོན་དམ་པའི་བདེན་པ་སྟེ་དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ། བྱང་ཆུབ་ཀྱི་སེམས་འོག་ནས་འབྱུང་བ་འདི་གསུངས་སོ། ། ཆོས་ཐམས་ཅད་མཚན་གཞིའི་དངོས་པོ་མེད་དེ། མཚན་མ་མེད་པའི་ཕྱིར། མཚན་གཞི་མ་གྲུབ་པས། ཆོས་རྣམས་ཀྱི་མཚན་ཉིད་ཀྱང་རྣམ་པར་སྤངས་ཏེ་རྟེན་མེད་པའི་ཕྱིར་རོ། །
འོ་ན་ཇི་ལྟར་ལྷའི་སྐུ་བསྐྱེད་ཅེ་ན། བདག་མེད་པའི་ཆོས་འོད་གསལ་ལས་སྒྱུ་ལུས་ཀྱི་སྐུ་ལྡང་བའི་རིམ་པས་ཟུང་འཇུག་གི་སྐུ་ཀུན་ཏུ་འབྱུང་བའི་ཕྱིར། འོད་གསལ་འདི་ནི་བྱང་ཆུབ་ཐོབ་པའི་ཐབས་ཀྱི་ཚུལ་བསྟན་པ་ཡིན་ནོ། ། ལྔ་པ་འོད་གསལ་དཔག་མེད་ཀྱིས་གསུངས་པའི་བྱང་ཆུབ་ཀྱི་སེམས་ནི། རིན་འབྱུང་གི་གསུངས་པའི་རྗེས་ཐོགས་དེ་ནས། ཡེ་ཤེས་འོད་ཟེར་སྒྲོན་མ་རྡོ་རྗེ་ནི། འོད་གསལ་བ་སྟེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས། འོག་ནས་འབྱུང་བ་འདི་གསུངས་སོ། ། རང་བཞིན་གྱིས་མ་སྐྱེས་པའི་ཆོས་རྣམས་ལ།
བསྒོམ་པའང་མེད་དེ། བསྒོམ་པར་བྱ་བའི་ངོ་བོ་ཉིད་མེད་པའི་ཕྱིར་རོ། ། འོ་ན་ལྷའི་རྣལ་འབྱོར་དུ་ཇི་ལྟར་འགྱུར་ཞེ་ན། ནམ་མཁའ་ནི་དོན་དམ་པའི་བདེན་པ་ཡིན་ལ། གནས་ནི་ཀུན་རྫོབ་ཀྱི་བདེན་པ་སྟེ། བདེན་གཉིས་གཅིག་ཏུ་སྦྱོར་བ་ཡིས་རྣལ་འབྱོར་དུ་འགྱུར་རོ། ། འདིས་ནི་ཟུང་འཇུག་རྡོ་རྗེ་འཆང་གི་སྐུ་རབ་ཏུ་སྒྲགས་ཤིང་བཤད་དོ། ། དྲུག་པ་དོན་ཡོད་གྲུབ་པས་བྱང་ཆུབ་ཀྱི་སེམས་གསུངས་པ་ནི། འོད་དཔག་མེད་ཀྱིས་བསྟན་པའི་རྗེས་ཐོགས་དེ་ནས། ཟིལ་གནོན་རྡོ་རྗེ་ནི་འོད་གསལ་ཏེ།
དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས། འོག་ནས་འབྱུང་བ་འདི་གསུངས་སོ། ། ཕྱི་ནང་གི་ཆོས་རྣམས་ལ། རང་བཞིན་ཀུན་རྫོབ་དང༌། འོད་གསལ་དོན་དམ་སྟེ། དེས་ན་གདོད་ནས་རྣམ་པར་དག་པ་ནམ་མཁའ་བཞིན་ནོ། ། ནམ་མཁའ་ལྟ་བུར་གནས་པ་དེ་ལ། འབྲས་བུ་བྱང་ཆུབ་མེད་ཅིང༌། རྒྱུ་མངོན་པར་རྟོགས་པ་ཡང་མེད་དོ། ། རྒྱུ་འབྲས་རྣམ་པར་དག་པའི་འོད་གསལ་འདི་ནི།
བྱང་ཆུབ་ཐོབ་པའི་ཐམས་ཚུལ་བསྟན་པའོ། ། ལྔ་པ་སླར་ཡང་ངོ་མཚར་ཏེ་ཆེད་དུ་བརྗོད་པ་ནི། བྱང་ཆུབ་ཀྱི་སེམས་བསྟན་ཟིན་པའི་རྗེས་ཐོགས་དེ་ནས། བྱམས་པ་ལ་སོགས་པ་ཞེས་སོགས་ཏེ། སྐུ་གསུང་ཐུགས་ཀྱི་གསང་བ་ནི་སྒྱུ་ལུས་ཡིན་ལ། ཆོས་ཉིད་ནི་འོད་གསལ་ཏེ། དེས་ཀུན་རྫོབ་རྣམ་པར་དག་པར་བྱས་པ་སྟོན་པར་བྱེད་པའི་ཡི་གེ་ཐོས་ནས། ཀུན་རྫོབ་ཀྱི་བདེན་པ་བཤད་པས་ངོ་མཚར་དུ་གྱུར། དོན་དམ་བཤད་པས་རྨད་དུ་བྱུང་བར་གྱུར་ཏེ། ཆེད་དུ་བརྗོད་པ་འདི་ཆེད་དུ་བརྗོད་དོ། །
ཨེ་མ་ཧོ། ། སངས་རྒྱས་ཞེས་སོགས་ཀུན་རྫོབ་ཀྱི་སྒོ་ནས་བསྟོད་པའོ། ། ཨོ་མ་ཧོ། ། ཆོས་ཞེས་པ་ནི། དོན་དམ་གྱི་སྒོ་ནས་བསྟོད་པའོ། ། ཆོས་བཤད་པ་ནི་ངོ་མཚར་ཆེ། ། ཞེས་པ་ནི། བདེན་གཉིས་དབྱེར་མེད་ཀྱི་སྒོ་ནས་སོ། ། ཡང་དག་པའི་དོན་ནི་འོད་གསལ་ལོ། ། དག་པའི་དོན་ནི་སྒྱུ་ལུས་ཏེ།
འོད་གསལ་གྱིས་རྣམ་པར་དག་པའི་སྒྱུ་ལུས་ཞེས་པའོ། ། ཡོན་ཏན་དེ་དང་ལྡན་པའི་བྱང་ཆུབ་ཀྱི་སེམས་རྡོ་རྗེ་འཆང་ཁྱོད་ལ་ཕྱག་འཚལ་ལོ། ། བདག་མེད་པའི་ཆོས་དོན་དམ་རྟོགས་པ་ལས་ཡང་དག་པར་བྱུང་ཞིང་ཐོབ་པའི་རྡོ་རྗེ་འཆང་གི་སྐུ་ནི། སངས་རྒྱས་ཀྱི་བྱང་ཆུབ་རྫོགས་པའི་རིམ་པ། གདུལ་བྱ་ལ་བསྐྱེད་ཅིང་རྫོགས་པར་མཛད་པ་དང༌། མི་རྟོག་པ་དང༌། དེ་ཉིད་ཀྱིས་ན་དམིགས་སུ་མེད་པ་སྟེ། བྱང་ཆུབ་སེམས་ཁྱོད་ཕྱག་འཚལ་ལོ། ། དོན་ཐམས་ཅད་སྒྲུབ་པར་བྱེད་པ་ཀུན་ཏུ་བཟང་པོ་ལྷའི་དཀྱིལ་འཁོར་སྤྲོ་བར་མཛད་པས་ན། བྱང་ཆུབ་ཀྱི་སེམས་རབ་ཏུ་བསྐོར་བའོ། །
བྱང་ཆུབ་ནི་དོན་དམ་དང༌། སྤྱོད་པ་ནི་ཀུན་རྫོབ་བོ། ། གཉིས་པོ་དབྱེར་མི་ཕྱེད་པ་ནི་རྡོ་རྗེ་ཆེ་སྟེ། དེ་ལྟ་བུའི་བྱང་ཆུབ་སེམས་ཁྱོད་ལ་ཕྱག་འཚལ་ལོ། ། ཕྱག་གི་ཡུལ་བྱང་ཆུབ་ཀྱི་སེམས་ནི་དེ་བཞིན་གཤེགས་པ་ནི་དེ་བཞིན་ཉིད་རྟོགས་པའི་ཐུགས་ཏེ། དེས་དྲི་མ་དག་པའི་སྒྱུ་ལུས་ནི། སྐུ་གསུང་ཐུགས་ཀྱི་རྡོ་རྗེ་ཅན་ནོ། ། དེ་ཇི་ལྟ་བུ་ཞེ་ན། སྐུ་གསུང་ཐུགས་ཀྱི་བདག་ཉིད་ཅན་གྱི་མྱང་འདས་ཐོབ་པར་མཛད་པས་ན། སངས་རྒྱས་བྱང་ཆུབ་རབ་སྟོན་པའོ། །
དེ་ལྟ་བུའི་བྱང་ཆུབ་ཀྱི་སེམས་རྡོ་རྗེ་འཆང་ཆེན་པོ་ལ་ཕྱག་འཚལ་ལོ། ། བྱང་ཆུབ་ཀྱི་སེམས་སྟོན་པའི་ལེའུ་སྟེ་གཉིས་པའི་རྣམ་བཤད་དོ།། ༈ །ལེའུ་གསུམ་པ་ལ་གཉིས་ཏེ། བསྡུས་པའི་དོན་དང༌། ཡན་ལག་གི་དོན་ནོ། ། ལེའུ་འདིས་བསྐྱེད་རིམ་པའི་མཚན་མ་ཕྲ་མོ་དང༌། ཐིག་ལེ་ཕྲ་མོ་སྒོམ་པ་དང༌། རྫོགས་རིམ་པས་ཁམས་ཕྲ་མོ་སྒོམ་པ་དང༌། སྔོན་འགྲོ་ལྷའི་རྣལ་འབྱོར་དང་བཅས་པ་སྟོན་ནོ། ། གཉིས་པ་ཡན་ལག་གི་དོན་ལ་གསུམ་སྟེ།
སྔོན་འགྲོ་ལྷའི་རྣལ་འབྱོར་བསྟན་པ་དང༌། དངོས་གཞི་ཕྲ་མོའི་རྣལ་འབྱོར་དང༌། ལྷའི་རྣལ་འབྱོར་བྱེ་བྲག་ཏུ་བཤད་པའོ། ། དང་པོ་ལ་ཡང་གཉིས་ཏེ། དྲང་དོན་དུ་བཤད་པ་དང༌། ངེས་དོན་དུ་བཤད་པའོ། ། དང་པོ་ལ། སྡུད་པ་པོའི་ཚིག་གིས་མཚམས་སྦྱར། རྟེན་དང་བརྟེན་པའི་དཀྱིལ་འཁོར་མདོར་བསྟན། བརྟེན་པ་ལྷའི་དཀྱིལ་འཁོར་རྒྱས་པར་བཤད་པའོ། །
དང་པོ་ལེའུ་གཉིས་པ་གསུངས་པའི་རྗེས་ཐོགས་དེ་ནས་གསུངས་སོ། ། གང་གིས་ན། བཅོམ་ལྡན་འདས་ཞེས་པ་ནས། དེ་བཞིན་གཤེགས་པས་ཞེས་པའི་བར་གྱིས་བསྟན་ཏེ། རྡོ་རྗེ་འཆང་ཆེན་པོས་སོ། ། གང་གསུངས་ན། རྡོ་རྗེ་བཀོད་པ་ཞེས་བྱ་བའི་ཏིང་ངེ་འཛིན་གྱི་ལེའུ་འདིའོ། ། ཅི་ཞིག་བྱས་པས་ཤེ་ན། ཏིང་ངེ་འཛིན་ལ་སྙོམས་པར་ཞུགས་ཏེའོ། ། ཏིང་ངེ་འཛིན་གང་ཞེ་ན།
རྣམ་སྣང་ལ་སོགས་པའི་དེ་བཞིན་གཤེགས་པ་ཐམས་ཅད་སེམས་ཅན་གྱི་དོན་གྱི་ཕྱིར་ཕྱོགས་བཅུར་སྤྲུལ་པ་འཕྲོ་བའི་ཚུལ་གྱིས་ཁྱབ་པ་ཉིད་ལ་སྤྲིན་ཞེས་བྱ་སྟེ། ཆོས་ཀྱི་ཆར་འབེབས་པས་ནའོ། ། བཀོད་པ་ནི་སྐུ་ལུས་དུ་མར་སྟོན་པའོ། ། རྡོ་རྗེ་ནི་མི་ཕྱེད་པ་སྟེ། དེ་ལ་དམིགས་པའི་ཏིང་ངེ་འཛིན་ནོ། ། གཉིས་པ་ནི། དེ་ལ་གཞལ་ཡས་ཁང་དང་སྦྱར་བ་ནི། ཨོཾ་ལ་སོགས་པའི་སྔགས་ཀྱིས་ཆོས་འབྱུང་གྲུ་གསུམ་ལ་གནས་པའི་གཞལ་ཡས་ཁང་གདན་དང་བཅས་པ་བསྟན་ནོ། ། བརྟེན་པ་ལ་སྦྱར་ན་ལྷག་མོས་བསྡུས་ནས་དེ་བཞིན་ཉིད་ལ་བྱང་ཆུབ་པ་བསྟན་ཞེས་རྗེ་བཙུན་རེ་དབེན་ཏྲའི་ཞལ་སྔ་ནས་གསུངས་སོ། ། ཡང་ན་ཨོཾ་ལ་སོགས་པའི་སྔགས་ཀྱིས་བསྲུང་བའི་འཁོར་ལོ་འོད་གསལ་དུ་བཅུག་ནས།
ཡེ་ཤེས་ཀྱི་ས་བསྒོམ་པ་ཉིད་སྟོན། ནམ་མཁའི་ཁམས་ཀྱི་དབུས་སུ་གནས་པ་ནི་ཆོས་འབྱུང་ལ་གནས་པའོ། ། སངས་རྒྱས་ཀྱི་དཀྱིལ་འཁོར་ཏེ། གཞལ་ཡས་ཁང་གི་འཁོར་ལོ་བསྒོམ་པར་བྱ། གཞལ་ཡས་ཁང་ནི་འོད་ཟེར་སྤྲིན་གྱི་བཀོད་པ་སྟེ་ཞེས་པ་སྟེ། ལྷ་རྣམས་ཀྱི་འོད་ཟེར་གྱི་སྤྲིན་གྱིས་ཁྱབ་པའོ། ། སངས་རྒྱས་འབར་བའི་འོད་དང་མཉམ། ། ཞེས་པ་ནི་གཞལ་ཡས་ཁང་གི་ཕྱོགས་བཞི་དབུས་དང་བཅས་པའི་མདོག་བསྟན་ནོ། ། འོད་ཟེར་ལྔ་ནི་ཀུན་ཏུ་ཁྱབ་ཅེས་པ་ནི། རྒྱུ་རིན་པོ་ཆེ་སྣ་ལྔ་ལས་གྲུབ་པ་བསྟན་ནོ། །
ཀུན་ནས་ཡོངས་སུ་ཟླུམ་པ་སྟེ། ། ཞེས་པ་ནི། ཕྱོགས་ཐམས་ཅད་ནས་ཡོངས་སུ་བཟང་བར་བསྟན་ནོ། ། འདོད་པའི་ཡོན་ཏན་ལྔ་ཡིས་སྤྲས། ། ཞེས་པ་ནི། སྣམ་བུ་ལ་གཟུགས་རྡོ་རྗེ་མ་ལ་སོགས་པ་གནས་པའོ། ། མཆོད་པ་རྣམ་པ་ལྔས་བརྒྱན་པ་ནི། ལྷ་ལ་བསྟབ་པའི་མེ་ཏོག་ལ་སོགས་པའོ། ། བསྒོམས་པར་བྱས་ནས་བསྡུས་པ་ཡིས། ། ཞེས་པ་ནི།
མདོར་བསྡུས་པའི་སྒོ་ནས་རྟེན་གྱི་དཀྱིལ་འཁོར་བསྒོམས་པར་བྱས་ནས་ཞེས་པའོ། ། ཡང་བརྟེན་པ་ལྷ་བསྐྱེད་པ་ལ་སྦྱར་ན། ཨོཾ་ཞེས་སོགས་ཀྱི་སྔགས་ཀྱི་ནི། ལྷག་མོས་འོད་གསལ་དུ་བཅུག་ནས་བརྟན་པར་བྱེད་པ་སྟོན་ལ། དེ་བཞིན་ཉིད་ལས་བྱང་ཆུབ་པ་ནི། ནམ་མཁའི་དབྱིངས་ཀྱི་དབུས་གནས་པར། ། ཞེས་པའོ། ། སངས་རྒྱས་དཀྱིལ་འཁོར་བསྒོམ་པ་ནི། ། ཞེས་པ་སྟེ། རྣལ་འབྱོར་བཞིས་གཙོ་བོའི་སྐུ་བསྐྱེད་པ་དང༌།
དཀྱིལ་འཁོར་རྒྱལ་མཆོག་བསྐྱེད་པ་སྟོན་ནོ། ། ལྷ་དེ་རྣམས་ཀྱི་མཚན་ཉིད་ཇི་ལྟ་བུ་ཞེ་ན། འོད་ཟེར་སྤྲིན་གྱི་བཀོད་པ་ཆེ། ། ཞེས་པའོ། ། སངས་རྒྱས་འབར་བའི་འོད་དང་མཉམ། ། ཞེས་པས་ནི། ལྷའི་ཁ་དོག་བསྟན་ནོ། ། འདོད་པའི་ཡོན་ཏན་ལྔ་ཡི་སྤྲས། ། ཞེས་པ་ནི། གཟུགས་རྡོ་རྗེ་མ་ལ་སོགས་ལྔ་བསྟན་ནོ། །
ཀུན་ནས་ཡོངས་སུ་ཟླུམ་པོ་སྟེ། ། ཞེས་པ་ནི། ཐམས་ཅད་དུ་ཡོན་ཏན་བཟང་བའོ། ། མཆོད་པ་རྣམ་པ་ལྔས་བརྒྱན་པ། ། ཞེས་པ་ནི། མེ་ཏོག་ལ་སོགས་པའི་མཆོད་པ་དང་ལྡན་པའོ། ། སྒོམ་པར་བྱས་ནས་བསྡུས་པ་ཡིས། ། ཞེས་པ་ནི། མདོར་བསྡུས་པའི་ལྷའི་དཀྱིལ་འཁོར་བསྒོམ་པར་བྱ། ཞེས་སྦྱར་རོ། །
གསུམ་པ་བརྟེན་པ་ལྷ་བསྐྱེད་པའི་དཀྱིལ་འཁོར་རྒྱས་པར་བཤད་པ་ལ་གསུམ་སྟེ། རིགས་སོ་སོའི་ཟློ་བ་པོ་སྒོམ་ཚུལ་དང༌། གཙོ་བོའི་སྐུ་མདོག་ཕྱག་མཚན་བཤད་པ་དང༌། གཙོ་བོའི་ལྷ་དེ་རྣམས་བསྐྱེད་པའི་ཡན་ལག་གོ ། དང་པོ་ལ། རྡོ་རྗེ་འཆང་གི་ཟློས་པ་པོ་ནི། གཟུགས་ཏེ་བདག་ཉིད་དཀྱིལ་འཁོར་གྱི་དབུས་སུ་རྡོ་རྗེ་འཆང་གི་རྣམ་པར་བསྒོམ་པར་བྱའོ། ། རྣམ་སྣང་གི་ཟློས་པ་པོས་ནི། རྣམ་པར་སྣང་མཛད་ཀྱི་ཕྱག་རྒྱ་ཆེན་པོ་དབུས་སུ་བསྒོམ་པར་བྱ། དེའི་ཁྱད་པར་ནི་སྐུ་གསུང་ཐུགས་ཀྱིས་མཚན་པ་སྟེ།
སྐུ་རྡོ་རྗེ་ཡང་ཡིན་ལ། གསུང་དང་ཐུགས་ཀྱི་ཡོན་ཏན་མངའ་བས་སོ། ། མི་བསྐྱོད་པའི་ཟློས་པ་པོས་ནི། སྐུ་གསུང་ཐུགས་ཀྱི་རྡོ་རྗེ་དབྱེར་མི་ཕྱེད་པའི་སྒོ་ནས། མི་བསྐྱོད་པའི་ཕྱག་རྒྱ་ཡང་ནི་བསྒོམ་པར་བྱ། ཚུལ་ཇི་ལྟར་ན། ལྷ་རྣམས་ཀྱི་དཀྱིལ་འཁོར་བསྡུས་པ་མི་བསྐྱོད་པ་དང་གཉིས་སུ་མེད་པར་གཅིག་ཏུ་སྦྱོར་བ་ཡིས། མི་བསྐྱོད་པའི་ཕྱག་རྒྱ་ཆེན་པོ་མཆོག་ཏུ་གྱུར་པ་རབ་ཏུ་བསྒོམ་པར་བྱའོ། ། རིན་འབྱུང་གི་ཟློས་པ་པོས་ནི། རིན་ཆེན་ཏོག་གི་ཕྱག་རྒྱ་དབུས་སུ་སྒོམ་པ་དང༌།
འོད་དཔག་མེད་ཀྱི་ཟློས་པ་པོས། འོད་མཐའ་ཡས་པར་བྱེད་པ་ཚེ་དཔག་མེད་དབུས་སུ་བསྒོམ་པར་བྱའོ། ། དོན་གྲུབ་ཀྱི་ཟློས་པ་པོས། དོན་གྲུབ་ཀྱི་ཕྱག་རྒྱ་ཆེན་པོ་རྣམས་སངས་རྒྱས་ཀྱི་དཀྱིལ་འཁོར་གྱི་དབུས་དག་ཏུ་བསྒོམ་པར་བྱའོ། ། འདི་གོང་མ་ཐམས་ཅད་ཀྱི་གཤམ་དུ་སྦྱར་བར་བྱའོ། ། ཇི་སྐད་དུ། རྡོ་རྗེ་འཆང་སོགས་གང་ཡིན་པའི། ། དབུས་སུ་སྐུ་ནི་ལེགས་བྲིས་པ། ། དེ་ཡི་མིང་སྨོས་རྡོ་རྗེ་ཡི། ། དཀྱིལ་འཁོར་ཡིན་ཞེས་སངས་རྒྱས་གསུང༌། །
ཞེས་སོ། ། གཙོ་བོ་གོ་འཕོ་བའི་ཚུལ་ལ། དེ་བཞིན་གཤེགས་པ་ལ་སྦྱར་ན། རྣམ་སྣང་དབུས་སུ་འགྲོ་བའི་ཚེ། དབུས་སུ་ཡབ་ཡུམ་ཟུང་གཅིག་དགོས་པས། གཟུགས་རྡོ་རྗེ་མ་ཡང་དབུས་སུ་འགྲོའི་རྣམ་སྣང་དང་གཟུགས་རྡོ་རྗེ་མའི་ཡུལ་དུ། མི་བསྐྱོད་པ་དང་རེག་བྱ་རྡོ་རྗེ་མ་སོ་སོར་འཕོའོ། ། ཡུམ་བཞི་ལ་སྦྱར་ན། མཱ་མ་ཀི་དབུས་སུ་འགྲོ་བའི་ཚེ། མི་བསྐྱོད་པ་དང་ལྷན་ཅིག་ཏུ་བཞག་ལ།
དེའི་ཤུལ་དུ་རེག་བྱ་རྡོ་རྗེ་མ་འགྲོའོ། ། སྤྱན་མ་དབུས་སུ་བཞག་པའི་ཚེ། དབུས་སུ་ཡབ་ཡུམ་ཟུང་གཅིག་དགོས་པས་རྣམ་སྣང་ཡང་དབུས་སུ་འགྲོའོ། ། དེ་གཉིས་ཀྱི་སར་དབུས་ཀྱི་གཙོ་བོ་ཡབ་ཡུམ་གཉིས་དེ་གཉིས་ཀྱི་ཤུལ་དུ་སོ་སོར་འཕོའོ། ། བྱང་ཆུབ་སེམས་དཔའ་ལ་སྦྱར་ན། བྱམས་པ་དབུས་སུ་འགྲོ་བའི་ཚེ། རྣམ་སྣང་གི་རིགས་ཡིན་པས་གཟུགས་རྡོ་རྗེ་མ་ཡང་དབུས་སུ་འགྲོ་ལ། དེ་གཉིས་ཀྱི་སར་གཙོ་བོར་ཡབ་ཡུམ་སོ་སོར་འཕོའོ། ། ཁྲོ་བོ་ལ་སྦྱར་ན། གཤིན་རྗེ་གཤེད་དབུས་སུ་འགྲོ་བའི་ཚེ།
དབུས་སུ་ཡབ་ཡུམ་ཟུང་གཅིག་དགོས་པ་དང༌། རྣམ་སྣང་གི་རིགས་ཡིན་པས་གཟུགས་རྡོ་རྗེ་མ་ཡང་གཙོ་བོ་དང་དབུས་སུ་གཞུག་གོ ། དེ་ནས་གཟུགས་རྡོ་རྗེ་རོ་ལངས་མར་བསྒྱུར་བ་ནི་མན་ངག་གོ ། གཞན་དག་གི་བཤད་པ་ནི་ནོར་བ་འབའ་ཞིག་ཏུ་སྣང་ངོ༌། ། གཉིས་པ་གཙོ་བོ་རྣམས་ཀྱི་སྐུ་མདོག་དང་ཕྱག་མཚན་བཤད་པ་ནི། སྐུ་གསུང་ཐུགས་ཀྱི་རྡོ་རྗེ་ཅན་ནི་རྡོ་རྗེ་འཆང་ཆེན་ཏེ། དེ་ལ་མི་བསྐྱོད་པ་ཞུགས་ནས་ཞེ་སྡང་རྡོ་རྗེར་གྱུར་ཏོ། ། སྐུ་མདོག་ནི་ཨིནྡྲ་ནཱི་ལའི་ཁ་དོག་འདྲ་ཞེས་པའོ། ། ཕྱག་མཚན་ནི། རབ་འབར་ཕྱག་ན་རྡོ་རྗེ་བསྣམས། །
ཞེས་པ་སྟེ། ཕྱག་གཡས་ཀྱི་དང་པོ་ན་འོད་ཟེར་འབར་བའི་རྡོ་རྗེ་བསྣམས་པའོ། ། མཆེ་བ་རྣམ་པར་གཙིགས་ལ་འཇིགས་པ་བསྐྱེད་པས་འཇིགས་སུ་རུང་བའོ། ། རྣམ་སྣང་གི་སྐུ་མདོག་ནི། ཤེལ་དང་ཟླ་བའི་འོད་དང་འདྲ། ། ཞེས་པ་དང༌། རལ་པའི་ཐོར་ཚུགས་དང༌། རིགས་བདག་གི་ཅོད་པན་གྱིས་བརྒྱན་པ་དང༌། ཕྱག་མཚན་ནི། རབ་འབར་ཕྱག་ན་འཁོར་ལོ་བསྣམས། །
ཞེས་པའོ། ། རྒྱན་ནི་མཚན་བཟང་པོ་སྣ་ཚོགས་པའི་རྒྱན་གྱིས་མཛེས་པར་བརྒྱན་ཞེས་འགྲེལ་བས་གསུངས་ཀྱང༌། རབ་ཏུ་གྲགས་པའི་རྒྱན་ལ་བཟུང་ན་ལེགས་སོ། ། རིན་ཆེན་འབྱུང་ལྡན་ལ་སྐུ་མདོག་ནི། ཛམྦུའི་ཆུ་བོའི་གསེར་འོད་འདྲ། ། ཞེས་པ་དང༌། ཕྱག་མཚན་ནི། འོག་ཏུ་ཕྱག་ན་རིན་ཆེན་བསྣམས་པ་བསྒོམ། ། ཞེས་པ་འདིར་དྲང་ངོ༌། ། སངས་རྒྱས་ཀྱི་འཁོར་དང་འོད་ཟེར་གྱི་སྤྲིན་གྱིས་ཀུན་ཏུ་འཁྲིགས་ཞེས་བྱའོ། །
ཞེ་སྡང་རྡོ་རྗེའི་ཕྱག་མཚན་ནི། རྩེ་མོ་དགུ་པའི་རྡོ་རྗེ་ཆེ། ། དེའི་ཕྱག་ན་བསྣམས་པར་བསྒོམ། ། ཞེས་པའོ། ། འོད་དཔག་མེད་ལ་ངོ་བོ་ནི། གཙོ་བོ་འདོད་ཆགས་འོད་འབར་འཆང༌། ། འདོད་ཆགས་རྡོ་རྗེ་ཅན་བསྒོམ་བྱ། ། ཞེས་པས་བསྟན་ནོ། སྐུ་མདོག་ནི། པདྨ་རཱ་གའི་མདོག་འདྲ་བ། །
ཞེས་པ་དང༌། ཕྱག་མཚན་ནི། རབ་འབར་ཕྱག་ན་པདྨ་བསྣམས། ། ཞེས་པའོ། ། དོན་ཡོད་གྲུབ་པ་ལ་ངོ་བོ་ནི། འོད་ཟེར་ལྔ་ཡི་འོད་འདྲ་བའི། ། སྣ་ཚོགས་དོན་ཡོད་རྡོ་རྗེ་ཅན། ། ཞི་བ་ཞེས་པ་དང༌། སྐུ་མདོག་ནི། མ་ར་ཀ་ཏའི་འོད་འཕྲོ་བ། །
ཞེས་པ་དང༌། རྒྱན་ནི། འོད་ཟེར་འབར་བས་རྣམ་པར་བརྒྱན། ། ཀུན་ཏུ་འབར་བའི་སྤྲིན་གྱིས་ཁྱབ། ། ཞེས་པ་སྟེ། འོད་ཟེར་འབར་བ་ལ་སྤྲིན་གྱི་གཟུགས་ཅན་དུ་བཀོད་དོ། ། ཕྱག་མཚན་ནི། ཕྱག་ན་རལ་གྲི་འབར་བ་བསྣམས། ། ཞེས་པའོ། ། ཐམས་ཅད་ཀྱི་དོན་བསྡུ་བ་ནི།
དེ་ལྟར་སངས་རྒྱས་ལྔའི་དཀྱིལ་འཁོར་བསྒོམ་པར་བྱའོ། ། གསུམ་པ་གཙོ་བོ་དེ་རྣམས་བསྐྱེད་པའི་ཡན་ལག་ལ། ཟླ་བ་ལས་བྱང་ཆུབ་པ་སྟོན་པ་ནི། དེ་ནས་བཅོམ་ལྡན་འདས་ཆོས་ཀྱི་དབྱིངས་ཀྱི་ངོ་བོ་ཉིད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། འོག་ནས་འབྱུང་བའི་སྔགས་འདི་གསུངས་སོ། ། ཆོས་ཀྱི་དབྱིངས་ཉིད་ཟླ་བའི་རྣམ་པར་བསྐྱེད་པའི་ཏིང་ངེ་འཛིན་ལ་ཞེས་པའོ། ། སྔགས་ནི་ཟླ་བའི་དཀྱིལ་འཁོར་བསྐྱེད་པའི་སྔགས་སོ། ། སྔགས་ནི་ཨོཾ་ལ་སོགས་པ་སྟེ། འདིས་ནི་ཡི་གེ་འབྲུ་གསུམ་པདྨ་དང་བཅས་པ་ཡས་ཐིམ། ཉི་མའི་དཀྱིལ་འཁོར་མས་ཐིམ་པས།
བདག་ཉིད་ཟླ་བའི་དཀྱིལ་འཁོར་ལྟ་བུར་བྱིན་གྱིས་བརླབས་ཏེ། དེའི་སྟེང་དུ་ཡི་གེ་འབྲུ་གསུམ་ལ་སོགས་པས་ལྷའི་སྐུ་བསྐྱེད་པ་དང༌། ཕྲ་མོ་བཞིའི་རྣལ་འབྱོར་བསྒོམ་པ་སྟོན་ནོ། ། འདི་དག་གིས་ལྷའི་རྣལ་འབྱོར་དྲང་དོན་དུ་བཤད་པའི་ཚུལ་བསྟན་ཟིན་ཏོ། ། གཉིས་པ་ངེས་པའི་དོན་དུ་བཤད་པ་ལ་གསུམ་སྟེ། རྡོ་རྗེ་བཟླས་པའི་རླུང་སྔགས་ཀྱི་དོན་སྟོན་པ་དང༌། བཟླས་པའི་སྔོན་འགྲོ་ལྷའི་རྣལ་འབྱོར་བསྟན་པ་དང༌། ཕྲ་མོའི་རྣལ་འབྱོར་གཏན་ལ་དབབ་པའོ། ། དང་པོ་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར་བ་དང༌།
སྔགས་ཀྱི་དོན་རྒྱས་པར་བཤད་པའོ། ། དེ་ནས་སྙོམས་པར་ཞུགས་ཏེ་འདི་གསུངས་སོ་ཞེས་སྦྱར་རོ། ། ཞེས་སྦྱར་རོ། ། གང་ལ་སྙོམས་པར་ཞུགས་ན། དེ་བཞིན་གཤེགས་པ་ཐམས་ཅད་རླུང་འོད་ཟེར་ལྔ་ལྡན་ཏེ་སྒོ་ནས་འཕྲོ་བའི་སྤྲིན་གྱི་ཚོགས་བཀོད་པ། དཀྱིལ་འཁོར་བཞི་བཞི་དང་ལྡན་པའི་རླུང་གི་དེ་ཁོ་ན་ཉིད་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས་ཞེས་པའོ། ། གང་གསུང་ན། རྡོ་རྗེ་བཀོད་པ་ཞེས་ཏེ། རྡོ་རྗེ་ནི་ཡི་གེ་གསུམ་མོ། ། བཀོད་པ་ནི།
དབྱངས་ཡིག་ཨཱ་ལི་ཀཱ་ལི་དང༌། གསལ་བྱེད་མ་ནིང་ལ་སོགས་པའི་ཡི་གེའི་ཚོགས་སོ། ། དེ་རྣམས་འབྲུ་གསུམ་དུ་འདུས་ལ། འབྲུ་གསུམ་རླུང་འཇུག་གནས་ལྡང་གསུམ་དང་དབྱེར་མེད་དུ་ཟློ་བ་ནི་ཏིང་ངེ་འཛིན་ཏེ། དེ་སྟོན་པའི་ལེའུ་འདིའོ། ། གཉིས་པ་ལ། དང་པོ་སྔགས་ཀྱི་དོན་ལ་གསུམ་སྟེ། ཚིག་དྲུག་སོ་སོར་སྟོན་པའི་དོན་དང༌། ཟུང་དུ་བསྡེབ་པའི་དོན་ནོ། ། དང་པོས་ནི་རླུང་ལྔ་དང༌།
དེ་དག་གི་འབྱུང་གནས་འོད་གསལ་སྟོང་པ་ཉིད་དང་དྲུག་སྟོན་ལ། གཉིས་པས་ནི་འོད་གསལ་ལས་བྱུང་བའི་རླུང་འཇུག་གནས་ལྡང་གསུམ་མཐར་འོད་གསལ་ལ་ཐིམ་པར་སྟོན་ནོ། ། འདི་ལ་གཉིས་ཏེ། ཤུ་ནྱ་ཏའི་སྔགས་ཀྱི་དོན་རླུང་ལྔའི་གྲངས་ལ་སྦྱར་བ་དང༌། རླུང་འཇུག་གནས་ལྡང་གསུམ་ལ་སྦྱར་བའོ། ། དང་པོ་ནི། བཤད་རྒྱུད་ལས། ཨོཾ་ནི་དང་པོ་གཅིག་དང་ལྡན། ། ཤུ་ནྱ་ཏ་ནི་གཉིས་པ་སྟེ། ། ཛྙཱ་ན་ཞེས་པ་གསུམ་པའོ། །
བཛྲ་ཞེས་པ་བཞི་པ་སྟེ། ། སྭ་བྷཱ་ཨཏ་མ་ཀོ་ལྔ་པ། ། ཨ་ཧཾ་ཞེས་པ་དྲུག་པར་བརྗོད། ། དེ་ལྟར་བདེ་གཤེགས་དྲུག་པོ་ནི། ། སྐྱེ་བོ་མཆོག་ལ་བརྟན་པ་ཡིན། ། ཞེས་སོ། ། དེའི་དོན་ནི། ཨོཾ་ནི་རླུང་དང་པོ་གཡས་མེའི་དཀྱིལ་འཁོར་གྱེན་དུ་རྒྱུ་བའི་རླུང་ངོ༌། ཤུ་ནྱ་ཡ་ཏ་ནི་རླུང་གཉིས་པ་གཡོན་པ་རླུང་གི་དཀྱིལ་འཁོར་མཉམ་གནས་ཀྱི་རླུང་ངོ༌། ། ཛྙཱ་ན་ཞེས་པ་རླུང་གསུམ་པ་གཉིས་ཀ་ནས་རྩུབ་པར་རྒྱུ་བའི་དཀྱིལ་འཁོར་ཐུར་སེལ་གྱི་རླུང་ངོ༌།
བཛྲ་ཞེས་པ་རླུང་བཞི་པ་གཉིས་ཀ་ནས་དལ་བར་རྒྱུ་བ་ཆུའི་དཀྱིལ་འཁོར་སྲོག་འཛིན་གྱི་རླུང་ངོ༌། ། སྭ་བྷཱ་ཝ་ཨཏྨ་ཀོ་ནི་རླུང་ལྔ་པ་ནམ་མཁའི་བདག་ཉིད་ཁྱབ་བྱེད་ཀྱི་རླུང་ངོ༌། ། ཨ་ཧཾ་ནི་དྲུག་པ་རླུང་གི་འབྱུང་གནས་འོད་གསལ་ལོ། ། འདིས་ནི་རླུང་ལྔ་འབྱུང་གནས་འོད་གསལ་དང་བཅས་པ་སྟོན་པའི་ཚུལ་ལོ། ། སྐུ་ལ་སྦྱར་ན། རླུང་ལྔ་ནི་དེ་བཞིན་གཤེགས་པ་ལྔ་དང༌། འོད་གསལ་ནི་དྲུག་པ་རྡོ་རྗེ་འཆང་སྟེ། དེ་ལྟར་དེ་བཞིན་གཤེགས་པ་དྲུག་པོ་ནི། ། རླུང་ལྔ་འོད་གསལ་དང་བཅས་པའོ། ། དེ་ནི་སྐྱེ་བོ་མཆོག་རིན་པོ་ཆེ་ལྟ་བུའི་གང་ཟག་ལ་བསྟན་པ་ཡིན་ནོ། །
གཉིས་པ་ནི། དགོངས་པ་ལུང་སྟོན་ལས། ཤུ་ནྱ་ཡ་ཏ་ཟུང་དང་པོ། ། ཛྙཱ་ན་བཛྲ་གཉིས་པ་ཡིན། ། སྭ་བྷཱ་ཝ་ཨཏྨ་ཀོ་ཧཾ་གྱུར། ། དེ་ཉིད་གསུམ་ནི་འདིར་བརྟག་པའོ། ། དེ་ཉིད་གསུམ་བདག་ཡང་དག་གྱུར། ། མི་གསལ་གསལ་བའི་མིང་ཅན་ནོ། ། ཞེས་པ་སྟེ། ཨོཾ་དང་ཤུནྱ་ཏ་གཉིས་གཅིག་ཏུ་སྦྱར་བས་རླུང་དང་པོ་ནང་དུ་འཇུག་པ་བསྟན་ནོ། །
ཛྙཱ་ན་བཛྲ་གཉིས་གཅིག་ཏུ་སྦྱར་བས་རླུང་ནང་དུ་གནས་པ་བསྟན་ནོ། ། སྭབྷཱ་ཨཱཏྨ་ཀོ་དང༌། ཨ་ཧཾ་གཉིས་གཅིག་ཏུ་སྦྱར་བས་གསུམ་པ་རླུང་ཕྱིར་ལྡང་བ་བསྟན་ནོ། ། འདིར་ཚིག་མཐའ་ཨེ་ཨོ་ལས་ཕ་རོལ་གྱི་ཨ་ཡིག་དབྱིའོ་ཞེས་པ་ཨ་ཕྱིས་པའོ། ། དེ་ལྟ་བུའི་རླུང་གི་དེ་ཁོ་ན་ཉིད་འཇུག་གནས་ལྡང་གསུམ་ནི། འདིར་རླུང་ལྔ་པོ་རེ་རེ་ཞིང་རྣམ་པར་བརྟག་པའོ། ། རླུང་གི་དེ་ཁོ་ན་ཉིད་རྣམ་པ་གསུམ་གྱི་བདག་ཉིད་སྔགས་ཨའི་བདག་ཉིད་ལ་ཡང་དག་པར་ཐིམ་པར་གྱུར་ནས། མཐར་འོད་གསལ་ལ་ཐིམ་མོ། ། འདིས་མཐའ་རླུང་སྔགས་འོད་གསལ་ལ་ཐིམ་པས། སྒྲ་མཐའ་སྐྱེ་མེད་ནམ་མཁའ་དང་མཉམ་པ་བསྟན་ནོ། །
གང་ལ་ཐིམ་པའི་སྔགས་ཨ་ནི་ངོ་བོ་མི་གསལ་ཞིང་བརྗོད་པ་ཀུན་གྱི་རྒྱུ་ཡིན་པས་གསལ་བའི་མིང་ཅན་ནོ། ། ཆག་ལོ་ཙཱ་བས། བཤད་རྒྱུད་ཀྱི་ཚིག་རྐང་པ་དང་པོ་ལྔས་རླུང་ལྔ་དང༌། དྲུག་པས་ཡེ་ཤེས་གསུམ་དང༌། ཐ་མ་གཉིས་ཀྱི་ཡེ་ཤེས་ཀྱི་སྐུ་སྒོམ་པ་ལ་འཆད་དོ། ། གང་དག་ཡི་གེ་འབྲུ་གསུམ་གྲུབ་པའི་རྒྱུ་ཡིག་འབྲུ་དྲུག་ལ་འཆད་པ་སོགས་ནི་ནོར་བ་སྟེ། འགྲེལ་པས་ཀྱང་མ་བཤད་ཅིང༌། དེ་ལས་འབྲུ་གསུམ་འགྲུབ་ཚུལ་ཡང་ནོར་བའི་ཕྱིར་རོ། ། གཉིས་པ་སྔོན་འགྲོ་ལྷའི་རྣལ་འབྱོར་སྟོན་པ་ནི། རྡོ་རྗེ་བཟླས་པ་སྒོམ་པའི་རྟེན་ལྷའི་རྣལ་འབྱོར་བསྒོམ་པའི་ཚུལ་ནི།
ནམ་མཁའི་དབྱིངས་ཀྱི་དབུས་འོད་གསལ་ལ་གནས་པར་བྱས་ནས། ཕྱིས་དབེན་གསུམ་ལ་འཇུག་ཅིང༌། དེ་ནས་སངས་རྒྱས་ཀྱི་དཀྱིལ་འཁོར་སྒྱུ་མ་ལྟ་བུའི་སྐུ་བསྒོམ་པར་བྱའོ། ། སྐུ་ཇི་ལྟ་བུ་ཞེ་ན། སྣང་བ་གསུམ་གྱི་ཡེ་ཤེས་ཀྱི་འོད་ཟེར་འཁྲིགས་པས་ན། འོད་ཟེར་སྤྲིན་གྱི་བཀོད་པ་ཆེ། ། ཞེས་འཇའ་ཚོན་ལྟར་འོད་ཟེར་ལྔ་ཡིས་བརྒྱན་པས་ན། སངས་རྒྱས་འབར་བའི་འོད་དང་མཉམ་པའོ། ། རླུང་འོད་ཟེར་ལྔ་ལྡན་ལས་བྱུང་བས་ན་འོད་ཟེར་སྣ་ལྔས་ཀུན་ཏུ་ཁྱབ་པའོ། ། འགྲེལ་པ་ལས།
ཕྱི་ནང་གི་དངོས་པོ་ཀུན་གྱི་ངོ་བོ་ཡིན་པས་ཀུན་ནས་ཡོངས་སུ་ཟླུམ་པོ་ཞེས་འཆད་མོད། སྒྱུ་ལུས་ཀྱི་ཁྱད་པར་ཡིན་པས་ལེགས་པར་མི་བསམ་མོ། ། ཡོན་ཏན་གྱི་ཚོགས་ཐམས་ཅད་ལྡན་པས་ཀུན་ནས་ཟླུམ་པའོ། ། རྒྱུ་བ་དང་རྣམ་པར་རྒྱུ་བ་ལ་སོགས་པའི་ཡན་ལག་ལྔ་དང་ལྡན་པས་ན་འདོད་པའི་ཡོན་ཏན་ལྔས་བརྒྱན་པའོ། ། ཡུལ་ལ་ལོངས་སྤྱོད་པས་ན་མཆོད་པ་སྟེ། དབང་པོ་རྣམ་པ་ལྔའོ། ། བརྒྱན་པ་ནི་དབང་པོས་ཡུལ་མཐོང་བ་ལ་བཤད་དོ། ། ཚུལ་དེ་ལྟ་བུའི་སངས་རྒྱས་ཀྱི་དཀྱིལ་འཁོར་དེ་ནམ་མཁའི་དབྱིངས་ཀྱི་དབུས་གནས་པར་ཏེ། འོད་གསལ་དུ་གཞུག་པར་བྱའོ། ། དེ་ལྟར་འོད་གསལ་བསྒོམས་ནས།
བསྡུས་པ་ཡིས་ཏེ་སྐད་ཅིག་གིས་རྡོ་རྗེ་འཆང་གི་གཟུགས་སུ་བསྒོམ་པར་བྱའོ། ། འཁོར་འདས་གཉིས་སམ། ཡོད་མེད་ཀྱི་ཕྱོགས་དང་བྲལ་བར་སྒོམ་པར་བྱ་བ་ཡིན་པས་ན་དབུས་སུ་ཞེས་གསུངས་སོ། ། ཡང་ན། ནམ་མཁའི་དབྱིངས་ཀྱི་དབུས་གནས་པར་བསྡུས་པ་ཡིས་འོད་གསལ་བསྒོམ་པར་བྱས་ནས། དབུས་སུ་སྟེ་ཡོད་མེད་ཀྱི་མཐའ་ལས་འདས་པའི་གཟུགས་ཀྱི་སྐུ་བསྒོམ་པར་བྱའོ་ཞེས་བཤད་ན་ལེགས་སམ་སྙམ་མོ། ། འོད་གསལ་ལས་ཟུང་འཇུག་གི་སྐུར་བཞེངས་ནས། གདུང་བྱའི་བྱེ་བྲག་གིས་རིགས་ལྔའི་སྤྲུལ་སྐུར་བསྒྱུར་བ་ནི། རྣམ་པར་སྣང་མཛད་ཕྱག་རྒྱ་ཆེ། ། ཞེས་སོགས་ཏེ།
དེ་དག་གི་བཤད་པ་ནི་དྲང་དོན་གྱི་སྐབས་སུ་བསྟན་ཟིན་ཏོ། ། ཉེ་བར་བསྡུ་བ་ནི། ཟུང་འཇུག་གི་དཀྱིལ་འཁོར་རྒྱལ་མཆོག་ལ་གནས་ཏེ། འོག་ནས་བཤད་པའི་ཕྲ་མོའི་རྣལ་འབྱོར་གསུམ་དང༌། རྡོ་རྗེ་བཟླས་པའི་སྒོ་ནས་སེམས་ཅན་གྱི་དོན་བྱ་བ་སྟོན་ནོ། ། འོ་ན་སྒྱུ་ལུས་འོད་གསལ་དུ་བཅུག་ནས་ཟུང་འཇུག་ཏུ་བཞེངས་པའི་རྒྱུ་གང་ཡིན་ཞེ་ན། ལུགས་བཟློག་གི་སྣང་བ་གསུམ་རླུང་དང་བཅས་པ་ཡིན་ཞེས་སྟོན་པ་ནི། དེ་ནས་བཅོམ་ལྡན་འདས་ཞེས་པ་ནས། ཨད་མ་ཀོ་ཧཾ་ཞེས་པའི་བར་རོ། ། འདིའི་དོན་བཤད་རྒྱུད་ཀྱིས་འཆད་པ་ནི།
ཨོཾ་ནི་དང་པོར་ཤེས་པར་བྱ། ། དྷརྨ་ཞེས་བྱ་གཉིས་པའོ། ། དྷ་ཏུ་ཞེས་པ་གསུམ་པར་བཤད། ། སྭ་བྷ་ཝ་ཞེས་གྲགས་བཞི་པའོ། ། ཨཱཏྨ་ཀོ་ནི་ལྔ་པ་ཡིན། ། ཨ་ཧཾ་དུ་གྱུར་དྲུག་པར་བཞེད། ། སྔགས་འདི་བརྗོད་ནས་དེ་ལས་ནི། སྒོམ་པའི་བདག་ཉིད་ཅན་བསྒོམ་བྱ། ། ཞེས་གསུངས་ཏེ། འདི་ལ་གཉིས་ཏེ།
སོ་སོར་བཤད་པ་དང༌། ཟུང་དུ་སྦྱར་བའོ། ། དང་པོ་ནི། ཨོཾ་ནི་སྲོག་འཛིན་ནོ། ། དྷརྨ་ནི་ཐུར་སེལ་ལོ། ། དྷ་ཏུ་ནི་གྱེན་རྒྱུའོ། ། སྭ་བྷ་ཝ་ནི་མཉམ་གནས་སོ། ། ཨཱཏྨ་ཀོ་ནི་ཁྱབ་བྱེད་དོ། ། ཨ་ཧཾ་ནི་རླུང་གི་འབྱུང་གནས་འོད་གསལ་ལོ། ། གཉིས་པ་ནི།
ལུགས་བཟློག་གི་སྣང་བ་གསུམ་སྟོན་ཏེ། དང་པོ་གཉིས་ཀྱིས་ཉེར་ཐོབ་ཀྱི་ཡེ་ཤེས། བར་པ་གཉིས་ཀྱིས་སྣང་མཆེད་ཀྱི་ཡེ་ཤེས། ཐ་མ་གཉིས་ཀྱིས་སྣང་བའི་ཡེ་ཤེས་བསྟན་ནོ། ། སྔགས་འདི་བརྗོད་ནས་ཞེས་པ་ནི། སྔགས་ཀྱི་དོན་ལུགས་བཟློག་གི་སྣང་བ་གསུམ་རླུང་དང་བཅས་པ་མངོན་དུ་བྱས་ནས། བསྒོམ་པར་བྱ་བའི་བདག་ཉིད་ཅན་ཟུང་འཇུག་བསྒོམ་པར་བྱ་ཞེས་པའོ། ། བཤད་རྒྱུད་ཀྱི་ཚིག་རྐང་པ་ལྔས་རླུང་དང༌། དྲུག་པས་སེམས་གསུམ་དང༌། ཐ་མ་གཉིས་ཀྱིས་ཡེ་ཤེས་ཀྱི་སྐུ་བསྒོམ་པ་བསྟན་ཞེས་ཆག་ལོ་གསུངས་སོ། །
གསུམ་པ་ཕྲ་མོའི་རྣལ་འབྱོར་གཏན་ལ་དབབ་པ་ལ་གཉིས་ཏེ། སྤྱིའི་དོན་དང༌། ཡན་ལག་གི་དོན་ནོ། ། དང་པོ་ལ་ལྔ་སྟེ། ངོ་བོ་ངེས་ཚིག་དང་བཅས་པ། དབྱེ་བ་བསྟན་པ། བསླབ་པའི་ཚུལ་དང༌། བསླབ་པ་མཐར་ཕྱིན་པའི་ཚད། ཕན་ཡོན་དང་བཅས་པའོ། ། དང་པོ་ནི།
རང་གི་སེམས་བརྟན་པའི་དོན་དུ། དམིགས་པ་ཕྲ་མོ་ལ་དམིགས་པའི་ཏིང་ངེ་འཛིན་གྱི་ཁྱད་པར་ལ་དེ་སྐད་ཅེས་བརྗོད་དོ། ། གཉིས་པ་ནི། སྟེང་སྒོ་ལ་བརྟེན་པ་དང༌། འོག་སྒོ་ལ་བརྟེན་པའོ། ། འོག་སྒོ་ལ་ཡང་གཉིས་ཏེ། ལྷའི་ཕྱག་མཚན་བསྒོམ་པ་དང༌། ཐིག་གེ་བསྒོམ་པའོ། ། དང་པོ་ནི། ལེའུ་དྲུག་པ་ལས།
ཨུཏྤལ་མཐིང་ཀའི་མདོག་འདྲ་བ། ། རྩེ་མོ་ལྔ་པ་ཁྱད་པར་དུ། ། ནས་ཀྱི་འབྲུ་ཙམ་ནན་ཏན་ཏུ། ། སྣ་ཡི་རྩེ་མོར་རྣམ་པར་བསམ། ། ཙ་ན་ཀ་ཡི་འབྲུ་ཙམ་ལ། ། འདབ་མ་བརྒྱད་པ་གེ་སར་བཅས། ། སྣ་ཡི་རྩེ་མོར་འདི་ཤེས་དེས། ། བསྒོམས་ནས་བྱང་ཆུབ་ཐོབ་པར་འགྱུར། ། ཞེས་སོ། ། བསླབ་པའི་ཚུལ་ནི།
དང་པོར་སེམས་བརྟན་པོར་བྱ་བའི་ཕྱིར་དང་པོར་བསྒོམ་པ་དང༌། བརྟན་པ་ཐོབ་ནས་སྤྲོ་བ་དང༌། དེ་ནས་བསྡུ་བ་ལ་བསླབ་པའོ། ། དེ་ལ་དང་པོ་མཚན་མའི་སྤྲོ་བསྡུ་ལ་བསླབ་པ་དང༌། ཕྱིས་ལྷའི་སྤྲོ་བསྡུ་ལ་བསླབ་པར་བྱའོ། ། མཐར་ཕྱིན་པའི་ཚད་ནི། རེག་པའི་མཚན་མ་དང༌། མཐོང་བའི་མཚན་མའོ། ། ཕན་ཡོན་ནི། སེམས་ལ་དབང་ཐོབ་པས་དངོས་གྲུབ་རྣམ་པ་གཉིས་ཐོབ་པའོ། །
གཉིས་པ་ཡན་ལག་གི་དོན་ལ་གསུམ་སྟེ། སྤྱི་དོན་དུ་བཤད་པ་དང༌། སྦས་དོན་དུ་བཤད་པ་དང༌། མཐར་ཐུག་ཏུ་བཤད་པའོ། ། དང་པོ་ལ་གཉིས་ཏེ། མཚན་མའི་སྤྲོ་བསྡུ་དང༌། ལྷའི་སྤྲོ་བསྡུ་ལ་བསླབ་པའོ། ། དང་པོ་ནི། རྟག་ཏུ་སྒོམ་ཞེས་དྲང་ངོ༌། ། གང་གི་སྒོ་ནས་བསྒོམ་ན།
མཚན་མ་ཕྲ་མོ་ལ་དམིགས་པའི་རྣལ་འབྱོར་གྱི་སྒོ་ནས། གང་ན། རིན་ཆེན་ཆེན་པོ་ནི་ལྷ་རང་རང་གི་ཕྱག་མཚན་ནོ། ། ཁ་དོག་གིས་ནི་རིགས་ལྔའི་བྱེ་བྲག་གི་ཁ་དོག་ལྔའོ། ། ཆེ་ཆུང་ནི་ཉུངས་དཀར་གྱི་འབྲུ་ཚད་ཙམ་མོ། ། གནས་ནི་སྣའི་རྩེ་མོར་ཉི་མ་དང་ཟླ་བའི་དཀྱིལ་འཁོར་སེན་མོའི་རྒྱ་ཁྱོན་ཙམ་གྱི་སྟེང་དུའོ། ། དུས་ནི་རྟག་ཏུའོ། ། ཚུལ་ནི་ནན་ཏན་དུའོ། ། སྤྲོ་བ་ནི། ཕྱག་མཚན་རིན་པོ་ཆེའི་སྒྲས་བཟུང་བ།
ཕྱག་མཚན་གྱི་ཕྲ་མོའི་རྣལ་འབྱོར་བརྟན་པར་གྱུར་ནས་སྤྲོ་བར་བྱའོ། ། བརྟན་པར་མ་གྱུར་པ་ཡོངས་སུ་མི་སྤྲོའོ། ། གཉིས་པ་ལྷའི་སྤྲོ་བསྡུ་ལ་བསླབ་པ་ནི། སྤྲོ་བར་བྱའོ། ། གང་ན། རབ་མཆོག་སྤྲིན་རྣམས་ཏེ། མཚན་མ་ལས་བྱུང་བའི་ལྷག་པའི་ལྷའི་ཚོགས་སོ། ། ལྷ་ཇི་ལྟ་བུ་ཞེ་ན། སངས་རྒྱས་འབར་བ་མཉམ་པའི་འོད། ། ཅེས་ཏེ།
རིགས་དང་མཐུན་པའི་ལྷའི་ཁ་དོག་དང་ལྡན་པའོ། ། ཕྱག་མཚན་ནི། འཁོར་ལོ་ཞེས་པ་ནས་འཛིན་ཞེས་པའི་བར་གྱིས་བསྟན་ནོ། ། དེ་བཞིན་གཤེགས་པ་ཁོ་ནར་མ་ཟད། བྱང་ཆུབ་སེམས་དཔའི་སྤྲིན་ཆེན་རྣམས་ཏེ། བྱང་ཆུབ་སེམས་དཔའ་དང༌། ལྷ་མོ་དང་ཁྲོ་བོ་ལ་སོགས་པ་རྣམས་ཀྱང་སྤྲོའོ། ། སུ་ཞིག་གིས་ན། བདག་ཉིད་ཅན་ཏེ། རྣལ་འབྱོར་པ་རྣམས་ཀྱིས་སོ། །
གཉིས་པ་སྦས་དོན་དུ་བཤད་པ་ནི། འོག་སྒོ་ལ་བརྟེན་པའི་ཕྲ་མོའི་རྣལ་འབྱོར་ཏེ། གཞན་རྣམས་སྔར་དང་འདྲ་ལ། གང་ཞིག་སྒོམ་ཞེ་ན། རིན་ཆེན་ཆེན་པོ་ནི་ཀུན་རྫོབ་བྱང་ཆུབ་ཀྱི་སེམས་ཀུན་དའོ། ། ཆེ་ཆུང་ཉུངས་དཀར་གྱི་འབྲུ་ཚད་ཙམ་མོ། ། ཁ་དོག་ལྔ་པ་ནི། དེ་བཞིན་གཤེགས་པ་ལྔའི་བདག་ཉིད་དུ་བྱ་ཞེས་པའོ། ། སྣའི་རྩེ་མོ་ནི། རང་གི་རྡོ་རྗེའི་ཁར་རོ། །
ཚུལ་ནི། རྡོ་རྗེ་དང་པདྨ་འདུ་བྱ་བ་སྔོན་དུ་འགྲོ་བས། ཕྱག་རྒྱ་དང་སྙོམས་པར་ཞུགས་ཏེ། བྱང་ཆུབ་ཀྱི་སེམས་ཉུངས་དཀར་གྱི་འབྲུ་ཚོད་ཙམ་སྤྲོ་བས་སོ། ། བྱང་ཆུབ་སེམས་ཀྱི་རིན་པོ་ཆེ་བརྟན་པར་མ་གྱུར་པར་ཡོངས་སུ་མི་སྤྲོའོ། ། དེ་ལྟར་ཐིག་ལེའི་སྤྲོ་བསྡུ་ལ་བསླབས་ནས། ལྷའི་སྤྲོ་བསྡུ་ལ་བསླབ་པ་ནི། ཐིག་ལེ་ཡོངས་སུ་གྱུར་པ་ལས་བྱུང་བའི་དཀྱིལ་འཁོར་གྱི་ལྷ་རྣམས་བུ་དང་ཚ་བོའི་ཚུལ་དུ་སྤྲོས་ཏེ་བསྒོམ་པར་བྱའོ་ཞེས་སྟོན་པ་ནི། སངས་རྒྱས་འབར་བ་མཉམ་པའི་འོད། ། ཅེས་སོགས་ཏེ།
བཤད་པ་སྔ་མ་བཞིན་ནོ། ། གསུམ་པ་མཐར་ཐུག་ཏུ་བཤད་པ་ནི། རྫོགས་རིམ་པའི་ཕྲ་མོའི་རྣལ་འབྱོར་སྟོན་ཏེ། སྒོམ་པར་བྱའོ། ། དུས་ནི་རྟག་པར་ཏེ། ཉིན་མཚན་དུའོ། ། གང་གི་སྒོ་ནས་ན། ཟུང་འཇུག་ལ་སློབ་པའི་རྣལ་འབྱོར་གྱིས་སོ། ། གང་ཞིག་སྒོམ་ཞེ་ན། ཁ་དོག་རྣམ་པ་ལྔ་པའི་དེ་བཞིན་གཤེགས་པ་ལྔའི་བདག་ཉིད་ཅན་གྱི་རིན་པོ་ཆེ་མི་ཤིགས་པའི་ཐིག་ལེ་གྲགས་པ་དེའོ། །
ཚད་ནི། ཉུངས་དཀར་གྱི་འབྲུ་ཚོད་ཙམ་མོ། ། གནས་ནི་སྣའི་རྩེ་མོ་སྟེ། སྙིང་ཁའི་པདྨའི་ལྟེ་བ་ལའོ། ། ཚུལ་ནི། ནན་ཏན་ཏེ། འཇུག་གནས་ལྡང་གསུམ་གྱི་རྒྱུ་བ་བགྲང་བའི་ཚུལ་གྱིས་སོ། ། རྣལ་འབྱོར་ཇི་ལྟ་བུ་ཞིག་གིས་བཟླ་བར་བྱ་ཞེ་ན་མི་ཤིགས་པའི་དེ་ཁོ་ན་ཉིད་རྟོགས་པས་བཟླ་བར་བྱ་ཡི། བརྟན་པར་མ་འགྱུར་པ་སྟེ། དེ་མ་རྟོགས་པས་ནི་ཡོངས་མི་སྤྲོ་ཞེས་བྱའོ། །
སྤྲོ་བའི་ཐབས་བསྟན་པ་ནི། སངས་རྒྱས་འབར་བའི་ཞེས་སོགས་ཏེ། འོད་ཟེར་རྣམ་པ་ལྔའོ། ། དེ་དང་མཉམ་པའི་འོད་ནི་རླུང་གི་དཀྱིལ་འཁོར་བཞི་སྟེ། མགོན་པོ་བཞིའི་བདག་ཉིད་ཀྱི་རླུང་ཡིན་པས། མཆོག་རབ་སྤྲིན་རྣམས་ཏེ། རྣམ་མཁའི་ཁོངས་སུ་གཏོགས་པ་སྤྲོ་བར་བྱའོ། ། གཞུང་ལྷག་མ་མཐར་ཐུག་ཏུ་བཤད་པ་མེད་དོ། ། གསུམ་པ་ལྷའི་རྣལ་འབྱོར་བྱེ་བྲག་ཏུ་བཤད་པ་ལ་གཉིས་ཏེ། དྲང་དོན་བཤད་པ་དང༌།
ངེས་དོན་དུ་བཤད་པའོ། ། དང་པོ་ལ་གཉིས་ཏེ། ལྷ་རྣམས་བསྐྱེད་པའི་རིམ་པ་བསྟན་པ་དང༌། ལེའུའི་མཚན་དྲང་དོན་དུ་བཤད་པའོ། ། དང་པོ་ནི་ལྷ་རྣམས་བསྐྱེད་པའི་རིམ་པ་སྟོན་པ་ནི། རྣམ་པར་སྣང་མཛད་ཀྱི་ཟློས་པ་པོས། ནམ་མཁའི་དབྱིངས་ཀྱི་དབུས་གནས་པ་སྟེ། དེ་བཞིན་ཉིད་ལ་བྱང་ཆུབ་པ་སྔོན་དུ་འགྲོ་བས། ཟླ་བའི་དཀྱིལ་འཁོར་བྲི་བར་བྱ། ། ཞེས་པ་སྟེ།
ཟླ་བ་ལས་བྱང་ཆུབ་པ་བསྒོམས་ནས། ཁ་དོག་རབ་ཏུ་གསལ་བའི་ཟླ་བའི་དཀྱིལ་འཁོར་གྱི་དབུས་སུ། ས་བོན་ཨོཾ་ལས་ཕྱག་མཚན་འཁོར་ལོ་དཀར་པོ་བསྒོམ་པར་བྱ། རིན་ཆེན་བརྩོན་པས་ཏེ། དེ་ཡོངས་སུ་གྱུར་པ་ལས་རྣམ་པར་སྣང་མཛད་ཀྱི་ལྷའི་དཀྱིལ་འཁོར་བསྒོམ་པར་བྱའོ། ། འོད་དཔག་མེད་ཀྱི་ཟློས་པ་པོས་ཨ་ལས་པདྨ་དམར་པོ་འདབ་མ་བརྒྱད་པ་ཨས་མཚན་པ། དེ་ཡོངས་སུ་གྱུར་པ་ལས། པདྨའི་དཀྱིལ་འཁོར་ཏེ་པདྨ་རཱ་གའི་མདོག་ཅན་གྱི་འོད་དཔག་མེད་གསལ་བར་བསྒོམ་པར་བྱའོ། ། སུ་ཞིག་གིས་ན། པདྨ་སྒོམ་པ་སྟེ།
དེའི་རིགས་ཅན་གྱི་རྣལ་འབྱོར་པས་བསྒོམ་པར་བྱ། རིན་ཆེན་བརྩོན་པས་ཏེ། རིན་ཆེན་འབྱུང་ལྡན་གྱི་རིགས་ཅན་གྱིས་སྭ་ལས་བྱུང་བའི་རིན་པོ་ཆེ་དང༌། དེ་ཡོངས་སུ་གྱུར་པ་ལས་རིན་པོ་ཆེའི་དཀྱིལ་འཁོར་ཏེ། རིན་ཆེན་འབྱུང་ལྡན་སྐུ་མདོག་སེར་པོ་གསལ་བར་བསྒོམ་པར་བྱའོ། ། དོན་གྲུབ་ཀྱི་ཟློས་པ་པོས། ཧ་ལས་སྦྱོར་བའི་དཀྱིལ་འཁོར་ཏེ་སྣ་ཚོགས་རྡོ་རྗེ། དེ་ལས་བྱུང་བའི་དོན་ཡོད་གྲུབ་པ་ནམ་མཁའི་ཁ་དོག་དང་འདྲ་བར་བྲི་བར་བྱ་བ་སྟེ། ཡིད་ལ་བསྒོམ་མོ། ། འདིར་དོན་ཡོད་གྲུབ་པ་སྔོ་སངས་སུ་བཤད་ལ།
བསྡུས་རིམ་དུ་ལྗང་ཁུར་བཤད་པས་འགྱུར་ལ་སྐྱོན་ཡོད་པ་མངོན་ནོ། ། མི་བསྐྱོད་པའི་རྣམ་འབྱོར་པས་ནི། ཟླ་བའི་དཀྱིལ་འཁོར་གྱི་སྟེང་དུ་ཨོཾ་ཨཱཿཧཱུྃ་ལས་རྡོ་རྗེ། དེ་ལས་བྱང་བའི་སྐུ་གསུང་ཐུགས་ཀྱི་བསྒྲུབ་པ་ཡིས། ཉེ་བར་མཚོན་པའི་དཀྱིལ་འཁོར་མི་བསྐྱོད་པ་སྟེ་དེ་བསྒོམ་པར་བྱའོ། ། རིགས་ལྔ་པོའི་སངས་རྒྱས་རབ་ཏུ་མཆོག་ཏུ་གྱུར་པ་བསྒོམ་པ་འདི་ནི། ཐམས་ཅད་མཁྱེན་པའི་ཚུལ་ཐོབ་པར་བྱེད་པའོ། ། དེ་བཞིན་ཉིད་ལ་དམིགས་ཏེ་ཟླ་བའི་དཀྱིལ་འཁོར་བསྒོམ་པ་དེ་བཞིན་གཤེགས་པ་གཞན་བཞི་ལ་སྦྱར་ཏེ། ཐམས་ཅད་ལ་དང་པོའི་མགོན་པོ་སྒོམ་ཚུལ་རེ་རེ་ཡོད་པའི་ཕྱིར་ཞེས་ཆག་ལོས་གསུང་ངོ༌། རྟོག་ལ་སོགས་པ་སངས་རྒྱས་རབ་མཆོག་འདི་རྣམས་ཉིད། །
ཅེས་པ་རིགས་ལྔའི་རྗེས་སུ་རྣལ་འབྱོར་དང༌། ཐམས་ཅད་མཁྱེན་པའི་ཚུལ་སྦྱོར་བ། ། ཞེས་པ་རྗེས་སུ་རྣལ་འབྱོར་གྱི་སྔོན་འགྲོ། དེ་བཞིན་ཉིད་ཟླ་བ་ལས་བྱང་ཆུབ་པ་བསྟན་གསུང་ཡང༌། འགྲེལ་པར་མི་གསལ་ལོ། ། གཉིས་པ་ལེའུའི་མཚན་དྲང་དོན་དུ་བཤད་པ་ནི། རྡོ་རྗེ་ནི་དེ་བཞིན་གཤེགས་པ་རིགས་ལྔའོ། ། བཀོད་པ་ནི། དེ་དག་འདུས་པའི་བཀོད་པ་སྟེ་འདི་སྟོན་པ་ལ་རྡོ་རྗེ་བཀོད་པའི་ཏིང་ངེ་འཛིན་གྱི་ལེའུ་ཞེས་བྱའོ། ། གཉིས་པ་ངེས་དོན་དུ་བཤད་པ་ལ་གསུམ་སྟེ།
རྡོ་རྗེ་བཟླས་པ་རྒྱས་པར་བཤད་པ་དང༌། ལེའུ་མཚན་ངེས་དོན་དུ་བཤད་པ་དང༌། དེ་ཉིད་ལུང་གི་བསྒྲུབ་པའོ། ། དང་པོ་ནི། སྔར་ཕྲ་མོའི་རྣལ་འབྱོར་མཐར་ཐུག་ཏུ་བཤད་པའི་རླུང་གི་དེ་ཉིད། འདིར་དཀྱིལ་འཁོར་བཞིར་ཕྱེ་ནས་འཆད་པ་སྟེ། བྲི་བར་བྱ་ཞེས་པ་དེ་བཤད་པར་བྱའོ། ། གང་ཞེ་ན། ནམ་མཁའི་དབྱིངས་དེ་འོད་གསལ་བའི་དབྱིངས་སུ་གནས་པའི་ཟླ་བ་དཀྱིལ་འཁོར་ཏེ། རླུང་གི་འབྱུང་གནས་མི་ཤིགས་པའི་ཐིག་ལེ་སྟེ།
ཨ་དུམ་གྱི་རྣམ་པའོ། ། འདི་ནི་ཨ་ཤད་ཀྱི་རྣམ་པར་ཡོད་པས་ཨ་ཐུང་ཞེས་བཤད་པ་ནོར་རོ། ། གསལ་བའི་དཀྱིལ་འཁོར་ནི་འོད་གསལ་གྱི་དབུས་ན་གནས་པ་མི་ཤིགས་པ་ལས་བྱང་བའི་དཀྱིལ་འཁོར་ནི་ཆུ་རླུང་མི་བསྐྱོད་པའི་ངོ་བོ། རྒྱུ་བ་དེ་བསྒོམ་པ་སྟེ་ཤེས་པར་བྱའོ། ། པདྨའི་དཀྱིལ་འཁོར་འདྲ་བ་ནི་མེའི་དཀྱིལ་འཁོར་ཁ་དོག་དམར་པོའོ། ། པདྨ་བསྒོམ་པ་ནི་འོད་དཔག་ཏུ་མེད་པའི་ངོ་བོ་གཡས་ནས་འབྱུང་བ་ཤེས་པར་བྱེད་པའི་དོན་ནོ། ། རིན་ཆེན་དཀྱིལ་འཁོར་གསལ་བ་ནི་ས་རླུང་ཁ་དོག་སེར་པོ་རིན་ཆེན་བརྩོན་པ་སྟེ། རིན་འབྱུང་གི་བདག་ཉིད་སྣ་བུག་གཡས་གཡོན་ནས་རྩུབ་པའི་ཚུལ་དུ་འབྱུང་བར་ཤེས་པར་བྱའོ། ། སྦྱོར་བའི་དཀྱིལ་འཁོར་ནི་རླུང་གི་དཀྱིལ་འཁོར་ཁ་དོག་ནག་པོ་ནམ་མཁའ་དང་འདྲ་བ་སྟེ། དོན་ཡོད་གྲུབ་པའི་རླུང་གཡོན་ནས་འབྱུང་བ་ཤེས་པར་བྱའོ། །
རླུང་དེ་རྣམས་ལ་རྡོ་རྗེའི་བཟླས་པ་བྱས་པས། སངས་རྒྱས་རབ་མཆོག་སྐུ་གསུང་ཐུགས་དབྱེར་མེད་པ་ཅན་གྱི་ཟུང་འཇུག་གི་སྐུ་སྒྲུབ་པར་བྱེད་དོ། ། ཟུང་འཇུག་གི་སྐུ་ནི་བདེན་པ་གཉིས་ཀྱི་མཚན་ཉིད་ཅན་གྱི་ལྷའི་དཀྱིལ་འཁོར་རྡོ་རྗེའི་སྒྲས་བསྟན་པའི་འོད་གསལ་ལས་བྱུང་བ་ཡིན་པར་ཤེས་པར་བྱའོ། ། རྡོ་རྗེ་བཟླས་པའི་རྣལ་འབྱོར་དེ་གང་གིས་བསྒོམ་པར་བྱ་བ་ཡིན་ཞེ་ན། ཐམས་ཅད་མཁྱེན་པའི་ཚུལ་ཐོབ་པར་འདོད་པའི་གང་ཟག་རྣམས་ཀྱིས་སོ། ། གཉིས་པ་ནི། རྡོ་རྗེ་ནི་ཟུང་འཇུག་གི་སྐུའོ། ། བཀོད་པ་ནི་དེ་དག་གི་ཚོགས་སོ། ། གསུམ་པ་ནི། དགོངས་པ་ལུང་སྟོན་ལས།
ཐོག་མཐའ་མེད་པའི་རྣལ་འབྱོར་པ། ། ཕྲ་མོ་ཞེས་བྱ་རབ་ཏུ་བརྟག ། མི་གསལ་གསལ་བར་ཡང་དག་སྦྱོར། ། དངོས་མེད་ངོ་བོ་ཉིད་དུ་བྱུང༌། རང་བཞིན་གྱིས་གྲུབ་དང་པོ་གཅིག ། གཅིག་དང་དུ་མར་རྣམ་སྤངས་པ། ། རྟེན་ཅིང་འབྲེལ་འབྱུང་ཆོས་སུ་གྲགས། ། དངོས་པོ་ཀུན་གྱི་འབྱུང་གནས་གཅིག ། བདག་ཉིད་འདི་ལྟར་བྱས་ནས་ནི། ། ཆོས་ཀྱི་དཀྱིལ་འཁོར་བྲི་བར་བྱ། །
དམར་དང་གནག་དང་དེ་བཞིན་སེར། ། དཀར་པོ་ཉིད་དེ་མདོར་བསྡུས་པ། ། གཅིག་གིས་སྦྱོར་བ་བཞི་བཞི་ཡིས། ། གོས་དཀར་ལ་སོགས་ལེགས་པར་བྲི། ། དེ་རྣམས་དབུས་སུ་རང་གི་ལྷ། ། སྦྱོར་བ་བཞི་ཡི་གོ་འཕང་མཆོག ། ཅེས་པ་དང༌། གོས་དཀར་ལ་སོགས་ཇི་བཞིན་དུ། ། སྟེང་དང་ལོགས་དང་མཉམ་འོག་ནས། ། མེ་དང་རླུང་དང་དབང་ཆེན་དང༌། །
ཆུ་སྟེ་སོ་སོའི་དཀྱིལ་འཁོར་རོ། ། ཞེས་སོ། ། དེ་ལ་ཚིག་རྐང་དང་པོ་གཉིས་ཀྱིས་ནི་ཟུང་འཇུག་ལ་གནས་ནས་རྡོ་རྗེའི་བཟླས་པ་བྱེད་པ་མདོར་བསྟན། ལྷག་མ་རྣམས་ཀྱིས་རྒྱས་པར་བཤད་དོ། ། མི་གསལ་གསལ་བར་ཡང་དག་སྦྱོར། ། ཞེས་པ་ནས། བདག་ཉིད་འདི་ལྟར་བྱས་ནས་ནི། ། ཞེས་པའི་བར་གྱིས་ནི་ཚིག་རྐང་དང་པོ་འཆད་དོ། ། ཆོས་ཀྱི་དཀྱིལ་འཁོར་བྲི་བར་བྱ། ། ཞེས་པ་མན་ཆད་ཀྱིས་ནི་ཚིག་ཕྱི་མ་འཆད་དོ། །
གང་ལ་གནས་ནས་བཟླས་པ་བྱེད་པའི་ཟུང་འཇུག་ཇི་ལྟ་བུ་ཞེ་ན། མི་གསལ་བ་ཀུན་རྫོབ་དང༌། གསལ་བ་དོན་དམ་ཡང་དག་པར་སྦྱར་བའི་ཡེ་ཤེས་སོ། ། རྒྱུ་གང་ལས་བྱུང་ཞེ་ན། དངོས་པོ་མེད་པའི་ངོ་བོ་འོད་གསལ་ལས་བྱུང་ཞེས་པའོ། ། འོད་གསལ་ཇི་ལྟ་བུ་ཞེ་ན། དང་པོ་ནས་མ་བཅོས་པ་རང་བཞིན་གྱིས་གྲུབ་པའོ། ། དབྱེ་བ་མེད་པས་གཅིག་པུ། བདེན་པར་མ་གྲུབ་པས་ན། གཅིག་དང་དུ་མར་རྣམས་སྤངས་པ། །
དངོས་པོ་ཀུན་གྱི་འབྱུང་གནས་གཅིག་པུ་སྟེ། དང་པོ་ཡང་དེ་ལས་བྱུང་ཞིང་མཐར་ཡང་དེ་ལ་ཐིམ་པའོ། ། འོད་གསལ་ལས་ལུགས་བཟློག་གི་སྣང་བ་གསུམ་འབྱུང་བ་ནི། རྟེན་ཅིང་འབྲེལ་འབྱུང་ཆོས་སུ་གྲགས། ། ཞེས་བྱའོ། ། ལུགས་བཟློག་གི་སྣང་བ་གསུམ་རླུང་དང་བཅས་པ་ལས་ཟུང་འཇུག་ཏུ་ལྡང་བ་ནི། བདག་ཉིད་དེ་ལྟར་བྱས་ནས་ནི། ། ཞེས་སོ། ། ཟུང་འཇུག་ལ་གནས་ནས་རྡོ་རྗེའི་བཟླས་པ་བྱེད་པས་ན། བཟླས་པ་བྱ་བའི་ཡུལ་བསྟན་པ་ནི།
རླུང་གི་དཀྱིལ་འཁོར་བཞི་སྟེ། དམར་དང་གནག་དང་དེ་བཞིན་སེར། ། ཞེས་པ་ནས། གོས་དཀར་ལ་སོགས་ལེགས་པར་བྲི། ། ཞེས་པའི་བར་རོ། ། རེ་རེ་ལའང་ལྷ་མོ་བཞི་བཞི་ཚང་བར་རྒྱུ་བས་ན། མགོན་པོ་གཅིག་ལ་བཞི་བཞིར་ཕྱེའོ། ། རྒྱས་པར་ངག་དབེན་གྱི་སྐབས་སུ་བསྟན་ཟིན་ཏོ། ། ལེའུ་གསུམ་པའི་རྣམ་བཤད་དོ།། ༈ །ལེའུ་བཞི་པ་ལ་གཉིས་ཏེ།
བསྡུས་པའི་དོན་དང༌། ཡན་ལག་གི་དོན་ནོ། ། དང་པོ་ནི། བུམ་པའི་དབང་བསྐུར་བའི་ཕྱིར་བྲི་བྱའི་དཀྱིལ་འཁོར་དང༌། དབང་གོང་མ་བསྐུར་བའི་ཡེ་ཤེས་ཀྱི་དཀྱིལ་འཁོར་སྟོན་ནོ། ། དང་པོ་ནི། གསོལ་གདབ་སྔོན་དུ་འགྲོ་བ་ཅན་གྱི་དཀྱིལ་འཁོར་ཆོ་ག་སྟོན་པ་སྟེ། དེ་དྲང་དོན་དུ་བཤད་པ་ནི། དཀྱིལ་འཁོར་གྱི་མཚན་མ་དང༌། ཐིག་གདབ་པ་དང༌།
ཕྱག་རྒྱ་འགོད་པ་དང༌། མཆོད་པ་སོགས་ཡིན་ལ། ངེས་དོན་དུ་བཤད་པས་ནི་ཕྱི་མ་སྟོན་ནོ། ། གཉིས་པ་ཡན་ལག་གི་དོན་ལ་གསུམ་སྟེ། བསྟོད་པ་སྔོན་དུ་འགྲོ་བས་གསོལ་བ་གདབ་པ། སྡུད་པ་པོའི་ཚིག་གིས་མཚམས་སྦྱར་བ་དང༌། སྟོན་པའི་གསུང་གིས་དཀྱིལ་འཁོར་གྱི་ཆོ་ག་བསྟན་པའོ། ། དང་པོ་ནི། ལེའུ་གསུམ་པ་གསུངས་པའི་རྗེས་ཐོགས་དེ་ནས་གསོལ་བ་གདབ་བོ། ། གང་ལ་ན།
སྐུ་གསུང་ཐུགས་ཀྱི་བདག་པོ་རྡོ་རྗེ་འཆང་ལའོ། ། གང་གིས་ན། མི་བསྐྱོད་པ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱིས་སོ། ། ཚུལ་ནི། ཡང་འདུས་ནས་འོག་ནས་འབྱུང་བའི་བསྟོད་པའི་རྒྱལ་པོ་འདིས་སོ། ། དེ་ལ་ཐོག་མར་རིགས་ལྔའི་སྒོ་ནས་བསྟོད་པ་ནི། དེ་བཞིན་གཤེགས་པ་ཞེས་པ་ནས། བཤད་དུ་གསོལ་ཞེས་པའི་བར་ཏེ། དེ་བཞིན་གཤེགས་པ་ཀུན་ནི་མི་བསྐྱོད་པའོ། ། ཞི་བ་ནི་རྣམ་སྣང་ངོ༌།
ཀུན་གྱི་གནས་ནི་རིན་ཆེན་འབྱུང་ལྡན་ནོ། ། ཆོས་ཀུན་ནི་འོད་དཔག་མེད་དོ། ། བདག་མེད་པའི་མཆོག་ནི་དོན་ཡོད་གྲུབ་པ་སྟེ། རྡོ་རྗེ་འཆང་ལ་རིགས་ལྔའི་ངོ་བོའི་སྒོ་ནས་བསྟོད་པའོ། ། ཡང་རིགས་གསུམ་གྱི་སྒོ་ནས་བསྟོད་པ་ནི། ཀུན་ཏུ་བཟང་པོ་སྐུ་ཡི་མཆོག ། ཞེས་བོས་ནས། དཀྱིལ་འཁོར་དམ་པ་བཤད་དུ། ། གསོལ་ཞེས་པའི་བར་རོ། ། དཀྱིལ་འཁོར་ཇི་ལྟ་བུ་ཞེ་ན།
འཆད་པ་དཀྱིལ་འཁོར་གྱི་མཚན་ཉིད་དང་ལྡན་པས། མཚན་རྣམས་ཐམས་ཅད་ཡང་དག་རྫོགས་ཅིང༌། ལྷག་ཆད་ཀྱི་ཉེས་པ་དང་བྲལ་བས། མཚན་ཉིད་མིན་པ་ཐམས་ཅད་སྤངས་པའོ། ། ཡང་ཀུན་ཏུ་བཟང་པོ་གསུང་གི་མཆོག ། ཞེས་བོས་ནས། བཤད་དུ་གསོལ། ཞེས་པའོ། ། ཀུན་ཏུ་བཟང་པོ་ཇི་ལྟ་བུ་ཞེ་ན། དོན་དམ་རྟོགས་པ་ལས་བྱུང་བས།
ཞི་བའི་ཆོས་མཆོག་ལས་བྱུང་བའོ། ། འོད་གསལ་བསྒོམ་པས། རང་བཞིན་བརྒྱད་ཅུའི་རྣམ་རྟོག་སྦྱོང་བས་ན། ཡེ་ཤེས་སྤྱོད་པ་རྣམ་སྦྱོང་བའོ། ། ངག་གི་དབང་ཕྱུག་མཉེས་པས་ན། གསུང་གི་མཆོག་གོ ། འདི་ནི་གསུང་གི་སྒོ་ནས་བསྟོད་པའོ། ། ཡང་ཀུན་ཏུ་བཟང་པོ་ཞེས་བོས་ནས། དཀྱིལ་འཁོར་ཞེས་སོགས་སྦྱོར་རོ། ། དེའི་ཁྱད་པར་ནི།
སེམས་ཅན་ཀུན་གྱི་སེམས་གཉིས་སུ་མེད་པའི་རང་བཞིན་རྡོ་རྗེ་ཡིན་པས་སེམས་ཆེན་པོའོ། ། འདོད་ཆགས་ལ་སོགས་པ་དཔྱད་ན་དམིགས་སུ་མེད་པས་རང་བཞིན་གྱིས་དག་པའོ། ། དྲི་མ་དང་བྲལ་བས་དྲི་མ་མེད་པའོ། ། དེ་ཉིད་ཀྱིས་ན་ཀུན་ཏུ་བཟང་པོའོ། ། སེམས་ཅན་གྱི་སེམས་གཉིས་སུ་མེད་པའི་དོན་ཐུགས་སུ་ཆུད་པས་ན་ཐུགས་ཀྱི་མཆོག་གོ ། མྱང་འདས་ཐོབ་པར་མཛད་པས་ན་ཁ་ལོ་བསྒྱུར་བའོ། ། གཉིས་པ། སྡུད་པ་པོའི་ཚིག་གིས་མཚམས་སྦྱར་བ་ནི། གསོལ་བ་བཏབ་པའི་རྗེས་དེ་ནས་བཤད་ཅེས་དྲང་ངོ༌། ། གང་གིས་ན།
རྡོ་རྗེ་སྟོན་པ་རྡོ་རྗེ་འཛིན་ཏེ་རྡོ་རྗེ་འཆང་གིས་སོ། ། རྡོ་རྗེ་འཆང་ཇི་ལྟར་བུ་ཞེ་ན། ས་འོག ས་སྟེང༌། མཐོ་རིས་ཏེ་འཇིག་རྟེན་གསུམ་པ་དང༌། འདོད་ཁམས་ལ་སོགས་པ་ཁམས་གསུམ་པ་དང༌། འཇིག་རྟེན་གསུམ་མཆོག་རྡོ་རྗེ་ནི་ཉན་རང་དང༌། ཡང་འཇིག་རྟེན་གསུམ་མཆོག་ནི། ཚངས་པ་ལ་སོགས་པ་ཡིན་ཏེ། དེ་རྣམས་ནི་གདམ་ངག་གི་རྗེས་སུ་བཟུང་བའི་ཡུལ་ཡིན་ལ།
དེ་དག་ལ་གདམ་ངག་རྗེས་སུ་སྟོན་པའོ། ། གང་ཞིག་བཤད་ཅེ་ན། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་དཀྱིལ་འཁོར་རོ། ། དཀྱིལ་འཁོར་ནི་དེ་བཞིན་གཤེགས་པ་ཀུན་གྱི་གནས་སོ། ། སྙིང་པོ་ལེན་པས་ན་དཀྱིལ་འཁོར་རོ། ། དེ་དང་འདྲ་བས་ན་དཀྱིལ་འཁོར་གྱི་ཚུལ་དུའོ། ། ཡིད་དུ་འོང་བས་ན་ཉམས་དགའ་བའོ། ། གསུམ་པ་སྟོན་པའི་ཚིག་གིས་དཀྱིལ་འཁོར་གྱི་ཆོ་ག་བཤད་པ་ལ་གཉིས་ཏེ། དྲང་དོན་དུ་བཤད་པ་དང༌། ངེས་དོན་དུ་བཤད་པའོ། །
དང་པོ་ལ་བཞི་ཏེ། དཀྱིལ་འཁོར་གང་བཤད་པ་དང༌། བཤད་པའི་དཀྱིལ་འཁོར་གྱི་ཐིག་གདབ་པ་དང༌། དེ་ལ་ཕྱག་རྒྱ་འགོད་པ་དང༌། མཆོད་པའི་ཆོ་ག་བསྟན་པའོ། ། དང་པོ་ནི། སློབ་མས་གསོལ་བ་བཏབ་པ་ཁས་བླངས་པའི་རྗེས་དེ་ནས། སློབ་མ་དད་པ་དང་ལྡན་པ་དེའི་ཕྱིར། དཀྱིལ་འཁོར་རབ་དུ་བཤད་པར་བྱའོ། ། གང་ཞེ་ན།
སེམས་གཙོ་བོར་བྱས་པའི་ཐུགས་ཀྱི་དཀྱིལ་འཁོར་རོ། ། འདི་ནི་རྡོ་རྗེའི་རིགས་གཙོ་བོ་ཡིན་པས་མཆོག་གོ ། མི་བསྐྱོད་པ་དང་འདྲ་བར་བདུད་ཀྱིས་བསྐྱོད་པར་མི་ནུས་པས། ཐུགས་ཀྱི་རྡོ་རྗེ་དང་རབ་ཏུ་འདྲ་བའི་སྐུ་གསུང་ཐུགས་རྣམས་ཀྱི་དཀྱིལ་འཁོར་དེའོ། ། གཉིས་པ་ནི། ཐིག་གདབ་བོ་ཞེས་དྲང་ངོ༌། ། གང་གིས་ན། ལུས་དང་ངག་དང་སེམས་སྒོམ་པས་སྟེ་མཉམ་པར་བཞག་པའི་ལས་ཀྱི་ཆོ་ག་མཐོང་བའི་ཤེས་རབ་ཅན་གྱིས་སོ། ། གང་གི་སྒོ་ནས་གདབ་ཅེ་ན། ཐིག་སྐུད་གཞན་དུ་མ་སྤྱད་པའི་གསར་བ་ལེགས་པར་བཀལ་བ།
དཀྱིལ་འཁོར་གྱི་ཉིས་ལྡབ་ཏུ་བྱས་པས་ཚད་མ། ཚོན་སྣ་ལྔ་ཡིས་རབ་ཏུ་མཛེས་པ་ཡིས་སོ། ། ཐུགས་ཀྱི་དཀྱིལ་འཁོར་གྱི་ཚད་ནི། ཐུགས་ཀྱི་དཀྱིལ་འཁོར་དམ་པ་ནི་ངོས་རེ་ལ་ཁྲུ་གསུམ་གསུམ་སྟེ། ཁྲུ་ནི་བཅུ་གཉིས་ཚད་དུ་བྱ། དབྱིབས་ནི་ངོས་བཞི་དང་ནི་གྲྭ་བཞིར་ལྡན། ། སྒོ་བཞི་པར་ནི་རབ་ཏུ་བརྟག ། ཅེས་པ་དང༌། རྩ་ཐིག་དེའི་དབུས་སུ་འཁོར་ལོ་སྟེ། ཟླུམ་པོ་ལྟ་བུར་རབ་ཏུ་བྲི་བར་བྱའོ། །
དཀྱིལ་འཁོར་བྲི་བར་རྫོགས་པའི་རྗེས་དེ་ནས། ལས་ཀྱི་ཆོ་ག་ཉི་ཤུ་མཐོང་བའི་སློབ་དཔོན་གྱིས་ཕྱག་རྒྱ་འགོད་པ་བྱའོ། ། ཕྱག་རྒྱ་ནི་གསུམ་སྟེ། ཡི་གེ་འགོད་པ་ཆོས་ཀྱི་ཕྱག་རྒྱ་དང༌། ཕྱག་མཚན་འཁོད་པ་མཚན་མའི་ཕྱག་རྒྱ་དང༌། སྐུ་འགོད་པ་ཕྱག་རྒྱ་ཆེན་པོའོ། དེ་ལ་དབང་པོ་རྣོན་པོ་ལ་ཆོས་ཀྱི་ཕྱག་རྒྱ་དང༌། འབྲིང་པོ་ལ་མཚན་མ་དང༌། རྟུལ་པོ་ཕྱག་རྒྱ་ཆེན་པོའོ། ། འདིར་མཚན་མའི་ཕྱག་རྒྱ་བསྟན་པ་ནི།
དཀྱིལ་འཁོར་དེའི་དབུས་སུ་རྡོ་རྗེ་འཆང་ཆེན་པོའི་མཚན་མ་རྡོ་རྗེ་བྲི་བར་བྱའོ། ། དེ་ཇི་ལྟ་བུ་ཞེ་ན། ཨིནྡྲ་ནཱི་ལའི་ཁ་དོག་དང་འདྲ་བ། འོད་ཟེར་འབར་བ། རྩིབས་རྩེ་ལྔ་པ། འཇིགས་པའི་བགེགས་དག་ཀྱང་རབ་ཏུ་འཇིགས་པར་བྱེད་པ་བྲིའོ། ། ཤར་དུ་རྣམ་སྣང་གི་མཚན་མ། འཁོར་ལོ་ཆེན་པོ་རྡོ་རྗེ་འབར་བ་སྟེ། འོད་ཟེར་ལྔས་རྣམ་པར་བརྒྱན་པ་བྲི་བར་བྱའོ། ། ལྷོ་རུ་རིན་ཆེན་འབྱུང་ལྡན་གྱི་མཚན་མ།
རིན་པོ་ཆེ། འོད་ཟེར་མང་པོས་རབ་ཏུ་འཁྲིགས་པའོ། ། ནུབ་ཏུ་འོད་དཔག་མེད་ཀྱི་མཚན་མ་པདྨ་ཆེན་པོ། འདབ་མ་བརྒྱད་པ། པདྨ་རཱ་གའི་མདོག་འདྲ་བ། བྱང་དུ་དོན་གྲུབ་ཀྱི་མཚན་མ། རལ་གྲི་ཆེན་པོ་ཁ་དོག་སྣ་ལྔའི་འོད་ཟེར་མང་པོས་རབ་ཏུ་འཁྲིགས་པ་བྲིའོ། ། ཤར་གྱི་གྲྭ་རུ་སྤྱན་མའི་མཚན་མ། དབུས་ན་སྤྲིན་ཏེ་སྔོ་ནག་དང༌། ཞི་བའི་འོད་ནི་དཀར་པོ་སྟེ།
དབུས་ནག་ལ་མཐའ་དཀར་བའི་སྤྱན་བྲིའོ། ། ལྷོའི་གྲྭ་རུ་མཱ་མ་ཀིའི་མཚན་མ་རྡོ་རྗེའོ། ། ནུབ་ཀྱི་གྲྭ་རུ་གོས་དཀར་མོའི་མཚན་མ་པདྨ་དམར་པོ་ཁ་བྱེ་བ་སྡོང་བུ་དང་བཅས་པ་བྲི་བར་བྱའོ། ། བྱང་གི་གྲྭར་སྒྲོལ་མའི་མཚན་མ་ཨུཏྤལ་མཛེས། སྤྲིན་སྔོན་པོ་དང་འདྲ་བའི་མཐིང་ཀ་བྲི་བར་བྱའོ། ། ཤར་ཕྱོགས་ཀྱི་སྒོར་གཤིན་རྗེ་གཤེད་ཀྱི་མཚན་མ། ཐོ་བ་འོད་འབར་ཞིང་རབ་ཏུ་མཛེས་པ་གསལ་བ་བྲི་བར་བྱའོ། ། ལྷོ་སྒོར་ཤེས་རབ་མཐར་བྱེད་ཀྱི་མཚན་མ་རྡོ་རྗེ་འབར་བ་ལ་སོགས་པ་འོད་བཟང་པོ་དང་ལྡན་པའི་བེ་ཅོན་བྲི་བར་བྱའོ། ། ནུབ་སྒོར་པདྨ་མཐར་བྱེད་ཀྱི་མཚན་མ་པདྨ་རལ་གྲི་ལྟར་རྣོ་བའི་འོད་འབར་བ་བྱེད་པ་བྲི་བར་བྱའོ། ། བྱང་སྒོར་རྡོ་རྗེ་འཁྱིལ་པའི་མཚན་མ་སྣ་ཚོགས་རྡོ་རྗེ་བྲི་བར་བྱའོ། །
བཞི་པ་མཆོད་པའི་ཆོ་ག་བསྟན་པ་ལ་གཉིས་ཏེ། མཚམས་སྦྱར་དང༌། མཆོད་པ་དངོས་བསྟན་པའོ། ། དང་པོ་ནི། ཐུགས་ཀྱི་ཞེས་སོགས་ཚིག་རྐང་པ་གཉིས་སོ། ། གཉིས་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ལུས་དང་ཞེས་པ་ནས།
མཆོད་པར་བྱ་ཞེས་པའི་ཚིག་རྐང་གཉིས་སོ། ། གཉིས་པ་རྒྱས་པར་བཤད་པ་ལ་གཉིས་ཏེ། མཆོད་པ་དངོས་དང༌། ཕན་ཡོན་ནོ། ། གཉིས་པ་ལ་གཉིས་ཏེ། ལུས་ཀྱི་མཆོད་པ་དང༌། ལུས་ཀྱི་རྒྱུ་མཐུན་གྱི་མཆོད་པའོ། ། དང་པོ་ནི། སྒྲུབ་པ་པོས་འདོད་པ་བྱ་སྟེ། རོལ་བར་བྱའོ། །
གང་ལ་ན། བཙུན་མོ་སྟེ་སྨེ་ཤ་ཅན་ལ་སོགས་པའི་རིགས་ཀྱི་བུ་མོའོ། ། དེ་ཇི་ལྟ་བུ་ཞེ་ན། མཛེས་ཤིང་མདངས་བཟང་བ། ལོ་གྲངས་བཅུ་དྲུག་ལོན་པ། དྲི་དང་མེ་ཏོག་གི་ཕྲེང་བས་བརྒྱན་པའོ། ། གང་དུ་ན། དཀྱིལ་འཁོར་དེའི་དབུས་སུའོ། ། དུས་ནི་རྙེད་ནས་ཞེས་པའོ། ། ཚུལ་ཇི་ལྟར་ན།
ཡོན་ཏན་གྱི་སྐེ་རགས་ཏེ་བརྒྱན་པར་བྱས་པའི་བུ་མོ་དེ་མཱ་མ་ཀིར་བྱིན་གྱིས་བརླབས་ནའོ། ། གང་གིས་ན། ཤེས་རབ་ཅན་གྱིས་ཏེ་སྒྲུབ་པ་པོས་སོ། ། དེ་ནས་སངས་རྒྱས་ཞི་བ་ནི་བྱང་ཆུབ་ཀྱི་སེམས་སོ། ། གནས་ནི་རྡོ་རྗེའི་ལམ་སྟེ། དེ་ལས་ཕྱི་རོལ་ཏུ་སྤྲོས་ཏེ། བྱང་ཆུབ་ཀྱི་སེམས་ཀྱི་རྡུལ་ཕྲ་རབ་ལས་བསྒྲུབས་པའི་དེ་བཞིན་གཤེགས་པའི་ཚོགས་ཀྱིས་ནམ་མཁའི་དབྱིངས་ཁྱབ་པར་བརྒྱན་པར་བྱས་ཏེ། སྤྲོའོ། ། ཞེས་པའོ། ། དོན་ནི།
དེ་བཞིན་གཤེགས་པ་སྤྲོས་ནས་དེ་ལ་བྱང་སེམས་ཀྱིས་མཆོད་པར་བྱའོ་ཞེས་པའི་དོན་ནོ། ། གཉིས་པ་ནི། བཤང་གཅི་ཁུ་བ་ཁྲག་ལ་སོགས་པ་བདུད་རྩི་ལྔ་ཡང་ལྷ་རྣམས་ལ་འབུལ་བར་བྱའོ། ། བདུད་རྩི་ལྔ་ནི། དགོངས་པ་ལུང་སྟོན་དུ། བི། མུ། ར། ཤུ། བ་ས།
འདི། ཞེས་པས། བི་ནི་བིཥྛ་ཞེས་པ་བཤང་བའོ། ། མུ་ནི་མུ་དྲ་ཞེས་པ་གཅི་བའོ། ། ར་ནི་རཀྟ་ཞེས་པ་ཁྲག་གོ ། ཤུ་ནི་ཤུ་ཏྲ་ཞེས་པ་ཁུ་བའོ། ། བ་ས་ནི་ཞག་སྟེ། རུས་པའི་བཅུད་ཡིན་ཞེས་ཆག་ལོ་གསུང་ངོ༌། ། གཞན་དག་གི་བཤད་པ་ལ་སྙིང་པོ་མི་སྣང་ངོ༌། ། གཉིས་པ་ཕན་ཡོན་ནི།
དེ་ལྟར་བྱས་ན་ཞེས་སོགས་ཚིག་རྐང་གཉིས་ཏེ། སངས་རྒྱས་ནི་ཕུང་པོ་ལྔ། བྱང་ཆུབ་སེམས་དཔའ་ནི་མིག་སོགས་སྐྱེ་མཆེད་དེ་དེ་རྣམས་མཉེས་པར་བྱས་པ་སྟེ། ཚིམ་པར་བྱེད་པའི་དོན་ནོ། ། བཤད་པ་འདི་ལྟར་ན་རྒྱུ་མཐུན་གྱི་མཆོད་པའི་ཕན་ཡོན་དུ་གསལ་ལོ། ། སྒྲ་ཇི་བཞིན་དུ་བཤད་ན། མཆོད་པ་སྤྱིའི་ཕན་ཡོན་ནོ། ། ཡང་ན་ལུས་ལ་བཀོད་པའི་ལྷ་མཆོད་པའི་ཕན་ཡོན་ལ་སྦྱར་རོ། ། གཉིས་པ་ངེས་དོན་དུ་བཤད་པ་ལ་གཉིས་ཏེ། བསྡུད་པའི་དོན་དང༌།
ཡན་ལག་གི་དོན་ནོ། ། དང་པོ་ནི་ཟུང་འཇུག་གི་དཀྱིལ་འཁོར་ཐབས་དང་བཅས་པ་བསྟན་ཏེ། དེ་ལ་དཀྱིལ་འཁོར་གྱི་མིང་གི་ཐ་སྙད་དང༌། ཐིག་གདབ་པ་དང༌། ཕྱག་རྒྱ་འགོད་པ་རྣམས་ཀྱིས་ཟུང་འཇུག་གི་མཚན་ཉིད་བཤད། ལུས་ལ་སོགས་པའི་མཆོད་པས་དབེན་གསུམ་སྔོན་དུ་འགྲོ་བ་ཅན་གྱི་སྒྱུ་ལུས་བསྟན། བྱང་ཆུབ་ཀྱི་སེམས་དང༌། ལུས་ཀྱི་རྒྱུ་མཐུན་གྱི་མཆོད་པས། འོད་གསལ་བསྒོམས་པས་ཟུང་འཇུག་ཐོབ་པ་བསྟན་ནོ། ། ཡན་ལག་གི་དོན་ལ་བཞི་སྟེ།
དཀྱིལ་འཁོར་གྱི་མིང་དང༌། ཐིག་གདབ་པ་དང༌། ཕྱག་རྒྱ་འགོད་པ་དང༌། དཀྱིལ་འཁོར་གྱི་མཆོད་པ་ངེས་དོན་དུ་བཤད་པའོ། ། དང་པོ་ལ། དགོངས་པ་ལུང་སྟོན་གྱི་ལུང་ཁུངས་སུ་མཛད་པ་ནི། དེ་ནས་ཐུགས་ཀྱི་དཀྱིལ་འཁོར་མཆོག ། རྡོ་རྗེ་ཡེ་ཤེས་རབ་གསལ་བ། ། སྐུ་དང་གསུང་དང་ཐུགས་རྣམས་ཀྱི། ། དཀྱིལ་འཁོར་རབ་ཏུ་བཤད་པར་བྱ། །
ཞེས་ཏེ། གཉིས་སུ་མེད་པའི་ཡེ་ཤེས་ཀྱི་ཟུང་འཇུག་གི་སྐུ་དེ་ཉིད་ལ་ཐུགས་ཀྱི་དཀྱིལ་འཁོར་མཆོག་ཅེས་བྱ་ལ། ཡེ་ཤེས་དེ་ཉིད་བདེན་གཉིས་དབྱེར་མི་ཕྱེད་པས་ན་རྡོ་རྗེའོ། ། དེ་ལྟ་བུའི་སྐུ་གསུང་ཐུགས་བདེན་པ་དབྱེར་མེད་ཀྱི་མཚན་ཉིད་ཅན་གྱི་ཟུང་འཇུག་གི་དཀྱིལ་འཁོར་རབ་ཏུ་བཤད་པར་བྱའོ། ། གཉིས་པ་ཐིག་གདབ་ངེས་དོན་དུ་བཤད་པ་ལ་གསུམ་སྟེ། ཐིག་སྐུད་ཀྱི་ངེས་དོན་དང༌། དེས་བཏབ་པའི་ཐིག་གི་ངེས་དོན་དང༌། ཐིག་གདབ་པའི་དཀྱིལ་འཁོར་གྱི་ངེས་དོན་ནོ། ། དང་པོ་ནི། དགོངས་པ་ལུང་སྟོན་ལས།
དགུའི་བདག་ཉིད་འདི་ནི་མཆོག ། ལེགས་བཀལ་དེ་བཞིན་བསྟན་པའོ། ། རྣམ་པ་སྣ་ཚོགས་ལུང་གི་བརྡ། ། ཚད་མ་བཟང་པོ་དེ་ལ་བཤད། ཀུན་རྫོབ་དང་ནི་དོན་དམ་གང༌། ། གཉིས་སུ་མེད་པ་མཛེས་པར་བཞེད། ། ཅེས་ཏེ། འདིས་གསར་པ་དང༌། ལེགས་པར་བཀལ་བ་དང༌། ཚད་མ་བཟང་པོ་དང༌།
མཛེས་པ་ཞེས་པའི་ཚིག་བཞིའི་དོན་བཤད་དེ། ན་བ་ཞེས་པ་གསར་པ་དང་དགུ་གཉིས་ལ་འཇུག་པ་ལས། འདིར་དགུ་སྟེ། གསུང་རབ་ཡན་ལག་དགུའི་བདག་ཉིད་ལ་གསར་པ་ཞེས་བྱའོ། ། བདེན་གཉིས་སྟོན་པས་ན་མཆོག་གོ ། རྩ་རྒྱུད་ཀྱི་ལེགས་བཀལ་ནི། གསུང་རབ་དེས་བདེན་གཉིས་དབྱེར་མི་ཕྱེད་པ་ཇི་ལྟ་བ་དེ་བཞིན་དུ་ཟུང་འཇུག་བསྟན་ནོ། ། ཚད་མ་ཞེས་པ་ནི། གསུང་རབ་ཡན་ལག་དགུའི་ལུང་བརྗོད་བྱ་རྣམ་པ་སྣ་ཚོགས་པ་ཀུན་རྫོབ་སྟོན་པའི་བརྡར་གྱུར་པས་ན་ཚད་མ་ཞེས་བཤད་དོ། ། མཛེས་པ་ནི་དེ་དག་གིས་ཀུན་རྫོབ་སྒྱུ་ལུས་དང༌།
དོན་དམ་འོད་གསལ་གཉིས་སུ་མེད་པ་ཟུང་འཇུག་ཏུ་སྟོན་པས་ན་མཛེས་པར་བཞེད་ཅེས་སོ། ། གཉིས་པ་དེས་བཏབ་པའི་ཐིག་གི་ངེས་དོན་ནི། གསུང་རབ་ཡན་ལག་དགུའི་བདག་ཉིད་ལ་ཐིག་སྐུད་དུ་བསྟན་པ་དེས་བཏབ་པའི་ཐིག་དེ་གང་ཡིན་ཞེ་ན། ཤེས་རབ་འདི་ནི་ཐིག་ཡིན་ཏེ། ། ཐབས་ནི་དེའི་རྗེས་འཇུག་པ། ། ཞེས་ཏེ། ཤེས་རབ་ནི་དོན་དམ་འོད་གསལ་དང༌། དེའི་རྗེས་སུ་འཇུག་པའི་ཐབས་ནི་ཀུན་རྫོབ་སྒྱུ་ལུས་ཏེ། གཉིས་པོ་དབྱེར་མེད་པ་འདི་ནི། གསུང་རབ་ཀྱིས་བཏབ་པའི་ཐིག་ཡིན་ནོ། །
གསུམ་པ་གདབ་བྱའི་དཀྱིལ་འཁོར་གྱི་ངེས་དོན་ནི། ཐིག་དེས་དཀྱིལ་འཁོར་གང་བཏབ་པར་བྱ་ཞེ་ན། ཤེས་རབ་ཐབས་ཀྱི་ཐིག་གཅིག་གིས། ། ཆོས་དང་ལོངས་སྤྱོད་རྫོགས་པ་མཆོག ། ཐུགས་ཀྱི་དཀྱིལ་འཁོར་ཐིག་གདབ་བྱ། ། ཞེས་ཏེ། ཤེས་རབ་འོད་གསལ་དང༌། ཐབས་སྒྱུ་ལུས་དབྱེར་མི་ཕྱེད་པའི་ཐིག་གཅིག་གིས། ཐུགས་ཀྱི་དཀྱིལ་འཁོར་ཐིག་གདབ་བྱ། ། ཐུགས་ཀྱི་དཀྱིལ་འཁོར་ཇི་ལྟ་བུ་ཞེ་ན།
ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། མཆོག་གི་སྤྲུལ་པའི་སྐུ་སྟེ། སྐུ་གསུམ་དབྱེར་མེད་ཟུང་འཇུག་རྡོ་རྗེ་འཆང་ངོ༌། ། དཀྱིལ་འཁོར་གྱི་ངེས་དོན་བཤད་པ་ནི། ཁྲུ་ནི་བཅུ་གཉིས་དག་ཏུ་བྱ། ། ཞེས་སོགས་ཀྱི་དོན་སྟོན་པ་སྟེ། རྟེན་འབྲེལ་ཡན་ལག་བཅུ་གཉིས་པ། ། འཕགས་པའི་བདེན་བཞི་ངོས་བཞི་ཡིན། ། ཚངས་པའི་གནས་ནི་གྲྭ་ཡིན་ཞིང༌། །
བསྡུ་བའི་དངོས་པོར་གྲགས་པ་སྒོ། ། རེ་རེ་བཞི་བཞིའི་མིང་ཅན་ནོ། ། ཆོས་ཀྱི་དེ་ཉིད་དོན་གྱི་བརྡ། ། འཁོར་ལོ་དབུས་ཀྱི་དཀྱིལ་འཁོར་རོ། ། ཞེས་ཏེ། འདིས་རྒྱུ་གང་ལས་ཟུང་འཇུག་གི་སྐུ་བསྐྱེད་པ་སྟོན་ཏེ། དང་པོར་སྤང་བྱ་གང་སྤངས་པས་ཐོབ་པར་བསྟན་པ་ནི། རྟེན་འབྲེལ་ཡན་ལག་བཅུ་གཉིས་རྣམ་པར་དག་པས་ན་ཁྲུ་བཅུ་གཉིས་པའོ། ། ཐོབ་བྱེད་ཀྱི་རྒྱུ་ནི། འཕགས་པའི་བདེན་པ་བཞི་ཐུགས་སུ་ཆུད་པས་ན་ངོས་བཞིའོ། །
བྱམས་པ་སོགས་ཚངས་པའི་གནས་བཞི་ནི་གྲྭ་བཞིའོ། ། བསྡུ་བའི་དངོས་པོ་བཞི་ནི་སྒོ་བཞིའོ། ། ཆོས་ཀྱི་དེ་ཁོ་ན་ཉིད་ཀྱི་དོན་གཉིས་སུ་མེད་པའི་ཟུང་འཇུག་ངོ་བོ་ལ་ཕྱོགས་རིས་མེད་པའི་བརྡར། ནང་གི་དཀྱིལ་འཁོར་ཟླུམ་པའོ། ། དོན་ནི། གསུང་རབ་ཡན་ལག་དགུས་བསྟན་པའི་ཐབས་དང་ཤེས་རབ་གཉིས་ལ་བརྟེན་ནས་ཟུང་འཇུག་གི་སྐུ་ཐོབ་བོ། ། ཞེས་པའི་དོན་ནོ། ། ཕྱག་རྒྱའི་ངེས་དོན་བཤད་པ་ལ་གསུམ་སྟེ། དེ་བཞིན་གཤེགས་པ་ལྔའི་ཕྱག་རྒྱའི་ངེས་དོན་དང༌། ཡུམ་བཞིའི་ཕྱག་རྒྱའི་ངེས་དོན་དང༌།
སྒོ་བ་བཞིའི་ཕྱག་རྒྱའི་ངེས་དོན་ནོ། ། དང་པོ་ནི། དེ་དབུས་རྡོ་རྗེ་དྲི་བ་ནི། ། ཨིནྡྲ་ནཱི་ལའི་ཁ་དོག་འདྲ། ། ཞེས་པའི་དོན་ནི། མི་ཕྱེད་ཡེ་ཤེས་མཚན་མ་སྟེ། ། རྡོ་རྗེ་ཨིནྡྲ་ནཱི་ལ་རྒྱ། ། རྣམ་ལྔའི་དབྱེ་བར་གྲགས་པ་ཡི། ། རྩེ་མོ་འཁོར་བ་འཇིག་བྱེད་པའོ། ། ཞེས་སོ། །
བདེན་གཉིས་དབྱེར་མི་ཕྱེད་པའི་ཡེ་ཤེས་མཚོན་པ་ནི་དབུས་ཀྱི་རྡོ་རྗེའོ། ། ལྡོག་པས་ཡེ་ཤེས་ལྔར་ཕྱེ་བས་མཚོན་པ་ནི་རྭ་ལྔ་པའོ། ། ཡེ་ཤེས་དེས་འཁོར་བ་འཇིག་པར་བྱེད་པ་མཚོན་པ་ནི་རྩེ་མོའོ། ། ཆོས་དབྱིངས་ཡེ་ཤེས་མཚོན་པའི་རྡོ་རྗེ་དེ་ཉིད་དྲི་མས་མ་གོས་པ་མཚོན་པ་ནི། ཨིནྡྲ་ནཱི་ལའི་ཁ་དོག་དང་འདྲ་བའོ། ། མེ་ལོང་ལ་གཟུགས་བརྙན་ཤར་བ་ལྟར་དངོས་པོ་མ་ལུས་པ་མཁྱེན་པ་ནི་མེ་ལོང་ཡིན་ལ། དེ་མཚོན་པ་ནི་ཤར་གྱི་འཁོར་ལོ་ཡིན་པས། མེ་ལོང་རང་བཞིན་ཤར་གནས་པའི། ། འཁོར་ལོ་འབར་བ་འོད་ཀྱི་བརྒྱན། ། ཞེས་སོ། །
ཆོས་ཐམས་ཅད་རོ་གཅིག་ཏུ་རྟོགས་པའི་ཆ་ནས་མཉམ་པ་ཉིད་ཀྱི་ཡེ་ཤེས་ཡིན་ལ། དེ་མཚོན་པ་ནི་ལྷོ་ཕྱོགས་ཀྱི་རིན་པོ་ཆེའོ། ། ཀུན་ཏུ་མཉམ་ཉིད་ལྷོ་ཕྱོགས་སུ། ། རིན་ཆེན་འབར་བའི་མིང་ཅན་གཅིག ། ཅེས་སོ། ། ཆོས་རྣམས་མ་འདྲེས་པ་སོ་སོར་རྟོག་པའི་ཆ་ནས་སོ་སོར་རྟོག་པའི་ཡེ་ཤེས་ཡིན་ལ། དེ་མཚོན་པ་ནི་ནུབ་ཀྱི་པདྨའོ། ། སོ་སོར་རྟོག་པ་ནུབ་པདྨ། ། པདྨ་རཱ་གའི་མདོག་འདྲ་བ། ། ཞེས་སོ། །
གདུལ་བྱའི་རྣམ་རྟོག་འཇོམས་པར་བྱེད་ཅིང་སྒོ་གསུམ་གྱི་ལས་ཡོངས་སུ་རྫོགས་པར་བྱེད་པའི་ཆ་ནས་བྱ་བ་གྲུབ་པའི་ཡེ་ཤེས་ཡིན་ལ། དེ་མཚོན་པ་ནི་བྱང་ཕྱོགས་ཀྱི་རལ་གྲི་ཡིན་ནོ། ། གཉིས་པ་ནི། དབུས་ན་སྤྲིན་དང་ཞི་བའི་འོད། ། ཅེས་པའི་དོན་སྟོན་པ་ནི། བྱམས་པ་ཚད་མེད་མཚོན་པ་ནི་ཤར་ལྷོའི་སྤྱན་ནོ། ། མེ་རུ་ཕྱག་སྤྲིན་སྔོན་པོ་དང༌། ། ཞི་བའི་འོད་ནི་བྱམས་པ་ཡིན། ། ཞེས་སོ། ། སྙིང་རྗེ་མཚོན་པ་ནི་ལྷོ་ནུབ་ཀྱི་རྡོ་རྗེའོ། །
མཱ་མ་ཀ་ཡི་རིགས་རྡོ་རྗེ། ། བདེན་བྲལ་སྙིང་རྗེ་ཞེས་བྱའོ། ། ཞེས་སོ། ། དགའ་བ་ཚད་མེད་མཚོན་པ་ནི་ནུབ་བྱང་གི་པདྨ་ཡིན་ཏེ། རླུང་དུ་སྡོང་བུ་དང་བཅས་པའི། ། པདྨ་ཁ་བྱེ་དགའ་བར་གནས། ། ཞེས་སོ། ། བཏང་སྙོམས་ཚད་མེད་མཚོན་པ་ནི། བྱང་ཤར་གྱི་ཨུཏྤལ་ཏེ། དབང་ལྡན་ཨུཏྤལ་འོད་ཟེར་ནི།
སྔོ་དང་བཅས་པ་བཏང་སྙོམས་ཡིན། ། ཞེས་སོ། ། གསུམ་པ་ནི་བསྡུ་བ་བཞིའི་སྒོ་ནས་སེམས་ཅན་གྱི་དོན་བྱེད་པའི་ཕྲིན་ལས་བསྟན་ཏེ། ཐོ་བ་འབར་བ་འོད་གསལ་བ། ། ཞེས་སོགས་ཀྱི་དོན་སྟོན་པ་ནི། ཟང་ཟིང་གི་སྦྱིན་པ་མཚོན་པ་ནི་ཤར་སྒོའི་ཐོ་བ་ཡིན་ནོ། ། དེ་བཞིན་ཤར་སྒོར་ཐོ་བ་ནི། ། མདངས་ལྡན་འོད་བཟང་སྦྱིན་པ་སྟེ། ། སྙན་པར་སྨྲ་བ་མཚོན་པ་ནི་ལྷོ་སྒོའི་དབྱུག་པ་ཡིན་ནོ། ། དབྱུག་པ་འོད་བཟང་རྡོ་རྗེ་འབར། །
དེ་བཞིན་སྙན་གྲགས་ཞེས་གྲགས་པ། ། དོན་སྤྱོད་པ་མཚོན་པ་ནི་ནུབ་སྒོའི་པདྨ་ཡིན་ནོ། ། ནུབ་ཏུ་དོན་སྤྱོད་ཞེས་བྱ་བ། ། རྟ་མགྲིན་གྱི་ནི་པདྨའོ། ། ཞེས་སོ། ། དོན་མཐུན་པ་མཚོན་པ་ནི་བྱང་སྒོའི་སྣ་ཚོགས་རྡོ་རྗེ་ཡིན་ཏེ། དོན་མཐུན་པ་ནི་རྡོ་རྗེ་སྟེ། ། རྡོ་རྗེ་འཁྱིལ་པ་རྡོ་རྗེ་ཅན། ། ཞེས་སོ། ། དོན་བསྡུ་བ་ནི།
ཕྱག་རྒྱ་འགོད་པའི་མཚན་ཉིད་དེ། ། ལེགས་པར་གནས་པ་འདི་ཡིན་ནོ། ། ཞེས་སོ། ། མཆོད་པ་ངེས་དོན་དུ་བཤད་པ་ལ་གསུམ་སྟེ། ལུས་སོགས་ཀྱི་མཆོད་པའི་ངེས་དོན། བྱང་ཆུབ་སེམས་ཀྱི་མཆོད་པའི་ངེས་དོན། ལུས་ཀྱི་རྒྱུ་མཐུན་གྱི་མཆོད་པའི་ངེས་དོན་ནོ། ། རྩ་རྒྱུད་དུ། ལུས་དང་ངག་སེམས་མཆོད་པ་ཡིས། ། ཞེས་སོགས་ཡིན་ལ།
དེ་ངེས་དོན་དུ་བཤད་པ་ནི། ཇི་ལྟར་ལེགས་གནས་ལ་མཆོད་པ། ། རྣམ་གསུམ་བསྒོམས་པས་འགྱུར་བ་ཡིན། ། དང་པོར་ཕྱག་རྒྱ་ཡོད་པ་ཡི། ། ཆེན་པོ་ཉིད་ནི་དཀྱིལ་འཁོར་བཤད། ། ཅེས་ཏེ། ཟུང་འཇུག་གི་སྐུ་ཐོབ་པའི་རྒྱུ་གང་ཞེ་ན། ཇི་ལྟར་ལེགས་གནས་ནི་ཟུང་འཇུག་ཡིན་ལ། དེ་ལ་མཆོད་པ་ནི་དབེན་པ་རྣམ་པ་གསུམ་མོ། ། འདི་བསྒོམས་པས་ཐོབ་པར་འགྱུར་བ་ཡིན་ཞེས་བསྟན་ནོ། །
ཆེན་པོ་ཡོད་པའི་ཕྱག་རྒྱ་ནི། ལྷའི་སྐུ་ཕྱག་རྒྱ་ཆེན་པོ་སྒྱུ་ལུས་ཡིན་ལ། དེ་ཉིད་དཀྱིལ་འཁོར་ཏེ་འོད་གསལ་གྱི་དང་པོར་བསྒོམ་པར་བཤད་དོ། ། གཉིས་པ་ནི། རྩ་རྒྱུད་ལས། བཙུན་མོ་མཛེས་ཤིང་མདངས་བཟང་བ། ། ཞེས་སོགས་ཏེ། དེ་ངེས་དོན་དུ་འཆད་པ་ནི། སྐད་ཅིག་ལ་སོགས་དུས་དབྱེ་བས། ། ལོ་གྲངས་བཅུ་དྲུག་མིང་ཡིན་ཏེ། །
མ་སྐྱེས་ཞི་བ་གང་ཡིན་པ། ། དེ་ནི་བཙུན་མོ་ཞེས་བྱར་བཤད། ། ཞི་བའི་ཆོས་སུ་དེ་གྲགས་པ། ། མཛེས་ཤིང་མདངས་བཟང་ཡིན་པར་བཤད། ། རྟེན་འབྲེལ་བག་ཆགས་དྲི་ཡིན་ཏེ། ། ཡེ་ཤེས་ཁ་ཕྱེ་མེ་ཏོག་གོ ། དངོས་མེད་རྒྱན་ནི་ཁ་ཕྱེ་སྟེ། ། ཀུན་མཁྱེན་ཡེ་ཤེས་དབུས་གནས་པ། ། ཆོས་ཀྱི་དབྱིངས་ཀྱི་བུ་མོ་ནི། ། ཤེས་རབ་འདི་འདྲ་འདོད་པར་བྱ། །
ཞེས་སོ། ། མ་སྐྱེས་ཤིང་སྤྲོས་པ་ཞི་བའི་འོད་གསལ་དེ་ནི། བཙན་མོར་བཤད་ལ། དེ་ཉིད་ཆོས་ཅན་གྱི་དབྱེ་བས་སྟོང་ཉིད་བཅུ་དྲུག་ལ་ལོ་གྲངས་བཅུ་དྲུག་གི་མིང་གིས་བསྟན་ནོ། ། ཞི་བའི་ཆོས་དེ་ཉིད་ཡོན་ཏན་དང་ལྡན་པས་ན་མདངས་བཟང་བའོ། ། འོད་གསལ་ལས་ཡེ་ཤེས་ཀྱི་སྐུ་སྐྱེ་བའི་རྟེན་འབྲེལ་གྱི་བག་ཆགས་ནི་དྲི་ཡིན་ལ། གནས་ལུགས་རྟོགས་པའི་ཡེ་ཤེས་ཁ་བྱེ་བའི་རང་བཞིན་ཡིན་པས་ན་མེ་ཏོག་གོ ། དངོས་པོ་མེད་པ་ནི་རང་བཞིན་མེད་པ་སྟེ། དེ་ཉིད་རྒྱན་དུ་ཤེས་པར་བྱ་སྟེ། ཡེ་ཤེས་ཀྱི་ཤེས་བྱ་ཡིན་པས་སོ། །
ཀུན་མཁྱེན་ཡེ་ཤེས་ཀྱི་རྟོགས་བྱ་འོད་གསལ་དེ་ཉིད་ཆོས་རྣམས་ཀྱི་སྙིང་པོ་ཡིན་པས་དབུས་སུ་གནས་པ་ཡིན་ལ། དེ་ལྟ་བུའི་ཆོས་ཀྱི་དབྱིངས་ཉིད་ལ་བཙུན་མོ་ཞེས་བསྟན་ལ། དེ་དག་ཀྱང་ཤེས་རབ་ཞེས་ཀྱང་བསྟན་པ་འདི་འདྲ་འདོད་པར་བྱ་སྟེ་བསྒོམ་པར་བྱའོ། ། འདོད་པར་བྱ་བའི་ཤེས་རབ་དེ་ཉིད་བཤད་པ་ནི། ནང་ན་མ་ཡིན་ཕྱི་ན་མ་ཡིན། ། གཉིས་ཀར་མ་ཡིན་གཞན་ན་མིན། ། གནས་མེད་གནས་པའི་རྣལ་འབྱོར་གྱུར། ། དེ་བས་མཱ་མ་ཀིར་བཤད་དོ། ། ཞེས་ཏེ། ཤེས་རབ་དེ་ཉིད་ནང་དབང་པོ་ལ་གནས་པ་མ་ཡིན།
ཕྱི་རོལ་གྱི་ཡུལ་ལ་གནས་པ་ལ་ཡིན། གཉིས་ཀ་རྣམ་ཤེས་ལ་གནས་པ་མ་ཡིན། གཞན་ཕུང་ཁམས་སྐྱེ་མཆེད་སོགས་ལ་གནས་པ་མ་ཡིན། དེའི་ཕྱིར་གནས་པ་མེད་པའི་ཚུལ་གྱིས་ཆོས་རྣམས་ཀྱི་ཆོས་ཉིད་དུ་གནས་པ་དེ་ནི་ཤེས་རབ་ཡིན་ལ། དེ་ཉིད་ལ་རྣལ་འབྱོར་པས་ཆུ་ལ་ཆུ་བཞག་པ་བཞིན་དུ་རོལ་བར་བྱ་བ་དེ་ཉིད་མཱ་མ་ཀིར་ཡང་བཤད་དོ། ། མདོར་ན་འོད་གསལ་དེ་ཉིད་ལ་མཱ་མ་ཀིར་བཤད་དེ། རྣལ་འབྱོར་པས་རོལ་བར་བྱ་བ་ཡིན་པའི་ཕྱིར། སྣང་སྟོང་དེའི་ངོ་བོ་གཅིག་ཏུ་གྱུར་པ་དེ་ལ་བྱིན་གྱིས་བརླབས་པ་ཞེས་བཤད་དོ། ། ཞི་བ་སྤྲོ་བྱ་སངས་རྒྱས་གནས། ། ཞེས་སོགས་ངེས་དོན་དུ་འཆད་པ་ནི།
ནམ་མཁའ་དང་ནི་གཅིག་ཉིད་གནས། ། ཞི་བ་སངས་རྒྱས་གནས་སུ་འགྱུར། ། ཞེས་པ་སྟེ། ནམ་མཁའ་དང་གཅིག་ཏུ་གནས་པ་ནི་འོད་གསལ་ཡིན་ལ། དེ་ཉིད་སྤྲོས་པ་ཞི་བའི་སངས་རྒྱས་ཟུང་འཇུག་ཐོབ་པའི་གནས་སུ་གྱུར་ཞེས་པའོ། ། ལུས་ཀྱི་རྒྱུ་མཐུན་ངེས་དོན་དུ་བཤད་པ་ནི། རྩ་རྒྱུད་ལས། བཤང་གཅི་ཁུ་བ་ཁྲག་ཞེས་སོགས་ཀྱི་དོན་ངེས་དོན་དུ་བཤད་པ་སྟེ། དེ་བས་ཡུལ་དུ་རྣམ་བརྟགས་པ། ། སྡུད་པ་དང་ནི་བཤང་བ་ཡི། །
གཅི་བ་ཡེ་ཤེས་དབང་པོར་རྟགས། ། རྣམ་དག་ཆོས་ཉིད་ཁུ་བ་ཡིན། ། ཐམས་ཅད་མཁྱེན་ཉིད་ཡེ་ཤེས་ཁྲག ། གང་ཞིག་ཆོས་རྣམས་ཡོངས་བརྟགས་པ། ། དེ་ཉིད་ལྷ་རྣམས་ཞེས་བྱ་སྟེ། ། རང་དངོས་མེད་པ་འབུལ་བའོ། ། དེ་བྱས་སངས་རྒྱས་རྒྱལ་སྲས་རྣམས། ། ཁྱད་པར་དུ་ནི་མཉེས་པར་འགྱུར། ། ཞེས་པ་སྟེ། བཤང་བ་ནི་ཡུལ་དང༌།
གཅི་བ་ནི་དབང་པོ་ཡིན་པས་གཟུགས་སོགས་ཡུལ་དང༌། མིག་སོགས་དབང་པོར་བཏགས་པ་དག་འོད་གསལ་དུ་སྡུད་པ་ནི་བཤང་གཅི་འབུལ་བའོ། ། ཆག་ལོས། སྒྲ་ལས་དྲངས་པའི་བཤད་པ་ནི་དོན་མ་ཡིན་ཏེ། ཡི་གེའི་དོན་མ་ཡིན་པའི་ཕྱིར་ཞེས་གསུངས་སོ། ། ཁུ་བ་ནི་རྣམ་པར་དག་པའི་ཆོས་ཉིད་ཡིན་ལ། ཁྲག་ནི་ཐམས་ཅད་མཁྱེན་པའི་ཡེ་ཤེས་ཏེ། རྣམ་པར་དག་པའི་ཆོས་ཉིད་དང༌། ཐམས་ཅད་མཁྱེན་པའི་ཡེ་ཤེས་མངོན་དུ་བྱས་པ་ནི་ཁུ་བ་དང་ཁྲག་འབུལ་བའོ། ། ལྷ་ནི་ཕུང་ཁམས་སྐྱེ་མཆེད་སོགས་ཆོས་སུ་ཡོངས་སུ་བཏགས་པ་རྣམས་ཡིན་ལ།
དེ་རྣམས་བསམ་གཏན་གཉིས་ཀྱིས་དངོས་པོ་མེད་པར་བྱས་ནས་འོད་གསལ་དུ་བཅུག་པ་ནི་འབུལ་བའོ། ། མཆོད་པའི་ཕན་ཡོན་ནི། ཚིག་རྐང་པ་ཐ་མ་གཉིས་ཀྱིས་བསྟན་ནོ། ། ལེའུའི་མཚན་ལ་ཡང་གཉིས་ཏེ། དྲང་དོན་དུ་བཤད་པ་དང༌། ངེས་དོན་དུ་བཤད་པའོ། ། དང་པོ་ནི། བསྒོམ་བྱའི་དཀྱིལ་འཁོར་ཀུན་རྫོབ་ཀྱི་བདེན་པ་བསྟན་པ་ཡིན་ལ། གཉིས་པ་ནི། བདེན་གཉིས་དབྱེར་མེད་ཟུང་འཇུག་གི་ཡེ་ཤེས་བསྟན་པ་ཡིན་ནོ། །
ལེའུ་བཞི་པའི་རྣམ་བཤད་དོ།། ༈ །ལེའུ་ལྔ་པ་ལ་གཉིས་ཏེ།

བསྡུས་པའི་དོན་དང༌། ཡན་ལག་གི་དོན་ནོ། ། དང་པོ་ནི། རིམ་པ་གཉིས་རྟོགས་ཤིང་དབང་བསྐུར་བ་ཐོབ་ཀྱང༌། སྤྱོད་པ་དང་བྲལ་ན་དངོས་གྲུབ་ཐོབ་པར་མི་འགྱུར་ཞེས་བསྟན་པའི་དོན་དུ། བརྗོད་བྱའི་གཙོ་བོ་སྤྱོད་པ་གསུམ་སྟོན་ཅིང༌། ཞར་ལ་ཐེག་པའི་ཆེ་བ་དང༌། ཀླན་ཀའི་རྩོད་སྤོང་དང༌། རྨད་དུ་བྱུང་བའི་བསྟོད་པ་དང་བཅས་པ་སྟོན་ནོ། ། གཉིས་པ་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར།
སྟོན་པའི་གསུང་གིས་ལེའུ་དོན་བཤད་དོ། ། དང་པོ་ནི། ལེའུ་བཞི་པ་རྫོགས་པའི་རྗེས་དེ་ནས། བཀའ་བསྩལ་ཏོ། ། སུ་ཞིག་གིས་ན། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་རྡོ་རྗེ་འཆང་བའི་རྒྱལ་པོས་སོ། ། དེ་ཇི་ལྟ་བུ་ཞེ་ན། ཁམས་གསུམ་གྱི་བདག་པོ་ཡིན་པས་རྒྱལ་པོའོ། ། གདམ་ངག་རྗེས་སུ་སྟོན་པར་མཛད་པས་གནས་ཀྱི་དབང་ཕྱུག འཇིག་རྟེན་དང་འཇིག་རྟེན་ལས་འདས་པ་གཞན་ཐམས་ཅད་ཟིལ་གྱིས་གནོན་པས་ན་ཀུན་གྱི་མཆོག་གོ །
འདིས་གང་བཀའ་བསྩལ་ཞེ་ན། སྤྱོད་པ་གསུམ་གྱི་མཚན་ཉིད་དོ། ། དེའི་ཁྱད་པར་ནི་ལུས་ངག་ཡིད་གསུམ་གྱི་སྤྱོད་པ་ཀུན་ཐར་པ་དང་ཐམས་ཅད་མཁྱེན་པའི་དོན་དུ་གཉེར་བྱ་ཡིན་པས་ན་མཆོག་གི་ཆོས་ཀྱི་དོན་ནོ། ། གཉིས་པ་ལ་བཞི་སྟེ། ཐེག་པའི་ཆེ་བ་བསྟན་པ། སྤྱོད་པ་དངོས་བསྟན་པ། ། ཀླན་ཀ་ངན་པའི་རྩོད་པ་བསལ་བ། ངོ་མཚར་ཆེ་བའི་བསྟོད་པ་བསྟན་པའོ། ། དང་པོ་ནི། སྒྲུབ་པར་བྱེད་ཅེས་དྲང་ངོ༌། །
གང་ན། དངོས་གྲུབ་རབ་ཀྱི་མཆོག་ཏུ་གྱུར་པ་ཕྱག་རྒྱ་ཆེན་པོའོ། ། གང་གིས་ན། རྣམ་པར་མི་རྟོག་པ་སྟེ། དོན་དམ་ཟབ་མོའི་མཚན་ཉིད་ཅན་དང༌། རྒྱ་ཆེ་བའི་དོན་ཀུན་རྫོབ་ཀྱི་བདེན་པ། ཟུང་འཇུག་པའི་རྣམ་པས་བསྒོམས་པ་ལས་བྱུང་བའི་རྣལ་འབྱོར་པ་ནི། འདོད་ཆགས་ཞེ་སྡང་གཏི་མུག་གིས་སེམས་འཁྲུགས་ཀྱང༌། ཐེག་པའི་མཆོག་རྡོ་རྗེ་ཐེག་པ་འོག་མ་ལས་བླ་ན་མེད་པར་གྱུར་པ་ལ་བརྟེན་ནས་སྒྲུབ་པར་ནུས་སོ། ། རིགས་ངན་ལ་སོགས་པས་ཀྱང་འདིར་ཞུགས་ན་དངོས་གྲུབ་ཐོབ་པར་བསྟན་པ་ནི།
རིགས་ཀྱིས་དམན་པ་གདོལ་བ་དང༌། ལས་ཀྱིས་དམན་པ་སྨྱིག་མ་མཁན་དང༌། ལྷྭམ་མཁན་ལ་སོགས་པ་དང༌། གསོད་པ་དོན་དུ་གཉེར་བ་སེམས་པའི་སྡིག་ཅན་རྣམས་ཀྱང༌། ཐེག་ཆེན་བླ་ན་མེད་པའི་ཐེག་མཆོག་རྡོ་རྗེའི་ཐེག་པ་འདི་ལ་ཞུགས་ན་དངོས་གྲུབ་འགྲུབ་པར་འགྱུར་རོ། ། རྡོ་རྗེའི་ཐེག་པ་དེ་ཉིད་ཐེག་པ་བླ་ན་མེད་པ་སྟེ། གང་ཟག་མཆོག་འདིས་བླ་མེད་བྱང་ཆུབ་ཏུ་འགྲོ་བའི་ཕྱིར་རོ། ། སེམས་ཅན་གང་དག་མཚམས་མེད་ཀྱི་ལས་བྱེད་པ་དང༌། སོགས་པ་ཉེ་བའི་མཚམས་མེད་བྱེད་པ་དང༌། སྡིག་པ་ཆེན་པོ་རྩ་བའི་ལྟུང་བ་བཞི་ལ་སྤྱོད་པར་བྱེད་པ་དེ་རྣམས་ཀྱང༌།
ཐེག་པ་ཆེན་པོ་རྡོ་རྗེའི་ཐེག་པ་འདི་ལ་ཞུགས་ན། ཚེ་འདིར་ཡང་མཆོག་གི་དངོས་གྲུབ་ཐོབ་པར་འགྱུར་རོ། ། གལ་ཏེ་སྡིག་ཅན་གྱིས་ཀྱང་འགྲུབ་ན། སློབ་དཔོན་ལ་སྨད་པ་སོགས་ཀྱིས་ཀྱང་འགྲུབ་བམ་སྙམ་ན། སྙིང་ནས་སློབ་དཔོན་ལ་སྨོད་པར་བྱེད་པ་པོ་གཞན་དག་གིས་ནི། འདི་ལ་ཞུགས་ཏེ་བསྒྲུབས་ཀྱང༌། དངོས་གྲུབ་འགྲུབ་པར་ཡོངས་མི་འགྱུར། ། ཞེས་སོ། ། གཉིས་པ་སྤྱོད་པ་དངོས་བསྟན་པ་ལ་གཉིས་ཏེ། གཉིས་སུ་མེད་པའི་ཡེ་ཤེས་དགོངས་པས་བསྟན་པ་དང༌།
སྤྱོད་པའི་ཁྱད་པར་རྒྱས་པར་བཤད་པའོ། ། དང་པོ་ནི། རྒྱུད་ལ་རང་དགར་འཇུག་པ་སྤང་བའི་ཕྱིར། འཇིག་རྟེན་དང་འགལ་བའི་ཚིག་གིས་གཉིས་སུ་མེད་པའི་ཡེ་ཤེས་སྟོན་པ་ལ། སྲོག་གཅོད་པའི་སེམས་ཅན་གང༌། ། ཞེས་སོགས་གསུངས་སོ། ། འདིའི་དོན་དགོངས་པ་ལུང་སྟོན་ལས། གང་གིས་ཕུང་སོགས་དངོས་མེད་པར། ། ཞི་གནས་ལས་བྱུང་སེམས་ཀྱིས་བྱས། ། དེ་ནི་སྲོག་གཅོད་བྱེད་པ་སྟེ། །
ཐེག་པ་མཆོག་ལ་གནས་པ་ཡིན། ། ཞེས་ཏེ། རྣལ་འབྱོར་པ་གང་གིས། རང་གི་ཕུང་པོ་ལ་སོགས་པ་དངོས་པོ་མེད་པ་འོད་གསལ་དུ་བསམ་གཏན་གཉིས་གང་རུང་གིས་ཞི་གནས་ལས་བྱུང་བའི་སེམས་ཀྱིས་བྱས་པ་དེ་ནི། སྲོག་གཅོད་བྱེད་པའི་སྒྲས་བསྟན་ཏེ། འདི་ནི་ཐེག་པ་མཆོག་འོད་གསལ་ལ་གནས་པ་ཡིན་ཞེས་བྱའོ། ། རྫུན་དུ་སྨྲ་བ་ནི། ནང་དང་དེ་བཞིན་ཕྱི་རོལ་དག ། རྟེན་འབྱུང་གཉིས་སུ་སྟོན་པ་ནི། དེ་ནི་རྫུན་སྨྲ་དགའ་བ་སྟེ། །
རྣལ་འབྱོར་ལ་གནས་རྣལ་འབྱོར་པ། ། ཞེས་ཏེ། ཕྱི་ནང་གི་རྟེན་འབྲེལ་གཉིས་རྒྱུ་རྐྱེན་ལས་བྱུང་བའི་ཕྱིར། སྒྱུ་མ་བཞིན་དུ་རྫུན་པའོ། ། ཞེས་སྟོན་པ་དེ་ནི། རྫུན་དུ་སྨྲ་བ་དགའ་བས་ཏེ། དེ་ལྟར་ཆོས་ཐམས་ཅད་རྫུན་པ་སླུ་བའི་ཆོས་ཅན་དུ་རྟོགས་པ་ནི། གནས་པ་མེད་པའི་ཚུལ་གྱིས་གནས་པའི་རྣལ་འབྱོར་པ་ཞེས་བྱའོ། ། གཞན་གྱི་ནོར་ལ་ཆགས་པ་གང་ཞེ་ན། རྫོགས་སངས་རྒྱས་ཀྱི་ཡེ་ཤེས་གང༌། །
དེ་ནི་རྫས་སུ་ཤེས་བྱ་སྟེ། ། དེ་འཕྲོག་ངང་ཚུལ་གང་ཡིན་པ། ། གཞན་གྱི་ནོར་ལ་ཆགས་པར་འདོད། ། ཅེས་ཏེ། སངས་རྒྱས་ཀྱི་ཡེ་ཤེས་ལ་རྫས་ཞེས་བྱ་ལ། འཕྲོག་པའི་ངང་ཚུལ་ནི་ཐོབ་པ་སྟེ། གཞན་གྱི་ནོར་ལ་ཆགས་ཞེས་བྱ། འདོད་པ་སྤྱོད་པ་ལ་དགའ་བ་གང་ཞེ་ན། གང་ཞིག་དེ་ཉིད་དངོས་གཅིག་པ། ། དེ་བཞིན་ཉིད་ལ་རྟག་སྦྱོར་བ། །
སེམས་ཅན་དེ་དེ་འདོད་ལ་དགའ། ། སྒྲུབ་པ་མཆོག་ལ་དམ་པར་འགྱུར། ། ཞེས་ཏེ། རྣལ་འབྱོར་པ་གང་ཞིག དངོས་པོ་ཐམས་ཅད་རོ་གཅིག་པ་འོད་གསལ་ལ་རྟག་ཏུ་བློ་སྦྱོར་བ་དེ་ནི་འདོད་པ་ལ་དགའ་བ་ཞེས་བྱའོ། ། བཤང་གཅི་ཟ་བ་གང་ཞེ་ན། སྟོང་ཉིད་ལ་སྐྲག་གཏི་མུག་གིས། ། ཡུལ་ནི་གཤང་བ་ཞེས་གྲགས་ཏེ། ། དབང་པོ་གཅི་བ་ཞེས་བྱ་ལ། ། དེ་དག་ཞི་བ་ཟ་བ་ཡིན། །
ཞེས་ཏེ། སྟོང་པ་ཉིད་ལ་སྐྲག་པའི་གཏི་མུག་ཅན་གྱིས། གཟུགས་སོགས་ཡུལ་དུ་བཏགས་པ་ནི་གཤང་བ་ཡིན་ལ། མིག་སོགས་དབང་པོར་བཏགས་པ་ནི་གཅི་བ་ཡིན་ནོ། ། ཡུལ་དང་དབང་པོ་དེ་དག་སྟོང་པ་ཉིད་དུ་ཞི་བ་ནི་བཤང་གཅི་ཟ་བས་བསྟན་ནོ། ། ཐེག་པ་ཆེན་པོས་ཆོས་མཆོག་འདིར། ། དེ་དག་སྒྲུབ་པའི་སྐལ་ལྡན་འགྱུར། ། གོང་དུ་བཤད་པ་དེ་དག་དང་ལྡན་ན། ། འོད་གསལ་རྟོགས་པར་འགྱུར། ། ཞེས་པའོ། །
སྤྱོད་པ་རྒྱས་པར་བཤད་པ་ལ་གཉིས་ཏེ། སྤྱིའི་དོན་དང༌། ཡན་ལག་གི་དོན་ནོ། ། དང་པོ་ལ་དྲུག་སྟེ། ངོ་བོ་དང༌། དབྱེ་བ་དང༌། དུས་དང༌། རྩོད་པ་སྤང་བ་དང༌། ཕན་ཡོན་དང༌། བསླབ་ཚུལ་ལོ། །
དང་པོ་ནི། རང་བཞིན་ཡོངས་སུ་ཤེས་པའི་ཚུལ་གྱིས་འདོད་ཡོན་ལྔ་ལ་ཅི་བདེར་སྤྱོད་པའོ། ། གཉིས་པ་དབྱེ་བ་ལ། རིག་པ་བརྟུལ་ཞུགས་ཀྱི་སྤྱོད་པ་དང༌། ཟུང་འཇུག་ལ་སློབ་པའི་སྤྱོད་པའོ། ། དང་པོ་ལ་ཡང་གསུམ་སྟེ། སྤྲོས་བཅས་དང༌། སྤྲོས་མེད་དང༌། ཤིན་ཏུ་སྤྲོས་མེད་ཀྱི་སྤྱོད་པའོ། ། འདིར་ཆགས་བྲལ་གྱི་སྤྱོད་པ་བཤད་པ་དང༌།
ཐ་མལ་པའི་སྤྱོད་པ་བཤད་པ་ནི་སྐབས་ཀྱི་དོན་མིན་ནོ། ། སྤྱོད་པའི་དུས་ནི་གཉིས་ཏེ། བསྐྱེད་རིམ་པ་དང༌། རྫོགས་རིམ་པའི་སྤྱོད་པའི་དུས་སོ། ། དང་པོ་ནི། རྟོག་པའི་རྣལ་འབྱོར་མཐར་ཕྱིན་ནས་སོ། ། གཉིས་པ་ནི། རང་བཞིན་སྣང་བའི་དབྱེ་ཤེས་ནས། ། དེ་ནས་སྤྱོད་པ་རབ་ཏུ་བྱ། ། ཞེས་སོ། །
རྩོད་པ་སྤང་བ་ནི། གལ་ཏེ་འདོད་ཡོན་ལ་སྤྱོད་པས་གྲོལ་ན། ཐེག་པ་གཞན་ལས། འདོད་པ་ནི་དུག་གི་ལོ་མ་ལྟ་བུའོ། ། འདོད་པ་ནི་རལ་གྲིའི་སོ་ལྟ་བུའོ། ། ཞེས་བཤད་པ་དང་འགལ་ལོ་ཞེ་ན། གང་ཟག་དབང་པོ་དམན་པ། འདོད་ཡོན་ལྔའི་རང་བཞིན་མི་ཤེས་པ་ལ་བཀག་པ་ཡིན་ལ། དབང་པོ་རྣོན་པོ་རང་བཞིན་ཤེས་པ་རྣམས་ལ་ནི། ཐེག་པ་གཞན་ལས་ཀྱང་གནང་སྟེ།
ཤེས་རབ་ཀྱི་ཕ་རོལ་ཏུ་ཕྱིན་པ་ལས། ཁྱིམ་ན་གནས་ཀྱང་ཐབས་ལ་མཁས་པས་འདོད་པའི་ཡོན་ཏན་ལྔ་ལེན་ཞེས་སོགས་གསུངས་སོ། ། རྡོ་རྗེ་ཕྲེང་བ་ལས། བཀག་པ་དག་ཀྱང་བྱེད་པས་ན། ། བྱ་དང་བྱ་མིན་རྣམ་སྤངས་ཏེ། ། པདྨ་ལ་ནི་འདམ་གྱིས་བཞིན། ། ཞེས་སོ། ། ཕན་ཡོན་ནི། ལས་ཀྱི་ལུས་ནི་ཡོངས་སྤངས་ནས། ། རྡོ་རྗེ་སྐུ་ཉིད་ཐོབ་པར་འགྱུར། །
ཞེས་སོ། ། བསླབ་ཚུལ་ལ། བརྟུལ་ཞུགས་ཀྱི་སྤྱོད་པ་ལ་བསླབ་ཚུལ་དང༌། ཟུང་འཇུག་གི་སྤྱོད་པ་ལ་བསླབ་ཚུལ་ལོ། ། དང་པོ་ལ་གསུམ་སྟེ། སྤྲོས་བཅས་ལ་སློབ་པ་དང༌། སྤྲོས་མེད་ལ་སློབ་པ་དང༌། ཤིན་ཏུ་སྤྲོས་མེད་ལ་སློབ་ཚུལ་ལོ། ། དང་པོ་ལ་གཉིས་ཏེ། བསྐྱེད་རིམ་པའི་སློབ་ཚུལ་དང༌།
རྫོགས་རིམ་པའི་སློབ་ཚུལ་ལོ། ། དང་པོ་ལ་བཞི་ཏེ། ཚོགས་ཀྱི་དཀྱིལ་འཁོར་དུ་འདུ་བ་དང༌། རྣལ་འབྱོར་གྱི་རིམ་པ་དང༌། མཆོད་པའི་རིམ་པ་དང༌། བསམ་པའི་ཁྱད་པར་དང༌། ངེས་ཚིག་གོ ། དང་པོ་ལ་གསུམ་སྟེ། གནས་ཀྱི་མཚན་ཉིད་དང༌། ཁང་པ་འདུ་བྱ་བ།
ཆ་ལུགས་བསྒྱུར་བའོ། ། དང་པོ་ནི། བསྐྱེད་མོས་ཚལ་ལ་སོགས་པ་སྒྲུབ། ། ཅེས་སོ། ། གཉིས་པ་ནི། འབྱོར་ན་སོ་ཕག་ལས་བྱས་པའི་ཁང་པ་སུམ་རིམ་དང༌། མ་འབྱོར་ན་སའི་ཁང་པ་བརྟན་པོ་དང༌། ཡང་ན་ས་ཕུག་གསུམ་རིམ་མོ། ། དང་པོ་ལ་གཡོས་མལ་དང༌། གཉིས་པ་ལ་རོལ་མོ་དང༌།
ནང་གི་གསུམ་པ་ལ་སྣ་ཚོགས་པདྨ་རས་ཀྱིས་གཡོགས་པ་ཉི་ཤུ་རྩ་གཅིག་འགོད་དོ། ། ཆ་ལུགས་བསྒྱུར་བ་ནི། རྣལ་འབྱོར་མ་ཉི་ཤུའི་འདྲ་བག་སྟན་ལ་འགོད་དོ། ། གཉིས་པ་རྣལ་འབྱོར་གྱི་རིམ་པ་ནི། བསྲུང་བའི་འཁོར་ལོ་དང༌། རྡོ་རྗེའི་ས་དང༌། དེའི་སྟེང་དུ་གཞལ་ཡས་ཁང་བསྐྱེད་ལ། དེར་ལྷག་མོས་སྔོན་དུ་འགྲོ་བས་རྣལ་འབྱོར་བཞིས་བདུད་རྩི་གཙོ་བོའི་སྐུར་བསྐྱེད་དེ། ལྷན་ཅིག་སྤྱོད་པའི་རྣལ་འབྱོར་མ་བཞི་གང་རུང་བྱིན་གྱིས་བརླབས་ཏེ་སྙོམས་པར་འཇུག་པ་ཡན་ཆད་དང་པོའི་སྦྱོར་བའོ། ། དེ་ནས་ཐིག་ལེ་ལས་ལྷ་ཉི་ཤུ་རྩ་གཅིག་བསྐྱེད་དེ།
སྤྲོ་བསྡུས་གནས་སུ་འགོད་པ་ནི་དཀྱིལ་འཁོར་རྒྱལ་མཆོག་གོ ། དེ་ནས་གཙོ་བོ་དོན་དམ་དུ་ཐིམ་པ་དང་གླུས་བསྐུལ་བ་དང༌། བཞེངས་པ་དང༌། ལྷ་མོ་བཞིས་བསྟོད་པ་དང་ནི་ལས་རྒྱལ་མཆོག་གོ ། གསུམ་པ་མཆོད་པའི་རིམ་པ་ལ་བཞི་སྟེ། ཕྱིའི་མཆོད་པ་དང༌། ནང་དང༌། གསང་བ་དང༌། རོལ་མོའི་མཆོད་པའོ། ། དང་པོ་ནི།
མཆོད་ཡོན་སྔོན་དུ་འགྲོ་བའི་མེ་ཏོག་ལ་སོགས་པས་མཆོད་པའོ། ། གཉིས་པ་ནི། འཇུག་བསམ་དང༌། སྒོམ་བསམ་གཉིས་དང་ལྡན་པས། འདོད་ཡོན་ལྔ་ལ་སྤྱོད་པ་སྟེ། འདོད་ཡོན་ལྔ་དབང་པོ་ཚིམ་ཚིམ་དུ་འདོད་ཡོན་ལྔ་ལ་སྤྱད་པ་ནི་འཇུག་བསམ་མོ། ། འདོན་ཡོན་ལྔ་པོ་གཟུགས་རྡོ་རྗེ་མ་ལ་སོགས་པར་སྒོམ་པ་ནི་བསྒོམ་བསམ་མོ། ། གསུམ་པ་ནི། ཕྱག་རྒྱ་དང་སྙོམས་པར་འཇུག་པའོ། ། བཞི་པ་རོལ་མོའི་མཆོད་པ་ནི།
དུང་དང་པི་ཝང་ལ་སོགས་པས་མཆོད་ནས། ཕྱག་དང་ཕྱག་གི་ལན་མཆོད་པ་དང༌། གླུ་དང་གར་དང་གར་གྱི་ལན་བྱེད་པའོ། ། ངེས་ཚིག་ནི། བྱ་བ་དང༌། དུས་དང༌། བསམ་པ་སྤྲོས་བཅས་ཡིན་པའི་ཕྱིར། སྤྲོས་བཅས་ཀྱི་སྤྱོད་པ་ཞེས་བྱའོ། ། བྱ་བ་ནི། ལྷ་མོ་ཉི་ཤུ་དང་ཕྱག་དང་ཕྱག་གི་ལན་ལ་སོགས་པ་བྱ་བ་མང་བའི་ཕྱིར་དང༌།
དུས་ནི་ཟླ་བ་དྲུག་ལ་སོགས་པའོ། ། འཇུག་བསམ་དང་བསྒོམ་བསམ་ཡང་རགས་པའི་ཕྱིར། སྤྲོས་པ་ཞེས་བསྟན་ནོ། ། གཉིས་པ་རྫོགས་རིམ་པའི་སྤྲོས་བཅས་ཀྱི་སྤྱོད་པ་ལ་བཞི་སྟེ། ཚོགས་ཀྱི་དཀྱིལ་འཁོར་དུ་འདུ་བའི་བྱ་བ་དང༌། རྣལ་འབྱོར་གྱི་རིམ་པ་དང༌། མཆོད་པའི་རིམ་པ་དང༌། ངེས་ཚིག་བསྟན་པའོ། ། དང་པོ་ནི། སྔར་བསྐྱེད་རིམ་གྱི་སྐབས་སུ་བསྟན་པ་དང་འདྲ་བར་ཤེས་པར་བྱའོ། །
གཉིས་པ་ནི། ཚོགས་ཀྱི་ཁང་པ་དེ་ཉིད་སྐད་ཅིག་གིས་རྡོ་རྗེའི་ས་ལ་གཞས་ཡས་ཁང་བསྐྱེད། དེར་བདག་ཉིད་སྒྱུ་མ་ལྟ་བུའི་ལྷའི་སྐུ་ཕྱག་རྒྱ་ཆེན་པོ་བསྐྱེད་དེ། ། བསམ་གཏན་གཉིས་ཀྱིས་འོད་གསལ་དུ་བཅུག་སྟེ། སླར་ཡང་འོད་གསལ་ལས་རླུང་སེམས་ཙམ་ལས་གྲུབ་པའི་སྐུར་བཞེངས་ཏེ། སྤྲུལ་སྐུར་བསྒྱུར་བ་ནི་དང་པོའི་སྦྱོར་བའོ། ། དེ་ནས་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་ཏེ། བདེ་བའི་སྣང་བ་ཙམ་ལས་ལྷ་མོ་ཉི་ཤུར་བསྐྱེད་དེ། ཚོགས་པ་ལ་བསྟིམ་པ་ནི་དཀྱིལ་འཁོར་རྒྱལ་མཆོག་གོ ། དེ་ནས་གཙོ་བོ་དོན་དམ་དུ་ཐིམ་པ་སོགས་ཀྱི་ལས་མཆོག་ནི་སྔ་མ་ལྟར་རོ། །
ཚོགས་ཀྱི་མཆོད་པའི་རིམ་པ་ལ་འཇུག་བསམ་ནི་འདོད་ཡོན་ལྔ་ལ་སྤྱོད་དོ་སྙམ་པའོ། ། བསྒོམ་བསམ་ནི། འདོད་ཡོན་ལྔ་རྣམ་པ་ལྷ་དང༌། ངོ་བོ་སེམས་སྣང་བ་གསུམ་ཙམ་ཤེས་པར་བྱེད་དོ། ། ངེས་ཚིག་ནི་བསམ་པས་སྤྲོས་མེད་ཡིན་ཡང༌། བྱ་བ་དང་དུས་སྤྲོས་བཅས་ཡིན་པའི་ཕྱིར། དེ་སྐད་ཅེས་བྱའོ། ། སྤྲོས་མེད་ཀྱི་སྤྱོད་པ་ལ་གཉིས་ཏེ། བསྐྱེད་རིམ་པའི་སྤྱོད་པ་དང༌། རྫོགས་རིམ་པའི་སྤྱོད་པའོ། །
དང་པོ་ལ་ཡང་བཞི་སྟེ། ཚོགས་ཀྱི་དཀྱིལ་འཁོར་དུ་འདུ་བའི་བྱ་བ་དང༌། རྣལ་འབྱོར་གྱི་རིམ་པ་དང༌། མཆོད་པའི་རིམ་པ་དང༌། ངེས་ཚིག་གོ ། དང་པོ་ལ་ཡང་བཞི་སྟེ། གནས་ཀྱི་མཚན་ཉིད། ཁང་པ་བྱ་བའི་རིམ་པ། མཆོད་པ་འགོད་པའི་རིམ་པ། རྣལ་འབྱོར་ཕོ་མོ་འདུ་བའི་བྱ་བའོ། །
དང་པོ་གསུམ་ནི་སྤྲོས་བཅས་བཞིན་ནོ། ། བཞི་པ་ནི། དབང་པོ་རབ་ཀྱིས་ཁང་པ་རིམ་པ་གསུམ་པར། ལྷ་སུམ་ཅུ་རྩ་གཉིས་སུ་ཆ་ལུགས་བསྒྱུར། འབྲིང་གིས་ཕྱག་རྒྱ་ལྔ་པ། ཐ་མས་ཕྱག་རྒྱ་གཅིག་པར་བསྒྱུར་རོ། ། རྣལ་འབྱོར་གྱི་རིམ་པ་ནི། སྔ་མ་བསྐྱེད་རིམ་པའི་སྤྲོས་བཅས་ཀྱི་སྐབས་སུ་བསྟན་པ་བཞིན་ནོ། ། མཆོད་པའི་རིམ་པ་ལ་གསུམ་སྟེ། ཕྱིའི་མཆོད་པ་ནི།
མཆོད་ཡོན་སྔོན་དུ་འགྲོ་བའི་མེ་ཏོག་ལ་སོགས་པའོ། ། ནང་གི་མཆོད་པ་ལ་འཇུག་བསམ་དང༌། བསྒོམ་བསམ་གཉིས་ལས། དང་པོ་ནི། དབང་པོ་ཚིམ་པ་དང༌། བསྒོམ་བསམ་ནི་ལྷར་ཤེས་པར་བྱ་བའོ། ། གསང་བའི་མཆོད་པ་ནི་ཡུམ་དང་ལྷན་ཅིག་སྐྱེས་པའི་བདེ་བས་ཚིམ་པར་བྱ་བའོ། ། ངེས་ཚིག་ནི། བསམ་པ་སྤྲོས་པ་དང་བཅས་ཀྱང༌། དུས་དང་བྱ་བ་སྤྲོས་པ་མེད་པའི་ཕྱིར།
སྤྲོས་མེད་དེ། རྫོགས་རིམ་པའི་སྤྲོས་མེད་ལ་ཡང་བཞི་སྟེ། ཚོགས་ཀྱི་དཀྱིལ་འཁོར་དུ་འདུ་བྱ་བ་དང༌། རྣལ་འབྱོར་གྱི་རིམ་པ་དང༌། མཆོད་པའི་རིམ་པ་དང༌། ངེས་ཚིག་གོ ། གཞན་གསུམ་ལྔ་མ་བཞིན་ནོ། ། ངེས་ཚིག་ནི་དུས་དང་བྱ་བ་དང་བསམ་པ་གསུམ་ཀ་སྤྲོས་མེད་ཡིན་པས། དེ་སྐད་དོ། ། ཤིན་ཏུ་སྤྲོས་མེད་ཀྱི་སྤྱོད་པ་ལ་གཉིས་ཏེ།
བསྐྱེད་རིམ་པ་དང་རྫོགས་རིམ་པའི་བསླབ་ཚུལ་ལོ། ། དང་པོ་ལ་ཡང་བཞི་སྟེ། གནས་ཀྱི་མཚན་ཉིད་དང༌། ཁ་ཟས་སྒྲུབ་པའི་ཚུལ་དང༌། བསླབ་ཚུལ་དང༌། ངེས་ཚིག་གོ ། གནས་ནི་རི་བོ་དབེན་པ་དང༌། དུར་ཁྲོད་ལ་སོགས་པའོ། ། གཉིས་པ་ལ་གསུམ་སྟེ། ཚོགས་ཆེན་པོས་སྦྱོར་དུ་བཅུག་པ་དང༌།
གནོད་སྦྱིན་ཕོ་མོའི་མན་ངག་གཞུག་པ་སྒྲུབ་པ་དང༌། རྩ་བ་དང་ལོ་མ་ལ་སོགས་པས་འཚོ་བར་བྱ་བའོ། ། གསུམ་པ་བསླབ་ཚུལ་ལ་ལྔ་སྟེ། བསམ་པའི་ཁྱད་པར། ཕྱག་རྒྱའི་ཁྱད་པར། རྣལ་འབྱོར་གྱི་ཁྱད་པར། བྱ་བའི་ཁྱད་པར། ཡུལ་ལ་ལོངས་སྤྱོད་པའི་ཁྱད་པར་རོ། ། དང་པོ་ནི། ངེས་པར་འབྱུང་བའི་བསམ་པ་དང༌།
ཡོངས་སུ་འཛིན་པ་སྤང་བ་དང༌། མཆོག་གི་དངོས་གྲུབ་ཀྱི་དོན་དུ་ལུས་སྲོག་ལ་ལྟོས་པ་མེད་པའོ། ། ཕྱག་རྒྱའི་ཁྱད་པར་ནི། སྙིང་ཁ་ནས་རྡོ་རྗེ་དབྱིངས་ཀྱི་དབང་ཕྱུག་མ་རང་རིགས་ཀྱི་ལྷ་མོའི་དབྱིབས་སུ་བཀོད་པའོ། ། རྣལ་འབྱོར་གྱི་ཁྱད་པར་ནི། བསྐྱེད་རིམ་སྔོན་དུ་བྱས་ལ། རང་འོད་ཀྱི་རིག་མ་ཙམ་ལ་གནས་པའོ། ། བྱ་བའི་ཁྱད་པར་ནི། བྷུ་སུ་ཀུ་ཙམ་གྱི་སྤྱོད་པའོ། ། ཡུལ་ལ་ལོངས་སྤྱོད་པའི་ཁྱད་པར་ནི།
འཇུག་བསམ་དང་བསྒོམ་བསམ་དང་ལྡན་པས་ཡུལ་ལ་ལོངས་སྤྱོད་པའོ། ། བཞི་པ་ངེས་ཚིག་ནི། བྱ་བ་དང་དུས་ཤིན་ཏུ་སྤྲོས་པ་མེད་པའི་ཕྱིར། ཤིན་ཏུ་སྤྲོས་མེད་དོ། ། གཉིས་པ་རྫོགས་རིམ་པའི་བསླབ་ཚུལ་ལ་བཞི་ལས། གནས་ཀྱི་མཚན་ཉིད་དང༌། ཁ་ཟས་སྒྲུབ་པའི་ཚུལ་སྔར་ལྟར་རོ། ། བསླབ་ཚུལ་ལ་ཡང་ལྔ་སྟེ། བསམ་པའི་ཁྱད་པར་སྔ་མ་བཞིན་ནོ། ། ཕྱག་རྒྱའི་ཁྱད་པར་ནི།
རང་རིགས་ཀྱི་ཕྱག་རྒྱ་སྟོང་པ་ཉིད་དང་སྙོམས་པར་འཇུག་པར་བྱའོ། ། རྣལ་འབྱོར་གྱི་ཁྱད་པར་ནི། འོད་གསལ་མངོན་དུ་བྱས་ནས། གཉིད་འོད་གསལ་དུ་འཇུག་པ་བསྒོམ་པར་བྱའོ། ། བྱ་བའི་ཁྱད་པར་སྔ་མ་བཞིན་ནོ། ། ཡུལ་ལ་ལོངས་སྤྱོད་པའི་ཁྱད་པར་ནི། སྒྱུ་ལུས་དང་ཟུང་འཇུག་གི་བསྒོམ་བསམ་དུ་ཤེས་པར་བྱའོ། ། ངེས་ཚིག་ནི། བྱ་བ་དང་དུས་ཤིན་ཏུ་སྤྲོས་པ་མེད་པའི་ཕྱིར་རོ། ། ཤིན་ཏུ་སྤྲོས་མེད་དོ། །
རིག་པ་བརྟུལ་ཞུགས་ཀྱི་སྤྱོད་པ་བསྟན་ཟིན་ཏོ། ། གཉིས་པ་ཟུང་འཇུག་ལ་སློབ་པའི་སྤྱོད་པ་ནི། རིམ་ལྔ་ལས། ཇི་ལྟར་བདག་ཉིད་ཇི་བཞིན་དགྲ། ། ཇི་ལྟར་ཆུང་མ་ཇི་བཞིན་མནའ། ། ཇི་ལྟར་སྨད་འཚོང་དེ་བཞིན་མ། ། ཇི་ལྟར་བྲམ་ཟེ་དེ་བཞིན་གདོལ། ། ཞེས་པ་ལྟར། བླང་བྱ་དང་དོར་བྱ་ཐམས་ཅད་སྟོང་པ་ཉིད་དུ་རོ་གཅིག་པར་བསྒོམ་མོ། ། སྤྱོད་པའི་ཚུལ་རྒྱས་པར་བཤད་ཟིན་ཏོ། །
གཉིས་པ་ཡན་ལག་གི་དོན་ལ་གཉིས་ཏེ། དྲང་བའི་དོན་དང༌། ངེས་པའི་དོན་ནོ། ། དང་པོ་ལ་གསུམ་སྟེ། སྤྲོས་མེད་ཀྱི་སྤྱོད་པ་དང༌། ཤིན་ཏུ་སྤྲོས་མེད་ཀྱི་སྤྱོད་པ་དང༌། དེ་དག་གི་ཕན་ཡོན་བསྟན་པའོ། ། དང་པོ་ནི། བསྡུས་པའི་དཀྱིལ་འཁོར་རམ། ཕྱག་རྒྱ་ལྔ་པ་དང༌།
གཅིག་པ་གང་ཡང་རུང་བ་དང་ལྷན་ཅིག་སྤྱོད་པ་བྱེད་པའི་ཕྱག་རྒྱ་ནི། མ་དང༌། སྲིང་མོ་དང༌། བུ་མོ་ལྟར་རང་དང་རྗེས་སུ་མཐུན་པ་བླང་ལ་བྱིན་གྱིས་བརླབས་ཏེ། སྒྲུབ་པ་པོ་གང་གིས། མཆོག་ཏུ་དགའ་བའི་འདོད་པ་སྙོམས་འཇུག་བྱས་ན། ཐེག་ཆེན་མཆོག་གི་ཆོས་རྡོ་རྗེ་ཐེག་པ་ལ་བརྟེན་ནས། དངོས་གྲུབ་རྒྱ་ཆེན་པོ་སྒྲུབ་པ་པོ་དེས་འཐོབ་བོ། ། གཉིས་པ་ནི། སྒྲུབ་པ་པོ་དང་རྗེས་སུ་མཐུན་པའི་ཕྱག་རྒྱ་མ་རྙེད་ན་ཇི་ལྟར་བྱ་ཞེ་ན།
བསྐྱེད་རིམ་པས་ནི། རང་གི་སྙིང་ཁ་ནས་སངས་རྒྱས་ཀྱི་གཙོ་བོ་ཡུམ་རྡོ་རྗེ་དབྱིངས་ཀྱི་དབང་ཕྱུག་ཕྱུང་ནས། རང་རིགས་ཀྱི་ལྷ་མོའི་དབྱིབས་སུ་བཀོད་ནས་སྙོམས་པར་འཇུག་ལ། རྫོགས་རིམ་པས་ནི། སངས་རྒྱས་ཀྱི་གཙོ་བོའི་ཡུམ་ཤེར་ཕྱིན་འོད་གསལ་བ་དག་ལ་སྙོམས་པར་འཇུག་གོ ། ཇི་སྐད་དུ་སྙིང་ན་གནས་པའི་ལྷ་མོ་ཆེ། ། རྣལ་འབྱོར་པ་ཡིས་རྣལ་འབྱོར་བསྐྱེད། ། སངས་རྒྱས་ཀུན་གྱི་ཡུམ་གྱུར་པ། ། རྡོ་རྗེ་དབྱིངས་ཀྱི་དབང་མོར་བཤད། ། ཅེས་སོ། །
གསུམ་པ་ཕན་ཡོན་ནི། ཇི་སྐད་བསྟན་པའི་ལས་ཀྱི་ཕྱག་རྒྱ་དང༌། ཡེ་ཤེས་ཀྱི་ཕྱག་རྒྱ་ལ་སྙོམས་འཇུག་གིས་མཉེས་པར་བྱས་ཀྱང༌། ཉེས་པས་མི་གོས་སོ། ། སུ་ཞིག་ལ་མི་གོས་ཤེ་ན། འདོད་ཡོན་གྱི་ངོ་བོ་ཤེས་ཤིང་མི་རྟོག་པའི་རྣལ་འབྱོར་པ་བདེ་སྟོང་གི་ཏིང་ངེ་འཛིན་དང་ལྡན་པའི་བློ་ཅན་དག་ལའོ། ། ཉེས་པས་མི་གོས་པར་མ་ཟད་རྣལ་འབྱོར་པ་དེས་ནི་རྡོ་རྗེ་འཆང་གི་སངས་རྒྱས་ཉིད་འགྲུབ་པར་འགྱུར་རོ། ། ངེས་དོན་དུ་བཤད་པ་ནི། དགོངས་པ་ལུང་སྟོན་ལས། ཆོས་སྐུར་མཚན་ཉིད་གཅིག་པ་ཡིས། །
ཤེས་རབ་ཕ་རོལ་ཕྱིན་ཡུམ་ལ། ། གཉིས་མེད་དེ་བཞིན་ཉིད་སྦྱོར་བས། ། དངོས་མེད་ཅེས་བྱ་འདོད་སྦྱོར་བ། ། ལོངས་སྤྱོད་རྫོགས་དང་མཉམ་གང་ཡིན། ། དེ་ནི་སྲིང་མོ་ཡིན་པར་འདོད། ། རང་ལྷའི་རྣལ་འབྱོར་ལྡན་པ་ཡི། ། གསང་སྔགས་ལུས་ཀྱིས་མཉེས་པར་བྱ། ། སྤྲུལ་སྐུའི་གཟུགས་ཅན་བུ་མོ་དེ། ། སྒྲུབ་པ་པོས་ནི་བསྒོམ་པར་བྱ། ། མ་དང་སྲིང་མོ་བུ་མོ་རྣམས། །
འདི་འདྲ་རྣལ་འབྱོར་པས་མཉེས་བྱ། ། ཐེག་ཆེན་མཆོག་གི་ཆོས་ཉིད་ལས། ། དངོས་གྲུབ་རྒྱ་ཆེན་དེས་འཐོབ་བོ། ། ཞེས་པས། འདིས་ནི་ཟུང་འཇུག་གི་རྣལ་འབྱོར་པས། ལམ་གྱིས་སྐུ་གསུམ་ཉམས་སུ་ལེན་པ་ལ་མ་དང་སྲིང་མོ་བུ་མོ་ལ་འདོད་པ་སྤྱོད་པར་བསྟན་ནོ། ། ཆོས་སྐུ་སྟོང་པ་ཉིད་དུ་མཚན་ཉིད་གཅིག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་འོད་གསལ་ལ་མ་ཞེས་པའི་སྒྲས་བསྟན་ཏེ། ཟུང་འཇུག་གི་སྐུ་བསྐྱེད་པས་སོ། ། སྒྱུ་ལུས་བསམ་གཏན་གཉིས་ཀྱིས་དངོས་པོ་མེད་པར་བཤིག་སྟེ། གཉིས་མེད་དེ་བཞིན་ཉིད་འོད་གསལ་ལ་སྦྱོར་བ་ནི།
མ་ལ་འདོད་པ་སྤྱོད་པ་ཞེས་བྱའོ། ། འོད་གསལ་ལས་ལུགས་བཟློག་གི་སྣང་བ་རླུང་དང་བཅས་པ་ལས་གྲུབ་པའི་ལོངས་སྤྱོད་རྫོགས་པའི་སྐུ་དེ་ཉིད། རྣལ་འབྱོར་པ་རང་དང་ཆོས་སྐུ་གཅིག་ལས་མཉམ་དུ་བྱུང་བས་ན་སྲིང་མོ་ཞེས་བྱའོ། ། ལོངས་སྐུ་མངོན་དུ་བྱས་ནས། དེ་དང་གཉིས་སྦྱོར་བ་ནི། རང་ལྷའི་རྣལ་འབྱོར་པ་ཡིས་སྔགས་ལུས་ཀྱིས་མཉེས་པ་ཞེས་བྱ་ལ། དེ་ནི་སྲིང་མོར་འདོད་པ་སྤྱོད་པ་ཞེས་བྱའོ། ། ལོངས་སྐུ་དེ་ཉིད་རྣམ་པ་གང་དུ་བསྒྱུར་བའི་སྤྲུལ་སྐུ་ནི་བུ་མོ་སྟེ། བདག་ཉིད་ལོངས་སྐུའི་ངོ་བོར་གནས་པས་བསྐྱེད་པའི་ཕྱིར། སྒྲུབ་པ་པོས་དེ་ལྟ་བུའི་སྤྲུལ་སྐུ་དང༌།
དབྱེར་མེད་པའི་ཚུལ་དུ་བསྒོམ་པ་ནི། བུ་མོ་ལ་འདོད་པ་སྤྱོད་པ་ཞེས་བྱའོ། ། དེ་ལས་ཕན་ཡོན་ཅི་ཐོབ་ཅེ་ན། མ་དང་སྲིང་མོ་བུ་མོ་ནི་ཞེས་པའི་སྒྲས་བསྟན་པའི་ལམ་གྱི་སྐུ་གསུམ་འདི་འདྲ་རྣལ་འབྱོར་པས་ཉམས་སུ་བླང་བའི་ཚུལ་གྱིས་མཉེས་པར་བྱས་ན། ཐེག་ཆེན་མཆོག་གི་ཆོས་ཉིད་ལས། ། དངོས་གྲུབ་རྒྱ་ཆེན་དེས་འཐོབ་བོ། ། ཞེས་གསུངས་སོ། ། གསུམ་པ་ཀླན་ཀ་ངན་པའི་རྩོད་པ་བསལ་བ་ལ་གསུམ་སྟེ། འཁོར་གྱིས་ཐེ་ཚོམ་སྐྱེས་ནས་ཞུས་པ་དང༌། ཞུས་པའི་ལན་བཏབ་པ་དང༌།
འབྲས་བུའི་གནས་སྐབས་བསྟན་པའོ། ། དང་པོ་ནི། དེ་ནས་སྒྲིབ་པ་ཐམས་ཅད་རྣམ་པར་སེལ་བ་ལ་སོགས་པ་ནི། པད་དཀར་ལྟ་བུའི་གང་ཟག་དབང་པོ་བརྟུལ་པོ་རྣམས་རྡོ་རྗེའི་ཚིག་ལ་སྒྲ་ཇི་བཞིན་པར་བཟུང་ནས། སངས་རྒྱས་འགྲུབ་པར་ཐོས་པས་ངོ་མཚར་དུ་གྱུར་ནས། མཚམས་མེད་བྱེད་པ་སོགས་ཀྱིས་ཀྱང་བདེ་བ་ཆེན་པོའི་གོ་འཕང་ཐོབ་པར། ཐོས་པས་རྨད་དུ་གྱུར་ཏེ། བཅོམ་ལྡན་འདས་འཕགས་པར་གྱུར་པའི་དེ་བཞིན་གཤེགས་པ་ཐམས་ཅད་ཀྱི་བདག་པོ་ཅིའི་སླད་དུ་སློབ་པ་དང༌། མི་སློབ་པའི་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་ནང་དུ་སྲོག་གཅོད་པ་སོགས་ཀྱིས་མཆོག་གི་དངོས་གྲུབ་ཐོབ་པ་སོགས་འདི་ལྟ་བུའི་ཚིག་ངན་པ་སོགས་གསུང་ཞེས་གསོལ་ཏེ། འདི་ནི་མ་འོངས་པའི་དྭོགས་པ་བསལ་བའི་དོན་དུ།
ཐེ་ཚོམ་སྐྱེས་པ་ལྟར་བཅོས་ནས་ཞུས་པའོ། ། གཉིས་པ་ནི། མི་བསྐྱོད་པ་ལ་སོགས་པའི་འཁོར་གྱི་དེ་བཞིན་གཤེགས་པ་རྣམས་ཀྱིས། སྒྲིབ་པ་རྣམ་སེལ་ལ་སོགས་པའི་བྱང་ཆུབ་སེམས་དཔའ་པད་དཀར་ལྟ་བུ་ལ་སོགས་པའི་ཀླན་ཀའི་ཚིག་གསན་ནས། དེ་དག་ལ་འདི་སྐད་ཞེས་བཀའ་བསྩལ་ཏོ། ། རིགས་ཀྱི་བུ་རྣམས། ཁྱོད་ཀྱི་བསམ་པ་དེ་ཤེས་ཀྱི་བསམ་པ་དེ་ཐོང༌། དགོངས་པས་གསུངས་པའི་དེའི་ཚིག་ལ། སྒྲ་ཇི་བཞིན་དུ་བཟུང་ནས་རྒོལ་བའི་ཚིག་དེ་སྐད་མ་ཟེར་ཅིག་སངས་རྒྱས་རྣམས་ཀྱིས་སྲོག་གཅོད་པ་དང༌། ཞེས་སོགས་རྡོ་རྗེའི་ཚིག་གསུངས་པའི་ཆོས་རྣམས་ཀྱི་དེ་ཁོ་ན་ཉིད་རྣམ་པར་དག་པ་སྟོན་པའི་ཚིག་འདི་ནི་སྒྲ་ཇི་བཞིན་པར་གསུངས་པ་མ་ཡིན་གྱི།
ཆོས་རྣམས་ཀྱི་སྙིང་པོའི་དོན་ཁོང་དུ་ཆུད་པའི་ཡེ་ཤེས་ཅན་རིན་པོ་ཆེ་ལྟ་བུའི་གང་ཟག་རྣམས་ལ་དགོངས་པའི་ཚིག་གིས་གསུངས་པ་ཡིན་ནོ། ། དགོངས་པའི་དོན་གང་ཞེ་ན། སྙིང་པོའི་ཆོས་དོན་དམ་པའི་བདེན་པ་དང༌། དོན་ཀུན་རྫོབ་ཀྱི་བདེན་པ་དབྱེར་མི་ཕྱེད་པའི་རྣམ་པའི་རྒྱུ་ལས་འབྱུང་བ་ནི་ཟུང་འཇུག་གི་སྐུའོ། ། སྲོག་གཅོད་སོགས་ཀྱི་དགོངས་དོན་ཆོས་ཉིད་དག་པ་འོད་གསལ་འདི་ནི་རྡོ་རྗེ་འཆང་ཐོབ་བྱེད་ཀྱི་བྱང་ཆུབ་ཀྱི་སྤྱོད་པའི་གནས་ཡིན་ཏེ། འདི་བསྒོམས་པ་ལས་བྱང་ཆུབ་ཀྱི་སྤྱོད་པ་འབྱུང་དགོས་པའི་ཕྱིར་རོ། ། གསུམ་པ་འབྲས་བུའི་གནས་སྐབས་ལ་གཉིས་ཏེ། བརྒྱལ་བའི་གནས་སྐབས་དང༌། བསླང་བའི་གནས་སྐབས་སོ། ། དང་པོ་ལ་གཉིས་ཏེ།
དྲང་དོན་དུ་བཤད་པ་ནི། རྡོ་རྗེའི་ཚིག་གི་དགོངས་པ་བཤད་པའི་རྗེས་དེ་ནས། ཡང་བརྗོད་ཀྱིས་མི་ལང་བའི་བྱང་ཆུབ་སེམས་དཔའ་རྣམས། སྲོག་གཅོད་པར་ཞེས་སོགས་ཀྱི་ཚིག་ཐོས་པས། ལས་དེ་ལ་ཞུགས་ན་རྣམ་སྨིན་ལས་འཇིགས་ཤིང༌། མ་ཞུགས་ན་བཀའ་ལས་འདས་པས་སྐྲག་ནས་བྱ་བ་ལ་རྨོངས་པས་ན། ཕྱིས་རྡོ་རྗེའི་ཚིག་གི་དགོངས་པ་ཐོས་པས། རྟོགས་པ་ཁྱད་པར་ཅན་སྐྱེས་ཏེ། ཡིད་རྩེ་གཅིག་ཏུ་གྱུར་པས་དབང་པོ་ཡུལ་ལ་འཇུག་པ་ལྡོག་པ་ནི་བརྒྱལ་བར་གྱུར་པའོ། ། གཉིས་པ་ངེས་དོན་དུ་བཤད་པ་ནི།
དགོངས་པ་ལུང་སྟོན་གྱིས་བསྟན་ཏེ། མི་གཡོ་བ་འདི་གསང་བ་སྟེ། ། ཞི་བ་གཅིག་པུ་བདེ་བའི་མཆོག ། རྫོགས་པའི་བྱང་ཆུབ་ཐོབ་བྱེད་པ། ། འདི་ནི་དགོངས་པས་གསུངས་པའོ། ། ཞེས་སོ། ། བརྒྱལ་བ་ནི་མི་གཡོ་བ་སྟེ། འོད་གསལ་ལ་ཞུགས་པས་འདུ་ཤེས་ཀྱི་རྒྱུ་བ་འགགས་པའོ། ། འོད་གསལ་རྟོགས་པ་འདི་ནི་རྟོགས་པར་དཀའ་བས་གསང་བ་སྟེ། སྤྲོས་པ་ཞི་བ་དང༌།
དབྱེ་བ་མེད་པས་གཅིག་པུ་དང༌། བདེ་བ་ཕུལ་དུ་བྱུང་བས་བདེ་བའི་མཆོག་གོ ། འོད་གསལ་རྟོགས་པ་འདི་ནི་རྫོགས་པའི་བྱང་ཆུབ་ཟུང་འཇུག་ཐོབ་བྱེད་དོ། ། ཞེས་པའོ། ། དེ་ལྟར་ན་འོད་གསལ་རྟོགས་པ་ལ་དགོངས་ནས་བརྒྱལ་བ་ཞེས་གསུངས་སོ། ། བརྗོད་ཀྱིས་མི་ལང་བའི་སངས་རྒྱས་དང་བྱང་ཆུབ་སེམས་དཔའ་གསུངས་པའི་དོན་གང་ཞེ་ན། ནམ་མཁའ་མཐའ་ཡས་སྦྱོར་བ་ཡིས། ། གཟུགས་ལ་སོགས་པ་མཐའ་ཡས་པ། ། དེ་ཉིད་དེ་བཞིན་གཤེགས་པ་དང༌། ། དེ་བཞིན་བྱང་ཆུབ་སེམས་དཔར་བཤད། །
ཅེས་པ་སྟེ། ནམ་མཁའ་མཐའ་ཡས་པ་ནི་འོད་གསལ་ཡིན་ལ། འོད་གསལ་དུ་བསམ་གཏན་གཉིས་ཀྱི་སྦྱོར་བ་ཡིས་བཅུག་པའི་གཟུགས་ལ་སོགས་པའི་ཕུང་པོ་མཐའ་ཡས་པ་ནི་དེ་བཞིན་གཤེགས་པ་ཡིན་ལ། དེར་བཅུག་པར་བྱ་བའི་མིག་ལ་སོགས་པའི་སྐྱེ་མཆེད་མཐའ་ཡས་པ་ནི་བྱང་ཆུབ་སེམས་དཔར་བཤད་དོ། ། བརྒྱལ་བ་འདི་དག་བསླང་དུ་གསོལ། ། ཞེས་བསྐུལ་བའི་དགོངས་དོན་ནི། དེ་ཉིད་བསྡུས་པ་འདི་ཉིད་ནི། ། དཀྱིལ་འཁོར་འདིར་ནི་རང་གི་ལུས། ། གང་ཞིག་བདེན་པའི་ལུས་གཏོགས་པའི། ། བྱང་ཆུབ་སེམས་དཔའ་བརྒྱལ་བར་འགྱུར། །
དེ་ལྟར་དེའི་མ་ཤེས་ཤིང༌། ། བདེ་བས་མྱོས་པ་བསྐུལ་བར་མཛད། ། བྱང་ཆུབ་སེམས་དཔའ་སེམས་དཔའ་ཆེ། ། བརྒྱལ་བ་ཞེས་ནི་བཤད་པའོ། ། ངེས་དོན་གྱི་སྐབས་འདིར་རང་ལུས་སུ་རྟོགས་ཤིང་དཀྱིལ་འཁོར་དུ་གཏོགས་པའི་ཕུང་ཁམས་སྐྱེ་མཆེད་དེ་ཉིད་འོད་གསལ་དུ་བསྡུས་ཤིང་བཅུག་པའི་འོད་གསལ་དེ་ཉིད་པདྨ་དཀར་པོ་ལྟ་བུའི་གང་ཟག་དེ་ཡིས་མ་ཤེས་ཤིང་མ་རྟོགས་པས། ལུས་ལ་བདེན་པར་འཛིན་པའི་ཚུལ་གྱིས་རྟོག་པའི་བྱང་ཆུབ་སེམས་དཔའ་པདྨ་དཀར་པོ་ལྟ་བུས། འོད་གསལ་ལ་ཞུགས་པས་བརྒྱལ་བ་དང༌། སྟོང་ཉིད་རྟོགས་པའི་བདེ་བས་མྱོས་པ་ལས་བསྐུལ་བར་མཛད། ཅེས་གསུངས་སོ། ། དོན་འདི་ལ་དགོངས་ནས་བྱང་ཆུབ་སེམས་དཔའ་ཞེས་སོགས་ཚིག་རྐང་གཉིས་བཤད་དོ། །
གཉིས་པ་བསླང་བའི་གནས་སྐབས་ལ་གཉིས་ལས། དང་པོ་དྲང་དོན་དུ་བཤད་པ་ནི། དེ་ནས་ཞེས་པ་ནས། བསླང་དུ་གསོལ་ཞེས་པའི་བར་ནི་སྒྲ་ཇི་བཞིན་པའོ། ། དེ་ནས་བཅོམ་ལྡན་འདས། ནམ་མཁའ་དང་མཉམ་པ་ཉིད་གཉིས་སུ་མེད་པའི་རྡོ་རྗེ་ནི་འོད་གསལ་ཏེ། དེ་ལ་སྙོམས་པར་ཞུགས་ནས། བྱང་ཆུབ་སེམས་དཔའ་དེ་དག་ལ་རང་འོད་ཀྱིས་རེག་པ་ཙམ་གྱིས། དྲན་པ་རྙེད་དེ་རང་གི་སྟན་ལ་གནས་པར་གྱུར་ཏོ། ། ངེས་དོན་དུ་བཤད་པ་ནི།
ནམ་མཁའ་ནི་སྟོང་པ་ཉིད་གསུམ་མོ། ། མཉམ་པ་ཉིད་ནི་འོད་གསལ་ལོ། ། གཉིས་སུ་མེད་པའི་རྡོ་རྗེ་ནི་ཟུང་འཇུག་སྟེ། དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་སོ་ཞེས་པའོ། ། དོན་ནི་རྟོག་པའི་རྒྱུ་བ་འགགས་པའི་མི་གཡོ་བའི་ཏིང་ངེ་འཛིན་ལ་གནས་ནས་འོད་གསལ་དུ་ཞུགས་ཤིང༌། དེ་ནས་ཟུང་འཇུག་ཏུ་ལྡང་བར་ཞེས་པའོ། ། འོད་གསལ་ལ་སྙོམས་པར་ཞུགས་མ་ཐག་ཏུ། རྡོ་རྗེ་འཆང་ཆེན་པོའི་འོད་ཀྱིས་རེག་པ་ཙམ་གྱིས། བྱང་ཆུབ་སེམས་དཔའ་དེ་དག་འོད་གསལ་ལས་ལངས་ནས། རང་རང་གི་སྟན་ལ་ཏེ།
རང་རང་གི་འཇིག་རྟེན་གྱི་ཁམས་སུ་སེམས་ཅན་གྱི་དོན་བྱེད་པར་གྱུར་ཏོ། ། ཞེས་པའོ། ། བཞི་པ་ངོ་མཚར་བའི་བསྟོད་པ་བསྟན་པ་ལ་གསུམ་སྟེ། བརྗོད་བྱ་ཆོས་སྟོན་པའི་སྒོ་ནས་བསྟོད་པ་དང༌། དབང་ཕྱུག་བརྒྱད་ཀྱི་སྒོ་ནས་བསྟོད་པ་དང༌། རིགས་ལྔའི་སྒོ་ནས་བསྟོད་པའོ། ། དང་པོ་ནི། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཟབ་པའི་ཆོས་སྟོན་པ་ལ་མཁས་པ་ངོ་མཚར་དུ་གྱུར། སྔོན་མ་བྱུང་བས་རྨད་དུ་གྱུར། རྡོ་རྗེའི་ཚིག་གི་དགོངས་པའི་དོན་རྟོགས་ཤིང༌།
བསྐྱེད་རྫོགས་ཀྱི་ཏིང་ངེ་འཛིན་གྱིས་བསྐྱེད་པའི་བརྒྱལ་བ་བསླང་བའི་སེམས་ཅན་གྱི་ཚོགས་ལ་གཟིགས་ནས། ཤིན་ཏུ་དགྱེས་པས་ཁྱབ་པར་གྱུར་ནས། ཆོས་ཀྱི་དབྱངས་འདི་སྐད་ཅེས་གསུངས་སོ། ། ཨེ་མའོ་ནི་ངོ་མཚར་བའོ། ། ཆོས་ནི་ལུང་གི་ཆོས་སོ། ། ཆོས་ཀྱི་སྒྲ་གཉིས་པ་ནི། དེས་བསྟན་པའི་དོན་ནོ། ། བརྗོད་བྱེད་ཀྱི་ཆོས་དང༌། བརྗོད་བྱའི་དོན་གཉིས་ལས་བྱུང་བ་ནི། ཆོས་དོན་དག་པ་བདག་མེད་པ། །
ཞེས་ཏེ། ཆོས་ནི་ཐོས་པའི་རང་བཞིན་ནོ། ། དོན་དག་པ་ནི་བསམ་པའི་རང་བཞིན་ནོ། ། བདག་མེད་པ་ནི་མངོན་སུམ་དུ་གྱུར་པ་སྒོམ་པའི་རང་བཞིན་ནོ། ། རྡོ་རྗེ་རྒྱལ་ནི་རྡོ་རྗེ་འཆང་སྟེ། དེ་ལ་ཕྱག་འཚལ་ཞེས་པའོ། ། བཅོམ་ལྡན་འདས་ནི་བདེན་གཉིས་ཟུང་འཇུག་གི་བདག་ཉིད་ཅན་ཡིན་པས། འདུད་ཅེས་པ་སྟེ། ཕྱག་འཚལ་དང་འདུད་པ་གཉིས་སྨོས་སོ། ། གཞན་དག་ཕྱག་འཚལ་དང་འདུད་པ་གཉིས་དོན་སོ་སོར་སྦྱོར་བ་ནི་ནོར་པའོ། །
གཉིས་པ་དབང་ཕྱུག་བརྒྱད་ཀྱི་སྒོ་ནས་བསྟོད་པ་ནི། སྐུ་གསུང་ཐུགས་དབྱེར་མི་ཕྱེད་པས་ན། སྐུ་གསུང་ཐུགས་རབ་ཏུ་དག་པ་དང༌། འོད་གསལ་དང་དབྱེར་མེད་པས་ན་ནམ་མཁའ་དང་མཉམ་པ་ཉིད་དུ་གནས་པའོ། ། སྐྱེ་འགག་དང་བྲལ་བས་ན་རྣམ་པར་མི་འགྱུར་བའོ། ། སྣང་གསུམ་རྣམ་པར་དག་པས་སྣང་བ་མེད་པའོ། ། འོད་ཟེར་ལྔ་དང་ལྡན་ཞིང་རྣམ་པ་ཐམས་ཅད་ཀྱི་མཆོག་དང་ལྡན་པའི་སྐུ་མངའ་བས་ན་རྡོ་རྗེའི་སྐུ་སྟེ། སྔ་མ་ལྟར་ཕྱག་འཚལ་དང་འདུད་པ་གཉིས་སྨོས་སོ། ། ཐུགས་ཀྱི་ཡོན་ཏན་མངའ་བས་ན་ཐུགས་སོ། ། དེ་བཞིན་གཤེགས་པ་གཞན་རྣམས་ཀྱི་རྩ་བ་ཡིན་པས་ན།
དེ་བཞིན་གཤེགས་པའི་གཙོ་བོའོ། ། དུས་གསུམ་དུ་འབྱུང་བའི་དངོས་པོ་ཐམས་ཅད་བདེན་གཉིས་དབྱེར་མེད་ཀྱི་ངང་ཚུལ་དུ་འབྱུང་བ་ལྟར། བདེན་གཉིས་དབྱེར་མེད་ཀྱི་ཚུལ་ཅན་ཡིན་པས། དུས་གསུམ་དག་གི་ལམ་དུ་འབྱུང་ཞེས་པའོ། ། འདིར་ཆག་ལོ་མ་གཏོགས་པ་གཞན་རྣམས་ཀྱིས་དོན་མ་རྟོགས་སོ། ། ནམ་མཁའ་ཆེན་པོ་འོད་གསལ་ཁྱོད་ཉིད་དོ། ། ཁམས་གསུམ་པའི་ཁམས་སུ་གྱུར་པ་སྟེ་དབྱིངས་ཀྱང་ཁྱོད་ཉིད་དོ། ། རྫུ་འཁྲུལ་ལ་མངའ་བརྙེས་པས། ནམ་མཁའི་ལམ་ལ་གནས་པའང་ཁྱོད་ཉིད་དོ། ། ཕྱག་འཚལ་དང་འདུད་པ་སྔ་མ་ལྟར་རོ། །
གསུམ་པ་རིགས་ལྔའི་སྒོ་ནས་བསྟོད་པ་ནི། ནམ་མཁའི་སྐུ་ནི་མེ་ལོང་ལྟ་བུའི་ཡེ་ཤེས་སོ། ། དེ་ལས་ཡང་དག་པར་བྱུང་བ་ནི་རྣམ་པར་སྣང་མཛད་དོ། ། ནམ་མཁའི་ལམ་ནི་མཉམ་པ་ཉིད་ཀྱི་ཡེ་ཤེས་སོ། ། དེ་ལ་གནས་པ་པོ་ནི་རིན་ཆེན་འབྱུང་ལྡན་ནོ། ། ནམ་མཁའི་ཐུགས་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། དེའི་རང་བཞིན་ནི་མི་བསྐྱོད་པའོ། ། ཆོས་ཀྱི་མཆོག་ནི་སོ་སོར་རྟོག་པའི་ཡེ་ཤེས་སོ། ། དེའི་བདག་ཉིད་ནི་འོད་དཔག་མེད་དོ། ། སྤྱོད་པའི་གནས་ནི་བྱ་བ་གྲུབ་པའི་ཡེ་ཤེས་སོ། །
དེ་ལ་གནས་པ་ནི་དོན་ཡོད་གྲུབ་པའོ། ། དེ་ལྟར་རིགས་ལྔའི་བདག་ཉིད་ཅན་གྱི་རྡོ་རྗེ་འཆང་ཁྱོད་ལ་ཕྱག་འཚལ་འདུད་ཅེས་པའོ། ། ལེའུའི་མཚན་དོན་ནི། རང་གཞན་གྱི་དོན་སྒྲུབ་པའི་སྤྱོད་པ་ནི། སྤྱོད་པ་ཀུན་ཏེ། དེ་ཉིད་གཞན་ལས་ཕུལ་དུ་བྱུང་བ་ནི་མཆོག་གོ ། དེ་སྟོན་པའི་ལེའུ་ལ་ཡང་དེ་སྐད་ཅེས་བྱའོ། ། ལེའུ་ལྔ་པའི་རྣམ་བཤད་དོ།། ༈ །ལེའུ་དྲུག་པ་ལ་གཉིས་ཏེ་བསྡུས་པའི་དོན་དང༌། ཡན་ལག་གི་དོན་ནོ། །
དང་པོ་ནི། ལེའུ་འདིའི་སྟོད་ནས་སྐུ་གསུང་ཐུགས་བྱིན་གྱིས་བརླབ་པ་སྟོན་ལ། བར་ནས་མཆོད་པའི་རིམ་པ་དང༌། རྫོགས་པའི་རིམ་པ་སྟོན་ནོ། ། སྨད་ནས་ཕྲ་མོའི་རྣལ་འབྱོར་དང༌། རྣལ་འབྱོར་གྱི་སྤྱོད་པ་སྟོན་ནོ། ། ཡན་ལག་གི་དོན་ལ་ལྔ་སྟེ། སྐུ་གསུང་ཐུགས་བྱིན་གྱིས་བརླབ་པ་དང༌། མཆོད་པའི་ཆོ་ག་དང༌། རྫོགས་པའི་རིམ་པ་དང་ཕྲ་མོའི་རྣལ་འབྱོར་དང༌།
རྣལ་འབྱོར་གྱི་སྤྱོད་པ་བསྟན་པའོ། ། དང་པོ་ལ་གཉིས་ཏེ། བསྐྱེད་རིམ་གྱི་སྐུ་གསུང་ཐུགས་བྱིན་གྱིས་བརླབ་པ་དང༌། རྫོགས་རིམ་གྱི་སྐུ་གསུང་ཐུགས་བྱིན་གྱིས་བརླབ་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རང་བྱིན་གྱིས་བརླབ་པ་སྔོན་དུ་འགྲོ་བས་སྤྱོད་པ་བྱ་བ་ཡིན་པས། ལེའུ་ལྔ་པའི་རྗེས་དེ་ནས།
ཏིང་ངེ་འཛིན་ལ་སྙོམས་པར་ཞུགས་ཏེ། འོག་ནས་འབྱུང་བའི་ཐུགས་བྱིན་གྱིས་བརླབ་པའི་སྔགས་འདི་གསུངས་སོ། ། སྙོམས་པར་ཞུགས་ཞེས་དྲང་ངོ༌། ། གང་ལ་ན། སྐུ་གསུང་ཐུགས་ནི་མི་བསྐྱོད་པ་ཡིན་ལ། གསང་བའི་རྡོ་རྗེ་ནི་དེར་བྱིན་གྱིས་རློབ་པའི་སྔགས་ཏེ། དེ་ལ་དམིགས་པའི་ཏིང་ངེ་འཛིན་ལའོ། ། སྔགས་ནི་ཨོཾ་ཞེས་སོགས་ཡིན་ནོ། ། རྡུལ་དང་བྲལ་བའི་རྡོ་རྗེའི་གནས་ནི། རྡུལ་དང་བྲལ་བའི་རྡོ་རྗེ་ནི།
མེ་ལོང་ལྟ་བུའི་ཡེ་ཤེས་ཀྱི་བདག་ཉིད་རྣམ་པར་སྣང་མཛད་ཡིན་ལ། གནས་ནི་དེ་བྱིན་གྱིས་རློབ་པའི་སྔགས་ཏེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ། སྐུ་བྱིན་གྱིས་རློབ་པའི་སྔགས་འོག་ནས་འབྱུང་བ་འདི་གསུངས་སོ། ། སྔགས་ནི་ཨོཾ་ཞེས་སོགས་སོ། ། སྐུ་བྱིན་གྱིས་བརླབས་པའི་རྗེས་དེ་ནས། ཏིང་ངེ་འཛིན་ལ་སྙོམས་པར་ཞུགས་ནས། འོག་ནས་འབྱུང་བའི་གསུང་བྱིན་གྱིས་རློབ་པའི་སྔགས་འདི་གསུངས་སོ། ། མཉམ་པ་ཉིད་མི་གཉིས་པ་ནི་སོ་སོར་རྟོག་པའི་ཡེ་ཤེས་ཀྱི་བདག་ཉིད་འོད་དཔག་མེད་ཡིན་ལ། དེའི་རྡོ་རྗེ་ནི་དེ་བྱིན་གྱིས་རློབ་པའི་སྔགས་ཏེ།
དེ་ལ་དམིགས་པའི་ཏིང་ངེ་འཛིན་ནོ། ། སྔགས་ནི་ཨོཾ་ཞེས་སོགས་སོ། ། གཉིས་པ་རྒྱས་པར་བཤད་པ་ནི། སྔགས་དེ་དག་གིས་སྐུ་གསུང་ཐུགས་ཇི་ལྟར་བྱིན་གྱིས་བརླབ་ཅེ་ན། སྒྲུབ་པ་ཉིད་དུ་བྱ་བ་སྟེ། བྱིན་གྱིས་རློབ་བོ། ། གང་ན། གནས་སྔ་མ་ནི་སྒྲུབ་པ་པོའི་ལུས་ཏེ། ལྷའི་འཁོར་ལོའི་གཞིར་གྱུར་པའི་ཕྱིར། དེ་བྱིན་གྱིས་བརླབ་བོ། །
གང་དུ་བྱིན་གྱིས་བརླབ་ན། རྡོ་རྗེ་གསུམ་དེ་བཞིན་གཤེགས་པ་མི་བསྐྱོད་པ་ལ་སོགས་པའི་སྐུ་གསུང་ཐུགས་ཀྱི་རྡོ་རྗེ་གསུམ་དུ་བྱིན་གྱིས་བརླབ་བོ། ། གསང་བ་ནི། ཉན་ཐོས་ལ་སོགས་པ་ལའོ། ། གང་གིས་བྱིན་གྱིས་བརླབ་ན། མི་བསྐྱོད་པ་ལ་སོགས་པ་མཚོན་པ་སྔགས་ཀྱི་མཚན་ཉིད་ཡི་གེ་གསུམ་གྱིས་སོ། ། མཚན་པ་ནི་ཡི་གེ་གསུམ། མགོ་དང༌། མགྲིན་པ་དང༌། སྙིང་ཁའི་ཕྱོགས་སུ་བཀོད་པའོ། །
གནས་ཕྱི་མ་ནི། སྤྱན་ལ་སོགས་པའི་བཀོད་པ་གསུམ་སྟེ། དོན་ཕུན་སུམ་ཚོགས་པའི་གཞི་ཡིན་པའི་ཕྱིར་རོ། ། དེ་རྣམ་པར་བསྒོམ་པ་ནི། སྐུ་རྡོ་རྗེ་ལ་སོགས་པར་བྱིན་གྱིས་རློབ་པའི་ཕྱིར། སྤྱན་འདྲེན་པ་ལ་ཕྱོགས་པ་བསྒོམ་པའོ། ། གཉིས་པ་རྫོགས་རིམ་པའི་སྐུ་གསུང་ཐུགས་བྱིན་གྱིས་བརླབ་པ་ནི། དགོངས་པ་ལུང་སྟོན་ལས། དེ་ནི་དཔའ་ཆེན་མི་བསྐྱོད་པ། ། སྐུ་གསུང་ཐུགས་ཀྱི་གསང་བའོ། །
ཏིང་ངེ་འཛིན་ལ་སྙོམས་ཞུགས་ནས། ། ཐུགས་བྱིན་རློབ་ཅེས་བྱ་བ་ཡིན། ། གསང་སྔགས་དེ་ནི་བཀའ་བསྩལ་པ། ། ཨོཾ་ཞེས་བྱ་བ་དང་པོ་ཡིན། ། སརྦ་ཏ་ཐཱ་ག་ཏ་གཉིས། ། ཙིཏྟ་གསུམ་དུ་ཡོངས་སུ་བརྟག ། བཛྲ་གཉིས་གཉིས་དང་ལྡན་པ། ། སྭ་བྷཱ་ཨཱཏྨ་ཀོ་ལྔ་པ། ། ཨ་ཧཾ་ཞེས་བྱ་དྲུག་པ་སྟེ། ། སྐུ་དྲུག་གསུམ་པའི་མིང་ཅན་ནོ། །
དེ་ནས་དཔལ་ལྡན་རྣམ་སྣང་མཛད། ། རྡུལ་བྲལ་རྡོ་རྗེ་ཞེས་བྱ་བའོ། ། ཏིང་ངེ་འཛིན་ལ་སྙོམས་ཞུགས་ནས། ། སྐུ་ནི་བྱིན་གྱིས་རློབ་པ་གསུངས། ། ཨོཾ་ཞེས་བྱ་བ་ཚངས་པར་བཤད། ། སརྦ་ཏ་ཐཱ་ག་ཏ་གཉིས། ། ཀ་ཡ་ཆགས་གཏོགས་དབང་ཕྱུག་སྟེ། ། བཛྲ་རིག་བྱེད་ཡིན་པར་བསྒྲགས། ། སྭ་བྷཱ་ཨཱཏྨ་ཀོ་འདོད་ལྷ། ། ཨ་ཧཾ་སྨིན་དྲུག་བུ་ཞེས་བརྗོད་དོ། །
དགོངས་པ་ཡིས་ནི་གང་དག་བརྟགས། ། ཤེས་རབ་དབྱེ་བས་དབྱེ་བར་བྱ། ། དེ་ནས་ཚེ་དཔག་མེད་ཅེས་པ། ། ཀུན་ཏུ་མི་གཉིས་རྡོ་རྗེ་ཡི། ། ཏིང་ངེ་འཛིན་ལ་སྙོམས་ཞུགས་ནས། ། གསུང་གི་བྱིན་གྱིས་བརླབ་པ་གསུངས། ། ཨོཾ་ནི་དང་པོར་བསྒྲགས་པ་ཡིན། ། སརྦ་ཏ་ཐཱ་ག་ཏ་ཟུང༌། ། ཝག་ནི་ཡོན་ཏན་གསུམ་ཤེས་བྱ། ། བཛྲ་དུས་ཀྱི་མིང་ཅན་ཡིན། །
སྭ་བྷཱ་ཨཱཏྨ་ཀོ་འདོད་ལྷ། ། ཨ་ཧཾ་ཞེས་པ་དུས་སུ་བཤད། ། དེ་ལྟར་ཡང་དག་བཤད་གསུམ་ཅར། ། རེ་རེ་ཞིང་དྲུག་གསུམ་དུ་བཤད། ། ཐུགས་དང་སྐུ་དང་དེ་བཞིན་གསུང༌། ། རིམ་དང་རིམ་པ་མིན་པས་གསུངས། ། རྡོ་རྗེ་གསུམ་ཞེས་བྱ་བ་ནི། ། བདག་པོའི་ཆོས་ཅན་གསུམ་དུ་འབྱུང༌། ། ཞེས་པའོ། ། འདི་དག་གིས་ནི་ཟུང་འཇུག་ལ་གནས་པའི་རིགས་གསུམ་ཟློས་པ་པོས།
སྒྱུ་ལུས་འོད་གསལ་དུ་བཅུག་ནས་ཟུང་འཇུག་ཏུ་ལྡང་བའི་རྒྱུ། ལུགས་ལྡོག་གི་སྣང་བ་གསུམ་རླུང་དང་བཅས་པ་སྟོན་ནོ། ། དེ་ལ་དཔའ་ཆེན་མི་བསྐྱོད་པས་ནི་སྒྱུ་ལུས་བསྟན་ནོ། ། དེ་ནས་སྐུ་གསུང་ཞེས་སོགས་ཚིག་རྐང་གཉིས་ཀྱིས་ནི་སྒྱུ་ལུས་འོད་གསལ་དུ་བཅུག་པ་བསྟན་ནོ། ། དེ་ནས་ཐུགས་བྱིན་གྱིས་རློབས་ཞེས་པས་ནི། འོད་གསལ་ལས་ཟུང་འཇུག་ཏུ་ལྡང་བ་བསྟན་ནོ། ། དེ་ནས་གསང་སྔགས་ཞེས་སོགས་ཀྱིས་བསྟན་ཚུལ་ལ་གཉིས་ཏེ། སྔགས་དུམ་བུ་དྲུག་ཏུ་བཤད་པ་དང༌། ཟུང་དུ་བསྡེབ་པའོ། ། དང་པོ་ལ་གཉིས་ཏེ།
ཟུང་འཇུག་གི་རླུང་འོད་གསལ་དང་བཅས་པ་ལ་སྦྱར་བ་དང༌། འབྲས་བུ་ཟུང་འཇུག་གི་སྐུ་བདེ་གཤེགས་དྲུག་ལ་བཤད་པའོ། ། དང་པོ་ནི། ཨོཾ་ནི་དང་པོ་སྲོག་འཛིན་གྱི་རླུང་ངོ༌། ། སརྦ་ཏ་ཐཱ་ག་ཏ་ནི་གཉིས་པ་ཐུར་སེལ་དང༌། ཙིཏྟ་ནི་གསུམ་པ་གྱེན་རྒྱུ་དང༌། བཛྲ་ནི་གཉིས་གཉིས་དང་ལྡན་པ་བཞི་པ་མཉམ་གནས་དང༌། སྭ་བྷཱ་ཨཱཏྨ་ཀོ་ནི་ལྔ་པ་ཁྱབ་བྱེད་ཀྱི་རླུང་ངོ༌། ། ཨ་ཧཾ་ནི་དྲུག་པ་རླུང་གི་འབྱུང་གནས་འོད་གསལ་ལོ། ། ཚངས་པ་ནི་འཇིག་རྟེན་མེས་པོ་དང་པོར་བྱུང་བས་ན།
རླུང་དང་པོ་མཚོན་བྱེད་དུ་བསྟན་ནོ། ། དབང་ཕྱུག་ནི་མིག་གསུམ་དང་ལྡན་པས་རླུང་གསུམ་པ་དང༌། རིག་བྱེད་ལ་བཞི་ཡོད་པས་རླུང་བཞི་པ་དང༌། འདོད་ལྷ་ལ་མདའ་ལྔ་ཡོད་པས་རླུང་ལྔ་པ་དང༌། སྨིན་དྲུག་གི་བུ་ནི་སྐྱེ་མཆེད་དྲུག་དང་ལྡན་པས་དྲུག་པ་འོད་གསལ་བསྟན་ནོ། ། ཞེས་ཆག་ལོ་གསུངས་སོ། ། གཉིས་པ་ནི། རིགས་ལྔ་དང༌། དེའི་རྩ་བ་རྡོ་རྗེ་སེམས་དཔའོ། ། ཞེས་ཆག་ལོཙྪ་བས་པཎྜི་ཏ་འགའ་ཞིག་བཞེད་གསུང༌།
གཉིས་པ་སྔགས་ཟུང་དུ་བསྡེབ་པ་ལ་ཡང༌། ལུགས་བཟློག་གི་སྣང་བ་གསུམ་ལ་སྦྱར་བ་དང༌། ཟུང་འཇུག་རིགས་གསུམ་དུ་སྡུད་པ་ལ་སྦྱར་བའོ། ། ཟུང་དང་པོ་ནི་ཉེར་ཐོབ། ཟུང་གཉིས་པས་ནི་སྣང་བ་མཆེད་པ། ཐ་མས་ནི་སེམས་སྣང་བ་སྟོན་ནོ། ། གཉིས་པ་ལྟར་ན་ཟུང་འཇུག་གི་རིགས་གསུམ་གྱི་ལྷ་གསུམ་མོ། ། དེ་ལ་རྡུལ་བྲལ་གྱི་ཏིང་ངེ་འཛིན་ལ་སྙོམས་པར་ཞུགས་ནས་སྐུ་བྱིན་གྱིས་རློབ་པའི་སྔགས་དང༌། ཀུན་ཏུ་མི་གཉིས་པའི་རྡོ་རྗེ་ཅན་གྱི་ཏིང་ངེ་འཛིན་ལ་སྙོམས་པར་ཞུགས་ནས། གསུང་བྱིན་གྱིས་རློབ་པའི་སྔགས་གསུངས་ཞེས་སྦྱར་རོ། །
ཨོཾ་ནི་དང་པོར་བསྒྲགས་པ་ཡིན། ། ཞེས་པའི་ཚིག་རྐང་གཉིས་ནི་རྟོགས་པར་སླའོ། ། ཡོན་ཏན་གསུམ་ནི། རྡུལ་མུན་པ་སྙིང་སྟོབས་སོ། ། བཛྲ་ནི། དགུན་དང་དཔྱིད་ལ་སོགས་པ་དུས་བཞིར་ཤེས་པར་བྱའོ། ། དུས་ནི་དྲུག་སྟེ། འདུལ་བ་མེ་ཏོག་ཕྲེང་རྒྱུད་ལས། ཁ་བ་ཅན་དང་སོ་ཁ་དང༌། ། དབྱར་དང་ཐུང་ངུ་དེ་བཞིན་དུ། །
རིང་པོ་མིང་ཅན་དུ་ཡང་ཤེས། ། དེ་དག་དུས་ནི་རྣམ་པ་ལྔ། ། ཞེས་ཏེ། བསྣན་པས་ལོ་གཅིག་ལ་དུས་དྲུག་གོ ། རིམ་དང་རིམ་པ་མིན་པས་གསུངས། ། ཞེས་པས་ནི། རྩ་རྒྱུད་དུ་ཐུགས་དང་པོར་བསྟན་ལ། གཞན་དུ་སྐུ་དང་པོར་བསྟན་པའོ། ། རྡོ་རྗེ་གསུམ་ནི་སྔགས་གསུམ་ཡིན་ལ། བདག་པོ་ཆོས་གཅིག་ཅན་ནི་ཟུང་འཇུག་གི་སྐུ་སྟེ།
ཟླ་མེད་པས་གཅིག་པུའོ། ། ཡང་ཚིག་རྐང་ཕྱི་མ་བཞི་ངེས་དོན་དུ་བཤད་པ་ནི། སྒྲུབ་པ་ཉིད་དུ་བྱ་ཞེས་པ་ནི་བསྐྱེད་པ་ཉིད་དུ་བྱ། ། ཞེས་དྲང་ངོ༌། ། གང་ན། འོད་ཟེར་ལྔའི་མཚན་ཉིད་ཅན་གྱིས་མཚན་པའི་སྔགས་དེ་བཞིན་གཤེགས་པ་རྡོ་རྗེའི་སྐུའོ། ། ཐབས་གང་གིས་བསྐྱེད་ཅེ་ན། རྡོ་རྗེ་གསུམ་ནི་ཕུང་པོ་ལ་སོགས་པའི་དེ་བཞིན་གཤེགས་པ་རྣམས་ལས་བྱུང་བའི་ཡེ་ཤེས་གསུམ་མོ། ། བསྐྱེད་རིམ་པའི་ཡུལ་མིན་པས་གསང་བའོ། ། གནས་དང་པོ་དོན་དམ་འོད་གསལ་ཡིན་ལ།
གནས་ཕྱི་མ་ནི་ཀུན་རྫོབ་བདེན་པ་སྒྱུ་ལུས་ཏེ། ཀུན་རྫོབ་འོད་གསལ་དུ་བཅུག་ནས་རྣམ་པར་བསྒོམ་པར་བྱ་ཞེས་པའི་དོན་ནོ། ། སྟོང་པ་དང་ཤིན་ཏུ་སྟོང་པ་ལ་སོགས་པ་བཞིས་རྒྱས་གདབ་པའི་སྒྱུ་ལུས་འདིས། མཆོག་དང་རབ་ཏུ་གྱུར་པའི་ཟུང་འཇུག་གི་སྐུ་སྒྲུབ་ཅེས་པའོ། ། གཉིས་པ་མཆོད་པའི་ཆོ་ག་ལ་གསུམ་སྟེ། བསྐྱེད་རིམ་པའི་མཆོད་པའི་ཆོ་ག་དང༌། བསྐྱེད་རྫོགས་གཉིས་ཀའི་ཐུན་མོང་གི་མཆོད་པ་དང༌། རྫོགས་རིམ་པའི་མཆོད་པའི་ཆོ་གའོ། ། དང་པོ་ལ་གཉིས་ལས། རྗེས་སུ་ཆགས་པའི་སྦྱོར་བ་བསྟན་པ་ནི།
སྐུ་ལ་སོགས་པ་བྱིན་གྱིས་བརླབས་པའི་རྗེས་དེ་ནས། བཅོམ་ལྡན་འདས་ཞེས་སོགས་ཏེ། སྔོན་བྱུང་ལྟར་ན། ཡེ་ཤེས་སྒྲོན་མེ་རྡོ་རྗེ་ཞེས་བྱ་བ་སེར་སྣ་དག་པའི་ཡེ་ཤེས་ཀྱི་སྣང་བ་བསྐྱེད་པ་རིན་ཆེན་འབྱུང་ལྡན་ཏེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས་སྔགས་འདི་གསུངས་སོ། ། རྗེས་འཇུག་ལྟར་ན། སྐུ་གསུང་ཐུགས་བྱིན་གྱིས་བརླབ་པ་བྱས་ནས། རང་རིགས་ཀྱི་ཡུམ་ལ་སྐུའི་དཀྱིལ་འཁོར་བཀོད་ནས་རྡོ་རྗེ་པདྨ་འདུ་བྱས་ཏེ། རིན་འབྱུང་གི་ང་རྒྱལ་གྱིས་སྔགས་འདི་བརྗོད་ནས་རྗེས་སུ་ཆགས་པའི་བྱ་བ་བསྟན་ནོ། ། སྔགས་ཀྱི་དོན་ནི་དེ་བཞིན་གཤེགས་པ་ཐམས་ཅད་ཀྱི་རྗེས་སུ་ཆགས་པའི་རྡོ་རྗེ་ང་ཡིན་ཞེས་པ་སྟེ།
ང་ནི་ཨ་ཧཾ་གིས་བསྟན་ནོ། ། ཚིག་མཐར་ཨེ་ཨོ་ལས་ཨ་ཡིག་དབྱིའོ། ། ཞེས་པ་ཨ་ཕྱིས་པའོ། ། གཉིས་པ་དེ་བཞིན་གཤེགས་པ་ལ་མཆོད་པའི་སྔགས་བསྟན་པ་ནི། དེ་ནས་སྙོམས་པར་ཞུགས་ནས་སྔགས་འདི་གསུངས་སོ་ཞེས་སྦྱར་རོ། ། འདིའི་དོན། སྔོན་བྱུང་ལྟར་ན། རྡོ་རྗེ་གདོན་མི་ཟ་བ་ཞེས་བྱ་བ་དོན་ཡོད་གྲུབ་པ་ཡིན་ལ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ། ཞེས་པའོ། །
རྗེས་འཇུག་ལྟར་ན། རྗེས་ཆགས་ཀྱི་སྦྱོར་བའི་རྗེས་སུ། རྡོ་རྗེ་འཆང་གི་ང་རྒྱལ་གྱིས་སྙོམས་པར་ཞུགས་ཏེ། ཡུམ་གྱི་མཁར་བྱང་སེམས་སྤྲོས་ནས། ཐིག་ལེས་མཆོད་པའི་དུས་སུ་དོན་གྲུབ་ཀྱི་ང་རྒྱལ་གྱིས་སྔགས་འདི་གསུངས་ཏེ། དེའི་དོན་ནི། དེ་བཞིན་གཤེགས་པ་ཐམས་ཅད་ཀྱི་མཆོད་པ་རྡོ་རྗེ་ང་ཡིན་ཞེས་པའོ། ། གཉིས་པ་བསྐྱེད་རྫོགས་གཉིས་ཀའི་ཐུན་མོང་གི་མཆོད་པ་ནི། བསྐྱེད་རྫོགས་གཉིས་ཀའི་ཐུན་མོང་གི་མཆོད་པ་དང༌། མཆོད་པའི་ཆོ་ག་དེ་ཉིད་ཀྱིས་རྟག་ཏུ་གནས་པར་བྱ་བ་ལ་བརྟན་པ་བསྐྱེད་པ་ནི།
རྟག་ཏུ་འདོད་པའི་ཡོན་ཏན་ལྔས། ། སངས་རྒྱས་ཚུལ་བཞིན་མཆོད་པར་བྱ། ། ཞེས་སོ། ཕན་ཡོན་ནི། མཆོད་པ་ཞེས་སོགས་ཚིགས་རྐང་པ་གཉིས་སོ། ། གསུམ་པ་རྫོགས་རིམ་པའི་མཆོད་པའི་ཆོ་ག་བསྟན་པ་ནི། མཆོད་པ་རྣམ་པ་ལྔ་ནི། འདོད་པའི་ཡོན་ཏན་ལྔ་འོད་གསལ་དུ་བཅུག་པ་སྟེ། མྱུར་དུ་སྟེ་ཚེ་འདི་ཉིད་ལ་སངས་རྒྱས་ཉིད་ཐོབ་པར་འགྱུར་རོ། ། ཞེས་སོ། །
ཅིའི་ཕྱིར་མཆོད་པ་ཞེས་བྱ་ཞེ་ན། ཡུལ་ལྔ་འོད་གསལ་དུ་ཞུ་བས་ན་མཆོད་པ་ཞེས་བྱའོ། ། ཕྱི་ནང་གི་མཆོད་པ་འདི་ནི། དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཆང་ཆེན་པོས་གསུངས་སོ། ། དགོངས་པ་ལུང་སྟོན་ལས། གཟུགས་དང་སྒྲ་དང་དྲི་དང་རོ། ། རེག་བྱ་དང་ནི་ཆོས་ཀྱི་ཁམས། ། དེ་དག་དངོས་པོ་མེད་བྱས་པས། ། སངས་རྒྱས་མཆོད་པ་བླ་མེད་དེ། ། མིག་སོགས་ཤེས་པ་ལས་བྱུང་བ། །
མངོན་ཤེས་ལྔས་ནི་མཛེས་བྱས་པའི། ། མཆོད་པ་བཟང་པོར་བཤད་པ་འདིས། ། སངས་རྒྱས་མྱུར་དུ་ཐོབ་པར་འགྱུར། ། ཞེས་སོ། ། གསུམ་པ་རྫོགས་རིམ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དེ་ནས་རྡོ་རྗེ་འཛིན་གྱིས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་བཟླས་པའི་འབྲས་བུ་གསང་ཆེན་རྣམ་པར་དག་པ་འོག་ནས་འབྱུང་བ་འདི་གསུངས་སོ། ། སྒྲུབ་པ་བྱ་ཞེས་དྲང་ངོ༌། །
གང་གིས་ན། རྡོ་རྗེའི་བཟླས་པའི་རྒྱུར་གྱུར་པའི་ལུས་དབེན་དང༌། ངོ་བོ་ངག་དབེན་དང༌། ཡིད་ཀྱིས་བསྐུལ་ནས་སུ། ཞེས་པ་སེམས་དབེན་ཏེ། གསུམ་པོས་སྒྲུབ་པར་བྱའོ། ། རབ་མཆོག་ནི་སེམས་རྣམ་པར་དབེན་པ་སྟེ། རྡོ་རྗེ་བཟླས་པ་ལས་ལྷག་པས་སོ། ། ཡིད་ལ་བསྐུལ་བ་ནི། རྡོ་རྗེ་བཟླས་པ་སྒྲུབ་པའི་ཡིད་ལ་གནས་པའི་བདེན་གཉིས་དབྱེར་མེད་རྡོ་རྗེ་སེམས་དཔའ་བསྐུལ་བ་སྟེ།
ཡུལ་དུ་བྱས་ནས་སྒྲུབ་པར་བྱའོ། ། གང་ན། རབ་མཆོག་རྡོ་རྗེ་སྟེ། སེམས་རྣམ་པར་དབེན་པ་ལས་ཐོབ་པའི་ཕྱག་རྒྱ་ཆེན་པོ་ཟུང་འཇུག་གི་སྐུའོ། ། དེ་ཉིད་ལ་ཡིད་ནི་རབ་མཆོག་སེམས་དབེན་དང༌། དངོས་གྲུབ་སྒྱུ་ལུས་དང༌། ཡིད་ཡང་དག་པ་འོད་གསལ། མཛེས་པ་ཟུང་འཇུག་སྒྲུབ་པར་བྱའོ། ། གང་གིས་ན། ལུས་ནི་བསྐྱེད་པའི་རིམ་པ་དང༌།
ངག་སྔགས་ལ་དམིགས་པའི་རྡོ་རྗེ་བཟླས་པས་སོ། ། ཞེས་ཆག་ལོ་གསུང་བ་ལེགས་ཏེ། རྡོ་རྗེ་བཟླས་པ་ལ་ནི་སློབ། ། རྡོ་རྗེ་བཟླས་ནས་རྣལ་འབྱོར་པས། ། སེམས་ལ་དམིགས་པ་ཐོབ་པར་འགྱུར། ། སྒྱུ་མ་ལྟ་བུའི་ཏིང་ངེ་འཛིན་གནས། ། ཡང་དག་མཐས་ནི་རྣམ་སྦྱང་བྱ། ། ཡང་དག་མཐའ་ལས་ལངས་ནས་ནི། ། གཉིས་མེད་ཡེ་ཤེས་ཐོབ་པར་འགྱུར། ། ཞེས་སོ། །
གཞན་གྱིས་ནི་དོན་མ་རྟོགས་སོ། ། འགྲེལ་པའི་དོན་ནི། ལུས་དབེན་བསྒོམས་པས་རྡོ་རྗེ་བཟླས་པ་བྱས་ཏེ། དེས་ཉེ་བར་བཏགས་པའི་ཡིད་ནི། སྙིང་ལ་གནས་པའི་རྡོ་རྗེ་སེམས་དཔའི་རང་བཞིན་ཡོངས་སུ་ཤེས་ཏེ། རྡོ་རྗེ་བཟླས་པ་ཡུན་དུ་བྱས་པས། རྣལ་འབྱོར་ལུས་ལ་གནས་སྐབས་བཞི་སྒྲུབ་བོ། ། བཞི་གང་ཞེ་ན། རབ་མཆོག་སེམས་དབེན། དངོས་གྲུབ་རང་བྱིན་གྱིས་བརླབ་པ་དང༌།
ཡིད་ཀྱི་དགའ་བ་འོད་གསལ་དང༌། མཛེས་པ་ཟུང་འཇུག་གོ ། འདི་ནི་རྡོར་བཟླས་ཀྱི་ཕན་ཡོན་ནོ། ། གཉིས་པ་རྒྱས་པར་བཤད་པ་ནི། མདོར་བསྟན་གྱི་ཚིག་བཞི་སོ་སོར་སྟོན་པ་སྟེ། སེམས་ལ་དམིགས་པ་ནི། རིམ་པ་གཉིས་པས་ཡོངས་སུ་ཤེས་པ་སེམས་གཟུང་འཛིན་གྱིས་དབེན་པའི་བདག་མེད་དང༌། ལུས་དང་ངག་ཀྱང་བདག་མེད་པ་རྣམ་པར་བསྒོམས་པས་སེམས་ཀྱི་རང་བཞིན་རྟོགས་པ་སེམས་དམིགས་ཏེ་བསྒྲུབ་བྱའོ། ། དེ་ལ་ལུས་བདག་མེད་པ་དང༌། ངག་དང༌།
སེམས་བདག་མེད་པ་གསུམ་གྱིས་ནི་སྣང་བ་དང༌། སྣང་བ་མཆེད་པ་དང༌། ཉེར་ཐོབ་གསུམ་བསྟན་པས། བསྒྲུབ་བྱ་སེམས་དབེན་བསྟན་ནོ། ། སྒྲུབ་བྱེད་ནི་རིམ་པ་གཉིས་པ་རྡོར་བཟླས་སོ། ། སེམས་དབེན་མཐར་ཕྱིན་ནས་ཅི་ཞིག་སྒྲུབ་ཅེ་ན། རྣམ་གསུམ་སྦྱོར་བ་ཞེས་སོགས་ཏེ། ཡེ་ཤེས་རྣམ་པ་གསུམ་གཅིག་ཏུ་སྦྱོར་བ་ནི་སྒྱུ་ལུས་སོ། ། འགྱུར་སྔ་མ་ལ་སྦྱོར་བ་རྣམ་གསུམ་ཞེས་པ་མ་དག་སྟེ། རྒྱ་དཔེ་ལ།
ཏྲི་པན་ཡོ་ག་ཞེས་པ། དོན་གསུམ་ཞེས་པ་ཡེ་ཤེས་གསུམ་ཡིན་ལ། དེ་སྦྱོར་བ་ནི། ཡིད་ཀྱི་རང་བཞིན་སྐུ་ལ་བཤད་དགོས་པས་སོ། ། ཞེས་ཆག་ལོ་གསུང་ངོ༌། ། དེ་ནས་ཅི་སྒྲུབ་ཅེ་ན། ནམ་མཁའ་དང་མཉམ་པ་ཉིད་ཅེས་པ་འོད་གསལ་ལོ། ། གནས་ནི་ཟུང་འཇུག་གི་གནས་སོ། ། དེ་སྒྲུབ་པར་བྱ་ཞེས་སོ། ། འདིར་ཆག་ལོ་མ་གཏོགས་གཞན་ཐམས་ཅད་ནོར་བར་སྣང་ངོ༌། །
འདིར་ལུས་དང་ངག་དང་སེམས་ལ་དམིགས་པ་ནི། དབེན་གསུམ་མོ། ། དབེན་གསུམ་གྱིས་ཐོབ་པའི་ངོ་བོ་ཉིད་ནི་སྒྱུ་ལུས་ཏེ། ཐམས་ཅད་དམིགས་སུ་མེད་ཅེས་པ་ནི་འོད་གསལ་དུ་འགྲོའོ་ཞེས་པའི་དོན་ནོ། ། འདིས་མངོན་པར་བྱང་ཆུབ་པའི་རིམ་པ་བསྟན་ནོ། ། གལ་ཏེ་ཡེ་ཤེས་ཀྱི་སྐུ་ལ་རང་བཞིན་མི་དམིགས་ཀྱང་སྔགས་ཀྱི་སྐུ་ལ་རང་བཞིན་དམིགས་སོ་ཞེ་ན། སྔགས་ཀྱི་སྐུ་ནི་ཡི་གེ་གསུམ་གྱིས་བསྐྱེད་པ་ཡིན་ལ། སྦྱོར་བ་ནི་རྡོ་རྗེ་བཞི་སྟེ་དེས་བསྐྱེད་པའི་འབྲས་བུ་བྱང་ཆུབ་ཡང་དག་པར་མེད་ཅིང༌། སྒོམ་བཞིན་པའི་ལྷའི་སྐུ་དང༌། དེ་སྒོམ་པའང་ཡང་དག་པར་མེད་དོ། །
འདིས་སྔགས་ཀྱི་སྐུ་དང༌། སྔ་མས་ཡེ་ཤེས་ཀྱི་རང་བཞིན་ཤེས་པར་བསྟན་ནོ། ། སྐུ་གསུམ་ཐ་དད་དུ་འཛིན་པའང་སྤང་བྱ་ཡིན་ཕྱིར་ཟུང་འཇུག་གི་སྐུ་ལ་བསླབ་པར་བྱའོ། ། ཞེས་སྟོན་པ་ནི། བསྒོམ་པར་བྱ་སྟེ་བསླབ་པར་བྱའོ། ། གང་ལ་ན། སྔགས་ནི་འོད་ཟེར་ལྔ་ལྡན་གྱི་རླུང་དང་བཅས་པའི་ཡེ་ཤེས་སོ། ། དེས་བརྟག་པ་སྟེ་བསྐྱེད་པའི་ཟུང་འཇུག་གི་སྐུ་ལའོ། ། ཐབས་གང་གིས་ཤེ་ན། རྡོ་རྗེ་བཟླས་པའི་རིམ་པས་སྐུ་གསུང་ཐུགས་ཀྱི་སྒྲས་མཚོན་ནས་གསུངས་པའི་སྟོང་པ་གསུམ་གྱི་མཚན་ཉིད་ཅན་གྱི་སེམས་དམིགས་འདི་རྣམ་པར་དཔྱད་དེ་ཤེས་པར་བྱས་ནས།
སྒྱུ་ལུས་འོད་གསལ་དུ་བསྡུ་བ་ཡིས། འབྲས་བུ་བྱང་ཆུབ་ཟུང་འཇུག་ལ་སྦྱོར་བའི་རྡོ་རྗེ་ལྟ་བུའི་ཏིང་ངེ་འཛིན་གྱིས་སོ། ། དོན་ནི་རྡོ་རྗེ་བཟླས་པའི་རིམ་པས་སེམས་ཀྱི་རང་བཞིན་ཤེས་པར་བྱས་ན། ཡིད་ཀྱི་རང་བཞིན་གྱི་སྐུ་འོད་གསལ་དུ་བཅུག་སྟེ། ཡེ་ཤེས་ཀྱི་རླུང་སེམས་ལས་གཟུགས་སྐུ་དང༌། ཆོས་སྐུ་དབྱེར་མེད་དུ་བསྒོམ་མོ། ། ཞེས་ཆག་ལོས་གསུང་ངོ༌། ། བཞི་པ་ཕྲ་མོའི་རྣལ་འབྱོར་བསྟན་པ་ནི། ལེའུ་གསུམ་པ་ནས་གསུངས་པའི་ཕྲ་མོའི་རྣལ་འབྱོར་དེ་ཉིད་རྒྱས་པར་སྟོན་པ་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར།
སྟོན་པའི་གསུང་གིས་ཕྲ་མོའི་བསྟན་པའོ། ། དང་པོ་ནི། རྫོགས་རིམ་བསྟན་པའི་རྗེས་ཐོགས་དེ་ནས་བཀའ་བསྩལ་ཏོ། ། གང་ན། བསྒོམ་པའི་མཆོག་འོག་ནས་འབྱུང་བ་འདིའོ། ། གང་གིས་ན། རྣམ་སྣང་ལ་སོགས་པའི་དེ་བཞིན་གཤེགས་པ་ཀུན་གྱི་ནང་ནས་མཆོག་ཏུ་གྱུར་པ་ཐུགས་རྡོ་རྗེ་ཀུན་མཁྱེན་གྱིས་སོ། ། དེ་ཇི་ལྟ་བུ་ཞེ་ན། ཚོགས་གཉིས་ཀྱི་དཔལ་དང་ལྡན་པས་དཔལ་ལྡན་ནོ། ། རྩེ་ལྔ་པའི་རྡོ་རྗེ་འཆང་བས་ན་རྡོ་རྗེ་འཛིན་ཏེ་ཡི་གེའི་དོན་ནོ། །
ཡེ་ཤེས་ལྔའི་རྡོ་རྗེ་འཆང་བས་ན་རྡོ་རྗེ་འཛིན་པ་ནི་སྤྱིའི་དོན་ནོ། ། ཡིད་ཀྱི་རང་བཞིན་གྱི་ལུས་འཛིན་པས་ན་རྡོ་རྗེ་འཛིན་ཏེ་སྦས་པའི་དོན་ནོ། ། གཉིས་སུ་མེད་པའི་ཡེ་ཤེས་ཀྱི་རྡོ་རྗེ་འཛིན་པས་ན་རྡོ་རྗེ་འཛིན་མཐར་ཐུག་གི་དོན་ནོ། ། སྤྱན་མ་ལ་སོགས་པའི་ལྷ་མོ་ཀུན་གྱིས་མཆོད་པས་ན་ཀུན་གྱིས་མཆོད་པའོ། ། གཉིས་པ་སྟོན་པའི་གསུང་གིས་ཕྲ་མོའི་རྣལ་འབྱོར་བསྟན་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་གཉིས་ཏེ། སྦྱོར་བའི་བསྒོམ་རིམ་དང༌། དངོས་གཞིའི་བསྒོམ་རིམ་མོ། །
དང་པོ་ནི། ནམ་མཁའི་དབྱིངས་ཀྱི་དབུས་ཏེ་འོད་གསལ་ལ་གནས་པར་བྱས་ནས། སླར་ཡང་ཟླ་བའི་དཀྱིལ་འཁོར་ཏེ་ལུགས་ལྡོག་གི་སྣང་བ་གསུམ་རླུང་དང་བཅས་པ་ལས། ལོངས་སྤྱོད་རྫོགས་པའི་སྐུ་ཟླ་བའི་དཀྱིལ་འཁོར་ལྟར་འོད་ཟེར་དང་ལྡན་པ་བསྒོམ་པར་བྱའོ། ། དེའི་རྗེས་སུ་སངས་རྒྱས་ཀྱི་གཟུགས་ནི། དེ་ཉིད་སྤྲུལ་སྐུར་བསྒྱུར་བ་རབ་ཏུ་བསྒོམས་ནས་ཞེས་པ་བསྐྱེད་པའོ། ། གཉིས་པ་ནི། འོག་ནས་འབྱུང་བའི་ཕྲ་མོའི་རྣལ་འབྱོར་བརྩམ་པར་བྱ། ཞེས་སོ། ། གཉིས་པ་རྒྱས་པར་བཤད་པ་ལ་གཉིས་ཏེ།
རྫོགས་རིམ་པའི་ཕྲ་མོའི་རྣལ་འབྱོར་དང༌། བསྐྱེད་རིམ་པའི་ཕྲ་མོའི་རྣལ་འབྱོར་རོ། ། དང་པོ་ལ་གཉིས་ཏེ། རྩ་བའི་རྡོ་རྗེ་བཟླས་པ་རྒྱུ་དང་བཅས་པ་དང༌། ཡན་ལག་གི་རྡོ་རྗེ་བཟླས་པ་བསྟན་པའོ། ། དང་པོ་ནི། སྣ་ཡི་རྩེ་མོར་ཉུངས་ཀར་བསམ། ། རྒྱུ་དང་མི་རྒྱུ་ཉུངས་ཀར་ལ། ཡེ་ཤེས་གནས་ནི་ཉམས་དགའ་བར། ། གསང་བ་ཡེ་ཤེས་བརྟགས་པ་བསྒོམ། །
ཞེས་ཏེ། འདི་དྲང་དོན་དུ་བཤད་པའི་ཚུལ་དང༌། ངེས་དོན་དུ་བཤད་པའི་ཚུལ་ལོ། ། དྲང་དོན་དུ་བཤད་པས་ནི། སྦྱང་བྱ་སེམས་ཅན་གྱི་འཇིག་རྟེན་དང༌། སྦྱོང་བྱེད་བསྐྱེད་པའི་རིམ་པ་གཉིས་སྟོན་ནོ། ། ངེས་དོན་དུ་བཤད་པས་ནི་རླུང་དང་སྔགས་ཀྱི་དེ་ཁོ་ན་ཉིད་དང༌། ཡེ་ཤེས་ཀྱི་དེ་ཁོ་ན་ཉིད་དང༌། ཡོངས་སུ་དག་པ་ལྷའི་དེ་ཁོ་ན་ཉིད་སྟོན་ནོ། ། འདིའི་དོན་རྒྱུད་ཕྱི་མ་ལས།
ཡེ་ཤེས་ལྔའི་རང་བཞིན་སྦུགས། ། འབྱུང་བ་ལྔའི་ངོ་བོ་ཉིད། ། ཕྱུང་ནས་པདྨའི་སྣ་རྩེར་ནི། ། ཐིག་ལེའི་གཟུགས་སུ་བརྟག་པར་བྱ། ། རིན་ཆེན་ཁ་དོག་སྣ་ལྔ་པ། ། སྲོག་གི་རྩོལ་བ་ཞེས་བྱར་བཤད། ། ཅེས་སོ། ། དེ་ལ་རྩ་རྒྱུད་ལ། རྒྱུ་དང་མི་རྒྱུ་ཉུངས་ཀར་ལ། ། ཞེས་པའི་དོན།
དེ་ཉིད་ཀྱིས་བཤད་དེ། ཉུངས་ཀར་ནི་པདྨའི་དབུས་ཀྱི་ཐིག་ལེའོ། ། རྒྱུ་བ་འགྲོ་བ་དང༌། མི་རྒྱུ་བ་སྡོད་པའི་སེམས་ཅན་རབ་འབྲིང་ཐ་མ་གསུམ་དེ་ལས་སྐྱེ། ཞེས་པ་སྟེ། རྡོ་རྗེ་བདུད་རྩི་འབྱུང་བའི་རྒྱུད་ལས། བདུད་རྩི་ས་བོན་ཞེས་བཤད་པ། ། དེ་ལས་འགྲོ་བ་གསུམ་པོ་སྐྱེས། ། ཞེས་སོ། ། འདིས་སྦྱང་གཞི་བསྟན་ནོ། །
ཡང་ཉུངས་ཀར་ཞེས་པའི་དོན། རྒྱུད་ཕྱི་མ་ལས། ཐིག་ལེའི་གཟུགས་སུ་བརྟགས་པར་བྱ། ། ཞེས་པ་སྟེ་འདིས་བཏགས་པའི་རྣལ་འབྱོར་སྟོན་ནོ། ། རྒྱུ་བ་འདོད་གཟུགས་དང༌། མི་རྒྱུ་བ་གཟུགས་མེད་ཀྱི་སེམས་ཅན་ཐམས་ཅད་ཐིག་ལེའི་དབུས་སུ་རྡོ་རྗེའི་སེམས་དཔར་བསམ་མོ། ། ཇི་སྐད་དུ། ཡེ་ཤེས་གནས་ནི་ཉམས་དགའ་བ། ། གསང་བ་ཡེ་ཤེས་བཏགས་པ་བསྒོམ། ། ཞེས་སོ། །
དབང་པོ་གཉིས་སྙོམས་པར་འཇུག་པའི་གསང་བ་ལ་བརྟེན་ནས་བྱུང་བའི་ཡེ་ཤེས་ཀྱི་གནས་ཐིག་ལེ་ནི་ཉམས་དགའ་བ་ཞེས་བརྗོད་ལ། དེའི་དབུས་སུ་ཡེ་ཤེས་རྡོ་རྗེ་བརྟགས་པའི་རྣལ་འབྱོར་གྱིས་བསྒོམ་མོ། ། གཉིས་པ་ངེས་དོན་དུ་བཤད་པ་ནི། རྡོ་རྗེ་བཟླས་པའི་བསྒོམ་པ་འབྲས་བུ་དང་བཅས་པ་སྟོན་ཏེ། རྩ་རྒྱུད་ལས། སྣ་ཡི་རྩེ་མོར་ཉུངས་ཀར་བསམ། ། ཞེས་པའི་དོན། རྡོ་རྗེ་ཕྲེང་བ་ལས། སྣ་རྩེར་ཉུངས་ཀར་ཞེས་བྱ་བ། ། སྲོག་གི་རྩོལ་བའི་བརྟག་པའོ། །
སྲོག་གི་རྩོལ་བ་ལ་གནས་པའི། ། འོད་ཟེར་ལྔ་པོ་སངས་རྒྱས་དངོས། ། སྟེང་གི་སྣ་ལས་ངེས་འབྱུང་བ། ། གཡོན་དང་གཡས་དང་གཉིས་ཀ་དང༌། ། དལ་བ་ཞེས་བྱ་རྣམ་བཞིར་འགྱུར། ། ནང་གི་དུས་ནི་ཡིན་པར་བཤད། ། རང་སྔགས་གནས་ཀྱི་སྦྱོར་བ་ཡིས། ། ཞེས་སོགས་གསུངས་སོ། ། འདིའི་དོན་ནི་སྟེང་གི་སྣའི་རྩེ་མོ་ལས་འབྱུང་བའི་རླུང་གི་དཀྱིལ་འཁོར་བཞིའི་འཇུག་གནས་ལྡང་གསུམ་སྔགས་ཡི་གེ་གསུམ་དང་དབྱེར་མེད་དུ་བསྒོམ་ཞེས་པའོ། ། རྒྱུ་དང་མི་རྒྱུ་ཉུངས་ཀར་ལ། །
ཞེས་པའི་དོན། ཉུངས་ཀར་ནི་རྒྱུ་བ་རླུང་ཕྲ་བ་དང༌། མི་རྒྱུ་བ་དེ་ལ་བརྟེན་པའི་ལུགས་བཟློག་གི་སྣང་བ་གསུམ་གྱི་ཡེ་ཤེས་སོ། ། གང་དག་རླུང་སེམས་རྫས་གཅིག་ཞེས་སྨྲ་བ་ནི། མུ་སྟེགས་རྒྱང་འཕེན་པས་ལུས་སེམས་རྫས་གཅིག་ཞེས་སྨྲ་བ་དང་མཚུངས་ཤིང༌། འདིའི་འགྲེལ་པས་རྟེན་དང་བརྟེན་པར་བཤད་པ་དང་འགལ་ལོ། ། ཡང་ཡེ་ཤེས་ནི་ཞེས་ཚིག་རྐང་སྔ་མའི་དོན་བཤད་པ་ནི། ཡེ་ཤེས་ནི་ཡེ་ཤེས་ཀྱི་སྐུ་ཡིན་ལ། གནས་ནི་རླུང་དང་ལྡན་པའི་རྣམ་པར་ཤེས་པའོ། ། སྐུ་དེ་ཉིད་འཇའ་ཚོན་ལྟར་ཁ་དོག་སྣ་ཚོགས་པ་དང་ལྡན་པས་ན་ཉམས་དགའ་བའོ། །
བསྐྱེད་རིམ་པའི་ཡུལ་མིན་པའི་ཕྱིར་གསང་བའོ། ། ཡེ་ཤེས་ཀྱི་རང་བཞིན་ཡིན་པས་ཡེ་ཤེས་རྟགས་པའོ། ། སྐུ་འདི་ཉིད་མདོ་སྡེ་ལས་ཀྱང་དགོངས་པའི་ཚིགས་ཀྱི་གསུངས་ཏེ། ཕལ་པོ་ཆེར། སྐྲ་ཙམ་ཁྱོན་གཅིག་ལ་ཡང་སངས་རྒྱས་ནི། ། རྣམ་མང་གངྒཱའི་ཀླུང་གི་བྱེ་སྙེད་བཞུགས། ། ཞེས་པ་དང༌། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་དག ། ཅེས་སོ། །
འདིར་མདོ་སྡེ་ཁུངས་སུ་མཛད་པ་དང༌། གསང་བ་ཞེས་པའི་དོན། བསྐྱེད་རིམ་པ་མན་ཆོད་ཀྱི་སྤྱོད་ཡུལ་མིན་པར་བཤད་པ་གཉིས་འགལ་ལོ་སྙམ་མོ། ། འདི་དག་གི་དོན། ཆག་ལོ་མ་གཏོགས་པ་གཞན་གྱིས་ནི་ལེགས་པར་མ་བཤད་དོ། ། རྩ་བའི་རྡོ་རྗེ་བཟླས་པ་རྒྱུ་འབྲས་དང་བཅས་པ་བསྟན་ཟིན་ཏོ། ། གཉིས་པ་ཡན་ལག་གི་རྡོ་རྗེ་བཟླས་པ་ནི། བསྒོམ་པ་སྟེ་ཤེས་པར་བྱའོ། ། གང་ཞེ་ན། ནམ་མཁའི་དབྱིངས་ཀྱི་དབུས་གནས་པར་ཏེ།
མི་ཤིགས་པའི་ཐིག་ལེ་ཨ་ཤད་ལྟ་བུའི་རྣམ་པ་ལས་བྱུང་བའི་རླུང་ངོ༌། ། རླུང་དེ་ནི་ཉི་མའི་དཀྱིལ་འཁོར་ཏེ། སྣ་བུག་གཡས་ནས་འབྱུང་བ་མེའི་རླུང་ངོ༌། ། ཚུལ་ཇི་ལྟར་བསྒོམ་ཞེ་ན། སངས་རྒྱས་རྣམ་པར་སྣང་མཛད་ཀྱི་གནས་ཡི་གེ་ཨོཾ་རླུང་ནང་དུ་འཇུག་པ་དང་དབྱེར་མེད་པ་དང༌། སྐུ་ནི་འོད་དཔག་ཏུ་མེད་པ་ཡིན་ལ། གནས་དེའི་ཡི་གེ་ཨ་དང༌། རླུང་གནས་པ་དབྱེར་མེད་པ་དང༌། ཨོཾ་དང་ཨའི་སྟེང་དུ་གནས་ཡི་གེ་ཧཱུྃ་རླུང་ལྡང་བ་དང་དབྱེར་མེད་པར་བཞག་ཅིང་བསྒོམ་པ་འདི་ནི་འོད་དཔག་ཏུ་མེད་པའི་བཟླས་པའོ། ། ཡང་ནམ་མཁའི་དབྱིངས་ཀྱི་དབུས་ནི་མི་ཤིགས་པའི་ཐིག་ལེའོ། །
གནས་པ་ནི་དེ་ལས་བྱུང་བའི་རླུང་ངོ༌། ། རླུང་དེ་གང་ཞེ་ན། གསལ་བའི་དཀྱིལ་འཁོར་ཏེ་ཆུ་རླུང་ངོ༌། ། སྤྱན་གྱི་ཚུལ་ནི་ཨོཾ་དང་སྦྱོར་ཞིང༌། ཁ་དོག་དཀར་བར་བསྒོམ་པར་བྱའོ། ། སྤྱན་གྱི་ཁ་དོག་དཀར་བ་ལ་སྦྱོར་བ་ནི་འགྲེལ་པ་དང་འགལ་ལོ། ། ཚུལ་ཇི་ལྟར་བསྒོམ་ན། རྡོ་རྗེ་པདྨ་རྣམ་པར་བསྒོམ། ། ཞེས་པ་སྟེ། ཨོཾ་ནང་དུ་འཇུག་པའི་བདག་ཉིད་འདས་པའི་རྗེས་ལ།
པདྨོ་ཏེ་ཨ་རླུང་གནས་པའི་བདག་ཉིད་ཅན་དང༌། རྡོ་རྗེ་སྟེ་ཧཱུྃ་ལྡང་བའི་བདག་ཉིད་ཅན་རྣམ་པར་བསྒོམ་མོ། ། གཞུང་འདིས་ཨོཾ་ནས་འགོ་འཛིན་པར་བཤད་དོ། ། རླུང་བཞི་ལ་ཡང་མེ་རླུང་ནས་འགོ་འཛིན་པར་བཤད། འདི་ནི་རྡོ་རྗེ་མགོན་པོའི་རྡོར་བཟླས་སོ། ། ཡང་ནམ་མཁའི་དབྱིངས་ཀྱི་དབུས་ནི་མི་ཤིགས་པའི་ཐིག་ལེ་ཡིན་ལ། གནས་པ་ནི་དེ་ལས་བྱུང་བའི་རླུང་ངོ༌། ། དེ་གང་ཞེ་ན། རིན་ཆེན་དཀྱིལ་འཁོར་ཏེ་ས་རླུང་སེར་པོ་གཉིས་ཀ་ནས་རྒྱུ་བ་བསྒོམ་པར་བྱའོ། ། ཚུལ་ཇི་ལྟར་ན།
དཀྱིལ་འཁོར་དེའི་སྟེང་དུ་དང་པོའི་སྦྱོར་བ་སྟེ། ཡི་གེ་གསུམ་སྤྲོ་བ་དང༌། བསྡུ་བ་དང༌། གནས་པའི་བདག་ཉིད་ཅན་ནན་ཏན་གྱིས་བསྒོམ་པར་བྱའོ། ། འདི་ནི་རིན་པོ་ཆེའི་བཟླས་པའོ། ། ཡང་ནམ་མཁའི་དབྱིངས་ཀྱི་དབུས་གནས་པ་སྔ་མ་ལྟར་ཡིན་ལ། འོད་ཀྱི་དཀྱིལ་འཁོར་ནི་རླུང་གི་དཀྱིལ་འཁོར་ཁ་དོག་ནག་པོ་གཡོན་པ་ནས་འབྱུང་བ་བསྒོམ་པར་བྱའོ། ། ཚུལ་ནི། དཀྱིལ་འཁོར་དེའི་སྟེང་དུ་སངས་རྒྱས་ཚུལ་ཏེ་ལྡང་བ་ཧཱུྃ་དང༌། ཞི་བ་སྟེ་ཨ་གནས་པ་དང༌།
སྤྲོ་བ་སྟེ་ཨོཾ་འཇུག་པའི་ཚུལ་དུ་བསྒོམ་པར་བྱའོ། ། མགོན་པོ་བཞིའི་རླུང་ནི། འཁོར་ལྷ་མོ་བཞིའི་རླུང་གཙོ་བོའི་ཁྱད་པར་གྱི་ཚུལ་དུ་དེའི་ནང་དུ་ཆུད་པར་སྤྲོའོ། ། ཞེས་པའོ། ། ཉིན་མཚན་དུ་བཟླ་བའི་གྲངས་ནི། བཤད་པའི་རྒྱུད་ལས། གོས་དཀར་ལ་སོགས་བཟླས་བཤད་པ། ། བརྒྱ་ཕྲག་གཉིས་དང་ཉི་ཤུ་ལྔ། ། བཞི་པོ་ལེགས་པར་བསྲེས་པ་ནི། ། སྦྱར་བཞི་བརྒྱ་ཕྲག་དགུ་ཉིད་དོ། །
དགུ་བརྒྱ་དག་ཏུ་གང་བསྟན་པ། ། ཉི་ཤུ་རྩ་བཞིའི་རིམ་གྱིས་ནི། ། དེ་ནི་སོ་སོར་འབྱུང་བ་ལས། ། ཉི་ཤུ་ཆིག་སྟོང་དྲུག་བརྒྱའོ། ། ཞེས་གསུངས་སོ། ། རྫོགས་རིམ་པའི་ཕྲ་མོའི་རྣལ་འབྱོར་བསྟན་ཟིན་ཏོ། ། གཉིས་པ་བསྐྱེད་རིམ་པའི་ཕྲ་མོའི་རྣལ་འབྱོར་ལ་གཉིས་ཏེ། སྟེང་སྒོ་ལ་བརྟེན་པའི་མཚན་མ་ཕྲ་མོ་དང༌། འོག་སྒོ་ལ་བརྟེན་པའི་ཐིག་ལེ་ཕྲ་མོའོ། ། དང་པོ་ནི།
ལེའུ་གསུམ་པར་བཤད་ཟིན་ཏོ། ། གཉིས་པ་ལ་ཡང་གཉིས་ཏེ། ཐིག་ལེ་དངོས་བསྒོམ་པ་དང༌། ཐིག་ལེ་ལས་ཕྱག་མཚན་བསྒོམ་པའོ། ། དང་པོ་ལེའུ་གསུམ་པར་བཤད་ཟིན་ཏོ། ། གཉིས་པ་ནི་འདིར་བསྟན་ཏེ། རྣམ་པར་བསམ་པར་བྱའོ། ། གང་ན། ཐིག་ལེ་ལས་བྱུང་བའི་རང་གི་ལྷའི་ཕྱག་མཚན་རྡོ་རྗེའོ། ། དེ་ཇི་ལྟ་བུ་ཞེ་ན།
ཁ་དོག་གི་ཁྱད་པར་ཨུཏྤལ་མཐིང་ཁའི་མདོག་འདྲ་བ་སྔོན་པོའོ། ། དབྱིབས་ཀྱི་ཁྱད་པར་རྩེ་ལྔ་པ། ཚད་ཀྱི་ཁྱད་པར་ནས་ཀྱི་འབྲུ་ཙམ་མོ། ། གང་དུ་ན། རྡོ་རྗེའི་སྣའི་རྩེ་མོར་རོ། ། ཚུལ་ནི། ནན་ཏན་གྱིས་སོགས་གང་གིས་ན། མི་བསྐྱོད་པའི་རྣལ་འབྱོར་པས་སོ། ། གཞན་ལའང་མཚོན་པའི་ཚུལ་སྟོན་པ་ནི། བསྒོམས་པས་བྱང་ཆུབ་ལ་གཞོལ་ཞིང་ཐོབ་པར་འགྱུར་རོ། །
གང་ན་ཐིག་ལེ་ལས་བྱུང་བའི་རང་གི་ལྷའི་མཚན་མ་པདྨའོ། ། དབྱིབས་ཀྱི་ཁྱད་པར། པདྨ་འདབ་མ་བརྒྱད་པ་གེ་སར་དང་བཅས་པ། ཚད་ནི་ཙ་ན་ཀའི་འབྲུ་ཙམ་མོ། ། ཁ་དོག་ནི་དམར་པོའོ། ། གང་དུ་ན། སྣའི་རྩེ་མོ་སྟེ། ཆོས་འབྱུང་གི་ནང་དུ་ཆུད་པར་རོ། ། སུ་ཞིག་གིས་ན། འོད་དཔག་མེད་ཀྱི་རྣལ་འབྱོར་མས་སོ། །
སྔ་མ་རྣལ་འབྱོར་པ་དང༌། འདི་རྣལ་འབྱོར་མ་ལ་སྦྱར་རོ། ། དེས་ཕྱག་མཚན་གཞན་བསྒོམ་ཚུལ་ཡང་མཚོན་པ་ནི། རྡོ་རྗེ་དང་པདྨའི་རྩེ་མོ་དེར། རང་རང་གི་རིགས་ཀྱི་དབྱེ་བས། འཁོར་ལོ་དང༌། རིན་པོ་ཆེ་དང༌། རལ་གྲི་ལ་སོགས་པའི་རང་གི་ལྷའི་ཕྱག་མཚན་རྣམས་ཙ་ན་ཀའི་འབྲུ་ཚོད་ཙམ་མོ། ། བསྒོམ་པ་ཡང་བརྟག་ཅིང་ཤེས་པར་བྱའོ། ། ཕྲ་མོའི་རྣལ་འབྱོར་བསྒོམས་པའི་ཕན་ཡོན་བསྟན་པ་ནི།
ཞི་བ་ལ་སོགས་པའི་དངོས་གྲུབ་དང༌། སྐུའི་དབང་ཕྱུག་ལ་སོགས་པའི་ཡོན་ཏན་བརྒྱད་དང༌། ཡོན་ཏན་གྱི་གནས་བྱང་ཆུབ་ཀྱི་གནས་སུ་གྱུར་པའི་འོད་གསལ་རྟོགས་པ་ཡང་འགྲུབ་པར་འགྱུར་རོ། ། འོད་གསལ་ནི་ཉོན་མོངས་པས་རྣམ་པར་དག་པས་ན་ཉམས་དགའ་བའོ། ། ཕྲ་མོའི་རྣལ་འབྱོར་ལས་འོད་གསལ་ཇི་ལྟར་འགྲུབ་ཅེ་ན། ཕྲ་མོའི་རྣལ་འབྱོར་དང༌། དབེན་གསུམ་ལས་སྒྱུ་ལུས་འགྲུབ་ཅིང༌། དེ་ལས་འོད་གསལ་འགྲུབ་བོ་ཞེས་སྟོན་པ་ནི། སངས་རྒྱས་ནི་ཕུང་པོ་ལ་སོགས་པའོ། ། བྱང་ཆུབ་ཀྱི་གནས་ནི་སྒྱུ་ལུས་སོ། །
བསྡུ་བ་ནི། སེམས་དབེན་གྱི་སྦྱོར་བས་གནས་ནས། སྒྱུ་ལུས་འོད་གསལ་དེར་ནི་སྤྲོ་ཞིང་གཞུག་པར་བྱའོ། ། དེ་ནས་འོད་གསལ་ལས་ཟུང་འཇུག་ཏུ་ལྡང་བ་ནི། སྐུ་གསུང་ཐུགས་ཀྱི་མཚན་མ་སྟེ་རྡོ་རྗེ་འཆང་ངོ༌། ། དེ་ནི་ཆོས་ཀྱི་གནས་འོད་གསལ་ལས་རབ་ཏུ་བྱུང་ཞེས་བྱའོ། ། ཕྲ་མོའི་རྣལ་འབྱོར་བསྟན་ཟིན་ཏོ། ། ལྔ་པ་རྣལ་འབྱོར་གྱི་སྤྱོད་པ་བསྟན་པ་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར་བ་དང༌། སྟོན་པའི་གསུང་གིས་སྤྱོད་པའི་ངོ་བོ་བསྟན་པའོ། །
དང་པོ་ནི། ཕྲ་མོའི་རྣལ་འབྱོར་བཤད་པའི་རྗེས་དེ་ནས། བཀའ་བསྩལ་ཏོ། ། གང་གིས་ན། དཔལ་ལྡན་རྡོ་རྗེ་འཛིན་པ་དེ་ཉིད་རང་གཞན་གྱི་དོན་ཀུན་ཡོངས་སུ་རྫོགས་པའི་གཉིས་སུ་མེད་པའི་ཡེ་ཤེས་སྟོན་པ་པོས་སོ། ། ཅི་ཞིག་བཀའ་བསྩལ་ན། སྤྲོས་བཅས་སོགས་ཀྱིས་སྤྱོད་པ་ཀུན་ནོ། ། སྤྱོད་པ་གསུམ་པོའི་མཆོག་ནི། བྷུ་སུ་ཀུའི་སྤྱོད་པའོ། ། སྒྲ་ཐད་ཀར་བསྒྱུར་ན།
བྷུ་སུ་ཀུ་ཙརྻ་ཞེས་པ། ཟ་བ་དང༌། ཉལ་བ་དང༌། འཆག་པའི་སྤྱོད་པ་ཞེས་པའོ། ། སྐད་སོར་བཞག་ན། བྷུ་སུ་ཀུ་ཞེས་པ་སྟེ། མདོ་རྒྱུད་རྟོག་པ་བསྡུས་པར། བྷུ་ཞེས་པ་ནི་ཟས་ལ་སྤྱད་པར་སྟེ། དེ་ཙམ་ཞིག་རྗེས་སུ་དྲན་པ་དང༌། སུ་ནི་གཉིད་ལོག་པ་སྟེ།
དེས་མ་རིག་པ་མཚོན་ནོ། ། མ་རིག་པའི་ལྕགས་ཀྱུ་དེ་ཉིད་ཀྱིས་རྣམ་པར་ཤེས་པ་གང་ཅུང་ཟད་ཀྱང་འཇུག་པར་མི་བྱེད་དེ། འོད་གསལ་མངོན་དུ་བྱེད་ཅིང་དྲི་མ་མེད་པའོ། ། ཀུ་ནི་འཆག་པར་འགྲོ་བ་སྟེ། བཤང་བ་དང་གཅི་བ་འདོར་བའི་ཕྱིར། དེ་ཙམ་ཞིག་རྗེས་སུ་དྲན་པར་བྱེད་ཅིང་འདུ་འཛི་སྤོང་བར་བྱེད་དོ་ཞེས་སོ། ། འདིར་རྩ་མཆོག་གི་འགྲེལ་པར། མཆོག་ནི་ལོངས་སྤྱོད་པ་དང༌། གྲོལ་བའི་སྤྱོད་པ་ཞེས་བསྒྱུར་བ་ནི་མ་དག་ཞེས་ཆག་ལོ་གསུང་ངོ༌། ། སྤྱོད་པ་དེ་ཡིས་ལེགས་པར་དག་པ་རྡོ་རྗེ་འཆང་ཆེན་པོ་ཐོབ་པའོ། །
གསང་བ་དམ་པ་ནི། ཉན་ཐོས་ལ་སོགས་པའི་ཡུལ་མིན་པའོ། ། གཉིས་པ་ལ་གཉིས་ཏེ། དྲང་དོན་དུ་བཤད་པ་དང༌། ངེས་དོན་དུ་བཤད་པའོ། ། དང་པོ་ལ་གཉིས་ཏེ། སྤྱོད་པའི་ངོ་བོ་སྤྱིར་བསྟན་པ་དང༌། ཁྱད་པར་གྱི་སྤྱོད་པའི་ཆོ་གའོ། ། དང་པོ་ནི། འདོད་པའི་ཡོན་ཏན་གྱི་རང་བཞིན་ཤེས་པའི་ཚུལ་གྱིས་འདོད་པའི་ཡོན་ཏན་ལ་སྤྱོད་ཅིང༌།
དེ་ཡང་བྱ་བ་དང་བསམ་པ་སྤྲོས་པ་མང་བའི་སྒོ་ནས་སྤྱོད་པ་དང༌། བྱ་བ་ལ་སོགས་པ་གསུམ་ཉུང་བའི་སྒོ་ནས་སྤྱོད་པ་དང༌། དུས་ལ་ལྟོས་པ་མེད་པ། བྷུ་སུ་ཀུའི་སྤྱོད་པ་སྟེ་གསུམ་མོ། ། དང་པོ་ནི། སྒོམ་པར་བྱ་བ་སྟེ། ལོངས་སྤྱོད་པར་བྱའོ། ། གང་ལ་ན། གཟུགས་དང་སྒྲ་དང་རོར་ལྡན་པ་སྟེ་འདོད་པའི་ཡོན་ཏན་ལྔའོ། ། སུ་ཞིག་གིས་ན།
འདོད་ཡོན་གྱི་རང་བཞིན་ཡོངས་སུ་ཤེས་པའི་ཤེས་རབ་ཅན་གྱིས་སོ། ། ཚུལ་ཇི་ལྟར་ན། གསང་བའི་དེ་ཉིད་མཆོད་ཆེན་གྱིས་ལེགས་པར་མཆོད་ནས་ཞེས་པ་འཇུག་བསམ་དང༌། སྒོམ་བསམ་དང་ལྡན་པའི་སྒོ་ནས་སམ། སྤྱོད་པ་གསུམ་གྱི་སྒོ་ནས་སོ། ། དུས་ནི། ཟླ་བ་དྲུག་ཏུ་བསྒོམ་མོ། ། ཟླ་བ་དྲུག་གི་བར་དུ་རྟག་ཏུ་བྱེད་ན་སྤྲོས་བཅས། རེས་འགའ་བྱེད་ན་སྤྲོས་མེད། དུས་ཀྱི་ངེས་པ་མེད་ན་ཤིན་ཏུ་སྤྲོས་མེད་དོ། །
གཉིས་པ་ལ་དངོས་གྲུབ་དང༌། མངོན་སྤྱོད་སྒྲུབ་པའི་དུས་ཀྱི་ཆོ་གའི་ཁྱད་པར་དང༌། མངོན་སྤྱོད་ཀྱི་དུས་སུ་ཟས་ལ་སྤྱོད་པའི་ཁྱད་པར་རོ། ། དང་པོ་ནི། བསྙེན་པ་མཐར་ཕྱིན་ནས། གྲུབ་པ་ཆེན་པོ་བརྒྱད་ཀྱི་དངོས་གྲུབ་ཀྱི་འབྲས་བུ་འདོད་པས་སྒྲུབ་པ་བྱེད་པའི་དུས་སུ་བཤང་གཅི་ཟ་བར་བྱ་ཞིང༌། ལྷ་ལ་ཡང་འབུལ་བར་བྱའོ། ། དེས་ཕན་ཡོན་ཅི་ཐོབ་ཅེ་ན། མངོན་པར་འདོད་པའི་དངོས་གྲུབ་བླ་ན་མེད་པ་སངས་རྒྱས་ཀྱི་བྱང་ཆུབ་སྐྱོན་མེད་པ་འགྲུབ་པར་འགྱུར་རོ། ། གཉིས་པ་ནི།
མངོན་སྤྱོད་ཀྱི་ལས་སྒྲུབ་པའི་དུས་སུ། རིགས་གང་གི་བཟློ་བ་པོ་ཡིན་ཡང་ལྷ་རྣམས་ཁྲོ་བོར་བསྐྱེད་ནས། ཟས་སུ་ཤ་བཟའ་བར་བྱ་ཞིང༌། ལྷ་ལ་ཡང་འབུལ་བར་བྱའོ། ། འོ་ན་རིགས་གང་གི་རིགས་ཅན་གྱིས་ཤ་གང་ལ་ལོངས་སྤྱོད་ཅེ་ན། རྡོ་རྗེ་རིགས་ཀྱི་ཁྲོ་བོ་རྣམས་ཀྱིས་ཤ་ཆེན་ལ་ལོངས་སྤྱོད་ཅིང་རབ་ཏུ་བརྟག་པར་བྱའོ། ། དེའི་ཕན་ཡོན་ནི། སྐུ་གསུང་ཐུགས་དང་རྗེས་སུ་མཐུན་པའི་སྒོ་གསུམ་གྱི་ལས་གསོད་པ་ལ་སོགས་པ་འགྲུབ་པར་འགྱུར་ཞིང༌། རི་ལུ་ལ་སོགས་པའི་དངོས་གྲུབ་གཞན་ཐམས་ཅད་ཀྱང་འགྲུབ་པར་འགྱུར་རོ། ། རྣམ་སྣང་གི་རིགས་ཀྱིས་གླང་པོ་ཆེའི་ཤ།
རིན་འབྱུང་གི་རིགས་ཀྱིས་རྟའི་ཤ། འོད་དཔག་མེད་ཀྱི་རིགས་ཀྱིས་དམ་པ་བ་ལང་གི་ཤ་དང༌། དོན་གྲུབ་ཀྱི་རིགས་ཀྱིས་ཁྱིའི་ཤ་བཟའ་བར་བྱ་ཞིང་ལྷ་ལ་ཡང་འབུལ་ལོ། ། རིགས་དང་མཐུན་པའི་ཤ་མ་རྙེད་ན་ཇི་ལྟར་བྱ་ཞེ་ན། ཟས་གཞན་འབྲས་ཆན་དང་འབྲུ་ལ་སོགས་པ་རྣམས་ཀྱང་ཤ་དེ་དང་དེར་མོས་པ་མ་བྱས་པར་མི་བཟའ་ཞིང༌། མོས་ནས་བཟའ་བར་བྱ་བའི་དོན་ནོ། ། ཁྲོ་བོ་རྣམས་ཀྱི་དྲག་པོའི་ལས་ལ་ནི། ཟས་གཞན་མི་འབུལ་བས་བཟའ་བར་མི་བྱའོ། ། དེ་ལྟར་བྱས་ན་བྱང་ཆུབ་སེམས་དཔའ་བློ་ཅན་ཏེ། རང་གི་ཕྱག་རྒྱ་དང་མི་བསྐྱོད་པ་ལ་སོགས་པའི་སངས་རྒྱས་རྣམས་ལ་རང་གི་རིགས་ཀྱིས་མཆོད་པ་བྱས་པས་མཉེས་པར་འགྱུར་རོ། །
དེ་ཉིད་མཐར་ཐུག་གི་ཕན་ཡོན་བསྟན་པ་ནི། བཤད་མ་ཐག་པ་འདི་ལྟ་བུའི་གཏོར་མའི་སྦྱོར་བ་ཡིས་མྱུར་དུ་སངས་རྒྱས་ཐོབ་པར་འགྱུར་རོ། ། དེར་མ་ཟད་འདོད་ཁམས་ཏེ་བུད་མེད་ཐམས་ཅད་ཀྱི་ཡུལ་ལ་སྤྱོད་པའི་དགའ་བའི་དབང་ཕྱུག་ཏུ་འགྱུར་རོ། ། ཇི་སྐད་དུ། རི་རབ་སུམ་ཅུ་རྩ་དྲུག་གི ། རྡུལ་ཕྲན་ཇི་སྙེད་ཡོད་པ་ཡི། ། དེ་ཉིད་ཀྱི་ནི་བུད་མེད་རྣམས། ། ཡོན་ཏན་ཅན་ནི་བདག་གིས་འགྲུབ། ། ཅེས་སོ། ། གཞན་ཡང་འཛམ་བུའི་གླིང་དུ་ཕྱིར་མི་ལྡོག་པའི་གོ་འཕང་ཐོབ་པའི་ལས་བྱེད་པར་འགྱུར་རོ། །
གཞན་ཡང༌། རྟོགས་པའི་རྣལ་འབྱོར་པ་རྣམས་ཀྱི་མཆོག་ཏུ་གྱུར་པས་ན་གཙོ་བོ། སྡུག་བསྔལ་ལ་སོགས་ཟིལ་གྱིས་གནོན་པས་ན་གཟི་བརྗིད་ཅན་ནོ། ། ཆོས་བརྒྱད་ཀྱིས་མི་རྫི་བས་ན་སྟོབས་དང་ལྡན་པའོ། ། རྡོ་རྗེ་སེམས་དཔའི་ཚེ་དང་ལང་ཚོ་ཐོབ་པས་ན་མདངས་བཟང་བའོ། ། རྟག་ཏུ་དགའ་བར་འགྱུར་བས་ན། མཐོང་ན་ཡིད་དུ་འོང་བའོ། ། མཚན་མ་མེད་པའི་རྣལ་འབྱོར་དང་ལྡན་པ་དག ཕྱིའི་སྔགས་དང་ཕྱག་རྒྱ་ལ་སོགས་པས་བསྐུལ་བ་མེད་པར། མཐོང་བ་ཙམ་གྱིས་འཇིག་རྟེན་གྱི་འགྲོ་བ་སྣ་ཚོགས་པ་འདི་དག་དབང་དུ་བྱེད་པར་འགྱུར་རོ། །
བཤད་མ་ཐག་པའི་ཡོན་ཏན་དང་ལྡན་པ་འདི་དག་ནི་སངས་རྒྱས་ཏེ། རྟོག་པའི་རྣལ་འབྱོར་པ་ཐམས་ཅད་ལས་ཕུལ་དུ་བྱུང་བའི་གསང་བའི་བྱང་ཆུབ་དམ་པ་ཟུང་འཇུག་ཐོབ་པར་འགྱུར་རོ། ། ཡང་དག་སྔགས་ཏེ། དེ་བཞིན་གཤེགས་པ་རྣམས་ཀྱི་གསང་བ་བཤད་མ་ཐག་པ་འདི་ནི། ཐ་མལ་པའི་ལུས་ངག་སེམས་ལས་འདའ་བ་སྟེ་སྤངས་ནས་རྡོ་རྗེའི་ལུས་ཐོབ་པའོ། ། དགོངས་པ་ལུང་སྟོན་ལས། རྣམ་རྟོག་མེད་པའི་སྔགས་པ་ནི། ། འདི་ལྟའི་ཏིང་འཛིན་ལྡན་པ་ཡིས། ། ངེས་པའི་དུས་ནི་ཡོངས་སྤངས་ནས། ། བླ་མེད་གོ་འཕང་ཐོབ་པར་འགྱུར། །
ཞེས་སོ། ། འདིས་ནི་རྣམ་པར་རྟོག་པའི་ཟུང་འཇུག་གི་ཏིང་ངེ་འཛིན་ལ་གནས་པའི་སྔགས་པ་ཡིས། ཟླ་བ་དྲུག་ལ་སོགས་པའི་ངེས་པའི་དུས་སྤངས་ནས། ཟུང་འཇུག་གི་གོ་འཕང་ཐོབ་ཅེས་བསྟན་ནོ། ། གཉིས་པ་ངེས་དོན་དུ་བཤད་པ་ལ་གསུམ་སྟེ། སྤྱོད་པ་ངེས་དོན་དུ་བཤད་པ་དང༌། མཆོད་པའི་ཆོ་ག་ངེས་དོན་དུ་བཤད་པ་དང༌། བཟའ་བའི་ཆོ་ག་ངེས་དོན་དུ་བཤད་པའོ། ། དང་པོ་ནི། སྐད་ཅིག་ཡུད་ཙམ་ཐང་གཅིག་དང༌། །
ཟླ་ཕྱེད་ཟླ་བ་ལོ་དུས་བཅས། ། གྲངས་གསུམ་རྟོག་པ་གཅིག་ཏུ་གྲགས། ། སྐད་ཅིག་གཅིག་ཏུ་རྣམ་པར་བརྗོད། ། ཟླ་བ་དྲུག་ཆ་དེ་ཉིད་ཡིན། ། ཞེས་སོ། ། བླ་ན་མེད་པའི་དགོངས་པར། སྐད་ཅིག་སེ་གོལ་ཏོག་པར་བཤད། ། ཐང་གཅིག་ཡུངས་ཀར་བསྐོར་བའོ། ། ཡུད་ཙམ་དབུགས་འབྱུང་བ་ཡང་ཡིན། ། ཞེས་པ་དང༌།
ཡང་དབུགས་དྲུག་ལ་ཆ་ཤས་གཅིག་གོ ། ཆ་ཤས་དྲུག་ཅུ་ལ་དབྱུག་གུ་གཅིག་གོ ། དབྱུག་གུ་དྲུག་ཅུ་ནི་ཉིན་ཞག་གཅིག་སྟེ། རྡོ་རྗེ་ཕྲེང་བ་ལས། ཉིན་ཞག་དབྱུག་གུ་དྲུག་ཅུ་སྟེ། ། ཞེས་སོ། ། ཟླ་བ་དྲུག་ལ། ཥ་ཊ་མཱ་ས་ཞེས་པ། ཥ་ཊ་ནི་དྲུག་གོ ། སྐད་ཅིག་ལ་སོགས་པའི་དུས་དྲུག་གིས་འགྲུབ་པ་ནི་དྲུག་ཅན་ཏེ་ལོའོ། །
མཱ་ས་ནི་ཟླ་བའོ། ། དེ་དག་གིས་བརྩིས་པའི་འདས་མ་འོངས་ད་ལྟར་བྱུང་བ་གསུམ་ནི་གྲངས་གསུམ་མོ། ། འདིར་རྡོག་པ་ནི་སྒྱུ་ལུས་སུ་གྲགས་ལ། དེ་འོད་གསལ་དུ་བཅུག་པ་ནི། སྐད་ཅིག་ཏུ་བཤད་དོ། ། སྒྱུ་ལུས་འོད་གསལ་དུ་བཅུག་པ་ནི་སྐད་ཅིག་གཅིག་པའི་དོན་ནོ། ། དེ་ལ་སྐད་ཅིག་དང༌། ཐང་གཅིག་དང༌། ཡུད་ཙམ་དང༌། ཟླ་བ་ཕྱེད་དང༌།
ཟླ་བ་གཅིག་དང་ལོ་གཅིག་སྟེ་དྲུག་གོ ། ལོ་དཔག་མེད་བསགས་པ་ལས་བསྐལ་ཆེན་འགྲུབ་སྟེ། བསྐལ་ཆེན་གྲངས་མེད་གསུམ་དུ་ཚོགས་བསགས་པ་དང་འོད་གསལ་རྟོགས་པའི་སྐད་ཅིག་མ་གཅིག སངས་རྒྱས་ཐོབ་པའི་དུས་མཉམ་པར་བཤད་དོ། ། ལོངས་སྤྱོད་རྫོགས་པ་དངོས་མེད་པས། ། སྐད་ཅིག་གཅིག་ནི་དེ་འགྱུར་བསྔགས། ། དུས་གསུམ་ལས་འདས་ངོ་བོ་ཡིས། ། ཞེས་པ་སྟེ། ལོངས་སྤྱོད་རྫོགས་པ་སྒྱུ་ལུས་ཀྱི་སྐུ་དངོས་པོ་མེད་པ་འོད་གསལ་དུ་བཅུག་པས། དུས་གསུམ་སྟེ་སྟོང་པ་གསུམ་ལས་འདས་པའི་ཐམས་ཅད་སྟོང་པ་འོད་གསལ་གྱི་ངོ་བོ་བསྒོམས་པ་ཡིས། །
སྐད་ཅིག་མ་གཅིག་ལ་ཟུང་འཇུག་ཐོབ་པར་འགྱུར་ཞེས་བསྔགས་སོ། ། འོད་གསལ་ཇི་ལྟར་བསྒོམ་ཞེ་ན། གཟུགས་དང་སྒྲ་དང་རོར་ལྡན་པའི། ། དྲུག་གི་ཟླ་བ་མཁས་པས་བསྒོམ། ། མཆོད་ཆེན་དེ་ནི་ངེས་བྱས་ནས། ། གསང་བའི་དེ་ཉིད་རྣམ་པར་བསྒོམ། ། ཞེས་ཏེ། གཟུགས་ནི་ལུས་དབེན་ནོ། ། སྒྲ་ནི་ངག་དབེན་ནོ། ། རོར་ལྡན་ནི་སེམས་དབེན་ནོ། །
དྲུག་གི་ཟླ་བ་ནི་སྒྱུ་ལུས་སོ། ། དེ་འོད་གསལ་དུ་བཅུག་པ་ནི་བསྒོམ་ཞེས་པའོ། ། སྒྱུ་ལུས་འོད་གསལ་དུ་བཅུག་པ་དེ་ནི་ངེས་པར་བྱས་ནས། གསང་བའི་དེ་ཁོ་ན་ཉིད་འོད་གསལ་སྒོམ་ཞེས་པའོ། ། གཉིས་པ་མཆོད་པའི་ཆོ་ག་ངེས་དོན་དུ་བཤད་པ་ནི། ཡུལ་དང་དབང་པོ་སེམས་པའང་མེད། ། ཕྱོགས་ཀྱི་ཟས་སུ་བྱེད་པ་པོ། ། དེའི་རང་བཞིན་དངོས་གྲུབ་བྱེད། ། བཟའ་བར་རྣམ་རྟོག་མེད་པ་ནི། ། དེ་ཉིད་བླ་མེད་འདི་ཁོ་ན། །
བྱང་ཆུབ་སེམས་གཅིག་ལས་བྱུང་བ། ། རྙོག་མེད་འདུས་ནི་མ་བྱས་ཤིང༌། ། མི་རྟོག་དོན་ནི་འགྱུར་བར་འགྱུར། ། ཞེས་ཏེ། གཟུགས་སོགས་ཡུལ་དང༌། དབང་པོ་ཡུལ་ཅན་གྱི་ཚུལ་དུ་སེམས་པའམ་རྟོག་པའང་མེད་ཅིང༌། དེ་ལ་བཤང་བ་དང་གཅི་བ་ནི་ཡུལ་དང་དབང་པོ་ཡིན་ལ། དེ་འོད་གསལ་དུ་བཅུག་པ་ནི་ཟས་སུ་བྱེད་པའོ། ། དེའི་སྒོ་ནས་ཡུལ་ཡུལ་ཅན་གཉིས་སུ་མི་རྟག་པ་དེའི་རང་བཞིན་ཟུང་འཇུག་གི་དངོས་གྲུབ་བྱེད་དོ། ། དངོས་གྲུབ་གང་ཞེ་ན།
བྱང་ཆུབ་ཀྱི་སེམས་འོད་གསལ་གཅིག་ལས་བྱུང་བའི་བླ་ན་མེད་པའི་དེ་ཁོ་ན་ཉིད་ཟུང་འཇུག་དེ་ཉིད་དོ། ། ཟུང་འཇུག་དེ་ཉིད་གང་ཞེ་ན། རྙོག་མེད་འདུས་ནི་མ་བྱས་ཤིང༌། ། མི་རྟོག་དོན་ནི་འགྲུབ་པར་འགྱུར། ། ཞེས་པས་བསྟན་ཏེ། ཡུལ་ཡུལ་ཅན་གཉིས་སུ་འཛིན་པའི་རྙོག་པ་མེད་ཅིང༌། ལས་ཉོན་གྱིས་མ་བསྐྱེད་པས་འདུས་མ་བྱས་ཤིང༌། མི་རྟོག་པ་དོན་དམ་མོ། ། དེ་ལྟ་བུའི་ཟུང་འཇུག་དེ་ཉིད་སྔ་མའི་རྒྱུ་ལས་འགྲུབ་པར་འགྱུར་རོ་ཞེས་པའོ། ། ཟས་སུ་ཤ་རྣམས་བཟའ་བ་དང༌། །
ཞེས་འཆད་པ་ལ། མཾ་ནི་མཱ་མ་ཀིར་བཤད་དེ། ། ས་ནི་མངོན་རྫོགས་བྱང་ཆུབ་ཡིན། ། དེའི་བསམ་གཏན་དགའ་བ་ལ། ། ཤ་ཡང་བཟའ་ཞེས་དེ་བཤད་དོ། ། མཾ་ས་ནི་ཤ་ཡིན་ལ། མཱ་མ་ཀི་ཞེས་སྦྱར་ན་བདག་གོ ། ས་ནི། ཨ་བྷི་སཾ་བྷོ་དྷི་ཞེས་པ་མངོན་པར་རྫོགས་པ་བྱང་ཆུབ་སྟེ་འོད་གསལ་ལོ། ། དེས་ན་མཱ་མ་ཀིའི་སྒྲས་བསྟན་པའི་བདག་བྱིན་བརླབས་སྒྱུ་ལུས་ཀྱི་སྒྲས་བསྟན་པའི་མངོན་པར་བྱང་ཆུབ་པ་འོད་གསལ་ལ་བཅུག་ནས་སྤྱོད་པ་དེ་ནི་ཤ་བཟའ་བ་ཞེས་བཤད་དོ། །

ཤ་ཆེན་དག་ནི་རབ་བརྟགས། ། ཞེས་འཆད་པ་ནི། ནམ་མཁའ་མཐའ་ཡས་རྣལ་འབྱོར་པས། ། ཤ་ཆེན་ཡང་ནི་དེ་ཡིན་ཏེ། ། གསང་བ་ཆེན་པོ་གོ་འཕང་མཆོག ། རྡོ་རྗེ་གསུམ་ནི་མྱུར་དུ་འགྲུབ། ། ཅེས་ཏེ། ། ནམ་མཁའ་མཐའ་ཡས་པ་ནི་འོད་གསལ་ཡིན་ལ། དེ་བསྒོམ་པའི་རྣལ་འབྱོར་ལ་སྤྱོད་པ་ནི་ཤ་ཆེན་བཟའ་བ་ཡིན་ནོ། ། དེའི་འབྲས་བུ་ནི་གསང་བ་ཆེན་པོའི་གོ་འཕང་མཆོག་རྡོ་རྗེ་གསུམ་མི་ཕྱེད་པའི་ཟུང་འཇུག་ཚེ་འདིར་མྱུར་དུ་འགྲུབ་པའོ། ། གླང་པོ་ཆེའི་ཤ་སོགས་བཟའ་བ་ངེས་དོན་དུ་བཤད་པ་ནི།
དམ་ཚིག་ཆེན་པོ་གླང་ཆེན་རྟ། ། དེ་བཞིན་ཁྱི་ལ་སོགས་པའི་ཤ། ། ཕུང་པོ་ལ་སོགས་རིགས་དབྱེ་བས། ། ཇི་སྐད་བཤད་དང་གྲངས་མཉམ་པ། ། དེའི་རྣལ་འབྱོར་གཉིས་མེད་ཟས། ། བསམ་གཏན་དགའ་བ་མིང་གཅིག་པ། ། ཞེས་གསུངས་ཏེ། གླང་ཆེན་དང༌། རྟ་དང༌། དམ་ཚིག་ཆེན་པོ་བ་ལང་དང༌།
ཁྱི་དང༌། སོགས་པ་མི་ལ་སོགས་པའི་ཤ་རྣམས་ནི། གོ་རིམ་བཞིན་དུ་གཟུགས་ཀྱི་ཕུང་པོ་ནས་རྣམ་པར་ཤེས་པའི་བར། ཇི་སྐད་བཤད་པའི་ཤ་དང་གྲངས་མཉམ་པ་བསྟན་པ་ཡིན་ལ། ཕུང་པོ་དེ་རྣམས་གཉིས་སུ་མེད་པའི་འོད་གསལ་ལ་བཅུག་པ་ནི་རྣལ་འབྱོར་པའི་ཟས་ཞེས་བརྗོད་དོ། ། བསམ་གཏན་ལ་དགའ་བ་ནི། ཏིང་ངེ་འཛིན་དེ་ལ་སྤྱོད་པའོ། ། གཞན་ཟས་བཟའ་བར་ཡང་མི་བྱ། ། ཞེས་འཆད་པ་ནི། ཁམས་ཞེས་བྱ་བའི་ངོ་བོར་འགྱུར། །
འཇིག་རྟེན་པ་དང་འཇིག་རྟེན་འདས། ། གང་ཡང་འཇིག་རྟེན་ལས་འདས་མཆོག ། རྣམ་པར་མི་རྟོག་མཁས་པས་ནི། ། དེ་བཞིན་ཉིད་དང་རོ་གཅིག་པ། ། དེ་ནི་འཁོར་དང་གཅིག་ཤོས་ཡང༌། ། ཞེས་གསུངས་ཏེ། ཟས་གཞན་ནི་ཁམས་ཏེ། འཇིག་རྟེན་པ་སོ་སོ་སྐྱེ་བོ་དང༌། འཇིག་རྟེན་ལས་འདས་པ་ཉན་རང་འཕགས་པ། འཇིག་རྟེན་ལས་འདས་པའི་མཆོག་རྫོགས་པའི་སངས་རྒྱས་ཡིན་ལ།
བཟའ་བར་ཡང་མི་བྱ་བ་ནི་མཁས་པ་རྣལ་འབྱོར་པ་དག དེ་དག་བླང་དོར་ཐ་དད་དུ་མི་རྟོག་ཅིང༌། དེ་བཞིན་ཉིད་དང་རོ་གཅིག་པར་རྟོགས་པ་དེས་ནི་འཁོར་བ་ལ་སྤང་བྱ་དང༌། གཅིག་ཤོས་མྱང་འདས་ལ་བླང་བྱར་འཛིན་པ་སྤངས་པ་ཡིན་ནོ། ། དེ་དག་གི་ཕན་ཡོན་ནི། རྣལ་འབྱོར་བརྟུལ་ཞུགས་བཟང་པོ་འདིས། ། སངས་རྒྱས་བྱང་ཆུབ་སེམས་དཔའ་ནི། ། བློ་དང་ལྡན་རྣམས་མཉེས་གྱུར་ཅིང༌། ། བྱང་ཆུབ་མྱུར་དུ་ཐོབ་པར་འགྱུར། ། འདོད་ཁམས་དབང་ཕྱུག་འཇིག་རྟེན་དུ། །
ལས་ཀྱིས་གོ་འཕང་ཐོབ་པར་འགྱུར། ། གཙོ་བོ་གཟི་བརྗིད་སྟོབས་ཀྱིས་ཕྱུག ། མདངས་དང་ལྡན་ཞིང་མཐོང་ན་དགའ། ། མཐོང་བ་ཙམ་གྱིས་བསྐུལ་མེད་པར། ། འཇིག་རྟེན་འདི་དག་དབང་བྱེད་འགྱུར། ། འདི་ནི་སངས་རྒྱས་ཐམས་ཅད་ཀྱི། ། གསང་བ་བྱང་ཆུབ་དམ་པའོ། ། ཡང་དག་སྔགས་ཀྱི་གསང་བ་འདི། ། རྡོ་རྗེ་གསུམ་ལས་མི་འདའ་མཆོག ། དེ་བཞིན་གཤེགས་པ་ཀུན་གྱི་གཙོ། །
དམ་ཚིག་ལས་ནི་དམ་ཚིག་མཆོག ། ཅེས་གསུངས་ཏེ། དྲང་དོན་གྱི་སྐབས་སུ་བཤད་པ་བཞིན་ཤེས་པར་བྱའོ། ། ལེའུའི་མཚན་ནི། དེ་ཁོ་ན་ཉིད་རྣམ་པར་མི་འཇིག་པའི་ངོ་བོ་ཉིད། གང་གིས་ལུས་དང་ངག་དང་ཡིད་བྱིན་གྱིས་རློབ་ཅིང་བསྐྱེད་པ་དེའི་གཞུང་གི་ཚོགས་ནི། སྐུ་གསུང་ཐུགས་བྱིན་གྱིས་རློབ་པ་སྟེ། ལེའུ་དྲུག་པའི་རྣམ་བཤད་དོ།། ༈ །ལེའུ་བདུན་པ་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར།
སྟོན་པའི་གསུང་གིས་དོན་གཏན་ལ་དབབ་པའོ། ། དང་པོ་ནི། ལེའུ་དྲུག་པའི་རྗེས་དེ་ནས་བཅོམ་ལྡན་འདས་སྐུ་གསུང་ཐུགས་ཀྱི་བདག་པོས་གསུངས་སོ། ། གང་ན། དམ་ཚིག་ཆེན་པོ་རྡོ་རྗེ་འཆང་ངག་གི་དེ་ཁོ་ན་ཉིད་རྫོགས་རིམ་ཡན་ལག་དྲུག་དང༌། སྔགས་སྤྱོད་པའི་མཆོག་དང༌། ཐུན་མོང་གི་བསྒྲུབ་པས་ཐོབ་པར་བྱ་བ་མངོན་པར་རྫོགས་པར་བྱང་ཆུབ་པ་རྒྱུ་དང་བཅས་པ་སྟོན་པར་བྱེད་པའི་གཞུང་གི་ཚོགས་ཀྱི་ལེའུ་འདིའོ། ། གཉིས་པ་ལ་བསྡུས་པའི་དོན་དང༌། ཡན་ལག་གི་དོན་ནོ། ། དང་པོ་ནི།
སོར་སྡུད་སོགས་རྫོགས་རིམ་ཡན་ལག་དྲུག ཐུན་མོང་གི་བསྐྱེད་རིམ་ཡན་ལག་བཞི་ལྡན། བསྐྱེད་རྫོགས་གཉིས་ཀྱི་ཐོབ་བྱ་རྡོ་རྗེ་འཆང་དང༌། དེ་ཐོབ་བྱེད་ཀྱི་རྒྱུ་བསྐྱེད་རྫོགས་ཀྱི་ཏིང་ངེ་འཛིན་དང་སྤྱོད་པ་སྟོན་ནོ། ། སྟོན་པའི་ཚུལ་ནི། སྟོད་ནས་ལེའུ་དྲུག་པའི་འཕྲོས་དོན་སྤྱོད་པ་དང༌། ལེའུའི་བར་ནས་རྗེས་དྲན་དྲུག་དང་སྙོམས་འཇུག་གི་ཆོ་ག ལེའུའི་སྨད་ནས་རྗེས་དྲན་བཅུ་དྲུག རྗེས་དྲན་རྟོགས་པའི་ཕན་ཡོན་རྣམས་སྟོན་ནོ། ། དེ་ལ་ཡན་ལག་དྲུག་ནི་རྗེས་དྲན་དྲུག་གམ།
དབེན་གསུམ་དང༌། སྒྱུ་ལུས་དང༌། འོད་གསལ་དང༌། ཟུང་འཇུག་གོ ། ཐུན་མོང་གི་བསྒྲུབ་པ་ནི། ཡན་ལག་བཞི་ལྡན་གྱི་སྒོ་ནས་སྤྱོད་པ་བྱ་བའམ། སྙོམས་འཇུག་གི་ཆོ་ག་སྟོན་ནོ། ། བརྗོད་བྱ་འདི་ལ་དོན་གསུམ་སྟེ། སྤྱོད་པ་བསྟན་པ། རྗེས་དྲན་དྲུག་བསྟན་པ།
རྗེས་དྲན་བཅུ་དྲུག་བསྟན་པའོ། ། དང་པོ་ལ་གཉིས་ཏེ། འཇུག་བསམ་གྱི་སྤྱོད་པ་དང༌། བསྒོམ་བསམ་གྱི་སྤྱོད་པའོ། ། དང་པོ་ལ་གཉིས་ཏེ། དངོས་ཀྱི་དོན་དང༌། ཕན་ཡོན་ནོ། ། དང་པོ་ལ་སྤྲོས་བཅས་དང༌། སྤྲོས་མེད་དང༌། ཤིན་ཏུ་སྤྲོས་མེད་གསུམ་ལས།
དང་པོ་སྤྲོས་བཅས་བསྟན་པ་ནི། ནང་མཆོད་དང༌། གསང་མཆོད་ཀྱི་སྐབས་སུ་གཟུགས་སོགས་འདོད་པའི་ཡོན་ཏན་ཐམས་ཅད་ལ། ཇི་ལྟར་འདོད་པ་བཞིན་དུ་ལོངས་སྤྱད་པར་བྱའོ། ། སྙམ་པའི་སྒོ་ནས་འདོད་ཡོན་བསྟེན་པས་སྤྲོས་བཅས་ཞེས་བྱ་ལ། ཕན་ཡོན་ནི། བཤད་མ་ཐག་པ་འདི་ལྟ་བུའི་འཇུག་བསམ་གྱིས་སྒོ་ནས་འདོད་ཡོན་ལ་སྦྱོར་བ་ཡིས་ངེས་པར་སངས་རྒྱས་རྣམས་རྡོ་རྗེ་གསུམ་སྟེ་རྡོ་རྗེ་འཆང་ཤིན་ཏུ་མྱུར་བ་ཚེ་འདི་ཉིད་ལ་འགྲུབ་པར་འགྱུར་རོ། ། འཇུག་བསམ་གྱི་སྤྲོས་མེད་ནི། སྒྱུ་ལུས་ཀྱི་བསམ་གཏན་པས་གཟུགས་ཀྱི་འདོད་པའི་ཡོན་ཏན་ཐམས་ཅད་ལ་ཇི་ལྟར་འདོད་པ་བཞིན་དུ་ཏིང་ངེ་འཛིན་སྐྱེ་བའི་ཡན་ལག་ཏུ་སྤྱད་པར་བྱའོ་སྙམ་པས། འདོད་ཡོན་བསྟེན་པ་ནི།
ཞེན་པ་ཆུང་བས་སྤྲོས་མེད་ཞེས་བྱའོ། ། དེ་ལྟར་འཇུག་བསམ་དང་ལྡན་པས་རྣལ་འབྱོར་པ་བདག་དང་གཞན་ལའང་འདོད་ཡོན་ལྔས་མཆོད་པར་བྱའོ། ། སུ་ཞིག་གིས་ཤེ་ན། རང་གི་ལྷག་པའི་ལྷའི་སྦྱོར་བ་དང་ལྡན་པའི་རྣལ་འབྱོར་པ་ཡིས་སོ། ། དེ་ལ་ཕན་ཡོན་ནི། དཀའ་ཐུབ་དང༌། སྦྱངས་པའི་ཡོན་ཏན་གྱི་ངེས་པ་དང༌། མེར་འཇུག་པ་ལ་སོགས་པ་མི་བཟད་པའི་བརྟུལ་ཞུགས་ལ་བརྟེན་པས་འགྲུབ་པར་མི་འགྱུར་གྱི། ཇི་སྐད་བཤད་པའི་རྣལ་འབྱོར་དང་འཇུག་བསམ་དང་ལྡན་པའི་སྒོ་ནས། འདོད་པའི་ལོངས་སྤྱོད་ཐམས་ཅད་ལ་བརྟེན་ནས་རྡོ་རྗེ་འཆང་མྱུར་དུ་འགྲུབ་པར་འགྱུར་རོ། །
འཇུག་བསམ་གྱི་ཤིན་ཏུ་སྤྲོས་མེད་སྟོན་པ་ལ་གཉིས་ཏེ། དྲང་དོན་དུ་བཤད་པ་ནི། བསོད་སྙོམས་ཀྱི་འཚོ་བ་ལྟ་བུ་སློང་མོ་ཟ་བའི་ངང་ཚུལ་གྱིས་སྔགས་ཡི་གེ་གསུམ་བརྗོད་པར་མི་བྱའོ། ། སློང་དུ་འགྲོ་བ་འདྲ་བས། ཞིང་ལས་ལ་འཇུག་པ་སོགས་ཀྱི་སྒོ་ནས་ཀྱང་བཟླ་བར་མི་བྱའོ། ། ཟས་ལ་མངོན་པར་ཞེན་པའི་ཚུལ་གྱིས་སློང་བ་ལ་ཡང་དགའ་བར་མི་བྱའོ། ། ལུས་གནས་པ་ཙམ་གྱི་ཆེད་དུ་ལོངས་སྤྱོད་ཀྱི། ཞེན་པ་ཆུང་བས་ན་ཤིན་ཏུ་སྤྲོས་མེད་དོ། ། འདིས་ཟུང་འཇུག་པའི་འཇུག་བསམ་བསྟན་ནོ། ། དེ་ལྟ་བུའི་སྤྱོད་པས་གནས་པས་ཅི་བྱ་ཞེ་ན།
འཇུག་བསམ་ཤིན་ཏུ་སྤྲོས་མེད་དང་ལྡན་པས་སྔགས་ཀྱི་ཡན་ལག་ཡི་གེ་གསུམ་མ་ཉམས་པར་བཟླ་བར་བྱའོ་ཞེས་པའོ། ། གཉིས་པ་ཕན་ཡོན་ནི། གནས་སྐབས་ཀྱི་འབྲས་བུ་འདོད་ཡོན་ལ་སྤྱོད་པས། ལུས་ལ་སོགས་པ་བདེ་བ་གནས་པ་ཐོབ་ལ། མཐར་ཐུག་གི་འབྲས་བུ་རྡོ་རྗེ་འཆང་གི་བྱང་ཆུབ་འཐོབ་བོ། ། འདོད་ཡོན་ལ་མ་སྤྱད་པའི་ཉེས་དམིགས་ནི། རང་བཞིན་ཤེས་པའི་ཚུལ་གྱིས་ལོངས་སྤྱོད་པ་ལས་གཞན་དུ་དཀའ་ཐུབ་ལ་སོགས་པས་ཐར་པ་སྒྲུབ་ན། ཚེ་འདིར་འཆི་མེད་ཀྱི་དངོས་གྲུབ་མི་ཐོབ་པས། ཡ་ང་བ་མ་སྤངས་པར་དུས་མ་ཡིན་པར་འཆི་བར་འགྱུར་ཞིང༌། འཆི་བའི་འོག་ཏུ་ལས་ཀྱི་དབང་གིས་དམྱལ་བར་གནས་ནས་བསྲེག་པར་འགྱུར་རོ། །
ཡང་སློང་མོ་ཞེས་སོགས་ཀྱི་ཚིག་ངེས་དོན་དུ་བཤད་པ་ནི། བཤད་པའི་རྒྱུད་དགོངས་པ་ལུང་སྟོན་ལས། ཐ་དད་ཡི་གེ་སློང་མོ་ཡིན། ། དེ་འདོན་པ་ནི་ཟ་བ་ཡིན། ། སློང་མོ་དེ་དག་ཟ་མི་འདོད། ། གང་ཞིག་བཟློས་པར་དགའ་བ་དེ། ། རྣལ་འབྱོར་པ་ཡི་དབུགས་དབྱུང་རྔུབ། ། སྦྱོར་བ་བཞི་ལ་གཅིག་ཏུ་བརྩོན། ། ཤེས་རབ་ཐབས་ཀྱི་གཞིར་གནས་པ། ། སྔགས་ཀྱི་ཡན་ལག་དབྱེར་མེད་བཟླས། །
རྣལ་འབྱོར་དབང་པོས་ཉིན་མཚན་དུ། ། བཟླས་བརྗོད་གྲངས་སུ་བྱེད་པ་ནི། ཁྲི་ཕྲག་གཉིས་དང་ཆིག་སྟོང་དང༌། ། དེ་བཞིན་དྲུག་བརྒྱ་དྲུག་ཏུ་འགྱུར། ། ཞེས་སོ། ། རླུང་དང་ཐ་དད་དུ་བཟུང་ནས་སྔགས་དེ་དག་འདོན་པ་ནི་སློང་མོ་ཟ་བ་དང་མཚུངས་པས་སྤང་བྱའོ། ། འོ་ན་ཇི་ལྟར་བཟླ་ཞེ་ན། རྣལ་འབྱོར་པ་གང་ཞིག་རྡོ་རྗེའི་བཟླས་པ་ལ་དགའ་བ་དེས་དབུགས་འབྱུང་རྔུབ་རྣམས་ཡི་གེ་གསུམ་གྱི་ངོ་བོར་ཤེས་པར་བྱས་ནས། སྔགས་ཀྱི་ཡན་ལག་མ་ཉམས་པར་བྱས་ནས་བཟླས་པར་བྱའོ། ། ཚུལ་ཇི་ལྟར་ན་མེ་རླུང་ལ་སོགས་པ་རླུང་བཞི་ལ་གནས་ནས།
རླུང་སྔགས་གཅིག་ཏུ་སྦྱོར་བ་ལ་བརྩོན་པའི་ཚུལ་གྱིས་སོ། ། དེ་ཡང་ཐབས་མགོན་པོའི་རླུང་གི་རྒྱུ་བ་བཞི་དབྱེ་གཞིར་གནས་པ་ལ། ཤེས་རབ་ཀྱི་རྒྱུ་བ་བཞི་བཞི་ཡོད་པ་ལ་གནས་ནས་བཟླའོ། ། གྲངས་ཇི་ཙམ་དུ་བཟླ་ཞེ་ན། རྣལ་འབྱོར་དབང་པོས་ཉིན་མཚན་ཞེས་རྟོགས་སླའོ། ། འདི་དག་གི་ཕན་ཡོན་བསྟན་པ་ནི། སངས་རྒྱས་རིན་པོ་ཆེ་ལྟ་བུའི་གང་ཟག་དང༌། བྱང་ཆུབ་སེམས་དཔའ་པདྨ་དཀར་པོ་ལ་སོགས་པ་རྣམས་ཀྱིས་བྱ་བ་དང་སྤྱོད་པ་ལ་སོགས་པའི་སྔགས་ཀྱི་སྤྱོད་པ་རྣམས་ལས་མཆོག་ཏུ་གྱུར་པ་རྣལ་འབྱོར་ཆེན་པོའི་སྤྱོད་པ་ལ་གནས་པ་རྣམས། ཆོས་ཀུན་རྫོབ་ཀྱི་བདེན་པ་དང༌། མི་འགྱུར་བ་དོན་དམ་པའི་བདེན་པ་དང༌།
མཆོག་བདེན་གཉིས་དབྱེར་མེད་ཀྱི་གོ་འཕང་བརྙེས་པ་རྣམས་ཀྱང༌། འདོད་པའི་ཡོན་ཏན་ཐམས་ཅད་ལ་ཅིར་དགར་བསྟེན་པས་གྲུབ་པ་ཡིན་ནོ། ། འཇུག་བསམ་གྱི་སྤྱོད་པ་ཕན་ཡོན་དང་བཅས་པ་བསྟན་ཟིན་ཏོ། ། གཉིས་པ་བསྒོམ་བསམ་གྱི་སྤྱོད་པ་ཕན་ཡོན་དང་བཅས་པ་སྟོན་པ་ལ་གསུམ་སྟེ། བསྐྱེད་རིམ་པའི་བསྒོམ་བསམ་སྤྲོས་བཅས་དང༌། སྒྱུ་ལུས་པའི་བསྒོམ་བསམ་སྤྲོས་མེད་དང༌། ཟུང་འཇུག་པའི་བསྒོམ་བསམ་ཤིན་ཏུ་སྤྲོས་མེད་དོ། ། དང་པོ་ལ། སྤྱོད་པའི་ངོ་བོ་ཕན་ཡོན་དང་བཅས་པ་དང༌། རྡོ་རྗེའི་ཚིག་སྤྱི་དོན་དུ་བཤད་པའོ། །
དང་པོ་ནི། འདོད་ཡོན་སྤང་མི་ནུས་པའི་ཆགས་ཅན་ཡུལ་ལ་ཞེན་པ་རྣམས། གཉིས་མེད་ཀྱི་ཡེ་ཤེས་ཐོབ་པར་འདོད་ན། རྟག་ཏུ་སྟེ་སྤྱོད་ལམ་ཐམས་ཅད་དུ་གཟུགས་ལ་སོགས་པའི་འདོད་པའི་ཡོན་ཏན་ལྔ་རྣམས་ལ་རང་བཞིན་ཡོངས་སུ་ཤེས་པའི་སྒོ་ནས་བསྟེན་ཅིང་བསླབ་པར་བྱའོ། ། དེ་ལྟར་འདོད་ཡོན་ལ་བསྟེན་པས་ཅི་ཞིག་བྱ་ཞེ་ན། མིག་སོགས་ཀྱི་རང་བཞིན་སའི་སྙིང་པོ་ལ་སོགས་བྱང་ཆུབ་སེམས་དཔའ་རྣམས་མཉེས་པར་བྱའོ། ། འང་གི་སྒྲ་ནི་ངེས་བཟུང་ངོ༌། ། དེ་མཉེས་པས་དགོས་པ་ཅི་ཞིག་ཡོད་ཅེ་ན། བྱང་ཆུབ་ནི་སྤྱན་ལ་སོགས་པའི་རང་བཞིན་འབྱུང་བ་བཞི་ཡིན་ལ། ཉི་མ་ནི་འབྱུང་བ་བཞི་ལྡན་གྱི་ཕུང་པོ་རྣམ་སྣང་ལ་སོགས་པ་དེ་བཞིན་གཤེགས་པ་ཡིན་ལ།
དེ་དག་ཆགས་པ་སྟེ་དགྱེས་པར་བྱའོ་ཞེས་པའི་དོན་ནོ། ། དོན་ནི་འབྱུང་བ་བཞི་ལྷ་མོ་བཞི་དང༌། ཕུང་པོ་ལྔ་དེ་བཞིན་གཤེགས་པ་ལྔར་མོས་ནས་དགྱེས་པར་བྱའོ་ཞེས་པའི་དོན་ནོ། ། གཉིས་པ་རྡོ་རྗེའི་ཚིག་སྤྱི་དོན་དུ་བཤད་པ་ལ་གཉིས་ཏེ། གཟུགས་སོགས་མཆོད་བྱར་བསྟན་པ་དང༌། ཡུལ་ལྔ་ཤེས་རབ་ཏུ་བཞག་ནས་མཆོད་བྱར་བསྟན་པའོ། ། དང་པོ་ནི། མཆོད་པར་བྱ། གང་གིས་ན། གཟུགས་ལ་རབ་འབྲིང་ཐ་མ་གསུམ་དུ་ཤེས་པར་བྱས་ནས་མཆོག་ཏུ་གྱུར་པས་སོ། །
གང་ལ་ན། སངས་རྒྱས་རྣམ་པར་སྣང་མཛད་ཀྱི་རིགས་ཀྱི་ལྷ་རྣམས་ལའོ། ། སུ་ཞིག་གིས་ཤེ་ན། མཆོད་པར་བྱེད་པའི་བདག་ཉིད་ཅན་སྤྲོས་བཅས་ཀྱི་སྤྱོད་པ་ལ་གནས་པའི་སྔགས་པས་མཆོད་བྱར་བྱས་པའི་ཚུལ་གྱིས་སོ། ། བསམ་པ་གང་གིས་ཤེ་ན། གཟུགས་གསུམ་པོ་དེ་ཉིད་བཅོམ་ལྡན་འདས་སྣ་ཚོགས་པའི་བདག་ཉིད་སངས་རྒྱས་རྣམ་པར་སྣང་མཛད་ཀྱི་གཞིའམ་ངོ་བོར་ཤེས་པར་བྱས་ནས་སོ། ། སྒྲ་ལ་རབ་འབྲིང་རྣམ་པ་གསུམ་དུ་ཤེས་པར་བྱས་ནས་རིན་འབྱུང་གི་ལྷ་རྣམས་ལ་འབུལ་བར་བྱའོ། ། བསམ་པ་གང་གིས་ན། སྒྲ་གསུམ་པོ་དེ་ཉིད་བཅོམ་ལྡན་འདས་སྣ་ཚོགས་པའི་བདག་ཉིད་སངས་རྒྱས་རིན་ཆེན་འབྱུང་གནས་ཀྱི་གཙོ་བོ་སྟེ་ངོ་བོར་ཤེས་པར་བྱས་ནས་སོ། ། དྲི་ལ་རབ་འབྲིང་རྣམ་པ་གསུམ་དུ་ཤེས་པར་བྱས་ནས།
མཆོག་ཏུ་གྱུར་པ་སངས་རྒྱས་སོགས་ཏེ་འོད་དཔག་མེད་ཀྱི་ལྷ་རྣམས་ལ་འབུལ་བར་བྱའོ། ། བསམ་པ་གང་གིས་ན་དྲི་གསུམ་པོ་དེ་ཉིད་འདོད་ཆགས་ཀྱི་འབྱུང་གནས་འོད་དཔག་མེད་ཀྱི་ངོ་བོར་ཤེས་པར་བྱས་ནས་སོ། ། རོ་ལ་རབ་འབྲིང་རྣམ་པ་གསུམ་དུ་ཤེས་པར་བྱས་ནས་མཆོག་ཏུ་གྱུར་པ་དོན་གྲུབ་ཀྱི་ལྷ་རྣམས་ལ་འབུལ་བར་བྱའོ། ། བསམ་པ་གང་གིས་ན། རོ་གསུམ་པོ་དེ་ཉིད་དོན་ཡོད་རྡོ་རྗེ་འཛིན་དོན་ཡོད་གྲུབ་པའི་ངོ་བོར་ཤེས་པར་བྱས་ནས་སོ། ། རེག་བྱ་ལ་རབ་འབྲིང་རྣམ་པ་གསུམ་དུ་ཤེས་པར་བྱས་ནས། མཆོག་ཏུ་གྱུར་པ་རང་གི་རིགས་མི་བསྐྱོད་པའི་ལྷ་རྣམས་ལ་འབུལ་བར་བྱའོ། ། བསམ་པ་གང་གིས་ན། རེག་བྱ་གསུམ་པོ་དེ་ཉིད་བཅོམ་ལྡན་འདས་མི་བསྐྱོད་པའི་ཚུལ་དུ་ཤེས་པར་བྱས་ནས་སོ། ། དོན་བསྡུ་བ་ནི།
རེག་བྱ་ལ་སོགས་པའི་དོན་ལྔ་པོ་དེ་རྣམས་དེ་བཞིན་གཤེགས་པ་ལྔའི་ངོ་བོ་ཉིད་དུ་དམིགས་པའི་ཚུལ་གྱིས། རྟག་ཏུ་སེམས་སྦྱར་ཞིང་བསྐྱེད་པར་བྱའོ། ། ཡུལ་ལྔ་དེ་བཞིན་གཤེགས་པ་ལྔའི་ངོ་བོར་བསྐྱེད་པ་དེ་ནི་སངས་རྒྱས་ཐམས་ཅད་ཀྱི་གསང་བ་གཞན་ལ་སྦ་བར་བྱ་བ་དང༌། འབྲས་བུ་སངས་རྒྱས་ཐོབ་བྱེད་ཀྱི་ཐབས་ཀྱི་སྙིང་པོ་བསྡུས་པ་ཡིན་ནོ། ། གཉིས་པ་ཡུལ་ལྔ་ཤེས་རབ་དུ་བཞག་ནས་མཆོད་བྱར་བསྟན་པ་ནི། སྤྲོས་བཅས་ཀྱི་སྤྱོད་པ་ལ་གནས་པའི་སྔགས་པ་ཡིས་གཟུགས་སྒྲ་དྲི་རོ་སོགས་ཡུལ་ལྔ། སངས་རྒྱས་སྤྱན་ལ་སོགས་པ་བཞི་དང༌། རེག་རྡོ་རྗེ་མའི་ལྷ་ཉིད་དུ་རྟག་ཏུ་བསྒོམ་ཞིང་ཤེས་པར་བྱས་ནས་མཆོད་པར་བྱའོ། ། ཡང་ན་ཡུལ་ལྔ་པོ་དེ་ལ་རྡོ་རྗེ་མ་ལྔ་རིགས་ལྔའི་རིགས་ཀྱི་ཚུལ་དུ་རྣམ་པར་བསྒོམ་ཞིང་ཤེས་པར་བྱས་ནས་མཆོད་པར་བྱའོ། ། བསྐྱེད་རིམ་སྤྲོས་བཅས་ཀྱི་བསྒོམ་བསམ་བསྟན་ཟིན་ཏོ། །
གཉིས་པ་སྒྱུ་ལུས་པའི་བསྒོམ་བསམ་སྤྲོས་མེད་དུ་བསྟན་པ་ནི། རྡོ་རྗེའི་ཚིག་གིས་སྦས་དོན་དུ་བཤད་པ་སྟོན། མཆོད་པར་བྱ། གང་གིས་ན། གཟུགས་ཡིད་དུ་འོང་མི་འོང་བར་མ་རྣམ་པ་གསུམ་གོ་རིམ་བཞིན། སྣང་མཆེད་ཐོབ་གསུམ་གྱི་ངོ་བོར་ཤེས་པར་བྱས་ནས། སེམས་གསུམ་དེས་མཆོད་པར་བྱའོ། ། གང་ལ་ན། རྣལ་འབྱོར་པ་དེ་ཉིད་བརྟན་གཡོ་སྣ་ཚོགས་པའི་བདག་ཉིད་སངས་རྒྱས་རྣམ་པར་སྣང་མཛད་ཐིམ་པའི་གཞི་སེམས་གསུམ་གྱི་རང་བཞིན་རྡོ་རྗེ་འཆང་དེ་ཉིད་ལའོ། ། སྒྲ་རྣམ་པ་གསུམ་སེམས་གསུམ་གྱི་ངོ་བོར་ཤེས་པར་བྱས་ནས།
སེམས་ཀྱི་རང་བཞིན་རིན་འབྱུང་གི་ལྷ་རྣམས་ལ་འབུལ་བར་བྱའོ། ། དེ་གང་ཞེ་ན། རྣལ་འབྱོར་པ་དེ་ཉིད་བཅོམ་ལྡན་འདས་སྣ་ཚོགས་པ་སངས་རྒྱས་རིན་ཆེན་འབྱུང་གནས་ཀྱི་གཙོ་བོ་སེམས་གསུམ་གྱི་བདག་ཉིད་རྡོ་རྗེ་འཆང་ཆེན་པོའོ། ། དྲི་རྣམ་པ་གསུམ་སེམས་གསུམ་གྱི་བདག་ཉིད་དུ་ཤེས་པར་བྱས་ནས། སངས་རྒྱས་སོགས་ཏེ་སེམས་གསུམ་གྱི་རང་བཞིན་འོད་དཔག་མེད་ཀྱི་ལྷ་རྣམས་ལ་འབུལ་བར་བྱའོ། ། དེ་ཉིད་གང་ཞེ་ན། རྣལ་འབྱོར་པ་དེ་ཉིད་འདོད་ཆགས་ཆོས་ཀྱི་འབྱུང་གནས་འོད་དཔག་ཏུ་མེད་པའི་གཙོ་བོ་སེམས་གསུམ་གྱི་རང་བཞིན་རྡོ་རྗེ་འཆང་ཆེན་པོའོ། ། རོ་རྣམ་པ་གསུམ་སེམས་གསུམ་གྱི་བདག་ཉིད་དུ་ཤེས་པར་བྱས་ནས། སེམས་གསུམ་གྱི་རང་བཞིན་དོན་ཡོད་གྲུབ་པའི་ལྷ་རྣམས་ལ་འབུལ་བར་བྱའོ། ། དེ་གང་ཞེ་ན།
རྣལ་འབྱོར་པ་དེ་ཉིད་དོན་ཡོད་རྡོ་རྗེ་འཛིན་སེམས་གསུམ་གྱི་རང་བཞིན་རྡོ་རྗེ་འཆང་ཆེན་པོ། རེག་བྱ་རྣམ་པ་གསུམ་སེམས་གསུམ་གྱི་ངོ་བོར་ཤེས་པར་བྱས་ནས། སེམས་གསུམ་གྱི་བདག་ཉིད་མི་བསྐྱོད་པའི་ལྷ་རྣམས་ལ་འབུལ་བར་བྱའོ། ། དེ་གང་ཞེ་ན། རྣལ་འབྱོར་པ་དེ་ཉིད་མི་བསྐྱོད་པའི་ཚུལ་བརྙེས་པ་སྟེ། མི་བསྐྱོད་པ་བསྐྱེད་པར་བྱེད་པའི་སེམས་གསུམ་གྱི་རང་བཞིན་རྡོ་རྗེ་འཆང་ངོ༌། ། དོན་ཉེ་བར་བསྡུ་བ་ནི། གཟུགས་སྒྲ་ལ་སོགས་པའི་ཡུལ་ལྔ་པོ་དེ་ཉིད་རྟག་ཏུ་སྣང་མཆེད་ཐོབ་གསུམ་གྱི་ངོ་བོར་སྦྱར་ཞིང་ཤེས་པར་བྱའོ། ། ཡུལ་ལྔ་སེམས་གསུམ་དུ་ཤེས་པ་འདི་ནི་རིན་པོ་ཆེ་ལྟ་བུའི་གང་ཟག་ལ་བསྟན་པར་བྱ་ཡི། ཙན་དན་ལྟ་བུ་ལ་སོགས་པའི་སྤྱོད་ཡུལ་མ་ཡིན་པས།
སངས་རྒྱས་ཐམས་ཅད་ཀྱི་གསང་བའོ། ། དེ་ཉིད་ཀྱི་ཕྱིར་སྙིང་པོ་བསྡུས་པའོ། ། སྔགས་ཀྱི་ཡན་ལག་མ་ཉམས་པར་ཟློ་བའི་སྔགས་པ་ཡིས་ཡུལ་རྣམས་ལྷ་ཉིད་དུ་ཏེ། ཡེ་ཤེས་ཀྱི་ངོ་བོར་རྟག་ཏུ་བསྒོམ་ཞིང་ཤེས་པར་བྱའོ། ། ཡེ་ཤེས་གསུམ་ལ་དུ་ཡོད་ཅེ་ན། གཟུགས་ལ་སོགས་པའི་ཡུལ་དེ་ལ་རིགས་ཀྱི་ཚུལ་དུ་སྟེ། འདོད་ཆགས་དང༌། ཆགས་བྲལ་དང་ཆགས་པ་བར་མ་ལ་སོགས་པའི་དབྱེ་བས་རང་བཞིན་བརྒྱད་ཅུའོ། ། རྣལ་འབྱོར་བསྒོམ་ཞིང་ཞེས་པ་ནི། དེ་དག་རྗེས་སུ་མྱོང་བ་ཤེས་པར་བྱའོ། །
ཞེས་པའོ། ། འདིས་ནི་མཆོད་པ་དང༌། མཆོད་ཡུལ་དང༌། མཆོད་པ་པོ་རྣམས་སེམས་གསུམ་གྱི་ངོ་བོར་བསྒོམས་པས་སྤྲོས་པ་མེད་པ་ཞེས་བྱའོ། ། གསུམ་པ་ཟུང་འཇུག་པའི་བསྒོམ་བསམ་ཤིན་ཏུ་སྤྲོས་མེད་ནི། རྡོ་རྗེའི་ཚིག་དེ་ཉིད་མཐར་ཐུག་གི་བཤད་པ་སྟོན་ཏེ། གཟུགས་རྣམ་པ་གསུམ་སེམས་གསུམ་དུ་ཤེས་པར་བྱས་ནས་མཆོད་པར་བྱ་བ་ནི། འོད་གསལ་དུ་ཐིམ་པར་བྱ་བའོ། ། སུ་ཞིག་གིས་ན། གཟུགས་གསུམ་སེམས་གསུམ་གྱི་ངོ་བོར་ཤེས་པར་བྱས་ནས།
དེ་ཡང་སྟོང་པ་ཉིད་དུ་ཤེས་པའི་སྔགས་པས་སོ། ། འོད་གསལ་དེ་ཉིད་ནི་རྣམ་པར་སྣང་མཛད་ཀྱི་གཞི་རྡོ་རྗེ་འཆང་ཆེན་པོ་ཡིན་ཏེ། རྣམ་པར་སྣང་མཛད་བསྐྱེད་བྱེད་ཡིན་པའི་ཕྱིར་རོ། ། སྒྲ་རྣམ་པ་གསུམ་སེམས་གསུམ་དུ་ཤེས་པར་བྱས་ནས་འོད་གསལ་དུ་བསྟིམ་པར་བྱའོ། ། དགོངས་པ་ལུང་སྟོན་ལས། ནང་དང་ཕྱི་རོལ་དེ་བཞིན་དང༌། ། གཉིས་ཀར་རྗེས་སུ་མི་དམིགས་པ། ། གཟུགས་སོགས་རྣམ་གསུམ་དེ་ཡིན་ཏེ། ། ལྷ་རྣམས་ལ་ནི་འབུལ་བར་བྱ། ། ཞེས་སོ། །
སྔ་མའི་རིགས་པས་འོག་མ་རྣམས་ཀྱང་རྗེས་སུ་དཔག་པར་བྱའོ། ། སེམས་ཙམ་དུ་བསྒོམས་པས་སྤྲོས་པ་མེད་པས་ན་ཤིན་ཏུ་སྤྲོས་མེད་དོ། ། སྤྱོད་པའི་ངོ་བོ་བསྟན་ཟིན་ཏོ། ། གཉིས་པ་རྗེས་དྲན་དྲུག་བསྟན་པ་ལ་གཉིས་ཏེ། རྗེས་དྲན་དངོས་བསྟན་པ་དང༌། ཞར་ལ་སྙོམས་འཇུག་གི་ཆོ་ག་བསྟན་པའོ། ། དང་པོ་ལ་བསྡུས་དོན་ནི། དབེན་གསུམ་སྔོན་དུ་འགྲོ་བ་ཅན་གྱི་རྗེས་དྲན་དྲུག་གིས་སྒྱུ་ལུས་འོད་གསལ་དུ་བཅུག་ནས་ཟུང་འཇུག་གི་སྐུར་བཞེངས་པ་སྟོན་ནོ། ། ཡན་ལག་གི་དོན་ནི། སྐུ་དང་གསུང་དང་ཐུགས་རྣམ་པར་བསྒོམ་ཞེས་པ་ནི་དབེན་པ་གསུམ་མདོར་བསྟན་པ་ཡིན་ལ།
དེ་ལ་སྐུ་བསྒོམ་པ་རྒྱས་པར་སྟོན་པ་ནི། སངས་རྒྱས་རྗེས་སུ་དྲན་པར་སྦྱོར། ། ཞེས་བྱའོ། ། གསུང་བསྒོམ་པ་བསྟན་པ་ནི། ཆོས་རྗེས་སུ་དྲན་པ་བསྒོམ་ཞེས་པ་སྟེ། རྡོ་རྗེའི་བཟླས་པ་བསྟན་ནོ། ། ཐུགས་བསྒོམ་པ་བསྟན་པ་ནི། རྡོ་རྗེ་རྗེས་སུ་དྲན་པ་བསྒོམ། ། ཞེས་པ་སྟེ། སེམས་དབེན་ནོ། །
ཁྲོ་བོ་རྗེས་སུ་དྲན་པ་བསྒོམ་ཞེས་པ་ནི། སེམས་དབེན་གྱི་སྒྲུབ་པ་བསྟན་ཏེ། ཁྲོ་བོ་ནི་ཐབས་ཀྱི་ཡེ་ཤེས་ཀུན་རྫོབ་བྱང་ཆུབ་ཀྱི་སེམས་ཡིན་ལ། དེས་བགེགས་ཟིལ་གྱིས་མནན་པས་ན་ཁྲོ་བོའོ། ། དེ་རྗེས་སུ་དྲན་པ་ནི་བར་མ་ཆད་དུ་བསྒོམ་པའོ། ། རིགས་ནི་རྗེས་སུ་དྲན་པ་སྦྱོར་ཞེས་པས་ནི་སྒྱུ་ལུས་བསྟན་ཏེ། རིགས་ནི་ལུས་ངག་ཡིད་གསུམ་ཡིན་ལ། དེ་རྗེས་སུ་དྲན་པ་ནི་ཡེ་ཤེས་གསུམ་གྱིས་སོ་སོར་ཡོངས་སུ་ཤེས་པའོ། ། སྦྱོར་བ་ནི། སེམས་གསུམ་རླུང་དང་བཅས་པ་སྦྱར་ན་སྒྱུ་ལུས་བསྐྱེད་པའོ། །
ལྷ་ནི་རྗེས་སུ་དྲན་པ་སྦྱོར། ། ཞེས་པས་ནི་འོད་གསལ་བསྟན་ཏེ། ལྷ་ནི་ཕྱག་རྒྱ་ཆེན་པོའི་སྐུའོ། ། རྗེས་སུ་དྲན་པ་ནི་ཆུ་ཟླ་ལ་སོགས་པའི་དཔེའི་ངོ་བོ་ཡོངས་སུ་ཤེས་པའོ། ། སྦྱོར་བ་ནི་སྒྱུ་ལུས་བསམ་གཏན་གཉིས་ཀྱིས་བཤིག་སྟེ་འོད་གསལ་དུ་བཅུག་པའོ། ། བསྒོམས་ན་བྱང་ཆུབ་ཐོབ་པར་འགྱུར། ། ཞེས་པས་ནི་ཟུང་འཇུག་བསྟན་ཏེ། འོད་གསལ་བསྒོམས་ན་ཟུང་འཇུག་ཐོབ། ། ཅེས་པའོ། ། སྒྱུ་ལུས་འོད་གསལ་དུ་བཅུག་པས་ཟུང་འཇུག་སྐྱེ་བ་ཡང༌།
དགོངས་པ་ལུང་སྟོན་ལས། ཉམས་དགའ་སངས་རྒྱས་ཀུན་གྱིས་བསྟེན། ། བྷ་ག་ཞི་བ་གཅིག་པུའི་མིང༌། ། ཡང་དག་དེ་ཉིད་གཉིས་མེད་བྱུང༌། ། རྡོ་རྗེ་དེ་ཉིད་དུ་སྦྱར་བྱ། ། སངས་རྒྱས་རྗེས་དྲན་སྦྱོར་བ་ནི། ། བྷ་གར་ལིངྒ་རབ་ཏུ་བསྒྲགས། ། གཞུག་པ་གཉིས་མེད་སྦྱོར་བ་སྟེ། ། སངས་རྒྱས་གཟུགས་སུ་བསྒོམ་པའོ། ། དེ་ནས་བློ་དང་ལྡན་པ་ཡིས། །
བ་སྤུའི་བུ་གའི་རྩེར་གནས་པའི། ། སངས་རྒྱས་སྤྲིན་རྣམས་རྣམ་སྤྲོ་དེར། ། གཞལ་མེད་ཁྱད་པར་དུ་ཡང་སྤྲོ། ། ཞེས་གསུངས་སོ། ། རྩ་རྒྱུད་དུ་སངས་རྒྱས་རྗེས་དྲན་གྱི་དོན། བྷ་ག་ལ་ནི་ལིང་ག་བཞག ། ཅེས་པ་ལ། བྷ་ག་ནི་འོད་གསལ་ལོ། ། དེ་ཉོན་མོངས་པས་རྣམ་པར་དག་པས་ན། བཤད་རྒྱུད་ལས།
ཉམས་དགའ་ཞེས་པས་བསྟན་ནོ། ། ཡང་བྷ་ག་ཞེས་པ། བཤད་རྒྱུད་ལས། སངས་རྒྱས་ཀུན་གྱིས་བསྟེན་ཞེས་པས་བསྟན་ནོ། ། སྤྲོས་པ་དང་བྲལ་བས་ཞི། ཟླ་མེད་པས་གཅིག་པུ། རྡོ་རྗེ་ནི་ཡང་དག་དེ་ཉིད་གཉིས་མེད་བྱུང་ཞེས་པ་སྒྱུ་ལུས་སོ། ། གཞུག་པ་ཞེས་པ་ནི། གཞུག་པ་གཉིས་མེད་སྦྱོར་བ་སྟེ། ། ཞེས་པ་སྟེ།
སྒྱུ་ལུས་འོད་གསལ་དུ་བཅུག་པའོ། ། སངས་རྒྱས་གཟུགས་སུ་བསྒོམ་པའོ། ། ཞེས་པ་ནི། འོད་གསལ་ལས་ཟུང་འཇུག་ཏུ་བཞེངས་པའོ། ། དེ་ཉིད་སྤྲུལ་སྐུར་བསྒྱུར་བ་ནི། ། དེ་ནས་བློ་དང་ལྡན་པ་ཡིས། ། ཞེས་སོགས་ཀྱིས་བསྟན་ནོ། ། གཉིས་པ་ཞར་ལ་སྙོམས་འཇུག་གི་ཆོ་ག་བསྟན་པ་ལ་གཉིས་ཏེ། བསྐྱེད་རྫོགས་གཉིས་ཀའི་སྙོམས་འཇུག་གི་ཆོ་ག་དང༌། སྔགས་ལ་མཆོག་ཏུ་གཞོལ་བའི་ཆོ་གའི་ཁྱད་པར་རོ། །
དང་པོ་ལ། རྡོ་རྗེ་འཆང་གི་ཟློ་བ་པོའི་སྙོམས་འཇུག་གི་ཆོ་ག་ནི། མཆོད་པ་རབ་ཏུ་བརྩམ་པར་བྱ། ། ཞེས་དྲང་ངོ༌། ། གང་ལ་ན། རྣལ་འབྱོར་པ་བདག་ཉིད་ལའོ། ། གནས་གང་དུ་ན། རབ་ཏུ་དབེན་ཞིང་ཡིད་དང་མཐུན་པའོ། ། ཚུལ་ཇི་ལྟར་ན། བུད་མེད་ཡན་ལག་མ་ཉམས་པའི་གཟུགས་དང་ལྡན་ཞིང༌།
མདངས་བཟང་བ་དང༌། ན་ཚོད་ལོ་གྲངས་བཅུ་དྲུག་ལོན་པ་རྙེད་ནས་རེག་རྡོ་རྗེ་མར་བསྐྱེད་དེ། བྱིན་གྱིས་བརླབས་པ་སྟེ། གནས་གསུམ་ཡུལ་ཡིད་དུ་འོང་བ་རྣམ་པ་གསུམ་པོ་དག་གིས་བདག་ཉིད་མཆོད་པའི་ཚུལ་གྱིས་སོ། ། རྣམ་སྣང་ལ་སོགས་པའི། ཟློ་བ་པོ་གཞན་གྱི་ཆོ་ག་བསྟན་པ་ནི། རྣམ་སྣང་གི་ཟློ་བ་པོས་ནི། རང་གི་རིགས་ཀྱི་ཕྱག་རྒྱ་དེ་བཞིན་གཤེགས་པའི་བཙུན་མོའི་མཆོག་སངས་རྒྱས་སྤྱན་དུ་བསྒོམ་པར་བྱ་ཞིང༌། རིན་འབྱུང་གི་རིགས་ཀྱིས་མཱ་མ་ཀི་དང༌། འོད་དཔག་མེད་ཀྱིས་གོས་དཀར་མོ་དང༌།
དོན་གྲུབ་ཀྱིས་སྒྲོལ་མ་ལ་སོགས་པར་བསྒོམ་པར་བྱའོ། ། དེ་ལྟར་བསྒོམས་པས་ཅི་ཞིག་བྱ་ཞེ་ན། རྗེས་སུ་ཆགས་པ་སྔོན་དུ་འགྲོ་བས། དབང་པོ་གཉིས་མཉམ་པར་སྦྱར་བའི་སྙོམས་འཇུག་བྱས་པས་སངས་རྒྱས་རྡོ་རྗེ་འཆང་ཆེན་པོའི་དངོས་གྲུབ་ཐོབ་པར་འགྱུར་རོ། ། གཉིས་པ་ནི། བསྐྱེད་རིམ་པས་རང་དང་ཕྱག་རྒྱ་ལྷར་བསྐྱེད་པ་སྔོན་དུ་སོང་བས། ཡི་གེ་ཧཱུྃ་ཡོངས་སུ་གྱུར་པ་ལས་རྡོ་རྗེ་དང༌། རྡོ་རྗེ་ནོར་བུའི་ཆ་ཨོཾ་གྱིས་མཚན་པ་བསམས། ཨ་ལས་ཕྱག་རྒྱའི་པདྨ་ཨས་མཚན་པ་བསམས་ཏེ། རིན་འབྱུང་གི་ང་རྒྱལ་གྱིས་ཧཱུྃ་གླུར་བླང་ཞིང་སྙོམས་པར་ཞུགས་པས།
ཡི་གེ་ཕཊ་ཀྱིས་བྱང་སེམས་དབབ་པར་བྱའོ། ། ཨ་ལས་པདྨ་བསྐྱེད་པ་ཆོས་སྐུ། ཨོཾ་ལས་ནོར་བུ་བྱིན་གྱིས་བརློབ་པ་ལོངས་སྐུ། ཧཱུྃ་ལས་རྡོ་རྗེ་བསྐྱེད་པ་སྤྲུལ་སྐུར་བསྒོམ་པར་བྱའོ། ། སྙོམས་པར་འཇུག་པའི་ཚེ། འོད་ཟེར་ལྔ་རྡོ་རྗེ་དང་པདྨའི་ནང་ཁྱབ་པར་བསྒོམ་པར་བྱའོ། ། སྔར་བཤད་པའི་སྤྱན་མ་ནི། ཟླ་བའི་འོད་ཟེར་བཞིན་དུ་འབར་བ་དང་བཅས་པའི་འོད་ཟེར་དཀར་པོ་དང་ལྡན་པ་ཡིད་དུ་འོང་བ་བསྒོམ་པར་བྱའོ། ། འདིས་མཚོན་ནས་མཱ་མ་ཀི་སྔོན་མོ། གོས་དཀར་མོ་ལ་སོགས་པ་བསྒོམ་པའང་ཤེས་པར་བྱའོ། །
གསུམ་པ་རྗེས་དྲན་བཅུ་དྲུག་སྟོན་པ་ལ་གཉིས་ཏེ། དངོས་ཀྱི་དོན་དང༌། ཕན་ཡོན་ནོ། ། དང་པོ་ལ་གཉིས་ཏེ། མདོར་བསྟན་དང༌། རྒྱས་བཤད་དོ། ། དང་པོ་ནི། སངས་རྒྱས་རྗེས་དྲན་སོགས་ཞེས་སོགས་རྐང་པ་གཉིས་སོ། ། དེ་ལ་རྗེས་དྲན་བཅུ་དྲུག་གིས་དོན་གཉིས་སྟོན་ཏེ་སྤྱོད་པའི་རྒྱུ་ཏིང་ངེ་འཛིན་དང༌། སྤྱོད་པའི་ངོ་བོ་བསྟན་ནོ། །
དང་པོ་ལ་གཉིས་ཏེ། བསྐྱེད་པའི་རིམ་པ་དང༌། རྫོགས་པའི་རིམ་པའོ། ། དང་པོ་ནི། སྐུ་རྗེས་སུ་དྲན་པ་སོགས་གསུམ་གྱིས་སྟོན་ནོ། ། ལྷག་མས་ནི་རྫོགས་པའི་རིམ་པ་སྟོན་ནོ། ། དེ་ལ་ཡང་དམ་ཚིག་རྗེས་དྲན་འོག་མས་ནི་བར་དོར་འཚང་རྒྱ་བ་སྟོན་ནོ། ། ལྷག་མས་ནི་ཚེ་འདིར་སངས་རྒྱ་བ་བསྟན་ནོ། ། དེ་ལ་ཡང་དམ་ཚིག་རྗེས་དྲན་འོག་མས་ནི་རྫོགས་རིམ་གྱི་ལུས་བརྟན་པ་སྟོན་ནོ། ། ཤེར་ཕྱིན་རྗེས་སུ་དྲན་པས་ནི་འོད་གསལ་དང༌།
མ་སྐྱེས་པ་རྗེས་སུ་དྲན་པས་ནི་ཟུང་འཇུག་ཏུ་ལྡང་བ་དང༌། སངས་རྒྱས་རྗེས་སུ་དྲན་པ་སོགས་ལྔས་མཚན་མེད་ཀྱི་དང་པོའི་སྦྱོར་བ་དང༌། དཀྱིལ་འཁོར་རྗེས་དྲན་གྱིས་མཚན་མེད་ཀྱི་དཀྱིལ་འཁོར་རྒྱལ་མཆོག་དང༌། སེམས་ཅན་དང་སྔགས་རྗེས་སུ་དྲན་པ་གཉིས་ཀྱིས་ཟུང་འཇུག་གི་མཚན་ཉིད་བསྟན་ནོ། ། ཐ་མ་ཞེ་སྡང་གི་རིགས་རྗེས་སུ་དྲན་པས་ནི་སྤྱོད་པ་བསྟན་ནོ། ། རྒྱས་པར་བཤད་པ་ལ་ལྔ་སྟེ། ཡེ་ཤེས་ཀྱི་སྐུ་བསྐྱེད་པ། སྐུ་གསུང་ཐུགས་བྱིན་གྱིས་བརླབ་པ། ཐུན་མོང་དུ་དོན་དམ་དུ་གཞུག་པ་དང༌། འོད་གསལ་ལས་ཟུང་འཇུག་ཏུ་ལྡང་བ་དང༌།
སྤྲུལ་སྐུའི་གཞི་འགོད་པ་དང་ལྔའོ། ། དང་པོ་ལ། རིགས་སོ་སོའི་རྗེས་སུ་དྲན་པ་དང༌། ལུས་རྟས་པའི་སྦྱོར་བ་དང༌། ཕྱུང་བའི་དཀྱིལ་འཁོར་བསྟན་པ་དང༌། ལས་རྒྱལ་པོ་མཆོག་བསྟན་པའོ། ། དང་པོ་ལ་རྣམ་སྣང་གི་བཟློ་བ་པོས་དེ་ལ་སྔར་གྱི་རྗེས་དྲན་དྲུག་བསྒོམ་པའི་ཚུལ། སངས་རྒྱས་རྣམ་པར་སྣང་མཛད་རྗེས་སུ་དྲན་པ་ཇི་ལྟར་བསྒོམ་ཞེ་ན། བྷ་ག་དོན་དམ་པའི་བདེན་པ་ལ། ལིང་ག་སྒྱུ་ལུས།
དབེན་གསུམ་སྔོན་དུ་འགྲོ་བ་ཅན་གྱི་བསམ་གཏན་གཉིས་ཀྱིས་བཤིག་སྟེ་འོད་གསལ་དུ་གཞུག་པ་སྟེ་བཅུག་ནས། སླར་ཡང་ལུགས་ལྡོག་གི་སྣང་བ་གསུམ་རླུང་དང་བཅས་པ་ལས་ལོངས་སྐུར་བཞེངས་པ་ནི། སངས་རྒྱས་གཟུགས་ནི་བསྒོམ་པར་བྱ། ། ཞེས་པའོ། ། དེ་ནས་སྤྲུལ་སྐུར་བསྒྱུར་བ་ནི། ངོ་བོ་ཉིད་ཤེས་པའི་མཁས་པ་རྣལ་འབྱོར་པས་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་ཏེ། བུ་སྤུའི་བུ་ག་དང༌། རྩེ་མོ་གཉིས་ཀྱི་བར་ནས། སངས་རྒྱས་ཀྱི་སྤྲིན་རྣམ་སྣང་གི་ཚོགས་རྣམས་སྤྲོས་ཏེ། གཏི་མུག་ལ་སྤྱོད་པའི་སེམས་ཅན་ཐམས་ཅད་ཀྱི་དོན་བྱས་ནས།
བདག་ཉིད་ལ་རྗེས་སུ་ཞུགས་ཏེ་སྤྲུལ་སྐུར་བསྒྱུར་བའོ། ། འོད་དཔག་མེད་ཀྱི་རྣལ་འབྱོར་པས་རྗེས་དྲན་བསྒོམ་ཚུལ་ནི། དེ་ལ་ཞེས་སོགས་སོ། ། བྷ་ག་ལིང་ག་བཞག་པ་ཞེས་སོགས་སྔ་མ་བཞིན་ནོ། ། ཆོས་འོད་དཔག་ཏུ་མེད་པ་རྗེས་སུ་དྲན་པའི་ཚུལ་གྱིས་བསྒོམ་པར་བྱའོ། ། ཆོས་ཀྱི་སྤྲིན་འོད་དཔག་ཏུ་མེད་པ་སྤྲོས་པས་འདོད་ཆགས་ལ་སྤྱོད་པའི་སེམས་ཅན་གྱི་དོན་བྱས་ནས། བདག་ཉིད་ལ་ཞུགས་པས་འོད་དཔག་ཏུ་མེད་པར་བསྒྱུར་བའོ། ། ལྷག་མ་སྔ་མ་བཞིན་ནོ། ། མི་བསྐྱོད་པའི་རྣལ་འབྱོར་པས་རྗེས་དྲན་བསྒོམ་ཚུལ་ནི། དེ་ལ་ཞེས་སོགས་སོ། །
རྡོ་རྗེ་མི་བསྐྱོད་པ་རྗེས་སུ་དྲན་པའི་ཚུལ་གྱིས་བསྒོམ་མོ། ། རྡོ་རྗེའི་སྤྲིན་མི་བསྐྱོད་པ་རྣམ་པར་སྤྲོས་པས་ཞེ་སྡང་ལ་སྤྱོད་པའི་སེམས་ཅན་གྱི་དོན་བྱས་ནས། བདག་ཉིད་ལ་རྗེས་སུ་ཞུགས་པ་མི་བསྐྱོད་པར་བསྒྱུར་བའོ། ། རིན་འབྱུང་གི་རྣལ་འབྱོར་རྗེས་དྲན་བསྒོམ་ཚུལ་ནི། དྲི་བ་བཀོད་ནས། རིགས་ཏེ་རིན་ཆེན་འབྱུང་ལྡན་རྗེས་སུ་དྲན་པའི་ཚུལ་གྱིས་བསྒོམ་མོ། ། རིགས་ཀྱི་སྤྲིན་རིན་ཆེན་འབྱུང་ལྡན་རྣམ་པར་སྤྲོས་པས། སེར་སྣ་ལ་སྤྱོད་པའི་སེམས་ཅན་གྱི་དོན་བྱས་ཏེ། བདག་ལ་ཞུགས་ནས་རིན་འབྱུང་དུ་བསྒྱུར་བའོ། ། དོན་གྲུབ་ཀྱི་རྣལ་འབྱོར་པས་རྗེས་དྲན་བསྒོམ་ཚུལ་ནི།
དྲི་བ་བཀོད་ནས། ཁྲོ་བོ་དོན་ཡོད་པ་རྗེས་སུ་དྲན་པའི་ཚུལ་གྱིས་བསྒོམ་མོ། ། ཁྲོ་བོའི་སྤྲིན་དོན་ཡོད་གྲུབ་པ་རྣམ་པར་སྤྲོས་པས། ཕྲག་དོག་ལ་སྤྱོད་པའི་སེམས་ཅན་གྱི་དོན་བྱས་ཏེ། བདག་ལ་ཞུགས་ཏེ་དོན་ཡོད་གྲུབ་པར་བསྒྱུར་བའོ། ། རྫོགས་རིམ་པའི་དང་པོའི་སྦྱོར་བ་བསྟན་ཟིན་ཏོ། ། གཉིས་པ་ལུས་རྟས་པའི་སྦྱོར་བ་ནི། དམ་ཚིག་རྗེས་དྲན་གང་ལས་བསྟན་ཏེ། དམ་ཚིག་ནི་ཟུང་འཇུག་གི་སྐུ། རྗེས་སུ་དྲན་པ་ནི་སྤྲུལ་སྐུར་བསྒྱུར་བའོ། །
རྣལ་འབྱོར་པ་བདག་གིས་ལྕེའི་རྡོ་རྗེ་གྱེན་དུ་བཟློག་སྟེ། རྐན་གྱི་པདྨར་ལྡན་པ་སྟེ་བཅུག་ནས་དབང་པོ་གཉིས་སྦྱར་གྱི་ཚུལ་དུ་ལྕེ་ཆུང་འཇིབས་པས། རང་གི་ཀླད་རྒྱས་ཀྱི་བདུད་རྩིའི་ཁུ་བའི་ཐིགས་པས། སངས་རྒྱས་ཏེ་གཟུགས་ཀྱི་ཕུང་པོ་དང༌། རྡོ་རྗེ་སེམས་དཔའ་སྟེ། སེམས་དང་སེམས་ལས་བྱུང་བ་རྣམས་མཆོད་པ་སྟེ། ཚིམ་པར་བྱའོ་ཞེས་པའི་དོན་ནོ། ། གསུམ་པ་ཕྱུང་བའི་དཀྱིལ་འཁོར་བསྟན་པ་ནི་དཀྱིལ་འཁོར་རྗེས་སུ་དྲན་པས་བསྟན་ཏེ། མཆོག་སྒྲུབ་པ་ལ་མཁས་པའི་རྣལ་འབྱོར་པས། ཡེ་ཤེས་ཀྱི་ཕྱག་རྒྱ་དང་དབང་པོ་གཉིས་མཉམ་པར་སྦྱར་བ་ལས་བྱུང་བའི་རང་གི་ཁུ་བ་དག
རྡོ་རྗེའི་ལམ་ནས་ཡུམ་གྱི་བྷ་གར་དབྱུང་བར་བྱའོ། ། དེས་ཅི་ཞིག་བྱ་ཞེ་ན། དཀྱིལ་འཁོར་གྱི་འཁོར་ལོ་དེ་བཞིན་གཤེགས་པ་དང༌། བྱང་ཆུབ་སེམས་དཔའ་ལ་སོགས་པ་ཡིན་ལ། ཚུལ་དུ་བྱ་བ་ནི་དེའི་རྒྱུར་བྱས་ནས་ཕྱུང་ངོ་ཞེས་པའོ། ། དོན་ནི། དེ་བཞིན་གཤེགས་པའི་དང་པོའི་སྦྱོར་བ་ལྔ་བསྐྱེད་ནས། ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་པའི་བདེ་བའི་སྣང་བ་ཙམ་ལས། ཡུམ་གྱི་ཆོས་འབྱུང་དུ་ལྷའི་འཁོར་ལོ་སྐད་ཅིག་ཙམ་གྱིས་བསྐྱེད་དེ། འབྱིན་སྔགས་ཀྱིས་སྤྲོས་ནས།
སླར་རང་གི་གནས་སུ་བཀོད་པའི་དཀྱིལ་འཁོར་རྒྱལ་པོ་མཆོག་གོ ། བཞི་པ་ལས་རྒྱལ་མཆོག་ནི་དངོས་གཞི་བདེན་གཉིས་དབྱེར་མེད་ལ་བསླབ་པ་དང༌། སྤྱོད་པ་བྱ་བ་དང༌། སེམས་ཅན་གྱི་དོན་བྱ་བའོ། ། གཉིས་པ་སྐུ་གསུང་ཐུགས་བྱིན་གྱིས་བརླབས་པ་ལ་གཉིས་ཏེ། གཙོ་བོར་བསྐྱེད་རིམ་པའི་སྐུ་གསུང་ཐུགས་བྱིན་གྱིས་བརླབ་པ་དང༌། ཞར་ལ་རྫོགས་རིམ་པའི་སྐུ་གསུང་ཐུགས་བྱིན་གྱིས་བརླབ་པའོ། ། དང་པོ་ལ་བསྡུས་པའི་དོན་ནི། སྦྱོར་བ་དང༌། རྗེས་སུ་སྦྱོར་བ་དང༌།
ཤིན་ཏུ་རྣལ་འབྱོར་བྱས་ཟིན་ནས། རྣལ་འབྱོར་ཆེན་པོའི་སྐབས་སུ་གནས་གསུམ་དུ་ཡི་གེ་གསུམ་བཀོད་དེ། སྤྱན་ལ་སོགས་པའི་ལྷ་མོ་གསུམ་སྤྲོས་ནས། སྐུ་རྡོ་རྗེ་ལ་སོགས་གསུམ་ནམ་མཁར་སྤྱན་དྲང་ནས། ལེའུ་བཅུ་གཉིས་པ་ནས་བཤད་པའི་ཚིགས་བཅད་གཉིས་ཀྱིས་གསོལ་བ་གདབ་སྟེ། སླར་ཡང་ཨོཾ་ལ་སོགས་པ་ལ་བཅུག་པ་ནི། སྐུ་གསུང་ཐུགས་བྱིན་གྱིས་བརླབས་པའི་དོན་ནོ། ། ཡན་ལག་གི་དོན་ནི་དེ་ལ་སྐུ་རྗེས་སུ་དྲན་པ་ཇི་ལྟར་བསྒོམ་ཞེ་ན། ཕྱོགས་བཅུའི་སངས་རྒྱས་ཀུན་གྱི་སྐུ་གང་ཡིན་པ་རྣམ་པར་སྣང་མཛད་དང༌། དེ་དང་འབྲེལ་བའི་ཟག་མེད་ཀྱི་ཕུང་པོ་ལྔ་ཡིས་རབ་ཏུ་རྒྱས་ཤིང་གང་བ་དེ་བཞིན་དུ།
སངས་རྒྱས་ཀྱི་སྐུ་རྡོ་རྗེའི་ངོ་བོ་འཁོར་དང་བཅས་པ་སྤྱི་བོར་བཅུག་པ་ཡིས། བདག་གི་ལུས་ཀྱང་སྐུ་དེ་དང་འདྲ་བར་གྱུར་ཅིག་པ་ནི་སྐུ་བྱིན་གྱིས་བརླབས་པའོ། ། དེ་ལ་གསུང་འོད་དཔག་མེད་རྗེས་སུ་དྲན་པ་ཇི་ལྟར་བསྒོམ་ཞེ་ན། རྡོ་རྗེ་ཆོས་འོད་དཔག་མེད་པའི་གསུང་གང་ཞིག ངེས་པའི་ཚིག་ལ་སོགས་པ་སོ་སོ་ཡང་དག་རིགས་བཞི་དང་ལྡན་པ་དེ་དང་འདྲ་བར། བདག་གི་ཚིག་ཀྱང་ཆོས་འཛིན་པ་འོད་དཔག་ཏུ་མེད་པ་དང་འདྲ་བར་གྱུར་ཅིག་ཅེས་པའོ། ། དེ་ལ་ཐུགས་རྗེས་སུ་དྲན་པ་ཇི་ལྟར་བསྒོམ་ཞེ་ན། ཐུགས་ནི་མི་བསྐྱོད་པའོ། ། རྗེས་སུ་དྲན་པ་ནི་གཉིས་སུ་མེད་པའི་ཡེ་ཤེས་དེ་སྟོན་པ་ལ་དབང་བས་ན་གསང་བའི་བདག་པོའོ། ། རེག་རྡོ་རྗེ་མ་དང་ལྡན་པས་ན་བློ་ལྡན་ནོ། །
འཁོར་འདས་ཀུན་ཏུ་དགེ་བས་ན། ཀུན་ཏུ་བཟང་པོ་མི་བསྐྱོད་པའི་ཐུགས་གང་ཡིན་པ་དེ་དང༌། བདག་གི་སེམས་ཀྱང་རྡོ་རྗེ་འཛིན་པ་དེ་དང་འདྲ་བ་གྱུར་ཅིག ། ཅེས་པའོ། ། གཉིས་པ་ཞར་ལ་རྫོགས་རིམ་པའི་སྐུ་གསུང་ཐུགས་བྱིན་གྱིས་བརླབ་པ་ནི། སྐྱེས་གནས་བཞིས་བསྡུས་པའི་སེམས་ཅན་རྗེས་སུ་དྲན་པ་ཇི་ལྟར་བསྒོམ་ཞེ་ན། མངལ་སྐྱེས་སོགས་སེམས་ཅན་ཀུན་གྱི་སེམས་གང་ཡིན་པ་འདི་ནི་སྐུའོ། ། འདི་ནི་གསུང་ངོ༌། ། འདི་ནི་ཐུགས་སོ་ཞེས་བརྟག་པའི་གཞིར་གྱུར་པ་དེ་དག་དང༌། སངས་རྒྱས་ཐམས་ཅད་ཀྱི་ཐུགས་དང་བདག་གི་སེམས་གཉིས་སུ་མེད་པ་ནམ་མཁའ་དང་འདྲ་བར་བསྒོམ་པ་ནི་ཐུགས་བྱིན་གྱིས་བརླབས་པའོ། །
སྐུ་གསུང་ཐུགས་བྱིན་གྱིས་བརླབ་པ་ཚིག་གཅིག་གིས་སྟོན་པ་ནི། དེ་ལ་སྔགས་ཀྱི་གཟུགས་ཞེས་པ་ནས། ཇི་ལྟར་བསྒོམ་ཞེས་པའི་དྲི་བ་བཀོད་པ་ནི། ༼དེ་ལ་སྔགས་ཀྱི་གཟུགས་ཞེས་པ་ནས། ཇི་ལྟར་བསྒོམ་ཞེས་པའི་དྲི་བ་བཀོད་པ་ནི།༽ དེ་ལ་སྔགས་ཀྱི་གཟུགས་ནི་ངག་གི་ཚོགས་སོ། ། སྐུ་གསུང་ཐུགས་ནི་སྔར་བརྗོད་པ་རྣམས་སོ། ། སྔགས་ཀྱི་རྡོ་རྗེ་ནི་སྐྱེ་གནས་བཞིས་བསྡུས་པའི་སེམས་ཅན་གྱི་ངག་གི་ཚོགས་དང༌། སྐུ་ནི་ལུས་ཏེ་སྔགས་འཛིན་པ་རྡོ་རྗེ་འཆང་ཆེན་པོའི་གསུང་གི་སྐུ་ནི་རྣམ་པར་བསྒོམ་ཞེས་པར་སྟེ། སྐུ་དང་གསུང་དང་བདག་སྒྲུབ་པ་པོའི་ལུས་དང་ངག་ཀྱང་དེ་དང་འདྲ་བར།
ནམ་མཁའ་དང་འདྲ་བར་མཉམ་པ་ཉིད་དུ་རོ་གཅིག་པར་བསྒོམ་པ་ནི་སྐུ་གསུང་ཐུགས་བྱིན་གྱིས་བརླབ་པའོ། ། གསུམ་པ་ཐུན་མོང་དུ་དོན་དམ་པར་གཞུག་པ་ནི། དེ་ལ་དམ་ཚིག་ནི་འོད་གསལ་ལོ། ། སངས་རྒྱས་ཀྱི་སྐུ་བསྐྱེད་པའི་རྗེས་ཐོགས་ལ་དོན་དམ་ལ་རྟོག་པ་དམ་ཚིག་རྗེས་སུ་དྲན་པའོ། ། འདི་བསྒོམ་པའི་ཚུལ་གྱིས་ནི་བར་དོར་འཚང་རྒྱ་ཚུལ་སྟོན་ཏེ། དམ་ཚིག་ནི་ཕ་མ་གཉིས་དབང་པོ་སྦྱོར་བའོ། ། ཁུ་བ་ཕྱུང་བ་ནི་ས་བོན་ཕྱུང་བ་སྟེ། ས་བོན་དེ་དང་བར་དོའི་རྣམ་ཤེས་མངལ་དུ་འདྲེས་པ་ལས། མངལ་གྱི་གནས་སྐབས་ལྔ་དང༌། སྐྱེས་པའི་གནས་སྐབས་ལྔ་ཐོབ་པ།
རྡོ་རྗེ་ཐེག་པ་ལ་ཞུགས་ཏེ། བསྐྱེད་རིམ་ནས་སྒྱུ་ལུས་མན་ཆད་མཐར་ཕྱིན་ཡང་བདེན་པ་མཐོང་བ་གོམས་པར་མ་བྱས་པ་ཞིག འཆི་བ་ལ་བབ་པ་ན། འབྲས་བུ་བར་དོར་ཕྱག་རྒྱ་ཆེན་པོ་འདོད་པས། ཆོ་ག་བཞིན་དུ་བཏུང་བར་བྱ། ། ཞེས་པའི་དོན། འཆི་ཁའི་ཕུང་པོ་སོགས་རྡོ་རྗེ་ཕྲེང་བ་ལས། གཟུགས་སོགས་ཕུང་པོ་རྟོགས་པ་ཞེས་སོགས་ཀྱི་ཆོ་ག་བཞིན་འཆི་བ་འོད་གསལ་དུ་གཞུག་པ་ནི་བཏུང་བར་བྱའོ། ། དེ་ལས་ཅི་འགྱུར་ཞེ་ན། དེ་བཞིན་གཤེགས་པ་རྣམ་སྣང་ལ་སོགས་པའི་རང་བཞིན་གྱི་གཟུགས་ལ་སོགས་པའི་ཕུང་པོའི་ཚོགས་གསད་པ་སྟེ་དེ་འཆི་བ་འོད་གསལ་དུ་བཅུག་ནས།
བར་དོར་ཟུང་འཇུག་ཏུ་ལངས་ཏེ། དངོས་གྲུབ་ཀྱི་མཆོག་ཕྱག་རྒྱ་ཆེན་པོ་རབ་ཏུ་ཐོབ་པར་འགྱུར་རོ། ། དགོངས་པ་ལུང་སྟོན་ལས། དམ་ཚིག་རྗེས་དྲན་རྣམས་ཀྱིས་ནི། ། དེ་ཕྱིར་ཚངས་པ་ཐིག་ལེ་དབྱུང༌། ། དངོས་མེད་གཅིག་ཏུ་སྦྱོར་བ་ཡིས། ། མཁས་པས་ཆོ་ག་བཞིན་ཏུ་བཏུང༌། ། དེ་བཞིན་གཤེགས་ཚོགས་ཆེ་བ་ནི། ། དངོས་མེད་ཅེས་བྱ་གསད་པ་སྟེ། ། བློ་དང་ལྡན་པས་འདི་གསད་ན། །
དངོས་གྲུབ་རབ་མཆོག་ཐོབ་པར་འགྱུར། ། ཞེས་གསུངས་པ་དང༌། རྡོ་རྗེ་གཙུག་ཏོར་གྱི་རྒྱུད་དུ་ཡང༌། འཆི་བ་ཞེས་བྱ་རྣམ་རྟོག་སྟེ། ། ཤེས་རབ་ཕ་རོལ་ཕྱིན་པའི་ཚུལ། ། སྐྱེ་བ་ཤེས་རབ་ཕ་རོལ་ཕྱིན། ། དྲན་པ་ཤེས་རབ་ཕ་རོལ་ཕྱིན། ། བྱང་ཆུབ་ཤེས་རབ་ཕ་རོལ་ཕྱིན། ། ཤེས་རབ་ཕ་རོལ་ཕྱིན་པ་བཞི། ། གྲོལ་བ་ཤེས་རབ་ཕ་རོལ་ཕྱིན། །
བསམ་པ་ཐམས་ཅད་རྫོགས་བྱེད་པའོ། ། ཞེས་གསུངས་སོ། ། དེ་ལ་ཤེས་རབ་ནི་སྣང་བ་གསུམ་མོ། ། ཕ་རོལ་ནི་འོད་གསལ་ལོ། ། དེ་ཉིད་མི་འདའ་བར་བྱ་བས་ན་དམ་ཚིག་གོ ། རྗེས་སུ་དྲན་པ་ནི་རིལ་འཛིན་རྗེས་ཞིག་གཉིས་ཀྱི་སྒོ་ནས་སོ། ། འཆི་བའི་འོད་གསལ་གང་ཞེ་ན། རང་བཞིན་གྱིས་རྣམ་པར་དག་པས་ན་འོད་གསལ་བ། རང་བཞིན་བརྒྱད་ཅུ་ཐམས་ཅད་འགགས་པས་ན་ཟག་པ་མེད་པ། ལས་ཉོན་གྱིས་སྐྱེ་བ་མི་ལེན་པས་ན་མ་སྐྱེས་པའོ། །
འབྲས་བུ་བྱང་ཆུབ་མེད་ཅིང་རྒྱུ་མངོན་པར་རྟོགས་པ་ཡང་མེད་ལ། གནས་པ་མེད་པས་ཁམས་ཀྱང་མེད་ཅིང་གནས་པ་མེད་པས་འབྱུང་བ་ཡང་མེད་པའོ། ། མ་སྐྱེས་པ་རྗེས་སུ་དྲན་པ་ཇི་ལྟར་བསྒོམ་ཞེ་ན། འཆི་བ་འོད་གསལ་ཟུང་འཇུག་ཏུ་ལྡང་བ་སྟོན་ཏེ། མ་སྐྱེས་པ་ནི་འཛིན་པའི་ཡན་ལག་འོད་གསལ་ལོ། ། རྗེས་སུ་དྲན་པ་ནི་རྗེས་དྲན་གྱི་ཡན་ལག་འོད་གསལ་ལས་ལྡང་བའི་ཟུང་འཇུག་གི་སྐུའོ། ། བསྒོམ་པ་ནི་དེ་ལས་སློབ་པའི་ཏིང་ངེ་འཛིན་ནོ། ། འཆི་བ་འོད་གསལ་གྱི་རྗེས་དེ་ནས་རང་བཞིན་སྒྱུ་ལུས་དང༌། འོད་གསལ་དོན་དམ་གཉིས་དབྱེར་མེད་པའི་ཟུང་འཇུག་གི་སྐུར་ལྡང་ངོ༌། ། སྐུ་ཇི་ལྟ་བུ་ཞེ་ན།
རྒྱུ་དང་འབྲས་བུ་གཉིས་སུ་མེད་པས་མཚན་མ་མེད་པ། འཁོར་བ་མ་སྟོངས་ཀྱི་བར་དུ་རྒྱུན་མི་ཆད་པས་ན་མི་འགྱུར་བའོ། ། ནམ་མཁའ་ལ་གནས་པའི་འཇའ་ཚོན་ལྟར་འོད་ཟེར་ལྔ་དང་ལྡན་པ་དང༌། བདེན་གཉིས་རོ་གཅིག་པས་ན་གཉིས་སུ་མེད་པ་དང༌། ཟུང་འཇུག་ཡིན་པས་ན་གཉིས་སུ་མེད་པ་ཡིན་པ་དང༌། སྡུག་བསྔལ་ཞི་བ་དང༌། ཟག་པ་མེད་པས་དྲི་མ་མེད་པ་དང༌། རེག་བྱའི་ཡུལ་མིན་པས་ནམ་མཁའ་བཞིན་ནོ། ། ལྔ་པ་སྤྲུལ་སྐུའི་གཞི་འགོད་པ་ནི། ཞེ་སྡང་ནི་མི་བསྐྱོད་པའོ། །
དེའི་རིགས་ཀྱི་མཆོད་པ་ནི། ཐུགས་རྡོ་རྗེའི་རང་རིགས་ཀྱི་བུད་མེད་ཀྱི་གཟུགས་སྤྲུལ་ནས་མཆོད་པ་བྱེད་པའོ། ། རྗེས་སུ་དྲན་པ་ནི། ཆགས་པ་ལ་སོགས་པ་ཉམས་སུ་མྱོང་བའོ། ། ཡང་མཆོད་པ་བསྟན་པ་ནི། རྙེད་ནས་མཆོད་པར་བྱའོ། ། གང་ལ་ན། རྣལ་འབྱོར་པ་བདག་ཉིད་ལའོ། ། གང་གིས་ན། ཕྱག་རྒྱ་དང་སྙོམས་པར་ཞུགས་པའི་ཁུ་བའི་རབ་ཏུ་དགའ་བས་སོ། །
ཕྱག་རྒྱ་ཇི་ལྟ་བུ་ཞེ་ན། བུད་མེད་སེམས་རབ་ཏུ་བརྟན་པ། ལོ་གྲངས་བཅུ་གཉིས་ལོན་པའོ། ། ཚུལ་ཇི་ལྟར་ན། པདྨ་ཅན་ལ་སོགས་པའི་རིགས་བཞི་ལ། བྱེད་བཅིངས་ལ་སོགས་པའི་ལས་ཀྱི་རབ་ཏུ་དབྱེ་བས་དེ་དང་སྦྱོར་བའོ། ། གཉིས་པ་ཕན་ཡོན་ནི། རྗེས་དྲན་སྒོམ་པའི་རྣལ་འབྱོར་པ་འདིས་ནི་དེ་བཞིན་གཤེགས་པ་རྣམ་སྣང་ལ་སོགས་པའི་རྫུ་འཕྲུལ་ཐོབ་པས་ན། སྐུའི་དབང་ཕྱུག་དང༌། རྡོ་རྗེ་འཛིན་པ་མི་བསྐྱོད་པ་དང་འབྲེལ་བའི་གང་འདོད་པ་འགྲུབ་པ་ཐུགས་ཀྱི་དབང་ཕྱུག་དང༌།
སྒྲ་ཐམས་ཅད་སྒྲ་བརྙན་དང་འདྲ་བར་ཤེས་པའི་སྒོ་ནས། ངག་སྨྲ་བ་ལ་འབྱོར་པ་ཆོས་འཛིན་པའི་མཆོག འོད་དཔག་མེད་དང་འདྲ་བའི་གསུང་གི་དབང་ཕྱུག་ཚེ་འདི་ཉིད་ལ་ཐོབ་པར་འགྱུར་རོ། ། གཞན་ཡང་སྐུ་གསུང་ཐུགས་དབྱེར་མི་ཕྱེད་པའི་ཕྱག་རྒྱ་ཆེན་པོ་ཡང་དག་པར་འགྲུབ་པར་འགྱུར་རོ། ། འཇིག་རྟེན་པའི་དངོས་གྲུབ་ཀྱང་ཐོབ་པར་བསྟན་པ་ནི། ཟུང་འཇུག་ལ་གནས་པས། དམན་པ་སྔགས་ལ་གཞོལ་བ་དང་འབྲེལ་བ་གཞན་འཇིག་རྟེན་པའི་དངོས་གྲུབ་ཕྲ་མོ་གང་བཤད་པ་རྣམས་ཀྱང་འགྲུབ་པར་འགྱུར་རོ། ། རྒྱུ་གང་ལས་འགྲུབ་ཅེ་ན། རྡོ་རྗེ་གསུམ་སྟེ་ཁམས་གསུམ་པོ་མི་ཕྱེད་པ་ནི་སྟོང་པ་ཉིད་དུ་དབྱེར་མི་ཕྱེད་པ་བསྒོམས་ཏེ་སྔགས་ཀྱི་ཡན་ལག་མ་ཉམས་པ་ཟུང་འཇུག་ཐ་མི་དད་པའི་དོན། བཟླས་པ་སྟེ་མཐོང་བས་འགྲུབ་བོ། །
བདེ་མཆོག་ལས། ཐམས་ཅད་རྣལ་འབྱོར་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ཁམས་གསུམ་པ་ནི་མ་ལུས་པ། ། ཐམས་ཅད་དེའི་ལོངས་སྤྱོད་དོ། ། ཞེས་གསུངས་སོ། ལེའུའི་མཚན་དོན་ནི། སྤྱོད་པ་ནི་སྤྲོས་མེད་ལ་སློབ་པའི་ངོ་བོ་ཡིན་ལ། སྤྱོད་པ་དེ་ཉིད། ཕུལ་དུ་བྱུང་བས་ན་མཆོག་གོ །
སྤྱོད་པ་དེ་ཉིད་སྟོན་པར་བྱེད་པའི་སྒྲའི་ཚོགས་ནི། སྔགས་ཀྱི་སྤྱོད་པ་མཆོག་གི་ལེའུ་སྟེ་བདུན་པའོ། ། ལེའུ་བདུན་པའི་རྣམ་བཤད་དོ།། ༈ །ལེའུ་བརྒྱད་པ་འཆད་པ་ལ་གཉིས་ཏེ། བསྡུས་པའི་དོན་དང༌། ཡན་ལག་གི་དོན་ནོ། ། དང་པོ་ནི། འདོད་པའི་དོན་ལ་གསོལ་བ་གདབ་པ་དང༌། བླ་ན་མེད་པའི་མཆོད་པ་དང༌། སྨད་ནས་གསང་བའི་དབང་བསྐུར་བ་སྟོན་ནོ།
དང་པོས་ནི། སྔོན་བྱུང་རིན་འབྱུང་གིས་གསོལ་བ་གདབ་པ་དང༌། རྗེས་འཇུག་སློབ་མས་གསོལ་བ་གདབ་པའོ། གཉིས་པ་ཡན་ལག་གི་དོན་ལ་གསུམ་སྟེ། བསྟོད་ཅིང་གསོལ་བ་གདབ་པ་དང༌། བླ་ན་མེད་པའི་མཆོད་པ་དང༌། གསང་བའི་དབང་བསྐུར་བའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི། གསོལ་བ་གདབ་བོ། ། གང་གིས་ན། རྡོ་རྗེ་རིན་ཆེན་ཏོག་སྟེ། རིན་ཆེན་ནི་བྱང་ཆུབ་ཀྱི་སེམས་སོ། ། དེ་ཉིད་ལ་ཏོག་ཅེས་ཀྱང་བྱའོ། ། ཅིའི་ཕྱིར་དེ་ལ་རིན་ཆེན་ཏོག་ཞེས་བརྗོད་ན། འདིས་དབང་བསྐུར་བར་བྱེད་དགོས་པའི་ཕྱིར། དེའི་མིང་གིས་བཏགས་སོ། ། གང་ལ་གསོལ་བ་བཏབ་ཅེ་ན།
གནས་ཕུན་སུམ་ཚོགས་པ་བཙུན་མོའི་བྷ་ག་ལ་བཞུགས་པ། བཅོམ་ལྡན་འདས་དེ་བཞིན་གཤེགས་པ་རིགས་ལྔའི་ཐམས་ཅད་ཀྱི་བདག་པོ་ལྷ་མོ་རྣམས་ཀྱི་གཙོ་བོ་གྱུར་པས་དབང་ཕྱུག་དམ་པ་རྡོ་རྗེ་འཛིན་པ་ཆེན་པོ་ལའོ། གང་གི་སྒོ་ནས་ཤེ་ན། འོག་ནས་འབྱུང་བའི་བསྟོད་པ་རྒྱལ་པོ་འདིས་གསོལ་བ་གདབ་བོ། ། གཉིས་པ་རྒྱས་པར་བཤད་པ་ལ་གཉིས་ཏེ། སྤྱོད་པ་དང་ཕྲིན་ལས་ཀྱི་སྒོ་ནས་བསྟོད་ཅིང་གསོལ་བ་བཏབ་པ་དང༌། དེ་ཁོ་ན་ཉིད་ཀྱི་སྒོ་ནས་བསྟོད་ཅིང་གསོལ་བ་གདབ་པའོ། ། དང་པོ་ནི། བཤད་དུ་གསོལ་ཞེས་དྲང་ངོ༌། ། གང་ན།
སེམས་ཅན་གྱི་དོན་རྫོགས་པར་བྱེད་པའི་མཆོད་པའོ། ། གང་གིས་ན། རྡོ་རྗེ་ལྟར་མི་ཕྱེད་པའི་ཚུལ་གྱིས་མཛེས་པས་ན། རྡོ་རྗེ་རྒྱལ་པོའོ། ། སེམས་ཅན་སངས་རྒྱས་ཀྱི་ས་ལ་འགོད་པར་མཛད་པས། ཐེག་པ་ཆེན་པོའོ། ། འོད་གསལ་གྱིས་རྣལ་འབྱོར་པའི་རྒྱུད་སྦྱོང་བར་མཛད་པས་ན། ནམ་མཁའི་སྤྱོད་པ་རྣམ་སྦྱོང་བའོ། ། སྤྲོས་པ་དང་བྲལ་བའི་སྤྱོད་པ་ལ་གནས་པས་ན། ཀུན་ཏུ་བཟང་པོ་སྤྱོད་པའི་མཆོག་གོ །
ཉན་རང་ལས་མཆོག་ཏུ་གྱུར་པས་ན་རྒྱལ་མཆོག་སྟེ། ཁྱད་པར་ལྔ་ལྡན་གྱི་རྡོ་རྗེ་འཆང་ཆེན་པོས་སོ། ། གཉིས་པ་ལ་གཉིས་ཏེ། དྲང་དོན་དུ་བཤད་པ་ནི། མཆོད་པ་བཤད་དུ་གསོལ། ཞེས་དྲང་ངོ༌། ། གང་གིས་ན། འདོད་ཆགས་དང༌། ཞེ་སྡང་དང༌། གཏི་མུག་ཆེ་བ་རྣམས་ཀྱང་སྦྱོང་བར་བྱེད་པའི་རྡོ་རྗེའི་ཐེག་པ་རབ་ཏུ་སྟོན་པ་དང༌།
ཆོས་ཐམས་ཅད་ནམ་མཁའི་དབྱིངས་དང་མཚུངས་པར་སྟོན་པས་མཆོག་གོ ། དུས་གསུམ་གྱི་རྒྱལ་བ་རྣམས་བསྐྱེད་པར་མཛད་པས་ན་རྒྱལ་གཞི་སྟེ་རྡོ་རྗེ་འཆང་ཆེན་པོས་སོ། ། ཡང་མཆོད་པ་བཤད་དུ་གསོལ་ཞེས་དྲང་ངོ༌། ། གང་གིས་ན། གདུལ་བྱ་ཐེག་པ་གསུམ་གྱི་ལམ་ལ་འཇུག་པར་མཛད་པ་དང༌། ཐར་པའི་ལམ་རབ་ཏུ་སྟོན་པར་མཛད་པ་དང༌། རྣམ་སྣང་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་བདག་པོར་གྱུར་པས་ན། སངས་རྒྱས་སྐལ་མཆོག་གོ ། དེ་ཉིད་ཀྱི་ཕྱིར་དག་པའི་བདག་ཉིད་ཅན་ཡིན་པས། མི་མཆོག་སྟེ་རྡོ་རྗེ་འཆང་ཆེན་པོས་སོ། །
ཡང་ཕྱག་འཚལ་ཞེས་དྲང་ངོ༌། ། གང་ལ་ན། རྡོ་རྗེ་ཐེག་པའི་རང་བཞིན་ཅན་གྱི་རྡོ་རྗེ་འཆང་ཆེན་པོ་ལའོ། ། དེ་ཇི་ལྟ་བུ་ཞེ་ན། དོན་དམ་པའི་བྱང་ཆུབ་ཀྱི་སེམས་རྒྱས་པའི་སྤྱན་དང་ལྡན་ཞིང༌། རྣམ་པ་བཅུ་གཉིས་ཀྱི་ཆོས་ཀྱི་འཁོར་ལོ་བསྐོར་བར་མཛད་པ་དང༌། རྡོ་རྗེ་གསུམ་མི་ཕྱེད་པའི་མཚན་ཉིད་ཅན་ཡིན་པས། སྐུ་གསུང་ཐུགས་ཤིན་ཏུ་དག་པའོ། ། གཉིས་པ་ངེས་དོན་དུ་བཤད་པ་ནི། འདོད་ཆགས་ཞེ་སྡང་གཏི་མུག་ཆེ། །
ཞེས་པ་ནི། ཡེ་ཤེས་གསུམ་ལ་བྱས་ནས་དེའི་སྒོ་ནས་བཤད་དུ་གསོལ། ། ཞེས་སྦྱར་རོ། ། འདོད་ཆགས་ནི་སྣང་བ། ཞེ་སྡང་ནི་སྣང་བ་མཆེད་པ། གཏི་མུག་ནི་ཉེར་ཐོབ་ཀྱི་ཡེ་ཤེས་སོ། ། གང་ཞིག་ན། གཉིས་སུ་མེད་པའི་ཡེ་ཤེས་ཀྱི་བདག་ཉིད་ཀྱི་མཆོད་པའོ། ། རྡོ་རྗེ་ནི་འོད་གསལ་ལོ། ། རང་བཞིན་བརྒྱད་ཅུ་དང་སྣང་བ་གསུམ་སྦྱོར་བར་མཛད་པས་ན་ཐེག་པའོ། །
དེ་རབ་ཏུ་སྟོན་པས་ན་རྡོ་རྗེ་ཐེག་པ་སྟོན་པའོ། ། དབང་པོ་མཆོག་ས་བཅུ་པས་བཟུང་བར་བྱ་བ་ཡིན་པས་ནམ་མཁའི་དབྱིངས་དང་མཚུངས་པའོ། ། སྤྲུལ་སྐུ་ཐམས་ཅད་ཀྱི་དང་པོའི་རྩ་བར་གྱུར་པས་མཆོག་གོ ། རྣམ་སྣང་ལ་སོགས་པའི་རྒྱལ་བ་རྣམས་ཀྱི་གཞིའི་མཆོད་པ་འོད་གསལ་བཤད་དུ་གསོལ། ཞེས་པའོ། ། ཡང་གཉིས་སུ་མེད་པའི་ཡེ་ཤེས་ཀྱི་མཆོད་པ་བཤད་དུ་གསོལ། ཞེས་སྦྱར་རོ། ། སུ་ཞིག་གིས་ཤེ་ན། རྡོ་རྗེའི་སྐུ་ཉིད་ཀྱིས་ཚད་མེད་པའི་ལྷ་མོ་དང་སྙོམས་པར་ཞུགས་པས། ལྷ་དང་མི་ལས་འདས་པའི་ཡོན་ཏན་བརྒྱད་ཀྱི་བདེ་བ་ཉམས་སུ་མྱོང་བ་ནི་ཐར་པ་ཡིན་ལ།
དེ་ཐོབ་པའི་ཐབས་སྟོན་པས་ཐར་པའི་ལམ་རབ་ཏུ་སྟོན་པ་དང༌། སྣང་མཆེད་ཐོབ་གསུམ་གྱི་སྒོ་ནས་གདུལ་བྱ་དོན་དམ་པ་ལ་འཇུག་པར་མཛད་པས་ན་ཐེག་པ་གསུམ་གྱི་ལམ་ལ་འཇུག་པར་མཛད་པའོ། ། བདེ་བ་ཐམས་ཅད་ཀྱི་བདག་ཉིད་སྒྲུབ་པར་མཛད་པས་ན་སངས་རྒྱས་སྐལ་མཆོག་གོ ། སྒྱུ་ལུས་དང་འོད་གསལ་གཉིས་ཀྱི་བདག་ཉིད་ཅན་ཡིན་པས་ན་དག་པའི་བདག་གོ ། དེ་ལྟ་བུའི་ཡོན་ཏན་དང་ལྡན་པས་ན། མི་མཆོག་རྡོ་རྗེ་འཆང་ཁྱོད་ཀྱིས་སོ། ། ཕྱག་འཚལ་ཞེས་དྲང་ངོ༌། ། གང་ལ་ན། མི་འཇིགས་པའི་བདག་ཉིད་ཅན་གྱི་རྡོ་རྗེ་ཐེག་པ་གསུང་བ་པོའི་ཁྱད་པར་ནི། རྡོ་རྗེ་འཆང་ཆེན་པོ་ནི་བྱང་ཆུབ་ཀྱི་སེམས་ཡིན་ལ།
ཡངས་པའི་སྤྱན་དང་ལྡན་པས་ན་རྒྱས་པའི་སྤྱན་ནོ། ། བདེན་པ་གཉིས་ཀྱི་ཆོས་སྟོན་པར་མཛད་པས་ན་ཆོས་ཀྱི་འཁོར་ལོ་བསྐོར་བའོ། ། ཡང་དག་པའི་མཐའ་རྣམ་པར་དག་པའི་སྐུ་གསུང་ཐུགས་མངའ་བས་ན། སྐུ་གསུང་ཐུགས་ཤིན་ཏུ་དག་པས་ན་རྡོ་རྗེ་འཆང་ངོ༌། ། གཉིས་པ་བླ་ན་མེད་པའི་མཆོད་ལ་གསུམ་སྟེ། རྫོགས་པའི་རིམ་པའི་མཆོད་པ་དང༌། བསྐྱེད་རིམ་པའི་མཆོད་པ་དང༌། གཉིས་ཀའི་ཐུན་མོང་གི་མཆོད་པའོ། ། དང་པོ་ལ་མདོར་བསྟན་པ་ནི། བསྟོད་ཅིང་གསོལ་བ་བཏབ་པ་དེ་ནས་བཤད་དོ། །
གང་གིས་ན། རྒྱལ་པོ་རྡོ་རྗེ་འཛིན་ཏེ་རྡོ་རྗེ་འཆང་གིས་སོ། ། དེའི་ཁྱད་པར་ནི། ཐམས་ཅད་འོད་གསལ་གྱིས་རྣམ་པར་དག་པའི་བདག་ཉིད་ཡིན་པས་ན། ཐམས་ཅད་ནམ་མཁའོ། ། མི་འཇིག་པ་དང་ཆེན་པོ་ཡིན་པས་ན། མི་འགྱུར་ཆེའོ། ། ཐམས་ཅད་ཀྱི་དབང་བསྐུར་བས་ན་དབང་བསྐུར་བའོ། ། ནམ་མཁའ་མཛོད་ཀྱི་ཏིང་ངེ་འཛིན་གྱིས་སེམས་ཅན་ཐམས་ཅད་ཀྱི་ཡིད་ལ་རེ་བ་རྫོགས་པར་མཛད་པས་ན་ཀུན་གྱི་དོན་ནོ། ། འཇིག་རྟེན་གསུམ་ལ་དབང་བྱེད་པས་ན་ཀུན་གྱི་དབང་པོའོ། །
བདེན་གཉིས་དབྱེར་མེད་ཀྱི་མཚན་ཉིད་འཛིན་པས་ན། རྡོ་རྗེ་རིན་ཆེན་འཛིན་ནོ། ། དེས་ཅི་ཞིག་བཤད་ཅེ་ན། དུས་གསུམ་གྱི་དེ་བཞིན་གཤེགས་པ་ཐམས་ཅད་འབྲེལ་བའི་མཆོད་པའོ། ། དེ་ནི་བསྐྱེད་རིམ་པ་རྣམས་དང་ཐུན་མོང་མ་ཡིན་པས་ན་མཆོག་གོ ། ཅིའི་ཕྱིར་ཐུན་མོང་མ་ཡིན་ཞེ་ན། རྡོ་རྗེ་མི་ཕྱེད་གསུམ་གནས་ཏེ། མ་བཅོས་པའི་མཆོད་པ་ཡིན་པས་སོ། ། ཁམས་གསུམ་པའི་ཡོན་ཏན་རྣམས་སྐུ་གསུང་ཐུགས་སུ་འདུས་པར་མཛད་པས་ན། སྐུ་གསུང་ཐུགས་སྐལ་བ་མཆོག་གོ །
རྒྱལ་བ་རྣམས་འདི་ལས་འབྱུང་བས་ན། ། རྒྱལ་བ་འབྱུང་བའོ། ། གཉིས་པ་རྒྱས་པར་བཤད་པ་ནི། ཟུང་འཇུག་པའི་རྣལ་འབྱོར་པས་དབེན་གསུམ་སྔོན་དུ་སོང་བའི་ཀུན་རྫོབ་འོད་གསལ་དུ་བཅུག་པ་ལས། ལོངས་སྐུར་བཞེངས་ནས་སྤྲུལ་སྐུར་བསྒྱུར་ཏེ། ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་པ་ལས། ཆོས་འབྱུང་དུ་སྐད་ཅིག་གིས་ལྷ་བསྐྱེད་དེ་འབྱིན་སྔགས་ཀྱིས་ཕྱིར་སྤྲོས་ནས། སེམས་ཅན་གྱི་དོན་བྱས་ཏེ། གནས་སུ་བཀོད་པ་ནི། ཟུང་འཇུག་པའི་དཀྱིལ་འཁོར་རྒྱལ་མཆོག་ཡིན་ལ།
དེ་ཉིད་ལ་མཆོད་པ་ཞེས་བྱ་སྟེ། སེམས་ཅན་གྱི་དོན་མཛད་པ་ནི་སངས་རྒྱས་མཉེས་བྱེད་ཡིན་པའི་ཕྱིར་རོ། ། ཟུང་འཇུག་གི་མཚན་ཉིད་སྟོན་པ་ནི། ན་ཆུང་གཞོན་ནུ་ཞེས་སོགས་ཏེ། ཟུང་འཇུག་དེ་ཉིད་ཡིད་དུ་འོང་བས་ན། ན་ཆུང་གཞོན་ནུའོ། ། བདེན་གཉིས་དབྱེར་མེད་ཀྱི་མིག་དང་ལྡན་པས་ན་མིག་ཡངས་པའོ། ། ཡན་ལག་ཐམས་ཅད་རྫོགས་པས་ན་གཟུགས་བཟང་བའོ། ། རྡོ་རྗེ་སེམས་དཔའི་ལང་ཚོ་དང་ལྡན་པས་ན་གཞོན་པས་བརྒྱན་པའོ། ། བསྡུས་པའི་དཀྱིལ་འཁོར་བཅུ་གསུམ་དང༌།
གླེང་གཞིའི་བྱང་ཆུབ་སེམས་དཔའ་བརྒྱད་དང༌། ལྷ་མོ་བཞི་དང་བཅས་པའི་ཉི་ཤུ་རྩ་ལྔའི་བདག་ཉིད་ཅན་ཡིན་པས། ལོ་གྲངས་ཉི་ཤུ་རྩ་ལྔ་ལོན་པ་ཞེས་བྱ་སྟེ། ལྷ་དེ་དག་གི་བདག་ཉིད་ཅན་གྱི་དག་པའི་སྒྱུ་ལུས། བླ་མའི་ཞལ་ནས་རྙེད་ཅིང་ཐོབ་པའི་ཟུང་འཇུག་གི་མཆོད་པ་བྱའོ། ། བྱོལ་སོང་གི་སྒྲ་ནི་ལོགས་ན་ཡོད་པ་ལ་བྱ་སྟེ། རྩ་བའི་རྡོ་རྗེ་འཆང་ལས་གཞན་དུ་སྣང་བའི་དཀྱིལ་འཁོར་གྱི་ལྷ་རྣམས་རྡོ་རྗེ་འཆང་ཆེན་པོ་དང་འདྲ་བར་བཟུང་ཞིང་བརྟག་པར་བྱ་སྟེ། གཙོ་བོའི་རྣམ་འཕྲུལ་ཡིན་པས་སོ། ། བསྐྱེད་རིམ་པའི་མཆོད་པ་ལ་གསུམ་སྟེ། གནས་སྦྱང་ཞིང་མཆོད་པའི་ཡོ་བྱད་སྒྲུབ་པ་དང༌།
ཕྱག་རྒྱ་འདུ་བྱ་ཞིང་རང་ཉིད་ལྷར་བསྒྲུབ་པ་དང༌། དཀྱིལ་འཁོར་རྒྱལ་མཆོག་བསྐྱེད་པའོ། ། དང་པོ་ནི། ས་ཕྱོགས་གཙང་ཞིང་སྐྱེ་བོ་དུ་མ་འདུ་བ་དང་བྲལ་བའི་རྣམ་པར་དབེན་པ་དང༌། འམ་གྱི་སྒྲས་ནི་གནས་གཞན་གཙུག་ལག་ཁང་སོགས་སྟོན་པའོ། ། རྒྱལ་བ་ཉིད་སྐྱེས་ནི། སངས་རྒྱས་ཀྱི་ཕྲིན་ལས་འཇུག་པའི་སྲས་བསྔགས་པའོ། ། ཞི་བའི་གནས་ནི་སྐྱེས་བུ་དམ་པའི་ཁྱིམ་མོ། ། གནས་དེར་གཤང་བ་བ་ལང་གི་གཅི་བ་དང༌། དེའི་གཅིན་དང༌།
ཆུ་དང་དྲི་བཟང་པོ་ལ་སོགས་པས་ས་ཕྱོགས་བྱུགས་ཤིང་དཀྱིལ་འཁོར་བྱས་ཏེ། མཆོད་པའི་ཡོ་བྱད་རྣམས་རྒྱལ་བ་མཆོད་པའི་ཕྱིར། ཉི་མ་རེ་ཞིང་བརྟག་པར་བྱའོ། ། གཉིས་པ་ནི། མཆོད་པའི་ཡོ་བྱད་བསྒྲུབས་ནས་སྒྲུབ་ཐབས་ལས་གསུངས་པའི་རིམ་གྱིས་རྣལ་འབྱོར་དང་རྗེས་སུ་རྣལ་འབྱོར་བྱས་ནས། ཤིན་ཏུ་རྣལ་འབྱོར་གྱི་སྐབས་སུ་ཆོ་ག་ཤེས་པའི་སྔགས་པས་རང་དང་ཕྱག་རྒྱའི་ནུ་མའི་དབུས་ཏེ་སྙིང་ཁའི་གནས་སུ། ཧཱུྃ་དུ་སྐྱེས་པའི་མི་བསྐྱོད་པ་འགོད་དེ། སྤྱི་གཙུག་གི་མཐའ་སྟེ་སྐྲ་མཚམས་སུ། ཨོཾ་དུ་བྱུང་བའི་རྣམ་པར་སྣང་མཛད་འགོད་དོ། ། དེ་གཉིས་ཀྱི་བར་དུ་དབུས་ལྐོག་མའི་ཕྱོགས་སུ་ཨར་སྣང་བའི་འོད་དཔག་མེད་དོ། །
རྐང་པ་གཉིས་དང་བརླའི་རྩ་བའི་བར་ལ་ཡི་གེ་ཧར་བྱུང་བའི་དོན་ཡོད་གྲུབ་པའོ། ། ལྟེ་བ་རོ་སྨད་ཀྱི་གནས་དག་ཏུ་ཡི་གེ་སྭར་བྱུང་བའི་རིན་འབྱུང་འགོད་དོ། ། རྒྱལ་བའི་སྲས་བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་དང༌། ལྷ་མོ་ལ་སོགས་པ་རིགས་ལྔའི་བདག་ཉིད་ཀྱི་ལྷ་རྣམས་སྒྲུབ་ཐབས་ལས་བཤད་པའི་ཆོ་གས་དེ་དང་དེར་ཅི་རིགས་པ་འགོད་པར་བྱའོ། ། འདིར་ཧཱུྃ་ལས་སྐྱེས་པ་ལ་སོགས་པའི་སྐད་དོད། ཧཱུྃ་ཀ་ར་ཛ་ཞེས་པ་ལ་སོགས་པ་ལ་ཧཱུྃ་ལས་ཞེས་པ་ལྔ་པའི་སྒྲ་མེད་ཅིང༌། དོན་ཡི་གེ་སྒོམ་པ་ཡིན་པས། ཧཱུྃ་གི་རྣམ་པར་བྱུང་ཞེས་སྦྱར་དགོས་སོ། ། འགའ་ཞིག་ལུས་ལ་ལྷ་སུམ་ཅུ་སོ་གཉིས་ཡོད་པ་ལྟར། ཕྱུང་བའི་དཀྱིལ་འཁོར་ལའང་སུམ་ཅུ་སོ་གཉིས་ཡོད་ཅེས་པ་དང་འགལ་ལོ་ཞེས་ཟེར་རོ། །
ལུས་ལ་བཀོད་པའི་ལྷ་ཉིད་ཡི་གེའི་རྣམ་པར་སྣང་བར་འདོད་ཀྱི། ལུས་ལ་ལྷ་མེད་པར་མི་འདོད་པས་སྐྱོན་མེད་དོ། ། དེ་ལྟར་བདག་དང་ཕྱག་རྒྱའི་ལུས་ལ། ལྷ་བཀོད་པས་ཅི་ཞིག་བྱ་ཞེ་ན། རྡོ་རྗེ་དང་པདྨ་བྱིན་གྱིས་བརླབས་ནས་སྙོམས་པར་ཞུགས་ཏེ། ནམ་མཁའི་དབྱིངས་ཏེ། ཆོས་འབྱུང་གི་དབུས་སུ་ཡེ་ཤེས་རྒྱ་མཚོ་བྱང་ཆུབ་ཀྱི་སེམས་བསྒོམ་པར་བྱ་བ་སྟེ་དབྱུང་བར་བྱའོ། ། དེ་ནས་བདག་ཉིད་ཆོས་འབྱུང་གི་ནང་གི་ཟླ་བ་སྟེ། བྱང་ཆུབ་ཀྱི་སེམས་ཀྱི་དབུས་ན་རང་གི་ལྷག་པའི་ལྷ་གང་ཡིན་པ་དེའི་ངོ་བོར་གནས་པར་བསྒོམ་པར་བྱའོ། ། དེའི་འོག་ཏུ་མཁས་པས།
ཆོས་འབྱུང་གི་དབུས་ཀྱི་དེ་བཞིན་གཤེགས་པ་ཕྱིར་སྤྲོས་ལ། གང་གིས་ན། ཞི་བ་ནི་སེམས་རྩེ་གཅིག་པ་ཡིན་ལ། དེ་ཉིད་རྡོ་རྗེ་ཞེས་བྱ་སྟེ། དེ་འཛིན་པས་ན་རྡོ་རྗེ་འཛིན་པའོ། ། སླར་ཡང་སྤྲོ་བ་དང་བསྡུ་བ་གང་ཞིག་འདོད་པར་གྱུར་པའི་ཚེ་ན། སྙིང་ཁར་བསྡུ་བ་དག་ཀྱང་བྱའོ། ། གསུམ་པ་དཀྱིལ་འཁོར་རྒྱལ་པོ་མཆོག་བསྐྱེད་པ་ནི། དེ་ལྟར་བདག་ཉིད་གཙོ་བོར་བསྐྱེད་ནས། རྣལ་འབྱོར་པ་རང་གི་ལུས་རིན་ཆེན་སྣ་བཞིའི་མཆོད་རྟེན་གྱི་རང་བཞིན་དུ་བསམ་པར་བྱའོ། །
མཆོད་བྱ་ནི་ལྷ་རྣམས་ཡིན་ལ། དེའི་རྟེན་ཡིན་པས་རང་གི་ལུས་ལ་མཆོད་རྟེན་བརྗོད་དོ། ། བཞིའི་རང་བཞིན་ཞེས་པ་ནི་སྤྱན་ལ་སོགས་པའི་རང་བཞིན་འབྱུང་བ་བཞིའོ། ། དེ་ཉིད་ལྷའི་གནས་སུ་གྱུར་པར་རྣམ་པར་བསམ་པར་བྱའོ། ། གང་གི་གནས་ཡིན་ཞེ་ན། དུས་གསུམ་གྱི་ཡེ་ཤེས་རྒྱ་མཚོ་སྟེ་དེ་བཞིན་གཤེགས་པའི་ཚོགས་སོ། ། དེའི་ཁྱད་པར་ནི་འོད་ཟེར་ཕྲེང་བས་བརྒྱན་པ་ཞེས་སྦྱར་རོ། ། རྒྱུད་ཕྱི་མ་ལས་མཆོད་རྟེན་ཇི་ལྟ་བུ་ལགས། ། མཆོད་རྟེན་སངས་རྒྱས་ཐམས་ཅད་ཀྱི། ། ཕོ་བྲང་བཞུགས་གནས་ཡིན་པར་བཤད། །
ཅེས་སོ། ། དེའི་འོག་ཏུ་བསྐྱེད་པའི་རིམ་པ་ལ་མཁས་པས་བདག་གི་བ་སྤུའི་བུ་ག་རྡོ་རྗེའི་ལམ་ནས་བྱུང་བའི་བྱང་ཆུབ་ཀྱི་སེམས་ནི། ཕྱག་རྒྱའི་ཆོས་འབྱུང་དུ་གནས་པ་ལས་བསྐྱེད་པའི་ལྷའི་ཚོགས་ལ་མཆོད་པའི་སྤྲིན་ཞེས་བརྗོད་ལ། དེ་རྣམས་དབྱུང་ཞིང་སྤྲོ་བར་བྱའོ། ། ཞེས་པ་དཀྱིལ་འཁོར་རྒྱལ་པོ་མཆོག་བསྟན་ནོ། ། གསུམ་པ་གཉིས་ཀའི་ཐུན་མོང་གི་མཆོད་པ་ལ་གཉིས་ཏེ་དྲང་དོན་དུ་བཤད་པ་ནི། རྣམ་དབྱེ་ཤེས་པའི་མཁས་པས། ཨུཏྤལ་དཀར་པོ་ལ་སོགས་པ་རིགས་ལྔའི་དབྱེ་བས་རྣམ་པ་ལྔ་ཡོད་པར་ཤེས་པར་བྱས་ཤིང༌། པདྨ་ཡང་ཁ་དོག་ལྔའི་དབྱེ་བས། ལྔར་ཤེས་པར་བྱའོ། །
ཛཱ་ཏི་ལ་ཡང་རིགས་རྣམ་པ་གསུམ་དུ་ཤེས་པར་བྱས་ནས། རིགས་ལྔ་དང་རིགས་གསུམ་གྱི་ལྷ་རྣམས་ལ་འབུལ་བར་བྱའོ། ། དེ་བཞིན་མེ་ཏོག་ཀར་ནི་ཀ་དང༌། མ་ལི་ཀ་དང༌། ཡུག་ཏི་ཀ་དང༌། ཀ་ར་ཝི་ར་ཡང་བསམ་གཏན་གྱི་སྟོབས་ཀྱིས་བསམས་ནས། མཆོད་པ་རབ་ཏུ་བརྟག ། ཅེས་བྱའོ། ། གཉིས་པ་ངེས་དོན་དུ་བཤད་པ་ནི། དགོངས་པ་ལུང་སྟོན་ལས།
གང་ཞིག་རླུང་ནི་བཅུར་གྲགས་པ། ། དེ་ནི་པདྨ་ཨུཏྤལ་མིང༌། ། དེ་ཉིད་ཅེས་གྲགས་རྡོ་རྗེ་གསུམ། ། ཛཱ་ཏི་གཅིག་པུ་གསུམ་དུ་འདོད། ། ཀར་ཎི་ཀ་ར་མ་ལི་ཀ ། ཡུག་ཏི་ཀ་ཀ་ར་བི་ར། ། གོས་དཀར་རིམ་བཞིན་སྤྱན་སོགས་ཏེ། ། དབང་ཆེན་སོགས་པར་འདིར་སྦྱར་རོ། ། དངོས་མེད་གོ་འཕང་ལ་འགོད་པས། ། ལྷ་རྣམས་ཀྱི་ནི་སྐུར་སྦྱོར་བ། །
སངས་རྒྱས་ཐམས་ཅད་དགའ་མཉེས་པའི། ། མཆོད་པ་ཆེན་པོ་དེ་འགྱུར་རོ། ། དེ་ཉིད་མེ་ཏོག་ཡིན་དགོངས་ན། ། ཕྱི་དུས་སྐྱེ་བོས་མི་ཤེས་སོ། ། མ་རྟོགས་པས་ན་དེ་རྣམས་ཀྱི། ། དངོས་གྲུབ་རིང་དུ་གནས་པར་འགྱུར། ། ད་ནི་བདག་ཉིད་སྐལ་མིན་ཞེས། ། སྨྲ་ཞིང་བདག་ཉིད་སྨོད་པར་བྱེད། ། དེ་བཞིན་བདག་ཉིད་སྨད་པས་ན། ། སངས་རྒྱས་ཐམས་ཅད་སྨད་པར་འགྱུར། །
སངས་རྒྱས་ཐམས་ཅད་སྨད་གྱུར་པས། ། མྱ་ངན་འདས་ལས་གཞན་དུ་འགྲོ། ། ཞེས་གསུངས་སོ། ། པདྨ་ལྔས་ནི་རྩ་བའི་རླུང་ལྔ་བསྟན་ལ། ཨུཏྤལ་ལྔས་ནི་ཡན་ལག་གི་རླུང་ལྔ་བསྟན་ནོ། ། མེ་ཏོག་ཀ་ནི་ཀ་སོགས་བཞིས་ནི་རླུང་བཅུ་པོ་དེ་དག་རླུང་གི་དཀྱིལ་འཁོར་བཞིས་བསྡུས་པར་བསྟན་ནོ། ། ཛཱ་ཏི་གསུམ་ནི་སྣང་བ་གསུམ་མོ། ། དངོས་མེད་གོ་འཕང་ལ་འགོད་པ་ཞེས་སོགས་ཚིག་རྐང་ལྔས་ནི། སྒྱུ་ལུས་འོད་གསལ་དུ་བཅུག་ནས། དེ་ལས་བཞེངས་ཏེ་ཟུང་འཇུག་གི་སྐུ་སྒོམ་པ་ཉིད་ལ་མཆོད་པར་བཤད་དོ། །
དེ་ནི་རླུང་བཅུ་ལ་རྡོ་རྗེ་བཟླས་པ་བྱས་ཏེ། སེམས་གསུམ་རིམ་གྱིས་རྟོགས་ནས་སྒྱུ་ལུས་ཐོབ་ཅིང༌། དེ་ཉིད་འོད་གསལ་དུ་བཅུག་ནས། ཟུང་འཇུག་ཏུ་ལྡང་བ་ལ་སློབ་པ་ནི་མཆོད་པའོ། ། ཞེས་པའོ། ། ཕྱི་དུས་སྐྱེ་བོས་མི་ཤེས་ཞེས་སོགས་ཀྱིས་ནི། ལུང་གི་དགོངས་པ་མི་ཤེས་པའི་ཉེས་དམིགས་བསྟན་ནོ། ། གསུམ་པ་གསང་བའི་དབང་བསྐུར་ལ་གཉིས་ཏེ། དངོས་ཀྱི་དོན་དང༌། ཕན་ཡོན་བསྟན་པའོ། །
དང་པོ་ལ་གསུམ་སྟེ། བླ་མའི་བྱ་བ་དང༌། སློབ་མའི་བྱ་བ་དང༌། གསང་བའི་དབང་བསྐུར་དངོས་སོ། ། དང་པོ་ནི། བསྒོམ་པར་བྱ་ཞིང་བསྐྱེད་པར་བྱའོ། ། གང་ན། རྣམ་པར་སྣང་མཛད་ཀྱི་དཀྱིལ་འཁོར་གྱི་འཁོར་ལོའོ། ། དེ་ཇི་ལྟ་བུ་ཞེ་ན། ངོས་རེ་ཞིང་དཔག་ཚད་ཉི་ཤུ་རྩ་ལྔ་རྩ་ལྔ་པའི་དཔག་ཚད་རྒྱའི་ཁྱོན་ཙམ་དུ་ཆེ་བའོ། །
འདིས་ནི་ཆེ་བ་ཙམ་གྱི་མཚོན་བྱེད་དོ། ། གྲུ་བཞི་སྒོ་བཞི་པ་ལ་སོགས་ཡོན་ཏན་དང་ལྡན་པའོ། ། གང་གིས་བསྒོམ་པར་བྱ་ན། རྣམ་སྣང་གི་རྣལ་འབྱོར་པས་སོ། ། ཚུལ་ནི་རྟེན་གཞལ་ཡས་ཁང་བསྐྱེད་པའི་འོག་ཏུ་བག་ཡོད་དང་ལྡན་པའི་མཁས་པས། དུས་རྟག་ཏུ་མི་བསྐྱོད་པ་ལ་སོགས་པའི་རིགས་ལྔའི་བདག་ཉིད་ཀྱི་ལྷ་རྣམས་དཀྱིལ་འཁོར་གྱི་ཤར་ལ་སོགས་པའི་སྣམ་བུ་རྣམས་སུ་ཅི་རིགས་པར་འགོད་པར་བྱའོ། ། འཁོར་ལོའི་སྒྲས་རྣམ་སྣང་གི་དཀྱིལ་འཁོར་བསྟན་པ་དེ་བཞིན་དུ། པདྨ་དང༌། རྡོ་རྗེ་དང༌། རལ་གྲི་དང༌།
ཨུཏྤལ་གྱི་དཀྱིལ་འཁོར་ཏེ། པདྨའི་དཀྱིལ་འཁོར་ནི་འོད་དཔག་མེད་ཀྱིའོ། ། རྡོ་རྗེའི་ནི་མི་བསྐྱོད་པའིའོ། ། རལ་གྲི་ནི་དོན་ཡོད་གྲུབ་པ་ཡིའོ། ། ཨུཏྤལ་གྱི་དཀྱིལ་འཁོར་ནི་རིན་ཆེན་འབྱུང་ལྡན་གྱི་དཀྱིལ་འཁོར་རོ། ། འདི་དག་མཁས་པས་བསྒོམ་ཞིང་ཤེས་པར་བྱའོ། ། ཚད་ནི་དཔག་ཚད་བྱེ་བའི་ཁྱོན་ཙམ་སྟེ་ཆེ་བ་མཚོན་ནོ། ། དབྱིབས་ནི་གྲུ་བཞི་ཤིན་ཏུ་མཛེས་པའོ། ། ཁ་དོག་བཞི་དང་ལྡན་པས་རིན་ཆེན་སྣ་བཞིའི་རང་བཞིན་ནོ། ། མཆོད་རྟེན་དང་འདྲ་བས་ན་མཆོད་རྟེན་ནོ། །
དྭངས་པའི་ཚད་ནི་ཤེལ་ལྟར་ཁ་དོག་དཀར་བས་ན། གསལ་ཞིང་ཞེས་འབྱུང་ཡང༌། གསལ་བ་ཁོ་ན་འཛིན་པར་རིགས་སོ། ། སྐྱོན་དང་བྲལ་བས་ན། རང་བཞིན་གྱིས་དྲི་མ་མེད་པའི་ཁྱད་པར་དང་ལྡན་པའོ། ། འདི་དག་ནི་རིགས་ལྔའི་གནས་ཀྱི་དཀྱིལ་འཁོར་དུ་བསྒོམ་པར་བྱའོ། ། གང་གིས་ན། གསང་བའི་དབང་བསྐུར་ཤེས་པའི་རྣལ་འབྱོར་པ་ཤེས་རབ་ཅན་གྱིས་སོ། ། དགོས་པ་ནི། མཆོད་པའི་ཕྱིར་ཏེ།
གསང་བའི་དབང་བསྐུར་གྱི་ཆེད་དུའོ། ། དེ་ལས་སྤྱིར་བུམ་པའི་དབང་རྡུལ་ཚོན་གྱི་དཀྱིལ་འཁོར་དུ་བསྐུར། གསང་དབང་དང་ཤེས་རབ་ཡེ་ཤེས་ཀྱི་དབང་ཚོགས་ཀྱི་དཀྱིལ་འཁོར་དུ་བསྐུར་བར་ཀླུ་སྒྲུབ་ཀྱིས་དཀྱིལ་ཆོག་ཉི་ཤུ་པ་ལས་བཤད། འགྲེལ་པར། ཡིད་ཀྱིས་སམ་བྲིས་པས་བསྐྱེད་པར་བྱ། ། ཞེས་པ་ལ། ཡིད་ཀྱིས་ཞེས་པས། ཏིང་ངེ་འཛིན་གྱི་དཀྱིལ་འཁོར་བསྟན། བྲི་བས་བསྐྱེད་ཅེས་པས་རྡུལ་ཚོན་གྱི་དཀྱིལ་འཁོར་བསྟན་ནོ། ། གཉིས་པ་སློབ་མའི་བྱ་བ་བསྟན་པ་ལ་གཉིས་ཏེ།
ལྷ་དང་བླ་མ་ཐུན་མོང་དུ་མཆོད་པ། བླ་མ་ལ་ཁྱད་པར་གྱི་མཆོད་པ་འབུལ་བའོ། ། དང་པོ་ནི། འདོད་པའི་ཡོན་ཏན་ལྔ་རྣམས་ཀྱིས་མཆོད་པ་སྣ་ཚོགས་པ། དཔག་ཏུ་མེད་པ་བརྩམས་པར་བྱའོ། ། གང་ལ་ན། ལྷ་དང་བླ་མ་དེ་ལའོ། ། འདོད་པའི་ཡོན་ཏན་ནི་རིན་པོ་ཆེ་དང༌། ན་བཟའ་དང༌། དུང་ལ་སོགས་པའི་སྒྲ་དང༌།
ཙནྡན་ལ་སོགས་པའི་དྲི་རྣམས་སོ། ། སུ་ཞིག་གིས་མཆོད་པར་བརྩམ་ཞེ་ན། བྱང་ཆུབ་ནི་གསང་དབང་ཡིན་ལ། དེ་འདོད་པས་སོ། ། དགོས་པ་ནི། དྲི་མ་འཁྲུད་པའི་ཡེ་ཤེས་བསྐྱེད་པའི་ཕྱིར་རོ། ། དུས་ནི་རྟག་ཏུ་སྟེ་ཉིན་རེ་ཞིང་མཆོད་པ་བརྩམ་པར་བྱའོ། ། གཞན་ཡང་མེ་ཏོག་ལ་སོགས་པའི་མཆོད་པ་རྣམ་པ་ལྔ་མཆོག་ཏུ་གྱུར་པ་རྣམས་ཀྱིས་ཀྱང་རྟག་ཏུ་ལྷ་རྣམས་དང༌། བླ་མ་མཉེས་པར་བྱའོ། ། གཉིས་པ་ལ་གཉིས་ཏེ།
ལེགས་པར་བསླབ་པའི་ཕྱག་རྒྱ་འབུལ་བ་དང༌། ཡོངས་སུ་བཟུང་བ་མེད་པའི་དངོས་པོ་ཁྱད་པར་ཅན་འབུལ་བའོ། ། དང་པོ་ནི། འབྲལ་བར་བྱ་ཞེས་དྲང་ངོ༌། ། གང་ལ་ན། སངས་རྒྱས་ཀུན་གྱི་བདག་ཉིད་བླ་མ་ལའོ། ། གང་ན་ཟག་མེད་ཀྱི་བདེ་བ་བསྐྱེད་པས་ན་རིན་ཆེན་འབྱུང་གནས་དང༌། ལང་ཚོ་མ་ཉམས་པས་ན། ན་ཆུང་དང༌། བུད་མེད་ཀྱི་ཡོན་ཏན་ཐམས་ཅད་དང་ལྡན་པ་མཆོག་ཏུ་གྱུར་པ་པདྨ་ཅན་ནོ། །
དེ་མཚོན་བྱེད་དོ། ། དེའི་ཁྱད་པར་ནི་རིན་ཆེན་སྣ་ཚོགས་པ་དང༌། གོས་ལ་སོགས་པས་བརྒྱན་ཞིང་སྤྲས་པའོ། ། དགོས་པ་ནི། འབད་པས་སྒྲུབ་པ་ཐུན་མོང་གི་དངོས་གྲུབ་དང༌། རབ་ཏུ་སྒྲུབ་པ་ཁྱད་པར་གྱི་དངོས་གྲུབ་ཚེ་འདི་ཉིད་ལ་ཐོབ་པར་བྱ་བའི་ཕྱིར་དུའོ། ། གཉིས་པ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཞིང་འདི། པདྨ་རཱ་ག་དང༌། ཨིནྡྲ་ནཱི་ལ་དང༌།
བཻ་ཌཱུརྻ་དང༌། མརྒད་དང༌། རྡོ་རྗེ་དང༌། མུ་ཏིག་དང༌། བྱུ་རུ་ཞེས་བྱ་བའི་རིན་པོ་ཆེ་སྣ་བདུན་གྱིས་ཡོངས་སུ་བཀང་ཞིང་མཁས་པས་ཉིན་རེ་ཞིང་འབུལ་བར་བྱའོ། ། སློབ་མ་ཇི་ལྟ་བུ་ཞེ་ན། གཉིས་སུ་མེད་པའི་ཡེ་ཤེས་རྟོགས་པར་འདོད་ཅིང༌། མཆོག་གི་དངོས་གྲུབ་འདོད་པའི་ཤེས་རབ་ཅན་གྱིས་སོ། ། གསུམ་པ་གསང་བའི་དབང་བསྐུར་བ་ལ་གསུམ་སྟེ། ལྷ་བསྐྱེད་པ་སྔོན་དུ་འགྲོ་བའི་མཆོད་པ་མདོར་བསྟན་པ་དང༌།
དེ་ཉིད་རྒྱས་པར་བཤད་པ་དང༌། དབང་བསྐུར་དངོས་བསྟན་པའོ། ། དང་པོ་ནི། སློབ་མས་མཆོད་པ་ཕུལ་ནས། བླ་མས་ཅི་ཞིག་བྱ་ཞེ་ན། འབུལ་བར་བྱའོ། ། གང་ན། རེག་བྱའི་སྦྱོར་བ་སྟེ། སྦྱོར་བ་ལས་བྱུང་བའི་རེག་བྱའི་བདེ་བའོ། ། གང་ལ་ན།
འདོད་ཆགས་ཀྱི་བློ་ཅན་གྱི་སངས་རྒྱས་ཏེ་དེ་བཞིན་གཤེགས་པ་རྣམས་ལའོ། ། གང་དུ་ན། སངས་རྒྱས་ཀྱི་དཀྱིལ་འཁོར་གྱི་དབུས་དག་ཏུའོ། ། ཏིང་ངེ་འཛིན་ཇི་ལྟ་བུས་ཤེ་ན། བདག་པོའི་ཕྱག་རྒྱ་སྟེ་གཙོ་བོའི་དཀྱིལ་འཁོར་གྱི་ཕྱག་རྒྱ་མཉམ་པར་བཞག་ཅིང་བསྐྱེད་པར་བྱའོ། ། གཉིས་པ་ནི། ནམ་མཁའི་དབྱིངས་ཀྱི་དབུས་སུ་གནས་པའི་ལྷའི་དཀྱིལ་འཁོར་གྱི་བཀོད་པ་བསྒོམ་པར་བྱའོ། ། དེ་ལྟར་བསྒོམས་ནས་གཟུགས་ཀྱི་ཕུང་པོའི་རང་བཞིན་རྣམ་སྣང་ལ་སོགས་པའི་ཡེ་ཤེས་ཀྱི་རང་བཞིན་གྱི་སྐུ། གཞན་ངོར་སྤྲུལ་པའི་སྐུར་འཛིན་པར་བྱ་བའི་ཕྱིར། བདག་གི་ལུས་ལ་གཞུག་པར་བྱའོ། །
དེ་ནས་རང་གི་ལུས་རྣམ་སྣང་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་བསྒྲུབས་པར་བསྐྱེད་ནས། བླ་མ་ལ་གཤང་བ་ཡུལ་དང་གཅི་བ་དབང་པོས་མཆོད་པར་བྱའོ། ། མཆོད་པ་དེ་ཇི་ལྟ་བུ་ཞེ་ན། སློབ་མས་བསྟབས་པའི་བཞིན་བཟང་མཛེས་ཤིང་ཤིན་ཏུ་ཡིད་དུ་འོང་བའི་ན་ཆུང༌། རྡོ་རྗེ་ཐེག་པའི་སྣོད་དུ་རུང་བས་ན་སྐལ་བ་མཆོག་དང་ལྡན་པ་དེ་ཉིད། བྱིན་གྱིས་བརླབས་པའི་གནས་དེ། རྣམ་སྣང་ལ་སོགས་པའི་ས་བོན་ཨོཾ་ལ་སོགས་པ་གནས་ཇི་ལྟར་བ་བཞིན་དུ་བསམས་ཤིང་བཀོད་པས། དེ་ཁོ་ན་ཉིད་ཀྱི་མཆོད་པ་སྙོམས་འཇུག་རབ་ཏུ་བརྟག་པ་སྟེ། དེ་ལ་གནས་པར་བྱའོ། ། འདི་ནི་ཕྱིའི་མཆོད་པ་ལ་ལྟོས་ནས་དེ་ཁོ་ན་ཉིད་ཀྱི་མཆོད་པ་ཞེས་བྱ་སྟེ།
སྣང་གསུམ་གྱི་ཡེ་ཤེས་ཀྱི་རིམ་གྱིས་ཉོན་མོངས་པ་དག་པའི་གནས་དོན་དམ་མངོན་སུམ་དུ་རྟོགས་པའི་ཡེ་ཤེས་མངོན་དུ་བྱེད་པའི་ཕྱིར་རོ། ། གསུམ་པ་ནི། བླ་མ་ཡབ་ཡུམ་སྙོམས་པར་ཞུགས་པའི་མཆོད་པའི་འོག་ཏུ། མིག་ཡངས་ཏེ་བུད་མེད་དོ། ། དེའི་པདྨ་ལ་གནས་པའི་བྱང་ཆུབ་སེམས་ཀྱི་ཁུ་བ་བླངས་ནས། བྱང་ཆུབ་ལས་མི་གཡོ་བའི་བསམ་པ་དང་ལྡན་པས་བརྟན་པའི་བློ་ལྡན་རྡོ་རྗེ་བླ་མས་བྱིན་པའི་བྱང་ཆུབ་ཀྱི་སེམས་འདིས་རང་གི་ལུས་ལ་གནས་པའི་དེ་བཞིན་གཤེགས་པ་ཐམས་ཅད་ཚིམ་པར་བྱའོ་སྙམ་པའི་བསམ་པས་བླངས་ནས་བཟའ་བར་བྱའོ། ། བླ་མས་ཀྱང༌། བྱང་ཆུབ་ཀྱི་སེམས་དུང་ཕོར་སོགས་སུ་གཞུག་པ་དྲི་ཆུ་དང་བསྲེས་ལ་བཀྲ་ཤིས་ཀྱི་ཚིགས་བཅད་སོགས་སྔོན་དུ་འགྲོ་བས། སློབ་མ་ལ་དབང་བསྐུར་བར་བྱའོ། ། ཟླ་གསང་ཐིག་ལེ་ལས།
པདྨའི་དབུས་ནས་རིན་ཆེན་འབར་བ་ཕྱུང་ནས་ནི། ། མ་ལུས་རྒྱལ་བའི་སྐུ་ནི་ཀུན་ཏུ་སྙོམས་པ་ལ། ། རྣམ་པར་དག་པའི་རྡོ་རྗེ་ལས་བྱུང་ཡེ་ཤེས་ཆུ། ། རིན་ཆེན་འབར་བའི་ཆར་གྱིས་སྤྱི་བོར་དབང་བསྐུར་རོ། ། ཞེས་སོ། ། གསང་བའི་དབང་བསྐུར་བ་འདི་ནི་ཐམས་ཅད་སྔགས་ཏེ། དེ་བཞིན་གཤེགས་པ་ཐམས་ཅད་དང་འབྲེལ་བའི་སྐུ་གསུང་ཐུགས་ཀྱི་མཆོད་པ་སྟེ། རྡོ་རྗེའི་རང་བཞིན་གྱི་སྐུ་གསུང་ཐུགས་བསྐྱེད་པས་སོ། ། བྱ་རྒྱུད་ལ་སོགས་པ་རྣམས་ལ་སྦ་བར་བྱ་བས་ན་གསང་བའོ། ། ཡེ་ཤེས་རྡོ་རྗེ་ཅན་ནི།
སློབ་བཞིན་པའི་རྣལ་འབྱོར་པའོ། ། སྔགས་ནི་འཇིག་རྟེན་པའི་དངོས་གྲུབ་སྟེར་བར་བྱེད་པའི་སྦྲུལ་ལ་སོགས་པའི་སྔགས་སོ། ། དེས་ན་རྐང་པ་དང་པོ་གཉིས་ཀྱིས་མཆོག་གི་དངོས་གྲུབ། ཐ་མ་གཉིས་ཀྱིས་འཇིག་རྟེན་པའི་དངོས་གྲུབ་བསྟན་ནོ། ། ལེའུ་བརྒྱད་པའི་རྣམ་པར་བཤད་པའོ།། ༈ །དབང་བསྐུར་བ་རྫོགས་པས་རྨད་དུ་བྱུང་བའི་བྱ་བས་ཀྱང༌། བྱང་ཆུབ་བསྒྲུབ་པར་བྱའོ་ཞེས་བསྟན་པའི་ལེའུ་དགུ་པ་འཆད་པ་ལ་གཉིས་ཏེ། བསྡུས་པའི་དོན་དང༌། ཡན་ལག་གི་དོན་ནོ། ། དང་པོ་ནི།
ལེའུའི་སྟོད་ནས་འདའ་བར་མི་བྱ་བའི་དམ་ཚིག་བསྟན་པ་དང༌། བར་ནས་གདུལ་བྱའི་ཐེ་ཚོམ་སེལ་བ་དང༌། སྨད་ནས་ངོ་མཚར་བའི་ཆེད་དུ་བརྗོད་པ་བསྟན་པའོ། ། གཉིས་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ལེའུ་བརྒྱད་པ་རྫོགས་པའི་རྗེས་དེ་ནས། རབ་ཏུ་བཤད་པར་བྱའོ། ། སུ་ཞིག་གིས་ན།
རྒྱལ་པོ་རྡོ་རྗེ་འཛིན་ཏེ། རྡོ་རྗེ་འཆང་གིས་སོ། ། དེའི་ཁྱད་པར་ནི། སྟོང་པ་བཞིའི་བདག་ཉིད་ཡིན་པས་ན། ནམ་མཁའོ། ། དེ་ཉིད་ཀྱིས་ན་མི་འགྱུར་ཆེ་ཞེས་བྱའོ། ། བྱ་རྒྱུད་སོགས་ཀྱི་དབང་བསྐུར་གྱི་སྤྱོད་པ་ལས་ལྷག་པས་ན་དབང་བསྐུར་སྤྱོད་པའི་མཆོག་གོ ། ཀུན་དོན་ནི། རྣམ་པར་སྣང་མཛད་སོགས་ཀྱི་དེ་བཞིན་གཤེགས་པ་སྟེ། དངོས་གྲུབ་འདོད་པ་རྣམས་ཀྱིས་དོན་དུ་གཉེར་བར་བྱ་བ་ཡིན་པའི་ཕྱིར།
དབང་ཕྱུག་དམ་པ་ནི། དེ་རྣམས་ཀྱི་དབང་ཕྱུག་དྲུག་པ་རྡོ་རྗེ་འཆང་ངོ༌། ། དེས་གང་ཞིག་བཤད་ཅེ་ན། རྡོ་རྗེ་མི་ཕྱེད་གསུམ་གྱི་དཀྱིལ་འཁོར་བཤད་ཅེས་སྦྱར་རོ། ། སྐུ་གསུང་ཐུགས་ཀྱི་ལོངས་སྤྱོད་ཅེས་པ་ནི། རྣམ་སྣང་སོགས་རིགས་གསུམ་གྱི་དཀྱིལ་འཁོར་གང་དུ་སྤྱོད་པར་བྱ་བའི་དམ་ཚིག་ནི་ལོངས་སྤྱོད་དོ། ། རྡོ་རྗེ་མི་ཕྱེད་པ་གསུམ་ནི། རྣམ་པར་སྣང་མཛད་ལ་སོགས་པ་རིགས་གསུམ་མོ། ། དེ་རྣམས་ཀྱི་དཀྱིལ་འཁོར་ནི་རྨད་དུ་བྱུང་བའོ། ། ཉམས་དགའ་ནི།
རིན་པོ་ཆེ་ལྟ་བུའི་གང་ཟག་ཁོ་ནའི་ཡུལ་ཡིན་པའི་ཕྱིར་རོ། ། མཆོག་ནི་བྱང་ཆུབ་ཐོབ་པའི་ཐབས་ཡིན་པས་ཕུལ་དུ་བྱུང་བའོ། ། གསང་བ་ནི་ཉན་ཐོས་ལ་སོགས་པ་རྣམས་ལ་མི་བསྟན་པའོ། ། གཉིས་པ་རྒྱས་པར་བཤད་པ་ལ་གསུམ་སྟེ། རྨད་དུ་བྱུང་བའི་དམ་ཚིག་གི་སྤྱོད་པ་དང༌། གདུལ་བྱའི་ཐེ་ཚོམ་བཟློག་པ་དང༌། ངོ་མཚར་བའི་ཆེད་དུ་བརྗོད་པའོ། ། དང་པོ་ལ་ཡང་གཉིས་ཏེ། དྲང་དོན་དང༌། ངེས་དོན་ནོ། །
དང་པོ་ལ་ཡང་ལྔ་ཡོད་པའི། མི་བསྐྱོད་པའི་དམ་ཚིག་གི་བསྒྲུབ་པ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་རྟེན་གྱི་ཁྱད་པར་ནི། ཕྲ་མོའི་རྣལ་འབྱོར་གྱི་སེམས་སྦྱངས་ཏེ། ཟླ་བ་དྲུག་ཏུ་བརྟུལ་ཞུགས་ཀྱི་སྤྱད་པའོ། ། འདིས་འོག་མ་རྣམས་ཀྱི་རྟེན་ཀྱང་དེ་ཉིད་དོ། ། གང་ལ་བྱ་བའི་ཡུལ་གྱི་ཁྱད་པར་ནི། དཀོན་མཆོག་གསུམ་དང་རྡོ་རྗེ་སློབ་དཔོན་ལ་གནོད་པ་བྱེད་པ་སྟེ།
འོག་ནས། མ་དད་སྨྲ་བའི་སེམས་ཅན་དང༌། ། ཞེས་གསུངས་པ་ལྟར་རོ། ། གནས་ཀྱི་ཁྱད་པར་ནི། ལེའུ་བཅུ་བཞི་པ་ལས། མ་མོའི་གནས་སམ་དུར་ཁྲོད་དམ། ཁང་སྟོང་དང་ནི་བཞི་མདོ་དང༌། ། མཚན་གཅིག་དང་ནི་ཤིང་གཅིག་དྲུང༌། ། མངོན་པར་སྤྱོད་པ་བརྩམ་པར་བྱ། ། ཞེས་སོ། །
དུས་ཀྱི་ཁྱད་པར་ནི་གཉིས་ཏེ། ཟླ་བའི་དུས་དང༌། ཉིན་ཞག་གི་དུས་སོ། ། ཟླ་བའི་དུས་ནི་མར་ངོའོ། ། ཉིན་ཞག་གི་དུས་ནི། ཉི་མའི་གུང་དང༌། མཚན་ཕྱེད་དོ། ། བཤད་རྒྱུད་ལས། དབང་དང་མངོན་སྤྱོད་ལ་སོགས་པ། ། ཟླ་བ་མར་གྱི་ངོ་ལ་བརྩམ། །
དབང་དང་མངོན་སྤྱོད་དག་གི་ལས། ། ཉི་མའི་གུང་དང་མཚན་ཕྱེད་དོ། ། ཕྱོགས་ཀྱི་ཁྱད་པར་ནི། མེའི་ཕྱོགས་ཏེ། གསོད་པ་ཉིད་ལ་མེའི་ཕྱོགས། ། ཞེས་སོ། ། ཁ་དོག་གི་ཁྱད་པར་ནི། སྒྲུབ་པ་པོའི་ཆས་གོས་དང་མཆོད་རྫས་དང༌། ལྷའི་ཁ་དོག་རྣམས་ནག་པོར་བྱ་སྟེ། ནག་པོ་གསོད་པའི་ལས་ལའོ། །
ཞེས་སོ། ། བསམ་པའི་ཁྱད་པར་ནི། ཁྲོས་པའི་སེམས་ཀྱིས་བྱ་སྟེ། ཁྲོས་པའི་སེམས་ཀྱིས་གསོད་པ་ལ། ། ཞེས་སོ། ། ཁ་ཟས་ཀྱི་ཁྱད་པར་ནི། ལེའུ་དྲུག་པར། མངོན་སྤྱོད་ཀྱི་དུས་སུ་ཤ་ཆེན་ལ་སྤྱོད་པར་བཤད། ཆོ་གའི་ཁྱད་པར་ནི། རང་རིགས་ཀྱི་ཕྱག་རྒྱ་བཞིའམ།
གང་འབྱོར་གཅིག་དང་ལྷན་གཅིག་ཏུ་གནས་ཤིང༌། བསྲུང་བའི་འཁོར་ལོ་སྔོན་དུ་འགྲོ་བས་གཞལ་ཡས་ཁང་བསྐྱེད་པའི་དབུས་སུ་རཾ་ལས་མེའི་དཀྱིལ་འཁོར་བསྐྱེད་ནས། དེར་ལྷག་མོས་བསྒོམ་ཞིང་བསྡུས་ནས། རྣལ་འབྱོར་བཞིའི་སྒོ་ནས་གཙོ་བོ་མི་བསྐྱོད་པ་བསྐྱེད། ། ཟླ་བ་ལས་བྱང་ཆུབ་པའི་དོད་ཉི་མ་ལ་བྱས་ལ། ཡིག་འབྲུ་ལས་བྱང་ཆུབ་པ་ཧཱུྃ་རིང་པོ་དང༌། མཚན་མ་ལས་བྱང་ཆུབ་པ་རྡོ་རྗེ་རྩེ་དགུ་པ་རྩེ་མོ་གྱེས་པའོ། ། དེ་ཡོངས་སུ་གྱུར་པ་ལས་ལྷའི་སྐུ་ཞལ་བཞི་པ། ཕྱག་དྲུག་པ། གཡས་ཀྱི་དང་པོ་ན་རྡོ་རྗེ་རྩེ་དགུ་པ་ཁ་གྱེས་པ་བསྣམས་པ་དང༌།
སེམས་དཔའ་སུམ་རྩེག་བསྒོམས་པའི་ཏིང་ངེ་འཛིན་གྱི་འོད་ཟེར་གྱིས། མ་རུང་པ་འདུལ་བའི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ནུས་པ་བསྡུས་ཏེ། བདག་ལ་བཅུག་པ་ནི་དང་པོའི་སྦྱོར་བའོ། ། དེ་ནས་ཕྱག་རྒྱ་དང་སྙོམས་པར་ཞུགས་ཏེ། ཆོས་འབྱུང་དུ་ལྷ་ཐམས་ཅད་ཀྱང་ཁ་དོག་ནག་པོ་ཁྲོ་ཞིང་འཁྲུགས་པའི་ཆ་ལུགས་དང་ལྡན་པར་བསྐྱེད་ལ། འབྱིན་སྔགས་ཀྱིས་ཕྱི་རོལ་ཏུ་སྤྲོ་བའི་དུས་སུ། ལྷ་ཕོ་ཐམས་ཅད་གཙོ་བོའི་གཡས་ཕྱོགས་སུ་འགོད། མོ་ཐམས་ཅད་གཡོན་ཕྱོགས་སུ་འགོད། གཞན་ཡང་འཇིག་རྟེན་པ་གནོད་སྦྱིན་དང༌། ཝ་དང་བྱ་རོག་དང༌།
ལྕེ་སྤྱང་ལ་སོགས་པ་རྣམས་ཀྱིས་ཀྱང་དཀྱིལ་འཁོར་གྱི་ཕྱི་རོལ་གང་བར་བསམས་ཏེ། ལེའུ་བཅུ་གསུམ་པ་ལས། ནམ་མཁའ་རྡོ་རྗེ་སྲིན་པོ་ནི། ། དྲག་ཅིང་ཁྲོ་ལ་རབ་གཏུམ་དང༌། ། ཝ་དང་བྱ་རོག་སྣ་ཚོགས་དང༌། ། བྱ་རྒོད་ཁྱི་ཡིས་གང་བ་བསྒོམ། ། ཞེས་གསུངས་སོ། ། དེ་ནས་ཕྱག་གཡས་ཀྱི་དང་པོའི་རྡོ་རྗེ་ལས་འོད་ཟེར་འཕྲོས་པས། མ་རུང་པ་འདུལ་བའི་སངས་རྒྱས་ཐམས་ཅད་ཀྱི་ཐུགས་ཀྱི་ནུས་པ་བསྡུས་ནས། སྔར་ལས་ཀྱང་ཁྲོས་པར་བསམ་པ་ནི་དཀྱིལ་འཁོར་རྒྱལ་མཆོག་གོ །
དེ་ནས་ཡང་རྡོ་རྗེ་ལས་འོད་ཟེར་འཕྲོས་པས། སེམས་ཅན་གྱི་རྒྱུད་ལ་ཡོད་པའི་ཞེ་སྡང་གི་ཆ་ཤས་ཐམས་ཅད་འོད་ཟེར་ནག་པོའི་ཚུལ་དུ་བསྡུས་ནས། དེ་ལས་འབྱུང་པོའི་གཟུགས་བསམ་ལ། དགྲ་བོའི་ལུས་ལ་བསྟིམས་པས། དགྲ་བོ་རྡོ་རྗེ་གནོད་སྦྱིན་སྲིན་པོའི་གཟུགས་སུ་གྱུར་ཏེ། ཞལ་བཞི་པ། ཕྱག་བཞི་པ། སྟྭ་རེ་དང༌། ཐོ་བ་བསྣམས་པ་སྟེ། ལེའུ་བཅོ་ལྔ་པ་ལས།
རྡོ་རྗེ་སེམས་དཔའ་ཁྲོ་བོ་ཆེ། ། རྣམ་པར་བསྒྲད་པ་འཇིགས་འཇིགས་ལྟ། ། ཞེས་སོ། ། ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔས་གང་བར་བསམས་ཏེ། དེ་ཐམས་ཅད་རྡོ་རྗེ་གནོད་སྦྱིན་དེས་གསད་དེ། གསད་པ་ཙམ་གྱིས་ལུས་འདར་བ་དང༌། ཏིལ་མར་གྱིས་བཀུས་པ་དང༌། སྲོག་བྱེ་བ།
སྐྱབས་མེད་པ། སྐྲ་གྲོལ་བ། འགྱོད་པ་སྐྱེས་པར་བསམ། དེ་ནས་མདུན་ན་གནས་པའི་གནོད་མཛེས་ལ། སུམ་བྷ་ནི་སོགས་ཀྱི་སྒོ་ནས་བཀའ་བསྒོས་ཏེ། དེས་ཀྱང་བསྒྲུབ་བྱ་དེ་རླུང་གི་དཀྱིལ་འཁོར་ལ་བསྐྱོན། མགྲིན་པ་ཞགས་པས་བཅིངས། སྙིང་ལྕགས་ཀྱུས་དྲངས་ཏེ་མདུན་དུ་བཞག་ལ། དེ་ལ་འདིས་ནི་ཁམས་གསུམ་གྱི་སེམས་ཅན་ཐམས་ཅད་གསོད་དོ་ཞེས་པའི་དྲིལ་བསྒྲགས་ལ། དེ་ནས་སྐུ་གསུང་ཐུགས་ཀྱི་སྦྱོར་བ་ཅན། །
སངས་རྒྱས་ཐམས་ཅད་བདག་ལ་གསན། ། བདག་ནི་དཔལ་ལྡན་རྡོ་རྗེ་འཛིན། ། བཀའ་ཡིས་འཁོར་ལོ་རབ་སྦྱོར་བས། ། ཞེས་སོགས་བརྗོད་པས། དགྲ་བོ་གཏུབས་པ་དང༌། འཇིག་རྟེན་པའི་ལྷ་དང༌། བྱ་རོག་དང༌། འུག་པ་ལ་སོགས་པས་ཀྱང༌། ཁྲག་དང་རྒྱུ་མ་ལ་སོགས་པའི་བར་འཐུངས་ཤིང་ཟོས་པར་བསམ་མོ། ། དེ་ནས་དེའི་རྣམ་པར་ཤེས་པ་ཨ་དུམ་གྱི་གཟུགས་ཅན་ཟ་མ་ཏོག་ཏུ་བཅུག་སྟེ།
གནོད་མཛེས་ཀྱིས་མི་བསྐྱོད་པའི་ཞིང་ཁམས་སུ་བསྐྱལ་ནས་བྱང་ཆུབ་སེམས་དཔར་སྐྱེ་བར་བསམ་མོ། ། དེས་དགྲ་བོ་འཆི་ཞིང་ཐུགས་ཀྱི་དངོས་གྲུབ་ཐོབ་པར་འགྱུར་རོ། ། ཡན་ལག་གི་དོན་ལ། ནམ་མཁའི་དབྱིངས་ཀྱི་དབུས་གནས་པར། ། ཞེས་པས་ནི། ཡེ་ཤེས་ཀྱི་ས་དང་གཞལ་ཡས་ཁང་བསྐྱེད་པ་བསྟན་ནོ། ། སངས་རྒྱས་དཀྱིལ་འཁོར་བསྒོམ་པར་བྱ། ། ཞེས་པས་ནི། ལྷག་མོས་བསྒོམ་པ་བསྟན་ནོ། ། མི་བསྐྱོད་རྡོ་རྗེ་རབ་བསྒོམས་ནས། །
ཞེས་པས་ནི། དེ་ནས་རྣལ་འབྱོར་བཞིས་གཙོ་བོ་མི་བསྐྱོད་པ་བསྟན་ནོ། ། ལག་ཏུ་རྡོ་རྗེ་བསྒོམ་པར་བྱ་ཞེས་པས་ནི། ཕྱག་མཚན་གྱི་གཙོ་བོ་བསྟན་ནོ། ། རྡོ་རྗེའི་ཁྱད་པར་ནི།

འོད་ཟེར་མང་པོ་འཕྲོ་ཞིང་འབར་བ་དང༌། འོད་ཟེར་སྣ་ལྔས་གང་བ་བསྒོམ་མོ། ། དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་གི་དུས་སུ། དགྲ་བོ་གནོད་སྦྱིན་སྲིན་པོའི་གཟུགས་སུ་བསྐྱེད་ནས། རྗེས་ཐོགས་སུ་འཇིག་རྟེན་གྱི་ཁམས་ཀྱི་སེམས་ཅན་དང༌། དེ་བཞིན་གཤེགས་པས་གང་བར་བསྒོམ་པ་ནི། དུས་གསུམ་འབྱུང་བའི་སངས་རྒྱས་རྣམས། ། བསྒོམས་ནས་ཞེས་པས་བསྟན་ནོ། ། དེ་དག་རྡོ་རྗེ་གནོད་སྦྱིན་གྱིས་གསད་ནས། སྟོང་པ་ཉིད་དུ་ཐིམ་པར་བསྒོམ་པ་ནི།
རྡོ་རྗེས་ཕྱེ་མར་བརླགས་ཞེས་སོགས་རྐང་པ་གསུམ་མོ། ། འགྲེལ་པ་ལྟར་ན། རང་མི་བསྐྱོད་པར་བསྐྱེད་ནས་དཀྱིལ་འཁོར་རྒྱལ་མཆོག་གི་བར་དུ་བྱས་ལ། རང་གི་རྡོ་རྗེ་འོད་ཟེར་སྣ་ལྔ་རབ་ཏུ་འབར་བས། དང་པོར་སེམས་ཅན་ཐམས་ཅད་ཀྱི་ལུས་ངག་ཡིད་གསུམ་ཕྱེ་མར་བྱ་བ་སྟེ། སྟོང་པ་ཉིད་དུ་བྱས་པར་བསྒོམ་ཞིང༌། དེ་ནས་སངས་རྒྱས་རྣམས་ཀྱི་སྐུ་གསུང་ཐུགས་དང༌། དེའི་ལོངས་སྤྱོད་ཀྱི་ཚོགས་ཕྱེ་མར་བྱས་ཏེ། སྟོང་པ་ཉིད་དུ་བསྒོམ་མོ། ། ཞེས་བཞེད་དོ། །
དེ་སྐད་དུ་ཡང༌། རྡོ་རྗེ་གསང་བ་འདི་ཡིས་ནི། ། སེམས་ཅན་ཐམས་ཅད་གསད་ཅིང་སྟོང་པར་བྱས་ན་ཞེས་སོ། ། འདིས་ཕན་ཡོན་ཅི་འཐོབ་ཅེ་ན། བསམ་གཏན་མཆོག་ཞེས་སོགས་ཚིག་རྐང་པ་དྲུག་སྟེ། ཐུགས་ཀྱི་དངོས་གྲུབ་ནི་མི་བསྐྱོད་པའོ། ། གསད་ན་ནི་ཞེས་པ་ནི། སྟོང་པ་ཉིད་དུ་བྱས་ན་ནི་ཞེས་པའོ། ། ཡང་ན་སྒྲུབ་པ་པོའི་ཕན་ཡོན་ནི། ཐུགས་ཀྱི་དངོས་གྲུབ་ཅེས་སྦྱར་རོ། །
བསྒྲུབ་བྱའི་ཕན་ཡོན་ནི། རྡོ་རྗེ་གསང་བ་འདི་ལྟ་བུ། ། ཞེས་སོགས་སོ། ། གཞུང་བསྡུ་བ་ནི། འདི་ནི་ཞེས་སོགས་སོ། ། གལ་ཏེ་གཅིག་པུའི་གསད་པ་ལ། ། མང་པོ་ཉེ་བར་འདས་གྱུར་ན། ། བསོད་ནམས་ཕུང་པོ་དཔག་ཏུ་མེད། ། བསོད་ནམས་ཕུང་པོ་འཕེལ་འགྱུར་གྱིས། ། གཞན་ནི་སྡིག་པའི་ཕུལ་ཡིན་ནོ། །
ཞེས་སོ། ། གཏི་མུག་གི་རིགས་ཀྱི་དམ་ཚིག་ལ། སྤྱིའི་དོན་དང༌། ཡན་ལག་གི་དོན་ནོ། ། དང་པོ་ནི། རྣམ་སྣང་གི་ཟློ་བ་པོས་ནོར་བླངས་པའི་སྒོ་ནས་སེར་སྣ་ཅན་གྱི་དོན་བྱ་བར་འདོད་ན། རྟེན་དང་དུས་སྔ་མ་བཞིན་ཡིན་ལ། ཡུལ་གྱི་ཁྱད་པར་སེར་སྣ་ཅན་ནོ། ། གནས་ཀྱི་ཁྱད་པར་དགོན་པ་སོགས་ཡིད་དུ་འོང་བའོ། ། ཕྱོགས་ཀྱི་ཁྱད་པར་གདུལ་བྱ་གང་ཡོད་པར་དེར་བལྟ་བའོ། །
ཁ་དོག་གི་ཁྱད་པར་ནི། ནོར་གྱི་ཁ་དོག་དང་མཐུན་པའོ། ། བསམ་པའི་ཁྱད་པར་ནི། སེར་སྣ་དང་བྲལ་བའི་བསམ་པའོ། ། ཆོ་གའི་ཁྱད་པར་ནི། རང་རིགས་ཀྱི་ཕྱག་རྒྱ་བཞིའམ། གང་ཡང་རུང་བ་དང་ལྷན་ཅིག་གནས་ཏེ། བསྲུང་བའི་འཁོར་ལོ་སྔར་དང་འདྲ་ལ། ཡིག་འབྲུ་ནི་ཨོཾ་མོ། ། ཕྱག་མཚན་ནི་འཁོར་ལོའོ། །
དེ་ལ་རྣམ་པར་སྣང་མཛད་སེམས་དཔའ་སུམ་རྩེག་རྣལ་འབྱོར་བཞིས་བསྐྱེད་པ་ནི་དང་པོའི་སྦྱོར་བའོ། ། དེ་ནས་ཕྱག་རྒྱ་དང་སྙོམས་པར་ཞུགས་པ་ལས། ཆོ་ག་གསུམ་གྱིས་ལྷ་ནོར་གྱི་ཁ་དོག་དང་མཐུན་པར་བསྐྱེད་ནས། རང་རང་གི་གནས་སུ་བཀོད་པ་ནི་དཀྱིལ་འཁོར་རྒྱལ་མཆོག་གོ ། ལས་རྒྱལ་མཆོག་ནི་རྟེན་དེ་ལ་གནས་ཏེ། ལྷ་ཐམས་ཅད་ཀྱི་བ་སྤུའི་བུ་ག་ནས་འོད་ཟེར་ནོར་དང་ཁ་དོག་མཐུན་པ་ཞགས་པ་ལྟ་བུས་ནོར་བཅིངས་ཏེ། རང་གི་ལྕེའི་པདྨའི་སྟེང་དུ་ཧྲཱིཿལས་འོད་ཟེར་ལྕགས་ཀྱུ་འདྲ་བ་འཕྲོས་པས་ནོར་དྲངས་ཏེ་བང་མཛོད་གང་བར་བསམ་མོ། ། དེས་མཆོད་སྦྱིན་ཆེན་པོ་བྱས་ཏེ། བསྒྲུབ་བྱ་དང་སྒྲུབ་པ་པོ་གཉིས་ཀས་བསོད་ནམས་འཐོབ་བོ། ། གཉིས་པ་ཡན་ལག་གི་དོན་ལ།
སྡུད་པ་པོའི་ཚིག་གིས་མཚམས་སྦྱར་བ་ནི། དེ་ནས་བཀའ་བསྩལ་ཏོ། ། གང་གིས་ན། རྒྱལ་པོ་རྡོ་རྗེ་འཛིན་གྱིས་སོ། ། དེའི་ཁྱད་པར་ནི། མི་ཤེས་པ་ནི་གཏི་མུག་ཅན་ནོ། ། ཡང་དག་པའི་མཐའ་ཐོབ་པར་མཛད་པས་ན་ཐར་པ་རབ་ཏུ་བསྒྲུབ་པའོ། ། ངོ་བོ་ཉིད་ཀྱིས་དག་པ་དང༌། དགེ་མི་དགེ་ལ་བླང་དོར་དུ་འཛིན་པ་མེད་པས། གོས་པ་མེད་པ་དང༌།
སེར་སྣའི་དྲི་མ་སྦྱོང་བའི་བྱང་ཆུབ་ཀྱི་སྤྱོད་པ་རབ་ཏུ་སྟོན་པས་སོ། ། གང་ན་ཐབས་ཕྱིན་ཅི་མ་ལོག་པས་སངས་རྒྱས་ཀྱི་བྱང་ཆུབ་སྒྲུབ་ཅིང༌། ཡང་དག་པའི་རྫས་འགུགས་པའི་དམ་ཚིག་གོ ། ལས་སྦྱོར་དངོས་ནི། ནམ་མཁའི་དབྱིངས་ཀྱི་དབུས་གནས་ཞེས་པ་ནི། བསྲུང་འཁོར་གཞལ་ཡས་ཁང་དང་བཅས་པ་བསྐྱེད་པའོ། ལྷག་མོས་བསྒོམ་པ་ནི། འཁོར་ལོའི་དཀྱིལ་འཁོར་བསྒོམ་པར་བྱ། ། ཞེས་པས་བསྟན་ནོ། ། རྣལ་འབྱོར་བཞིས་གཙོ་བོ་བསྐྱེད་པ་ནི།
རྣམ་པར་སྣང་མཛད་རབ་བསྒོམས་ཏེ། ། ཞེས་པའོ། ། དཀྱིལ་འཁོར་རྒྱལ་མཆོག་སྤྲུལ་བ་ནི། ། སངས་རྒྱས་ཐམས་ཅད་རྣམ་པར་བསྒོམ། ། ཞེས་པའོ། རིན་ཆེན་ཀུན་ནི་དཀར་བོ་ལ་སོགས་པའི་མདོག་དང་ལྡན་པའི་རིན་པོ་ཆེའི་རྫས་སོ། ། དེ་ལེན་པའི་ཐབས་ནི་དེའི་སྦྱོར་བའོ། སྦྱོར་བ་དེ་གང་ཞེ་ན། བླང་བྱའི་རིན་པོ་ཆེ་དེའི་ཁ་དོག་དང་མཐུན་པའི་རྡོ་རྗེའི་གཟུགས་ཏེ་མི་བསྐྱོད་པ་ལ་སོགས་པ་རབ་ཏུ་བརྟག་པ་སྟེ་སྤྲོའོ། ལས་རྒྱལ་མཆོག་ནི།
ནོར་རྣམས་ཐམས་ཅད་འཕྲོགས་ནས་སུ། ། ཞེས་སོགས་ཏེ། ཇི་ལྟར་འགུགས་པར་བྱ་ཞེ་ན། རྡོ་རྗེ་གསུམ་སྒོམ་པ་ཉིད་ཀྱིས་སོ། ། སྐུ་རྡོ་རྗེས་དགུགས་པ་ནི། བ་སྤུ་ནས་འོད་ཟེར་ནོར་གྱི་ཁ་དོག་དང་མཐུན་པར་སྤྲོས་ཏེ། རིན་པོ་ཆེའི་རྫས་བཅིངས་པའོ། ། གསུང་རྡོ་རྗེས་འགུགས་པ་ནི། ལྕེའི་དབུས་སུ་ཡི་གེ་ཧྲཱིཿབཀོད་པའི་འོད་ཟེར་གྱི་ལྕགས་ཀྱུས་དྲངས་སོ། ། ཐུགས་རྡོ་རྗེས་འགུགས་པ་ནི།
དྲངས་པ་དེ་ཉིད་ཁྱིམ་དུ་བཞག་པར་ཡིད་ཀྱིས་བསྒོམ་པའོ། ། དེས་ཕན་ཡོན་ཅི་ཐོབ་ཅེ་ན། གནས་སྐབས་ཀྱི་འབྲས་བུས་རང་གི་ཁྱིམ་མི་ཟད་པའི་ནོར་གྱི་རྒྱ་མཚོས་རབ་ཏུ་གང་བར་འགྱུར་བའོ། མཐར་ཐུག་གི་འབྲས་བུས་སངས་རྒྱས་ཀུན་གྱི་སྲས་རྣམས་ཀྱི་གཙོ་བོ་དང༌། ཕྱིས་ཐུབ་པའི་སྐྱེས་བུ་རྣམས་སུ་འགྱུར་རོ། ། ཉེ་བར་བསྡུ་བ་ནི། འདི་ནི་ཞེས་སོགས་སོ། ། འདོད་ཆགས་ཀྱི་རིགས་ཀྱི་དམ་ཚིག་ལ་གཉིས་ཏེ། སྤྱིའི་དོན་ནི། འོད་དཔག་ཏུ་མེད་པའི་རྣལ་འབྱོར་པས།
འདོད་ཆགས་ཀྱི་དམ་ཚིག་སྙོམས་འཇུག་གི་སྒོ་ནས་གཞན་དོན་བྱ་བར་འདོད་ན། ཡུལ་གྱི་ཁྱད་པར་འདོད་ཆགས་ཅན་ནོ། ། དུས་དང་གནས་སྐབས་དང་ཕྱོགས་ཀྱི་ཁྱད་པར་བརྗོད་ཟིན་ཏོ། ། ཁ་དོག་གི་ཁྱད་པར་དམར་པོར་བྱའོ། ། བསམ་པའི་ཁྱད་པར་ནི་ཆགས་སེམས་ཀྱིས་སོ། ། ཆོ་གའི་ཁྱད་པར་ནི། བསྲུང་འཁོར་དང་ཕྱག་རྒྱ་སོགས་སྔར་ལྟར་ཡིན་ལ། ཁྱད་པར་ནི་མངོན་བྱང་ལྔས་འོད་དཔག་ཏུ་མེད་པ་བསྐྱེད་དེ། ཡི་གེ་ཨཱཿདང་ཕྱག་མཚན་པདྨ་ནི་ཁྱད་པར་རོ། ། དེ་ནས་རྣལ་འབྱོར་བཞིས་སེམས་དཔའ་སུམ་རྩེག་གི་བར་བསྐྱེད་པ་ནི་དང་པོའི་སྦྱོར་བའོ། །
དེ་ནས་ཕྱག་རྒྱ་དང་སྙོམས་པར་ཞུགས་པ་ལས། ཆོ་ག་གསུམ་གྱིས་ལྷ་རྣམས་ཁ་དོག་དམར་པོར་བསྐྱེད་པ་སོགས་ནི་དཀྱིལ་འཁོར་རྒྱལ་མཆོག་གོ ། ལས་རྒྱལ་མཆོག་ནི། བསྒྲུབ་བྱ་མདུན་དུ་བཞག་སྟེ། རྣལ་འབྱོར་བཞིས་གོས་དཀར་མོ་བསྐྱེད་ནས། ཀ་ར་ནའི་སྦྱོར་བ་སྔོན་དུ་འགྲོ་བས་སྙོམས་འཇུག་བྱས་ན་སངས་རྒྱས་ཀྱི་བསྟན་པ་ལ་ཆུད་པ་ལ་སོགས་པར་འགྱུར་རོ། ། ཡན་ལག་གི་དོན་ལ་སྡུད་པ་པོའི་ཚིག་གིས་མཚམས་སྦྱར་བ་ནི། དེ་ནས་བཀའ་བསྩལ་ཏོ། ། གང་གིས་ན། རྒྱལ་པོ་རྡོ་རྗེ་འཛིན་གྱིས་སོ། །
གང་ན། ཆགས་ཅན་འདུལ་བའི་དོན་དུ་ཆགས་བཅས་ལྟ་བུའི་གཟུགས་སུ་བསྐྱེད་ནས། གཞན་ལ་སྡུག་བསྔལ་དང་བྲལ་བའི་ཐར་པ་སྒྲུབ་པར་མཛད་པས་ན། འདོད་ཆགས་ཐར་པ་རབ་སྒྲུབ་པའོ། ། བདེན་པ་གཉིས་ཀྱི་བདག་ཉིད་ཅན་ཡིན་པས། གསང་བ་དག་པའོ། ། མི་གནས་པའི་མྱ་ངན་ལས་འདས་པ་ལ་གནས་པས་ན། དམིགས་པ་མེད་པ་འོད་དཔག་མེད་ཀྱི་དམ་ཚིག་དཀྱིལ་འཁོར་རོ། ། ལས་སྦྱོར་དངོས་ནི། གཞལ་ཡས་ཁང་དང་བཅས་པ་བསྐྱེད་པའི་བར་ནི།
ནམ་མཁའི་དབྱིངས་ཀྱི་དབུས་གནས་པ། ། ཞེས་པའོ། ། ལྷག་མོས་ནི། པདྨའི་དཀྱིལ་འཁོར་བསྒོམ་པར་བྱ། ། ཞེས་སོ། ། རྣལ་འབྱོར་བཞིས་གཙོ་བོ་བསྐྱེད་པ་ནི། འོད་དཔག་མེད་ནི་རབ་བསྒོམས་ཏེ། ། ཞེས་སོ། ། དཀྱིལ་འཁོར་རྒྱལ་མཆོག་བསྐྱེད་པ་ནི། སངས་རྒྱས་རྣམས་ཀྱིས་ཐམས་ཅད་ནི་དགང་ཞིང་ཞེས་པའོ། །
བསྒྲུབ་བྱ་རྣལ་འབྱོར་བཞིས་གོས་དཀར་མོར་བསྐྱེད་པ་ནི། བུད་མེད་ལྟ་བུར་ཞེས་པ་རྐང་པ་གསུམ་མོ། ། དེ་ཉིད་ལ་སྙོམས་པར་འཇུག་པ་ནི། འདི་ནི་རྡོ་རྗེ་ཞེས་སོགས་རྐང་པ་གསུམ་མོ། ། ཕན་ཡོན་ནི་ཅི་ཐོབ་ཅེ་ན། བཤད་མ་ཐག་པའི་སྦྱོར་བ་འདི་ནི། སྔགས་རྣམས་སྒྲུབ་པ་པོ་ཐམས་ཅད་ཀྱིས་མི་ཕྱེད་པའི་ཆོས་སྐུ་སོགས་སྐུ་གསུམ་སྒྲུབ་ཅིང༌། བསྐྱེད་པར་བྱེད་པའི་བསམ་གཏན་ནོ། ། གཞུང་ཉེ་བར་བསྡུ་བ་ནི། འདི་ནི་ཞེས་སོགས་སོ། །
ལས་ཀྱི་རིགས་ཀྱི་དམ་ཚིག་ལ། སྤྱི་དོན་ནི། དོན་ཡོད་གྲུབ་པའི་རྣལ་འབྱོར་པས། ལས་ཀྱི་རིགས་ཀྱི་དམ་ཚིག རྫུན་སྨྲ་ལ་སོགས་པའི་སྒོ་ནས་སེམས་ཅན་གྱི་དོན་བྱེད་པར་འདོད་ན། ཡུལ་གྱི་ཁྱད་པར་རྫུན་སྨྲས་འདུལ་བའི་སེམས་ཅན་ནོ། ། དུས་དང་གནས་དང་ཕྱོགས་ནི་སྔ་མ་ལྟར་རོ། ། ཁ་དོག་གི་ཁྱད་པར་བསྙེན་པའི་དུས་བཞིན་ནོ། ། བསམ་པའི་ཁྱད་པར་ནི་རྫུན་དུ་སྨྲ་བས་སེམས་ཅན་ལ་ཕན་འདོགས་པར་འདོད་པས་སོ། ། ཆོ་གའི་ཁྱད་པར་ནི།
ཕྱག་རྒྱ་དང་བསྲུང་འཁོར་སོགས་སྔ་མ་ལྟར་ཡིན་ལ། ཁྱད་པར་མངོན་བྱང་ལྔས་དོན་ཡོད་གྲུབ་པར་བསྐྱེད་དེ། ཡི་གེ་ཧ་དང་ཕྱག་མཚན་རལ་གྲིའོ། ། དེ་ནས་རྣལ་འབྱོར་བཞིས་སེམས་དཔའ་སུམ་རྩེག་བསྐྱེད་པ་ནི་དང་པོའི་སྦྱོར་བའོ། ། དཀྱིལ་འཁོར་རྒྱལ་མཆོག་སྔ་མ་བཞིན་ནོ། ། ལས་རྒྱལ་མཆོག་ལ་གཉིས་ཏེ། རྫུན་པའི་དོན་ཅན་སྒོམ་པ་ལ་སྦྱོར་བ་དང༌། དངོས་སུ་རྫུན་སྨྲ་བ་ལ་སྦྱར་བའོ། ། དང་པོ་ནི། སེམས་ཅན་ཐམས་ཅད་མདུན་དུ་བསྒོམས་ལ།
ཆོས་ཐམས་ཅད་ནི་རྫུན་པ་སླུ་བའི་ཆོས་ཅན། སྒྱུ་མ་ལྟ་བུ་ཞེས་ཚིག་ཏུ་བརྗོད་ཅིང་ཡིད་ལ་བསྒོམ་མོ། ། མདོ་ལས། ལྷའི་བུ་ཆོས་ཐམས་ཅད་ནི་རྫུན་པ་སྒྱུ་མ་ལྟ་བུའོ། ། ང་ཡང་དེ་བཞིན་དུ་སྟོན་པར་བྱེད། དེས་ན་ང་ནི་རྫུན་དུ་སྨྲའོ། ། གཉིས་པ་ནི། གཞན་དག་སྡིག་པ་ལས་ལྡོག་པ་དང༌། སྡུག་བསྔལ་ལས་སྐྱོབ་པའི་ཕྱིར། དགོས་པ་ཡོད་ན།
ཡང་དང་ཡང་དུ་རྫུན་དུ་སྨྲ་བར་བྱ་སྟེ། གཞན་རྣམས་བདེ་བར་བྱ་ཕྱིར་དང༌། ། སློབ་དཔོན་བདེ་བའི་རྒྱུ་དང་ནི། ། དཀོན་མཆོག་གསུམ་ལ་གནོད་པ་ལ། ། རྟག་པར་རྫུན་དུ་སྨྲ་བར་བྱ། ། ཞེས་པ་ལྟར་རོ། ། ཡན་ལག་གི་དོན་ལ། དང་པོ་ལ། སྡུད་པ་པོའི་ཚིག་གིས་མཚམས་སྦྱར་བ་ནི། དེ་ནས།
བཀའ་བསྩལ་ཏོ། ། གང་གིས་ན། རྒྱལ་པོ་རྡོ་རྗེ་འཛིན་གྱིས་སོ། ། དེ་ཉིད་ལ་རྡོ་རྗེ་སྔགས་ཀྱི་དོན་སྒྲུབ་པ་ཞེས་བྱ་སྟེ། རྡོ་རྗེ་བཟླས་པ་སྟོན་པས་གདུལ་བྱའི་དོན་སྒྲུབ་པར་མཛད་པས་སོ། ། སྒྱུ་མ་ལྟ་བུའི་སྐུ་དང་ལྡན་པས་ན་བདག་མེད་པའོ། ། ཆོས་ཀྱི་སྐུ་ལས་བྱུང་བས་ན། ། ཡེ་ཤེས་ལས་བྱུང་བའོ། ། གང་བཀའ་བསྩལ་ན། འོག་ནས་འབྱུང་བའི་གསུང་འདི་སྐད་དོ། །
ལས་སྦྱོར་དངོས་ནི། གཞལ་ཡས་ཁང་དང་བཅས་པའི་བར་བསྒོམ་པ་ནི། ནམ་མཁའི་དབྱིངས་ཀྱི་དབུས་གནས་པར་རོ། ། ལྷག་མོས་བསྒོམ་པ་ནི། སངས་རྒྱས་དཀྱིལ་འཁོར་བསྒོམ་པར་བྱ། ། ཞེས་པའོ། ། རྣལ་འབྱོར་བཞིས་གཙོ་བོ་བསྐྱེད་པ་ནི། རྡོ་རྗེ་དོན་ཡོད་རབ་བསྒོམ་པ། ། ཞེས་སོ། ། དཀྱིལ་འཁོར་རྒྱལ་མཆོག་བསྒོམ་པ་ནི།
སངས་རྒྱས་དཀྱིལ་འཁོར་བསྒོམ་པར་བྱ། ། ཞེས་པའོ། ། ལས་རྒྱལ་མཆོག་ནི། ཚིག་རྐང་པ་དྲུག་སྟེ། ཆོས་ཐམས་ཅད་རྫུན་པར་སྟོན་པའི་ངག་ནི། རྡོ་རྗེའི་གནས་ཏེ། དེ་ལ་གནས་ནས། ཆོས་ཐམས་ཅད་གཟུགས་ཏེ། སྒྱུ་མ་ལྟ་བུའི་རྣམ་པར་བསྒོམ་པར་བྱའོ། ། དེས་ཅི་ཞིག་བྱ་ཞེ་ན།
རྒྱལ་བའི་གནས་ནི་སེམས་ཅན་ཐམས་ཅད་དེ། དེ་བཞིན་གཤེགས་པའི་སྙིང་པོ་ཅན་ཡིན་པས་སོ། ། རྒྱལ་བ་ཐམས་ཅད་ནི་དེ་བཞིན་གཤེགས་པ་རྣམས་སོ། ། བསླུ་བར་བྱ་ཞེས་པ་ནི། ཆོས་ཐམས་ཅད་སྒྱུ་མ་ལྟ་བུར་བརྗོད་ཅིང༌། ངོ་བོ་ཉིད་མེད་པར་བསྒོམ་པར་བྱ། ། ཞེས་པའི་དོན་ནོ། ། བཤད་མ་ཐག་པའི་སངས་རྒྱས་ཐམས་ཅད་ཀྱི་གསུང་འདིས་ནི། ནམ་མཁའ་དང་འདྲ་བར་དངོས་པོ་མེད་ཅིང་དྲི་མ་མེད་པའོ། ། ཕན་ཡོན་ནི།
ཡེ་ཤེས་ཞེས་སོགས་རྐང་པ་གཉིས་སོ། ། གཞུང་ཉེ་བར་བསྡུ་བ་ནི། འདི་ནི་ཞེས་སོགས་ཏེ། དམ་ཚིག་འགུགས་པའི་རིགས་ནི་དོན་ཡོད་གྲུབ་པའོ། ། དེའི་དམ་ཚིག་ནི། གཞན་ངོར་རྫུན་སྨྲ་བ་ལ་སོགས་པའོ། ། རིན་པོ་ཆེའི་རིགས་ཀྱི་དམ་ཚིག་བསྟན་པ་ལ་གཉིས་ལས། དང་པོ་སྤྱིའི་དོན་ནི། རིན་འབྱུང་གི་རྣལ་འབྱོར་པས། དེའི་རིགས་ཀྱི་དམ་ཚིག
ཚིག་རྩུབ་ཀྱི་སྒོ་ནས་སེམས་ཅན་གྱི་དོན་བྱེད་པས་ན། གཞན་སྔ་མ་བཞིན་ཡིན་ལ། ཡུལ་གྱི་ཁྱད་པར་ནི། ཚིག་རྩུབ་ཀྱིས་འདུལ་བའི་གང་ཟག་གོ། དུས་དང་གནས་དང་ཕྱོགས་སྔ་མ་ལྟར་ཡིན་ནོ། ། ཁ་དོག་ནི་བསྙེན་པའི་དུས་བཞིན་ནོ། ། བསམ་པའི་ཁྱད་པར་ནི། ཚིག་རྩུབ་སྨྲས་པས་དོན་བྱ་བར་འདོད་པས་སོ། ། ཆོ་གའི་ཁྱད་པར་ནི་གཞན་སྔར་ལྟར་ཡིན་ལ། མངོན་བྱང་ལྔས་རིན་འབྱུང་བསྐྱེད་ལ།
ཡི་གེ་སྭ་དང་ཕྱག་མཚན་རིན་པོ་ཆེའོ། ། རྣལ་འབྱོར་བཞིས་གཙོ་བོ་བསྐྱེད་པ་ནི་དང་པོའི་སྦྱོར་བའོ། ། དཀྱིལ་འཁོར་རྒྱལ་མཆོག་ཡང་སྔ་མ་ལྟར་རོ། ། ལས་རྒྱལ་མཆོག་ནི། ཚིག་རྩུབ་སྨྲས་པས་འདུལ་ན་དངོས་སུ་སྨྲ་བར་བྱའོ། ། ཕན་ཕོན་ནི། རྡོ་རྗེ་འཆང་ཆེན་པོ་མཉེས་པར་བྱས་ནས་ཟུང་འཇུག་ཐོབ་པའོ། ། ཡན་ལག་གི་དོན་ལ་གསུམ་ལས། སྡུད་པ་པོའི་ཚིག་གིས་མཚམས་སྦྱར་བ་ནི། དེ་ནས་བཀའ་སྩལ་ཏོ། །
གང་གིས་ན། རྒྱལ་པོ་རྡོ་རྗེ་འཛིན་གྱིས་སོ། ། དེ་ཉིད་རྡོ་རྗེ་གསུམ་མི་ཕྱེད་པ་ཡང་ཡིན་ལ། རྒྱལ་བ་ཐམས་ཅད་བསྐྱེད་པའི་གནས་ཡིན་པས་ན། རྡོ་རྗེ་མི་ཕྱེད་གསུམ་རྒྱལ་གནས་སོ། ། རྡོ་རྗེ་འཆང་གིས་དངོས་གྲུབ་སྟོན་པས་ན་རྡོ་རྗེ་དངོས་གྲུབ་སྟོན་པས་སོ། ། གང་ན། འོག་ནས་འབྱུང་བའི་གསུང་འདི་སྐད་དོ། ། ལས་སྦྱོར་དངོས་ནི། གཞལ་ཡས་ཁང་གི་བར་དུ་བསྐྱེད་པ་ནི།
ནམ་མཁའི་དབྱིངས་ཞེས་སོགས་སོ། ། ལྷག་མོས་བསྒོམ་པ་ནི། དམ་ཚིག་དཀྱིལ་འཁོར་ཞེས་སོགས་སོ། ། གཙོ་བོ་བསྐྱེད་པ་ནི། དཀོན་མཆོག་དཔལ་ཞེས་སོགས་སོ། ། དཀྱིལ་འཁོར་རྒྱལ་མཆོག་ནི། གཟུགས་རྣམས་ཀུན་གྱི་ཅེས་པའོ། ། ལས་རྒྱལ་མཆོག་ཕན་ཡོན་དང་བཅས་པ་ནི། རྩུབ་པའི་ངག་ཞེས་སོགས་ཞེས་སོ། ། གཞུང་ཉེ་བར་བསྡུ་བ་ནི།
བཅོམ་ལྡན་འདས་ཞེས་སོགས་སོ། ། རྡོ་རྗེ་བཀོད་པ་ནི་རྡོ་རྗེ་འཆང་ཆེན་པོའི་རྡོ་རྗེའི་ཚིག་དེ་དག་ངེས་དོན་དུ་བཤད་པ་ལ་གསུམ་སྟེ། འཁོར་གྱིས་གསོལ་བ་བཏབ་པ་དང༌། སྟོན་པས་ཞལ་གྱིས་བཞེས་པ་དང༌། ལན་དངོས་བསྟན་པའོ། ། དང་པོ་ནི། དགོངས་པ་ལུང་སྟོན་ལས། དེ་ནས་དགོངས་པའི་ཆོས་གཅིག་པུ། ། དམ་ཚིག་དེ་ཉིད་དོན་གསུང་བ། ། གཙོ་བོ་ཀུན་མཁྱེན་ཐམས་ཅད་རིག །
མགོན་ལ་ཕྱག་ན་རྡོ་རྗེས་གསོལ། ། དེ་བཞིན་ཉིད་དང་དངོས་གཅིག་པའི། ། དུས་གསུམ་འབྱུང་བའི་སངས་རྒྱས་གང༌། ། ཆོས་སྐུ་གཅིག་པུ་ལས་འཁྲུངས་པ། ། ཇི་ལྟར་རྡོ་རྗེས་ཕྱེ་མ་བརླག ། དེ་རྣམས་ཕྱེ་མར་བརླགས་ནས་ནི། ཇི་ལྟར་ཡན་ལག་སེམས་འགྲུབ་འགྱུར། ། འདས་པ་ཡི་ནི་སྟོན་པ་དང༌། ། ད་ལྟར་རྗེས་སུ་སྟོན་མཛད་དང༌། ། མཉེས་བྱ་མ་བྱོན་སངས་རྒྱས་རྣམས། །
རྫོགས་པའི་བྱང་ཆུབ་རྩོལ་བ་པོ། ། མི་བསྐྱོད་གཟུགས་ཅན་རྡོ་རྗེ་ཡིས། ། མགོན་པོ་དེ་རྣམས་ཇི་ལྟར་གཞོམ། ། སྣ་ཚོགས་དོན་ལྡན་ཚིག་དེ་ཡི། ། དེ་ཉིད་ཇི་ལྟར་རྟོགས་པར་འགྱུར། ། གང་ཞིག་ཤེས་པས་རྒྱལ་སྲས་རྣམས། ། དགོངས་དོན་ལ་རྟོག་མེད་འགྱུར་བ། ། མ་འོངས་སྐྱེ་བོའི་དོན་དུ་ནི། ། དེ་ཉིད་བཅོམ་ལྡན་བཤད་དུ་གསོལ། ། ཞེས་སོ། །
དོན་ནི། རྩ་རྒྱུད་དུ། དུས་གསུམ་པའི་སངས་རྒྱས་ཐམས་ཅད་མི་བསྐྱོད་པའི་རྡོ་རྗེས་བཅོམ་པས་ཐུགས་ཀྱི་དངོས་གྲུབ་ཐོབ་ཅེས་བཤད་པ་ན། སངས་རྒྱས་ནི་རྡོ་རྗེས་གཞོམ་པར་མི་ནུས་ཤིང༌། བཅོམ་ནའང་དངོས་གྲུབ་ཐོབ་པར་མི་རིགས་ལ། མི་བསྐྱོད་པ་ཡང་སངས་རྒྱས་ལ་ཕན་འདོགས་བྱེད་ཀྱི་བྱེད་པ་པོ་ཡིན་པས། དེ་དག་འཇོམས་པར་མི་རིགས་པས། དེ་དག་འཇོམས་པའི་དགོངས་པ་ཅི་ལགས་ཞེས་དྲིས་པའོ། ། དེས་མཚོན་ནས། མ་བྱིན་པར་ལེན་པ་དང༌།
མི་ཚངས་པར་སྤྱོད་པ་དང༌། རྫུན་དུ་སྨྲ་བ་དང༌། ཚིག་རྩུབ་སོགས་སྨྲ་བའི་དོན་གང་ལགས་ཞུས་ཞེས་པའང་དོན་གྱིས་བསྟན་ནོ། ། གཉིས་པ་ནི། དགོངས་པས་བཤད་པའི་དོན་འདི་ནི། ཁྱེད་ཀྱིས་ང་ལ་གང་དྲིས་པ། ། གསུང་དོན་ཇི་ལྟ་ཇི་ལྟར་བར། ། དེ་ནི་ང་ཡིས་བཤད་པར་བྱ། ། ཞེས་པའོ། ། གསུམ་པ་ལན་དངོས་ཀྱིས་ལས་སྦྱོར་ངེས་དོན་དུ་བསྟན་པ་ནི།
རིགས་ལྔའི་ཟློ་བ་པོས་རང་རང་གི་སྒྱུ་མ་ལྟ་བུའི་སྐུ། འོད་གསལ་དུ་བཅུག་ནས། སླར་ཡང་ཟུང་འཇུག་གི་སྐུར་བཞེངས་ཏེ། རང་རང་གི་རིགས་ལྔ་གང་ཡང་རུང་བ་ཞིག་ཏུ་བསྒྱུར་ནས། དཀྱིལ་འཁོར་རྒྱལ་མཆོག་བསྐྱེད་དེ། ལས་རྒྱལ་པོ་མཆོག་ལ་སློབ་པའི་ཏིང་ངེ་འཛིན་དེ་ཉིད་ལ་ལྡོག་པའི་དབྱེ་བས། སྲོག་གཅོད་པ་ལ་སོགས་པའི་ཐ་སྙད་བྱས་ཏེ། ཏིང་ངེ་འཛིན་དེ་ཉིད་ཀྱིས་ཐ་མལ་པའི་ཕུང་པོ་སོགས་འོད་གསལ་དུ་བཅུག་པས་མི་སྣང་བར་བྱས་པ་ལ། སྲོག་གཅོད་སོགས་དང་སངས་རྒྱས་ཀྱི་ཡོན་ཏན་ལེན་པ་ལ་རྫས་འཕྲོག་པ་དང༌། བདེན་གཉིས་དབྱེར་མེད་དུ་སྦྱོར་བ་ལ་དབང་པོ་གཉིས་སྦྱོར་དང༌།
ཆོས་ཐམས་ཅད་རྫུན་པའི་དོན་ཅན་དུ་སྟོན་པས་ན་རྫུན་དུ་སྨྲ་བ་དང༌། དེ་ཉིད་དངོས་པོར་སྨྲ་བའི་རྣ་བར་མི་འོང་བས་ཚིག་རྩུབ་དུ་བཏགས་སོ། ། དེ་ལ་ཞེ་སྡང་གི་རིགས་ཀྱི་དམ་ཚིག་ངེས་དོན་དུ་བཤད་པ་ནི། མི་བསྐྱོད་འདི་ནི་སྤྲུལ་པ་སྟེ། ། མི་ཕྱེད་པ་དེ་རྡོ་རྗེ་འགྱུར། ། དེ་ཡི་ལག་པ་མ་རིག་ཡིན། ། དེར་ནི་རྡོ་རྗེ་འོད་གསལ་བའོ། ། དེ་ལས་ཡེ་ཤེས་རང་བཞིན་སྐུ། ། འོད་ཟེར་སྣ་ལྔ་ཡང་དག་འབར། ། ཕུང་སོགས་གང་བཤད་སངས་རྒྱས་ཏེ། །
རྡོ་རྗེ་གསུམ་སྐྱེས་དུས་གསུམ་འབྱུང༌། ། སྐུ་ནི་རྡོ་རྗེས་ཕྱེར་བརླག་པ། ། རང་བཞིན་ཕུང་པོ་བཤིག་པའོ། ། འདི་ནི་ཞེ་སྡང་རིགས་ཡིད་འོང༌། ། མི་བསྐྱོད་ཡེ་ཤེས་རྡོ་རྗེ་སྐྱེས། ། དེའི་ཞིང་དུ་སྐྱེ་བ་མཆོག ། དངོས་གྲུབ་ཆེན་པོ་ཐོབ་པར་འགྱུར། ། མི་བསྐྱོད་རྡོ་རྗེ་རབ་བསྒོམ་ཞེས་པ་ལ། མི་བསྐྱོད་སྤྲུལ་པ་ནི། ལོངས་སྐུ་རང་གི་ལྷག་པའི་ལྷར་བསྒྱུར་བའི་སྤྲུལ་སྐུ་ཡིན་ལ།
དེ་ལོངས་སྐུ་དང་དབྱེར་མི་ཕྱེད་པ་ནི་རྡོ་རྗེའོ། ། ལག་ཏུ་རྡོ་རྗེ་བསྒོམས་ཞེས་པ་ལ། ལག་པ་ནི་སྒྱུ་ལུས་འཇུག་པའི་ཐ་མ་མ་རིག་པ་ཡིན་ལ། རྡོ་རྗེ་ནི་འོད་གསལ་ལོ། ། འོད་འཕྲོ་མང་པོ་ནི། འོད་གསལ་ལས་བཞེངས་པའི་ཡེ་ཤེས་ཀྱི་སྐུ་འོད་ཟེར་འབར་བའོ། ། དུས་གསུམ་སངས་རྒྱས་ཀྱི་སྐུ་གསུང་ཐུགས་རྡོ་རྗེས་ཕྱེ་མར་བརླག་ཅེས་པ་ལ། སངས་རྒྱས་ནི་སྒྱུ་ལུས་ཀྱི་ཕུང་པོ་སོགས་དང༌། སྐུ་གསུང་ཐུགས་རྡོ་རྗེ་ནི་དེའི་ལུས་ངག་ཡིད་གསུམ་མོ། ། རྡོ་རྗེས་ཕྱེ་མར་བརླག་པ་ནི་སྒྱུ་ལུས་འོད་གསལ་དུ་བཅུག་པའོ། །
ཞེ་སྡང་གི་རིགས་ཡིད་དུ་འོང་བ་ནི་འོད་གསལ་ལོ། ། མི་བསྐྱོད་ཡེ་ཤེས་ནི་ཟུང་འཇུག་གོ ། གཏི་མུག་གི་རིགས་ཀྱི་དམ་ཚིག་ངེས་དོན་དུ་བཤད་པ་ནི། དེ་ནི་དཔལ་ལྡན་བདེ་ཆེན་པོ། ། ཡེ་ཤེས་ཐར་པ་སྒྲུབ་པ་པོ། ། རང་བཞིན་དག་ཅིང་གོས་མེད་པ། ། བྱང་ཆུབ་སྤྱོད་པ་རབ་བསྒྲུབས་པས། ། ཕྱག་ན་རྡོ་རྗེ་འོད་ཆེམས་པོ། ། གསང་བ་ཀུན་གྱི་གཙོ་བོ་ལ། ། བོས་ནས་རྫོགས་པའི་སངས་རྒྱས་ཀྱི། །
སྒྲུབ་པ་དམ་ཚིག་དེ་ཉིད་གསུམ། ། ཆོས་ནི་རིན་ཆེན་རབ་འཇུག་པས། ། རྡོ་རྗེ་སེམས་དཔའ་རྣམས་བསྒོམས་ཏེ། ། ལུས་དེ་ཡི་ནི་རྣམ་ཀུན་ཏུ། ། རྣམ་སྨིན་ཅན་རྣམས་ཕྲོགས་པ་ནི། ། རྫོགས་པའི་བྱང་ཆུབ་རབ་སྒྲུབ་པ། ། གཞན་གྱི་རྫས་རྣམས་ཕྲོགས་པའོ། ། དེས་ནི་ཡིད་བཞིན་ནོར་མཉམ་པའི། ། ནོར་གྱི་རྒྱ་མཚོས་རབ་ཏུ་འགེངས། ། འདི་ནི་གཏི་མུག་རིགས་དག་གི །
དམ་ཚིག་དེ་ཉིད་ཡིན་པར་བསྒྲགས། ། དེ་ལ་སྒྲུབ་པའི་དམ་ཚིག་གསུམ་ནི་དབེན་པ་གསུམ་མོ། ། རིན་པོ་ཆེའི་ཆོས་ནི་སྒྱུ་ལུས་སོ། ། རབ་འཇུག་ནི་དེ་འོད་གསལ་དུ་བཅུག་པའོ། ། རྡོ་རྗེ་སེམས་དཔའ་རབ་ཏུ་སྒོམ་པ་ནི། འོད་གསལ་ལས་ཟུང་འཇུག་ཏུ་བཞེངས་པའོ། ། རྫས་ཕྲོགས་པ་ནི། མ་དག་པའི་ཕུང་པོ་བཅོམ་ནས་སངས་རྒྱས་ཀྱི་ཡོན་ཏན་ལེན་པའོ། ། སྤྲུལ་སྐུར་བསྒྱུར་བ་ནི། དེས་ནི་ཡིད་བཞིན་ནོར་མཉམ་པའི་ཞེས་སོགས་ཀྱི་རྐང་པ་གཉིས་སོ། །
གཏི་མུག་གི་རིགས་དག་པ་ནི་འོད་གསལ་ལོ། ། དམ་ཚིག་ནི་ཀུན་རྫོབ་ཀྱི་བདེན་པའོ། ། དེ་ཉིད་ནི་ཟུང་འཇུག་གོ ། འདོད་ཆགས་ཀྱི་རིགས་ཀྱི་དམ་ཚིག་ངེས་དོན་དུ་བཤད་པ་ནི། དཔག་མེད་ཚེ་ནི་སྒྱུ་མའི་སྐུ། ། དེར་ནི་ཕུང་པོ་ལ་སོགས་དགང༌། ། ཤེས་རབ་ཕ་རོལ་ཕྱིན་ལྡན་པའི། ། ཕུང་པོ་ལ་སོགས་དེར་བྱའོ། ། སྟོང་པ་བཞིའི་མཉམ་སྦྱར་ལས། ། བྱང་ཆུབ་ཀྱི་ནི་ཚུལ་མཆོག་བྱ། །
ཀུན་རྫོབ་དང་ནི་དོན་དམ་དག ། འདི་ནི་དབང་པོ་གཉིས་སྦྱར་ལས། ། ཟུང་དུ་འཇུག་པར་གྲགས་པ་ནི། ། དེ་དག་གཉིས་མེད་དེའི་སྦྱོར་བ། ། དེ་ལ་མཉམ་བཞག་གི་སྦྱོར་བ་ཡིས། ། དེ་དག་ཐམས་ཅད་ཉེ་བར་སྤྱད། ། འདི་དེ་སངས་རྒྱས་ཐམས་ཅད་ཀྱི། ། འདོད་ཆགས་ཆེན་པོའི་ཚུལ་མཆོག་གོ ། དཔག་མེད་ཚེ་ནི་ཞེས་པ་ནི་སྒྱུ་ལུས་སོ། ། ཕུང་པོ་ལ་སོགས་དགང༌། །
ཞེས་པ་ནི་ཕུང་པོ་སྒྱུ་ལུས་སུ་བྱ་བའོ། ། ཤེར་ཕྱིན་འོད་གསལ་ཡིན་ལ། དེར་བྱ་བ་ནི་སྒྱུ་ལུས་འོད་གསལ་དུ་བཅུག་པའོ། ། སྟོང་པ་བཞི་དང་འོད་གསལ་མཉམ་པར་སྦྱོར་བ་ལས་བྱང་ཆུབ་ནི། དེ་ལས་བྱུང་བའི་མི་སློབ་པའི་ཟུང་འཇུག་གོ ། ཚུལ་མཆོག་ནི། དེ་ཐོབ་པའི་ཐབས་སློབ་པའི་ཟུང་འཇུག་གོ ། དབང་པོ་གཉིས་ནི་བདེན་གཉིས་ཡིན་ལ། སྦྱོར་བ་ནི། བདེན་པ་གཉིས་དབྱེར་མེད་དུ་སྦྱོར་བའི་ཟུང་འཇུག་གོ །
མཉམ་བཞག་སྦྱོར་བ་ནི། བདེན་པ་གཉིས་ལ་མཉམ་པར་སྦྱོར་བའི་ཡེ་ཤེས་ཉེ་བར་སྤྱད་ཅེས་སྦྱར་རོ། ། གང་ན། ཕུང་པོ་དེ་དག་ཐམས་ཅད་དོ། ། བདེན་གཉིས་མཉམ་པར་སྦྱོར་བ་འདི་ནི་འདོད་ཆགས་ཆེན་པོའི་ཚུལ་མཆོག་སྟེ། རྡོ་རྗེ་འཆང་ངོ༌། ། ལས་ཀྱི་རིགས་ཀྱི་དམ་ཚིག་ངེས་དོན་དུ་བཤད་པ་ནི། གང་ཞིག་ཕྱི་ནང་བདག་ཉིད་ཆེ། ། འདི་དག་ཐམས་ཅད་རྫུན་པར་བརྗོད། ། རྣམ་རྟོག་འཆིང་ལས་གྲོལ་བྱང་ཆུབ། །
འདི་ནི་དོན་ཡོད་དམ་ཚིག་གོ ། ཕྱི་ནང་ཞེས་སོགས་ཀྱིས་ནི། ཕྱི་ནང་གི་རྟེན་འབྲེལ་ཐམས་ཅད་རྫུན་པའི་དོན་ཅན་སྒྱུ་ལུས་སུ་བསྟན་ནོ། ། རྣམ་རྟོག་འཆིང་ལས་གྲོལ་ཞེས་པ་ནི་འོད་གསལ་ལོ། ། བྱང་ཆུབ་ནི་ཟུང་འཇུག་གོ ། དོན་ཡོད་དམ་ཚིག་ནི་སྤྲུལ་སྐུར་བསྒྱུར་བའོ། ། རིན་པོ་ཆེའི་རིགས་ཀྱི་དམ་ཚིག་ངེས་དོན་དུ་བཤད་པ་ནི། ཕུང་སོགས་དངོས་མེད་སྟོན་པའི་ཚིག ། སྙན་མིན་གང་ཡིན་རྩུབ་ངག་སོགས། ། དེ་དོན་རྣལ་འབྱོར་པས་བསླབས་ནས། །
མྱུར་དུ་བྱང་ཆུབ་ཐོབ་པར་འགྱུར། ། ཞེས་ཏེ། ཕུང་སོགས་ནི་སྒྱུ་ལུས་སོ། ། དངོས་མེད་ནི་འོད་གསལ་ལོ། ། ཕུང་སོགས་འོད་གསལ་དུ་བཅུག་པའི་ཚིག་ནི་དངོས་སྨྲའི་ངོར་སྙན་པ་མིན་པས་རྩུབ་པའི་ངག་གོ ། དེའི་དོན་ལ་བསླབས་ན་ཟུང་འཇུག་གི་བྱང་ཆུབ་ཐོབ་ཅེས་བསྟན་ནོ། ། རྨད་དུ་བྱུང་བའི་དམ་ཚིག་སྤྱོད་པ་བསྟན་ཟིན་ཏོ། ། གཉིས་པ་གདུལ་བྱའི་ཐེ་ཚོམ་བཟློག་པ་ལ་གཉིས་ཏེ། འཁོར་གྱི་དྲི་བ་བཀོད་པ་དང༌། སྟོན་པས་ལན་བསྟན་པའོ། །
དང་པོ་ནི། དམ་ཚིག་ལྔའི་རྡོ་རྗེའི་ཚིག་གི་ངེས་དོན་མི་ཤེས་པ་རྣམས་ཀྱི་ཐེ་ཚོམ་གསལ་བའི་དོན་དུ། ཐེ་ཚོམ་སྐྱེས་པ་ལྟར་བཅོས་ནས་ཞུས་པ་སྟེ། དམ་ཚིག་ལྔ་བསྟན་པའི་རྗེས་ཐོགས་དེ་ནས། རིན་ཆེན་ཏོག་སྟེ། ཕྱག་ན་རྡོ་རྗེ་ལ་སོགས་པ་བྱང་ཆུབ་སེམས་དཔའ་ཆེན་པོ་རྣམས་འཇིག་རྟེན་ན་སྨད་པའི་ཚིག་གིས་ཏིང་ངེ་འཛིན་ཁྱད་པར་ཅན་སྟོན་པ་ཐོས་པས། ངོ་མཚར་ཞིང་རྨད་དུ་བྱུང་བར་གྱུར་ནས་འོག་ནས་འབྱུང་བ་འདི་སྨྲས་སོ། ། བཅོམ་ལྡན་འདས་རྡོ་རྗེ་འཆང་ཆེན་པོ། ། རྡོ་རྗེའི་གནས་འདི་ཅིའི་སླད་དུ་གསུང༌། ། ཞེས་སྦྱར་རོ། །
གང་དུ་ན། དེ་བཞིན་གཤེགས་པ་ཐམས་ཅད་དང༌། བྱང་ཆུབ་སེམས་དཔའ་ཐམས་ཅད་ཀྱི་འཁོར་གྱི་དཀྱིལ་འཁོར་གྱི་ནང་དུ་གསུངས། གང་ན། སྲོག་གཅོད་སོགས་འཇིག་རྟེན་ན་སྨད་པའི་ལས་ཀྱིས་དངོས་གྲུབ་ཐོབ་བོ་ཞེས་པ་འདི་ལྟ་བུ། རྨད་དུ་བྱུང་བའི་ཚིག་གི་ལམ་རྟོགས་པ། རྡོ་རྗེའི་ཚིག་འདི་གསུང་ངོ༌། ། གསུང་བར་མི་རིགས་པའི་དོན་ནི། རྡོ་རྗེ་འཆང་ནི། དེ་བཞིན་གཤེགས་པ་རིགས་ཐམས་ཅད་ཀྱི་བདག་པོ་ཡིན་ཞིང༌།
ཁམས་གསུམ་ནི་ཐོས་བསམ་སྒོམ་གསུམ་མོ། ། དེའི་སྒོ་ནས་འཇིག་རྟེན་གྱི་ཁམས་ཐམས་ཅད་ལས་འདས་ཤིང་རྒལ་བས་སོ། ། གཉིས་པ་ལན་བསྟན་པ་ལ་གཉིས་ཏེ། དམ་ཚིག་དང་སྤྱོད་པའི་སྒོ་ནས་བསྔགས་པ་དང༌། བདེན་པ་གཉིས་ཀྱི་སྒོ་ནས་བསྔགས་པའོ། ། དང་པོ་ནི། དེ་ལྟར་ཐེ་ཚོམ་དྲིས་པའི་རྗེས་ཐོགས་དེ་ནས། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱིས་འདི་སྐད་ཅེས་བཀའ་བསྩལ་ཏོ། ། གང་ལ་ན། རྡོ་རྗེ་ཏོག་ལ་སོགས་པའི་བྱང་ཆུབ་སེམས་དཔའ་དེ་དག་ལའོ། །
རིགས་ཀྱི་བུ་ཞེས་བོས་ནས། ཐེ་ཚོམ་སྐྱེས་པའི་སྒོ་ནས་དམན་པའི་འདུ་ཤེས་དང༌། འཇིག་རྟེན་གྱི་སྨད་པའི་འདུ་ཤེས་འདི་ལྟ་བུ་མ་བསྐྱེད་ཅིག དེ་ཅིའི་ཕྱིར་ཞེ་ན། སྔགས་ཀྱི་སྤྱོད་པ་ནི་སྤྱོད་པའི་མཆོག་སྟེ། སྔགས་ཀྱི་དམ་ཚིག་ལྔ་དྲང་དོན་དུ་བཤད་པ་ནི། བྱང་ཆུབ་སེམས་དཔའི་སྤྱོད་པ་ཡིན་ལ། དེ་ཡང་ཉན་ཐོས་ལ་སོགས་པའི་སྤྱོད་པ་ལ་ལྟོས་ནས་མཆོག་གི་སྤྱོད་པའོ། ། སྔགས་ཀྱི་སྤྱོད་པ་ནི་དེ་བཞིན་གཤེགས་པའི་སྤྱོད་པའོ། ། ཞེས་པའི་དོན་ནོ། །
བླ་མ་གང་གིས་དེ་ཁོ་ན་ཉིད་ཟློ་བ་ནི་སྔགས་ཡིན་ལ། བླ་མ་ནི་རིན་པོ་ཆེ་ལྟ་བུའི་གང་ཟག་གོ ། དེ་རྣམས་ཀྱི་སྤྱོད་པ་ནི་དམ་ཚིག་ལྔའི་ངེས་དོན་སྒྱུ་ལུས་འོད་གསལ་དུ་བཅུག་ནས། ཟུང་འཇུག་ཏུ་བཞེངས་ཏེ་སྤྲུལ་སྐུར་བསྒྱུར་བ་ལ། མཉམ་པར་བཞག་པའི་སྦྱོར་བས་སྤྱོད་པ་སྟེ། ཚེ་འདི་ལ་ཐ་མལ་པའི་ཕུང་པོ་སྤངས་ནས། ངོ་བོ་ཉིད་ཡོངས་སུ་བརྗེ་བའི་ཕྱིར་རོ། ། གཉིས་པ་ནི། རྡོ་རྗེ་འཆང་གིས་བདེན་གཉིས་ཐུགས་སུ་ཆུད་པར་བསྟན་པ་སྟེ། ནམ་མཁའ་ནི་དོན་དམ་ཡིན་ལ།
རྗེས་སུ་སོང་བ་ནི་ཁྱབ་པ་སྟེ། རྟེན་འབྱུང་གི་ཆོས་ཐམས་ཅད་ལ་རྗེས་སུ་འགྲོ་བའི་ཕྱིར་ཏེ། ཕུང་པོ་སོགས་ཀྱི་ཆོས་ཐམས་ཅད་ནི་ནམ་མཁའ་ལྟ་བུའི་འོད་གསལ་གྱི་ཁོངས་སུ་གཏོགས་པའི་ཕྱིར་ཏེ། བདེན་གཉིས་དབྱེར་མེད་པའི་ཕྱིར་རོ། ། ཆོས་ཉིད་དེ་ཡང་རྒྱལ་ཆེན་རིགས་བཞི་ལ་སོགས་འདོད་པའི་ཁམས་ན་ཡང་མི་གནས། གཟུགས་ཀྱི་ཁམས་ན་ཡང་མི་གནས། གཟུགས་མེད་པའི་ཁམས་ན་ཡང་མི་གནས། འབྱུང་བ་ཆེན་པོ་བཞི་ལ་ཡང་མི་གནས་ཏེ། ཐམས་ཅད་འོད་གསལ་བའི་ངོ་བོ་ཡིན་པའི་ཕྱིར། ཕུང་པོ་ལ་སོགས་པའི་ཆོས་ཐམས་ཅད་ནི་ཚུལ་དེ་ལྟར་གང་དུ་ཡང་མི་གནས་པར་རིག་པར་བྱའོ། །
སྔ་མས་ནི་དོན་དམ་བཟུང་ལ། ཕྱི་མས་ནི་ཐམས་ཅད་དེ་བཞིན་དུ་རིག་པར་བྱའོ་ཞེས་གདམས་སོ། ། དུས་གསུམ་གྱི་དེ་བཞིན་གཤེགས་པ་རྣམས་ཕྱི་ནང་གི་ཆོས་དོན་དམ་པར་སྟོང་པ་ཉིད་ཡིན་པའི་དོན་གྱི་དབང་འདི་མཁྱེན་ནས། ཡང་ཀུན་རྫོབ་ཀྱི་རབ་དབྱེ་སེམས་ཅན་གྱི་བསམ་པའི་དབྱེ་བ་ཡང་མཁྱེན་ནས། སེམས་ཅན་གྱི་བསམ་པ་དང་རྗེས་སུ་མཐུན་པར་ཆོས་འཆད་པ་མཛད་དོ། ། བཤད་མ་ཐག་པའི་ཚུལ་དེ་ལྟར། ཆོས་ཐམས་ཅད་ནམ་མཁའ་ལྟར་སྟོང་པའི་ཚིག་ངེས་པར་བརྗོད་པས། དེ་བཞིན་གཤེགས་པ་ལྔའི་དམ་ཚིག་གི་ངེས་དོན། འོད་གསལ་དང་ཟུང་འཇུག་རྗེས་སུ་རིག་པར་བྱའོ། ། དོན་དམ་པའི་བདེན་པ་བསྟན་ནས།
ཐུན་མོང་མིན་པའི་རྡོ་རྗེའི་སྐུ་བསྐྱེད་པའི་ཐབས་སྟོན་པ་ནི། དཔེར་ན་གཙུབ་ཤིང་དང༌། གཙུབ་སྟན་དང༌། མིའི་ལག་པ་བསྐྱོད་པའི་རྐྱེན་གྱིས། དང་པོར་དུ་བ་འབྱུང་ཞིང་དེ་ནས་མེ་འབྱུང་བར་འགྱུར་མོད་ཀྱི། མེ་དེ་ཡང་དཔྱད་ན་གཙུབ་ཤིང་ལ་སོགས་པ་རེ་རེ་ལ་མི་གནས་ཤིང༌། དེ་དག་མེད་པར་ཡང་མི་འབྱུང་ངོ༌། ། དཔེ་དེ་བཞིན་དུ་དེ་བཞིན་གཤེགས་པ་ཐམས་ཅད་ནི་སྟོང་པ་འོད་གསལ་ཡིན་ལ། རྡོ་རྗེ་ནི་ཆེན་པོ་སྟོང་པ། དམ་ཚིག་ནི་ཤིན་ཏུ་སྟོང་པ།
རྗེས་སུ་ནི་སྟོང་པ་སྟེ། སྣང་བ་གསུམ་ཡིན་ལ། ཟུང་འཇུག་གི་སྐུ་དེ་ཡང་སྟོང་པ་བཞི་པོ་རེ་རེ་ལས་མི་འབྱུང་ཞིང༌། དེ་དག་མེད་པར་མི་འབྱུང་ལ་བརྟེན་ནས་འབྱུང་བར་རིགས་པར་བྱའོ། ། འདིས་ནི་ཟུང་འཇུག་ལས་འབྱུང་བའི་རྒྱུ་བསྟན་པ་ཡིན་ནོ། ། སྟོང་པ་བཞི་པོ་དེ་ལ་བརྟེན་ནས་ཟུང་འཇུག་ཇི་ལྟར་འབྱུང་ཞེ་ན་འགྲོ་བ་དང་འོང་བ་ལ་སོགས་པ་སྟེ། འགྲོ་ཞེས་པ་ནི། སྒྱུ་ལུས་འོད་གསལ་དུ་འགྲོ་བ་ཡིན་ལ། འོང་བ་ནི། ཆེན་པོ་སྟོང་པ་སོགས་ཀྱིས་བསྟན་པའི་ལུགས་ལྡོག་གི་སྣང་བ་གསུམ་ལས།
ཟུང་འཇུག་གི་སྐུར་ལྡང་བའོ། ། སོགས་པའི་སྒྲས་ནི། འོད་གསལ་ལས་ཟུང་འཇུག་དོན་དམ་འགྲོ་འོང་མེད་པར་བསྟན་ནོ། ། གསུམ་པ་ངོ་མཚར་བའི་ཆེད་དུ་བརྗོད་པ་ནི། འོད་གསལ་ལས་ཟུང་འཇུག་ཏུ་ལྡང་བ་བསྟན་པའི་རྗེས་ཐོགས་དེ་ནས། བྱང་ཆུབ་སེམས་དཔའ་དེ་དག་སྣང་བ་གསུམ་དང་སྒྱུ་མ་ལྟ་བུར་རྟོགས་པས་ངོ་མཚར་དུ་གྱུར། ཆོས་ཉིད་རྟོགས་པས་རྨད་དུ་གྱུར། ཐབས་ཀྱི་ཡེ་ཤེས་སྐྱེས་པས་རྔམས་ཤིང་མིག་གདངས་ཏེ། འོག་ནས་འབྱུང་བའི་ཚིག་འདི་སྐད་ཅེས་སྨྲས་སོ། ། བཤད་པ་མཚར་ཞེས་དྲང་ངོ༌། །
གང་ན། རྨད་བྱུང་ཆེན་པོ་དོན་དམ་པའི་ཆོས་ཐམས་ཅད་ལ་རྗེས་སུ་སོང་བ་ནམ་མཁའ་དང་མཚུངས་པ་རྟོག་གེས་བརྟག་བྱ་མིན་པས་རྣམ་པར་མི་རྟོག་པ། ཆོས་ཐམས་ཅད་རྣམ་པར་དག་པ་ལ། ཀུན་རྫོབ་དག་པའི་སྒྱུ་ལུས་རྡོ་རྗེ་འཆང་གི་སྐུ་འབྱུང་བ་གང་ཡིན་པ་དེའོ། ། སྣང་མེད་འོད་གསལ་ལས། ཟུང་འཇུག་སྣང་བཅས་ལྡང་བ་ངོ་མཚར་ཆེ། ། ཞེས་པའོ། ། ལེའུ་མཚན་དོན་ནི། འོད་གསལ་གྱིས་དག་པར་བྱས་པའི་ཟུང་འཇུག་ནི་དོན་དམ་པའི་དག་པ་དེ་ཁོ་ན་ཉིད་ཡིན་ལ། དེ་ཉིད་འདའ་བར་མི་བྱ་བས་ན་དམ་ཚིག་གོ །
དེ་སྟོན་པའི་གཞུང་གི་ཚོགས་ལའང་དེ་སྐད་ཅེས་བྱའོ། ། ལེའུ་དགུ་པའི་རྣམ་བཤད་དོ།། ༈ །རིམ་པ་གཉིས་ལ་གནས་ཤིང༌། སྤྱོད་པ་གསུམ་བྱེད་པའི་ནུས་པ་ཐོབ་ཀྱང༌། དངོས་གྲུབ་རྙེད་པར་མ་གྱུར་ན་རང་གི་ལྷ་ལ་སྙིང་པོ་བསྐུལ་བར་བྱའོ་ཞེས་བསྟན་པའི་དོན་དུ། ལེའུ་བཅུ་པ་འཆད་པ་ལ་གཉིས་ཏེ། བསྡུས་པའི་དོན་དང༌། ཡན་ལག་གི་དོན་ནོ། ། དང་པོ་ནི། སྡུད་པ་པོའི་ཚིག་གིས་སྟོན་པའི་ཁྱད་པར་བསྟན་ནས་མཚམས་སྦྱར་བ་དང༌།
བར་ནས་སྟོན་པའི་གསུང་གིས་རིམ་གཉིས་ཀྱི་ལྷའི་སྙིང་པོ་བསྐུལ་བ་བསྟན། སྨད་ནས་སྙིང་པོ་བསྐུལ་བའི་འབྲས་བུ་བསྟན་ནོ། ། གཉིས་པ་ཡན་ལག་གི་དོན་ལ་གཉིས་ཏེ། འཁོར་གྱིས་སྟོན་པ་ལ་གསོལ་བ་བཏབ་པ་དང༌། སྟོན་པས་སྙིང་པོ་བསྐུལ་བའི་ཆོ་ག་བསྟན་པའོ། ། དང་པོ་ནི། ལེའུ་དགུ་པ་རྫོགས་པའི་རྗེས་དེ་ནས། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད། ལེའུ་དང་པོར་བཤད་པའི་རྡོ་རྗེ་འཆང་ལ་མཆོད་དོ་ཕྱག་འཚལ་བའི་རིམ་པས་ཡང་གཅིག་ཏུ་འདུས་ཏེ་འདི་སྐད་ཅེས་གསོལ་ཏོ། ། ཞེས་སྦྱར་རོ། །
གང་ལ་ན། བཅོམ་ལྡན་འདས་དམ་ཚིག་ཆེན་པོའི་རྡོ་རྗེ། རྡོ་རྗེ་འཆང་ལའོ། ། དེ་ཉིད་བདེན་གཉིས་དབྱེར་མེད་ཀྱི་མཚན་ཉིད་ཅན་ཡིན་པས། དེ་ཁོ་ན་ཉིད་མངོན་པར་བྱང་ཆུབ་པར་མཛད་པའི་དེ་བཞིན་གཤེགས་པའོ། ། ཅི་ཞིག་བྱས་ནས་གསོལ་ཞེ་ན། ཕྱག་འཚལ་ཏེ་བཅོམ་ལྡན་འདས་ཞེས་བོས་ནས་བཤད་དུ་གསོལ་ཞེས་སྦྱར་རོ། ། གང་ན། དངོས་གྲུབ་སྒྲུབ་པ་ལ་མི་སླུ་བའི་དེ་ཉིད་ཀྱི་སྔགས་ནི། ཨོཾ་ལ་སོགས་པའི་ཡི་གེ་འབྲུ་གསུམ་མོ། །
དེ་ནི་སྦྲུལ་ལ་སོགས་པའི་སྔགས་རྣམས་ཀྱི་སྙིང་པོ་བཏུས་པའོ། ། འབྲུ་གསུམ་དེ་ཉིད་ཀྱི་ཁྱད་པར་ནི། སྐུ་དང་གསུང་ཐུགས་ཏེ། དེ་བཞིན་གཤེགས་པའོ། ། དེ་རྣམས་ཀྱིས་གསང་བར་བསྒྲགས་པ་ཞི་བ་ལ་སོགས་པའི་དངོས་གྲུབ་ཆེན་པོ་ཐོབ་པར་བྱེད་པའི་ཐབས་ཚུལ་མཆོག་ཏུ་གྱུར་པ་མི་སླུ་བས་ན་ཡང་དག་པའོ། ། གསོལ་བ་བཏབ་པའི་རྗེས་དེ་ནས་བཀའ་བསྩལ་ཏོ། ། གང་གིས་ན། རྒྱལ་པོ་རྡོ་རྗེ་འཛིན་ཏེ་རྡོ་རྗེ་འཆང་གིས་སོ། ། དེའི་ཁྱད་པར་ནི། ཆགས་སོགས་ཉོན་མོངས་པ་ཤིན་ཏུ་མང་པོ་དང་ལྡན་པ་རྒྱ་མཚོ་ལྟ་བུ་རྣམས་ཀྱི་སྡུག་བསྔལ་སོགས་ཟིལ་གྱིས་མནན་ནས།
མཆོག་ཏུ་དགའ་བ་ལ་རོལ་བས་ན་གཙོ་བོའོ། ། སྡུག་བསྔལ་བསྲེག་པས་ན་འབར་བ་དྲག་པོའོ། ། རབ་ཏུ་རྒྱས་པའི་སྤྱན་མངའ་བས་ན། སྤྱན་ཡངས་པའོ། ། ཁྱད་པར་འདི་དག་དང་ལྡན་པས་ཅི་ཞིག་བཀའ་བསྩལ་ཞེ་ན། འོག་ནས་འབྱུང་བའི་གསུང་འདི་སྐད་དོ། ། གཉིས་པ་ལ་གཉིས་ཏེ། བསྐྱེད་རིམ་པའི་སྙིང་པོ་བསྐུལ་བ་དང༌། རྫོགས་རིམ་པའི་སྙིང་པོ་བསྐུལ་བའོ། ། དང་པོ་ལ་ལྔ་སྟེ།
ཏིང་ངེ་འཛིན་གྱི་རྒྱལ་པོ་མི་དམིགས་པ་བསྒོམ་པ་དང༌། སྙིང་པོ་བསྐུལ་བའི་གཞི་འགོད་པ་དང༌། སྙིང་པོ་བསྐུལ་བའི་ཆོ་ག་དངོས་དང༌། སྙིང་པོ་བསྐུལ་བའི་དུས་ཀྱི་ཚད་དང༌། བསྐུལ་མ་བསྐུལ་གྱི་སྐྱོན་ཡོན་བསྟན་པའོ། ། དང་པོ་ནི། ལུས་དང་ངག་དང་ཡིད་རྣམས་སྐུ་གསུང་ཐུགས་རྡོ་རྗེའི་ཚུལ་གྱིས་དབྱེར་མེད་པ་སྒོམ་མོ། ། ཚུལ་ཇི་ལྟར་ན། ལུས་ངག་ཡིད་གསུམ་ཐ་དད་རྣམ་པར་མ་རྟོག་པར་དབྱེར་མེད་པ་དང༌། གཅིག་ལ་གཅིག་རྟེན་པའི་ཚུལ་དུ་མི་དམིགས་པ་དང༌།
གསུམ་པོ་སྟོང་པ་ཉིད་དུ་རོ་གཅིག་པས་གང་ནའང་མི་གནས་ཤིང་མཉམ་པ་ཉིད་ཀྱི་ཚུལ་དུའོ། ། གཉིས་པ་ནི། དེ་ནས་བཅོམ་ལྡན་འདས་ཏིང་ངེ་འཛིན་ལ་སྙོམས་པར་ཞུགས་ནས་བཀའ་བསྩལ་ཏོ། ། ཏིང་ངེ་འཛིན་ཇི་ལྟ་བུ་ཞེ་ན། རང་བཞིན་གྱིས་ཡོངས་སུ་དག་པའི་ཕ་རོལ་ཏུ་ཕྱིན་པ་སྤྱན་ལ་སོགས་པ་དང༌། སྔགས་རྣམ་སྣང་ལ་སོགས་པ་ཡབ་ཡུམ་ཕན་ཚུན་རྗེས་སུ་ཆགས་པ་ཞེས་བྱ་བའི་ཏིང་ངེ་འཛིན་ནོ། ། མི་འཇིགས་པས་ན་རྡོ་རྗེའོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཞེས་བོས་ནས། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད། མཱ་མ་ཀི་ལ་སོགས་པ་དང་ལྷན་གཅིག་སྤྱོད་པ་དང༌།
རྗེས་སུ་སྤྱོད་པའི་དབྱེ་བས། བྱེ་བ་ཁྲག་ཁྲིག་བརྒྱ་སྟོང་དུ་མ་དང་ཐབས་གཅིག་ཏུ་ཡུལ་ཉེ་བར་སྤྱད་པའི་སྒོ་ནས་སེམས་ཅན་གྱི་དོན་བྱ་བ་ལ། གདུལ་བྱའི་བསམ་པ་དང་མཐུན་པར་གར་གྱིས་རོལ་པའི་ཚུལ་དུ་གཅིག་ཉིད་དུ་མར་སྟོན་པར་མཛད། ཚུལ་ཇི་ལྟར་ན། ཕྱོགས་བཅུའི་འཇིག་རྟེན་གྱི་ཁམས་མཐའ་ཀླས་པར། གཟུགས་ལ་སོགས་པ་འདོད་པའི་ཡོན་ཏན་ལྔ་རྣམས་ཀྱིས། རོལ་ཅིང་ལྷ་མོ་རྣམས་དང་ལྷན་ཅིག་ཏུ་དགྱེས་པར་བཞུགས་ཞིང༌། སླར་ཡང་མཆོད་པ་མཛད་པའི་སྒོ་ནས་ཡོངས་སུ་སྤྱད་པ་ཡོད་ཀྱང༌། དེ་བཞིན་གཤེགས་པ་དེ་དག་སྔགས་སྨྲ་བ་རྣམ་པ་བཞིའི་སྒོ་ནས་ཞི་བ་ལ་སོགས་པའི་ལས་ལ་འཇུག་པའི་སྔགས་སྤྱོད་པ་ལ་མངོན་པར་བརྩོན་པ་རྣམས་ལ་སྤྱན་རས་ཀྱིས་མི་འཚོ་སྟེ། དེ་རྒྱུ་གང་གི་ཕྱིར་ཞེ་ན།
ཀྱེ་མ་སྔགས་ལ་གཞོལ་བ་འདི་དག་ནི། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྔགས་སྤྱོད་པའི་ཚུལ་རྣམ་པ་བདུན་རྫོགས་རིམ་པས་ཡོངས་སུ་བཟུང་བར་བྱ་བའི་ཆོས་ཐོན་པ་སྟེ། ཕྱི་རོལ་དུ་ཐོན་པའི་ཚུལ་གྱིས་སྤྱོད་པའི་ཕྱིར། ཚུལ་བདུན་ནི། དཀྱིལ་འཁོར་ཚོགས་དང་ཐབས་དང་ནི། ། གཏོར་མ་འདུས་དང་རིམ་པ་དང༌། ། དེ་ཉིད་རྣམ་པ་བདུན་དུ་གྲགས། ། དེ་ནི་སྔགས་ཀྱི་ཚུལ་ཞེས་བཤད། ། ཞེས་སོ། ། ངག་ཏུ་ཕྱིར་མི་བཟླ་བའི་དོན་ཡང་རྡོ་རྗེ་ཕྲེང་བ་ལས།
སྔགས་ནི་ཚིག་ཏུ་བརྗོད་མི་བྱ། ། མཆུ་འགུལ་བར་ཡང་མི་མངོན་ཞིང༌། ། ཅུང་ཟད་མགྲིན་པ་བརྗོད་སྒྲ་ཡིས། ། སྔགས་ཀྱི་རྒྱལ་པོ་དེ་ལྟར་བཟླ། ། ཞེས་སོ། ། གཞན་གྱིས་ནི་མ་རྟོགས་སོ། ། གསུམ་པ་སྙིང་པོ་བསྐུལ་བའི་ཆོ་ག་དངོས་ལ་གསུམ་སྟེ། འབྲུ་གསུམ་བཟླས་པ་ཕན་ཡོན་དང་བཅས་པ་དང༌། ལྷའི་རྣལ་འབྱོར་དང་ཐུགས་བསྐུལ་བ། བཟློ་བ་པོའི་སོ་སོའི་བྱེ་བྲག་དང་བཅས་པའོ། །
དང་པོ་ནི། སྔགས་ལ་གཞོལ་བ་ལ། དེ་བཞིན་གཤེགས་པ་རྣམས་སྤྱན་རས་ཀྱིས་མི་འཚོ་བར་གཟིགས་ནས། སྤྱན་རས་ཀྱིས་འཚོ་བའི་ཐབས་འབྲུ་གསུམ་ཕན་ཡོན་དང་བཅས་པ་སྟོན་ཏེ། སྔགས་ལ་གཞོལ་བ་ཙམ་ལ། དེ་བཞིན་གཤེགས་པ་རྣམས་སྤྱན་རས་ཀྱིས་མི་འཚོ་བ་དེ་བས་ན། སྐྱེས་བུ་དམ་པ་ཆེན་པོ་དེ་བཞིན་གཤེགས་པ་དེ་རྣམས་ཀྱིས་བཙལ་བའི་ཕྱིར་འོག་ནས་འབྱུང་བ་འདི་གསུངས་སོ། ། འགའ་ཞིག་སྐྱེས་བུ་དམ་པ་ཞེས་སོགས་བཙལ་བ་ཡུལ་ལ་འདོད་པ་ནི་ནོར་རོ། ། གསུངས་པ་དེ་གང་ཞེ་ན། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་གསང་བར་གྱུར་པ།
སྔགས་ཀྱི་ལྷ་ཐམས་ཅད་ཀྱི་ཐུགས་བསྐུལ་བར་བྱེད་པ་སྣོད་མ་ཡིན་པ་ལ་རབ་ཏུ་གསང་བ། རྣམ་སྣང་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་དམ་ཚིག་སྔགས་པ་རྣམས་ཀྱིས་ཡིད་ལ་བྱ་བའི་དམིགས་པ་ཡི་གེ་ཨོཾ་དང༌། ཞེ་སྡང་གི་རིགས་ཅན་གྱི་རྡོ་རྗེ་འཛིན་ཐམས་ཅད་ཀྱི་སྐུ་གསུང་ཐུགས་ཀྱི་དམ་ཚིག་སྔགས་པས་ཡི་གེ་ཧཱུྃ་དང༌། འདོད་ཆགས་ཀྱི་རང་བཞིན་ཅན་གྱི་ཆོས་འཛིན་པ་ཐམས་ཅད་ཀྱི་སྐུ་གསུང་ཐུགས་ཀྱི་དམ་ཚིག སྔགས་པས་དམིགས་པ་ཡི་གེ་ཨ་འོག་ནས་འབྱུང་བ་འདི་དག་རྡོ་རྗེ་འཆང་ཆེན་པོ་ཉིད་ཀྱི་སྐུ་རྡོ་རྗེ་ལས་ཨོཾ་དང༌། གསུང་རྡོ་རྗེ་ལས་ཨཱ་དང༌། ཐུགས་རྡོ་རྗེ་ལས་ཧཱུྃ་རྣམས་ཕྱུང་ངོ༌། ། གང་གིས་ན། ཚིག་གི་ལམ་ཞལ་ནས་ངེས་པར་བརྗོད་པས་སོ། ། ཇི་ལྟར་གསུང་ན།
སྐྱེས་པ་དང༌། བུད་མེད་དང༌། མ་ནིང་གི་ངོ་བོ་ཉིད་ཀྱི་ཡི་གེ་རྣམས་བསྡུས་པར་གྱུར་པའི་སྔགས་བསྡུས་པ་ཡི་གེ་གསུམ་པོ་འདི་ལྟ་བུ་གསུངས་སོ། ། སྔགས་བསྡུས་པ་གསུངས་པའི་འོག་དེ་ནས། ཡི་གེ་གསུམ་པོ་འདི་ནི་གསུངས་པ་ཙམ་གྱིས་མི་བསྐྱོད་པ་ལ་སོགས་པའི་སངས་རྒྱས་ཐམས་ཅད་དང༌། སྲས་བྱང་ཆུབ་སེམས་དཔའི་ཚོགས་དང་བཅས་པ། རྡོ་རྗེ་འཆང་ཆེན་པོ་བཟུང་བར་འོས་པའི་སེམས་ཅན་རྣམས་ལ་གཟིགས་པས། དགའ་བ་རྒྱ་ཆེན་པོ་ཐོབ་པས། འདར་ཞིང་བརྒྱལ་བར་གྱུར་ནས། རིགས་ཐམས་ཅད་ཀྱི་བདག་པོ་རྡོ་རྗེ་སེམས་དཔའ།
སེམས་ཅན་ཐམས་ཅད་རྗེས་སུ་འཛིན་བྱེད་དུ་རྗེས་སུ་དྲན་པའོ། ། གཉིས་པ་ལྷའི་རྣལ་འབྱོར་ལ་གཉིས་ཏེ། སྤྱིའི་དོན་ནི། རྫོགས་རིམ་པ་དང༌། སྔགས་ལ་མཆོག་ཏུ་གཞོལ་བའི་བསྐྱེད་རིམ་པ་དང༌། འབྲུ་གསུམ་ངག་ཏུ་བཟློ་བ་པོའི་རྡོ་རྗེ་བཟླས་པ་རྣམས་ལ། དངོས་གྲུབ་འབྱུང་བ་སྙིང་པོ་བསྐུལ་བ་ལ་ལྟོས་པས། ཕྲེང་སྔགས་དང༌། མཚན་སྔགས། ཟློ་བ་པོའི་དབང་དུ་བྱས་ནས་སྙིང་པོ་བསྐུལ་བ་གསུངས་ལ།
དེ་ལ་ཐུན་མོང་གི་བསྙེན་པ་མཐར་ཕྱིན་ཞིང༌། བརྟུལ་ཞུགས་ཀྱི་སྤྱོད་པ་མ་བྱས་པ་ཞིག ཕྲེང་སྔགས་དང་མཚན་སྔགས་ཀྱི་སྒོ་ནས་ཞི་སོགས་ཀྱི་ལས་མ་གྲུབ་ན། ཕྱག་རྒྱའི་རྒྱལ་པོ་རྡོ་རྗེ་འཆང་དང༌། ཏིང་ངེ་འཛིན་གྱི་རྒྱལ་པོ་མོས་པ་ཙམ་གྱིས་བསྒོམ་པ་དང༌། སྔགས་ཀྱི་རྒྱལ་པོ་འབྲུ་གསུམ་བཟླ་བའི་སྒོ་ནས་རང་གི་ལྷ་ལ་སྙིང་པོ་བསྐུལ་བར་བྱའོ། ། དེ་ཡང་རྣལ་འབྱོར་བཞིས་རྡོ་རྗེ་འཆང་བསྐྱེད་ལ། ཏིང་ངེ་འཛིན་སེམས་དཔའ་འོད་ཟེར་གྱིས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀྱི་ནུས་པ་བསྡུས་ནས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་བདག་ཉིད་དུ་བསྐྱེད་ལ། རྨེ་ཤ་ཅན་གྱི་བུ་མོ་རེག་བྱ་རྡོ་རྗེ་མར་བསྐྱེད་དེ།
སྙོམས་པར་ཞུགས་པ་ལས་ཆོས་འབྱུང་དུ་ལྷ་ཐམས་ཅད་བསྐྱེད་ནས། ལྷ་རང་རང་གི་ངོ་བོ་ཉིད་དུ་སྤྲོས་ཏེ། རང་རང་གི་གནས་སུ་བཀོད་ཅིང་སེམས་དཔའ་སུམ་རྩེག་ཏུ་བྱའོ། ། དེ་ནས་སྒྱུ་མ་ལྟ་བུའི་དོན་བསྒོམས་ལ། ལྷ་རྣམས་ཀྱི་ཏིང་འཛིན་སེམས་དཔའ་འོད་ཟེར་གྱིས། རྣམ་སྣང་ལ་སོགས་པའི་རིག་པ་ཁྲག་ཁྲིག་ཏུ་མ་དང་བཅས་པའི་ཐུགས་བསྐུལ་ནས། སྒྲུབ་པ་པོ་ལ་ཐུགས་དགོངས་པ་བསྐྱེད་པའི་འོག་ཏུ་གནོད་མཛེས་ལ། སུམྦྷ་ནི་ལ་སོགས་པའི་སྔགས་ཀྱིས་བཀའ་བསྒོས་པས། གནོད་མཛེས་ཀྱིས་ལྷ་རྣམས་ཀྱི་ཐུགས་བསྐུལ་བས། སྒྲུབ་པ་པོ་ལ་ཐུགས་དགོངས་པར་བསམས་ལ།
ཨོཾ་ཨཱཿཧཱུྃ་ཞེས་པ་ཞག་དུ་མར་བཟླས་པ་ལས། ལས་འགྲུབ་པར་འགྱུར་རོ། ། ཡན་ལག་གི་དོན་ལ་གསུམ་སྟེ། རྡོ་རྗེ་འཆང་བསྐྱེད་པ་དང༌། དཀྱིལ་འཁོར་པ་བསྐྱེད་པ་དང༌། སེམས་དཔའ་སུམ་རྩེག་ཏུ་སྐྱེད་པའོ། ། ནམ་མཁའི་དབྱིངས་ཀྱི་དབུས་གནས་པ་སྟེ། སྟོང་པ་ཉིད་བསྒོམས་ནས། བཀོད་པའི་དཀྱིལ་འཁོར་རྣལ་འབྱོར་བཞིས་དམ་ཚིག་སེམས་དཔའ་བསྒོམ་པར་བྱའོ། ། དེའི་དབུས་སྙིང་ཁར་གནས་པའི་རང་འདྲའི་དེ་བཞིན་གཤེགས་པ་བསྒོམ་པར་བྱའོ། །
དེ་ནས་ཡེ་ཤེས་སེམས་དཔའ་དེའི་དབུས་ན་གནས་པའི་ཏིང་ངེ་འཛིན་སེམས་དཔའ་ཡི་གེ་ཧཱུྃ་བསྒོམ་མོ། ། གསུམ་པོ་དེ་དག་རང་རང་གི་གཟུགས་ཏེ་ངོ་བོ་ཉིད་དུ་བརྟག་ཅིང་བསྒོམ་པར་བྱའོ། ། ཏིང་འཛིན་སེམས་དཔའ་ལས། དེ་བཞིན་གཤེགས་པ་ལྔའི་རང་བཞིན་གྱི་དཀར་པོ་ལ་སོགས་པའི་འོད་ཟེར་ཆེར་འབར་བ་ཕྱོགས་བཅུར་རྣམ་པར་འཕྲོ་བ་བསྒོམ་པར་བྱའོ། ། དེ་ནས་ཕྱོགས་བཅུ་ན་བཞུགས་པའི་རྣམ་སྣང་ལ་སོགས་པའི་སངས་རྒྱས་རྣམས་ཀྱི་སྐུ་གསུང་ཐུགས་ཀྱི་ནུས་པ། ཏིང་ངེ་འཛིན་སེམས་དཔའ་འོད་ཟེར་གྱིས་དྲང་ནས། དེ་ལ་བཅུག་པར་སྒྲུབ་པ་པོ་དེའི་རྣམ་པར་བསྒོམ་མོ། ། འདིར་རྫོགས་མ་རྫོགས་ཀྱི་སངས་རྒྱས་ཞེས་འཆད་པ་ནི་ནོར་པའོ། ། དེ་ལྟར་བསྒོམས་ན་དེ་མ་ཐག་ཉིད་དུ་སྒྲུབ་པ་པོ་དེ་རྡོ་རྗེ་འཆང་ཉིད་དུ་འགྱུར་བ་ཡིན་ནོ། ། ཇི་ལྟ་བུའི་རྡོ་རྗེ་འཆང་དུ་འགྱུར་ཞེ་ན།
སྐུ་གསུང་ཐུགས་ཀྱི་རྡོ་རྗེ་འཛིན་ནོ། ། དེ་བཞིན་གཤེགས་པ་ཐམས་ཅད་དགྱེས་པར་མཛད་པས་ན། རྡོ་རྗེ་སེམས་དཔའ་རྒྱལ་པོ་ཆེ། ། ཞེས་པའོ། ། འཇིག་རྟེན་གྱི་གཙོ་བོ་ཚངས་པ་ལ་སོགས་པ་རྣམས་ཀྱང་ཚར་གཅོད་པ་དང་རྗེས་སུ་འཛིན་པས་ན། ཀུན་གྱི་གཙོ་བོ་དབང་ཕྱུག་མཆོག་གོ ། དེ་ལྟར་རང་གི་ལུས་ཀྱི་དཀྱིལ་འཁོར་རྡོ་རྗེ་འཆང་གི་ངོ་བོར། རང་རྡོ་རྗེས་ཏེ་རང་གི་སེམས་ཀྱིས་བསྐྱེད་པའི་ཚུལ་ནི་འདི་ཡིན་ནོ། ། བཤད་མ་ཐག་པའི་ཆོ་ག་འདི་ནི་དུས་གསུམ་གྱི་སངས་རྒྱས་ཐམས་ཅད་ཀྱི་རྡོ་རྗེ་སྟེ། ཐུགས་ཀྱི་ནུས་པའི་སྙིང་པོ་བསྡུས་པའམ་བསྡུ་བར་བྱེད་པ་ནི་འདི་ཡིན་ནོ། །
གཉིས་པ་འཁོར་གྱི་དཀྱིལ་འཁོར་པ་བསྐྱེད་པ་ནི། རབ་ཏུ་བསྒོམ་ཞེས་དྲང་ངོ༌། ། གང་ན། སྔགས་ཀྱི་སྐྱེས་བུ་རྣམ་སྣང་ལ་སོགས་པའི་དེ་བཞིན་གཤེགས་པ་བཞི་རྣམས་སོ། ། གནས་གང་དུ་ན། གཙོ་བོ་རང་གི་ཤར་ལ་སོགས་པའི་གནས་བཞི་རྣམས་སུའོ། ། ཚུལ་ནི། ཇི་སྐད་བཤད་པའི་སྐུ་མདོག་དང་ཕྱག་མཚན་དང་གཟུགས་ཀྱི་ཚུལ་དུའོ། ། ཞལ་གྱི་ཁྱད་པར་ནི། སྣང་གསུམ་གྱི་མཚོན་པ་དཀར་ནག་དམར་བ་ལ་སོགས་པ་ཞལ་གསུམ་གྱི་རྣམ་པའི་སྦྱོར་བ་ཡིས་བསྒོམ་མོ། །
རྒྱུ་གང་ལས་ན། ཁ་དོག་གསུམ་གྱིས་ཏེ། ཡི་གེ་གསུམ་གྱི་རྒྱུ་ལས་སོ། ། རྡོ་རྗེ་དམ་ཚིག་ནི་རྡོ་རྗེ་འཆང་ངོ༌། ། གསུམ་པ་སེམས་དཔའ་སུམ་རྩེག་ཏུ་བྱ་བ་ནི། དེ་བཞིན་གཤེགས་པའི་ཐུགས་ཡང་དག་པར་བསྐུལ་བ་དེ་ལ། འོག་ནས་བཤད་པ་འདི་ནི་དེ་བཞིན་གཤེགས་པ་ཐམས་ཅད་ཀྱི་གསང་བ་དམ་པ་ཡིན་པས། མཆོག་རྡོ་རྗེའི་གསང་བ་བསམ་མོ་ཞེས་དྲང་ངོ༌། ། གང་ན། ཡེ་ཤེས་ཀྱི་རང་བཞིན་ཡིན་པས་ཕྲ་མོ་སྟེ།
རང་འདྲའི་ཡེ་ཤེས་སེམས་དཔའོ། ། གང་དུ་ན། དཀྱིལ་འཁོར་པ་རྣམས་རེ་རེའི་སྙིང་ཁའི་དབུས་སུ་ཟླ་བའི་དཀྱིལ་འཁོར་གྱི་སྟེང་དུའོ། ། ཡེ་ཤེས་སེམས་དཔའ་དེའི་སྙིང་ཁའི་དབུས་སུ་ཟླ་བའི་སྟེང་དུ་བསམ་པར་བྱའོ། ། ཞེས་དྲང་ངོ༌། ། གང་ན། མི་ཤིགས་པ་ལས་བྱུང་བའི་ཡི་གེ་མཆོག་ཏུ་གྱུར་པའི་ཚིག་ཏིང་ངེ་འཛིན་སེམས་དཔའ་ཡི་གེ་ཧཱུྃ་ངོ༌། ། སྒྲུབ་པ་པོ་ངེས་པར་ལེགས་པ་ལ་སྦྱོར་བས་ན་སྦྱོར་བ་སྟེ། ཏིང་ངེ་འཛིན་སེམས་དཔའ་དེ་ལས་རྡོ་རྗེ་ཆེན་པོ་རྩེ་ལྔ་པ། ཁ་ཅུང་ཟད་གྱེས་པ་རྟག་ཏུ་བསྒོམ་པར་བྱའོ། །
གསུམ་པ་ཐུགས་བསྐུལ་བའི་དོན་དུ་བཟློ་བ་པོ་སོ་སོའི་བྱེ་བྲག་ནི། ཏིང་འཛིན་སེམས་དཔའ་འོད་ཟེར་གྱི་ལྕགས་ཀྱུས་གླང་པོ་ཆེ་དབང་དུ་བྱེད་པ་བཞིན་དུ། དེ་བཞིན་གཤེགས་པ་ཐམས་ཅད་ཀྱི་ནུས་པ་འགུགས་པར་བྱེད་པས་ན་རྡོ་རྗེ་ལྕགས་ཀྱུའོ། ། དེ་ཡི་སྦྱོར་བ་ཡིས། རྡོ་རྗེ་གསུམ་སྟེ་སེམས་དཔའ་གསུམ་པོ་རྣམས་བསྒོམ་པར་བྱའོ། ། སྦྱོར་བ་དེ་གང་ཞེ་ན། སེམས་དཔའ་གསུམ་གྱི་བདག་ཉིད་ཅན་གྱི་དཀྱིལ་འཁོར་ལྷ་རྣམས་གཅིག་ཏུ་གྱུར་པའི་ཏིང་འཛིན་སེམས་དཔའི་འོད་ཟེར་གྱི་ལྕགས་ཀྱུ་དེ་ཡིས་བསྒྲུབ་བྱའི་ལྷ་རྣམས་ཀྱི་ཐུགས་ཀར་གཟིར་བར་བྱས་ཏེ། དེའི་སྒོ་ནས་བསྒྲུབ་བྱའི་ལྷ་རྣམས་ཀྱི་སེམས་དཔའ་གསུམ་རབ་ཏུ་བསྐུལ་ཞིང་བསྐྱེད་པར་བྱའོ། ། ཡང་གི་སྒྲ་ནི་མ་བཤད་པ་བསྡུ་བའོ། ། རྡོ་རྗེ་ལྕགས་ཀྱུས་སྒྲུབ་པ་པོ་ལ་དྲན་པ་བསྐྱེད་པའི་འོག་ཏུ་གནོད་མཛེས་མདུན་དུ་བཀུག་སྟེ་བཀའ་ནོད་པར་བསམས་ནས།
དེ་བཞིན་གཤེགས་པ་ཐམས་ཅད་ཀྱིས་བདག་ལ་དངོས་གྲུབ་སྦྱིན་པར་བསྐུལ་ཅིག་ཅེས་བཀའ་བསྒོའོ། ། ཐུགས་བསྐུལ་བའི་ཆོ་ག་འདི་ནི། རྡོ་རྗེ་སྟེ་སྒྲུབ་པོ་ཐམས་ཅད་ཀྱི་སང་རྒྱས་རྣམས་ཀྱི་བྱང་ཆུབ་སེམས་རབ་ཏུ་སྒྲུབ་པའོ། ། རྡོ་རྗེ་ལ་སོགས་པ་བཤད་མ་ཐག་གི་སེམས་དཔའ་གསུམ་གྱི་བདག་ཉིད་ཅན་གྱི་འོད་ཟེར་གྱི་ལྕགས་ཀྱུའི་སྦྱོར་བ་སྒོམ་པ་འདི་ནི་དེ་བཞིན་གཤེགས་པར་དང༌། རིན་པོ་ཆེ་དང༌། ལས་ཀྱི་རིགས་ཀྱི་སྒྲུབ་པ་པོས་ཀྱང་ཉམས་སུ་བླང་ངོ༌། ། ཚུལ་ཇི་ལྟར་རོལ་མོ་མཁན་གཅིག་ཉིད་ཆ་ལུགས་བསྒྱུར་བས་གཟུགས་སྣ་ཚོགས་སུ་འགྱུར་བ་བཞིན་དུ། འདིར་ཡང་ཐུགས་རྡོ་རྗེ་གཅིག་ཏུ་སྒྲུབ་པར་བྱ་བ་དང༌། སྒྲུབ་པ་པོ་དང་སྒྲུབ་པའི་ཚུལ་དུ་བརྟག་པར་བྱ་བ་ཡིན་པས། ཐུགས་བསྐུལ་བ་འདི་ནི་རོལ་མོ་ལྟར་འབྱུང་བས།
རོལ་མོ་འབྱུང་བ་ཞེས་བྱའོ། ། བཞི་པ་སྙིང་པོ་བསྐུལ་བའི་དུས་ཚོད་བསྟན་པ་ནི། དེ་བཞིན་གཤེགས་པ་རྣམས་ཆོ་ག་གང་གིས་འཁྲིད་པར་བྱེད་པ་དེ་ནི། རྡོ་རྗེ་ཚུལ་མཆོག་སྟེ། བཤད་མ་ཐག་པའི་སྙིང་པོ་བསྐུལ་བའི་ཆོ་གའོ། ། ཆོ་ག་འདི་བརྩམས་པའི་ཉི་མ་ནས་བཟུང་སྟེ། ཞག་བདུན་གྱི་བར་དུ་བྱའོ། ། ལྔ་པ་སྙིང་པོ་བསྐུལ་མ་བསྐུལ་གྱི་སྐྱོན་ཡོན་བསྟན་པ་ལ་གཉིས་ཏེ། དང་པོ་ཕན་ཡོན་བསྟན་པ་ནི། ཡེ་ཤེས་རྡོ་རྗེ་ཅན་སྒྲུབ་པ་པོས།
བླ་མའི་མན་ངག་ལས་རྙེད་པས་ན་གསང་བའོ། ། སྙིང་པོ་བསྐུལ་བའི་ཆོ་ག་འདི་ཞག་བདུན་གྱི་བར་དུ་བྱས་ན། བསྒྲུབ་བྱའི་དེ་བཞིན་གཤེགས་པ་རྣམས་ཀྱི་སྐུ་གསུང་ཐུགས་སྒྲུབ་པ་པོ་ལ་འགྲུབ་པར་འགྱུར་རོ། ། མི་འདའ་བའི་དམ་ཚིག་ལ་འདའ་བའི་ཉེས་པས་ཡིད་འཇིགས་ཤིང༌། སྐྲག་པར་གྱུར་པ་ནི། ཐུགས་རྗེའི་དབང་དུ་གྱུར་པ་སྟེ། དེའི་དབང་དུ་གྱུར་ནས་བར་ཆད་མེད་པར་ཐུགས་ཀྱི་སྒྲུབ་པ་ལ་མཆོག རྩོལ་བས་རྣམ་པར་གཟིགས་པ་སྟེ་རྗེས་སུ་འཛིན་ནོ། ། རྗེས་སུ་བཟུང་ནས་ཅི་ཞིག་བྱེད་པར་འགྱུར་ཞེ་ན། ཡིད་མངོན་པར་འགུ་བས་དགའ་བར་འགྱུར་བའི་འཇིག་རྟེན་དང་འཇིག་རྟེན་ལས་འདས་པའི་མཆོག་ཐུན་མོང་གི་དངོས་གྲུབ་རྒྱ་ཆེན་པོ་སྟེར་བར་འགྱུར་རོ། །
སུ་ཞིག་ལ་ཞེ་ན། མི་བསྐྱོད་པ་ལ་སོགས་པའི་སངས་རྒྱས་དང་བྱང་ཆུབ་སེམས་དཔའི་སྔགས་ཀྱི་སྤྱོད་པ་མཆོག་ལ་སློབ་པའི་སྒྲུབ་པའི་སྐྱེས་བུ་རྣམས་ལའོ། ། གཉིས་པ་སྙིང་པོ་མ་བསྐུལ་བའི་ཉེས་དམིགས་ནི། སྙིང་པོ་བསྐུལ་བ་ལ་ནན་ཏན་མི་བྱེད་པ་ལ་ཅིར་འགྱུར་ཞེ་ན། བསྒྲུབ་བྱ་དང༌། སྒྲུབ་པ་པོ་དང༌། སྒྲུབ་པ་རྣམས་དབྱེར་མེད་པའི་ཚུལ་ལ་རྨོངས་པའི་བདག་ཉིད། འདི་ནི་དེ་བཞིན་གཤེགས་པའོ། ། བདག་ནི་ཐ་མལ་པའོ་ཞེས་ཐ་དད་དུ་འཛིན་པའི་སྒྲུབ་པ་པོ་རྣམས་ཀྱི་སྲོག་ནི། ལས་གང་གི་དངོས་གྲུབ་འདོད་པའི་ལས་དེས་ཟད་པར་བྱེད་པར་འགྱུར་གྱི།
དངོས་གྲུབ་ཐོབ་པར་མི་འགྱུར་ཏེ། སྙིང་པོ་བསྐུལ་བ་དང་བྲལ་བའི་ཕྱིར་རོ། ། གཉིས་པ་རྫོགས་རིམ་པའི་སྙིང་པོ་བསྐུལ་བའི་ཆོ་ག་ལ་གཉིས་ཏེ། སྙིང་པོ་བསྐུལ་བའི་ཐབས་འབྲས་བུ་དང་བཅས་པ། གསང་བའི་མཆོད་པ་བྱེ་བྲག་ཏུ་བཤད་པའོ། ། དང་པོ་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར། ཐབས་འབྲས་བུ་དང་བཅས་པའི་སྙིང་པོ་བསྐུལ་བའོ། ། དང་པོ་ནི། བསྐྱེད་རིམ་པའི་སྙིང་པོ་བསྐུལ་བ་བཤད་པའི་རྗེས་ཐོགས་དེ་ནས།
བཀའ་བསྩལ་ཏོ། ། སུ་ཞིག་གིས་ན། རྒྱལ་པོ་རྡོ་རྗེ་འཛིན་གྱིས་སོ། ། དེའི་ཁྱད་པར་ནི་ཚིག་རྐང་པ་གཉིས་ཏེ། ལེའུ་བཞི་པར་བཤད་ཟིན་ཏོ། ། གཉིས་པ་དངོས་གྲུབ་ཐོབ་པའི་ཐབས་འབྲས་བུ་དང་བཅས་པ་ནི། རྫོགས་པའི་རིམ་པའི་རྣལ་འབྱོར་པས། སྙིང་པོ་བསྐུལ་བའི་གཞི་ལ་བརྟེན་ནས་དངོས་གྲུབ་བསྒྲུབ་པ་སྟེ། དེ་ཡང་དངོས་གྲུབ་ཐམས་ཅད་འགྲུབ་པར་བྱེད་པ་ཟུང་འཇུག་ཡིན་པས། དེ་བསྒོམ་པར་བྱ་ཞེས་བསྟན་པ་ནི།
སྔགས་ཀྱི་གསང་བ་རྫོགས་རིམ་གྱི་ཏིང་ངེ་འཛིན་ལ་སྙོམས་པར་ཞུགས་པའི་སྐྱེས་བུ་ཇི་སྙེད་པ། རྡོ་རྗེ་གསུམ་གྱི་ཡེ་ཤེས་དེ་བཞིན་གཤེགས་པ་རྫོགས་པར་ཐོབ་པ་ནི། དབང་པོ་གཉིས་བདེན་པ་གཉིས་དབྱེར་མེད་དུ་སྦྱོར་བ་ཡིས་འགྲུབ་པར་འགྱུར་གྱི། གཞན་གྱིས་ནི་མ་ཡིན་པས། བདེན་གཉིས་དབྱེར་མེད་ཀྱི་སྦྱོར་བས་ཐུན་མོང་དང་ཐུན་མོང་མིན་པའི་དངོས་གྲུབ་ཀྱི་དངོས་པོ་ཐམས་ཅད་བརྟག་པར་བྱ་བ་སྟེ་བསྐྱེད་པར་བྱའོ། ། བདེན་གཉིས་དབྱེར་མེད་ཀྱི་སྦྱོར་བ་འདི་ནི་སངས་རྒྱས་ཐམས་ཅད་ཀྱི་སྔགས་ཀྱི་དམ་ཚིག་ཟུང་འཇུག་གི་སྐུ་སྒྲུབ་པའི་ཐབས་སོ། ། བདེན་གཉིས་དབྱེར་མེད་ཀྱི་སྦྱོར་བས་ཟུང་འཇུག་ཇི་ལྟར་བསྐྱེད་ཅེ་ན། རིག་མའི་དབང་ཕྱུག་ནི་འོད་གསལ་ཡིན་ལ། འོད་གསལ་ལ་ཞུགས་ནས་སྒྱུ་ལུས་མི་སྣང་བར་བྱས་ཏེ། སླར་ཡང་རྗེས་དྲན་གྱི་ཡན་ལག་གིས་རྡོ་རྗེ་སྟེ་བདེན་གཉིས་དབྱེར་མེད་དུ་སྦྱོར་བའི་ཟུང་འཇུག་བསྒོམ་པར་བྱ་ཞིང་བསྐྱེད་པར་བྱའོ། །
ཟུང་འཇུག་ལ་གནས་པ་དེས་ཅི་ཞིག་བྱ་ཞེ་ན། བྱང་ཆུབ་ཀྱི་སྐུར་བཞེངས་ནས་ཁམས་གསུམ་གྱི་སེམས་ཅན་མི་གཏོང་བའི་སྙིང་རྗེས་ཆགས་ཤིང་ཕན་པར་བསྒྲུབ་པར་འདོད་པའི་ཆགས་པའི་བལྟ་བས་ཡང་དང་ཡང་དུ་བལྟ་བར་བྱའོ། ། བཤད་མ་ཐག་པའི་བདེན་གཉིས་ཀྱི་སྦྱོར་བ་འདི་ནི་དམ་ཚིག་གི་དཀྱིལ་འཁོར་རྡོ་རྗེ་འཆང་ཐོབ་བྱེད་དོ། ། གཉིས་པ་གྲུབ་པ་དང་མཐུན་པའི་སྤྱོད་པའི་ཚུལ་བསྟན་པ་ནི། དེ་ནས། བཀའ་བསྩལ་ཏོ། ། གང་གིས་ན། རྒྱལ་པོ་རྡོ་རྗེ་འཛིན་གྱིས་སོ། ། དེའི་ཁྱད་པར་ནི་རྣམ་སྣང་ལ་སོགས་པ་དེ་བཞིན་གཤེགས་པ་ཀུན་གྱི་བདག་ཉིད་ཕུང་པོའི་ངོ་བོ་ཉིད་འོད་གསལ་ལས་སྐྱེས་པའི་རྡོ་རྗེ་འཆང་ངོ༌། ། དེ་ནི་སངས་རྒྱས་ཐམས་ཅད་ཀྱི་དབང་བསྐུར་བ་སྟེ།
བདག་ཉིད་དེ་ཉིད་ཀྱི་གནས་སངས་རྒྱས་ཀྱི་གཙོ་བོར་གྱུར་པ་དེས་བཀའ་བསྩལ་ཏོ། ། གང་ན། འོག་ནས་འབྱུང་བའི་གསུང་འདི་སྐད་དོ། ། ཉེ་བར་སྤྱད་ཞེས་དྲང་ངོ༌། ། གང་ན། འཇིག་རྟེན་གྱི་ཁམས་ན་ཐ་མ་དང༌། འབྲིང་དང༌། མཆོག་གི་དབྱེ་བས་ཕྱེ་བའི་བུད་མེད་ཇི་སྙེད་བརྗོད་པ་ཀུན་ནོ། ། སུ་ཞིག་གིས་ན། ཟུང་འཇུག་རྟོགས་པའི་རྣལ་འབྱོར་པས་སོ། །
ཐབས་གང་གིས་ཤེ་ན། ཡེ་ཤེས་ཀྱི་སྐུ་དང༌། སྔགས་ཀྱི་སྐུའི་རང་བཞིན་གྱི་ཕྱག་རྒྱ་ཆེན་པོ་རྣམ་པ་གཉིས་ཀྱིས་སོ། ། གཞན་ཡང་སྐུ་ཕྱག་རྒྱ་ཆེན་པོའི་རྣམ་པ་གཉིས་ཀྱི་སྔོན་གྱི་སྦྱོར་བ་དེ་བཞིན་ཉིད་བསྒོམས་ནས། གཟུགས་ལ་སོགས་པའི་ཡུལ་དེ་དག་ཐམས་ཅད་ལ་ཉེ་བར་སྤྱད་པར་བྱའོ། ། དེ་ནས་ཅི་བྱ་ཞེ་ན། ཕྱག་རྒྱ་ཆེན་པོ་གཉིས་ཀྱི་སྔོན་གྱི་སྦྱོར་བ་དེ་བཞིན་ཉིད་སྒོམ་པ་དེར་གནས་ནས། སངས་རྒྱས་ཀྱི་སྤྲུལ་པ་བྱེ་བ་གྲངས་མེད། ཚད་མེད་པའི་རྡོ་རྗེ་ཅན་སྤྲོ་བར་བྱའོ། ། བྱང་ཆུབ་ཀྱི་དམ་ཚིག་ནི་རྡོ་རྗེ་འཆང་ཆེན་པོའོ། །
སྙིང་པོ་བསྐུལ་བའི་འབྲས་བུ་ནི། ཐོབ་པར་འགྱུར་རོ། ། གང་ན། སྐུ་རྡོ་རྗེ་ལ་སོགས་པའི་རྡོ་རྗེ་གསུམ་པོ་ནམ་མཁའ་དང་འདྲ་བར་རང་བཞིན་མེད་པར་རྟོགས་པའི་མཚན་ཉིད་ཅན་གྱི་བྱང་ཆུབ་བོ། ། གང་གིས་ན། བཤད་མ་ཐག་པའི་སྦྱོར་བ་འདི་ཡིས་སོ། ། སྦྱོར་བ་ལ་སློབ་པའི་རྣལ་འབྱོར་པས་ཕན་ཡོན་ཅི་ཐོབ་ཅེ་ན། འཐོབ་ཅེས་དྲངས་སོ། ། གང་ན། རྡོ་རྗེ་སེམས་དཔའི་བདེ་བ་དམ་པ་དང༌།
ནད་མེད་པ་དང༌། ཚེ་རིང་བ་ལ་སོགས་པའི་རྡོ་རྗེ་སེམས་དཔའི་ཚེའོ། ། གང་གིས་ན། སྦྱོར་བ་ལ་སློབ་བཞིན་པའི་བྱང་ཆུབ་སེམས་དེ་ཡིས་སོ། ། བྱང་ཆུབ་སེམས་དཔའ་དེ་ནི་རྒྱ་མཚོ་ཆེན་པོ་རིན་པོ་ཆེའི་འབྱུང་གནས་ཡིན་པ་དེ་བཞིན་དུ། རྒྱལ་བ་ནི་རྡོ་རྗེ་སེམས་དཔའ་ཡིན་ལ། དེའི་ཡོན་ཏན་ཀུན་གྱི་འབྱུང་གནས་སུ་གྱུར་པས་ན། རྒྱ་མཚོའོ། ། ལེའུའི་མཚན་དོན་ནི། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འགྲུབ་པའི་དོན་དུ།
དེ་བཞིན་གཤེགས་པ་ཐམས་ཅད་ཀྱི་སྙིང་པོ་བསྐུལ་བ་ཞེས་བྱ་བའི་ལེའུ་སྟེ། བཅུ་པའི་རྣམ་བཤད་དོ།། ༈ །དེ་ལྟར་བསྐྱེད་རྫོགས་ཀྱི་རྣལ་འབྱོར་པ་གཉིས་ཀྱིས་ཐུགས་བསྐུལ་བ་རྣམ་པ་གཉིས་བཤད་ནས། སྔར་ལེའུའི་དང་པོར་སྔགས་དང་ཡེ་ཤེས་ཀྱི་སྐུ་བསྐྱེད་པ་གཉིས་གསལ་བར་བྱ་བའི་ཕྱིར། ལེའུ་བཅུ་གཅིག་པ་འཆད་པ་ལ་གཉིས་ཏེ། བསྡུས་པའི་དོན་དང༌། ཡན་ལག་གི་དོན་ནོ། ། དང་པོ་ནི། ལེའུ་འདིའི་སྟོད་ནས་སྔགས་ཀྱི་སྐུ་དང་ཡེ་ཤེས་ཀྱི་སྐུ་བསྐྱེད་པ་སྟོན། བར་ནས་མངོན་པར་ཤེས་པ་སྒྲུབ་པ་སྟོན།
སྨད་ནས་རྫོགས་པའི་རིམ་པའི་ཁྱད་པར་སྟོན་ནོ། ། གཉིས་པ་ལ། སྡུད་པ་པོའི་ཚིག་གིས་མདོར་བསྟན། སྟོན་པའི་གསུང་གིས་རྒྱས་པར་བཤད་པའོ། ། དང་པོ་ནི། ལེའུ་བཅུ་པ་གསུངས་པའི་རྗེས་དེ་ནས། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་ནི་ཨོཾ་ལ་སོགས་པའི་ཡི་གེ་གསུམ་ཡིན་ལ། ཡི་གེ་དེ་དག་གིས་བསྐྱེད་པའི་སྐྱེས་བུ་མཆོག་ནི་རྡོ་རྗེ་འཆང་ལ་སོགས་པའི་ལྷ་རྣམས་ཏེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས་གསུངས་སོ། ། གསུངས་པ་དེ་གང་ཞེ་ན།
དེ་བཞིན་གཤེགས་པ་ཐམས་ཅད་ཀྱི་སྔགས་རྡོ་རྗེ་ནི་ཡི་གེ་གསུམ་མོ། ། རིག་པའི་སྐྱེས་བུ་ནི་ཡི་གེ་གསུམ་གྱིས་བསྐྱེད་པའི་ལྷ་སྟེ། དེ་སྟོན་པའི་ལེའུ་འདི་གསུངས་སོ། ། གཉིས་པ་ལ་གསུམ་སྟེ། ལྷའི་སྐུ་བསྐྱེད་པ་དང༌། མངོན་ཤེས་སྒྲུབ་པ་དང༌། རྫོགས་པའི་རིམ་པ་གཞན་བསྟན་པའོ། ། དང་པོ་ལ་གཉིས་ཏེ། སྔགས་ཀྱི་སྐུ་བསྐྱེད་པ་དང༌། ཡེ་ཤེས་ཀྱི་སྐུ་བསྐྱེད་པའོ། །
དང་པོ་ལ་བཞི་སྟེ། རྡོ་རྗེ་འཆང་གི་སྐུར་བསྐྱེད་པ་དང༌། རྣམ་སྣང་གི་སྐུ་བསྐྱེད་པ་དང༌། འོད་དཔག་ཏུ་མེད་པའི་སྐུ་བསྐྱེད་པ་དང༌། མི་བསྐྱོད་པའི་སྐུ་བསྐྱེད་པའོ། ། དང་པོ་ལ་གཉིས་ཏེ། རྣལ་འབྱོར་གྱི་རིམ་པ་མདོར་བསྟན་པ་དང༌། དེ་ཉིད་རྒྱས་པར་བཤད་པའོ། ། དང་པོ་ནི། རྣམ་པར་བསྒོམ་ཞེས་དྲོང་ངོ༌། །
གང་ན། ལྷའི་སྐུ་ཕྱག་རྒྱ་ཆེན་པོའོ། ། དེ་ལ་ཆེན་པོ་ནི། འཇིག་རྟེན་གསུམ་ན་མཆོད་བྱ་ཡིན་པས་སོ། ། ཕྱག་རྒྱའི་སྒྲ་ནི་མུ་དྲ་ཏེ། སྒྲ་བཤད་ན། མུ་དཾ་ནི་དགའ་བའོ། ། དྲ་བ་ཏི་ནི་སོང་བ་སྟེ། སོན་པའམ་ཕྱིན་པའོ། ། དོན་ནི།
སེམས་མགུ་བར་ཕྱིན་པ་ཆོས་ཀྱི་སྐུའོ། ། ཉེ་བར་བསྡུ་བའི་དོན། སྒྲུབ་པ་པོ་གཉིས་ཀྱིས་སྐུ་གཉིས་དབྱེར་མེད་རྡོ་རྗེ་འཆང་མངོན་བྱང་ལྔས་བསྒོམ་པའོ། ། ཞེས་སྟོན་ནོ། ། རྒྱུ་གང་ལས་བྱུང་བ་བསྒོམ་ཞེ་ན། རྡོ་རྗེ་གསུམ་ཡི་གེ་ཨོཾ་ལ་སོགས་པ་སྔགས་ཀྱི་མཆོག་ཡི་གེ་གསུམ་ལས་སོ། ། འདིས་ཡིག་འབྲུ་ལས་བྱང་ཆུབ་པ་བསྟན་ནོ། ། ཅིའི་ཕྱིར་རྡོ་རྗེ་གསུམ་ཡིག་ཅེས་བརྗོད་ཅེ་ན། གསུམ་ནི་ཡི་གེ་གསུམ་ཡིན་ལ། འདིས་མི་ཕྱེད་པའི་རྡོ་རྗེ་སྐུ་ཐོབ་པར་བྱེད་པས་སོ། །
དགོས་པ་ཅིའི་དོན་དུ་ན། བྱང་ཆུབ་ནི་མངོན་པར་རྫོགས་པ་བྱང་ཆུབ་པ་ལྔ་སྟེ། དེ་ཐམས་ཅད་ཐོབ་པའི་དོན་དུའོ། ། སུ་ཞིག་གིས་ན། ཡེ་ཤེས་རྡོ་རྗེས་ཏེ་སྒྲུབ་པ་པོ་དག་གིས་སོ། ། རྡོ་རྗེའི་གསུམ་ཡིག་བྱ་བ་གང་ཞེ་ན། ཡི་གེ་ཨོཾ་ནི་ཡེ་ཤེས་ཀྱི་བདག་ཉིད་ཅན་གྱི་དེ་བཞིན་གཤེགས་པའི་སྙིང་པོ་སྟེ། འདིས་རྣལ་འབྱོར་པའི་ལུས་རྡོ་རྗེའི་སྐུ་ཐོབ་པར་བྱེད་པས་སོ། ། བྱང་ཆུབ་ནི་འོད་གསལ་ཡིན་ལ། དེ་ལས་བྱུང་བ་ནི།
བྱང་ཆུབ་སྤྲུལ་པའི་བདག་སྟེ། འོད་དཔག་མེད་དོ། ། དེ་དང་དབྱེར་མེད་པའི་བདག་ནི་ཡི་གེ་ཨཱ་སྟེ། རྡོ་རྗེའི་གསུང་ཐོབ་པར་བྱེད་པའོ། ། སྐུ་དང་གསུང་གི་རྟེན་དུ་གྱུར་པའི་ཐུགས་ནི་སྐུ་གསུང་ཐུགས་ཏེ། མི་བསྐྱོད་པ་ཡིན་ལ། དེའི་རང་བཞིན་གྱི་ཡི་གེ་ཧཱུྃ་ནི་རྣལ་འབྱོར་པའི་རྒྱུད་ལ་རྡོ་རྗེ་གསུམ་མི་ཕྱེད་པའི་མི་བསྐྱོད་པ་ཐོབ་པར་བྱེད་པའོ། ། སྔགས་ཀྱི་སྐྱེས་བུ་ནི་རྡོ་རྗེ་འཆང་ཆེན་པོ་སྟེ། དེས་དེ་སྐད་ཅེས་བཀའ་བསྩལ་ཏོ། ། གཉིས་པ་དེ་ཉིད་རྒྱས་པར་བཤད་པ་ལ་གསུམ་སྟེ།
རྟེན་གཞལ་ཡས་ཁང་བསྐྱེད་པ་དང༌། བརྟེན་པ་ལྷ་བསྐྱེད་པ་དང༌། གནས་ཕན་ཡོན་དང་བཅས་པའོ། ། དང་པོ་ནི། བསྲུང་བའི་འཁོར་ལོ་སྔོན་དུ་འགྲོ་བས་ཡེ་ཤེས་ཀྱི་ས་བསྐྱེད་པ་ནི། ནམ་མཁའི་རྡོ་རྗེའི་དབུས་གནས་པར། ། ཞེས་པའོ། ། དེར་རྡོ་རྗེའི་ས་བསྐྱེད་པ་ནི། རྡོ་རྗེ་ཀུན་སྐྱེས་དཀྱིལ་འཁོར་བསམ། ། ཞེས་པ་སྟེ།
རྡོ་རྗེ་ཀུན་ནི་སྤྱན་ལ་སོགས་པའི་ལྷ་མོ་བཞི་སྟེ་འབྱུང་བ་བཞིའོ། ། དེ་རྣམས་ཀྱིས་བསྐྱེད་པའི་དཀྱིལ་འཁོར་བསམ་པར་བྱའོ། ། ཞེས་པའི་དོན་ནོ། ། བྷྲཱུྃ་ལས་གཞལ་ཡས་ཁང་བསྐྱེད་པ་ནི། དེ་རྒྱུ་ཡི་གེ་བྷྲཱུྃ་བསམས་ཏེ། ། ཞེས་པ་སྟེ། གཞལ་ཡས་ཁང་བསྐྱེད་པའི་རྒྱུ་བྷྲཱུྃ་བསམས་པའོ། ། གཉིས་པ་བརྟེན་པ་ལྷ་བསྐྱེད་པ་ལ་ལྷག་མོས་སྒོམ་པ་ནི་འོག་གི་བསྐྱེད་ཅེས་པ་འདིར་དྲངས་ནས། བྷྲཱུྃ་ལས་གཞལ་ཡས་ཁང་བསྐྱེད་ཅེས་པའོ། ། རྡོ་རྗེའི་སྤྲིན་འཕྲོ་བ་ནི།
དེར་དེ་བཞིན་གཤེགས་པའི་ཚོགས་ལྷག་པར་མོས་པས་གནས་ཇི་ལྟ་བ་བཞིན་དུ་སྤྲོ་བའོ། ། དེ་ལ་འདི་ནི་ཡེ་ཤེས་རྡོ་རྗེ་རྣམ་སྣང་གི་སྙིང་པོའོ། ། དེ་གང་ཞེ་ན། འོག་ཏུ་བཤད་པའི་བྷྲཱུྃ་མོ། ། མངོན་བྱང་ལྔས་སྔགས་ཀྱི་སྐུ་བསྐྱེད་པ་ལ། དང་པོར་གདན་ལས་བྱང་ཆུབ་པ་ནི། རྡོ་རྗེའི་དཀྱིལ་འཁོར་དབུས་གནས་པར། ། ཞེས་པ་ནས། སྐུ་གསུང་ཐུགས་ནི་མཉེས་བྱེད་པ། ། ཞེས་པའི་བར་གྱིས་བསྟན་ཏེ།
དང་པོར་ཧཱུྃ་ལས་ཉི་མ་སྒོམ་པ་ནི། རྡོ་རྗེའི་དཀྱིལ་འཁོར་ནི་ཉི་མ་སྟེ། དེའི་དབུས་སུ་ཡི་གེ་ཧཱུྃ་གནས་པར་བསྒོམ་ཞེས་བྱའོ། ། གསལ་བའི་དཀྱིལ་འཁོར་ནི་ཟླ་བ་སྟེ། དེའི་དབུས་སུ་ཡི་གེ་ཨོཾ་ནི་གནས་པར་རྣམ་པར་བསམ། ཞེས་པའོ། ། ཆོས་ཀྱི་དཀྱིལ་འཁོར་ནི་པདྨ་སྟེ། དེའི་དབུས་སུ་ཡི་གེ་ཨ་ཉིད་གནས་པར་རྣམ་པར་བསྒོམ། དེ་ལྟར་ཡི་གེ་གསུམ་ལས་དཀྱིལ་འཁོར་གསུམ་པོ་བསྐྱེད་ནས། པདྨའི་ལྟེ་བའི་སྟེང་དུ་ས་བོན་གསུམ་པོ་རྣམ་པར་འགོད་པ་ནི་མན་ངག་གོ །
ཡི་གེ་ཧཱུྃ་འགོད་པ་ནི་མན་ངག་གོ་ཞེས་ཟེར་བ་ནི་ནོར་བའོ། ། མཚན་མ་གསུམ་པོ་གང་དུ་བསྒོམ་ཞེ་ན། གཞལ་ཡས་ཁང་གང་དུ་བསམས་པ་ཉིད་དུ་བསྒོམ་པར་བྱ་ཡི། གནས་གཞན་དུ་ནི་མ་ཡིན་ནོ། ། དེ་ནས་འབྲུ་གསུམ་པདྨ་དང་བཅས་པ་ཡས་ཐིམ། ཉི་མའི་དཀྱིལ་འཁོར་གཅིག་ཏུ་མས་ཐིམ་པས་ཟླ་བའི་དཀྱིལ་འཁོར་གཅིག་ཏུ་གྱུར་པ་ནི་ཟླ་བ་ལས་བྱང་ཆུབ་པའོ། ། རང་གི་སེམས་ཟླ་བའི་རྣམ་པར་གྱུར་པ་དེ་ནི་དུས་གསུམ་གྱི་སངས་རྒྱས་རྣམས་ཀྱི་སྙིང་པོ་ཡིན་ཏེ། ཐུགས་ཀྱི་མཚན་མར་གྱུར་པའི་ཕྱིར་རོ། ། ཡི་གེ་གསུམ་ནི་སྐུ་གསུང་ཐུགས་ཀྱི་བདག་ཉིད་དུ་གྱུར་པས་ཟླ་བའི་དབུས་སུ་དེ་བསྒོམ་པ་ནི་སྐུ་གསུང་ཐུགས་མཉེས་པར་བྱེད་པའོ། ། དེས་ན་ཟླ་བ་དང་མཚན་མ་གསུམ་བསྲེས་པ་བསྒོམ་པར་བྱའོ། །
དེ་ནས་ཅི་ཞིག་བསྒོམ་ཞེ་ན། ཡིག་འབྲུ་ལས་བྱང་ཆུབ་པ་སྟོན་པ་ནི། ཟླ་བའི་སྟེང་དུ་སངས་རྒྱས་སྐུ་ཡི་མཆོག་ཨོཾ་ཡིག་དང༌། གསུང་གི་མཆོག་ཨཱཿཡིག་དང༌། ཐུགས་ཀྱི་ཡེ་ཤེས་ནི་ཐུགས་ཀྱི་རང་བཞིན་བརྒྱད་ཅུ་རྣམས་ཏེ། དེའི་འཇིངས་སམ་ཚོགས་གང་ལ་ཡོད་པ་དེ་ནི་ཡེ་ཤེས་འཇིངས་ཏེ་ཐུགས་སོ། ། དེའི་ངོ་བོ་ཉིད་ནི་ཡི་གེ་ཧཱུྃ་ངོ༌། ། ཕྱག་མཚན་ལས་བྱང་ཆུབ་པ་སྟོན་པ་ནི། ཡི་གེ་གསུམ་ཡོངས་སུ་གྱུར་པ་ལས་བྱུང་བའི་མངོན་བྱང་ལྔ་སྟོན་པའི་རྡོ་རྗེ་རྩེ་ལྔ་པ་བསྒོམ་མོ། ། ཡི་གེ་གསུམ་པོ་འདི་ནི་བྱང་ཆུབ་ཀྱི་ཚུལ་ཏེ།
ཡི་གེ་གསུམ་པོ་ཡོངས་སུ་གྱུར་པ་ལས། མངོན་པར་བྱང་ཆུབ་པ་ལྔ་མཚོན་པའི་རྡོ་རྗེ་བསྒོམ་པར་བྱ་བ་ཡིན་པའི་ཕྱིར། རྡོ་རྗེ་དེ་ཉིད་མཆོག་སྟེ་དང་པོའི་མགོན་པོའི་བདག་ཉིད་ཡིན་པས། རིགས་ཐམས་ཅད་ཀྱི་དམ་པ་ཡིན་པའི་ཕྱིར་རོ། ། འདི་ཞེས་པ་ནི་ཡི་གེ་གསུམ་ཡོངས་སུ་གྱུར་པ་ལས་བྱུང་བའི་རྡོ་རྗེ་ནི། བསྐྱེད་རིམ་པ་ལ། སངས་རྒྱས་ཀྱི་བྱང་ཆུབ་ཕྱག་རྒྱ་ཆེན་པོ་རབ་ཏུ་སྒྲུབ་པའོ། ། སུ་ཞིག་གིས་ཤེ་ན། སངས་རྒྱས་ཐམས་ཅད་ཀྱིས་ཏེ། རྡོ་རྗེ་འཆང་ཆེན་པོའི་རྣལ་འབྱོར་པ་རྣམས་ཀྱིས་བྱང་ཆུབ་བསྒྲུབ་བོ། །
དོན་ནི་མངོན་བྱང་ལྔས་དང་པོའི་མགོན་པོ་བསྐྱེད་པ་ནི་རྣལ་འབྱོར་དང་རྗེས་སུ་རྣལ་འབྱོར་བསྟན་ལ། དེ་སྤྲུལ་སྐུར་བསྒྱུར་བ་དང༌། ས་བོན་ལུས་ལ་འགོད་པ་ནི་ཤིན་ཏུ་རྣལ་འབྱོར་རོ། ། སྐུ་གསུང་ཐུགས་བྱིན་གྱིས་བརླབས་པ་དང༌། སེམས་དཔའ་སུམ་རྩེག་སྒོམ་པའི་བར་ནི་རྣལ་འབྱོར་ཆེན་པོའོ། ། དོན་འདི་དག་གང་གིས་གསུངས་ཤེ་ན། ཡེ་ཤེས་རྡོ་རྗེ་སྟེ་རྡོ་རྗེ་འཆང་ཆེན་པོས་སྤྲུལ་པ་སྟེ་བསྟན་པའོ། ། དགོས་པ་ཅིའི་དོན་དུ་ཞེ་ན། སངས་རྒྱས་ཏེ་རིན་པོ་ཆེ་ལྟ་བུའི་གང་ཟག་ལ། རྒྱུ་ཀུན་རྫོབ་བདེན་པ་སྒྱུ་ལུས་དང༌།
འབྲས་བུ་འོད་གསལ་ལ་བརྟེན་ནས། ཟུང་འཇུག་གི་སྐུ་འབྱུང་བའི་དོན་དུའོ། ། གཞན་ཡང་སྔགས་དང་རིག་པ་ཞེས་རྟོག་པའི་རྒྱུད་ལ་སོགས་པར་བསྒྲགས་པའི་ཞི་བ་ལ་སོགས་པ་ཐུན་མོང་གི་དངོས་གྲུབ་ཐོབ་པ་ཡི་དོན་དུ་ཡང་བསྟན་ནོ། ། འདི་ཡང་སངས་རྒྱས་སྐྱེས་བུ་ཉིད་དེ། སྔོན་བྱུང་མི་བསྐྱོད་པ་དང༌། རྗེས་འཇུག་གི་རིན་པོ་ཆེ་ལྟ་བུའི་གང་ཟག་ལ་བསྟན་གྱི་གཞན་ལ་མིན་ནོ། ། དངོས་གྲུབ་འདི་དག་ཐབས་གང་གིས་ཐོབ་ཅེ་ན། ལྷ་བསྐྱེད་པའི་བསྙེན་པ་དང༌། བཟའ་བ་དང༌། བསྲུང་བའི་དམ་ཚིག་ལ་སོགས་པ་དག་གིས་ཐོབ་པར་འགྱུར་རོ། །
འདི་དག་སུ་ལ་གསུངས་ཤེ་ན། སངས་རྒྱས་སྐྱེས་བུ་ཉིད་དེ། སྔོན་བྱུང་མི་བསྐྱོད་པ་དང༌། རྗེས་འཇུག་རིན་པོ་ཆེ་ལྟ་བུའི་གང་ཟག་ལ་གསུངས་སོ། ། གང་གིས་ཤེ་ན། རྡོ་རྗེ་མི་ཕྱེད་གསུམ་སྒོམ་པའི་དེ་བཞིན་གཤེགས་པས་སོ། ། དེ་དག་གི་མཚན་དོན་བསྡུ་བ་ནི། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ནི་ཡི་གེ་གསུམ་མོ། ། དམ་ཚིག་ནི། དེ་ལས་བྱུང་བའི་ཉི་མའི་དཀྱིལ་འཁོར་ལ་སོགས་པ་གསུམ་མོ། །
དེ་ཁོ་ན་ཉིད་ནི། པདྨའི་སྟེང་གི་ཡི་གེ་གསུམ་མོ། ། ཡེ་ཤེས་ནི་ཐམས་ཅད་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་རོ། ། རྡོ་རྗེ་ནི་ཟླ་བའི་སྟེང་གི་ཡི་གེ་གསུམ་ཡོངས་སུ་གྱུར་པ་ལས་བྱུང་བའི་རྡོ་རྗེ་རྩེ་ལྔ་པའོ། ། བྱིན་གྱིས་བརླབས་པ་ནི་དེ་དག་ཡོངས་སུ་གྱུར་པ་ལས་བྱུང་བའི་ཕྱག་རྒྱ་ཆེན་པོའི་གཟུགས་སོ། ། དེ་བསྐྱེད་པར་བྱེད་པའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། ། གནས་ཕན་ཡོན་དང་བཅས་པ་བསྟན་པ་ནི། གནས་གང་དུ་ཏིང་ངེ་འཛིན་དེ་དག་བསྒོམ་པར་བྱ་ཞེ་ན། འདུ་འཛིས་རྣམ་པར་དབེན་ཞིང་མེ་ཏོག་དང་འབྲས་བུ་ལ་སོགས་པས་བརྒྱན་པའི་ཉམས་དགའ་བའི་གནས་དེར། བཤད་མ་ཐག་པའི་ལྷའི་རྣལ་འབྱོར་གྱི་སྦྱོར་བ་འདི་ནི་ཀུན་ཏུ་བརྩམས་པར་བྱའོ། །
ཐབས་གང་གིས་འགྲུབ་ཅེ་ན། ལྷ་དང་བླ་མ་རྣམས་ལ་ཕྱོགས་གཅིག་གིས་ཏེ། མཐའ་གཅིག་ཏུ་ཡིད་ཆེས་པས་རྡོ་རྗེའི་སྐུ་གསུང་ཐུགས་ཐེ་ཚོམ་མེད་པར་འགྲུབ་པར་འགྱུར་རོ། ། དཔེ་ཁ་ཅིག་ཏུ་ཟླ་བ་ཕྱེད་ཀྱིས་ཞེས་པ་ནི་མ་དག་སྟེ། པཀྵ་ཨོ་ཀོ་ན་ཞེས་པ་ལ། པཀྵ་ཕྱོགས་དང༌། ཨོ་ཀོ་ན་གཅིག་གིས་སོ། ། འོག་ཏུ་ཕྱོགས་ཀྱི་སྒྲ་ཟླ་ཕྱེད་དུ་བསྒྱུར་བ་ཡང་མ་དག་གོ ། གཉིས་པ་རྣམ་སྣང་གི་སྐུ་བསྐྱེད་པ་ལ་གསུམ་སྟེ། ཏིང་ངེ་འཛིན་དངོས་བསྟན་པ་དང༌།
ཕན་ཡོན་བསྟན་པ་དང༌། མཚན་དོན་ཉེ་བར་བསྡུ་བའོ། ། དང་པོ་ལ། དཔེ་ཁ་ཅིག་ལས། གསལ་བའི་དཀྱིལ་འཁོར་དམ་པ་བསམ། ། ཞེས་པ་གོང་དུ་དྲངས་ནས། ནམ་མཁའ་རྡོ་རྗེའི་དབུས་གནས་པ། ། ཞེས་འོག་ཏུ་འཆད་པ་ནི་རྒྱ་དཔེ་དང་མི་མཐུན་ཞིང༌། དོན་ཡང་མ་དག་གོ ། དེས་ན་ཐོག་མར་སྟོང་པ་ཉིད་བསྒོམ་པ་དང༌།
གཞལ་ཡས་ཁང་གི་དབུས་སུ་ཟླ་བའི་དཀྱིལ་འཁོར་བསྒོམ་པ་ཚིག་གཉིས་ཀྱིས་རིམ་པ་བཞིན་དུ་བསྟན་ནོ། ། སྟོང་པ་ཉིད་ལ་ཆོས་འབྱུང་གི་དབུས་སུ་སའི་ཆ་དང༌། གཞལ་ཡས་ཁང་བསྐྱེད་པ་རྣམས་ནི་འགྲེལ་པ་ལས་ཤུགས་ལ་འདོན་པར་མཛད་དོ། ། དེས་ན་ཐོག་མར་སྟོང་ཉིད་བསྒོམ་ཞིང༌། དེ་ནས་ཆོས་འབྱུང་དང༌། སའི་ཆའི་རིམ་གྱིས་གཞལ་ཡས་ཁང་དུ་ལྷ་སོ་གཉིས་ལྷག་པར་མོས་པས་བསྒོམས་ནས། ཤུ་ནྱ་སོགས་ཀྱི་སྔགས་ཀྱིས་ལྷག་མོས་ཀྱི་ལྷ་སྣང་བ་མཆོད་པར་བྱས་ཏེ། ཡི་གེ་གསུམ་གྱིས་ཟླ་ཉི་དང་པདྨ་བསྐྱེད་ལ། པདྨའི་དབུས་ཡི་གེ་གསུམ་བསམས་ནས་ཐམས་ཅད་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་བསམ་མོ། ། ཞེས་བསྟན་ནོ། །
རང་གི་སྔགས་ཀྱི་དམ་ཚིག་བསྐྱེད་པ་ནི། ཟླ་བའི་སྟེང་དུ་ཡི་གེ་གསུམ་བཀོད་པ་ཡོངས་སུ་གྱུར་པ་ལས་འཁོར་ལོ་དང༌། དེ་ལས་རྣམ་སྣང་གི་དམ་ཚིག་སེམས་དཔའ་བསྒོམ་པར་བྱའོ། ། དེའི་ཐུགས་ཡེ་ཤེས་སེམས་དཔའ་དང༌། དེའི་ཐུགས་ཀར་ཏིང་ངེ་འཛིན་སེམས་དཔའ་ཡི་གེ་ཨོཾ་འོད་ཟེར་ལྔ་དང་ལྡན་པ་འགོད་དོ། ། དེ་ལས་མཆོག་རྣམ་པར་སྣང་མཛད་སྒོམ་པའི་རྣལ་འབྱོར་པས་ཨོཾ་ལས་རྣམ་པར་སྣང་མཛད་ཀྱི་སྤྲིན་གྱི་ཚོགས་ཆེན་པོ་སྤྲོ་བར་བྱའོ། ། དེས་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེའི་ངོ་བོར་འགྱུར་རོ། ། གཉིས་པ་ཕན་ཡོན་བསྟན་པ་ནི། ཏིང་ངེ་འཛིན་འདི་ཡིས་སངས་རྒྱས་ཀྱི་སྐུ་བསྐྱེད་པའི་རིམ་པ་ཤེས་པའི་རྣལ་འབྱོར་པ་རྡོ་རྗེ་རྣམ་པར་སྣང་མཛད་ཀྱི་སྐུའི་རྒྱ་མཚོ་འགྲུབ་པར་འགྱུར་རོ། ། གཞན་ཡང༌།
ཡེ་ཤེས་ལྔ་ནི་མིག་ལ་སོགས་པའི་རྣམ་པར་ཤེས་པ་ལྔ་རྣམས་ཡིན་ལ། དེ་དག་ལྡན་པའི་གཟུགས་ལ་སོགས་པའི་ཡུལ་ལྔ་རྟེན་ཅིང་ཉམས་སུ་མྱོང་བས་འཁོར་བ་ཇི་སྲིད་པར་གནས་པ་དང༌། མཚན་ཐམས་ཅད་དང་ལྡན་པའི་སངས་རྒྱས་ཀྱི་སྐུ་དང་འདྲ་བའི་འོད་དེ། རྫུ་འཕྲུལ་འགྲུབ་བོ། ། རྡོ་རྗེ་གསུམ་གྱི་སྐལ་པ་ནི། སྐུ་གསུང་ཐུགས་དབྱེར་མེད་པའི་རྡོ་རྗེ་འཆང་ཉིད་དོ། ། སྐལ་པ་ནི་རྒྱ་སྐད་སོར་བཞག་སྟེ། གཉིས་སུ་མེད་པའི་ཡེ་ཤེས་གཞན་དོན་རྒྱུན་མི་ཆད་པར་རྟོག་པ་སྟེ་རྫོགས་པར་མཛད་པའོ། ། རྡོ་རྗེ་སྐལ་པ་གསུམ་དུ་གནས་ཞེས་འདོན་པ་ནི་མ་དག་གོ ། ཕན་ཡོན་འདི་དག་བྱ་བའི་སྤྲོས་པ་ལ་ལྟོས་པ་མེད་པར།
ཕྱོགས་ཙམ་གྱིས་ཏེ། ཏིང་ངེ་འཛིན་ལ་མཐའ་གཅིག་ཏུ་གཞོལ་པས་འགྲུབ་ཅེས་དགོངས་སོ། ། གསུམ་པ་མཚན་དོན་ཉེ་བར་བསྡུ་བ་ནི། བཅོམ་ལྡན་འདས་སྐུ་རྡོ་རྗེ་གསང་བ་རྡོ་རྗེ་འཆང་ཆེན་པོ་དེ་སྐད་ཅེས་བཀའ་བསྩལ་ཏོ། ། དེ་བཞིན་གཤེགས་པ་ཐམས་ཅད་ནི་ཟླ་བའི་དཀྱིལ་འཁོར་རོ། ། རྡོ་རྗེ་ནི་ཡིག་འབྲུ་གསུམ་ལས་གྱུར་པའི་འཁོར་ལོའོ། ། འོད་ཟེར་བཀོད་པ་ནི། དེ་ལས་བྱུང་བའི་ཕྱག་རྒྱ་ཆེན་པོའི་གཟུགས་ཏེ། དེ་བསྐྱེད་པའི་ཏིང་ངེ་འཛིན་གང་ཡིན་པ་ལ་དེ་སྐད་ཅེས་བྱའོ། ། འོད་དཔག་ཏུ་མེད་པའི་ཏིང་ངེ་འཛིན་བསྐྱེད་པ་ལ་གསུམ་སྟེ།
ཏིང་ངེ་འཛིན་དངོས་བསྟན་པ་དང༌། ཕན་ཡོན་བསྟན་པ་དང༌། ཏིང་ངེ་འཛིན་གྱི་མཚན་དོན་བསྡུ་བའོ། ། དང་པོ་ནི། ནམ་མཁའ་རྡོ་རྗེའི་དབུས་གནས་པར། ། ཞེས་པས་ནི། ཐོག་མར་སྟོང་ཉིད་བསྒོམ་པ་དང༌། ཟླ་བའི་དཀྱིལ་འཁོར་གྱི་སྟེང་དུ་ཟླ་བ་ཡི་གེ་གསུམ་བསྒོམ་པ་ལ་སོགས་པ་ཁ་བསྐང་ལ། ཆོས་ཀྱི་དཀྱིལ་འཁོར་དམ་པ་བསམ། ། ཞེས་པ་ནི།
ཟླ་བའི་སྟེང་དུ་ཡི་གེ་གསུམ་གྱུར་པ་ལས་བྱུང་བའི་པདྨ་དམར་པོ་འདབ་མ་བརྒྱད་པ་བསྒོམ་པའོ། ། དེ་ལས་འོད་དཔག་མེད་ཀྱི་དམ་ཚིག་སེམས་དཔའ་བསྐྱེད་པ་ནི། རང་གི་སྔགས་ཀྱི་སྐྱེས་བུ་བསྐྱེད། ། ཅེས་པའོ། ། དེའི་ཐུགས་ཁར་ཡེ་ཤེས་སེམས་དཔའ་བསྒོམས་ནས། ངག་གི་ལམ་ཡེ་ཤེས་སེམས་དཔའ་ལ། ཏིང་ངེ་འཛིན་སེམས་དཔའ་ཡི་གེ་ཨ་བཞག་ཅིང་འགོད་དོ། ། དེ་ལྟར་ཁ་དོག་ལྔ་དང་ལྡན་པའི་མི་ཕྱེད་པའི་ངོ་བོ་ཉིད་ཀྱི་རྡོ་རྗེ་འཆང་ཆེན་པོ་འཇིག་རྟེན་དབང་ཕྱུག་ཏུ་བསྒོམས་པས། སེམས་དཔའ་གསུམ་ཀ་འོད་དཔག་ཏུ་མེད་པའི་ཏིང་ངེ་འཛིན་གྱི་འཇུག་པས་འགོད་དོ། ། དེ་ལ་དམ་ཚིག་ནི་དམ་ཚིག་སེམས་དཔའ་འོ། །
ཡེ་ཤེས་ནི་ཡེ་ཤེས་སེམས་དཔའ་འོ། ། ཚིག་གི་དམ་ཚིག་ནི་ཏིང་ངེ་འཛིན་སེམས་དཔའ་འོ། ། སེམས་དཔའ་གསུམ་པོ་དེ་དག་འོད་དཔག་མེད་ཀྱི་ངོ་བོ་གཅིག་ཏུ་བྱས་ནས་སྒོམ་པ་ནི་རྫོགས་པར་བྱས་པའི་དོན་ནོ། ། ཚུལ་འདི་ཉིད་ཀྱིས་མཆོག་དེ་བཞིན་གཤེགས་པ་ལྔ་ཆར་སེམས་དཔའ་སུམ་རྩེག་ཏུ་བསྒོམ་མོ། ། གཉིས་པ་ཕན་ཡོན་བསྟན་པ་ནི། ཆོས་ཀྱི་ཚིག་ལམ་ནི། འོད་དཔག་མེད་པའི་ཏིང་ངེ་འཛིན་ནོ། ། གནས་པ་ནི་ཐོབ་པའོ། ། རྡོ་རྗེ་ནི་སྒྱུ་ལུས་སོ། ། ཆོས་ནི་འོད་གསལ་ལོ། །
བདེན་གཉིས་ཟུང་འཇུག་དང་ལྡན་པའི་ཆོས་ནི་རྡོ་རྗེ་ཆོས་ཏེ། རྡོ་རྗེ་འཆང་ཆེན་པོ་དང་མཚུངས་པར་འགྱུར་བའོ། ། རྡོ་རྗེ་གསུམ་གྱི་སྐལ་བ་ནི། ། ཞེས་སོགས་ཀྱི་དོན་བཤད་ཟིན་ཏོ། ། དེ་བཞིན་གཤེགས་པ་ཐམས་ཅད་ནི་ཡེ་ཤེས་སེམས་དཔའ་འོ། ། གསུང་རྡོ་རྗེ་ནི་ཏིང་འཛིན་སེམས་དཔའ་འོ། ། དམ་ཚིག་ནི་དམ་ཚིག་སེམས་དཔའ་སྟེ། དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེའི་དམ་ཚིག་འོད་དཔག་མེད་ཀྱི་སེམས་དཔའ་སུམ་རྩེག་གི་ཏིང་ངེ་འཛིན་དེ་ལ་དེ་སྐད་ཅེས་བྱའོ། ། མི་བསྐྱོད་པ་བསྐྱེད་པའི་ཏིང་ངེ་འཛིན་བསྟན་པ་ལ་གསུམ་སྟེ། ཏིང་ངེ་འཛིན་དངོས་བསྟན་པ་དང༌།
ཏིང་ངེ་འཛིན་གྱི་ཕན་ཡོན་བསྟན་པ་དང༌། ཏིང་ངེ་འཛིན་གྱི་མཚན་དོན་བསྡུ་བའོ། ། དང་པོ་ནི་དེ་ཉིད་ལས་བྱང་ཆུབ་པ་ནི། ནམ་མཁའ་རྡོ་རྗེའི་དབུས་གནས་པའི། ། ཞེས་པའོ། ། གདན་ལས་བྱང་ཆུབ་པ་ནི། རྡོ་རྗེ་དཀྱིལ་འཁོར་དམ་པ་བསམ། ། ཞེས་པའོ། ། གསུང་ཡིག་འབྲུ་དང༌། ཐུགས་ཕྱག་མཚན་ལས་བྱང་ཆུབ་པ་ནི།
སྔར་བསྟན་པའི་རིགས་པས་ཁོང་ནས་འབྱིན་ནོ། ། སྐུ་ཡོངས་སུ་རྫོགས་པ་ལས་བྱང་ཆུབ་པ་ནི། རང་སྔགས་སྐྱེས་བུ་བསྐྱེད་ནས་ནི། ། ཞེས་པ་སྟེ། དམ་ཚིག་སེམས་དཔའ་བསྟན་ནོ། ། ཐུགས་ལ་ཞེས་པ་ནི། ཡེ་ཤེས་སེམས་དཔའ་འོ། ། གནས་པའི་ཡི་གེ་ཧཱུྃ་ཞེས་པ་ནི། ཏིང་ངེ་འཛིན་སེམས་དཔའ་འོ། ། དེ་ལྟར་སེམས་དཔའ་གསུམ་གྱི་བདག་ཉིད་ཅན་གྱི་དམ་ཚིག་ཆེན་པོའི་དེ་ཁོ་ན་ཉིད་མི་བསྐྱོད་པ་ཁ་དོག་སྣ་ལྔ་པའི་འོད་ཟེར་དང་ལྡན་པ་རྣམ་པར་བསྒོམ་པར་བྱའོ། །
གཉིས་པ་ཕན་ཡོན་བསྟན་པ་ནི། ཡེ་ཤེས་དག་གིས་ཏེ། མི་བསྐྱོད་པའི་རྣལ་འབྱོར་པས་བསྐྱེད་པར་བྱའོ། ། གང་ཞེ་ན། རྡོ་རྗེ་ཀུན་དང་རྒྱལ་བ་ནི་མི་བསྐྱོད་པའོ། ། དེའི་གནས་ནི་ཕྱག་རྒྱ་ཆེན་པོའི་གཟུགས་བསྒོམ་པའོ། ། དེ་ལྟར་ཐུན་བཞིར་བསླབས་པས། དགེ་བའི་རྩ་བ་ཡོངས་སུ་སྨིན་ནས་རྡོ་རྗེ་ལྟ་བུའི་ཏིང་ངེ་འཛིན་ཟུང་འཇུག་མངོན་པར་རྟོགས་ནས་ཚེ་འདི་ཉིད་ལ་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ། ། ཞེས་སྟོན་པ་ནི། སྟོན་པ་རྡོ་རྗེ་ཞེས་སོགས་ཏེ།
སྟོན་པ་ནི་ལྷ་དང་མི་རྣམས་ལ་གདམས་ངག་རྗེས་སུ་སྟོན་པར་མཛད་པའོ། ། རྡོ་རྗེ་ནི་དོན་དམ་མོ། ། ཐུགས་ནི་ཀུན་རྫོབ་བོ། ། བདེན་གཉིས་ཟུང་འཇུག་ལས་བྱུང་བའི་སྐུ་ནི་རྡོ་རྗེ་ཐུགས་ལས་བྱུང་ཞེས་བྱའོ། ། དོན་ཉེ་བར་བསྡུ་བ་ནི། སྟོན་པ་ཞེས་པ། བདེན་གཉིས་ཟུང་འཇུག་རྟོགས་པ་ལས་བྱུང་བ་ཡིན་ལ། དེ་དག་གི་ཡོན་ཏན་ནི། ཡེ་ཤེས་ཡོན་ཏན་རྒྱ་མཚོར་འགྱུར། ། ཞེས་པས་གསུངས་ཏེ།
ཡེ་ཤེས་ཀྱི་ཡོན་ཏན་ནི་སྐུའི་དབང་ཕྱུག་ལ་སོགས་པ་བརྒྱད་དོ། ། དེ་རྣམས་ཀྱི་འབྱུང་གནས་ཡིན་པས་རྒྱ་མཚོ་ཞེས་བརྗོད་དོ། ། རྡོ་རྗེ་གསུམ་གྱི་སྐལ་པ་ནི། ཞེས་སོགས་བརྗོད་ཟིན་ཏོ། ། རྡོ་རྗེ་ནི་དམ་ཚིག་སེམས་དཔའ་འོ། ། ཐུགས་ནི་ཡེ་ཤེས་སེམས་དཔའ་འོ། ། གསང་བ་ནི་ཏིང་ངེ་འཛིན་སེམས་དཔའ་སྟེ། ། སེམས་དཔའ་གསུམ་གྱི་བདག་ཉིད་ཅན། ། རྡོ་རྗེ་ཐུགས་གསང་བ་བཅོམ་ལྡན་འདས་རྡོ་རྗེ་འཆང་ཆེན་པོས་ཞེས་སྦྱར་རོ། ། གསུམ་པ་ནི།
དེ་བཞིན་གཤེགས་པ་ཐམས་ཅད་ནི་རྡོ་རྗེ་འཆང་ཆེན་པོའོ། ། སྐུ་གསུང་ཐུགས་ནི་རྣམ་སྣང་སོགས་གསུམ་མོ། ། དམ་ཚིག་ནི་དོན་ཡོད་གྲུབ་པའོ། ། རྡོ་རྗེ་ནི་རིན་ཆེན་འབྱུང་ལྡན་ཏེ། དེ་རྣམས་བསྐྱེད་པའི་ཏིང་ངེ་འཛིན་གང་ཡིན་པ་ལ་དེ་སྐད་ཅེས་བྱའོ། ། དོན་གྲུབ་དང་རིན་འབྱུང་གི་ཏིང་ངེ་འཛིན་རྒྱས་པར་བསྟན་པ་མེད་ཀྱང༌། གཞུང་ཉེར་བསྡུའི་ཚིག་འདི་ཟིན་པས་ན། བསྐྱེད་ཚུལ་ཕལ་ཆེར་སྔ་མ་བཞིན་ཡིན་ལ། ཁྱད་པར་ནི་དོན་ཡོད་གྲུབ་པའི་རྣལ་འབྱོར་པས་ཡིག་འབྲུ་གསུམ་ཡོངས་སུ་གྱུར་པ་ལས་སྣ་ཚོགས་རྡོ་རྗེ། དེ་ལས་དོན་གྲུབ་ཏུ་བསྒོམ་པར་བྱའོ། །
རིན་འབྱུང་གི་རྣལ་འབྱོར་པས་ཡིག་འབྲུ་ཡོངས་སུ་གྱུར་པ་ལས་རིན་པོ་ཆེ། དེ་ལས་རིན་འབྱུང་གི་སྐུ་བསྐྱེད་པར་བྱའོ། ། སྔགས་ཀྱི་སྐུ་བསྐྱེད་པ་བསྟན་ཟིན་ཏོ། ། གཉིས་པ་ཡེ་ཤེས་ཀྱི་སྐུ་བསྐྱེད་པ་ནི། སྔགས་ཀྱི་སྐུ་ཡི་འབྲས་བུའི་ཚུལ་དུ་སྟོན་ཏེ།

དེ་ལས་འོད་གསལ་ལ་འཇུག་པའི་རིམ་པ་དང༌། འོད་གསལ་ལས་ལྡང་བའི་རིམ་པ་དང༌། རྡོ་རྗེ་བཟླས་པའི་སྒོ་ནས་སེམས་ཅན་གྱི་དོན་བྱེད་པ་དང༌། ཏིང་ངེ་འཛིན་གྱི་མཚན་གྱི་གཞུང་ཉེ་བར་བསྡུ་བའོ། ། དང་པོ་ནི། རྗེས་ཞིག་གིས་སྒྱུ་ལུས་འོད་གསལ་དུ་ཞུགས་པའི་ཚུལ་བསྟན་པ་སྟེ། བསྒོམ་པར་བྱའོ་ཞེས་དྲང་ངོ༌། ། གང་ཞིག་ན། རྡོ་རྗེ་འཆང་ཆེན་པོ་སྒྱུ་ལུས་ཕྱག་རྒྱ་ཆེན་པོའི་གཟུགས་སོ། ། ཚུལ་ཇི་ལྟར་ན། ཡེ་ཤེས་ཀྱི་དཀྱིལ་འཁོར་ནི།
བརྟན་གཡོའི་ཚོགས་འཇིག་རྟེན་གསུམ་སྟེ། ཡུལ་ཅན་གྱི་མིང་ཡུལ་ལ་བཏགས་པའོ། ། དབུས་སུ་ཞེས་པ་ནི། དེ་དག་ཐམས་ཅད་རྡོ་རྗེ་འཆང་གཅིག་ཏུ་འདུས་པའི་ཚུལ་གྱིས་སོ། ། འདིས་སྒྱུ་ལུས་བསྒོམ་ཚུལ་བསྟན་ནས། དེ་འོད་གསལ་དུ་གཞུག་པ་ནི། ལུས་རྣམས་ཀུན་ལ་ཞེས་པ་ནི། རྒྱུ་བ་དང་མི་རྒྱུ་བ་ཀུན་ཡིན་ལ། ཡི་གེ་ཁང་གི་དོན་ནི། དང་པོ་མི་རྒྱུ་བ་སྣོད་འོད་གསལ་དུ་གཞུག་ཅིང༌།
དེ་ནས། རྒྱུ་བ་བཅུད་འོད་གསལ་དུ་བསྒོམ་མོ། ། དེ་ནས་རྡོ་རྗེ་ཡེ་ཤེས་མཁའ་མཉམ་འགྱུར་ཞེས་པའི་དོན། རང་གཞན་ཐམས་ཅད་རྡོ་རྗེ་ཡེ་ཤེས་ཀྱི་སྐུ་སེམས་དཔའ་སུམ་རྩེག་གི་ཚུལ་དུ་ནམ་མཁའ་ལྟར་རོ་གཅིག་པ་ཉིད་དུ་འགྱུར་རོ། ། ཁཾ་གི་དོན་ནི་འོད་གསལ་ལོ། ། དེ་ནས་སངས་རྒྱས་ཀྱི་སྒྲའི་དོན་ཕུང་པོ་དང༌། བྱང་ཆུབ་སེམས་དཔའི་སྒྲའི་དོན་སྐྱེ་མཆེད་རྣམས། རྡོ་རྗེ་ཕྲེང་བར་གསུངས་པའི་རིམ་པ་ཡིས་ཡང་དང་ཡང་དུ་མཆོད་པ་སྟེ། སྐད་ཅིག་རེ་རེ་ཞིང་སྐལ་པ་གསུམ་གྱི་སྒྲས་གསུངས་པའི་ཡེ་ཤེས་གསུམ་དུ་གཞུག་གོ ། དེ་ནས་དམ་ཚིག་ཞེས་པ་སྐལ་པ་གསུམ་སྟེ།
དེ་ཡང་འོད་གསལ་དུ་གཞུག་པའི་ཚུལ་གྱིས་གནས་པར་བྱའོ། ། དེ་ལྟར་བྱས་པས་ཅིར་འགྱུར་ཞེ་ན། སངས་རྒྱས་ཀྱི་ཡེ་ཤེས་ཀྱིས་ཀྱང་གཟིགས་པར་མི་འགྱུར་ཏེ། འོད་གསལ་ལ་ཐིམ་པའི་ཕྱིར་རོ། ། གཞན་དག་གིས་ནི་ཇི་ལྟ་བ་བཞིན་མ་བཤད་དོ། ། ནམ་མཁའ་རྡོ་རྗེ་ནི་འོད་གསལ་ལོ། ། དེ་ལས་བྱུང་བས་ན་ནམ་མཁའ་རྡོ་རྗེའི་དམ་ཚིག་སྟེ། རྡོ་རྗེ་འཆང་ཆེན་པོའོ། ། གཉིས་པ་འོད་གསལ་ལས་ལྡང་བའི་རིམ་པ་ནི། སྐུ་གསུང་ཐུགས་རྡོ་རྗེ་ནི།
སྒྱུ་ལུས་ཕྱག་རྒྱ་ཆེན་པོའོ། ། མི་སྣང་བ་ནི་འོད་གསལ་ལོ། ། དེ་ལས་འབྱུང་བས་ན་འབྱུང་བའོ། ། བཀོད་པ་ནི། བརྟན་གཡོ་ཐམས་ཅད་ཀྱི་བདག་ཉིད་ཟུང་འཇུག་གི་སྐུའོ། ། དེའི་ཕྲེང་བ་ནི། རྣམ་སྣང་ལ་སོགས་པའི་སྤྲུལ་སྐུ་སྟོན་པའོ། ། དེ་དག་ལ་རྩེ་གཅིག་ཏུ་དམིགས་པའི་ཏིང་ངེ་འཛིན་གང་ཡིན་པ་ལ་དེ་སྐད་ཅེས་བྱའོ། ། དེ་ཉིད་ཀྱི་དོན་གསལ་བར་མཛད་པ་ནི། ཟུང་འཇུག་ལ་གནས་པའི་རྣལ་འབྱོར་པས།
རྡོ་རྗེའི་དཀྱིལ་འཁོར་ཏེ་འོད་གསལ་ལོ། ། འོད་གསལ་ཆོས་ཀྱི་སྐུ་དབུས་ལས་བཞེངས་པའི། རང་སྔགས་ཀྱི་སྐྱེས་བུ་ཟུང་འཇུག་གི་སྐུ་རབ་ཏུ་བསྒོམས་ལ། དེ་ནས་ཐ་མལ་པའི་ཡུལ་དུ་གྱུར་པའི་སྐུ་བཟུང་སྟེ། དཀྱིལ་འཁོར་རྒྱལ་མཆོག་བསྐྱེད་དོ། ། གསུམ་པ་རྡོ་རྗེ་བཟླས་པའི་སྒོ་ནས་སེམས་ཅན་གྱི་དོན་བྱེད་པ་ནི། དཀྱིལ་འཁོར་རྒྱལ་མཆོག་བསྐྱེད་ནས་ལས་ཅི་བྱེད་ཅེ་ན། སྲོག་རྩོལ་གྱི་ཡན་ལག་ཏུ་གྱུར་པ། མི་ཤིགས་པ་རྡོ་རྗེ་ཧཾ་ཞེས་པ་སྙིང་ཁར་བཞག་སྟེ། བརྗོད་དུ་མེད་པ་འོད་གསལ་གྱི་ངོ་བོར་བསྒོམ་མོ། །
དེ་ནས་འོད་གསལ་ལས་ལྡང་བའི་རྩ་བ་དང་ཡན་ལག་གི་རླུང་གི་འོད་ཟེར་བཅུ་པོ། གཡས་པ་ལ་སོགས་པ་ནས་རྒྱུ་བའི་དུས་སུ་རླུང་སྔར་དབྱེར་མེད་པར་རྣམ་པར་བསྒོམས་ནས་སེམས་ཅན་གྱི་དོན་བྱའོ། ། ཧཾ་ཞེས་པ་ནི་བརྗོད་དུ་མེད་པའི་ཡང་བརྗོད་དུ་མེད་པ་རླུང་གི་རྩ་བ་འོད་གསལ་སྟོན་ནོ། ། དེ་ལྟར་བསྒོམས་པའི་རྣལ་འབྱོར་པ་དེས་ཕན་ཡོན་ཅི་ཐོབ་ཅེ་ན། ཚིག་རྐང་གཉིས་ཀྱིས་ཐོབ་བྱ་ཟུང་འཇུག་གི་མཚན་ཉིད་བསྟན་པ་ནི། འཇམ་དཔལ་དམ་ཚིག་ནི་འོད་གསལ་ཆོས་ཀྱི་སྐུའོ། ། རྫོགས་ལོངས་སྤྱོད་ཅེས་པ་ནི། གཟུགས་ཀྱི་སྐུའོ། ། དེ་ཐོབ་ནས་སྤྲུལ་པའི་སྐུ་རྣམ་སྣང་དང༌། གསུང་འོད་དཔག་མེད་དང༌།
ཐུགས་མི་བསྐྱོད་པ་མངའ་བའི་རྡོ་རྗེ་ཅན་གྱི་སྐུ་ཐོབ་བོ། ། དེར་མ་ཟད་བྱང་ཆུབ་ནི་དོན་དམ། སེམས་དཔའ་ནི་ཀུན་རྫོབ་སྟེ། བདེན་གཉིས་དབྱེར་མི་ཕྱེད་པའི་བདག་ཉིད་ཅན་གྱི་ཟུང་འཇུག་གི་སྐུ་ཐོབ་པ་ལ་གནས་ནས། ས་བཅུ་སྟེ་རྩ་བ་དང་ཡན་ལག་གི་རླུང་དག་ལ་རྡོ་རྗེ་བཟླས་པ་བྱེད་པའི་ཚུལ་གྱིས་གནས་ཏེ་གཞན་དོན་བྱེད་པར་འགྱུར་རོ། ། བཞི་པ་ཏིང་ངེ་འཛིན་གྱི་མཚན་ཉེ་བར་བསྡུ་བ་ནི། བདེན་གཉིས་ཀྱི་བདག་ཉིད་ཀྱི་སྐུ་ནི་བྱང་ཆུབ་སེམས་དཔའི་ཡེ་ཤེས་སོ། ། དེ་ཉིད་འདའ་བར་མི་བྱ་བས་ན་དམ་ཚིག་གོ ། ཁམས་གསུམ་པ་རྣམས་ཚིམ་པར་བྱེད་པས་ན་བཟླ་བའོ། ། འཁོར་བ་ཇི་སྲིད་པར་སེམས་ཅན་གྱི་དོན་བྱེད་པས་ན་རྡོ་རྗེ་དེ་བསྐྱེད་པར་བྱེད་པའི་ཏིང་ངེ་འཛིན་གང་ཡིན་པ་ལ་དེ་སྐད་ཅེས་བྱའོ། །
གཉིས་པ་མངོན་ཤེས་སྒྲུབ་པ་ལ་གཉིས་ཏེ། བསྐྱེད་པའི་རིམ་པའི་མངོན་ཤེས་སྒྲུབ་པ་དང༌། རྫོགས་པའི་རིམ་པའི་མངོན་ཤེས་སྒྲུབ་པའོ། ། དང་པོ་ལ་གཉིས་ཏེ། སྐྱེ་མཆེད་ལ་བྱང་ཆུབ་སེམས་དཔའ་བཀོད་པའི་སྒོ་ནས་སྒྲུབ་པ་དང༌། དེ་བཞིན་གཤེགས་པ་བཀོད་པའི་སྒོ་ནས་སྒྲུབ་པའོ། ། དང་པོ་ལ་ལྔ་ཡོད་པའི་མིག་གི་མངོན་ཤེས་སྒྲུབ་པའི་ཆོ་ག་ལ་སྤྱིའི་དོན་ནི། ཐུན་མོང་གི་བསྙེན་པ་མཐར་ཕྱིན་པའི་རྣལ་འབྱོར་པས། ཁྱད་པར་བརྒྱད་དང་ལྡན་པས་བསྒྲུབ་པར་བྱ་སྟེ། ཡུལ་གྱི་ཁྱད་པར་ནི།
བལྟ་བར་འདོད་པའི་ཕྱོགས་སོ། ། གནས་ནི་ཡིད་དང་མཐུན་པའོ། ། དུས་ནི་ཟླ་བ་ཡར་ངོ་དང༌། ཉིན་ཞག་གི་སྲོད་ལ་བྱའོ། ། ཁ་དོག་ནི་བསྙེན་པ་དང་མཐུན་ནོ། ། ཕྱོགས་ནི་གང་བལྟ་བར་འདོད་པའི་ཕྱོགས་སུ་ཁ་བལྟ་བའོ། ། བསམ་པ་ནི་ཡུལ་དེ་བལྟ་བར་འདོད་པའོ། ། ཆོ་གའི་ཁྱད་པར་ནི། བསྲུང་བའི་འཁོར་ལོ་གཞལ་ཡས་ཁང་དང་བཅས་པ་བསྐྱེད་ནས། ལྷག་མོས་དང་རྣལ་འབྱོར་བཞིས་ལྷག་པའི་ལྷ་བསྐྱེད་པའི་དང་པོའི་སྦྱོར་བ་དང༌།
དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་པ་ལས། ཆོ་ག་གསུམ་གྱིས་ལྷ་བསྐྱེད་དེ་རང་རང་གི་གནས་སུ་བཀོད་པ་ནི་དཀྱིལ་འཁོར་རྒྱལ་པོ་མཆོག་གོ ། ལས་རྒྱལ་མཆོག་ནི། མིག་གཉིས་ཀྱི་སྦུགས་སྟོང་པར་བསྒོམས་ལ། དེར་ཉི་ཟླའི་འོད་ཟེར་འབར་བའི་ཐིཾལཱ་བཀོད་དེ་སའི་སྙིང་པོ་བསྒོམ། དེ་ལས་བྱུང་བའི་འོད་ཟེར་གྱི་ཚོགས་ཀྱི་ཚོགས་ཀྱིས་བལྟ་བར་འདོད་པའི་དངོས་པོ་གསལ་བར་ཡིད་ལ་བྱས་ནས་ཞག་བདུན་ལ་སོགས་པར་ཐུན་བཞིར་བསྒོམས་ན། བལྟ་བར་འདོད་པའི་དངོས་པོ་དེ་ལ་མཐིལ་དུ་སྐྱུ་རུ་ར་རློན་པ་བཞག་པ་བཞིན་དུ་མཐོང་བར་འགྱུར་རོ། ། ཚིག་གི་དོན་ནི། ཉི་ཟླ་འོད་ཟེར་རབ་ཏུ་འབར་བའི་ཡི་གེ་ཐིཾལཱ་བསྒོམ་མོ། ། གང་དུ་ན།
ནམ་མཁའི་དབྱིངས་ཀྱི་དབུས་ཏེ། མིག་གཉིས་ཀྱི་སྦུགས་སྟོང་པར་བྱས་པའི་ཁོག་སྟོང་དུ་གནས་པར་རོ། ། ཇི་ལྟར་ན་རྡོ་རྗེའི་ལུས་ཏེ་སའི་སྙིང་པོའི་རང་བཞིན་དུ་བསྒོམ་མོ། ། ཐིཾལཱ་དེ་ནི་མཚོན་ཆའི་མཆོག་ཅེས་བྱ་སྟེ། དེ་ལས་བྱུང་བའི་མིག་གི་སྒྲིབ་བྱེད་ཀྱི་བགེགས་ཀྱི་ཚོགས་རྣམས་འཇོམས་པའི་ཕྱིར་རོ། ། དེས་ཕན་ཡོན་ཅི་ཐོབ་ཅེ་ན། རྡོ་རྗེའི་ལུས་ཏེ་སའི་སྙིང་པོའི་ངོ་བོ་ཉིད་དུ་བསྒོམས་ན། རྡོ་རྗེ་འཆང་གི་སྐུ་དང་མཉམ་པར་ཐམས་ཅད་མཐོང་བར་འགྱུར་རོ། ། ཐིཾལཱ་ཞེས་པ་ནི་ཇི་སྐད་པའི་དོན་མཚོན་པའི་ས་བོན་ནོ། ། ནམ་མཁའ་རྡོ་རྗེའི་དམ་ཚིག་ནི་རྡོ་རྗེ་འཆང་ངོ༌། །
དེའི་བཀོད་པ་ནི་སྔགས་ཀྱི་སྐུའོ། ། སྔགས་ཀྱི་སྐུ་དེ་ཉིད་གནས་ཏེ། དེའི་སྤྱན་སའི་སྙིང་པོའི་གནས་ཡིན་པས་སོ། ། དེ་ནམ་མཁའ་རྡོ་རྗེའི་དམ་ཚིག་བཀོད་པའི་གནས་ཞེས་བྱ་སྟེ། ཏིང་ངེ་འཛིན་དེ་སྟོན་པ་ལ་དེ་སྐད་ཅེས་བྱའོ། ། བཀོད་པ་དེ་ཉིད་གནས་ཡིན་པས་ན་བཀོད་པའི་གནས་ཞེས་བརྗོད་དོ། ། དེ་ལ་དམིགས་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། འདིས་ཕན་ཡོན་ཅི་ཐོབ་ཅེ་ན། མངོན་ཤེས་ལྔ་དང་ལྡན་པའི་རྡོ་རྗེ་འཆང་དང་མཉམ་པར་འགྱུར་རོ། ། གང་གི་སྒོ་ནས་ཤེ་ན།
སངས་རྒྱས་རྣམས་ཀྱི་མངོན་པར་ཤེས་པའི་དམ་ཚིག་མཆོག་ཏུ་གྱུར་པ་མིག་གི་མངོན་ཤེས་ལ་སོགས་པའི་སྒོ་ནས་སོ། ། བཤད་མ་ཐག་པའི་མངོན་ཤེས་འདི་ནི། སངས་རྒྱས་ཏེ་རང་གི་སེམས་ཀྱི་དོན་ཇི་ལྟར་བཞིན་དུ་ཤེས་པའི་རྣལ་འབྱོར་པ་རྣམས་ཀྱི་དངོས་གྲུབ་ཀྱི་ཚོགས་ཐམས་ཅད་ཀྱི་སྒྲུབ་བྱེད་ཀྱང་ཡིན་ལ། མཆོག་གི་དངོས་གྲུབ་སྒྲུབ་པར་བྱེད་པའང་ཡིན་ནོ། ། རྣ་བའི་མངོན་ཤེས་སྒྲུབ་པའི་ཆོ་ག་ནི། ཐུན་མོང་གི་བསྙེན་པ་མཐར་ཕྱིན་པས། བསྲུང་འཁོར་ནས་ལྷག་མོས་ཀྱི་བར་བསྐྱེད་ནས། རྣལ་འབྱོར་བཞིས་སངས་རྒྱས་དཀྱིལ་འཁོར་རྣམ་པར་བསམ་པ་སྟེ་བསྒོམ་མོ། ། སངས་རྒྱས་གང་ཞེ་ན། རྡོ་རྗེ་སེམས་དཔའ་རབ་བསྒོམས་ལ། །
ཞེས་སྦྱར་རོ། ། དོན་གཉིས་སུ་འཆད་པ་ནི་ནོར་བའོ། ། འདི་ནི་དཀྱིལ་འཁོར-རྒྱལ་མཆོག་བསྐྱེད་པའོ། ། ལས་རྒྱལ་མཆོག་ནི། ནམ་མཁའི་དབྱིངས་རྣ་བའི་གནས་སྟོང་པར་སྒོམ་པའི་དབུས་སུ་ཡེ་ཤེས་ཏེ་ཕྱག་ན་རྡོ་རྗེའོ། ། དེའི་ས་བོན་ཡི་གེ་ཨོཾ་བསྒོམ་པར་བྱ་ཞིང༌། དེ་ནི་རྡོ་རྗེ་དམ་ཚིག་གསུམ་སྟེ་ཕྱག་ན་རྡོ་རྗེའོ། ། དེར་བསྒོམས་པས་རྣ་བའི་མངོན་ཤེས་སྒྲུབ་པ་ལ་སློབ་བོ། ། དེས་ཕན་ཡོན་ཅི་ཐོབ་ཅེ་ན། མི་བསྐྱོད་རྡོ་རྗེ་གསུམ་སྟེ།
རྡོ་རྗེ་འཆང་དང་འདྲ་བར་འཇིག་རྟེན་གྱི་ཁམས་ཐམས་ཅད་ཀྱི་སྒྲ་ཐོས་པར་འགྱུར་རོ། ། རྡོ་རྗེ་མི་བསྐྱོད་པ་ནི་རྡོ་རྗེ་འཆང་ངོ༌། ། ཕན་ཡོན་གཞན་ཡང་མི་བསྐྱོད་པ་སྟེ། རྡོ་རྗེ་འཆང་གི་སྐུ་དང་འདྲ་བ་དང༌། མཆོག་ཏུ་གྱུར་པའི་གསུང་དང༌། ཐུགས་ཀྱང་རྟག་ཏུ་འཛིན་ནོ། ། མི་བསྐྱོད་རྡོ་རྗེ་སྟེ། རྣ་བ་ལ་གནས་པའི་ཕྱག་ན་རྡོ་རྗེས་འཇིག་རྟེན་གྱི་ཁམས་ཐམས་ཅད་དུ་བསྙེན་ཅིང་མཆོད་པར་འགྱུར་རོ། ། མི་བསྐྱོད་པའི་དམ་ཚིག་ནི་མི་བསྐྱོད་པའོ། ། དེ་ལས་འབྱུང་བ་ནི་ཕྱག་ན་རྡོ་རྗེ་སྟེ།
མི་བསྐྱོད་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། སྣའི་མངོན་ཤེས་སྒྲུབ་པའི་ཆོ་ག་ནི། གཞན་སྔར་དང་འདྲ་ལ། དང་པོ་སྦྱོར་བའི་ཏིང་ངེ་འཛིན་ལ་དེ་བཞིན་ཉིད་ལས་བྱང་ཆུབ་པ་ནི། ནམ་མཁའི་དབྱིངས་ཀྱི་དབུས་གནས་པར་ཞེས་པའོ། ། རྣལ་འབྱོར་བཞིས་རྡོ་རྗེ་འཆང་བསྐྱེད་པ་ནི། སངས་རྒྱས་དཀྱིལ་འཁོར་འོད་བཟང་བསམ། ། ཞེས་པའོ། ། དཀྱིལ་འཁོར་རྒྱལ་པོ་མཆོག་ནི། ནམ་མཁའ་རྡོ་རྗེ་རབ་བསྒོམ་པ། །
ཞེས་པ་ནི་ཕྱག་ན་རྡོ་རྗེ་བསྒོམ་པའོ། ། ཡང་ན། སངས་རྒྱས་དཀྱིལ་འཁོར་འོད་བཟང་བསམས་ཏེ་བསྒོམ་པར་བྱའོ། ། གང་ན། ནམ་མཁའ་རྡོ་རྗེ་རབ་བསྒོམ་པ་སྟེ། ནམ་མཁའི་སྙིང་པོ་བསྒོམ་པར་བྱའོ། ། གང་དུ་ན། ནམ་མཁའི་དབྱིངས་ཀྱི་དབུས་གནས་པར་ཏེ། སྣའི་སྦུགས་སྟོང་པར་གནས་པ་ལའོ། ། ལས་རྒྱལ་པོ་མཆོག་ནི།
སྣའི་སྦུགས་དེར་རིན་པོ་ཆེ་སྟེ་ནམ་མཁའི་སྙིང་པོའི་ས་བོན་ཨོཾ་ཡིག་བསྒོམས་པར་བྱའོ། ། ཡང་ཨོཾ་ཡིག་དེ་ཉིད་རྡོ་རྗེ་དམ་ཚིག་གསུམ་སྟེ། ནམ་མཁའི་སྙིང་པོའི་རང་བཞིན་དུ་བསྒོམས་པས། སྣའི་མངོན་ཤེས་ལ་བསླབ་པར་བྱའོ། ། དེ་ལྟར་བསླབས་པའི་ཕན་ཡོན་ནི། རྡོ་རྗེ་དཔལ་ཏེ། རྡོ་རྗེ་གསུམ་གྱི་ཏོག་སྟེ་རྡོ་རྗེ་འཆང་ཆེན་པོ་དང་འདྲ་བར། འཇིག་རྟེན་གྱི་ཁམས་ཐམས་ཅད་ན་གནས་པའི་དྲི་ཐམས་ཅད་ལ་ལོངས་སྤྱོད་པར་འགྱུར་རོ། ། རིན་ཆེན་ཏོག་ནི་རྡོ་རྗེ་འཆང་ངོ༌། ། གཞན་ཡང་དེ་ལྟར་སྒོམ་པའི་རྣལ་འབྱོར་པས་ནི།
སྐུ་གསུང་ཐུགས་རྡོ་རྗེ་སྟེ། ནམ་མཁའ་མཛོད་ཀྱི་ཏིང་ངེ་འཛིན་སྒོམ་པའི་བྱེད་པ་ཡིས། རིན་ཆེན་ཏོག་གི་འོད་དེ་རྫུ་འཕྲུལ་དང་འདྲ་བར་འགྱུར་རོ། ། བདག་མེད་བྱང་ཆུབ་ནི་འོད་གསལ་ལོ། ། ཡེ་ཤེས་ནི་སྟོང་པ་བཞིའི་བདག་ཉིད་རྡོ་རྗེ་འཆང་ངོ༌། ། ཉན་ཐོས་སོགས་དང་ཐུན་མོང་མིན་པས་གསང་བའོ། ། སྒྲུབ་པ་པོ་དེ་ནི་དེ་ལྟ་བུའི་རྡོ་རྗེ་འཆང་དང་མཉམ་པར་གནས་པར་འགྱུར་རོ། ། དྲི་རྣམ་པ་གསུམ་ལོངས་སྤྱོད་པ་ནི། རིན་པོ་ཆེའི་དམ་ཚིག་ལོངས་སྤྱོད་པའི་རྡོ་རྗེ་སྟེ། ནམ་མཁའི་སྙིང་པོའམ།
དེ་བསྐྱེད་པའི་ཏིང་ངེ་འཛིན་ལ་དེ་སྐད་ཅེས་བཤད་དོ། ། ལྕེའི་མངོན་ཤེས་སྒྲུབ་པའི་ཆོ་ག་ནི། ལྷག་མོས་ཡན་ཆད་སྔར་བཞིན་ཡིན་ལ། རྡོ་རྗེ་འཆང་ཆེན་པོའི་དང་པོའི་སྦྱོར་བ་དང༌། དཀྱིལ་འཁོར་རྒྱལ་པོ་མཆོག་ནི། ནམ་མཁའི་དབྱིངས་ཞེས་སོགས་རྐང་པ་གཉིས་སོ། ། ལས་རྒྱལ་པོ་མཆོག་ནི། ལྕེའི་དབང་པོའི་གནས་སུ་འཇིག་རྟེན་དབང་ཕྱུག་སྟེ་འོད་གསལ་རབ་ཏུ་བསྒོམས་ཏེ། དེ་ནས་དེར་ཆོས་ཏེ་འཇིག་རྟེན་དབང་ཕྱུག་གི་ས་བོན་ཨོཾ་བསྒོམ་པར་བྱ། དེ་ནས་དེ་ཉིད་རྡོ་རྗེ་དམ་ཚིག་གསུམ་སྟེ།
རོ་རྣམ་པ་གསུམ་ལ་ལོངས་སྤྱོད་པར་བྱེད། འཇིག་རྟེན་དབང་ཕྱུག་གི་ངོ་བོར་བསྒོམས་པས། ལྕེའི་མངོན་ཤེས་ལ་སློབ་བོ། ། འགྲེལ་པས། རྣམ་གསུམ་ཞེས་པ་རོ་རྣམ་པ་གསུམ་ལ་བཤད་པའི་དོན་དེ་ཡིན་ནོ། ། ཡང་ན་རོ་རྣམ་པ་གསུམ་དང་དབྱེར་མེད་དུ་གྱུར་པ་ལ་བཤད་དོ། ། དེ་ལྟར་བསྒོམས་པས་རོ་རྣམ་པ་གསུམ་མྱོང་བར་གྱུར་པས། རྡོ་རྗེ་གསུམ་འོད་དཔག་ཏུ་མེད་པ་དང་འདྲ་བར་འཇིག་རྟེན་གྱི་ཁམས་ཐམས་ཅད་ན་གནས་པའི་རོ་རྗེས་སུ་མྱོང་བར་འགྱུར་རོ། ། གཞན་ཡང་དེ་ལྟར་བསྒོམས་པ་དེ་ཉིད་ལུས་ལ་སོགས་པའི་གཟི་བརྗིད་འོད་དཔག་མེད་དང་འདྲ་བར་འགྱུར་ཞིང༌། སེམས་ཅན་ཐམས་ཅད་ལ་སངས་རྒྱས་ཐོབ་པར་བྱེད་པའི་ཐབས་སྟོན་པས་ན།
ཐེག་ཆེན་གྱི་ལམ་འབྱུང་བར་འགྱུར་བའོ། ། རྡོ་རྗེ་འོད་དཔག་མེད་ནི་སྐབས་འདིར་རྡོ་རྗེ་འཆང་ངོ༌། ། ཡོན་ཏན་དཔག་ཏུ་མེད་པ་ནི་རྡོ་རྗེ་འཆང་ངོ༌། ། འཇིག་རྟེན་གྱི་ཁམས་ཐམས་ཅད་ན་གནས་པའི་རོ་ཐམས་ཅད་ལྕེའི་དྲུང་དུ་གནས་པ་དང་ཁྱད་པར་མེད་པར་སྤྱོད་པ་ནི་འོད་དོ། ། དེས་མཛེས་པ་གང་ཡིན་པ་དེ་ནི་འོད་ཀྱི་དཔལ་ཏེ། འཇིག་རྟེན་དབང་ཕྱུག་གོ ། དེ་བསྐྱེད་པའི་ཏིང་ངེ་འཛིན་ནི་གང་ཡིན་པ་ལ་དེ་སྐད་ཅེས་བྱའོ། ། ལུས་ཀྱི་མངོན་ཤེས་སྒྲུབ་པའི་ཆོ་ག་ལ། གཞན་སྔར་དང་འདྲ་ལ། དང་པོའི་སྦྱོར་བ་དང༌།
དཀྱིལ་འཁོར་རྒྱལ་པོ་མཆོག་ནི། ནམ་མཁའི་ཞེས་སོགས་ཚིག་རྐང་པ་གཉིས་ཀྱིས་བསྟན་ནོ། ། ལས་རྒྱལ་མཆོག་ནི་རྡོ་རྗེ་ཉིད་ཁ་ཟུམ་པའི་རྣམ་པས། ཨུཏྤལ་དང་འདྲ་བས་རྡོ་རྗེ་ཨུཏྤལ་ལོ། ། དེ་འོད་གསལ་དུ་བསྒོམས་ལ་དེར་དམ་ཚིག་སྟེ། སྒྲིབ་པ་རྣམ་སེལ་བསྐྱེད་པའི་ས་བོན་ཨོཾ་ཡིག་རབ་ཏུ་བསྒོམ། དེ་ཉིད་རྡོ་རྗེ་དམ་ཚིག་གསུམ་སྟེ། སྒྲིབ་པ་རྣམ་སེལ་གྱི་ངོ་བོར་བསྒོམས་པས་ལུས་ཀྱི་མངོན་ཤེས་ལ་སློབ་བོ། ། རྣམ་གསུམ་ཞེས་པ་ནི། རེག་བྱ་རྣམ་པ་གསུམ་སྟེ།
དེར་འཇུག་པའོ། ། དེ་ལས་ཅི་འཐོབ་ཅེ་ན། རྡོ་རྗེ་གདོན་མི་ཟ་བ་སྟེ། རྡོ་རྗེ་འཆང་ཆེན་པོ་དང་འདྲ་བར་སེམས་ཅན་ཐམས་ཅད་ཀྱི་དོན་ཀུན་འབྱུང་བའི་འཇིག་རྟེན་གྱི་ཁམས་ཐམས་ཅད་ན་གནས་པའི་རེག་བྱ་རྗེས་སུ་མྱོང་བར་འགྱུར་རོ། ། གཞན་ཡང་དེ་ལྟར་བསྒོམས་པ་དེ་ནི། ལུས་དང་ངག་དང་སེམས་རྡོ་རྗེ་ལྟར་ཐོགས་མེད་དུ་འཇུག་པ་ཡིས། རྡོ་རྗེ་དོན་ཡོད་གྲུབ་པ་དང་འདྲ་བའི་འོད་གཟི་བརྗིད་དང་ལྡན་ནོ། ། ཡིད་ལ་མཆོག་ཏུ་དགའ་བའི་བདེ་བ་ཡོད་པས་དཔལ་ལྡན། སྒྲིབ་པ་རྣམ་སེལ་གྱི་འབྱུང་གནས་ཡིན་པས་ན་ཡེ་ཤེས་རྒྱ་མཚོ་སྟེ། དོན་ཡོད་གྲུབ་པའོ། །
དེ་དང་འདྲ་བར་སེམས་ཅན་གྱི་དོན་ཀུན་འབྱུང་བའི་མཚན་ཉིད་ཅན་དུ་འགྱུར་རོ། ། བཅོམ་ལྡན་འདས་རྡོ་རྗེ་དོན་ཡོད་ནི་རྡོ་རྗེ་འཆང་ཆེན་པོའོ། ། དོན་ཡོད་པའི་དམ་ཚིག་ནི་དོན་ཡོད་གྲུབ་པ་སྟེ། དེ་ལས་བྱུང་བའི་ཡེ་ཤེས་ཀྱི་མཆོག་ནི་སྒྲིབ་པ་རྣམ་སེལ་ལོ། ། དེའི་འོད་ཟེར་ནི་དེ་དང་འདྲ་བར་འབྱུང་བའི་བྱང་ཆུབ་ཀྱི་སེམས་ཀྱི་ཐིག་ལེ་སྟེ། དེ་ལ་དེ་སྐད་ཅེས་བྱའོ། ། གལ་ཏེ་ཕ་རོལ་ཏུ་ཕྱིན་པའི་ཐེག་པར་སྣ་ལྕེ་ལུས་གསུམ་ཡུལ་ཕྲད་ནས་འཛིན་པས། དེ་དག་མངོན་ཤེས་ཀྱི་རྟེན་དུ་མི་རུང་བར་བཤད་པ་དང༌། འདིར་དེ་དག་ཡོད་པར་བཤད་པ་འགལ་ལོ་ཞེ་ན། འདི་ནི་རྡོ་རྗེ་ཐེག་པའི་ཐབས་ལ་མཁས་པའི་ཁྱད་པར་ཡིན་པས་ཉེས་པ་མེད་དོ། །
གཉིས་པ་སྐྱེ་མཆེད་ལ་དེ་བཞིན་གཤེགས་པ་བཀོད་པའི་སྒོ་ནས་མངོན་ཤེས་སྒྲུབ་པའི་ཆོ་ག་ལ་གསུམ་ལས། རྣམ་པར་སྣང་མཛད་བཀོད་པས་མངོན་ཤེས་སྒྲུབ་པའི་ཆོ་ག་ལ་བཞི་སྟེ། ཏིང་ངེ་འཛིན་དངོས་དང༌། ཕན་ཡོན་བསྟན་པ་དང༌། ཏིང་ངེ་འཛིན་གྱི་མཚན་དོན་དང༌། ཞར་ལ་གནས་ཕུན་ཚོགས་བསྟན་པའོ། ། དང་པོ་ནི། རྣམ་སྣང་གི་སྒོ་ནས་མིག་གི་མངོན་ཤེས་སྒྲུབ་པའི་ཏིང་ངེ་འཛིན་ཏེ། གཞན་སྔར་དང་འདྲ་ལ། རྡོ་རྗེ་འཆང་བསྐྱེད་པའི་དང་པོའི་སྦྱོར་བ་དང་དཀྱིལ་འཁོར་རྒྱལ་མཆོག་ནི་ནམ་མཁའི་དབྱིངས་ཞེས་སོགས་ཚིག་རྐང་གཉིས་སོ། །
ལས་རྒྱལ་མཆོག་ནི། མིག་གི་དབང་པོའི་གནས་སུ་རྡོ་རྗེ་རྣམ་པར་སྣང་མཛད་བསྒོམ་མོ། ། ཇི་ལྟར་ན། མིག་གི་སྦུགས་སྟོང་པར་སྐུ་གསུམ་སྟེ་རྣམ་པར་སྣང་མཛད་ཀྱི་ས་བོན་ཨོཾ་ཡིག་རབ་ཏུ་བསྒོམས་ནས། དེ་ཡོངས་སུ་གྱུར་པ་ལས། རྣམ་པར་སྣང་མཛད་ཉིད་མིག་གི་དབང་པོའི་རང་བཞིན་དུ་བསྒོམ་མོ། ། སྔར་བྱང་ཆུབ་སེམས་དཔའི་བཀོད་པའི་སྐབས་སུ། ཡི་གེ་ཉིད་ལྷའི་རྣམ་པར་བསྒོམས་ལ། འདིར་ནི་ཡི་གེ་ཡོངས་སུ་གྱུར་པ་ལས་ལྷར་བསྒོམ་པར་བཤད་པའི་དོན་ནི། ཕན་ཚུན་མཚོན་ནས་གཉིས་ཀར་གཉིས་ཀ་རུང་བར་བལྟའོ། །
རྡོ་རྗེ་གསུམ་ནི་གཟུགས་རབ་འབྲིང་ཐ་མ་གསུམ་སྟེ། ཡུལ་གསུམ་པོ་དེ་ལ་མིག་གི་དབང་པོའི་རང་བཞིན་དུ་བསྒོམ་པའི་རྣམ་པར་སྣང་མཛད་ཉིད་ཡུལ་གསུམ་ལ་འཇུག་པའི་དབྱེ་བས་གསུམ་ཞེས་སྨོས་སོ། ། དེ་བསྒོམས་པས་ཅི་འཐོབ་ཅེ་ན། རྣམ་པར་སྣང་མཛད་རྡོ་རྗེ་འཆང་དང་མཉམ་པར་འཇིག་རྟེན་གྱི་ཁམས་ཐམས་ཅད་ན་གནས་པའི་གཟུགས་ཐམས་ཅད་མཐོང་བར་འགྱུར་རོ། ། གཉིས་པ་ཕན་ཡོན་བསྟན་པ་ནི། དེ་ལྟར་བསྒོམས་པའི་སྒྲུབ་པ་པོ་དེ་ནི་ལུས་ངག་ཡིད་གསུམ་མི་ཕྱེད་པའི་རྣམ་པར་སྣང་མཛད་བསྒོམས་པ་ཡིས། དེ་དང་འདྲ་བའི་འོད་དེ་གཟི་བརྗིད་དང་ལྡན་ཞིང༌། ཡེ་ཤེས་ཀྱི་ངོ་བོ་དང༌། ཡེ་ཤེས་ཀྱི་ལུས་ཀྱིས་མངོན་པར་རྫོགས་པ་བྱང་ཆུབ་པར་འགྱུར་ཞིང༌། སྐུ་གསུམ་དབྱེར་མི་ཕྱེད་པའི་རྡོ་རྗེ་འཆང་ཆེན་པོའི་གོ་འཕང་སྒྲུབ་པར་བྱེད་པར་འགྱུར་རོ། །
བཅོམ་ལྡན་འདས་ཞེས་སོགས་སྒྲ་ཇི་བཞིན་ནོ། ། གསུམ་པ་ནི། ལུས་དང་ངག་དང་ཡིད་ཀྱིས་གཟུང་བྱ་ཡིན་པས་ན། ལུས་དང་ངག་དང་ཡིད་དམིགས་པ་སྟེ་རྡོ་རྗེ་འཆང་ཆེན་པོའི་སྐུའོ། ། དེ་ཉིད་མི་ཤིགས་པས་ན་རྡོ་རྗེ། དེ་བསྐྱེད་པའི་ཏིང་ངེ་འཛིན་དེ་ལ་དེ་སྐད་ཅེས་བྱའོ། ། བཞི་པ་ལ་གཉིས་ཏེ། དྲང་དོན་དུ་བཤད་པ་ནི། ཇི་སྐད་བཤད་པའི་བསམ་གཏན་དེ་དག་གནས་གང་དུ་བསྒོམ་ཞེ་ན། རྣམ་པར་དབེན་པའི་རི་བོ་མེ་ཏོག་དང་འབྲས་བུ་སོགས་དང་ལྡན་པ་དང༌།
ཆུ་ཀླུང་འབབ་པའི་སྐྱེས་མོས་ཚལ་རྣམས་དང༌། དུར་ཁྲོད་དང་ལྷ་ཁང་སོགས་རྣམས་སུ་ཡང༌། སའི་སྙིང་པོ་ལ་སོགས་པའི་ཏིང་ངེ་འཛིན་གོང་དུ་བཤད་པའི་བསམ་གཏན་བསྡུས་པ་འདི་དག་བྱའོ། ། གཉིས་པ་ངེས་དོན་དུ་བཤད་པ་ནི། ནུ་མ་སོགས་རྒྱས་པའི་བུད་མེད་ཀྱི་རི་བོ་དང༌། སྐྱེ་བོ་ཐམས་ཅད་ཀྱི་ཐུན་མོང་གི་སྤྱད་བྱར་གྱུར་པའི་བུད་མེད་ཀྱི་ཆུ་ཀླུང་འབབ་པར་གྱུར་པ་དང༌། དུར་ཁྲོད་དང་འདྲ་བ་འཇིག་རྟེན་ན་སྨད་པའི་གདོལ་པ་སོགས་ཀྱི་བུ་མོ་རྣམས་དང་ལྷན་ཅིག་ཏུ་བསམ་གཏན་བསྡུས་པ་འདི་དག་བྱའོ། ། མི་བསྐྱོད་པའི་སྒོ་ནས་མངོན་ཤེས་སྒྲུབ་པ་ནི། རྣ་བའི་སྦུགས་སུ་ཨོཾ་བཀོད་དེ་མི་བསྐྱོད་པ་བསྒོམ་པར་བྱའོ། ། སྣའི་མངོན་ཤེས་སྒྲུབ་ན།
སྣའི་སྦུགས་སུ་ཨོཾ་བཀོད་དེ་རིན་ཆེན་འབྱུང་ལྡན་བསྒོམ་མོ། ། ལྕེའི་མངོན་ཤེས་སྒྲུབ་ན། ལྕེའི་སྦུབས་སུ་ཨོཾ་བཀོད་དེ་འོད་དཔག་མེད་བསྒོམ། ལུས་ཀྱི་མངོན་ཤེས་སྒྲུབ་ན། རྡོ་རྗེའི་སྦུབས་སྟོང་པར་ཨོཾ་བཀོད་དེ། དོན་ཡོད་གྲུབ་པར་བསྒོམ་མོ། ། ཚིག་གི་དོན་ནི། བསམ་པར་བྱའོ། ། གང་ཞེ་ན། མི་བསྐྱོད་པ་དང༌།
སོགས་པའི་སྒྲས་རིན་འབྱུང་དང༌། འོད་དཔག་མེད་དང༌། དོན་ཡོད་གྲུབ་པའི་ས་བོན་ཨོཾ་རྣམས་སོ། ། གང་དུ་ན། རྡོ་རྗེ་ནམ་མཁའི་དཀྱིལ་ཏེ། རྣ་བ་དང༌། སྣ་དང༌། ལྕེ་དང༌། རྡོ་རྗེའི་སྦུགས་རྣམས་འོད་གསལ་གྱིས་སྦྱངས་པའི་ཁོག་སྟོང་དེ་རུའོ། ། རྣལ་འབྱོར་གང་གི་སྒོ་ནས་བསྒོམ་ཞེ་ན།
མངོན་པར་ཤེས་པ་ལྔ་ནི་མངོན་བྱང་ལྔ་སྟེ། དེས་ཡོངས་སུ་རྫོགས་པའི་རྡོ་རྗེ་འཆང་ཆེན་པོའི་སྦྱོར་བ་སྟེ། རྣལ་འབྱོར་སྔོན་དུ་བཏང་ནས་དེའི་མིག རྣ་བ། སྣ་ལྕེ་ལུས་ཀྱི་གནས་རྣམས་སུ་ཨོཾ་བཀོད་ནས་དེ་ཡོངས་སུ་གྱུར་པ་ལས་སངས་རྒྱས་མཆོག་རྣམ་པར་སྣང་མཛད་ལ་སོགས་པ་བསྒོམ་མོ། ། གཞན་དག་གིས་ནི་མངོན་ཤེས་ལྔའི་དོན་ངོས་མ་ཟིན་ཏོ། ། རྡོ་རྗེ་ཆེན་པོ་དམ་ཚིག་རྡོ་རྗེ་མངོན་པར་མཁྱེན་པ་ནི་རྡོ་རྗེ་འཆང་ངོ༌། ། དེས་དེ་སྐད་ཅེས་བཀའ་བསྩལ་ཏོ། ། རྫོགས་རིམ་པའི་མངོན་ཤེས་བསྒྲུབ་པ་ལ་གཉིས་ཏེ། སྤྱིའི་དོན་དང༌།
ཡན་ལག་གི་དོན་ནོ། ། དང་པོ་ནི། ཟུང་འཇུག་ལ་གནས་པའི་རྣལ་འབྱོར་པས་སྒྱུ་ལུས་འོད་གསལ་དུ་བཅུག་སྟེ། ཟུང་འཇུག་ཏུ་བཞེངས་ནས་སྤྲུལ་སྐུར་བསྒྱུར་ཏེ། དཀྱིལ་འཁོར་རྒྱལ་མཆོག་དང་ལྡན་པས། ལས་རྒྱལ་མཆོག་གི་དུས་སུ་འདི་ལྟར་བྱ་སྟེ། མིག་ལ་སོགས་པའི་དབང་པོ་ལ་བརྟེན་པའི་ཡན་ལག་གི་རླུང་ལྔ་རྣམ་པར་ཤེས་པ་དང་འདྲེས་པ་ལས། རླུང་ལྔའི་ཤེས་པར་འགྱུར་བ་ཙམ་ཤེས་པར་བྱས་ཏེ། རླུང་འཇུག་གནས་ལྡང་གསུམ་དང་ཡི་གེ་གསུམ་དབྱེར་མེད་དུ་སྦྱར་ནས་རྡོ་རྗེ་བཟླས་པར་བྱའོ། ། དེ་ཡང་ཧཱུྃ་གི་ཚུལ་གྱིས་རླུང་ཕྱི་རོལ་ཏུ་སྤྲོས་ཏེ།
དཔེར་ན་གློ་སྐར་ནས་མར་མེའི་འོད་ཕྱི་རོལ་ཏུ་འཕྲོས་པ་ལྟ་བུའོ། ། ཨོཾ་གྱི་ཚུལ་གྱིས་ནང་དུ་བསྡུས་པ་ན། བལྟ་བྱའི་གཟུགས་ཕྱི་རོལ་ན་མེད་པར་ནང་དུ་བསྡུས་པར་བསམས་ཏེ། མར་མེ་ནང་དུ་བསྡུས་པས་འོད་ཕྱི་རོལ་ཏུ་མི་འབྱུང་བར་ནང་དུ་འདུས་པ་བཞིན་ནོ། ། དེ་ལྟར་ཉིན་མཚན་རྩེ་གཅིག་ཏུ་བྱས་པས། ཡུལ་གཞན་ལ་གནས་པའི་གཟུགས་ལག་མཐིལ་གྱི་སྐྱུ་རུ་ར་བཞིན་དུ་མཐོང་ངོ༌། ། དེ་ཡང་མིག་གི་མངོན་ཤེས་སྒྲུབ་པར་འདོད་ན། མིག་གི་ལམ་ནས་རྒྱུ་བའི་རླུང་ལ་སྔར་ལྟར་རྡོ་རྗེ་བཟླས་པ་བྱས་པས་མིག་གི་མངོན་ཤེས་ཐོབ་བོ། ། རྣ་བའི་མངོན་ཤེས་སྒྲུབ་ན། རྣ་བར་རྒྱུ་བའི་རླུང་ལ་རྡོ་རྗེ་བཟླས་པ་བྱས་པས་རྣ་བའི་མངོན་ཤེས་འཐོབ་བོ། །
དེ་བཞིན་དུ་སྣ་དང་ལྕེ་དང་ལུས་ལ་གནས་པའི་ཡན་ལག་གི་རླུང་རྣམས་ལ་རྡོ་རྗེ་བཟླས་པ་བྱས་པས་མངོན་ཤེས་ཐོབ་ཚུལ་ཡང་སྔར་བཞིན་དུ་ཤེས་པར་བྱའོ། ། རྩ་བའི་རླུང་གི་སྒོ་ནས་མངོན་ཤེས་སྒྲུབ་པ་ནི། ལས་རྒྱལ་མཆོག་གི་བར་སྔར་བཞིན་བྱས་ནས། གཡས་མེའི་དཀྱིལ་འཁོར་ལ་སོགས་པ་མགོན་པོ་བཞིའི་རླུང་སྤྲོས་ཏེ། སྔར་བཤད་པའི་ཚུལ་གྱིས་རྡོ་རྗེ་བཟླས་པ་བྱས་པས་མིག་གི་མངོན་ཤེས་ལ་སོགས་འཐོབ་པར་འགྱུར་རོ། ། ཞེས། རྔོག་གསུང་ངོ༌། ། འགའ་ཞིག་ནི་ཡན་ལག་གི་རླུང་གི་རྡོ་རྗེ་བཟླས་པ་བྱས་པས། རྩ་བའི་རྡོ་རྗེ་བཟླས་པའི་བྱེད་པ་འགྲུབ་པས་ཐ་དད་དུ་བྱ་བ་མ་ཡིན་ནོ། ། ཞེས་ཟེར་རོ། །
ཚིག་གི་དོན་ལ་གཉིས་ཏེ། ཡན་ལག་གི་རླུང་གི་རྡོ་རྗེ་བཟླས་པ་དང༌། རྩ་བའི་རླུང་གི་རྡོ་རྗེ་བཟླས་པའོ། ། དང་པོ་ནི་རང་ཡེ་ཤེས་ཀྱི་སྐུ་རྡོ་རྗེ་འཆང་དུ་བསྒོམས་ནས་རྡོ་རྗེའི་བཟླས་པ་བྱས་པས་རྡོ་རྗེ་མངོན་ཤེས་ཏེ་རྡོ་རྗེ་འཆང་ཆེན་པོ་དང་འདྲ་བར་འགྱུར་རོ། ། ཚུལ་ཇི་ལྟར་བཟླས་པ་བྱེད་ཅེ་ན། རྩེ་ལྔ་པ་ནི་མིག་ལ་སོགས་པའི་དབང་པོ་ལྔ་ཡིན་ལ། དེ་ཉིད་རྡོ་རྗེ་འཆང་ཆེན་པོ་སྟེ། ཐོགས་པ་མེད་པར་འཇུག་པའི་ཕྱིར། འབར་བ་ལྔ་ནི་ཡན་ལག་གི་རླུང་ལྔ་ཡིན་ལ། ལྔ་པོ་དབང་པོའི་ལམ་ནས་རྒྱུ་བས།
དེའི་རྣམ་པར་བརྒྱན་ཅེས་བྱའོ། ། རླུང་ལྔ་པོ་གཟུགས་སོགས་ཡུལ་གྱི་གནས་ལྔར་རབ་ཏུ་སྦྱོར་བ་སྟེ་སྤྲོ་བའི་སྒོ་ནས་རྡོ་རྗེ་བཟླས་པ་བྱེད་དོ། ། དེ་ལྟར་བྱས་པས་རྡོ་རྗེ་མངོན་ཤེས་ཏེ་རྡོ་རྗེ་འཆང་དང་འདྲ་བར་འགྱུར་རོ། ། ཚུལ་ཇི་ལྟར་རབ་ཏུ་སྦྱོར་བར་འགྱུར་ཞེ་ན། མེ་སྟག་མང་པོ་འཁྲུག་པ་ནི། དབང་པོའི་སྒོ་ནས་རྒྱུ་བའི་རླུང་འོད་ཟེར་ལྔའོ། ། དེ་ཉིད་ཀྱི་རླུང་གི་འཇུག་གནས་ལྡང་གསུམ་དང༌། རང་སྔགས་ཡི་གེ་གསུམ་སྦྱར་ནས་ཟོ་ཆུན་གྱི་འཁྲུལ་འཁོར་དང་འདྲ་བར་ཉིན་དང་མཚན་དུ་བསྐོར་ཞིང་བསྒོམ་པར་བྱས་པས་སོ། ། དེས་ཕན་ཡོན་ཅི་ཐོབ་ཅེ་ན། རྡོ་རྗེ་ལྔ་ནི་རླུང་འོད་ཟེར་ལྔ་སྟེ།
དེ་དང་ཡི་གེ་གསུམ་སྦྱོར་བ་ཡིས་རྡོ་རྗེ་མངོན་ཤེས་ཏེ་རྡོ་རྗེ་འཆང་དང་འདྲ་བར་མངོན་ཤེས་ལྔ་འཐོབ་པར་འགྱུར་རོ། ། གཉིས་པ་རྩ་བའི་རླུང་གི་རྡོ་རྗེ་བཟླས་པ་ནི། ནམ་མཁའི་རྡོ་རྗེ་ནི་ཡེ་ཤེས་ཀྱི་སྐུའོ། ། དེའི་དཀྱིལ་ན་གནས་པའི་འཁོར་ལོ་ནི་མིག་ལ་སོགས་པའི་དབང་པོའི་ཚོགས་སོ། ། སངས་རྒྱས་ནི་རྣམ་པར་སྣང་མཛད་ལ་སོགས་པའོ། ། འབར་འོད་འདྲ་ཞེས་པའི་དོན་ནི། ཡེ་ཤེས་ཀྱི་སྐུའི་དབང་པོ་ལ་གནས་པའི་རླུང་རྣམ་པར་སྣང་མཛད་ཀྱི་ཁ་དོག་དང་འདྲ་བའི་དཀར་པོར་རྒྱུ་བའི་དོན་ནོ། ། རླུང་ཁ་དོག་དཀར་པོར་རྒྱུ་བ་སྟེ་ཤེས་པར་བྱས་ནས། སངས་རྒྱས་ཏེ་གཟུགས་ལ་སོགས་པའི་ཡུལ་རྣམས་ལ་འཇུག་ཅིང་རབ་ཏུ་སྦྱོར་བ་ཡིས་བསྒོམ་མོ། ། ཚུལ་ཇི་ལྟར་ན།
རླུང་འཇུག་གནས་ལྡང་གསུམ་དང་ཡི་གེ་གསུམ་སྦྱར་ནས་སོ། ། དེ་ལྟར་བསྒོམས་ན། སངས་རྒྱས་ཏེ་ཕུང་པོ་ལྔ་ལ་གནས་པའི་རྡོ་རྗེ་འཆང་དང་འདྲ་བར་འགྱུར་རོ། ། གཞན་རྣམས་ལའང་ཚུལ་དེ་ལྟ་བུས་ཤེས་པར་བྱའོ། ། མངོན་ཤེས་སྒྲུབ་པའི་ཆོ་ག་བསྟན་ཟིན་ཏོ། ། གསུམ་པ་རྫོགས་པའི་རིམ་པའི་ཏིང་ངེ་འཛིན་གྱི་ཁྱད་པར་བསྟན་པ་ལ་གཉིས་ཏེ། བསམ་གཏན་གཉིས་ཀྱི་ཏིང་ངེ་འཛིན་འབྲས་བུ་དང་བཅས་པ་དང༌། ཀློག་པ་ལ་སོགས་པའི་ཕན་ཡོན་བསྟན་པའོ། ། དང་པོ་ལ་གཉིས་ཏེ། སྤྱིའི་དོན་དང༌།
ཡན་ལག་གི་དོན་ནོ། ། དང་པོ་ལ་གཉིས་ཏེ། རིལ་འཛིན་དང༌། རྗེས་ཞིག་གོ ། དང་པོ་ལ་གསུམ་སྟེ། སྐུའི་རིལ་འཛིན་དང༌། གསུང་གི་རིལ་འཛིན་དང༌། ཐུགས་ཀྱི་རིལ་འཛིན་ནོ། ། དང་པོ་ནི། རྣམ་སྣང་ལ་སྦྱར་བ་སྟེ།
སྒྱུ་ལུས་རྡོ་རྗེ་འཆང་ཡབ་ཡུམ་ལས་རྣམ་སྣང་སྤྲུལ་སྐུ་བསྟན་ལ། རྡོ་རྗེ་འཆང་ལ་བཅུག དེ་རྣམ་སྣང་གི་སྤྲུལ་སྐུར་བསྒྱུར་ལ། དེ་ཉིད་ཁམས་གསུམ་གྱི་བདག་ཉིད་དུ་བྱས་པ་དང༌། ཚུལ་རང་དམ་ཚིག་སེམས་དཔར་བསྒོམ་པའོ། ། དེའི་ཐུགས་ཁར་ཡེ་ཤེས་སེམས་དཔའ་ཨོཾ་དང༌། ཨོཾ་གྱི་ཐིག་ལེ་ཏིང་ངེ་འཛིན་སེམས་དཔའ་ཨ་དུམ་གྱི་རྣམ་པར་བསམ་མོ། ། ཨ་ཐུང་ཞེས་སྨྲ་བ་ནི་མ་དག་གོ ། འདི་ནི་སེམས་དཔའ་སུམ་རྩེག་སྒོམ་ཚུལ་ལོ། ། དེ་འོད་གསལ་དུ་གཞུག་པའི་ཚུལ་ནི།
དམ་ཚིག་སེམས་དཔའ་ཡེ་ཤེས་སེམས་དཔའ་ལ་ཐིམ། དེ་ཏིང་ངེ་འཛིན་སེམས་དཔའ་ཨ་དུམ་ལ་ཐིམ། དེ་ཡང་སྣང་བ་མེད་པར་འགྱུར་རོ། ། དེའི་ཚེ་རྟགས་འབྱུང་ཚུལ་ནི། ལས་རླུང་དག་པའི་རྟགས། ཡུལ་ལ་འཇའ་ཚོན་སྣ་ལྔ་བཀྲ་ལམ་པ་འབྱུང༌། ཡུལ་ཅན་གྱི་འཛིན་པ་ལ་སྨིག་རྒྱུ་ལྟ་བུ་རབ་རིབ་ཏུ་གཡོ་བའི་ཉམས་འཆར་རོ། ། རྒྱུད་ཕྱི་མ་ལས། དང་པོ་སྨིག་རྒྱུ་ལྟ་བུ་སྟེ། ། ཞེས་པ་དང༌།
སྤྱོད་བསྡུས་ལས། འོད་ཟེར་ལྔའི་ཚོགས་དང་ལྡན་པ་མཐོང༌། ། ཞེས་སོ། ། ནཱ་རོ་པས་ནི། དང་པོ་དུ་བ་ལྟ་བུའི་རྟགས་འཆར་ཏེ། མྱོང་བས་གྲུབ་པའི་ཕྱིར་རོ། ། རྒྱུད་ལས་དང་པོ་སྨིག་རྒྱུ་བསྟན་པ་ནི། རང་དགར་འཇུག་པ་སྤང་བའི་ཕྱིར། དཀྲུགས་ནས་བཤད་པ་ཡིན་ནོ། ། ཞེས་བཞེད་དོ། །
ཡང་རྡོ་རྗེ་འཆང་དུ་ལངས་ནས་སྤྲུལ་སྐུ་རྣམ་སྣང་དུ་བསྒྱུར་བ་སྔར་མ་ལྟར་བསྒོམས་ཤིང༌། དེ་ནས་ཁམས་གསུམ་རིལ་པོ་སེམས་དཔའ་གསུམ་གྱི་ངོ་བོར་བྱས་ནས་དེ་ནས་འོད་གསལ་དུ་བཅུག་གོ ། དེའི་ཚེ་ཡུལ་ལ་སྣང་བ་དག་པའི་རྟགས། དངོས་པོ་ཐམས་ཅད་དཀར་པྲིང་པྲིང་དུ་འབྱུང་སྟེ། ཟླ་བའི་འོད་ཟེར་ལྟ་བུའོ། ། ཞེས་སོ། ། འཛིན་པའི་ཤེས་པ་ལ། གསལ་རིག་གི་ཤེས་པ་ཉམས་སུ་མྱོང་བ་དུ་བ་ལྟ་བུ་འབྱུང་ངོ༌། ། དེ་སྐད་དུ་ཡང༌། གཉིས་པ་དུ་བ་ལྟ་བུ་སྟེ། །
ཞེས་སོ། ། དེ་ལྟར་ན་ཡེ་ཤེས་ཀྱི་སྐུ་བསྐྱེད་པས་ཐོག་མ་བཟུང་ནས་འོད་གསལ་ལ་ཐིམ་པས་མཐའ་བཟུང་བའི་ཚུལ་གྱིས་བསྟན་ནོ། ། སྐུའི་རིལ་འཛིན་བསྟན་ཟིན་ཏོ། ། གཉིས་པ་གསུང་གི་རིལ་འཛིན་ནི། རྡོ་རྗེ་འཆང་ཆེན་པོར་ལངས་ཏེ། སྤྲུལ་སྐུ་སྣང་མཐར་བསྒྱུར་ཞིང༌། ལྷག་མ་རྣམས་སྔ་མ་ལྟར་སེམས་དཔའ་སུམ་རྩེག་གི་བར་བསྐྱེད་པ་དང༌། འོད་གསལ་ལ་ཐིམ་ཚུལ་སྔ་མ་ལྟར་བྱའོ། ། རྟགས་འབྱུང་ཚུལ་ལ། སྣང་བ་མཆེད་པ་འབྱོངས་པའི་རྟགས།
ཡུལ་སྣང་ལ་དངོས་པོ་ཐམས་ཅད་དམར་ལམ་པ་འབྱུང༌། ཉམས་སྣང་ལ་སྲིན་བུ་མེ་ཁྱེར་ལྟ་བུའོ། ། དེ་སྐད་དུ། ཉི་མའི་འོད་ཟེར་ལྟ་བུའོ། ། ཞེས་པ་དང༌། གསུམ་པ། སྲིན་བུ་མེ་ཁྱེར་བཞིན། ། ཞེས་སོ། ། གསུང་གི་རིལ་འཛིན་བསྟན་ཟིན་ཏོ། ། ཐུགས་ཀྱི་རིལ་འཛིན་ནི།
གཞན་སྔ་མ་བཞིན་བྱས་ནས་སྤྲུལ་སྐུ་མི་བསྐྱོད་པར་བསྒྱུར་བ་ནི་ཁྱད་པར་རོ། ། དེའི་ཚེ་རྟགས་འབྱུང་ཚུལ། ། ཉེར་ཐོབ་འབྱོངས་པའི་རྟགས་མུན་ནག་ལྟ་བུའོ། ། ཉམས་སྣང་མར་མེ་རླུང་གིས་མི་བསྐྱོད་པ་ལྟ་བུ་འབྱུང་ངོ༌། ། དེ་སྐད་དུ། མུན་ནག་ལྟ་བུའོ། ། ཞེས་པ་དང༌། བཞི་པ་མར་མེ་འབར་བ་ཡིན། ། ཞེས་སོ། ། ཡང་སླར་ཡང་རྡོ་རྗེ་འཆང་དུ་བཞེངས་ཏེ།
སྤྲུལ་སྐུ་མི་བསྐྱོད་པར་བསྒྱུར་ནས། གཞན་སྔ་མ་ལྟར་བྱས་པས་རྟགས་དང་རྟགས་ཅན་ཐམས་ཅད་ཀྱི་ཤེས་པ་ཐམས་ཅད་འདྲེས་ནས། སྤྲིན་མེད་པའི་ནམ་མཁའ་ལྟ་བུ་མཐོང་བར་འགྱུར་རོ། ། དེ་སྐད་དུ་ཡང༌། སྤྲིན་མེད་ནམ་མཁའ་ལྟ་བུ་ནི། ། རྟག་ཏུ་སྣང་བ་ལྔ་པོའོ། ། ཞེས་སོ། ། དེ་ལ་སེམས་དཔའ་སུམ་རྩེག་གི་བར་དུ་བསྐྱེད་པ་ནི་རིལ་པོ་ཡིན་ལ། འོད་གསལ་དུ་འཇུག་པ་ནི་འཛིན་པ་ཡིན་པར་བཤད་དོ། ། ཇི་སྐད་དུ།
མགོ་བོ་དང་ནི་རྐང་པ་ཡང༌། ། ཇི་སྲིད་སྙིང་ཁར་ཕྱིན་པ་ནི། ། ཡང་དག་མཐར་འཇུག་རྣལ་འབྱོར་པ། ། རིལ་པོར་འཛིན་པ་ཞེས་བརྗོད་དོ། ། ཞེས་སོ། ། རིལ་འཛིན་བསྟན་ཟིན་ཏོ། ། གཉིས་པ་རྗེས་སུ་ཞིག་པའི་བསམ་གཏན་ནི། དང་པོ་བདག་ཉིད་རླུང་སེམས་ཙམ་ལས་གྲུབ་པའི་རྡོ་རྗེ་འཆང་ཆེན་པོར་བསྐྱེད་ལ། དེ་ཉིད་སྐུ་གསུང་ཐུགས་ཀྱི་རྡོ་རྗེར་བསྒྱུར་བ་སོགས་སྔ་མ་ལྟར་བྱས་ནས། གསུམ་པོ་དེའི་ཐུགས་ཁ་ནས་འོད་ཟེར་འཕྲོས་པས།
བདག་ཉིད་མ་གཏོགས་པ་ཁམས་གསུམ་པའི་ལུས་འོད་ཀྱི་གོང་བུར་བྱས་ནས་ཇེ་ཕྲ་ཇེ་ཕྲར་སོང་བས། མཐར་སྟོང་པ་ཉིད་དུ་བྱས་ནས་དེའི་རྗེས་སུ་བདག་ཉིད་ཀྱང་སེམས་དཔའ་སུམ་རྩེག་གཅིག་ལ་གཅིག་ཐིམ་པའི་རིམ་གྱིས་མཐར་ཐིག་ལེ་ཡང་ཡལ་ནས་འོད་གསལ་མངོན་དུ་བྱེད་པ་ཡིན་ནོ། ། རྗེས་ཞིག་གི་དོན་ནི། དང་པོར་གཞན་འོད་གསལ་དུ་བྱས་ནས། དེའི་རྗེས་སུ་བདག་ཉིད་འོད་གསལ་དུ་གཞུག་པར་བྱེད་པས་ན། རྗེས་ཞིག་ཅེས་བྱའོ། ། ཇི་སྐད་དུ། རྒྱུ་བ་དང་ནི་མི་རྒྱུ་ཉིད། ། དང་པོར་འོད་གསལ་བར་བྱས་ཏེ། ། ཕྱི་ནས་དེ་བཞིན་བདག་ཉིད་བྱེད། །
རྗེས་སུ་གཞིག་པའི་རིམ་པ་ཡིན། ། ཞེས་སོ། ། འདི་དག་ནི་ནག་པོ་ཞབས་ཀྱི་བཞེད་པའོ། ། བླ་མ་བཙུན་མོ་ཅན་གྱི་བཞེད་པ་ནི། ཁམས་གསུམ་པའི་ལུས་ཀྱི་རྣམ་རྟོག་གཞོམ་པའི་ཕྱིར། སྐུའི་རིལ་འཛིན་བསྟན་ཏེ། དེ་ཡང་བདག་ཉིད་རླུང་སེམས་ཙམ་ལས་གྲུབ་པའི་རྡོ་རྗེ་འཆང་དུ་བསྐྱེད་ལ། དེ་ལས་རྣམ་སྣང་བསྐྱེད་ནས། སྤྲོ་བསྡུས་བདག་ལ་བཅུག་སྟེ། སྤྲུལ་སྐུའི་རྣམ་སྣང་དུ་བསྒྱུར། །
དེ་ཉིད་ཁམས་གསུམ་གྱི་ལུས་དང་ཐ་དད་མེད་པར་བསྒོམ་པ་ནི་དམ་ཚིག་སེམས་དཔའ་འོ། ། དེ་ནས་སེམས་དཔའ་ལྷག་མ་བསྒོམ་པ་དང༌། འོད་གསལ་འཇུག་ཚུལ་སྔ་མ་ལྟར་རོ། ། ཁམས་གསུམ་པའི་ངག་གི་རྟོག་པ་གཞོམ་པའི་ཕྱིར། གསུང་གི་རིལ་འཛིན་བསྟན་ཏེ། བདག་ཉིད་རྡོ་རྗེ་འཆང་ཆེན་པོའི་སྐུར་བསྐྱེད་ལ། སྣང་མཐའི་སྤྲུལ་སྐུར་བསྒྱུར་ཏེ། ཁམས་གསུམ་པ་ཐམས་ཅད་ཀྱི་ངག་གི་ངོ་བོ་ཉིད་དུ་སྒོམ་པ་ནི་དམ་ཚིག་སེམས་དཔའ་འོ། ། ལྷག་མ་སྔ་མ་ལྟར་རོ། ། ཁམས་གསུམ་པའི་སེམས་ཀྱི་རྟོག་པ་གཞོམ་པའི་ཕྱིར།
ཐུགས་ཀྱི་རིལ་འཛིན་བསྟན་པ་ནི། རྡོ་རྗེ་འཆང་ཆེན་པོར་བསྐྱེད་ལ། དེ་ཉིད་མི་བསྐྱོད་པའི་སྤྲུལ་སྐུར་བསྒྱུར་ཏེ། ཁམས་གསུམ་པ་ཐམས་ཅད་ཀྱི་སེམས་ཀྱི་ངོ་བོ་ཉིད་དུ་བསྒོམ་པ་ནི་དམ་ཚིག་སེམས་དཔའ་འོ། ། ལྷག་མ་སྔ་མ་བཞིན་ནོ། ། དེ་ལྟར་བསྒོམས་པས་ལུས་ངག་ཡིད་གསུམ་འོད་གསལ་དུ་ཐིམ་ཞིང༌། འོད་གསལ་གྱི་ཡེ་ཤེས་རྒྱུད་ལ་སྐྱེས་པའི་དངོས་ཀྱི་རྟགས་རྣམས་འབྱུང་སྟེ། དེ་ཡང་སྐུའི་རིལ་འཛིན་གྱིས་ཁམས་གསུམ་པའི་ལུས་ཀྱི་རྟོག་པ་བཅོམ་པའི་ཚེ། ལུས་ཀྱི་ངོ་བོ་ས་དང་ཆུ་ཐིམ་པའི་རྟགས་དང་རྟགས་ཅན་རྣམས་འབྱུང་སྟེ། རྟགས་ཅན་གྱི་ཡེ་ཤེས་བརྟན་གཡོའི་ཚད་ནི་སྨིག་རྒྱུ་ལྟ་བུ་དང་རྟགས་འོད་ཟེར་ལྔའི་ཚོགས་དངོས་སུ་སྐྱེའོ། །
གསུང་གི་རིལ་འཛིན་གྱིས་ངག་གི་རྟོག་པ་བཅོམ་པའི་ཚེ། ངག་གི་ངོ་བོ་མེ་དང་རླུང་ཐིམ་པའི་དུས་སུ་ཡེ་ཤེས་བརྟན་གཡོའི་ཚད་ནི་དུ་བ་ལྟ་བུ། རྟགས་ཟླ་བའི་འོད་ཟེར་ལྟ་བུ་སྟེ། དེའི་ཚེ་སྟོང་པའམ་སྣང་བའི་ཡེ་ཤེས་མངོན་སུམ་དུ་བྱས་པའོ། ། ཐུགས་ཀྱི་རིལ་འཛིན་གྱིས་སེམས་ཀྱི་རྟོག་པ་བཅོམ་པའི་ཚེ། སེམས་ཀྱི་རང་བཞིན་སྣང་བ་གསུམ་མམ་སྟོང་པ་གསུམ། ཐམས་ཅད་སྟོང་པར་ཐིམ་པའི་རྟགས་དང་རྟགས་ཅན་འབྱུང་སྟེ། དེ་ཡང་སེམས་སྣང་བ་དང་པོ་ཐིམ་པའི་རྟགས་ཅན་གྱི་ཡེ་ཤེས་བརྟན་གཡོའི་ཚད་ནི་མཁའ་སྣང་ལྟ་བུ་ཡིན་ལ། རྟགས་ནི་ཉི་མའི་འོད་ཟེར་ལྟ་བུ་འབྱུང་ངོ༌། ། དེ་ཡང་ཐུགས་རྡོ་རྗེའི་དམ་ཚིག་སེམས་དཔའ་ཐིམ་པའི་དུས་སུ་འབྱུང་ངོ༌། །
སྣང་བ་མཆེད་པ་ཉེར་ཐོབ་ལ་ཐིམ་པའི་རྟགས་ཅན་གྱི་ཡེ་ཤེས་བརྟན་གཡོའི་ཚད་ནི་མར་མེ་ལྟ་བུ་ལ། རྟགས་ནི་མུན་ནག་ལྟ་བུའོ། ། དེ་ཡང་ཡེ་ཤེས་སེམས་དཔའ་ཐིམ་པའི་དུས་སུ་འབྱུང་ངོ༌། ། ཉེར་ཐོབ་འོད་གསལ་ལ་ཐིམ་པའི་རྟགས་སྤྲིན་མེད་པའི་ནམ་མཁའ་ལྟར། སྤྲོས་པའི་མཚན་མ་ཐམས་ཅད་ཀྱིས་སྟོང་པར་སྣང་བ་སྟེ། འོད་གསལ་ཡེ་ཤེས་ཀྱི་མིག་གིས་ཇི་ལྟ་བ་བཞིན་མཐོང་ངོ༌། ། དེ་ཡང་ཏིང་ངེ་འཛིན་སེམས་དཔའ་ཐིམ་པའི་དུས་སུ་འབྱུང་ངོ༌། ། རྟགས་འདི་དག་འབྱུང་བའི་གནས་སྐབས་ནི་གཉིས་ཏེ། གཞིའི་གནས་སྐབས་དང༌། ལམ་གྱི་གནས་སྐབས་སུ་འབྱུང་བའོ། །
དང་པོ་ནི། འཆི་བའི་འབྱུང་བ་ལྔ་ཐིམ་པའི་གནས་སྐབས་སུ་འབྱུང་ངོ༌། ། ལམ་གྱི་གནས་སྐབས་སུ་འབྱུང་བ་ལ་ཡང་གཉིས་ཏེ། ཚེ་འདིར་འབྱུང་བ་དང༌། བར་དོའི་གནས་སྐབས་སུ་འབྱུང་བའོ། ། དང་པོ་ནི། བརྩོན་འགྲུས་ཅན་མཐོང་ཆོས་ལ་སངས་རྒྱ་བའི་རྟགས་ཡིན་ལ། ཕྱི་མ་ནི། བར་དོར་འཚང་རྒྱ་བའི་རྟགས་ཡིན་ནོ། ། འདིའི་རྗེས་སུ་ཞིག་པའི་བསམ་གཏན་ནི།
ནག་པོ་ཞབས་ཀྱི་བཤད་པ་དང་རྗེས་སུ་མཐུན་ནོ། ། ཆག་གི་བཞེད་པ་ལ། སྐུའི་རིལ་འཛིན་ནི། རང་གི་རྡོ་རྗེ་འཆང་གི་ལུས་ཁམས་གསུམ་པའི་ལུས་སུ་མོས་པར་བྱས་ལ། དེ་རྣམ་པར་སྣང་མཛད་ཀྱི་དམ་ཚིག་སེམས་དཔར་བསྒྱུར་ལ། དེའི་ཐུགས་ཀར་ཨོཾ་ཡེ་ཤེས་སེམས་དཔའ་དང༌། ཐིག་ལེ་ཏིང་ངེ་འཛིན་སེམས་དཔར་བསྒོམ་མོ། ། དེ་ནས་སེམས་དཔའ་རིམ་གྱིས་འོད་གསལ་དུ་བསྡུ་བའོ། ། གསུང་གི་རིལ་འཛིན་ནི། འོད་དཔག་མེད་ཀྱི་དམ་ཚིག་སེམས་དཔའ་བསྒོམས་ཏེ་ལྷག་མ་སྔ་མ་བཞིན་ནོ། །
ཐུགས་ཀྱི་རིལ་འཛིན་ལ། མི་བསྐྱོད་པའི་དམ་ཚིག་སེམས་དཔའ་བསྐྱེད་ནས། ལྷག་མ་སྔ་མ་བཞིན་དུ་ཤེས་པར་བྱའོ། ། ཞེས་གསུངས་སོ། ། རྗེས་ཞིག་ཡང་སྔ་མ་ལྟར་རོ། ། གཉིས་པ་གཞུང་གི་དོན་ལ་གཉིས་ཏེ། རིལ་འཛིན་གྱི་བསམ་གཏན་དང༌། རྗེས་ཞིག་གི་བསམ་གཏན་ནོ། ། དང་པོ་ལ། སྐུའི་རིལ་འཛིན་བསྒོམ་པ་ནི།
རང་གི་ལུས། རྒྱུ་བ་དང་མི་རྒྱུ་བའི་དཀྱིལ་འཁོར་གྱི་དབུས་སུ་གནས་པ་ལྷག་པར་མོས་པ་མཛད་ནས། སངས་རྒྱས་རྣམ་པར་སྣང་མཛད་བཞག་པ་སྟེ་བརྟག་པར་བྱས་པ་ནི་དམ་ཚིག་སེམས་དཔའ་འོ། ། དེའི་སྙིང་ཁར་ཡེ་ཤེས་སེམས་དཔའ་ཡི་གེ་ཨོཾ་བསམས་ལ། དེ་ནས་སྔགས་ཏེ་ཡེ་ཤེས་སེམས་དཔའ་ལ་རང་གི་རྣམ་པར་ཤེས་པ་ཐིག་ལེའི་བདག་ཉིད་ཅན་གྱི་ཏིང་ངེ་འཛིན་སེམས་དཔའ་བསྒོམ་མོ། ། དེས་ཅི་འཐོབ་ཅེ་ན། དེ་ལྟར་བསྒོམས་པ་དེས་ཐིག་ལེ་སྒོམ་པ་སྤངས་ནས། སེམས་འགོག་པའི་རྡོ་རྗེ་འོད་གསལ་དུ་ཆུད་ནས། སེམས་ཉིད་འོད་གསལ་དུ་སྐྱེ་བར་འགྱུར་བ་དེའི་ཚེ། སངས་རྒྱས་ཀུན་གྱི་མཆོག་ཡིད་བཞིན་གྱི་ནོར་བུ་དང་འདྲ་བའི་རྡོ་རྗེ་འཆང་ཆེན་པོ་ཐོབ་ནས་ཚོགས་གཉིས་ཀྱི་དཔལ་དང་ལྡན་པར་འགྱུར་རོ། །
ཐུགས་ཀྱི་རིལ་འཛིན་བསྒོམ་པ་ནི། རྒྱུ་བ་དང་མི་རྒྱུ་བའི་དཀྱིལ་འཁོར་གྱི་དབུས་སུ་གནས་པ་སྟེ། རང་གི་སེམས་ཁམས་གསུམ་པའི་སེམས་ཀྱི་ངོ་བོ་་ཉིད་སངས་རྒྱས་རྡོ་རྗེ་མི་བསྐྱོད་པ་རབ་ཏུ་བསྒོམ་པ་ནི་དམ་ཚིག་སེམས་དཔའ་འོ། ། དེའི་སྙིང་ཁར་ཡེ་ཤེས་སེམས་དཔའ་ཧཱུྃ་བསྒོམས་ནས། རང་གི་སེམས་ཏིང་ངེ་འཛིན་སེམས་དཔའ་ཐིག་ལེར་གྱུར་པ་ཨ་དུམ་བཞག་གོ ། གསུང་གི་རིལ་འཛིན་བསྒོམ་པ་ནི། རྒྱུ་བ་དང་མི་རྒྱུ་བའི་དཀྱིལ་འཁོར་གྱི་དབུས་སུ་གནས་པ་སྟེ། རང་གི་ངག་ཁམས་གསུམ་པའི་ངག་གི་ངོ་བོ་ཉིད་དུ་བསམས་ལ། ཚེ་དཔག་མེད་པར་རབ་ཏུ་བསྒོམ་པ་ནི་དམ་ཚིག་སེམས་དཔའ་འོ། ། དེའི་སྙིང་ཁར་ཡེ་ཤེས་སེམས་དཔའ་ཨཿཚེག་དྲག་ཅན་བསམས་ཏེ།
ཏིང་ངེ་འཛིན་སེམས་དཔའ་རྡོ་རྗེ་སྟེ། རང་གི་ཐིག་ལེར་གཏོགས་པ་ཨ་དུམ་བཞག་ནས། སེམས་དཔའ་གསུམ་རིམ་གྱིས་འོད་གསལ་དུ་གཞུག་པའོ། ། འདི་དག་གིས་ཕན་ཡོན་ཅི་འཐོབ་ཅེ་ན། བཤད་མ་ཐག་པའི་ཏིང་ངེ་འཛིན་འདིའི་ཕན་ཡོན་དེ་ནི་འདི་ལྟ་སྟེ། དམ་ཚིག་མཆོག་སྟེ་བསྐྱེད་པའི་རིམ་པ་ལས་ཀྱང་མཆོག་ཏུ་འགྱུར་ཏེ། ཅིའི་ཕྱིར་ཞེ་ན། རྡོ་རྗེ་གསུམ་ནི་སེམས་ཅན་ཐམས་ཅད་ཀྱི་ལུས་ངག་ཡིད་གསུམ་ཡིན་ལ། དེ་དག་སྟོང་པ་ཉིད་དང་དབྱེར་མི་ཕྱེད་པར་བསྒོམས་པས་འགོག་པའི་དམ་ཚིག་སྟེ། འོད་གསལ་མངོན་དུ་བྱེད་པའི་ཡེ་ཤེས་ཐོབ་པའི་ཕྱིར་རོ། །
དེ་ལས་ཅི་འཐོབ་ཅེ་ན། སངས་རྒྱས་ཀྱི་དངོས་གྲུབ་ཐ་མལ་པའི་ལུས་སྤངས་ནས་སངས་རྒྱས་ཀྱི་སྐུ་ཐོབ་པར་འགྱུར་རོ། ། གཉིས་པ་རྗེས་ཞིག་གི་བསམ་གཏན་བསྟན་ལ་སྐུའི་རྗེས་ཞིག་ནི། སྒྱུ་ལུས་གྲུབ་པའི་རྣལ་འབྱོར་པས་སྒྱུ་མའི་སྐུ་དེ་ཉིད་གསལ་བའི་དཀྱིལ་འཁོར་ཏེ། རྣམ་སྣང་དུ་བསྒོམས་ནས། དེ་ཉིད་ཁམས་གསུམ་པའི་ལུས་ངག་ཡིད་གསུམ་དུ་མོས་པར་བྱས་ནས། སྙིང་ཁར་ཡེ་ཤེས་སེམས་དཔའ་ཡི་གེ་ཨོཾ་བསམ། དེ་ལས་འོད་ཟེར་འཕྲོས་པས་ཁམས་གསུམ་པའི་ལུས་ངག་ཡིད་གསུམ་བཅོམ་ཞིང༌། འོད་གསལ་དུ་བསྡུས་སོ། ། དེ་ནས་གཞན་ཉིད་ཀྱང་སེམས་དཔའ་གསུམ་རིམ་གྱིས།
རྡོ་རྗེ་ནམ་མཁའི་དབྱིངས་གནས་པ་སྟེ། འོད་གསལ་དུ་བསྒོམ་པར་བྱའོ། ། དེ་ལྟར་སློབ་པའི་རྣལ་འབྱོར་པ་དེ་ནི། སེམས་ཅན་གྱི་རེ་བ་རྫོགས་པར་བྱེད་པས་ན་བསྐལ་པ་སྟེ། སེམས་ཅན་གྱི་རེ་བ་རྫོགས་བྱེད་དེར་འཁོར་བ་ཇི་སྲིད་པར་གནས་པར་འགྱུར་རོ། ། གསུང་གི་རྗེས་ཞིག་ནི། སྒྱུ་མའི་སྐུ་དེ་ཉིད་ཆོས་དཔག་ཏུ་མེད་པ་སྟེ། འོད་དཔག་མེད་ཀྱི་སྐུར་བསྒོམ་ཞིང༌། དེ་ཁམས་གསུམ་པའི་ལུས་ངག་སེམས་སུ་མོས་པར་བྱས་ནས། དེའི་སྙིང་ཁར་ཡེ་ཤེས་སེམས་དཔའ་ཡི་གེ་ཨ་བསམས་ཏེ།
དེ་ལས་འོད་ཟེར་འཕྲོས་པས་ཁམས་གསུམ་པའི་ལུས་ངག་སེམས་གསུམ་རྣམས་བཅོམ་སྟེ་འོད་གསལ་དུ་བསྡུས་ནས། དེ་ནས་བདག་ཀྱང་སེམས་དཔའ་གསུམ་རིམ་གྱིས་ནམ་མཁའ་རྡོ་རྗེའི་དབྱིངས་གནས་པ་སྟེ་འོད་གསལ་དུ་བསྒོམ་པར་བྱའོ། ། དེས་ཅི་འཐོབ་ཅེ་ན། དེ་ནི་བསྐལ་པར་གནས་ཞེས་པ་སྟེ་སྔ་མ་བཞིན་ནོ། ། ཐུགས་ཀྱི་རྗེས་ཞིག་ནི། སྒྱུ་མའི་སྐུ་དེ་ཉིད་ཁམས་གསུམ་གྱི་ལུས་ངག་སེམས་སུ་མོས་ནས་རྡོ་རྗེའི་དཀྱིལ་འཁོར་ཏེ། མི་བསྐྱོད་པའི་སྐུར་བསྒོམ་པ་ནི་དམ་ཚིག་སེམས་དཔའ་འོ། ། དེའི་ཐུགས་ཀར་ཡེ་ཤེས་སེམས་དཔའ་ཧཱུྃ་དང༌། ཏིང་ངེ་འཛིན་སེམས་དཔའ་ཐིག་ལེ་བསམས་ཏེ། དེ་ལས་འོད་ཟེར་འཕྲོས་པས།
ཁམས་གསུམ་པའི་ལུས་ངག་ཡིད་གསུམ་བཅོམ་སྟེ་འོད་གསལ་དུ་བསྡུའོ། ། དེ་ནས་བདག་ཀྱང་སེམས་དཔའ་གསུམ་རིམ་གྱིས། རྡོ་རྗེ་ནམ་མཁའ་དབྱིངས་ཏེ་འོད་གསལ་དུ་ཞུགས་པར་བསམ་མོ། ། དེ་ལས་ཅིར་འགྱུར་ཞེ་ན། སྒྲུབ་པ་པོ་དེ་ནི་བསྐལ་པར་གནས་པ་ཞེས་ཏེ་སྔ་མ་བཞིན་ནོ། ། རྡོ་རྗེ་གསུམ་གྱི་རྟོག་པའི་དམ་ཚིག་རྡོ་རྗེ་འཆང་གིས་ཞེས་སྦྱར་རོ། ། གཉིས་པ་ཀློག་པའི་ཕན་ཡོན་བསྟན་པ་ནི། རྡོ་རྗེ་འཆང་ཆེན་པོའི་རིམ་གཉིས་ཀྱི་རྣལ་འབྱོར་པ་འདི་ལ་བླ་མས་དབང་བསྐུར་ཞིང་སྣང་བ་ཐོབ་པ་གང་ནས་བཟུང་སྟེ། ཀློག་གམ་ཡང་ན་སེམས་ཡང་རུང་སྟེ། དེ་ཡང་རྡོ་རྗེ་འཛིན་པ་དང་འདྲ་བར་འགྱུར་རོ། །
ལེའུའི་མཚན་གྱི་དོན་ནི། དེ་བཞིན་གཤེགས་པ་ཐམས་ཅད་ཀྱི་སྔགས་ནི་ཨོཾ་ལ་སོགས་པའོ། ། དམ་ཚིག་ནི་དེ་ལས་བྱུང་བའི་རྡོ་རྗེ་འཆང་ངོ༌། ། དེ་ནི་སྔགས་ལ་གཞོལ་བའི་དེ་ཁོ་ན་ཉིད་དོ། ། རིག་པ་ནི་འོད་གསལ་ལོ། ། སྐྱེས་བུ་ནི་དེ་ལས་བྱུང་བའི་ཡེ་ཤེས་ཀྱི་སྐུའོ། ། སྔགས་ཀྱི་སྐུ་ལུས་ཕུལ་དུ་བྱུང་བས་ན་མཆོག་གོ ། དེ་སྟོན་པའི་གཞུང་གི་ཚོགས་ལ་ཡང་དེ་སྐད་ཅེས་བྱའོ། ། ལེའུ་བཅུ་གཅིག་པའི་རྣམ་བཤད་དོ།། ༈ །ལེའུ་བཅུ་གཉིས་པ་ལ་མཚམས་སྦྱར་བ་ནི།
ལས་ཀྱི་ལམ་ཞེས་པ་ནི། རྒྱ་དཔེ་མ་དག་པའི་འགྱུར་ཡིན་པས། ཀྲ་མ་པ་ཐཱ་ཞེས་པ་ལམ་གྱི་རིམ་པ་སྟེ། ལེའུ་བཅུ་གཅིག་པར་ལམ་གྱི་རིམ་པ་བསྟན་ནས། ད་ནི་བསྐྱེད་རིམ་པའི་ཕྱག་རྒྱ་ཆེན་པོ་ཡོངས་སུ་རྫོགས་པར་བྱེད་པ་བསྙེན་སྒྲུབ་བཞི་དང༌། རྫོགས་རིམ་པའི་ཕྱག་རྒྱ་ཆེན་པོ་རྫོགས་པར་བྱེད་པ་སྦྱོར་བ་ཡན་ལག་དྲུག་བསྟན་པའི་ཕྱིར་དུ། ལེའུ་བཅུ་གཉིས་པ་འཆད་པ་ལ། བསྡུས་པའི་དོན་ནི། འདིར་པ་རི་ཎི་ཏའི་སྒྲ་མཐུན་པར་བསྒྱུར་བ་ནི་མ་དག་གོ ། ལེའུ་འདིའི་སྟོད་ནས་ཕྱག་རྒྱ་ཆེན་པོ་ཡོངས་སུ་རྫོགས་པ་དང༌།
བར་ནས་དངོས་གྲུབ་སྒྲུབ་པའི་ཆོ་ག་དང༌། སྨད་ནས་སྒྲུབ་པ་མདོར་བྱས་པ་དང༌། དངོས་གྲུབ་ཀྱི་དུས་ཀྱི་ངེས་པ་དང༌། རྣལ་འབྱོར་ཆེན་པོའི་སྐུ་གསུང་ཐུགས་བྱིན་གྱིས་བརླབ་པ་སྟོན་ནོ། ། གཉིས་པ་ཡན་ལག་གི་དོན་ལ་གཉིས་ཏེ། སྡུད་པ་པོའི་ཚིག་གིས་སྟོན་པའི་ཁྱད་པར་བསྟན་པ་དང༌། ལེའུའི་དོན་རྒྱས་པར་བཤད་པའོ། ། དང་པོ་ནི། ལེའུ་བཅུ་གཅིག་པ་རྫོགས་པའི་རྗེས་དེ་ནས། བཀའ་བསྩལ་ཞེས་སྦྱར་རོ། །
སུ་ཞིག་གིས་ན། སྟོན་པ་རྡོ་རྗེ་འཛིན་གྱིས་སོ། ། དེ་ཉིད་ལ་བསྐྱེད་པ་ཞེས་བྱ་སྟེ། དཀྱིལ་འཁོར་པ་རྣམས་འབྱིན་པར་བྱེད་པས་སོ། ། ཡེ་ཤེས་མཆོག་ནི། རིན་པོ་ཆེའི་གང་ཟག་སྟེ། སྒྲུབ་པ་ནི། རྡོ་རྗེ་ལྟ་བུའི་ཏིང་ངེ་འཛིན་ལ་འཇུག་པར་བྱེད་པས། ཡེ་ཤེས་སྒྲུབ་པས་སོ། ། གང་ཞིག་བཀའ་བསྩལ་ན།
རྡོ་རྗེ་དམ་ཚིག་གསུམ་ནི་རྡོ་རྗེ་འཆང་ཡིན་ལ། དེའི་དེ་ཁོ་ན་ཉིད་ནི་དོན་དམ་པའི་བདེན་པའོ། ། གང་གིས་ན། རྡོ་རྗེའི་གསུང་གིས་སོ། ། གཉིས་པ་ལ་དྲུག་སྟེ། ཕྱག་རྒྱ་ཆེན་པོ་ཡོངས་སུ་གྱུར་པ་དང༌། དངོས་གྲུབ་སྒྲུབ་པའི་ཆོ་ག་དང༌། བསྙེན་པ་གཉིས་ཀྱི་ཆོ་ག་དང༌། དངོས་གྲུབ་དང་མཐུན་པའི་སྤྱོད་པ་དང༌། དངོས་གྲུབ་སྒྲུབ་པའི་དུས་ཀྱི་ངེས་པ་དང༌།
སྐུ་གསུང་ཐུགས་བྱིན་གྱིས་བརླབ་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ། དངོས་ཀྱི་དོན་བསྟན་པ་དང༌། ཞར་ལ་གནས་ཀྱི་མཚན་ཉིད་བསྟན་པའོ། ། དང་པོ་ནི་སྒྱུ་ལུས་བསམ་གཏན་གཉིས་ཀྱིས་གཤིག་ནས། ནམ་མཁའ་དང་མཚུངས་པ་འོད་གསལ་བ་དང་མཉམ་པར་འགྱུར་ཞིང༌། མངོན་སུམ་དུ་བྱས་པས་རྣམ་པར་མི་རྟོག་པའི་ངོ་བོ་ཉིད་དུ་གནས་ཤིང༌།
ཕྱི་ནང་གི་ཆོས་རྣམས་རང་བཞིན་གྱིས་རྣམ་པར་དག་པ་ཡིན་ལ། འོན་ཀྱང་ཀུན་རྫོབ་ཏུ་རོལ་མོ་བཞིན་དུ་འོག་ནས་བཤད་པའི་ལྷའི་རྣལ་འབྱོར་དང༌། དངོས་གྲུབ་བསྒྲུབ་པའི་ཆོ་ག་ལ་སོགས་པ་འདི་དག་རབ་ཏུ་སྒོམ་ཞེས་སྟོན་པ་ཡིན་ནོ། ། གཉིས་པ་ལ་དྲང་དོན་དུ་བཤད་པ་ནི། ལྷའི་རྣལ་འབྱོར་དང་དངོས་གྲུབ་ཀྱི་ཆོ་ག་སོགས་གནས་གང་དུ་སྒྲུབ་ཅེ་ན། དགོན་པ་ཆེན་པོའི་ས་ཕྱོགས་མཆོག་ཏུ་གྱུར་པ་དང༌། མེ་ཏོག་དང་འབྲས་བུ་ལ་སོགས་པ་བརྒྱན་པའི་རི་བོ་དང༌། སྐྱེ་བོས་རྣམ་པར་དབེན་པའི་ས་ཕྱོགས་དེ་རུ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་གང་དུ་བསྡུས་ཤིང་བསྔགས་པ་ཕྱག་རྒྱ་ཆེན་པོའི་དངོས་གྲུབ་སྒྲུབ་བོ། ། ངེས་དོན་དུ་བཤད་པ་ནི།
དགོངས་པ་ལུང་སྟོན་ལས། ནམ་མཁར་བརྟག་པའི་སྦྱོར་བ་ཡིས། ། ཕུང་པོ་དགོན་པ་ཆེན་པོར་འདོད། ། གནས་མེད་གནས་པའི་སྦྱོར་བ་ཡིས། ། གནས་ཆེན་པོ་ནི་ས་ཕྱོགས་མཆོག ། དཔག་བསམ་ཤིང་འདིར་ལོངས་སྤྱོད་རྫོགས། ། དངོས་གྲུབ་སྣ་ཚོགས་མེ་ཏོག་ལྡན། ། སྤྲུལ་པའི་འབྲས་བུས་ཡང་དག་བརྒྱན། ། ཡང་དག་རྫོགས་པའི་བྱང་ཆུབ་རི། ། དངོས་མེད་སྐྱེ་བོས་དབེན་ཉམས་དགར། །
རྡོ་རྗེ་ཞེས་བྱ་དེ་བསྒྲུབ་བྱ། ། ཞེས་སོ། ། དགོན་པའི་ངེས་དོན་ནི། ནམ་མཁའ་བརྟག་པ་འོད་གསལ་སྒོམ་པའི་སྦྱོར་བ་ཡིས། ཕུང་པོ་བསམ་གཏན་གཉིས་ཀྱིས་འོད་གསལ་དུ་བཅུག་པ་ནི། སྤྲོས་པས་དབེན་པས་དགོན་པ་ཆེན་པོར་འདོད་དོ། ། ས་ཕྱོགས་མཆོག་གི་ངེས་དོན་ནི། གང་ལ་ཡང་གནས་པ་མེད་པ་འོད་གསལ་ལ་གནས་པའི་སྦྱོར་བ་ཡིས་བསྒོམ་པར་བྱ་བ་འོད་གསལ་ནི། གནས་ཆེན་པོ་སྟེ། དྲི་མས་དབེན་པས་ཕྱོགས་མཆོག་གོ །
མེ་ཏོག་འབྲས་བུ་སོགས་ཀྱིས་བརྒྱན། ། ཞེས་པའི་ངེས་དོན་ནི། ལོངས་སྐུ་དང་སྤྲུལ་པའི་སྐུ་སྟོན་པ་སྟེ། ལོངས་སྤྱོད་རྫོགས་པའི་སྐུ་ནི་དགོས་འདོད་འབྱུང་བས། དཔག་བསམ་གྱི་ཤིང་གི་སྒྲས་བསྟན་ཅིང༌། སྟོབས་བཅུ་ལ་སོགས་པའི་དངོས་གྲུབ་སྣ་ཚོགས་ཀྱི་མེ་ཏོག་གིས་བརྒྱན་ནོ། ། སྤྲུལ་པའི་སྐུ་ནི་ཕྲིན་ལས་ཕུན་སུམ་ཚོགས་པའི་རྟེན་བྱེད་པས་འབྲས་བུ་ཡང་དག་བརྒྱན། ། ཞེས་བྱའོ། ། རི་བོ་སྐྱེ་བོས་དབེན་པ་རུ། ། ཞེས་པའི་ངེས་དོན་ནི།
ཡང་དག་པར་རྫོགས་པའི་བྱང་ཆུབ་ནི་རི་བོའོ། ། དེ་ཉིད་དངོས་མེད་དེ་ཆོས་ཀྱི་སྐུའོ། ། སྐྱེ་བོས་དབེན་པ་ནི་རྟོག་པས་དབེན་པའོ། ། ཟག་མེད་ཀྱི་བདེ་བ་དང་ལྡན་པས་ན་ཉམས་དགའ་བའོ། ། སྐུ་གསུམ་དབྱེར་མེད་ཀྱི་རྡོ་རྗེ་འཆང་གི་རི་བོ་དེར་གནས་ན། རྡོ་རྗེ་ཞེས་བྱ་སྟེ། རྡོ་རྗེ་ཟུང་འཇུག་གི་སྐུ་བསྒྲུབ་པར་བྱའོ། ། མདོར་ན་དངོས་གྲུབ་སྣ་ཚོགས་ཀྱི་མེ་ཏོག་དང༌། སྤྲུལ་པའི་འབྲས་བུ་བརྒྱན་པའི་ལོངས་སྤྱོད་རྫོགས་པའི་ལྗོན་ཤིང་དང་ལྡན་པའི་རི་བོ་ནི། རྫོགས་པའི་བྱང་ཆུབ་ཆོས་ཀྱི་སྐུ་ཡིན་ལ།
དེར་གནས་ནས་མཆོག་དངོས་གྲུབ་སྒྲུབ་བོ་ཞེས་པའི་དོན་ནོ། ། གཉིས་པ་ཕྱག་རྒྱ་ཆེན་པོ་ཡོངས་སུ་གྱུར་པ་རྒྱས་པར་བཤད་པ་ལ་གསུམ་སྟེ། སྒྱུ་ལུས་སྒོམ་པའི་ཚུལ་དང༌། དག་པའི་སྒྱུ་ལུས་ཀྱི་མཚན་ཉིད། སྒྱུ་ལུས་འོད་གསལ་དུ་གཞུག་པའི་ཚུལ་ལོ། ། དང་པོ་ནི། མཾ་ཞེས་པ་སྒྱུ་ལུས་མཚོན་པའི་ས་བོན་ཏེ། མཉྫུ་བཛྲ་སྟེ་འཇམ་པའི་རྡོ་རྗེའོ། ། འཇམ་པ་ནི་མ་ན་ས་བྷ་ཝ་ཞེས་ཡིད་ཀྱི་རང་བཞིན་ནོ། ། ཛུ་ཥུ་ཏེ་སེ་བྱ་ཞེས་པ་བསྙེན་པར་བྱ་བ་སྒྱུ་ལུས་སོ། །
དེ་ཉིད་ལུས་དང་ཡིད་ཐ་མི་དད་པས་རྡོ་རྗེའོ། ། དོན་ནི་རང་གི་ལུས་ངག་ཡིད་གསུམ་ཡིད་ཀྱི་སྐུ་འཇམ་པའི་རྡོ་རྗེར་བསྒོམ་མོ། ། ཞེས་པའོ། ། གང་ན། རང་གི་ལུས་དང་ངག་དང་སེམས་མི་ཕྱེད་པའི་རྡོ་རྗེའོ། ། རང་འབའ་ཞིག་སྒྱུ་མར་བསྒོམ་མམ་ཞེ་ན། དེར་མ་ཟད་ཁམས་གསུམ་པ་རྣམས་ཀྱི་ལུས་དང་ངག་དང་སེམས་ལ་ཡང་བསྒོམ་ཚུལ་སྤྲོས་ཏེ། ཐམས་ཅད་སྒྱུ་མ་ལྟ་བུར་བསྒོམ་མོ། ། དེས་ཅིར་འགྱུར་ཞེ་ན། འཇམ་པའི་རྡོ་རྗེ་སྟེ་རྡོ་རྗེ་འཆང་གི་སྐུ་དང་འདྲ་བ་ཐོབ་པར་འགྱུར་རོ། །
གཉིས་པ་ནི། རྡོ་རྗེ་འཆང་ཆེན་པོའི་སྐུ་ནི་ཚད་དཔག་ཚད་བརྒྱའི་ཁྱོན་ཙམ་དུ་རྒྱ་ཆེ་བ། རྡོ་རྗེ་འབར་བའི་འོད་དག་གི་སྟེ་རང་གི་སྐུའི་འོད་ཟེར་དེས་འཇིག་རྟེན་གྱི་ཁམས་དཔག་ཏུ་མེད་པ་གསལ་བར་བྱེད་པས་སྣང་བར་འགྱུར་བའོ། ། དངོས་འཛིན་གྱི་དྲི་མ་མེད་པས་དག་པའི་བདག་ཉིད་དེ། མཚན་སུམ་ཅུ་རྩ་གཉིས་ཀྱི་རྒྱན་གྱིས་བརྒྱན་པའི་ཡེ་ཤེས་ཀྱི་སྐུ་འདི་ནི། ཚངས་པ་དང་དྲག་པོ་ལ་སོགས་པའི་ལྷ་རྣམས་ཀྱིས་ཀྱང་ནམ་ཡང་བལྟ་བར་མི་ནུས་ན། གཞན་རྣམས་ཀྱིས་ལྷ་སྨོས་ཀྱང་ཅི་དགོས། འོ་ན་སུ་ཞིག་གི་སྤྱོད་ཡུལ་ཡིན་ཞེ་ན། ས་བཅུ་པ་ལ་གནས་པའི་ཕྱིར་མི་ལྡོག་པའི་བྱང་ཆུབ་སེམས་དཔའི་སྤྱོད་ཡུལ་ཡིན་ནོ་ཞེས་ཆག་གིས་བཤད་དོ། ། ཏིང་ངེ་འཛིན་གྱི་མཚན་ནི།
འཇམ་པའི་རྡོ་རྗེ་མཆོག་གི་དམ་ཚིག་ནི་སྒྱུ་ལུས་ཕྱག་རྒྱ་ཆེན་པོའོ། ། སྐྱེ་བོ་རྣམས་ཀྱིས་མི་རིག་པས་ན་མི་སྣང་བའོ། ། འདིར་འགྲེལ་པས། སོ་སོ་སྐྱེ་བོས་མི་མཐོང་ཞེས་པ་ལྟར་ན། ས་དང་པོ་ཡན་ཆད་ཀྱིས་མཐོང་བར་མངོན་པས་ན། ཕྱིར་མི་ལྡོག་པའི་སྤྱོད་ཡུལ་ཞེས་གསུངས་པ་ས་དང་པོ་ཡན་ཆད་ནས་འཛིན་པར་རིགས་སོ་སྙམ། དེ་ལྟ་ན་ས་དང་པོ་ནས་ལོངས་སྤྱོད་རྫོགས་པའི་སྐུ་ལ་ཆོས་མཉན་པ་ཡང་འགྲིག་གོ ། གསུམ་པ་ནི། རྡོ་རྗེ་མི་ཕྱེད་གསུམ་ནི་སེམས་སྣང་བ་གསུམ་ཡིན་ལ། དེ་ལས་བྱུང་བའི་གཤང་བ་ཡུལ་དང༌།
གཅི་བ་དབང་པོ་རྣམས་ཏེ་ཡུལ་ཡུལ་ཅན་ཕན་ཚུན་ཐ་མི་དད་དུ་བསྲེས་པས། དམ་ཚིག་ལྔ་སྟེ། གཉིས་གཉིས་གཅིག་ཏུ་བསྲེས་པས་ལྔའོ། ། ལྕགས་གསུམ་ནི་སེམས་སྣང་བ་གསུམ་ཡིན་ལ། སྣང་བ་གསུམ་རླུང་དང་ལྡན་པས་བྱས་པའི་སྒྱུ་མ་ལྟ་བུའི་སྐུ་བསྐྱེད་ནས། ཁར་ཏེ་འོད་གསལ་དུ་བཅུག་ནས་བསྒོམ་མོ། ། དེ་ལས་ཅིར་འགྱུར་ཞེ་ན། སངས་རྒྱས་ཀུན་གྱི་སྟེ། རྟོག་གེ་པ་རྣམས་ཀྱིས་མི་ཕྱེད་པའི་ཐུགས་ཡེ་ཤེས་ཀྱི་སྐུ་དེ་རུ་བཅུག་སྟེ་རབ་ཏུ་བསྒོམས་པས། དེ་མ་ཐག་ཏུ་འོད་གསལ་ལས་ལྡང་བའི་མི་སློབ་པའི་ཟུང་འཇུག་འཇམ་པའི་རྡོ་རྗེའི་འོད་དེ་གཟི་བརྗིད་འདྲ་བར་འགྱུར་རོ། །
གཉིས་པ་དངོས་གྲུབ་སྒྲུབ་པའི་ཆོ་ག་ལ་གཉིས་ཏེ། བསྐྱེད་རིམ་པའི་དངོས་གྲུབ་སྒྲུབ་པའི་ཆོ་ག་དང༌། རྫོགས་རིམ་པའི་དངོས་གྲུབ་སྒྲུབ་པའི་ཆོ་གའོ། ། དང་པོ་ལ་བདུན་ཏེ། རྫས་ཀྱི་སྒོ་ནས་རིག་འཛིན་སྒྲུབ་པ་དང༌། སྔགས་ཀྱི་རི་ལུས་རིག་འཛིན་སྒྲུབ་པ་དང༌། ཕྱག་རྒྱ་ཆེན་པོའི་གཟུགས་ཀྱིས་རིག་འཛིན་སྒྲུབ་པ་དང༌། དངོས་གྲུབ་དང་མཐུན་པའི་སྤྱོད་པ་བྱ་བ་དང༌། གདུལ་བྱ་འདུན་པའི་སྦྱོར་བ་རྒྱས་བཏབ་དང་བཅས་པ་དང༌། ལས་ཀྱི་དབྱེ་བ་ཟས་ལ་སྤྱོད་པའི་ཆོ་ག་དང༌།
ལྷ་རྣམས་རྒྱས་པར་བྱ་བའི་ཆོ་གའོ། ། དང་པོ་ལ་བཞི་ལས། འཁོར་ལོའི་རིག་འཛིན་སྒྲུབ་པ་ཕན་ཡོན་དང་བཅས་པ་ནི། དང་པོའི་སྦྱོར་བ་དང༌། དཀྱིལ་འཁོར་རྒྱལ་པོ་མཆོག་ཡན་ཆད་བསྐྱེད་ནས། ལས་རྒྱལ་མཆོག་ནི། འཁོར་ལོ་དཀར་པོ་རྩིབས་བརྒྱད་པ་མུ་ཁྱུད་དང་བཅས་པ་འོད་ཟེར་རྣམ་པར་འཕྲོ་བ་བྱས་ལ་མདུན་དུ་བཞག་གོ ། དེ་ནས་མདུན་གྱི་འཁོར་ལོ་མི་དམིགས་པ་ལས་རང་གི་སྔགས་ཏེ། རྣམ་སྣང་གི་ས་བོན་ཨོཾ་ལས་འཁོར་ལོ་འོད་འཕྲོ་བ་མདངས་དང་ལྡན་པ། མཆོག་ཏུ་གྱུར་པ་ཅན་དཀར་པོ་རྩིབས་བརྒྱད་པ།
འོད་ཟེར་རྣམ་པར་འཕྲོ་བ། སངས་རྒྱས་ཐམས་ཅད་བཞུགས་པའི་གནས་སུ་ཐུན་བཞིར་བསྒོམ་ཞིང༌། ཇི་སྲིད་དྲོད་དང༌། དུ་བ་འཐུལ་བ་དང༌། འབར་བའི་རྟགས་རབ་འབྲིང་གསུམ་བྱུང་གི་བར་དུ་བསྒོམས་ནས། དེ་ནས་འཁོར་ལོ་རང་གི་ལག་ཏུ་ཐོགས་པས་ནམ་མཁའ་ལ་འགྲོ་བ་དང༌། ཚེ་བསྐལ་པར་ཡང་ཐུབ་པས་སངས་རྒྱས་རྡོ་རྗེ་འཆང་དང་མཉམ་པར་འགྱུར་རོ། ། གཞན་ཡང་རིག་པ་འཛིན་པ་དེ་རི་རབ་སུམ་ཅུ་རྩ་དྲུག་གི་རྡུལ་ཕྲ་རབ་ཇི་སྙེད་ཡོད་པའི་ཚད་ཀྱི་འཁོར་ལོ་རྣམས་དེའི་རྗེས་སུ་འབྲང་བར་འགྱུར་ཏེ། ཐམས་ཅད་ཀྱང་རྡོ་རྗེ་འཛིན་པ་དང་འདྲ་བར་ཚེའི་དངོས་གྲུབ་ཐོབ་པས་མི་འཇིགས་པ་ཉིད་དོ། ། ཏིང་ངེ་འཛིན་གང་གིས་འཁོར་ལོའི་གྲངས་དང་མཉམ་པར་འཇུག་པའི་ཚེའི་དངོས་གྲུབ་ལ་སོགས་པ་ཐོབ་པ་འདི་ནི་འཁོར་ལོའི་དམ་ཚིག་ཅེས་བྱའོ། །
རྡོ་རྗེའི་རིག་འཛིན་སྒྲུབ་པ་ནི། གཞན་སྤྱི་དང་མཐུན་ལ། མི་བསྐྱོད་པའི་དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་ལ་གནས་ནས། མདུན་གྱི་རྡོ་རྗེ་རིན་པོ་ཆེ་དེ་ཉིད་དཀྱིལ་འཁོར་གྱི་དབུས་སུ་སྟེ་སྟོང་པར་བྱས་པའི་ངང་ལས། རང་སྔགས་ཧཱུྃ་ལས་རྡོ་རྗེ་ཆེན་པོ་བསྒོམས་ལ། དེ་ཉིད་རྡོ་རྗེ་ཀུན་གྱི་གནས་ཡིན་པར་བསམས་ནས་ཞེས་པ་སྟེ། དེའི་སྟེང་དུ་མི་བསྐྱོད་པའི་ལྷ་བསྐྱེད་ནས་ཐུན་བཞིར་བསྒོམས་ན་ཕན་ཡོན་སྔ་མ་དང་འདྲ་བར་ཐོབ་པས་རྡོ་རྗེ་དང་འདྲ་བར་འགྱུར་རོ། ། གཞན་ཡང་རི་རབ་སུམ་ཅུ་རྩ་དྲུག་ཅེས་སོགས་ཏེ། དེའི་རྡུལ་རྙེད་ཀྱི་བུད་མེད་རྣམས་རྡོ་རྗེ་འཆང་དང་འདྲ་བར་ཡོན་ཏན་ཅན་གྱི་གནས་སུ་འགྱུར་ཞིང༌།
དྲག་པོ་དག་གི་སྟེ། ཁམས་གསུམ་ཐམས་ཅད་ཀྱི་ཕྱག་བྱས་པར་སྟོན་ནོ། ། དེ་ལྟར་བྱས་པ་འདོད་པའི་དབང་ཕྱུག་དང༌། ཁམས་གསུམ་པའི་ཕྱག་གི་ཡུལ་རྡོ་རྗེ་འཆང་ཆེན་པོར་འགྱུར་རོ། ། རྡོ་རྗེ་དམ་ཚིག་ནི་ལྷན་ཅིག་སྤྱོད་པའི་ཕྱག་རྒྱ་སྟེ། རྡོ་རྗེ་ནི་རྡོ་རྗེ་འཆང་ཆེན་པོའོ། ། མཉམ་པ་ཉིད་ནི་དེ་དང་ལྷན་ཅིག་པར་འགྲོ་བའི་མཱ་མ་ཀི་ལ་སོགས་པ་སྟེ། དེ་ལ་དམིགས་པའི་ཏིང་ངེ་འཛིན་གང་ཡིན་པ་ལ་དེ་སྐད་ཅེས་བྱའོ། ། གསུམ་པ་པདྨའི་རིག་འཛིན་སྒྲུབ་པ་ནི་གཞན་སྔར་དང་འདྲ་ལ། འོད་དཔག་མེད་ཀྱི་དང་པོའི་སྦྱོར་བ་དང༌།
དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་ལ་ཟངས་ལ་བྱས་པའི་པདྨ་ཆེན་པོ་འདབ་བརྒྱད་པ་བྱས་ལ། དེ་མི་དམིགས་པ་ལས་རང་སྔགས་རྡོ་རྗེ་སྟེ། འོད་དཔག་མེད་ཀྱི་ས་བོན་བསམས་ནས་སོ། ། སྔར་དང་འདྲ་བའི་པདྨ་བསྒོམས་ཏེ། དེ་ཉིད་ཆོས་འོད་དཔག་མེད་ཀྱིས་གཙོ་བྱས་པའི་ལྷ་རྣམས་ཀུན་གྱི་གནས་ཏེ་དེའི་སྟེང་དུ་བསམ་མོ། ། རྟགས་གསུམ་གང་རུང་བྱུང་བ་ན། ཕན་ཡོན་རྡོ་རྗེ་ཆོས་ཏེ་འོད་དཔག་མེད་དང་འདྲ་བར་འགྱུར་རོ། ། ཕན་ཡོན་གཞན་ཡང་རི་རབ་སུམ་ཅུ་རྩ་དྲུག་གི་ཕྲ་རབ་ཀྱི་རྡུལ་ཇི་སྙེད་ཡོད་པའི་ཚད་ཀྱི་དག་པའི་བདག་ཉིད་དེ། པདྨའི་རིགས་ཀྱི་སངས་རྒྱས་ཏེ།
ཐབས་ཡབ་ཀྱི་ངོ་བོ་དང་མཆོད་པ་མཆོག་སྟེ་རྒྱུ་ཤེས་རབ་ཡུམ་གྱི་ངོ་བོ་ཉིད་ཀྱི་དཀྱིལ་འཁོར་དེར་འཇོག་པར་བྱེད་པ་སྟེ། རང་གི་བདག་པོ་ཉིད་ཀྱི་སྔགས་ཡབ་དང༌། ཕྱག་རྒྱ་ཡུམ་གྱི་ཚོགས་སྒྲུབ་པ་པོ་ལ་དབང་བསྐུར་བར་འགྱུར་རོ། ། པདྨོ་ནི་པདྨའི་རིགས་ཅན་ནོ། ། མཉམ་པ་ཉིད་ནི་སྒྲུབ་པ་པོ་དེ་དང་མཉམ་པར་འཇོག་པའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། ། གསུམ་གྱི་བསྐལ་པ་ཞེས་སོགས་ཀྱི་ཚིག་རྐང་གཉིས་ཀྱི་དོན་ལེའུ་བཅུ་གཅིག་པར་བཤད་ཟིན་ཏོ། ། གཞན་ཡང་ཕྱོགས་བཅུའི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་གསང་བ་གསུམ་ལ་བསྙེན་བཀུར་བྱེད་པར་འགྱུར་རོ། ། རལ་གྲིའི་རིག་འཛིན་སྒྲུབ་པ་ནི། གཞན་སྔར་དང་འདྲ་ལ། དོན་ཡོད་གྲུབ་པའི་དང་པོའི་སྦྱོར་བ་དང༌།
དཀྱིལ་འཁོར་རྒྱལ་མཆོག་བསྐྱེད་ནས། ལྕགས་ཀྱི་རལ་གྲི་མདུན་དུ་བཞག་ནས་དེ་མི་དམིགས་པའི་ངང་ལས། རང་གི་སྔགས་ཏེ། དོན་གྲུབ་ཀྱི་ས་བོན་ཧ་ལས་འོད་ཟེར་ལྔའི་མདོག་དང་འདྲ་བའི་འོད་ཟེར་ལྔ་ལྡན་གྱི་རལ་གྲི་བསྒོམས་ལ། དེའི་སྟེང་དུ་དོན་གྲུབ་ཀྱི་དཀྱིལ་འཁོར་བསྐྱེད་ནས། རྟགས་གསུམ་གང་རུང་བྱུང་བ་ན། མིག་ཡངས་པ་སྟེ་སྒྲུབ་པ་པོའི་ལག་ཏུ་ཐོགས་ན། རྡོ་རྗེ་གསུམ་ནི་སྐུ་གསུང་ཐུགས་ཏེ། དེ་ཡོངས་སུ་རྫོགས་པའི་རིག་པ་འཛིན་པར་འགྱུར་རོ། ། དེ་ལ་རིག་པ་ནི་ཕྱག་རྒྱ་ཆེན་པོ་ཡིན་ལ།
དེ་འཛིན་པས་ན་རིག་འཛིན་ནོ། ། གཞན་ཡང་ཁམས་གསུམ་ན་རྫུ་འཕྲུལ་ཆེན་པོ་ཚངས་པ་ཆེན་པོ་ལ་སོགས་པས་མཆོད་བྱ་དང༌། ཚངས་དབང་ལྷ་མིན་གྱི་གཙོ་བོ་དག་གིས་ཀྱང་ཕྱག་བྱས་པར་འགྱུར་བ་དང༌། སྟོང་གསུམ་ན་གཅིག་པུ་པ་སྟེ། ཐམས་ཅད་ཀྱི་བདག་པོ་དང༌། གསང་བ་འཛིན་པའི་མཆོག་སྟེ། བསྐྱེད་རིམ་ལ་གནས་པ་རྣམས་ཀྱི་གཙོ་བོ་འགྱུར་རོ། ། སྐུ་གསུང་ཐུགས་ཀྱི་རྡོ་རྗེ་ཅན་ཏེ། སྒྲུབ་པ་པོ་རྣམས་ཀྱི་སེམས་ཀྱིས་གང་ཞིག་འདོད་པའི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་རྣམས། རྡོ་རྗེའི་ཐུགས་ལས་ཏེ་བསམས་པ་ཙམ་གྱིས་རབ་ཏུ་འབྱུང་ཞིང་དེ་ལྟ་བུའི་དངོས་གྲུབ་སྟེར་བར་འགྱུར་རོ། །
རལ་གྲི་ཐམས་ཅད་ཀྱི་སྟེ་དེ་བཞིན་གཤེགས་པ་ཐམས་ཅད་ཀྱི་རལ་གྲི་དམ་པ་ལ་དབྱེར་མེད་རྩེ་གཅིག་ཏུ་འཇུག་པའི་ཏིང་ངེ་འཛིན་དེ་ལ་དེ་སྐད་ཅེས་བྱའོ། ། འདིར་རིན་པོ་ཆེའི་སྒྲུབ་པ་མ་བཤད་པ་ནི། རིན་པོ་ཆེ་མ་རྙེད་ན་སྒྲུབ་པར་མི་ནུས་ལ། རྙེད་ན་སྒྲུབ་མི་དགོས་པར་དགོས་འདོད་ལྷུན་གྱིས་གྲུབ་པར་འབྱུང་བས་སོ། ། གཉིས་པ་སྔགས་ཀྱི་རི་ལུས་རིག་འཛིན་སྒྲུབ་པ་ནི། དཀྱིལ་འཁོར་རྒྱལ་པོ་མཆོག་གི་བར་དུ་བསྐྱེད་ནས། ལས་རྒྱལ་པོ་མཆོག་ནི། རང་ཉིད་རྡོ་རྗེ་འཆང་དུ་བསྒོམས་པའི་ཁ་རུ་ཏེ། སྨིན་མཚམས་ཀྱི་མཛོད་སྤུར། ཨོཾ་ཡིག་དཀར་པོ་རླུང་འཇུག་པའི་རང་བཞིན་ཅན་ཙ་ན་ཀའི་འབྲུ་ཚོད་ཙམ་གྱི་རི་ལུ་བསམས་པའི་དབུས་སུ་རང་གི་ལྷག་པའི་ལྷའི་གཟུགས།
རྣམ་པར་སྣང་མཛད་བསམ་མོ། ། དེ་ལྟར་བསྒོམས་ན་སྒྲུབ་པ་པོ་དེ་ནི་དེ་མ་ཐག་ཏུ་བྱང་ཆུབ་དོན་དམ་དང༌། སེམས་དཔའ་ཀུན་རྫོབ་གཉིས་དབྱེར་མེད་པའི་རྡོ་རྗེ་འཆང་གི་འོད་དེ་རྫུ་འཕྲུལ་དང་འདྲ་བར་འགྱུར་རོ། ། གཟི་བརྗིད་ནི་ཉི་མ་ཞེས་སོགས་ཚིག་རྐང་གཉིས་སོ། ། དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་ལ། རང་རྡོ་རྗེ་འཆང་དུ་བསྒོམས་པའི་ཁ་རུ་ཏེ་མགྲིན་པར་ཡི་གེ་ཨཱཿདམར་པོ་རླུང་གནས་པའི་རང་བཞིན་ཅན་ཙ་ན་ཀའི་འབྲུ་ཚོད་ཙམ་གྱི་རི་ལུར་བསམས་ནས། དབུས་སུ་རང་གི་ལྷག་པའི་ལྷའི་གཟུགས་སམ་འོད་དཔག་མེད་བསྒོམ་མོ། ། བྱང་ཆུབ་ཡེ་ཤེས་ནི་རྡོ་རྗེ་འཆང་ངོ༌། ། གཞན་སྔ་མ་བཞིན་ནོ། །
ཡང་རང་ཉིད་རྡོ་རྗེ་འཆང་དུ་བསྒོམས་པའི་ཁ་རུ་ཏེ་སྙིང་ཁར་ཡི་གེ་ཧཱུྃ་སྔོན་པོ་རླུང་ལྡང་བའི་བདག་ཉིད་ཅན་ཙ་ན་ཀའི་འབྲུ་ཚོད་ཙམ་གྱི་རི་ལུར་བསམས་ནས་ནི། དབུས་སུ་རང་གི་ལྷག་པའི་ལྷའི་གཟུགས་སམ་མི་བསྐྱོད་པ་བསམ་མོ། ། ལྷག་མ་སྔ་མ་བཞིན་ནོ། ། གསུམ་པ་ཕྱག་རྒྱ་ཆེན་པོའི་གཟུགས་ཀྱིས་རིག་འཛིན་བསྒྲུབ་པ་ལ་གཉིས་ཏེ། རིགས་ལྔའི་ཕྱག་མཚན་ལ་བརྟེན་ནས་སྒྲུབ་པ་དང༌། ཁྲོ་བོའི་ཕྱག་མཚན་ལ་བརྟེན་ནས་སྒྲུབ་པའོ། ། དང་པོ་ལ། འཁོར་ལོའི་རིག་འཛིན་བསྒྲུབ་ན། དཀྱིལ་འཁོར་རྒྱལ་པོ་མཆོག་གི་བར་དུ་བསྐྱེད་ནས། མཁའ་དབྱིངས་ཏེ།
དང་པོར་དེ་བཞིན་ཉིད་བསྒོམས་ནས། དེ་ནས་གསལ་བ་ཟླ་བའི་དཀྱིལ་འཁོར་བསྒོམས་པའི་དབུས་ན་གནས་པའི་རྣམ་པར་སྣང་མཛད་རབ་ཏུ་བསྒོམས་ལ། དེའི་ལག་ཏུ་འཁོར་ལོ་རབ་ཏུ་བསྒོམས་ན་འཁོར་ལོའི་རིག་པ་འཛིན་པར་འགྱུར་རོ། ། འདི་ཇི་ལྟར་བསྒྲུབ་པར་བྱ་ཞེ་ན། འཁོར་ལོ་ཆེན་པོའི་རིགས་ཏེ་རྣམ་སྣང་གི་རིགས་ཟླ་བའི་དཀྱིལ་འཁོར་གྱི་སྟེང་དུ་ཨོཾ་ལས་འཁོར་ལོ་དང༌། དེ་ལས་རྣམ་པར་སྣང་མཛད་བསྒོམ་མོ། ། སུ་ཞིག་གིས་ན། སངས་རྒྱས་ཀྱི་སྐུ་རྣམ་སྣང་གི་ཏིང་ངེ་འཛིན་ལ་རབ་ཏུ་སྦྱོར་བའི་སྒོ་ནས། ཡེ་ཤེས་མཆོག་སྟེ་རྣམ་སྣང་གི་སྒྲུབ་པ་འདི་ཡེཤེས་རྡོ་རྗེ་སྟེ་སྒྲུབ་པོ་དག་གིས་བྱའོ། ། རྡོ་རྗེའི་རིག་འཛིན་བསྒྲུབ་པ་ནི།
དཀྱིལ་འཁོར་རྒྱལ་མཆོག་གི་བར་དུ་བསྐྱེད་ནས། མཁའ་དབྱིངས་ཏེ་དང་པོར་སྟོང་ཉིད་བསྒོམས་ནས། དེ་ནས་རྡོ་རྗེ་སྟེ་ཉི་མའི་དཀྱིལ་འཁོར་བསྒོམས་ལ། དེའི་དབུས་སུ་ཧཱུྃ་ལས་རྡོ་རྗེ། དེ་ལས་གཉིས་སུ་མེད་པའི་ཡེ་ཤེས་ཀྱི་བདག་ཉིད་མི་བསྐྱོད་པར་གནས་པར་བསྒོམས་ཏེ། དེའི་ལག་ཏུ་རྡོ་རྗེ་བསྒོམས་ན་རྡོ་རྗེའི་རིག་པ་འཛིན་པ་འགྱུར་རོ། ། གཞན་སྔ་མ་ལྟར་རོ། ། རིན་པོ་ཆེའི་རིག་འཛིན་བསྒྲུབ་པ་ནི། མཁའ་དབྱིངས་ཏེ་དེ་བཞིན་ཉིད་བསྒོམས་ནས། དེ་ལ་རིན་པོ་ཆེ་བསམས་ལ་དེའི་དབུས་སུ་བདག་ཉིད་རིན་ཆེན་རྡོ་རྗེ་སྟེ།
རིན་ཆེན་འབྱུང་ལྡན་དུ་བསྒོམས་ན། ལག་ཏུ་རིན་པོ་ཆེ་རབ་ཏུ་བསྒོམས་ནས་རྟགས་གསུམ་གང་ཡང་རུང་བ་བྱུང་ན་རིན་པོ་ཆེའི་རིག་པ་འཛིན་པར་འགྱུར་རོ། ། འདི་དག་ཇི་ལྟར་བྱ་ཞེ་ན། དཀྱིལ་འཁོར་རྒྱལ་པོ་མཆོག་གི་བར་དུ་བསྐྱེད་དེ། ལས་རྒྱལ་པོ་མཆོག་ལ་རིན་པོ་ཆེའི་རིགས་ཏེ། རིན་ཆེན་འབྱུང་ལྡན་གྱི་རིགས་བསྒོམས་ནས། རིན་པོ་ཆེའི་སྐུ་རིན་ཆེན་འབྱུང་ལྡན་ལ་རབ་ཏུ་སྦྱོར་བའི་སྒོ་ནས། རིན་ཆེན་མཆོག་སྟེ་རིན་ཆེན་འབྱུང་ལྡན་གྱི་སྒྲུབ་པ་འདི་ཡེ་ཤེས་རྡོ་རྗེས་ཏེ་སྒྲུབ་པ་པོ་དག་གིས་བྱའོ། ། པདྨའི་རིག་འཛིན་བསྒྲུབ་པ་ནི། མཁའ་དབྱིངས་ཏེ་དེ་བཞིན་ཉིད་བསྒོམས་ནས་པདྨ་འདབ་བརྒྱད་བསམ་ལ།
དེའི་དབུས་སུ་གནས་པར་བདག་ཉིད་ཚེ་དཔག་ཏུ་མེད་པར་བསྒོམས་ནས། ལག་ཏུ་པདྨོ་རབ་ཏུ་བསྒོམ་ཞིང༌། རྟགས་གསུམ་གང་རུང་བྱུང་ན་པདྨོའི་རིག་པ་འཛིན་པར་འགྱུར་རོ། ། འདི་ཇི་ལྟར་བྱ་ཞེ་ན། དཀྱིལ་འཁོར་རྒྱལ་མཆོག་གི་བར་བསྐྱེད་ནས། ལས་རྒྱལ་མཆོག་ལ་པདྨའི་རིགས་རབ་ཏུ་བསྒོམས་ནས། ཆོས་ཀྱི་སྐུ་འོད་དཔག་མེད་པའི་ཏིང་ངེ་འཛིན་ལ་རབ་ཏུ་སྦྱོར་བའི་སྒོ་ནས། པདྨོའི་མཆོག་འོད་དཔག་མེད་པའི་སྒྲུབ་པ་འདི་ཡེ་ཤེས་རྡོ་རྗེས་ཏེ་སྒྲུབ་པ་པོ་དག་གིས་བྱའོ། ། རལ་གྲིའི་རིག་འཛིན་སྒྲུབ་པ་ནི། ནམ་མཁའི་དབྱིངས་ཏེ་དེ་བཞིན་ཉིད་བསྒོམས་ནས།
རལ་གྲི་བསམས་ལ། དེའི་དབུས་སུ་གནས་པར་བདག་ཉིད་དོན་ཡོད་ཡེ་ཤེས་ཏེ། དོན་ཡོད་གྲུབ་པའི་སྐུར་རབ་ཏུ་བསྒོམས་ལ། དེའི་ལག་ཏུ་རལ་གྲི་རབ་ཏུ་བསྒོམས་ཤིང༌། རྟགས་གསུམ་གང་རུང་བྱུང་ན་རལ་གྲིའི་རིག་པ་འཛིན་པར་འགྱུར་རོ། ། འདི་དག་ཇི་ལྟར་བྱ་ཞེ་ན། དམ་ཚིག་ཆེན་པོའི་རིགས་ཏེ། དོན་གྲུབ་ཀྱི་རིགས་རྣམས་བསྒོམས་ཏེ། དམ་ཚིག་གི་སྐུ་དོན་ཡོད་གྲུབ་པའི་ཏིང་ངེ་འཛིན་ལ་རབ་ཏུ་སྦྱོར་བའི་ཚུལ་གྱིས་སོ། ། སུ་ཞིག་གིས་བྱ་ཞེ་ན།
དམ་ཚིག་མཆོག་དོན་ཡོད་གྲུབ་པའི་སྒྲུབ་པ་འདི་ཡེ་ཤེས་རྡོ་རྗེ་སྒྲུབ་པོ་དག་གིས་བྱའོ། ། རིགས་ལྔའི་ཕྱག་མཚན་གྱི་རིག་འཛིན་གྱི་སྒྲུབ་པ་བསྟན་ཟིན་ཏོ། ། གཉིས་པ་ཁྲོ་བོའི་ཕྱག་མཚན་གྱིས་རིག་འཛིན་སྒྲུབ་པ་ནི། རིགས་ལྔའི་ཕྱག་མཚན་གྱིས་རིག་འཛིན་སྒྲུབ་པར་མ་ཟད། རྩེ་གསུམ་དང༌། ལྕགས་ཀྱུ་དང༌། དགྲ་སྟྭ་ལ་སོགས་པ་ཁྲོ་བོའི་མཚན་མ་རྣམས་ཀྱིས་ཀྱང་བསྒྲུབ་པར་བྱའོ། ། རྣལ་འབྱོར་གང་གིས་བསྒྲུབ་ཅེ་ན། རྡོ་རྗེའི་ཁྱད་པར་ཏེ། མི་བསྐྱོད་པའི་བསམ་གཏན་གྱིས་བསྒྲུབས་ན་འགྲུབ་པར་འགྱུར་རོ། །
མི་བསྐྱོད་པའི་བསམ་གཏན་ཇི་ལྟ་བུས་སྒྲུབ་ཅེ་ན། ཐ་མལ་པའི་དངོས་པོ་སྤངས་ནས་ཕུལ་དུ་བྱུང་བའི་དངོས་པོ་བསྒྲུབ་པར་ནུས་པའི་སྐུ་གསུང་ཐུགས་ཀྱི་སྒྲུབ་པའི་བསམ་གཏན་དེས་འགྲུབ་པར་འགྱུར་གྱི། གཞན་དག་གིས་ནི་མ་ཡིན་ནོ། ། གཞུང་ཉེ་བར་བསྡུ་བ་ནི། དམ་ཚིག་ཆེན་པོ་ནི་ཐེག་པ་ཆེན་པོའོ། ། དེའི་དངོས་གྲུབ་ནི་གོང་དུ་བཤད་པ་རྣམས་ཏེ། རྡོ་རྗེ་འཆང་ཆེན་པོས་དེ་སྐད་ཅེས་བཀའ་བསྩལ་ཏོ། ། བཞི་པ་དངོས་གྲུབ་དང་མཐུན་པའི་སྤྱོད་པ་སྟོན་པ་ནི། རྟག་ཏུ་བསྒྲུབ་བོ། ། གང་ན།
གོང་དུ་བཤད་པའི་དངོས་གྲུབ་རྣམས་སོ། ། གང་གིས་ན། སྒྲུབ་པ་པོས་སོ། ། གྲོགས་གང་དང་ལྷན་ཅིག་སྒྲུབ་ཅེ་ན། ལམ་གྱི་བཞི་མདོ་སྟེ། བྲམ་ཟེ་དང༌། རྒྱལ་རིགས་དང༌། རྗེ་རིགས་དང༌། དམངས་རིགས་ཀྱི་ཕྱག་རྒྱ་རྣམ་པ་བཞི་དང༌། ཡང་ན་ཤིང་དྲུང་སྟེ་གཅིག་པུ་དང༌།
མཚན་མ་གཅིག་པ་སྟེ། རང་དང་ལྷའི་ཆ་བྱད་འཛིན་པར་མཉམ་པ་དང༌། ཞི་བའི་གནས་ཏེ་གདོལ་པ་ལ་སོགས་པའི་བུད་མེད་དེ་དག་ལས་ཇི་ལྟར་རྙེད་པའི་གནས་ཏེ། དེ་དག་དང་ལྷན་ཅིག་ཏུའོ། ། ཐབས་གང་གིས་སྒྲུབ་ཅེ་ན། དེ་དག་དང་སྙོམས་པར་ཞུགས་ཏེ། རྡོ་རྗེ་ཡེ་ཤེས་གསུམ་དགུག་པའི་ཁྱད་པར་ཏེ། སྙོམས་པར་འཇུག་པའི་ཐབས་ཀྱིས་སོ། ། ལྔ་པ་གདུལ་བྱ་འདུན་པའི་སྦྱོར་བ་རྒྱས་བཏབ་དང་བཅས་པ་ལ་གསུམ་སྟེ། པཎྜི་ཏ་དགུག་པ་དང༌།
གནོད་སྦྱིན་མ་སོགས་དགུག་པ་དང༌། རྒྱས་བཏབ་ཀྱི་ཆོ་གའོ། ། དང་པོ་ནི། པཎྜི་ཏ་དགུག་པར་འདོད་ན། སྦྱོར་གསུམ་སྟེ་རྡོ་རྗེ་གསུམ་གྱི་བདག་ཉིད་ཅན་གྱི་སྔགས་ཀྱི་སྐྱེས་བུ་རྡོ་རྗེ་འཆང་ཉིད་རྡོ་རྗེ་ཅན་གསུམ་གྱི་སྦྱོར་བ་སྟེ། སེམས་དཔའ་གསུམ་གྱི་བདག་ཉིད་ཅན་དུ་བསམས་ནས། བདག་ཉིད་ཀྱི་སྐུ་གསུང་ཐུགས་ཏེ་སེམས་དཔའ་གསུམ་ལྕགས་ཀྱུའི་རང་བཞིན་དུ་བསམ་མོ། ། དགོས་པ་ཅིའི་ཕྱིར་ཞེ་ན། སངས་རྒྱས་ཏེ་རིན་པོ་ཆེའི་གང་ཟག་གཉིས་སུ་མེད་པའི་ཡེ་ཤེས་འདོད་པའི་བློ་དང་ལྡན་པ་དེ་ཉིད་དགུག་པའི་ཕྱིར་རོ། ། དེ་དགུག་པའི་སྦྱོར་བ་ནི།
ཡི་གེ་ཡཾ་ལས་བྱུང་བའི་རླུང་གི་དཀྱིལ་འཁོར་གྱི་དབུས་སུ་བསྒྲུབ་བྱ་གནས་པ་སྟེ་བཞག་ནས། བདག་ཉིད་ཀྱི་སྐུ་གསུང་ཐུགས་ཀྱི་འོད་ཟེར་གྱི་ལྕགས་ཀྱུས་བཏབ་པས་བདག་གི་གན་དུ་འོངས་ཏེ། རླུང་གི་དཀྱིལ་འཁོར་ལ་བབས་ནས། ལཾ་ལས་བྱུང་བའི་སའི་དཀྱིལ་འཁོར་ལ་འདུག་སྟེ། བདག་གིས་ཅི་བགྱི་ཟེར་ཞིང་འདུག་པར་བསམ་མོ། ། འདི་ནི་སངས་རྒྱས་ཏེ་སྐལ་ལྡན་གྱི་སྐྱེ་བོའི་སེམས་དགུག་པའི་ཆོ་ག་དམ་པ་ཡིན་ནོ། ། བཤད་མ་ཐག་པའི་རྡོ་རྗེ་སྟེ་སྦྱོར་བ་འདིས་དམ་ཚིག་ལས་བྱུང་སྟེ། ཕྱོགས་བཅུ་ན་བཞུགས་པའི་ལྷ་མོ་རྣམས་ཀྱང་བཀུག་ལ་ཉེ་བར་སྤྱད་ཅིང་ལུང་བསྒོ་བ་ལ་བཟུང་བར་བྱའོ། ། ནམ་མཁའི་དབྱིངས་ཀྱི་དམ་ཚིག་ནི། ལྷ་མོ་རྣམས་སོ། །
རྡོ་རྗེ་དགུག་པ་ནི་གཞན་གྱིས་མི་ཕྱེད་པའི་དགུག་པའོ། ། གཉིས་པ་གནོད་སྦྱིན་མོ་ལ་སོགས་པ་དགུག་པའི་ཆོ་ག་ནི། ལྷ་མོ་གཏི་མུག་ཅན་དགུག་པར་འདོད་ན། རྣམ་སྣང་གི་དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནི་རྣམ་པར་སྣང་མཛད་ཀྱི་འཁོར་ལོ་རྣམ་པར་སྣང་མཛད་བསྐྱེད་པའི་རྒྱུ་ཡིན་པས་རྒྱལ་གནས་ཏེ། དེ་ཉིད་ལྕགས་ཀྱུའི་རྣམ་པར་བསམས་ནས་བསྒྲུབ་བྱའི་སྙིང་ནས་དྲངས་ནས་རླུང་གི་དཀྱིལ་འཁོར་ལ་བསྐྱོན་ཏེ། བདག་ཉིད་ཀྱི་གན་དུ་འདུག་སྟེ་འདུད་པར་བསམས་པས་བདག་ཉིད་ཀྱི་དབང་དུ་འགྱུར་རོ། ། མི་བསྐྱོད་པའི་རྣལ་འབྱོར་པས་ལྷ་མོ་ཞེ་སྡང་ཅན་དགུགས་ན། མི་བསྐྱོད་པའི་རྡོ་རྗེ་དང༌།
ལྷ་མོ་ཆགས་ཅན་འགུགས་ན། འོད་དཔག་མེད་ཀྱི་པདྨ་དང༌། སོགས་པས་རིན་འབྱུང་གི་རྣལ་འབྱོར་པས། ལྷ་མོ་སེར་སྣ་ཅན་འགུགས་ན། རིན་པོ་ཆེ་དང་དོན་གྲུབ་ཀྱི་རྣལ་འབྱོར་པས། ལྷ་མོ་ཕྲག་དོག་ཅན་འགུགས་པར་འདོད་ན། རལ་གྲི་རྣམས་ལྕགས་ཀྱུར་བསམས་ནས་ལྷ་མོ་དེ་དང་དེ་དགུག་པར་བྱའོ། ། དེ་ལྟར་ན་སྒྲུབ་པ་པོས་དམ་ཚིག་དགུག་པའི་མཆོག་འདི་དག་བྱའོ། ། ཁམས་གསུམ་གྱི་དམ་ཚིག་ནི་གནོད་སྦྱིན་མོ་ལ་སོགས་པ་སྟེ་དེ་དགུག་པའི་ཆོ་གའོ། ། གསུམ་པ་རྒྱས་གདབ་ཀྱི་ཆོ་ག་ནི།
རྣམ་པ་ཀུན་གྱི་མཆོག་དང་ལྡན་པའི་རྣམ་སྣང་ལ་སོགས་པའི་རྣམ་པས་བསྐྱེད་པར་བྱ་བ་སངས་རྒྱས་རྡོ་རྗེ་འཆང་གི་སྐུར་བདག་ཉིད་རྣམ་པར་བསྒོམས་ལ། བསྒྲུབ་བྱའི་སྐུ་གསུང་ཐུགས་ལྕགས་ཀྱུ་དང་ཞགས་པ་ལ་སོགས་པས་དྲངས་ནས་མདུན་དུ་འདུག་པར་རབ་ཏུ་བསྒོམ་མོ། ། དེ་ནས་དེའི་ལག་པ་ནས་བཟུང་སྟེ། ཨོཾ་ཨཱཿཧཱུྃ་ཆེ་གེ་མོ་མ་མ་ཝ་ཤཾ་ཀུ་རུ་ཨཱཿཅེས་པས་རྒྱས་བཏབ་བོ། ། རྒྱས་གདབ་འདི་ལྟ་བུའི་སྦྱོར་བ་ཡིས་སྒྲུབ་པོ་དེ་ནི་རྡོ་རྗེ་འཆང་གི་གོ་འཕང་ལ་གནས་པའི་ལས་དག་བསྒྲུབ་བྱ་དེ་དག་གིས་བྱེད་པར་འགྱུར་ཏེ་པཎྜི་ཏས་གདམ་ངག་སྟོན། གནོད་སྦྱིན་མོ་སོགས་ཀྱིས་ཕྱག་རྒྱ་དང་མངག་གཞུག་སོགས་བྱེད་དོ། ། པཎྜི་ཏ་སོགས་ཁུགས་ནས་རྒྱས་འདེབས་པའི་དུས་སུ། རྣམ་པ་ཀུན་གྱི་མཆོག་དང་ལྡན་པ་རྡོ་རྗེ་འཆང་ཆེན་པོར་བསྒོམས་པས་ལུས་རྣམ་སྣང་དུ་བྱེད་ཅིང༌། ལྕེའི་རྡོ་རྗེའི་སྦྱོར་བས་སྔགས་བཟླས་པས་ངག་རྡོ་རྗེའི་གསུང་སྟེ་འོད་དཔག་མེད་དང་འདྲ་བར་འགྱུར་ཞིང༌། རྣམ་པ་ཀུན་གྱི་མཆོག་དང་ལྡན་པ་ཞེས་སོགས།
ཚིག་རྐང་པ་གཉིས་ཀྱི་དོན་ནི། བདག་ཉིད་ལྷའི་ང་རྒྱལ་དང་ལྡན་པས་བསྒྲུབ་བྱ་ལག་པས་བཟུང་ནས། རྒྱས་གདབ་པར་བྱའོ། ། ཞེས་སེམས་པར་བྱེད་ཅིང་སྔགས་ཀྱི་དོན་བསམས་པས་ནི་སེམས་རྡོ་རྗེ་མི་བསྐྱོད་པ་དང་འདྲ་བར་འགྱུར་རོ། ། རྒྱས་འདེབས་པའི་དུས་སུ་ལུས་རྡོ་རྗེ་འཆང༌། ངག་ཏུ་སྔགས་འདོན། ཡིད་ཀྱི་སྔགས་ཀྱི་དོན་སེམས་པའི་རྣམ་པར་འདི་དག་གིས་གསང་བ་གསུམ་ནི་སྐུ་གསུང་ཐུགས་ཏེ། དེའི་དམ་ཚིག་ནི་རྣམ་པར་སྣང་མཛད་ལ་སོགས་པ་རིགས་གསུམ་མོ། ། མཆོད་པའི་མཆོག་ནི་ལུས་ངག་ཡིད་གསུམ་གྱི་ངོ་བོ་ཇི་ལྟ་བ་བཞིན་དུ་ཡོངས་སུ་ཤེས་པ་ཡིན་ལ། དེ་ལྟ་བུའི་མཚན་ཉིད་ཅན་གྱི་མཆོད་པས་རྡོ་རྗེ་འཆང་མཆོད་ནས།
དགུག་ཅིང་རྒྱས་བཏབ་པའི་ཆོ་ག་འདི་རབ་ཏུ་བསྒྲུབ་པར་བྱའོ། ། དགུག་པ་དང་རྒྱས་གདབ་ཀྱི་ཆོ་ག་དེ་ནི། སངས་རྒྱས་ཐམས་ཅད་ཀྱི་ལུང་རྟོགས་དང་འབྲེལ་བའི་གཞན་ལ་གསང་བའི་ཆོ་ག་མཆོག་ཏུ་གྱུར་པ་རྣམས་བསྡུས་པས་ན། གསང་བའི་སྙིང་པོ་བསྡུས་པ་ཡིན་ནོ། ། གསང་བ་ཆེན་པོའི་དམ་ཚིག་རྡོ་རྗེ་འཆང་གིས་དེ་སྐད་ཅེས་བཀའ་བསྩལ་ཏོ། ། དྲུག་པ་ལས་ཀྱི་དབྱེ་བ་ལ། ཟས་ལ་སྤྱོད་པའི་ཆོ་ག་ནི། དངོས་གྲུབ་སྒྲུབ་པའི་ཚེ་ཁ་ཟས་ཀྱི་ཁྱད་པར་ཇི་ལྟ་བུ་ལ་སྤྱོད་པར་བྱ་ཞེ་ན། རིགས་སོ་སོའི་རྣལ་འབྱོར་པས། དངོས་གྲུབ་གང་དང་གང་སྒྲུབ་པ་ལ་ཤིས་པར་གསུངས་པའི་ཟས་ལ་སྤྱོད་པར་བྱའོ། །
ཞེས་སྟོན་པ་ནི། ཤ་ཆེན་ཏེ་མིའི་ཤ། དམ་ཚིག་མཆོག་གི་སྟེ་བདག་ཉིད་བཟའ་བ་དང༌། ལྷ་ལ་འབུལ་བ་དང༌། འབྱུང་པོ་ལ་གཏོར་མ་བྱིན་པས། རྡོ་རྗེ་གསུམ་མཆོག་སྟེ་མཁའ་ལ་སྤྱོད་པ་བསྒྲུབ་པར་བྱའོ། ། ཤ་ཆེན་པོ་དང་ལྡན་པའི་བཤང་གཅི་གཏོར་མ་སོགས་སུ་བྱིན་པའི་དམ་ཚིག་མཆོག་གིས་ནི་རིག་པ་འཛིན་པའི་གཙོ་བོར་འགྱུར་རོ། ། གླང་པོའི་ཤ་གཏོར་མ་སོགས་སུ་བྱིན་པའི་དམ་ཚིག་གིས་ནི་མངོན་ཤེས་ལྔ་ཉིད་ཐོབ་པར་བྱའོ། ། རྟ་ཤ་གཏོར་མ་སོགས་སུ་བྱིན་པའི་དམ་ཚིག་གིས་ནི་མི་སྣང་བའི་བདག་པོར་འགྱུར་རོ། ། ལས་དང་མཐུན་པའི་ཤ་མ་རྙེད་ན་ཇི་ལྟར་བྱ་ཞེ་ན།
རྙེད་སླ་བའི་ཁྱི་ཤ་དག་གི་གཏོར་མ་སོགས་སྦྱིན་པའི་དམ་ཚིག་གིས་ནི། གོང་དུ་བཤད་པའི་དངོས་གྲུབ་ཐམས་ཅད་འགྲུབ་པར་འགྱུར་རོ། ། བ་གླང་གི་ཤ་གཏོར་མ་སོགས་སུ་བྱིན་པའི་དམ་ཚིག་གིས་ནི། དགུག་དཀའ་བ་རྒྱལ་པོ་ལ་སོགས་པ་དགུག་པའི་མཆོག་ཏུ་འགྱུར་རོ། ། ཤ་རྣམས་ཞེས་སོགས་ཚིག་རྐང་གཉིས་ནི་སླའོ། ། དེ་དག་གིས་ཕན་ཡོན་ཅི་འཐོབ་ཅེ་ན། རྡོ་རྗེའི་སྦྱོར་བ་སྟེ་མི་ཤིགས་པའི་ཁ་ཟས་ཀྱི་ཆོ་ག་འདི་བྱས་ན་སྒྲུབ་པ་པོ་ལ་སངས་རྒྱས་ཐམས་ཅད་ཀྱིས་བྱིན་གྱིས་རློབ་པར་བྱེད་ཅིང་དངོས་གྲུབ་འགྲུབ་བོ། ། བདུན་པ་ལྷ་རྣམས་རྒྱས་པར་བྱ་བའི་ཆོ་ག་ལ་གཉིས་ཏེ། སྤྱི་གཙུག་གི་བདུད་རྩིས་ཚིམ་པར་བྱ་བ་མདོར་བསྟན། བདུད་རྩིའི་སྦྱོར་བ་རིགས་ཀྱི་དབྱེ་བས་སོ་སོར་བསྟན་པའོ། །
དང་པོ་ནི། སྒྲུབ་པའི་དུས་སུ་ཟས་ལ་སྤྱོད་པའི་ཚེ། བདག་ཉིད་རྣམ་པ་ཀུན་གྱི་མཆོག་དང་ལྡན་པའི་སྐུ་གསུང་ཐུགས་རྡོ་རྗེ་ཅན་ཏེ་རྡོ་རྗེ་འཆང་ངམ་ལྷག་པའི་ལྷར་བསྐྱེད་ནས། སྙིང་ཁར་པད་ཟླའི་སྟེང་དུ་ཡེ་ཤེས་དམ་ཚིག་སྟེ་ཡེ་ཤེས་སེམས་དཔའ་བསྒོམ་ཞིང༌། དེའི་སྙིང་ཁར་ཏིང་ངེ་འཛིན་སེམས་དཔའ་བསམས་ཏེ། དབུ་རྒྱན་ཏེ་སྤྱི་གཙུག་གི་གནས་སུ་རྡོ་རྗེ་མཆོག་འཛིན་པ་སྟེ། རྡོ་རྗེ་འཆང་ཟླ་བའི་ཚོགས་ཀྱི་འོད་ཟེར་དང་འདྲ་བའི་བདུད་རྩི་འཛག་པ་ཚངས་པའི་བུ་ག་ནས་ཞུགས་ཏེ། སངས་རྒྱས་ཐམས་ཅད་དེ་སེམས་དཔའ་གསུམ་མཉེས་ཤིང་ཚིམ་པར་འགྱུར་བར་བསམ་མོ། ། བཤད་མ་ཐག་པའི་བདུད་རྩི་འདི་ནི་དམ་ཚིག་གི་ཚུལ་གྱི་མཆོག་ཏུ་གྱུར་པའོ། ། དམ་ཚིག་མཆོག་གི་སྟེ་སྒྲུབ་པ་པོས་དངོས་གྲུབ་ཐམས་ཅད་འགྲུབ་པར་བྱེད་པའི་མཆོག་གི་བསམ་གཏན་འདི་རབ་ཏུ་བྱ་བ་སྟེ་བསྒོམ་པར་བྱའོ། །
དམ་ཚིག་ཐམས་ཅད་དེ་སྒྲུབ་པ་པོ་ལ། ཡེ་ཤེས་ཀྱི་རྡོ་རྗེ་བྱང་ཆུབ་ཀྱི་སེམས་ཀྱི་ཟས་ཚིམ་པར་འགྱུར་བའི་ཏིང་ངེ་འཛིན་ལ་དེ་སྐད་ཅེས་བྱའོ། ། གཉིས་པ་ནི། ཁ་ཟས་ལ་སྤྱོད་པའི་ཚེ་ལྐོག་མ་སྦྱང་བ་དང༌། ཟས་སྦྱང་བའི་ཆོ་ག་སྟོན་ཏེ། ཟས་ཐམས་ཅད་བདུད་རྩི་ལྔའི་ཏིང་ངེ་འཛིན་བསྒོམས་པའི་སྦྱོར་བ་ཡིས། ཧཱུྃ་གིས་སྦྱངས། ཨཱ་ཡིས་རྟོགས། ཨོཾ་གྱིས་སྦར་བར་བྱས་པའི་ཁ་ཟས་སྦྱར་ཏེ། ལྷའི་དབྱེ་བས་སུམ་ཅུ་རྩ་གཉིས་ཡོད་ཀྱང༌།
བསྡུ་ན་དམ་ཚིག་རྡོ་རྗེ་སྟེ་རིགས་ལྔར་འདུས་ལ། འདི་རྣམས་ཀྱི་མཆོག་མི་བསྐྱོད་པའི་རྣལ་འབྱོར་པས། ལྕེ་ལ་རྡོ་རྗེ་ཅན་གྱི་ཧཱུྃ་སྟེ། ཧཱུྃ་ཡོངས་སུ་གྱུར་པ་ལས་རྡོ་རྗེ་བསྒོམས་ཏེ་ཟས་ཟོས་ན། རྡོ་རྗེ་གསུམ་སྟེ་སྐུ་གསུང་ཐུགས་ཤིན་ཏུ་སྦྱངས་པ་འཐོབ་པར་འགྱུར་རོ། ། ཁ་ཟས་སྦྱང་བ་དང༌། ལྐོག་མ་སྦྱང་བ་འདི་ནི་རྡོ་རྗེ་ཚུལ་མཆོག་སྟེ་ཡི་གེ་ཨ་དང༌། ཡི་གེ་ཨོཾ་དག་གི་ཚུལ་ཀྱང༌། དེ་ལྟར་བྱ་སྟེ། འོད་དཔག་མེད་ཀྱི་རྣལ་འབྱོར་པས་ལྕེ་ལ་ཨ་ཡོངས་སུ་གྱུར་པ་ལས་པདྨ་བསམ་ཞིང༌།

རྣམ་སྣང་གི་རིགས་ཅན་གྱིས་ལྕེ་ལ་ཨོཾ་ཡོངས་སུ་གྱུར་པ་ལས་འཁོར་ལོ་བསམས་ཏེ་ཟས་ལ་སྤྱད་པར་བྱའོ། ། འདིས་ཅི་ཐོབ་ཅེ་ན། ཟས་ཀྱི་སྦྱོར་བ་ཡིས་སྐུ་གསུང་ཐུགས་ཤིན་ཏུ་སྦྱངས་པ་ཐོབ་ནས། རྡོ་རྗེ་སེམས་དཔའ་སྟེ། རྡོ་རྗེ་འཆང་དང་འདྲ་བར་འགྱུར་རོ། ། རྡོ་རྗེ་དམ་ཚིག་ནི་བདུད་རྩིར་བྱེད་པའི་བསམ་གཏན་ཡིན་ལ། བདུད་རྩི་ཕྲེང་བ་ནི། བདུད་རྩིའི་ཚོགས་ཏེ། དེ་བསྐྱེད་པའི་ཏིང་ངེ་འཛིན་ནོ། ། བསྐྱེད་རིམ་པའི་དངོས་གྲུབ་སྒྲུབ་པའི་ཆོ་ག་བསྟན་ཟིན་ཏོ། ། གཉིས་པ་རྫོགས་རིམ་པའི་དངོས་གྲུབ་སྒྲུབ་པའི་ཆོ་ག་ལ་གསུམ་སྟེ།
དངོས་གྲུབ་སྒྲུབ་པའི་ཆོ་ག་དངོས་དང༌། རྡོ་རྗེ་འཆང་གི་ཆོ་འཕྲུལ་བསྟན་པ་དང༌། མངོན་ཤེས་སྒྲུབ་པའི་ཆོ་གའོ། ། དང་པོ་ནི། རྡོ་རྗེ་ནི། སྒྱུ་ལུས་ཀྱི་སྐུ་གསུང་ཐུགས་གསུམ་མོ། ། དམ་ཚིག་ནི་གསུམ་པོ་ཡོངས་སུ་ཐིམ་པའི་ཡུལ་དོན་དམ་པའི་བདེན་པའོ། ། དེ་ཡོངས་སུ་གྲུབ་པ་ནི་མཆོག་ཟུང་འཇུག་གོ ། དེ་ལྟར་བསྒྲུབས་པས་ཅི་འཐོབ་ཅེ་ན། སྐུ་གསུམ་གང་ལ་མངའ་བའི་རྡོ་རྗེ་ཅན་ཏེ་རྡོ་རྗེ་འཆང་ཆེན་པོར་འགྱུར་རོ། །
དོན་ནི་སྒྱུ་ལུས་འོད་གསལ་དུ་བཅུག་སྟེ་ཟུང་འཇུག་གི་སྐུ་ལ་སློབ་ན། རྡོ་རྗེ་འཆང་ཐོབ་ཅེས་པའི་དོན་ནོ། ། གཉིས་པ་ལ་གསུམ་སྟེ། རང་གཞན་གྱི་དོན་གཉིས་གྲུབ་པ་དང༌། མངོན་པར་ཤེས་པ་ལྔ་འགྲུབ་པ་དང༌། སྔོན་འགྲོའི་བསྙེན་པའི་ཆོ་གའོ། ། དང་པོ་ནི། ཟུང་འཇུག་མཐར་ཕྱིན་པའི་ཆོ་ག་ནི། ཕྱོགས་བཅུའི་སེམས་ཅན་ཐམས་ཅད་ཀྱི་འདོད་པའི་དོན་རྫོགས་པར་བྱེད་པ། ཡིད་བཞིན་གྱི་ནོར་བུའི་འབྱུང་གནས་སུ་གྱུར་པའི་རྒྱ་མཚོ་ཆེན་པོ་དང་འདྲ་བར་འགྱུར་རོ། །
དག་པ་དང་མ་དག་པའི་འཇིག་རྟེན་གྱི་ཁམས་ཐམས་ཅད་དུ་སངས་རྒྱས་རྣམས་མཆོད་པ་དང༌། སེམས་ཅན་གྱི་དོན་བྱ་བའི་ཕྱིར་རྡོ་རྗེའི་བདག་ཉིད་ཀྱི་སྐུར་རྒྱུ་ཞིང་སྣང་བར་བྱེད་པར་འགྱུར་རོ། ། འཁོར་ལོའི་དམ་ཚིག་འགྲུབ་པ་སྟེ། རྣམ་སྣང་དང་འབྲེལ་བའི་དངོས་གྲུབ་མཆོག་སྒྲུབ་པ་ལ། སངས་རྒྱས་ཀྱི་སྐུ་རྡོ་རྗེ་འཛིན་པ་དང་འདྲ་བར་འགྱུར་རོ། ། འདིས་མཚོན་ནས་མི་བསྐྱོད་པ་དང་འབྲེལ་བའི་དངོས་གྲུབ་སྒྲུབ་པ་ལ་ཐུགས་རྡོ་རྗེ་དང་འདྲ་བར་འགྱུར་རོ། ། གངྒཱའི་བྱེ་མ་སྙེད་ཀྱི་འཇིག་རྟེན་ཐམས་ཅད་དུ་བཤད་མ་ཐག་པའི་གྲུབ་པ་སྟེ། དངོས་གྲུབ་རྣམས་རྣམ་པ་ཀུན་ཏུ་སྤྱོད་པར་འགྱུར་རོ། ། མཁའ་འགྲོ་དང་མཁའ་འགྲོ་མའི་རིག་པ་ཐམས་ཅད་ཀྱི་དམ་ཚིག་གི་མཆོག་ནི། དེ་སྒྲུབ་པར་བྱེད་པའི་སྔགས་ཡིན་ལ།
དེ་འཛིན་པར་བྱེད་པའི་རིག་པ་འཛིན་པ་རྣམས་ཀྱིའང་གཙོ་བོར་འགྱུར་རོ། ། རྡོ་རྗེའི་སྐུ་སྟེ་ཕྱག་རྒྱ་ཆེན་པོ་བསྒོམས་པས། བཤད་མ་ཐག་པའི་མཁའ་འགྲོ་དང་མཁའ་འགྲོ་མ་ཐམས་ཅད་ཀྱི་དམ་ཚིག་གི་རིག་པ་མཆོག་ཀྱང་འགྲུབ་པར་འགྱུར་རོ། ། ངག་གི་བྱ་བ་དང༌། ལུས་ཀྱི་ཡན་ལག་ཐམས་ཅད་མི་སྣང་བ་ལ་གནས་ནས། སྟོང་གསུམ་ཐམས་ཅད་བདག་ཉིད་གཅིག་པུས་སྣང་བར་བྱེད་པས་སངས་རྒྱས་ཀུན་ཏེ། གྲུབ་ཐོབ་ཀུན་གྱི་དངོས་གྲུབ་དང་འབྲེལ་བའི་ཕུན་སུམ་ཚོགས་པ་ཐམས་ཅད་འཕྲོག་ཅིང་ལེན་པ་དང༌། ལྷའི་མཆོག་བརྒྱ་བྱིན་ལ་སོགས་པའི་བུ་མོ་བཀུག་ནས་རྗེས་སུ་སྤྱོད་པར་འགྱུར་རོ། ། གཉིས་པ་མངོན་པར་ཤེས་པ་ལྔ་འགྲུབ་པར་བསྟན་པ་ནི། དང་པོ་རྡོ་རྗེའི་སྤྱན་གྱི་མངོན་ཤེས་ནི།
གངྒཱའི་བྱེ་མ་སྙེད་ཀྱི་ཚད་དང་མཉམ་པའི་སངས་རྒྱས་རྣམས་རྡོ་རྗེ་གསུམ་རྡོ་རྗེ་འཆང་ཆེན་པོ་གནས་འཇིག་རྟེན་གྱི་ཁམས་མུ་མེད་པ་ན་གནས་པར་བཞུགས་པ་དག་རང་གི་ལག་པའི་མཐིལ་དུ་སྐྱུ་རུ་ར་བཞག་པ་བཞིན་དུ། རྡོ་རྗེའི་མིག་གིས་དེ་ལྷའི་མིག་རྣམ་པར་དག་པས་མཐོང་བར་འགྱུར་རོ། ། གངྒཱའི་ཀླུང་གི་བྱེ་མ་སྙེད་ཀྱི་ཚད་དང་མཉམ་པའི་ཞིང་རྣམས་ན་སྒྲ་གྲག་པ་ཇི་སྙེད་པ་ཀུན་རྣ་བའི་དྲུང་ན་འཁོད་པ་བཞིན་དུ་རྣ་བའི་མངོན་ཤེས་ཁྱུ་མཆོག་སྟེ་གཙོར་བོར་གྱུར་པ་བདག་གིས་ཐོས་པར་འགྱུར་རོ། ། ཡང་གངྒཱའི་ཀླུང་གི་བྱེ་མ་སྙེད་ཀྱི་ཚད་དང་མཉམ་པའི་ཞིང་དག་གི་སེམས་ཅན་ཀུན་གྱི་སེམས་སྐུ་གསུང་ཐུགས་ཀྱི་མཚན་ཉིད་ཅན་ཏེ། སྣང་མཆེད་ཐོབ་གསུམ་གྱི་ངོ་བོ་གར་མཁན་གྱི་རོལ་མོའི་རྣམ་འགྱུར་ལྟར་བྱུང་བ། རང་བཞིན་བརྒྱད་ཅུའི་རྒྱུར་གྱུར་པའི་སྣ་ཚོགས་པའི་སེམས། གཞན་སེམས་ཤེས་པའི་མངོན་ཤེས་ཀྱིས་རིག་པར་འགྱུར་རོ། ། བསྐལ་པ་གངྒཱའི་བྱེ་སྙེད་དུ་ལས་ཀྱི་དབང་གིས་འགྲོ་བ་ལྔའི་འཁོར་བ་ན་གནས་པའི་སྔོན་གྱི་གནས་ཀྱི་གཏན་ཚིགས་དང༌། དུས་ཀྱི་ཁྱད་པར་རྣམས་ཞག་གསུམ་ལོན་པ་བཞིན་དུ་སྔོན་གྱི་གནས་རྗེས་སུ་དྲན་པའི་མངོན་ཤེས་ཀྱིས་དྲན་པར་འགྱུར་རོ། ། གངྒཱའི་བྱེ་མ་སྙེད་ཀྱི་ཚད་ཀྱི་བདག་ཉིད་ཀྱི་ལུས་སངས་རྒྱས་ཀྱི་སྤྲིན་ཏེ།
རྣམ་སྣང་ལ་སོགས་པའི་རིགས་ལྔའི་འཁོར་ལོས་བརྒྱན་ནས། བསྐལ་པ་གངྒཱའི་བྱེ་སྙེད་དུ་གནས་ཏེ། འོད་གསལ་སྦྱངས་པའི་རྫུ་འཕྲུལ་མཆོག་གི་རྡོ་རྗེས་འཇིག་རྟེན་གྱི་ཁམས་ཐམས་ཅད་སྤྲུལ་པས་འགེངས་ཤིང་སྤྲོ་བར་བྱེད་དོ། ། དམ་ཚིག་མངོན་པར་མཁྱེན་པ་རྡོ་རྗེ་འཆང་གིས་ཞེས་སོགས་སོ། ། དེ་ལ་རྡོ་རྗེའི་སྤྱན་ཞེས་སོགས་ལ། རྡོ་རྗེ་ནི་ཟུང་འཇུག་གི་རྡོ་རྗེ་འཆང་ངོ༌། ། སྤྱན་ལ་སོགས་པ་ནི། འོད་གསལ་གྱིས་སྦྱངས་པའི་ལྷའི་མིག་ལ་སོགས་པའོ། ། འོད་གསལ་གྱིས་སྦྱངས་པས་འཇིག་རྟེན་པའི་མངོན་ཤེས་ལས་ཁྱད་པར་དུ་འཕགས་ལ། རྡོ་རྗེ་འཆང་ལ་མངའ་བས།
ཉན་རང་སོགས་ལས་ཁྱད་པར་དུ་འཕགས་སོ། ། མངོན་ཤེས་ལྔ་པོ་འདི་དག་གིས་གཞན་གྱི་དོན་དུ་ཇི་ལྟར་འགྱུར་ཞེ་ན། སངས་རྒྱས་ཀྱི་སྐུ་མཐའ་ཡས་པ་དང་འདྲ་བར། སངས་རྒྱས་ཀྱི་ལྷའི་མིག་ལ་སོགས་པའི་མངོན་པར་ཤེས་པས་གཞན་གྱི་དོན་ཕུན་སུམ་ཚོགས་པ་འགྲུབ་བོ། ། མངོན་ཤེས་ལྔས་སེམས་ཅན་གྱི་དོན་མཛད་ནས། རང་དོན་དུ་ཇི་ལྟར་གནས་པར་འགྱུར་ཞེ་ན། ཡན་ལག་བདུན་དང་ལྡན་པས་འཁོར་བ་ཇི་སྲིད་པར་བཞུགས་པར་བསྟན་པ་ནི། གངྒཱའི་ཀླུང་གི་བྱེ་མ་སྙེད་ཀྱི་གྲངས་མེད་པའི་འཁོར་ལྷའི་བཞོན་པ་མཆོག་ལ་ཞོན་པ་རྣམས་ཀྱིས་ཡོངས་སུ་བསྐོར་ནས། འཁོར་བ་ཇི་སྲིད་པར་མི་འཇིག་པའི་རྡོ་རྗེའི་སྐུ་དང་གསུང་དང་ཐུགས་ཀྱིས་འཇིག་རྟེན་གྱི་ཁམས་ཀུན་རྣམ་པར་བགྲོད་ཅིང་གནས་པར་འགྱུར་རོ། ། གསུམ་པ་སྔོན་དུ་འགྲོ་བའི་བསྙེན་པའི་ཆོ་ག་ལ་བཞི་སྟེ།
ཐུན་མོང་གི་བསྙེན་པ་དང༌། མཆོག་གི་བསྙེན་པ་དང༌། བསྙེན་པ་གཉིས་ཀྱི་གནས་དང༌། སྒྲུབ་ཐབས་མདོར་བསྡུས་པའོ། ། དང་པོ་ནི། འདི་སྐད་བདག་གིས་ཐོས་པའི་ཚིག་ནས་བརྩམས་ནས་ཅི་རིགས་པར་ཐུན་མོང་དང༌། མཆོག་གི་སྒྲུབ་པ་བསྟན་ནས། བསྐྱེད་པའི་རིམ་པའི་ཡན་ལག་གསལ་བར་བྱ་བའི་ཕྱིར། བསྙེན་སྒྲུབ་ཡན་ལག་བཞི་སྟོན་པ་ལ་གཉིས་ཏེ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི། དམིགས་པར་བྱ་བས་ན་བསྙེན་པར་ཏེ་དེ་བཞིན་ཉིད་བསྒོམས་པས་ཡེ་ཤེས་ཀྱི་ས་སྦྱང་བའོ། ། མི་འདའ་བས་ན་དམ་ཚིག་གོ ། དེ་དང་སྦྱོར་བ་ནི་གཞལ་ཡས་ཁང་བསྐྱེད་པ་ནས། ལྷག་མོས་མཛད་པ་དང་བཅས་པ་སྒོམ་པ་སྟེ། ཡན་ལག་དང་པོ་བསྙེན་པའི་ཡན་ལག་གོ ། དེ་ནས་མངོན་བྱང་ལྔས་གཙོ་བོ་བསྐྱེད་དེ་སྤྲུལ་སྐུར་བསྒྱུར་ནས། ས་བོན་ལུས་ལ་འགོད་པའི་མཐར་ཐུག་པ་ནི་ཉེ་བར་སྒྲུབ་པ་འབྱུང་བ་སྟེ། ཡན་ལག་གཉིས་པའོ། །
སྒྲུབ་པའི་དོན་ནི་སྐུ་གསུང་ཐུགས་བྱིན་གྱིས་བརླབ་པ་ཡིན་ལ། སེམས་དཔའ་སུམ་རྩེག་ཏུ་བསྒོམ་པ་ནི། གསུམ་ཀ་ཡང་ལྷའི་བདག་ཉིད་དུ་མཉམ་པས་དམ་ཚིག་ཅེས་བྱ་སྟེ། ཡན་ལག་གསུམ་པའོ། ། དེ་དག་ནི་དང་པོར་སྦྱོར་བས་བསྡུས་སོ། ། ལྷག་མ་དཀྱིལ་འཁོར་རྒྱལ་མཆོག་དང༌། ལས་རྒྱལ་མཆོག་ལ་ཐུག་པ་ནི་གཞན་གྱི་དོན་སྒྲུབ་པས་ན་སྒྲུབ་པ་ཆེན་པོ་སྟེ་ཡན་ལག་བཞི་པའོ། ། དེ་ལྟར་ན་བསྙེན་སྒྲུབ་བཞིའོ། ། དེ་ལྟར་བསྙེན་སྒྲུབ་བཞིའི་རྣལ་འབྱོར་སྒོམ་པ་དེས། རྡོ་རྗེའི་བྱེ་བྲག་སྟེ།
ཟློས་པ་པོའི་རིགས་ཀྱི་བྱེ་བྲག་ཤེས་པར་བྱས་ནས། དེ་ནས་ལེའུ་བཅུ་གསུམ་པ་དང་བཅུ་བཞི་པ་སོགས་ནས་བཤད་པའི་ལས་རྣམས་བསྒྲུབ་པར་བྱའོ། ། གཉིས་པ་དེ་ཉིད་རྒྱས་པར་བཤད་པ་ནི། བསྙེན་པའི་ཏིང་ངེ་འཛིན་ནི་སྲུང་འཁོར་སྔོན་དུ་འགྲོ་བ་ཅན་གྱི་ཡེ་ཤེས་ཀྱི་ས་བསྒོམ་པའོ། ། དེ་ལ་རབ་ཏུ་སྦྱོར་བ་ནི། རྡོ་རྗེའི་ས་བསྐྱེད་པ་ནས་ལྷག་མོས་སྒོམ་པའི་བར་ཏེ། ཡན་ལག་དང་པོའི་བཤད་པའོ། ། དེ་ནས་ལྷག་མོས་འོད་གསལ་དུ་བཅུག་སྟེ། ཤུ་ནྱ་ཏའི་སྔགས་ཀྱིས་རྣམ་པར་དཔྱད་པ་ལས་བྱུང་བའི་བྱང་ཆུབ་མཆོག་སྟེ། དེ་བཞིན་ཉིད་བསྒོམ་མོ། །
དེ་ནས་ཉི་ཟླ་དང་པདྨ་རྣམས་གོང་ནས་གོང་དུ་བཞག་ལ། དེའི་སྟེང་དུ་ཡི་གེ་གསུམ་བཀོད་ཅིང༌། དེ་ཡོངས་སུ་གྱུར་པ་ལས་ཕྱག་མཚན་དང༌། དེ་ལས་ཕྱག་རྒྱ་ཆེན་པོའི་གཟུགས་བསྐྱེད་པ་ནི། བསྙེན་པའི་དེ་མ་ཐག་ཏུ་བསྐྱེད་པས་ན་ཉེ་བར་སྒྲུབ་པའོ། ། གྲུབ་པ་ནི་ཕྱག་རྒྱ་ཆེན་པོའི་གཟུགས་སོ། ། མཆོག་ནི་ཨོཾ་ལ་སོགས་པའི་ས་བོན་སུམ་ཅུ་སོ་གཉིས་འགོད་པའོ། ། རྡོ་རྗེའི་སྐྱེ་མཆེད་རྣམ་པར་དཔྱད། ། ཅེས་པ་ལ། རྡོ་རྗེ་ནི་ལྷ་སུམ་ཅུ་སོ་གཉིས་ཡིན་ལ།
སྐྱེ་མཆེད་ནི་ཕུང་པོ་ལ་སོགས་པའོ། ། རྣམ་པར་དཔྱད་པ་ནི་ས་བོན་དེ་རྣམས་ལྷ་དེ་དང་དེའི་ངོ་བོར་ཤེས་པའོ། ། འགྲེལ་པར། རྣམ་པར་བཞག་པ་གསུམ་པའི་རིམ་པས་ངེས་པར་བྱ་བའི་ཕྱིར། རྒྱུ་དང་འབྲས་བུ་ཡོངས་སུ་ཤེས་པ་ནི་རྣམ་པར་དཔྱད་ཅེས་པའི་དོན་ཡིན་ལ། རྡོ་རྗེ་སེམས་དཔའི་སྒྲུབ་ཐབས་སུ། སྔགས་ཀྱི་ངེས་པ་དང་པོ་སྟེ། ། འགོད་པ་བསྟན་པ་གཉིས་པའོ། ། རྣམ་བཞག་རིམ་པ་གསུམ་པ་སྟེ། ། དེ་ཉིད་བསྟན་པ་བཞི་པའོ། །
ཞེས་གསུངས་པ་ལས། རྣམ་བཞག་རིམ་པ་གསུམ་པ་ནི་ཤིན་ཏུ་རྣལ་འབྱོར་ཏེ། དེའི་དོན་ངེས་པར་བྱ་བའི་ཕྱིར། ལྷའི་གཟུགས་ལ་ཐབས་ཀྱི་རྒྱུ་ཡི་གེ་བཀོད་ཅིང༌། ཡི་གེ་དེ་ཉིད་རྒྱུའི་རྒྱུད་ཕུང་པོ་དག་པ་ཉིད། འབྲས་བུའི་རྒྱུད་རྣམ་སྣང་སོགས་སུ་ཤེས་པར་བྱ། ཞེས་ཆག་ལོས་བཤད་དོ། ། གཞན་དག་གིས་ནི་དོན་ཁོང་དུ་མ་ཆུད་དོ། ། འདིར་ཡིག་འབྲུ་ཉི་ཤུ་རྩ་བདུན་ཞེས་འཆད་པ་ནི་ལྷའི་གྲངས་མ་རྟོགས་པའོ། ། ཡན་ལག་གཉིས་པའི་བཤད་པའོ། །
ལུས་ངག་ཡིད་གསུམ་སྐུ་གསུང་ཐུགས་རྡོ་རྗེའི་བདག་ཉིད་དུ་སྒྲུབ་ཅིང༌། བྱིན་གྱིས་རློབ་པའི་དུས་སུ། སངས་རྒྱས་སྐུ་འཛིན་དཔལ་དང་ལྡན་ཞེས་སོགས་རབ་ཏུ་བརྗོད་པས། རྡོ་རྗེ་གསུམ་གྱི་ལྷ་ཚོགས་ལ་བསྐུལ་བ་དང༌། སྔགས་ཏེ་ཨོཾ་ལ་སོགས་པའི་ཏིང་ངེ་འཛིན་སེམས་དཔའ་དང༌། བདག་པོ་ཡེ་ཤེས་སེམས་དཔའ་རྣམས་རིགས་ཀྱི་དབྱེ་བས་ཅི་རིགས་པར་བསྒོམ་པ་ནི། སྔགས་ཀྱི་བདག་པོ་རྣམ་པར་བསྒོམ་པ་སྟེ། ཡན་ལག་གསུམ་པའི་བཤད་པའོ། ། སྒྲུབ་པ་ཆེན་པོ་བསྐྱེད་པ་དེའི་ཚེ་རང་གི་ལྷག་པའི་ལྷའི་ཏིང་ངེ་འཛིན་དང་ལྡན་པའི་རྣལ་འབྱོར་པས། རྡོ་རྗེ་པདྨ་འདུ་བྱས་ཏེ་སྙོམས་པར་ཞུགས་པ་ལས།
བཛྲ་དྷྲིཀ་ཞེས་སོགས་རང་གི་སྔགས་ལས་བྱུང་བའི་རྡོ་རྗེ་ཅན་ཏེ། མི་བསྐྱོད་པ་ལ་སོགས་པའི་ཕྱག་རྒྱ་ཆེན་པོའི་གཟུགས་བསྒོམས་ལ། དབུ་རྒྱན་ལ་ནི་བདག་པོ་རྡོ་རྗེ་འཆང་བསམ་ཞིང༌། ལྷག་མ་རྣམས་ཀྱི་དབུ་རྒྱན་ལ་ནི་རྣམ་སྣང་ལ་སོགས་པ་བསམས་ན། ཡེ་ཤེས་རྡོ་རྗེ་སྟེ་དངོས་གྲུབ་འགྲུབ་པར་འགྱུར་རོ། ། ཡན་ལག་བཞི་པའི་བཤད་པའོ། ། མདོར་བྱས་སུ་མི་བསྐྱོད་པ་རིགས་ལྔའི་དབུ་རྒྱན་དུ་བཤད་པ་དང༌། འདིར་རྡོ་རྗེ་འཆང་རིགས་ལྔའི་དབུ་རྒྱན་དུ་བཤད་པ་གཉིས་འགལ་ལོ་ཞེ་ན། ཆག་ལོས། ། འགྲེལ་པར་རྡོ་རྗེ་འཆང་ཞེས་བཤད་པ་མི་བསྐྱོད་པ་ལ་འཆད་ལ།
འགའ་ཞིག་རྡོ་རྗེ་འཆང་དང་མི་བསྐྱོད་པ་དབྱེར་མེད་པས་སྐྱོན་མེད་ཞེས་འཆད་པ་ལྟར་ན། རྡོ་རྗེ་འཆང་དང་རིགས་གཞན་རྣམས་ཀྱང་དབྱེར་མེད་པས། རྡོ་རྗེ་འཆང་ཉིད་ཐམས་ཅད་ཀྱི་དབུ་རྒྱན་དུ་འཇོག་དགོས་པར་འགྱུར་རོ། ། དེས་ན་ཆག་ལོ་ལྟར་འཐད་དོ། ། གཉིས་པ་མཆོག་གི་བསྙེན་པ་ལ་གསུམ་སྟེ། བསྙེན་པ་གཉིས་མདོར་བསྟན་པ་དང༌། བསྙེན་པ་གཉིས་སོ་སོར་བཤད་པ་དང༌། བསྙེན་པ་གཉིས་ཀྱི་ལྷ་བསྐྱེད་པ་ལུང་གིས་བཤད་པའོ། ། དང་པོ་ནི། རྒྱུད་ཕྱི་མ་ལས།
ཐུན་མོང་མཆོག་གི་དབྱེ་བ་ཡིས། ། བསྙེན་པ་རྣམ་པ་གཉིས་སུ་འགྱུར། ། ཐ་མལ་པ་ནི་རྡོ་རྗེ་བཞི། ། མཆོག་ནི་ཡན་ལག་དྲུག་ཏུ་འདོད། ། ཅེས་སོ། ། དེ་ལ་ཐུན་མོང་བ་ནི་གསུམ་སྟེ། རྒྱུད་ཐུན་མོང་བ་དང༌། ཐོབ་བྱེད་ཀྱི་རྒྱུ་ཐུན་མོང་བ་དང༌། ཐོབ་བྱའི་འབྲས་བུ་ཐུན་མོང་བའོ། ། དེ་ལ་རྒྱུད་ཐུན་མོང་བ་ནི།
དེ་ཉིད་འདུས་པ་སོགས་ལས་ཀྱང་བཤད་དོ། ། གཉིས་པ་ནི། བསྐྱེད་པའི་རིམ་པ་སྟེ། ཐུན་མོང་གི་དངོས་གྲུབ་ཀྱི་རྒྱུད་ཡིན་ལ། བརྒྱུད་ནས་མཆོག་གི་དངོས་གྲུབ་ཀྱང་ཐོབ་པར་བྱེད་པའི་ཕྱིར་རོ། ། འབྲས་བུ་ཐུན་མོང་བ་ནི། ཕྲིན་ལས་བཞི་དང༌། ནམ་མཁའ་ལ་འགྲོ་བ་སོགས་འཇིག་རྟེན་པ་དང་ཐུན་མོང་དུ་གྱུར་པའི་འབྲས་བུ་ཡིན་པའི་ཕྱིར་རོ། ། མཆོག་ནི་ཐུན་མོང་མིན་པ་སྟེ། རྒྱུད་ཐུན་མོང་བ་མིན་པ་ནི།
གསང་བ་འདུས་པ་སོགས་བླ་མེད་ཀྱི་རྒྱུད་ཁོ་ན་ནས་བཤད་པའི་ཕྱིར་རོ། ། ཐོབ་བྱེད་ཀྱི་རྒྱུ་ཐུན་མོང་མིན་པ་ནི། ཡན་ལག་དྲུག་གི་སྦྱོར་བ་སྟེ། དངོས་གྲུབ་ཐམས་ཅད་ཀྱི་མཆོག་ཕྱག་རྒྱ་ཆེན་པོ་ཁོ་ནའི་དོན་དུ་སྒྲུབ་པའི་ཕྱིར་རོ། ། འབྲས་བུ་ཐུན་མོང་མིན་པ་ནི། ཐེག་པ་གཞན་དང་ཐུན་མོང་མིན་པའི་དབང་ཕྱུག་བརྒྱད་དང་ལྡན་པའི་རྡོ་རྗེ་འཆང་ཆེན་པོའོ། ། དེས་ན་ཕ་རོལ་ཏུ་ཕྱིན་པ་ལས་ཀྱང་འབྲས་བུ་ལྷག་གོ ། འགའ་ཞིག་འདི་ཐུན་མོང་མིན་པའི་འབྲས་བུར་བཤད་ནས། སྔགས་ཀྱི་ཟུང་འཇུག་ས་བཅུ་པ་ལ་འཇོག་པ་ནི་འགལ་བ་ཁོ་ནའོ། ། དེ་ལྟར་བསྙེན་པ་རྣམ་པ་གཉིས་ལས།
ཐ་མལ་པ་སྟེ་ཐུན་མོང་བ་ནི། དང་པོ་སྟོང་ཉིད་བྱང་ཆུབ་སེམས་དཔའ་ཞེས་སོགས། རྡོ་རྗེ་བཞིས་ཤེས་པར་བྱ་སྟེ། སྔར་བཤད་ཟིན་ཏོ། ། མཆོག་ནི་སོ་སོར་སྡུད་པ་ལ་སོགས་ཡན་ལག་དྲུག་གིས་ཤེས་པར་བྱ་སྟེ། མཆོག་གི་དངོས་གྲུབ་འདོད་པས་བསླབ་པར་བྱ་བ་ཡིན་པས་ན། བསྙེན་པ་སྟེ། ཡོངས་སུ་དག་པའི་ལྷའི་སྐུ་དེ་ཉིད་ཐམས་ཅད་དེ། རྣམ་པ་ཐམས་ཅད་ཀྱི་བདག་ཉིད་དང༌། རྟག་ཏུ་སྟེ་དུས་དང་སྤྱོད་ལམ་ཐམས་ཅད་དུ་བསྐྱེད་པར་བྱ་བ་ཉིད་དང༌།
རྒྱུ་གང་གིས་ན། ཡེ་ཤེས་བདུད་རྩི་སྟེ་ཡན་ལག་དྲུག་སྦྱོར་བས་བསྐྱེད་པར་བྱ་བའོ། ། ཅིའི་ཕྱིར་ཡན་ལག་དྲུག་ཁོ་ནས་སྒྲུབ་ཅེ་ན། སོར་སྡུད་ལ་སོགས་པ་ཡན་ལག་དྲུག་པོ་འདི་ནི་སྔགས་ཏེ། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་ཟློས་པ་པོ་རྣམས་ཀྱི་སྦྲུལ་ལ་སོགས་པའི་སྔགས་དང༌། ལྷའི་དེ་ཁོ་ན་ཉིད་དང༌། དེ་དག་གི་དོན་ཟུང་འཇུག་གི་ཏིང་ངེ་འཛིན་སྒྲུབ་པར་བྱེད་པའམ་བསྐྱེད་པར་བྱེད་པའོ། ། ཇི་སྐད་དུ། བསྙེན་པའི་ཡན་ལག་སྦྱོར་དྲུག་གིས། ། བྱས་ནས་མཆོག་གི་སྒྲུབ་པ་ནི།
བསྒྲུབ་པར་བྱ་སྟེ་གཞན་དུ་ན། དངོས་གྲུབ་མཆོག་ཉིད་མི་འབྱུང་ངོ༌། ། ཞེས་སོ། ། དེ་ཉིད་ཀྱི་ཕྱིར་སྦྱོར་བ་ཡན་ལག་དྲུག་པོ་འདི་ཉིད་ཀྱིས་བསྙེན་པ་བྱའོ། ། གཉིས་པ་སོ་སོར་བཤད་པ་ལ་གཉིས་ཏེ། མདོར་བསྟན་པ་ནི། སོ་སོར་སྡུད་དང་བསམ་གཏན་དང༌། ། སྲོག་རྩོལ་དེ་བཞིན་འཛིན་པ་དང༌། ། རྗེས་སུ་དྲན་དང་ཏིང་འཛིན་རྣམས། ། སྦྱོར་བ་ཡན་ལག་དྲུག་ཅེས་བྱ། །
ཞེས་པའོ། ། ཡན་ལག་དྲུག་པོ་འདིས་ནི་མཆོག་གི་དངོས་གྲུབ་སྒྲུབ་པའི་རྒྱུ་དེ་ཁོ་ན་ཉིད་ཀྱི་ཏིང་ངེ་འཛིན་ཡན་ལག་དང་བཅས་པ་སྟོན་ཏེ། དེ་ལ་སོར་སྡུད་ཀྱིས་ནི། ལུས་དབེན་གྱི་སྦྱང་གཞི་བསྟན་ལ། བསམ་གཏན་གྱིས་ནི་དེ་སྦྱོང་བྱེད་ཀྱི་ལུས་དབེན་གྱི་ཏིང་ངེ་འཛིན་བསྟན་ནོ། ། བསམ་གཏན་གྱི་ཡན་ལག་ནི་ལྔ་སྟེ། རྟོག་དཔྱོད་དང༌། དགའ་བདེ་དང༌། སེམས་རྩེ་གཅིག་པའོ། ། དེ་ལ་རྟོག་པ་དང་དཔྱོད་པས་ནི་ལུས་དབེན་གྱི་ཏིང་ངེ་འཛིན་གྱི་ཁྱད་པར་སྟོན་ལ།
དགའ་བ་ནི་ལུས་དབེན་གྱི་ཕན་ཡོན་ནོ། ། བདེ་བས་ནི་ངག་དབེན་གྱི་ཕན་ཡོན་ཤིན་ཏུ་སྦྱངས་པ་སྟོན་ནོ། ། སེམས་རྩེ་གཅིག་པ་ནི་སེམས་རྣམ་པར་དབེན་པའོ། ། སོར་སྡུད་ནི་ཡན་ལག་དང་པོའོ། ། བསམ་གཏན་ནི་ཡན་ལག་གཉིས་པའོ། ། སྲོག་རྩོལ་ནི་ངག་དབེན་ཏེ། ཡན་ལག་གསུམ་པའོ། ། གལ་ཏེ་ངག་དབེན་དང༌། སེམས་དབེན་གྱི་གོ་རིམ་འཆོལ་བར་འགྱུར་རོ་ཞེ་ན། འདིར་ལེ་ལོ་ཅན་བར་དོར་འཚང་རྒྱ་བའི་དབང་དུ་བྱས་ནས།
ཁྱབ་བྱེད་ཀྱི་རླུང་ལ་རྡོ་རྗེ་བཟླས་པ་བྱེད་པས་ཡན་ལག་གསུམ་པའི་སྐབས་སུ་སྲོག་རྩོལ་བཤད་པ་ཡིན་ནོ། ། འཛིན་པ་ནི་འོད་གསལ་ཏེ། ཡན་ལག་བཞི་པའོ། ། རྗེས་དྲན་ནི་ལུགས་བཟློག་གི་སྣང་བ་གསུམ་ལས་བྱུང་བའི་སྒྱུ་ལུས་ཏེ། ཡན་ལག་ལྔ་པའོ། ། ཏིང་ངེ་འཛིན་ནི། སྒྱུ་ལུས་བསམ་གཏན་གཉིས་ཀྱིས་བཤིག་ནས། འོད་གསལ་ལས་བྱུང་བའི་ཟུང་འཇུག་གི་སྐུ་སྟེ། ཡན་ལག་དྲུག་པའོ། ། གཉིས་པ་རྒྱས་པར་བཤད་པ་ལ་དྲུག་ཡོད་པའི་ཡན་ལག་དང་པོ་སོར་སྡུད་བཤད་པ་ནི།
དབང་པོ་བཅུ་པོ་རྣམས་ཀྱི་ནི། ། རང་གི་འཇུག་གནས་ཐམས་ཅད་དུ། ། འདོད་པ་སོ་སོར་སྡུད་པས་ན། ། སོ་སོར་སྡུད་པ་ཞེས་བཤད་དོ། ། ཞེས་གསུངས་ཏེ། དེ་ལ་དབང་པོ་བཅུ་ནི། དབང་པོ་ལྔ་དང་ཡུལ་ལྔའོ། ། ཅིའི་ཕྱིར་ཡུལ་ལྔ་ལ་དབང་པོ་ཞེས་བརྗོད་ཅེ་ན། ཡུལ་ཅན་གྱི་མིང་ཡུལ་ལ་བཏགས་པའོ། ། རང་གི་འཇུག་གནས་ལ།
དབང་པོ་ལྔ་རང་རང་གི་ཡུལ་གཟུགས་ལ་སོགས་པ་ལ་འཇུག་པའོ། ། ཐམས་ཅད་དུ་ནི་དམན་པ་དང་འབྲིང་དང་མཆོག་གི་དབྱེ་བའི་གཟུགས་ལ་སོགས་པའི་འདོད་པའི་ཡོན་ཏན་ལྔ་ལ་འཇུག་པའི་ཚུལ་གྱིས་གནས་པས་ན་འཇུག་གནས་སོ། ། ཡུལ་དེ་དག་ཡང་དང་ཡང་དུ་སོ་སོར་སྡུད་ཅིང་ལེན་པས་ན། སོ་སོར་སྡུད་པ་ཞེས་བཤད་དོ། ། འདིས་ནི་ལུས་དབེན་གྱི་སྦྱང་གཞི་བསྟན་ནོ། ། དེ་ཉིད་རྣམ་པར་སྦྱང་བའི་དོན་ཡན་ལག་གཉིས་པ་བསམ་གཏན་སྟོན་པ་ནི། འདོད་པ་ལྔ་ནི་མདོར་བསྡུས་ནས། ། སངས་རྒྱས་ལྔ་རུ་སྦྱོར་བ་ཡིས། ། དག་པ་བསམ་གཏན་ཞེས་བཤད་དོ། ། ཞེས་གསུངས་ཏེ།
དེ་ལ་གཟུགས་ལ་སོགས་པའི་འདོད་པ་ལྔ་ནི། རྣམ་སྣང་ལ་སོགས་པའི་སངས་རྒྱས་ཀྱི་རང་བཞིན་མིག་ལ་སོགས་པའི་དབང་པོ་ལྔ་དང༌། མདོར་བསྡུས་པ་སྟེ། སེམས་སྣང་བ་གསུམ་གྱི་བདག་ཉིད་གཅིག་ཏུ་སྦྱོར་བ་ཡིས་གཟུང་འཛིན་གྱིས་ཡོངས་སུ་དག་པའི་བརྟག་པ་སྟེ། རྟོག་མེད་ཀྱི་སྣང་བ་ལྷའི་རྣམ་པ་ཙམ་ཡོངས་སུ་བསྒོམ་པའི་རྣལ་འབྱོར་དེ་ནི་བསམ་གཏན་ཞེས་བཤད་དོ། ། བསམ་གཏན་དེའི་ཡན་ལག་ནི་ལྔ་སྟེ། རྟོག་དང་དཔྱོད་དང་དགའ་བ་དང༌། ། དེ་བཞིན་བདེ་བ་ཉིད་དང་ཡང༌། ། སེམས་ཀྱི་རྩེ་གཅིག་ཉིད་དག་སྟེ། ། ལྔ་པོ་དེར་ནི་བསམ་གཏན་བསྡུས། །
ཞེས་གསུངས་ཏེ། མདོ་ལས་བསམ་གཏན་དང་པོ་རྟོག་དཔྱོད་ལ་སོགས་ཡན་ལག་ལྔ་ལྡན་དུ་བཤད་པ་དང་ཐ་སྙད་སྒོ་བསྟུན་པའི་ཕྱིར། ཡན་ལག་ལྔ་ལྡན་དུ་བཤད་ཀྱི་དོན་མཐུན་པ་མིན་ནོ། ། ཡན་ལག་དེ་དག་རེ་རེ་ནས་བཤད་པ་ནི། གསང་བའི་རྒྱུད་ནི་ཐམས་ཅད་དུ། ། རྣམ་པ་དུ་མར་ཡོངས་བཤད་པ། ། གསང་བ་གསུམ་ནི་རྟོག་པ་སྟེ། ། དེ་ཡི་ལོངས་སྤྱོད་དཔྱོད་པའོ། ། ཞེས་གསུངས་ཏེ། གསང་བ་གསུམ་ནི་ཡུལ་དང༌།
དབང་པོ་དང༌། རྣམ་པར་ཤེས་པ་སྟེ། རྟོག་མེད་ཀྱི་སེམས་ཀྱི་སྣང་བ་དེ་བཞིན་གཤེགས་པ་ལྔའི་བདག་ཉིད་ཡིན་ནོ། ། ཞེས་གང་རྟོག་པ་དེ་ནི་རྟོག་པ་ཡིན་ལ། དཔྱོད་པ་ནི་རྟོག་པ་དེའི་ཡུལ་ལྷའི་སྐུ་སྒྱུ་མ་ལྟ་བུ་དེ་ཉིད་ལ་རིགས་བརྒྱ་དང༌། ལྔ་དང༌། གསུམ་དང༌། རིགས་གཅིག་གི་བར་དུ་དཔྱོད་པ་ནི། ལོངས་སྤྱོད་ཅེས་བྱའོ། ། གཟུགས་ཕུང་སོགས་ལྔ་སངས་རྒྱས་རིགས་ལྔའི་རང་བཞིན་དུ་སྒོམ་པ་དེ་ཡང་གསང་བ་འདུས་པའི་རྒྱུད་དུ་ལན་རྣམ་པ་དུ་མར་ཡོངས་སུ་བཤད་དོ། །
བསམ་གཏན་གྱི་ཡན་ལག་ལྷག་མ་གསུམ་སྟོན་པ་ནི། དགའ་དང་འདྲ་བ་གསུམ་པ་སྟེ། ། བདེ་བ་བསྡུས་པ་བཞི་པའོ། ། ཤེས་དང་ཤེས་བྱ་ཅུང་ཟད་པའི། ། རང་སེམས་ལྔ་པར་ཤེས་པར་བྱ། ། སངས་རྒྱས་ཀུན་གྱི་རང་བཞིན་ཞི། ། ཐམས་ཅད་ནམ་མཁའ་ལ་རབ་གནས། ། ཞེས་གསུངས་ཏེ། སྒྱུ་མ་ལྟ་བུའི་སྐུའི་ངོ་བོ་དང་ཁྱད་པར་ལ་རྣམ་པར་དཔྱད་ནས་བསྒོམས་པས། དེ་ཁོ་ན་ཉིད་ཟུང་འཇུག་གི་ཡེ་ཤེས་སྐྱེ་བ་ལ་མངོན་པར་ཕྱོགས་པས།
ཡིད་བདེ་བའི་མཚན་ཉིད་དེ་ནི་དགའ་བ་དང་འདྲ་བ་སྟེ་བསམ་གཏན་གྱི་ཡན་ལག་གསུམ་པའོ། ། འདིས་ལུས་དབེན་གྱི་ཕན་ཡོན་བསྟན་ནོ། ། ངག་དབེན་གྱི་ཕན་ཡོན་ནི། བདེ་བས་བསྡུས་པ་སྟེ་ལུས་ཤིན་ཏུ་སྦྱངས་པའི་མཚན་ཉིད་ཅན་གྱི་བདེ་བའོ། ། དེ་ནི་བསམ་གཏན་གྱི་ཡན་ལག་བཞི་པའོ། ། དེ་ལྟར་སྲོག་རྩོལ་ལ་སྦྱངས་ནས་ཕན་ཡོན་ཐོབ་པ་ན། རྗེས་ཐོགས་སུ་རྣམ་ཤེས་དྲུག་གི་རང་བཞིན་ཤེས་པ་དང༌། གཟུགས་སོགས་ཡུལ་དྲུག་གི་རང་བཞིན་ཤེས་བྱ་དང༌། དེ་གཉིས་འབྱུང་བ་ཟད་པ་ནི་གཟུང་འཛིན་གཉིས་ཀྱིས་དབེན་པས་གཉིས་སུ་མེད་པའི་ཡེ་ཤེས་ཀྱི་མཚན་ཉིད་སེམས་རྩེ་གཅིག་པ་ནི་བསམ་གཏན་གྱི་ཡན་ལག་ལྔ་པར་ཤེས་པར་བྱའོ། ། གཟུང་འཛིན་གཉིས་ཀྱིས་དབེན་པའི་ཡེ་ཤེས་ཀྱི་མཚན་ཉིད་སེམས་རྩེ་གཅིག་པ་ཐོབ་པའི་ཕན་ཡོན་ནི།
སངས་རྒྱས་ཀུན་གྱི་རང་བཞིན་སྤྲོས་པའི་མཚན་མ་ཉེ་བར་ཞི་བ། སྣང་སྟོང་དབྱེར་མེད་དུ་གྱུར་པའི་ཟུང་འཇུག་ཐོབ་པར་ཏེ། དེ་ནི་ཐམས་ཅད་ནམ་མཁའ་སྟེ། ཐམས་ཅད་སྟོང་པ་འོད་གསལ་ལ་མི་གནས་པའི་ཚུལ་གྱིས་རབ་ཏུ་གནས་པ་ཡིན་ནོ། ། ཡན་ལག་གསུམ་པ་སྲོག་རྩོལ་ནི། ཡེ་ཤེས་ལྔའི་རང་བཞིན་དབུགས། ། འབྱུང་བ་ལྔའི་ངོ་བོ་ཉིད། ། ཕྱུང་ནས་པདྨའི་སྣ་རྩེར་ནི། ། གོང་བུའི་གཟུགས་ཀྱིས་རབ་ཏུ་བརྟག ། རིན་ཆེན་ཁ་དོག་སྣ་ལྔ་པ། །
སྲོག་གི་རྩོལ་བ་ཞེས་བྱར་བཤད། ། རང་སྔགས་སྙིང་ཁར་བསམས་ནས་ནི། ། སྲོག་ནི་ཐིག་ལེར་གྱུར་པ་བཞག ། ཅེས་གསུངས་ཏེ། རབ་ཏུ་བརྟག་པ་སྟེ་བསྒོམ་མོ། ། གནས་གང་དུ་ན། ཡུམ་གྱི་པདྨའི་སྣ་རྩེ་རུའོ། ། གང་ཞིག་ན། འབྱུང་བ་ལྔའི་ངོ་བོ་ཉིད་ཡེ་ཤེས་ལྔའི་རང་བཞིན་གྱི་དབུགས་ཏེ། རླུང་དེ་ཉིད་དོ། །
ཐབས་གང་གི་སྒོ་ནས་བསྒོམ་ཞེ་ན་རྡོ་རྗེའི་བུ་ག་ལས་བྱུང་ནས། པདྨའི་སྣ་རྩེར་གོང་བུ་སྟེ། བྱང་ཆུབ་ཀྱི་སེམས་ཀྱི་ཐིག་ལེའི་གཟུགས་ཀྱིས་བསྒོམ་པར་བྱའོ། ། འདིས་ཐིག་ལེ་ཕྲ་མོའི་རྣལ་འབྱོར་བསྟན་གྱི། སྲོག་རྩོལ་དངོས་བསྟན་པ་ནི་མ་ཡིན་ནོ། ། འོན་ཀྱང་སྲོག་རྩོལ་སྒོམ་པའི་སྦྱོར་བ་ཡིན་པས་འདིར་བཤད་དོ། ། བསམས་ནས་ཏེ་བསྒོམ་མོ། ། གང་དུ་ན་སྙིང་ཁའི་པདྨར་རོ། ། གང་ཞིག་སྒོམ་ཞེ་ན། འཚོ་བར་བྱེད་པས་ན་སྲོག
ངག་ཀུན་ནས་སློང་བས་ན་རྩོལ་བ་སྟེ་རླུང་ངོ༌། ། དེ་བཞིན་གཤེགས་པ་ལྔའི་བདག་ཉིད་ཡིན་པས་ན་རིན་པོ་ཆེའོ། ། འོད་ཟེར་ཁ་དོག་ལྔ་དང་ལྡན་པས་ཁ་དོག་སྣ་ལྔ་པའོ། ། ཚུལ་ཇི་ལྟར་བསྒོམ་ཞེ་ན། རླུང་འོད་ཟེར་ལྔ་ལྡན་དེ་ཉིད་གྱེན་དུ་སོང་སྟེ། ཀུན་རྫོབ་ཀྱི་སྣ་སྒོར་རྒྱུ་བ་ན་འཇུག་གནས་ལྡང་གསུམ་ཡི་གེ་གསུམ་གྱི་ངོ་བོ་ཉིད་དུ་བཟློ་བར་འགྱུར་བའི་ཕྱིར། རང་སྔགས་སོ། ། སྲོག་ནི་རླུང་ངོ༌། ། ཐིག་ལེ་ནི་རླུང་གི་འཇུག་གནས་མི་ཤིགས་པའི་ཐིག་ལེ་སྟོང་པ་ཉིད་ཀྱི་རི་མོའོ། ། དེར་བཞག་པ་ནི།
སྟོང་པ་ཉིད་ལ་ཐིམ་པའི་ཚུལ་དུ་བཞག་པ་སྟེ། སྒྲ་མཐའ་སྐྱེ་མེད་ནམ་མཁའ་དང་མཉམ་པའི་དོན་ནོ། ། ཡན་ལག་བཞི་པ་འཛིན་པའི་ཡན་ལག་བཤད་པ་ནི། རང་དབང་རིན་ཆེན་དགག་པར་ནི། ། གཟུང་བ་འཛིན་པ་ཡིན་པར་བཤད། ། ཅེས་གསུངས་ཏེ། ། རང་ནི་ཡུལ་གཟུགས་ལ་སོགས་པའོ། ། དབང་པོ་ནི་མིག་ལ་སོགས་པ་སྟེ། ཡུལ་དང་དབང་པོ་དེ་གཉིས་བསམ་གཏན་གཉིས་ཀྱིས་དགག་པ་སྟེ་བཤིག་ཅིང༌། དེའི་འོག་ཏུ་ཡུལ་དང་དབང་པོའི་རྟེན་དུ་གྱུར་པའི་སེམས་ཀྱི་རིན་པོ་ཆེ།
རླུང་དང་བཅས་པ་དགག་ཅིང་ནུབ་པར་གྱུར་པ་ཏིང་ངེ་འཛིན་གྱིས་ཡོངས་སུ་བཟུང་བ་གང་ཡིན་པ་དེ་ནི། ཡན་ལག་བཞི་པ་འཛིན་པའི་ཡན་ལག་ཡིན་པར་བཤད་དོ། ། ཞེས་གསུངས་ཏེ་འཛིན་པ་དེ་གང་ཞེ་ན། ཡང་དག་པའི་མཐའ་འོད་གསལ་ལོ། ། སྒྱུ་ལུས་འོད་གསལ་དུ་བཅུག་པས་འོད་གསལ་མངོན་དུ་གྱུར་པའི་རྟགས་འབྱུང་ཚུལ་སྟོན་པ་ནི། སེམས་ནི་འགོག་པའི་རྡོ་རྗེར་འགྱུར། ། མཚན་མ་ཉེར་འཛིན་འབྱུང་བར་འགྱུར། ། ཞེས་གསུངས་ཏེ། སྒྱུ་ལུས་འོད་གསལ་དུ་བཅུག་སྟེ། སེམས་འགོག་པའི་རྡོ་རྗེ་འོད་གསལ་ལ་ཐིམ་པ་ན།
དེའི་སྔོན་རོལ་ཏུ་འོད་གསལ་དུ་འགྱུར་བའི་མཚན་མ་ཉེར་འཛིན་ཏེ་རྟགས་རྣམས་འབྱུང་བར་འགྱུར་རོ། ། རྟགས་དུ་ཞིག་ཡོད། ངོ་བོ་ཇི་ལྟ་བུ་ཞེ་ན། མཚན་མ་དེ་ནི་རྣམ་པ་ལྔར། ། བྱང་ཆུབ་རྡོ་རྗེས་གསུངས་པ་ཡིན། ། སྨིག་སྒྱུ་འདྲ་བ་དང་པོ་སྟེ། ། དུ་བ་ལྟ་བུ་གཉིས་པ་ཡིན། ། མཁའ་སྣང་འདྲ་བ་གསུམ་པ་སྟེ། ། མར་མེ་ལྟ་བུ་བཞི་པའོ། ། སྤྲིན་མེད་ནམ་མཁའ་ལྟ་བུ་ནི། །
རྟག་ཏུ་སྣང་བ་ལྔ་པའོ། ། ཞེས་གསུངས་སོ། ། འབྱུང་བ་བཞི་རྣམ་ཤེས་དང་བཅས་པ་རིམ་པ་བཞིན་དུ་མ་ནུབ་པར། འོད་གསལ་མངོན་དུ་མི་འགྱུར་ཞིང༌། དེ་དག་འགག་པའི་རིམ་པ་ནི། རགས་པའི་རིམ་པས་འགག་པ་སྟེ། ལས་ཀྱི་མཐའ་རྣམ་འབྱེད་ལས། དང་པོ་ས་ནི་ཆུ་ལ་ཐིམ། ། ཆུ་ཡང་མེ་ལ་ཐིམ་པར་འགྱུར། ། མེ་ནི་རླུང་ལ་ཐིམ་འགྱུར་ཞིང༌། །
རླུང་ཡང་རྣམ་པར་ཤེས་ལ་འཇུག ། རྣམ་ཤེས་འཛིན་པར་གཤེགས་པ་ནི། ། དེ་ནི་འོད་གསལ་བར་འགྲོའོ། ། ཞེས་གསུངས་སོ། ། དེས་ན་རྣལ་འབྱོར་པས་སྒྱུ་ལུས་འོད་གསལ་དུ་བཅུག་པ་དང༌། ལུས་ཅན་འཆི་བའི་ཚེ་ན། ས་ཉིད་རགས་པས་ཐོག་མར་ནུབ་ཅིང༌། རྣམ་ཤེས་ཕྲ་བས་ཐ་མར་འགག་གོ ། དེ་ལ་དང་པོ་ཉིད་དུ་ས་ཆུ་ལ་ཐིམ་སྟེ་འགག་པ་ན། སྨིག་སྒྱུ་དང་འདྲ་བ།
སྔོན་པོ་རབ་རིབ་གཡོ་བའི་རྣམ་པ་ཅན་འབྱུང་སྟེ། དེ་ནི་མཚན་མ་དང་པོའོ། ། དེ་ནས་ཆུ་མེ་ལ་ཐིམ་པ་ན། དུ་བ་ལྟ་བུ་སྔོ་ལ་འཕྱུར་བའི་སྣང་བ་འབྱུང་སྟེ་མཚན་མ་གཉིས་པའོ། ། དེ་ནས་མེ་རླུང་ལ་ཐིམ་པ་ན། མཁའ་སྣང་ངམ། སྲིན་བུ་མེ་ཁྱེར་ལྟ་བུ་དམར་རྩེག་པའི་སྣང་བ་འབྱུང་སྟེ་མཚན་མ་གསུམ་པའོ། ། དེ་ནས་རླུང་རྣམ་པར་ཤེས་པ་ལ་ཐིམ་པ་ན། མར་མེ་ལྟར་དམར་ལམ་པའི་སྣང་བ་འབྱུང་སྟེ། མཚན་མ་བཞི་པའོ། །
འདི་ནི་འོད་གསལ་དངོས་ཀྱི་རྟགས་མ་ཡིན་གྱི་རླུང་སེམས་སྣང་བ་གསུམ་དུ་ཐིམ་པའི་རྟགས་ཏེ། འགྲེལ་པ་ལས། ཁམས་ཕྲ་བ་ཀུན་ཏུ་སྣང་བ་གསུམ་དུ་སོང་བ་ལས་མར་མེ་ལྟར་སྣང་ཞེས་པས་སོ། ། རྣམ་ཤེས་རིམ་གྱིས་འོད་གསལ་དུ་འཇུག་པའི་རྟགས་འབྱུང་ཚུལ་ནི། དང་པོ་ཉིད་དུ་འདོད་ཆགས་ལས་གྱུར་པའི་རང་བཞིན་སུམ་ཅུ་སོ་གསུམ་འགགས་པས། སྣང་བའི་ཡེ་ཤེས་མངོན་དུ་གྱུར་པ་ན། མཚན་མོ་ཟླ་བའི་འོད་ཟེར་ཤར་བ་འདྲ་བའི་སྣང་བ་སྟོང་པའི་སྐབས་སུ་འབྱུང་ངོ༌། ། དེ་ནས་སྣང་བའི་ཡེ་ཤེས་ཐིམ་ཞིང༌། ཞེ་སྡང་ལས་གྱུར་པའི་རང་བཞིན་བཞི་བཅུ་འགགས་པས། སྣང་བ་མཆེད་པའི་ཡེ་ཤེས་མངོན་དུ་གྱུར་པ་ན།
ཉི་མའི་འོད་ཟེར་ཤར་བ་ལྟ་བུའི་སྣང་བ་ཤིན་ཏུ་སྟོང་པའི་གནས་སྐབས་སུ་འབྱུང་ངོ༌། ། དེ་ནས་སྣང་བ་མཆེད་པའི་ཡེ་ཤེས་ཐིམ་ཞིང༌། གཏི་མུག་ལས་གྱུར་པའི་རང་བཞིན་བདུན་འགགས་ཤིང་དག་པས། སྣང་བ་ཉེར་ཐོབ་ཀྱི་ཡེ་ཤེས་མངོན་དུ་གྱུར་པ་ན། ཉི་མའི་འོད་ཟེར་ནུབ་ཅིང་ཟླ་བའི་འོད་ཟེར་མ་ཤར་བའི་མཚམས་ཀྱི་མུན་པ་ལྟ་བུའི་ཉམས་སྣང་འབྱུང་སྟེ། སྟོང་པ་ཆེན་པོ་མ་རིག་པའི་གནས་སྐབས་ཞེས་བྱའོ། ། འདིའི་དུས་སུ་སེམས་ཀྱི་རང་བཞིན་ཇི་ལྟར་བཞིན་ཐུགས་སུ་ཆུད་པ་ཡིན་གྱི། ཐམས་ཅད་སྟོང་པ་འོད་གསལ་མངོན་དུ་བྱས་པ་ནི་མིན་ནོ། ། དེའི་དུས་སུ་སྣང་བ་ཉེར་ཐོབ་ཀྱི་ཡེ་ཤེས་ཀྱང་ནུབ་སྟེ། གཟུང་འཛིན་གྱི་སྤྲོས་པའི་མཚན་མ་ཐམས་ཅད་བྲལ་བ།
དཔེར་ན་མཚམས་ཀྱི་མུན་པ་འགགས་ཤིང༌། ཟླ་བའི་འོད་ཟེར་ཀྱང་ནུབ་ལ། ཉི་མའི་འོད་ཟེར་མ་ཤར་བའི་བར་ཐོ་རངས་ཀྱི་སྤྲིན་མེད་པའི་ནམ་མཁའ་མཐོང་བ་ཇི་ལྟར་བ་དེ་བཞིན་དུ། སྣང་བ་གསུམ་པོ་ཉེ་བར་ནུབ་པ་ན། སྤྲོས་པའི་མཚན་མ་ཐམས་ཅད་དང་བྲལ་ཞིང༌། ཅིར་ཡང་མ་མཐོང་བ་མེད་པའི་ཚུལ་གྱིས་འོད་གསལ་མངོན་དུ་བྱས་ཞེས་ཐ་སྙད་གདགས་སོ། ། གཞན་དག་སྔགས་ཀྱི་འོད་གསལ་སྣང་བཅས་ཁོ་ནར་འདོད་པ་ནི། ནམ་མཁའི་དཔེ་ཉིད་ཀྱིས་བསལ་བ་ཡིན་ནོ། ། འདིར་ནི་རྟགས་དང་རྟགས་ཅན་གཉིས་ཀ་རོ་གཅིག་ཏུ་འདྲེས་པ་ཡིན་པས། རྟགས་དང་རྟགས་ཅན་སོ་སོར་མི་བྱའོ། །
སྐྱེ་མཆེད་ཕྲ་རགས་རིམ་གྱིས་ཐིམ་ནས། མཐར་འོད་གསལ་མངོན་དུ་གྱུར་པའི་རྟགས་ནི་ལྔ་པོ་འདི་ཉིད་ཁོ་ནར་ངེས་སོ། ། འདིར་ཟླ་བས་རྟགས་དངོས་སུ་འོང་བར་བཤད་པ་དང༌། ཨཱརྻ་དེ་བས་ཡེ་ཤེས་བརྟན་གཡོའི་ཚད་ཀྱི་དཔེར་འདོད་པ་ཉིད་འགལ་ལོ་ཞེ་ན། བརྟན་གཡོའི་ཚད་ཀྱང་ཡིན་ལ། དངོས་སུ་འབྱུང་བ་ཡང་ཡིན་པས། ཅི་ཞིག་འགལ། དེ་ལ་བརྟན་གཡོའི་ཚད་ལ། དང་པོ་ས་ཆུ་ལ་ཐིམ་པའི་དུས་སུ་ཤིན་ཏུ་མི་བརྟན་པས་མིག་སྒྱུ་ལྟ་བུ་དང༌། ཆུ་མེ་ལ་ཐིམ་པ་ན།
རྟགས་ཅན་བརྟན་གཡོའི་ཚད། སྔར་བས་ཅུང་ཟད་བརྟན་པ་དུ་བ་ལྟ་བུ་དང༌། མེ་རླུང་ལ་ཐིམ་པའི་དུས་སུ། དེ་བས་ཀྱང་བརྟན་པ་སྲིན་བུ་མེ་ཁྱེར་ལྟ་བུ་ཞེས་བཞེད་དོ། ། འདིར་གཞིའི་གནས་སྐབས་སུ་འབྱུང་བ་དང་དབང་ཤེས་ཐིམ་པའི་རྟགས་དང༌། ལམ་གྱི་གནས་སྐབས་སུ་དེ་ཡོངས་སུ་ཐིམ་པའི་རྟགས་གཉིས་ལ། འབྱུང་བའི་གནས་སྐབས་མི་འདྲ་བ་ཡིན་གྱི། ངོ་བོ་ལ་ཁྱད་པར་མེད་དོ། ། འོད་གསལ་གྱིས་ཐམས་ཅད་ལ་ཁྱབ་པར་བསྒོམ་ཚུལ་ནི། བརྟན་གྱུར་རྡོ་རྗེའི་ལམ་ནས་ནི། །
ནམ་མཁའི་དབྱིངས་སུ་སྤྲོ་བར་བྱ། ། ཞེས་གསུངས་ཏེ། རྡོ་རྗེའི་ལམ་སྟེ། འདའ་བར་མི་བྱ་བའི་མཚན་མ་ལྔའི་རིམ་གྱིས་འོད་གསལ་ལ་འཇུག་པས། བརྟན་ཅིང་རྣམ་པར་དག་པར་གྱུར་པ་ན། ཆོས་སྐུའི་ཚུལ་གྱིས་བརྟན་གཡོ་ཐམས་ཅད་ལ་སྤྲོ་ཞིང༌། ཁྱབ་པར་བསྒོམ་པར་བྱའོ། ། ཡན་ལག་ལྔ་པ་རྗེས་དྲན་གྱི་ཡན་ལག་ནི། བསྒོམས་ནས་གང་ཞིག་རྗེས་དྲན་པ། ། དེ་དང་འདྲ་བར་སྤྲོ་བར་བྱ། །
རྗེས་དྲན་ཞེས་ནི་ཤེས་བྱ་སྟེ། ། སོ་སོར་སྣང་བ་དེ་ལས་སྐྱེ། ། ཞེས་གསུངས་ཏེ། བདག་ཉིད་འོད་གསལ་བར་བསྒོམ་ཞིང་མངོན་སུམ་དུ་བྱས་ནས་འགའ་ཞིག་སོ་སོར་སྣང་བ་འོད་གསལ་ལ་འཆད་པ་ནི་ནོར་བའོ། ། ཨ་བྷྱ་ཡས་འོད་གསལ་ལ་རིམ་གྱིས་འཇུག་དུས་སུ་སྨིག་རྒྱུ་ལ་སོགས་པའི་རྟགས་ཀྱི་རིམ་པས་ཡང་དག་པའི་མཐའ་ཐོབ་པ་དེ་དང་འདྲ་བར་ལུགས་བཟློག་གི་རིམ་པ་ཉིད་ཀྱིས་ལྷའི་སྐུ་སྤྲོ་བ་སྟེ་བསྐྱེད་པར་བྱེད་པ་དེ་ནི་རྗེས་སུ་དྲན་པ་ཞེས་ཤེས་པར་བྱ་སྟེ། དེ་གང་ལས་སྐྱེ་ཞེ་ན། སོ་སོར་སྣང་བ་ནི་ལུགས་འབྱུང་གི་སྣང་བ་གསུམ་འོད་གསལ་དུ་རིག་པ་ལས་སྐྱེ་བར་འགྱུར་གྱི་གཞན་དུ་ནི་མ་ཡིན་ནོ། ། རྗེས་སུ་དྲན་པ་ཡན་ལག་དྲུག་པ་ཏིང་ངེ་འཛིན་གྱི་ཡན་ལག་ནི། ཐབས་དང་ཤེས་རབ་སྙོམས་འཇུག་པས། ། དངོས་པོ་ཐམས་ཅད་མདོར་བསྡུས་པ། །
གོང་བུའི་ཚུལ་གྱིས་བསྡུས་ནས་ནི། ། དབུས་སུ་གཟུགས་ནི་རྣམ་པར་བསྒོམ། ། ཡིད་ཀྱི་ཡེ་ཤེས་རྫོགས་བྱེད་པ། ། ཏིང་ངེ་འཛིན་ཞེས་བཏགས་པ་ཡིན། ། ཞེས་གསུངས་ཏེ། རྗེས་དྲན་གྱི་ཡན་ལག་གི་སྣང་བ་གསུམ་རླུང་དང་བཅས་པ་ལས་ཐབས་ཀུན་རྫོབ་ཀྱི་བདེན་པ་དང༌། ཤེས་རབ་དོན་དམ་པའི་བདེན་པ་གཉིས་དབྱེར་མི་ཕྱེད་པར་སྙོམས་པར་འཇུག་པས། རྒྱུ་བ་དང་མི་རྒྱུ་བའི་དངོས་པོ་ཐམས་ཅད་གོང་བུའི་ཚུལ་གྱིས་ཏེ། ཕྱག་རྒྱ་ཆེན་པོའི་གཟུགས་གཅིག་ཏུ་བསྡུས་ནས། དངོས་པོ་ཐམས་ཅད་ཀྱི་དབུས་སུ་ཟུང་འཇུག་རྡོ་རྗེ་འཆང་གི་གཟུགས་སུ་རྣམ་པར་བསྒོམ་པར་ཤེས་པར་བྱའོ། །
རིམ་པ་འདི་ཉིད་ཀྱིས་ཡུད་ཀྱི་སྟེ། སྐད་ཅིག་ཙམ་གྱིས་ཡེ་ཤེས་ཀྱི་སྐུར་རྫོགས་པར་བྱེད་པ་ནི་ཏིང་ངེ་འཛིན་ཞེས་བྱ་སྟེ། ཡན་ལག་དྲུག་པའོ། ། ཡན་ལག་དྲུག་པོ་འདིས་དོན་གཉིས་བསྟན་ཏེ། བརྩོན་འགྲུས་ཅན་མཐོང་ཆོས་ལ་འཚང་རྒྱ་བ་དང༌། ལེ་ལོ་ཅན་བར་དོ་ལ་འཚང་རྒྱ་བའི་ལམ་བསྟན་ཏེ། དང་པོ་ནི། སྔར་བསྟན་པ་ལྟར་ཡིན་ལ། སྲོག་རྩོལ་ཡན་ལག་གསུམ་པར་བཤད་པ་ནི། ཚིག་གཅིག་གིས་དོན་གཉིས་གོ་བ་སྟེ།
འདིས་རྡོ་རྗེ་བཟླས་པ་དང༌། བར་དོར་འདའ་བའི་རྡོ་རྗེ་བཟླས་པ་སྟོན་ནོ། ། འདི་སེམས་དབེན་གྱི་རྗེས་ཐོགས་སུ་བཤད་པ་ནི། བར་དོར་འདའ་བའི་རྡོར་བཟླས་ཀྱི་གོ་རིམ་བསྟན་པའི་ཆེད་དོ། ། བར་དོར་འདའ་བའི་བཟླས་པ་ལ་གཉིས་ཏེ། སྦྱོར་བ་དང༌། དངོས་གཞིའོ། ། དང་པོ་ནི། སོར་སྡུད་དང༌། བསམ་གཏན་ཡན་ལག་དང་བཅས་པས་བསྟན་ནོ། །
དངོས་གཞི་ལ། སྲོག་རྩོལ་གྱིས་འཆི་ཁའི་དུས་ཀྱི་ཁྱབ་བྱེད་ཀྱི་རླུང་གི་རྡོ་རྗེ་བཟླས་པ་སྟོན་ལ། ལྷག་མ་རྣམས་སྔ་མ་བཞིན་ནོ། ། འདི་ཨ་བྷྱ་ཡ་ཀ་རས། སོར་སྡུད་ཀྱིས་བསྐྱེད་རིམ་བསྟན་ཞེས་པ་ལ། བུ་སྟོན་གྱིས་འདི་མི་འཐད་དེ། ཡན་ལག་དྲུག་པོ་འདི་མཆོག་གི་དངོས་གྲུབ་སྒྲུབ་བྱེད་ཡིན་ལ། བསྐྱེད་རིམ་པས་མཆོག་གི་དངོས་གྲུབ་སྒྲུབ་མི་ནུས་པའི་ཕྱིར་ཟེར་ལོ། ། དེས་གཏན་ཚིག་མི་འགྲུབ་ཅིང༌། རྫོགས་རིམ་གྱི་སྦྱོར་བ་ཡིན་པ་ལ་དགོངས་ནས།
རྫོགས་རིམ་དུ་བསྡུས་ཞེས་བརྗོད་ན་ཅི་འགལ། ཡང་སོར་སྡུད་ཀྱིས་སྒྱུ་ལུས་བསྟན་པར་བཤད་ནས། དེའི་ཁུངས་སུ་དྲི་མེད་འོད་དང༌། ཕྱག་རྡོར་སྟོད་འགྲེལ་འདྲེན་པ་ཡང་སྐབས་སུ་མ་བབ་ཅིང༌། རང་གིས་ཟླ་གྲགས་ཀྱི་འགྲེལ་པ་བཞིན། སོར་སྡུད་ཀྱི་སྦྱང་གཞི་དང༌། བསམ་གཏན་དེའི་སྦྱོང་བྱེད་ཀྱི་ཏིང་ངེ་འཛིན་དུ་བཤད་པ་བཞིན་འདོད་པ་དང་འགལ་ལོ། ། ཡན་ལག་དྲུག་པོ་འདི་དག་ཉམས་སུ་ལེན་པའི་གོ་རིམ་ནི། བསྐྱེད་རིམ་མཐར་ཕྱིན་ནས་དབེན་པ་གསུམ་ནས་བརྩམས་ཏེ། འཛིན་པའི་ཡན་ལག་འོད་གསལ་མངོན་དུ་བྱས་ནས།
རྗེས་དྲན་གྱི་ཡན་ལག་ལུགས་བཟློག་གི་སྣང་བ་གསུམ་ལས་སྒྱུ་ལུས་ལྷ་སྐུར་བཞེངས་ཏེ། དེ་བསམ་གཏན་གཉིས་ཀྱིས་འོད་གསལ་དུ་བཅུག་ནས། སླར་ཡང་ཟུང་འཇུག་གི་སྐུར་བཞེངས་ཞེས་པའི་དོན་ནོ། ། གསུམ་པ་བསྙེན་པ་གཉིས་ཀྱིས་ལྷ་བསྐྱེད་པ་ལུང་གིས་བཤད་པ་ལ་གཉིས་ཏེ། སྒྱུ་འཕྲུལ་དྲྭ་བའི་ལུང་གིས་བསྟན་པ་དང༌། རྣམ་སྣང་མངོན་བྱང་གི་ལུང་གིས་བཤད་པའོ། ། དང་པོ་ལ། ཚིག་བཞིས་མདོར་བསྟན་པ་ནི། རྣལ་འབྱོར་རྣམ་གསུམ་ཤེས་བྱ་སྟེ། ། བྱིན་གྱིས་བརླབས་དང་ཡོངས་བརྟགས་དང༌། །
བསམ་གྱིས་མི་ཁྱབ་གཟུགས་རྫོགས་པའི། ། རྣལ་འབྱོར་སངས་རྒྱས་རྣམས་ཀྱི་སྔགས། ། ཞེས་གསུངས་ཏེ། ལྷའི་རྣལ་འབྱོར་རྣམ་པ་གསུམ་སྟེ། རྣལ་འབྱོར་གསུམ་པོ་དེ་ནི་སངས་རྒྱས་ཀྱི་སྔགས་སོ། ། གསུམ་གང་ཞེ་ན། བྱིན་གྱིས་བརླབ་པའི་རྣལ་འབྱོར་དང༌། ཡོངས་སུ་བརྟགས་པའི་རྣལ་འབྱོར་ཏེ་བསྐྱེད་རིམ་པའི་གཉིས་དང༌། རྫོགས་པའི་རྣལ་འབྱོར་ཏེ་རྫོགས་རིམ་པའི་གཅིག་གོ ། དེ་ལ་དང་པོ་སྟོན་པ་ནི།
བྱིན་བརླབས་ཙམ་གྱིས་ང་རྒྱལ་བསྐྱེད། ། རྣལ་འབྱོར་བྱིན་བརླབས་ཡིན་པར་གསུངས། ། ཞེས་ཏེ། ལུས་དབེན་གྱི་རིམ་པས། དམ་པ་རིགས་བརྒྱ་ནས་གསང་ཆེན་རིགས་གཅིག་གི་བར་གྱི་རྡོ་རྗེ་འཆང་གི་བར་དུ་བྱས་ནས། རྡོ་རྗེ་འཆང་ཆེན་པོ་བདག་ཡིན་ནོ་ཞེས་བྱིན་རླབས་ཙམ་གྱིས་ང་རྒྱལ་བསྐྱེད་པ་སྟེ། རྟོག་བསྡུས་སུ། རྡོ་རྗེ་གསུམ་མི་ཕྱེད་པའི་བདག་ཉིད་རྡོ་རྗེ་འཆང་ཆེན་པོར་ལྷག་པར་མོས་པ་བྱའོ་ཞེས་པ་ནི། བྱིན་གྱིས་བརླབས་པའི་རྣལ་འབྱོར་ཞེས་བཤད་དོ། ། ཞེས་པས་སོ། །
འདིར་ལུས་དབེན་མཐར་ཐུག་ལ་བྱིན་གྱིས་བརླབས་པར་ངོས་བཟུང་བར་སྣང་ངོ༌། ། གཞན་དག་བྱིན་གྱིས་བརླབ་པའི་རྣལ་འབྱོར། བསྐྱེད་རིམ་པའི་དང་པོའི་སྦྱོར་བར་འཆད་པ་ནི་ནོར་པ་ཁོ་ན་སྟེ། སྤྱོད་བསྡུས་དང་འགལ་བས་སོ། ། ཡོངས་སུ་བརྟགས་པའི་རྣལ་འབྱོར་བསྟན་པ་ནི། བྱང་ཆུབ་སེམས་ནི་དག་པ་དང༌། ། སྔགས་ཀྱི་ས་བོན་སྐྱེ་བ་ཆེ། ། རིམ་གྱིས་གཟུགས་ནི་རྫོགས་པ་དང༌། ། ཕྱག་རྒྱ་ཚོགས་ཀྱིས་ཀྱང་བརྟགས་པ། ། དེ་ནི་བཏགས་པར་བརྗོད་པ་སྟེ། །
བཏགས་པའི་རྣལ་འབྱོར་ཡིན་པར་གསུངས། ། ཞེས་པ་སྟེ་བྱང་ཆུབ་ཀྱི་སེམས་ནི་དེ་བཞིན་ཉིད་ལས་བྱང་ཆུབ་པའོ། ། དག་པ་ནི་ཟླ་བ་ལས་བྱང་ཆུབ་པའོ། ། སྔགས་ཞེས་པ་ནི་ཡིག་འབྲུ་ལས་བྱང་ཆུབ་པ་བསྟན་ནོ། ། ས་བོན་སྐྱེ་བ་ཞེས་པས་ནི་ཕྱག་མཚན་ལས་བྱང་ཆུབ་པར་བསྟན་ནོ། ། ཆེ་ཞེས་པས་སྐུ་ཡོངས་སུ་རྫོགས་པ་ལས་བྱང་ཆུབ་པ་བསྟན་ནོ། ། ལྷའི་གཟུགས་མངོན་བྱང་ལྔས་རིམ་གྱིས་རྫོགས་པའི་སྐུ་རྟོག་པས་བཏགས་པའི་ཚུལ་གྱིས་བསྒོམ་པ་ནི་བཏགས་པར་བརྗོད་དོ། ། རེག་བྱ་རྡོ་རྗེ་མ་ལ་སོགས་པ་ཕྱག་རྒྱའི་ཚོགས་དང་སྙོམས་པར་འཇུག་པ་ལས་ཕྱུང་བའི་དཀྱིལ་འཁོར་རྒྱལ་མཆོག་བསྒོམ་པ་དག་ཀྱང་བཏགས་པ་ཞེས་བརྗོད་དེ། འདི་དག་ནི་བཏགས་པའི་རྣལ་འབྱོར་རོ། ། བུ་སྟོན་སོགས་ཀྱིས་ཕྱག་རྒྱའི་ཚོགས་ཞེས་སོགས་ཕྱག་མཚན་ལས་བྱང་ཆུབ་པ་ལ་བྱེད་པ་ནི་ནོར་པ་ཡིན་ཞིང༌།
ཀྱང་ཞེས་པའི་ཚིག་གི་ནུས་པ་ཡང་མ་ཐོན་ནོ། ། གསུམ་པ་ཡོངས་སུ་རྫོགས་པའི་རྣལ་འབྱོར་བཤད་པ་ནི། རྣམ་པ་ཀུན་གྱི་མཆོག་ལྡན་པ། ། སྤྲོ་དང་བསྡུ་བའི་བྱེད་པ་པོ། ། ཡེ་ཤེས་སྐད་ཅིག་གིས་རྫོགས་པ། ། རྫོགས་པའི་རྣལ་འབྱོར་ཞེས་བརྗོད་དོ། ། ཞེས་གསུངས་ཏེ། སྒྱུ་ལུས་འོད་གསལ་དུ་བཅུག་པ་ལས་བཞེངས་ནས། སྐད་ཅིག་གིས་རྫོགས་པའི་ཡེ་ཤེས་ཀྱི་སྐུ། རྣམ་པ་ཀུན་གྱི་མཆོག་དང་ལྡན་པ་སེམས་ཅན་གྱི་དོན་དུ་སྤྲུལ་པའི་སྐུ་སྤྲོ་བ་དང༌།
སྡུད་པའི་བྱེད་པ་པོ་ལ་སློབ་པ་ནི། རྫོགས་པའི་རྣལ་འབྱོར་ཞེས་བརྗོད་དོ། ། འདིས་སྤྲོས་པ་དུ་མ་བྱེད་པ་ནི་གཞུང་གི་སྐབས་དོན་དུ་མི་སྣང་ངོ༌། ། གཉིས་པ་ནི། འདིས་ཀྱང་ལྷའི་རྣལ་འབྱོར་སྟོན་ཏེ། གསང་བའི་བདག་པོ་ལྷའི་གཟུགས་ནི་རྣམ་པ་གཉིས་ཏེ། ཡོངས་སུ་དག་པ་དང་མ་དག་པའོ། ། དེ་ཡོངས་སུ་དག་པ་ནི། བདེན་གཉིས་དབྱེར་མེད་རྟོགས་པའི་ཟུང་འཇུག་གི་སྐུ་སྟེ། མཚན་མ་ཐམས་ཅད་དང་བྲལ་བའོ། །
ཡོངས་སུ་མ་དག་པ་ནི་རྟོག་པས་བཏགས་པའི་མཚན་མ་དང་བཅས་པའི་གཟུགས་ཏེ། ཁ་དོག་དང་དབྱིབས་སུ་བཏགས་པའོ། ། དེ་ལ་ལྷའི་གཟུགས་རྣམ་པ་གཉིས་ཀྱིས་བྱ་བ་གཉིས་འགྲུབ་པར་གསུངས་ཏེ། དང་པོ་ནི། མཚན་མར་བཅས་པ་མཚན་བཅས་ཀྱི་དངོས་གྲུབ་ཉེ་བར་སྐྱེ་བར་འགྱུར། ཞེས་པའི་དོན། མཚན་མ་དང་བཅས་པ་བསྐྱེད་རིམ་གྱིས་ནི། མཚན་བཅས་ཀྱི་དངོས་གྲུབ་ཕྲིན་ལས་བཞི་དང་གྲུབ་པ་བརྒྱད་ལ་སོགས་པ་ཐོབ་པར་འགྱུར་རོ། ། གཉིས་པ་ནི། མཚན་མ་མེད་པ་མཚན་མེད་ཀྱི། །
དངོས་གྲུབ་དམ་པ་རྒྱལ་བ་བཞེད། ། ཅེས་པའི་དོན། མཚན་མེད་ཡེ་ཤེས་ཀྱི་སྐུ་བསྒོམས་པས། མཚན་མ་མེད་པའི་དངོས་གྲུབ་ཟུང་འཇུག་ཐོབ་པར་བཞེད་དོ། ། མཚན་མེད་ཀྱི་རྣལ་འབྱོར་ལ་གདམས་པ་ནི། རྟག་ཏུ་མཚན་མེད་ལ་གནས་པས། ། ངེས་པར་མཚན་བཅས་རབ་ཏུ་འགྲུབ། ། དེ་བས་རྣམ་པ་ཐམས་ཅད་ཀྱིས། ། མཚན་མ་མེད་པ་བསྟེན་པར་བྱ། ། ཞེས་པའོ། །
འདིར་བར་དུ་ཚིག་ལྷུག་གི་འགྱུར་མཚན་མ་ཞེས་སོགས་འབྱུང་བ་ནི་མ་དག་གོ ། གསུམ་པ་བསྙེན་པ་གཉིས་ཀྱི་གནས་བསྟན་པ་ལ་གཉིས་ཏེ། དང་པོ་དྲང་དོན་དུ་བཤད་པ་ནི། དགོན་པ་ཆེན་པོའི་ས་ཕྱོགས་དང༌། ། ཞེས་སོགས་གོ་སླའོ། ། གཉིས་པ་ངེས་དོན་དུ་བཤད་པ་ནི། དགོངས་པ་ལུང་སྟོན་ལས། མེ་ལོང་ཞེས་བྱ་དགོན་པ་ཆེ། ། མཉམ་ཉིད་ཅེས་བྱ་ས་ཕྱོགས་སོ། ། སོ་སོར་རྟོག་པ་སྐྱེ་བོས་དབེན། །
རྣམ་དག་རི་བོ་ནགས་འདབ་དང༌། ། བྱ་བ་སྒྲུབ་པའི་ཆུ་ངོགས་སུ། ། དྲུག་པ་བདེ་མཆོག་ངེས་ཐོབ་འགྱུར། ། ཞེས་སོ། ། དགོན་པ་ཆེ་ཞེས་པ་ནི་མེ་ལོང་ཡེ་ཤེས་སོ། ། ས་ཕྱོགས་ནི་མཉམ་པ་ཉིད་དོ། ། སྐྱེ་བོས་དབེན་པ་ནི་སོ་སོར་རྟོག་པའོ། ། ནགས་འདབ་རི་བོ་ནི། རྣམ་དག་ཆོས་དབྱིངས་སོ། ། ཆུ་ངོགས་ནི་བྱ་སྒྲུབ་ཡེ་ཤེས་སོ། །
དྲུག་པ་ནི། ཡེ་ཤེས་ལྔ་དབྱེར་མེད་པའི་རྡོ་རྗེ་འཆང་སྟེ། ཡེ་ཤེས་ལྔས་དེ་ཐོབ་པར་འགྱུར་ཞེས་པའི་དོན་ནོ། ། འདིར་བུ་སྟོན་སོགས་ཀྱིས་དོན་མེད་པའི་སྤྲོས་པ་མང་པོ་བྱས་པ་ནི། ཟླ་གྲགས་ལ་ཟུར་ཟ་བའི་བཤད་པའོ། ། བཞི་པ་བསྙེན་པ་གཉིས་ཀྱི་སྒྲུབ་ཐབས་མདོར་བསྡུས་པ་ནི། རྒྱུད་ཕྱི་མ་ལས། དང་པོར་སྟོང་ཉིད་བྱང་ཆུབ་སྟེ། ། གཉིས་པ་ས་བོན་བསྡུས་པའོ། ། གསུམ་པ་གཟུགས་ནི་རྫོགས་པ་སྟེ། །
བཞི་པ་ཡི་གེ་འགོད་པའོ། ། ཞེས་གསུངས་པ་སྟེ། འདི་དྲང་དོན་དུ་བཤད་པས་བསྐྱེད་རིམ་སྟོན་ཚུལ་ནི། འདིར་སྔ་རབས་པ་དག་གི་བཞེད་ཚུལ་ནི་འདས་པའི་དཀྱིལ་འཁོར་གྱི་འཁོར་ལོ་སྒོམ་པ་དང༌། དཔའ་བོ་གཅིག་པ་སྒོམ་པའི་དོན་གཉིས་སྟོན་ལ། དང་པོ་ལ་ཡང་གསུམ་སྟེ། དང་པོའི་སྦྱོར་བའི་ཚུལ་ལ་སྦྱར་བ་དང༌། དཀྱིལ་འཁོར་རྒྱལ་མཆོག་ལ་སྦྱར་བ་དང༌། ཏིང་ངེ་འཛིན་གསུམ་ཆར་ལ་སྦྱར་བའོ། ། དང་པོ་ནི།
ཡེ་ཤེས་ཀྱི་ས་ནས། དེ་བཞིན་ཉིད་ལ་བྱང་ཆུབ་པའི་བར་ནི་སྟོང་ཉིད་བྱང་ཆུབ་བོ། ། ཟླ་བ་དང་ཡིག་འབྲུ་དང་ཕྱག་མཚན་ལས་བྱང་ཆུབ་པ་ནི་ས་བོན་བསྡུས་པའོ། ། ཤིན་ཏུ་རྣལ་འབྱོར་དང༌། རྣལ་འབྱོར་ཆེན་པོའི་ས་བོན་འགོད་པ་ནི་ཡི་གེ་འགོད་པའོ། ། གཉིས་པ་དཀྱིལ་འཁོར་རྒྱལ་མཆོག་ལ་སྦྱར་བ་ནི། ཕྱག་རྒྱ་དང་སྙོམས་པར་ཞུགས་པའི་ཐིག་ལེ་སོ་གཉིས་ནི་སྟོང་ཉིད་བྱང་ཆུབ་བོ། ། ཡིག་འབྲུ་སོ་གཉིས་ཡོངས་སུ་གྱུར་པ་ལས་ཕྱག་མཚན་སོ་གཉིས་སུ་གྱུར་པ་ནི་ས་བོན་བསྡུས་པའོ། ། དེ་ལས་ལྷ་སོ་གཉིས་སུ་གྱུར་པ་ནི་གཟུགས་ཉིད་རྫོགས་པའོ། ། བཛྲ་དྷྲིཀ་ལ་སོགས་པའི་མཚན་སྔགས་ཀྱིས་ལྷའི་སྤྲོ་བསྡུ་བྱས་ནས་གནས་སུ་འགོད་པ་ནི་ཡི་གེ་འགོད་པའོ། །
ཏིང་ངེ་འཛིན་གསུམ་ཆར་དང་སྦྱར་ན་ཡེ་ཤེས་ཀྱི་ས་ནས་དེ་བཞིན་ཉིད་ལས་བྱང་ཆུབ་པའི་བར་ནི་སྟོང་ཉིད་བྱང་ཆུབ་བོ། ། ཟླ་བ་ལས་བྱང་ཆུབ་པ་ནས་རྣལ་འབྱོར་ཆེན་པོའི་བར་ས་བོན་བསྡུས་པའོ། ། དཀྱིལ་འཁོར་རྒྱལ་མཆོག་ནི་གཟུགས་ཉིད་རྫོགས་པའོ། ། བཟླས་པ་བྱེད་པ་ནི་ཡི་གེ་འགོད་པའོ། ། ཞེས་འཆད་དོ། ། དང་པོ་སྦྱོར་བ་ལ་སྦྱར་ཚུལ་ལ་སྐྱོན་མི་སྣང་ལ། དཀྱིལ་འཁོར་རྒྱལ་མཆོག་ལ་སྦྱར་ཚུལ་ལ་ཐིག་ལེ་སོ་གཅིག་སྟོང་ཉིད་བྱང་ཆུབ་ལ་སྦྱར་བ་དང༌། བཛྲ་དྷྲིཀ་ཞེས་སོགས་ཀྱི་མཚན་སྔགས་ཀྱིས་ལྷའི་སྤྲོ་བསྡུ་བྱེད་པ་ལ། ཡི་གེ་འགོད་པ་གཉིས་ཀ་མི་འཐད་དེ། བྱང་ཆུབ་དང་ཡི་གེ་འགོད་པའི་དོན་མི་སྣང་བའི་ཕྱིར་རོ། །
ཏིང་ངེ་འཛིན་གསུམ་ཆར་དང་སྦྱར་བའི་སྐབས་སུ། བཟླས་པ་བྱེད་པ་ལ་ཡི་གེ་འགོད་པའི་དོན་འཆད་པ་ཡང་མི་འཐད་དོ། ། དེས་ན་དཀྱིལ་འཁོར་གྱི་འཁོར་ལོ་སྒོམ་ཚུལ་བསྙེན་སྒྲུབ་བཞིའི་སྐབས་སུ་བཤད་ཟིན་པས། འདིར་དཔའ་བོ་གཅིག་པའི་སྒོམ་ཚུལ་ཁོ་ན་སྟོན་ནོ། ། དཔའ་བོ་གཅིག་པ་སྒོམ་ཚུལ་ལ་གསུམ་སྟེ། དབང་པོ་རབ་རྣལ་འབྱོར་བཞིས་བསྐྱེད་པ་དང༌། འབྲིང་མངོན་བྱང་ལྔས་བསྐྱེད་པ་དང༌། ཐ་མ་རྡོ་རྗེ་བཞིས་བསྐྱེད་པ་ལས། འདིར་རྡོ་རྗེ་བཞིས་བསྐྱེད་པ་སྟོན་ནོ། ། འདི་ལ་ཡང་རྒྱས་བསྡུས་གཉིས་ལས།
རྒྱས་པ་ལ་དང་པོའི་སྦྱོར་བ་ལ་སྦྱར་ན། བསྲུང་བ་སྔོན་དུ་འགྲོ་བ་ཅན་གྱི་སྟོང་ཉིད་སྒོམ་པ་ནས། དེ་བཞིན་ཉིད་ལས་བྱང་ཆུབ་པའི་བར་ནི་དང་པོའོ། ། ཟླ་བ་དང༌། ཡི་གེ་དང༌། ཕྱག་མཚན་གསུམ་སྒོམ་པ་ནི་གཉིས་པའོ། ། དང་པོའི་མགོན་པོའི་སྐུར་རྫོགས་པ་ནི་གསུམ་པའོ། ། ཤིན་ཏུ་རྣལ་འབྱོར་དང་རྣལ་འབྱོར་ཆེན་པོའི་སྐབས་སུ་ས་བོན་འགོད་པ་ནི་བཞི་པའོ། ། བསྡུས་པ་བསྒོམ་ཚུལ་ནི། ཤུ་ནྱ་ཏའི་སྔགས་ཀྱིས་སྟོང་ཉིད་སྒོམ་པ་ནི་དང་པོའོ། །
སྟོང་པའི་ངང་ལས་ཟླ་བ་ལ་གནས་པའི་ས་བོན་ལས་ཕྱག་མཚན་བསྒོམ་པ་ནི་གཉིས་པའོ། ། དེ་ལས་རྡོ་རྗེ་འཆང་སྒོམ་པ་ནི་གསུམ་པའོ། ། གནས་གསུམ་དུ་འབྲུ་གསུམ་འགོད་པ་ནི་ཡི་གེ་འགོད་པའོ། ། གཉིས་པ་ངེས་དོན་དུ་བཤད་པ་ནི། བསྙེན་པར་བྱའོ། ། སུ་ཞིག་གིས་ན། བརྟུལ་ཞུགས་བརྟན་པ་སྟེ་བརྩོན་འགྲུས་དང་ལྡན་པའི་རྣལ་འབྱོར་པས་སོ། ། ཐབས་གང་གིས་བསྙེན་པར་བྱ་ཞེ་ན། དབེན་གསུམ་སྔོན་དུ་འགྲོ་བ་ཅན་གྱི་སྒྱུ་ལུས་འོད་གསལ་དུ་བཅུག་པའི་སྟོང་ཉིད་བཞིའི་རིམ་པ་དག་གིས་སོ། ། ཅིའི་དོན་དུ་ན་སྐུ་གསུམ་དབྱེར་མེད་རྡོ་རྗེ་འཆང་ཆེན་དང༌།
བདག་ཉིད་མཉམ་པ་ཉིད་དུ་འགྱུར་བའི་ཕྱིར་དུའོ། ། དེ་ལྟར་བཤད་མ་ཐག་པའི་སྟོང་ཉིད་བཞིའི་རིམ་པ་དེ་ཡིས་སྒོམ་ཞིང༌། ངོ་བོ་ཉིད་ཤེས་པས་བསླབས་ན། ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ། ། བསྙེན་པ་དེ་མཐར་ཕྱིན་པའི་དོན་དུ་དེ་དང་མཐུན་པའི་སྤྱོད་པ་ལ་སློབ་པ་ནི། བདེ་བ་དམ་པ་བསྟེན་ཅིང་སྦྱིན་པར་བྱའོ། ། གང་ལ་ན། ཐུན་བཞིའི་སྒྲས་གསུངས་པ་སྤྱན་ལ་སོགས་པའི་ལྷ་མོ་བཞིར་བྱིན་གྱིས་བརླབས་པའི་རང་རང་གི་རིགས་ཀྱི་ཕྱག་རྒྱ་གནས་ལྔ་སྟེ་གཟུགས་མཛེས་པ་དང༌། སྒྲ་སྙན་པ་ལ་སོགས་པའི་ཡུལ་མངོན་དུ་གྱུར་པ་རྣམས་ལའོ། ། སུ་ཞིག་གིས་ན།
བློ་དང་ལྡན་པས་ཏེ་རྣལ་འབྱོར་པས་སོ། ། ཐབས་གང་གིས་ན། ཡེ་ཤེས་རྡོ་རྗེ་སྟེ་རང་གི་རྡོ་རྗེའི་རྩེ་མོར་ཡི་གེ་ཨོཾ་བསྒོམ་ཞིང་བྱིན་གྱིས་བརླབས་ནས། འཁྱུད་པ་ལ་སོགས་པའི་རབ་ཏུ་སྦྱོར་བས་ཕྱག་རྒྱ་དེ་མཉེས་པར་བྱས་ནས་སོ། ། ལྔ་པ་དངོས་གྲུབ་སྒྲུབ་པའི་དུས་ཀྱི་ངེས་པ་བསྟན་པ་ལ་གཉིས་ལས། བསྐྱེད་རིམ་པའི་དངོས་གྲུབ་སྒྲུབ་པའི་དུས་ཀྱི་ངེས་པ་བསྟན་པ་ནི། དུས་ཇི་སྲིད་སྒྲུབ་པར་བྱས་ན་དངོས་གྲུབ་འགྲུབ་པར་འགྱུར་ཞེ་ན། དབང་པོ་རབ་ཀྱིས་ཞག་བདུན་དང༌། འབྲིང་གིས་ཟླ་ཕྱེད་དང༌། ཐ་མས་ཀྱང་ཟླ་བ་གཅིག་གམ་ཕྱེད་དང་གཉིས་ན་འགྲུབ་པར་འགྱུར་རོ། །
ཐབས་གང་གིས་ཤེ་ན། རྡོ་རྗེ་དམ་ཚིག་སྟེ་རྡོ་རྗེ་འཆང་ཆེན་པོར་བདག་ཉིད་སྒྲུབ་ཤིང་བསྐྱེད་ནའོ། ། གང་ན། ཕྱག་རྒྱ་ཆེན་པོའི་དངོས་གྲུབ་མྱུར་དུ་གྲུབ་པར་འགྱུར་རོ། ། གཉིས་པ་རྫོགས་རིམ་པའི་དངོས་གྲུབ་སྒྲུབ་པའི་དུས་ཀྱི་ངེས་པ་ནི། ཇི་སྐད་བཤད་པའི་དངོས་གྲུབ་ཀྱི་དུས་སྒྲུབ་པ་པོ་ཐམས་ཅད་ལ་ངེས་སམ་ཞེ་ན། ལས་དང་པོ་པ་རྣམས་ལ་ཞག་བདུན་ལ་སོགས་པའི་ཞག་གྲངས་ཀྱི་བྱེ་བྲག་རབ་ཏུ་དབྱེ་བ་ང་ཡིས་སྔར་རྒྱས་པར་བསྟན་ཏོ། ། ཏིང་ངེ་འཛིན་མཆོག་ལ་གནས་པ་ལ་ནི་ཞག་བདུན་སོགས་ཀྱི་དུས་ཀྱི་ངེས་པ་མེད་དེ། འདིར་ཡང་ཚིག་རྐང་སྔ་མ་གཉིས་སྒྲ་ཇི་བཞིན་པར་སྦྱར་ཞིང༌། ཕྱོགས་ནི་བདེན་པ་གཉིས་སོ། །
ནང་གི་དབུས་ཏེ་བདེན་པ་གཉིས་སོ་སོའི་ཕྱོགས་སུ་མ་ལྷུང་བར་གཉིས་སུ་མེད་པའི་རྣམ་པས་གནས་ན། དེའི་ཚེ་རྡོ་རྗེ་འཆང་གི་དངོས་གྲུབ་ཐོབ་པར་གསུངས་སོ། ། གང་གིས་གསུངས་ན། གསང་བ་མཆོག་འོད་གསལ་ལས་བྱུང་བའི་དེ་བཞིན་གཤེགས་པ་རྣམས་ཀྱིས་སོ། ། གཞན་དག་གིས་ནི་སྒྲོན་གསལ་གྱི་དོན་ཇི་ལྟ་བ་བཞིན་མ་ཤེས་སོ། ། དྲུག་པ་སྐུ་གསུང་ཐུགས་བྱིན་གྱིས་བརླབས་པ་ལ་གཉིས་ཏེ། བྱིན་གྱིས་བརླབ་པ་དངོས་དང༌། ཞར་ལ་བྱིན་གྱིས་མ་བརླབས་པའི་ཉེས་པ་བཤད་པའོ། ། དང་པོ་ལ་གཉིས་ཏེ། གཙོ་བོ་ལ་གསོལ་བ་གདབ་པ་དང༌།
འཁོར་ལ་གསོལ་བ་གདབ་པའོ། ། དང་པོ་ནི། དེ་ལ་ཞེས་པ་ཉེ་བར་འགོད་པའི་ཚིག་ཕྲད་དོ། ། ཉེ་བར་བསྒྲུབ་པ་ནི། སྒྲུབ་པ་པོའི་ལུས་སྐུ་རྡོ་རྗེའི་སྣོད་དུ་བྱེད་པ་སྟེ། སྐུ་རྡོ་རྗེའོ། ། དེ་ཉིད་སྒྲུབ་པོའི་ལུས་ལ་སྡོམ་པ་སྟེ་འཆིང་བའམ་བཅུག་པར་བྱ་བ་ཡིན་པས། སྡོམ་པ་སྟེ་རྣམ་པར་སྣང་མཛད་དོ། ། ཡུལ་དེ་ལ་སངས་རྒྱས་ཞེས་སོགས་ཚིགས་སུ་བཅད་པ་གཅིག་གིས་གསོལ་བ་གདབ་བོ། ། དུས་གསུམ་གྱི་སངས་རྒྱས་ཀྱི་སྐུ་རྡོ་རྗེའི་ངོ་བོ་འཛིན་པས་ན།
སངས་རྒྱས་སྐུ་འཛིན་ཏེ། རྣམ་པར་སྣང་མཛད་དོ། ། སྤྱན་མ་དང་ལྡན་པས་ན་དཔལ་ལྡན་ནོ། ། རྡོ་རྗེ་གསུམ་དང་མི་ཕྱེད་པ་རྡོ་རྗེ་འཆང་གི་སྐུའི་དངོས་སོ། ། སྒྲུབ་པ་པོ་བདག་ཉིད་ཀྱི་ལུས་བྱིན་གྱིས་བརླབས་པའི་ཚུལ་གནས་པར་མཛད་དུ་གསོལ། དུས་ནམ་གྱི་ཚེ་ན། དེང་སྟེ་ད་ལྟ་ཉིད་དུའོ། ། སུ་ཞིག་གིས་ན། སྐུ་རྡོ་རྗེ་སྟེ་རྣམ་པར་སྣང་མཛད་ཀྱིས་སོ། ། གཉིས་པ་ནི།
ཕྱོགས་བཅུར་ཞེས་སོགས་ཚིགས་བཅད་གཅིག་སྟེ། འཁོར་ཕྱོགས་བཅུར་བཞུགས་པའི་སངས་རྒྱས་རྣམས་ཞེས་བོས་ནས། ལྷག་མ་རྣམས་སྔ་མ་བཞིན་ནོ། ། གསུང་བྱིན་གྱིས་བརླབ་པ་ལ་གཉིས་ཏེ། གཙོ་བོ་ལ་གསོལ་བ་གདབ་པ་དང༌། འཁོར་ལ་གསོལ་བ་གདབ་པའོ། ། དང་པོ་ནི། ཆོས་ཉིད་གསུང་ལམ་ཞེས་སོགས་འདི་ནི། སྒྲུབ་པའི་སྡོམ་པ་འོད་དཔག་མེད་ཡིན་ལ། ཡུལ་དེ་ལ་གསོལ་བ་འདེབས་པའི་ཚིག་ནི།
ཆོས་ཉིད་གསུང་ལམ་ཞེས་སོགས་ཚིགས་བཅད་གཅིག་སྟེ། ཆོས་ཉིད་ནི་འོད་དཔག་མེད་དོ། ། གོས་དཀར་མོ་དང་ལྡན་པས་ན་དཔལ་ལྡན་ནོ། ། རྡོ་རྗེ་གསུམ་དང་མི་ཕྱེད་དངོས། ། ཞེས་སོགས་ནི་རྡོ་རྗེ་འཆང་ཆེན་པོའི་གསུང་གི་དངོས་པོའི་ངོ་བོར་སྒྲུབ་པ་པོ་བདག་གི་ངག་བྱིན་གྱིས་བརླབས་པའི་ཚུལ་གྱིས་གནས་པར་མཛད་དུ་གསོལ། དུས་ནམ་གྱི་ཚེ་ན། དེང་སྟེ་ད་ལྟ་ཉིད་དུའོ། ། སུ་ཞིག་གིས་ན། གསུང་རྡོ་རྗེ་འོད་དཔག་མེད་ཀྱིས་སོ། ། གཉིས་པ་ནི།
ཕྱོགས་བཅུ་ཞེས་སོགས་ཚིགས་བཅད་གཅིག་སྟེ་སྔ་མ་བཞིན་ནོ། ། ཐུགས་བྱིན་གྱིས་བརླབ་པ་ལ་གཉིས་ཏེ། གཙོ་བོ་ལ་གསོལ་བ་གདབ་པ་ནི། དེ་ལ་རྡོ་རྗེ་ཐུགས་འཛིན་ཞེས་སོགས་ནི། ཐུགས་རྗེ་ཆེན་པོ་ལ་གནས་ནས་སྒྲུབ་པ་པོ་སེམས་ལ་དབང་ཐོབ་པར་བྱེད་པས་ན་སྒྲུབ་པ་ཆེན་པོའོ། ། ལུས་ལ་སྡོམ་པའམ་འཆིང་བར་བྱེད་པ་སྟེ་མི་བསྐྱོད་པའོ། ། ཡུལ་དེ་ལ་གསོལ་བ་འདེབས་པའི་ཚིག་ནི། རྡོ་རྗེ་ཐུགས་འཛིན་ཞེས་སོགས་ཏེ། འཁོར་འདས་གཉིས་ལ་མི་གནས་པས་ཐུགས་རྡོ་རྗེའོ། ། ཡོན་ཏན་དེ་འཛིན་པར་མཛད་པས་ན་ཐུགས་རྡོ་རྗེ་འཛིན་ཏེ།
མི་བསྐྱོད་པའོ། ། མཱ་མ་ཀི་དང་ལྡན་པས་ན་དཔལ་ལྡན་ནོ། ། མཛད་དུ་གསོལ་ཞེས་དྲང་ངོ༌། ། གང་ལ་ན། སྒྲུབ་པ་པོ་བདག་ལའོ། ། གང་ཞིག་ན། རྡོ་རྗེ་གསུམ་དང་མི་ཕྱེད་དངོས་ཏེ། རྡོ་རྗེ་འཆང་ཆེན་པོའི་ཐུགས་ཀྱི་དངོས་པོའི་རང་བཞིན་དུ། བདག་གི་སེམས་ཀྱང་བྱིན་གྱིས་བརླབ་པའི་ཚུལ་གྱིས་གནས་པར་མཛོད་ཅིག དུས་ནི།
དེང་སྟེ་ད་ལྟ་ཉིད་དུའོ། ། སུ་ཞིག་གིས་ན། ཐུགས་རྡོ་རྗེས་སོ། ། འཁོར་ལ་གསོལ་བ་གདབ་པ་ནི། ཕྱོགས་བཅུ་ཞེས་སོགས་ཚིགས་བཅད་གཅིག་སྟེ། སྔ་མ་བཞིན་ནོ། ། འགྱུར་རྙིང་རྣམས་འཁྲུགས་པས་ཆག་གི་འགྱུར་ལྟར་ལེགས་སོ། ། གཉིས་པ་བྱིན་གྱིས་མ་བརླབས་པའི་ཉེས་པ་ནི། སངས་རྒྱས་རྣམ་སྣང་དང༌། རྡོ་རྗེ་སེམས་དཔའ་མི་བསྐྱོད་པ་དང༌།
ཆོས་ཀྱི་སེམས་དཔའ་འོད་དཔག་ཏུ་མེད་པའི་རྣལ་འབྱོར་པ་རྣམས་ཀྱིས། སྐུ་གསུང་ཐུགས་བྱིན་གྱིས་རློབ་པའི་མན་ངག་མ་ཐོབ་པས། རྨོངས་པའི་བདག་ཉིད་ཅན་དུ་གྱུར་པ་སྐུ་གསུང་ཐུགས་བྱིན་གྱིས་བརླབས་པ་ལས་འདའ་བ་སྟེ། རང་གི་ལུས་ངག་ཡིད་གསུམ་དང་རྡོ་རྗེ་གསུམ་གྱི་སྐུ་གསུང་ཐུགས་ཐ་དད་དུ་རྟོག་ན། ཚལ་བར་འགས་པ་སྟེ། རྒྱུ་བསྐྱེད་པའི་རིམ་པ་མི་འཐོབ་པ་མི་བསྒོམས་པས། འབྲས་བུ་རྫོགས་པའི་རིམ་པ་ལས་རིང་དུ་འགྱུར་བར་གདོན་མི་ཟ་བ་སྟེ་ཐེ་ཚོམ་མེད་དོ། ། འདིར། རྫོགས་པའི་རིམ་པ་ལས་རིང་འགྱུར། ། ཞེས་ཆག་འགྱུར་ལས་འབྱུང་བའི་དོན་ནི་དེ་ཡིན་ནོ། །
ལེའུའི་མཚན་དོན་ནི། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་ལ་སོགས་པའོ། ། བསྐྱེད་རིམ་གྱི་ཡན་ལག་བཞི་ནི་རྡོ་རྗེའི་སྦྱོར་བའོ། ། དེ་སྐུ་གསུང་ཐུགས་བྱིན་གྱིས་རློབ་པའི་ཆོ་ག་འདིས་ཟིན་པས་ན། སྒྲུབ་པ་པོའི་ལུས་ངག་ཡིད་གསུམ་དང༌། རྡོ་རྗེ་འཆང་གི་སྐུ་གསུང་ཐུགས་དང་མཉམ་པར་བྱས་པས་ན་དམ་ཚིག་གོ ། དེ་ཉིད་བསྒྲུབ་པར་བྱ་བས་ན་སྒྲུབ་པའོ། ། རྫོགས་པའི་ཐོབ་བྱེད་ཡིན་པས་མཆོག་གོ ། ངེས་པར་བསྟན་པ་ནི་རབ་ཏུ་བཤད་པའོ། ། ལེའུ་བཅུ་གཉིས་པའི་རྣམ་བཤད་དོ།།
༈ །རིམ་པ་གཉིས་ལ་གནས་པའི་རྣལ་འབྱོར་པས། གཞན་ཐེག་པ་ཆེན་པོ་ལ་འཇུག་པའི་དོན་དུ། ལས་ཚོགས་ལ་བསླབ་དགོས་པས། ལས་ཚོགས་བསྟན་པའི་ཕྱིར་ལེའུ་བཅུ་གསུམ་པ་འཆད་པ་ལ། བསྡུས་པའི་དོན་ནི། ལེའུ་སྟོད་ནས་བཟླས་པའི་ཚོགས་དང༌། བར་ནས་ལས་ཀྱི་ཚོགས་དང༌། ཐ་མ་ནས་ལྷའི་རྣལ་འབྱོར་སྟོན་ནོ། ། གཉིས་པ་ཡན་ལག་གི་དོན་ལ་བཞི་སྟེ། མཚམས་སྦྱར་བ་དང༌།
སྟོན་པ་ལ་བསྟོད་པ་བསྟན་པ་དང༌། གསོལ་བ་གདབ་པ་དང༌། ལེའུའི་དོན་ལ་རྒྱས་པར་བཤད་པའོ། ། དང་པོ་ནི། ལེའུ་བཅུ་གཉིས་པའི་རྗེས་དེ་ནས། གསུངས་སོ། ། གང་ན། རྡོ་རྗེའི་དབྱངས་འོག་ནས་འབྱུང་བ་འདིའོ། ། སུ་ཞིག་གིས་གསུངས་ཤེ་ན། མི་བསྐྱོད་པ་ལ་སོགས་པའི་བཅོམ་ལྡན་འདས་དེ་བཞིན་གཤེགས་པ་རིགས་ལྔ་པོ་ཀུན་དང༌།
སའི་སྙིང་པོ་ལ་སོགས་པའི་བྱང་ཆུབ་སེམས་དཔའ་བློ་ལྡན་ཏེ་རང་རང་གི་ཕྱག་རྒྱ་དང་ལྡན་པ་རྣམས་ཀྱིས་སོ། ། དེ་བཞིན་གཤེགས་པ་ཇི་ལྟ་བུ་ཞེ་ན། མཆོག་གི་ཡེ་ཤེས་གཉིས་སུ་མེད་པའི་དོན་འཛིན་པས་ན་ཡེ་ཤེས་རྡོ་རྗེ་མཆོག་འཛིན་ནོ། ། བྱང་ཆུབ་སེམས་དཔའ་ཇི་ལྟ་བུ་ཞེ་ན། ཞི་བ་ལ་སོགས་པས་སེམས་ཅན་ཀུན་གྱི་དགོས་པའི་དོན་ཡང་དག་པ་བྱུང་བ་སྟེ། སྒྲུབ་པ་ལ་བརྩོན་པའོ། ། ཇི་ལྟར་གསུངས་ན། ཕྱག་འཚལ་ནས། ཕྱི་དང་ནང་གི་མཆོད་པས་མཆོད་དེའོ། ། གང་ལ་ཕྱག་འཚལ་ན།
ཁྱད་པར་སུམ་ལྡན་གྱི་སྟོན་པ་ཆེན་པོ་རྡོ་རྗེ་འཆང་ཆེན་པོ་ལའོ། ། ཁྱད་པར་དང་པོ་ནི། དེ་བཞིན་གཤེགས་པ་ཀུན་གྱི་ཐུགས་ལ་བཞུགས་པས་ན་ཐུབ་པའོ། ། ཁྱད་པར་གཉིས་པ་ནི། དངོས་གྲུབ་ཐམས་ཅད་སྦྱིན་པའི་ནུས་པ་དང་ལྡན་པས་ན་དོན་ཀུན་རྡོ་རྗེ་ཅན་ནོ། ། ཁྱད་པར་གསུམ་པ་ནི། བདེན་གཉིས་མཁྱེན་པས་ན་དམ་ཚིག་མཁྱེན་པའོ། ། གཉིས་པ་ལ་གཉིས་ཏེ། བསྙེན་པ་ཡན་ལག་དྲུག་ལ་བསྟོད་པ་དང༌། སྒྲུབ་པ་དབྱེར་མེད་ཟུང་འཇུག་ལ་བསྟོད་པའོ། །
དང་པོ་ནི། ཨེ་མ་ཧོ། ཞེས་པ་ངོ་མཚར་བའོ། ། སངས་རྒྱས་ནི་ཟུང་འཇུག་གོ ། ཚུལ་ནི་དེ་ཐོབ་པའི་ཐབས་སོར་སྡུད་སོགས་ཡན་ལག་དྲུག་གོ ། བསྐྱེད་རིམ་གྱི་རྡོ་རྗེ་བཞི་ལས་འདས་པས་ན་བཟང་པོའོ། ། རྡོ་རྗེ་བཞི་ལས་མི་འདའ་བ་ཞེས་བཤད་པ་ནི། རྒྱ་དཔེ་དང་ཆག་འགྱུར་གཉིས་དང་མི་མཐུན་ནོ། ། གཉིས་པ་ནི། བྱང་ཆུབ་ནི།
སྦྱོར་བ་ཡན་ལག་དྲུག་གོ ། ཚུལ་ནི། བདེན་པ་གཉིས་དབྱེར་མེད་དུ་སྦྱོར་བའོ། ། དེ་ཉིད་ཕུལ་དུ་བྱུང་བས་ན་མཆོག་གོ ། ཨེ་མ་ཧོ་ཞེས་སོགས་ལ་ཆོས་ནི་བདེན་པ་གཉིས་སོ། ། ཚུལ་ནི་དེ་གཉིས་གཅིག་ཏུ་གྱུར་པའི་ཟུང་འཇུག་གོ ། ཞི་བ་ནི་སྤྲོས་པ་དང་བྲལ་བའོ། ། སླར་ཡང་ཨེ་མ་ཧོ་ཞེས་སོགས་བསྟོད་པ་ཉེ་བར་སྡུད་པ་སྟེ། སྔགས་ནི་དེ་བཞིན་གཤེགས་པ་རྣམས་སོ། ། ཚུལ་ནི་དེ་ཐོབ་པའི་ཐབས་སོ། །
བསྟན་པ་ནི་ཉན་ཐོས་ལ་སོགས་པས་མི་ཕྱེད་པའོ། ། ཕུང་པོ་ལ་སོགས་པའི་ཆོས་རྣམས་གདོད་མ་ནས་མ་སྐྱེས་པའི་དོན་ནི། ཕུལ་དུ་བྱུང་བས་ན་ཁྱད་པར་ཅན་ནོ། ། རྣམ་པར་མི་རྟོག་པ་ནི། ཡིད་ཀྱིས་བཏགས་པ་དང་བྲལ་བ་དང༌། བཏགས་པ་དང་བྲལ་བར་བདེན་པས་ཡང་དག་པའོ། ། དེ་ལྟ་བུའི་ཆོས་ལ་ཡན་ལག་དྲུག་གི་སྦྱོར་བའི་ཐབས་ཀྱིས་ཡེ་ཤེས་ཀྱི་རྡོ་རྗེ་སེམས་དཔའ་འབྱུང་བར་བཅོམ་ལྡན་འདས་ཀྱིས་རབ་ཏུ་གསུངས་པ་ངོ་མཚར་ཆེའོ་ཞེས་པའོ། ། གསུམ་པ་གསོལ་བ་འདེབས་པ་བསྟན་པ་ནི། བཤད་དུ་གསོལ་ཞེས་དྲང་ངོ༌། ། སུ་ཞིག་གིས་ན།
བཅོམ་ལྡན་འདས་ཀྱིས་སོ། ། གང་ཞིག་ཞེ་ན། སྐུ་གསུམ་དབྱེར་མི་ཕྱེད་པའི་རྡོ་རྗེ་འཆང་གི་དཀྱིལ་འཁོར་རོ། ། དེ་གང་ཞེ་ན། ཨཱ་ལི་ཀཱ་ལི་ལས་བྱུང་བའི་ཡིད་དུ་འོང་བའི་སྔགས་རྣམས་གང་དུ་བསྡུ་ཞིང་བསགས་པ། འབྲུ་གསུམ་དང་འཇུག་གནས་ལྡང་གསུམ་དབྱེར་མེད་དུ་ཟློ་བའི་རྡོ་རྗེ་བཟླས་པའོ། ། དེ་ཉིད་བླ་ན་མེད་པའི་ཡེ་ཤེས་ཐོབ་པར་བྱེད་པའི་ཕྱིར་ཡེ་ཤེས་ཆེའོ། ། རྡོ་རྗེ་བཟླས་པ་དེ་ལས་ཇི་ལྟ་བུ་འཐོབ་ཅེ་ན། རྡོ་རྗེ་གསུམ་དབྱེར་མི་ཕྱེད་པ་སྟེ། ཡི་གེ་གསུམ་དང་རླུང་གསུམ་དབྱེར་མི་ཕྱེད་པར་བསྒོམ་པའི་སྒྲུབ་པ་པོ་གང་གིས།
སྟོབས་སོགས་སངས་རྒྱས་ཀྱི་ཡོན་ཏན་འཐོབ་པར་འགྱུར་བའོ། ། གཞན་ཡང་རྡོ་རྗེ་བཟླས་པ་སྦྱོར་བ་ཡིས། སངས་རྒྱས་ཀུན་གྱིས་བྱིན་གྱིས་རློབས་པའོ། ། རྡོ་རྗེ་བཟླས་པ་ཇི་ལྟ་བུ་ཞེ་ན། སྦྲུལ་ལ་སོགས་པའི་སྔགས་ཐམས་ཅད་ཀྱི་རིགས་ཏེ་ཚོགས་སྐུ་གསུང་ཐུགས་ཀྱི་མཚན་ཉིད་ནི། སྐུ་ལ་སོགས་པའི་ངོ་བོ་ཡི་གེ་གསུམ་སྟེ། འདི་ལྟ་བུའི་སྔགས་ཀྱི་བཟླས་པ་ནི་རྡོ་རྗེ་བཟླས་པའོ། ། དེ་རིང་གསུངས་ཞེས་པ་ནི། བཀའ་སྩོལ་ཅིག་ཅེས་པའོ། ། དགོས་པ་ཅིའི་ཕྱིར་ཞེ་ན།
ཡེ་ཤེས་རྒྱ་མཚོ་སྟེ་རིན་པོ་ཆེའི་གང་ཟག་རྣམས་ཀྱིས་གསན་པ་དང༌། སྐུ་གསུང་ཐུགས་ཀྱི་རྡོ་རྗེ་སྟེ་སློབ་བཞིན་པ་རྣམས་དང༌། སངས་རྒྱས་ནི་རླུང་ལྔའོ། ། དུས་གསུམ་བྱུང་བ་ནི་འཇུག་གནས་ལྡང་གསུམ་གྱི་བདག་ཉིད་དུ་བྱུང་བའི་རྡོ་རྗེའི་སྔགས་ཡི་གེ་གསུམ་པོ་རྣམས་རླུང་དང་དབྱེར་མེད་དུ་རབ་ཏུ་བསྒོམས་པས་མཉམ་མེད་དེ། བདེན་གཉིས་དབྱེར་མེད་ཀྱི་ཡེ་ཤེས་ཐོབ་པར་འགྱུར་བའི་ཆེད་དུའོ། ། གསུམ་པ་ལེའུའི་དོན་རྒྱས་པར་བཤད་པ་ལ་གསུམ་སྟེ། བཟླས་པའི་ཚོགས་བསྟན་པ་དང༌། ལས་ཀྱི་ཚོགས་བསྟན་པ་དང༌། དེ་དང་འབྲེལ་བའི་རྣལ་འབྱོར་བསྟན་པའོ། ། དང་པོ་ལ་ལྔ་སྟེ།
རྡོ་རྗེ་འཆང་གི་བཟླས་པ་དང༌། བསྐྱེད་རྫོགས་གཉིས་ཀྱི་མཆོད་པ་དང༌། བཟླས་པའི་དབྱེ་བ་དང༌། འདོད་ཆགས་ཀྱི་དོན་བསྒོམ་པ་དང༌། ཉོན་མོངས་པ་གཉིས་ལས་སྐྱེས་པའི་དོན་བསྒོམ་པའོ། ། དང་པོ་ལ་གཉིས་ལས། སྡུད་པ་པོའི་ཚིག་གིས་མཚམས་སྦྱར་བ་ནི། གསོལ་བ་བཏབ་པའི་རྗེས་ཐོགས་དེ་ནས་གསུངས་སོ། ། གང་ན། རྡོ་རྗེའི་བཟླས་པ་འདིའོ། །
སུ་ཞིག་གིས་ན། སྟོན་པ་རྡོ་རྗེ་འཛིན་ཏེ་རྡོ་རྗེ་འཆང་གིས་སོ། ། དེ་རྒྱུ་གང་ལས་བྱུང་ཞེ་ན། ནམ་མཁའ་རྡོ་རྗེ་ནི་དོན་དམ་བདེན་པའོ། ། ཡེ་ཤེས་ནི་ཀུན་རྫོབ་བདེན་པ་སྟེ། དེ་གཉིས་ལས་བྱུང་བའོ། ། དེའི་ཁྱད་པར་ཇི་ལྟ་བུ་ཞེ་ན་ཞི་བ་ལ་སོགས་པའི་ལས་བྱེད་པས་ན་བྱེད་པ་དང༌། དབང་དུ་མ་གྱུར་པ་རྣམས་ཀྱི་མངོན་སྤྱོད་ཀྱི་ལས་གཅོད་པས་ན་བསྐྱེད་པ་དང༌། དམ་པ་ནི་ཚངས་པ་ལ་སོགས་པའོ། ། མཆོག་ནི་དགྲ་བཅོམ་པ་ལ་སོགས་པའོ། །
དེ་ལས་ཀྱང་ཕུལ་དུ་བྱུང་བས་ན་གཙོ་བོའོ། ། ཟུང་འཇུག་གི་རྣལ་འབྱོར་པས་རླུང་འཇུག་གནས་ལྡང་གསུམ་ཡི་གེ་གསུམ་གྱི་ངོ་བོ་རྡོ་རྗེ་གསུམ་གྱི་བདག་ཉིད་རྡོ་རྗེ་འཆང་དུ་ཤེས་པས་ཡིད་ཀྱི་བཟླས་པ་བྱའོ་ཞེས་སྟོན་པ་སྟེ། སྦྲུལ་ལ་སོགས་པའི་སྔགས་ཀུན་གྱི་དོན་ནི་ཡི་གེ་གསུམ་མོ། ། བཟླས་པ་ནི་འཇུག་གནས་ལྡང་གསུམ་སྟེ། རྡོ་རྗེ་མི་ཕྱེད་གསུམ་གྱི་མཚན་ཉིད་ཅེས་པ་ནི་རྡོ་རྗེའི་བཟླས་པ་དེ་ཉིད་སྐུ་གསུང་ཐུགས་དབྱེར་མི་ཕྱེད་པའི་རྡོ་རྗེ་འཆང་གི་ངོ་བོ་ཉིད་དུ་ཤེས་པར་བྱ་ཞེས་པའི་དོན་ནོ། ། རྡོ་རྗེ་འཆང༌། དེ་ཉིད་ཇི་ལྟ་བུ་ཞེ་ན། སྐུ་རྡོ་རྗེ་ལ་སོགས་པ་གསུམ་གྱི་དབྱེ་བས་རབ་ཏུ་ཕྱེ་བའི་མཐར་ཐུག་པའི་ཡེ་ཤེས་ཀྱི་ལོངས་སྐུའོ། ། བཀོད་པ་ནི། རྡོ་རྗེ་གསུམ་ཞེས་པ་ནི།
རླུང་འཇུག་གནས་ལྡང་གསུམ་གྱི་ངོ་བོར་ཤེས་པའི་རྡོ་རྗེ་བཟླས་པ་བྱའོ། ། ཞེས་པའི་དོན་ནོ། ། བརྗོད་པར་བྱ་ཞེས་པ་ནི། ཤེས་པར་བྱ་བའི་དོན་ནོ། ། ཚུལ་ཇི་ལྟར་དུ་ཤེས་པར་བྱ་ཞེ་ན། ཟུང་འཇུག་གི་སྐུ་དེ་ཉིད་སྐུ་གསུང་ཐུགས་ཀྱི་གནས་སྤྲུལ་པའི་སྐུར་ཡོངས་སུ་བསྒྱུར་བ་ལ་གནས་ནས་སུ། རླུང་འཇུག་གནས་ལྡང་གསུམ་གྱི་སྤྲོ་བ་དང༌། ཡི་གེ་རྣམ་པ་གསུམ་དབྱེར་མེད་དུ་ཤེས་པའི་རྡོ་རྗེ་བཟླས་པ་དག་བྱའོ། ། དེ་ལས་འབྲས་བུ་ཅི་འཐོབ་ཅེན། རྡོ་རྗེ་བཟླས་པ་འདི་ཡིས་ནི།
རྡོ་རྗེ་གསུམ་གྱི་ཐུགས་ཏེ་ཡེ་ཤེས་ཀྱི་སྐུའི་རྡོ་རྗེ་འཆང་དང་འདྲ་བར་འགྱུར་རོ། ། གཉིས་པ་རིམ་པ་གཉིས་ཀྱི་མཆོད་པའི་རིམ་པ་ལ་གཉིས་ཏེ། རྫོགས་རིམ་པའི་མཆོད་པ་དང༌། བསྐྱེད་རིམ་པའི་མཆོད་པའོ། ། དང་པོ་ནི། ཕྱོགས་བཅུ་ན་བཞུགས་པའི་སངས་རྒྱས་རྣམས་ཀྱི་མཆོད་པའི་མཆོག བརྟག་ཅིང་བསྐྱེད་པར་བྱའོ། ། གང་གིས་ཤེ་ན། ཡེ་ཤེས་རྡོ་རྗེ་སྟེ། རྫོགས་རིམ་ལ་གནས་པའི་རྣལ་འབྱོར་པས་སོ། །
ཚུལ་ཇི་ལྟར་ན། སྐུ་གསུང་ཐུགས་དབྱེར་མི་ཕྱེད་པ་ཅན་གྱི་ཟུང་འཇུག་གི་སྤྲུལ་པའི་སྐུ་བསྒོམས་ནས་སོ། ། འདི་ནི་ཟུང་འཇུག་གི་སྐུ་བསྐྱེད་པ་ཉིད་ལ་མཆོད་པར་བྱས་པའོ། ། དེ་ཡང་ཅི་འཐོབ་ཅེ་ན། དེ་ལྟར་བྱས་ན་ནི་རྡོ་རྗེ་གསུམ་གྱི་ཐུགས་ཏེ། ཡེ་ཤེས་ཀྱི་སྐུའི་ངོ་བོ་ཉིད་རྡོ་རྗེ་འཆང་དང་འདྲ་བར་འགྱུར་རོ། ། བསམ་གཏན་གྱི་སྤྲུལ་པའི་མཆོད་པ་བསྟན་པ་ནི། བརྟག་པར་བྱའོ། ། ཚུལ་ཇི་ལྟར་ན། སངས་རྒྱས་རྣམས་ཀྱི་སྐུ་གསུང་ཐུགས་ལ་བསམ་གཏན་གྱིས་སྤྲུལ་པའི་འདོད་པའི་ཡོན་ཏན་ལྔ་ལ་སོགས་པ་མཆོད་པའི་མཆོག་གིས་མཆོད་པར་བསམས་ནས་སོ། །
སུ་ཞིག་གིས་ཤེ་ན། ཡེ་ཤེས་རྡོ་རྗེ་སྟེ་ཟུང་འཇུག་གི་རྣལ་འབྱོར་པས་རབ་ཏུ་བརྟག་པར་བྱའོ། ། འདི་ལས་ཅི་འཐོབ་ཅེ་ན། བསམ་གཏན་གྱིས་སྤྲུལ་པའི་མཆོད་པ་འདིས་ནི། བྱང་ཆུབ་ཀྱི་མཆོག་རྡོ་རྗེ་འཆང་ཐོབ་པར་བྱེད་པའོ། ། སྔ་མ་ཟུང་འཇུག་གི་སྐུ་བསྒོམ་པ་ནི། བླ་ན་མེད་པའི་མཆོད་པ་ཡིན་ལ། འདི་ནི་རྫས་ཀྱི་མཆོད་པས་བསྡུས་པས། བླ་ན་ཡོད་པ་ཞེས་བྱའོ། ། གཉིས་པ་བསྐྱེད་རིམ་པའི་མཆོད་པ་བསྟན་པ་ལ་གཉིས་ཏེ།
ལྷའི་རྣལ་འབྱོར་བསྟན་པ་དང༌། ཐུན་ཐ་མ་ལ་དཀྱིལ་འཁོར་བསྡུ་བའོ། ། དང་པོ་ནི། ཡང་ན་ཞེས་པ་ནི། རྣམ་པ་གཞན་སྟོན་པའི་ཚིག་གོ ། སྐུ་གསུང་ཐུགས་ཀྱི་སྤྲུལ་པ་སྐུ་རེ་རེ་ལ་ཡང་སྐུ་གསུང་ཐུགས་ཀྱི་དབྱེ་བ་རྣམ་པ་གསུམ་གྱིས་ལྷའི་སྐུ་སོ་སོ་སོ་སོའི་ལུས་ཀྱི་དཀྱིལ་འཁོར་ལས་སྤྲོ་བར་བྱ་སྟེ། འདིར་དཀྱིལ་འཁོར་རྒྱལ་པོ་མཆོག་བསྟན་ནོ། ། དེ་ནས་སྤྲུལ་པའི་དཀྱིལ་འཁོར་ལ་ཞེན་པ་དགག་པའི་དོན་དུ། ལྷ་དེ་རྣམས་ཀྱི་སྐུ་གསུང་ཐུགས་ཀྱི་ངོ་བོ་བདག་མེད་པར་མོས་པ་ཡིད་བྱེད་ཀྱི་སོ་སོར་རྟོག་པའི་བདག་ཉིད་ཅན་གྱི་སེམས་ཀྱི་ཡེ་ཤེས་ཀྱི་ཁྱད་པར་གྱིས། སྔར་ལྟར་ཡང་དག་པར་སྤྲོ་ཞིང་གསལ་བར་བྱའོ། །
གཉིས་པ་ནི། རྡོ་རྗེ་སྟེ་སྔར་བསྟན་པའི་ལྷ་རྣམས་བརྗོད་པ་སྟེ་གནས་ནས་བསྐྱོད་ནས་སྤྲོ་ཞིང༌། སླར་རང་གི་ཕུང་པོ་ལ་སོགས་པའི་ངོ་བོར་བཞག་སྟེ། རྫོགས་པ་སྟེ་བྱ་བའི་མཐར་ཏིང་ངེ་འཛིན་སེམས་དཔའ་ལ་རབ་ཏུ་བསྡུས་ནས་འོད་གསལ་ལ་བཞག་གོ ། བཤད་མ་ཐག་པ་འདི་ནི་ཡེ་ཤེས་ཀྱི་སྤྱན་བྱེ་བའི་སངས་རྒྱས་ཏེ། རིན་པོ་ཆེ་ལྟ་བུའི་གང་ཟག་རྣམས་ཀྱིས་མཆོད་པའི་ཆོ་ག་ཡིན་ནོ། ། གསུམ་པ་བཟླས་པའི་དབྱེ་བ་ལ་ལྔ་སྟེ། སྐུ་གསུང་ཐུགས་ཀྱི་བཟླས་པ་དང༌། རིན་པོ་ཆེ་དང་དོན་ཡོད་ཀྱི་བཟླས་པ་དང༌། ཁྲོ་བོའི་བཟླས་པ་དང༌།
གཏི་མུག་སོགས་ཀྱི་བཟླས་པ་དང༌། མ་ནིང་གི་བཟླས་པའོ། ། དང་པོ་ལ། སྐུའི་རྡོ་རྗེའི་ནི་རྣམ་པར་སྣང་མཛད་དོ། ། དེ་གང་གིས་བྱང་ཆུབ་ཅིང་རྫོགས་པར་བྱེད་པ་དེ་ནི། རླུང་འཇུག་པའི་བདག་ཉིད་ཡི་གེ་ཨོཾ་སངས་རྒྱས་སྐུ་ཞེས་བྱ་བའི་ཐ་སྙད་ཀྱིས་རབ་ཏུ་གསུངས་པ། དེ་ནི་དངོས་པོ་དང༌། དངོས་པོ་མེད་པར་རྣམ་པར་དཔྱོད་པ་ནི་སྐུ་རྡོ་རྗེའི་བཟླས་པར་བཤད་དོ། ། གསུང་གི་དམ་ཚིག་ནི་འོད་དཔག་མེད་དོ། ། དེ་གང་གིས་བྱང་ཆུབ་ཅིང་རྫོགས་པར་བྱེད་པ་དེ་ནི་རླུང་གནས་པའི་བདག་ཉིད་ཡི་གེ་ཨཱཿའོ། །
དེ་ལ་གསུང་གི་རྡོ་རྗེ་ཞེས་གསུངས་སོ། ། དེ་ལ་ཀུན་རྫོབ་དུ་རྣ་བས་ཟིན་པའི་སྒྲ་དང༌། དོན་དམ་པར་སྒྲ་དང་སྒྲ་མིན་གང་དུ་ཡང་མ་གྲུབ་པར་རྣམ་པར་དཔྱོད་པ་ནི་གསུང་རྡོ་རྗེའི་བཟླས་པར་བཤད་དོ། ། ཐུགས་ཀྱི་དམ་ཚིག་ནི་མི་བསྐྱོད་པའོ། ། དེ་གང་གིས་རྫོགས་པར་བྱང་ཆུབ་པ་དེ་ནི་རླུང་ལྡང་བའི་བདག་ཉིད་ཡི་གེ་ཧཱུྃ་སྟེ། དེ་ལ་ཐུགས་ཀྱི་རྡོ་རྗེ་ཞེས་གསུངས་སོ། ། གནས་པའི་རྡོ་རྗེ་ནི་ཐུགས་ཀྱི་ངོ་བོ་ཉིད་དོ། ། དེ་རང་བཞིན་མེད་པར་རྣམ་པར་དཔྱོད་པ་དེ་ནི་ཐུགས་ཀྱི་བཟླས་པར་བཤད་དོ། ། འདིས་ནི་རླུང་འཇུག་གནས་ལྡང་གསུམ་གྱི་བདག་ཉིད་ཡི་གེ་གསུམ་རང་བཞིན་མེད་པར་ཤེས་པ་ལ་སྐུ་གསུང་ཐུགས་ཀྱི་བཟླས་པར་བཤད་དོ། ། གཉིས་པ་ནི།
རྩ་བའི་རླུང་ལ་རྡོ་རྗེ་བཟླས་པ་བྱེད་པ་ལ་རིན་པོ་ཆེ་དང༌། ཡན་ལག་གི་རླུང་ལ་རྡོ་རྗེའི་བཟླས་པ་བྱེད་པ་ལ་དོན་ཡོད་ཀྱི་བཟླས་པའོ། ། དེ་ལ་རིན་པོ་ཆེའི་བཟླས་པ་ནི། ཨོཾ་ལ་སོགས་པ་ཡི་གེ་གསུམ་རླུང་འཇུག་གནས་ལྡང་གསུམ་གྱི་རང་བཞིན་དུ་རྟོགས་ནས་བཟླས་པ་བྱེད་པ་དེ་ནི་དོན་གྱི་རྗེས་རྟོགས་ཀྱི་བཟླས་པ་སྟེ། རླུང་འཇུག་པ་སོགས་ཀྱི་རྗེས་སུ་འགྲོ་ལྡོག་བྱེད་པའི་སྒོ་ནས་བཟླས་པ་གང་ཡིན་པའོ། ། ངོ་བོ་ཉིད་ནི་མི་ཤིགས་པ་ཡིན་ལ། དེ་ལས་བྱུང་ཞིང་བཟང་པོ་ཡིས་ཏེ། རྒྱུན་མི་ཆད་པར་འཕྲོ་བའི་ཚུལ་གྱིས། དུས་གསུམ་གྱི་སངས་རྒྱས་རྣམས་ཀྱིས་རང་བཞིན་མེད་པར་རྣམ་པར་དཔྱད་ཅིང་མི་ཤིགས་པའི་ཚུལ་དུ་རྟོགས་པ་དེ་ནི་རིན་ཆེན་བཟླས་པར་བཤད་དོ། ། དོན་ཡོད་ཀྱི་བཟླས་པ་ནི།
སངས་རྒྱས་ཞིང་སྟེ་སྙིང་ཁའི་པདྨ་ལས་མིག་ལ་སོགས་པའི་སྐྱེ་མཆེད་ཐམས་ཅད་དུ། སྐུའི་སྤྲིན་ཏེ། མཐར་མི་ཤིགས་པར་གཞུག་པ་དང༌། དང་པོར་ཡང་དེ་ལས་བྱུང་བ་རྡོ་རྗེའི་དོན་ཏེ། འཇུག་གནས་ལྡང་གསུམ་གྱི་བདག་ཉིད་སྤྲོ་བ་གང་ཡིན་པ་དེ་ནི་དོན་ཡོད་ཀྱི་བཟླས་པར་བཤད་དོ། ། ཁྲོ་བོའི་བཟླས་པ་ནི། གཞན་གྱིས་ཐོས་པར་བཟླས་པ་སྟེ། ཁྲོ་བོ་གཤིན་རྗེ་གཤེད་ལ་སོགས་པའི་སྔགས་ཀྱི་དམ་ཚིག་སྟེ། བསྐྲད་པ་ལ་སོགས་པའི་ཆོ་ག་ཤེས་པ་ཡིས། སྦྲུལ་ལ་སོགས་པའི་སྔགས་ཀྱི་ཡི་གེའི་ཚིག་རང་གི་ལྕེའི་རྡོ་རྗེས་སྒྲ་ཐོན་པར་བསྒྲགས་ཤིང༌།
རང་གི་ལུས་ཀྱི་དཀྱིལ་འཁོར་དུ་གཞན་གྱིས་ཐོས་པར་བཟླས་པ་དེ་ནི་ཁྲོ་བོའི་བཟླས་པར་བཤད་དོ། ། གཏི་མུག་སོགས་ཀྱི་བཟླས་པ་ལ། གཏི་མུག་སྟོང་པར་སྒོམ་པ་ལ། འདོད་པའི་དོན་གཟུགས་སོགས་ཀྱིས་མྱོས་པར་གྱུར་པ་སྟེ་ལྷུར་ལེན་པ། སེམས་ཅན་ཀུན་ལ་ཕན་པར་དགའ་བའི་སེམས་མེད་པར་བདག་ཉིད་གཅིག་པུ་ཐར་པར་འདོད་པའི་གཏི་མུག་ཅན་མཐོང་ན་གཏི་མུག་སྟོང་པ་ཉིད་དུ་བསྒོམས་པས་སེམས་ཅན་དེ་དག་གཏི་མུག་རྣམ་པར་དག་པའི་གནས་འོད་གསལ་ལ་འཇོག་པར་ཡང་ཡང་སེམས་པ་དེ་ནི་གཏི་མུག་གི་བཟླས་པར་བཤད་དོ། ། སྐྱེས་པ་དང་བུད་མེད་ཕན་ཚུན་ཆགས་པའི་འདོད་ཆགས་དེ་ཉིད་བརྟན་པས་ན་རྡོ་རྗེ། དེས་ཀུན་ནས་སློང་བ་ལས་བྱུང་བའི་ཚིག་ཡུལ་ཡིད་དུ་འོང་བ་བརྗོད་པ་ལས། ཆགས་པ་སྐྱེ་བའི་སེམས་ཅན་འདོད་ཆགས་ཅན་མཐོང་ན། འདོད་ཆགས་སྟོང་པ་ཉིད་དུ་བསྒོམས་པའི་སྒོ་ནས་འདོད་ཆགས་རྣམ་པར་དག་པའི་གནས་འོད་གསལ་ཏེ། སེམས་ཅན་དེ་དག་དེར་འཇོག་པར་ཡང་ཡང་སེམས་པ།
དེ་ནི་འདོད་ཆགས་བཟླས་པར་བཤད་དོ། ། ཞེ་སྡང་གི་བཟླས་པ་ལ། ཞེ་སྡང་ནི་སེམས་ཅན་ཁོང་ཁྲོ་བ་སྟེ། དེ་ཉིད་བརྟན་པས་ན་རྡོ་རྗེ། དེ་ལས་བྱུང་བའི་སེམས་སེམས་ཅན་གང་གི་ལུས་ལ་སོགས་པ་ལ་གནས་པར་ཤེས་པ་དེ་ནི་ཞེ་སྡང་ཅན་ཡིན་ལ། དེ་མཐོང་ན་ཞེ་སྡང་སྟོང་པ་ཉིད་དུ་བསྒོམས་ཏེ། སེམས་ཅན་དེ་དག་ཞེ་སྡང་རྣམ་པར་དག་པའི་གནས་འོད་གསལ་ལ་འཇོག་པར་སེམས་པ་དེ་ནི་ཞེ་སྡང་བཟླས་པར་བཤད་དོ། ། བཟླས་པའི་དོན་ནི། ཡང་དང་ཡང་དུ་བསྐྱར་བའོ། ། ལྔ་པ་མ་ནིང་གི་བཟླས་པ་ནི།
དམ་ཚིག་རྡོ་རྗེ་གསུམ་ནི་རྡོ་རྗེ་འཆང་ངོ༌། ། རྡོ་རྗེ་འཆང་དེའི་དེ་ཁོ་ན་ཉིད་ནི་འོད་གསལ་ཏེ། དེ་ལ་དམ་ཚིག་ཅན་ཞེས་བྱ་སྟེ། དམ་ཚིག་རྡོ་རྗེའི་ཆོས་ཉིད་ཡིན་པའི་ཕྱིར་རོ། ། དེ་ཉིད་དེ་བཞིན་གཤེགས་པ་རྣམས་ཀྱི་སྙིང་པོར་གྱུར་པ་དབུ་མ་ཞེས་བརྗོད་དོ། ། དེ་ཉིད་ལ་དམ་ཚིག་རྡོ་རྗེ་ཞེས་བྱ་སྟེ། སྒྲུབ་པ་པོ་ཐམས་ཅད་ཀྱིས་བཟླ་བར་བྱ་བ་མ་ནིང་གི་བཟླས་པ་ཞེས་བཤད་དོ། ། མ་ནིང་ནི་སྐྱེས་པ་དང་བུད་མེད་གཉིས་ཀའི་ཐ་སྙད་མེད་པ་ལྟར། འོད་གསལ་ལ་སྤྲོས་པའི་མཚན་མ་ཐམས་ཅད་ནུབ་པས་མ་ནིང་ཞེས་བྱའོ། ། དེ་ཡང་དང་ཡང་དུ་བསྒོམ་པ་ནི་མ་ནིང་གི་བཟླས་པའོ། །
བཞི་པ་འདོད་ཆགས་ཀྱི་དོན་བསྒོམ་པ་ནི། འདི་ནི་འདོད་ཡོན་ལྔ་བསྟེན་པས་གྲོལ་བ་སྟེ། ཐོབ་པར་མཛད་ཅེས་སྦྱར་རོ། ། གང་ཞིག་ན་སེམས་ཅན་ཀུན་ལ་ཕན་པར་འདོད་པའི་བྱང་ཆུབ་རྡོ་རྗེ་འཆང་ཆེན་པོའོ། ། དེ་ཉིད་འདོད་པའི་ཡོན་ཏན་ལྔ་ཅི་དགར་བསྟེན་པས་ཐོབ་པ་ན། འདོད་ཆགས་ལས་སྐྱེས་བྱང་ཆུབ་བོ། ། ཞེས་བརྗོད་དོ། ། གང་གིས་ཐོབ་པར་མཛད་ན། རྡོ་རྗེ་བདག་པོ་སྟེ། རྡོ་རྗེ་འཆང་བདག་པོར་མཛད་པའི་སྒྲུབ་པ་པོ་སྐྱེས་པ་དང་བུད་མེད་ཐམས་ཅད་ཀྱིས་སོ། །
ཐབས་གང་ལ་བརྟེན་ནས་ཤེ་ན། འདོད་ཆགས་ཀྱི་དེ་ཁོ་ན་ཉིད་འོད་གསལ་གྱི་དོན་ཤེས་ཤིང་བསྒོམས་པ་ལ་བརྟེན་ནས་སོ། ། འདོད་ཆགས་ལས་སྐྱེས་པའི་བྱང་ཆུབ་ནི། སྐྱེས་པར་མ་ཟད་བུད་མེད་ཀྱིས་ཀྱང་འགྲུབ་བོ། ། ཞེས་སྟོན་པ་ནི། འགྲུབ་པར་འགྱུར་རོ། ། གང་ན། འདོད་ཆགས་ལས་སྐྱེས་པའི་བྱང་ཆུབ་རྡོ་རྗེ་འཆང་ངོ༌། ། གང་གིས་ན། རིག་མ་ཆེན་མོ་སྟེ་ལེགས་པར་བསླབས་པའི་ཕྱག་རྒྱ།
སྤྱན་ལ་སོགས་པ་སྟེ། པདྨ་ཅན་ལ་སོགས་པ་རྟག་ཏུ་གཟུགས་སོགས་འདོད་པའི་ཡོན་ཏན་རྣམ་པར་དག་པའི་དོན་བསྒོམ་པ་ལ་བརྩོན་པ་ལྷུར་ལེན་པ་རྣམས་ཀྱིས་ཀྱང་ངོ༌། ། ཐབས་གང་ལས་ཤེ་ན། གཟུགས་སོགས་འདོད་པའི་ལོངས་སྤྱོད་དག་གི་རང་བཞིན་ཡོངས་སུ་ཤེས་པའི་སྒོ་ནས། ཇི་ལྟར་འདོད་པ་བསྟེན་ཅིང་བསླབས་ནའོ། ། ལྔ་པ་ཉོན་མོངས་པ་གཉིས་ལས་སྐྱེས་པའི་དོན་བསྒོམ་པ་ལ་གཉིས་ཏེ། དྲང་དོན་དུ་བཤད་པ་ལ། གཏི་མུག་གི་དོན་ནི། གཏི་མུག་དམ་ཚིག་ནི་རྣམ་སྣང་ངོ༌། ། དེ་ལས་བྱུང་བ་ནི་དེའི་རིགས་སོ། །
རིག་པའི་རྒྱལ་པོ་རྡོ་རྗེ་ཅན་ཏེ། སའི་སྙིང་པོ་ལ་སོགས་པའོ། ། མ་ནིང་ནི་རྣམ་སྣང་སྟེ། སྐྱེས་པ་དང་བུད་མེད་ཕྱོགས་སོ་སོར་གཟུང་དུ་མེད་པ་ལྟར། གཟུགས་ཀྱི་ཕུང་པོ་དང་དབྱེར་མེད་པས་སོ། ། དེ་དག་གི་གནས་ནི་ཨོཾ་མོ། ། དེ་ལས་བྱུང་བ་ནི་དེའི་རིགས་སའི་སྙིང་པོ་ལ་སོགས་པ་བཤད་མ་ཐག་པ་སྟེ། དེའི་ཏིང་ངེ་འཛིན་ལ་གནས་པས། དངོས་གྲུབ་དམ་པ་བྱང་ཆུབ་མཆོག་རྡོ་རྗེ་འཆང་རབ་ཏུ་སྟེར་བར་འགྱུར་རོ། ། འདིར་རིག་པའི་རྒྱལ་པོ་གཙུག་ཏོར་སོགས་སུ་བཤད་པ་ནི་མི་འཐད་དེ།
འདི་ཨོཾ་ལས་སྐྱེས་པའི་ལྷར་བཤད་དགོས་ལ་གཙུག་ཏོར་ནི་དེ་མིན་པའི་ཕྱིར་དང༌། དྲི་མེད་སྦས་པས་མཛད་པ་དང༌། སྙིམ་པའི་མེ་ཏོག་ལས་ཀྱང༌། རིག་པའི་རྒྱལ་པོ་དང་རྡོ་རྗེ་ཅན་སོ་སོར་མི་ཕྱེ་བར་གཅིག་ཏུ་བཤད་པའི་ཕྱིར་དང༌། གཙུག་ཏོར་ནི་ཧཱུྃ་ལས་སྐྱེས་པའི་ཕྱིར་རོ། ། ཨོཾ་ལ་སོགས་པའི་འབྲུ་གསུམ་འཆད་པ་ཡང་ནོར་བ་སྟེ། འགྲེལ་པར་སོགས་སྒྲ་མི་འབྱུང་བའི་ཕྱིར་དང༌། ལྷའི་རྣལ་འབྱོར་སྒོམ་པ་ལས་སྦྱར་གྱི་སྔགས་བཟླ་བ་ལ་བཤད་པར་བྱ་བ་མ་ཡིན་པའི་ཕྱིར་རོ། ། དེ་ནས་བསྒྱུར་བའི་གཞི་རྒྱ་དཔེ་མ་དག་པར་སྣང་ངོ༌། ། ཞེ་སྡང་གི་དོན་ནི།
ཞེ་སྡང་གི་གནས་ཡི་གེ་ཧཱུྃ་ལས་སྐྱེས་པ་རྟག་ཏུ་གདུག་པ་གསོད་པ་ལ་བརྩོན་པའི་ལས་ཅན། གཤིན་རྗེ་གཤེད་ལ་སོགས་པའི་ཁྲོ་བོ་བཅུའི་ཏིང་ངེ་འཛིན་ལ་གནས་ནས་སྒྲུབ་པ་མཆོག་གི་ཆོས་ཅན་ཏེ། བརྩོན་འགྲུས་ཅན་གྱི་སྒྲུབ་པ་པོ་ལ་གསོད་པའི་དོན་གྱི་སྟེ། མངོན་སྤྱོད་ཀྱི་ལས་གྲུབ་པར་འགྱུར་རོ། ། ངེས་དོན་དུ་བཤད་པ་ལ། གཏི་མུག་གི་དོན་ངེས་དོན་དུ་འཆད་པ་ནི། ཕྱག་རྒྱ་ཆེན་པོའི་དངོས་གྲུབ་དམ་པ་རབ་ཏུ་སྟེར་བར་འགྱུར་རོ། ། ཐབས་གང་གིས་ཤེ་ན། གཏི་མུག་དམ་ཚིག་སྟེ། སྣང་གསུམ་ལུགས་བཟློག་ལས་བྱུང་བའི་མ་རིག་པ་ལས་བྱུང་བའི་ཕུང་པོ་དེ་ཉིད་རིག་པའི་རྒྱལ་པོ་རྡོ་རྗེ་ཅན་ཏེ།
སྐྱེས་པ་སྣང་བ་དང༌། བུད་མེད་མཆེད་པ་དང༌། མ་ནིང་མ་རིག་པ་ཡིན་ལ། དེའི་གནས་འོད་གསལ་ལ་བཅུག་པས་འགྲུབ་པར་འགྱུར་རོ། ། ཞེ་སྡང་གི་ངེས་དོན་བཤད་པ་ནི། འགྲུབ་པར་འགྱུར་རོ། ། གང་གིས་འགྲུབ་པར་འགྱུར་ཅེ་ན། མཆོག་གི་རྡོ་རྗེ་ལྟ་བུའི་ཏིང་ངེ་འཛིན་དང་ལྡན་པ་ཅན་གྱི་རིན་པོ་ཆེའི་གང་ཟག་རྣམས་ཀྱིས་སོ། ། དེ་ཇི་ལྟ་བུ་ཞེ་ན། ཁྲོ་བོ་ཐབས་ཀྱི་ཡེ་ཤེས་དང༌།
ཞེ་སྡང་གི་གནས་སྣང་བའི་ཡེ་ཤེས་གཉིས་ལས་སྐྱེས་པའི་སྒྱུ་ལུས་ཀྱི་སྐུ་རྟག་ཏུ་གསོད་པ་སྟེ། འོད་གསལ་ལ་བཅུག་པ་ལ་བརྩོན་པ་རྣམས་སོ། ། ཐབས་གང་གིས་ཤེ་ན། གསོད་པ་སྟེ་ཕུང་པོ་འོད་གསལ་དུ་བཅུག་ན་སྟེ། དོན་བདེན་པ་དབྱེར་མེད་ཀྱི་ཐབས་ཀྱིས་སྒྲུབ་བོ། ། གང་ན། རྡོ་རྗེ་འཆང་ངོ༌། ། སྐྱེས་བུ་ཆེན་པོའི་དམ་ཚིག་རྡོ་རྗེ་འཆང་གིས་ཞེས་སྦྱར་རོ། ། གཉིས་པ་ལས་ཀྱི་ཚོགས་བསྟན་པ་ལ་གཉིས་ཏེ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ལ་གཉིས་ཏེ། བསྐྱེད་རིམ་པའི་ལས་ཚོགས་མདོར་བསྟན་པ་དང༌། རྫོགས་རིམ་པའི་ལས་ཚོགས་མདོར་བསྟན་པའོ། ། དང་པོ་ལ་གསུམ་སྟེ། རིགས་ལྔ་སོ་སོའི་ལས་སྒྲུབ་ཚུལ་དང༌། དེ་དག་གི་ཆོ་གའི་ལྷག་མ་བསྟན་པ་དང༌། ལས་དང་འབྲེལ་བའི་ལྷའི་རྣལ་འབྱོར་བསྟན་པའོ། ། དང་པོ་ནི། ཞི་བའི་ལས་སྒྲུབ་པར་འདོད་ན།
རྣམ་སྣང་གི་དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ལ་ཡེ་ཤེས་འཁོར་ལོ་ཅན་ཏེ་ཡེ་ཤེས་སེམས་དཔའ་འོ། ། དེའི་སྙིང་ཁའི་དབུས་སུ་རྣམ་སྣང་གི་མཚན་མ་འཁོར་ལོ་བསྒོམ་མོ། ། ཇི་ལྟར་ཞེ་ན། གསལ་བའི་དཀྱིལ་འཁོར་ཏེ་ཟླ་བའི་དཀྱིལ་འཁོར་གྱི་དབུས་སུ་གནས་པར་བསམ་མོ། ། འཁོར་ལོའི་དབུས་སུ་འཁོར་ལོའི་དོན་ཏེ་བསྒྲུབ་བྱ་བཀུག་ནས་དེར་བཞག་པར་བསྒོམས་ཏེ་ཞི་བའི་ལས་བྱའོ། ། མངོན་སྤྱོད་ཀྱི་ལས་བསྒྲུབ་པར་འདོད་ན། མི་བསྐྱོད་པའི་དང་པོའི་སྦྱོར་བ་དང༌།

དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ལ་རྡོ་རྗེ་ཡེ་ཤེས་ཅན། ཡེ་ཤེས་སེམས་དཔའི་སྙིང་ཁའི་དབུས་སུ་མི་བསྐྱོད་པའི་རྡོ་རྗེ་བསྒོམ་མོ། ། ཇི་ལྟར་ཞེ་ན། རྡོ་རྗེའི་དཀྱིལ་འཁོར་ཏེ་ཉི་མའི་དཀྱིལ་འཁོར་གྱི་དབུས་སུ་གནས་པར་རོ། ། རྡོ་རྗེ་དེ་ལ་སྔགས་ཡི་གེ་ཧཱུྃ་བསམ་ཞིང༌། དོན་བསྒྲུབ་བྱ་བསྒོམས་ལ་མངོན་སྤྱོད་ཀྱི་ལས་བྱའོ། ། རྒྱས་པའི་ལས་བསྒྲུབ་པར་འདོད་ན། རིན་འབྱུང་གི་དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ལ་རིན་ཆེན་ཡེ་ཤེས་ཏེ།
ཡེ་ཤེས་སེམས་དཔའི་སྙིང་ཁར་རིན་འབྱུང་གི་མཚན་མ་རིན་པོ་ཆེ་བསྒོམ་མོ། ། ཇི་ལྟར་ཞེ་ན། རིན་པོ་ཆེའི་དཀྱིལ་འཁོར་གྱི་དབུས་སུ་གནས་པར་རོ། ། རིན་པོ་ཆེ་དེ་ལ་སྔགས་ཡི་གེ་སོགས་བསྒོམས་ལ། དེ་ནས་དོན་བསྒྲུབ་བྱ་བསྒོམས་ལ་རྒྱས་པའི་ལས་བྱའོ། ། དབང་གི་ལས་བསྒྲུབ་པར་འདོད་ན། འོད་དཔག་མེད་ཀྱི་དང་པོའི་སྦྱོར་བ་དང་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ལ་ཡེ་ཤེས་པདྨོ་ཅན་ཏེ། ཡེ་ཤེས་སེམས་དཔའི་སྙིང་ཁར་ཆོས་ཀྱི་འཁོར་ལོ་སྟེ་པདྨའི་དབུས་སུ་གནས་པའི་པདྨ་བསམས་ལ། དེ་ལ་པདྨོའི་སྔགས་ཡི་གེ་ཨ་དང༌།
པདྨོའི་སྔགས་དོན་བསྒྲུབ་བྱ་བསྒོམས་ལ་དབང་གི་ལས་བྱའོ། ། ཕྲིན་ལས་སྣ་ཚོགས་བསྒྲུབ་པར་འདོད་ན། དོན་ཡོད་གྲུབ་པའི་དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ལ་རལ་གྲི་ཡེ་ཤེས་ཅན་ཏེ། ཡེ་ཤེས་སེམས་དཔའི་སྙིང་ཁའི་དབུས་སུ་དོན་གྲུབ་ཀྱི་མཚན་མ་རལ་གྲི་བསྒོམ་མོ། ། ཇི་ལྟར་ཞེ་ན། དམ་ཚིག་གི་དཀྱིལ་འཁོར་ཏེ་སྣ་ཚོགས་རྡོ་རྗེའི་དབུས་སུ་གནས་པར་རོ། ། རལ་གྲིའི་སྔགས་ནི་ཡི་གེ་ཧའོ། ། དོན་ནི་བསྒྲུབ་བྱ་སྟེ་དེ་བསྒོམས་ལ་ལས་བྱའོ། །
གཉིས་པ་ཆོ་གའི་ལྷག་མ་བསྟན་པ་ནི། འཁོར་ལོའི་དཀྱིལ་འཁོར་ལ་སོགས་པ་དཀྱིལ་འཁོར་ལྔ་པོ་ཀུན་གྱི་ངོས་རྣམ་པ་བཞི་རྣམས་སུ་རྣམ་སྣང་ལ་སོགས་པའི་སངས་རྒྱས་རྣམས་གོ་རིམ་བཞིན་དུ་འགོད་པར་བྱ། ལས་དང་རྗེས་སུ་མཐུན་པའི་དཀར་པོ་ལ་སོགས་པ་འོད་ཟེར་ལྔའི་བྱེ་བྲག་གིས། ལྷ་ཐམས་ཅད་གཙོ་བོའི་ཁ་དོག་དང་མཐུན་པར་སྤྲོ་བར་བྱས་ནས་ལས་བྱའོ། ། དེ་ལ་ཞི་བའི་ལས་ལ་རྣམ་སྣང་གིས་གཙོ་བྱས་ལྷ་ཐམས་ཅད་དཀར་པོ་བྱ། རྒྱས་པའི་ལས་ལ་རིན་འབྱུང་གིས་གཙོ་བྱས་ལྷ་ཐམས་ཅད་སེར་པོར་བྱ་བ་སོགས་ཅི་རིགས་པར་ཤེས་པར་བྱའོ། ། དེས་ཅིར་འགྱུར་ཞེ་ན། བྱང་ཆུབ་སྟེ་མངོན་པར་འདོད་པའི་འབྲས་བུར་འགྱུར་རོ། ། གསུམ་པ་ལས་དང་འབྲེལ་བའི་ལྷའི་རྣལ་འབྱོར་བསྟན་པ་ལ། མདོར་བསྟན་པ་ནི།
རིམ་པ་གཉིས་ཀྱི་སྒྲུབ་པ་པོ་ཐམས་ཅད་ཀྱི་སྔགས་རྣམས་ཏེ། ལྷའི་སྐུ་སྤྲོ་བ་ནི་བསྐྱེད་རྫོགས་ཀྱི་བྱེ་བྲག་གི་སྒོ་ནས་རྣམ་པ་གཉིས་སུ་བསྒྲགས་སོ། ། གཉིས་པ་རྒྱས་པར་བཤད་པ་ནི། སྐུ་གསུམ་སྟེ་སྐུ་རྡོ་རྗེ་ལ་སོགས་པའི་བྱེ་བྲག་གིས་ལྷ་སྤྲོ་བ་དང་བསྡུ་བར་བྱ་བའི་ཆོ་ག་བྱའོ། ། དཀྱིལ་འཁོར་རྒྱལ་མཆོག་བསྟན་པ་ནི། སྒྲུབ་པ་པོའི་ལུས་ནི། སྐུ་རྡོ་རྗེ་རྣམ་སྣང་གི་ངོ་བོ་ཉིད་ཀྱིས་ལྷའི་སྤྲོ་བསྡུ་བྱའོ། ། སྒྲུབ་པ་པོའི་སེམས་ནི། ཐུགས་རྡོ་རྗེ་མི་བསྐྱོད་པའི་ངོ་བོ་ཉིད་ཀྱིས་དང༌། ངག་ནི་གསུང་གི་རང་བཞིན་འོད་དཔག་མེད་ཀྱི་ངོ་བོ་ཉིད་ཀྱིས་སྤྲོ་བསྡུའི་ཚུལ་གྱིས་མཆོད་ན་མཆོད་པའི་གནས་འདོད་པའི་དོན་འགྲུབ་པར་འགྱུར་རོ། །
རྣལ་འབྱོར་བཞིས་གཙོ་བོའི་སྐུ་བསྐྱེད་པ་དང་པོའི་སྦྱོར་བ་ནི། སྐུ་གསུང་ཐུགས་ཀྱི་དཀྱིལ་འཁོར་ཆེན་པོའི་འཁོར་ལོ་སྟེ་བསྡུས་པ་ཡིས་རྡོ་རྗེ་ལྔ་སྟེ་རྡོ་རྗེ་འཆང་ཆེན་པོ་བསྒོམ་པར་བྱའོ། ། ཚུལ་ཇི་ལྟར་ཞེ་ན། བདག་དམ་ཚིག་སེམས་དཔའི་སྙིང་ཁའི་དབུས་སུ། བདག་པོ་སྟེ་ཡེ་ཤེས་སེམས་དཔའ་རང་གི་གཟུགས་བསམ་ནས། དེའི་སྙིང་ཁར་ཡང་རང་སྔགས་རྡོ་རྗེ་སྟེ་ཏིང་ངེ་འཛིན་སེམས་དཔའི་གཟུགས་བསམ་པར་བྱའོ། ། འདིས་སེམས་དཔའ་སུམ་རྩེག་ཡན་བསྟན་པས། རྡོ་རྗེ་བཞིས་གཙོ་བོའི་སྐུ་བསྐྱེད་པ་དང་པོའི་སྦྱོར་བ་བསྟན་ནོ། ། བསྐྱེད་རིམ་པའི་ལས་ཚོགས་ཀྱི་མདོར་བསྟན་བསྟན་ཟིན་ཏོ། ། རྫོགས་རིམ་པའི་ལས་ཚོགས་མདོར་བསྟན་པ་ནི།
རྟེན་ཟུང་འཇུག་པས་དང་པོའི་སྦྱོར་བ་དང་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ལ་ཆུ་ལ་སོགས་པའི་དཀྱིལ་འཁོར་རྣམ་པ་བཞི་པོ་དག དཀར་པོ་ལ་སོགས་པའི་ཁ་དོག་རྣམ་པ་བཞིར་ཀུན་ཏུ་བརྟག་ཅིང་བསམས་ལ། སྙིང་ཁར་ཏེ་ཆུ་རླུང་ལ་སོགས་པའི་དཀྱིལ་འཁོར་དེ་རྣམས་སྟེང་གི་སྣ་སྒོ་ནས་རྒྱུ་བའི་ཚེ་ཨོཾ་ལ་སོགས་པའི་སྔགས་ཀྱི་དོན་འཇུག་གནས་ལྡང་གསུམ་གྱི་ཚུལ་དུ་བསྒོམ་པར་བྱའོ། ། དེས་ཅིར་འགྱུར་ཞེ་ན། རྡོ་རྗེ་རྣམ་པ་བཞི་ནི། རླུང་བཞིའི་དཀྱིལ་འཁོར་ཏེ་དེ་དག་གི་ཞི་བ་ལ་སོགས་པའི་ལས་བསམ་གཏན་རྡོ་རྗེ་ཅན་རྣལ་འབྱོར་པ་རྣམས་ལ་རྫོགས་པར་བྱེད་པར་འགྱུར་རོ། ། ཆོ་ག་འདི་ནི་རྣལ་འབྱོར་གྱི་དབང་ཕྱུག་རྫོགས་རིམ་ལ་གནས་པ་ཐམས་ཅད་ཀྱི་མཆོག་ཏུ་བརྟག་པ། དེ་བཞིན་གཤེགས་པ་ལས་འོངས་པའི་མན་ངག་གོ ། ལས་དང་པོ་པ་དང་ཐུན་མོང་མིན་པས་གསང་ཆེན་ནོ། །
རླུང་བཞི་པོ་ལས་ཀྱི་བྱེ་བྲག་གིས་ཇི་ལྟར་བསྒོམ་ཞེ་ན། སྤྱན་གྱི་ཚུལ་ཏེ། ཆུ་རླུང་དཀར་པོ་དགུ་བརྒྱ་ཕྲག་གཅིག་རྒྱུ་བའི་དུས་སུ། རིམས་ལ་སོགས་པ་ཞི་བའི་ལས་བྱའོ། ། རྒྱས་པའི་ལས་ལ་རྣམ་པར་སྣང་མཛད་གནས་ཞེས་སྦྱར་ཏེ། གསེར་བཙོ་མ་ལྟར་མཛེས་ཤིང་འབར་བས་ན་རྣམ་པར་སྣང་མཛད་དེ་རིན་ཆེན་འབྱུང་ལྡན་ནོ། ། དེའི་གནས་ནི་ས་རླུང་སེར་པོ་རྒྱུ་བའི་གནས་ཏེ། དེའི་ཚེ་དང་ནོར་ལ་སོགས་པ་རྒྱས་པའི་ལས་བྱའོ། ། དབང་རྡོ་རྗེ་པདྨོ་ཅན་ཞེས་རྒྱུད་ཀྱི་ཚིག་གོང་སྦྱར་ཏེ། རྡོ་རྗེ་པདྨོ་ཅན་ནི་མེའི་རླུང་ཁ་དོག་དམར་པོ་གཡས་ནས་རྒྱུ་བ་སྟེ།
དེའི་ཚེ་དབང་གི་ལས་བྱའོ། ། རྡོ་རྗེ་ཁྲོ་བོ་མངོན་སྤྱོད་ལ་ཞེས་པ་རྡོ་རྗེ་ཁྲོ་བོ་ནི། རླུང་གི་རླུང་འོད་ཟེར་ལྗང་སེར་ཅན་གཡོན་པ་ནས་རྒྱུ་བ་སྟེ་དེའི་ཚེ་མངོན་སྤྱོད་ཀྱི་ལས་བྱའོ། ། རིམ་ལྔ་ནས་རླུང་གི་རླུང་ཁ་དོག་ལྗང་སེར་དུ་བཤད་པས། འགྲེལ་པའི་འདི་འགྱུར་ནོར་རོ། ། བཤད་མ་ཐག་པའི་དཀྱིལ་འཁོར་བཞི་པོའི་རྡོར་བཟླས་རྡོ་རྗེ་ཐམས་ཅད་ཀྱི་སྟེ། སྒྲུབ་པ་པོ་ཐམས་ཅད་ཀྱི་གསང་ཆེན་སྐུ་གསུམ་ལས་བྱུང་བ་སྟེ། རྡོ་རྗེ་འཆང་ཆེན་པོས་སྤྲུལ་པ་སྟེ་བསྟན་ནོ། ། སྔགས་ཏེ་ལྷ་རྣམས་ཀུན་དང་འབྲེལ་བའི་བྱ་བ་རོལ་མོ་སྟེ་ཞི་བ་ལ་སོགས་པའི་ལས་ཀྱི་ཚོགས་སོ། ། དེས་མཚན་པའི་རྡོ་རྗེས་བཟླས་པ་ནི་གསང་བའོ། །
གཉིས་པ་ལས་ཚོགས་རྒྱས་པར་བཤད་པ་ལ་བདུན་ཏེ། དྲག་པོའི་ལས་དང༌། ཞི་བའི་ལས་དང༌། བསྲུང་བའི་འཁོར་ལོ་དང༌། སྔགས་ཀྱིས་ཞི་བའི་ལས་དང༌། ལས་གཉིས་ཚིག་གཅིག་གིས་བསྟན་པ་དང༌། གཟི་བརྗིད་བསྐྱེད་པ་དང༌། མངོན་སྤྱོད་ཀྱི་ཆོ་གའི་ལྷག་མ་བསྟན་པའོ། ། དང་པོ་ལ་གཉིས་ཏེ། གསད་པའི་ཆོ་ག་དང༌།
མནན་པའི་ཆོ་གའོ། ། གསད་པའི་ཆོ་ག་ལ་གཉིས་ཏེ། གསད་པའི་སྦྱོར་བ་དང༌། གསད་པའི་ཆོ་ག་དངོས་སོ། ། དང་པོ་ལ་གསད་པའི་ཡུལ་བསྟན་པ་ནི། དཀོན་མཆོག་གསུམ་ལ་མ་དད་པའི་ཚིག་སྨྲ་བའི་སེམས་ཅན་ལོག་ལྟ་ཅན་དང༌། སློབ་དཔོན་ཏེ་བླ་མ་དང་རྡོ་རྗེ་ཅན་ཏེ་བཙུན་མོ་སྟེ་དེ་དང་བཅས་པ་ལ་སྨོད་པ་དང༌། མཚམས་མེད་སོགས་བྱེད་པའི་གདུག་པའི་སེམས་ཅན་གཞན་རྣམས་ལའང་སོད་ཅིག་ཅེས་སོགས་རབ་ཏུ་བསྐུལ་བའི་ཆོ་ག་འོག་ནས་འབྱུང་བ་འདི་བྱའོ། ། ཡེ་ཤེས་ཆེན་པོ་འཁོར་ལོ་རྡོ་རྗེ་ནི་རྡོ་རྗེ་འཆང་སྟེ་དེས་ཞེས་སྦྱར་རོ། ། གསད་པའི་ཆོ་ག་དངོས་ལ་གཉིས་ཏེ།
བསྐྱེད་རིམ་པའི་གསད་པའི་ཆོ་ག་དང༌། རྫོགས་རིམ་པའི་གསད་པའི་ཆོ་གའོ། ། དང་པོ་ལ། ཐུན་མོང་གི་ཁ་སྦྱར་བའི་དབྱེ་བའི་ཆོ་ག་དང༌། ཆོ་ག་དངོས་སོ་སོར་བསྟན་པའོ། ། དང་པོ་ནི། འདོད་པ་ལ་སོགས་པ་ཁམས་གསུམ་ན་གནས་པའི་སེམས་ཅན་རྣམས་སངས་རྒྱས་ཀྱི་སྐུར་ཏེ། དེ་བཞིན་གཤེགས་པའི་སྙིང་པོ་ཅན་དུ་རྣམ་པར་བསྒོམས་ལ། དེ་ཐམས་ཅད་དགྲ་བོ་སྟེ་བསྒྲུབ་བྱ་གསད་པར་བསམས་ནས། དེ་ནས་བསྒྲུབ་བྱའི་ལུས་ལ་དཀྱིལ་འཁོར་གྱི་འཁོར་ལོ་བསྒོམས་ན་འདིས་སེམས་ཅན་གསད་དོ་ཞེས་པའི་ཉེས་པ་བསྒྲགས།
དེའི་ལུས་དང་ཁ་སྦྱར་བའི་ལྷ་རྣམས་ཕྱེ་ལ་ལྷ་རྣམས་རང་གི་ལུས་ལ་བཅུག་ནས། འོག་ནས་འབྱུང་བའི་ལས་རྣམས་བརྩམ་པར་བྱའོ། ། རྒྱུད་ཕྱི་མར། བསྒྲུབ་བྱའི་ལུས་ངག་གང་ཡིན་པའང༌། ། དཀྱིལ་འཁོར་རྣམ་པར་བསྒོམས་ནས་སུ། ། དེའི་ཉེས་པ་བསྒྲག་པར་བྱ། ། དེ་ནས་དེ་རྣམས་དེས་བཅོམ་ནས། ། འཐོན་པར་གྱུར་པར་རྣམ་པར་བསྒོམ། ། དངོས་པོ་ཀུན་གྱིས་དྲངས་ནས་ནི། ། དེ་རྣམས་རང་གི་འཁོར་ལོ་གཞུག །
ཅེས་སོ། ། གཞན་དག་གིས་ཁ་སྦྱར་གྱི་དབྱེ་བ་ཞེས་པའི་དོན་ཁོང་དུ་མ་ཆུད་དོ། ། གཉིས་པ་ཆོ་ག་དངོས་སོ་སོར་བསྟན་པ་ལ་ལྔ་སྟེ། མི་བསྐྱོད་པའི་གསད་པའི་ཆོ་ག་དང༌། རྣམ་སྣང་ལ་སོགས་པའི་དང༌། འཁོར་གྱི་ཁྲོ་བོ་རྣམས་ཀྱི་དང༌། ལྷ་ཐམས་ཅད་ཀྱིས་གསད་པའི་ཆོ་ག་དང༌། བཀའི་འཁོར་ལོའི་དགོས་པ་གཞན་བསྟན་པའོ། ། དང་པོ་ནི། ལེའུ་དགུ་པར་བསྟན་པ་ལྟར།
ཁྱད་པར་བརྒྱད་དང་ལྡན་པའི་སྒོ་ནས་བྱ་སྟེ། ཆོ་གའི་ཁྱད་པར་ནི། བསྲུང་བའི་འཁོར་ལོ་ནས། ནམ་མཁའི་དབྱིངས་ཀྱི་དབུས་གནས་པར། ། ཞེས་དེ་བཞིན་ཉིད་ལས་བྱང་ཆུབ་པའི་མཐར་ཐུག་པ་བྱས་ནས། རང་གི་སེམས་ཉི་མའི་དཀྱིལ་འཁོར་གྱི་རྣམ་པར་གྱུར་པའི་སྟེང་དུ་ཧཱུྃ་རིང་ལས་བྱུང་བའི་རྡོ་རྗེ་རྩེ་ལྔ་པ་ཁ་གྱེས་པ་ཡོངས་སུ་གྱུར་པ་ལས་རྡོ་རྗེ་སེམས་དཔའ་ཞལ་བཞི་པ། མཆེ་བ་གཙིགས་པ། ཨིནྡྲ་ནཱི་ལའི་ཁ་དོག་ཅན། ཕྱག་དྲུག་པ། ཁྲོ་བོའི་རྣམ་པ་ཀུན་གྱི་མཆོག་གི་ཁྱད་པར་དང་ལྡན་པ་གཡོན་བརྐྱང་ཡུམ་དང་བཅས་པ་དཀྱིལ་འཁོར་གྱི་དབུས་སུ་བསམ་མོ། །
འགའ་ཞིག་གསང་འདུས་ཀྱི་ལྷ་ཐམས་ཅད་ཞལ་གསུམ་ཡིན་པས། ཞལ་བཞི་པར་བཤད་པ་ཡི་གེ་ནོར་རོ་ཞེས་ཟེར་བ་ནི་མི་འཐད་དེ། འདི་ནི། སྒོས་ཀྱི་ཆོ་གའི་ཁྱད་པར་ཡིན་ཏེ། ཁྲོ་བོ་རྣམས་སྤྱིར་གཡས་བརྐྱང་ཡིན་ཡང༌། འདིར་གཡོན་བརྐྱང་གིས་བཞུགས་པར་བཤད་པ་བཞིན། འདི་ནི་དང་པོའི་སྦྱོར་བའོ། ། དཀྱིལ་འཁོར་རྒྱལ་མཆོག་ནི། དེ་ནས་དུས་གསུམ་དམ་ཚིག་སྟེ། བཤད་མ་ཐག་པའི་རྡོ་རྗེ་འཆང་ཆེན་པོའོ། །
རང་རིགས་ཀྱི་ཡུམ་དང་སྙོམས་པར་ཞུགས་པ་ལས་བྱུང་བའི་རྣམ་སྣང་ལ་སོགས་པའི་སངས་རྒྱས་འཁོར་ལོ་སྟེ། ལྷ་སུམ་ཅུ་སོ་གཉིས་བསྒོམས་ལ། ཕྱིར་ཕྱུང་བའི་དུས་སུ། སངས་རྒྱས་འཁོར་ལོ་སྟོབས་པོ་ཆེ་སྟེ། ལྷ་ཕོའི་ཚོགས་རྣམས་ལག་པ་གཡས་པར་འདི་བྱའོ། ། ཞེས་ཏེ། རྡོ་རྗེ་སེམས་དཔའི་གཡས་ཕྱོགས་སུ་འགོད་ཅིང༌། དོན་གྱི་ཤུགས་ཀྱིས་ལྷ་མོའི་ཚོགས་རྣམས་གཡོན་ཕྱོགས་སུ་འགོད་ཅེས་པ་མན་ངག་གོ ། དཀྱིལ་འཁོར་རྒྱལ་མཆོག་གོ ། དང་པོར་སྦྱོར་བའི་ཆོ་གའི་ཁྱད་པར་སྟོན་པ་ནི།
རྣལ་འབྱོར་བཞིས་གཙོ་བོ་བསྐྱེད་པའི་རྗེས་དེ་ནས། གཙོ་བོའི་ཏིང་ངེ་འཛིན་སེམས་དཔའ་ལས་འོད་ཟེར་འཕྲོས་པས། ཕྱོགས་བཅུ་ནས་བྱུང་སེམས་ཅན་རྣམས་ཏེ། ཕྱོགས་བཅུ་ན་བཞུགས་པའི་སངས་རྒྱས་རྣམས་སངས་རྒྱས་སྐུའི་བྱེ་བྲག་སྟེ། རྣམ་སྣང་ལ་སོགས་པའི་རིགས་ཀྱི་བྱེ་བྲག་གིས་རང་རང་གི་ཕྱག་རྒྱ་ཆེན་པོའི་གཟུགས་ཇི་ལྟ་བ་བཞིན་དུ་གཅིག་ཏུ་བསྡུས་ཏེ། རང་གི་ལུས་ལ་དེ་དག་གཟུགས་ཀྱི་ཕུང་པོ་ལ་སོགས་པའི་ཚུལ་གྱིས་གཞུག་པར་བྱའོ། ། དོན་ནི། ཏིང་ངེ་འཛིན་སེམས་དཔའ་འོད་ཟེར་གྱིས་ཕྱོགས་བཅུའི་སངས་རྒྱས་ཐམས་ཅད་ཀྱི་མ་རུང་པ་འདུལ་བའི་ཐུགས་ཀྱི་ནུས་པ་བཀུག་སྟེ་བདག་ལ་བཅུག་པའོ། ། དཀྱིལ་འཁོར་རྒྱལ་མཆོག་གི་ཁྱད་པར་ནི། དེའི་འོག་ཏུ་སངས་རྒྱས་ཡེ་ཤེས་འཁོར་ལོ་ཅན་ཏེ།
རང་གི་ལུས་ལ་བཅུག་པའི་ཡེ་ཤེས་ཏེ་སྐུ་རྣམས། ཡུམ་གྱི་མངལ་དུ་འོག་ནས་འབྱུང་བའི་ཁྲོ་བོའི་རྣམ་པར་བསྐྱེད་ནས་སླར་ཡང་ཕྱི་རོལ་ཏུ་རབ་ཏུ་སྤྲོ་བར་བྱ། ཇི་ལྟར་ན། ཁྲོས་པ་ནི་ཡིད་དོ། ། འཁྲུགས་པ་ནི་ལུས་ཀྱིས་སོ། ། ཚུལ་དེ་ལྟ་བུའི་ཁྲོ་བོའི་རྣམ་པར་བསམས་ཏེ་སྤྲོ་བར་བྱའོ། ། མི་སྡུག་པ་ནི་སྨིན་མ་འཁྱོགས་པ་སོགས་དང༌། རབ་ཏུ་གསལ་བ་ནི་སྐུ་ཆེ་བའོ། ། འཇིགས་སུ་རུང་བ་ནི་སྦྲུལ་ལ་སོགས་པས་བརྒྱན་པའོ། ། དགྲ་སྟྭ་ལ་སོགས་པའི་མཚོན་ཆ་སྣ་ཚོགས་མཆོག་ཏུ་འཛིན་པ་དང༌།
དཀོན་མཆོག་གསུམ་ལ་གནོད་པ་བྱེད་པའི་གདུག་པ་ཆེན་པོ་གསོད་པར་བྱེད་པས་ན། གསོད་པའི་དོན་གྱི་མཆོག་ཏུ་སེམས་པའོ། ། རྡོ་རྗེ་སེམས་དཔའ་ཁྲོ་བོ་རང་ཉིད་ཀྱང་མ་རུངས་པ་རྣམས་ལ་འཚེ་བར་བྱེད་ན། གཞན་རྣམས་ལ་ལྟ་ཅི་སྨོས། འདི་ཡང་སྒྱུ་མ་ལྟ་བུའི་ཚུལ་དུ་འཚེ་བར་བྱེད་ཀྱི་དངོས་སུ་ནི་མ་ཡིན་ནོ། ། སྒྱུ་མ་ལྟ་བུའི་ཚུལ་གྱིས་དངོས་གྲུབ་མི་འགྲུབ་བོ་སྙམ་ན། ཐེ་ཚོམ་བཟློག་པ་ནི་སངས་རྒྱས་དངོས་གྲུབ་སྟེ་མངོན་པར་འདོད་པའི་དོན་སྟེར་བར་འགྱུར་རོ། ། གང་ལ་ན། སྒྲུབ་པ་པོ་ལའོ། ། སུ་ཞིག་གིས་ན་སངས་རྒྱས་ཏེ་རྡོ་རྗེ་འཆང་ཆོས་ཀྱི་སྐུ་ལ་སོགས་པ་སྐུ་གསུམ་མཆོག་བསྩོལ་བར་མཛད་པས་སོ། །
གང་དུ་ན། རྡོ་རྗེ་གསུམ་ནི་སེམས་ཅན་རྣམས་ཡིན་ལ། དེའི་དཀྱིལ་འཁོར་གྱི་གནས་ཁམས་གསུམ་དུའོ། ། ཐབས་གང་གིས་ན། གོང་དུ་བསྟན་པའི་ཆོ་ག་འདི་ཉིན་ཞག་བདུན་གྱི་བར་དུ་བྱས་ནའོ། ། ཆོ་ག་རང་སྟོབས་ཀྱིས་མ་ཤེས་པར་གཞན་གྱི་ཁ་ལ་རག་ལས་པའི་རྨོངས་པའི་བདག་ཉིད་སྒྲུབ་པ་པོས་ཇི་སྐད་བཤད་པའི་ཆོ་ག་བྱས་ན། འདི་ལ་རྟག་པའི་དངོས་གྲུབ་སྟེར་བ་ལ་ཐེ་ཚོམ་མི་བྱའོ། ། འདིར་དྲི་མེད་སྦས་པའི་འགྲེལ་པ་ལས་ནི། རྨོངས་པའི་བདག་ཉིད་ལོག་པའི་ལམ་ལ་ཞུགས་པ་ཞེས་བཤད་དོ། ། དངོས་གྲུབ་མི་སྟེར་བར་ཐེ་ཚོམ་མེད་ཞེས་འཆད་པ་ནི་ནོར་པ་ཁོ་ནའོ། །
ཞག་བདུན་བྱས་པ་ལས་གཞན་དུ་མ་བྱས་ན་སངས་རྒྱས་ཀྱིས་ཀྱང་མ་འགྲུབ་བོ། ། སྦྱོར་བ་ནི་འདི་ཡིན་ཏེ། དཀྱིལ་འཁོར་རྒྱལ་པོ་མཆོག་གི་བར་དུ་བསྐྱེད་ནས། ལས་རྒྱལ་མཆོག་གནོད་མཛེས་ལ་ལུང་བསྒོ་བས་ཞགས་པས་བཅིངས་ནས་ལྕགས་ཀྱུས་དྲངས་ཏེ། རླུང་གི་དཀྱིལ་འཁོར་ལ་གནས་པའི་མེའི་དཀྱིལ་འཁོར་ལ་བསྒྲུབ་བྱ་སྐྲ་གྲོལ་ཞིང་ལུས་ཏིལ་མར་གྱིས་བསྐུས་པ་ཁ་སྦྱར་དབྱེ་བ་འགྱོད་པ་སྐྱེས་པ་མདུན་དུ་བསམས་ལ། ཁྲོ་བོའི་ཚོགས་ཀྱིས་མཚོན་ཆས་སྲོག་དང་ཕྲལ་ནས། སངས་རྒྱས་ཀྱི་ཞིང་དུ་སྐྱེས་པར་བསམ་མོ། ། རྡོ་རྗེའི་དམ་ཚིག་ནི་ཁྲོ་བོ་རྣམས་སོ། ། ཡེ་ཤེས་ནི་བསྒྲུབ་བྱ་འཚེ་བའི་ཐབས་ཁོང་དུ་ཆུད་པའོ། ། ཐབས་དེ་ཉིད་བཀའི་འཁོར་ལོའོ། །
གཉིས་པ་རྣམ་སྣང་ལ་སོགས་པའི་མངོན་སྤྱོད་ཀྱི་ལས་ནི། ལྷག་མོས་ཡན་ཆད་སྔོན་དུ་སོང་ནས་དེ་བཞིན་ཉིད་ལས་བྱང་ཆུབ་པ་ནི། ནམ་མཁའི་དབྱིངས་ཀྱི་དབུས་གནས་པ། ། ཞེས་ཉི་མ་ལས་བྱང་ཆུབ་པ་སྔར་དང་འདྲ། ཡི་གེ་ཨོཾ་མོ། ། དེ་ལས་འཁོར་ལོ་རྡོ་རྗེ་འབར་བས་བརྒྱན། ། ཞེས་པ་བསམ། སྐུ་ཡོངས་སུ་རྫོགས་པ་ལས་བྱང་ཆུབ་པ་ནི། རྣམ་པ་ཀུན་གྱི་མཆོག་དང་ལྡན། ། རྡོ་རྗེ་རྣམ་པར་སྣང་མཛད་རབ་ཏུ་བསྒོམ། །
ཞེས་པའོ། ། དེ་ནས། དུས་གསུམ་དམ་ཚིག་ལས་བྱུང་བ། ། ཞེས་པ་སྟེ། རྣམ་སྣང་ཡོངས་སུ་གྱུར་པ་ལས། རྡོ་རྗེ་སེམས་དཔའ་གྲགས་ཆེན་པོ། ། ཤིན་ཏུ་ཁྲོས་པ། ཕྱག་གཡས་ཀྱི་དང་པོ་ན་འཁོར་ལོ་རྡོ་རྗེ་མེ་སྟག་འཕྲོ་བ་ཅན་བསྣམས་པར་བསྒོམ་མོ། ། དེ་ནས། ཕྱོགས་བཅུ་ནས་བྱུང་སེམས་ཅན་ཏེ། །
ཕྱོགས་བཅུ་ན་བཞུགས་པའི་དེ་བཞིན་གཤེགས་པ་རྣམས་རྡོ་རྗེ་སྐུའི་ཁྱད་པར་ཏེ་ལྷ་ཕོ་མོའི་བྱེ་བྲག་གི་ཚུལ་དུ་འབྱུང་བ་རྣམས་རང་གི་ཏིང་ངེ་འཛིན་སེམས་དཔའི་འོད་ཟེར་གྱིས་གཅིག་ཏུ་བསྡུས་ནས། དེ་བཞིན་གཤེགས་པ་དེ་དག་བདག་གི་ལུས་ལ་གཟུད་པ་ནི་དང་པོའི་སྦྱོར་བའོ། ། དེ་ནས་ཕྱག་རྒྱ་མཱ་མ་ཀིར་བསྐྱེད་པ་དང་སྙོམས་པར་ཞུགས་ཏེ། རང་གི་ལུས་ལ་གནས་པའི་རྡོ་རྗེ་ཐམས་ཅད་དེ་དེ་བཞིན་གཤེགས་པ་རྣམས་ཡུམ་གྱི་མངལ་དུ་ཁྲོ་བོར་བསྐྱེད་ནས་ཕྱི་རོལ་དུ་སྤྲོ་བ་ནི། ཡེ་ཤེས་མཆོག་གི་བསྙེན་སྒྲུབ་སྒྲུབ་པ་པོ་ཉིད་ཀྱིས་བྱའོ། ། དཀྱིལ་འཁོར་རྒྱལ་མཆོག་གོ ། ལས་རྒྱལ་མཆོག་ལ་དཀྱིལ་འཁོར་པ་ལ་བཀའ་བསྒོ་བ་ནི། སྐུ་གསུང་ཐུགས་ཀྱི་སྦྱོར་བ་ཅན་ཏེ་རྡོ་རྗེ་གསུམ་གྱི་བདག་ཉིད་ཅན་སངས་རྒྱས་ཐམས་ཅད་དང༌། བདག་ཉིད་དེ་སའི་སྙིང་པོ་ལ་སོགས་པ་གསོན་ཞིག་ཅེས་པའོ། ། བཀའ་ནི།
རྣམ་སྣང་སོགས་ཞི་བའི་སྐུ་ཡིན་ལ། འཁོར་ལོ་ནི་དྲག་པོར་བསྒྱུར་བའོ། ། རབ་སྦྱོར་ནི་ངེས་པར་རྫོགས་པར་བྱེད་པ་དཔལ་ལྡན་རྡོ་རྗེ་འཆང་བདག་ཡིན་པས། གལ་ཏེ་བདག་གིས་ཇི་ལྟར་བསྒོ་བ་བཞིན་གྱི་དམ་ཚིག་ལས་འདས་ན། རང་གི་ལག་ན་གནས་པའི་རྡོ་རྗེ་ཀུན་ནས་འབར་བའི་གཟུགས་ཀྱིས་འདགས་པར་བགྱིའོ། ། སུ་ཞིག་ན། སྐུ་གསུམ་ལས་བྱུང་སྟེ་སྐུ་གསུམ་གཅིག་ཏུ་གྱུར་པ་དེ་བཞིན་གཤེགས་པས་བསྒོ་བ་བཞིན་མི་བྱེད་པ་དག་གོ ། གཞན་དག་གི་བཤད་པ་ནི་ནོར་རོ། ། བུ་སྟོན་གྱི་དེ་ལ་སྙིང་པོ་མི་སྣང་ངོ༌། ། ཐེ་ཚོམ་མེད་པར་སྟོན་པ་ནི།
འདིར་འཇིག་པར་འགྱུར་བ་གདོན་མི་འཚལ་ཏེ་གདོན་མི་ཟའོ་ཞེས་པ་སྟེ། དེ་བྱེད་པ། དེའི་བདག་པོ་ཡིན་པར་སྟོན་ནོ། ། འཁོར་ལོའི་དམ་ཚིག་ནི་རྣམ་སྣང་ངོ༌། ། ཡེ་ཤེས་རྡོ་རྗེ་ནི་དེ་ལས་བྱུང་བའི་རྡོ་རྗེ་སེམས་དཔའ་སྟེ་དེ་སྐད་ཅེས་བྱ་བའི་ཏིང་ངེ་འཛིན་ནོ། ། དེ་བཞིན་དུ་རིན་ཆེན་འབྱུང་ལྡན་དང༌། འོག་དཔག་མེད་དང༌། དོན་ཡོད་གྲུབ་པའི་རྣལ་འབྱོར་པས་གསད་པའི་ལས་སྒྲུབ་ན། རང་རང་གི་ལྷའི་སྐུར་བསྐྱེད་ལ། སྙིང་ཁའི་ས་བོན་གྱི་འོད་ཟེར་གྱིས་མི་བསྐྱོད་པ་སྤྱན་དྲངས་ཏེ་བཅུག་པས་མི་བསྐྱོད་པར་བསྒྱུར།
ཕྱག་རྒྱ་དང་སྙོམས་པར་ཞུགས་པ་ལས་དཀྱིལ་འཁོར་རྒྱལ་མཆོག་བསྐྱེད་པ་སོགས་སྔར་བཞིན་ནོ། ། གསུམ་པ་འཁོར་གྱི་གསད་པའི་ཆོ་ག་བསྟན་པ་ནི། གཤིན་རྗེ་གཤེད་ཀྱི་རྣལ་འབྱོར་པས་གསད་པའི་ལས་སྒྲུབ་ན། བསྲུང་འཁོར་ནས་ལྷག་མོས་ཀྱི་བར་སྒོམ་པ་ནི། སངས་རྒྱས་དཀྱིལ་འཁོར་རྡོ་རྗེ་ཅན་ཞེས་པའོ། ། དེ་བཞིན་ཉིད་ལས་བྱང་ཆུབ་པ་ནི། ནམ་མཁའི་རྡོ་རྗེ་དབུས་གནས་བསམ། ། རྣལ་འབྱོར་བཞིས་བདག་ཉིད་གཤིན་རྗེ་གཤེད་དུ་སྒོམ་པ་ནི། གཤིན་རྗེ་གཤེད་ཅེས་པའོ། ། འཁོར་སྒོམ་པ་ནི་འཁོར་ལོ་ཆེ་ཞེས་པའོ། །
རང་གི་རྡོ་རྗེ་ནི་བདག་ཉིད་དོ། ། རབ་ཏུ་བརྟག་ཅེས་པ་ནི་རང་ཉིད་དེར་ཚིག་ནི་བསྒོམ་པའོ། ། ཏིང་ངེ་འཛིན་སེམས་དཔའ་འོད་ཟེར་གྱིས་མ་རུང་པས་འདུལ་བའི་ཐུགས་ཀྱི་ནུས་པ་བཀུག་སྟེ་བདག་ལ་བཅུག་པ་ནི། དུས་གསུམ་སངས་རྒྱས་ནི་རྣམ་སྣང་སོགས་སོ། ། སེམས་དཔའ་ནི་བྱམས་པ་སོགས་སོ། ། སྐུ་གསུམ་དཀྱིལ་འཁོར་ལ་ཞེས་པ་ནི། དེ་དག་སྐུ་གསུང་ཐུགས་ལ་ཞུགས་པར་བརྟག་པར་བྱ་ཞེས་པའི་དོན་ནོ། ། དཀྱིལ་འཁོར་རྒྱལ་མཆོག་བསྐྱེད་པ་ནི། ཕྱག་རྒྱ་དང་སྙོམས་པར་ཞུགས་པ་ལས་དཀྱིལ་འཁོར་པ་ཐམས་ཅད་གཤིན་རྗེ་གཤེད་དང་འདྲ་བར་ཁྲོ་བོའི་རྣམ་པར་བསྐྱེད་ནས་ཕྱི་རོལ་དུ་སྤྲོ་བ་ནི། སླར་ཡང་ཞེས་སོགས་ཚིག་རྐང་གཉིས་ཀྱིས་སྟོན་ནོ། །
སེམས་ཅན་ནི་སྤྲོས་པའི་དེ་བཞིན་གཤེགས་པའོ། ། དུས་གསུམ་ལ་བཞུགས་པ་ནི་སྐུ་གསུམ་གྱི་བདག་ཉིད་ཅན་གྱི་ཚུལ་དུ་བཞུགས་པའོ། ། རྣམ་སྣང་ལ་སོགས་པའི་ལས་སྦྱོར་གྱི་སྐབས་འདིར་ཁྲོས་པའི་སྒོ་ནས་གདུག་སེམས་ཅན་དགྲ་བོ་རྣམས་གསོད་པར་སྒོམ་མོ། ། ཁྲོ་བོ་གཞན་དགུ་པོ་རྣམས་ཀྱི་གསད་པའི་ལས་ལ་ཡང༌། རང་རང་གིས་གཙོ་བྱས་པའི་དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་ལ་གནས་ནས་གསད་པའི་ལས་བྱའོ། ། རྡོ་རྗེ་ནི་དེ་བཞིན་གཤེགས་པ་རྣམས་སོ། ། དེའི་བཀའ་ནི་གདུག་པ་རྣམས་གཞོམ་པའི་ཕྱིར་བསྐུལ་བའོ། ། དེ་ཉིད་སྙིང་པོའོ། ། དེ་ལེན་པས་དཀྱིལ་འཁོར་རོ། །
དམ་ཚིག་ཐམས་ཅད་ནི་རྡོ་རྗེ་འཆང་ངོ༌། ། དེ་ལས་བྱུང་བ་ནི་གཤིན་རྗེ་གཤེད་དོ། ། དེ་དང་མཉམ་ཞིང་གཟུགས་གཅིག་པ་ནི་སྐུ་གསུམ་ཡེ་ཤེས་རྡོ་རྗེ་སྟེ་འཁོར་གྱི་ཁྲོ་བོ་རྣམས་སོ། ། དེ་གང་དུ་འབྱུང་བའི་ཏིང་ངེ་འཛིན་ནི་དེ་ལ་དེ་སྐད་ཅེས་བྱའོ། ། བཞི་པ་ལྷ་རྣམས་ཀྱི་ཐུན་མོང་གིས་གསད་པའི་ཆོ་ག་ནི། སྐུ་གསུང་ཐུགས་ཀྱི་རྡོ་རྗེ་སྟེ་རྣམ་པར་སྣང་མཛད་སོགས་དེ་བཞིན་གཤེགས་པ་ལྔ་དང༌། སྤྱན་མ་ལ་སོགས་པའི་ལྷ་མོ་རྣམས་དང་འབྲེལ་བའམ། རང་སྔགས་ཏེ་རང་རང་གི་རིགས་དང་འབྲེལ་བའི་དོན་གྱི་ཡོན་ཏན་བྱམས་པ་ལ་སོགས་པ་བྱང་ཆུབ་སེམས་དཔའ་རྣམས་ཀྱི་སྒོ་ནས་ཀྱང་བཀའི་འཁོར་ལོ་སྦྱར་བར་བྱ་བ་སྟེ་གསད་པའི་ལས་བྱའོ། ། ཇི་ལྟར་བྱ་ཞེ་ན། དེ་བཞིན་གཤེགས་པ་ལྔའི་ལས་ནི་བསྟན་ཟིན་ཏོ། །
སྤྱན་མ་ལ་སོགས་པ་བཞི་དང༌། གཟུགས་རྡོ་རྗེ་མ་ལ་སོགས་པ་ལྔ་དང༌། བྱང་ཆུབ་སེམས་དཔའི་སྒོ་ནས་བྱ་བའི་ཚུལ་ནི་དོན་གྱིས་ཏེ་རྣལ་འབྱོར་བཞིའི་སྒོ་ནས་རང་རང་གི་ཕྱག་རྒྱ་ཆེན་པོའི་གཟུགས་སུ་བསྐྱེད་ནས་མི་བསྐྱོད་པ་བཅུག་སྟེ། ཡོན་ཏན་དེ་ཡོངས་སུ་གྱུར་པ་ལས་ཞེ་སྡང་རྡོ་རྗེར་བསྒྱུར་བ་ནི། ཡང་ན་གཙུག་ཏོར་དམ་ཚིག་གིས་ཏེ་གཙུག་ཏོར་འཁོར་ལོས་བསྒྱུར་བ་ལ་སོགས་པ་རང་རང་གི་ཕྱོགས་ཀྱི་ཁྲོ་བོ་གང་ཡང་རུང་བ་བསྒྱུར་བར་བྱའོ། ། ཆོ་ག་ལྷག་མ་ནི་མི་བསྐྱོད་པའི་སྐབས་དང་འདྲའོ། ། ལྔ་པ་བཀའི་འཁོར་ལོའི་དགོས་པ་གཞན་བསྟན་པ་ནི། དྲན་པ་གཅིག་པ་ལ་སོགས་པ་སྒོམ་པའི་ཚེ། སྔགས་ཀུན་ཏེ་དབང་པོ་ལ་སོགས་པ་ཕྱོགས་སྐྱོང་བགེགས་བྱེད་པ་རྣམས་བསྲུང་བའི་ཕྱིར། ཡེ་ཤེས་མཆོག་རྡོ་རྗེ་ཅན་ཏེ།
སྒྲུབ་པོ་རྣམས་ཀྱིས་བྱའོ། ། གང་ན། ཞེ་སྡང་རྡོ་རྗེའི་ཏིང་ངེ་འཛིན་ལ་གནས་ནས་ཕྱོགས་བཅུར་ཁྲོ་བོ་བཅུ་འགོད་པའི་བཀའི་འཁོར་ལོ་བྱའོ། ། དགོས་པ་ཅི་ཡོད་ཅེ་ན། བགེགས་གཞིག་པའི་བསྲུང་བའི་འཁོར་ལོ་འདི་ནི་རྡོ་རྗེ་ཐམས་ཅད་ཀྱིས་བྱང་ཆུབ་སྟེ་སེམས་རྣམ་པར་གཡེང་བ་བསྲུང་བའི་དོན་བྱེད་ཅེས་སོ། ། གཉིས་པ་རྫོགས་རིམ་པས་གསད་པའི་ཆོ་ག་ནི། རླུང་སེམས་ཙམ་ལས་གྲུབ་པའི་སྒྱུ་མའི་སྐུར་བསྐྱེད་ནས་བསམ་གཏན་གཉིས་གང་རུང་གིས་བཤིག་ནས་འོད་གསལ་དུ་བཅུག་སྟེ་ལུགས་བཟློག་གི་སྣང་བ་གསུམ་རླུང་དང་བཅས་པ་ལས་ལོངས་སྐུར་བཞེངས་ནས་ཞེ་སྡང་རྡོ་རྗེར་བསྒྱུར་བ་ནི་དང་པོའི་སྦྱོར་བའོ། ། དེ་ནས་ཕྱག་རྒྱ་དང་སྙོམས་པར་ཞུགས་པ་ལས་བདེ་བའི་སྣང་བ་ཙམ་ལས་ལྷ་བསྐྱེད་དེ་རང་གི་གནས་སུ་འགོད་པ་ནི་དཀྱིལ་འཁོར་རྒྱལ་མཆོག་གོ ། ལས་རྒྱལ་མཆོག་ལ་གཡོན་ནས་རྒྱུ་བའི་རླུང་གི་རླུང་ལ་རྡོ་རྗེ་བཟླས་པ་བྱས་ནས། དེའི་འོག་ཏུ་གདུག་པའི་བསམ་པ་འབར་བས་ཆོས་ཀྱི་སྣང་མཛད་དེ་བསྒྲུབ་བྱ་ཡིན་ལ།
དེའི་སྐུ་མཆོག་ལས་བྱུང་བའི་སྐུ་གསུམ་དམ་ཚིག་ནི་བསྒྲུབ་བྱའི་ལུས་ངག་ཡིད་གསུམ་མོ། ། དེ་བསམ་གཏན་གང་རུང་གིས་བཤིག་ནས་སྟོང་པར་བསམ་པ་ནི། ནམ་མཁའི་དབུས་གནས་པར་ཞེས་སོ། ། དེ་ལྟར་བསམས་ནས་བསྒྲུབ་བྱའི་གཟུགས་རང་གི་གདན་གྱི་གཞི་དེར་བརྟག་པར་བྱ་ཞིང༌། དེ་ནས་ནམ་མཁའི་དབྱིངས་དེ་ཉིད་སངས་རྒྱས་ཏེ་སྒྲུབ་པ་པོའི་འོད་ཟེར་ལྔ་པོ་ཐམས་ཅད་ཀྱིས་ཡོངས་སུ་གང་བར་བསྒོམ་མོ། ། དེ་ནས་སྒྲུབ་པ་པོ་བདག་ཉིད་ཀྱང་རང་ཡི་གེ་སྟེ་ངག་དང༌། གནས་ཏེ་ལུས་དང༌། ཡེ་ཤེས་སེམས་སོ། ། གསུམ་པོ་ཐུགས་ཀྱི་རྣམ་པ་སྒྱུ་མ་ལྟ་བུར་བསྒོམ་པར་བྱའོ། ། དེ་ནས་བསྒྲུབ་བྱའི་སེམས་རྣམས་སངས་རྒྱས་ཏེ་འོད་ཟེར་ལྔའི་རང་བཞིན་སེམས་ཅན་ཙམ་དུ་བསྒོམས་ནས།
སླར་ཡང་རང་གི་ཕྱག་རྒྱ་ཆེན་པོར་བསྡུ་བར་བྱའོ། ། དེ་དག་ཐམས་ཅད་ཐུགས་ཀྱི་རྡོ་རྗེ་སྟེ་སེམས་ཙམ་དུ་ཤེས་པར་བྱས་ནས། སྐུ་གསུམ་སྟེ་རང་གི་ལུས་ངག་ཡིད་གསུམ་ལ་གཟུད་ཅིང་གཞུག་པས་མངོན་པར་འདོད་པའི་དོན་རྫོགས་པར་འགྱུར་རོ། ། སྒྲུབ་བྱ་ནི་རྡོ་རྗེ་སྟེ་གཞིག་པར་དཀའ་བས་སོ། ། དེ་གཞིག་པར་བྱེད་པ་ནི་སྔགས་རིན་པོ་ཆེ་སྟེ་སྦྱོར་བའི་ཁྱད་པར་རོ། ། དེ་སྣང་བར་བྱེད་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། གསད་པའི་ཆོ་ག་བསྟན་ཟིན་ཏོ། ། གཉིས་པ་མནན་པའི་ཆོ་ག་ལ་གཉིས་ཏེ། སྣོད་མནན་པ་དང༌། བཅུད་མནན་པའོ། །
དང་པོ་ལ་གཉིས་ཏེ། བསྐྱེད་རིམ་པའི་མནན་པ་ནི། དང་པོ་སྦྱོར་བ་དང་དཀྱིལ་འཁོར་རྒྱལ་མཆོག་བསྒོམ་པ་ནི། རྣམ་པ་ཀུན་གྱི་ཞེས་སོགས་ཚིག་རྐང་གཉིས་སོ། ། ལས་རྒྱལ་མཆོག་ནི་སངས་རྒྱས་རིམ་པར་ཞེས་སོགས་ནི། ཆུའི་སྟེང་གི་ནམ་མཁའ་སངས་རྒྱས་ལྔའི་ངོ་བོ་ཉིད་ནམ་མཁའ་དང་རླུང་མེ་ཆུ་ས་གོང་ནས་གོང་དུ་བཀོད་ནས་ཇི་སྲིད་སྲ་ཞིང་འཐས་པའི་བར་དུ་བསྒོམས་ལ། དེ་ནས་ཆུའི་སྟེང་དུ་བཅུག་པར་བྱས་ནས་འབྱིང་བར་མི་འགྱུར་རོ། ། རྫོགས་རིམ་པའི་མནན་པ་ནི། སྒྱུ་ལུས་འོད་གསལ་དུ་བཅུག་ནས་ཟུང་འཇུག་ལོངས་སྐུར་བཞེངས་ཏེ། རྐང་པ་མཉམ་བཞག་སྦྱོར་བ་ཡིས་ཞེས་པ་སྟེ།
བདེན་གཉིས་མཉམ་པ་ཉིད་དུ་སྦྱོར་བའི་ཡེ་ཤེས་ཀྱི་ལུས་དེ་ཡིས། སྤྱི་བོ་སྟེ་ཆུའི་སྟེང་དུ་རྐང་པ་བསྒོམས་ནས་བཅག་པར་བྱའོ། ། ངོ་བོ་ཉིད་དག་པ་ནི་དྲུག་པ་རྡོ་རྗེ་འཆང་ངོ༌། ། རྡོ་རྗེ་ནི་རིམ་གཉིས་ཀྱི་རྣལ་འབྱོར་པ་གཉིས་སོ། ། གཉིས་པོས་ཆུ་གཏེར་རྐང་པས་གནོན་པ་ཞེས་སྦྱར་རོ། ། གཉིས་བཅུད་མནན་པ་ལ་གསུམ་སྟེ། ངག་མནན་པའི་སྦྱོར་བ། ལུས་མནན་པའི་སྦྱོར་བ། སེམས་མནན་པའི་སྦྱོར་བའོ། ། དང་པོ་ངག་མནན་པ་ནི།
དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་གཉིས་ལ་གནས་ནས། ལས་རྒྱལ་མཆོག་ལ་མུ་སྟེགས་སོགས་དང་རྩོད་པ་བྱེད་པའི་དུས་སུ། ཕས་ཀྱི་རྒོལ་བའི་དབུས་སུ་སྟེ་ཁའི་བུ་གའི་ལམ་ལས་བྱུང་བའི་དབང་ཆེན་གྱི་དཀྱིལ་འཁོར་གྱི་ཁ་དོག་སེར་པོ་རྡོ་རྗེ་གཉིས་ཀྱིས་མཚན་པར་བསམས་ནས། དབུས་སུ་ཁྲོ་བོའི་རིགས་ཏེ་ཧཱུྃ་རིང་པོ་ལས་བྱུང་བའི་རྡོ་རྗེ་འབར་བ་བཞག་སྟེ། ཁ་བཀག་པར་བསམས་ན་སྨྲ་མི་ཤེས་པར་འགྱུར་རོ། ། གཉིས་པ་ནི། ལུས་མནན་པར་འདོད་ན། བསྒྲུབ་བྱ་དེའི་སྤྱི་བོར་ལས་ཀྱི་རྡོ་རྗེ་སྟེ་སྣ་ཚོགས་རྡོ་རྗེ་གནས་པར་བསམས་ལ་དེ་རྐང་པས་མནན་པའི་ཁྲོ་བོ་བདུད་རྩི་འཁྱིལ་ལ་བསྒོམས་ན་ལུས་འགུལ་མི་ཤེས་པར་འགྱུར་རོ། ། འཁྲུལ་འཁོར་གྱི་ལུས་དང་ངག་ལ་སོགས་པའོ། །
གཉིས་པ་དཔུང་མནན་པའི་སྦྱོར་བ་ནི། ཁྲོ་བོ་གང་ཡང་རུང་བའི་དང་པོའི་སྦྱོར་བ་བསྒོམས་ནས། དཀྱིལ་འཁོར་རྒྱལ་མཆོག་གི་དུས་སུ། གསུམ་མཆོག་རྡོ་རྗེ་སྟེ་དཀྱིལ་འཁོར་པ་ཐམས་ཅད་ཁྲོ་བོའི་གཟུགས་ཅན་པདྨའི་གེ་སར་སེར་པོའི་མདོག་འདྲ་བ་ཐམས་ཅད་རིའི་རྒྱལ་པོའི་ཚད་ཙམ་དུ་བསམས་ནས། ཡན་ལག་བཞིའི་དཔུང་རྣམས་ཀྱི་སྤྱི་བོར་བསྒོམས་ནས། དཔུང་ཐམས་ཅད་ས་འོག་ཏུ་སོང་བར་བསམས་པས། སངས་རྒྱས་ཏེ་རེངས་པར་བྱེད་པ་ལ་མཁས་པ་རྣམས་ཀྱི་དཔུང་ཡང་གནོན་པར་བྱེད་ན། མི་དབང་རྒྱལ་པོ་སོགས་ཀྱི་དཔུང་གནོན་པ་ལ་འདིར་ཐེ་ཚོམ་མེད་དོ། ། སྐུ་གསུང་ཐུགས་ལས་བྱུང་བ་དྲུག་པ་རྡོ་རྗེ་འཆང་གིས་ཞེས་སྦྱར་རོ། ། གསུམ་པ་སེམས་མནན་པའི་སྦྱོར་བ་ནི།
དམ་པའི་ཆོས་སྤོང་བ་ལ་སོགས་པའི་དགྲ་བོ་སྐྲག་པའི་དམ་ཚིག་སྟེ་འཇིགས་པར་བྱེད་པའི་དུས་སུ། འོག་ནས་འབྱུང་བའི་བསམ་གཏན་འདིས་རབ་ཏུ་བརྟག་པར་བྱའོ། ། སངས་རྒྱས་ཏེ་ལས་དང་པོ་པ་རྣམས་ཀྱིས་ཀྱང༌། གལ་ཏེ་སྦྱོར་བ་འདི་བགྲོད་ཅིང་བསླབས་ན། གསལ་བ་སྟེ་འཇིག་རྟེན་དུ་སྣང་བར་འགྱུར་བ་འདི་གདོན་མི་ཟའོ། ། འདིའི་ལས་སྦྱོར་དངོས་ནི། མི་བསྐྱོད་པའི་དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ལ། ཧཱུྃ་ལས་ཕུར་བུ་ཚད་ནི།
དབྱིབས་སྟོད་རྡོ་རྗེ་རྩེ་ལྔ་པ་ཁ་གྱེས་པ་མིག་ལ་སོགས་པའི་དབང་པོ་ལྔ་དང་ལྡན་པ། སྨད་ཕུར་བུའི་དབྱིབས་རྩེ་གཅིག་པར་བྱས་པ་བདུད་རྩི་ཐབས་སྦྱོར་གྱི་ངོ་བོར་བསམས་ནས། རྡོ་རྗེ་ཕུར་བུ་དེ་ཡིས་བསྒྲུབ་བྱ་དེའི་སྙིང་ཁར་བཏབ་ཅིང་གཏུབས་པར་བསྒོམས་ན། ཁྲོས་པ་སྟེ་ཕྱིར་རྒོལ་བར་གྱུར་པ་སངས་རྒྱས་ཏེ་རྒྱུད་སྔགས་ལ་མཁས་པ་རྣམས་ཀྱི་དཔུང་གི་ཚོགས་ཀྱང་འཇིགས་པར་འགྱུར་བར་འདིར་གདོན་མི་ཟའོ། ། དགེ་བའི་བསམ་པ་དང་མི་མཐུན་པར་འཇུག་པས་ན་དགྲ་རྨོངས་པའོ། ། དེ་ལ་གནོད་པར་བྱེད་པ་ནི་འཇིགས་པར་བྱེད་པའོ། ། དེ་སྟོན་པའི་ཏིང་ངེ་འཛིན་དེ་ལ་དེ་སྐད་ཅེས་བྱའོ། ། གཉིས་པ་གྲོང་ཁྱེར་ལ་སོགས་པའི་ནད་ཞི་བའི་ལས་ལ་གསུམ་སྟེ། སྦྱོར་བའི་ནུས་པ་བསྟན་པ་དང༌། ལས་སྦྱོར་དངོས་བསྟན་པ་དང༌།
ཕན་ཡོན་དང་གཞུང་ཉེ་བར་བསྡུ་བའོ། ། དང་པོ་ནི། རྟག་ཏུ་སྦྱར་བར་བྱའོ། ། གང་ན། རིམས་ལ་སོགས་པའི་ནད་ཀུན་སྤོང་ཞིང་སེལ་བའི་ཞི་བའི་ལས་སོ། ། གང་གི་སྒོ་ནས་ན། འོག་ནས་འབྱུང་བ་འདིས་ནིའོ། ། གང་དུ་ན། གྲོང་ཁྱེར་རམ། ཡང་ན་གྲོང་ངམ།
ལྗོངས་སུ་ཡང་ནི་རབ་ཏུ་སྦྱར་བར་བྱའོ། ། གཉིས་པ་ནི། ཞི་བའི་ལས་སྒྲུབ་པར་འདོད་ན། ཁྱད་པར་བརྒྱད་དེ། གནས་ཀྱི་ཁྱད་པར་ཤིང་ལ་སོགས་པའོ། ། ཡུལ་གྱི་ཁྱད་པར་ནི་གྲོང་ལ་སོགས་པའོ། ། ཁ་ཟས་ཀྱི་ཁྱད་པར་ནི་བདུད་རྩི་ལྔ་ལ་སོགས་པའོ། ། དུས་ཀྱི་ཁྱད་པར་ནི་གཉིས་ཏེ། ཟླ་བའི་དུས་ནི་ཡར་ངོའོ། ། ཉིན་ཞག་གི་དུས་ནི་སྲོད་དོ། །
ཕྱོགས་ཀྱི་ཁྱད་པར་ནི་ཤར་དུ་ཁ་བལྟའོ། ། ཁ་དོག་གི་ཁྱད་པར་ནི་ལྷ་དང་མཆོད་རྫས་སོགས་དཀར་པོའོ། ། བསམ་པའི་ཁྱད་པར་ནི་བྱམས་པའི་སེམས་ཀྱིས་སོ། ། ཆོ་གའི་ཁྱད་པར་ནི་སྲུང་འཁོར་ནས་དཀྱིལ་འཁོར་རྒྱལ་པོ་མཆོག་གི་བར་བྱས་ནས། ལས་རྒྱལ་མཆོག་ལ་གྲོང་ཁྱེར་ལ་སོགས་པའི་བར་སྣང་ལ་ཤིང་རྟའི་ཚད་ཙམ་གྱི་སྟེང་དུ་གནས་པའི་ཨོཾ་ལས་ཟླ་བའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་ཆེན་པོ་རྩེ་ལྔ་པ། ཤིང་རྟའི་ཚད་ཙམ་འོད་ཟེར་ལྔ་དང་ལྡན་པ་རྣམ་པར་བསྒོམས་ལ། དེ་ལས་བྱུང་བའི་འོད་ཟེར་བསྐལ་པ་སྲེག་པའི་མེ་ལྟར་བསམས་ལ། དེས་གྲོང་ཁྱེར་བའི་ནད་ལ་སོགས་པ་ཐམས་ཅད་བསྲེགས་པར་བསམས་ལ། སླར་ཡང་འོད་ཟེར་དེས་གྲོང་ཁྱེར་གྱི་སེམས་ཅན་ཐམས་ཅད་རྡོ་རྗེའི་ནང་དུ་བསྡུ་བར་བྱ་ཞིང༌།
དེའི་འོག་ཏུ་རྡོ་རྗེ་དེ་ལས་ནད་པ་དེ་དག་སླར་ཡང་ཕྱི་རོལ་དུ་སྤྲོ་བ་དག་ཀྱང་བྱའོ། ། དེ་ནས་རང་རང་གི་གནས་སུ་བཀོད་ལ། ཆོས་ཀྱི་སྤྲིན་ཏེ་འོད་ཟེར་གྱི་ཚོགས་བསྐལ་པའི་མེ་ལྟར་རབ་ཏུ་འཕྲོ་བས་ཡོངས་སུ་སྦྱངས་པའི་ལུས་པདྨ་རཱ་ག་ལ་སོགས་པའི་རིན་པོ་ཆེ་དང༌། ཡིད་བཞིན་གྱི་ནོར་བུ་དང༌། འོད་དེ་ཆུ་ཤེལ་ལྟར་ཤིན་ཏུ་དྭངས་ཤིང་ནད་ཐམས་ཅད་དང་བྲལ་བར་བསྒོམས་ནས་ཀྱང༌། འོག་ཏུ་འཆད་པའི་དབང་བསྐུར་བ་ནི་ཡང་དག་བྱའོ། ། དེ་ཇི་ལྟ་བུ་ཞེ་ན། སྙིང་ཁའི་ས་བོན་གྱི་འོད་ཟེར་གྱིས་རྣམ་སྣང་གི་ཚོགས་སྤྱན་དྲངས་ལ། རང་གི་ཕྱག་རྒྱ་དང་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་ནད་པ་རྣམས་ལ་དབང་བསྐུར་བས་ལུས་ཀྱི་ཉམས་སྟོབས་རྒྱས་པར་འགྱུར་རོ། ། གསུམ་པ་ནི།
ཞི་བའི་དོན་དུ་བསྟན་པའི་རྡོ་རྗེ་བསམ་གཏན་འདི་ཡིས་ནི། དགང་བར་བཀང་བ་ལུས་ཀྱི་ཉམས་སྟོབས་ཟད་པ་ཡང་རབ་ཏུ་འགེངས་ཤིང་རྒྱས་པར་འགྱུར་རོ། ། ཡིད་བཞིན་གྱི་ནོར་བུ་སྟེ་རིན་ཆེན་འབྱུང་ལྡན་གྱི་ལོངས་སྤྱོད་ཀྱི་དཔལ་དང་ལྡན་པར་འགྱུར་ཞིང་སྦྱིན་པའི་རྡོ་རྗེ་སྟེ། སྦྱིན་པ་ཕུལ་དུ་ཕྱིན་པ་ཡང་གཞན་ལ་རབ་ཏུ་སྣང་བར་བྱེད་དོ། ། དེ་ལྟར་ནད་ལ་སོགས་པ་ཞི་བར་བྱ་བའི་ས་ཕྱོགས་དེར། སངས་རྒྱས་ཏེ་རྣམ་སྣང་དང༌། ཆོས་ཅན་ཏེ་འོད་དཔག་མེད་དང༌། རྡོ་རྗེ་སེམས་དཔའ་སྟེ་མི་བསྐྱོད་པའི་ཚོགས་ཀྱི་བྱིན་རླབས་ཀྱི་སྤྲིན་སྤྲོ་བར་བྱའོ། ། དེ་ལས་ཅིར་འགྱུར་ཞེ་ན། དེ་ལྟར་བྱས་པས་བསྐལ་པ་གྲངས་མེད་པ་གསུམ་གྱི་དུས་སུ་ཡང༌།
གྲོང་ཁྱེར་ལ་སོགས་པའི་གནས་དེ་དག་སངས་རྒྱས་ཀུན་གྱིས་བྱིན་གྱིས་རློབ་ཅིང་སྐྱོང་བར་འགྱུར་རོ། ། བཤད་མ་ཐག་པ་འདི་ནི་སངས་རྒྱས་ཐམས་ཅད་ཀྱི་སྐུའི་གསང་བ་སྐྱོན་མེད་པ་ལུས་བསྲུང་བའི་སྦྱོར་བའོ། ། རིམས་ལ་སོགས་པའི་ནད་ཐམས་ཅད་མེད་པར་བྱེད་པའོ། ། རྡོ་རྗེའི་ལུས་འབྱུང་བས་ན་རྡོ་རྗེ་འབྱུང་བ་སྟེ། དེ་སྐད་ཅེས་བྱའོ། ། གསུམ་པ་སྲུང་བའི་འཁོར་ལོ་བསྟན་པ་ལ་གཉིས་ཏེ། ཆོ་ག་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བསམ་གཏན་ལས་བྱུང་སྟེ།
འོག་ནས་འབྱུང་བའི་གདུག་པའི་ཕུར་བུས་གདབ་པ་འདི། དམ་བཅས་པ་སྟེ་ཐུན་བཞིར་ཉམས་སུ་བླངས་པས་ཡིད་དང་མཐུན་པའི་གནས་གང་དུ་ཡང་དག་པར་བརྩམ་པར་བྱའོ། ། འདིས་ཅི་འཐོབ་ཅེ་ན། བསམ་གཏན་ཏེ་སྲུང་བའི་ཆོ་གའོ། ། དེ་སྔོན་འགྲོ་བའི་སྦྱོར་བའི་ཏིང་ངེ་འཛིན་འདི་ཡིས་གནས་ནས་རྡོ་རྗེ་སེམས་དཔའ་ལ་སོགས་པའི་རྣལ་འབྱོར་ལ་སློབ་ན་སངས་རྒྱས་རྣམས་ཀྱིས་བྱིན་གྱིས་རློབ་པར་འགྱུར་རོ། ། གཉིས་པ་ནི། གདབ་པར་བྱའོ། ། གང་ལ་ན། ཤར་ལ་སོགས་པའི་ཕྱོགས་བཅུའི་དཀྱིལ་འཁོར་མཆོག་སྟེ། གཙོ་བོ་ཕྱོགས་སྐྱོང་བཅུ་འཁོར་དང་བཅས་པའི་བགེགས་རྣམས་ཀྱི་མགོ་བོ་ལའོ། །
གང་གིས་ན། རྡོ་རྗེ་བདུད་རྩི་རྒྱལ་པོ་སྟེ་ཁྲོ་བོ་རྡོ་རྗེ་བདུད་རྩི་ཐབས་སྦྱོར་རྡོ་རྗེ་ཕུར་བུའི་རྣམ་པ་ལྟེ་བ་ཡན་ཆད་ཁྲོ་བོའི་གཟུགས་ཅན། མན་ཆད་མདུང་རྩེ་གཅིག་པའི་རྣམ་པ་ཅན། མེ་སྟག་རབ་ཏུ་འབར་བ་འདྲ་བ་བསྒོམས་ལ་དེས་སོ། ། འགྲོ་བ་འདུལ་བ་ནི་བགེགས་རྣམས་ཡིན་ལ། དེ་བཟློགས་པ་ནི་ཞི་བ། མི་ཕྱེད་པས་ན་རྡོ་རྗེ་ཞེས་བྱ་བའི་ཏིང་ངེ་འཛིན་ནོ། ། བཞི་པ་སྔགས་ཀྱི་ཞི་བའི་ལས་བཤད་པ་ལ་གཉིས་ཏེ། ལས་སྦྱོར་དངོས་དང༌། ཕན་ཡོན་དང༌།
དང་པོ་ནི། ཁྱད་པར་བརྒྱད་དང་ལྡན་པ་ལས་གཞན་རྣམས་སྔར་དང་འདྲ་བ་ལས། ཆོ་གའི་ཁྱད་པར་སྲུང་བའི་འཁོར་ལོ་ནས་གཞལ་ཡས་ཁང་གི་བར་བསྒོམས་ནས། ཆོས་འབྱུང་ལ་གནས་པའི་བཾ་ལས་ཆུའི་དཀྱིལ་འཁོར་སྒོམ་པ་ནི། ནམ་མཁའི་དབྱིངས་ཀྱི་དབུས་གནས་པའི། ། ཆུའི་དཀྱིལ་འཁོར་དམ་པ་བསམ། ། ཞེས་པའོ། ། དེ་ནས་ཆུའི་དཀྱིལ་འཁོར་དེར་ཨོཾ་ལས་བྱུང་བའི་རྣམ་པར་སྣང་མཛད་ཀྱི་གཟུགས་བསམས་ནས། དེ་ལྟར་བསམས་པའི་རང་གི་ཐུགས་ཁར་དོན་དུ་གཉེར་བར་བྱ་བ་བསྒྲུབ་བྱ་བཞག་པར་བྱའོ། ། དེ་ནས་ནམ་མཁའི་དབྱིངས་སྤྱན་མ་སོགས་ཀྱི་མདུན་ན་འདུག་པའི་མཆོག་རྣམ་པར་སྣང་མཛད་སྤྱན་མ་དང་སྙོམས་པར་ཞུགས་པ་དེ་རྣམས་ཀྱིས་མཁའ་དབྱིངས་ཡོངས་སུ་གང་བར་བསྒོམ་མོ། །
དེ་ནས་ཏིང་ངེ་འཛིན་སེམས་དཔའི་འོད་ཟེར་གྱིས་སྤྱན་དྲངས་པའི་ལྷ་ཡབ་ཡུམ་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་ཆུ་རྒྱུན་དཀར་པོ་འོད་ཀྱི་གོང་བུའི་ཚུལ་དུ་བསྡུས་པའི་བདུད་རྩི་དེ་ཡིས་ནད་པའི་སྤྱི་བོ་ལ་དབང་བསྐུར་བའི་ཚུལ་གྱིས་ཕབ་ནས་སུ་ནད་དང་སྡིག་པ་ཐམས་ཅད་གཞོམ་པར་བྱའོ། ། དེ་ནས་ནད་པ་སྡིག་དང་བྲལ་བ་སྙིང་ཁ་ནས་ཕྱུང་ལ་མདུན་དུ་ཟླ་བའི་དཀྱིལ་འཁོར་ལ་བཞག་ནས། སངས་རྒྱས་རྣམ་སྣང་ཡབ་ཡུམ་གྱི་སྤྲིན་རྣམས་འོད་ཟེར་གྱི་གཟུགས་ཀྱིས་རང་གི་སྤྱི་བོའི་བུ་གར་ཞུགས་པ་རྣམས་བརྟུལ་ཞུགས་ཅན་གྱི་སྒྲུབ་པ་པོ་རྣམས་ཀྱིས་སྤུའི་ཁུང་བུའི་རྩེ་བར་ནས་ཏེ་རྡོ་རྗེའི་ལམ་ནས་སྤྲོའོ། ། དེ་ནས་སངས་རྒྱས་རྣམ་སྣང་གི་སྤྲིན་རྣམས་ནམ་མཁའ་ལ་ཁྱབ་པར་བྱས་པ་དེའི་ཚེ། རྣམ་སྣང་ཡབ་ཡུམ་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་ཀྱིས་མདུན་གྱི་ནད་པ་དེ་ལ་དབང་བསྐུར་བ་སྩོལ་བར་མཛད་དོ། ། གཉིས་པ་ཕན་ཡོན་ནི། བསམ་གཏན་གྱི་ཁྱད་པར་འདིས། སྐད་ཅིག་གིས་ཏེ་རིང་པོར་མི་ཐོགས་པར་ཡན་ལག་བདེ་བ་དང༌། ལུས་རྒྱས་པའི་དཔལ་དང་ལྡན་པར་འགྱུར་རོ། ། སུ་ཞིག་ཅེ་ན།
དམ་ཚིག་རྡོ་རྗེ་སྟེ་གཞིག་པར་དཀའ་བའི་སྡུག་བསྔལ་གྱི་ཚོགས་དང་ལྡན་པའི་ནད་པའོ། ། སངས་རྒྱས་ཀྱི་དམ་ཚིག་སྤྲིན་ནི་རྣམ་སྣང་དང་སྤྱན་མའི་ཚོགས་སོ། ། བཀོད་པ་ནི་སྙོམས་པར་ཞུགས་པའོ། ། དེ་ལ་དམིགས་པ་ཞེས་བྱ་བའི་ཏིང་ངེ་འཛིན་ནོ། ། ལྔ་པ་རྒྱས་པ་དང་དབང་གཉིས་ཀྱི་ལས་ཚིག་གཅིག་གིས་བསྟན་པ་ལ་གསུམ་སྟེ། རྒྱས་པ་ལ་སྦྱར་བའི་ཚུལ་དང༌། དབང་ལ་སྦྱར་བའི་ཚུལ་དང༌། གཉིས་པོའི་ཕན་ཡོན་ནོ། ། དང་པོ་ནི། ཁྱད་པར་བརྒྱད་དེ།
ཡུལ་ནི་དབུལ་པོ་ལ་སོགས་པའོ། ། གནས་ནི་ལྷ་ཁང་ལ་སོགས་པའོ། ། ཁ་ཟས་ནི་བདུད་རྩི་ལ་སོགས་པའོ། ། དུས་ནི་གཉིས་ཏེ། ཟླ་བའི་དུས་ནི་ཡར་ངོའོ། ། ཉིན་ཞག་གི་དུས་ནི་སྔ་དྲོའོ། ། ཕྱོགས་ནི་བྱང་ངོ༌། ། ཁ་དོག་ནི་ལྷ་དང་མཆོད་རྫས་ཐམས་ཅད་སེར་པོའོ། ། ཆོ་གའི་ཁྱད་པར་ནི། ནམ་མཁའི་རྡོ་རྗེའི་དོན་སྟོང་པའི་ངང་ལས་ཆོས་འབྱུང་གི་དབུས་སུ་གནས་པའི་དབང་ཆེན་གྱི་དཀྱིལ་འཁོར་དམ་པ་བསམས་ལ།
དེར་བདག་ཉིད་རིན་ཆེན་འབྱུང་ལྡན་དུ་བསམ་པའི་ཡེ་ཤེས་སེམས་དཔའི་ཐུགས་ཁར་རིན་པོ་ཆེ་དང༌། དེར་དོན་དུ་གཉེར་བར་བྱ་བའི་བསྒྲུབ་བྱ་བཞག་པར་བྱའོ། ། དེ་ནས་ཏིང་ངེ་འཛིན་སེམས་དཔའི་འོད་ཟེར་གྱིས་སྟེང་གི་ནམ་མཁའི་དབྱིངས་ཀྱི་གནས་སུ། རིན་འབྱུང་ཡབ་ཡུམ་གྱི་ཚོགས་ཡོངས་སུ་གང་བ་སྤྱན་དྲངས་ན་ཉམས་དགའ་བ་སྟེ། སྙོམས་པར་ཞུགས་པའི་བདུད་རྩིའི་རྒྱུན་རིན་པོ་ཆེ་འོད་དེ་གསེར་འོད་ལྟ་བུ་འོད་ཀྱི་གོང་བུའི་ཚུལ་དུ་གཅིག་ཏུ་བསྡུ་བར་བྱའོ། ། དེ་ནས་བདུད་རྩི་འདི་དག འདོད་པ་སྟེ་སྙིང་ཁར་གནས་པའི་བསྒྲུབ་བྱའི་ལུས་དང་ངག་དང་སེམས་ཀྱི་གནས་ལ་དབབ་པར་བྱའོ། ། དེ་ནས་སྡིག་པ་དང་བྲལ་བའི་བསྒྲུབ་བྱ་སྙིང་ཁ་ནས་ཕྱུང་ནས་མདུན་དུ་བཞག་གོ ། དེ་ནས་ནམ་མཁའ་གནས་པའི་རིན་འབྱུང་ཡབ་ཡུམ་སྙོམས་པར་ཞུགས་པའི་བདུད་རྩི་རང་གི་སྤྱི་བོ་ནས་བཅུག་ནས་སྤུ་ཁུང་རྩེ་བར་ནས་ཏེ། རྡོ་རྗེའི་ལམ་ནས་ཕྱུང་ནས།
དེ་ནས་བརྟུལ་ཞུགས་ཅན་གྱིས་བདུད་རྩི་ལས་བྱུང་བའི་རིན་ཆེན་འབྱུང་ལྡན་གྱི་སྤྲིན་རྣམས་སྤྲོས་ནས། སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱིས་བསྒྲུབ་བྱ་ལ་དབང་བསྐུར་བ་ཡང་དག་བྱ་ཞེས་སྦྱར་རོ། ། གཉིས་པ་དབང་གི་ལས་ལ་སྦྱར་ན། གཞན་སྔར་དང་འདྲ་ལ། ཆོ་གའི་ཁྱད་པར་ནི། ནམ་མཁའི་རྡོ་རྗེ་སྟེ་ཆོས་འབྱུང་གི་དབུས་སུ་གནས་པའི་མེའི་དཀྱིལ་འཁོར་དམ་པ་བསམ་ཞེས་སྦྱར་རོ། ། ཟླ་བའི་དཀྱིལ་འཁོར་ཞེས་པ་ནི་མ་དག་གོ ། ཆོས་འཛིན་པའི་གཟུགས་བསམ་ཞེས་པ་ནི། འོད་དཔག་མེད་བསྐྱེད་པའོ། ། ཐུགས་ཀར་དོན་གཉེར་བཞག་པར་བྱ། །
ཞེས་པ་ནི། དེའི་ཐུགས་ཀར་པདྨའི་སྟེང་དུ་བསྒྲུབ་བྱ་བཞག་པའོ། ། ནམ་མཁའི་དབྱིངས་ནི་ཉམས་དགའ་བར། ། ཞེས་པ་ནི། རང་གི་ཐུགས་ཀའི་ཏིང་ངེ་འཛིན་སེམས་དཔའི་འོད་ཟེར་གྱིས་ནམ་མཁའི་དབྱིངས་སུ་ཡུམ་གོས་དཀར་མོ་དང་བཅས་པའི་འོད་དཔག་མེད་སྤྱན་དྲངས་ནས་ནམ་མཁའ་རབ་ཏུ་དགང་ངོ༌། ། དེ་ནས་ནམ་མཁར་གནས་པའི་ཡབ་ཡུམ་སྙོམས་པར་ཞུགས་པ་ནི་ཉམས་དགའ་བའོ། ། སྙོམས་པར་ཞུགས་པའི་བདུད་རྩིའི་རྒྱུན་ཡིད་བཞིན་གྱི་ནོར་བུ་སྟེ་པདྨ་རཱ་གའི་མདོག་ལྟ་བུའི་འོད་ཀྱི་གོང་བུ་གཅིག་ཏུ་བསྡུ་བར་བྱའོ། ། བསྡུས་པའི་བྱང་ཆུབ་ཀྱི་སེམས་འདི་དག འདོད་པ་སྟེ་བསྒྲུབ་བྱའི་ལུས་དང་ངག་དང་སེམས་ལ་དབབ་པ་བྱའོ། ། དེ་ནས་བསྒྲུབ་བྱ་སྙིང་ཁ་ནས་ཕྱུང་ལ་མདུན་དུ་བཞག་ལ།
ནམ་མཁའི་འོད་དཔག་མེད་སྙོམས་པར་ཞུགས་པའི་བདུད་རྩི་དམར་པོའི་རྒྱུན་རང་གི་སྤྱི་བོའི་བུ་ག་ནས་བཅུག་ནས་སྤུ་ཁུང་རྩེ་བར་ནས་ཏེ་རྡོ་རྗེའི་ལམ་ནས་ཕྱུང་ཞིང༌། དེ་ནས་བརྟུལ་ཞུགས་ཀྱིས་ཆོས་ཀྱི་སྤྲིན་ཏེ། འོད་དཔག་མེད་ཡབ་ཡུམ་ནམ་མཁའ་གང་བར་བསྒོམ་པར་བྱ་ཞིང༌། ཡབ་ཡུམ་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱིས་བསྒྲུབ་བྱ་ལ་དབང་བསྐུར་བར་ནི་ཡང་དག་སྦྱར། ། ཞེས་སོ། ། གསུམ་པ་ཕན་ཡོན་ལ་གཉིས་ཏེ། རྒྱས་པའི་ཕན་ཡོན་དང༌། དབང་གི་ཕན་ཡོན་ནོ། ། དང་པོ་ནི། བཤད་མ་ཐག་པའི་རྡོ་རྗེའི་བསམ་གཏན་རྒྱས་པའི་ཆོ་ག་འདི་ཡིས་ནི།
བསྒྲུབ་བྱ་དགང་དཀར་བ་དབུལ་པོ་ལ་སོགས་པ་ཡང་ནོར་རབ་ཏུ་འགེངས་ཤིང་རྒྱས་པར་བྱེད་དོ། ། གཉིས་པ་ནི། བསྒྲུབ་བྱ་དེ་ལ་ནི་ཡིད་བཞིན་གྱི་ནོར་བུ་དང་འདྲ་བ་འདོད་པའི་དོན་སྟེར་བ་དང༌། རྒྱལ་སྲིད་ཀྱི་དཔལ་དང་ལྡན་ནོ། ། སྦྱིན་པའི་རྡོ་རྗེ་ནི་སྦྱིན་པ་རྒྱུན་མི་ཆད་པའོ། ། དེ་གཞན་ལ་བསྒྲུབ་པ་ནི། རབ་ཏུ་སྣང་བྱེད་དོ། ། ཆོས་ཀྱི་སྤྲིན་ནི་འོད་དཔག་མེད་པའི་ཚོགས་སོ། ། དམ་ཚིག་བཀོད་པ་ནི་སྙོམས་པར་ཞུགས་པའོ། ། ཏིང་ངེ་འཛིན་དེ་ལ་དེ་སྐད་ཅེས་བྱའོ། །
རིན་ཆེན་སྤྲིན་ནི། རིན་ཆེན་འབྱུང་ལྡན་གྱི་ཚོགས་ཞེས་སོགས་ཀྱང་སྦྱར་རོ། ། དྲུག་པ་གཟི་བརྗིད་བསྐྱེད་པའི་ཆོ་ག་ལ་གཉིས་ཏེ། ལས་སྦྱོར་དངོས་དང༌། ཕན་ཡོན་དང༌། གཞུང་ཉེར་བར་བསྡུ་བའོ། ། དང་པོ་ནི། གཞན་རྣམས་རྒྱས་པ་དང་འདྲ་ལ། ཡུལ་གྱི་ཁྱད་པར་ནི། རྒྱལ་སྲིད་སོགས་འདོད་ཀྱང་མ་ཐོབ་པའོ། །
ཁ་དོག་གི་ཁྱད་པར་ནི། སྣ་ཚོགས་པའི་མདོག་ཅན་ནོ། ། ཆོ་གའི་ཁྱད་པར་ནི། རྡོ་རྗེས་མཚན་པའི་རླུང་གི་དཀྱིལ་འཁོར་ཟླ་གམ་པ་བསམས་ལ། དེའི་སྟེང་དུ་ཡི་གེ་ཧ་བསམ་མོ། ། དེ་ཡོངས་སུ་གྱུར་པ་ལས་ནམ་མཁའ་རྡོ་རྗེ་སྟེ་མི་བསྐྱོད་པ་དང༌། ཆོས་ཏེ་འོད་དཔག་མེད་དོ། ། དེ་གཉིས་ཀྱི་མདུན་དུ་སྟེ་ཐད་ཀར་དོན་ཡོད་གྲུབ་པའི་ཕྱག་རྒྱ་ཆེན་པོའི་གཟུགས་བསྒོམ་མོ། ། དེའི་ཐུགས་ཀར་འདོད་པ་སྟེ་བསྒྲུབ་བྱ་སྐྱེ་བོ་ཐམས་ཅད་དབང་དུ་བྱ་བར་འདོད་པ་བཞག་གོ ། དེ་ནས་ཏིང་ངེ་འཛིན་སེམས་དཔའི་འོད་ཟེར་གྱིས་རྣམ་སྣང་ལ་སོགས་པའི་སངས་རྒྱས་དང༌།
བྱམས་པ་ལ་སོགས་པའི་བྱང་ཆུབ་སེམས་དཔའ་ཕྱག་རྒྱ་དང་བཅས་པ་ཡིས་མདུན་གྱི་ནམ་མཁའི་ཁམས་ཀུན་ཡོངས་སུ་གང་བར་བསམས་ལ། དེ་དག་སྙོམས་པར་ཞུགས་པས་འོད་ཟེར་ལྔའི་སྦྱོར་བ་སྟེ། དེ་བཞིན་གཤེགས་པ་ལྔའི་ཁ་དོག་དང་འདྲ་བའི་གཟི་བརྗིད་དེ་བྱང་སེམས་ཀྱི་རྒྱུན་ཁ་དོག་ལྔ་ལྡན་བསྒྲུབ་བྱ་དེའི་སྤྱི་བོར་དབབ་པར་བྱའོ། ། དེ་ལྟར་བྱས་པས་ཅིར་འགྱུར་ཞེ་ན། བསྒྲུབ་བྱ་དེ་དེ་མ་ཐག་ཉིད་སངས་རྒྱས་ཀུན་གྱི་ཐུགས་སུ་བྱོན་པར་འགྱུར་ཞིང་འཇམ་དཔལ་དང་མཉམ་ཞིང་འདྲ་བ་གསལ་བར་འགྱུར་རོ། ། གནས་དེ་རྒྱལ་སྲིད་ཀྱི་བདག་པོའི་ལས་བྱེད་པར་བསྒྲུབ་བྱ་དེ་འགྱུར་རོ། ། དེ་ནས་ཐུགས་ཁ་ནས་ཕྱུང་ནས་མདུན་དུ་འདུག་པ་ལ་དགྱེས་པ་སྟེ་དགའ་བའི་བདག་ཉིད་ཅན་གྱི་རིགས་ལྔའི་སངས་རྒྱས་དང༌། བྱང་ཆུབ་སེམས་དཔའ་རྣམས་ཀྱིས་བྱང་སེམས་ཀྱི་རྒྱུན་གྱིས་དབང་བསྐུར་བའི་དགའ་སྟོན་ཆེན་པོ་བསྩོལ་བར་མཛད་དོ། ། གཉིས་པ་ནི་བསྒྲུབ་བྱས་འགྲོ་བ་ཀུན་མཐོང་བ་ཙམ་གྱིས་བྱུང་བའི་འགྲོ་བ་ཐམས་ཅད་དབང་དུ་བྱེད་པར་འགྱུར་རོ། ། རིན་པོ་ཆེ་དང་མཉམ་པར་གྱུར་པས་ན་རིན་ཆེན་དམ་ཚིག་སྟེ།
རྒྱལ་པོའི་བློན་པོའོ། ། སྤྲིན་ནི་ཚོགས་ཏེ་དེས་བཀོད་པ་བྱས་པ་ནི། བསྙེན་བཀུར་གྱི་དོན་དུ་འོངས་ནས་རིམ་གྲོ་བྱེད་པ་སྟེ། ཏིང་ངེ་འཛིན་དེ་གང་དུ་སྟོན་པ་དེ་ལ་དེ་སྐད་ཅེས་བྱའོ། ། བདུན་པ་མངོན་སྤྱོད་ཀྱི་ཆོ་གའི་ལྷག་མ་བསྟན་པ་ལ་གཉིས་ཏེ། དང་པོ་ལས་སྦྱོར་དངོས་ནི། མི་བསྐྱོད་པའི་ཁྲོ་བོའི་དཀྱིལ་འཁོར་གྱིས་གཞན་གསོད་པའི་ལྷག་མ་སྟོན་པ་སྟེ། མི་བསྐྱོད་པའི་ཏིང་ངེ་འཛིན་གྱི་སྦྱོར་བ་དང་ལྡན་པས། ནམ་མཁའ་རྡོ་རྗེ་སྟེ་ནམ་མཁའི་ཁམས་སུ་སྲིན་པོ་དྲག་ཅིང་ཁྲོ་བའི་དབང་དུ་གྱུར་པ་ཁྲོ་ལ། ཕ་རོལ་གནོན་པ་ལ་ཐོགས་པ་མེད་པས་རབ་གཏུམ་དང༌།
ཝ་དང་ལྕེ་སྤྱང་ལ་སོགས་པ་སེམས་ཅན་ཤ་ཟ་བ་སྣ་ཚོགས་པ་དང༌། བྱ་རོག་དང༌། བྱ་རྒོད་དང༌། ཁྱི་ཡིས་གང་བ་བསྒོམ་མོ། ། ལས་ཀྱི་སྐབས་སུ་ཁ་སྦྱར་དབྱེ་བའི་རྗེས་ལ་གནོད་མཛེས་ཀྱིས་བསྒྲུབ་བྱ་བཀུག་སྟེ། མདུན་དུ་བསྒྲུབ་བྱའི་དགྲ་བོ་རྣམས་མེའི་དཀྱིལ་འཁོར་ལ་གནས་པར་བརྟག་པར་བསྒོམ་མོ། ། འདི་ནི་སངས་རྒྱས་ཀུན་ལ་ཏེ་སེམས་ཅན་ཀུན་ལ་གནོད་པ་བྱེད་པའོ་ཞེས་བསམས་ནས། འོག་ནས་འབྱུང་བའི་རྣལ་འབྱོར་འདིར་སྦྱར་བར་བྱ་སྟེ། གང་ཞེ་ན། སྲིན་པོ་ལ་སོགས་པ་ཀུན་གྱིས་རྒྱུ་མ་དང་རུས་པ་དང་བཅུད་དང་ཁྲག་ལ་སོགས་པ་དྲངས་ནས་ཟོས་པར་རྣམ་པར་བསྒོམ་མོ། །
སླར་ཡང་མཚོན་ཆ་སྣ་ཚོགས་པ་ཐོགས་པ་རྣམས་ཀྱིས་མནན་ནས་དུམ་བུར་གཏུབ་པར་བསྒོམས་ན། དགྲ་རྣམས་འཆི་བར་འགྱུར་རོ། ། དེ་ཇི་ལྟར་འགྱུར་ཞེ་ན། སངས་རྒྱས་ཀྱི་ཐེག་པ་རྣམས་དང༌། རྡོ་རྗེ་འཛིན་པ་ལས་དང་པོ་པ་རྣམས་ཀྱིས་ཀྱང་གལ་ཏེ་སྦྱོར་བ་འདི་ལྟར་རབ་ཏུ་བསྒོམས་ཤིང་སེམས་ན། ཟླ་བ་ཕྱེད་ཀྱི་ནང་དུའམ། ཟླ་ཕྱེད་རྫོགས་པ་ལ་འཆི་བར་འགྱུར་བར་གདོན་མི་ཟའོ། ། རྡོ་རྗེའི་སྤྲིན་ནི་མི་བསྐྱོད་པའོ། ། དེའི་དམ་ཚིག་ནི་སྲིན་པོ་ལ་སོགས་པའོ། ། བཀོད་པ་ནི་རྣམ་པར་འཕྲུལ་བ་སྟེ།
དེ་སྟོན་པའི་ཏིང་ངེ་འཛིན་དེ་ལ་དེ་སྐད་ཅེས་བྱའོ། ། གསུམ་པ་ལས་ཚོགས་དང་འབྲེལ་བའི་ལྷའི་རྣལ་འབྱོར་ལ་གཉིས་ཏེ། སོ་སོར་བཤད་པ་དང༌། ཐུན་མོང་གི་དོན་བསྡུ་བའོ། ། དང་པོ་ལ་གཉིས་ཏེ། སྔགས་ཀྱི་སྐུ་བསྐྱེད་པ་དང༌། ཡེ་ཤེས་ཀྱི་སྐུ་བསྐྱེད་པའོ། ། དང་པོ་ལ་བཞི་ཏེ། རྣམ་སྣང་སོགས་གསུམ་གྱི་སྐུ་མདོག་དང་ཞལ་ཕྱག་སོགས་བསྟན་པ། སྤྱན་ལ་སོགས་པའི་ཞལ་ཕྱག་སོགས་ཀྱི་ངེས་པ།
ཁྲོ་བོ་རྣམས་ཀྱི་སྐུ་མདོག་དང་ཞལ་ཕྱག་སོགས་དང༌། ཏིང་ངེ་འཛིན་མཇུག་བསྡུ་བའི་ཚུལ་གྱིས་གྲངས་མེད་པར་བསྟན་པའོ། ། དང་པོ་ནི། སྔར་ལས་སྒྲུབ་པར་བཤད་པའི་སྐབས་སུ་སྔགས་ཀྱི་སྐུ་བསྐྱེད་པའི་སྐུ་མདོག་དང་ཞལ་ཕྱག་སོགས་མ་གསུངས་པ་འདིར་སྟོན་པ་ནི། རྣམ་པར་སྣང་མཛད་དབུས་ཞལ་དཀར་པོ། གཡས་ཞལ་ནག་པོ། གཡོན་ཞལ་དམར་པོའི་ཞལ་གསུམ་པ། སྟོན་ཀའི་ཆུ་སྒོང་ནི་སྟོན་ཀའི་སྤྲིན་ཡིན་ལ། དེའི་མདོག་དང་འདྲ་བ་དཀར་པོ་བསམ་མོ། ། ཐོར་གཙུག་དབུ་རྒྱན་ཏེ་རིགས་ཀྱི་བདག་པོ་དག་གིས་བརྒྱན་པར་བསམ།
རྡོ་རྗེ་ནི་མི་བསྐྱོད་པ་སྟེ། ནག་པོ་དཀར་པོ་དམར་བའི་ཞལ་ཅན། འཇིག་རྟེན་གྱི་ཁམས་རྣམ་པར་འཁྲུག་པར་བྱེད་པ། ཉི་མའི་དཀྱིལ་འཁོར་རབ་ཏུ་འབར་བའི་འོད་ཟེར་གྱི་ཚོགས་ཀྱིས་ཡོངས་སུ་བསྐོར་ཞིང༌། ཐོར་གཙུག་རང་རིགས་ཀྱི་དབུ་རྒྱན་ཅན་ནོ། ། འདོད་ཆགས་ནི་འོད་དཔག་ཏུ་མེད་པ་སྟེ། དེའི་ཞལ་གསུམ་པོ་ནི། དམར་པོ་ནག་པོ་དཀར་བའི་ཞལ་ཅན་བསམ་མོ། ། ཐོར་གཙུག་དང་དབུ་རྒྱན་ལོངས་སྤྱོད་ཅན་ཏེ་ཡོངས་སུ་འཛིན་པའི་ལྷ་གསུམ་པོ་བསྒོམ་ན་ངེས་པར་འགྲུབ་པར་འགྱུར་རོ། ། རྣམ་སྣང་གི་གཡས་པའི་ཕྱག་གསུམ་དུ།
འཁོར་ལོ་རྡོ་རྗེ་པདྨོ་ཆེ། ། ཞེས་པ་སྟེ། གསུམ་པོ་བསྣམས་པར་རྣམ་པར་བསྒོམ་མོ། ། རྡོ་རྗེ་ནི་ཕྱག་རྒྱའི་གཟུགས་ཏེ་ཕྱག་དྲུག་པར་བསྒོམ་མོ། ། བཟང་པོ་ནི་འདོད་པའི་དོན་རྫོགས་པར་བྱེད་པའོ། ། མཚོན་ཆ་སྣ་ཚོགས་ནི་སྒྲུབ་ཐབས་ལས་བསྟན་པ་བཞིན། རང་རང་གི་མཚན་མ་བསྣམས་པར་བསྒོམ་མོ། ། གཉིས་པ་ནི། སེམས་ཅན་ཀུན་གྱི་སྡུག་བསྔལ་ཞི་བར་མཛད་པས་ན། སེམས་ཅན་ཀུན་ལ་ཕན་བཞེད་མ་སྟེ་སྤྱན་མའོ། །
དེ་ནི་ཞལ་གསུམ་པ་དག་ཏུ་བསམས་ཏེ། ཇི་ལྟར་ན། དཀར་པོ་ནག་པོ་དམར་པོ་བསམ། ། ཞེས་སོ། ། མཛེས་པའི་གཟུགས་ནི་ཞི་ཞིང་སྒེག་པའི་ཉམས་དང་ལྡན་པའོ། ། མཁའ་སྐྱེས་ནི་མི་བསྐྱོད་པའོ། ། དེ་དག་བདག་གི་གནས་སུ་འདྲེན་པས་ན་སྤྱན་ཏེ་མཱ་མ་ཀིའོ། ། རྒྱལ་མོ་ཆེ་ནི་བཙུན་མོའི་མཆོག་གོ ། དྲི་མེད་ཅིང་ཞེས་སོགས་ཚིག་རྐང་གསུམ་ནི་སྒྲ་ཇི་ལྟ་བ་བཞིན་དུ་བཤད་དོ། ། གསུང་རྡོ་རྗེ་ནི་འོད་དཔག་མེད་དོ། །
སྤྱན་ནི་དེའི་གནས་སུ་འདྲེན་པར་བྱེད་པ་སྟེ་གོས་དཀར་མོའོ། ། ཚིག་ལྷག་མ་གསུམ་ནི་སྒྲ་ཇི་བཞིན་པ་སྟེ། འོད་དཔག་མེད་དང་འདྲ་བ་བསྒོམ་ཞེས་པའི་དོན་ནོ། ། རིག་མ་ནི་དོན་ཡོད་གྲུབ་པའི་ཕྱག་རྒྱ་སྒྲོལ་མའོ། ། ཕྱག་མཚན་ནི་རྡོ་རྗེ་ཨུཏྤལ་སོགས་བསྣམས་པའོ། ། སེར་ནག་ཞེས་སོགས་ལ། འདིར་སྒྲོལ་མ་སེར་མོར་བཤད་པ་ནི། ལས་སྒྲུབ་པའི་དབང་དུ་བྱས་ཏེ། སྔར་ཁྲོ་བོ་ཞལ་བཞི་པར་བཤད་པ་ལྟ་བུའོ། ། ཡང་ན་རིན་ཆེན་སྒྲོན་མ་དགོངས་སོ། །
ལེའུ་བཞི་པ་ལས་ནི། སྔོན་པོར་བཤད་དེ། ཨུཏྤལ་མཛེས་པ་བྱང་ཕྱོགས་སུ། ། མཐིང་ཁ་སྤྲིན་དང་འདྲ་བར་བྲི། ། ཞེས་པ་དྲག་པོའི་ལས་ལ་དགོངས་སོ། ། དམ་ཚིག་སྒྲོལ་མ་ནི་ལྗང་ཁུ་སྟེ་བསྡུས་རིམ་ལྟར་རོ། ། གསུམ་པ་ནི། གཤིན་རྗེ་གཤེད་ནི་ཁྲོ་བོ་ཆེན་པོ་གཤིན་རྗེ་གཤེད་ཞེས་སོགས་ཚིགས་བཅད་གཅིག་སྟེ། ཚིག་རྐང་ཐ་མ་གསུམ་ནི་ཁྲོ་བོ་ཐམས་ཅད་ཀྱི་ཐུན་མོང་ངོ༌། ། གཞན་གྱིས་མི་ཐུབ་པ་ནི།
གཞན་གྱིས་མི་ཐུབ་ཞེས་སོགས་ཚིགས་བཅད་གཅིག་སྟེ། ཚིག་རྐང་ཐ་མ་གསུམ་གྱིས་ནི་ཁྲོ་བོ་ཐམས་ཅད་ཐུན་མོང་གི་ཡོན་ཏན་བརྗོད་དོ། ། རྟ་མགྲིན་ནི་ཁྲོ་བོ་ཆེན་པོ་རྟ་མགྲིན་ཞེས་སོགས་སོ། ། བདུད་རྩི་འཁྱིལ་པ་ནི། བདུད་རྩི་འཁྱིལ་པ་ཞེས་སོགས་སོ། ། འདོད་པའི་རྒྱལ་པོ་ནི། འདོད་པའི་ཡེ་ཤེས་ཞེས་སོགས་ཏེ། ཡེ་ཤེས་ནི་དེ་ཁོ་ན་ཉིད་ཡིན་ལ། འདོད་པ་ནི་ཡིད་ཀྱིས་འཛིན་པའོ། ། ཕྱག་བཞི་པ་ནི།
སྙིམ་པའི་མེ་ཏོག་ལས། ལོངས་སྤྱོད་བཞི་དང་ལྡན་པས་སོ། ། དྲི་མེད་སྦས་པས་མཛད་པའི་རྩ་རྒྱུད་ཀྱི་འགྲེལ་པ་ལས། ཡུམ་ལ་འཁྱུད་པའི་རྩ་ཕྱག་གཉིས་བོར་བའི་ལྷག་མ་བཞི་ལ་འཆད་དོ། ། སྟོབས་པོ་ཆེ་ནི། སྟོབས་པོ་ཆེ་ཞེས་སོགས་སོ། ། དབྱུག་སྔོན་ཅན་ནི། ། ཁྲོ་བོ་ཆེན་པོ་དབྱུག་སྔོན་ཅན། ། ཞེས་སོགས་སོ། ། མི་གཡོ་བ་ནི།
རྡོ་རྗེ་མི་གཡོ་ཞེས་སོགས་ཏེ། ཟུར་གྱིས་བལྟ་བ་ནི་ཆགས་པས་ཡོན་པོར་བལྟ་བ་སྟེ། ཞི་བ་ནི་ཤིན་ཏུ་སྦྱངས་པ་ལས་བྱུང་བའི་གཞོན་ཤ་ཆགས་པ་ཞེས་སྙིམ་པའི་མེ་ཏོག་ནས་བཤད་དོ། ། ཀླུ་སྒྲུབ་ཀྱིས་ནི། ཡམས་སོགས་ཞི་བར་བྱེད་པ་ལ་འཆད་དོ། ། བསྡུས་རིམ་ལས། ཡམས་སོགས་གནོད་པའི་ཚོགས་བཅོམ་སྟེ། ཞེས་བཤད་པ་ལྟར་རོ། ། གཙུག་ཏོར་འཁོར་ལོས་བསྒྱུར་རྒྱལ་ནི། གཙུག་ཏོར་ཆེན་པོའི་ཡི་གེ་གཅིག །
ཞེས་སོགས་ཏེ། ཡི་གེ་གཅིག་ནི་སྙིམ་པའི་མེ་ཏོག་ལས། དེའི་ས་བོན་ཡི་གེ་ཧཱུྃ་ལ་བཤད་དོ། ། འདི་གཞན་རྣམས་ཀྱིའང་ཐུན་མོང་ངོ༌། ། བུ་སྟོན་སོགས་བྷྲཱུྃ་ལས་འཆད་པ་ནི་ནོར་བའོ། ། སྒྲོན་གསལ་ལས་ནི་འདི་དག་གི་བཤད་པ་མི་སྣང་ངོ༌། ། གནོད་མཛེས་ནི། གནོད་མཛེས་ཞེས་སོགས་ཚིག་རྐང་གསུམ་མོ། ། བསམ་གཏན་འཁོར་ལོ་ནི་བཀའི་འཁོར་ལོའོ། ། གསུམ་པ་མཇུག་བསྡུ་བའི་ཚུལ་གྱིས་ཏིང་ངེ་འཛིན་གྲངས་མེད་པ་བསྟན་པ་ནི།
གཟི་བརྗིད་ཕུང་པོ་དང་གཙུག་ཏོར་རྒྱལ་བ་ལ་སོགས་པ་བཤད་རྒྱུད་ནས་གསུངས་པ་རྣམས་དང༌། གཟི་བརྗིད་ཕུང་པོ་དང་གཙུག་ཏོར་གཅིག་ཏུ་འཆད་པ་ནི་ནོར་བའོ། ། རྒྱུད་གཞན་ལས། སྔགས་ཀྱི་འཁོར་ལོ་ཅན་ཏེ། བྱམས་པ་ལ་སོགས་པ་རྣམས་དང༌། དམ་ཚིག་ནི་ལྷ་རྣམས་ཡིན་ལ། དེའི་ལོངས་སྤྱོད་ནི་དེས་ཡོངས་སུ་འཛིན་པ་རྡོ་རྗེ་དང་དགྲ་སྟྭ་ལ་སོགས་པའི་མཚན་མ་འདི་རྣམས་ཀྱི་སྒོ་ནས། ཁྲོ་བོ་དང་བྱང་ཆུབ་སེམས་དཔའ་སོགས་སོ་སོ་སོ་སོར་བསྒོམ་པར་བྱ། དེ་བས་ན་ལྷ་རྣམས་ཀྱི་སྔགས་ཕྱག་མཚན་རྣམས་ཐ་དད་དུ་བསྒོམས་པའི་དབྱེ་བས་སྔགས་ཀྱི་ལྷ་རྣམས་ཀྱི་ཏིང་ངེ་འཛིན་དཔག་ཏུ་མེད་པ་བཤད་པ་ཡིན་ཏེ། གཤིན་རྗེ་གཤེད་ལ་སོགས་པ་ཁྲོ་བོ་རེ་རེ་ཡང་བྲན་དང་བྲན་མོ་དང་ཕོ་ཉ་དང་ཕོ་ཉ་མོ་ལ་སོགས་པའི་རྣམ་པས་ནམ་མཁའི་སྟེང་བས་ཀྱང་སྟེ།
ནམ་མཁའི་ཁམས་ལས་ཀྱང་ཤིན་ཏུ་འཕགས་པ་སྟེ་ལྷག་པར་སྒོམ་པའི་ཏིང་ངེ་འཛིན་གྱི་དབྱེ་བས་ཏིང་ངེ་འཛིན་གྲངས་མེད་པ་ཉིད་དོ། ། སྔགས་ཀྱི་སྐུ་བསྐྱེད་པའི་ཏིང་ངེ་འཛིན་བསྟན་ཟིན་ཏོ། ། གཉིས་པ་ཡེ་ཤེས་ཀྱི་སྐུ་བསྐྱེད་པ་ལ་གསུམ་སྟེ། དེ་བཞིན་གཤེགས་པ་གསུམ་གྱི་སྐུ་བསྐྱེད་པ་དང༌། ལྷ་མོ་བཞིའི་ཡེ་ཤེས་ཀྱི་སྐུ་བསྐྱེད་པ་དང༌། ཁྲོ་བོ་བཅུའི་ཡེ་ཤེས་ཀྱི་སྐུ་བསྐྱེད་པའོ། ། དང་པོ་ལ་བསྡུས་པའི་དོན་ནི། སྒྱུ་ལུས་འོད་གསལ་དུ་བཅུག་སྟེ་ལུགས་བཟློག་གི་སྣང་བ་གསུམ་ལས་ཟུང་འཇུག་གི་སྐུར་བཞེངས་ནས། དེ་སྤྲུལ་པའི་སྐུར་བསྒྱུར་ནས་ཕྲིན་ལས་བཞི་བསྒྲུབས་ན་བྱང་ཆུབ་ཐོབ་ཅེས་པའི་དོན་ནོ། ། ཚིག་གི་དོན་ནི།
རྣམ་སྣང་གི་ཟུང་འཇུག་གི་རྣལ་འབྱོར་པས་སྒྱུ་ལུས་བསམ་གཏན་གཉིས་ཀྱིས་བཤིག་ནས་འོད་གསལ་དུ་བཅུག་པ་ནི། ནམ་མཁའི་དབྱིངས་ཀྱི་དབུས་གནས་པར། ། ཞེས་པའོ། ། ལུགས་བཟློག་གི་སྣང་བ་གསུམ་ལས་བཞེངས་པ་ནི། གསལ་བའི་དཀྱིལ་འཁོར་དམ་པ་བསམ། ། ཞེས་པའོ། ། གདན་དང་ཕྱག་མཚན་སོགས་རིམ་གྱིས་བསྐྱེད་པ་ལ་མ་ལྟོས་པར་སྐད་ཅིག་གིས་བསྐྱེད་པས་ན་དམ་པའོ། ། དེ་ལས་ཟུང་འཇུག་གི་སྐུར་བཞེངས་པ་ནི། སངས་རྒྱས་གཟུགས་ཏེ་རྡོ་རྗེ་འཆང་དུ་རབ་ཏུ་བསྒོམས་ལ་ཞེས་པའོ། ། སྤྲུལ་སྐུར་བསྒྱུར་བ་ནི།
རྣམ་པར་སྣང་མཛད་རབ་ཏུ་བསམ། ། ཞེས་པའོ། ། ཇི་ལྟ་བུ་ཞེ་ན། གསལ་བ་སྟེ་ཁུག་སྣ་སོགས་ཀྱི་སྐྱོན་དང་བྲལ་བའི་ཟླ་བའི་གཟུགས་དང་འདྲ་བས་ན་ཟླ་བ་བཞིན་ནོ། ། ཞི་བའི་ཉམས་དང་ལྡན་པས་ན་ཞི་བའོ། ། འོད་ཟེར་རྣམ་པ་ལྔས་འོད་ཀྱི་དཀྱིལ་འཁོར་དུ་བྱས་པས་ན། སྣ་ཚོགས་འདྲ་བའི་འོད་ཅེས་བྱའོ། ། མེ་ལོང་ལྟར་གསལ་བར་བྱུང་བས་ན། མེ་ལོང་ལྟ་བུར་ཡང་དག་བྱུང༌། ། ཞེས་སོ། །
མེ་ལོང་ལྟ་བུའི་ཡེ་ཤེས་ཞེས་འཆད་པ་ནི་འགྲེལ་པ་དང་མི་མཐུན་པས་ནོར་བའོ། ། ཁམས་གསུམ་དག་གི་རྒྱན་བཞིན་དུ་གྱུར་པ་སྐྱེས་བུ་ཆེན་པོའི་མཚན་དང་ལྡན་པས་ན་རྒྱན་རྣམས་ཀུན་གྱིས་བརྒྱན་པའི་རྣམ་སྣང་སྤྲུལ་སྐུ་དག་བསམས་ན། སྦྱོར་བ་དེ་ཡིས་མི་གནས་པའི་བྱང་ཆུབ་མཐོང་ཞིང་ཐོབ་པར་འགྱུར་རོ། ། གོང་དུ་ཇི་སྐད་བཤད་པའི་བསམ་གཏན་རྡོ་རྗེ་རབ་ཏུ་བསྒོམ་པ་དེ་ཡིས་སངས་རྒྱས་ཆེ་བའི་བདག་སྟེ་སངས་རྒྱས་ཀྱི་དབང་ཕྱུག་དང༌། འཇིག་རྟེན་ཐམས་ཅད་ལ་དབང་བྱེད་པ་ཉན་ཐོས་ལ་སོགས་པ་ཡང་འདུད་པར་བྱེད་པ་ཚེ་འདི་ཉིད་ལ་ཐོབ་པར་འགྱུར་རོ། ། རྣམ་པར་སྣང་མཛད་ཀྱི་དམ་ཚིག་ནི་རྫོགས་རིམ་མོ། ། དེ་ལས་བྱུང་བ་མཛེས་པའི་རྡོ་རྗེ་ནི་སྐུའི་རང་བཞིན་རྣམ་སྣང་སྟེ། དེ་འབྱུང་བའི་ཏིང་ངེ་འཛིན་དེ་ལ་དེ་སྐད་ཅེས་བྱའོ། ། མི་བསྐྱོད་པའི་ཟུང་འཇུག་ལ་གནས་པའི་རྣལ་འབྱོར་པས། སྒྱུ་ལུས་འོད་གསལ་དུ་བཅུག་པ་ནི།
ནམ་མཁའི་དབྱིངས་ཞེས་སོགས་སོ། ། ལུགས་བཟློག་གི་སྣང་བ་གསུམ་ནི། རྡོ་རྗེའི་དཀྱིལ་འཁོར་དམ་པ་བསམ། ། ཞེས་པའོ། ། ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་རབ་བསྒོམས་ལ། ། ཞེས་པ་སྟེ་སྔ་མ་བཞིན་ནོ། ། མི་བསྐྱོད་པའི་སྤྲུལ་སྐུར་བསྒྱུར་བ་ནི་རྡོ་རྗེ་སེམས་དཔའ་ཞེས་སོགས་སོ། ། དེ་གསལ་བར་བསྟན་པ་ནི། མཆེ་བ་ཅུང་ཟད་གཙིགས་པ་ནི་ཁྲོས་པའོ། །
གསལ་བའི་ལུས་ནི་དྲུག་པ་རྡོ་རྗེ་འཆང་སྟེ་དེ་དང་འདྲ་བའི་མི་བསྐྱོད་པའོ། ། སྣ་ཚོགས་པའི་འོད་ཟེར་འབར་བ་དང་མཚུངས་པས་ན་མཉམ་པའི་འོད་དོ། ། རྣམ་པ་ཀུན་གྱི་ཞེས་སོགས་ཚིག་རྐང་པ་གཉིས་ནི་རྣམ་སྣང་གི་སྐབས་བཞིན་ནོ། ། ཉོན་མོངས་པ་ཐམས་ཅད་ཉེ་བར་ཞི་བས་ན་ཞི་བའོ། ། ཡེ་ཤེས་ཀྱི་གནས་ནི་ཆོས་དབྱིངས་ཤིན་ཏུ་རྣམ་པར་དག་པ་ཡིན་ལ། དེ་རབ་ཏུ་བསྒོམས་ན་རྡོ་རྗེ་ཉིད་དེ་སངས་རྒྱས་རབ་ཏུ་ཐོབ་བོ། ། རྡོ་རྗེ་བསམ་གཏན་རབ་བསྐུལ་བ། ། ཞེས་པ་ནི་བསམ་གཏན་འདི་ཡིས་རྒྱས་བཏབ་པ་ཞེས་པའི་དོན་ནོ། ། འདི་ནི་སྙིམ་པའི་མེ་ཏོག་ལས་བཤད་དོ། ། འདིས་ནི་ཞེས་སོགས་ཚིག་རྐང་གཉིས་ནི་སྔ་མ་བཞིན་ནོ། །
དམ་ཚིག་ཐམས་ཅད་ནི་དཀྱིལ་འཁོར་པ་རྣམས་སོ། ། དེ་འབྱུང་བའི་མཛེས་པ་རྡོ་རྗེ་ཞེས་བྱ་བ་ནི། དཀྱིལ་འཁོར་དེ་དག་འབྱུང་བའི་མི་བསྐྱོད་པ་སྟེ་དེའི་ཏིང་ངེ་འཛིན་ནོ། ། འོད་དཔག་ཏུ་མེད་པའི་ཟུང་འཇུག་ལ་གནས་པའི་རྣལ་འབྱོར་པས། སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་སོགས་སོ། ། དེ་ལས་ལུགས་བཟློག་གི་སྣང་བ་གསུམ་འབྱུང་བ་ནི། ཆོས་ཀྱི་དཀྱིལ་འཁོར་ཞེས་སོགས་སོ། ། དེ་ལས་ཟུང་འཇུག་གི་སྐུར་བཞེངས་པ་ནི། སངས་རྒྱས་གཟུགས་ནི་ཞེས་སོགས་སོ། །
སྤྲུལ་པའི་སྐུར་བསྒྱུར་བ་ནི། ཆོས་ཀྱི་སེམས་དཔའ་སྟེ་འོད་དཔག་མེད་དོ། ། གསལ་བའི་ལུས་འཛིན་ནི། དྲུག་པའི་ལུས་དང་འདྲ་བར་དྲི་མ་མེད་པའོ། ། ཞི་བ་ནི་སྔར་བཞིན་ནོ། ། འོད་ཟེར་སྤྲིན་ནི་འོད་ཟེར་གྱི་ཚོགས་སོ། ། དེ་རབ་ཏུ་བསྐོར་བས་ན་འཁོར་ལོ་ཆེའོ། ། བསམ་གཏན་འདིས་ཅི་འཐོབ་ཅེ་ན། བསམ་གཏན་འདི་ཡིས་ཆོས་ཀྱི་བདག་ཉིད་ཆེ་ཞེས་ཏེ། ངག་གི་དབང་ཕྱུག་ཐོབ་པར་འགྱུར་རོ། །
དེ་ཇི་ལྟ་བུ་ཞེ་ན། སྐུ་གསུམ་མི་ཕྱེད་པ་ནི་རྡོ་རྗེ་འཆང་ཆེན་པོའོ། ། དེ་ལས་བྱུང་ཞིང་སྐྱེས་པ་ཡེ་ཤེས་རྒྱ་མཚོའོ། ། དེས་བརྒྱན་པ་ནི་ཟུང་འཇུག་གི་རིམ་པ་ལ་གནས་པའོ། ། དེས་ཚེ་འདི་ཉིད་ལ་གསུང་གི་དབང་ཕྱུག་ཐོབ་པར་འགྱུར་རོ། ། ཆོས་ཀྱི་སེམས་དཔའ་ནི་འོད་དཔག་མེད་དོ། ། དེ་གང་ལས་བྱུང་བ་དེ་ནི་ཆོས་ཀྱི་སེམས་དཔའ་འབྱུང་བ་སྟེ་རྡོ་རྗེ་འཆང་ངོ༌། ། དེའི་དམ་ཚིག་འབྱུང་བ་ནི་ཡོངས་སུ་རྫོགས་པའི་རིམ་པའོ། ། དེ་ཉིད་ནས་རྡོ་རྗེ་སྟེ་དེའི་ཏིང་ངེ་འཛིན་ཞེས་བྱ་བའི་དོན་ཏོ། ། གཉིས་པ་སྤྱན་ལ་སོགས་པའི་ཡེ་ཤེས་ཀྱི་སྐུ་བསྐྱེད་པ་ནི།
འདི་བནྡྷེ་ཉི་མ་ལྕམ་གྱིས་ལུགས་གཉིས་གསུངས་ཏེ། སངས་རྒྱས་སྤྱན་གྱི་ཟློ་བ་པོ་ཡིན་ན། ཟུང་འཇུག་ལོངས་སྐུར་བཞེངས་ནས་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་པ་ལས། བདེ་བའི་སྣང་བ་ཙམ་ལས། སངས་རྒྱས་སྤྱན་བསྐྱེད་པ་དང་སྤྲོས་པ་དང་བསྡུས་ནས་ལུས་ལ་བཅུག་པས་སྤྱན་མ་སྤྲུལ་སྐུར་བསྒྱུར་བ་དང༌། རྣམ་སྣང་དང་སྙོམས་པར་ཞུགས་པ་ལས་ཆོས་འབྱུང་དུ་བདེ་བའི་སྣང་བ་ཙམ་ལས་ལྷ་ཐམས་ཅད་སྐད་ཅིག་གིས་བསྐྱེད་ནས། སྤྱན་མ་རང་གི་ཐུགས་ཁ་ནས་སྤྲོས་བསྡུས་ནས་རང་གི་གནས་སུ་འགོད་དོ། ། ལུགས་གཉིས་པ་ལྟར་ན། མཱ་མ་ཀིའི་ཟློ་བ་པོས་ཟུང་འཇུག་རྡོ་རྗེ་འཆང་དུ་བཞེངས་ནས། སྤྲུལ་སྐུ་མི་བསྐྱོད་པ་བསྐྱེད་དེ་སྤྲོས་བསྡུས་བྱས་ནས་བདག་ལ་བཅུག་སྟེ་མི་བསྐྱོད་པར་བསྒྱུར་བ་ལ་མཱ་མ་ཀི་དང་སྙོམས་པར་ཞུགས་པ་ལས་ཆོས་འབྱུང་དུ་བདེ་བའི་སྣང་བ་ཙམ་ལས།
ལྷ་ཐམས་ཅད་སྐད་ཅིག་གིས་བསྐྱེད་ནས། མཱ་མ་ཀི་རང་གི་ཐུགས་ཁ་ནས་སྤྲོས་བསྡུས་བྱས་ནས་རང་རང་གི་གནས་སུ་བཀོད་ཅེས། རང་རང་གི་ཡབ་ཀྱིས་གཙོ་བྱེད་པའོ། ། ཞེས་སྔ་རབས་པ་དག་བཞེད་ཀྱང༌། འགྲེལ་པའི་དགོངས་པ་མ་ཡིན་པར་མངོན་ནོ། ། བསྡུས་དོན་ནི། རྡོ་རྗེ་འཆང་ཆེན་པོ་སྒྱུ་མ་ལྟ་བུའི་སྐུ་འོད་གསལ་དུ་བཅུག་ནས། ལུགས་བཟློག་གི་སྣང་བ་གསུམ་ལས་ཟུང་འཇུག་གི་སྐུར་བཞེངས་ཏེ། འགྲེལ་པ་ལས་སྔ་མ་བཞིན་ཞེས་པའི་དོན་ནི། དེ་ནས་དེ་ཉིད་ཡུམ་བཞིའི་སྤྲུལ་པའི་སྐུར་བསྒྱུར་ནས་སོ་སོའི་ལས་བྱེད་ཅེས་ཆག་ལོས་བཤད་པ་ཉིད་དགོངས་པའོ། །
སྤྱན་མའི་ཟློ་བ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའི་རྡོ་རྗེ་ཞེས་སོགས་སོ། ། དེ་ལས་ལུགས་བཟློག་གི་སྣང་བ་གསུམ་འབྱུང་བ་ནི་ཟླ་བའི་དཀྱིལ་འཁོར་དམ་པ་ཞེས་སོ། ། ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོགས་སོ། ། དེ་ཉིད་སྤྲུལ་སྐུ་སྤྱན་མར་བསྒྱུར་བ་ནི། སྤྱན་མ་མཆོག་ནི་རྣམ་པར་བསྒོམ་ཞེས་པའོ། ། གཞུང་འདི་ཉིད་ཀྱིས་ཆག་ལོའི་དགོངས་པ་གསལ་བར་བཤད་དོ། ། སྤྱན་མ་གང་ཞེ་ན། ཁམས་གསུམ་དག་ནི་དབང་བྱེད་པ། །
ཞེས་བྱའོ། ། དེའི་ཁྱད་པར་ནི། ཞལ་མཛེས་ཤིང་སྤྱན་གྱི་དཀྱུས་རབ་ཏུ་ཡངས་པ་དང༌། སྣ་ཚོགས་ཞེས་པ་ཚིག་རྐང་པ་གཉིས་ནི་སླའོ། ། བུད་མེད་སྒྱུ་མའི་མཆོག་ལྡན་པ་ཞེས་པའི་དོན་ནི། སྒྲོན་གསལ་ལས་ཚིག་དོན་མེད་ཅིང༌། སྙིམ་པའི་མེ་ཏོག་ལས། བུད་མེད་སྒྱུ་མ་ཞེས་པ་ནི། དམ་དུ་འཁྱུད་པས་དགའ་བ་སྟོན་ཅིང་རྣམ་པར་རོལ་པའོ། ། ཡང་ན་སྤྱོད་བསྡུས་ལས།
སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་པའོ། ། དེ་རྣམས་ཀྱི་མཆོག་ནི་ཚོགས་སོ། ། ཞེས་གསུངས་སོ། ། བསྒོམ་པའི་ཕན་ཡོན་ནི། བསམ་གཏན་དངོས་གྲུབ་ཐོབ་པར་བྱེད། ། ཅེས་པའོ། ། འཁོར་ལོ་དེ་ཉིད་ལ་ཡིད་བཞིན་ནོར་བུ་ཞེས་བརྗོད་དོ། ། སྒྲུབ་པ་པོ་ལ་དགོས་འདོད་འབྱུང་བས་སོ། །
སྙིམ་པའི་མེ་ཏོག་ལྟར་ན། ཇི་ལྟར་འདོད་པའི་ལྷའི་འཁོར་ལོར་སྤྲུལ་པས་ན་འཁོར་ལོའོ། ། ཡིད་བཞིན་ནོར་བུའི་འོད་ཅེས་པ་ནི། མེ་ལོང་ལྟ་བུའི་ཡེ་ཤེས་ཞེས་བཤད་དོ། ། སྤྱན་གྱི་དམ་ཚིག་ནི་སྤྱན་གྱི་ཕྱག་རྒྱ་ཆེན་པོའོ། ། ཕྱག་གི་མཆོག་ཅེས་པ་ནི་ཕྱག་མཚན་གཙོ་བོའི་འཁོར་ལོའོ། ། དེ་དང་ལྡན་པ་ལ་དམིགས་པའི་ཏིང་ངེ་འཛིན་ནོ། ། མཱ་མ་ཀིའི་ཟློས་པ་པོས་སྒྱུ་ལུས་འོད་གསལ་དུ་བཅུགས་པ་ནི། ནམ་མཁའ་རྡོ་རྗེ་ཞེས་སོགས་སོ། ། ལུགས་བཟློག་གི་སྣང་བ་གསུམ་ནི།
རྡོ་རྗེའི་དཀྱིལ་འཁོར་ཞེས་སོགས་སོ། ། ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ཞེས་སོགས་སོ། ། མཱ་མ་ཀི་སྤྲུལ་སྐུར་བསྒྱུར་བ་ནི། ནམ་མཁའ་རྡོ་རྗེ་སོགས་ཏེ། ནམ་མཁའ་རྡོ་རྗེ་ནི་མི་བསྐྱོད་པ་ཡིན་ལ། མཆོག་ནི་དེའི་བཙུན་མོ་མཱ་མ་ཀིའོ། ། དེ་ཇི་ལྟ་བུ་ཞེ་ན། ཞལ་ཞེས་སོགས་ནི་སྔ་མ་བཞིན་ནོ། ། ཨུཏྤལ་མཐིང་ཁའི་མདོག་འདྲ་བ་ཞེས་པ་ནི་སྔོན་པོ་མདངས་དམར་བ་དང་ལྡན་པའོ། །
ནམ་མཁའ་ནི་མི་བསྐྱོད་པ་ཡིན་ལ། དམ་ཚིག་ནི་དེའི་བཙུན་མོའོ། ། ཁམས་གསུམ་ཞེས་སོགས་ཚིག་རྐང་གཉིས་ནི་དེའི་ཁྱད་པར་རོ། ། དངོས་གྲུབ་རྡོ་རྗེ་ཅན་གྱི་གསང་ཞེས་པ་ནི། སྒྲུབ་པ་པོ་རྣམས་ཀྱི་གསང་ཆེན་ནོ། ། ནམ་མཁའ་ནི་འོད་གསལ་ལོ། ། དེ་ཉིད་མི་བསྐྱོད་པའི་ཡུམ་སྟེ། དེ་ལས་མི་བསྐྱོད་པ་འབྱུང་བས་སོ། ། རིན་པོ་ཆེའི་རྡོ་རྗེ་ནི་རིན་ཆེན་འབྱུང་ལྡན་ནོ། ། དེ་གཉིས་ཚིམ་པར་བྱེད་པ་ནི་མཱ་མ་ཀིའོ། །
དེ་དང་ལྡན་པའི་ཏིང་ངེ་འཛིན་ཏོ། ། གོས་དཀར་མོའི་ཟློ་བ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་སོགས་སོ། ། ལུགས་བཟློག་གི་སྣང་བ་གསུམ་ནི་ཆོས་ཀྱི་དཀྱིལ་འཁོར་ཞེས་སོགས་སོ། ། ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོགས་སོ། ། གོས་དཀར་མོའི་སྤྲུལ་སྐུར་བསྒྱུར་བ་ནི། རྡོ་རྗེ་ཆོས་མ་སྟེ་གོས་དཀར་མོ་རབ་ཏུ་བསྒོམ་མོ། ། དེ་ཇི་ལྟ་བུ་ཞེ་ན། ཞལ་བཟང་ཞེས་སོགས་ཚིག་རྐང་གཉིས་ནི་སླའོ། །
སྒྱུ་མས་མཚན་པ་ནི་འོད་གསལ་ལོ། ། དེ་ཉིད་མཆོག་སྟེ་དེ་ལས་བྱུང་བས་ན་མཚན་མས་མཚན་པའི་མཆོག་ལས་བྱུང་ཞེས་སོ། ། འདོད་ཆགས་ཆགས་པ་འཛིན་ནི་འོད་དཔག་མེད་དོ། ། དེའི་སྡུག་པ་ནི་གོས་དཀར་མོའོ། ། དེའི་ཁྱད་པར་གཞན་ཡང་སྟོན་པ་ནི། མཚན་ཉིད་ཞེས་སོགས་ཚིག་རྐང་གསུམ་ནི་གོ་སླའོ། ། གོས་དཀར་མོ་སྤྲུལ་སྐུར་བསྒྱུར་བའི་ཐུགས་ཁ་ནས། དཀྱིལ་འཁོར་ཕྱུང་བ་བསྒོམ་པ་ནི། སངས་རྒྱས་ཐམས་ཅད་རབ་བསྒོམས་པ་ཞེས་སོ། ། ཆོས་ཀྱི་ཡེ་ཤེས་ནི་སོ་སོར་རྟོག་པའི་ཡེ་ཤེས་སོ། །
དེའི་འབྱུང་གནས་ནི་འོད་དཔག་མེད་དོ། ། མཆོག་ནི་དེའི་བཙུན་མོ་གོས་དཀར་མོའོ། ། ཡང་དེ་ཉིད་ལ་དམ་ཚིག་རྡོ་རྗེ་ཅན་གྱི་གསང་བ་ཞེས་བྱ་སྟེ། དམ་ཚིག་རྡོ་རྗེ་ནི་འོད་དཔག་མེད་དོ། ། དེའི་ཡུམ་ཡིན་པས་ན་རྡོ་རྗེ་ཅན་གྱི་གསང་བ་ཞེས་བརྗོད་དོ། ། ཆོས་ཀྱི་དམ་ཚིག་འོད་དཔག་མེད་དོ། ། དེ་ཁོ་ན་ཉིད་མ་ནོར་བྱང་ཆུབ་པ་ནི་འོད་གསལ་ལོ། ། དེ་གཞན་ལ་ཀུན་ཏུ་སྟོན་པའི་རྡོ་རྗེ་ནི་གོས་དཀར་མོ་སྟེ་དེའི་ཏིང་ངེ་འཛིན་ནོ། ། སྒྲོལ་མའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་སོགས་སོ། །
དེ་ལས་ལུགས་བཟློག་གི་སྣང་བ་གསུམ་འབྱུང་བ་ནི་དངོས་གྲུབ་དཀྱིལ་འཁོར་སོགས་སོ། ། སྒྲོལ་མའི་སྤྲུལ་སྐུར་བསྒྱུར་བ་ནི། སྒྲོལ་མ་ཞེས་སོགས་སོ། ། དེའི་ཁྱད་པར་ནི་ཞལ་བཟང་ཞེས་པ་ནས། ཁ་དོག་ལྗང་སེར་འདྲ་བའི་འོད། ། ཅེས་པའི་བར་ནི་གོ་སླའོ། ། སྒྲོལ་མའི་ཁ་དོག་སྒྲུབ་ཐབས་མདོར་བྱས་སུ་འབྱུང་བ་ནི་འདིས་བསྟན་ཏོ། ། བུད་མེད་སྒྱུ་མ་ནི། སྒྱུ་མའི་ཚུལ་རྣམ་པར་རོལ་པའོ། ། རབ་ཏུ་མྱོས་པ་ནི་དེའི་ཏིང་ངེ་འཛིན་ལ་གནས་པའོ། །
རྡོ་རྗེ་ཏིང་ངེ་འཛིན་ནི་ཤེས་རབ་ཀྱི་ཡེ་ཤེས་ཀྱི་ཏིང་ངེ་འཛིན་ནོ། ། དེ་ལས་བྱུང་བ་ནི་དེའི་འབྲས་བུ་སྟེ་དེས་བསྐྱེད་པས་སོ། ། སེམས་ཅན་ཀུན་ཞེས་པ་ནས། སྒོམ་ཞེས་པའི་བར་གྱི་ཚིག་རྐང་གསུམ་ནི་གོ་སླའོ། ། དམ་ཚིག་ནི་དོན་ཡོད་གྲུབ་པའོ། ། དེའི་སྒྲོལ་མ་ནི་ཡོན་ཏན་གྱི་མཆོག་དང་ལྡན་པས་མཆོག་ལྡན་ཞེས་བྱ་སྟེ། དེའི་ཏིང་ངེ་འཛིན་ནོ། ། གསུམ་པ་ཁྲོ་བོ་རྣམས་ཀྱི་ཡེ་ཤེས་ཀྱི་སྐུ་བསྐྱེད་པ་ལ། གཤིན་རྗེ་གཤེད་ཀྱི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་སོགས་སོ། །
ལུགས་བཟློག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་འཁོར་ཞེས་པ་སྟེ། སྣང་བ་མཆེད་པ་བསྟན་ལ། དེས་གཞན་གཉིས་ཀྱང་བསྟན་ནོ། ། ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོགས་སོ། ། གཤིན་རྗེ་གཤེད་ཀྱི་སྤྲུལ་སྐུར་བསྒྱུར་བ་ནི། གཤིན་རྗེ་གཤེད་ཅེས་སོགས་སོ། ། དེ་ཇི་ལྟ་བུ་ཞེ་ན། འབར་བའི་འོད་ཟེར་ཞེས་སོགས་ཚིག་རྐང་པ་ལྔ་ནི་གོ་སླའོ། །
རྡོ་རྗེ་ཅན་ནི་སྒྲུབ་པ་པོའོ། ། དགྱེས་པར་འགྱུར་བ་ནི་མངོན་པར་འདོད་པའི་དོན་སྒྲུབ་པས་དགའ་བར་གྱུར་པའོ། ། གཤིན་རྗེ་གཤེད་ཀྱི་བསམ་གཏན་འདི་ནི་ཡེ་ཤེས་རྡོ་རྗེ་ཅན་ཏེ་སྒྲུབ་པ་པོ་རྣམས་ཀྱི་གནོད་བྱེད་སོགས་ཐམས་ཅད་ཁྲོ་བའི་ཁྲོ་བོའི་དམ་ཚིག་སྟེ་ལམ་ཡིན་ནོ། ། གཤིན་རྗེ་གཤེད་སྤྲོ་བ་ནི་རྡོ་རྗེ་འཆང་ངོ༌། ། སྣང་བ་བཀོད་པ་ནི་དེས་སྤྲུལ་པའི་གཤིན་རྗེ་གཤེད་དོ། ། དེ་སྒོམ་པ་ཞེས་བྱ་བའི་ཏིང་ངེ་འཛིན་ནོ། ། གཞན་གྱིས་མི་ཐུབ་པའི་ཟློས་པ་པོས་སྒྱུ་ལུས་འོད་གསལ་དུ་བཅུགས་པ་ནི། ནམ་མཁའ་ཞེས་སོགས་སོ། ། ལུགས་བཟློག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་འཁོར་ཞེས་སོགས་སོ། །
ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོགས་སོ། ། གཞན་གྱིས་མི་ཐུབ་པའི་སྤྲུལ་སྐུར་བསྒྱུར་བ་ནི། གཞན་གྱིས་མི་ཐུབ་ཞེས་སོགས་སོ། ། སྦྲུལ་གྱིས་བརྒྱན་ཅིང་སྐེ་རགས་ཏེ། ། ཞེས་པ་ནི་མཚོན་བྱེད་ཐམས་ཅད་ཀྱི་ཐུན་མོང་ངོ༌། ། དགྱེས་ཞེས་པ་ཡང་སྔ་མ་བཞིན་ནོ། ། གཞན་གྱིས་མི་ཐུབ་པའི་བསམ་གཏན་འདི་ནི་རྡོ་རྗེ་ཅན་ཏེ་སྒྲུབ་པ་པོའོ། ། གནོད་བྱེད་ཐམས་ཅད་ལ་ཁྲོ་བོའི་གཞན་གྱིས་མི་ཐུབ་པའི་དམ་ཚིག་གོ ། གཞན་གྱིས་མི་ཐུབ་པ་ནི་ཁྲོ་བོའོ། །
རྡོ་རྗེ་ནི་རྡོ་རྗེ་འཆང་ངོ༌། ། བཀོད་པ་ནི་དེས་སྤྲུལ་པའོ། ། རྟ་མགྲིན་གྱི་ཟློས་པ་པོས་སྒྱུ་ལས་འོད་གསལ་དུ་བཅུག་པ་ནི། ནམ་མཁའ་ཞེས་སོགས་སོ། ། ལུགས་བཟློག་གི་སྣང་བ་གསུམ་འབྱུང་བ་ནི་ཉི་མའི་དཀྱིལ་འཁོར་ཞེས་སོགས་སོ། ། ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོགས་སོ། ། རྟ་མགྲིན་གྱི་སྤྲུལ་སྐུར་བསྒྱུར་བ་ནི། རྡོ་རྗེ་རྟ་མགྲིན་ཞེས་སོགས་སོ། ། དེའི་ཁྱད་པར་ནི།
ཁྲོ་བོའི་འོད་ཟེར་ཞེས་སོགས་ཏེ་གོ་སླའོ། ། རྟ་མགྲིན་བསྐྱེད་པ་འབྱུང་བ་ནི་རྡོ་རྗེ་འཆང་ངོ༌། ། རྣམ་པར་བཀོད་པ་ནི། དེས་སྤྲུལ་པའི་རྟ་མགྲིན་ནོ། ། བདུད་རྩི་ཐབས་སྦྱོར་གྱི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་ཞེས་སོགས་སོ། ། ལུགས་བཟློག་གི་སྣང་བ་གསུམ་འབྱུང་བ་ནི་ཉི་མ་དཀྱིལ་འཁོར་ཞེས་སོགས་སོ། ། ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོགས་སོ། ། བདུད་རྩི་ཐབས་སྦྱོར་གྱི་སྤྲུལ་སྐུ་བསྒྱུར་བ་ནི།
རྡོ་རྗེ་བདུད་རྩི་ཞེས་སོགས་སོ། ། དེའི་ཁྱད་པར་ནི། འབར་བའི་འོད་ཟེར་ཞེས་སོགས་སོ། ། ཤླཽ་ཀ་གཉིས་ནི་སྒྲ་ཇི་བཞིན་ཏེ་གོ་སླའོ། ། འབྱུང་བ་རྡོ་རྗེ་ནི་དེ་བཤད་པའི་ཁྱད་པར་རོ། ། འདོད་པའི་རྒྱལ་པོའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་སོགས་གསུམ་ནི། ནམ་མཁའ་རྡོ་རྗེ་ཞེས་སོགས་ཚིག་རྐང་གསུམ་ནི་སྔ་མ་བཞིན་གོ་སླའོ། ། འདོད་པའི་རྒྱལ་པོའི་སྤྲུལ་སྐུར་བསྒྱུར་བ་ནི་ཊཀྐི་ཞེས་སོགས་སོ། ། དེའི་ཁྱད་པར་ནི། ཁྲོ་བོ་འཇིགས་པའི་ཆ་ལུགས་ཞེས་སོགས་ཤླཽ་ཀ་གཉིས་ནི་གོ་སླའོ། །
བསམ་གཏན་མངོན་པར་རྫོགས་པར་བྱང་ཆུབ་པ་ནི་མི་བསྐྱོད་པའོ། ། དགའ་བ་ནི་དེ་དབུ་རྒྱན་དུ་འཇོག་པའོ། ། དེའི་ཏིང་ངེ་འཛིན་ཞེས་བྱའོ། ། སྟོབས་པོ་ཆེའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་སོགས་གསུམ་གྱི་དོན་ནི། ནམ་མཁའ་རྡོ་རྗེ་ཞེས་སོགས་ཚིག་རྐང་གསུམ་མོ། ། དེའི་སྤྲུལ་སྐུར་བསྒྱུར་བ་ནི། སྟོབས་པོ་ཆེ་ནི་རབ་ཏུ་སྒོམ། ། ཞེས་པའོ། ། དེའི་ཁྱད་པར་ནི། འབར་བའི་འོད་ཟེར་ཞེས་སོགས་ཤླཽ་ཀ་གཉིས་ཏེ།
རྡོ་རྗེ་གསུམ་གྱི་གནས་ནི་འོད་གསལ་ལོ། ། དེ་ལེན་ཅིང་འཛིན་པས་དཀྱིལ་འཁོར་རོ། ། ལྷག་མ་གོ་སླའོ། ། རྡོ་རྗེ་གསུམ་སྟོབས་ནི་རྡོ་རྗེའི་སྤྱན་གསུམ་དང་ལྡན་པ་སྟེ། དེའི་ཏིང་ངེ་འཛིན་ཏོ། ། དབྱུག་སྔོན་ཅན་གྱི་དོན་གསུམ་ནི། ནམ་མཁའ་རྡོ་རྗེ་ཞེས་སོགས་ཚིག་རྐང་པ་གསུམ་སྟེ་སྔ་མ་བཞིན་ནོ། ། དེའི་སྤྲུལ་སྐུར་བསྒྱུར་བ་ནི། རྡོ་རྗེ་སྔོན་པོར་རྣམ་པར་བསྒོམ། ། ཞེས་པའོ། །
དེའི་ཁྱད་པར་ནི་ཚིགས་སུ་བཅད་པ་གཉིས་ཏེ། ནག་པོའི་རྒྱ་མཚོ་ནི། ཁྲོ་བོའི་རྒྱ་མཚོ་སྟེ། དེ་བསྐྱེད་པར་བྱེད་ཅེས་སྦྱར་རོ། ། རྡོ་རྗེ་དབྱུག་ཐོགས་ཅེས་པ་ནི་རྡོ་རྗེས་མཚན་པའི་དབྱུག་པའོ། ། རྡོ་རྗེ་དབྱུག་པའི་དམ་ཚིག་མཆོག་དང་ལྡན་པ་ནི་ཁྲོ་བོ་དེ་ཉིད་དེ་དེའི་ཏིང་ངེ་འཛིན་ནོ། ། མི་གཡོ་བའི་ཡེ་ཤེས་ཀྱི་སྐུ་བསྐྱེད་པ་ལ་དོན་གསུམ་ནི། ནམ་མཁའ་རྡོ་རྗེའི་ཞེས་སོགས་ཚིག་རྐང་པ་གསུམ་སྟེ་སྔ་མ་བཞིན་ནོ། ། དེའི་སྤྲུལ་སྐུར་བསྒྱུར་བ་ནི། མི་གཡོ་མཆོག་ནི་རྣམ་པར་བསྒོམ། །
ཞེས་པའོ། ། དེའི་ཁྱད་པར་ནི་ཚིགས་སུ་བཅད་པ་གཉིས་ཏེ། མི་བསྐྱོད་པ་ནི་མི་བསྐྱོད་པ་སྟེ། དེའི་དམ་ཚིག་ནི་རྣམ་པར་སྣང་མཛད་དོ། ། དེས་དབུ་རྒྱན་པའོ། ། རྡོ་རྗེ་ནམ་མཁའ་ནི་ཀུན་ཏུ་སྣང་བ་གསུམ་མོ། ། དེའི་དབྱིངས་ནི་འོད་གསལ་ལོ། ། གནས་གནོད་པ་ནི་བདེན་གཉིས་གཅིག་ཏུ་བྱེད་པའོ། ། དེ་ལ་དམིགས་པའི་ཏིང་ངེ་འཛིན་ཏོ། ། གཙུག་ཏོར་འཁོར་ལོས་བསྒྱུར་བའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་སོགས་གསུམ་ནི།
ནམ་མཁའ་རྡོ་རྗེ་ཞེས་སོགས་ཚིག་རྐང་པ་གསུམ་ནི་སྔ་མ་བཞིན་ནོ། ། དེའི་སྤྲུལ་སྐུར་བསྒྱུར་བ་ནི། རིག་པའི་འཁོར་ལོ་ཞེས་སོགས་ཏེ། རིག་པ་ནི་འཇིག་རྟེན་པའི་དངོས་གྲུབ་བོ། ། འཁོར་ལོ་ནི་ཚོགས་སོ། ། འབྱུང་བ་ནི་དེར་རབ་ཏུ་འབྱུང་བའོ། ། འཁོར་ལོ་འབར་བས་ཡོངས་སུ་བསྐོར། ། ཞེས་པ་ནི། ལུས་འཁོར་ལོའི་འོད་ཀྱིས་བསྐོར་བའོ། ། གཙུག་ཏོར་འཁོར་ལོ་དམ་ཚིག་ཅེས་པ་ལ།
གཙུག་ཏོར་ནི་མཁའ་ལ་སྤྱོད་པའོ། ། འཁོར་ལོ་ནི་ཚོགས་སོ། ། དམ་ཚིག་ནི་མཁའ་ལ་སྤྱོད་པ་རྣམས་ཀྱིས་མཆོད་པའོ། ། ལྷག་མ་ཚིག་རྐང་གསུམ་ནི་རྟོགས་པར་སླའོ། ། གཙུག་ཏོར་གྱི་དམ་ཚིག་ནི་རིག་པ་འཛིན་པའི་དམ་ཚིག་གོ ། དེ་དང་ལྡན་པའི་སྟོབས་ཀྱི་འཁོར་ལོའི་ཏིང་ངེ་འཛིན་ནོ། ། གནོད་མཛེས་ཀྱི་ཡེ་ཤེས་ཀྱི་སྐུ་བསྐྱེད་པ་ལས། སྒྱུ་ལུས་འོད་གསལ་དུ་བཅུག་པ་ནི་ནམ་མཁའ་རྡོ་རྗེ་ཞེས་སོགས་སོ། ། ལུགས་བཟློག་གི་སྣང་བ་གསུམ་འབྱུང་བ་ནི་ཉི་མའི་དཀྱིལ་འཁོར་ཞེས་སོགས་སོ། ། དེ་ལས་ཟུང་འཇུག་གི་སྐུར་བཞེངས་པ་ནི།
སངས་རྒྱས་གཟུགས་ནི་ཞེས་སོགས་སོ། ། གནོད་མཛེས་ཀྱི་སྤྲུལ་སྐུར་བསྒྱུར་བ་ནི། རྡོ་རྗེ་སུམྦྷ་ཞེས་སོགས་སོ། ། དེའི་ཁྱད་པར་ནི་མེ་ལྕེ་རྣོན་པོ་ཞེས་སོགས་ཚིགས་སུ་བཅད་པ་གཉིས་ཏེ་གོ་སླའོ། ། རྡོ་རྗེའི་དམ་ཚིག་སུམྦྷ་ནི་གནོད་མཛེས་སོ། ། དེ་རབ་ཏུ་འབྱུང་ཞིང་བསྐྱེད་པའི་ཏིང་ངེ་འཛིན་ཏོ། ། ལྷའི་རྣལ་འབྱོར་གཉིས་བསྟན་ཟིན་ཏོ། ། གཉིས་པ་ཐུན་མོང་གི་དོན་བསྡུ་བ་ལ་གཉིས་ཏེ། དྲང་དོན་དུ་བསྟན་པས་སྔགས་ཀྱི་སྐུ་བསྡུ་བ་བསྟན་པ་དང༌། ངེས་དོན་དུ་བསྟན་པས་ཡེ་ཤེས་ཀྱི་སྐུ་བསྡུ་བ་བསྟན་པའོ། །
དང་པོ་ནི། རྡོ་རྗེའི་དཀྱིལ་འཁོར་འཁོར་ལོ་འགྲུབ་པར་འགྱུར་རོ། ། བཀའི་འཁོར་ལོ་ཇི་ལྟ་བུ་ཞེ་ན། འགོག་པ་སྟེ་གསོད་པ་ལ་སོགས་པའི་མངོན་སྤྱོད་ཀྱི་ལས་སོ། ། ཏིང་ངེ་འཛིན་གང་གིས་འགྲུབ་ཅེ་ན། གཤིན་རྗེ་གཤེད་ལ་སོགས་པའི་ཁྲོ་བོའི་འཁོར་ལོ་ཡིས་སོ། ། དེ་གང་གིས་འགྲུབ་ཅེ་ན། སངས་རྒྱས་ཀྱི་འཁོར་ལོ་སྟེ་ལྷའི་རྣལ་འབྱོར་བསྟེན་པ་ཡིས་སོ། ། ལྷའི་རྣལ་འབྱོར་སྟོན་པ་ནི། ཏིང་ངེ་འཛིན་རྡོ་རྗེ་ཡེ་ཤེས་རྣམས་ཏེ་མངོན་བྱང་ལྔ་ལས་རྡོ་རྗེ་འཆང་བསྐྱེད་དེ་རང་རང་གི་སྤྲུལ་པའི་སྐུར་བསྒྱུར་བའི་ཏིང་ངེ་འཛིན་ནོ། །
གཉིས་པ་ནི་སངས་རྒྱས་ཀྱི་འཁོར་ལོ་ནི། རྣམ་སྣང་ལ་སོགས་པའི་སྒྲས་བསྟན་པའི་ཕུང་པོའི་ཚོགས་སོ། ། བསྟེན་པ་ནི་སྒྱུ་མ་ལྟ་བུའི་ཚུལ་དུ་ཡང་ཡང་སྤྱོད་པའོ། ། འགོག་པ་ནི་སྒྱུ་ལུས་འོད་གསལ་དུ་བཅུག་པའོ། ། རང་བཞིན་གྱི་ལུས་ལ་རྒྱབ་ཀྱིས་ཕྱོགས་པས་ན་ཁྲོ་བོའོ། ། ཐ་མལ་པའི་ལུས་འཇོམས་པས་མཚོན་ཆ་དང་འདྲ་བས་ན་འཁོར་ལོའོ། ། དེས་ཅི་འགྲུབ་ཅེ་ན། རྡོ་རྗེའི་དཀྱིལ་འཁོར་ནི་འོད་གསལ་ཡིན་ལ། དེ་ལས་ཟུང་འཇུག་ཏུ་ལྡང་བ་འགྲུབ་པར་འགྱུར་རོ། ། ཐབས་གང་གིས་ཤེ་ན།
ཏིང་ངེ་འཛིན་རྡོ་རྗེ་ནི་འོད་གསལ་ཡིན་ལ། དེ་རྟོགས་པའི་ཡེ་ཤེས་ཀྱི་འོད་གསལ་རྟོགས་པའི་མཇུག་ཐོགས་སུ་ལུགས་བཟློག་གི་སྣང་བ་གསུམ་ལས་འགྲུབ་པར་འགྱུར་རོ། །

ལེའུ་མཚན་དོན་ནི། རྡོ་རྗེ་ནི་དེ་བཞིན་གཤེགས་པ་རྣམས་སོ། ། དམ་ཚིག་ནི་སྤྱན་ལ་སོགས་པའོ། ། བཀོད་པ་ནི་ཁྲོ་བོ་རྣམས་སོ། ། དེ་རྣམས་བསྐྱེད་པའི་ཕྱིར་འོད་གསལ་ལ་གནས་པ་ནི་དེ་ཁོ་ན་ཉིད་ཀྱི་དོན་བསྒོམ་པའོ། ། མངོན་པར་རྫོགས་པར་བྱང་ཆུབ་པ་ནི། འོད་གསལ་སྔོན་དུ་འགྲོ་བའི་ཕྱག་རྒྱ་ཆེན་པོའི་གཟུགས་སོ། ། དེ་སྟོན་པའི་གཞུང་གི་ཚོགས་ལ་དེ་སྐད་ཅེས་བརྗོད་པའི་ལེའུ་སྟེ་བཅུ་གསུམ་པའི་རྣམ་བཤད་དོ།། ༈ །སྔགས་སྨྲ་བ་རྣམ་པ་བཞིའི་རྗེས་སུ་འབྲང་བ་རྣམས་ཀྱིས་ཞི་བ་ལ་སོགས་པའི་ལས་ཚོགས་ཉམས་སུ་བླང་བར་བྱའོ། ། ཞེས་བསྟན་པའི་ཕྱིར་དུ་ལེའུ་བཅུ་བཞི་པ་འཆད་པ་ལ་གཉིས་ཏེ། བསྡུས་པའི་དོན་དང༌།
ཚིག་གི་དོན་ནོ། ། དང་པོ་ལ། ལེའུ་འདིའི་སྟོད་ནས་སྔགས་ཀྱི་རིག་པས་ལས་སྒྲུབ་པ་སྟོན། བར་ནས་བསམ་གཏན་གྱིས་ལས་སྒྲུབ་པ་དང༌། སྔགས་ཀྱི་རིག་པ་གཞན་སྟོན། སྨད་ནས་གདུག་པ་འདུལ་བའི་རིམ་པ་དང༌། ཕུར་བུས་གདབ་པའི་ཆོ་ག་སྟོན་ནོ། ། སྔགས་ལ་ཡང་བཞི་སྟེ། སྔགས་ཀྱི་མིང་དང༌། སྔགས་ཀྱི་དོན་དང༌།
སྔགས་སྤེལ་བའི་ཚུལ་དང༌། སྔགས་ཀྱི་ཟླ་ཚུལ་ལོ། ། དང་པོ་ལ་བཞི་སྟེ། སྦྲུལ་དང༌། མགོ་མེད་དང༌། མཐའ་མེད་དང༌། བཏུས་པའོ། ། དོན་ལ་ཡང་གཉིས་ཏེ། བརྗོད་བྱ་གང་སྟོན་པ་དང༌། དགོས་པའི་དོན་ནོ། །
དང་པོ་ལ་ཡང་གཉིས་ཏེ། བོད་པ་དང༌། བསྐུལ་བའོ། ། བོད་པ་ལ་ཡང་གཉིས་ཏེ། སྤྱན་དྲང་བ་དང༌། བསྟོད་པའོ། ། བསྐུལ་བ་ལ་ཡང་གཉིས་ཏེ། གཙོ་བོ་བསྐུལ་བ་དང་འཁོར་རྦད་པའོ། ། དགོས་པའི་དོན་ནི་ཕྲིན་ལས་བཅོལ་བའོ། ། སྔགས་སྤེལ་བའི་ཚུལ་ལ།
ཞི་བ་ལ་ཤིནྟཾ་ཀུ་རུ་དང༌། རྒྱས་པ་ལ་པུཥྚི་ཀུ་རུ་དང༌། དབང་ལ་བ་ཤཾ་ཀུ་རུ་དང༌། གསད་པ་ལ་མཱ་ར་ཡ་ལ་སོགས་པའོ། ། བཟླ་ཚུལ་ལ། ལྷ་མོ་ལ་སོགས་པ་ལ་ནི། རང་གིས་ཐོས་པ་ཙམ་དུ་བཟླ་ལ། ཁྲོ་བོའི་བཟླས་པ་སྒྲས་སྒྲོག་པའོ། ། བཟླ་བྱའི་ཕྲེང་སྔགས་ནི་ཉི་ཤུ་རྩ་གཉིས་ཏེ། སྤྱན་ལ་སོགས་པ་བཞི་དང༌།
ཁྲོ་བོ་དགུ་དང༌། རལ་གཅིག་མ་དང༌། ཁྲོ་གཉེར་མ་དང༌། ཐུན་མོང་གི་ཕུར་བུའི་སྔགས་གཅིག་དང༌། སོ་སོའི་སྐུ་གསུང་ཐུགས་ཀྱི་སྔགས་གསུམ། གཤིན་རྗེ་གཤེད་ཀྱི་སྔགས་གཉིས། བདུད་རྩི་འཁྱིལ་པའི་སྔགས་གཅིག་སྟེ། ཉི་ཤུ་རྩ་གཉིས་སོ། ། གཉིས་པ་ཚིག་གི་དོན་ལ་དྲུག་སྟེ། སྔགས་ཀྱི་ལས་དང༌།
བསམ་གཏན་གྱི་ལས་དང༌། སྔགས་ཀྱི་རིམ་པ་གཞན་དང༌། གདུག་པ་འདུལ་བའི་ཆོ་ག་དང༌། ཕུར་བུས་གདབ་པ་དང༌། ངོ་མཚར་བའི་སྒོ་ནས་གཞུང་ཉེ་བར་བསྡུ་བའོ། ། དང་པོ་ལ་གཉིས་ཏེ། ལས་ཀྱི་གོ་རིམ་དང༌། སྔགས་ཀྱི་ལས་སྒྲུབ་པ་དངོས་སོ། ། དང་པོ་ལ་ཡང་གཉིས་ཏེ། བསྐྱེད་རིམ་པའི་ལས་སྒྲུབ་པའི་གོ་རིམ་དང༌།
རྫོགས་རིམ་པའི་ལས་སྒྲུབ་པའི་གོ་རིམ་མོ། ། དང་པོ་ལ་བཟླ་བའི་དུས་ནི། ཞི་བ་དང་རྒྱས་པ་ནི་ཟླ་བ་ཡར་གྱི་ངོ་ལ་བྱ་སྟེ། བཟླ་བས་གདུང་བ་ཞི་བ་དང༌། ཟླ་བ་འཕེལ་བ་དང་ཆོས་མཐུན་པས་སོ། ། དབང་དང་མངོན་སྤྱོད་སོགས་ནི་མར་གྱི་ངོ་ལ་བྱ་སྟེ། རྨོངས་པ་དང༌། འཇིགས་པ་དང་ཆོས་མཐུན་པའི་ཕྱིར་རོ། ། རྡོ་རྗེ་ཕྲེང་བ་ལས། ཞི་བ་དང་ནི་རྒྱས་པ་དག །
ཟླ་བ་ཡར་གྱི་ངོ་ལ་བྱ། ། དབང་དང་མངོན་སྤྱོད་ལ་སོགས་པ། ། ཟླ་བ་མར་གྱི་ངོ་ལ་བརྩམ། ། ཞེས་སོ། ། ཁ་བལྟ་ཕྱོགས་ལ། ཞི་བ་ལ་ཤར་དུ་ཁ་བལྟ་སྟེ། དབང་པོའི་མི་མཐུན་ཕྱོགས་ཞི་བར་བྱེད་པའི་ཕྱིར་རོ། ། ཀླུ་བློའི་སྦྱིན་སྲེག་གི་ཆོ་ག་ལས། ཞི་བ་དཀར་པོའི་གོས་ལ་སོགས། ། དཀར་པོའི་ཉི་མ་དང་པོར་བརྩམ། །
སྲོད་ལ་ཤར་དུ་ཁ་བལྟས་འགྱུར། ། ཞེས་སོ། ། གང་དག ། བྱང་དུ་ཁ་བལྟས་ཞི་བ་ལ། ། ཞེས་གསུངས་པ་ནི་འགྱུར་མ་དག་པར་མངོན་ནོ། ། རྒྱས་པ་ལ་བྱང་དུ་ཁ་བལྟས་ཏེ། རྣམ་ཐོས་སྲས་ཀྱིས་ནོར་དང་དཔལ་འབྱོར་རྒྱས་པར་བྱེད་པའི་ཕྱིར་རོ། ། དྲག་པོའི་ལས་ལ་ལྷོ་ཕྱོགས་སུ་ཁ་བལྟ་སྟེ་གཤིན་རྗེས་འཇིག་རྟེན་མཐར་བྱེད་པའི་ཕྱིར་རོ། ། དབང་ལ་ནུབ་ཏུ་བལྟ་སྟེ། ཀླུའི་ཞགས་པར་འགུགས་ཤིང་དབང་དུ་བྱེད་པའི་ཕྱིར་རོ། །
གསོད་པ་ལ་མེའི་ཕྱོགས་སུ་བལྟ་སྟེ། མེས་བསྲེག་པར་བྱེད་པའི་ཕྱིར་རོ། ། སྡང་བའམ་དབྱེ་བའི་ལས་ལ་བདེན་བྲལ་དུ་བལྟ་སྟེ། སྲིན་པོས་སྡང་བར་བྱེད་པའི་ཕྱིར་རོ། ། བསྐྲད་པའི་ལས་ལ་རླུང་གི་ཕྱོགས་སུ་བལྟ་སྟེ། རླུང་གིས་གནས་གཞན་དུ་བསྐྱོད་པའི་ཕྱིར་རོ། ། གནོད་པ་ལ་དབང་ལྡན་དུ་ཕྱོགས་པར་བྱ་སྟེ། དྲག་པོས་འགྲོ་བ་གནོད་པར་བྱེད་པའི་ཕྱིར་རོ། ། ཇི་སྐད་དུ། བྱང་དུ་ཁ་ལྟས་རྒྱས་པ་ལ། །
དེ་བཞིན་ཞི་ལ་ཤར་དུ་བལྟ། ། ཞེས་འགྱུར་བཅོས་པར་བྱའོ། ། དྲག་པོའི་ལས་ལ་ལྷོ་ཕྱོགས་སུ། ། དབང་གི་ལས་ལ་ནུབ་ཏུ་བལྟ། ། གསོད་པ་ཉིད་ལ་མེའི་ཕྱོགས། ། སྣང་བར་བྱེད་ལ་བདེན་བྲལ་དུའོ། ། གནས་ལས་བསྐྲད་པ་རླུང་གི་ཕྱོགས། ། གནོན་པ་ལ་ནི་དབང་ལྡན་ཕྱོགས། ། ཞེས་སོ། ། ཁ་དོག་ནི།
ཇི་སྐད་དུ། ཞི་ལ་ཁ་དོག་དཀར་བོ་སྟེ། ། རྒྱས་པ་ལ་ནི་སེར་པོར་བྱ། ། དབང་དང་དགུག་པ་དག་ལ་དམར། ། ཁ་དོག་ནག་པོ་གསོད་པ་ལ། ། ཞེས་གསུངས་པ་ལྟར་རོ། ། བསམ་པའི་ཁྱད་པར་གསུངས་པ་ནི། བྱམས་པའི་སེམས་ཀྱིས་ཞི་བ་ལ། ། དགའ་བའི་སེམས་ཀྱིས་རྒྱས་པ་ལ། ། ཆགས་པའི་སེམས་ཀྱི་དབང་དག་ལ། །
ཁྲོས་པའི་སེམས་ཀྱིས་གསོད་པ་ལ། ། ཞེས་གསུངས་པ་ལྟར་རོ། ། ཉིན་མཚན་གྱི་དུས་གསུངས་པ་ནི། ཞི་བ་ཕལ་ཆེར་སྲོད་ལ་བྱ། ། དེ་བཞིན་རྒྱས་པ་སྔ་དྲོ་བྱ། ། དབང་དང་མངོན་སྤྱོད་དག་གི་ལས། ། ཉི་མ་གུང་དང་མཚན་ཕྱེད་ལའོ། ། ཞེས་གསུངས་སོ། ། དེ་ལྟ་ན་དགོངས་པ་ལུང་སྟོན་གྱིས། དུས་དང༌།
ཕྱོགས་དང༌། ཁ་དོག་དང༌། བསམ་པའི་ཁྱད་པར་བཞི་བསྟན་ནོ། ། གནས་དང༌། ཡུལ་དང༌། ཁ་ཟས་དང༌། ཆོ་གའི་ཁྱད་པར་བཞི་ནི་རྒྱུད་འདི་ཉིད་ནས་བཤད་དེ། ། གནས་ནི། དགོན་པ་ཆེན་པོའི་ས་ཕྱོགས་ནི། ། མེ་ཏོག་འབྲས་བུ་རྣམས་ཀྱིས་བརྒྱན། །
ཞེས་པ་དང༌། ཡུལ་ནི། མ་དད་སྨྲ་བའི་སེམས་ཅན་དང༌། ། ཞེས་སོགས་ཀྱིས་བསྟན་ནོ། ། ཁ་ཟས་ནི། ཤ་ཆེན་དམ་ཚིག་དག་གིས་ནི། ། ཞེས་སོགས་ཀྱིས་བསྟན་ནོ། ། ཆོ་གའི་ཁྱད་པར་ནི། ཏིང་ངེ་འཛིན་དང་སྔགས་དང་རྫས་ལ་སོགས་པ་ལས་ཀྱི་བྱེ་བྲག་གིས་ཐ་དད་པ་དུ་མ་བཤད་པ་དག་གོ ། གཉིས་པ་རྫོགས་རིམ་པའི་ལས་སྒྲུབ་པའི་གོ་རིམ་ནི།
ཕྱག་ན་རྡོ་རྗེ། ནང་གི་བདག་ཉིད་ཀྱི་དུས་ནི། གསང་བ་ཆེན་པོ། ཤིན་ཏུ་གསང་བ། ཤིན་ཏུ་ཕྲ་བ། བྱང་ཆུབ་ཀྱི་སེམས་ཀྱིས་བྱིན་གྱིས་བརླབས་པ་ཡིན་ཏེ། སེམས་ཅན་སྒྲོལ་ཕྱིར་ཡེ་ཤེས་ཡིན། ། སྔགས་རྣམས་དངོས་གྲུབ་སྒྲུབ་པ་ལ། ། ཞི་དང་རྒྱས་པའི་ལས་དག་དང༌། ། དེ་བཞིན་དབང་དང་མངོན་སྤྱོད་ལའོ། །
བཅོམ་ལྡན་གཟུང་མིན་ཞི་བ་སྟེ། ། སེམས་དབྱིངས་དེ་བཞིན་གཤེགས་པ་ཡིན། ། མེ་ཏོག་ལ་དྲི་ཇི་ལྟ་བར། ། དེ་བཞིན་འགྲོ་བའི་སྙིང་ལ་གནས། ། གོ་རིམ་རིམ་པ་ཇི་བཞིན་དུ། ། ཐུན་ཕྱེད་ཀྱི་ནི་དུས་སུ་གནས། ། མེ་དང་རླུང་དང་དབང་ཆེན་དང༌། ། ཆུ་སྟེ་སོ་སོའི་དཀྱིལ་འཁོར་ནི། ། དམར་དང་གནག་དང་དེ་བཞིན་སེར། ། དཀར་པོ་ཉིད་དེ་མདོར་བསྡུས་པའོ། །
ཞེས་གསུངས་སོ། ། དེ་ལ་ནང་གི་བདག་ཉིད་ཀྱི་དུས་ནི་རླུང་གི་དེ་ཁོ་ན་ཉིད་དོ། ། ཉན་ཐོས་སོགས་ཀྱི་སྤྱོད་ཡུལ་མ་ཡིན་པས་གསང་བ་ཆེན་པོའོ། ། བསྐྱེད་རིམ་པའི་ཡུལ་མིན་པས་ཤིན་ཏུ་གསང་བའོ། ། རྟོགས་པར་དཀའ་བས་ན་ཤིན་ཏུ་ཕྲ་བའོ། ། འཁོར་འདས་ཀུན་གྱི་རྒྱུ་བྱེད་པས་ན་བྱང་ཆུབ་ཀྱི་སེམས་ཀྱིས་བྱིན་གྱིས་བརླབས་པའོ། ། མཆོག་གི་དངོས་གྲུབ་ཀྱི་རྒྱུ་བྱེད་པས་ན་སེམས་ཅན་སྒྲོལ་ཕྱིར་ཞེས་པའོ། ། དེ་ཉིད་ཀྱི་ཕྱིར་རླུང་ཉིད་ལ་ཡེ་ཤེས་ཞེས་བྱའོ། ། ཐུན་མོང་གི་དངོས་གྲུབ་ཀྱི་རྒྱུ་བྱེད་པས་ན་སྔགས་རྣམས་ཞེས་སོགས་སོ། ། དེ་བཞིན་གཤེགས་པ་ལྔའི་ངོ་བོ་ཡིན་པས་ན་བཅོམ་ལྡན་ནོ། །
ཕྲ་བས་ན་གཟུང་བྱ་མིན་པའོ། ། དེ་ཉིད་ཀྱིས་ན་ཞི་བའོ། ། སེམས་དབྱིངས་ནི་འོད་གསལ་ལོ། ། དེར་ཐིམ་པས་དེ་བཞིན་གཤེགས་པ་ཞེས་བརྗོད་དོ། ། མེ་ཏོག་དང་དྲིའི་ཚུལ་དུ་རླུང་སེམས་དབྱེར་མེད་དུ་གནས་པས་ན་མེ་ཏོག་ལ་དྲི་ཞེས་སོ། ། སྙིང་ཁའི་ཁོག་སྟོང་གི་མི་ཤིགས་པའི་ཐིག་ལེ་ལ་གནས་པས་སྙིང་ཁའི་སྙིང་ལ་གནས་ཞེས་བྱའོ། ། གོ་རིམ་དང༌། རླུང་གང་ལ་ལས་གང་བྱེད་པའི་ཚུལ་ནི་གོ་རིམ་རིམ་པ་ཞེས་སོགས་ཏེ་བཤད་ཟིན་ཏོ། ། གཉིས་པ་སྔགས་ཀྱི་ལས་སྒྲུབ་པ་དངོས་ལ་གཉིས་ཏེ། ལྷ་མོའི་རིག་པས་ལས་སྒྲུབ་པ་དང༌།
ཁྲོ་བོའི་རིག་པས་ལས་སྒྲུབ་པའོ། ། དང་པོ་ལ་བཞིའོ། ། སངས་རྒྱས་སྤྱན་གྱིས་ནད་ཞི་བ། མཱ་མ་ཀིས་བགེགས་བསལ་བ། གོས་དཀར་མོས་ལུས་རྒྱས་པ་སོགས་དང༌། སྒྲོལ་མས་དབང་དུ་བྱ་བའོ། ། དང་པོ་ནི། ལེའུ་བཅུ་གསུམ་པའི་རྗེས་དེ་ནས། བཅོམ་ལྡན་འདས་མི་བསྐྱོད་པ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་དམ་ཚིག་སྟེ། ལྷ་མོ་རྣམས་ཀྱི་བདག་པོ་རྡོ་རྗེ་འཛིན་པ་ཆེན་པོས་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། །
ཏིང་ངེ་འཛིན་གང་ལ་ན། རིམས་ལ་སོགས་པ་ཞི་བའི་དམ་ཚིག་མཆོག་ཅེས་བྱ་བའི་ཏིང་ངེ་འཛིན་ལའོ། ། གང་ཞིག་ཕྱུང་ཞེ་ན། དེ་བཞིན་གཤེགས་པ་ཐམས་ཅད་ཀྱི་སྒྲས་གསུངས་པའི་སྒྲུབ་པོ་ཐམས་ཅད་ཀྱིས་གཟུང་བར་བྱ་བས་ན་བཙུན་མོ་སྟེ། འོག་ནས་འབྱུང་བའི་གཟུངས་འདི་ཉིད་དོ། ། གང་ལས་ན། སྐུ་གསུང་ཐུགས་རྡོ་རྗེ་ལས་སོ། ། གཟུངས་ནི། ཨོཾ་རུ་རུ་ཞེས་སོགས་ཏེ། ཐོག་མར་ཨོཾ་དང༌།
ཐ་མར་སྭཱཧཱ་དང་ལྡན་པས་ན་སྦྲུལ་གྱི་མིང་ཅན་ནོ། ། རྡོ་རྗེ་གཙུག་ཏོར་གྱི་རྒྱུད་ལས། ཐོག་མར་ཨོཾ་ལྡན་ཐ་མར་ནི། ། སྭཱཧཱ་ཡང་དག་ལྡན་པ་འདི། ། སྦྲུལ་ཞེས་བྱ་བའི་ལས་ལ་ནི། ། སྔགས་སྨྲ་རྣམས་ཀྱིས་ཤེས་པར་བྱ། ། ཞེས་པ་ལྟར་རོ། ། དེ་ལ་ཨོཾ་གྱི་དོན་བསྟན་པ་ནི། ཡི་གེ་ཨ་དང་ཨུ་དང་ཨཾ་སྟེ། ཨའི་ཡི་གེ་ཨུའི་ཡི་གེ་ལ་ཨོ་ཞེས་པས་ཨ་ཨོར་འགྱུར་རོ། །
ཨ་ཡིག་ཕྱིའོ། ། ཨཾ་ནི་ཐིག་ལེ་སྟེ། ། ཨོ་ལ་བརྒྱན་པས་ཨོཾ་མོ། ། དེ་ལྟར་ན་ཨ་མི་བསྐྱོད་པ་དང༌། ཨ་འོད་དཔག་མེད་དང༌། ཐིག་ལེ་རྣམ་སྣང་སྟེ་རྡོ་རྗེ་གསུམ་གྱི་བདག་ཉིད་དོ། ། འདི་ངག་ཏུ་བརྗོད་པས་བསོད་ནམས་འབྱུང་བའི་ཕྱིར་བསོད་ནམས་ལེན་པའོ། ། འདིས་ཞི་བའི་ལས་ཇི་ལྟར་སྒྲུབ་པར་བྱེད་ཅེ་ན། ནད་ཞི་བའི་བསམ་པས་རྣམ་སྣང་གི་དཀྱིལ་འཁོར་བསྒོམས་ལ། ཡེ་ཤེས་སེམས་དཔའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཏིང་ངེ་འཛིན་སེམས་དཔའ།
ཨོཾ་གྱི་མཐའ་མར་ཨོཾ་རུ་རུ་ཞེས་སོགས་ཀྱི་སྔགས་ཁ་དོག་དཀར་པོ་བསྒོམས་པ་ལས་འོད་ཟེར་བྱུང་སྟེ། ནད་པའི་སྤྱི་བོ་ནས་རིམ་གྱིས་ནད་ཐམས་ཅད་བསལ་བས། ནད་རྐང་མཐིལ་ལ་ཐོན་པར་བསམ་ཞིང༌། སྭཱཧཱའི་གོང་དུ་ཆེ་གེ་མོའི་ནད་ཤནྟིཾ་ཀུ་རུ་སྭཱཧཱ། ཞེས་སྤེལ་སྔགས་སུ་བཟླའོ། ། སྔགས་འདིས་ལས་གཞན་གསུམ་སྒྲུབ་ནའང༌། རྒྱས་པ་ལ་པུཥྚིཾ྄་ཀུ་རུ། དབང་ལ་བ་ཤཾ་ཀུ་རུ། དྲག་པོ་ལས་ལ་མཱ་ར་ཡ་ཕཊ། ཞེས་སྦྱར་ནས་བསྒྲུབ་བོ། །
དེ་ནས་གཟུངས་འདི་གསུངས་པ་ཙམ་གྱིས་ཡིད་ལ་བཞེད་པའི་ནད་ཐམས་ཅད་ཞི་བ་ལ་སོགས་པའི་ཕུན་སུམ་ཚོགས་པ་ཀུན་འགྲུབ་པའི་སྔགས་ཀྱི་ནུས་པ་མཐོང་ནས་སྒྲུབ་པ་པོ་མཉེས་ཤིང་རབ་ཏུ་དགྱེས་པར་གྱུར་པ་ཐོབ་པས་ནད་ཞི་བའི་དོན་སྒྲུབ་བྱེད་ཀྱི་རྣལ་འབྱོར་སངས་རྒྱས་རྡོ་རྗེ་སྟེ། རྣམ་སྣང་གི་དང་པོར་སྦྱོར་བ་དང་དཀྱིལ་འཁོར་རྒྱལ་མཆོག་ཞེས་དྲན་པ་སྟེ་སྒོམ་པར་བྱེད་དོ། ། གཟུངས་ནི་ཁྱད་པར་བཞི་ལྡན་ཏེ། སངས་རྒྱས་ཏེ་སྒྲུབ་པ་པོ་རྣམས་ཀྱི་ནད་ཞི་བར་བྱེད་པས་ཞི་བསྐྱེད་མ་དང༌། ཞི་བ་འབའ་ཞིག་ཏུ་མ་ཟད་ཀྱི་རྒྱས་པ་ལ་དགའ་བ་དང༌། དབང་ལ་ཆགས་པ་སོགས་ཀྱི་བསམ་པའི་བྱེ་བྲག་གིས་རྒྱས་པ་ལ་སོགས་པའི་ལས་ཐམས་ཅད་རབ་ཏུ་སྒྲུབ་ཅིང༌། རྡོ་རྗེ་དམ་ཚིག་སྟེ་རྣམ་པར་སྣང་མཛད་ཀྱི་ཐུགས་བསྐུལ་བར་བྱེད་པས། དམ་ཚིག་བསྐུལ་མཛད་མ་སྟེ་གཟུངས་སོ། ། རྟོག་པར་གསུངས་པའི་རིམ་པས། ཤི་བ་སློང་བར་བྱེད་པས་ན་ཤི་བ་སོས་པར་བྱེད་པ་ཞེས་སོགས་སོ། །
སུ་ཞིག་གིས་ན། རྡོ་རྗེ་འཆང་ཆེན་པོས་སོ། ། གཉིས་པ་མཱ་མ་ཀིའི་རིག་པས་བགེགས་བསལ་བ་ནི། དེ་ནས་བཅོམ་ལྡན་འདས་སྐུ་གསུམ་གྱི་དམ་ཚིག་རྡོ་རྗེ་ཁྲོ་བོ་སྟེ་རྡོ་རྗེ་འཆང་ཆེན་པོས་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། ཏིང་ངེ་འཛིན་གང་ལ་ན། དངོས་པོ་ནི་བགེགས་རྣམས་ལ་བྱ་སྟེ། སྒྲུབ་པ་པོ་ལ་གནོད་པ་བྱེད་པའི་ཚུལ་དུ་འབྱུང་བས་སོ། ། དངོས་པོ་མེད་པ་ནི། དེ་མེད་པར་བྱེད་པའོ། ། དེའི་དམ་ཚིག་ནི་མི་ཕྱེད་པས་ན་རྡོ་རྗེ་སྟེ་དེའི་ཏིང་ངེ་འཛིན་ལའོ། །
གང་ཞིག་ཕྱུང་ན། གདུག་པ་ཅན་འཇིགས་པར་མཛད་པའི་རྡོ་རྗེ་འཛིན་པ་ཐམས་ཅད་ཀྱི་བཙུན་མོའི་མཆོག་ལྟར། གཟུངས་ཐམས་ཅད་ཀྱི་གཙོ་བོར་གྱུར་པ་འདིའོ། ། གང་ལས་ན། ཉིད་ཀྱི་སྐུ་གསུང་ཐུགས་རྡོ་རྗེ་ལས་སོ། ། གཟུངས་ནི་ཨོཾ་ཤང་ཀ་རེ་ཞེས་སོགས་སོ། ། འདིར་སྭཱཧཱའི་སྔོན་དུ་ཆེ་གེ་མོ་ལ་རཀྴ་རཀྴ་ཞེས་སྤེལ་ལོ། ། ཆོ་ག་ནི། བགེགས་བསྲུང་བའི་བསམས་པས། རང་མི་བསྐྱོད་པར་བསྒོམས་ལ།
ཡེ་ཤེས་སེམས་པའི་ཐུགས་ཀའི་ཉི་མའི་སྟེང་དུ་རྡོ་རྗེའི་ལྟེ་བ་ལ་ཏིང་འཛིན་སེམས་དཔའ་ཧཱུྃ་དང༌། དེའི་མཐའ་གཟུངས་ཁ་དོག་ནག་པོས་བསྐོར་བར་བསམས་ཞིང༌། དེ་ལས་འོད་ཟེར་འཕྲོས་པས། བསྒྲུབ་བྱའི་བགེགས་བསལ་བར་བསམས་ཞིང་སྤེལ་ཚིག་དང་བཅས་པའི་སྔགས་བཟླའོ། ། སྔགས་དེ་ཉིད་ཀྱིས་རྒྱས་པའི་ལས་བསྒྲུབ་ན། རིན་ཆེན་འབྱུང་ལྡན་དུ་བསྒོམས་ལ། ཡེ་ཤེས་སེམས་དཔའི་ཐུགས་ཁའི་རིན་པོ་ཆེ་ལ་ཏིང་འཛིན་སེམས་དཔའ་ཡི་གེ་སྭ་དང༌། དེའི་མཐའ་མར་གཟུངས་སེར་པོས་བསྐོར་བ་ལས་འོད་ཟེར་འཕྲོས་པས་བསྒྲུབ་བྱའི་དབུལ་བའི་དྲི་མ་བསལ་བར་བསམ་ཞིང༌། ། སྭཱཧཱའི་སྔོན་དུ་པུཥྚིཾ་ཀུ་རུ་སྦྱར་ནས་བཟླའོ། ། ཕན་ཡོན་ནི་དེ་ནས་གཟུངས་འདི་གསུངས་པ་ཙམ་གྱིས།
རྡོ་རྗེ་གསུམ་ནི་ལུས་ངག་ཡིད་གསུམ་གྱི་བདག་ཉིད་ཅན་གྱི་སེམས་ཅན་རྣམས་སོ། ། དེ་དག་གིས་མི་ཕྱེད་པའི་ལུས་དང་ལྡན་པས་རྡོ་རྗེ་ཅན་ཏེ་སྒྲུབ་པ་པོ་མཉེས་ཤིང་སྤྱན་གདངས་ནས། སྔགས་ཀྱི་ནུས་པ་འགྲུབ་པའི་རྒྱུ་མི་བསྐྱོད་པའི་དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་རྗེས་སུ་དྲན་པར་བྱེད་དོ། ། སྔགས་ཀྱི་ནུས་པ་ནི། བདུད་ལ་སོགས་པ་ལས་བསྲུང་བའི་རྡོ་རྗེའི་སྦྱོར་བ་སྟེ། ལས་རྟགས་ཏུ་སྟེ་དུས་ཐམས་ཅད་སྐུ་གསུམ་གྱི་དངོས་གྲུབ་བགེགས་བསྲུང་བ་རབ་ཏུ་བསྒྲུབ་པར་བྱེད་དོ། ། གཞན་ཡང་སྟོབས་དང་ལྡན་པས་རྡོ་རྗེ་ཆེན་པོ་སྟེ་བགེགས་སོ། ། དེས་འཇིགས་པས་ཉེན་པ་ལ་རྟག་ཏུ་གཞན་གྱིས་མི་ཐུབ་པའི་སྟོབས་བྱེད་པའི་གཟུངས་འདི་བཤད་དོ། ། རིན་པོ་ཆེའི་རིགས་ཀྱི་གཟུགས་ཀྱང་འདི་ཡིན་ཏེ།
མཱ་མ་ཀི་ནི་གཉིས་ཀའི་རིགས་ཡིན་པའི་ཕྱིར་རོ། ། གསུམ་པ་གོས་དཀར་མོའི་རིག་པས་ལུས་ལ་སོགས་པ་རྒྱས་པའི་སྦྱོར་བ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་འདོད་ཆགས་ཆེན་པོའི་དམ་ཚིག་སྟེ་འོད་དཔག་ཏུ་མེད་པ་ཡིན་ལ། དེའི་ཏིང་ངེ་འཛིན་གྱིས་གཟིགས་པ་སྟེ་ཡུལ་དུ་བྱས་པ་ལ་དམིགས་པའི་ཏིང་ངེ་འཛིན་དེ་ལ་སྙོམས་པར་ཞུགས་ནས་འདི་ཕྱུང་ངོ་ཞེས་སྦྱར་རོ། ། གང་ན། ཆོས་ཀྱི་དམ་ཚིག་གི་སྐུའི་བཙུན་མོ་པདྨའི་རིགས་ཀྱི་ལྷ་མོ་རྣམས་ཀྱི་ནང་ནས་མཆོག་ཏུ་གྱུར་པའི་གཟུངས་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། གཟུངས་ནི། ཨོཾ་ཀ་ཏྲེ་ཞེས་སོགས་སོ། །
འདི་བཟླ་བའི་ཚེ་སྭཱཧཱའི་སྔོན་དུ་ཆེ་གེ་མོ་པུཥྚིཾ་ཀུ་རུ་བཽ་ཥྚ་ཞེས་སྔགས་སྤེལ་ལོ། ། ཆོ་ག་དང་ཕན་ཡོན་ནི། དེ་ནས་གཟུངས་འདི་གསུངས་པ་ཙམ་གྱིས། རྡོ་རྗེ་ཆོས་མཆོག་འཛིན་པ་རྣམས་ནི། འོད་དཔག་མེད་ཀྱི་རིགས་ལ་མོས་པའི་རྣལ་འབྱོར་པ་རྣམས་མཉེས་ནས། རྡོ་རྗེ་ཆོས་ཏེ་འོད་དཔག་མེད་རྗེས་སུ་དྲན་པའི་བསམ་གཏན་ཐོབ་པར་གྱུར་པས། སྔགས་ཀྱི་ནུས་པ་རྟག་ཏུ་གསུང་རབ་ཀྱི་ཆོས་དང༌། ལུས་རྒྱས་པའི་སྟོབས་དང་ལྡན་པའི་བྱ་བ་སྤྲོ་བ་དང༌། ནོར་ལ་སོགས་པའི་མཛོད་ཆེན་པོ་དང་ལྡན་པར་འགྱུར་རོ། ། ཇི་ལྟར་བྱས་པས་ཤེ་ན།
རྡོ་རྗེ་འཆང་གི་གསུང་གི་བཀའ་བཞིན་དུ་གཟུངས་འདི་བཟླས་ཤིང་བཏོན་པ་ཙམ་གྱིས་ཇི་སྐད་བཤད་པའི་འདོད་པའི་བྱེད་པར་འགྱུར་རོ། ། དེའི་ཆོ་ག་ནི། འོད་དཔག་མེད་ཀྱི་ཏིང་ངེ་འཛིན་བསྒོམས་ལ། ཡེ་ཤེས་སེམས་དཔའི་ཐུགས་ཀའི་པདྨ་ལ་ཏིང་ངེ་འཛིན་སེམས་དཔའ་ཡི་གེ་ཨ་དང༌། སྔགས་འདི་མཐའ་མར་བཀོད་ནས། དེ་ལས་འོད་ཟེར་སེར་པོ་འཕྲོས་ནས། བསྒྲུབ་བྱ་རིན་པོ་ཆེའི་སྟེང་དུ་བསམས་པའི་སེར་སྣ་སེལ་བར་བསམ་ཞིང་སྤེལ་ཚིག་བཟླའོ། ། ཡང་སྔགས་ཀྱི་འོད་ཟེར་གྱིས་གསུང་རབ་ལ་མི་མོས་པའི་དྲི་མ་བསལ་ནས། རྒྱལ་བའི་སྲས་ཀྱི་ཤེས་རབ་རང་ལ་བཅུག་པར་བསམས་ཤིང་སྤེལ་ཚིག་བཟླའོ། ། བཞི་པ་སྒྲོལ་མའི་རིག་པས་དབང་དུ་བྱ་བ་ནི།
དེ་ནས་བཅོམ་ལྡན་འདས་དམ་ཚིག་ཀུན་ནས་འབྱུང་བའི་རྡོ་རྗེ་དོན་ཡོད་གྲུབ་པ་འབྱུང་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། དམ་ཚིག་སེམས་དཔའི་བཙུན་མོ་དོན་ཡོད་གྲུབ་པའི་རིགས་ཀྱི་ལྷ་མོ་ལྟར། གཟུངས་རྣམས་ཀྱི་ནང་ནས་མཆོག་ཏུ་གྱུར་པ་སྒྲོལ་མའི་གཟུངས་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། གཟུངས་ནི་ཨོཾ་ཏཱ་རེ་ཞེས་སོགས་སོ། ། འདིའི་ཆོ་ག་ནི། རང་དོན་ཡོད་གྲུབ་པ་དམར་པོར་བསྒོམས་པའི་ཡེ་ཤེས་སེམས་དཔའི་ཐུགས་དཀར་སྣ་ཚོགས་རྡོ་རྗེ་ལ་གནས་པའི་རྡོ་རྗེའི་སྟེང་དུ། ཏིང་འཛིན་སེམས་དཔའ་ཧ་དང་དེའི་མཐར་མར་གཟུངས་འདི་བཀོད་ལ།
དེ་ལས་འོད་ཟེར་དམར་པོའི་ཚོགས་འཕྲོས་ཏེ། བསྒྲུབ་བྱ་སྣ་ཚོགས་རྡོ་རྗེའི་སྟེང་དུ་འདུག་པའི་མ་དག་པའི་དྲི་མ་བསལ་ནས་གུས་པར་བསམ་ཞིང་སྤེལ་ཚིག་བཟླའོ། ། དེ་ནས་གཟུངས་འདི་གསུངས་པ་ཙམ་གྱིས། སངས་རྒྱས་ཀུན་ནི་དོན་ཡོད་གྲུབ་པའོ། ། དེའི་བདག་ཉིད་ཆེ་བསྐྱེད་ནི། དེ་ལ་མོས་པའི་སྒྲུབ་པ་པོ་རྣམས་མཉེས་ནས་རྡོ་རྗེའི་སྐུ་སྟེ་དོན་ཡོད་གྲུབ་པ་རྗེས་སུ་དྲན་ཅིང་བསྒོམ་མོ། ། དེའི་བསམ་གཏན་ཡེ་ཤེས་ནི། དེ་ལ་རྩེ་གཅིག་པའི་ཏིང་ངེ་འཛིན་ཏེ། དེ་ཐོབ་པར་གྱུར་པས་སྔགས་ཀྱི་ནུས་པ་ཐོབ་བོ། ། ནུས་པ་གང་ཞེ་ན།
སངས་རྒྱས་ནི་སྐྱེས་བུའི་གཙོ་བོ་རྣམས་སོ། ། རྡོ་རྗེ་ནི་སྙིང་སྲ་བ་རྣམས་སོ། ། བརྩེ་ཆེན་ནི་རྒྱལ་པོའོ། ། སེམས་ཅན་ཁམས་ནི་ཐ་མལ་པ་རྣམས་ཏེ། དེ་དག་ཀུན་ནས་ཏེ་ཐམས་ཅད་དུ་སྐད་ཅིག་གིས་བྲན་བཞིན་དུ་དབང་དུ་འགྱུར་ཞིང༌། གཡོ་བ་མེད་པ་སེམས་དང་བྲལ་བ་བཞིན་དུ་སྒྲུབ་པ་པོའི་དབང་དུ་བྱེད་དོ། ། ཞེས་གསུངས་སོ། ། གཉིས་པ་ཁྲོ་བོའི་རིག་པས་ལས་སྒྲུབ་པ་ལ་དགུ་ཡོད་པའི། གཤིན་རྗེ་གཤེད་ཀྱི་སྔགས་ཀྱིས་དགུག་པའི་ལས་ནི། དེ་ནས་རྡོ་རྗེ་འཆང་ཆེན་པོའི།
དེ་བཞིན་གཤེགས་པ་དྲི་མ་མེད་པའི་འོད་ཟེར་དཀར་པོའི་ཚོགས་ཀྱི་སྤྲིན་རྡོ་རྗེ་རྣམ་པར་སྣང་མཛད་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། རྡོ་རྗེ་གཤིན་རྗེ་གཤེད་པོ་སྔགས་ཀྱི་བདག་ཉིད་ཅན་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། སྔགས་ནི། ན་མཿས་མན་ཏ་ཞེས་སོགས་སོ། ། དེ་ནས་སྔགས་འདི་གསུངས་པ་ཙམ་གྱིས་སངས་རྒྱས་ཀུན་ཏེ། ཐ་མལ་པ་ལས་ཤེས་པ་ལྷག་པས་སངས་རྒྱས་ཏེ། བརྒྱ་བྱིན་ལ་སོགས་པའི་དྲག་པོ་ཆེན་པོ་ཀུན་འཇིགས་ཤིང་རབ་ཏུ་སྐྲག་པར་གྱུར་ནས།
རྡོ་རྗེ་སེམས་དཔའ་རྗེས་སུ་དྲན་པ་སྟེ་རྡོ་རྗེ་འཆང་ལ་སྐྱབས་སུ་སོང་བའོ། ། འདིའི་ལས་སྦྱོར་ནི། རྡོ་རྗེ་འཆང་རྣམ་སྣང་དུ་གྱུར་པའི་དང་པོར་སྦྱོར་བ་དང་དཀྱིལ་འཁོར་རྒྱལ་མཆོག་དང་ལྡན་པས། བུད་མེད་ཀྱི་ཐོད་པ་མ་ཆག་མ་གས་པ་མཛེས་ཤིང་ཡིད་དུ་འོང་བ་རྙེད་པ་ལ་རྒྱབ་ཏུ་རྒྱ་སྐྱེགས་ཀྱི་ཁུ་བས་བུད་མེད་ཀྱི་གཟུགས་བརྙན་བྲིས་ཏེ། སྙིང་ཁའི་ཕྱོགས་སུ་མིང་དང་ཡི་གེ་རྣམས་བཀོད་ལ། ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་གཤིན་རྗེ་གཤེད་ཀྱི་རྐང་པ་གཡས་པས་མནན་པའི་ཚུལ་དུ་བྱས་ནས། སྔགས་འདི་རྗེས་སུ་དྲན་པར་བྱ་བ་སྟེ་འདོན་པར་བྱའོ། ། དེས་འབྲས་བུ་ཅིར་འགྱུར་ཞེ་ན། མཱ་མ་ཀི་ནི་རྒྱལ་རིགས་ཀྱི་བུ་མོའོ། ། སྤྱན་ནི་བྲམ་ཟེའི་བུ་མོའོ། །
རྡོ་རྗེ་ཆེན་པོ་ནི་རྒྱལ་རིགས་དང༌། བློན་པོ་སོགས་རིགས་མཐོན་པོ་སོགས་ཀྱི་བུད་མེད་རྣམས་འགུགས་སོ། ། ཇི་ལྟར་བྱས་པས་ཤེ་ན། ལན་གསུམ་སྟེ། དུས་གསུམ་དག་ཏུ་ཕྲེང་སྔགས་བརྗོད་ན། དེ་མ་ཐག་ཏུ་སྟེ་ཞག་བདུན་གྱིས་སོ། ། སྐྱེས་པ་འགུགས་པ་ལ་ཡང༌། སྐྱེས་པའི་ཐོད་པ་ལ་བཤད་མ་ཐག་པའི་ཆོ་གས་བྱའོ། ། བཅོམ་ལྡན་འདས་ཐུགས་རྡོ་རྗེ་སྟེ་རྡོ་རྗེ་འཆང་ཆེན་པོའོ། ། གཉིས་པ་བདུད་རྩི་འཁྱིལ་པའི་སྔགས་ཀྱིས་གནས་ནས་བསྐྲོད་པའི་ལས་ནི།
དེ་ནས་བཅོམ་ལྡན་འདས་དེ་བཞིན་གཤེགས་པ་རྣམ་པར་སྣང་མཛད་དེ་རྡོ་རྗེ་འཆང་ཆེན་པོས། དམ་ཚིག་སྟེ་དོན་ཡོད་གྲུབ་པའོ། ། དེའི་འོད་ཟེར་མཆོག་ནི་མརྒད་ཀྱི་མདོག་ལྟ་བུའི་འོད་དེ། འོད་དེ་དང་ལྡན་པའི་བདུད་རྩི་འཁྱིལ་པ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། བདུད་རྩིའི་དམ་ཚིག་དོན་ཡོད་གྲུབ་པ་ལས་བྱུང་བའི་ཁྲོ་བོ་བདུད་རྩི་འཁྱིལ་པའི་སྔགས་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། སྔགས་ནི། ན་མཿས་མན་ཏཱ་ཀ་ཡ།
འདིའི་ཆོ་ག་ནི། རྡོ་རྗེ་འཆང་ཡོངས་སུ་གྱུར་པའི་ཕྲག་དོག་རྡོ་རྗེའི་དང་པོའི་སྦྱོར་བ་དང་དཀྱིལ་འཁོར་རྒྱལ་མཆོག་དང་ལྡན་པས་སེམས་དཔའ་སུམ་བརྩེགས་བྱས་ནས་སྐེ་ཚེ་ལན་ཚྭ་སོགས་མཛོ་མོའི་ཁྲག་དང་གཅིག་ཏུ་བྱས་ལ། དེར་དུར་ཁྲོད་ཀྱི་རས་ལ་རླུང་གི་ཟླ་གམ་ངོས་གཉིས་སུ་རྡོ་རྗེ་གཉིས་ཀྱིས་མཚན་པ་བྲིས་ལ་དབུས་སུ་བསྒྲུབ་བྱའི་མིང་དང་སྔགས་སྤེལ་བ་བྲིས་ནས་དགུག་པ་སྔོན་དུ་འགྲོ་བས། སྔ་མ་བཞིན་དུ་བཟླས་ནས་དུར་ཁྲོད་དུ་སྦས་ན་ངེས་པར་བསྐྲོད་པར་འགྱུར་རོ། ། དེ་ནས་སྔགས་འདི་གསུངས་པ་ཙམ་གྱིས་ཞེས་སོགས་ཚིགས་སུ་བཅད་པ་གཅིག་གི་དོན་བཤད་ཟིན་ཏོ། ། རྡོ་རྗེ་སྟེ་བསྒྲུབ་བྱ་བསྐྲད་པར་དཀར་བ། བསྐྲོད་པའི་སྔགས་ཀྱི་སྦྱོར་བ་ཤེས་པ་རྣམས་ལ་ཡང༌། བསྐྲོད་པའི་ལས་རྣམ་རྟོག་པར་བཤད་པའི་ཆོ་གས་བྱའོ། ། གང་གི་སྒོ་ནས་ཤེ་ན། རང་ཉིད་ཀྱི་སྟེ་རྣམ་པར་སྣང་མཛད་ཀྱི་སྦྱོར་བ་དང་ལྡན་པས་བྱའོ། །
དེ་ལྟར་ན་སངས་རྒྱས་ཏེ་བསྐྲོད་པའི་ལས་ལ་མཁས་པའི་དཔུང་དག་ཀྱང་བསྐྲོད་པར་བྱེད་ན་གཞན་ལྟ་སྨོས་ཀྱང་ཅི་དགོས་ཞེས་ཆག་འཆད་པ་ཉིད་ལེགས་སོ། ། གཞན་དག་གིས་ནི་ཇི་བཞིན་མ་བཤད་དོ། ། གསུམ་པ་གཞན་གྱིས་མི་ཐུབ་པའི་རིག་པས་གནོད་པ་བསལ་བའི་ལས་ནི། དེ་ནས་བཅོམ་ལྡན་འདས་དེ་ཁོ་ན་ཉིད་རྟོགས་པའི་རིན་པོ་ཆེའི་རྒྱལ་མཚན་གྱི་ཏོག་དང་ལྡན་པ་རྡོ་རྗེ་འཆང་ཆེན་པོ་ནས་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། ཏིང་ངེ་འཛིན་ཇི་ལྟ་བུ་ཞེ་ན། སངས་རྒྱས་ཀྱི་རྡོ་རྗེ་ནི་རིན་ཆེན་འབྱུང་ལྡན་ཏེ་དེ་བསྐྱེད་པའི་ཏིང་འཛིན་ལའོ། ། གང་ཕྱུང་ན། གཞན་གྱིས་མི་ཐུབ་པའི་སྔགས་འདིའོ། ། གང་ལས་ན། ཉིད་ཀྱི་ཞེས་སོགས་སོ། །
སྔགས་ནི། ན་མཿཞེས་སོགས་སོ། ། མིང་ནི་མགོ་མེད་དོ། ། སྤེལ་བ་ནི་སྭཱཧཱ་སྔོན་དུ་འགྲོ་བས་ཆེ་གེ་མོ་རཀྵ་སྭ་དི་བྷྱོ་བི་མོ་ཙ་ཡ་ཧྲཱིཿཞེས་སྤེལ་ལོ། ། དེ་ནས་སྔགས་འདི་གསུངས་པ་ཙམ་གྱིས། སངས་རྒྱས་ནི་སྒྲུབ་པ་པོ་མངོན་པར་འདོད་པ་སྟེ་འཇིགས་པ་དང་བྲལ་བར་འདོད་པའི་བསྒྲུབ་བྱའོ། ། བདག་ཉིད་ཆེ་བསྐྱེད་ནི། འཇིགས་པ་སེལ་བའི་བརྩོན་འགྲུས་དང་ལྡན་པའི་སྒྲུབ་པ་པོ་ཀུན་ནོ། ། དེས་བསྒྲུབ་བྱ་སྲིན་པོ་སོགས་ཀྱིས་འཇིགས་ཤིང་སྐྲག་པར་གྱུར་པ་མཐོང་ན། དེ་སྐྱོབ་པའི་དོན་དུ་བྱང་ཆུབ་ཀྱི་རིན་ཆེན་འབྱུང་ལྡན་རྗེས་སུ་དྲན་ཞིང་སྒོམ་པའོ། །
ལས་འདི་བསྒྲུབ་བྱ་ཇི་ལྟ་བུ་ལ་སྦྱོར་ཞེ་ན། སྲིན་པོ་སྟེ་ཤ་ཟ་དང༌། སེང་གེ་ལ་སོགས་པ་མ་རུངས་པ་དང༌། གཏུམ་པ་ཕྱིར་རྒོལ་བ་གནོད་པ་བྱེད་པ་དང༌། མེ་དང་སྦྲུལ་ལ་སོགས་པའི་འཇིགས་པ་ཆེན་པོ་འཁྲུགས་པའི་གནས་རྣམས་ལ་བྱའོ། ། ཇི་ལྟར་བྱ་ཞེ་ན། རྡོ་རྗེ་སེམས་ཏེ་རྡོ་རྗེ་འཆང་ཆེན་པོས་རབ་ཏུ་སྦྱར་བའི་རིན་ཆེན་འབྱུང་ལྡན་གྱི་ཏིང་ངེ་འཛིན་ལ་གནས་ནས་གཞན་གྱིས་མི་ཐུབ་པ་ལ་བཀའ་བསྒོ་བའི་ཚུལ་གྱིས་བྱའོ། ། གང་ཞེ་ན། བསྲུང་བ་ལ་སོགས་པའི་ལས་རྣམས་རྟོག་པ་ལས་འབྱུང་བའི་ཆོ་ག་བཞིན་དུ་བྱེད་པའི་བྱ་བ་ལ་འཇུག་པའོ། ། ཆོ་ག་ནི་རིན་ཆེན་འབྱུང་ལྡན་གྱི་རྣལ་འབྱོར་པས་ལག་མཐིལ་གཉིས་སུ་ཡི་གེ་ཧཱུྃ་རིང་པོ་ལས་བྱུང་བའི་ཉི་མའི་དཀྱིལ་འཁོར་གཉིས་བསམས་ལ་གཞན་གྱིས་མི་ཐུབ་པ་ལ་བཀའ་བསྒོས་ནས།
བསྒྲུབ་བྱའི་ལུས་ལ་སྲིན་པོ་སོགས་དྲངས་ཤིང་ཉི་མ་གཉིས་ཀྱི་དབུས་སུ་ཆུད་པར་བྱས་ལ་དེའི་འོད་ཟེར་གྱིས་བསྲེགས་ཏེ་ཐལ་བར་བྱས་པར་བསམ་ཞིང་སྔགས་བཟླས་ན་བདེ་བར་གནས་པར་འགྱུར་རོ། ། བཞི་པ་རྟ་མགྲིན་གྱི་སྔགས་ཀྱིས་དུག་བསལ་བའི་ལས་ནི། དེ་ནས་བཅོམ་ལྡན་འདས་དེ་བཞིན་གཤེགས་པ་ཚེ་དཔག་ཏུ་མེད་པ་སྟེ་རྡོ་རྗེ་འཆང་ཆེན་པོས། དཔག་ཏུ་མེད་པའི་རྡོ་རྗེ་འོད་དཔག་མེད་འབྱུང་ཞིང་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། པདྨོ་སྟེ་འོད་དཔག་ཏུ་མེད་པ་ལས་འབྱུང་བའི་རྡོ་རྗེ་ཁྲོ་བོ་རྟ་མགྲིན་གྱི་སྔགས་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། སྔགས་ནི། ན་མཿཞེས་སོགས་སོ། །
མིང་ནི་མགོ་མེད་དོ། ། སྤེལ་བ་ནི། ཆེ་གེ་མོའི་བྷི་ཥ་དི་ཀམ་ཨ་པ་ཧ་ར་ཧཱུྃ་ཞེས་སྤེལ་ལོ། ། དེ་ནས་སྔགས་འདི་གསུངས་པ་ཙམ་གྱིས་ཆོས་ཀྱི་རྡོ་རྗེ་འོད་དཔག་ཏུ་མེད་པ། ཆེ་མཆོག་སྐྱེས་ནི་དེ་ལས་སྐྱེས་པའི་རྟ་མགྲིན་ལ་སོགས་པའོ། ། དེ་འདུལ་བའི་བགེགས་ལའང་ཆེ་མཆོག་སྐྱེས་ཞེས་བརྗོད་དོ། ། དེས་བགེགས་དེ་རྣམས་འཇིགས་ཤིང་བརྒྱལ་བར་གྱུར་ཏེ་ཚར་གཅོད་དོ། ། ཚར་བཅད་ཟིན་པའི་གདུལ་བྱ་དེ་དག་ཡེ་ཤེས་རྒྱལ་པོ་འོད་དཔག་ཏུ་མེད་པ་རྗེས་སུ་དྲན་པར་འགྱུར་རོ། ། སྔགས་འདི་ལས་ནུས་པ་ཅི་ཐོབ་ཅེ་ན། ནམ་མཁའི་དབྱིངས་ཐམས་ཅད་རྡོ་རྗེ་ཕྱེད་པར་དཀའ་བའི་ཧ་ལ་ཧ་ལའི་དུག་གིས་ཡོངས་སུ་གང་བའི་འོད་དེ་ནུས་པ་ཡང་ཁྲོ་བོའི་རྒྱལ་པོ་རྟ་མགྲིན་བསྐུལ་བར་བྱེད་པའི་སྔགས་འདི་ཡིས་དུག་རྣམས་ཐམས་ཅད་མེད་པར་བྱེད་ཅེས་སྦྱར་རོ། །
མན་ངག་ནི། འོད་དཔག་མེད་ཀྱི་དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་བསྒོམས་ནས། བསྒྲུབ་བྱ་འོད་དཔག་མེད་ཡོངས་སུ་གྱུར་པའི་རྟ་མགྲིན་གྱི་སེམས་དཔའ་སུམ་རྩེག་ཏུ་བསམས་ནས། དེའི་སྙིང་ཁར་ཟླ་བ་ལ་གནས་པའི་ཏིང་ངེ་འཛིན་སེམས་དཔའི་འོད་ཟེར་གྱིས་བསྒྲུབ་བྱའི་ལུས་བཀང་ནས་དུག་སྤར་བར་བྱའོ། ། དེ་ནས་ལག་པ་གཡས་པའི་མཐིལ་དུ་ཟླ་བའི་སྟེང་དུ་ཡི་གེ་ཧཾ་དཀར་པོ་བསམས་ནས་ལག་པའི་སོར་ཚིགས་རྣམས་ལ། ཨོཾ། ཛྲིཾ། ཧྲི། ས།
ཞེས་བཀོད་ལ་སྔགས་བརྗོད་པ་སྔོན་དུ་འགྲོ་བས་ལག་པ་ལ་བཀོད་པའི་ཚོགས་ཀྱིས་སྤྱི་བོ་ནས་བྱབས་པས་འོད་ཟེར་དཀར་པོ་ཕྲེང་བའི་ཆུ་རྒྱུན་ལྟ་བུས་དུག་ས་འོག་ཏུ་བཏང་ནས་ལུང་སྟོང་པར་བསམས་ན་དུག་སེལ་བར་འགྱུར་རོ། ། ལྔ་པ་དབྱུག་སྔོན་ཅན་གྱིས་གསད་པའི་ལས་ནི། དེ་ནས་བཅོམ་ལྡན་འདས་དེ་བཞིན་གཤེགས་པ་གདོན་མི་ཟ་བར་སྒྲུབ་པ་སྟེ། རྡོ་རྗེ་འཆང་ཆེན་པོས་གདོན་མི་ཟ་བའི་དམ་ཚིག་ནི་དོན་ཡོད་གྲུབ་པ་སྟེ། དེ་འབྱུང་བ་ཉིད་ཏོག་སྟེ་རྒྱལ་མཚན་ནོ། ། རྡོ་རྗེ་ནི་མི་ཕྱེད་པའི་མཚན་མ་སྟེ། གཞན་གྱིས་མི་ཕྱེད་པའི་དོན་ཡོད་གྲུབ་པ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས། རྡོ་རྗེ་བེ་ཅོན་སྔོན་པོ་ཁྲོ་བོའི་རྒྱལ་པོའི་སྔགས་འདི་འབྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། །
སྔགས་ནི་ན་མཿས་མན་ཏ་ཀ་ཡ་ཝཱཀ་ཙིཏྟ་ཞེས་སོགས་སོ། ། མིང་ནི་མགོ་མེད་དོ། ། སྤེལ་བ་ནི། སྭཱཧཱའི་སྔོན་དུ་འགྲོ་བས་ཆེ་གེ་མོ་མཱ་ར་ཡ་ཕཊ་ཅེས་སྤེལ་ལོ། ། དེ་ནས་སྔགས་འདི་གསུངས་པ་ཙམ་གྱིས། གདུག་པའི་མཆོག་ལས་བྱུང་བ་བརྒྱ་བྱིན་ལ་སོགས་པའི་བགེགས་ཀྱི་གཙོ་བོ་ཀུན་ཡིད་ནི་འཇིགས་ཞེས་སོགས་སོ། ། ཚིག་རྐང་པ་གཉིས་ནི་སླའོ། ། གྲགས་ཆེན་ཁྲོ་བོའི་རྒྱལ་པོ་དབྱུག་སྔོན་ཅན་གྱི་སྔགས་འདི་བརྒྱ་རྩ་བརྒྱད་དུ་བཟླས་ནས་ནི་གདུག་པ་ཐམས་ཅད་སོད་པར་འགྱུར་རོ། ། ཚུལ་ཇི་ལྟ་བུས་ཤེ་ན། རྟོག་པར་བཤད་པའི་ཆོ་ག་ཚུལ་བཞིན་དུ་སྦྱར་ནས་ལྷ་རྣམས་བསྐུལ་བ་ཡིས་སོ། །
ཆོ་ག་ནི། དོན་ཡོད་གྲུབ་པའི་དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ལ་དུར་ཁྲོད་ཀྱི་རས་ལ་འཁོར་ལོ་རྩིབས་བཅུ་དྲུག་པ་བྲིས་ཏེ། དེའི་སྟེང་དུ་སྣ་ཚོགས་རྡོ་རྗེ་བྲི། དེའི་ལྟེ་བའི་མེའི་དཀྱིལ་འཁོར་ལ་སྐེ་ཚེ་དང་ལན་ཚྭ་དང་ཉུངས་མར་དང༌། དུག་དང༌། ད་དྷུ་རའི་ཁུ་བའི་རྫས་འདི་དག་གིས་བསྒྲུབ་བྱའི་མིང་དང་སྤེལ་བའི་སྔགས་བྲིས་ལ། དགུག་པ་སྔོན་དུ་འགྲོ་བས་ཆུ་བོའོ་ངོགས་གཉིས་དང༌། གྲོག་མཁར་གྱི་ས་དང༌།
བསྒྲུབ་བྱའི་རྐང་རྗེས་ཀྱི་ས་རྣམས་བདུད་རྩི་ལྔ་དང་ལྡན་པ་ལས་བྱས་པའི་གཟུགས་བརྙན་གྱི་སྙིང་ཁར་བཅུག་ནས་དེ་ཐོད་པ་ཁ་སྦྱར་དུ་བཞག་གོ ། དེ་ན་ཉི་མ་ཕྱེད་དམ་མཚན་ཕྱེད་ན་རྐང་པ་གཡོན་པས་མནན་ཏེ་སྔགས་བརྒྱ་རྩ་བརྒྱད་བཟླས་ན་འཆི་བར་འགྱུར་རོ། ། གལ་ཏེ་འཇིགས་པར་མ་གྱུར་ན། དེའི་ཚེ་ཐོད་པ་གསུམ། སྒྱེད་པུར་བྱས་ལ། དེའི་སྟེང་དུ་འཕྲུལ་འཁོར་བཞག་ལ། རོ་བསྲེགས་པའི་ཤིང་གི་མེས་གདུང་བར་བྱས་ན་ཚ་བའི་རིམས་ཀྱིས་འཛིན་པར་འགྱུར་རོ། ། འཕྲུལ་འཁོར་དེ་ཉིད་མེར་བཅུག་ན་དེའི་ཚེ་འཕྲལ་དུ་འཆི་བར་འགྱུར་རོ། ། དྲུག་པ་སྟོབས་པོ་ཆེའི་སྔགས་ཀྱིས་ཆར་དབབ་པའི་ལས་ནི། དེ་ནས་བཅོམ་ལྡན་འདས་དེ་བཞིན་གཤེགས་པ་མི་བསྐྱོད་པ་སྟེ།
རྡོ་རྗེ་འཆང་ཆེན་པོ་ཞེ་སྡང་རྡོ་རྗེར་ཡོངས་སུ་གྱུར་པས། ཀུན་ནས་ཆར་ཆེན་པོ་འབབ་པའི་སྤྲིན་གྱི་དཔལ་དང་ལྡན་པའི་སྟོབས་པོ་ཆེ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས། སྟོབས་པོ་ཆེའི་སྔགས་འདི་ཉིད་ཀྱིས་ཞེས་སོགས་སོ། ། སྔགས་ནི་ན་མཿཞེས་སོགས་སོ། ། མིང་ནི་མགོ་མེད་དོ། ། སྤེལ་བ་ནི། སྭཱཧཱ་སྔོན་དུ་འགྲོ་བས། པ་རི་ཤ་དྷཱ་རཾ་པ་ཏ་ཡ་ཧྲཱིཿཅེས་པ་སྤེལ་ལོ། ། དེ་ནས་སྔགས་འདི་གསུངས་པ་ཙམ་གྱིས་ཞེས་པ་ནས། རྗེས་སུ་དྲན་ཞེས་པའི་བར་དུ་བཤད་དེ་སླའོ། །
ཕན་ཡོན་ཅི་ཐོབ་ཅེ་ན། སྔགས་འདི་ལན་བརྒྱ་རྩ་བརྒྱད་དུ་བཟླས་པ་ཙམ་དང༌། མི་བསྐྱོད་པའི་དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་ལ་གནས་པའི་སྦྱོར་བ་ཡིས། ཀླུ་དབང་དུ་བྱ་བ་ལ་སོགས་པའི་ལས་ཐམས་ཅད་བསྒྲུབ་པར་བྱ། དེ་ལྟར་བྱས་པས་ཐན་པ་བྱུང་བའི་དུས་སུ་ཡང༌། ཆུའི་དཀྱིལ་འཁོར་འབེབས་པར་བྱེད། ། ཅེས་སོ། ། ལས་སྦྱོར་ནི་མངོན་སྤྱོད་ཀྱི་རྫས་རྣམས་ཀྱིས་དུར་ཁྲོད་ཀྱི་རས་ལ་པདྨ་འདབ་མ་བརྒྱད་པའི་འདབ་མ་ལ། ཀླུ་བརྒྱད་བྲིས་ལ་དེ་རྣམས་ཀྱི་སྙིང་ཁ་དང༌།
སྤྱི་བོར་ཧཱུྃ་ནཾ་ཧཱུྃ་ཞེས་པ་དང་སྔགས་སྤེལ་ལོ། ། ལྟེ་བའི་དབུས་སུ་ཨོཾ་ཨཱཿཧཱུྃ་བཛྲ་དྷ་ར་ཨ་ཛྙཱ་པ་ཡ་ཏི། སརྦ་ནཱ་གཱ་བར་ཥ་དྷཱ་རཱ་མུད་སྲི་ཛ་ཏ་ཧྲཱིཿསྭཱཧཱ། ཞེས་པ་བཀོད་ནས་ཡང་འཕྲུལ་འཁོར་གཉིས་པ་དེ་བཞིན་དུ་བྲིས་པ་ལ་ཁ་སྦྱར་ཏེ། དགུག་པ་སྔོན་དུ་འགྲོ་བས་གཟུགས་ཅན་གྱི་སྙིང་ཁར་གཞུག་གོ ། གཟུགས་བརྙན་ནི་ཆོ་ག་འདིས་བྱ་སྟེ། ཆུ་བོའི་ངོགས་གཉིས་ཀྱི་ས་བདུད་རྩི་ལྔ་དང་ལྡན་པ་ལས་བྱས་པ། མངོན་སྤྱོད་ཀྱི་རྫས་ཀྱིས་ཉེ་བར་བྱུགས་ཏེ་དུར་ཁྲོད་ཀྱི་མེ་ལ་སྔགས་བརྗོད་ཅིང་གདུང་བར་བྱས་ན་ཀླུ་རྣམས་ཀྱིས་ཆར་འབེབས་པར་འགྱུར་རོ། ། བདུན་པ་འདོད་རྒྱལ་གྱིས་རྒྱལ་པོ་སོགས་དགུག་པ་ནི། དེ་ནས་བཅོམ་ལྡན་འདས་ཀུན་ཏུ་སྒྲོག་པའི་རྡོ་རྗེ་སྟེ།
འདོད་པའི་རྒྱལ་པོ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། བགེགས་རྣམས་འཆིང་བས་དེ་བཞིན་གཤེགས་པ་ཐམས་ཅད་ཀྱི་ཊཀི་སྟེ། ཊཀི་འཆིང་བ་ལའོ། ། ཞེས་པའོ། ། གཙོ་བོ་ཡིན་པས་རྒྱལ་པོ་སྟེ་ཁྲོ་བོ་ཆེན་པོའི་སྔགས་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། སྔགས་ནི་ན་མཿཞེས་སོགས་ཏེ། མགོ་ན་ཨོཾ་དང༌།
ཐ་མར་སྭཱཧཱ་མེད་པས་བཏུས་པའོ། ། སྤེལ་བ་ནི། ཆེ་གེ་མོས་ཨ་ཀར་ཤ་ཡ་ཧྲི། ཞེས་པའོ། ། ཕན་ཡོན་ནི། དེ་ནས་སྔགས་འདི་གསུངས་པ་ཙམ་གྱིས། སངས་རྒྱས་ཀུན་གྱི་བགེགས་རྣམས་ཏེ་ཚར་བཅད་རྗེས་བཟུང་ཡོངས་སུ་ཤེས་པས་སོ། ། བདག་ཉིད་ཆེ་སྐྱེས་ནི་རྫུ་འཕྲུལ་དང་ལྡན་པའི་བགེགས་རྣམས་ཏེ་དེ་དག་འཇིགས་ཤིང་ཀུན་ཏུ་སྐྲག་པས་རྡོ་རྗེ་གསུམ་སྟེ། རྡོ་རྗེ་འཆང་ཆེན་པོ་རྗེས་སུ་དྲན་ནོ། ། དམ་ཚིག་ནི་ཊཀིའི་རྒྱལ་པོ་ཡིན་ལ།
ལྡན་གྱུར་ནི་བློས་དམིགས་པ་དང་ལྡན་པའོ། ། དོན་ནི། སྔགས་འདི་གསུངས་པ་ཙམ་གྱིས། བགེགས་རྣམས་འཇིགས་ཤིང་འདོད་རྒྱལ་ལ་དམིགས་ནས་རྡོ་རྗེ་འཆང་རྗེས་སུ་དྲན་ནོ་ཞེས་པའི་དོན་ནོ། ། ལས་སྦྱོར་ནི། རྡོ་རྗེ་སེམས་དཔའ་སྟེ། ཞེ་སྡང་རྡོ་རྗེའི་རྣལ་འབྱོར་པས། རྡོ་རྗེ་ལྕགས་ཀྱུས་བྱིན་གྱིས་བརླབས་པ་སྟེ། མཚན་པའི་རྐང་པ་གཡས་པས་ལིངྒ་སྟེ་བསྒྲུབ་བྱའི་གཟུགས་བརྙན་བཙག་གིས་ས་ལ་བྲིས་པའི་སྙིང་ཁའི་ཕྱོགས་སུ་མིང་སྤེལ་དང་སྔགས་བྲིས་ནས། རྣམ་ཤེས་དགུག་ཅིང་མནན་ནས་རྡོ་རྗེ་གསུམ་གྱི་སྔགས་ཏེ་འདོད་རྒྱལ་གྱི་སྔགས་བརྒྱ་རྩ་བརྒྱད་བཟླས་པས།
སྔགས་རྣམས་ཐམས་ཅད་ནི་སྔགས་ཀྱི་དགུག་བྱ་རྒྱལ་པོ་རྣམས་ཏེ་དེ་རྣམས་དགུག་པར་བྱེད་དོ། ། བརྒྱད་པ་མི་གཡོ་བའི་རིག་པས་ཚངས་པ་དགུག་པ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཡེ་ཤེས་ཀྱི་ཕྲེང་བའི་ཆུའི་རྡོ་རྗེ་མི་གཡོ་བ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། མི་གཡོ་བ་རྡོ་རྗེ་གཏུམ་པོའི་དམ་ཚིག་གི་སྔགས་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། སྔགས་ནི། ན་མཿཞེས་སོགས་སོ། ། མིང་ནི་མགོ་མེད་ཅེས་བྱ་སྟེ།
སྭཱཧཱར་ལྡན་ཞིང་ཨོཾ་མེད་པ། ། མིང་ནི་མགོ་མེད་ཞེས་བྱ་སྟེ། ། ཞེས་རྡོ་རྗེ་གཙུག་ཏོར་ལས་སོ། ། སྤེལ་བ་ནི་གཤིན་རྗེ་གཤེད་ཀྱི་སྐབས་དང་འདྲའོ། ། དེ་ནས་སྔགས་འདི་གསུངས་པ་ཙམ་གྱིས་ཚངས་པ་ལ་སོགས་པའི་ལྷ་ཀུན་འཁོར་མངག་གཞུག་པ་དང་བཅས་པ་རྣམས་བརྒྱལ་ཞིང་ཡིད་རབ་ཏུ་སྐྲག་ནས་རྡོ་རྗེའི་སྐུ་རྡོ་རྗེ་འཆང་རྗེས་སུ་དྲན་པ་སྟེ། སྐྱབས་སུ་སོང་བའོ། ། ཁྲོ་བོ་ཆེན་པོ་མི་གཡོ་བའི་ཕྲེང་སྔགས་འདི་ཡིས་ནི། ལྷ་ཆེན་དེ་དབང་ཕྱུག་ཆེན་པོ་ལ་སོགས་པའི་ལྷ་དམ་ཚིག་ལས་འདས་པའི་འཇིགས་པས་སྐྲག་པར་གྱུར་ནས། ཁ་སྦྱར་ལུས་ཀྱི་སྟེ་འཁྲུལ་འཁོར་ཁ་སྦྱར་བས་འགུགས་པར་འགྱུར་རོ། ། དེ་ཡང་ཞེ་སྡང་རྡོ་རྗེའི་ཏིང་ངེ་འཛིན་གཉིས་ལ་གནས་ནས།
ལས་རྒྱལ་མཆོག་གྲོ་ག་སོགས་ལ་གྷི་ཝང་གུར་གུམ་སོགས་ཀྱིས་བསྒྲུབ་བྱ་ཚངས་པ་སོགས་ཀྱི་གཟུགས་མིང་གིས་མཚན་པར་ཐུགས་ཀར་བྲིས་ལ། ཡང་འཁོར་ལོ་གཉིས་པ་སྔགས་དང་མིང་གཡོན་བསྐོར་དུ་གཅིག་པ་གཅིག་བྱས་ཏེ། གཉིས་པོ་ཁ་སྦྱར་ལ་རྣམ་ཤེས་དགུག་ཅིང་མི་གཡོ་བའི་ང་རྒྱལ་གྱིས་རྡོ་རྗེ་ལྕགས་ཀྱུས་མཚན་པའི་རྐང་པ་གཡོན་པས་མནན་ལ། སྔགས་ཟློ་བའི་དུས་སུ་ཞེ་སྡང་རྡོ་རྗེའི་ང་རྒྱལ་གྱིས་བཟླས་ན་ཚངས་པ་སོགས་ཁུགས་པར་འགྱུར་རོ། ། དགུ་པ་གནོད་མཛེས་ཀྱི་རིག་པས་བུ་མོ་དགུག་པ་ནི། དེ་ནས་བཅོམ་ལྡན་འདས་དམ་ཚིག་རྣམ་པར་འཕྲུལ་བའི་རྡོ་རྗེ་སྟེ། རྡོ་རྗེ་འཆང་གི་བཀའ་རབ་ཏུ་འཇུག་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རྡོ་རྗེ་འཛིན་ཐམས་ཅད་ཀྱི་དམ་ཚིག་སྟེ་བཀའི་ངོ་བོ་གདུག་པ་རྣམ་པར་འདུལ་བའི་ཁྲོ་བོ་ཆེན་པོ་གནོད་མཛེས་ཀྱི་སྔགས་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ༌། ། སྔགས་ནི་ཨོཾ་ཞེས་སོགས་སོ། ། མིང་ནི་མཐའ་མེད་དོ། །
གང་ལ་ཨོཾ་ཡོད་སྭཱཧཱ་མེད། ། དེ་ནི་མཐའ་མེད་ཅེས་བྱར་བརྗོད། ། ཅེས་སོ། ། སྤེལ་བ་ནི། ཨ་ཀར་ཤ་ཡ་ཧྲི། ཅེས་པའོ། ། དེ་ནས་སྔགས་འདི་གསུངས་པ་ཙམ་གྱིས་ལྷ་དང་ཀླུ་ལ་སོགས་པའི་བུ་མོ་མཐུ་ཆེན་ཐམས་ཅད་ཆགས་པའི་དབང་གིས་སྐྲ་བཤིག གོས་དང་བྲལ་བར་གྱུར་ནས་རྡོ་རྗེ་སེམས་དཔའ་རྗེས་སུ་དྲན་ཞིང་སྐྱབས་སུ་སོང་ངོ༌། ། ལས་སྦྱོར་ནི། རྡོ་རྗེ་སེམས་དཔའ་ནི་རང་གི་ཡེ་ཤེས་སེམས་དཔའོ། །
དེའི་ཞབས་ཀྱིས་ནི་འོད་ཟེར་རོ། ། དེས་མནན་པ་ནི་བསྐོར་བའོ། ། དེ་བཞིན་གཤེགས་པ་ཀུན་བདག་ནི་བསྒྲུབ་བྱ་ཡེ་ཤེས་སེམས་དཔའོ། ། དེ་ལྕགས་ཀྱུ་དང་ཞགས་པས་བཅིངས་ནས་བུ་མོ་དགུག་པར་བྱའོ། ། བུ་མོ་ནི་མཚོན་པ་ཙམ་མོ། ། མཆོག་ནི་འགུགས་པའི་ལས་ཀྱི་མཆོག་གོ ། འདི་ཞེ་སྡང་རྡོ་རྗེའི་ཏིང་ངེ་འཛིན་གཉིས་ལ་གནས་ནས་ལས་རྒྱལ་མཆོག་བྱའོ། ། སྔགས་ཀྱི་ལས་བསྟན་ཟིན་ཏོ། ། གཉིས་པ་བསམ་གཏན་གྱི་ལས་ལ་གཉིས་ཏེ། མཚམས་སྦྱར་བ་དང༌།
ལས་རྒྱས་པར་བཤད་པའོ། ། དང་པོ་ནི། དེ་ནས་རྡོ་རྗེ་འཆང་ཆེན་པོས་དམ་ཚིག་ཆེན་པོ་སྟེ་སྒྲུབ་པ་པོ་རྣམས་ཀྱིས་དགུག་པ་ལ་སོགས་པའི་སེམས་ཅན་གྱི་དོན་བྱེད་པའི་དེ་ཁོ་ན་ཉིད་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། དམ་ཚིག་ཆེན་པོ་སྟེ་སློབ་བཞིན་པ་རྣམས་ཀྱི་སྐུ་གསུང་ཐུགས་ཀྱི་རྡོ་རྗེ་གསུམ་གྱི་གསང་བ་གསུང་གི་དམ་ཚིག་དེ་ཁོ་ན་ཉིད་ཀྱི་གནས་དགུག་པ་ལ་སོགས་པའི་ལས་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། གཉིས་པ་ལ་བཞི་སྟེ། སྐུ་གསུང་ཐུགས་དགུག་པ་དང༌། རང་གི་མཚན་མས་དགུག་པ་དང༌།
སྔགས་དང་ཕྱག་རྒྱས་འགྲུབ་ཚུལ་དང༌། སྦྱོར་བའི་ཏིང་ངེ་འཛིན་བསྟན་པའོ། ། དང་པོ་ལ་བསྡུས་པའི་དོན་ནི། གཏི་མུག་ལ་སྤྱོད་པ་རྣམ་སྣང་དང༌། འདོད་ཆགས་ལ་སྤྱོད་པ་འོད་དཔག་མེད་དང༌། ། ཞེ་སྡང་ལ་སྤྱོད་པ་མི་བསྐྱོད་པའི་ཏིང་ངེ་འཛིན་གསུམ་ལ་གནས་ནས། ལས་རྒྱལ་མཆོག་ལ་རྣམ་སྣང་གི་རྣལ་འབྱོར་པས་འཁོར་ལོས་མཚན་པའི་ལྕགས་ཀྱུ་དང་ཞགས་པ། འོད་དཔག་མེད་ཀྱི་པདྨས་མཚན་པ་དང༌། མི་བསྐྱོད་པའི་རྡོ་རྗེས་མཚན་པའི་ལྕགས་ཀྱུ་དང་ཞགས་པ་སྤྲོས་ནས། བསྒྲུབ་བྱ་ལ་འཁོར་ལོ་དང་པདྨ་དང་རྡོ་རྗེས་མཚན་པའི་ལྕགས་ཀྱུ་དང་ཞགས་པ་རྣམས་ཞུགས་ནས།
དེས་བཀུག་པར་བསམ་མོ། ། འདིར་རིགས་གསུམ་གྱི་ལས་གསུངས་པས། རིན་འབྱུང་དང་དོན་འགྲུབ་དེར་བསྡུས་ནས། རིན་ཆེན་དང་རལ་གྲིས་མཚན་པའི་ལྕགས་ཀྱུ་དང་ཞགས་པས་འགུགས་པ་ཡང་མཚོན་ནོ། ། ཚིག་དོན་ནི་རྣམ་པར་བསྒོམ་མོ། ། སུ་ཞིག་གིས་ན། རྡོ་རྗེ་སེམས་དཔའ་སྟེ་སྒྲུབ་པ་པོ་སེམས་བརྟན་པར་གྱུར་པས་སོ། ། གང་བསྒོམ་ན། སངས་རྒྱས་རྡོ་རྗེ་སྟེ་བསྒྲུབ་བྱ་པཎྜི་ཏ་སོགས་བསྒྲུབ་བྱ་འགུགས་དཀའ་བ་རྣམས་ཀྱི་སྐུ་གསུམ་སྟེ་སྐུ་གསུང་ཐུགས་རྣམས་ལ། རང་རང་གིས་འཛིན་པའི་ཕྱག་མཚན་ཞུགས་པ་དང་རྡོ་རྗེ་ཀྱོ་བ་ལས་འོད་ཟེར་ཞགས་པ་དང་ལྕགས་ཀྱུའི་རྣམ་པར་འདྲ་བ་འཕྲོས་པས་དགུག་པར་བསྒོམ་མོ། །
འདི་ནི་སངས་རྒྱས་དགུག་པ་སྟེ་སྐུ་དགུག་པ་དམ་པའོ། ། ཐུགས་དགུག་པ་ནི། ངེས་པར་དགུགས་པར་འགྱུར་རོ་ཞེས་དྲང་ངོ༌། ། གང་ན། རྡོ་རྗེ་སེམས་དཔའ་རྒྱལ་པོ་ཆེན་པོ་སྟེ་བསྒྲུབ་བྱའི་ཐུགས་རྡོ་རྗེའོ། ། ཐབས་གང་གིས་ཤེ་ན། སངས་རྒྱས་ནི་གསོལ་བ་འདེབས་པ་པོ་ཞེས་བཤད་དེ། པཎྜི་ཏ་སོགས་འགུགས་པར་འདོད་པས་སངས་རྒྱས་ཀྱི་ཐུགས་བསྐུལ་བར་བྱེད་པའི་སྒྲུབ་པ་པོའོ། ། དེའི་གསུང་སྐུ་ནི་ཚིག་གི་ཚོགས་ཏེ། ངག་གི་བཟླས་པའི་སྦྱོར་བ་ཡིས།
འཁོར་གྱི་ཚོགས་མང་པོ་དང་ལྡན་པས་འཁོར་ལོ་ཆེན་པོ་སྟེ། འཁོར་གྱི་དཀྱིལ་འཁོར་གྱི་བདག་པོ་པཎྜི་ཏ་ལ་སོགས་པའི་སེམས་ལ། འོད་ཟེར་གྱི་ཚོགས་ལྕགས་ཀྱུའི་རྣམ་པར་གཏོང་བའི་སྦྱོར་བ་ལས་སོ། ། དུས་ནི་རྟག་ཏུ་སྟེ་ནམ་འདོད་འདོད་ཀྱིས་དུས་སུའོ། ། གང་དག་བུ་སྟོན་སོགས་དཀྱིལ་འཁོར་གྱི་བདག་པོ་མི་བསྐྱོད་པ་ལ་འཆད་པ་ནི། འགྲེལ་པས། དཀྱིལ་འཁོར་གྱི་བདག་པོ་དེའི་ཐུགས་འགུགས་པའི་ཕྱིར་ཞེས་གསུངས་པ་དང་འགལ་ལོ། ། སུ་ཞིག་གིས་འགུགས་ཤེ་ན། རྡོ་རྗེ་མི་ཕྱེད་གསུམ་བསྒོམས་ཏེ་རྣམ་སྣང་ལ་སོགས་པའི་རིགས་གསུམ་གྱི་རྣལ་འབྱོར་པ་རྣམས་ཀྱིས་སོ། ། ཐབས་ནི།
རྣལ་འབྱོར་པ་གང་གིས་ཐབས་གང་གིས་འགུགས་ཤེ་ན། རྣམ་སྣང་གི་རྣལ་འབྱོར་པས་འཁོར་ལོ་དང༌། འོད་དཔག་མེད་ཀྱི་པདྨོ་དང༌། མི་བསྐྱོད་པའི་རྣལ་འབྱོར་པས་རྡོ་རྗེ་ཆེ་ཞེས་པ་སྟེ། དེ་རྣམས་ལས་འཕྲོས་པའི་འོད་ཟེར་གྱི་ཚོགས་ལྕགས་ཀྱུའི་རྣམ་པ་བཏང་ནས། དེ་ཡིས་བསྒྲུབ་བྱའི་སྙིང་དགུག་པར་བྱའོ། ། སྔགས་རྣམས་ཐམས་ཅད་ནི་སྔགས་ཀྱིས་དགུག་པར་བྱ་བའི་བསྒྲུབ་བྱ་ཐམས་ཅད་དེ། ཐབས་འདི་ནི་དེ་དག་དགུག་པའི་མཆོག་གོ ། ལས་སྦྱོར་དངོས་ནི། རང་རྡོ་རྗེ་སེམས་དཔའི་ཏིང་ངེ་འཛིན་གཉིས་དང་ལྡན་པས།
ཡེ་ཤེས་སེམས་དཔའི་ཐུགས་ཀའི་རྡོ་རྗེ་ལ་གནས་པའི་ཧཱུྃ་ལས། འོད་ཟེར་རླུང་གི་དཀྱིལ་འཁོར་གྱི་རྣམ་པར་སྤྲོས་ལ་དེའི་སྟེང་དུ་བསྒྲུབ་བྱ་པཎྜི་ཏ་སོགས་བཞག་ཅིང་ཞགས་པ་དང་ལྕགས་ཀྱུའི་རྣམ་པས་བཅིངས་ཤིང་དགུག་གོ ། ཡང་ན་སྐུ་གསུང་ཐུགས་རྡོ་རྗེ་གསུམ་གང་རུང་བསྒོམས་ལ་ཡེ་ཤེས་སེམས་དཔའི་ཐུགས་ཀའི་རང་རང་གི་ཕྱག་མཚན་ལ་གནས་པའི་ཏིང་འཛིན་སེམས་དཔའི་འོད་ཟེར་གྱིས་སྔ་མ་བཞིན་དུ་བསྒྲུབ་བོ། ། གཉིས་པ་རང་ནི་མཚན་མས་དགུག་པ་ལ་དྲུག་ལས། མིའི་བུ་མོ་དགུག་པ་ལ། བསྡུས་དོན་ནི། རང་རྡོ་རྗེ་སེམས་དཔའི་ཏིང་ངེ་འཛིན་གཉིས་དང་ལྡན་པས་རྡོ་རྗེ་སེམས་དཔའ་ཡོངས་སུ་གྱུར་པའི་སྣ་ཚོགས་རྡོ་རྗེའི་སྟེང་དུ་མིའི་བུ་མོ་བསྒོམས་ལ། འོད་ཟེར་གྱི་ལྕགས་ཀྱུས་དྲངས་ཤིང༌། རླུང་གིས་སྣ་ཚོགས་རྡོ་རྗེ་དྲངས་པར་བསམ་མོ། ། ཚིག་དོན་ནི།
རང་སྔགས་སྐྱེས་བུ་སྟེ་རང་གི་ལྷག་པའི་ལྷ་ཡོངས་སུ་གྱུར་པ་ལས། ཐམས་ཅད་རྡོ་རྗེ་དངོས་ཏེ་སྣ་ཚོགས་རྡོ་རྗེའོ། ། ཞི་བ་ནི་མཛེས་པའོ། ། དེ་ལ་མིའི་བུ་མོ་མཆོག་རྣམས་ཀྱི་གཟུགས་བསྒོམས་ནས། དེའི་སྙིང་ཁར་རྡོ་རྗེ་ཀྱོ་བ་སྦྱར་ཞིང༌། རླུང་གི་དཀྱིལ་འཁོར་གྱི་སྟེང་དུ་བཞག་པའི་སྦྱོར་བ་ཡིས། ངེས་པར་རྟག་ཏུ་སྟེ་ནམ་འདོད་པའི་དུས་སུ་འགུགས་པར་འགྱུར་རོ། ། གཉིས་པ་ཤ་ཙི་དགུག་པ་ལ། བསྡུས་དོན་ནི། རྣམ་སྣང་གི་ཏིང་ངེ་འཛིན་གཉིས་དང་ལྡན་པས།
རྣམ་སྣང་ཡོངས་སུ་གྱུར་པའི་ཟླ་བའི་དཀྱིལ་འཁོར་བསྒོམས་ལ། རྣམ་སྣང་གིས་བཀའ་བསྒོས་པའི་བདུད་རྩི་ཐབས་སྦྱོར་གྱིས་ཤ་ཙི་བླངས་ཏེ་དེའི་སྟེང་དུ་བཞག་ལ། ལྕགས་ཀྱུ་དང་རླུང་གིས་དགུག་ཅིང་སྔགས་བཟླའོ། ། ཚིག་དོན་ནི། རྣམ་པར་སྣང་མཛད་ཀྱི་རྣལ་འབྱོར་པས་རྣམ་པར་སྣང་མཛད་ཀྱི་གཟུགས་ཆེན་པོ་ཟླ་བའི་དཀྱིལ་འཁོར་རྣམ་པར་ཡོངས་སུ་གྱུར་པར་བསྒོམ་པར་བྱའོ། ། དེ་ནས་རྣམ་སྣང་གིས་བཀའ་བསྒོས་པའི་བདུད་རྩི་ཐབས་སྦྱོར་གྱིས་བརྒྱ་བྱིན་གྱི་ཁང་པ་ནས་ཤ་ཙི་བླངས་ནས་དེར་གནས་པར་བསམས་ལ། རྡོ་རྗེ་བདུད་རྩི་འཁྱིལ་པའི་སྔགས་ལན་གྲངས་ལྔ་བཅུ་བརྗོད་པའི་སྦྱོར་བ་ཡིས་ངེས་པར་རྟག་ཏུ་སྟེ་ནམ་འདོད་པར་འགུགས་པར་འགྱུར་རོ། ། གསུམ་པ་ལྷའི་བུ་མོ་དགུག་པ་ནི། ཞེ་སྡང་རྡོ་རྗེའི་ཏིང་ངེ་འཛིན་གཉིས་དང་ལྡན་པས། ལྷའི་བུ་མོའི་མདུན་དུ་རྡོ་རྗེ་དཀྱིལ་འཁོར་ཏེ།
འདོད་པའི་རྒྱལ་པོའི་གཟུགས་རབ་ཏུ་བསྒོམས་ལ། དེ་ཡོངས་སུ་གྱུར་པ་ལས་གཟུགས་ཤིན་ཏུ་ཆེ་བའི་རྡོ་རྗེ་ལྕགས་ཀྱུ་འོད་ཟེར་འབར་བ་རྣོན་པོ་འདྲ་བའི་འོད་དེ། མེ་ལྕེ་འབར་བ་དང་འདྲ་བའི་འོད་དང་ལྡན་པའི་སྟེང་དུ་ལྷའི་བུ་མོ་སྐྱོན་ཏེ། དེའི་འོག་ཏུ་རླུང་གི་དཀྱིལ་འཁོར་བསམས་ལ། ཏིང་ངེ་འཛིན་སེམས་དཔའི་འོད་ཟེར་ཞུགས་པ་དང་ལྕགས་ཀྱུ་འདྲ་བས་བཅིངས་ཤིང་དགུག་པར་བྱའོ། ། འདི་ནི་ནམ་མཁའི་བུ་མོ་སྟེ་ལྷའི་བུ་མོ་དགུག་པའི་མཆོག་གོ ། བཞི་པ་ལྷ་མ་ཡིན་གྱི་བུ་མོ་དགུག་པ་ནི། ཁྲོ་བོ་རྡོ་རྗེ་ནི་མི་བསྐྱོད་པ་སྟེ་དེའི་ཏིང་ངེ་འཛིན་ལ་གནས་ནས་དམ་ཚིག་སྟེ་ས་འོག་ན་གནས་པའི་གནོད་མཛེས་ལ་བཀའ་བསྒོ་བའོ། ། དེ་ནས་གནོད་མཛེས་ཀྱིས་བསྒྲུབ་བྱ་དེའི་ཏྲི་ཤུ་ལ་ཏེ་མདུང་གིས་སྙིང་ཕུག་ནས། དེའི་བུ་ག་ནས་རྡོ་རྗེ་ལྕགས་ཀྱུས་དྲངས་ཏེ་ཞགས་པས་བཅིངས་ཤིང༌།
གནོད་མཛེས་ཀྱི་སྔགས་བཟླས་ན་དགུག་པར་འགྱུར་རོ། ། འདི་ནི་ལྷ་མ་ཡིན་གྱི་བུ་མོ་དགུག་པའི་མཆོག་གོ ། ལྔ་པ་ལྷ་དགུག་པ་ནི། རང་གི་ལྷག་པའི་ལྷའི་ཏིང་ངེ་འཛིན་གཉིས་ལ་གནས་ནས། བཙག་གམ་རྡོ་རྒྱུས་གང་ཡང་རུང་བ་ལས་རྡོ་རྗེ་ཀྱོ་བས་སྦྱོར་བ་སྟེ། དེའི་གཟུགས་སུ་བྱས་ལ། ཟླ་བ་གཟས་ཟིན་པའི་ཚེ་ཁར་ཏེ་རྡོ་རྗེའམ་ཆོས་འབྱུང་དུ་བཅུག་ནས། ཟླ་བ་གཟས་མ་བཏང་གི་བར་དུ་བསྒྲུབ་པར་བྱ་བ་སྟེ། སྙོམས་འཇུག་བྱ་ཞིང༌། ཟླ་བ་གཟས་བཏང་བའི་ཚེ་བཏོན་ནས་འབྲུ་གསུམ་གྱི་སྔགས་ཀྱིས་བསྲུངས་ཏེ།
དེ་ནས་ཚངས་དབང་དང༌། དྲག་པོ་ལ་སོགས་པའི་ལྷ་གང་འགུགས་པར་འདོད་པའི་རང་རང་གི་མིང་རྣམས་བྲིས་ནས་བོས་ན། རྡོ་རྗེ་འཆང་གི་གསུང་གི་བཀའ་བཅག་ཏུ་མེད་པ་བཞིན་དུ་འཇིགས་ཤིང་སྐྲག་ནས་འོང་བར་འགྱུར་རོ། ། དྲུག་པ་གནོད་སྦྱིན་མོ་དགུགས་པ་ནི། རང་རྣམ་པ་ཀུན་གྱི་མཆོག་དང་ལྡན་པའི་འཇམ་པའི་རྡོ་རྗེ་རབ་ཏུ་བསྒོམས་ནས། དེ་ནས་ཡང་ཁྲོ་བོ་ཆེན་པོ་གཤིན་རྗེ་གཤེད་སྤྲོས་ལ། དེ་ཡོངས་སུ་གྱུར་པ་ལས་ལྕགས་ཀྱུའི་རྣམ་པར་བསམ་མོ། ། དེ་ནས་བསྐལ་པ་སྲེག་པའི་འཁོར་ལོ་སྟེ་མེའི་འཁོར་ལོ་ཆེན་པོ་འོད་འཕྲོ་བ་བསྒོམས་ནས་དེ་ལ་གནོད་སྦྱིན་མོ་སྐྱོན་ཏེ། འོག་ཏུ་བསྒོམས་པའི་རླུང་གི་དཀྱིལ་འཁོར་གྱིས་བཏེག་ནས། སྙིང་ཁའི་ཏིང་ངེ་འཛིན་སེམས་དཔའི་འོད་ཟེར་འཕྲོས་པ་སོགས་སྔ་མ་བཞིན་ནོ། །
འདིས་གནོད་སྦྱིན་མོ་ཁུགས་ནས་དེ་དང་སྤྱད་པར་བྱའོ། ། གསུམ་པ་སྔགས་དང་ཕྱག་རྒྱས་འགྲུབ་པའི་ཚུལ་ནི། སྔགས་ཀྱི་སྒོ་ནས་ལས་སྒྲུབ་པ་ལ། སྔགས་དང་ཕྱག་རྒྱ་གཉིས་ཀ་དགོས་སོ་ཞེས་སྟོན་པ་སྟེ། ཕྱག་རྒྱ་ཆེན་པོ་ལ་ཡེ་ཤེས་ཀྱི་སྐུ་དང་སྔགས་ཀྱི་སྐུའི་དབྱེ་བས་རྣམ་པ་གཉིས་དང༌། ལྷ་ཐམས་ཅད་ཀྱི་སྔགས་ཀྱི་དབྱེ་བ་ཡང་གཉིས་ཏེ། འབོད་པ་དང༌། བཟླས་པའོ། ། བཟླས་པ་ལ་ཡང༌། ངག་གི་བཟླས་པ་དང༌།
རྡོ་རྗེའི་བཟླས་པའི་དབྱེ་བས་གཉིས་སོ། ། དེ་ལྟར་ན་བཟླས་པ་དང་ཕྱག་རྒྱའི་དབྱེ་བས། ཐམས་ཅད་དུ་སྟེ་མ་ལུས་པ་དགུག་པའི་ལས་སྒྲུབ་པའི་རབ་ཏུ་སྦྱོར་བ་སྟེ། ཐབས་གསུངས་སོ། ། ཆག་གིས་འདིར་སོགས་ཀྱི་སྒྲ་འདོད་པ་ནི་མ་དག་གསུངས་སོ། ། གལ་ཏེ་སྔགས་དང་ཕྱག་རྒྱ་གཉིས་ཀྱིས་སྒྲུབ་པ་ལས་གཞན་དུ། སྒྲུབ་པར་མ་བྱས་ན་ལས་འཇིག་པར་འགྱུར་རོ། ། བཞི་པ་སྦྱོར་བའི་ཏིང་ངེ་འཛིན་ནི། སྦྱོར་བ་གང་ལའང་རྡོ་རྗེ་སེམས་དཔའ་བསྒོམ་པར་བསྟན་པ་སྟེ། རྡོ་རྗེ་སེམས་དཔའ་ནི་དྲུག་པའོ། །
དེ་ཉིད་རིགས་ལྔ་པོའི་རྟེན་དུ་གྱུར་པའི་ཕྱིར་རྒྱལ་པོའོ། ། དེ་ནི་བསྙེན་པ་དང་ལས་ཚོགས་ཀྱི་གནས་སྐབས་ཐམས་ཅད་དུ་ཡང་དང་ཡང་དུ་བསྐུལ་བ་སྟེ་དམིགས་པར་བྱའོ། ། དེ་ཅིའི་ཕྱིར་ཞེ་ན། དེ་ཉིད་སྔགས་རྣམས་ཏེ་དེ་བཞིན་གཤེགས་པ་རིགས་ལྔ་པོ་ཐམས་ཅད་ཀྱི་རྒྱལ་པོ་རྡོ་རྗེ་འཆང་དང་རིགས་ལྔ་པོ་ཐམས་ཅད་ཀྱི་གསལ་བྱེད་ཡིན་པའི་ཕྱིར་ཏེ། རིགས་ལྔ་སྤྲུལ་བྱེད་ཡིན་པའི་ཕྱིར་རོ། ། མཆོག་ཏུ་མི་འགྱུར་བའི་རྟག་པ་ཡང་ཡིན་པའི་ཕྱིར་རོ། ། གསུམ་པ་སྔགས་ཀྱི་རིག་པ་གཞན་བསྟན་པ་ལ་གསུམ་ལས། རལ་གཅིག་མའི་རིག་པས་ཀླུ་དགུག་པ་བསྟན་པ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་ནམ་མཁའ་ཀུན་ཏུ་རྣམ་པར་འཁྲུལ་པའི་ཡེ་ཤེས་རྡོ་རྗེ་སྟེ་དོན་ཡོད་གྲུབ་པ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན་རྡོ་རྗེ་རལ་པ་གཅིག་མ་དཀྱིལ་འཁོར་པ་རྣམས་ཀྱི་མཆོག་གི་སྔགས་འདིའོ། །
དཀྱིལ་འཁོར་པ་གང་གི་མཆོག་ཅེ་ན། དམ་ཚིག་ཆེན་པོ་ཁྲོ་བོ་གཞན་གྱིས་མི་ཐུབ་པའི་གསུང་རིགས་ཀྱི་བདག་པོ་རྡོ་རྗེ་སྟེ། དོན་ཡོད་གྲུབ་པའི་དཀྱིལ་འཁོར་པ་རྣམས་ཀྱི་མཆོག་གོ ། གང་ལས་ན། ཉིད་ཀྱི་ཞེས་སོགས་སོ། ། སྔགས་ནི་ཨོཾ་ཞེས་སོགས་སོ། ། མིང་ནི་སྦྲུལ་ལོ། ། ཤུ་ལེ་མ་ནི་མདུང་ཅན་མ་སྟེ་བོད་པའོ། ། དེ་ནས་རིག་པ་འདི་ནི་གསུངས་པ་ཙམ་གྱིས། ཀླུའི་བུ་མོ་མཐུ་ཆེན་རྣམས་འདོད་པའི་མེས་ཚིག་པར་གྱུར་ཅིང༌།
གོས་དང་བྲལ་ནས་གཞན་དབང་དུ་གྱུར་ཏེ། སངས་རྒྱས་བྱང་ཆུབ་སྟེ་དོན་ཡོད་གྲུབ་པ་རྗེས་སུ་དྲན་ནོ། ། སྔགས་ཀྱི་རིག་པ་འདི་དང་ཆོ་ག་འདི་སྦྱར་བ་ཡིས་ནོར་རྒྱས་ལ་སོགས་པའི་ཀླུ་རྣམས་དགུགས་པར་འགྱུར་རོ། ། ཆོ་ག་ནི། རང་ཕྲག་དོག་རྡོ་རྗེའི་ཏིང་ངེ་འཛིན་གཉིས་དང་ལྡན་པས། སྐྱེས་པའི་ཐོད་པ་ལ་བཙག་གིས་རླུང་གི་དཀྱིལ་འཁོར་བྲིས་ལ། དེའི་ནང་དུ་ཀླུ་གང་ཡང་རུང་བའི་གཟུགས་བྲིས་ནས། སྙིང་ཁར་སྔགས་དང་མིང་སྤེལ་བྱས་ཤིང༌། ལྕགས་ཀྱུས་མཚན་པའི་རྐང་པ་གཡོན་པས་མནན་ན་ཀླུ་རྣམས་དགུགས་པར་འགྱུར་རོ། ། ཆོ་ག་འདི་ཉིད་ཀྱིས་བུད་མེད་ཀྱི་ཐོད་པ་ཀླུའི་བུ་མོའི་གཟུགས་བྲིས་ནས།
ཆོ་ག་ནི་སྔར་བཞིན་བྱས་ཏེ། ཀླུའི་བུ་མོ་མིག་བཟང་མ་དག་བཀུག་ནས། ཉེ་བར་སྤྱད་པར་བྱ། གཉིས་པ་ཁྲོ་གཉེར་ཅན་གྱིས་རིག་པ་འཛིན་པའི་བུ་མོ་དགུག་པ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་ནམ་མཁའི་དམ་ཚིག་ནི་འོད་དཔག་མེད་དོ། ། དེ་འབྱུང་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། འདོད་ཆགས་ཆེན་པོ་ནི་འོད་དཔག་མེད་དོ། ། དེའི་དམ་ཚིག་ནི་དེའི་རིགས་རྣམས་ཏེ། དེ་རྣམས་ལས་ཁྲོ་གཉེར་ཅན་གྱི་སྔགས་འདི་ཕྱུང་ངོ༌། །
གང་ལས་ན། ཉིད་ཀྱི་ཞེས་སོགས་སོ། ། སྔགས་ནི་ཨོཾ་ཞེས་སོགས་ཏེ་སྦྲུལ་ལོ། ། དེ་ནས་རིག་པ་འདི་གསུངས་པ་ཙམ་གྱིས་རིག་འཛིན་གྱི་བདག་ཉིད་ལས་སྐྱེས་མ། རིག་པ་འཛིན་པའི་བུ་མོ་ཀུན་འདོད་ཆགས་ཀྱིས་བསྐྱོད་པས་འདར་ཞིང་འཇིགས་པ་སྟེ་གདུང་བ་ཐོབ་པར་འགྱུར་ནས། ཡེ་ཤེས་རྡོ་རྗེ་སྟེ་འོད་དཔག་མེད་རྗེས་སུ་དྲན་ནོ། ། གཟུགས་སོགས་ཀྱི་ཡོན་ཏན་དང་ལྡན་པས་མཆོག་ཏུ་གྱུར་པའི་རིག་པ་འཛིན་པའི་བུ་མོ་མཆོག གསེར་གྱི་རྣ་ཆ་གཡོ་བ་རྣམས་བཤད་མ་ཐག་པའི་སྔགས་ཀྱི་རིག་པ་འདི་དང༌། དམ་ཚིག་མཆོག་སྟེ་ཆོ་གའི་ཁྱད་པར་དག་གིས་དགུག་པར་བྱའོ། ། ཆོ་ག་ནི།
རང་འོད་དཔག་མེད་ཀྱི་ཏིང་ངེ་འཛིན་གཉིས་དང་ལྡན་པས། ལས་རྒྱལ་མཆོག་ལ་བུད་མེད་ཀྱི་ཐོད་པ་ལ་རླུང་གི་དཀྱིལ་འཁོར་དང༌། དེའི་དབུས་སུ་རིག་འཛིན་གྱི་བུ་མོ་བྲིས་ལ། དེའི་སྙིང་ཁར་མིང་བྲིས་ཤིང་རྣམ་ཤེས་བཀུག་ནས་ལྕགས་ཀྱུས་མཚན་པའི་རྐང་པ་གཡོན་པས་མནན་ཅིང་སྔགས་བཟླས་ན་ཁུགས་པར་འགྱུར་རོ། ། གསུམ་པ་ཡི་གེ་གསུམ་གྱི་ལས་ཐམས་ཅད་བསྒྲུབ་པ་ནི། ཡུམ་བཞི་དང་ཁྲོ་བོ་དགུ་ལ་སོགས་པའི་སྔགས་ཀྱི་ནུས་པ་ཐམས་ཅད་རྡོ་རྗེ་བཟླས་པས་འགྲུབ་པར་སྟོན་ཏེ། དེ་མ་ཐག་ཏུ་སྟེ་རིང་པོར་མི་ཐོགས་པར་འགུགས་ཤིང་འགྲུབ་པར་འགྱུར་རོ། ། གང་འགྲུབ་ན། ཡེ་ཤེས་རྡོ་རྗེ་གསུམ་ནི་མི་བསྐྱོད་པ་ལ་སོགས་པའི་རིགས་གསུམ་མོ། ། དེ་རྣམས་ལས་བྱུང་བ་ནི་དེའི་རིགས་ཅན་སྤྱན་དང་གཤིན་རྗེ་གཤེད་སོགས་སོ། །
ཀུན་ནས་ཞེས་པ་ནི་དེ་དག་གི་སྔགས་ཀྱི་ནུས་པ་ཐམས་ཅད་འགུགས་པར་འགྱུར་རོ། ། གང་གིས་ན། སྦྲུལ་ལ་སོགས་པའི་སྔགས་ཐམས་ཅད་ཀྱི་ནུས་པ་འགོག་པ་སྟེ་ཐིམ་པར་གྱུར་པའི་རྡོ་རྗེ་རྒྱལ་པོ་ཡི་གེ་འབྲུ་གསུམ་གྱི་བཟླས་པ་འཇུག་གནས་ལྡང་གསུམ་གྱི་ཚུལ་དུ་བཟླས་པ་ཡོངས་སུ་རྫོགས་པ་དག་གིས་སོ། ། མཛེས་མཆོག་ནི་འདོད་པའི་དོན་སྒྲུབ་པས་སོ། ། འགྲེལ་བར། བུད་མེད་དང་སྐྱེས་པ་དང་མ་ནིང་ཞེས་གསུངས་པ་ནི་ཡི་གེ་འབྲུ་གསུམ་ལ་སྦྱོར་རོ། ། དོན་ནི་ལས་སྦྱོར་གྱི་དུས་སུ། གོང་དུབ་ཤད་པའི་ཕྲེང་སྔགས་བཅོ་ལྔ་པོས་ལས་གང་འགྲུབ་པའི་ལས་ཐམས་ཅད་འབྲུ་གསུམ་བཟླས་པས་འགྲུབ་ཅིང༌། བྱང་ཆུབ་སེམས་དཔའ་སོགས་ཕྲེང་སྔགས་མེད་པའང་འདི་བཟླས་པས་འགྲུབ་ཅེས་པའི་དོན་ནོ། ། སྔགས་ལ་མཆོག་ཏུ་གཞོལ་བའི་ཆོ་གའི་ཁྱད་པར་ནི།
ཡང་ནི་ཞེས་སོགས་གསུངས་ཏེ། གཤིན་རྗེ་གཤེད་ལ་སོགས་པའི་ཁྲོ་བོ་ཐམས་ཅད་ཀྱི་སྔགས། སྔགས་པས་འབུམ་དུ་བཟླས་པ་ཡིས་ལས་རྣམས་ཐམས་ཅད་བྱེད་པར་བཤད་དོ། ། བཟླ་བའི་གནས་ནི། དབེན་པའི་གནས་དང་རི་བོ་ཆེན་པོ་རུ། ། ཞེས་པའོ། ། བཞི་པ་གདུག་པ་འདུལ་བའི་ཆོ་ག་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་གཉིས་ཏེ།
ལས་སྦྱོར་བསྟན་པ་དང༌། ལས་ཀྱི་ཕན་ཡོན་ནོ། ། དང་པོ་ནི། རྡོ་རྗེ་སློབ་དཔོན་ཞེས་པ་ནས། སྤོ་བར་བྱ། ཞེས་པའི་བར་ཏེ། གསད་པ་དང་སྤོ་བའི་ལས་གཉིས་བསྟན་ནོ། ། འདི་ཡི་ཞེས་སོགས་རྐང་པ་གཉིས་ཀྱིས་ནི་ཕན་ཡོན་བསྟན་ནོ། ། གཉིས་པ་རྒྱས་པར་བཤད་པ་ལ་གཉིས་ཏེ། གསད་པའི་ཆོ་ག་དང༌།
ཆོ་གའི་ལྷག་མ་གཞན་གསུམ་བསྟན་པའོ། ། དང་པོ་ལ་གསུམ་སྟེ། ཁ་སྦྱར་གྱི་དབྱེ་བ་དང༌། བསད་པའི་སྦྱོར་བ་དང༌། བསྒྲུབ་པའི་གནས་སོ། ། དང་པོ་ནི། སྒྲུབ་པ་པོས་ཕྱོགས་བཅུའི་སེམས་ཅན་ཐམས་ཅད་ཀྱི་ལུས་དང་ངག་དང་སེམས་གསོད་ཅིང་གཞིག་པར་བྱེད་པའི་ཉེས་པ་ཅན་དུ་བསྒོམ་པར་བྱའོ། ། སུ་ཞིག་ན། གདུག་སེམས་ཅན་གྱི་དགྲ་རྣམས་སོ། ། ཇི་ལྟར་ན།
ཆོ་ག་བཞིན་དུ་སྟེ་ཁ་སྦྱར་གྱི་དབྱེ་བ་བྱས་ནས་སོ། ། གཉིས་པ་ལ་ལྔ་ལས། དང་པོ་ནི། མི་བསྐྱོད་པ་ཁྲོས་པའི་ཞེ་སྡང་རྡོ་རྗེའི་ཏིང་ངེ་འཛིན་གཉིས་དང་ལྡན་པས། ལས་རྒྱལ་མཆོག་ལ། ཁྲག་དང་ཆུས་གཤེར་བའམ། བཤང་གཅིས་གཤེར་བར་བྱས་པའི་གོས་བགོས་ནས། མངོན་སྤྱོད་ཀྱི་རྫས་དུག་དང་ཀེ་ཚེ་སོགས་ལས་བསྒྲུབ་བྱའི་གཟུགས་བྱས་ལ། སྙིང་ཁར་སྔགས་དང་སྤེལ་བའི་མིང་བཅུག་ཅིང་སྣ་ཚོགས་རྡོ་རྗེས་མཚན་པའི་རྐང་པ་གཡས་པས་ལིངྒ་མནན་ཅིང༌། ཁྲོ་བོའི་རྒྱལ་པོ་གཤིན་རྗེ་གཤེད་སོགས་ཀྱི་སྔགས་བརྒྱ་རྩ་བརྒྱད་བཟླས་ནས་ལས་ལ་སྦྱར་བར་བྱའོ། །
དེ་ལྟར་བྱས་ན་སངས་རྒྱས་ཀྱང་སྟེ་ལས་ཚོགས་ལ་མཁས་པ་ཡང་ངེས་པར་འཇིག་པ་སྟེ་འཆི་བར་འགྱུར་རོ། ། སྦྱོར་བ་གཉིས་པ་ནི། ཡང་གསུངས་པ་ཆུ་ཁོ་ན་ཡིས་གོས་གཤེར་བར་བྱས་ནས། ཁྲོ་བོ་མཆོག་གི་ང་རྒྱལ་དག་གིས་གནས་ནས་གོས་ལུས་ལ་བཅིངས་པ་ཡིས། ཆོ་ག་སྔར་བཞིན་བྱས་ནས། ལིངྒ་རྐང་པས་མནན་ནས་ནི། ། ཞེས་སོགས་སྔ་མ་བཞིན་ནོ། ། སྦྱོར་བ་གསུམ་པ་ནི། ཡང་བཤང་གཅིས་གཤེར་པར་བྱས་པའི་གོས་ངན་པ་རུལ་བའི་དྲི་མ་བསྣམས་པ་བགོས་ཏེ། ཆོ་ག་སྔ་མ་བཞིན་བྱས་ནས་སྔགས་འདི་བཟླས་བྱས་ན་སྐད་ཅིག་གིས་སྐམ་ནས་འཆི་བར་འགྱུར་རོ། །
བཞི་པ་ནི་ཐལ་བའི་སྐྱོ་མས་གཤེར་བའི་གོས་བགོས་ནས་ཆོ་ག་སྔ་མ་བཞིན་དུ་བྱས་ཏེ་བསམ་པས་ཁྲོ་བས་སེམས་འཁྲུག་བཞིན་དུ། སྔགས་བརྒྱ་རྩ་བརྒྱད་བཟླས་ནས་ནི། རྡོ་རྗེ་སེམས་དཔའ་སྟེ་ལས་ལ་མཁས་པ་ཡང་འཇིགས་པར་འགྱུར་རོ། ། སྦྱོར་བ་ལྔ་པ་ནི། ཡང་གསུངས་པ། སྒྲུབ་པ་པོ་གཅེར་བུར་ཕུད་དེ་སྐྲ་བཤིག་ལ་འཇིགས་པའི་ངང་ཚུལ་ཅན། མཆེ་བ་གཙིགས་ཤིང་བཞིན་བསྒྱུར་བ་ལ་གནས་ནས། ཆོ་ག་སྔ་མ་བཞིན་བྱས་ཏེ་ལིངྐ་རྐང་པས་མནན་ནས་ནི། ནམ་མཁའི་དབྱིངས་ཏེ་གཟུགས་ཅན་མིན་པ་དག་ཀྱང་འཇིགས་པར་འགྱུར་ན། གཞན་ལྟ་སྨོས་ཀྱང་ཅི་དགོས་ཞེས་པ་སྟེ་བསམ་གཏན་གྱི་ཆེ་བ་བསྟན་ནོ། །
གསུམ་པ་སྒྲུབ་པའི་གནས་ནི། ལས་དེ་དག་གནས་གང་དུ་བརྩམ་ཞེ་ན། ཚངས་པ་མོ་དང༌། ཁྱབ་འཇུག་མོ་དང༌། དྲག་མོ་དང༌། དབང་མོ་དང༌། ལུས་ངན་མོ་དང༌། ཕག་མོ་དང༌། རྒན་བྱེད་མོ་དང་འཇིག་རྟེན་གྱི་མ་མོ་བདུན་གྱི་གནས་ནས། དུར་ཁྲོད་དམ་ཞེས་སོགས་སོ། །
གཉིས་པ་ཆོ་གའི་ལྷག་མ་གཞན་གསུམ་བསྟན་པ་ལ། གསད་པའི་ཆོ་ག་ནི་ཁྲོ་བོ་གང་ཡང་རུང་བའི་ཏིང་ངེ་འཛིན་ལ་གནས་ནས་མིའི་ལག་ངར་གྱི་རུས་པ་ལས་བྱས་པའི་ཕུར་བུ་སོར་བརྒྱད་པའི་ཚད་དག་བླངས་ལ། དུར་ཁྲོད་ཀྱི་རས་ལ་མངོན་སྤྱོད་ཀྱི་རྫས་ཀྱིས་སྣ་ཚོགས་རྡོ་རྗེ་བྲིས་ཏེ། དེའི་ལྟེ་བ་ལ་བསྒྲུབ་བྱའི་མིང་བྲིས་ནས། དེ་རུས་པ་ཁོག་སྟོང་གི་ནང་དུ་བཅུག་པ་ལ་བསྒྲུབ་བྱའི་རྐང་རྗེས་ཀྱི་སས་བཀབ་ནས། ཁྲོ་བོའི་སྔགས་བརྒྱ་རྩ་བརྒྱད་བཟླ་བར་བྱ་སྟེ་དགྲའི་སྒོ་ཁར་སྦས་ན་ནི། ཟླ་ཕྱེད་ཀྱི་ནང་ངམ་ཟླ་བ་ཕྱེད་ཡོངས་སུ་རྫོགས་པ་ཡིས་ཉམས་སམ་ཡང་ན་འཆི་བར་འགྱུར་རོ། ། སུ་ཞིག་ན། སངས་རྒྱས་ཏེ་སེམས་ཅན་ཤེས་རབ་ཅན་དང༌། སྐུ་གསུམ་སྟེ་སེམས་ཅན་རབ་འབྲིང་ཐ་མ་གསུམ་མོ། །
མཆོག་སྦྱིན་པ་ནི་དེ་རྣམས་ལ་འདོད་པའི་དོན་སྟེར་བའོ། ། ཤེས་པ་ནི། དྲིན་ལན་ཤེས་པ་དང༌། མི་ཤེས་པ་ནི་དྲིན་ལན་རྣམ་པར་སྤངས་པའོ། ། གང་ཟག་འདི་དག་གང་སློབ་དཔོན་སྨོད་པར་བྱེད་པ་ཉིད་དོ། ། བསྐྲད་པའི་ཆོ་ག་ནི། ཁྲོ་བོ་གང་ཡང་རུང་བའི་ཏིང་ངེ་འཛིན་ལ་གནས་ནས། ལས་རྒྱལ་མཆོག་ལ་ཐོད་པ་གང་བ་རྨ་མེད་པ་དག་བཙལ་ལ། ཁྱད་པར་དུ་སྟེ་བྱེ་བྲག་ཤེས་པའི་མཁས་པས། ཐོད་པ་དེར་ཁྲོ་བོ་གང་ཡང་རུང་བའི་སྔགས་ཀྱི་ཚིག་བསྒྲུབ་བྱའི་མིང་དང་བཅས་པ་བྲིས་ཏེ།
རྡོ་རྗེའི་ཚིག་ནི་ཁྲོ་བོའི་ཚིག་སྟེ། གཞན་དག་གིས་ཐོས་པར་བཟླས་པ་བྱའོ། ། དེ་ནས་ཐོད་པ་དེ་དགྲའི་སྒོའམ་གྲོང་དག་ཏུ་སྦས་ན་ངེས་པར་བསྐྲོད་པར་འགྱུར་རོ། ། སྦྱོར་བ་གསུམ་པ་ནི། ཁྲོ་བོ་གང་ཡང་རུང་བའི་ཏིང་ངེ་འཛིན་ལ་གནས་ནས། ཏ་ལའི་ལོ་མའམ་གཞན་རས་དག་ལ་མངོན་སྤྱོད་ཀྱི་རྫས་ཀྱིས་ཁྲོ་བོའི་སྔགས་བསྒྲུབ་བྱའི་མིང་དང་བཅས་པ་བྲིས་ལ། དགྲའི་ཁྱིམ་མམ། སྒོ་དག་ཏུ་སྦས་ན་སྐམས་ཤིང་འཆི་བར་འགྱུར་རོ། ། བཅོམ་ལྡན་འདས་གདུག་པ་འདུལ་བའི་དམ་ཚིག་ཆེན་པོ་འབྱུང་བའི་རྒྱུ་རྡོ་རྗེ་འཛིན་པ་ཆེན་པོས་དེ་སྐད་ཅེས་བཀའ་བསྩལ་ཏོ། ། ལྔ་པ་ཕུར་བུས་གདབ་པའི་ཆོ་ག་ལ་གཉིས་ཏེ།
དངོས་ཀྱི་དོན་དང༌། ཕན་ཡོན་ནོ། ། དངོས་པོ་ལ་གཉིས་ཏེ། ཐུན་མོང་གི་ཕུར་གདབ་ཀྱི་ཆོ་ག་དང༌། སོ་སོའི་ཕུར་གདབ་ཀྱི་ཆོ་གའོ། ། དང་པོ་ལ་གཉིས་ཏེ། སྔགས་ཀྱི་ཕུར་གདབ་དང༌། རྫས་ཀྱི་ཕུར་གདབ་དང༌། བསམ་གཏན་གྱི་ཕུར་གདབ་བོ། ། དང་པོ་ནི།
དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་དེ་བཞིན་གཤེགས་པ་སྟེ། བསྒྲུབ་བྱ་གདུག་པ་ཅན་ཐམས་ཅད་ཀྱི་ལུས་དང་ངག་དང་ཡིད་ངེས་པར་འཆིང་ཞིང་མི་གཡོ་བར་བྱེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ཞིག་ན། ཁམས་གསུམ་པ་སྟེ་རབ་འབྲིང་ཐ་མའི་བསྒྲུབ་བྱ་ཐམས་ཅད་ཀྱི་ལུས་དང་ངག་དང་ཡིད་ཕུར་བུས་གདབ་པའི་སྔགས་ཀྱི་རྡོ་རྗེ་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། སྔགས་ནི། ཨོཾ་གྷ་གྷ་ཞེས་སོགས་སོ། ། མིང་ནི་མཐའ་མེད་དོ། ། དེ་ནས་སྔགས་འདི་གསུངས་པ་ཙམ་གྱིས་ཚར་བཅད་པར་དཀའ་བས་ན།
རྡོ་རྗེ་རྫུ་འཕྲུལ་ཆེན་པོ་དང་ལྡན་པ་བརྒྱ་བྱིན་ལ་སོགས་པ་ཀུན་སྔགས་ཀྱིས་རེག་པས་དང་པོར་བརྒྱལ་ཞིང༌། དེ་ནས་དྲན་པ་རྙེད་ནས་རབ་ཏུ་འཇིགས་པར་གྱུར་ནས། ནམ་མཁའ་རྡོ་རྗེའི་ཐུགས་རྡོ་རྗེ་འཆང་དྲན་པར་གྱུར་ནས་སྐྱབས་སུ་སོང་ངོ༌། ། གཉིས་པ་ནི། ཞེ་སྡང་རྡོ་རྗེའི་ཏིང་ངེ་འཛིན་ལ་གནས་པས། མངོན་སྤྱོད་ཀྱི་རྫས་ལ་བསྒྲུབ་བྱའི་གཟུགས་བརྙན་བྱས་ནས། དུར་ཁྲོད་ཀྱི་རས་ལ་དུག་ལ་སོགས་པས་མིང་དང་སྤེལ་བའི་སྔགས་བྲིས་ལ་གཟུགས་བརྙན་གྱི་སྙིང་ཁར་བཅུག་ནས། མི་རུས་ལས་བྱས་པའམ། སེང་ལྡེང་མཆོག་ལས་སྐྱེས་པའམ། ལྕགས་ལས་བྱས་པའི་ཕུར་བུ་སྟོད་ཁྲོ་བོའི་རྣམ་པ་འོག་མདུང་རྩེ་དང་འདྲ་བར་སྤྲུལ་ལ།
སྔགས་བརྗོད་ཅིང་སྤྱི་བོ་ནས་རྐང་མཐིལ་གྱི་བར་དུ་ཐོ་བས་བརྡུངས་ན། རྡོ་རྗེ་སྐུ་གསུམ་སྟེ་གདུག་པ་རྣམས་ཀྱི་ལུས་ངག་ཡིད་གསུམ་འཇིག་པར་བྱེད་དོ། ། གསུམ་པ་ནི། སྒྲུབ་ཐབས་ལས་གསུངས་པའི་ཚུལ་དུ་རྡོ་རྗེ་སེམས་དཔའ་སྟེ་རྡོ་རྗེ་འཆང་གི་སྦྱོར་བའི་ཏིང་ངེ་འཛིན་ལ་མཉམ་པར་བཞག་ལ། དེ་ནས་དཀྱིལ་འཁོར་རྒྱལ་མཆོག་ལ་མི་བསྐྱོད་པ་འོད་འཕྲོ་ཞིང་རབ་ཏུ་འཁྲུག་པ་མདངས་བཟང་བ། མེ་འབར་བའི་དབུས་སུ་ཆུད་པ་བསྒོམས་ལ། དེ་ནས་ཁྲོ་བོ་བཅུ་ཕྱུང་སྟེ་ཕྱོགས་དང་མཚམས་རྣམས་སུ་བཞག་གོ ། དེ་ནས་རྡོ་རྗེ་སྐུ་གསུམ་གྱི་བདག་ཉིད་ཀྱི་གཟུགས་བསམས་པའི་མཐར། གནོད་མཛེས་ཀྱི་གཟུགས་བསམས་ནས། བཤད་མ་ཐག་པའི་ཁྲོ་བོའི་བསམ་གཏན་གྱིས་སྦྱར་བར་བྱའོ། །
མི་བསྐྱོད་པའི་སྦྱོར་བས་བྱ་བར་མ་ཟད། རྣམ་པར་སྣང་མཛད་ཀྱི་ཕྱག་རྒྱ་ཆེན་པོ་བསྒོམས་པའི་སྦྱོར་བ་དང༌། ཡང་ན་འདོད་ཆགས་རྡོ་རྗེ་ཅན་བསམས་པའི་སྦྱོར་བ་དང༌། གཤིན་རྗེ་གཤེད་ཀྱི་ཕྱག་རྒྱ་ཆེན་པོ་བསམས་པའི་སྦྱོར་བས་ཀྱང་ཕུར་གདབ་ཀྱི་ཆོ་ག་འདི་བྱའོ། ། བསམ་གཏན་གྱི་ཕུར་གདབ་ཀྱི་ཆོ་ག་གང་ཞེ་ན། རྡོ་རྗེ་གསུམ་གྱི་བདག་ཉིད་ཅན་རྡོ་རྗེ་བདུད་རྩི་འཁྱིལ་པ་ཕུར་བུའི་གཟུགས་སུ་བསམས་པ་ཡིས། གདུག་པའི་ཁྲོ་བ་ཚར་བཅད་པར་བྱའོ། ། སྦྱོར་བ་གང་གིས་བྱ་ཞེ་ན། རྡོ་རྗེ་སྟེ་མི་བསྐྱོད་པའི་སྦྱོར་བས་བྱ་བ་ཡིན་ནོ། ། དེར་མ་ཟད་སངས་རྒྱས་རྣམ་སྣང་དང༌།
འོད་དཔག་མེད་དང༌། བདག་ཉིད་ཆེན་པོ་གཤིན་རྗེ་གཤེད་ཀྱི་རྣལ་འབྱོར་པས་ཀྱང་ཆོ་ག་འདི་ཉིད་དོ། ། ཕུར་བུའི་དབྱིབས་ཇི་ལྟ་བུ་བསྒོམ་ཞེ་ན། བདུད་རྩི་འཁྱིལ་པའི་སྙིང་ཁ་ནས་རྐང་པའི་བར་རྡོ་རྗེ་ཕུར་བུའི་རྣམ་པར་བསྒོམས་ལ། ཕུར་བུ་དེ་ཉིད་ལྟེ་བའི་གོང་དུ་དམ་ཚིག་སྟེ་བདུད་རྩི་ཐབས་སྦྱོར་གྱི་གཟུགས་སུ་བསམ་པར་བྱའོ། ། བཤད་མ་ཐག་པ་འདི་ནི་ཕུར་བུའི་རྣམ་པར་འཕྲུལ་པ་སྟེ་དབྱིབས་སོ། ། ཕུར་བུའི་དབྱིབས་དང༌། སྦྱོར་བའི་ཏིང་ངེ་འཛིན་བསམ་གཏན་རྡོ་རྗེ་སྦྱོར་བ་འདི་ཡིས་ཕུར་བུ་འདེབས་པར་བྱེད་ན། སངས་རྒྱས་ཏེ་ཕུར་བུའི་ཆོ་ག་ཤེས་པ་ཐམས་ཅད་ཀྱིས་ཀྱང་ངེས་པར་འགུལ་བར་བྱེད་དོ། ། རྡོ་རྗེ་སེམས་དཔའ་ནི་བརྩོན་འགྲུས་དང་ལྡན་པའི་སྒྲུབ་པ་པོའོ། །
ཁམས་གསུམ་ཆོས་ཀྱི་རྒྱལ་པོར་དབང་བསྐུར་བས་ན་རྒྱལ་པོ་ཆེ་སྟེ། དེས་ཕུར་བུ་བཏབ་ན་མྱུར་དུ་འཆི་བར་འགྱུར་རོ། ། གཉིས་པ་སོ་སོའི་ཕུར་གདབ་ལ་གསུམ་ལས། དང་པོ་ལུས་ལ་གདབ་པ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོས། རྣམ་པར་སྣང་མཛད་ཆེན་པོའི་སྐུའི་ངོ་བོ་ཉིད་བསྒྲུབ་བྱའི་ལུས་ལ་རྡོ་རྗེ་ཕུར་བུ་རྣམ་པར་འཕྲུལ་བའི་ཡུལ་དུ་འགོད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། སྐུའི་དམ་ཚིག་སྟེ། བསྒྲུབ་བྱའི་སྟོབས་འཚམ་ངམ་སྟེ་ཚར་བཅད་པའི་རྡོ་རྗེ་ཕུར་བུའི་སྔགས་འདིའོ། ། གང་ལས་ན།
ཉིད་ཀྱི་ཞེས་སོགས་སོ། ། སྔགས་ནི་ཨོཾ་ཚིནྡྷ་ཚིནྡྷ་ཞེས་སོགས་ཏེ་མཐའ་མེད་དོ། ། ལས་སྦྱོར་དངོས་ནི། མི་བསྐྱོད་པའི་སྦྱོར་བ་དང་ལྡན་པས། མཱ་མ་ཀི་དང་ཕན་ཚུན་བཀྲི་བ་སྟེ་འཁྱུད་པའི་ཚུལ་དུ་བྱས་ལ། མཐེ་བོ་ནི་སྒྲུབ་པ་པོ་རང་གི་མཚན་མའོ། ། གཞི་ནི་ཕྱག་རྒྱའི་གསང་བའོ། ། རབ་ཏུ་བསྡམས་པ་ནི་གཉིས་པོ་གཅིག་ཏུ་བྱས་པའོ། ། འདིས་ནི་ཡབ་ཡུམ་སྙོམས་པར་འཇུག་པ་སྟོན་ནོ། ། དེ་ནས་རྣམ་པར་སྣང་མཛད་ཀྱི་གནས་ཏེ་བསྒྲུབ་བྱའི་ལུས་རྡོ་རྗེ་ཕུར་བུས་མནན་ཏེ་སྔགས་བཟླས་ཏེ་རྡོ་རྗེ་ཕུར་བུས་གདབ་བོ། །
དེ་ནས་བཏབ་མ་ཐག་ཏུ་རྡོ་རྗེ་སེམས་དཔའ་ཆེ་སྟེ་སྟོབས་དང་ལྡན་པ་ཡང་གནས་ནས་ལྡང་བ་སྟེ་བསྐྱོད་པར་འགྱུར་རོ། ། གང་གིས་ན། རྡོ་རྗེ་སྐུ་གསུམ་ལས་བྱུང་བའི་དམ་ཚིག་ཇི་སྐད་བཤད་པའི་ཆོ་ག་དག་གིས་སོ། ། ཉམས་པའི་གནས་སུ་མི་འགྱུར་ན་འཆིའོ། ། འདིས་ནི་རྡོ་རྗེ་པདྨ་སྦྱོར་བའི་ཕུར་བུའི་ཆོ་ག་བསྟན་ནོ། ། གཉིས་པ་ངག་ལ་གདབ་པ་ནི། རྡོ་རྗེ་འཆང་ཆེན་པོས། འཇིག་རྟེན་དབང་ཕྱུག་གསུང་སྟེ་བསྒྲུབ་བྱའི་ཚིག་ཕུར་བུས་འདེབས་པའི་རྣམ་པར་འཕྲུལ་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། གསུང་གི་དམ་ཚིག་ནི་བསྒྲུབ་བྱའི་ཚིག་གོ །
འཚམ་ངམ་ནི་དེ་དག་རེངས་པར་བྱེད་པའི་རྡོ་རྗེ་ཕུར་བུའི་སྔགས་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། སྔགས་ནི། ཨོཾ་ཧྲཱིཿབྷུར་བྷུར་བཿཞེས་པའོ། ། འོད་དཔག་མེད་ཀྱི་ཏིང་ངེ་འཛིན་གཉིས་ལ་གནས་ནས། ཡུམ་གོས་དཀར་མོར་བསྐྱེད་པའི་ཆོས་འབྱུང་དུ་མེའི་དཀྱིལ་འཁོར་ལ་བསྒྲུབ་བྱ་བསམས་ལ། འདོད་ཆགས་དང༌། ཆགས་བྲལ་དང༌། འདོད་ཆགས་བར་མ་སྟེ་ཡེ་ཤེས་གསུམ་འབྱུང་བའི་གནས་ཡུམ་གྱི་པདྨོ་སྟེ་བྷ་ག་ཁ་ཕྱེ་བ་དེར།
སྒྲུབ་པ་པོའི་རྡོ་རྗེ་སོར་མོ་ངེས་པར་བཞག་པའི་ཚུལ་གྱིས་སྙོམས་པར་ཞུགས་ནས། འདོད་ཆགས་རྡོ་རྗེ་ནི་བསྒྲུབ་བྱའི་ཚིག་གི་རྒྱུན་ཡིན་ལ། དེའི་གནས་ལྕེ། རྡོ་རྗེ་རྩེ་མོས་མནན་པ་དེ་ལྟར་རྡོ་རྗེ་ཕུར་བུས་འདི་ངེས་པར་གདབ་བོ། ། བཏབ་མ་ཐག་ཏུ་ཆོས་འབྱུང་དུ་ཆུད་པར་བསྒོམས་པའི་བསྒྲུབ་བྱའི་ལྕེའི་རྩེ་མོ་ལ་རྡོ་རྗེ་རེག་པ་ཙམ་གྱིས་རྡོ་རྗེ་ཆེ་སྟེ་འོད་དཔག་མེད་ཀྱི་རང་བཞིན་གྱི་བསྒྲུབ་བྱའི་ངག་གི་སྤྲོས་པ་སྐུ་གསུམ་དྲི་མེད་དེ་ནམ་མཁའ་ལས་བྱུང་བ་དག་ལྕེ་ལས་ཆད་ནས་ལོགས་ཤིག་ཏུ་ཐོན་པར་འགྱུར་རོ། ། གང་གིས་ན། དམ་ཚིག་མཆོག་སྟེ་བཤད་མ་ཐག་པའི་སྦྱོར་བའི་ཁྱད་པར་གྱིས་སོ། ། འདིས་བསྒྲུབ་བྱ་ཉམས་པ་སྟེ་འཆི་བའི་གནས་སུ་མི་འགྱུར་ན། ངག་གནོན་པར་འགྱུར་ཞེས་པའོ། ། འདི་ཡང་སྙོམས་འཇུག་གི་ཆོ་གས་ཕུར་བུ་གདབ་བོ། །
གསུམ་པ་སེམས་ལ་གདབ་པ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོས་བསྒྲུབ་བྱའི་ཐུགས་ཕུར་བུས་གནོན་པའི་རྣམ་པར་འཕྲུལ་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། ཐུགས་དམ་ཚིག་ནི་བསྒྲུབ་བྱའི་སེམས་རྣམ་པར་འཕྲོ་བའོ། ། འཚང་ངམ་གྱིས་ཏེ་ཚར་གཅོད་ཅིང་གནོན་པའི་སྔགས་འདི་ཡིས་སོ། ། གང་ལས་ན། ཉིད་ཀྱི་ཞེས་སོགས་སོ། ། སྔགས་ནི། ཨོཾ་ཞེས་སོགས་ཏེ་མཐའ་མེད་དོ། ། ཆོ་ག་ནི།
རང་མི་བསྐྱོད་པ་དང༌། ཕྱག་རྒྱ་མཱ་མ་ཀིའི་ཏིང་ངེ་འཛིན་དང་ལྡན་པས། ཡུམ་མཱ་མ་ཀིར་བསྐྱེད་པའི་ཆོས་འབྱུང་དུ་མེའི་དཀྱིལ་འཁོར་ལ་བསྒྲུབ་བྱ་བསམས་ནས། རང་གི་རྡོ་རྗེ་རྩེ་མོ་ལྔ་པ་བཅིངས་པ་སྟེ་ལྡན་པའི་མེ་འོད་འཕྲོ་བ་མང་པོ་འཁྲིགས་པར་བསྒོམས་ལ་སྙོམས་འཇུག་བྱའོ། ། དེ་ནས་སེམས་ཀྱི་རྡོ་རྗེ་ནི་བསྒྲུབ་བྱའི་སེམས་ཏེ། དེའི་གནས་སྙིང་ཁའི་པདྨ་མནན་པར་འགྱུར་བ་དེ་ལྟར་བྱས་ཏེ་རྡོ་རྗེ་ཕུར་པ་ངེས་པར་གདབ་བོ། ། བཏབ་པ་ཙམ་གྱིས་རྡོ་རྗེ་ཆེ་ཞེས་པའི་སྒྲས་གསུངས་པའི་བསྒྲུབ་བྱའི་སེམས་རྡོ་རྗེ་དྲི་མེད་གསུམ་སྟེ། འོད་གསལ་ལས་བྱུང་བ་སྙིང་ལས་ལྡང་བར་གྱུར་པ་སྟེ། སྙིང་དང་བྲལ་ནས་དྲན་པ་སྟོར་བའི་དོན་ནོ། ། གང་གི་ཚེ་ན།
སྒྲུབ་བྱ་ཉམས་པ་སྟེ་འཆི་བའི་གནས་སུ་མི་འགྱུར་ནའོ། ། ཐབས་གང་གིས་ལྡང་བ་སྟེ་ལོགས་ཤིག་ཏུ་འགྱུར་ཞེ་ན། དམ་ཚིག་མཆོག་སྟེ། ཇི་སྐད་བཤད་པའི་སྦྱོར་བའི་ཁྱད་པར་དག་གིས་སོ། ། གཉིས་པ་ཆོ་གའི་ཕན་ཡོན་ནི། སྐུ་གསུང་ཐུགས་ཏེ་རིགས་གསུམ་གྱི་རྣལ་འབྱོར་གྱི་སྦྱོར་བ་ཡིས། ཆོ་ག་ཡང་དག་བྱས་ཙམ་གྱིས་མཁའ་དབྱིངས་རྡོ་རྗེ་ནི་ནམ་མཁའ་ལྟར་གཞིག་པར་དཀའ་བའི་བསྒྲུབ་བྱ་ཕྱོགས་བཅུའི་མཐའ་ཀླས་པ་དག་ཀྱང་ཆོ་ག་ཡང་དག་བྱས་པའི་སྐབས་འདིར་ཕུར་བུས་འདེབས་པར་གདོན་མི་ཟའོ། ། བཅོམ་ལྡན་འདས་རྡོ་རྗེ་ཕུར་བུ་སྟེ་རྡོ་རྗེ་འཆང་ཆེན་པོས་དེ་སྐད་ཅེས་བཀའ་བསྩལ་ཏོ། ། དྲུག་པ་ངོ་མཚར་བའི་སྒོ་ནས་གཞུང་ཉེ་བར་བསྡུ་བ་ནི། ལས་ཚོགས་གསུངས་པའི་རྗེས་དེ་ནས།
སྐུ་གསུམ་ནི་བསྐྱེད་རིམ་ཡིན་ལ། དེ་ལ་གནས་པའི་ལས་དང་པོ་པ་རྣམས་ལས་སངས་རྒྱས་ཏེ་རྫོགས་རིམ་ལ་གནས་པ་མཆོག་གོ ། དེ་ཅིའི་ཕྱིར་ཞེ་ན། ཕྲིན་ལས་བཞིས་སེམས་ཅན་གྱི་ཁམས་ལ་ཕན་པར་བྱེད་པའི་ཕྱིར་རོ། ། རྫོགས་རིམ་ལ་གནས་པ་རྣམས་དང་པོར་ཐོས་པས་མཉེས་ཤིང་ངམ། རྟོགས་ཤིང་ཉམས་སུ་མྱོང་བས་རབ་ཏུ་དགྱེས་པར་གྱུར་ནས། རང་གི་རྗེས་སུ་མྱོང་བ་གསལ་བར་བྱེད་པའི་གསུང་འོག་ནས་འབྱུང་བ་འདི་སྐད་བཀའ་བསྩལ་ཏོ། ། ཨེ་མ་ཧོ་ངོ་མཚར་བའོ། ། གསང་བ་ནི་སྔགས་ཡིན་ལ། དེའི་གནས་ཀྱི་མཆོག་ནི་ལས་ཚོགས་ཀྱི་མཆོག་གོ །
འདི་ནི་ལས་སྦྱོར་སྤྱི་ལ་ཆེད་དུ་བརྗོད་པའོ། ། སྙིང་པོ་ཀུན་བཏུས་པ་ནི། སྔགས་རྣམས་ཀྱི་སྦྱོར་བའི་བྱེ་བྲག་གོ ། འདི་ནི་སྔགས་ཀྱི་སྦྱོར་བ་ལ་ཆེད་དུ་བརྗོད་པའོ། ། ཆོས་ནི་རབ་ཏུ་སྦྱོར་བ་དེ་ཉིད་ཡིན་ལ། གནས་ཞི་བ་ནི་དེ་བསམ་གཏན་གྱིས་རབ་ཏུ་རྫོགས་པར་བྱས་པའོ། ། འདི་ནི་བསམ་གཏན་གྱི་ལས་སྦྱོར་ལ་ཆེད་དུ་བརྗོད་པའོ། ། རྡོ་རྗེ་ནི་གཞིག་པར་དཀའ་བའི་གདུག་པ་ཅན་ནོ། ། རྣམ་པར་འཇོམས་པ་ནི་ཚར་གཅོད་པའོ། ། འདི་ནི་དྲག་པོའི་ལས་སྦྱོར་གྱི་ཆེད་དུ་བརྗོད་པའོ། །
ཕུར་འདེབས་ནི། ལས་ཀྱི་ཚོགས་ལ་ནུས་པ་དང་ལྡན་པ་དག་ལ་ཡང་ཕུར་བུས་འདེབས་པ་ངོ་མཚར་ཆེ་ཞེས་པའོ། ། བཤད་མ་ཐག་པའི་ཆོ་ག་འདི་ནི། སངས་རྒྱས་ཐམས་ཅད་དེ་རིམ་པ་གཉིས་ལ་གནས་པའི་རྣལ་འབྱོར་པ་ཐམས་ཅད་དང་ཉེ་བར་འཚམ་པའི་ལས་སྦྱོར་རོ། ། བྱང་ཆུབ་སེམས་དཔའ་སྟེ་སྐྱེ་བོ་ཐ་མལ་པ་རྣམས་དང༌། གྲགས་པ་ཆེན་པོ་ཕྱོགས་སྐྱོང་བ་རྣམས་ཀྱི་སྐུ་གསུང་ཐུགས་ཏེ་ལུས་ངག་ཡིད་གསུམ་ལ་ཕུར་བུས་གདབ་པ་ཡང་དག་པར་བཤད་དོ། ། ཕུར་བུས་གདབ་བོ། ། གང་ལ་ན། བྱང་ཆུབ་སེམས་དཔའ་སྟེ་ཐ་མལ་པ་དང༌། གྲགས་པ་ཆེན་པོ་ཕྱོགས་སྐྱོང་བ་རྣམས་ལའོ། །
གང་གིས་ན། སྐུ་གསུང་ཐུགས་ཀྱི་རྡོ་རྗེ་སྟེ་སྒྲུབ་པ་པོ་རྣམས་ཀྱིས་སོ། ། ཞེས་ཡང་དག་པར་བཤད་དོ། ། ཉེར་བསྡུའི་སྐབས་འདི་ལ་བོད་ཐམས་ཅད་ཀྱིས་ནོར་རོ། ། སྔགས་རྣམས་ཐམས་ཅད་ཀྱི་ཕུར་གདབ་ནི། བསྒྲུབ་བྱའི་ལུས་ལ་སོགས་པ་མི་གཡོ་བར་བྱེད་པའོ། ། བཏུས་ནས་བསྟན་ཞེས་དྲོང་ངོ༌། ། གང་ན། སྐུ་གསུང་ཐུགས་ཏེ་སྒྲུབ་པ་པོ་ལ་མཆོག་འདོད་པའི་དོན་སྦྱིན་པ། སྦྲུལ་ལ་སོགས་པའི་སྔགས་ཀྱི་དེ་ཉིད་དེ་དོན་ཤེས་ཤིང་རྟོགས་ནས་སོ། །
གང་གིས་ན། དེ་ཁོ་ན་ཉིད་རྟོགས་པ་ལས་བྱུང་བའི་རྡོ་རྗེ་འཆང་གིས་སོ། ། ལེའུའི་མཚན་དོན་ནི། སྐུ་དང་གསུང་དང་ཐུགས་རྨད་དུ་བྱུང་བ་སྟེ་དོན་དམ་པར་ངོ་བོ་གཅིག་ཀྱང༌། ཀུན་རྫོབ་ཏུ་བསྒྲུབ་བྱ་དང་སྒྲུབ་པ་པོ་ལ་གཉིས་སུ་དམིགས་ནས་ཚར་གཅོད་པར་བྱེད་པ་ངོ་མཚར་བའོ། ། ཚར་གཅོད་པའི་སྔགས་ཨཱ་ལི་ཀཱ་ལི་ལས་བྱུང་བ་ཕོ་མོ་མ་ནིང་གི་ངོ་བོ་ཉིད་ཀྱི་ཡི་གེ་གསུམ་ལ་རབ་ཏུ་འཇུག་པས། འགུགས་ཤིང་རྣམ་པར་འཕྲུལ་པ་སྟེ་ཞི་བ་ལ་སོགས་པའི་ལས་རབ་འབྱམས་སྤྲུལ་པར་བྱེད་པས་རྡོ་རྗེ་རྒྱལ་པོ་ཞེས་བྱ་སྟེ། དེ་རྒྱས་པར་སྟོན་པའི་ལེའུ་སྟེ་བཅུ་བཞི་པའོ།། ༈ །ཞི་བ་ལ་སོགས་པའི་ལས་ཀྱི་དངོས་གྲུབ་སྒྱུ་མ་ལྟ་བུའི་ཏིང་ངེ་འཛིན་ལ་རག་ལས་པར་བསྟན་པའི་ཕྱིར། ལེའུ་བཅོ་ལྔ་པ་བསྟན་པ་ལ་གཉིས་ཏེ།
བསྡུས་པའི་དོན་ནི། སྟོད་ནས་རྣལ་འབྱོར་གྱི་སྤྱོད་པ་དང༌། དངོས་གྲུབ་སྒྲུབ་པའི་ཆོ་ག་གཉིས་སྟོན་ནོ། ། བར་ནས་རིགས་ཀྱི་དབྱེ་བས་ལྷ་ལ་དབང་བསྐུར་བ་དང༌། དངོས་གྲུབ་ཀྱི་ཆོ་ག་ལས་ཚོགས་དུ་མ་དང༌། སྨད་ནས་བརྗོད་བྱའི་གཙོ་བོ་སྒྱུ་མ་ལྟ་བུའི་ཏིང་ངེ་འཛིན་སྟོན་ནོ། ། གཉིས་པ་ཚིག་གི་དོན་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར་བ་དང༌། སྟོན་པའི་གསུང་གིས་ལེའུ་བསྟན་པའོ། ། དང་པོ་ནི།
ལེའུ་བཅུ་བཞི་པ་རྫོགས་པའི་རྗེས་དེ་ནས། བཀའ་བསྩལ་ཏོ་ཞེས་སྦྱར་རོ། ། སུ་ཞིག་གིས་ན། རྒྱལ་པོ་རྡོ་རྗེ་འཛིན་གྱིས་སོ། ། དེ་ཇི་ལྟ་བུ་ཞེ་ན། སྟོང་པ་བཞི་པོ་ཐམས་ཅད་ཀྱི་བདག་ཉིད་ཡིན་པས་ཐམས་ཅད་ནམ་མཁའོ། ། འཁོར་བ་ཇི་སྲིད་པར་བཞུགས་པས་ན་མི་འགྱུར་ཆེ་ཞེས་བྱའོ། ། དབང་བསྐུར་བ་ཐམས་ཅད་ཀྱིས་དབང་བསྐུར་བས་ན་ཐམས་ཅད་དབང་བསྐུར་རོ། ། རིགས་ཐམས་ཅད་ཀྱི་བདག་ཉིད་དུ་གྱུར་པས་ན་ཀུན་མཁྱེན་ནོ། ། གང་བཀའ་བསྩལ་ཞེ་ན།
མི་ཕྱེད་པ་རྡོ་རྗེའི་གསུང་འོག་ནས་འབྱུང་བ་འདིའོ། ། གཉིས་པ་ལ་གཉིས་ཏེ། ལེའུའི་དོན་རྒྱས་པར་བཤད་པ་དང༌། གཞུང་ཉེ་བར་བསྡུ་བའོ། ། དང་པོ་ལ་དོན་དྲུག་སྟེ། རིམ་པ་གཉིས་ཀྱི་སྤྲོས་མེད་ཀྱི་སྤྱོད་པ་དང༌། རྣལ་འབྱོར་གཉིས་ཀྱི་བྱ་བ་བསྟན་པ་དང༌། རིགས་ཀྱི་དབྱེ་བས་ལྷ་དབང་བསྐུར་བ་དང༌། ལས་ཀྱི་ཆོ་ག་དུ་མ་བསྟན་པ་དང༌། སྒྱུ་མ་ལྟ་བུའི་ཏིང་ངེ་འཛིན་བསྟན་པའོ། །
དང་པོ་ལ་གཉིས་ཏེ། བསྐྱེད་རིམ་པའི་སྤྱོད་པ་དང༌། རྫོགས་རིམ་པའི་སྤྱོད་པའོ། ། དང་པོ་ལ་ཡང་གཉིས་ཏེ། རྡོ་རྗེ་འཆང་གི་སྤྱོད་པ་དང༌། རིགས་གཞན་གྱི་སྤྱོད་པའོ། ། དང་པོ་ལ་གཉིས་ཏེ། རྣལ་འབྱོར་གྱི་རིམ་པ་དང༌། མཆོད་པའི་རིམ་པའོ། ། དང་པོ་ནི།
རྟག་ཏུ་སྟེ་དུས་ཐམས་ཅད་དུ་རྒྱུད་དང་སྔགས་ལ་སློབ་ཏུ་གཞུག་པའི་ཚུལ་གྱིས་སྒྲུབ་བོ། ། གང་ན། དད་པ་ལ་སོགས་པ་དང་ལྡན་པས་བདག་ཉིད་ཆེན་པོ་རྨེ་ཤ་ཅན་གྱི་བུ་མོ་ལོ་གྲངས་བཅུ་གཉིས་པའོ། ། གནས་གང་དུ་ན། དབེན་པས་ཁྱད་པར་དུ་བྱས་པའི་གནས་སུའོ། ། གང་གིས་ན་སྒྲུབ་པ་པོས་སོ། །

འདིས་ནི་གཟུངས་དཀྱིལ་དུ་ཕྱག་རྒྱ་གཅིག་དང་ལྷན་ཅིག་སྤྲོས་མེད་ཀྱི་སྤྱོད་པ་བྱ་བ་བསྟན་ནོ། ། གནས་ཀྱི་ཁྱད་པར་སྟོན་པ་ནི། དཀྱིལ་འཁོར་བྱའོ་ཞེས་དྲང་ངོ༌། ། གང་དུ་ན། སོ་ཕག་ལས་བྱས་པའི་ཚོགས་ཀྱི་ཁང་པ་དེ་རུའོ། ། ཇི་ལྟར་ན། དཀྱིལ་འཁོར་གྱི་ཆོ་ག་ལས་འབྱུང་བ་བཞིན་དུ་གྲུ་བཞི་པ་དང་སྒོ་བཞི་པའོ། ། དེར་ཅི་ལྟ་བུ་བྱ་ཞེ་ན། བཤང་གཅིའི་དམ་ཚིག་སྟེ། བ་སེར་སྐྱའི་ལྕི་བ་དང༌། གཅིན་ལ་སོགས་པས་བྱུགས་པའི་དཀྱིལ་འཁོར་བྱའོ། །
གནས་དེར་སྒོམ་པའི་རྣལ་འབྱོར་ནི། རྡོ་རྗེའི་དཀྱིལ་འཁོར་ཏེ་མི་བསྐྱོད་པའི་ལྷ་རྣམས་བསྒོམས་པ་ཡིས་དཀྱིལ་འཁོར་བརྒྱན་པར་བྱའོ། ། ཇི་ལྟ་བུས་ཤེ་ན་ཞབས་ལ་སོགས་པ་ནས་དབུ་སྐྲའི་བར་གྱི་མཚན་ཉིད་ཐམས་ཅད་ཡོངས་སུ་རྫོགས་པས། ཉེས་པ་དག་ཅིང་འོད་ཟེར་འབར་བ་ཡིས། དེ་ནས་བཞིན་ཡང་མཛེས་ལ་རབ་ཏུ་བཟང་བ། རྒྱན་རྣམས་ཡོངས་སུ་རྫོགས་པ་དཀྱིལ་འཁོར་གྱི་དབུས་སུ་དཔང་པོར་བཞག་ནས། རྣམ་པར་བསྒོམ་པ་སྟེ་འདོད་པའི་དོན། འདོད་ཆགས་དང་ཆགས་བྲལ་ལ་སོགས་པའི་རིམ་པས་རྣམ་པར་དག་པར་བྱའོ། ། གཉིས་པ་རིགས་གཞན་ལྔའི་སྤྱོད་པ་བསྟན་པ་ལ་གཉིས་ཏེ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི། རིགས་ལྔའི་དཀྱིལ་འཁོར་གྱི་འཁོར་ལོའི་དབྱེ་བ་ཡིས། སངས་རྒྱས་ཏེ་སྒྲུབ་པ་པོའི་གཟུགས་ནི་དེར་རྣམ་པར་བསྒོམ་ཞིང་སྔགས་ཀྱི་འཁོར་ལོ་ཅན་ཏེ་སྒྲུབ་པ་པོ་རྣམས་ཀྱིས་གསང་བའི་མཆོད་པའི་གནས་ཉམས་དགའ་བ་བླ་ན་མེད་པའི་མཆོད་པའི་ཆོ་ག་ནི་བསྒོམ་མོ། ། གཉིས་པ་རྒྱས་པར་བཤད་པ་ལ། རྣམ་སྣང་གི་རིགས་ཀྱི་རྣལ་འབྱོར་པས་རྣམ་སྣང་གཙོ་བོར་བྱས་པའི་ཕྱག་རྒྱ་གཅིག་དང་ལྷན་ཅིག་སྤྱོད་པ་བྱ་བར་སྟོན་པ་ནི། སྒྲུབ་པ་པོ་སྐུ་གསུང་ཐུགས་ཀྱི་རྡོ་རྗེ་ཅན་རྣམ་པར་སྣང་མཛད་ཆེན་པོའི་སྐུར་དཀྱིལ་འཁོར་གྱི་དབུས་སུ་བསྒོམ་པར་བྱའོ། ། ཚུལ་ཇི་ལྟར་ན། རྣལ་འབྱོར་གྱི་སྔགས་ཏེ། མི་བསྐྱོད་པ་ལ་སོགས་པ་བཞི་དང༌།
དེའི་རིགས་ཀྱི་ལྷ་རྣམས་ཤར་ལ་སོགས་པའི་གནས་ཇི་ལྟ་བ་བཞིན་དུ་བཞག་པའི་སྦྱོར་བ་ཡིས་སོ། ། དེས་སངས་རྒྱས་ཀྱི་ནི་འོད་འདྲ་སྟེ། རྣམ་སྣང་གཙོ་བོར་གྱུར་པའི་ཏིང་ངེ་འཛིན་ནི་འགྱུར་བ་བསྐྱེད་པར་བྱས་ནས། དད་པ་ལ་སོགས་པ་དང་ལྡན་པས་བདག་ཉིད་ཆེ་བ་བཙོ་བླག་གི་བུ་མོ་མདོག་དཀར་བ་རྟག་ཏུ་སྒྲུབ་ཅིང་སྔགས་དང་རྒྱུད་བསླབ་པར་བྱའོ། ། མི་བསྐྱོད་པ་གཙོ་བོར་བྱས་པའི་ཕྱག་རྒྱ་གཅིག་དང་ལྷན་ཅིག་ཏུ་སྤྱོད་པ་ནི། རྡོ་རྗེ་སེམས་དཔའ་སྟེ་མི་བསྐྱོད་པའི་ཏིང་ངེ་འཛིན་ལ་གནས་པའི་སྦྱོར་བ་ཡིས། བུ་མོ་ཨུཏྤལ་མཐིང་ཀའི་མདོག་འདྲ་བ་རྟག་ཏུ་སྔགས་དང་རྒྱུད་བསླབ་པའི་ཚུལ་བསྒྲུབས་ནས། རྡོ་རྗེ་སེམས་དཔའི་སྦྱོར་བའི་ཆོ་ག་དེ་ཉིད་མངོན་དུ་བྱས་ནས། དེ་དང་ལྷན་ཅིག་ཇི་ལྟར་འདོད་པའི་ལས་བརྩམ་པར་བྱའོ། ། རིགས་གཞན་གྱི་སྤྱོད་པ་བསྟན་པ་ནི།
བཤད་མ་ཐག་པ་འདི་ནི་སྔགས་ཐམས་ཅད་ཀྱིས་ཏེ། རིན་འབྱུང་དང༌། འོད་དཔག་མེད་དང༌། དོན་ཡོད་གྲུབ་པའི་རྣལ་འབྱོར་པ་རྣམས་ཀྱི་ཡང་དམ་ཚིག་ཤིན་ཏུ་འདའ་དཀའ་བ་སྟེ་ངེས་པར་བསྒྲུབ་དགོས་པའི་བྱ་བའོ། ། རིན་ཆེན་འབྱུང་ལྡན་སོགས་གསུམ་གྱི་སྒྲུབ་པ་པོ་དེ་ནི། ཏིང་ངེ་འཛིན་དེ་བསྒོམས་མ་ཐག་ཉིད་དུ། རིན་པོ་ཆེའི་རྣལ་འབྱོར་པ་ནི་རྡོ་རྗེ་སེམས་དཔའི་འོད་དེ་རིན་ཆེན་འབྱུང་ལྡན་དང་འདྲ་བར་འགྱུར་རོ། ། པདྨོའི་རིགས་ཀྱི་རྣལ་འབྱོར་དང་ལྡན་པ་ནི་ཆོས་རྣམས་ཀུན་འཛིན་པའི་རྒྱལ་པོ་ཆེན་པོ་འོད་དཔག་མེད་དང་མཚུངས་པར་འགྱུར་རོ། ། ལས་ཀྱི་རྣལ་འབྱོར་དང་ལྡན་པ་ནི་འདོད་དང་ཐར་པ་རབ་ཏུ་སྒྲུབ་པ་དོན་ཡོད་གྲུབ་པ་དང་འདྲ་བར་འགྱུར་རོ། ། འོད་དཔག་མེད་ཀྱི་ཆོ་གའི་ཁྱད་པར་ནི།
རྡོ་རྗེ་ཆོས་ཏེ་འོད་དཔག་མེད་ཀྱི་ཏིང་ངེ་འཛིན་གཉིས་རྣམ་པར་བསྒོམས་པས། གཞན་སྔར་བཞིན་བྱས་ལ་ཁྱད་པར་གར་མཁན་གྱི་བུ་མོ་རབ་ཏུ་མཛེས་པ་སྟེ་ཁ་དོག་དམར་སྐྱ་དང༌། སྒྲུབ་པ་པོ་ལ་བལྟ་བས་བཞིན་བཟང་བ་དང༌། ཤེས་རབ་དང་ལྡན་པས་མིག་གི་དཀྱུས་རིང༌། སྒྲུབ་པ་པོས་ནི་སྔར་བཞིན་རྟག་ཏུ་སྒྲུབ་པ་སྟེ་བསླབ་པར་བྱའོ། ། དེ་ལྟར་སྒྲུབ་པ་པོ་དེ་ནི། རྡོ་རྗེ་ཆོས་བདག་ཉིད་དེ། འོད་དཔག་མེད་ཀྱི་ངོ་བོ་ས་བཅུ་ལ་གནས་པའི་དབང་ཕྱུག་ཏུ་འགྱུར་ཞིང༌། རྒྱལ་པོ་གསུང་གི་དམ་ཚིག་སྟེ་ངག་གི་དབང་ཕྱུག་འཛིན་པ་དང༌། སེམས་ཅན་ཀུན་ལ་མཆོག་ཏུ་གྱུར་པ་དབང་ཕྱུག་དམ་པ་འཁོར་ལོས་བསྒྱུར་བའི་རྒྱལ་པོར་འགྱུར་ཏེ།
བཏགས་པའི་རྣལ་འབྱོར་ཁྱད་པར་ཅན་དང་ལྡན་པའི་ཕྱིར་རོ། ། རིགས་གཞན་གཉིས་ཀྱི་ཆོ་གའི་ཁྱད་པར་ཡང་འདི་ལས་དཔགས་ནས་ཤེས་པར་བྱའོ། ། རྫོགས་རིམ་པའི་སྤྱོད་པ་ལ་ལྔ་སྟེ། སྤྱོད་པ་བྱ་བའི་ཚུལ་དང༌། སྤྱོད་པ་མཐར་ཕྱིན་པའི་རྒྱུ་དང༌། དེ་ལས་ཐོབ་པའི་ཕྱག་རྒྱ་ཆེན་པོའི་མཚན་ཉིད་དང༌། ཡུལ་ལ་ལོངས་སྤྱོད་ཚུལ་གྱི་སྤྱོད་པ་དང༌། སྤྱོད་པའི་ཕན་ཡོན་ནོ། ། དང་པོ་ནི། སྒྲུབ་པར་བྱའོ། །
ཞེས་དྲང་ངོ༌། ། གང་གིས་ན། རྡོ་རྗེ་དང་འདྲ་བར་མི་ཕྱེད་པའི་ཆོས་རྫོགས་པའི་རྣལ་འབྱོར་གྱི་བདག་ཉིད་ཀྱི་རྟོགས་པ་དང་ལྡན་པས་སོ། ། གང་ན། བྲམ་ཟེ་དང་རྒྱལ་རིགས་དང༌། དམངས་རིགས་ལས་བྱུང་བའི་བུ་མོ་གང་ཡང་རུང་བ་བླངས་ནས། སྔགས་དང་རྒྱུད་ལ་བསླབ་པའི་བྱ་བ་དག་གོ ། ཆོ་ག་འདི་ནི་གསང་བ་རྡོ་རྗེ་འཆང་གི་ཟུང་འཇུག་ཐོབ་པར་བྱེད་པའི་སྤྱོད་པའོ། ། ཚུལ་ཇི་ལྟར་ན། རིགས་བཞི་གང་ཡང་རུང་བའི་བུ་མོ་དང་ལྷན་ཅིག་འདོད་ཆགས་དང༌།
ཆགས་བྲལ་སོགས་ཀྱི་རིམ་པས་རྣལ་འབྱོར་དག་པ་མངོན་དུ་བྱེད་པའི་ཚུལ་གྱིས་སོ། ། བསྐྱེད་རིམ་ནི་རིགས་སོ་སོར་ངེས་ལ། རྫོགས་རིམ་པ་ལ་རིགས་ངེས་པ་མེད་པས། རིགས་བཞི་གང་ཡང་རུང་བ་དང་ལྷན་ཅིག་པའི་སྤྱོད་པ་བསྟན་ནོ། ། གཉིས་པ་ནི། མངོན་པར་རྫོགས་པ་བྱང་ཆུབ་པའི་རིམ་པ་སྟེ། དེ་ལ་ཕྱིའི་མངོན་པར་བྱང་ཆུབ་པ་དང༌། ནང་གི་མངོན་པར་བྱང་ཆུབ་པ་གཉིས་སོ། ། དང་པོ་ནི། རྡོ་རྗེ་ཉི་མ་ནི་ཉི་མ་སྟེ།
དེ་ནུབ་ནས་ཚོགས་ཀྱི་ཡོ་བྱད་ཅི་རྙེད་པས་བླ་མ་མཉེས་པར་བྱས་ནས། ནམ་ཕྱེད་བུམ་དབང་སྔོན་དུ་འགྲོ་བའི་གསང་བའི་དབང་བསྐུར་བ་ཐོབ་པས་བསྒྲུབ་པ་ཀུན་ཏུ་བརྩམ་པར་བྱའོ། ། དེ་ནས་སྐྱ་རེངས་ཤར་བའི་དུས་སུ་མཆོག་མངོན་པར་བྱང་ཆུབ་པའི་རིམ་པ་བསྒོམས་པ་དག་གིས་འགྲུབ་པར་འགྱུར་རོ། ། ནང་གི་མངོན་པར་བྱང་ཆུབ་པའི་རིམ་པ་ནི། ཡེ་ཤེས་ཀྱི་ཕྱག་རྒྱ་དང་ལྷན་ཅིག་སྙོམས་པར་ཞུགས་པ་ལས། རྡོ་རྗེ་ཉི་མ་སྟེ་ཐབས་ཀྱི་ཡེ་ཤེས་སྣང་བ་མཆེད་པ་འབྱུང་ངོ༌། ། དུས་ནམ་གྱི་ཚེ་ན། ཤེས་རབ་ཀྱི་ངོ་བོ་སྣང་བའི་ཡེ་ཤེས་ནུབ་ནས་སོ། ། དེ་ནས་འོད་གསལ་སྒྲུབ་པར་བྱེད་པ་སྣང་བ་ཉེར་ཐོབ་ཀུན་ཏུ་བརྩམ་པར་བྱ་སྟེ་བསྐྱེད་པར་བྱའོ། ། སྐྱ་རེངས་ཏེ་སྣང་བ་ཉེར་ཐོབ་ཡིན་ལ།
ཤར་བ་སྟེ་དེ་མ་འདས་པའི་དུས་སུ་སྒྲུབ་པ་པོས་མཆོག་སྟེ་སྟོང་པ་གསུམ་པོ་བསྒོམས་པའི་རྒྱུ་རྐྱེན་གྱིས་འོད་གསལ་མངོན་དུ་བྱས་ནས་ཕྱག་རྒྱ་ཆེན་པོ་འགྲུབ་པར་འགྱུར་རོ། ། འདིར་ཤར་བའི་དུས་ཞེས་པ་སྣང་བ་ཉེར་ཐོབ་འགགས་པའི་དུས་ལ་སྦྱོར་བ་ནི་དོན་ལ་མ་བརྟགས་ཤིང་འགྲེལ་པ་དང་འགལ་ལོ། ། འདིར་སྟོང་པ་གསུམ་ནི་སྣང་མཆེད་ཐོབ་གསུམ་ལ་སྦྱར་བར་བྱ་བ་ཡིན་ནོ། ། གསུམ་པ་དེ་ལས་ཐོབ་པའི་ཕྱག་རྒྱ་ཆེན་པོའི་མཚན་ཉིད་ནི། སྟོང་པ་གསུམ་ཐིམ་པའི་རིམ་པས་འོད་གསལ་མངོན་དུ་བྱས་ལ། དེ་ནས་ལུགས་བཟློག་གི་སྣང་བ་གསུམ་དང་བཅས་པ་ལས་ཟུང་འཇུག་ཏུ་བཞེངས་པ་སྟེ། དེའི་མཚན་ཉིད་ཇི་ལྟ་བུ་ཞེ་ན། རྣམ་སྨིན་གྱི་ཡོན་ཏན་གྱིས་བརྒྱན་པའི་རྒྱན་རྣམས་ཐམས་ཅད་ཡོངས་སུ་རྫོགས་པའོ། ། བྲལ་བའི་ཡོན་ཏན་དང་ལྡན་པ་ནི་དྲི་དང་མེ་ཏོག་ཀུན་གྱིས་བརྒྱན་པའོ། ། དེ་བསྒོམས་ན་རྡོ་རྗེ་སེམས་དཔའ་སྟེ་སྒྲུབ་པ་པོས།
མཆོག་མངོན་པར་རྫོགས་པ་བྱང་ཆུབ་པ་བསྒོམས་ན་བསྒྲུབ་པ་སྟེ་ཕྱག་རྒྱ་ཆེན་པོ་མྱུར་དུ་ཐོབ་པར་འགྱུར་རོ། ། མཆོག་གི་ཕྱག་རྒྱ་གྲུབ་པ་འདི་ནི་འཇིག་རྟེན་གསུམ་ལ་མངོན་པར་འདོད་པའི་འབྲས་བུ་སྟེར་བས་སྐུ་གསུམ་མཆོག་སྦྱིན་པ་དང༌། སངས་རྒྱས་ཀྱི་མཚན་སུམ་ཅུ་རྩ་གཉིས་རྣམས་ཀྱིས་མཚན་པར་འགྱུར་བ་དང༌། དཔག་ཚད་བརྒྱའི་ཁྱོན་ཙམ་དུ་དེའི་འོད་ཀྱང་སྣང་བར་བྱེད་པ་སྟེ་འཕྲོ་བར་བྱེད་དོ། ། རྫོགས་རིམ་པས་རྟེན་ཟུང་འཇུག་ལ་གནས་ནས་ཞི་སོགས་ཀྱི་ལས་བསྒྲུབ་པ་ནི། དབང་པོ་གཉིས་ཏེ་བདེན་པ་གཉིས་དབྱེར་མེད་དུ་སྦྱོར་བའི་སྒོ་ནས་ཞི་སོགས་ཀྱི་ལས་ཀྱི་སྦྱོར་བ་ཐམས་ཅད་བརྩམ་པར་བྱའོ། ། བཤད་མ་ཐག་པའི་ཟུང་འཇུག་གི་ཏིང་ངེ་འཛིན་འདི་ནི། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཀྱི་དོན་རྫོགས་པར་བྱེད་པས། ཤིན་ཏུ་འདའ་བར་དཀའ་བའི་དམ་ཚིག་སྟེ་འདར་མི་རུང་བའོ། ། བཞི་པ་ཟུང་འཇུག་ལ་གནས་པས་ཡུལ་ལོངས་སྤྱོད་པའི་སྤྱོད་པ་བསྟན་པ་ནི།
གལ་ཏེ་རྡོ་རྗེ་ཅན་ཏེ། སྒྲུབ་པ་པོས་གྲུབ་པ་སྟེ་ཕྱག་རྒྱ་ཆེན་པོའི་དངོས་གྲུབ་འདོད་ན། བཤང་བ་སྟེ་གཟུགས་ལ་སོགས་པའི་ཡུལ་རྣམས་དང༌། གཅི་བ་མིག་ལ་སོགས་པ་རྣམས། ཡུལ་ཡུལ་ཅན་དུ་སོ་སོར་སྡུད་པ་ལ་སོགས་པའི་ཡན་ལག་དྲུག་གིས་རིམ་པས་བཟའ་བར་བྱ་བ་སྟེ། ཉམས་སུ་མྱོང་བར་བྱའོ། ། ཡན་ལག་དྲུག་པོ་འདི་ནི། དངོས་གྲུབ་ཞེས་པ་ནས། དཀའོ་ཞེས་པའི་བར་གོ་སླའོ། ། ལྔ་པ་སྤྱོད་པའི་ཕན་ཡོན་ནི།
སྒྲུབ་པ་པོས་བཤད་མ་ཐག་པའི་བཤང་གཅིའི་སྦྱོར་བ་སྟེ་ཡུལ་དང་དབང་པོ་སོ་སོར་སྡུད་པའི་བསམ་གཏན་སྔོན་དུ་འགྲོ་བས་དབང་པོ་གཉིས་ཏེ་བདེན་པ་གཉིས་དབྱེར་མེད་དུ་སྦྱོར་བ་ཡིས། མི་གནས་པའི་སངས་རྒྱས་ཀྱི་བྱང་ཆུབ་ཞི་ཞིང་དགེ་བ་དེ་ཉིད་དེ་མི་བསླུ་བ་དངོས་གྲུབ་ཐམས་ཅད་ལས་ཕུལ་དུ་བྱུང་ཞིང་བླ་ན་མེད་པ་འགྲུབ་བོ། ། འདོད་པ་ནི་འཁོར་བ་དང༌། ཐར་པ་ནི་མྱང་འདས་ཏེ། གཉིས་པོ་གཉིས་མེད་དུ་མཁྱེན་པས་ན། འདོད་དང་ཐར་པའི་དམ་ཚིག་སྟེ་རྡོ་རྗེ་འཆང་ཆེན་པོའོ། ། དེས་དེ་སྐད་ཅེས་བཀའ་བསྩལ་ཏོ། ། གཉིས་པ་རྣལ་འབྱོར་གཉིས་ཀྱི་བྱ་བ་བསྟན་པ་ལ་གཉིས་ཏེ། གཉིས་པོའི་བྱ་བ་སོ་སོར་བཤད་པ་དང༌། ངོ་མཚར་བའི་སྒོ་ནས་གཞུང་ཉེ་བར་བསྡུ་བའོ། །
དང་པོ་ལ་གཉིས་ཏེ། བསྐྱེད་རིམ་པའི་བྱ་བ་བཤད་པ་དང༌། རྫོགས་རིམ་པའི་བྱ་བ་བཤད་པའོ། ། དང་པོ་ལ་དྲུག་སྟེ། སྔགས་དང་སྦྱིན་སྲེག་གིས་དགུག་པའི་ཆོ་ག་དང༌། སྔགས་ཀྱིས་ནོར་བླང་བ་དང༌། གསད་པའི་སྦྱོར་བ་བསྟན་པ་དང༌། གསང་སྔགས་ཕཊ་ཀྱི་ཐོ་བ་སྒྲུབ་པ་དང༌། རྡོ་རྗེ་དང་སྟྭ་རེ་གཉིས་ཀྱི་བསྒྲུབ་པ་བསྟན་པ་དང༌། ཆར་གཅོད་པའི་ཆོ་ག་བསྟན་པའོ། །
དང་པོ་ནི། དེ་ནས་བཅོམ་ལྡན་འདས་རྡོ་རྗེ་འཆང་གི་དམ་ཚིག་ཆེན་པོའི་རྡོ་རྗེ་ཁྲོ་བོ་གཤིན་རྗེ་གཤེད་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། དེ་བཞིན་གཤེགས་པ་སྟེ་བསྒྲུབ་བྱ་ཐམས་ཅད་ཀྱི་ལུས་ངག་ཡིད་གསུམ་གྱི་རྡོ་རྗེ་ཀུན་ཏུ་སྐྲག་པར་བྱེད་པའི་ཁྲོ་བོ་གཤིན་རྗེ་གཤེད་ཀྱི་སྔགས་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། སྔགས་ནི། ཨོཾ་ཧྲཱིཿཞེས་སོགས་ཏེ་སྦྲུལ་ལོ། ། སྤེལ་བ་ནི་སྔར་བཞིན་ནོ། ། ཆོ་ག་ནི།
གཞན་གྱི་དཔུང་གནོན་པའམ། བུ་མོ་འགུགས་པར་འདོད་ན། གཞན་རྣམས་སྔར་དང་འདྲ་ཞིང༌། ཁྱད་པར་ནི་ཞེ་སྡང་རྡོ་རྗེའམ་གཤིན་རྗེ་གཤེད་སོགས་གང་ཡང་རུང་བའི་ཏིང་ངེ་འཛིན་གཉིས་ལ་གནས་ནས། ལས་རྒྱལ་མཆོག་ལ་ཤེས་རབ་ཅན་གྱིས་ཐབ་ཁུང་གྲུ་གསུམ་བྱས་པའི་ནང་དུ་ཁྲོ་བོ་ཞལ་གདངས་པ་དང༌། མཆེ་བ་གཙིགས་པ་དང༌། ལྗགས་བསྐྱོད་པ་བསྒོམས་ལ་ཡེ་ཤེས་པ་སྤྱན་དྲངས་ལ་བསྟིམ་ནས། བསྒྲུབ་བྱའི་མིང་གི་ཚིག་སྔགས་སྤེལ་བ་དང་བཅས་པ་བྱས་ནས། ཚེར་མའི་མེ་སྦར་བ་ལ་ཁྲོས་པས་བསྲེགས་རྫས་རྣམས་བསྲེག་གོ ། བསྲེག་རྫས་གང་ཞེ་ན།
དུག་ནི་ཁྲག་དང་ཀུན་ཏུ་སྦྱར་བ་དང༌། དེ་བཞིན་ལན་ཚྭ་དང་སྐེ་ཚེ་སོགས་སོ། ། དུས་ནི། ཉི་མ་ཆུང་ངམ་ནམ་ཕྱེད་ན། ། འདི་ནི་རྣམ་པ་ཀུན་ཏུ་ཤིས། ། ཞེས་པའོ། ། གྲངས་ནི། སྟོང་ཕྲག་བརྒྱད་ནི་ཚུལ་བཞིན་བསྲེག་ན་དཔུང་གནོན་པར་འགྱུར་རོ། ། ཞེས་པའོ། ། དུས་ཇི་ཙམ་དུ་བྱ་ཞེ་ན།
ཆོ་ག་འདི་ནི། བུ་མོ་དག་གི་དོན་གྱི་ཕྱིར། ཉི་མ་གསུམ་དུ་བྱས་ན་དབང་དུ་འགྱུར་རོ། ། ཡུན་ཇི་ཙམ་དུ་དབང་དུ་འགྱུར་ཞེ་ན། བསྐལ་པ་གསུམ་ནི་བྱིས་པ་དང༌། ལང་ཚོ་དང་བར་མའོ། ། གྲངས་མེད་པ་ནི་སྐད་ཅིག་གྲངས་མེད་པའི་མཐའ་རྒས་ཤིང་ཁོགས་པ་དེ་སྲིད་དུའོ། ། སྦྱོར་བ་དེས་ནི་གཞན་གྱི་དཔུང་རྟག་ཏུ་གནོན་ཅིང་དབང་དུ་ཡང་འགྱུར་རོ། ། སྦྱོར་བ་དེ་གཞན་གྱི་རིག་པས་ཀྱང་བཟློག་མི་ནུས་པར་བསྟན་པ་ནི་སངས་རྒྱས་རྣམ་སྣང་དང༌། ཆོས་འཛིན་འོད་དཔག་མེད་དང༌།
རྡོ་རྗེ་སེམས་དཔའ་མི་བསྐྱོད་པའི་རྣལ་འབྱོར་པའམ་རིགས་གཞན་གྱི་རྣལ་འབྱོར་པ་ཡང་རུང༌། གལ་ཏེ་རྨོངས་པས་འདས་ནས་ནི། ། ཞེས་པ་སྟེ། བཤད་མ་ཐག་པའི་གནོད་པ་འདི་གཅོད་པར་འདོད་ན། དེའི་ཚེ་སྒྲུབ་པ་པོ་ཚེ་ཟད་ཅིང་འཆི་བར་འགྱུར་རོ། ། གཉིས་པ་སྔགས་ཀྱིས་ནོར་བླང་བ་ནི། ཞེ་སྡང་རྡོ་རྗེ་ཁྲོ་བོ་གཞན་རྣམས་གང་རུང་གི་ཏིང་ངེ་འཛིན་ནི་གཉིས་ལ་གནས་ནས། ལས་རྒྱལ་མཆོག་ལ་མར་ངོའི་ཚེས་བཅུ་བཞིའམ་ཡང་ན་ཚེས་བརྒྱད་ལ་མཚོན་གྱིས་གསད་པའི་སྐྱེས་པའི་རོ་བསྲེགས་པའི་དུར་ཁྲོད་ཀྱི་སོལ་བ་བླངས་ནས། ཐོད་པ་ཁ་སྦྱར་གྱི་ནང་དུ་བཞག་སྟེ་སྔགས་སྟོང་རྩ་བརྒྱད་བཟླས་པ་བྱས་ལ། དུར་ཁྲོད་ཀྱི་རས་ལ་གཤིན་རྗེ་གཤེད་ཀྱི་གཟུགས་བྲིས་ལ།
སྙིང་ཁར་ལག་པས་རེག་སྟེ། བཤད་མ་ཐག་པའི་ཆོ་ག་བཞིན་དུ་སྔགས་བཏབ་ནས། ཕཊ་ཀྱི་འོག་ཏུ་ཆེ་གེ་མོ་ཨི་དྷཾ་ཏ་པ་ཡ་ཧྲི་སྭཱཧཱ། ཞེས་པའི་སྔགས་མཚན་ཕྱེད་དང་ཉི་མ་གུང་ལ་བརྒྱ་རྩ་བརྒྱད་བཟླས་ན། སྒྲུབ་པ་པོ་དེ་ལ་ནི་སེམས་ཅན་རྣམས་ཀྱི་མངོན་པར་འདོད་པའི་དོན་རྟག་ཏུ་སྟེར་བར་འགྱུར་རོ། ། གསུམ་པ་སྔགས་ཀྱིས་གསད་པའི་སྦྱོར་བ་བསྟན་པ་ནི། སྔགས་ཤེས་པའི་རྣལ་འབྱོར་པ་ཡིས། སྔགས་སྔ་མ་བཞིན་དུ་བཟླས་པའི་སོལ་བས་དུར་ཁྲོད་ཀྱི་རས་ལ་དགྲ་གང་ཡང་རུང་བའི་གཟུགས་བརྙན་བྲིས་པའི་སྙིང་ཁར་མིང་སྔགས་དང་སྤེལ་བ་བྲིས་ལ། ཟླ་བ་མར་ངོའི་ཉི་མ་མངོན་སྤྱོད་ཀྱི་དུས་སུ། ཁྲོ་བོ་གང་ཡང་རུང་བའི་ཏིང་ངེ་འཛིན་ལ་གནས་ནས།
ཨོཾ་ཧྲི་ཀྲི་ཝིཥྚི་ཏཱ་ན་ན་ཆེ་གེ་མོ་ཧྲི་ད་ཡཾ་ཞེས་སོགས་སྔགས་ལྷག་མ་དང་བཅས་པ་བཟླས་ཏེ། དགྲ་བོ་བསམ་གཏན་དག་གིས་ཏེ། སོལ་བ་དང་མཚོན་ཆའི་རྣམ་པར་བསམས་ལ་གཟུགས་བརྙན་གྱི་སྤྱི་བོ་ནས་བརྩམས་ཏེ། དབུས་སུ་རི་མོ་བྲིས་པ་ཙམ་གྱི་མོད་ལ་སྙིང་གས་ནས་འཆི་བར་འགྱུར་བ་གདོན་མི་ཟའོ། ། བཞི་པ་གསང་སྔགས་ཕཊ་ཀྱི་ཐོ་བ་སྒྲུབ་པ་ནི། གཤིན་རྗེ་གཤེད་ཀྱི་ཏིང་ངེ་འཛིན་གཉིས་ཀྱི་བསམ་གཏན་གྱི་སྦྱོར་བ་ལ་གནས་པ་ཡིས། ཆུ་ངོགས་ཀྱི་ས་དང་བསྒྲུབ་བྱའི་རྐང་རྗེས་ཀྱི་ས་བསྲེས་ནས་དགྲ་བོའི་གཟུགས་བརྙན་བྱས་ནས་རྣམ་ཤེས་བཀུག་སྟེ་ནང་དུ་བཅུག་ནས་ཁྲོས་པས་ཕཊ་ཅེས་བརྗོད་ཅིང་རྡོ་རྗེ་ཐོ་བས་སྤྱི་བོར་བསྣུན་པ་དེ་ལྟར་བྱས་ན་ངེས་པར་བསྒྲུབ་བྱའི་མགོ་ལ་ཐོ་བ་ལྷུང་བ་སྟེ་མངོན་སུམ་དུ་འབབ་པར་འགྱུར་རོ། ། ལྔ་པ་རྡོ་རྗེ་དང་སྟྭ་རེའི་སྒྲུབ་པ་ལ། རྡོ་རྗེའི་སྒྲུབ་པ་ནི། གནོད་མཛེས་ཀྱི་སྦྱོར་བ་ལ་གནས་ནས་སྔགས་བཟླས་པའི་སོལ་བས་དུར་ཁྲོད་ཀྱི་རས་ལ་བསྒྲུབ་བྱའི་གཟུགས་བརྙན་བྱས་ལ།
སྙིང་ཁར་མིང་སྤེལ་སྔགས་དང་བཅས་པ་བྲིས་ཏེ་རྣམ་ཤེས་བཅུག་ནས། རང་གི་ལག་ན་གནས་པའི་རྡོ་རྗེ་ཁ་གྱེས་པ་ཧཱུྃ་རིང་པོ་ལས་བྱུང་བ་ཧཱུྃ་ཡིག་རབ་ཏུ་འབར་བ་དང་བཅས་པ། འོད་ཟེར་འབར་བ་ནག་པོས་ཀུན་ནས་ཁྱབ་པ་བསྒྲུབ་བྱའི་མགོ་ལ་ལྷུང་བར་རབ་ཏུ་བསྒོམ་མོ། ། དེ་ལྟར་བྱས་ན་གདུག་པ་ཐམས་ཅད་རབ་ཏུ་འཇིགས་པར་འགྱུར་རོ། ། ལས་འདི་སྦྱོར་བ་གང་ལ་གནས་པས་བྱ་ཞེ་ན། ཕྱག་ན་རྡོ་རྗེའི་རིགས་གནོད་མཛེས་རབ་ཏུ་དྲན་པའི་སྦྱོར་བ་དང་ལྡན་པས་སོ། ། སྟྭ་རེའི་སྒྲུབ་པ་ནི། གཤིན་རྗེ་གཤེད་ཀྱི་རྣལ་འབྱོར་ལ་གནས་ནས་རྡོ་རྒྱུས་དང་སོལ་བ་ལ་སོགས་པའི་ཚོན་རྩི་གང་ཡང་རུང་བས། དུར་ཁྲོད་ཀྱི་རས་ལ་སྐྱེས་པའམ་བུད་མེད་ཀྱི་གཟུགས་བྲིས་ལ། རང་གི་ལག་པར་ཧཱུྃ་རིང་པོ་ལས་གྱུར་བའི་སྟྭ་རེ་བསམས་ནས།
ཕཊ་ཅེས་བརྗོད་ཅིང༌། མགྲིན་པ་བཅད་པར་རྣམ་པར་བསྒོམ། ཆོ་ག་འདིས་སངས་རྒྱས་ཏེ་རང་བསྒྲུབ་བྱའི་གནས་སུ་ཤེས་པ་དང༌། སྐུ་གསུམ་ནི་ལུས་ངག་ཡིད་གསུམ་ཡིན་ལ། རིན་ཆེན་མཆོག་ནི་ཁྱད་པར་ཅན་ཏེ། ལུས་ངག་ཡིད་གསུམ་ཁྱད་པར་ཅན་གྱི་བདག་ཉིད་ཅན་དང༌། སེམས་ཅན་རབ་འབྲིང་ཐ་མ་ཀུན་ལ་ཕན་པར་འདོད་པ་རྒྱལ་པོའོ། ། འདི་དག་སྦྱོར་བ་འདི་ཡིས་བསྣུན་ན་གནད་པར་འགྱུར་བའམ་འཆི་བར་འགྱུར་བ་གདོན་མི་ཟའོ། ། དྲུག་པ་ཆར་གཅོད་པའི་ཆོ་ག་ནི། བདུད་རྩི་ཐབས་སྦྱོར་གྱི་སྦྱོར་བ་ལ་གནས་པས།
ལས་ཀྱི་རྡོ་རྗེ་སྟེ་སྣ་ཚོགས་རྡོ་རྗེ་སེར་པོ་རབ་ཏུ་འབར་བ་ཆེན་པོ་ནམ་མཁའི་ཕྱོགས་སུ་བསམས་ལ། དེའི་དབུས་སུ་མེ་སྟག་མང་པོ་འཁྲིགས་པ་ཁ་གྱེས་ཤིང་རྩེ་མོ་གྱེན་ལ་བསྟན་པ་ཅན་བསྒོམས་ནས་དེའི་འོད་ཟེར་གྱིས་ཆར་གྱི་རྒྱུན་རེངས་པར་བསམ་པ་ཆར་པའི་ཆུ་རྣམས་གནོན་པའི་ཆོ་ག་མཆོག་ཡིན་ནོ། ། ཡང་རྡོ་རྗེ་དབྱིངས་ཀྱི་དཀྱིལ་འཁོར་ལ་སོགས་པ་དག་བྲི་བ་ན། རླུང་དང་ཆར་པ་ལ་སོགས་པ་བྱུང་ན་ནི་མཆེ་བ་ནི་ནོར་རྒྱས་ལ་སོགས་པའི་ཀླུའོ། ། ཕྱག་རྒྱ་ནི་དེ་ཚར་གཅོད་པའི་བྱ་བའོ། ། བཅིངས་ནས་ཏེ་དེ་བྱས་ནས་སུ་གདུག་པའི་བགེགས་ཀྱི་དགྲ་རྟ་མགྲིན་རྗེས་སུ་དྲན་པ་སྟེ་བསྒོམ་པར་བྱ་ཞིང༌། ལག་ན་གནས་པའི་མཚོན་གྱིས་བགེགས་རྣམས་བཟློག་པར་བྱའོ། ། དེ་ལྟར་བྱས་ནས་སངས་རྒྱས་ཏེ། རང་གི་སྡེ་པའི་སྔགས་པ་དང༌། བྱང་ཆུབ་སེམས་པའམ་སྟེ་གཞན་གྱི་སྡེ་པས་ཀྱང་སྤྲུལ་པའི་བགེགས་གང་ཞིག་བྱུང་བར་གྱུར་པ་ནི་ཕྱག་རྒྱ་མཐོང་བ་ཙམ་གྱིས་འགག་པ་སྟེ་མི་སྣང་བར་འགྱུར་རོ། །
རྟ་མགྲིན་གྱི་སྦྱོར་བ་བྱས་པ་ལས་གཞན་དུ་མ་བྱས་ན། འདོད་པའི་དོན་འཇིག་པར་འགྱུར་པ་སྟེ་མི་འགྲུབ་བོ། ། སངས་རྒྱས་དང་བྱང་ཆུབ་སེམས་དཔའ་སྟེ་རང་གཞན་གྱི་སྡེ་པའི་སྔགས་པ་དང༌། སྐྱེ་བོ་གདུག་པ་ཐ་མལ་པ་གཞན་དག་ཀྱང༌། སྔགས་ཀྱི་རྣམ་འཕྲུལ་རྟ་མགྲིན་གྱི་ཏིང་ངེ་འཛིན་འདིས་སྐྲག་པར་བྱས་ཤིང་བསྡིགས་ན་ནི། འཆི་བར་འགྱུར་བ་གདོན་མི་ཟ། དེ་ལ་དྲག་པོའི་ལས་བཤད་པ་འདི་ནི་ཐམས་ཅད་དེ་དེ་བཞིན་གཤེགས་པ་ཐམས་ཅད་ཀྱི་གསང་བའོ། ། སྙིང་པོ་ནི་དྲག་པོའི་སྔགས་རྣམས་ཀྱི་སྲོག་གོ ། དེ་གང་ཞེ་ན་ཕཊ་ཏེ་གསོད་པའོ། ། གཉིས་པ་རྫོགས་རིམ་པའི་སྤྱོད་པ་ལ་ལྔ་སྟེ།
ཕྱག་རྒྱ་ལྔ་དང་སྤྱོད་པ་བྱ་བ་དང༌། གཅིག་དང་སྤྱོད་པ་བྱ་བ་དང༌། ཁ་ཟས་ཀྱི་ཁྱད་པར་བསྟན་པ་དང༌། རི་ལུའི་སྒྲུབ་པ་བསྟན་པ་དང༌། ཞི་སོགས་ཀྱི་ལས་ཕན་ཡོན་དང་བཅས་པའོ། ། དང་པོ་ནི། ཡེ་ཤེས་ཀྱི་རིམ་པས་རྫོགས་རིམ་པའི་སེམས་དཔའ་ནི། ཡེ་ཤེས་སེམས་དཔའ་སྟེ། འོད་གསལ་ལས་སྐད་ཅིག་གིས་སྒོམ་པའི་སྦྱོར་བ་ཡིས། ཕྱོགས་ཀྱི་གདན་བཞིའི་དབུས་སུ་སྣ་ཚོགས་པདྨ་རས་ཀྱིས་གཡོགས་པའི་གདན་ལ།
གཟུགས་ཏེ་རྡོ་རྗེ་འཆང་ཆེན་པོའི་སྐུར་བདག་ཉིད་བསྒོམ་པར་བྱའོ། ། ལས་རྒྱལ་མཆོག་ལ་གནས་པས་སྔགས་ཀྱི་དེ་ཁོ་ན་ཉིད་ཤེས་པ་ཡིས་མཚམས་ཀྱི་སྤྱན་ལ་སོགས་པའི་གནས་བཞི་རུ་སྔགས་དང་ཕྱག་རྒྱ་ལེགས་པར་བསླབས་པའི་བཙུན་མོ་བཞི་ཉིན་མཚན་རྟག་ཏུ་བཞག་པར་བྱའོ། ། བཙུན་མོ་ཇི་ལྟ་བུ་ཞེ་ན། རྒྱན་རྣམས་ཐམས་ཅད་ཡོངས་སུ་རྫོགས་པ་དང༌། གཟུགས་མཛེས་པ་སོགས་བུད་མེད་ཀྱི་མཚན་མ་ཐམས་ཅད་ཀྱིས་མཚན་པའོ། ། དེ་ནས་ལྷ་ཐམས་ཅད་བསམ་གཏན་གཉིས་གང་རུང་གིས་འོད་གསལ་དུ་བཅུག་པ་ལ། ལྷ་མོའི་གླུས་བསྐུལ་ནས་སྐད་ཅིག་གིས་ཡེ་ཤེས་ཀྱིས་སྐུར་བཞེངས་ཏེ་འདོད་པའི་ཡོན་ཏན་ལྔ་ལ་སྤྱོད་པར་བྱས་ནས། སྙིང་ཁའི་པདྨོ་སྟེ་རླུང་འབྱུང་བའི་ཁོག་སྟོང་དང༌། བཞིན་གྱི་པདྨོ་སྟེ་རླུང་འབྱུང་བའི་སྒོ་མིག་སོགས་དབང་པོ་རབ་ཏུ་རྒྱས་ཤིང་བྱེ་བར་བྱས་ནས། སྔགས་ཡི་གེ་ཧཱུྃ་འདི་ཡན་ལག་གི་རླུང་ལྡང་བའི་བདག་ཉིད་ཅན་དུ་བསྒོམ་པར་བྱ་ཞིང་དེ་སེམས་ཙམ་དུ་ཤེས་པར་བྱའོ། །
སེམས་དེ་ཡང་རྡོ་རྗེ་ཅན་གྱི་སྦྱོར་བ་སྟེ་རྡོ་རྗེ་འཆང་ཆེན་པོའི་རང་བཞིན་དུ་བསྒོམ་མོ། ། འོད་ཟེར་ལྔ་ནི་མིག་ལ་སོགས་པའི་རྣམ་པར་ཤེས་པ་ལྔའོ། ། འོད་ནི་གཟུགས་སོགས་ཡུལ་རབ་འབྲིང་རྣམ་པ་གསུམ་མོ། ། རབ་ཏུ་འབར་བ་ནི་རྣམ་ཤེས་ལྔ་དང་ཡུལ་ལྔ་ལ་ལོངས་སྤྱོད་པའི་ཚུལ་ལོ། ། གསལ་བར་བསྒོམ་ཞིང་བསླབ་པའོ། ། དེ་ལྟར་བསླབས་ནས་སྒྲུབ་པ་པོ་རང་གི་ལུས་ངག་སེམས་དབྱེར་མི་ཕྱེད་པའི་རྡོ་རྗེ་ལ་ཡུལ་འདོད་པའི་ཡོན་ཏན་ལྔ་ལོངས་སྤྱད་བྱར་ཕབ་ནས་སྤྱོད་ན། བྱང་ཆུབ་སྟེ་མཆོག་ཏུ་དགའ་བ་ཐོབ་པར་འགྱུར་རོ། ། འདིར་ཐམས་ཅད་ཀྱིས་དོན་མ་རྟོགས་པར་སྣང་ངོ༌། ། དེ་ལྟར་སྤྱོད་པ་དེ་ནི་དེ་མ་ཐག་ཉིད་དུ་རིང་པོར་མི་ཐོགས་པར་རྣམ་པར་སྣང་མཛད་འོད་འདྲ་སྟེ་སྐུ་རྡོ་རྗེ་དང་འདྲ་བར་འགྱུར་ཞིང༌། རྡོ་རྗེ་སེམས་དཔའ་མི་བསྐྱོད་པ་དང༌།
རྒྱལ་པོ་ཆེ་སྟེ་རིན་ཆེན་འབྱུང་ལྡན་དང༌། སངས་རྒྱས་འོད་དཔག་མེད་དང༌། སྐུ་གསུམ་རྡོ་རྗེ་འཛིན་དོན་ཡོད་གྲུབ་པ་དང་མཉམ་པར་འགྱུར་རོ། ། སེམས་དཔའ་ཐམས་ཅད་ནི་རྣམ་པར་སྣང་མཛད་ལ་སོགས་པའི་དེ་བཞིན་གཤེགས་པ་ཐམས་ཅད་དེ། དེ་དག་བསྐྱེད་ཅིང་འབྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། ། གཉིས་པ་ཕྱག་རྒྱ་གཅིག་པའི་དཀྱིལ་འཁོར་དང་ལྷན་ཅིག་སྤྱོད་པ་བྱ་བ་ལ། ཕྱི་ནང་གི་མཆོད་པ་སྔོན་དུ་སོང་ནས། གསང་བའི་མཆོད་པ་ནི། བཞིན་རབ་ཏུ་དང་བས་བཟང་ཞིང༌། སྒྲུབ་པ་པོ་ལ་ཕན་པར་འདོད་པའི་རིགས་གང་རུང་བའི་བུད་མེད་རྙེད་ན།
འདི་ནས་འབྱུང་བའི་ཆོ་ག་བཞིན་གནས་དབེན་པར་སྙོམས་འཇུག་གི་མཆོད་པ་བརྩམ་པར་བྱའོ། ། དེས་ཅི་བྱ་ཞེ་ན། གསང་བ་ནི་འདོད་ཆགས་དང་ཆགས་བྲལ་སོགས་གསུམ་སྟེ། དེ་དག་བླངས་ན་སྟེ་རིམ་གྱིས་ངེས་པར་བྱས་ནས་བཟའ་བར་བྱ་བ་སྟེ་འོད་གསལ་གྱིས་སྦྱང་བར་བྱའོ། ། དེས་ཕན་ཡོན་ཅི་འཐོབ་ཅེ་ན། དེ་ལྟར་སྦྱངས་པའི་རྣལ་འབྱོར་པ་དེ་ནི། དེ་མ་ཐག་ཏུ་སྟེ་རིང་པོར་མི་ཐོགས་པར་འཇམ་དཔལ་ཏེ་རྡོ་རྗེ་འཆང་ཆེན་པོ་དང་གཟི་བརྗིད་མཉམ་པར་འགྱུར་ཞིང༌། མི་སྣང་བ་སྟེ་ཐ་མལ་གྱི་ལུས་སྤངས་ནས། དེའི་འོག་ཏུ་བདག་པོ་སྟེ་གཙོ་བོའོ། ། ཕྱག་རྒྱ་དང་བཅས་པ་ཉིད་དངོས་གྲུབ་ཐོབ་པས་དཔལ་ལྡན་ནོ། །
འཛམ་བུ་ཆུ་བོའི་གསེར་གྱི་མདངས་དང་འདྲ་བ་རིན་ཆེན་ཏོག་དང་འདྲ་བར་འགྱུར་ཏེ། ནམ་མཁའ་མཛོད་ཀྱི་ཏིང་ངེ་འཛིན་གྱིས་སེམས་ཅན་གྱི་དོན་རྫོགས་པར་བྱེད་པས་སོ། ། གསུམ་པ་ཁ་ཟས་ཀྱི་ཁྱད་པར་སྟོན་པ་ནི། བཤང་བ་ནི་བ་གླང་གི་ལྕི་བ་ལ་སོགས་པ། བཟའ་བ་ནི་ཐུན་མོང་གི་འབྲས་ཆན་ལ་སོགས་པའོ། ། ཤ་ནི་སེམས་ཅན་གང་ཡང་རུང་བའི་ཤའོ། ། ཡང་ན་ཞེས་པ་ནི། རྩ་བ་དང་འབྲས་བུ་སོགས་གཞན་ཡང་རུང་བའོ། ། ཆོ་ག་སྒྲུབ་ཐབས་ལས་འབྱུང་བ་བཞིན་དུ་མངོན་པར་བསྔགས་པ་སྟེ། སྦྱང་བ་ལ་སོགས་པའི་རིམ་པས་སྙིང་ཁ་དང་ལྐོག་མ་སྦྱངས་ནས་ཁར་གཞུག་པར་བྱ་ཞིང་ཟོས་ན།
མངོན་པར་འདོད་པའི་དོན་ཐོབ་བོ། ། རིམ་པ་འདི་ནི་སྒྲ་ཚད་ལ་མཁས་པ་རྣམས་ཀྱིས་ཀྱང་མི་མཐོང་ཞིང་མི་ཤེས་སོ། ། བཅོམ་ལྡན་འདས་ཞེས་སོགས་ནི་རྟོགས་པར་སླའོ། ། བཞི་པ་མི་སྣང་བ་སྒྲུབ་པའི་ཆོ་ག་ལ་བསྡུས་དོན་ནི། ལྷག་པའི་ལྷ་གང་ཡང་རུང་བའི་ཏིང་ངེ་འཛིན་ལ་གནས་ནས། རི་ལུ་གསེར་ལ་སོགས་པས་དཀྲིས་ལ་ཟླ་བ་གཟས་ཟིན་གྱི་དུས་སུ་ཡུམ་གྱི་ཆོས་འབྱུང་དུ་བཅུག་ལ། ཟླ་བ་གཟས་མ་བཏང་གི་བར་དུ་སྙོམས་འཇུག་བྱས་ལ། བཏོན་ནས་ཁར་བཅུག་ན་སུས་ཀྱང་མི་མཐོང་ངོ༌། ། ཚིག་དོན་ནི། བཤང་བ་ནི་ཉིན་ཞག་གཅིག་ལས་སྐྱེས་པའི་བུ་ཆུང་གིའོ། །
ཆོ་ག་བཞིན་ས་ལ་མ་རེག་པ་བླངས་ཏེ། ཁམ་ཕོར་ཏེ་ཐོད་པ་ཁ་སྦྱར་མར་བྱས་ནས་དེའི་ནང་དུ་བཞག་པར་བྱ། འབྲུ་གསུམ་བརྒྱ་རྩ་བརྒྱད་ཀྱི་བར་དུ་བཟླས་ཤིང་བསྐུལ་ནས་རི་ལུ་བྱས་ནས་ཁར་བཅུག་ན་སངས་རྒྱས་ཉི་མ་སྟེ་རིག་འཛིན་རྣམས་ཀྱིས་ཀྱང་མི་མཐོང་ངོ༌། ། ཁྱིའི་ཤ་དང༌། རྟ་ཤ་དང་མི་ཤི་བའི་ཤ་ཆེན་དག་བཤད་མ་ཐག་པའི་ཆོ་ག་བཞིན་དུ་བླངས་ནས་ཐོད་པ་ཁ་སྦྱར་དུ་བཞག་སྟེ། རི་ལུ་བྱས་པ་ལ་འབྲུ་གསུམ་བཟླས་པའི་སྦྱོར་བ་ཡིས་ཟོས་ན། གྲུབ་པ་ཐོབ་པ་ཡིས་ཀྱང་མི་མཐོང་ངོ༌། ། བཤང་བ་དང་ལྷན་ཅིག་བདུད་རྩི་བཞི་པོ་སྦྱར་ནས་རི་ལུ་གསེར་ལ་སོགས་པ་ལྕགས་གསུམ་གྱིས་དཀྲིས་པ། ཆོས་འབྱུང་དུ་བཅུག་ནས། ཟླ་བ་གཟས་ཟིན་པའི་དུས་སུ་དབང་པོ་གཉིས་ཀྱི་སྦྱོར་བ་བྱས་པ་ཡིས།
རི་ལུ་བཏོན་ནས་ཁར་བཅུག་ན་སངས་རྒྱས་ཀུན་གྱིས་མི་མཐོང་ངོ༌། ། སྔ་མ་གཉིས་ལ་སྙོམས་འཇུག་གི་ཆོ་ག་མེད་དོ། ། ཁྱི་ཤ་བདུད་རྩི་ལྔ་དང་སྦྱར་བའི་རི་ལུ་ནི་བཞི་པའོ། ། དེ་ནས་ཤ་ཆེན་དང་བདུད་རྩི་ལྔ་སྦྱར་བའི་རི་ལུའི་སྦྱོར་བ་ནི་ལྔ་པའོ། ། བ་གླང་གི་ཤ་དང་ཤ་ཆེན་སྦྱར་བའི་རི་ལུའི་སྦྱོར་བ་ནི་དྲུག་པའོ། ། བཤང་བ་དང་ལྷན་ཅིག་བྱུང་བའི་སྲོག་ཆགས་བདུད་རྩི་ལྔ་སྦྱར་བའི་རི་ལུའི་སྦྱོར་བ་ནི་བདུན་པའོ། ། ཙནྡན་དམར་པོ་དང་ག་པུར་དང་བདུད་རྩི་ལྔ་སྦྱར་བའི་རི་ལུའི་སྦྱོར་བ་ནི་བརྒྱད་པའོ། ། གྷི་ཝང་དང་ཨ་རུ་ར་ནག་པོ་གཉིས་དང་བདུད་རྩི་ལྔ་སྦྱར་བའི་རི་ལུའི་སྦྱོར་བ་ནི་དགུ་པའོ། ། ག་པུར་དང་གུར་གུམ་དང་བདུད་རྩི་སྦྱར་བའི་རི་ལུའི་སྦྱོར་བ་ནི་བཅུ་པའོ། ། ཆོ་ག་ནི་སྔ་མ་བཞིན་ནོ། །
ལྕགས་གསུམ་ནི། གསེར་དང༌། དངུལ་དང༌། ལྕགས་གསུམ་ལ་བཤད་དོ། ། ལྔ་པ་ཞི་སོགས་ཀྱི་ལས་ཕན་ཡོན་དང་བཅས་པ་ནི། ཟུང་འཇུག་གི་རྣལ་འབྱོར་པས་རྡོ་རྗེ་ཅན་ཏེ་ལྷག་པའི་ལྷ་རྣམས་ཀྱི་དབུས་སུ། གཤིན་རྗེ་གཤེད་ལ་སོགས་པ་གང་ཡང་རུང་བའི་ཕྱག་རྒྱ་ཆེན་པོར་བྱིན་གྱིས་བརླབས་ཤིང་བསྐྱེད་ནས། རྡོ་རྗེའི་བཟླས་པའི་སྒོ་ནས་ཞི་སོགས་ཀྱི་ལས་བསྒྲུབས་ན་འགྲུབ་པར་འགྱུར་ཞིང༌། དེར་མ་ཟད་རྣལ་འབྱོར་པ་དེ་རྡོ་རྗེ་འཆང་ཅི་འདྲ་བ་དེ་འདྲར་འགྱུར་ཞིང་དབང་ཕྱུག་བརྒྱད་དང་ལྡན་པས་ན་དཔལ་དང་ལྡན་པར་འགྱུར་རོ། ། ས་འོག་ས་སྟེང་སོགས་འཇིག་རྟེན་གསུམ་འདུལ་བས།
སྟོབས་ཆེན་ཕ་རོལ་གནོན་པའོ། ། ཞེས་བརྗོད་དོ། ། སྐད་ཅིག་གིས་དཔག་ཚད་བྱེ་བ་རྫོགས་པའི་ཚད་ཀྱི་སའི་སྟེང་དུ་འགྲོ་བ་དང༌། འོག་ཏུ་ཡང་དེ་སྲིད་ཀྱི་ཚད་དུ་རྡོ་རྗེའི་གནམ་ལྕགས་ལྟ་བུར་ཐོགས་མེད་དུ་འགྲོ་བར་འགྱུར་བ་དང༌། སྐད་ཅིག་གིས་སྟོང་གསུམ་བགྲོད་པ་དང༌། ཕྱག་རྒྱའི་ཚོགས་དུ་མ་དང་ལྡན་པས་ན་དཔལ་ལྡན་ནོ། ། སངས་རྒྱས་འོད་དང་འདྲ་བ་སྟེ་སྟོབས་བཅུ་དང་ལྡན་པའི་སངས་རྒྱས་དང་མཚུངས་པར་འགྱུར་རོ་ཞེས་པའི་དོན་ནོ། ། རྒྱལ་ཆེན་རིགས་བཞི་ནས་གཞན་འཕྲུལ་དབང་བྱེད་ཀྱི་བར་གྱི་འདོད་པའི་ཁམས་ན་གནས་པའི་ལྷ་མོ་རྣམས་དང༌། ལྷའི་ལོངས་སྤྱོད་དང་འདྲ་བ་འཁོར་ལོས་སྒྱུར་བ་ལ་སོགས་པའི་བུ་མོ་འགུགས་པ་དང༌། རིགས་ཏེ་ཀླུ་དང་ལྷ་མ་ཡིན་ལ་སོགས་པའོ། །
བརྟུལ་ཞུགས་ནི་དེ་རྣམས་ཀྱི་བུ་མོ་དང༌། ཡང་ན་གཟུགས་ཁམས་ན་གནས་པའི་བུ་མོ་ཡོད་ནའང་དེ་ལའང་ལོངས་སྤྱོད་དོ། ། ཞེས་ཧ་ཅང་ཐལ་བས་ཕུལ་དུ་བྱུང་བ་བཤད་དེ། དེ་དག་རྣམས་ལ་སྟོབས་ཆེན་གྱིས་ནི་འདོད་པ་སྤྱོད་ཅེས་སྦྱར་རོ། ། བཅོམ་ལྡན་འདས་དམ་ཚིག་སྟེ་ཐ་མལ་པའི་ལུས་མི་སྣང་བར་བྱས་པའི་རྡོ་རྗེ་འཆང་ཆེན་པོས་དེ་སྐད་ཅེས་སོགས་སྦྱར་རོ། ། གཉིས་པ་ངོ་མཚར་བའི་སྒོ་ནས་གཞུང་ཉེ་བར་བསྡུ་བ་ནི། དེ་ནས་སངས་རྒྱས་ཏེ་རིན་པོ་ཆེ་ལྟ་བུའི་གང་ཟག་གིས་དང་པོ་ཐོས་པ་ཙམ་གྱིས་སེམས་འཁྲུལ་བ་སྟེ། དོན་ལ་ཤིན་ཏུ་ངོ་མཚར་ཞིང༌། ཕྱིས་ནས་བསམ་པ་དང་བསྒོམས་པ་ལས་བྱུང་བས་རྟོགས་པས་ཡིད་ལ་དབང་བ་སྟེ་ཡེ་ཤེས་ཤར་བའོ། ། དེའི་འོག་ཏུ་སྟོན་པའི་དྲིན་གྱིས་རབ་ཏུ་དགྱེས་པའི་བདག་ཉིད་ཅན་དུ་གནས་པར་བྱས་ནས།
ངོ་མཚར་དུ་གྱུར་ཅིང་སྤྱན་གདངས་ནས། ཀུན་ནས་མཉེས་པ་སྟོན་པའི་གསུང་འོག་ནས་འབྱུང་བ་འདི་སྐད་བཀའ་བསྩལ་ཏོ་སྟེ་གསུངས་སོ། ། ཨེ་མ་ཧོ་ནི་ངོ་མཚར་བ་སྟེ། ཧྲི་ཥྚི་དང་ཕཊ་ཅེས་པའི་སྔགས་གཅིག་གིས་ལས་དུ་མ་སྒྲུབ་པ་འདི་རབ་ཏུ་ངོ་མཚར་ཆེའོ། ། གསང་བའི་གནས་བུད་མེད་དང་ལྷན་ཅིག་རོལ་པས་ཀྱང༌། འཇིག་རྟེན་དང་མི་འགྱུར་བའི་མཆོག་གི་དངོས་གྲུབ་ཐོབ་པ་ཡང་ངོ་མཚར་ཆེའོ། ། བདུད་རྩི་དང་ཤ་ལ་སོགས་པའི་རི་ལུ་རྣམས་ཀྱིས་ཀྱང༌། ངོ་བོ་ཉིད་ཀྱིས་དག་པའི་དངོས་གྲུབ་ཕུན་སུམ་ཚོགས་པ་ཐོབ་པ་ཡང་ངོ་མཚར་ཆེའོ། ། ཕྱག་རྒྱ་ཆེན་པོ་གང་རུང་ལ་དམིགས་ནས་ལས་བསྒྲུབས་ན། མ་གོས་ཤིང་ཤིན་ཏུ་དྲི་མ་མེད་པའི་ཆོས།
རྡོ་རྗེ་འཆང་གི་གོ་འཕང་ཐོབ་པ་ཡང་ངོ་མཚར་ཆེའོ། ། གསུམ་པ་རིགས་ཀྱི་དབྱེ་བས་ལྷ་དབང་བསྐུར་བ་ལ་གསུམ་སྟེ། སྟོན་པའི་ཁྱད་པར་བསྟན་པ་དང༌། དབང་བསྐུར་བ་དངོས་དང༌། དེའི་ཕན་ཡོན་བསྟན་པའོ། ། དང་པོ་ནི། དེ་ནས་སྟོན་པ་རྡོ་རྗེ་འཛིན་ཏེ་རྡོ་རྗེ་འཆང་ཆེན་པོས། འོག་ནས་འབྱུང་བ་རྡོ་རྗེའི་གསུང་བཀའ་བསྩལ་ཏོ། ། སྟོན་པ་ཇི་ལྟ་བུ་ཞེ་ན། གདུག་པ་འདུལ་བས་སྟོན་པ།
རྣམ་སྣང་སོགས་འབྱིན་པས་ན་བསྐྱེད་པ་པོ། དངོས་གྲུབ་བསྐྱེད་པར་མཛད་པས་ན་བྱེད་པ་པོ། རིགས་དྲུག་པའི་ངོ་བོ་ཡིན་པས་ན་མི་འགྱུར་ཆེའོ། ། སངས་རྒྱས་ནི་རྣམ་སྣང༌། ཆོས་ནི་འོད་དཔག་མེད། རྡོ་རྗེ་ནི་མི་བསྐྱོད་པ་སྟེ་གསུམ་པོའི་བདག་ཉིད་ཅན་ནོ། ། གཉིས་པ་ལ་གཉིས་ཏེ། བསྡུས་པའི་དོན་དང༌། ཚིག་གི་དོན་ནོ། ། དང་པོ་ལ་རིགས་སོ་སོར་ངོས་བཟུང་བ་ནི།
ཕྱག་ན་རྡོ་རྗེ་དང༌། འཇམ་དབྱངས་དང༌། ཀུན་ཏུ་བཟང་པོ་དང༌། ཁྲོ་བོ་བཅུ་ལས་མཚམས་བཞི་དང༌། སྟེང་འོག་གཉིས་ཀྱི་ཁྲོ་བོ་གཉིས། རྡོ་རྗེའི་རིགས་སོ། ། ལྷག་མ་རྣམས་ཕྱོགས་ཀྱི་དབྱེ་བས་སོ་སོར་རྟོགས་སོ་ཞེས་ཆག་ལོ་དང༌། རྗེ་བཙུན་ཉི་མའི་དབང་པོ་ལ་སོགས་པ་འཆད་དེ། ཟླ་གྲགས་ཀྱི་འགྲེལ་པ་དང་མཐུན་ནོ། ། བསྡུས་རིམ་ལྟར་ན།
མི་བསྐྱོད་པ་དང༌། རེག་བྱ་རྡོ་རྗེ་མ་དང༌། སྟེང་འོག་གི་ཁྲོ་བོ་གཉིས་རྣམས་རྡོ་རྗེའི་རིགས་སུ་ངེས་ལ། མཱ་མ་ཀི་དང༌། སྒྲ་རྡོ་རྗེ་མ་གཉིས་རྡོ་རྗེ་དང༌། རིན་པོ་ཆེའི་རིགས་གཉིས་ཀའོ། ། ལྷག་མ་རྣམས་རང་རང་གི་ཕྱོགས་ཀྱི་དེ་བཞིན་གཤེགས་པའི་རིགས་སུ་ངེས་པར་གསུངས་སོ། ། རྒྱས་བཏབ་ཀྱི་ཚུལ་ལ། རྡོ་རྗེ་འཆང་དང་ཞེ་སྡང་རྡོ་རྗེ་རྒྱུ་ཡིན་ལ། རིགས་གཞན་ལྔ་པོ་འབྲས་བུ་ཡིན་པས།
རིགས་ལྔ་པོ་ལ་མི་བསྐྱོད་པས་དབུ་རྒྱན་པ་ནི། འབྲས་བུ་ལ་རྒྱུས་རྒྱས་གདབ་པའོ། ། རྡོ་རྗེ་སེམས་དཔའ་དང༌། དང་པོའི་མགོན་པོ་ལ། རྡོ་རྗེ་མགོན་པོས་རྒྱས་གདབ་པ་ནི། འབྲས་བུས་རྒྱུ་ལ་རྒྱས་གདབ་པའོ། ། འཁོར་རྣམས་ལ་རང་རང་གི་རིགས་ཀྱིས་རྒྱས་གདབ་པ་ནི། རྒྱུས་འབྲས་བུ་ལ་རྒྱས་གདབ་པའོ། ། རྒྱུད་ཕྱི་མ་ལས། འབྲས་བུས་རྒྱུ་ནི་རྒྱས་གདབ་ཅིང༌། །
རྒྱུ་ཡིས་འབྲས་བུ་རྒྱས་གདབ་པར། ། བསྒོམ་ཞིང་གཞན་དུ་དངོས་གྲུབ་ནི། ། བསྐལ་པ་བྱེ་བར་འབྱུང་མི་འགྱུར། ། ཞེས་སོ། ། རྣམ་དག་ནི། འབྲས་བུ་དོན་དམ་པའི་བདེན་པས་རྒྱུ་ཀུན་རྫོབ་ཀྱི་བདེན་པ་ལ་རྒྱས་གདབ་ཅིང༌། རྒྱུ་ཀུན་རྫོབ་ཀྱི་བདེན་པས་འབྲས་བུ་དོན་དམ་པའི་བདེན་པ་ལ་རྒྱས་གདབ་སྟེ། བདེན་གཉིས་དབྱེར་མེད་ཟུང་འཇུག་ཏུ་ཤེས་པར་བྱ་བའོ། ། འདིར་གནོད་སྦྱིན་མོ་ལ་གཤིན་རྗེ་གཤེད་དང༌། ཁྲོ་བོ་གང་ཡང་རུང་བས་རྒྱས་བཏབ་པ་ནི།
འདུལ་བྱེད་ཀྱིས་འདུལ་བྱ་ལ་རྒྱས་གདབ་པའོ། ། གཉིས་པ་ཚིག་དོན་ནི། རྡོ་རྗེ་སེམས་དཔའ་སྟེ་མི་བསྐྱོད་པ་སྤྱི་བོར་འཛིན་པའི་སྦྱོར་བ་ཡིས། རྡོ་རྗེ་འཛིན་པ་སྟེ་མི་བསྐྱོད་པའི་རིགས་ཅན་རྣམས་མཉེས་པར་བྱ་བ་སྟེ་སྤྱི་བོར་དབང་བསྐུར་བའོ། ། སངས་རྒྱས་བྱང་ཆུབ་ནི་རྣམ་པར་སྣང་མཛད་དོ། ། རབ་དབྱེ་བས་ཞེས་པ་ནི། རིགས་ཅན་རྣམས་ཀྱི་སྤྱི་བོར་སོ་སོར་བཞུགས་པས། སངས་རྒྱས་རྡོ་རྗེ་ཅན་ཏེ་རྣམ་པར་སྣང་མཛད་ཀྱི་རིགས་ཅན་རྣམས་མཉེས་པ་སྟེ་སྤྱི་བོར་དབང་བསྐུར་བར་འགྱུར་རོ། ། རྡོ་རྗེ་སྤྱན་དང་ལ་སོགས་པ་གཟུགས་རྡོ་རྗེ་མ་དང༌། བྱམས་པ་དང༌།
ས་སྙིང་དང་གཤིན་རྗེ་གཤེད་རྣམས་ལ་གཟུགས་ཏེ་རྣམ་པར་སྣང་མཛད་ཀྱིས་གཙུག་ཏོར་མཉེས་པ་སྟེ་དབུ་རྒྱན་དུ་འཇོག་པར་དྲན་ཅིང་བསྒོམ་མོ། ། སོགས་ཀྱི་སྒྲས་རིགས་ཅན་གཞན་རྣམས་ལ་ཡང་རང་རང་གི་རིགས་བདག་གིས་རྒྱས་གདབ་པ་སྟོན་ནོ། ། ཁྲོ་བོ་རྣམས་ལ་ཡང་རིགས་ཀྱི་དབྱེ་བས་སངས་རྒྱས་རྡོ་རྗེ་སྟེ་རྣམ་པར་སྣང་མཛད་སོགས་དབུ་རྒྱན་དུ་རབ་ཏུ་བསྒོམ་པར་བྱའོ། ། མཆོག་ནི་གཅེས་པའི་དོན་ནོ། ། རིག་པ་ནི་མཱ་མ་ཀིའོ། ། དེའི་རྒྱལ་པོ་ནི་རིན་ཆེན་འབྱུང་ལྡན་ནོ། ། ཆོས་ནི་རིན་པོ་ཆེའི་རིགས་ཅན་རྣམས་སོ། ། མཆོག་རིགས་བདག་རིན་ཆེན་ཏོག་གིས་དབུ་རྒྱན་པར་རྣམ་པར་བསྒོམ། རིག་པའི་རྒྱལ་མོ་ནི་གོས་དཀར་མོའོ། ། སྦྱོར་བ་ནི་དེ་དང་རིགས་གཅིག་པའི་པདྨའི་རིགས་རྣམས་ཏེ།
དེ་རྣམས་ལ་ཚེ་དཔག་མེད་པ་རབ་ཏུ་བསྒོམ་མོ། ། ཐམས་ཅད་ལས་བྱེད་སྔགས་རྣམས་ནི་ལས་ཀྱི་རིགས་རྣམས་ཏེ། དེ་དག་ལ་གདོན་མི་ཟ་བའི་ཡེ་ཤེས་དོན་ཡོད་གྲུབ་པ་དབུ་རྒྱན་དུ་བསྒོམ་མོ། ། སྔགས་རྣམས་ཐམས་ཅད་དེ་ཕྱོགས་བཞིའི་དེ་བཞིན་གཤེགས་པ་ཐམས་ཅད་ཉིད་ལ་ནི། རྡོ་རྗེ་སེམས་དཔའ་སྟེ་མི་བསྐྱོད་པ་རྣམ་པར་བསྒོམ་མོ། ། རྡོ་རྗེ་རོ་ལངས་མོ་ལ་སོགས་པའི་གནོད་སྦྱིན་མོའི་སྔགས་ཏེ་དེ་དག་བསྐྱེད་པའི་ས་བོན་ནོ། ། རྒྱུད་ནི་ས་བོན་ལས་བྱུང་བའི་གནོད་སྦྱིན་མོའི་གཟུགས་སོ། ། དེ་དག་རྣམས་ཀྱི་དབུ་རྒྱན་དུ་གཤིན་རྗེ་གཤེད་བརྟག་པར་བྱའོ། ། བཤད་མ་ཐག་པའི་ལྷ་ཐམས་ཅད་དབང་བསྐུར་བ་ལ་སྦྱོར་བའི་དུས་སུ་སྦྱོར་བའི་སྔགས་ཏེ། རིགས་ཀྱི་བདག་པོ་རྣམས་སྤྱི་བོ་རུ་དབང་བསྐུར་བ་སྟེ་རང་རང་གི་ཕྱག་རྒྱ་དང་སྙོམས་པར་ཞུགས་པ་ལས་བྱུང་བའི་བདུད་རྩིས་ལུས་ཀྱི་དཀྱིལ་འཁོར་ཚིམ་པར་བྱེད་པ་ནི་ཤིས་ཞེས་པའི་དོན་ནོ། །
ཞེས་བཅོམ་ལྡན་འདས་དམ་ཚིག་ཆེན་པོ་སྟེ་རྡོ་རྗེ་འཆང་ཆེན་པོས་དེ་སྐད་ཅེས་བཀའ་བསྩལ་ཏོ། ། གསུམ་པ་ཕན་ཡོན་ནི། དམ་ཚིག་ཆེན་པོ་སྟེ་ཕྱག་རྒྱ་ཆེན་པོ་སྒྲུབ་པར་བྱེད་པའི་བསམ་གཏན་འདི་ནི་སྒྲུབ་པ་པོ་རྣམས་ལ་ཕན་པ་བྱེད་པར་གསུངས་སོ། ། བསམ་གཏན་གང་ཞེ་ན། བཤད་མ་ཐག་པའི་དབང་བསྐུར་བའི་བསམ་གཏན་གྱི་འཁོར་ལོ་འདི་ཡིས་རྒྱས་བཏབ་པའི་སྔགས་ཏེ་ལྷ་རྣམས་སོ། ། མཉེས་པར་བྱེད་པའི་དཀྱིལ་ནི་སྙིང་པོ་སྟེ་ཕྱག་རྒྱ་ཆེན་པོ། འཁོར་ནི་དེ་ལེན་ཅིང་འཛིན་པར་བྱེད་པ་དག་སྟེ། རྒྱས་བཏབ་པའི་ལྷའི་སྐུ་ཕྱག་རྒྱ་ཆེན་པོ་སྒོམ་པའི་དོན་ནོ། ། བཞི་པ་ལས་ཀྱི་ཆོ་ག་དུ་མ་བསྟན་པ་ལ་གཉིས་ཏེ། པྲ་སེན་དབབ་པའི་ལས་ཀྱི་ཆོ་ག་དང༌།
དངོས་གྲུབ་ཀྱི་ཕྱོགས་སུ་གཏོགས་པའི་ལས་ཚོགས་བསྟན་པའོ། ། དང་པོ་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར་བ་དང༌། སྐབས་ཀྱི་དོན་རྣམ་པར་དབྱེ་བའོ། ། དང་པོ་ནི། དེ་ནས་རྡོ་རྗེ་འཛིན་གྱིས་བཀའ་བསྩལ་ཏེ་ཞེས་སྦྱར་རོ། ། དེ་ཇི་ལྟ་བུ་ཞེ་ན། བགེགས་ཞི་བར་མཛད་པས་སྟོན་པའོ། ། ཁམས་གསུམ་གྱི་བདག་པོར་གྱུར་པས་གཙོ་བོའོ། ། གཟུགས་ལ་སོགས་པའི་ཆོས་རྣམས་རྣམ་པར་དག་པའི་བདག་ཉིད་རིགས་ལྔའི་གཙོ་བོ་ཡིན་པས་ཀུན་གྱི་དབང་ཕྱུག
རྡོ་རྗེ་གསུམ་མི་ཕྱེད་པའི་ངོ་བོ་ཡིན་པས་སྐུ་གསུང་ཐུགས་ཡོངས་སུ་དག་པའོ། ། འདས་པ་ལ་སོགས་པ་མཁྱེན་པས་ཡེ་ཤེས་སེམས་དཔའ་བཀའ་བསྩལ་ཏོ། ། གང་ན། འདས་པ་ལ་སོགས་པ་ཡོངས་སུ་ཤེས་པའི་ཆོ་ག་འོག་ནས་འབྱུང་བ་འདིའོ། ། གཉིས་པ་ལ་གསུམ་སྟེ། གང་དུ་གནས་སྦྱོར་བ་དང་བཅས་པ་དང༌། སྣོད་སྦྱང་བའི་ཐབས་དང༌། དབབ་པའི་ཆོ་ག་དངོས་སོ། ། དང་པོ་ནི། རི་རྩེ་དང་འདྲ་བའི་ཁང་པ་རྩེགས་མའི་སྟེང་དང༌།
དེ་ལས་གཞན་པ་ཉམས་དགའ་བའི་གནས་དང༌། ནགས་ཚལ་རབ་ཏུ་དབེན་པར་ཡང་རུང་ངོ༌། ། གནས་དེ་རྣམས་སུ་སྒྲུབ་པ་པོས་ནུས་པ་སྒྲུབ་པའི་ཕྱིར། བསམ་གཏན་རྡོ་རྗེ་སྟེ་ཕྱག་རྒྱ་ཆེན་པོ་གཉིས་རབ་ཏུ་བསྒོམ་པར་བྱའོ། ། དེ་ནས་ངག་ཏུ་བརྗོད་པའི་སྔགས་དང་རྡོ་རྗེ་བཟླས་པ་དང་གཉིས་པོ་ཉམས་སུ་བླངས་པའི་སྦྱོར་བ་ཡིས་ཆོ་ག་བྱའོ། ། རྡོ་རྗེ་སེམས་དཔའ་སྟེ་མི་བསྐྱོད་པ་དང༌། སོགས་པ་རྣམ་སྣང་དང་འོད་དཔག་མེད་ཀུན་རང་རང་གི་སྔགས་དང་ལྷ་ལ་དམིགས་པའི་བསམ་གཏན་གྱིས་བསྐུལ་བས་གསུང་གི་ལས་ཏེ། གསུང་རྡོ་རྗེ་འོད་དཔག་མེད་ཀྱི་བཀའ་བཞིན་དུ་ལས་ཀྱི་ལམ་རྣམ་པ་སྣ་ཚོགས་པ་རྣམས་བྱེད་པར་འགྱུར་རོ། ། གཉིས་པ་ནི། ཁྱེའུ་འམ་བུ་མོ་གཙང་མ་མངོན་བྱང་ལྔའི་རིམ་གྱིས་རྡོ་རྗེ་ཆོས་ཏེ་འོད་དཔག་ཏུ་མེད་པ་གཟུགས་ཆེན་པོ་ཁ་དོག་པདྨ་རཱ་གའི་འོད་དང་འདྲ་བ་བསམས་ལ།
དེའི་མགོ་དང་ལྐོག་མ་དང་སྙིང་ཁའི་གནས་གསུམ་དུ་ཡི་གེ་གསུམ་བཀོད་ནས། སྐུ་གསུང་ཐུགས་ཀྱི་རྡོ་རྗེའི་རིགས་གསུམ་བརྟག་པ་སྟེ་བསྟིམ་མོ། ། གསུམ་པ་དབབ་པའི་ཆོ་ག་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། སྣོད་ལ་དབབ་པའི་ཆོ་ག་ཐམས་ཅད་བྱས་ན་གདོན་མི་ཟ་བར་འགྲུབ་པར་འགྱུར་རོ། ། དེ་ལ་བསྐུལ་བ་ནི། ཏིང་ངེ་འཛིན་གྱི་མཐུས་འཕགས་པ་དང་འདར་བ་དང་གཡོ་བའོ། ། རེངས་པ་ནི་སྣོད་རྡོ་རྗེ་ཆོས་སུ་བསྐྱེད་པས་ཐ་མལ་པའི་ང་རྒྱལ་བསལ་ན་མི་གཡོ་བར་གནས་པའོ། །
ཤིང་ལྟར་མི་གཡོ་བར་བྱས་པའོ། ། རྡོ་རྗེ་སེམས་དཔའ་སོགས་འཇིག་རྟེན་ལས་འདས་པའི་ལྷ་རྣམས་སྐད་ཅིག་གིས་ཞུགས་པ་ནི་ལྷ་ཆེན་པོའོ། ། འཕགས་པའི་ས་ནི་ལྷ་ཆེན་པོ་ཞུགས་པས་ལྐོག་ཏུ་གྱུར་པའི་དོན་ཐམས་ཅད་སྟོན་པའོ། ། གནས་སྐབས་བཞི་པོ་དེ་དག་ནི་རྡོ་རྗེ་གྲུབ་པའི་ངོ་བོ་ཉིད་དོ། ། དེ་གང་གིས་བྱ་ཞེ་ན། སྤྱོད་པ་བྱང་བར་གྱུར་པ་དག་གིས་བྱའོ། ། དེ་ལྟར་བྱས་ན་སྣོད་ལ་དབབ་པའི་ཆོ་ག་རྟག་ཏུ་འགྲུབ་པར་འགྱུར་རོ། ། སྣོད་གང་ལ་དབབ་ཅེ་ན། སྣོད་ནི། བུ་མོ་ལོ་གྲངས་ཞེས་པ་ནས།
དབབ་པ་རབ་ཏུ་བརྟག་ཅེས་པའི་བར་ཏེ། དེ་དག་ལ་དབབ་པ་བཞི་པོ་རབ་ཏུ་བརྟག་པར་བྱའོ། ། ཇི་ལྟར་བྱ་ཞེ་ན། དང་པོར་བྱ་བའི་ཆོ་ག་ཐམས་ཅད་རྫོགས་པར་བྱས་ནས་དེའི་འོག་ཏུ་དབབ་པའི་ལས་རབ་ཏུ་སྒྲུབ་པར་བྱའོ། ། ཇི་ལྟར་བྱ་ཞེ་ན། དང་པོར་བྱ་བའི་ཆོ་ག་ཐམས་ཅད་རྫོགས་པར་བྱས་ནས་དེའི་འོག་ཏུ་དབབ་པའི་ལས་རབ་ཏུ་བསྒྲུབ་པར་བྱའོ། ། དེ་ལས་རྣམ་པ་གཞན་དུ་ཆོ་གའི་རིམ་པ་ཇི་ལྟ་བ་བཞིན་མ་བྱས་ན། ཁམས་གསུམ་སྟེ་ཐ་མ་དང་འབྲིང་དང་མཆོག་གི་སྐྱེ་བོས་དཔྱས་ཤིང་སྨད་པར་འགྱུར་རོ། ། གཉིས་པ་རྒྱས་པར་བཤད་པ་ལ་གཉིས་ཏེ། བསྡུས་པའི་དོན་དང༌།
ཚིག་གི་དོན་ནོ། ། དང་པོ་ནི་མི་བསྐྱོད་པའི་ཏིང་ངེ་འཛིན་གཉིས་དང་ལྡན་པས། སྣོད་གཙང་མ་ཁྱེའུ་དང་བུ་མོ་གང་ཡང་རུང་བ་མངོན་བྱང་ལྔས་འོད་དཔག་མེད་དུ་བསྐྱེད་པའི་སྤྱི་བོར་ཟླ་བའི་སྟེང་དུ་ཧ། ལྐོག་མར་པདྨའི་སྟེང་དུ་ཨཱཿ སྙིང་ཁར་ཉི་མའི་སྟེང་དུ་ཧཱུྃ་བཀོད་ནས། སྐུ་གསུང་ཐུགས་ཀྱི་ལྷ་རྣམས་བསྟིམ་མོ། ། དེ་ནས་རྐང་པའི་འོག་ཏུ་རླུང་མེའི་དཀྱིལ་འཁོར་གྱི་སྟེང་དུ་ཛྷཻ་དམར་པོ་བསམ། རླུང་གིས་མེ་སྤར་ནས་ཛྷཻ་བསྐུལ་ཏེ་འོད་ཟེར་དམར་པོ་རྐང་གི་མཐིལ་ནས་ཞུགས་ཏེ། ལུས་ཐམས་ཅད་སྦྱངས་ནས། ཡེ་ཤེས་སེམས་དཔའ་འོད་གསལ་དུ་ཞུགས་པས་རེངས་པར་འགྱུར་རོ། །
དེ་ནས་འོད་གསལ་ལས་ལངས་ནས་སྣོད་ཀྱི་སྙིང་ཁའི་པདྨའི་སྟེང་དུ་ཡི་གེ་ཧཱུྃ་ཡོངས་སུ་གྱུར་པ་ལས་མི་བསྐྱོད་པ་ཡབ་ཡུམ་དང༌། མགོ་བོར་ཧ་ཡོངས་སུ་གྱུར་པ་ལས་སྐུ་རྡོ་རྗེ་ཡབ་ཡུམ་དང༌། མགྲིན་པར་ཨཱཿཡོངས་སུ་གྱུར་པ་ལས་འོད་དཔག་མེད་ཡབ་ཡུམ་དང་བཅས་པའི་དམ་ཚིག་པ་བསྒོམས་ནས། སྐུ་གསུང་ཐུགས་ཀྱི་ལྷ་ནམ་མཁར་བཞུགས་པ་ལ་ཛྷཻའི་འོད་ཀྱིས་བསྐུལ་ནས། སྐུ་གསུམ་པོ་རང་རང་གི་དམ་ཚིག་པ་ལ་བསྟིམ་ནས་སྣོད་ལ་ལྷ་བབས་པ་ནི་ལྷ་ཆེན་པོའི་གནས་སྐབས་སོ། ། སྣོད་ལ་དབབ་པར་ཤེས་ནས་བསྐུལ་བ་ནི། ཧཱུྃ་ཧཿཨཱཿཛྷཻ་ཞེས་པའི་ས་བོན་བརྗོད་ཅིང༌། དྲིལ་བུ་བཀྲོལ་བ་སོགས་བྱས་པས། སྣོད་ནམ་མཁའ་ལ་འཕགས་པ་དང༌། གཡོ་བ་སོགས་སོ། །
དེ་ནས་མགྲིན་པའི་ཕྱོགས་ན་གནས་པའི་གསུང་རྡོ་རྗེ་ལ་ཛྷཻ་འོད་ཟེར་གྱེན་དུ་སོང་བས་བསྐུལ་བའོ། ། དེ་ནས་འཕགས་པ་ནི་བྷྲུ་ཧི་བཛྲ་ཞེས་བརྗོད་པས་ལྐོག་ཏུ་གྱུར་པའི་དོན་ཐམས་ཅད་སྟོན་པའོ། ། ཡི་གེ་བཞི་སྨོས་པ་ནི་རེངས་པ་སོགས་བཞིའི་དོན་ནོ། ། དེ་ནས་སློབ་མ་ལ་མེ་ཏོག་དོར་ནས་ཧཱུྃ་ཧ་ཨ་ཡུ་མ་ཞེས་པ་གཤེགས་སུ་གསོལ་ལོ། ། གཉིས་པ་ཚིག་དོན་ནི། དབབ་པའི་ཆོ་ག་ལ། སྙིང་པོའི་སྔགས་ཀྱི་ཡི་གེའི་གནས་ནི། འོག་ནས་འབྱུང་བའི་ཡི་གེ་བཞི་པོ་འདི་རྣམས་སོ། ། དེ་ལ་སྙིང་པོ་ནི་ཐུགས་ལས་བྱུང་བས་སོ། ། གསང་བས་ན་སྔགས་སོ། །
ཡི་གེ་ཧཱུྃ་ལ་སོགས་པ་བཞིའོ། ། འདི་དག་ལ་གནས་ཞེས་བརྗོད་དོ། ། དབབ་པའི་རྒྱུ་ཡིན་པའི་ཕྱིར་རོ། ། རེངས་པ་ནི་སྒྲུབ་པ་པོས་རིམ་པ་འདིས་ཕབ་ན། སྣོད་ནམ་མཁའི་ཁམས་ལྟར་ཐ་མལ་པའི་སེམས་མེད་ཅིང་རྣམ་པར་རྟོག་པ་ཐམས་ཅད་སྤངས་པས། སྣོད་ལ་རྡོ་རྗེ་སེམས་དཔའ་རང་ཉིད་ཀྱང་དབབ་པའི་ཆོ་ག་འདི་ཡིས་ཕབ་ན་མངོན་སུམ་དུ་འབབ་པར་འགྱུར་རོ། ། ལྷ་ཆེན་པོ་ནི་སྙིང་ཁའི་ཧཱུྃ་ཡིག་ལ་རྡོ་རྗེ་སེམས་དཔའི་བདག་ཉིད་ཐུགས་རྡོ་རྗེ་བཞུགས་སོ། ། ཧ་ཡིག་སྐུ་རྡོ་རྗེ་ཅན་དང༌། ཨ་ཡིག་ལ་ཆོས་འཛིན་རྒྱལ་པོ་འོད་དཔག་མེད་བཞུགས་ཏེ། ཡི་གེ་གསུམ་པོ་འདིས་ནི་གསང་ཚིག་བསྟན་པ་སྟེ།
སྐུ་རྡོ་རྗེ་སོགས་དབབ་པའི་ཡུལ་ལོ། ། དེ་དག་ལ་ལྷ་ཕབ་པ་ནི་ལྷ་ཆེན་པོའོ། ། བསྐུལ་བ་ནི་ཡི་གེ་ཛྷཻ་ཡིས་བསྐུལ་བར་བཤད་དེ། འདིས་སྣོད་འཁོར་ལོ་བཞིན་དུ་འཁོར་བ་དང༌། གཡོ་ཞིང་འགུལ་བར་བྱེད་པ་ཡིན་ནོ། ། ཛྷཻ་འདི་ནི་བསྐུལ་བ་ཐམས་ཅད་དེ་རེངས་པ་དང༌། ལྷ་ཆེན་པོ་དང༌། འཕགས་པ་གསུམ་གྱིའང་གསང་བའི་སྙིང་པོ་ཡིན་པར་རབ་ཏུ་བཤད་དོ། ། དེ་ལྟར་བཤད་པའི་ཆོ་གས་བབས་པར་གྱུར་ན་འཕར་བར་འགྱུར་རོ། ། ཐབས་གང་གིས་ན།
རྡོ་རྗེ་རྒྱལ་པོ་སྟེ་མི་བསྐྱོད་པའི་ཏིང་ངེ་འཛིན་དང་ཡི་གེ་ཧཱུྃ་གིས་རབ་ཏུ་བསྐུལ་ན་རྡོ་རྗེ་སེམས་དཔའི་བཀའ་ལས་འདས་པའི་འཇིགས་ཤིང་སྐྲག་ནས་སོ། ། ཇི་ཙམ་གྱི་བར་དུ་ཞེ་ན། ས་ཞིག་ལས་ཁྲུ་གང་ཙམ་ལ་སོགས་པར་རོ། ། ས་བོན་ཐ་མ་ཛྷཻ་ཞེས་པ་འདི་ནི་ཇི་ལྟར་ཏེ་རྣམ་པ་གང་གིས་གསང་བ་སྟེ། སྔར་བཤད་པའི་དབབ་པ་བཞི་པོ་ཐོབ་པར་བྱེད་པ་དེ་བཞིན་དུ། ས་བོན་ལྷག་མ་གསུམ་པོ་ཐམས་ཅད་ཀྱང་དབབ་པ་བཞི་པོ་ཐོབ་པར་བྱེད་པའོ། ། འདིས་ནི་གཙོ་བོ་འཕགས་པའི་ས་བཤད་དོ། ། གཉིས་པ་དངོས་གྲུབ་ཀྱི་ཕྱོགས་སུ་གཏོགས་པའི་ལས་ཚོགས་དུ་མ་བསྟན་པ་ལ་གཉིས་ཏེ། གདུག་པ་འདུལ་བའི་ལས་སྦྱོར་དང༌། ཞི་བའི་ལས་སྦྱོར་བསྟན་པའོ། །
དང་པོ་ལ་གསུམ་སྟེ། སྡུད་པ་པོའི་ཚིག་གིས་མཚམས་སྦྱར་བ་དང༌། སྒྲུབ་པ་པོའི་རྣལ་འབྱོར་གྱི་ངེས་པ་དང༌། ལས་སྦྱོར་དངོས་བཤད་པའོ། ། དང་པོ་ནི། དེ་ནས་རྒྱལ་པོ་རྡོ་རྗེ་འཛིན་པས། འོག་ནས་འབྱུང་བའི་གསུང་འདི་སྐད་བཀའ་བསྩལ་ཏོ། ། རྡོ་རྗེ་འཛིན་གྱི་ཁྱད་པར་ནི་དེ་བཞིན་གཤེགས་པ་སྟེ་སྤྱན་མ་སོགས་ཀུན་གྱི་བདག་པོ་དང༌། སྐུ་གསུམ་སྐུ་གསུང་ཐུགས་ཀྱི་གནས་འོད་གསལ་ཡོངས་སུ་དག་པའོ། ། གཉིས་པ་ནི།
དང་པོར་དྲན་པ་གཅིག་པའི་རྣལ་འབྱོར་མཐར་ཕྱིན་པར་བྱས་ནས། ཕྱིས་ཞིང་ལས་ལ་སོགས་པས་གཡེངས་པ་རྩེ་གཅིག་ཏུ་མ་གྱུར་པ་དགྲ་བོ་ཚར་གཅོད་པའི་བརྟུལ་ཞུགས་བརྟན་པའི་སྒྲུབ་པོ་ཡིས་ཀྱང༌། འོག་ནས་འབྱུང་བའི་ལས་འདི་དག་བྱའོ། ། སྦྱོར་བ་གང་གིས་ཤེ་ན། སྦྱོར་བ་གཞན་རྣམ་སྣང་ནས་གནོད་མཛེས་ལ་ཐུག་པའི་བར་གྱི་སྦྱོར་བ་མིན་པ། མི་བསྐྱོད་པའི་ཏིང་ངེ་འཛིན་ལ་གནས་པའི་སྦྱོར་བ་ཡིས། གདུག་པ་རྣམས་གཞིག་པའི་ལས་འདི་བྱའོ། ། གསུམ་པ་ལས་སྦྱོར་དངོས་ལ་གསུམ་སྟེ། བསྐྱེད་རིམ་གྱི་སྦྱོར་བས་གདུག་པ་འདུལ་བ་དང༌། རྫོགས་རིམ་གྱི་སྦྱོར་བས་འདུལ་བ་དང༌།
ལས་ཕྲན་ཚོགས་ཀྱི་ལས་སྦྱོར་རོ། ། དང་པོ་ལ་གཉིས་སྟེ། གསད་པའི་ཆོ་ག་དང༌། གཞན་གྱི་རིག་པ་བཟློག་པའོ། ། དང་པོ་ལ་གཉིས་ཏེ། རྫས་ལ་བརྟེན་པའི་སྒྲུབ་པ་དང༌། བསམ་གཏན་ལ་བརྟེན་པའི་སྒྲུབ་པའོ། ། དང་པོ་ལ་ལྔ་སྟེ། རྫས་ཀྱི་ལས་སྦྱོར་དང༌། སྦྱིན་སྲེག་གི་ལས་སྦྱོར་དང༌།
རྫས་ཀྱི་སྦྱོར་བའི་ལྷག་མ་བསྟན་པ་དང༌། ལས་ཀྱི་ཕྲེང་སྔགས་དང༌། ཕྱི་ནང་གཉིས་ཀའི་ལས་བྱ་ཚུལ་ལོ། ། དང་པོ་ནི། མི་བསྐྱོད་པའི་ཏིང་ངེ་འཛིན་གཉིས་ལ་གནས་ནས། ལས་རྒྱལ་མཆོག་ལ་རྫས་སྦྱོར་གཉིས་ལས། དང་པོ་ནི། དུར་ཁྲོད་ཀྱི་སོལ་བ་ཕུབ་མ་དང༌། དུག་དང་ད་དྷུ་ར་ལ་སོགས་པ་དགྲའི་གཟུགས་བརྙན་བྱས་ནས། མངོན་སྤྱོད་ཀྱི་རྫས་ཀྱིས་དུར་ཁྲོད་ཀྱི་རས་ལ་བསྒྲུབ་བྱའི་མིང་བྲིས་ཏེ།
གཟུགས་བརྙན་གྱི་སྙིང་ཁར་རྣམ་ཤེས་བཀུག་པ་སྔོན་དུ་འགྲོ་བས་བཅུག་སྟེ། སྒྲུབ་པ་པོ་ཁ་ལྷོ་ཕྱོགས་སུ་བལྟས་ལ། སྐྲ་བཤིག་གཅེར་བུར་བྱུང་བ་ཡིས། ནམ་ཕྱེད་དམ་ཉི་མ་ཕྱེད་ན་གཤིན་རྗེ་གཤེད་ལ་སོགས་པའི་ཁྲོ་བོ་གང་ཡང་རུང་བའི་སྔགས་བཏོན་ན། ཁམས་གསུམ་དག་ནི་འཇིགས་པར་བྱེད། ། ཅེས་པ་ནི་ཧ་ཅང་ཐལ་བ་ལས་ཁྱད་པར་ཅན་དུ་གསུངས་སོ། ། རྫས་ཀྱི་སྦྱོར་བ་གཉིས་པ་ནི། དུར་ཁྲོད་དུ་རོ་བསྲེགས་པའི་ཐལ་བ་ཉུངས་དམར་དང་སྦྲུས་པ་ཡིས་དགྲའི་གཟུགས་བརྙན་བྱས་ནས། སྔ་མ་བཞིན་དུ་བྱས་ཏེ། ཁྲོ་བོའི་སྔགས་སྟོང་ངམ་བརྒྱ་རྩ་བརྒྱད་བཟླས་པས་ཀྱང་དགྲ་བོ་འཆི་བར་འགྱུར་བ་གདོན་མི་ཟའོ། །
གཉིས་པ་སྦྱིན་སྲེག་གི་ལས་སྦྱོར་ནི། ལྷའི་རྣལ་འབྱོར་སྔ་མ་དང་འདྲ་ལ། ལས་རྒྱལ་མཆོག་ལ། རོ་བསྲེགས་པའི་ཐལ་བས་དཀྱིལ་འཁོར་ཏེ་ཐབས་ཁུང་གྲུ་གསུམ་བྱས་ལ། དེར་ཚེར་མ་ཅན་གྱི་ཤིང་ལས་མེ་སྦར་ལ། ཐབ་ཀྱི་ནང་དུ་ཞེ་སྡང་རྡོ་རྗེ་བསྐྱེད་ཅིང༌། བ་གླང་གི་ཤ་ལ་སོགས་པ་ཤ་སྣ་ཚོགས་ཀྱིས་དགྲ་བོའི་གཟུགས་བརྙན་བྱས་ཏེ། སྙིང་ཁར་རྣམ་ཤེས་བཀུག་པ་སྔོན་དུ་འགྲོ་བས་སྔགས་སྔ་མ་བཞིན་དུ་བཟླས་ལ། གཟུགས་བརྙན་གཏུབ་ཅིང་མེ་ལ་སྦྱིན་སྲེག་བྱའོ། ། དེ་ལྟར་བྱས་ན་སྲ་བའི་རྡོ་རྗེའང་འཇིག་པར་གདོན་མི་ཟ་སྟེ་ལས་ཀྱི་ཆེ་བ་བསྟན་ནོ། །
སྦྱིན་སྲེག་གི་ལས་སྦྱོར་གཉིས་པ་ནི། ཡང་ན་ཤ་ཆེན་པོ་ལས་དགྲ་བོའི་གཟུགས་བརྙན་བྱས་ནས། སྔ་མ་བཞིན་དུ་སྦྱིན་སྲེག་བྱས་ན། དགྲ་འཇིག་པའི་ལས་སྦྱོར་ཐམས་ཅད་ཀྱི་ནང་ནས། རྡོ་རྗེ་སྟེ་ཤ་ཆེན་ལས་བྱུང་བའི་ལས་སྦྱོར་འདི་ནི་དགྲ་རྣམས་ཐམས་ཅད་ཀྱིས་འཇིགས་པ་ཤིན་ཏུ་མི་བཟད་པ་དྲན་ནོ། ། སྦྱིན་སྲེག་གི་ལས་སྦྱོར་གསུམ་པ་ནི། ཆོས་མཆོག་བནྡྷེ་རྨེ་ཤ་ཅན་གྱི་གཤང་བ་དང་གཅི་བ་ཡིས་དགྲའི་གཟུགས་བརྙན་བྱས་ནས། རྣམ་ཤེས་བཀུག་པ་སྔོན་དུ་འགྲོ་བས་སྔགས་བཟླས་ཏེ་ཐབ་ཁུང་གྲུ་གསུམ་པའི་ནང་དུ་གཏུབ་ཅིང་ཚེར་མའི་མེ་ལ་བསྲེགས་ན། སངས་རྒྱས་ཏེ་ལས་ཚོགས་ལ་མཁས་པ་རྣམས་ཀྱང་ངེས་པར་འཇིག་གོ ། སྦྱིན་སྲེག་གི་ལས་སྦྱོར་བཞི་པ་ནི།
ནུབ་ཕྱོགས་ཀྱི་རྒྱ་མཚོར་འབབ་པའི་ཆུ་བོའི་འགྲམ་གཉིས་ཀྱི་ས་ཡིས་དགྲ་བོའི་གཟུགས་བརྙན་བྱས་ཏེ། ཤིང་གི་སྟེ་དུག་དམར་པོ་དང༌། གཞན་དུག་ཤིང་ལས་བྱུང་བའི་སོལ་བའི་ཚེར་མ་སོགས་ཏིལ་གྱི་འབྲས་བུ་ཙམ་གྱིས་ཡན་ལག་ཀུན་དགང་ཞིང༌། མིང་ལ་རྣམ་ཤེས་བཀུག་སྟེ། ཆེ་གེ་མོ་མ་ར་ཡ་ཕཊ་ཅེས་པས་བསྐུལ་ནས། སྤེལ་ཚིག་དང་བཅས་པས་སྦྱིན་སྲེག་བྱས་ན་སངས་རྒྱས་ཏེ་ལས་ཚོགས་ལ་མཁས་པ་རྣམས་ཀྱང་ངེས་པར་འཇིག་གོ ། སྦྱིན་སྲེག་གི་ལས་སྦྱོར་ལྔ་པ་ནི། སྐེ་ཚེ་སོགས་ལ་དགྲའི་གཟུགས་བརྙན་དག་བྱས་ཏེ། ཆོ་ག་གཞན་སྔ་མ་བཞིན་བྱས་ཤིང༌། ཁྱད་པར་ཚེར་མ་ཅན་གྱི་མེས་སྦྱིན་སྲེག་བྱས་ནས།
འདུལ་བྱེད་ཀྱི་མིང་འདུལ་བྱ་ལ་བཏགས་ན། སངས་རྒྱས་ཏེ་བསྒྲུབ་བྱ་ཐམས་ཅད་གསད་པ་ལ་ལས་སྦྱོར་འདི་དག་ནི་རབ་དང་མཆོག་ཏུ་གྱུར་པར་བཤད་དོ། ། གསུམ་པ་རྫས་ཀྱི་སྦྱོར་བའི་ལྷག་མ་བསྟན་པ་ནི། མི་བསྐྱོད་པའི་ཏིང་ངེ་འཛིན་ལ་གནས་པས། མི་རུས་ཀྱི་ཕྱེ་མ་དང༌། ཁྲག་དང་དུག་རྣམས་ཀྱིས་དགྲའི་གཟུགས་བརྙན་བྱས་ཏེ་རྣམ་ཤེས་བཀུག་པ་སོགས་བྱས་ཏེ་སྒྲུབ་པ་པོས་དུར་ཁྲོད་ཀྱི་སོལ་ཁུས་གཤེར་བར་བྱས་པའི་གོས་གྱོན་ཏེ་ཁྲོས་ནས་རྐང་པས་ལིངྒ་མནན་ཅིང༌། ཆེ་གེ་མོ་སྲིན་པོས་ཁྱེར་ཅིག་ཅེས་བསྐུལ་ཚིག་དང་བཅས་ཏེ། གནོད་མཛེས་ཀྱི་སྔགས་བཟླས་ན་སྲིན་པོས་འཁྱེར་བར་གདོན་མི་ཟའོ། ། ཆོ་གའི་ཆེ་བ་ནི། རྡོ་རྗེ་འཛིན་པ་དྲག་པོ་ཡང༌། །
མྱུར་བ་དག་ཏུ་འཛིན་པར་འགྱུར། ། ཞེས་པའོ། ། ཡང་ལྷའི་རྣལ་འབྱོར་སྔ་མ་བཞིན་བྱས་པ་ལ་གནས་ནས། སྐེ་ཚེ་དང༌། ཡང་དག་ལྡན་པ་སྟེ་ལྷན་ཅིག་སྦྱར་བའི་བཤང་གཅི་དག་གིས་དགྲ་བོའི་གཟུགས་བརྙན་ཡན་ལག་སོགས་རྫོགས་པའི་ལིངྒ་རྐང་པས་མནན་ནས་ཆེ་གེ་མོ་རབ་ཏུ་ཚ་བས་འཛིན་དུ་ཆུག་ཅིག་ཅེས་པའི་བསྐུལ་ཚིག་དང༌། བདུད་རྩི་ཐབས་སྦྱོར་གྱི་སྔགས་བརྗོད་ན། བསྒྲུབ་བྱ་ཚ་བའི་རིམས་ཆེན་པོ་འཛིན་པར་འགྱུར་རོ། ། བཞི་པ་ལས་ཀྱི་ཕྲེང་སྔགས་ནི། ཇི་སྐད་བཤད་པའི་དྲག་པོའི་ལས་དེ་རྣམས་ལ། འོག་ནས་འཆད་པ་འདི་ནི།
དེ་བཞིན་གཤེགས་པ་ཐམས་ཅད་ཀྱི་དམ་ཚིག་ཆེན་པོའི་ཁྲོ་བོ་བདུད་རྩི་ཐབས་སྦྱོར་གྱི་སྙིང་པོའོ། ། སྙིང་པོ་ནི། ན་མ་ཞེས་པ་ནས་ཧཱུྃ་ཕཊ་ཅེས་པའི་བར་ཏེ། འདི་ནི་གསོད་པའི་སྔགས་དམ་པའོ། ། ལྔ་པ་ཕྱི་ནང་གཉིས་ཀའི་ཐུན་མོང་གི་ལས་སྦྱོར་བྱ་ཚུལ་ནི། བཤད་མ་ཐག་པའི་སྦྱིན་སྲེག་གི་ལས་དང༌། སླར་ཡང་འཆད་པར་འགྱུར་བའི་བསམ་གཏན་དག་ནི། དགྲ་བོའི་ལུས་དང་ངག་སེམས་ཐམས་ཅད་འཇིག་པར་བྱེད་པ་སྟེ། གསོད་པའི་ལས་ཀྱི་མཆོག་འདི་ནི་མ་ཡེངས་པའི་སེམས་ཀྱིས་བྱའོ། ། གཉིས་པ་བསམ་གཏན་ལ་བརྟེན་པའི་སྒྲུབ་པ་ལ་གཉིས་ཏེ།
ཐུན་མོང་གི་ཁ་སྦྱར་གྱི་དབྱེ་བ་དང༌། གསད་པའི་སྦྱོར་བ་དངོས་སོ། ། དང་པོ་ནི། རང་ཉིད་ཞེ་སྡང་རྡོ་རྗེར་བསྐྱེད་པའི་ཕྱག་གཡས་ཀྱི་རྡོ་རྗེ་ལས་འོད་ཟེར་འཕྲོས་པས་སེམས་ཅན་རྣམས་ཀྱི་ཞེ་སྡང་འོད་ཟེར་ནག་པོའི་ཚུལ་དུ་རྣམ་པར་བསྡུས་ནས་འབྱུང་པོ་ནག་པོའི་གཟུགས་སུ་གྱུར་པར་བསམས་ནས་བསྒྲུབ་བྱ་ལ་བསྟིམ་པས། བསྒྲུབ་བྱ་དེ་རྡོ་རྗེ་སེམས་དཔའ་སྟོབས་ཆེ་ཞིང༌། ཕ་རོལ་གནོན་པའི་ཞལ་རྣམ་པར་བསྒྲད་པ། འཇིགས་འཇིགས་ལྟ་བུ་སྨིན་མ་བསྐྱོད་པ་སོགས་དང་ལྡན་པ། ཕྱག་ན་སྟྭ་རེ་དང་ཐོ་བ་བསྣམས་པའི་ཁྲོ་བོ་ཆེན་པོ་བསམས་ནས། འཆད་པར་འགྱུར་བའི་བསམ་གཏན་འདི་རབ་ཏུ་བརྟག་གོ ། བསམ་གཏན་ཇི་ལྟ་བུ་ཞེ་ན།
གསོད་པའི་ལས་དེ་ལ་འོག་ནས་འབྱུང་བ་འདི་ནི་དྲག་པོ་ཆེན་པོའི་ཁྲོ་བོ་མི་བསྐྱོད་པའི་དམ་ཚིག་སྟེ་དེ་བསྒོམ་པའི་བསམ་གཏན་ནོ། ། དེ་ནས་བསྒྲུབ་བྱ་དེ་ཉེས་པ་ཆེར་གཞུག་པའི་ཕྱིར། ནམ་མཁའི་དབྱིངས་ཐམས་ཅད་ཉན་ཐོས་དང༌། རང་སངས་རྒྱས་དང༌། རྫོགས་པའི་སངས་རྒྱས་ཐམས་ཅད་ཀྱིས་ཡོངས་སུ་གང་བར་བསྒོམས་ལ། གདུག་པ་ཅན་གྱི་བསྒྲུབ་བྱ་དེ་ཡིས་ཐོ་བས་མནན་ཅིང་སྟྭ་རེས་བཅད་དེ་གསད་པར་བསམས་ནས། སྔར་བཤད་པ་དང༌། འཆད་པར་འགྱུར་བའི་ལས་རྣམས་བྱས་ན་དེ་མ་ཐག་ཏུ་འཆི་བར་འགྱུར་རོ། ། སངས་རྒྱས་ཀྱི་བསྟན་པ་ལ་གནས་ཤིང་ཚུལ་ཁྲིམས་དང་ལྡན་པ་དང༌། བྱང་ཆུབ་སེམས་དཔའ་སྟེ་བསླབ་པ་ལྔ་ལ་སོགས་པ་དང་ལྡན་པའི་དགེ་བསྙེན་སོགས་ཀྱིས་མིའི་འཇིག་རྟེན་ཡོངས་སུ་གང་བར་བསྒོམས་ནས།
དེ་རྣམས་གདུག་པའི་བསམ་པ་དང་ལྡན་པའི་བསྒྲུབ་བྱས་གསད་པར་བསམས་ནས་གསད་པའི་ལས་བྱའོ། ། དེ་ལྟར་བྱས་ན། རྡོ་རྗེ་འཛིན་པ་ཉིད་ཀྱང་འཆི། ། ཞེས་ཧ་ཅང་ཐལ་བས་གསུངས་སོ། ། བཤད་མ་ཐག་པའི་རྣམ་པས་སངས་རྒྱས་ལ་གནོད་པར་བྱེད་པའི་དགྲ་བོ་རྣམས་སྡིག་པ་བསགས་པ་ལ་འགྱོད་པས་སྐྲག་ཅིང་འཇིགས་པས་དཀྲུགས་ལ་སྐྱབས་མེད་པར་གྱུར་པ་དེ་སྔགས་མཁན་གྱི་མདུན་དུ་བསམས་ནས་ལས་བྱས་ན་འཆི་བར་འགྱུར་བར་གདོན་མི་ཟའོ། ། གཉིས་པ་གསད་པའི་སྦྱོར་བ་ལ་གསུམ་སྟེ། ཕོ་ཉ་སྣ་ཚོགས་ཀྱིས་གསད་པ། ནད་སྣ་ཚོགས་ཀྱིས་གསད་པ། མཚོན་ཆ་སྣ་ཚོགས་ཀྱིས་གསད་པའོ། ། དང་པོ་ནི།
སྲིན་པོ་ཁྲོ་ཞིང་འཚེ་བའི་བདག་ཉིད་ཅན། ཤ་དང་ཁྲག་ལ་སོགས་པ་ཟ་བ། རྣམ་པ་སྣ་ཚོགས་པ་གཏུམ་ཞིང་ཁྲོ་བ་མི་བཟད་པས་བསྒྲུབ་བྱ་སྐྲག་པར་གྱུར་པ་བསམ་མོ། ། བསམ་གཏན་དེས་ནི་རྡོ་རྗེ་འཛིན་པ་ཉིད་ཀྱང་འཆི། ཞེས་ཧ་ཅང་ཐལ་བས་གསུངས་སོ། ། འུག་པ་དང༌། ཁྭ་དང༌། བྱ་རྒོད་དང༌། མཆུ་རིངས་ཏེ་བྱ་ཀང་ཀ་དང༌། ཝ་རྣམས་ཀྱིས་དགྲ་བོ་ཟོས་པར་བསམས་ན་ཞེས་སོགས་སོ། །
དུག་དང་ལྡན་པས་སྦྲུལ་ནག་སྟེ་རབ་ཏུ་ཁྲོ་བ་འཇིགས་པ་དག་ཀྱང་འཇིགས་པར་བྱེད་པ། གདེངས་ཀ་ལྔ་དང་ལྕེ་གཉིས་ཡོད་པའི་མཆེ་བ་གཙིགས་པ་བྲིས་པའི་སྦྲུལ་གྱི་གཟུགས་བརྙན་བྱས་ལ། རང་གི་ཏིང་ངེ་འཛིན་སེམས་དཔའ་ཡི་གེ་ཧྲཱིཿལས་འོད་ཟེར་འཕྲོས་པས། དུག་གི་མཆོག་གི་དམ་ཚིག་སྟེ། རྒྱུ་བ་བཅུད་དང༌། མི་རྒྱུ་བ་ཕྱི་རོལ་གྱི་དུག་རྣམས་དྲངས་ཏེ། སྦྲུལ་གྱི་དཔྲལ་བར་ཡི་གེ་ཁཾ། ཁར་ཡི་གེ་ཧྲཱིཿབསམས་ནས། ནོར་རྒྱས་ལ་སོགས་པའི་ཀླུ་གང་ཡང་རུང་བའི་རྣམ་ཤེས་ཧྲཱིའི་འོད་ཟེར་གྱིས་བཀུག་ནས་གཟུགས་བརྙན་དེ་ལ་བཅུག་པས། དེ་ནས་སྦྲུལ་གྱི་གཟུགས་བརྙན་འདི་ཁྱད་པར་དུ་འཕགས་པ་སྟེ་འགྲོ་བར་འགྱུར་རོ། །
དེ་ནས་དེ་ལ་ཆེ་གེ་མོ་ཟོ་ཞིག་ཅེས་བསྐུལ་བས། དེ་ནས་སྦྲུལ་དེས་བསྒྲུབ་བྱ་ཟོས་པར་གྱུར་པའི་ཆོ་ག་འདིས། བསྒྲུབ་བྱ་དག་ཀྱང་ངེས་པར་འཇིག ། ཅེས་བྱའོ། ། སྡིག་པ་དང༌། རུས་སྦལ་སོགས་རྦད་པའི་ཆོ་ག་ཡང་དེ་བཞིན་ནོ། ། གཉིས་པ་ནད་སྣ་ཚོགས་ཀྱིས་གསད་པའི་ཆོ་ག་ནི། ཕྱོགས་བཅུའི་ཁམས་ན་གནས་པའི་སེམས་ཅན་ཐམས་ཅད་ཀྱི་རྒྱུད་དང་འབྲེལ་བའི་ཡམས་སམ། སྦྲུལ་དང་དུག་ལ་སོགས་པས་བྱས་པའི་ཉེ་བར་འཚེ་བ་རྣམས་སེམས་ཅན་དེ་རྣམས་ལས་དྲངས་ལ། འབྱུང་པོ་ནག་པོའི་གཟུགས་སུ་བསམས་ནས།
དགྲ་བོའི་རྒྱུད་ལ་དབབ་པའི་ཆོ་ག་འདི་ནི་བསྐུལ་བ་སྟེ་བསྒོམ་པའོ། ། མཆོག་ནི་གདུག་པ་འདུལ་བའི་ལས་མཆོག་ཏུ་གྱུར་པ་ཡིན་ནོ། ། གསུམ་པ་མཚོན་ཆ་སྣ་ཚོགས་ཀྱིས་གསད་པ་ནི། བརྟུལ་ཞུགས་ཅན་ཏེ་སྒྲུབ་པ་པོ་རྣམས་ཀྱིས་སྡིག་པ་དུ་མ་བསགས་པའི་བསྒྲུབ་བྱ་མདུན་དུ་བསམས་ལ། གཤིན་རྗེ་གཤེད་ཀྱི་སྦྱོར་བ་ལ་གནས་པས་ཐོ་བ་རབ་ཏུ་དྲག་པོས་སྙིང་ཁར་བརྡེག་པར་བསམ་པ་ཡིས། རྡོ་རྗེ་འཛིན་པ་ཆེན་པོས་གསུངས་པའི་བཀའ་བཞིན་དུ། དགྲའི་སྲོག་ནི་མེད་པར་འགྱུར་རོ། ། རྡོ་རྗེ་ཅན་ཏེ་སྒྲུབ་པ་པོས་བསྒྲུབ་བྱ་དེ་ལ་སྟྭ་རེ་དང༌། ཐག་མདུང་ལ་སོགས་པས་བཤིག་ཅིང་གཏུབ་པར་བསམས་ནས། སྐུ་གསུམ་གྱི་ནི་ཞེས་པ་སེམས་ཅན་རབ་འབྲིང་ཐ་མ་གསུམ་ལ་འདོད་པའི་མཆོག་སྦྱིན་པ་དང༌།
རྡོ་རྗེ་སེམས་དཔའ་སྟེ་བརྩོན་འགྲུས་བརྟན་པ་དང༌། དྲག་པོ་སྟེ་སྡིག་པ་བསགས་པའི་བསྒྲུབ་བྱ་འཆི་བར་འགྱུར་རོ། ། གཉིས་པ་གཞན་གྱི་རིག་པ་བཟློག་པ་ནི། བསྒྲུབ་བྱས་མཐུ་བཟློག་གི་སྦྱོར་བ་བྱས་པ་ཐམས་ཅད་འདི་ཉིད་དུ་གསུངས་པའི་སྦྱོར་བས་མནན་པ་བྱས་ལ་གསད་པའི་ལས་བྱའོ་ཞེས་སྟོན་པ་སྟེ། དང་པོ་མཐུ་བཟློག་བྱེད་པའི་སྔགས་པ། གཞན་གྱི་བསྲུང་བ་ལ་སོགས་པ་བྱེད་པའི་ཕྲེང་སྔགས་དང༌། དེས་བསྟེན་པའི་ལྷ་རྣམས་ཀྱང་སྔར་བཤད་པའི་ཚུལ་གྱིས་བསམ་གཏན་གྱི་ཕུར་བུས་གདབ་པར་བྱའོ། ། བཤད་མ་ཐག་པའི་རིམ་པ་འདི་ནི་གཞན་གྱི་རིག་པ་གཅོད་པ་དང༌། གསོད་པར་བྱེད་པའི་ལས་ཀྱི་མཆོག་གི་མཆོག་སྟེ་ཁྱད་པར་དུ་འཕགས་པའོ། ། ཤིན་ཏུ་འདའ་བར་དཀའ་བ་སྟེ་འདའ་བྱ་མིན་པའི་དམ་ཚིག་འདི་ནི་རྡོ་རྗེ་འཆང་ཆེན་པོས་གསུངས་སོ། །
གཉིས་པ་རྫོགས་རིམ་པས་འདུལ་བའི་ལས་བསྟན་པ་ནི། རང་ཞེ་སྡང་རྡོ་རྗེ་ཟུང་འཇུག་གི་ཏིང་ངེ་འཛིན་ལ་གནས་པས། ཏིང་ངེ་འཛིན་གྱིས་བསྒྲུབ་བྱའི་སེམས་ཅན། སྐུ་གསུང་ཐུགས་རྡོ་རྗེ་སྒྱུ་མ་ལྟ་བུའི་རྣམ་པར་གནས་པ་བསམ་གཏན་གཉིས་ཀྱིས་འོད་གསལ་དུ་བཅུག་ནས། རང་ཡང་འོད་གསལ་དུ་བསམ་ཞེས་སྟོན་པ་སྟེ། ཕུང་པོ་རྡོ་རྗེ་སྟེ་སྒྱུ་མ་ལྟ་བུའི་ཕུང་པོ་ལྔའི་ངོ་བོ་ཉིད་ཀྱི་འཇིག་རྟེན་གསུམ་གྱི་དཀྱིལ་འཁོར་དུ་གཏོགས་པའི་སེམས་ཅན་སྒོང་སྐྱེས་སོགས་ཇི་སྙེད་གནས་པ་རིལ་འཛིན་རྗེས་ཞིག་གི་བསམ་གཏན་གཉིས་ཀྱིས་གསད་ཅིང་གཞོམ་ནས། དེའི་རྣམ་ཤེས་བདག་ཉིད་གཏོགས་པ་སྟེ་རང་སྒྱུ་ལུས་སུ་སྒོམ་པ་ལ་ཐིམ་ནས་འོད་གསལ་དུ་གཞུག་པར་བསམས་ན། སྔགས་པས་བཤད་མ་ཐག་པའི་རྣམ་པ་འདི་ལྟ་བུས་འོད་གསལ་ཆོས་སྐུར་བསྒྲུབས་ན་མི་བསྐྱོད་པའི་ཞིང་ཁམས་སུ་སྐྱེས་པའི་སྒོ་ནས་མཉེས་པར་འགྱུར་གྱི། གཞན་མཚོན་ཆ་སོགས་ཀྱིས་གསད་པ་ནི་དེ་དག་ཏུ་འགྱུར་བ་མ་ཡིན་ནོ། ། རྣམ་པར་དག་པ་དེ་ཉིད་བསྟན་པ་ནི།
སྟོན་པ་རྡོ་རྗེ་ཅན་ཞེས་སྦྱར་བ་ནི་བསྒྲུབ་བྱའོ། ། སངས་རྒྱས་ནི་སྐུ་རྡོ་རྗེ། རྡོ་རྗེ་འཛིན་ནི་ཐུགས་རྡོ་རྗེ། ཆོས་ནི་གསུང་རྡོ་རྗེ་སྟེ་དེའི་ལུས་ངག་ཡིད་གསུམ་མོ། ། དེ་དག་རིལ་འཛིན་རྗེས་ཞིག་གི་བསམ་གཏན་གྱི་སྦྱོར་བས་འོད་གསལ་དུ་བཅུག་པས་འཆི་བ་སྟེ་འཇིག་པར་འགྱུར་རོ། ། རྫོགས་པའི་རིམ་པ་ལ་གནས་པའི་གསད་པའི་ཆོ་ག་འདི་ནི་ཐུགས་རྡོ་རྗེ་སྟེ་རྡོ་རྗེ་འཆང་གི་བཀའ་ཇི་བཞིན་ནོ། ། བཅོམ་ལྡན་འདས་ཁྲོ་བོ་ཆེན་པོའི་དམ་ཚིག་རྡོ་རྗེ་འཆང་ཆེན་པོ་དང་གཅིག་ཏུ་གྱུར་པའི་ཁྲོ་བོ་རྡོ་རྗེ་སྟེ། ཞེ་སྡང་རྡོ་རྗེས་དེ་སྐད་ཅེས་བཀའ་བསྩལ་ཏོ། ། གསུམ་པ་ལས་ཕྲན་ཚེགས་བསྟན་པ་ལ་གསུམ་སྟེ། སྡུད་པ་པོའི་ཚིག་གིས་མཚམས་སྦྱར་བ་དང༌།
སྟོན་པའི་གསུང་གིས་ཆེད་དུ་བརྗོད་པ་དང༌། ལས་སྦྱོར་དངོས་སྟོན་པའོ། ། དང་པོ་ནི། དེ་ནས་རྒྱལ་པོ་རྡོ་རྗེ་འཛིན་ཏེ་ཞེ་སྡང་རྡོ་རྗེ་ནི། ནམ་མཁའ་ལྟ་བུའི་ཐམས་ཅད་སྟོང་པ་འོད་གསལ་གྱི་བདག་ཉིད་ཡིན་པས་ཐུབ་པ་ཆེན་པོའོ། ། ཐམས་ཅད་དབང་བསྐུར་ནི། ཨ་བྷིཤྩ། ཞེས་པ་དབང་བསྐུར་ཡིན་ཡང་འདི་ཥི་ཙར་བཤད་དེ། དེའི་དོན་ཀྵ་ར་ཎ་ཞེས་པ་འགྱུར་བ་ལ་འཇུག་སྟེ། ཆེ་གེའི་གོང་དུ་སྨོས་པའི་ཨ་བྷི་ནི་མངོན་པ་སྟེ་མངོན་པར་འགྱུར་བའི་རྟེན་ཅིང་འབྲེལ་བར་འབྱུང་བའོ། །
དེ་ཤེས་པས་རྫོགས་སངས་རྒྱས་ཏེ། དགོངས་པ་ལུང་སྟོན་ལས། ཕུང་པོ་ལ་སོགས་ཆོས་རྣམས་ཀུན། ། སྟོང་ཞིང་རྟེན་འབྲེལ་ལས་བྱུང་བ། ། མཐོང་ཞིང་དེ་བཞིན་སྦྱོར་བ་ལས། ། ཆོས་ཀྱི་སྐུར་ནི་དེ་ནས་འགྱུར། ། ཞེས་སོ། ། དགོས་འདོད་སྟེར་བས་ཡེ་ཤེས་རྡོ་རྗེ་སྟེ་དེས་ཚིགས་སུ་བཅད་པས་བཀའ་བསྩལ་པའོ། ། གཉིས་པ་ནི། ཟིན་པ་དང་མ་ཟིན་པའི་རྟེན་འབྲེལ་གྱི་ཆོས་རྣམས་ལ་དོན་དམ་པར་རྒྱུ་དང་བྲལ་བས་མ་སྐྱེས་པ་ལ།
རྒྱལ་བ་རྣམས་ཀྱིས་ཞི་སོགས་ཀྱི་ལས་སྐྱེ་བར་བསྟན་པ་ཨེ་མ་ངོ་མཚར་རོ་ཞེས་སྦྱར་རོ། ། ཐབས་གང་ལས་སྐྱེ་ཞེ་ན། རྡོ་རྗེ་ཐེག་པའི་སྒོ་ནས་ངོ་བོ་ཉིད་ཀྱིས་དག་པའི་བླ་ན་མེད་པའི་འོད་གསལ་བསྒོམས་པ་ལས་སོ། ། གསུམ་པ་ལས་སྦྱོར་དངོས་བསྟན་པ་ལ་གཉིས་ཏེ། དྲག་པོའི་ལས་སྦྱོར་དང༌། ཞི་བའི་ལས་སྦྱོར་རོ། ། དང་པོ་ལ་གཉིས་ཏེ། དྲང་བའི་དུག་གིས་གསད་པ་དང༌། སྤོ་བའི་དུག་གིས་གསད་པའོ། ། དང་པོ་ནི།
ཆོས་བདག་མེད་པར་བཤད་པ་འདི་ལ་འོག་ནས་འབྱུང་བ་འདི་ནི། ཡོ་བྱད་ཉུང་ངུ་ཙམ་གྱིས་འགྲུབ་པར་འགྱུར་བས་ན་ལས་ཕྲན་ཚེགས། སྙིང་པོར་གྱུར་པས་ན་རྡོ་རྗེ། སྦ་བར་བྱ་བས་ན་གསང་བའོ། ། ཞེ་སྡང་རྡོ་རྗེའི་ཏིང་ངེ་འཛིན་གཉིས་ལ་གནས་ནས། ལས་རྒྱལ་མཆོག་ལ་སྦྲུལ་གདེངས་ཀ་གཅིག་དང་གསུམ་ལ་སོགས་པ་དང་ལྡན་པས་མི་སྡུག་ཅིང་འཇིགས་པར་བྱེད་པ། འོད་ཁ་དོག་ནག་པོ་འབར་བ། འཁྲུགས་ཤིང་ཁྲོ་བ་ལྕེ་གཉིས་ཀུན་ཏུ་བསྐྱོད་ཅིང་ཁ་རེ་རེ་ལ་མཆེ་བའི་ཕྲེང་བ་ཅན་རྡོ་རྒྱུས་དག་གམ་སོལ་བས་བྲིས་ཤིང་བསམས་ལ། དེ་ལ་འོག་ནས་བཤད་པ་འདི་ནི་ཀླུ་ཁྲོ་བོ་བསྐུལ་བའི་སྙིང་པོ་སྟེ་ས་བོན་བསམ་པར་བྱའོ། ། ས་བོན་ནི་ཁཾ་སྟེ་ཀླུའི་ཁའི་ནང་དུ་ཁཾ་ནག་པོ་བསམས་ཤིང༌།
དེ་ཡོངས་སུ་གྱུར་པ་ལས་བྱུང་བའི་དུག་ཧ་ལ་ཧ་ལ་དང་འདྲ་བ་གནག་པ་ཁ་དོག་དམར་བའི་མེ་ལྟར་སྲེག་ཅིང་བཟོད་པར་དཀའ་བར་བསྒོམས་ལ། ནོར་རྒྱས་ལ་སོགས་པ་ཀླུ་གང་ཡང་རུང་བའི་རྣམ་ཤེས་ཧྲི་ལས་བྱུང་བའི་འོད་ཟེར་གྱི་ལྕགས་ཀྱུས་དྲངས་ཏེ་བཅུག་པས་སྦྲུལ་རྣམས་གཡོ་བར་བསམས་ན་འགུལ་བར་འགྱུར་བ་གདོན་མི་ཟའོ། ། འོག་ནས་འབྱུང་བ་འདི་ནི་སྦྲུལ་དེ་ལ། རྒྱུ་བ་དང་མི་རྒྱུ་བའི་དུག་ཐམས་ཅད་འགུགས་པའི་སྙིང་པོ་ཧྲིའོ། ། རྒྱུ་བ་དང་མི་རྒྱུ་བ་རྣམ་པ་སྣ་ཚོགས་ལས་བྱུང་བའི་དུག ཁམས་གསུམ་མཆོག་དང་འབྲིང་དང་ཐ་མའི་སྣོད་ན་གནས་པ་ཀུན་ཧྲིའི་འོད་ཟེར་དེ་ཡིས་ཁྱེར་ཞིང་དྲངས་པར་བསྒོམས་ནས་སྦྲུལ་གྱི་ལུས་ལ་བབ་པར་བསམས་ན། སྦྲུལ་དེ་ནི་དེ་མ་ཐག་ཉིད་དུ་སྟེ་བསམས་པ་ཙམ་གྱིས་དུག་གི་རྒྱ་མཚོ་ལྟར་ཤིན་ཏུ་མི་བཟད་པར་འགྱུར་རོ། ། ཁཾ་ཧྲི་ཞེས་པའི་སྔགས་འདིས་བསྐུལ་བས་སྦྲུལ་དེས་རེག་མ་ཐག་ཏུ་འགྲོ་བ་ཀུན་དུག་གིས་ཕོག་པས་འཇིག་པ་སྟེ་འཆི་བར་འགྱུར་བར་ཐེ་ཚོམ་མེད་དོ། ། དེ་བཞིན་དུ་སྡིག་པ་སྦལ་བ་ལ་སོགས་པ་དང༌། སྦྲུལ་རྣམ་པ་སྣ་ཚོགས་པ་དག་ལའང་དུག་དབབ་པའི་ཆོ་ག་སྔ་མ་བཞིན་དུ་རབ་ཏུ་སྦྱར་བར་བྱའོ། །
གང་གིས་ཤེ་ན། སྦྱོར་བ་ནི་དུག་གོ ། དེ་འབྱུང་བའི་ཐབས་སྡིག་པ་སོགས་བྲི་བའི་མཚན་ཉིད་ལ་མཁས་པ་ཉིད་ཀྱིས་སོ། ། གཉིས་པ་སྤོ་བའི་དུག་གིས་གསད་པ་ནི་བསྙེན་པ་དང་ལྷའི་རྣལ་འབྱོར་སྔ་མ་བཞིན་དུ་བྱས་ནས། ལས་རྒྱལ་མཆོག་ལ། བལྟ་བ་རྡོ་རྗེ་སྟེ་མཐོང་བའི་དུག་དང༌། མཆེ་བ་ལ་སོགས་པའི་དུག་དང༌། གཞན་ཡང་སེམས་ཅན་མི་བཟད་པའི་དུག་དང་ལྡན་པ་རྣམས་ཀྱི་ལུས་ལ་གནས་པ་དག་གི་སྤྱི་བོར་ཨོཾ་དཀར་པོ་བསྒོམས་པའི་འོད་ཀྱིས་བསྐུལ་བས། རྐང་པའི་མཐིལ་དུ་དུག་རྣམས་བསྡུས་ནས་སྤུངས་ཀྱིས་བྱུང་བར་བསམས་ལ། དེ་ནས་སྔགས་པས་ནམ་མཁའ་རྡོ་རྗེའི་དཀྱིལ་འཁོར་ཏེ་བསྒྲུབ་བྱ་མ་དད་པར་སྨྲ་བའི་སྙིང་ཁར་ཡི་གེ་ཁཾ་བསམས་ལ།
དེའི་སྟེང་དུ་ཡེ་ཤེས་རྡོ་རྗེ་སྟེ་ཡི་གེ་ཧྲིའི་འོད་ཟེར་གྱི་ལྕགས་ཀྱུས་བཀུག་ནས། བསྒྲུབ་བྱའི་སྙིང་ཁའི་ཁཾ་ལ་འཇུག་པར་བྱས་པས་བསྒྲུབ་བྱ་དུག་དང་ལྡན་པར་འགྱུར་རོ། ། དུག་གི་དམ་ཚིག་ཆེན་པོ་ནི་རྡོ་རྗེ་འཆང་ཆེན་པོའོ། ། གཉིས་པ་ཞི་བའི་ལས་སྦྱོར་ལ་གཉིས་ཏེ། དུག་བསལ་བ་དང༌། ནད་བསལ་བའོ། ། དང་པོ་ལ་ཡང་གཉིས་ཏེ། རྩ་བའི་དུག་བསལ་བ་དང༌། ཉེ་བའི་དུག་བསལ་བའོ། ། དང་པོ་ནི།
རང་རྣམ་པར་སྣང་མཛད་ཀྱི་ཏིང་ངེ་འཛིན་ལ་གནས་ནས། ལས་རྒྱལ་མཆོག་ལ་དེ་ལ་འོག་ནས་འབྱུང་བ་འདི་ནི་དུག་གསོ་བའི་དམ་ཚིག་རྡོ་རྗེའི་སྙིང་པོ་སྟེ་ཧཱུྃ་ངོ༌། ། དུག་གིས་ཟིན་པའི་སྙིང་ཁར་རྐང་མཐིལ་དུ་ཡི་གེ་ཧཱུྃ་འདི་ཁ་དོག་དཀར་པོ་རྡོ་རྗེ་སྟེ་འོད་ཀྱི་ཚོགས་ཀྱི་བདག་ཉིད་ཅན་ཟླ་བའི་འོད་ཟེར། འོད་ཀྱི་སྤྲིན་ཚོགས་ཆེར་རབ་ཏུ་འབར་ཞིང་བསིལ་བ་རྣམ་པར་བསྒོམ་མོ། ། དེ་ནས་གནས་བཞི་དག་ཏུ་སྦྱོར་བ་སྟེ་རྐང་མཐིལ་ནས་འདོམས་ཀྱི་པདྨར་ཕྱིན་པ་ནི་གནས་དང་པོའོ། ། དེ་ནས་ལྟེ་བའི་པདྨར་ཕྱིན་པ་ནི་གཉིས་པའོ། ། དེ་ནས་སྙིང་ཁའི་པད་མར་ཕྱིན་པ་ནི་གནས་གསུམ་པའོ། ། དེ་ནས་ལྐོག་མར་ཕྱིན་པ་ནི་གནས་བཞི་པའོ། ། གནས་དེ་དག་ཏུ་རིམ་གྱིས་ཕྱིན་པར་སྒོམ་པའི་སྦྱོར་བ་ཡིས། ། དེ་མ་ཐག་ཏུ་དུག་ཡར་རིམས་ཀྱིས་བསྡུས་པས་ལྡང་བ་སྟེ་སྟེང་དུ་འགྲོའོ། །
ཚུལ་དེ་ལྟར་ལན་གཉིས་ལན་གསུམ་རབ་ཏུ་བསྒོམས་ནས་དུག་སྐྱུག་པ་དག་ཏུ་རྣམ་པར་བསམས་ན། ནམ་མཁའི་ཁམས་ཀུན་དུག་གིས་གང་བ་ཡང་སྐད་ཅིག་གིས་དུག་མེད་པར་བྱེད་པར་འགྱུར་རོ། ། གཉིས་པ་ཉེ་བའི་དུག་བསལ་བ་ནི། རྣལ་འབྱོར་སྔར་བཞིན་བྱས་ལ། ལས་རྒྱལ་མཆོག་ལ་དེ་ལ་འོག་ནས་འབྱུང་བ་འདི་ནི། ཉེ་བའི་དུག་སྟེ་ད་དྷུ་ར་ལ་སོགས་པ་དང༌། སྦྱར་བའི་དུག་རྣམས་ཐམས་ཅད་དྲང་བའི་སྙིང་པོ་ནི་ཨཱཿ ཉེ་བའི་དུག་འབའ་ཞིག་གི་གཉེན་པོར་གྱུར་པར་མ་ཟད། འབྲས་དང༌། ཕོལ་མིག་དང༌།
འབྲུམ་བུ་དང༌། གང་གཞན་ནད་དུ་བཤད་པ་རིམས་དང༌། འགོ་བའི་ནད་ལ་སོགས་པ་རྣམས་ཕྱག་ན་རྡོ་རྗེའི་བཀའ་ཇི་ལྟར་བསྟན་པ་བཞིན་དུ་བསམས་པ་ཙམ་གྱིས་མེད་པར་འགྱུར་རོ། ། དེའི་ཆོ་ག་བྱ་བའི་ཚུལ་ཇི་ལྟ་བུ་ཞེ་ན། རྣམ་སྣང་གི་ཏིང་ངེ་འཛིན་ལ་གནས་པས། རང་གི་ལག་པ་གཡོན་པའི་མཐིལ་དུ་པདྨ་འདབ་མ་བརྒྱད་པ་རི་བོང་ཅན་བཞིན་དུ་དྲི་མ་མེད་པ་དཀར་པོ་དེའི་དབུས་ན་གནས་པའི་ཡི་གེ་ཨཱཿདཀར་པོ་འོད་ཟེར་ལྔ་རབ་ཏུ་རྫོགས་པར་བསམ་ཞིང༌། འདབ་མ་བརྒྱད་ལ་ཡང་ཧྲཱིཿབརྒྱད་བསྒོམས་ལ། ཡི་གེ་ཧྲི་ངག་ཏུ་བཏོན་ནས་ནད་པ་ལ་བྱབས་པས། ཧྲིའི་འོད་ཟེར་གྱིས་ནད་པའི་དུག་རྣམས་དྲངས་ཏེ། དུག་རྣམས་ཡི་གེ་ཨཱཿལ་བཅུག་པས།
དམ་ཚིག་གནག་སྟེ་ཨཱཿཁ་དོག་ནག་པོར་བསམ་མོ། ། སྡུད་པ་སྟེ་བསལ་བ་ལ་ནི་དཀར་པོ་འདྲ་བ་སྟེ་དཀར་པོར་བསྒོམ་མོ། ། བསྐུལ་བ་སྟེ་དུག་བསླང་བ་ལ་ནི་དམར་པོར་བསམ་མོ། ། དུག་བསལ་བའི་བསམ་གཏན་གྱི་གནས་ས་བོན་བཤད་པ་འདི་ནི་སྐལ་ངན་རྣམས་ལ་གསང་བར་བྱ་བ་དང༌། འོད་གསལ་གྱིས་སྦྱངས་པའི་ཕྱིར་ཡེ་ཤེས་དྲི་མ་མེད་པ་དང༌། གསང་ཆེན་ཏེ་སངས་རྒྱས་རྣམས་ཀྱིས་གསང་བའོ། ། གཉིས་པ་ནད་བསལ་བ་ལ་གཉིས་ཏེ། བསྐྱེད་རིམ་པའི་ནད་ཞི་བའི་སྦྱོར་བ་དང༌། རྫོགས་རིམ་པའི་ནད་ཞི་བའི་སྦྱོར་བའོ། ། དང་པོ་ལ་བསྡུས་པའི་དོན་ནི།
རྣམ་སྣང་ལ་སོགས་པ་རིགས་གསུམ་གྱི་ཏིང་ངེ་འཛིན་ལ་གནས་ནས། ལས་རྒྱལ་མཆོག་ལ། རང་རང་གི་ཏིང་ངེ་འཛིན་སེམས་དཔའ་ཨོཾ་ལ་སོགས་པ་ལ། ཛཱི་ན་ཛཱིཀ་ལ་སོགས་པའི་རང་རང་གི་མཚན་སྔགས་ཀྱིས་སྦྲུལ་འཁྱིལ་བ་ལྟར་བསྐོར་བའི་ཏིང་ངེ་འཛིན་སེམས་དཔའ་ལས། རང་རང་གི་སྔགས་ཀྱི་ཕྲེང་བ་བདག་གི་སྣ་བུག་གཡས་པ་ནས་བྱུང་སྟེ་བསྒྲུབ་བྱ་མདུན་དུ་ཟླ་བའི་སྟེང་དུ་གནས་པའི་ནད་པའི་སྣ་བུག་གཡོན་པ་ནས་ཞུགས་ནས་སྙིང་ཁའི་ཟླ་བར་སྦྲུལ་འཁྱིལ་བའི་ཚུལ་དུ་གནས་པར་བསམ་ཞིང༌། རང་རང་གི་སྔགས་བཟླས་པའི་འོད་ཟེར་གྱིས་ནད་པའི་ལུས་ཀྱི་ནད་ཀྱི་དངོས་པོ་ཐམས་ཅད་སྤྲེའུ་འམ་ཁྱིའི་དངོས་པོར་བསྡུས་ནས། ནད་པའི་སྣ་བུག་གཡས་པ་ནས་བྱུང་ནས་བདག་གི་མདུན་དུ་གནས་པ་ལ་རིགས་གསུམ་གྱི་ཕྱག་མཚན་གང་ཡང་རུང་བས་ཐལ་བར་བྱས་པར་བསམ་མོ། ། དེ་ནས་རང་རང་གི་ཡབ་ཡུམ་དང་སྙོམས་པར་འཇུག་པའི་སྦྱོར་མཚམས་ནས། རིགས་གསུམ་གང་རུང་གཙོ་བོ་བྱས་པའི་རང་རང་གི་དཀྱིལ་འཁོར་ནད་པའི་སྟེང་གི་བར་སྣང་ལ་སྤྲོ་ལ། དེ་དག་རང་རང་གི་ཡབ་ཡུམ་དང་སྙོམས་པར་ཞུགས་པ་ལས།
བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་ནད་པ་ལ་དབང་བསྐུར་བར་བྱའོ། ། དེ་ལྟར་བྱས་པས་ནད་ལས་ཐར་བར་འགྱུར་རོ། ། གཉིས་པ་ཚིག་གི་དོན་ནི། ནད་གསོ་བ་དེ་ལ་འོག་ནས་འབྱུང་བ་འདི་ནི་མཚོན་ཆ་དང༌། མངོན་སྤྱོད་དང༌། ནད་གཞི་སོགས་ལས་འབྱུང་བའི་ནང་གི་ནད་རྣམས་གསོ་བའི་གཉེན་པོ་རྡོ་རྗེ་ལྟར་མི་ཕྱེད་པའི་སྙིང་པོའི་སྔགས་ཀྱི་ཡི་གེའི་ཚིག་རྣམས་ཏེ། ཛཱི་ན་ཛཱིཀ་ལ་སོགས་པའི་སྔགས་གསུམ་མོ། ། ཡི་གེའི་ཚིག་སྟེ་མཚན་སྔགས་གསུམ་པོ་གང་འདོད་པ་དད་པས་བསྟེན་ན་ཡོན་ཏན་ཐོབ་པར་འགྱུར་རོ། ། ལྷའི་རྣལ་འབྱོར་ཇི་ལྟ་བུ་ལ་བསྟེན་ཞེ་ན། སྔགས་གསུམ་དེ་འདྲ་སྟེ་དེ་དང་རྗེས་སུ་མཐུན་པའི་ལྷའི་གཟུགས་ནི་བསྒོམ་པར་བྱ།
རིགས་གསུམ་གང་རུང་གི་ཏིང་ངེ་འཛིན་ལ་གནས་ནས། ལས་རྒྱལ་མཆོག་ལ་གཞིག་པར་དཀའ་བའི་ནད་ཕྱིར་དབྱུང་བའི་བསམ་པས་བསྐུལ་བ་ཡིས། ནད་པ་རང་གི་ལུས་ངག་སེམས་ལ་གནས་པའི་དམ་ཚིག་སྟེ། ནད་སྤྲེའུའི་རྣམ་པའམ་ཡང་ན་ཁྱིའི་རྣམ་པའང་རུང་ནད་པ་ལས་ཕྱིར་བྱུང་བ་དག་ཏུ་རྣམ་པར་བསམས་ནས། འཁོར་ལོའམ་རྡོ་རྗེ་ཁ་གྱེས་པའང་རུང༌། རྡོ་རྗེའི་གོ་འཕང་སྟེ་ལག་པ་གཡས་པར་གནས་པར་བསམས་ལ། ནད་པའི་ལུས་ངག་སེམས་ལ་གནས་པའི་དམ་ཚིག་སྟེ་ནད་རྣམས། དེས་ནི་ཕྱེ་མར་བརླག་པར་བསྒོམ། དུས་དེ་ནས་བརྩམས་ཏེ། མི་བསྐྱོད་པ་ལ་སོགས་པའི་སངས་རྒྱས་དང༌།
བྱམས་པ་ལ་སོགས་པའི་བྱང་ཆུབ་སེམས་དཔའ་སྟེ་རང་གི་ལུས་གནས་པའི་གྲགས་ཆེན་རྣམས་ཀྱིས། ནད་པ་ལ་ནད་ལས་རྒྱལ་བའི་གོ་འཕང་དམ་པ་དག དགྱེས་པའི་སྤྱན་གདངས་པའི་སྒོ་ནས་རབ་ཏུ་སྩོལ་ལོ། ། ཡང་འོག་ནས་འབྱུང་བ་ནད་སེལ་ཐབས་འདི་སྐད་ཅེས་ཀྱང་བཀའ་བསྩལ་ཏོ། ། སངས་རྒྱས་སྤྲིན་ཏེ་སྤྱན་མ་དང་སྙོམས་པར་ཞུགས་པའི་རྣམ་སྣང་གི་ཚོགས་དང༌། རྡོ་རྗེ་རྒྱལ་པོ་སྤྲིན་ཏེ་མི་བསྐྱོད་པ་དང་འོད་དཔག་ཏུ་མེད་པའི་ཚོགས་རང་རང་གི་ཕྱག་རྒྱ་དང་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་ནད་པ་རང་གི་ལུས་ངག་སེམས་རྡོ་རྗེ་ལ་དབང་བསྐུར་བར་རྣམ་པར་བསམ་ཞིང༌། ནད་པ་ནད་ལས་ཐར་བར་བསྒོམ་པར་བྱའོ། ། གཉིས་པ་རྫོགས་རིམ་པས་ནད་ཞི་བའི་སྦྱོར་བ་ལ་གསུམ་སྟེ། འོད་གསལ་གྱིས་ནད་གསོ་བ་དང༌། རྡོ་རྗེ་བཟླས་པས་ནད་གསོ་བ་དང༌།
རང་བྱིན་རླབས་ཀྱིས་ནད་ཚར་བཅད་པའོ། ། དང་པོ་ནི། ཟུང་འཇུག་པས་རང་གི་ལྷག་པའི་ལྷ་གཙོ་བྱས་པའི་ཏིང་ངེ་འཛིན་ལ་གནས་ནས། ལས་རྒྱལ་མཆོག་ལ་ཁྲོས་པ་སྟེ། ནད་ཀྱི་ཉེས་པས་བསྐྱོད་པའི་ནད་པ་དེ་ལ་བསམ་པར་བྱའོ། ། གང་ན། ཕྱོགས་བཅུ་ན་གནས་པའི་ནད་པ་རྣམས་ཀྱི་སངས་རྒྱས་ཏེ་གཟུགས་ཀྱི་ཕུང་པོ་ལ་སོགས་ཐམས་ཅད་དང༌། བྱང་ཆུབ་སེམས་དཔའ་སྟེ་མིག་ལ་སོགས་པའི་སྐྱེ་མཆེད་བློ་གྲོས་ཏེ་རང་རང་གི་རྣམ་ཤེས་དང་ལྡན་པ་རྣམས་འཆི་བར་བྱེད་པ་དམ་པའི་དོན་འོད་གསལ་བར་འཇུག་པར་བསམ་པར་བྱའོ། ། འོད་གསལ་བསྒོམ་པའི་བསམ་གཏན་གྱི་སྦྱོར་བ་འདི་དག་གིས། ནད་ཀྱི་རིགས་གང་ཡང་རུང་བ་ལས་སྐྱེས་པའམ་བྱུང་བ་སོགས་སུ་གང་གྲགས་པ་དག
ཉི་མ་བདུན་གྱིས་འཇིག་པར་འགྱུར་རོ། ། གཉིས་པ་ནི། ཡང་ན་རླུང་སྔགས་དབྱེར་མེད་དུ་བསྟན་པའི་རྡོ་རྗེ་བཟླས་པའི་སྦྱོར་བ་ཡིས་ཀྱང་འཇིག་པར་འགྱུར་རོ། ། བཟླས་པ་གང་ཞེ་ན། བརྒྱ་རྩ་བརྒྱད་དེ་བརྒྱ་དང་བཅས་པའི་བརྒྱད་བརྒྱ་མེ་རླུང་ལ་སོགས་པའི་དཀྱིལ་འཁོར་བཞིར། དགུ་བརྒྱ་ཕྲག་གཅིག་བཟློས་པའི་རྡོ་རྗེ་བཟླས་པའོ། ། གསུམ་པ་ནི། ཡང་ན་རང་གི་སྔགས་རྒྱལ་གྱིས་ཏེ་རང་བྱིན་གྱིས་བརླབ་པའི་སྦྱོར་བས། ནད་གཞིག་པའི་རྡོ་རྗེའི་བསམ་གཏན་གྱི་ཆོ་ག་བསམ་མོ། ། བཤད་མ་ཐག་པའི་ཆོ་ག་འདི་ནི་ཕྱི་ནང་གི་ནད་རྣམས་ཐམས་ཅད་ཀྱི་གཉེན་པོ་དམ་ཚིག་སྟེ་རྡོ་རྗེ་འཆང་ཆེན་པོས་གསུངས་པ་ནི་ཤིན་ཏུ་འདའ་བར་དཀའ་བའོ། །
བཞི་པ་སྒྱུ་མ་ལྟ་བུའི་ཏིང་ངེ་འཛིན་ལ་གསུམ་སྟེ། སྡུད་པ་པོའི་ཚིག་གིས་མཚམས་སྦྱར་བ་དང༌། སྒྱུ་མ་ལྟ་བུའི་ཏིང་ངེ་འཛིན་བསྟན་པ་དང་གཞུང་ཉེ་བར་བསྡུ་བའོ། ། དང་པོ་ནི། དེ་ནས་རྡོ་རྗེ་ཆོས་ཏེ་རྡོ་རྗེ་འཆང་རྒྱལ་པོ་རྡོ་རྗེ་འཛིན་པ་དེས་འདི་སྐད་ཅེས་བཀའ་བསྩལ་ཏོ། ། དེ་ཇི་ལྟ་བུ་ཞེ་ན། ཡེ་ཤེས་ཀྱོ་བ་སྟེ་རྣམ་སྣང་ལ་སོགས་པའི་དེ་བཞིན་གཤེགས་པ་རྣམས་ཀྱི་ནང་ནས། འོད་པོ་ཆེ་སྟེ་གཙོ་བོར་གྱུར་པ་འདོད་པས་ཐར་པ་རབ་ཏུ་སྩོལ་བས། འདོད་པ་ཐར་པ་ཞེས་བརྗོད་དོ། ། གང་བཀའ་བསྩལ་ན།
འོག་ནས་འབྱུང་བའི་གསུང་འདིའོ། ། གཉིས་པ་ལ་གསུམ་སྟེ། རྨི་ལམ་གྱི་དཔེ་བསྟན་པའི་དོན་དང༌། དངོས་གྲུབ་ཀྱི་མཚན་མའི་ལྟས་དང༌། སྒྱུ་མ་ལྟ་བུའི་དོན་གཏན་ལ་དབབ་པའོ། ། དང་པོ་ནི། རྨི་ལམ་གྱི་དཔེས་ཆོས་ཐམས་ཅད་ཡང་དག་པར་ཡོད་མེད་དུ་བལྟ་བ་བཀག་ནས། སྒྱུ་མ་ལྟ་བུའི་ཏིང་ངེ་འཛིན་རབ་ཏུ་གསུངས་སོ། ། གང་ན། འཁྲུལ་པ་འཇོམས་པར་བྱེད་པའི་རྡོ་རྗེ་སྒྱུ་མ་ལྟ་བུའི་ཏིང་ངེ་འཛིན་ནོ། །
སུ་ཞིག་གིས་ན། རྡོ་རྗེ་འཆང་ཆེན་པོས་སོ། ། གང་གི་སྒོ་ནས་ན། ཕྱི་ནང་གི་ཆོས་དེ་རྣམས་མེད་བཞིན་དུ་སྣང་བ་རྨི་ལམ་ལྟ་བུའི་དཔེའི་སྒོ་ནས་སོ། ། དོན་གང་གསུངས་ན། དངོས་པོ་རྣམས་གདོད་མ་ནས་ངོ་བོ་ཉིད་ཀྱིས་མ་སྐྱེས་ཤིང༌། རང་བཞིན་ཏེ་འོད་གསལ་བས་རྣམ་པར་དག་པའི་དེ་ཁོ་ན་ཉིད་ལྷའི་སྐུ་སྒྱུ་མ་ལྟ་བུ་དེ་ཉིད་དོ། ། གཉིས་པ་ལ་གཉིས་ཏེ། དངོས་གྲུབ་ཐོབ་པའི་རྨི་ལམ་གྱི་མཚན་མ་དང༌། མི་ཐོབ་པའི་རྨི་ལམ་གྱི་མཚན་མའོ། །
དང་པོ་ལ་གསུམ་སྟེ། རིམ་པ་གཉིས་ཀྱི་ཐུན་མོང་གི་རྨི་ལམ་གྱི་མཚན་མ་མདོར་བསྟན་པ་དང༌། སོ་སོར་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི། རིམ་པ་གཉིས་ཀྱི་བསམ་གཏན་གྱི་དོན་དང༌། བཟླས་པ་ལ་བརྩོན་པའི་སྒྲུབ་པ་པོ་གཉིས་ཀྱིས་རྟག་ཏུ་སྟེ་རྒྱུན་དུ་བསླབས་ན་རྨི་ལམ་གྱི་མཚན་མ་གཉིས་མཐོང་ངོ༌། ། དེ་ཡང་ཇི་ལྟར་ཞེ་ན། མཚན་བཅས་མཚན་མེད་རྣམ་པ་གཉིས་སུ་ཡོད་པའི་དབྱེ་བས། སངས་རྒྱས་ཏེ་ནང་ལ་མཆོག་ཏུ་གཞོལ་བས་མཆོག་གི་དངོས་གྲུབ་དང༌།
བྱང་ཆུབ་སེམས་དཔའ་རྣམས་ཏེ་སྔགས་ལ་མཆོག་ཏུ་གཞོལ་བས།

ཞི་བ་ལ་སོགས་པའི་དངོས་གྲུབ་འགྲུབ་པའི་རྨི་ལམ་མཐོང་ངོ༌། ། དེ་ལ་འོག་ནས་འབྱུང་བ་འདི་ནི་སྒྲུབ་པ་པོ་རྣམ་པ་གཉིས་ལ་འབྲས་བུ་ཆེན་པོ་སྟོན་པའི་རྨི་ལམ་ཡིན་པས་རྨི་ལམ་ཆེན་པོའོ། ། དེ་ཉིད་མི་བསླུ་བས་ན་དམ་ཚིག་གི་གནས་སོ། ། གཉིས་པ་སོ་སོར་རྒྱས་པར་བཤད་པ་ལ་གཉིས་ཏེ། རྫོགས་རིམ་པའི་རྨི་ལམ་གྱི་མཚན་མ་དང༌། བསྐྱེད་རིམ་པའི་རྨི་ལམ་གྱི་མཚན་མའོ། ། དང་པོ་ནི། བྱང་ཆུབ་ཡེ་ཤེས་མཆོག་ནི་འོག་གསལ་ཏེ། དེ་ཐོབ་པ་ལ་ཞུགས་པར་བདག་ཉིད་ཀྱིས་རྨི་ལམ་གྱི་མཚན་མ་མཐོང་བ་ན། མ་འོངས་པ་ན་སངས་རྒྱས་འོད་བཟང་སྟེ་ཡེ་ཤེས་ཀྱི་སྐུར་མཐོང་བ་དང༌། བརྒྱ་ལམ་ན་སྒྲུབ་པ་པོ་བདག་ཉིད་སངས་རྒྱས་ཀྱི་ལོངས་སྤྱོད་རྫོགས་པའི་སྐུ་ཡང་མྱུར་དུ་མཐོང་བ་སྟེ་མངོན་སུམ་དུ་བྱེད་པར་འགྱུར་རོ། །
ཡང་སྒྲུབ་པ་པོ་དེ་ཡིས་ཁམས་གསུམ་པའི་སེམས་ཅན་ཆེན་པོ་ཚངས་པ་དང་བརྒྱ་བྱིན་ལ་སོགས་པས་བདག་ཉིད་ལ་མཆོད་པ་བྱེད་པར་མཐོང་བ་དང༌། རང་གི་ལུས་ཡེ་ཤེས་ཆེན་པོ་སྟེ་རྡོ་རྗེ་འཆང་ཆེན་པོའི་འོད་དང་མཉམ་པའི་གཟུགས་སུ་མཐོང་བ་དང༌། སངས་རྒྱས་བྱང་ཆུབ་སེམས་དཔའ་རྣམས་ཀྱི་གཟུགས་ལ་སོགས་པ་འདོད་པའི་ཡོན་ཏན་ལྔ་རྣམས་ཀྱིས་ངེས་པར་མཆོད་པ་བྱེད་པར་རྨི་ལམ་དུ་མཐོང་ན། མ་འོངས་པ་ན་རིང་པོར་མི་ཐོགས་པར་ཕྱག་རྒྱ་ཆེན་པོ་མངོན་དུ་བྱེད་དོ། ། རྨི་ལམ་དག་ན་རང་གི་གཟུགས་རྡོ་རྗེ་སེམས་དཔའ་སྟེ་མི་བསྐྱོད་པའི་སྐུར་མཐོང་བའམ། གཟུགས་ཅན་ཏེ་རྣམ་པར་སྣང་མཛད་དང༌། གྲགས་པ་ཆེན་པོ་སྟེ་རིན་ཆེན་འབྱུང་ལྡན་དང༌། རྡོ་རྗེ་ཆོས་ཏེ་འོད་དཔག་མེད་དང༌། གསང་བ་རྡོ་རྗེ་སྟེ་དོན་ཡོད་གྲུབ་པ་སྟེ་གྲགས་པ་ཆེན་པོ་དེ་དག་གང་ཡང་རུང་བའི་སྐུར་གྱུར་པའི་རྨི་ལམ་མཐོང་ན། མ་འོངས་པ་ན་བྱང་ཆུབ་སེམས་དཔའ་སྟེ་ཡེ་ཤེས་ཁོང་དུ་ཆུད་པ་དང༌།
རྡོ་རྗེ་ཅན་ཏེ་སློབ་བཞིན་པ་དང༌། སངས་རྒྱས་ཆེན་པོ་སྟེ་ཉན་ཐོས་དང་རང་སངས་རྒྱས་རྣམས་ཀྱིས་ཕྱག་འཚལ་བའི་གདུལ་བྱ་གཞན་རྣམས་ལ་སྐུ་གསུང་ཐུགས་ཀྱི་དངོས་གྲུབ་རྡོ་རྗེ་སེམས་དཔའ་ལ་སོགས་པའི་གཟུགས་ཕྱག་རྒྱ་ཆེན་པོ་སྟེར་བ་རིང་པོར་མི་ཐོགས་པར་ཐོབ་པར་འགྱུར་རོ། ། གཉིས་པ་བསྐྱེད་རིམ་པའི་རྨི་ལམ་གྱི་མཚན་མ་ནི། སྒྲུབ་པ་པོས་རྨི་ལམ་དུ་རྒྱན་ཐམས་ཅད་ཡོངས་སུ་རྫོགས་པའི་ལྷ་མོ་ཡིད་དུ་འོང་བ་མཐོང་བ་དང༌། ཡང་ན་མིའི་ཁྱེའུ་དང་བུ་མོ་དག་མཐོང་ན། མ་འོངས་པ་ན་ཞི་སོགས་ཀྱི་དངོས་གྲུབ་ཐོབ་པར་འགྱུར་རོ། ། བསམ་གཏན་གྱི་རྡོ་རྗེ་ནི་རྫོགས་རིམ་མོ། ། དེའི་དམ་ཚིག་སྦྱོར་བ་སྟེ་བསྐྱེད་རིམ་ལ་གནས་པའི་སྒྲུབ་པ་པོས་ཕྱོགས་བཅུའི་སངས་རྒྱས་ཐམས་ཅད་ཀྱང་རང་གི་སངས་རྒྱས་ཀྱི་ཞིང་ན་བཞུགས་པ་མཐོང་བ་དང༌། དེ་བཞིན་གཤེགས་པ་རྣམས་ཐུགས་དགྱེས་པར་གྱུར་ནས་ཀྱང༌། ཆོས་ཀྱི་མཛོད་ཡིད་དུ་འོང་བའི་གླེགས་བམ་རྩོམ་པ་དང༌།
བདག་གི་ལུས་ཆོས་ཀྱི་འཁོར་ལོ་ལ་གནས་པ་སྟེ། ཆོས་ཀྱི་སྟན་ལ་ཞུགས་ནས་སངས་རྒྱས་ཀུན་ཏེ་བྱང་ཆུབ་སེམས་དཔའ་ཀུན་གྱིས་ཡོངས་སུ་བསྐོར་བ་མཐོང་ན། མ་འོངས་པ་ན། འཇིག་རྟེན་ལས་འདས་པའི་དངོས་གྲུབ་འགྲུབ་པར་འགྱུར་རོ། ། བསམ་གཏན་དམ་ཚིག་ཅན་ཏེ་བརྟག་པའི་རྣལ་འབྱོར་ལ་གནས་པ་རྣམས་ཀྱིས། ཀུན་དགའ་ར་བ་དང༌། སྐྱེད་མོས་ཚལ་ལ་སོགས་པ་ཉམས་དགའ་བའི་ས་ཕྱོགས་སྣ་ཚོགས་པ་ལ། ལྷའི་བུ་མོ་ལ་སོགས་པས་བརྒྱན་པ་དག་མཐོང་ན། མ་འོངས་པ་ན་སངས་རྒྱས་ཀུན་གྱིས་བྱིན་གྱིས་བརླབས་པ་ཐོབ་པར་འགྱུར་རོ། ། སྒྲུབ་པ་པོ་བདག་ཉིད་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་དབང་བསྐུར་བ་མཐོང་བ་དེ་ནི་མ་འོངས་པ་ན་རིག་པ་འཛིན་པའི་རྒྱལ་པོ་ཆེན་པོ་སྟེ།
གཙོ་བོ་ཡིས་མཆོད་པ་བྱེད་པར་དེས་མཐོང་ཞིང་ཐོབ་བོ། ། གསུམ་པ་དོན་བསྡུ་བ་ནི། རྡོ་རྗེ་ལས་བྱུང་བ་སྟེ་དེ་བཞིན་གཤེགས་པས་འདིར་དངོས་སུ་གསུངས་པའི་སྣ་ཚོགས་པའི་རྨི་ལམ་དང༌། འདིར་མ་གསུངས་པ་དྲི་མ་མེད་པ་སྟེ་དགེ་བའི་རྨི་ལམ་མཐོང་བ་དེས་སྐུ་གསུང་ཐུགས་ཀྱི་རྡོ་རྗེ་སྟེ་ཐ་མལ་པའི་ལུས་ངག་ཡིད་གསུམ་དག་པ་ལས་སྐྱེས་པ། བླ་ན་མེད་པ་ཕྱག་རྒྱ་ཆེན་པོའི་སྐུ་འགྲུབ་པར་འགྱུར་རོ། ། གཉིས་པ་དངོས་གྲུབ་མི་ཐོབ་པའི་རྨི་ལམ་གྱི་མཚན་མ་ནི། གལ་ཏེ་རྡོ་རྗེ་སྟེ་སྒྲུབ་པ་པོའི་བློས། གདོལ་པའི་སྦྱོར་བ་སྟེ་གཟུགས་དང་ཁྱི་དང་སྤྲེའུའི་གཟུགས་ལ་སོགས་པའི་གཟུགས་མཐོང་ན། བློ་ལྡན་ཏེ་རིམ་པ་གཉིས་ཀྱི་མན་ངག་མཐོང་བ་དང༌། རྡོ་རྗེ་སེམས་དཔའ་སྟེ་བརྩོན་འགྲུས་བརྟན་པ་ཡང༌།
ཡ་ང་བ་མ་སྤངས་པར་ཚེའི་དུས་བྱས་ནས། སེམས་ཀྱི་གནས་ཏེ། སྡུག་བསྔལ་བའི་ལུས་གཞན་འགྲུབ་པར་འགྱུར་རོ། ། གསུམ་པ་སྒྱུ་མ་ལྟ་བུའི་ཏིང་ངེ་འཛིན་བཤད་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དེ་ལ་འོག་ནས་འཆད་པ་འདི་ནི་རྨི་ལམ་གྱི་རང་བཞིན་རྣམ་པར་དཔྱད་པའི་དམ་ཚིག་སྟེ། རྨི་ལམ་གྱི་ངོ་བོ་ཉིད་དཔྱད་པའི་ཚེ་སྙིང་པོ་སྟེ། ཆོས་རྣམས་སེམས་ལས་ཕྱི་རོལ་ཏུ་ཡོད་དམ་སྙམ་པའི་ཐེ་ཚོམ་གཅོད་པར་བྱེད་པའོ། །
དེ་ལ་དང་པོར་རྨི་ལམ་དུ་སྣང་བ་སེམས་སུ་སྒྲུབ་པ་ནི་རྨི་ལམ་མཐོང་བའི་དུས་སུ། སེམས་ཀྱི་དམིགས་པ་སེམས་ལས་ཕྱི་རོལ་ཏུ་རབ་ཏུ་གནས་པར་སྣང་བའི་ཆོས་རྣམས་ཐམས་ཅད་ནི་རང་གི་སེམས་ལས་གཞན་ཅི་ཡང་མེད་དོ། ། གཉིད་མ་ལོག་པའི་གནས་སྐབས་ན་ཡང་སེམས་ལས་གཞན་པ་མེད་དེ། སད་པའི་ཡུལ་ཡང་སེམས་ཀྱི་སྣང་བ་ཙམ་དུ་ཟད་པའི་ཕྱིར་རོ། ། འོ་ན་སེམས་དེ་ནི་གང་ན་གནས་ཤེ་ན། སེམས་དེ་ནི་ནམ་མཁའི་རྡོ་རྗེ་སྟེ་འོད་གསལ་ལ་གནས་སོ། ། འོ་ན་གནས་སྐབས་འགའ་ཞིག་ཏུ་སེམས་ལས་ཐ་དད་པའི་དངོས་པོ་ཡོད་དམ་ཞེ་ན། སེམས་ལས་ཡན་གར་དུ་གྱུར་པའི་ཆོས་འགའ་ཡང་མེད་དེ། འཁོར་འདས་ཀྱི་སྣང་བ་ཐམས་ཅད་སེམས་ཀྱི་སྣང་བ་ཙམ་དུ་ཟད་པའི་ཕྱིར་རོ། ། གལ་ཏེ་སེམས་ཉིད་འོད་གསལ་ལ་གནས་ན།
འོད་གསལ་ཆོས་ཉིད་ཀྱི་དངོས་པོ་གྱུར་པ་ཡོད་དམ་ཞེ་ན། ཆོས་ཉིད་ཀྱང་མེད་དེ། རྟེན་ཆོས་ཅན་མེད་པའི་ཕྱིར་རོ། ། གཉིས་པ་རྒྱས་པར་བཤད་པ་ལ་གཉིས་ཏེ། ངོ་མཚར་བའི་སྒོ་ནས་འཁོར་གྱིས་ཞུས་པ་དང༌། སྟོན་པས་ཞུས་པའི་ལན་གསུངས་པའོ། ། དང་པོ་ནི། དེ་ནས་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད། རྨི་ལམ་གྱི་མཚན་མ་བསྟན་པ་ལ་ངོ་མཚར་དུ་གྱུར། མཚན་མའི་འབྲས་བུ་ཐོབ་པ་ལ་རྨད་དུ་བྱུང་བར་གྱུར་ནས།
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་དམ་ཚིག་ནི། རྡོ་རྗེ་སེམས་དཔའི་ཏིང་ངེ་འཛིན་ཏེ་དེ་ལ་ཐེ་ཚོམ་གཅོད་པར་བྱེད་པ་རྡོ་རྗེ་སེམས་དཔའ་ལ་ཞུས་པ་ནི། བཅོམ་ལྡན་འདས་ཞེས་བོས་ནས། འདི་ཅི་ཞིག་ལགས་ཞེས་པ་ནི་ཤིན་ཏུ་དཀའ་འོ། ། དེ་གང་ཞེ་ན། རྨི་ལམ་དང་འདྲ་བའི་ཆོས་རྣམས་ལ་ངོ་བོ་ཉིད་མེད་ཀྱང༌། དེ་དག་གི་ཆོས་ཏེ་འབྲས་བུ་ཐོབ་པའི་དེ་ཁོ་ན་ཉིད་ཀུན་ཏུ་བཤད་པ་འདི་ནི་ནམ་མཁའ་ལ་ནམ་མཁའ་རྟེན་པར་སྒོམ་པའི་ཚུལ་དང་མཚུངས་པས། ཨེ་མ་ཧོ་ངོ་མཚར་བའི་ཆོས་སྔོན་མེད་པ་ཡང་དག་བྱུང༌། ཞེས་ཞུས་སོ། ། གཉིས་པ་ལ་གཉིས་ཏེ།
སྒྱུ་མ་ལྟ་བུས་ཆོས་ཐམས་ཅད་ལ་ཁྱབ་པ་དང༌། སྒྱུ་མར་གྲུབ་པའི་ཚུལ་གཏན་ལ་དབབ་པའོ། ། དང་པོ་ལ་བཞི་སྟེ། ནམ་མཁའི་དཔེས་སྒྱུ་མ་ལྟ་བུའི་དོན་བསྟན་པ་དང༌། རྨི་ལམ་གྱི་དཔེས་སྣང་ཡང་ངོ་བོ་ཉིད་མེད་པར་བསྟན་པ་དང༌། ནོར་བུའི་དཔེས་ངོ་བོ་ཉིད་མེད་ཀྱང་དགོས་འདོད་འབྱུང་བར་བསྟན་པ་དང༌། དངོས་གྲུབ་ཐོབ་པའི་ཚུལ་ལ་དོགས་པ་སེལ་བའོ། ། དང་པོ་ནི། དེ་ནས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོས་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ལ་འདི་སྐད་ཅེས་བཀའ་བསྩལ་ཏེ། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་བོས་ནས།
ནམ་མཁའ་ནི་གཟུགས་སོགས་ཀྱི་ཆོས་གང་དང་ཡང་མི་ལྡན་ཏེ། དེ་དག་དང་ལྡན་གཞི་དང་ལྡན་ཆོས་ཐ་དད་པའི་ཚུལ་དུ་མི་སྣང་བའི་ཕྱིར། མི་ལྡན་པ་ཡང་མ་ཡིན་ཏེ། དངོས་པོ་ཐམས་ཅད་དོན་དམ་པར་ནམ་མཁའི་བདག་ཉིད་ཡིན་པའི་ཕྱིར་རོ། ། ནམ་མཁའ་དེ་ནི་ཡོད་པའི་ཆོས་ཐམས་ཅད་ལ་ཁྱབ་པས་ཆོས་ཐམས་ཅད་དུ་གཏོགས་པ་ཡང་ཡིན་ལ། ཆོས་ཐམས་ཅད་ཀྱི་ངོ་བོ་ཉིད་ལ་གནས་པའང་རྗེས་སུ་ལྟར་མེད་ལ། ང་ནི་ཐམས་ཅད་ལ་ཁྱབ་པ་དང་ལྟ་བ་གཉིས་ཀའོ་སྙམ་དུའང་མི་སེམས་སོ། ། དཔེ་དེ་བཞིན་དུ་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ལ་བོས་ནས། རྨི་ལམ་དང་རྨི་ལམ་ལས་བྱུང་བའི་འབྲས་བུ་དག་གི་ལྡན་པ་དང་བྲལ་བ་ཡང་ནམ་མཁའ་དང་མཐུན་པར་རྗེས་སུ་རིག་པར་བྱའོ། ། ནམ་མཁའ་ཆོས་ཐམས་ཅད་དུ་གཏོགས་པ་དང༌།
རྗེས་སུ་བལྟ་བར་མི་སེམས་པ་དེ་བཞིན་དུ། རྨི་ལམ་དང་རྨི་ལམ་གྱི་འབྲས་བུ་ཡང་དེ་བཞིན་ནོ། ། ཡང་ནམ་མཁའི་དཔེས་ལྟ་བ་དང་ཐོགས་པ་མེད་པར་བསྟན་པ་ནི། དཔེར་ན་ནམ་མཁའ་ནི་ངོ་བོ་ཉིད་གང་དུ་ཡང་བརྟག་དུ་མེད་ཅིང༌། བལྟར་མེད་པ་ཐོགས་པ་མེད་པ་དེ་བཞིན་དུ། ཕུང་པོ་ལ་སོགས་པའི་ཆོས་ཐམས་ཅད་ཀྱང་ནམ་མཁའ་ལྟར་རྗེས་སུ་རིག་པར་བྱ་བ་ཡིན་ན། རྨི་ལམ་ལྟ་སྨོས་ཀྱང་ཅི་དགོས། ཞེས་པའོ། ། ནམ་མཁའི་དཔེས་རོ་གཅིག་པར་བསྟན་པ་ནི། ནམ་མཁའ་ནི་ཐམས་ཅད་ལ་སོང་ཞིང་རོ་གཅིག་པ་དེ་བཞིན་དུ།
ལུས་དང་ངག་དང་སེམས་ཀྱིས་བསྡུས་པའི་སེམས་ཅན་གྱི་འཇིག་རྟེན་དང༌། ཆོས་ཐམས་ཅད་ནི་སྣོད་ཀྱི་འཇིག་རྟེན་ནོ། ། རྡོ་རྗེའི་གནས་ཀྱི་དམ་ཚིག་ནི་རྗོད་བྱེད་ངག་གི་རང་བཞིན་ཐམས་ཅད་དོ། ། དེ་རྣམས་ལ་རྗེས་སུ་སོང་བའི་ངོ་བོ་ཉིད་ནི་མཚན་ཉིད་གཅིག་པ་སྟེ། ངོ་བོ་ཉིད་གང་ཞེ་ན། འདི་ལྟ་སྟེ། སེམས་ཀྱི་ངོ་བོ་ཉིད་དོ། ། ལུས་དང་ངག་དང་སེམས་ཀྱི་ཁམས་གང་ཡིན་པ་དང༌། ནམ་མཁའི་ཁམས་དེ་དག་གཉིས་སུ་མེད་ཅིང་གཉིས་སུ་བྱར་མེད་པའི་ཕྱིར། དེ་དག་ཀྱང་དོན་དམ་པར་རོ་གཅིག་གོ །
དེ་ཉིད་འགྲེལ་པ་ལས། ནམ་མཁའི་དཔེས་ཆོས་ཐམས་ཅད་གནས་པ་མེད་པར་བསྟན་པ་ནི། སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་ནི་ནམ་མཁའི་ཁམས་སུ་གནས་ཏེ། མཁའ་ལ་རླུང་བརྟེན་དེ་ལ་ཆུའི་ཕུང་པོ་བརྟེན། ། དེ་ལ་ས་ཆེན་འདི་བརྟེན་དེ་ལ་འགྲོ་བ་བརྟེན། ། ཞེས་པ་ལྟར་རོ། ། ནམ་མཁའ་ནི་གང་ལ་ཡང་མི་གནས་ཞེས་སྟོན་པ་ནི། ནམ་མཁའི་ཁམས་ཞེས་པ་ནས། མི་གནས་པ་དེ་ནི་སྐྱེ་བ་མེད་པ་ཞེས་པའི་བར་རོ། ། དེ་ཉིད་ཀྱིས་ན་གང་དུ་ཡང་བརྟག་པར་མི་ནུས་པ་ནི།
གང་ལ་ཞེས་པ་ནས། མི་ནུས་ཞེས་པའི་བར་རོ། ། ནམ་མཁའི་དཔེས་ངོ་བོ་ཉིད་མེད་པར་བསྟན་པ་ནི། དེ་བས་ན་ཞེས་པ་ནས། ངོ་བོ་ཉིད་མེད་དོ་ཞེས་པའི་བར་རོ། ། ངོ་བོ་ཉིད་མེད་ཀྱང་འབྲས་བུ་འབྱུང་བར་བསྟན་པ་ནི། ངོ་བོ་ཉིད་མེད་ན་ཡེ་ཤེས་ཀྱི་སྐུ་གང་ལ་འབྱུང་ཞེ་ན། བྱང་ཆུབ་ཀྱི་སེམས་དེ་ཉིད། ཀུན་རྫོབ་ཏུ་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུ་འབྱུང་བར་བྱེད་པའི་རྒྱུ་ཡིན་ཏེ། ལུགས་བཟློག་གི་སེམས་སྣང་བ་གསུམ་ལས་ཡེ་ཤེས་ཀྱི་སྐུ་འབྱུང་བའི་ཕྱིར་རོ། །
འོ་ན་བྱང་ཆུབ་ཀྱི་སེམས་དེ་རྒྱུ་ཡིན་པས་ངོ་བོ་ཉིད་ཀྱིས་ཡོད་དོ་ཞེ་ན། བྱང་ཆུབ་ཀྱི་སེམས་དེ་ཡང་ངོ་བོ་ཉིད་ཀྱིས་སྐྱེ་བ་མེད་དེ། ལུས་ལ་མི་གནས་ཞེས་པ་ནས། ཁམས་གསུམ་གང་ལ་ཡང་མི་གནས་པའི་ཕྱིར་རོ། ། འོ་ན་དེ་ལ་འབྲས་བུ་འབྱུང་བ་འགལ་ལོ་ཞེ་ན། གང་ལ་ཡང་མི་གནས་པའི་ངོ་བོ་ཉིད་མེད་པར་ཤེས་པ་འདི་ནི། ཀུན་རྫོབ་ཏུ་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་འབྱུང་བར་བྱེད་པ་རྡོ་རྗེའི་གནས་ཡིན་ནོ། ། གཉིས་པ་རྨི་ལམ་གྱི་དཔེས་སྣང་ཡང་ངོ་བོ་ཉིད་མེད་པར་བསྟན་པ་ནི། རྨི་ལམ་ནི་ཁམས་གསུམ་སྟེ་སེམས་ཅན་རབ་འབྲིང་ཐ་མ་རྣམས་ལ། རྨི་ལམ་གྱི་གནས་འབྲས་བུ་དགེ་སྡིག་མཐོང་བར་བྱའོ་སྙམ་དུ་མི་སེམས་སོ། །
དངོས་གྲུབ་སྒྲུབ་པའི་རྨི་ལམ་མཐོང་བའི་མི་ཡང༌། བདག་གིས་རྨི་ལམ་མཐོང་བར་བྱའོ་སྙམ་དུ་མི་སེམས་མོད། འོན་ཀྱང་རྨི་ལམ་དང༌། རྨི་ལམ་གྱི་འབྲས་བུ་གཉིས་ཀ་སྣང་ཞིང་རང་བཞིན་མེད་པ་དེ་བཞིན་དུ། ཁམས་གསུམ་སྟེ་སེམས་ཅན་གྱི་ཚོགས་རྣམ་པ་གསུམ་གྱི་དགེ་སྡིག་གི་བྱ་བ་དེ་རྣམས་ཀྱང་རྨི་ལམ་ལྟ་བུར་མི་བདེན་པ་དང༌། རྨི་ལམ་དང་འདྲ་བར་སྣ་ཚོགས་པ་ཉིད་དང༌། རྨི་ལམ་ལྟར་སྣང་ཡང་རང་བཞིན་མེད་པར་འབྱུང་བའོ། ། སྒྱུ་མ་ལྟ་བུའི་ཏིང་ངེ་འཛིན་ལ་གནས་པས། དེ་བཞིན་དུ་བཤད་མ་ཐག་པའི་རྣམ་པ་འདིས། ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན།
རྫོགས་པའི་སངས་རྒྱས་རྣམས་དང༌། ས་ལ་གནས་པའི་བྱང་ཆུབ་སེམས་དཔའ་ཇི་སྙེད་པ་རྣམས་དང༌། སྐྱེ་གནས་བཞིས་བསྡུས་པའི་སེམས་ཅན་ཇི་སྙེད་པ་དེ་དག་ཐམས་ཅད་ཀྱང་རྨི་ལམ་གྱི་དཔེས་རང་བཞིན་མེད་པར་རྟོགས་པས། རྨི་ལམ་ལ་བདག་མེད་པའི་གནས་རྗེས་སུ་རིག་པར་བྱའོ། ། གསུམ་པ་ནོར་བུའི་དཔེས་ངོ་བོ་ཉིད་མེད་ཀྱང་དགོས་འདོད་འབྱུང་བར་བསྟན་པ་ནི། དཔེར་ན་ཡིད་བཞིན་གྱི་ནོར་བུ་ནི། འཇིག་རྟེན་པའི་རིན་པོ་ཆེ་རྣམས་ཀྱི་ནང་ནས་གཙོ་བོ་སྟེ་ཁྱད་པར་དུ་འཕགས་པ། མངོན་པར་འདོད་པ་སྟེར་བའི་ཕྱིར་ཡོན་ཏན་ཐམས་ཅད་དང་ལྡན་པ་སྟེ། དེ་ལ་སེམས་ཅན་གང་གིས་གསོལ་བ་བཏབ་ན། གསེར་ལ་སོགས་པ་གང་གསོལ་བ་བཏབ་པ་དེ་ཐམས་ཅད་བསམས་པ་ཙམ་གྱིས་འབྱོར་བར་བྱེད་དེ།
འོན་ཀྱང་གསེར་ལ་སོགས་པའི་རིན་པོ་ཆེ་དེ་དག་ཀྱང་སློང་བ་པོའི་སེམས་ཅན་གྱི་སེམས་ལ་མི་གནས་ཤིང་མ་བྱུང་ལ། ཡིད་བཞིན་གྱི་ནོར་བུ་ལའང་གནས་པ་མ་ཡིན་ནོ། ། དཔེ་དེ་བཞིན་དུ་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་སྤྲུལ་བྱེད་ཀྱི་རྒྱུ་དང༌། སངས་རྒྱས་ཏེ་རྫོགས་པ་དང་མ་རྫོགས་པའི་སེམས་ཅན་གྱི་ཚོགས་ལ་ཕན་འདོགས་པའི་རྒྱུ་དང༌། ཆོས་ཐམས་ཅད་དེ་སྒྱུ་མ་ལྟ་བུའི་ཏིང་ངེ་འཛིན་བསྐྱེད་བྱེད་ཀྱི་རྒྱུར་གྱུར་པ་དྲུག་པ་རྡོ་རྗེ་འཆང་ལ། དངོས་གྲུབ་འབྱུང་བའི་ཚུལ་ཡང༌། ཇི་སྐད་བརྗོད་པའི་ནོར་བུ་རིན་པོ་ཆེ་ལ་དགོས་འདོད་འབྱུང་ཚུལ་དང་རྗེས་སུ་མཐུན་པར་རིག་པར་བྱའོ། ། འདིར་དྲུག་པ་འོད་གསལ་ལ་འཆད་པ་ནི་ནོར་པའོ། ། བཞི་པ་དངོས་གྲུབ་ཐོབ་པའི་ཚུལ་ལ་དོགས་པ་སེལ་བ་ལ། སྤྲོ་བ་བསྐྱེད་ཅིང་འཁོར་གྱིས་ཞུས་པ་དང༌།
སླར་ཡང་ཞུས་ལན་གྱི་སྒོ་ནས་གཏན་ལ་དབབ་པའོ། ། དང་པོ་ནི། མི་བསྐྱོད་པ་ལ་སོགས་པའི་དེ་བཞིན་གཤེགས་པ་དེ་དག་ཐམས་ཅད་རབ་ཏུ་དགྱེས་པའི་སྤྱན་ལྔ་གདངས་ནས། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་འཆང་ཆེན་པོ་ལ་འདི་སྐད་ཅེས་གསོལ་ཏོ། ། ནམ་མཁའི་རྗེས་སུ་འབྲང་བ་སྟེ་ནམ་མཁའ་ལྟར་རང་བཞིན་མེད་པའི་ཆོས་ཐམས་ཅད་ལ་སངས་རྒྱས་ཀྱི་ཆོས་ཏེ་ཡེ་ཤེས་ཀྱི་སྐུ་རྣམས་རང་བཞིན་མེད་པའི་ཚུལ་གྱིས་རྗེས་སུ་འབྲང་བར་གྱུར་པ་ནི་ངོ་མཚར་ཆེའོ། ། ཞེས་སྤྲོ་བ་བསྐྱེད་ནས། དེ་ནས་སླར་ཡང་སངས་རྒྱས་དང་བྱང་ཆུབ་སེམས་དཔའ་དེ་དག་ཐམས་ཅད་ཀྱིས་ཕྱག་ན་རྡོ་རྗེ་སྟེ་རྡོ་རྗེ་འཆང་གི་ཞབས་གཉིས་ཕྱག་འཚལ་ནས་འདི་སྐད་ཅེས་གསོལ་ཏོ། ། སྔགས་ཐམས་ཅད་དེ་ཕྲེང་སྔགས་ལ་སོགས་པ་ཐམས་ཅད་ཀྱི་དང༌། རྡོ་རྗེ་སྟེ་བསམ་གཏན་རྣམས་ཀྱིས་བྱས་པའི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀུན་བཏུས་ཏེ་གསུང་བའི་སྔགས་ཐམས་ཅད་ཀྱི་རྡོ་རྗེའི་ཀུན་ནས་བཏུས་པའི་དངོས་གྲུབ་དེ་གང་ལ་གནས། གང་ནས་བྱུང་བ་ལགས་ཞུས་ཞེས་པའོ། །
དེའི་ལན་བཏབ་པ་ནི། དོན་དམ་པར་གང་ལ་ཡང་མི་གནས་ཤིང༌། ཐ་སྙད་དུ་སྒྲུབ་པ་པོའི་ལུས་ངག་ཡིད་གསུམ་ལ་གནས་སོ་ཞེས་སྟོན་པ་ནི། དེ་ནས་ཕྱག་ན་རྡོ་རྗེས་འཁོར་རྣམས་ལ་སྤྲོ་བ་བསྐྱེད་ནས། ལན་གསུངས་སོ་ཞེས་མཚམས་སྦྱར་རོ། ། དེ་ནས་ཕྱག་ན་རྡོ་རྗེ་ཞེས་པ་ནས། བཀའ་བསྩལ་ཏོ་ཞེས་པའི་བར་རོ། ། དེ་ནས་མི་བསྐྱོད་པ་ལ་སོགས་པའི་འཁོར་རྣམས་ལ་བོས་པ་ནི། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཅེས་པའོ། ། སྔགས་ཐམས་ཅད་ཀྱི་རྡོ་རྗེའི་དངོས་གྲུབ་ཀུན་ནས་བཏུས་པ་ནི་ཆོས་ཅན་ནོ། །
སྔགས་ཐམས་ཅད་དེ་སྒྲུབ་པ་པོ་རྣམས་ཀྱི་སྐུ་གསུང་ཐུགས་ལ་མི་གནས་སོ་ཞེས་པ་ནི་དམ་བཅའོ། ། དེ་ཅིའི་ཕྱིར་ཞེ་ན། དོན་དམ་པར་ངོ་བོ་ཉིད་མེད་པའི་ཕྱིར་རྟགས་ཞེས་པའི་ཁོང་ནས་དབྱུང་ངོ༌། ། དོན་དམ་པར་གང་ལ་ཡང་མི་གནས་པ་འོན་ཀྱང༌། ཀུན་རྫོབ་ཏུ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་དང༌། སྟོབས་དང་མི་འཇིགས་པ་ལ་སོགས་པ་སངས་རྒྱས་ཀྱི་ཆོས་ཐམས་ཅད་སྒྲུབ་པ་པོ་རང་གི་ཞེས་སོགས་ཏེ་འདིས་ཐ་སྙད་དུ་ཡོད་པར་བསྟན་ནོ། ། འོ་ན་རྟེན་ལུས་ལ་སོགས་པ་དོན་དམ་པར་ཡོད་པས། དེ་ལ་བརྟེན་པའི་དངོས་གྲུབ་ཀྱང་ཡོད་དོ་ཞེ་ན། ལུས་དང་ངག་དང་སེམས་རྡོ་རྗེ་དེ་དག་ཀྱང་ཞེས་པ་ཆོས་ཅན་ནོ། ། འདོད་པའི་ཁམས་ན་ཞེས་སོགས་ཚིགས་གསུམ་གྱིས་ཁམས་གསུམ་ན་མི་གནས་པའི་དམ་བཅའ་བསྟན་ནོ། །
ཕན་ཚུན་རྟེན་དང་བརྟེན་པར་ཡང་མེད་པའི་དམ་བཅའ་ནི། སེམས་ནི་ཞེས་པ་ནས་མི་གནས་སོ་ཞེས་པའི་བར་རོ། ། གཏན་ཚིག་སྟོན་པ་ནི། དེ་ཅིའི་ཕྱིར་ཞེ་ན། ནམ་མཁའ་ལྟར་ངོ་བོ་ཉིད་མེད་པའི་ཕྱིར་རོ། ། གཉིས་པ་ནི། དེ་ནས་དེ་བཞིན་གཤེགས་པ་དེ་དག་གིས་ཞེས་པ་ནས། གསོལ་ཏོ་ཞེས་པས་མཚམས་སྦྱར་ནས། དྲི་བ་དངོས་ནི། བཅོམ་ལྡན་འདས་ཞེས་པ་ནས།
གང་ནས་བྱུང་བ་ལགས་ཞེས་པའི་བར་ཏེ། དེ་བཞིན་གཤེགས་པ་རིགས་ལྔ་པོ་ཐམས་ཅད་ཀྱི་ཆོས་དྲུག་པ་རྡོ་རྗེ་འཆང་དེ་གང་ལ་གནས་པ་ལགས། གང་ནས་བྱུང་བ་ལགས་ཞེས་ཞུས་སོ། ། ཐ་སྙད་ཀྱི་ལན་ནི། རྡོ་རྗེ་འཆང་གིས་བཀའ་བསྩལ་པ་ཞེས་པ་ནས། འབྱུང་ངོ་ཞེས་པའི་བར་རོ། ། དེ་བཞིན་གཤེགས་པ་ཐམས་ཅད་ཀྱི་སེམས་གང་ན་གནས་ཞེས་པའི་ཞུས་ལན་ནི། བཅོམ་ལྡན་འདས་ཞེས་པ་ནས། ནམ་མཁའ་ལ་གནས་ཞེས་པའི་བར་ཏེ། ནམ་མཁའ་ནི་འོད་གསལ་ལོ་ནམ་མཁའ་གང་ལ་གནས་ཤེ་ན།
གང་ལ་ཡང་མི་གནས་སོ། ། གཉིས་པ་གཞུང་ཉེ་བར་བསྡུ་བ་ནི། དེ་ནས་མི་བསྐྱོད་པ་ལ་སོགས་པའི་སངས་རྒྱས་རྣམས་དང༌། བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་རང་བཞིན་མེད་ཀྱང་ཐ་སྙད་དུ་འབྲས་བུ་བསྐྱེད་པས། རྒྱུ་ལ་ངོ་མཚར་དུ་གྱུར། རང་བཞིན་མེད་ཀྱང་རྒྱུ་ལས་འབྱུང་བས་འབྲས་བུ་ལ་རྨད་དུ་གྱུར་ནས། རང་གི་སེམས་ཀྱི་ཆོས་ཉིད་དེ། སེམས་ཀྱི་རོལ་པ་ལ་གནས་ནས། རྒྱུ་འབྲས་ཀྱི་དེ་ཁོ་ན་ཉིད་ལ་སེམས་ཤིང༌། ཐེ་ཚོམ་ཆོད་པས་ཅང་མི་སྨྲ་བར་འཁོད་པར་འགྱུར་ཏོ། །
ལེའུའི་མཚན་དོན་ནི། སེམས་ཅན་ཐམས་ཅད་ཀྱི་དམ་ཚིག་རྡོ་རྗེ་འཆང་གི་སྙིང་པོ་སྟེ། དངོས་གྲུབ་སྒྱུ་མ་ལྟ་བུ་གཉིས། རྡོ་རྗེ་སྟེ་རྒྱུན་མི་འཆད་པ་འབྱུང་བ་སྟོན་པའི་ལེའུ་སྟེ་བཅོ་ལྔ་པའི་རྣམ་བཤད་དོ།། ༈ །རྒྱུད་འདིར་བཤད་པའི་དངོས་གྲུབ་ཐམས་ཅད་ནི་དཀྱིལ་འཁོར་དུ་དབང་བསྐུར་བ་ལ་རག་ལས་པས། དབང་བསྐུར་བའི་དོན་དུ་དཀྱིལ་འཁོར་གྱི་ཆོ་ག་སྒྲུབ་པའི་ཐབས་སྟོན་པའི་ཕྱིར། ལེའུ་བཅུ་དྲུག་པ་འཆད་པ་ལ་གཉིས་ཏེ། བསྡུས་པའི་དོན་ནི། ལེའུའི་སྟོད་ནས་དཀྱིལ་འཁོར་གྱི་ཆོ་ག་དང༌། བར་ནས་དངོས་གྲུབ་སྒྲུབ་པའི་ཆོ་ག་དང༌།
སྨད་ནས་རྣལ་འབྱོར་གྱི་སྤྱོད་པ་བསྟན་ནོ། ། གཉིས་པ་ཡན་ལག་གི་དོན་ལ་གཉིས་ཏེ། ཆོ་ག་སོ་སོར་བཤད་པ་དང༌། གཞུང་ཉེ་བར་བསྡུ་བའོ། ། དང་པོ་ལ་གསུམ་སྟེ། དཀྱིལ་འཁོར་གྱི་ཆོ་ག་དང༌། དངོས་གྲུབ་ཀྱི་ཆོ་ག་དང༌། རྣལ་འབྱོར་གྱི་སྤྱོད་པའི་ཆོ་གའོ། ། དང་པོ་ལ་གཉིས་ཏེ། འཁོར་གྱིས་གསོལ་བ་བཏབ་པ་དང༌།
སྟོན་པས་དཀྱིལ་འཁོར་གྱི་ཆོ་ག་བཤད་པའོ། ། དང་པོ་ནི། ལེའུ་བཅོ་ལྔ་པ་རྫོགས་པའི་རྗེས་དེ་ནས། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཡང་འདུས་ཏེ། དགོངས་པ་གཅིག་ཏུ་གྱུར་ནས། བཅོམ་ལྡན་འདས་རྡོ་རྗེ་འཆང་ཆེན་པོ་ལ་འཇིག་རྟེན་གྱི་ཁམས་མཐའ་ཡས་པ་ན་བཞུགས་པའི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་ལ་གནས་པའི་བསྟོད་པ་དེ་བཞིན་གཤེགས་པ་ཀུན་ཞི་བ་ཞེས་སོགས་ཀྱི་ཚིག་གིས་གསོལ་བ་བཏབ་ནས། དཀྱིལ་འཁོར་གྱི་ཆོ་ག་ཉན་པའི་བསམ་པས་མཆོད་པ་བྱའོ། ། མཆོད་པ་ཇི་ལྟ་བུས་ཤེ་ན། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་རིན་ཆེན་གྱི་མཆོད་པ་སྟེ། ལྷ་རྫས་ཀྱི་སྤྲིན་གྱི་བཀོད་པས་སོ། །
གཉིས་པ་ལ་གཉིས་ཏེ། དཀྱིལ་འཁོར་སོ་སོའི་ཆོ་ག་དང༌། ཆོ་ག་ཐུན་མོང་བ་བསྟན་པའོ། ། དང་པོ་ལ་གསུམ་སྟེ། སྐུའི་དཀྱིལ་འཁོར་གྱི་ཆོ་ག་དང༌། གསུང་གི་དཀྱིལ་འཁོར་གྱི་ཆོ་ག་དང༌། ལྷག་མ་རྣམས་ཀྱི་དཀྱིལ་འཁོར་རོ། ། དང་པོ་ལ། སྡུད་པ་པོའི་ཚིག་གིས་མཚམས་སྦྱར་བ་དང༌། དཀྱིལ་འཁོར་གྱི་ཆོ་ག་བཤད་པའོ། །
དང་པོ་ནི། གསོལ་བ་བཏབ་པའི་རྗེས་དེ་ནས། དེ་བཞིན་གཤེགས་པ་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོས། རྡོ་རྗེ་ཐམས་ཅད་དེ་དེ་བཞིན་གཤེགས་པ་ཐམས་ཅད་ཀྱི་སྐུའི་དཀྱིལ་འཁོར། ཉོན་མོངས་པའི་རི་དྭགས་འཇོམས་པས་སེང་གེའི་དམ་ཚིག་གི་རྒྱལ་པོའི་བཀོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། རྡོ་རྗེའི་སྐུའི་དཀྱིལ་འཁོར་འདིའོ། ། དགོས་པ་ཅིའི་ཕྱིར་ན། སངས་རྒྱས་ཏེ་སྒྲུབ་པ་པོ་ཐམས་ཅད་ཀྱི་དགོས་པ་སྒྲུབ་པའི་དོན་དུའོ། ། གང་ལས་ན།
ཉིད་ཀྱི་ཞེས་སོགས་སོ། ། གཉིས་པ་ལ་གསུམ་སྟེ། དཀྱིལ་འཁོར་བཤད་པར་དམ་བཅའ་བ་དང༌། བྲི་ཞིང་ལྷ་དགོད་པའི་ཚུལ་དང༌། སྒྲུབ་ཅིང་མཆོད་པ་བྱ་བའོ། ། དང་པོ་ནི། དེ་ནས་བཤད་པར་བྱའོ། ། ཞེས་སྦྱར་རོ། ། གང་གི་ཕྱིར་ན། ཉན་པ་པོའི་སྤྲོ་བར་རབ་ཏུ་བསྐྱེད་པའི་ཕྱིར་རོ། །
གང་ན། སྐུ་སྟེ་རྣམ་པར་སྣང་མཛད་ཀྱི་དཀྱིལ་འཁོར་རོ། ། དེ་ཇི་ལྟ་བུ་ཞེ་ན། ཐུགས་ཏེ་མི་བསྐྱོད་པའི་དཀྱིལ་འཁོར་དང་འདྲ་བའོ། ། གང་གིས་འདྲ་ཞེ་ན། ཟུར་བཞི་ལ་སོགས་པའི་ཡོན་ཏན་གྱིས་སོ། ། མཆོག་སྩོལ་བས་དཀྱིལ་འཁོར་ཀུན་གྱི་མཆོག་གོ ། དེ་གང་ཞེ་ན། སྐུའི་དཀྱིལ་འཁོར་རྣམས་སོ། ། ཚུལ་ཇི་ལྟར་ན།
ལེགས་པ་ནི་སོ་སོར་ཕྱེ་ནས་སོ། ། གཉིས་པ་ལ་ཚད་ནི། ངོས་རེ་ལ་ཁྲུ་བཞི་བཞི་ཡོད་པས་ན་ཁྲུ་བཅུ་དྲུག་གི་ཚད་དུ་བྱའོ། ། དབྱིབས་ནི། གྲུ་བཞི་ལྷམ་པ་ཅེས་པའོ། ། རབ་ཏུ་མཛེས་པ་ནི། དྲི་མ་མེད་པའི་ཚོན་གྱིས་བྲིས་པའོ། ། སངས་རྒྱས་ཀུན་གྱིས་བསྔགས་པས་ན་སངས་རྒྱས་ཀུན་གྱི་དཀྱིལ་འཁོར་རོ། ། སྐུའི་རྡོ་རྗེ་ནི་རྣམ་པར་སྣང་མཛད་དོ། ། དེའི་བདག་པོ་ཉིད་དུ་གནས་པས་རབ་ཏུ་གནས་པའོ། །
ཕྱིའི་དཀྱིལ་འཁོར་གྲུ་བཞི་པ་དེའི་ནང་དུ་འཁོར་ལོ་སྟེ་ཟླུམ་པོ་འཁོར་ལོའི་ཕྲེང་བས་བརྒྱན་པ་བྲི་བར་བྱའོ། ། ཆོ་ག་གང་གིས་བྲི་ཞེ་ན། དེ་ཉིད་བསྡུས་པ་ལས་བཤད་པའི་དཀྱིལ་འཁོར་གྱི་ཐིག་གདབ་པའི་ཆོ་ག་དེ་ཉིད་རྡོ་རྗེ་སྟེ་ཤིན་ཏུ་ངེས་པས་སོ། ། དེ་ལྟར་བྲིས་ནས་ལྷ་འགོད་པ་ནི། སྔགས་ཏེ་ལྷ་རྣམས་ཀྱི་དབུས་སུ་གསང་བ་མཆོག་རྣམ་པར་སྣང་མཛད་གནས་པར་བྱའོ། ། དེ་ཡང་ཕྱག་རྒྱ་རྡོ་རྗེའི་གནས་ཏེ་རང་གི་ཕྱག་རྒྱ་དང་ལྡན་པའི་གཟུགས་བྱའོ། ། ཤར་ལ་སོགས་པའི་ཕྱོགས་སུ་མི་བསྐྱོད་པ་ལ་སོགས་པ་ཡུམ་མེད་པ་རེ་རེ་བྲི་བར་བྱའོ། ། གྲྭ་རྣམས་ཀུན་ཏུ་སྐུ་དང་གསུང་དང་ཐུགས་རྡོ་རྗེ་མཆོག་སྟེ་སྤྱན་ལ་སོགས་པ་བཞི་འགོད་པར་བྱའོ། ། ཁྲོ་བོ་རྣམས་ནི་གཤིན་རྗེ་གཤེད་ལ་སོགས་པ་བཞི་པོ་རྣམས་ནི་སྒོ་བཞི་བྲི་བར་བྱའོ། ། སྟོབས་ཆེན་ཕ་རོལ་གནོན་པ་ལ་སོགས་པ་རྣམས་ཏེ་མཚམས་བཞིར་བྲི་བའོ། །
གཟུགས་རྡོ་རྗེ་མ་སོགས་དང༌། བྱམས་པ་སོགས་ནི་སྣམ་བུའི་གྲྭ་བཞི་དང༌། ཕྱོགས་བཞིར་འགོད་པར་བྱའོ། ། གསུམ་པ་ནི། ཁྱད་པར་གྱི་མཆོད་པའི་ཆོ་ག་ཇི་ལྟ་བུ་བྱ་ཞེ་ན། དཀྱིལ་འཁོར་བྲི་ཞིང་ལྷ་བཀོད་ནས་འོག་ནས་འབྱུང་བའི་ཆོ་གས་དཀྱིལ་འཁོར་བསྒྲུབས་ཏེ། ཕྱི་ནང་གི་མཆོད་པ་བྱས་ན། གསང་མཆོད་ཀྱི་སྐབས་སུ་སྔགས་ཤེས་པའི་སློབ་དཔོན་དེ་ཡིས་རང་གི་རྡོ་རྗེ་དང༌། ཕྱག་རྒྱའི་གསང་བ་སྟེ་པདྨ་མངོན་པར་འདུ་བྱས་པ་རབ་ཏུ་བསྒོམས་པའི་ཆོ་གས་དཀྱིལ་འཁོར་གྱི་དབུས་སུ་གསང་བའི་མཆོད་པ་བརྩམ་པར་བྱའོ། ། བཤད་མ་ཐག་པའི་གསང་མཆོད་འདི་ནི།
སྔགས་རྣམས་ཏེ་སྒྲུབ་པ་པོ་ཐམས་ཅད་ཀྱི་རྣལ་འབྱོར་གྱི་རྒྱུད་ལ་གནས་པའི་དམ་ཚིག་ཤིན་ཏུ་འདའ་བར་དཀའ་བའོ། ། ཟས་ཀྱི་མཆོད་པ་ནི། བྱེ་བྲག་ཏུ་སྟེ་སྐུའི་དཀྱིལ་འཁོར་འདིར། བཤང་གཅི་ལ་སོགས་པའི་བདུད་རྩི་ལྔ་ལྷ་རྣམས་ལ་ངེས་པར་ཏེ་མཐའ་གཅིག་ཏུ་འབུལ་བར་བྱའོ། ། བཤང་བ་སོགས་ཀྱི་བདུད་རྩི་ལྔ་བཟའ་བ་འདི་ནི། སྐུའི་རྡོ་རྗེ་ཅན་ཏེ་རྣམ་སྣང་གི་དཀྱིལ་འཁོར་དང་ལྡན་པའི་སྔགས་སྒྲུབ་པ་པོ་རྣམས་ཀྱིས་འདའ་བར་མི་བྱ་བའི་དམ་ཚིག་གོ ། འདི་ནི་དེ་བཞིན་གཤེགས་པ་ཐམས་ཅད་མངོན་པར་དགྱེས་པའི་སྐུའི་དཀྱིལ་འཁོར་རོ། ། གཉིས་པ་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར་བ་དང༌། དཀྱིལ་འཁོར་གྱི་ཆོ་ག་བཤད་པའོ། །
དང་པོ་ནི། སྐུའི་དཀྱིལ་འཁོར་གྱི་རྗེས་དེ་ནས། དེ་བཞིན་གཤེགས་པ་བཅོམ་ལྡན་འདས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོས། གསུང་རྡོ་རྗེ་ཐམས་ཅད་ཀྱི་དམ་ཚིག་འོད་དཔག་ཏུ་མེད་པའི་དཀྱིལ་འཁོར་པ་རྣམས་ཀྱི་སྤྲིན་བཀོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ཞིག་ན། གསུང་རྡོ་རྗེ་འོད་དཔག་མེད་ཀྱི་དཀྱིལ་འཁོར་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། གཉིས་པ་ལ། བཤད་པར་དམ་བཅའ་བ་དང༌།
བྲི་ཞིང་ལྷ་དགོད་པ་དང༌། དཀྱིལ་འཁོར་སྒྲུབ་ཅིང་མཆོད་པའོ། ། དང་པོ་ནི། དེ་ནས་གསུང་གི་དཀྱིལ་འཁོར་དངོས་གྲུབ་ཐམས་ཅད་སྩོལ་བས་མཆོག་ཏུ་གྱུར་པ་རབ་ཏུ་བཤད་པར་བྱའོ། ། ཚུལ་ཇི་ལྟར་ན། ལེགས་པར་ཏེ་སོ་སོར་ཕྱེ་ནས་སོ། ། གང་གི་ཕྱིར་དུ་ན། དཀྱིལ་འཁོར་ཉན་པར་འདོད་པ་དེའི་ཕྱིར་དུའོ། ། དཀྱིལ་འཁོར་ཇི་ལྟ་བུ་ཞེ་ན། ཐུགས་མི་བསྐྱོད་པའི་དཀྱིལ་འཁོར་དང་འདྲ་བ།
གྲུ་བཞི་པ་ལ་སོགས་པའི་ཡོན་ཏན་དང་ལྡན་པ་ཉིད་ཀྱིས་དཀྱིལ་འཁོར་ཀུན་གྱི་མཆོག་ཏུ་གྱུར་པའོ། ། གཉིས་པ་ལ་ཚད་ནི་ངོས་རེ་ལ་ཁྲུ་ལྔ་ལྔ་སྟེ། ཁྲུ་ཉི་ཤུའི་ཚད་དུ་བྱའོ། ། དབྱིབས་ནི་དཀྱིལ་འཁོར་གྱི་ཆོ་ག་བཞིན་དུ་གྲུ་བཞི་ལྷམ་པ་དང༌། གྲུ་བཞི་པ་དང་སྒོ་བཞི་དང་ལྡན་པར་ཐིག་གདབ་བོ། ། གང་གིས་ན། རྡོ་རྗེ་བསྒོམ་པ་སྟེ་དེ་བཞིན་གཤེགས་པ་ལྔའི་ཁ་དོག་ཅན་གྱི་སྲད་བུས་སོ། ། དབུས་སུ་གཙོ་བོ་སྒོམ་པའི་ཚུལ་ནི། སྔར་བཤད་པའི་དཀྱིལ་འཁོར་གྱི་གནས་སུ་རྒྱལ་པོ་ཆེན་པོ་རྡོ་རྗེ་ཆོས་ཏེ་འོད་དཔག་མེད་དོ། ། རིག་པའི་དབང་པོ་སྟེ་ལྷའི་གཙོ་བོར་སྒོམ་པའི་ཚུལ་གྱིས་འཇུག་པར་བྱའོ། །
གང་གི་ཕྱིར་ན། རྡོ་རྗེ་གསུང་གི་ཡོན་ཏན་བསྐྱེད་པའི་ཕྱིར་དུའོ། ། ཕྱིའི་དཀྱིལ་འཁོར་གྲུ་བཞི་པ་དེའི་དབུས་སུ། འཁོར་ལོ་ཆེན་པོ་ཀུན་ཏུ་ཟླུམ་པོར་བྱས་པ་ནི་པདྨའི་ཕྲེང་བས་བརྒྱན་པ་བྲི་བར་བྱའོ། ། དཀྱིལ་འཁོར་དེར་ཕྱག་རྒྱ་ཐམས་ཅད་ཡོངས་སུ་རྫོགས་པར་བྲི་བར་བྱའོ། ། སུ་ཞིག་གིས་ན། ཆོ་ག་ལ་བརྩོན་པ་སྟེ་ཆོ་ག་ལ་མཁས་པས་སོ། ། ཇི་ལྟར་བྲི་ཞེ་ན། ཚེ་དཔག་མེད་ཀྱི་ཕྱག་རྒྱ་ཆེན་པོ་རང་གི་ཕྱག་རྒྱ་དང་ལྡན་པ་དེའི་དབུས་སུ་འགོད་པར་བྱའོ། ། རྡོ་རྗེའི་གནས་ཏེ་སྐུ་གསུང་ཐུགས་ཀྱི་དཀྱིལ་འཁོར་ཉམས་དགའ་བའི་གནས་ཉིད་དུ།
དེ་བཞིན་གཤེགས་པ་ལྔ་པོ་དེ་དག་ཐམས་ཅད་ཀྱང་ཡོངས་སུ་བརྟག་པར་བྱའོ། ། གསུང་གི་དཀྱིལ་འཁོར་ལ་འོད་དཔག་མེད་དང་གོས་དཀར་མོ་དབུས་སུ་འགྲོ་ལ། ནུབ་ཀྱི་ལིང་ཚེ་ལ་མི་བསྐྱོད་པ་དང༌། ནུབ་བྱང་དུ་རེག་རྡོ་རྗེ་མ་བཞག་པར་བྱའོ། ། གསུམ་པ་ནི། སྔར་བཤད་པའི་ཆོ་ག་ཡིས་དཀྱིལ་འཁོར་དམ་པ་ཡོངས་སུ་གསལ་བར་བྱས་ནས། དེ་ནས་དཀྱིལ་འཁོར་བསྒྲུབས་ཏེ་ཕྱི་ནང་གིས་མཆོད་ལ། དབང་པོ་གཉིས་སྦྱོར་གྱི་གསང་བའི་མཆོད་པས་དེ་བཞིན་གཤེགས་པ་རྣམས་ལ་མཆོད་པར་བྱའོ། ། དེ་ལྟར་བྱས་ན་རྡོ་རྗེ་ཅན་ཏེ་ཕྱོགས་བཅུའི་སངས་རྒྱས་རྣམས་མཉེས་པར་འགྱུར་རོ། ། ཁ་ཟས་ཀྱི་མཆོད་པ་ནི།
བཤང་གཅི་ཁུ་བའི་དམ་ཚིག་སྟེ་བདུད་རྩི་ལྔས་བདག་དང་སློབ་མ་ལ་མཆོད་ན་མངོན་པར་འདོད་པའི་དངོས་གྲུབ་ཐོབ་པར་འགྱུར་རོ། ། འདི་ནི་ཞེས་སོགས་ཀྱི་ཚིག་རྐང་པ་གཉིས་ནི་སྔ་མ་བཞིན་ནོ། ། དེ་བཞིན་གཤེགས་པ་ཐམས་ཅད་ཀྱིས་བསྔགས་ཤིང་གསུངས་པའི་གསུང་རྡོ་རྗེ་འོད་དཔག་མེད་ཀྱི་དཀྱིལ་འཁོར་རོ། ། གསུམ་པ་ལྷ་ལྷག་མ་རྣམས་ཀྱི་དཀྱིལ་འཁོར་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར་བ་དང༌། ལྷ་བྲི་ཞིང་འགོད་པའོ། ། དང་པོ་ནི། དེ་ནས་དེ་བཞིན་གཤེགས་པ་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོས་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། ཏིང་ངེ་འཛིན་ཇི་ལྟ་བུ་ལ་ཞེ་ན། ཀུན་ནས་ཏེ་སྒོ་སྣ་ཚོགས་ནས་སྤྲིན་ལྟར་དོན་ཐམས་ཅད་ཀྱི་ཆར་འབེབས་པའི་དེ་བཞིན་གཤེགས་པའི་སྤྲིན་བཀོད་པའི་རྡོ་རྗེ་སྟེ་སོ་སོའི་དཀྱིལ་འཁོར་ལ་དམིགས་པའི་ཏིང་ངེ་འཛིན་ལའོ། །
གང་ཕྱུང་ན། རབ་ཏུ་གསང་ཞིང་སྦ་བའི་དཀྱིལ་འཁོར་གསང་ཆེན་ཏེ་མངོན་དུ་མི་བྱ་བར་བློ་ལ་བཞག་པ་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། གཉིས་པ་ནི། རྡོ་རྗེ་འཛིན་མཆོག་སྟེ་དཀྱིལ་འཁོར་པའི་ལྷ་རྣམས་གང་ཡིན་པའི་གཟུགས་དཀྱིལ་འཁོར་གྱི་དབུས་སུ་བྲིས་ཤིང་བཞག་པ་དེའི་དཀྱིལ་འཁོར་ནི། ལྷའི་ཁྱད་པར་གྱི་དཀྱིལ་འཁོར་གྱི་གནས་སུ་འགྱུར་རོ། ། དེ་རྣམས་སྤྱིར་བསྡུས་ན། སྐུ་གསུང་ཐུགས་ཀྱི་གསང་བ་ལས་བྱུང་བ་སྟེ། སྐུ་གསུང་ཐུགས་གསུམ་གྱི་བདག་ཉིད་ཅན་དུ་འདུས་ཏེ།
རིན་པོ་ཆེའི་རིགས་ནི་སྐུ་རྡོ་རྗེའི་ནང་དུ་འདུས་ལ། ལས་ཀྱི་རིགས་ནི་གསུང་རྡོ་རྗེའི་ནང་དུ་འདུས་པའི་ཕྱིར། གོང་དུ་བསྟན་པ་འདི་ནི་བསྡུ་ན་འདི་ཡིན་ཏེ། དེ་བཞིན་གཤེགས་པ་ཐམས་ཅད་ནི་མི་བསྐྱོད་པ་ལ་སོགས་པའོ། ། དེ་རྣམས་ཀྱི་སྐུ་གསུང་ཐུགས་རྡོ་རྗེའི་གནས་ནི་སྐུ་ལ་སོགས་པའི་དཀྱིལ་འཁོར་རོ། ། དེ་ལ་ཤེས་པ་ནི་ཐིག་གདབ་པ་ལ་སོགས་པའི་ཆོ་ག་ཉི་ཤུ་ཤེས་པའོ། ། དེའི་གསང་བ་ནི། དཀྱིལ་འཁོར་གྱི་བདག་ཉིད་དོ། ། རབ་ཏུ་གསང་བ་ནི་མན་ངག་གི་མཆོག་གོ ། གོང་དུ་བཤད་པ་འདི་ནི།
སྐུ་གསུང་ཐུགས་ཀྱི་དཀྱིལ་འཁོར་གྱི་ཐིག་གདབ་པའི་ཆོ་ག་དང༌། ལྷ་འགོད་པ་དང་དཀྱིལ་འཁོར་མཆོད་པ་ལ་སོགས་པའི་མན་ངག་ཡིན་ཞེས་པའི་དོན་ནོ། ། གཉིས་པ་རྫོགས་པར་བྱེད་པའི་ཆོ་ག་ཐུན་མོང་བ་ལ་གཉིས་ཏེ། སློབ་དཔོན་གྱི་ལས་སུ་བྱ་བའི་ཆོ་ག་དང༌། སློབ་མ་གཞུག་པ་ལ་སོགས་པའི་ཆོ་གའོ། ། དང་པོ་ལ་ལྔ་སྟེ། ཕྱག་རྒྱ་དང་ལྷན་ཅིག་བྱ་བའི་ཆོ་ག་དང༌། ཕྱག་རྒྱ་མེད་པར་བྱ་བའི་ཆོ་ག་དང༌། བགེགས་བསལ་བའི་སྦྱོར་བ་དང༌། བུམ་པའི་ཆོ་ག་བྱ་བ་དང༌།
སྦྱིན་སྲེག་གི་ཆོ་ག་བྱ་བའོ། ། དང་པོ་ལ་ལྔ་ལས། དང་པོ་ཐིག་གདབ་པའི་ཆོ་ག་ལ་གཉིས་ཏེ་དང་པོ། སྡུད་པ་པོའི་ཚིག་གིས་མཚམས་སྦྱར་བ་ནི། དེ་ནས་དེ་བཞིན་གཤེགས་པ་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོས། མི་བསྐྱོད་པ་ལ་སོགས་པའི་དཀྱིལ་འཁོར་ཐམས་ཅད་ཀྱི་འཁོར་ལོ་འབྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། དཀྱིལ་འཁོར་ཞེས་སོགས་སོ། ། གང་ལས་ན། ཉིད་ཀྱི་ཞེས་སོགས་སོ། །
གཉིས་པ་ཐིག་གདབ་པའི་ཆོ་ག་དངོས་ནི། སྐུ་རྡོ་རྗེ་ལ་སོགས་པའི་གསང་བ་དེ་ལ། འོག་ནས་འབྱུང་བ་འདི་ནི། རྡོ་རྗེ་སྟེ་དེ་བཞིན་གཤེགས་པའི་དཀྱིལ་འཁོར་གྱི་སྔགས་ཀྱི་སྙིང་པོ་ཐིག་གདབ་པ་ལ་ཉེ་བར་མཁོ་བའི་ཡི་གེའི་གནས་རྣམས་ཏེ། གང་ཞེ་ན། ཨོཾ་ཨཱཿཧཱུྃ་ངོ༌། ། དེ་བཞིན་གཤེགས་པ་ལྔའི་ཁ་དོག་བཅོས་པའི་ཐིག་སྐུད་ནི་རྡོ་རྗེའི་ཐིག་སྟེ། དེས་དཀྱིལ་འཁོར་གྱི་ཐིག་གདབ་པ་དང༌། ཚོན་སྣ་ལྔ་རྣམས་ཀྱང་འགྱེད་པ་དག་གི་ཚེ་ཨོཾ་ཨཱཿཧཱུྃ་གི་སྔགས་ཀྱིས་བྱའོ་ཞེས་པ་ནི། ཚིག་གི་ལྷག་མའོ། །
གཉིས་པ་སློབ་དཔོན་དང་གྲོགས་འདུ་བྱ་བ་སྤྱིར་བསྟན་པ་ནི། སྔགས་ཀྱི་སེམས་དཔའ་སྟེ་སྔགས་ལ་མཆོག་ཏུ་གཞོལ་བས། དེ་ཉིད་བསྡུས་པ་ལས་བཤད་པ་ལྟར། ཕྱག་རྒྱའི་ཟླ་མེད་པར་དཀྱིལ་འཁོར་འབྲི་བར་མི་བྱ་སྟེ། གལ་ཏེ་བྱས་ན་བྱང་ཆུབ་སྟེ་རྡོ་རྗེ་འཆང་རྙེད་པར་དཀའ་ཞིང་རིང་བར་འགྱུར་རོ། ། འོ་ན་གྲོགས་གང་དང་ལྷན་ཅིག་བྱ་ཞེ་ན། གྲོགས་མེད་པར་བྱ་མི་རུང་བ་དེ་བས་ན། བསྐྱེད་པ་དང་རྫོགས་པའི་རིམ་པ་ལ་གནས་པས་དཀྱིལ་འཁོར་འབྲི་བར་བྱེད་ན། འདུས་པ་ནས་བཤད་པའི་ཆོ་ག་ཤེས་པས། དམ་ཚིག་སྟེ་སྤྱན་མ་ལ་སོགས་པའི་ཕྱག་རྒྱ་རྣམས་བསྐྱེད་དོ། །
ཇི་ལྟར་ན། སྔགས་ཏེ་སྒྲུབ་པ་པོ་རྣམས་ཀྱིས་རང་རིགས་ཀྱི་ལྷ་རྣམས་ཏེ་ཕྱག་རྒྱ་མདུན་དུ་བཅུག་ཅིང་བཞག་ནས་སུ། བྱིན་གྱིས་བརླབ་པ་སྟེ་ལྷག་པའི་ལྷ་རིགས་གང་རུང་གི་ལུས་ཀྱི་དཀྱིལ་འཁོར་བསྒོམས་ནས། དེའི་གནས་ཕྱག་རྒྱའི་ལུས་བསྒོམས་ལ། སྐུ་ལ་སོགས་པའི་དཀྱིལ་འཁོར་རྣམས་ཀྱི་ཐིག་གདབ་པ་ལ་སོགས་པ་རྣམ་པར་བརྟག་ཅིང་སྒྲུབ་པར་བྱའོ། ། གསུམ་པ་སློབ་དཔོན་ཕྱག་རྒྱ་འདུ་བྱ་བ་བྱེ་བྲག་ཏུ་བསྟན་པ་ནི། རིགས་ཀྱི་དབྱེ་བས་དཀྱིལ་འཁོར་འབྲི་བར་འདོད་པའི་སྔགས་པས། སྐུའི་དཀྱིལ་འཁོར་འབྲི་ན། རྣམ་པར་སྣང་མཛད་ཀྱི་སྦྱོར་བ་དང་ལྡན་པས། རང་གི་ཕྱག་རྒྱ་སྤྱན་མ་ཡང་སྟེ་གཞུག་པར་བྱ་བ་སྟེ།
མངོན་སུམ་བཞིན་དུ་བསྐྱེད་ལ་དེ་དང་ལྷན་ཅིག་ཏུ་དཀྱིལ་འཁོར་གྱི་ཐིག་གདབ་པ་ལ་སོགས་པ་བྱའོ། ། དེའི་ཕན་ཡོན་ནི། སྐུ་ནི་རྣམ་པར་སྣང་མཛད་དོ། ། དེའི་དཀྱིལ་འཁོར་གྱི་གནས་ནི། དེའི་དབང་དུ་བྱས་པའི་དཀྱིལ་འཁོར་གྱི་འཁོར་ཡིད་དུ་འོང་བ་རྡོ་རྗེའི་སྐུའི་ཡོན་ཏན་ཐོབ་བོ། ། གསུང་གི་དཀྱིལ་འཁོར་འབྲི་བར་འདོད་ན། སྒྲུབ་པ་པོ་རྡོ་རྗེ་ཆོས་ཏེ་ཆོས་ཀྱི་རྒྱལ་པོ་ཆེ་སྟེ་འོད་དཔག་ཏུ་མེད་པར་བསྒོམས་ཏེ། རང་གི་ཆོས་མ་གོས་དཀར་མོ་བསྒོམས་ལ་གསུང་གི་དཀྱིལ་འཁོར་བྲི་བ་ལ་འཇུག་པར་བྱའོ། ། རིམ་པ་འདི་ནི་སྔགས་རྣམས་ཏེ། རྡོ་རྗེའི་རིགས་དང་ལྡན་པའི་སྒྲུབ་པ་པོ་ཐམས་ཅད་ཀྱིས་གསང་ཆེན་གོང་ནས་གོང་དུ་རྨད་དུ་བྱུང་བའོ། །
དཀྱིལ་འཁོར་གྱི་ཆོ་ག་ཇི་སྐད་བཤད་པ་དེ་ལྟར་བྱས་པས། རབ་ཏུ་སངས་རྒྱས་དང༌། ཡིད་ལ་འོང་བ་བྱང་ཆུབ་སེམས་དཔའ་རྣམས་རང་གི་དྲུང་དུ་གཤེགས་ཤིང་བྱོན་པར་མཛད་ནས། རབ་ཏུ་དགྱེས་པར་གྱུར་ཅིང་ཤིན་ཏུ་ཡིད་རང་བ་རྣམས་ཀྱིས་བྱིན་གྱིས་བརླབས་ནས། བྱིན་གྱིས་བརླབས་པའི་རང་ཉིད་དང༌། ཕྱག་རྒྱ་གཉིས་ཀྱིས་གསང་བ་མཆོག་ཏུ་གྱུར་པའི་དཀྱིལ་འཁོར་འབྲི་བར་བྱེད་དོ། ། བཞི་པ་དཀྱིལ་འཁོར་སྒྲུབ་པའི་ཚུལ་ནི། བཤད་མ་ཐག་པའི་ཆོ་གས་སྔགས་ཏེ་ཐུགས་ཀྱི་དཀྱིལ་འཁོར་སྒྲུབ་པར་བྱས་པའི་སྔགས་པ་ཡིས། རྡོ་རྗེ་སྟེ་དེ་བཞིན་གཤེགས་པའི་གསང་བ་རྨད་དུ་བྱུང་བ་ཆེ་སྟེ་ཡེ་ཤེས་ཀྱི་དཀྱིལ་འཁོར་དང་ལྡན་པར་བྱའོ། ། ཐབས་གང་གིས་ཤེ་ན།
ཁྲོ་བོའི་རྒྱལ་པོ་གནོད་མཛེས་ཀྱི་ཏིང་ངེ་འཛིན་བསྒོམས་པ་ཡིས་སངས་རྒྱས་ཏེ་ཡེ་ཤེས་ཀྱི་དཀྱིལ་འཁོར་ཐམས་ཅད་བཀུག་ནས་སོ། ། དེ་ལ་ཅི་བྱ་ཞེ་ན། ཕྱི་ནང་གསང་གསུམ་གྱིས་མཆོད་པར་བྱའོ། ། ལྔ་པ་དཀྱིལ་འཁོར་ལ་མཆོད་པ་ནི། གཙོ་བོ་རྡོ་རྗེ་གསུམ་དང་བཅས་པ་འཁོར་གྱི་དཀྱིལ་འཁོར་དག་ལ། དམ་ཚིག་སྟེ་གཟུགས་རྡོ་རྗེ་མ་སོགས་ཀྱིས་བྱས་པའི་མཆོད་པ་དུས་གསུམ་པ་སྟེ་ཐུན་གསུམ་དུ་བྱའོ། ། ཇི་ལྟར་མཆོད་པར་བྱ་ཞེ་ན། རྡོ་རྗེ་གསུམ་སྟེ་དུས་གསུམ་དུ་བཞུགས་པའི་སངས་རྒྱས་དང་དཀྱིལ་འཁོར་པ་རྣམས་གཅིག་ཏུ་སྦྱོར་བས་མཆོད་པར་བྱའོ། ། དེས་ཕན་ཡོན་ཅི་ཐོབ་ཅེ་ན། སྔགས་དེ་བཞིན་གཤེགས་པ་རྣམས་ཀྱི་དངོས་གྲུབ་རྣམ་པ་གཉིས་འཐོབ་པར་བྱེད་དོ། །
ནང་གི་མཆོད་པ་ནི། དཀྱིལ་འཁོར་མཆོད་པའི་དུས་སུ་འདུས་པའི་སྔགས་པ་རྣམས་ཐམས་ཅད་ལའང༌། རྨད་བྱུང་ཆེན་པོ་སྟེ་རྒྱ་ཆེ་བའི་གཏོར་མ་སྟེ་ཚོགས་ཀྱི་འཁོར་ལོའི་མཆོད་པ་འབུལ་བར་བྱའོ། ། འགའ་ཞིག་གིས་འདི་ལ་ནོར་བ་བཤད་དོ། ། ཚོགས་ཀྱི་མཆོད་པ་གང་ཞེ་ན། བཤང་གཅི་སོགས་ནི་གཟུགས་སོགས་ཡུལ་ལྔ་སྟེ་སྒྲ་ཇི་བཞིན་མ་ཡིན་པའོ། ། ཡུལ་ལྔ་མ་འབྱོར་ན། གང་གིས་མཆོད་ཅེ་ན། ཁུ་བས་ཏེ་ཆང་དག་གིས་སྔགས་རྣམས་ཏེ་སྒྲུབ་པ་པོ་ཀུན་ཚིམ་པར་འགྱུར་བར་ཀུན་ཏུ་བཤད་དོ། ། འདི་ནི་འདའ་བར་མི་བྱ་བས་ན་དམ་ཚིག
གཙོ་བོར་གྱུར་པས་ན་མཆོག་ཡིན་ཏེ། སངས་རྒྱས་ཏེ་སྔགས་པ་རྣམས་ཀྱི་བྱང་ཆུབ་སྟེ་སེམས་རྫོགས་པར་བྱེད་ཅིང་ཚིམ་པར་བྱེད་ལ། ལྷ་རྣམས་ཀྱང་དེ་བཞིན་ནོ། ། གཉིས་པ་ཕྱག་རྒྱ་མེད་པར་བྱ་བའི་ཆོ་ག་ལ་གཉིས་ཏེ། སློབ་དཔོན་སོགས་འདུ་བྱ་བའི་ཆོ་ག་དང༌། ཐིག་སྐུད་སོགས་འདུ་བྱ་བའི་ཆོ་གའོ། ། དང་པོ་ནི། དཀྱིལ་འཁོར་གྱི་ཐིག་གདབ་པའི་ཆོ་ག་འདི། ཤེས་རབ་མེད་པར་རང་ཉིད་གཅིག་པུས་སྤྱོད་པ་གང་གི་ཚེ། སྐུའི་དཀྱིལ་འཁོར་ལ་བདག་ཉིད་རྣམ་པར་སྣང་མཛད་དུ་རབ་ཏུ་བསྒོམས་ནས།
སློབ་མ་རྡོ་རྗེ་སེམས་དཔར་རབ་ཏུ་སྒོམ་མོ། ། ཡང་ན་སློབ་མ་རྡོ་རྗེ་འོད་པོ་ཆེ་སྟེ་རྡོ་རྗེ་བདུད་རྩི་རབ་ཏུ་གྲགས་པར་བསྒོམ་པར་བྱ་ལ། བཤད་མ་ཐག་པའི་ལས་ཀྱི་གོ་འཕང་དཀྱིལ་འཁོར་གྱི་ཐིག་གདབ་པ་ལ་སོགས་པ་འདི་ནི། སངས་རྒྱས་ཀུན་གྱིས་ངེས་པར་བསྟེན་པ་སྟེ་བསྔགས་པའོ། ། ཐུགས་ཀྱི་དཀྱིལ་འཁོར་ལའང་བདག་ཉིད་མི་བསྐྱོད་པར་བསྒོམས་ལ། སློབ་མ་རྣམ་སྣང་ངམ་བདུད་རྩི་ཐབས་སྦྱོར་རོ། ། གསུང་གི་དཀྱིལ་འཁོར་ལའང་དེ་བཞིན་དུ་ཅི་རིགས་པར་ཤེས་པར་བྱའོ། ། གཉིས་པ་ཐིག་སྐུད་སོགས་འདུ་བྱ་བའི་ཆོ་ག་ལ། མི་བསྐྱོད་པ་ལ་སོགས་པའི་སངས་རྒྱས་རྒྱལ་ཆེན་རིགས་ལྔ་པོ་རྣམས། རྡོ་རྗེའི་ཐིག་སྐུད་ཁ་དོག་ནག་པོ་སོགས་ལ་ཡེ་ཤེས་ཀྱི་ཐིག་སྐུད་རྣམས་འབར་བའི་ལྟ་སྟངས་ཀྱིས་བཀུག་ལ།
ལག་པའི་ཐིག་སྐུད་ལ་གཤེགས་ཤིང༌། ཧཱུྃ་ལ་སོགས་པའི་གཟུགས་ཀྱིས་དགོད་པའི་ཐིག་གི་ཆོ་ག་འདི་ནི། སངས་རྒྱས་ཏེ་སྒྲུབ་པ་པོ་རྣམས་ཀྱི་གསང་བ་རྨད་དུ་བྱུང་བའོ། ། སྔོན་པོ་ལ་སོགས་པའི་ཚོན་རྩི་དག་ཀྱང་གཞན་ཅུང་ཟད་རེ་བསྲེས་པའི་བྱེ་བྲག་གིས་ཉི་ཤུ་རྩ་ལྔ་བཞག་པ། གཙོ་བོ་འཁོར་གྱི་ཚུལ་གྱིས་དེ་བཞིན་གཤེགས་པ་ལྔ་པར་བསྒོམས་ནས་ཚོན་དགྱེ་བའོ། ། ཚོན་གྱི་ཆོ་ག་འདི་ནི་སངས་རྒྱས་ཐམས་ཅད་ཀྱི་གསང་ཆེན་བྱང་ཆུབ་དམ་པ་སྣང་བར་མཛད་པའོ། ། གསུམ་པ་བགེགས་བསལ་བའི་སྦྱོར་བ་ནི། དཀྱིལ་འཁོར་བྲི་བར་བྱེད་པའི་དུས་སུ་སྔགས་རྣམས་ཏེ་དཀྱིལ་འཁོར་པ་ཐམས་ཅད་སྒོམ་པ་ཉིད་ལ། ཕྱི་རོལ་གྱི་ཉེར་འཚེ་བསྲུང་བའི་ཕྱིར། མཆོག་གི་སྟེ་ཐུན་མོང་མིན་པའི་སྐུ་གསུང་ཐུགས་ཀྱི་དམ་ཚིག་སྟེ།
རྣམ་འཕྲུལ་གསུམ་དང་ལྡན་པའི་རྡོ་རྗེ་ཧཱུྃ་མཛད་དེ་གཤིན་རྗེ་གཤེད་བསྒོམ་པར་བྱའོ། ། རྣམ་འཕྲུལ་གསུམ་ནི་གཡས་བརྐྱང་བ་སོགས་སྐུའི་རྣམ་འཕྲུལ། སྔགས་ཀྱི་འབྲུག་སྒྲ་སྒྲོག་པ་གསུང་གི་རྣམ་འཕྲུལ། བགེགས་ཐམས་ཅད་སྟོང་པ་ཉིད་དུ་དམིགས་པ་ཐུགས་ཀྱི་རྣམ་འཕྲུལ་ལོ། ། གང་གི་ཚེ་སྒོམ་ཞེ་ན། གནས་ལྔ་སྟེ་འབྱུང་བ་བཞི་དང་ནམ་མཁའི་ཐོག་ལ་སོགས་པ་ལྔ་པོའི་ཉེ་བར་འཚེ་བ་བྱུང་བའི་དུས་དག་ཏུ་སྟེ་དེའི་ཚེ་བསྒོམ་པར་བྱའོ། ། དེ་ལྟར་བྱས་ན་རྡོ་རྗེ་མི་ཕྱེད་གསུམ་ལས་སྐྱེས་པའི་ནུས་པས་བྱིན་གྱིས་རློབ་པར་མཛད་དོ། ། སུ་ཞིག་ལ་ཞེ་ན། རྡོ་རྗེ་སེམས་དཔའ་སྟེ་གཤིན་རྗེ་གཤེད་ཀྱི་ཏིང་ངེ་འཛིན་བརྟན་པའི་བློ་དང་ལྡན་པ་ལ་བྱིན་གྱིས་རློབ་པར་མཛད་ཅིང༌། བགེགས་རྣམས་འཇིགས་ཤིང་སྐྲག་ནས་ཉེ་བར་འཚེ་བར་མི་འགྱུར་རོ། །
འགྲེལ་པའི་བཤད་པ་ནི་འགྱུར་འཁྲུགས་སོ། ། བཞི་པ་བུམ་པའི་ཆོ་ག་ནི། བརྟག་པར་བྱ་སྟེ་གནས་ཇི་ལྟ་བ་བཞིན་དུ་བཞག་པར་བྱའོ། ། གང་ན། རྡོ་རྗེ་བུམ་པ་སྟེ་ལས་བུམ་དང་རྣམ་རྒྱལ་གྱི་བུམ་པ་རྣམས་འགོད་པར་བྱའོ། ། ཁྱད་པར་ཇི་ལྟ་བུ་ཞེ་ན། དེ་ཉིད་བསྡུས་པ་ལ་སོགས་པའི་སྔགས་ཀྱི་རྒྱུད་ཀྱི་ཆོ་ག་སྐྱོང་བར་བྱེད་པའི་བདག་པོས་ཤེས་པར་བྱས་པ་ལྷའི་གནས་དང༌། བཅུད་ཀྱི་སྨན་དང༌། ལྷའི་ས་བོན་དང༌། མཚན་མ་ལ་སོགས་པ་བཀོད་པས་ཆས་སུ་བཅུག་པའི་བུམ་པའོ། །
སུ་ཞིག་གིས་བརྟག་ཅིང་འགོད་ཅེ་ན། རྡོ་རྗེ་སེམས་དཔའ་ཏིང་ངེ་འཛིན་ལ་གནས་པའི་དཀྱིལ་འཁོར་གྱི་སློབ་དཔོན་བརྟན་པའི་བློ་དང་ལྡན་པས་སོ། ། ལྔ་པ་སྦྱིན་སྲེག་གི་ཆོ་ག་བྱ་བ་ནི། སྔར་བཤད་པའི་ཚུལ་གྱིས་དཀྱིལ་འཁོར་རྫོགས་པར་བྱས་ནས། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀུན་གྱི་འབྲས་བུ་འདོད་པའི་སྔགས་ཤེས་པའི་རྣལ་འབྱོར་པས་གསང་བ་སྤྱི་རྒྱུད་ལ་སོགས་པ་གཉིས་ཀའི་རྒྱུད་དུ་གཏོགས་པའི་ཆོ་གས་ནང་གི་སྦྱིན་སྲེག་བསྟན་པ་ནི། ཚོགས་ཀྱི་འཁོར་ལོའི་དུས་སུ་བཤང་བ་ཟན་དང༌། གཅི་བ་ཚོད་མ་དང༌། འབྲུ་མར་ཆང་དང༌། ཤ་ལ་སོགས་པའི་བཟའ་བ་དང་བཏུང་བའི་བསྲེག་རྫས་དག་ནི། ལུས་ཀྱི་དཀྱིལ་འཁོར་གྱི་ལྷ་རྣམས་ལ་འབུལ་ཞིང་བསྟབ་པར་བྱའོ། །
དེ་ནས་རྡོ་རྗེ་མི་ཕྱེད་གསུམ་མི་ཕྱེད་པར་སྒོམ་པའི་རྣལ་འབྱོར་པས། ཟོས་པའི་ལྷག་མ་རྣམས་གཅིག་ཏུ་བྱས་པས། ཞི་བ་ལ་སོགས་པའི་ལས་ཀྱི་དབྱེ་བས་ཇི་ལྟར་རྙེད་པའི་ཐབ་ཁུང་དུ་མེ་ལ་རྡོ་རྗེ་དགང་བའི་སྦྱིན་སྲེག་སྟེ་དགང་བླུགས་འབུལ་བར་བྱའོ། ། ཇི་ལྟར་འབུལ་ཞེ་ན། ཐབ་ཀྱི་དབུས་སུ་ཞི་བ་ལ་སོགས་པའི་རྣམ་པས་ཕྱེ་བའི་རང་གི་ལྷའི་གཟུགས་བསམས་ཏེ། དེའི་ཞལ་དུ་དབབ་པར་བྱའོ། ། ཚོགས་འཁོར་ལ་གནས་པའི་སྦྱིན་སྲེག་རྫོགས་ནས། ཡང་དབང་པོ་གཉིས་རབ་ཏུ་སྦྱོར་བའི་སྙོམས་འཇུག་ལ་གནས་པས་ཀྱང་ཁ་ཟས་ཀྱི་ལྷག་མ་རྣམས་ལ་ཞི་བ་ལ་སོགས་པའི་ལས་ཀྱི་དབྱེ་བས་ལྷའི་ཞལ་དུ་སྦྱིན་སྲེག་བརྒྱ་རྩ་བརྒྱད་འབུལ་བར་བྱའོ། ། བཤད་མ་ཐག་པ་འདི་ནི་སངས་རྒྱས་ཏེ་སྒྲུབ་པ་པོ་ཐམས་ཅད་ཀྱི་རྣལ་འབྱོར་ཆེན་པོའི་རྒྱུད་ལ་གནས་པའི་དམ་ཚིག་ཤིན་ཏུ་འདའ་དཀའ་བའོ། ། གཉིས་པ་སློབ་མ་གཞུག་པ་སོགས་ཀྱི་ཆོ་ག་ལ་བཞི་སྟེ།
སློབ་མ་གཞུག་པའི་ཆོ་ག་དང༌། དབང་བསྐུར་བའི་ཆོ་ག་དང༌། རྗེས་སུ་གནང་བ་སྦྱིན་པ་དང༌། རིག་པ་འཛིན་པའི་དངོས་གྲུབ་སྒྲུབ་པའི་ཆོ་གའོ། ། དང་པོ་ལ་ཡེ་ཤེས་དབབ་པའི་ཆོ་ག་དང༌། དཀྱིལ་འཁོར་གཉིས་ཀྱི་བསྲེ་བ་བསྟན་པའོ། ། དང་པོ་ནི་སློབ་མ་ལ་ཡེ་ཤེས་འབེབས་པའི་དུས་སུ། སློབ་མ་དེ་ཉིད་རྡོ་རྗེ་གསུམ་སྟེ་ཨོཾ་ལ་སོགས་པའི་ཡི་གེ་གསུམ་ལས་བྱུང་བའི་རྣམ་པར་སྣང་མཛད་དེ་རྡོ་རྗེ་འཆང་དུ་བསྐྱེད་དེ། དེའི་སྦྱོར་བ་ཡིས་ཏེ་ཡོངས་སུ་གྱུར་པ་ལས་ཞེ་སྡང་རྡོ་རྗེར་བསམས་ལ། ཡི་གེ་ཨ་ཡིག་ཁ་དོག་དམར་པོ་འོད་ཟེར་དང་བཅས་པ་ལུས་དང་ངག་དང་སེམས་ཏེ་ཡན་ལག་ཀུན་ལ་བསྒོམས་ནས།
དབབ་པའི་ཆོ་ག་བྱས་ན། དབབ་པའི་རྡོ་རྗེ་འཛིན་པས་རྗེས་སུ་འཛིན་པར་བྱེད་དོ། ། རྗེས་སུ་འཛིན་པར་བྱེད་པ་དེ་ཉིད་གང་ཞེ་ན། རྒྱལ་ཆེན་འོད་དཔག་མེད་དང༌། རྡོ་རྗེ་སེམས་དཔའ་མི་བསྐྱོད་པ་དང༌། གྲགས་ཆེན་རྣམ་པར་སྣང་མཛད་ནི། སྐུ་གསུང་ཐུགས་ཀྱི་དམ་ཚིག་སྟེ་སློབ་མའི་ལུས་ངག་ཡིད་གསུམ་ལ་འཇུག་པར་མཛད་པའི་སྒོ་ནས་བྱིན་གྱིས་བརླབ་པ་རབ་ཏུ་སྩོལ་ལོ། ། དབབ་པ་བྱས་པ་དེ་ལ་འོག་ནས་འབྱུང་བ་འདི་ནི་དཀྱིལ་འཁོར་ཆེན་པོར་གཞུག་པར་བྱ་བའི་རྡོ་རྗེའི་དམ་ཚིག་གོ ། དེ་གང་ཞེ་ན། ཨ་ཁཾ་ཝི་ར་ཧཱུྃ་ཞེས་པའོ། །
སྔགས་ཀྱི་རྒྱལ་པོ་འདི་ནི་དམ་ཚིག་སྟེ་དེ་བཞིན་གཤེགས་པ་ཐམས་ཅད་ཀྱི་ལུས་དང་ངག་དང་སེམས་ཀྱི་སྙིང་པོ་སྟོན་པར་བྱེད་པའོ། ། གཉིས་པ་དཀྱིལ་འཁོར་གཉིས་བསྲེ་བའི་ཆོ་ག་ལ་གཉིས་ཏེ། དང་པོ་དམ་ཚིག་པ་དང་ཡེ་ཤེས་པ་བསྲེ་བ་ནི་ཆོ་ག་དེ་ལ་འོག་ནས་འབྱུང་བ་འདི་ནི། རྡོ་རྗེ་ཆེན་པོ་སྟེ་དབང་བསྐུར་བར་འོས་པའི་སློབ་མ་ལ། དབང་བསྐུར་བར་བྱེད་པའི་གསང་བའི་ཡེ་ཤེས་སྦ་བར་བྱས་པས་ན་གསང་ཆེན་ནོ། ། དབང་བསྐུར་བའི་ཆོ་ག་ཇི་ལྟར་བྱ་ཞེ་ན། དཀྱིལ་འཁོར་དུ་གནོད་མཛེས་ཀྱིས་བཀུག་པའི་སངས་རྒྱས་ཀུན་གྱི་ཡེ་ཤེས་ཀྱི་འཁོར་ལོ་ཡིས་ནམ་མཁའི་ཁམས་ཀུན་གང་བར་བསྒོམས་ལ། དེ་ནས་རྡོ་རྗེ་སློབ་དཔོན་གྱི་བློ་ཡིས་སིལ་སྙན་ཏེ། དྲི་ལ་སོགས་པའི་འདོད་པའི་ཡོན་ཏན་ལྔས་མཆོད་ནས། དམ་ཚིག་གི་སྤྲིན་ཚོགས་ཏེ་རྡུལ་ཚོན་གྱི་དཀྱིལ་འཁོར་ལ་བསྟིམ་པའི་ཚུལ་གྱིས་བསྒོམ་མོ། །
གཉིས་པ་རྡུལ་ཚོན་དང་འབྱིན་པའི་དཀྱིལ་འཁོར་བསྲེ་བ་ནི་བརྡེག་པ་སྟེ་བསྐུལ་བར་བྱའོ། ། སུ་ཞིག་གིས་ན། བརྟུལ་ཞུགས་ཅན་སློབ་དཔོན་གྱིས་སོ། ། གང་གི་ཕྱིར་དུ་ན། སློབ་མ་ལ་དབང་བསྐུར་བའི་ཕྱིར་དུའོ། ། ཐབས་གང་གིས་ན། སྔགས་ཀྱིས་ཏེ་རྡོ་རྗེ་སློབ་དཔོན་རང་ཉིད་དང༌། ཕྱག་རྒྱ་གཉིས་ཀྱི་རྡོ་རྗེ་སྐུ་གསུམ་སྟེ་ལུས་ངག་ཡིད་གསུམ་གཅིག་ཏུ་བྱས་པ་ལས་བྱུང་བའི་ཉུངས་དཀར་ཏེ་བྱང་ཆུབ་ཀྱི་སེམས་ཀྱི་ཐིག་ལེ་རྣམས་ཀྱིས་སོ། ། ཚུལ་ཇི་ལྟར་ན། ཕྱག་རྒྱའི་ཆོས་འབྱུང་དུ་བྱང་ཆུབ་ཀྱི་སེམས་ལས་ལྷ་སུམ་ཅུ་སོ་གཉིས་བསྐྱེད་དེ་སྤྲོས་ནས།
རྡུལ་ཚོན་གྱི་དཀྱིལ་འཁོར་ལ་བསྟིམ་པའི་ཚུལ་གྱིས་སོ། ། བསྐུལ་བ་དེས་ཅི་ཞིག་བྱ་ཞེ་ན། དུས་དེའི་ཚེ་ན། དེ་བཞིན་གཤེགས་པ་རྣམས་བསྐུལ་བས་རང་ཉིད་ལ་ཉེ་བར་བྱོན་ནས། སློབ་མ་དེ་ལ་དབང་བསྐུར་ཞིང་བྱིན་གྱིས་རླབས་པ་སྩོལ་བར་འགྱུར་རོ། ། གཉིས་པ་དབང་བསྐུར་བའི་ཆོ་ག་དངོས་ལ། ཆོ་ག་དང༌། ཕན་ཡོན་ནོ། ། དང་པོ་ལ་ལྔ་སྟེ་བུམ་པས་དབང་བསྐུར་བའི་ཚུལ་དང༌། དཀྱིལ་འཁོར་གྱི་དེ་ཉིད་བསྟན་པ་དང༌།
སློབ་མ་ལ་དམ་ཚིག་བསྒྲག་པ་དང༌། སྔགས་དང་རྣལ་འབྱོར་སྦྱིན་པ་དང༌། གནས་སྐབས་ཀྱི་གསང་བའི་དབང་ངོ༌། ། དང་པོ་ནི། སློབ་དཔོན་རང་ཉིད་རྡོ་རྗེ་སེམས་དཔའི་ཏིང་ངེ་འཛིན་གྱིས་བུམ་ནང་དུ་སངས་རྒྱས་ཏེ་རྣམ་པར་སྣང་མཛད་ལ་སོགས་པ་ཡབ་ཡུམ་གྱི་རྣམ་པར་བསྒོམ་པར་བྱ་ཞིང༌། དེ་ལྟར་བསྒོམ་པར་བྱས་ནས། ལྷ་དེ་རྣམས་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་བུམ་པར་ཆུད་པ་ནི། དམ་ཚིག་མཆོག་སྟེ་སྤྱན་མ་ལ་སོགས་པ་རྣམས་ཀྱིས་གཟུང་བར་སློབ་དཔོན་མཁས་པས་བསྒོམ་པར་བྱ། དེ་ནས་ཅི་བྱ་ཞེ་ན། རྟག་ཏུ་བློ་བརྟན་པ་སྟེ་སེམས་རྩེ་གཅིག་པའི་སློབ་མ་རྡོ་རྗེ་རྣམ་པར་སྣང་མཛད་དུ་བསམས་ལ།
དེ་ནས་ལུས་དང་ངག་སེམས་རྡོ་རྗེ་ཅན་ཏེ། སློབ་མའི་ལུས་ཀྱི་དཀྱིལ་འཁོར་ལ་སྔགས་ཏེ་ལྷ་བསྐྱེད་པའི་ས་བོན་ཤེས་པས། ལྷ་སུམ་ཅུ་སོ་གཉིས་ཀྱི་རང་བཞིན་ས་བོན་ཇི་ལྟ་བ་བཞིན་འགོད་པར་བྱའོ། ། དེ་ལྟར་འགོད་པར་བྱས་པ་དེ་ལ། དབང་བསྐུར་བའི་ཚིགས་སུ་བཅད་པ་འོག་ནས་འབྱུང་བ་འདི་ནི། ཐུགས་ལ་སོགས་པའི་དཀྱིལ་འཁོར་ཐམས་ཅད་དུ་དབང་བསྐུར་བ་ཐམས་ཅད་ཀྱི་གསང་ཆེན་ཏེ། སློབ་མའི་དོན་དུ་སློབ་དཔོན་ཐམས་ཅད་ཀྱིས་རྡོ་རྗེའི་ཚིག་ཏུ་སྨྲ་བར་བྱའོ། ། ཚིགས་སུ་བཅད་པ་དེ་གང་ཞེ་ན། དབང་བསྐུར་ཞེས་སོགས་ཏེ། འདི་ཚིག་ཏུ་བརྗོད་པས་དབང་བསྐུར་བར་བྱའོ་ཞེས་པའི་དོན་ནོ། །
ཆེན་པོ་རྡོ་རྗེ་ནི་ཐོབ་བྱའི་འབྲས་བུ་རྡོ་རྗེ་འཆང་ངོ༌། ། དབང་བསྐུར་བ་ནི་དེར་བཞག་པའོ། ། རྡོ་རྗེ་འཆང་ཇི་ལྟ་བུ་ཞེ་ན། ཁམས་གསུམ་པ་ཡིས་ཕྱག་བྱས་པ། རྡོ་རྗེ་གསང་བ་གསུམ་གྱི་བདག་ཉིད་དོ། ། འབྱུང་བ་ནི་དེ་ཐོབ་པར་འགྱུར་བའོ། ། འདི་སངས་རྒྱས་ཀུན་གྱི་སྤྱན་སྔར། ངས་དེང་སྦྱིན་པར་བྱ་སྟེ། འདི་ལ་ནན་ཏན་དུ་བསྒྲུབ་པར་བྱའོ། ། ཞེས་སློབ་མ་དབུགས་དབྱུང་བའོ། །
གསོལ་བ་གདབ་པ་ནི། དེ་སྐད་གསུང་བའི་བླ་མ་དེ་ལ་འོག་ནས་འབྱུང་བ་འདི་ནི་རིགས་ཀྱི་དབྱེ་བས་གནས་པའི་སློབ་མ་ཐམས་ཅད་ཀྱིས་རྡོ་རྗེ་ཆེན་པོ་སློབ་དཔོན་ལ། གསོལ་བ་གདབ་པའི་ཆོ་ག་གསང་ཆེན་ནོ། ། དེ་གང་ཞེ་ན། བྱང་ཆུབ་རྡོ་རྗེས་ཞེས་སོགས་ཏེ། དབང་བསྐུར་བའི་སྔོན་དུ་རྡོ་རྗེ་སློབ་དཔོན་ལ་ཚིག་འདི་ཉིད་ཀྱིས་གསོལ་བ་གདབ་ཅེས་པའོ། ། བྱང་ཆུབ་རྡོ་རྗེས་ཏེ་རྡོ་རྗེ་འཆང་ཆེན་པོས་མི་བསྐྱོད་པ་ལ་སོགས་པའི་སངས་རྒྱས་རྣམས་ལ། མཆོད་ཆེན་ཏེ་དབང་བསྐུར་ཆོ་གའི་རྣམ་པར་གང་གིས་ཇི་ལྟར་བསྩལ་བ་བཞིན་དུ། བདག་ཀྱང་འཁོར་བའི་རྒྱ་མཚོ་ལས་བསྒྲལ་བའི་ཕྱིར། ནམ་མཁའི་རྡོ་རྗེ་སྟེ་རྡོ་རྗེ་འཆང་ཆེན་པོ་དང་མཉམ་པ་དེང་བདག་ལ་སྩོལ་ཞེས་ཞུ་བའོ། །
དེ་ལྟར་གསོལ་བ་བཏབ་པ་དེའི་ཚེ། སློབ་མ་དེ་ལ་དབང་བསྐུར་བ་ལ་རབ་ཏུ་དགའ་བའི་སེམས་ཀྱིས་སྦྱིན་པར་བྱའོ། ། གཉིས་པ་དཀྱིལ་འཁོར་གྱི་དེ་ཉིད་བསྟན་པ་ནི། དེ་ལྟར་དབང་བསྐུར་ནས་དེའི་འོག་ཏུ། ལྷའི་གཟུགས་ཏེ་ཕྱི་རོལ་གྱི་དཀྱིལ་འཁོར་རོ། ། དེའི་སྦྱོར་བ་ཡིས་ཏེ། ཕྱི་རོལ་གྱི་དཀྱིལ་འཁོར་ཇི་ལྟ་བ་བཞིན་སློབ་མའི་ལུས་ཀྱི་དཀྱིལ་འཁོར་ལ་འགོད་པར་བྱའོ། ། རྒྱུ་དེས་ན་སྙིང་ཁར་དཀྱིལ་འཁོར་གྱི་བདག་པོ་བཞག་པར་བྱའོ། ། དེ་ལྟར་བྱས་པའི་རྡོ་རྗེ་སློབ་མ་བློ་དང་ལྡན་པ་དེ་ལ་དཀྱིལ་འཁོར་གྱི་དེ་ཁོ་ན་ཉིད་རིམ་པ་བཞིན་དུ་བསྟན་པར་བྱའོ། ། གསུམ་པ་སློབ་མ་ལ་དམ་ཚིག་བསྒྲག་པ་ནི།
སངས་རྒྱས་ཐམས་ཅད་ཀྱིས་གསུངས་པའི་འདའ་བར་མི་བྱ་བའི་དམ་ཚིག ཉན་ཐོས་ལ་སོགས་པའི་སྤྱོད་ཡུལ་མིན་པའི་གསང་བ་བསྒྲག་པར་བྱའོ། ། དེ་གང་ཞེ་ན། ཁྱོད་ཀྱིས་སྲོག་ཆགས་ཞེས་སོགས་དམ་ཚིག་བཞི་པོ་འདི་ནི་ལེའུ་ལྔ་པར་གསུངས་པ་ལྟར། དྲང་དོན་ངེས་དོན་གཉིས་ཀྱིས་ཤེས་པར་བྱ་སྟེ། ལེའུ་དགུ་པར་བཤད་པ་ལ་འདོད་པ་ནི་ནོར་བའོ། ། དེ་ལ་དྲང་དོན་དུ་སྲོག་ཆགས་གསད་པ་ནི། མ་དད་པར་སྨྲ་བ་ལ་སོགས་པ་གསོད་པའོ། ། ངེས་དོན་ནི། བསམ་གཏན་གཉིས་ཀྱིས་སྒྱུ་ལུས་འོད་གསལ་དུ་བཅུག་པའོ། །
རྫུན་ཚིག་སྨྲ་བ་ནི། དྲང་དོན་དུ་གཞན་མི་དགེ་བ་ལས་བཟློག་ནས། དགེ་བ་ལ་འཇུག་པའི་དོན་དུ་རྫུན་སྨྲ་བའོ། ། ངེས་དོན་དུ་ཆོས་ཐམས་ཅད་བརྫུན་པ་བསླུ་བའི་ཆོས་ཅན་དུ་སྟོན་པའོ། ། མ་བྱིན་པར་ལེན་པ་ནི། དྲང་དོན་དུ་སེར་སྣ་ཅན་གྱི་ནོར་འཕྲོག་པའོ། ། ངེས་དོན་དུ་སྒྱུ་ལུས་འོད་གསལ་དུ་བཅུག་ནས་སངས་རྒྱས་ཀྱི་ཡོན་ཏན་རང་སྟོབས་ཀྱིས་ལེན་པའོ། ། ཕ་རོལ་བུད་མེད་བསྟེན་པ་ནི། དྲང་དོན་དུ་འདོད་པར་སྤྱད་པས་འདུལ་བའི་བུད་མེད་ལ་འདོད་པ་སྤྱད་པའོ། ། ངེས་དོན་ནི་བདེན་གཉིས་དབྱེར་མེད་དུ་སྦྱོར་བའོ། །
དེ་ལ་དྲང་དོན་གྱི་དམ་ཚིག་བཞི་ནི་བུམ་དབང་གི་དམ་ཚིག་ཡིན་ལ། ངེས་དོན་གྱི་བཞི་ནི་གསང་དབང་གི་ཡིན་ནོ། ། དེ་ལྟར་བཤད་མ་ཐག་པའི་རྡོ་རྗེའི་ལམ་མི་ཕྱེད་པའི་ཏིང་ངེ་འཛིན་འདི་དག་གིས་སེམས་ཅན་ཐམས་ཅད་དེ་རྡོ་རྗེ་སློབ་མ་རྣམས་དེ་ལ་བསྐུལ་བ་སྟེ་རྗེས་སུ་བསླབ་པར་བྱའོ། ། ལམ་འདི་ནི་སངས་རྒྱས་ཐམས་ཅད་ཀྱིས་འདའ་བར་དཀའ་བའི་དམ་ཚིག་སྟེ་སྡོམ་པའོ། ། ཇི་ལྟ་བུ་ཞེ་ན། ཐོག་མ་མེད་པའི་དུས་ཅན་ཡིན་པས་མཆོག་ཏུ་རྟག་པ་ཞེས་བརྗོད་དོ། ། བཞི་པ་ནི་དམ་ཚིག་དང་སྡོམ་པ་འཛིན་པའི་སློབ་མ་ལ་དངོས་གྲུབ་ཅི་འདོད་ཅེས་དྲི་བར་བྱའོ། ། དངོས་གྲུབ་འདི་དང་འདི་འཚལ་ལོ་ཞེས་སྨྲ་ན། དེ་སྒྲུབ་པའི་སྔགས་ཀྱིས་སྦྱིན་པར་བྱའོ། ། ཇི་ལྟར་ན།
སྔགས་ཀྱི་དོན་དུ་བླ་མས་བསྐུལ་བ་དེ་ལ་སྔགས་ཀྱི་བསྐུལ་བ་སྨྲས་པ་ཡིས། སློབ་མའི་བསམ་པ་ཤེས་བྱ་ལ། གང་འདོད་པ་སྒྲུབ་པའི་སྔགས་ཀྱི་སྦྱིན་པར་བྱའོ། ། དེ་གང་ཞེ་ན། སྔགས་ཀྱི་རྒྱལ་པོའི་ཏིང་ངེ་འཛིན་ཏེ་ལས་དང་རྗེས་སུ་མཐུན་པའི་ལྷའི་རྣལ་འབྱོར་རོ། ། ལྔ་པ་གནས་སྐབས་ཀྱི་གསང་དབང་ནི། ལྷའི་རྣལ་འབྱོར་བྱིན་པའི་རྗེས་དེ་ནས་གསང་བའི་དབང་བསྐུར་བ་དངོས་གྲུབ་ཀྱི་དོན་དུ་ཡང་དག་པར་བརྩམ་པར་བྱའོ། ། དེ་གང་ཞེ་ན། ཁུ་བའམ་ཡང་ན་བཤང་བའང་རུང༌། ཡང་ན་ཞེས་པའི་སྒྲས་བསྡུས་པ་བདུད་རྩི་ལྷག་མ་གསུམ་སྟེ།
ལྔ་པོ་ལ་ཡི་གེ་གསུམ་གྱིས་མངོན་པར་བསྔགས་ནས། ཟས་ཀྱི་ཆོ་ག་བཞིན་དུ་སྦྱང་བ་བྱས་ནས། རྡོ་རྗེའི་བློ་སྟེ་རྡོ་རྗེ་སློབ་དཔོན་གྱིས་སློབ་མ་བཟའ་རུ་གཞུག་པར་བྱའོ། ། གཉིས་པ་ཕན་ཡོན་ནི། དེ་ལས་ཅིར་འགྱུར་ཞེ་ན། འདི་ལྟར་བྱས་པས་མངོན་པར་འདོད་པའི་དངོས་གྲུབ་རྙེད་པར་མི་དཀའོ། ། གསུམ་པ་ལ་སྤྱོད་པའི་རྗེས་སུ་གནང་བ་སྦྱིན་པ་ནི། འབྱུང་བ་བཞིའི་བདག་ཉིད་སྤྱན་ལ་སོགས་པ་རྣམ་པ་འདི་བཞི་ནི་གསང་ཆེན་ཏེ། གང་གི་ཞེ་ན། རྡོ་རྗེ་ཅན་ཏེ་ཐེག་པར་གསར་པ་ལ་ཞུགས་པའི་སྔགས་པ་ཀུན་གྱི་གཞན་ལ་མི་བསྟན་པའི་གསང་བའོ། །
གསང་བ་དེ་གང་ཞེ་ན། སྔགས་ཀྱི་འཁོར་ལོ་སྟེ་དེ་བཞིན་གཤེགས་པ་རྣམས་ཀྱིས་སྤྱན་ལ་སོགས་པའི་བུད་མེད་ཀྱི་གཟུགས་གཟུང་ནས་གནས་སོ། ། ཅིའི་དོན་དུ་ཞེ་ན། སེམས་ཅན་རྣམས་ཀྱི་ཞི་བ་ལ་སོགས་པའི་དོན་བྱེད་པའི་ཕྱིར་རོ། ། དེ་བས་ན་སྤྱན་ལ་སོགས་པར་བྱིན་གྱིས་རླབས་པའི་ཕྱག་རྒྱ་རྣམས་ནི་དེ་བཞིན་གཤེགས་པ་རྣམས་ཀྱི་གཟུགས་གཟུང་བ་ཡིན་པས་དེ་དག་ལོངས་སྤྱོད་ཅིག་ཅེས་པའོ། ། བདུད་རྩི་ལྔ་ལ་སྤྱོད་པའི་རྗེས་གནང་ནི། དེ་ལ་དམ་ཚིག་སྦྱིན་པའི་དུས་སུ། འོག་ནས་འབྱུང་བ་འདི་ནི་རྡོ་རྗེ་ཐུགས་ཀྱི་དཀྱིལ་འཁོར་ཐམས་ཅད་ཀྱི་སྔགས་ཏེ་ལྷ་རྣམས་མཉེས་པར་བྱེད་པའི་གསང་བའོ། ། དེ་གང་ཞེ་ན། གླང་པོའི་ཤ་དང༌།
རྟའི་ཤ་དང༌། ཤ་ཆེན་དག་ཀྱང་རང་ཉིད་ཀྱིས་ནང་གི་སྦྱིན་སྲེག་གི་ཚུལ་དུ་བྱ་ཞིང༌། སྔགས་ཏེ་ལྔ་རྣམས་ཀུན་ལ་སྦྱིན་སྲེག་དང་གཏོར་མའི་ཚུལ་གྱིས་འབུལ་བར་བྱའོ། ། དེ་ལྟར་བྱས་ན་མགོན་པོ་མཉེས་པས་འདོད་པའི་འབྲས་བུ་སྩོལ་བར་འགྱུར་རོ། ། ཚོགས་ཀྱི་འཁོར་ལོའི་བྱ་བའི་རྗེས་གནང་ནི་དབང་བསྐུར་ཐོབ་པའི་རྡོ་རྗེ་སློབ་མ་ལ། རྡོ་རྗེ་སློབ་དཔོན་མཁས་པས་དཀྱིལ་འཁོར་ཏེ་ཚོགས་ཀྱི་འཁོར་ལོ་ཉིན་རེའམ་ཟླ་བ་རེའམ། ཐ་མ་ལ་ལོ་རེ་བྱ་བའི་ཚུལབ་སྟན་ཅིང་ལུང་འབོགས་པར་བྱའོ། ། ཚོགས་ཀྱི་འཁོར་ལོ་ཇི་ལྟ་ཞེ་ན། བཤང་གཅི་ལ་སོགས་པ་བདུད་རྩི་ལྔ་དང༌། གླང་པོ་ལ་སོགས་པའི་ཤ་ལྔ་དང༌།
འཇིག་རྟེན་གྱི་བཟའ་བར་བྱ་བ་དང༌། བཏུང་བར་བྱ་བ་གྲགས་པ་དག་དང༌། རྡོ་རྗེ་གསང་བའི་གནས་ཀྱིས་ཏེ། དབང་པོ་གཉིས་མཉམ་པར་སྦྱོར་བ་དང༌། གླུ་དང་གར་ལ་སོགས་པ་འདི་དག་གི་རྣལ་འབྱོར་ཕོ་མོ་ལྷན་ཅིག་ཏུ་འདུས་ནས་ལོངས་སྤྱོད་པ་འདི་ནི་ཚོགས་ཀྱི་འཁོར་ལོའོ། ། བདུད་རྩི་ལ་སོགས་པ་ལ་སྤྱོད་པའི་དུས་སུ། སྔགས་རྣམས་ཀུན་གྱི་དང་པོ་ཡི་གེ་ཨོཾ་གྱིས་སྦྱང་བ་དང༌། ཨཱཿཡིས་རྟོགས་པར་བྱས་པ་སོགས་བསྒོམས་ནས་དེ་མ་ཐག་ཏུ་མངོན་སུམ་དུ་འབར་བར་འགྱུར་རོ། ། ཞེས་བཅོམ་ལྡན་འདས་སྔགས་ཀྱི་རིག་པའི་སྐྱེས་བུ་ཆེན་པོ་རྡོ་རྗེ་འཆང་གིས་དེ་སྐད་ཅེས་བཀའ་བསྩལ་ཏོ། ། བཞི་པ་རིག་པ་འཛིན་པའི་དངོས་གྲུབ་སྒྲུབ་པའི་ཆོ་ག་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དབང་བསྐུར་བ་ལས་གཞན་པའི་དངོས་གྲུབ་སྒྲུབ་པའི་ཐབས་ཀྱང་ཡོད་དམ་ཞེ་ན། ཞི་བ་ལ་སོགས་པའི་དངོས་གྲུབ་ཕྲ་མོ་ཐམས་ཅད་སྒྲུབ་པ་དང༌། དམ་ཚིག་ཆེན་པོ་སྟེ་རི་ལུ་ལ་སོགས་པའི་དངོས་གྲུབ་ཆེན་པོ་བརྒྱད་སྒྲུབ་པ་ལ་ཡང་དབང་བསྐུར་ལ་བརྟེན་དགོས་ཀྱི་གཞན་གྱིས་མ་ཡིན་ལ། རབ་ཏུ་འབད་པས་བསྒྲུབ་པར་བྱ་བའི་སངས་རྒྱས་ཀྱི་བྱང་ཆུབ་རང་ཉིད་དེ་ཕྱག་རྒྱ་ཆེན་པོ་དག་ཀྱང༌། དབང་བསྐུར་བའི་ཐབས་ཀྱིས་བསྒྲུབ་པར་བྱ་ཡི། གཞན་གྱིས་ནི་མ་ཡིན་ནོ། ། དེ་ཉིད་གསལ་བར་བྱེད་པ་ནི།
མི་སྣང་བ་དང༌། སྟོབས་དང༌། བརྩོན་འགྲུས་དང༌། རྡོ་རྗེ་སྟེ་རྒྱལ་པོ་ལ་སོགས་པ་བསྒྲུབ་བྱ་དཀའ་བ་དགུག་པ་དག་ཀྱང་དབང་བསྐུར་བའི་ཐབས་ཀྱིས་སྒྲུབ་དགོས་ན། རྡོ་རྗེའི་སྐུའི་སྟེ་རྡོ་རྗེ་འཆང་ཆེན་པོའི་བཀའ་བཞིན་དུ་དཀྱིལ་འཁོར་དུ་ཞུགས་པའི་སྒྲུབ་པ་པོ་ཐམས་ཅད་ཀྱིས་ཐམས་ཅད་འགྲུབ་ཀྱི་གཞན་གྱིས་མ་ཡིན་ནོ། ། གཉིས་པ་རྒྱས་པར་བཤད་པ་ལ། བཅུ་ཡོད་པའི་རི་ལུའི་སྒྲུབ་པ་ནི། དེ་ཡང་སྤྱོད་པའི་དམ་ཚིག་ཏུ་བསྟན་ཏེ། བཤང་གཅི་ལ་སོགས་པའི་བདུད་རྩི་ལྔ་དང༌། ཤ་ཆེན་ལ་སོགས་པ་ཤ་ལྔ་ཆ་མཉམ་པར་བྱས་ནས་སུ་ཕྱེ་མར་བྱས་ཏེ།
ནག་པོའི་ཚེས་བརྒྱད་བཅུ་བཞི་ལ། རི་ལུ་བྱས་པ་གྲིབ་མ་ལ་སྐམས་ན། ཁམ་ཕོར་ཏེ་པདྨའི་སྣོད་ཁ་སྦྱར་མ་བྱས་པར་ལ་བཞག་ནས་ཉིན་རེ་བཞིན་རེ་རེ་བཟའོ། ། དེས་ཅིར་འགྱུར་ཞེ་ན། སངས་རྒྱས་ཏེ་གྲུབ་ཐོབ་རྣམས་དང་ལྷན་ཅིག་འཁོད་པ་སྟེ་དེ་དང་འདྲ་བར་ཚེའི་དངོས་གྲུབ་ཐོབ་པར་འགྱུར་རོ། ། གཉིས་པ་མངག་གཞུག་པ་སྒྲུབ་པ་ལ་གཉིས་ཏེ། བསྡུས་པའི་དོན་དང༌། ཚིག་གི་དོན་ནོ། ། དང་པོ་ལ་གཉིས་ཏེ། འཇིག་རྟེན་པའི་མངག་གཞུག་སྒྲུབ་པ་དང༌།
འཇིག་རྟེན་ལས་འདས་པའི་མངག་གཞུག་སྒྲུབ་ཚུལ་ལོ། ། དང་པོ་ནི། ནམ་མཁའི་དབུས་སུ་ཧྲི་དམར་པོ་འོད་ཟེར་འཕྲོ་བ་བསྒོམས་ནས། དེ་ནས་ཡེ་ཤེས་ཀྱི་འཁོར་ལོ་ནམ་མཁའི་ཁམས་གང་བར་བསྒོམ་ཞིང༌། དེ་རྣམས་ཀྱི་གནས་གསུམ་ནས་ཨ་ཁཾ་དྷཱིཿགསུམ་སྤྱན་དྲངས་ནས་ཧྲི་ལ་ཐིམ་པས་དེ་ཡོངས་སུ་གྱུར་པ་ལས། གནོད་སྦྱིན་གྱི་གཙོ་བོ་གང་བ་བཟང་པོ་སོགས་བསྒོམས་ནས། གནས་གསུམ་བྱིན་གྱིས་བརླབས་ནས་ལས་ལ་སྦྱར་རོ། ། གཉིས་པ་ནི། ཧྲི་ལ་ཡི་གེ་གསུམ་བསྟིམ་པ་ཡན་ཆད་དེ་བཞིན་བྱས་ལ། ཧྲིའི་འོད་ཟེར་གྱིས་ཐུགས་ཀྱི་ལྷ་ཚོགས་སྤྱན་དྲངས་ཏེ་ཧྲི་ལ་བསྟིམ་པ་ཡོངས་སུ་གྱུར་པའི་དྷཱིཿལས་གནོད་མཛེས་སུ་བསྒོམས་ལ།
ཧྲིའི་འོད་ཟེར་གྱིས་གསུང་གི་ལྷ་ཚོགས་སྤྱན་དྲངས་ཏེ་བསྟིམ་པ་ལས་བྱུང་བའི་ཨ་ལས་རྟ་མགྲིན་དུ་བསྒོམས་ལ། ཧྲིའི་འོད་ཟེར་གྱིས་སྐུའི་ལྷ་ཚོགས་སྤྱན་དྲངས་ཏེ་བསྟིམ་པ་ལས་བྱུང་བའི་ཁཾ་ལས་གཤིན་རྗེ་གཤེད་དུ་བསྒོམས་ལ། སྐུ་གསུང་ཐུགས་བྱིན་གྱིས་བརླབས་ཏེ་བཀའ་བསྒོའོ། ། ལྷའི་རྣལ་འབྱོར་ནི་མི་བསྐྱོད་པ་ལ་གནས། མངག་གཞུག་པ་གནོད་མཛེས་སུ་བསམ་པ་དང༌། སྣང་བ་མཐའ་ཡས་ལ་གནས་པས་རྟ་མགྲིན་དང༌། རྣམ་སྣང་གི་སྦྱོར་བ་ལ་གནས་པས་མངག་གཞུག་པ་གཤིན་རྗེ་གཤེད་བསམ་མོ། ། ཁྱད་པར་གྱི་གདན་ཉི་མ་དང་པདྨའི་དཀྱིལ་འཁོར་བསྒོམ་མོ། ། དེ་འཇིག་རྟེན་པའི་མངག་གཞུག་པ་ནི་ཐུན་མོང་གི་དངོས་གྲུབ་སྒྲུབ་པར་བྱེད་ལ། འཇིག་རྟེན་ལས་འདས་པ་ནི་མཆོག་གི་དངོས་གྲུབ་སྒྲུབ་པར་བྱེད་དོ། །
གཉིས་པ་ཚིག་གི་དོན་ལ་གཉིས་ཏེ། རྒྱས་པར་བཤད་པ་དང༌། མཇུག་བསྡུ་བའོ། ། དང་པོ་ལ་གཉིས་ཏེ། དངོས་ཀྱི་དོན་དང༌། ཕན་ཡོན་ནོ། ། དང་པོ་ལ་བཞི་སྟེ། མངག་གཞུག་པ་བསྐྱེད་པ་དང༌། བཀའ་བསྒོ་བ་དང༌། བསྐུལ་བ་དང༌།
གནས་བསྟན་པའོ། ། དང་པོ་ནི། དངོས་གྲུབ་ཀྱི་གནས་སྐབས་དེ་ལ་འོག་ནས་བཤད་པ་འདི་ནི། གསང་བ་ཐམས་ཅད་ཀྱི་རྡོ་རྗེ་ནི་གནོད་མཛེས་ཀྱི་གཙོ་བོ་རྣམས་སོ། ། དེ་ཉིད་བཀའ་ནོད་པས་ན་མངག་གཞུག་པའོ། ། དེ་རྣམས་རབ་ཏུ་སྒྲུབ་པའི་ཚིག་ནི་ཐབས་ཀྱི་མཆོག་གོ ། དེ་ཡང་སྐུ་གསུང་ཐུགས་ཀྱི་རྡོ་རྗེ་གསུམ་གང་རུང་གི་ཏིང་ངེ་འཛིན་ལ་གནས་ནས། ལས་རྒྱལ་མཆོག་ལ། བསྐྱེད་པའི་ས་བོན་ནི་ཧྲི་ཡིག་དམར་པོ་འབར་བ་འོད་བཟང་པོ་ནི་འོད་ཟེར་ལྔ་ཀུན་ནས་འཁྲིགས་པ། རྡོ་རྗེ་སྟེ་ནམ་མཁའི་དབུས་སུ་གནས་པ་བསམ་མོ། །
དེ་ནས་རང་གི་ཏིང་ངེ་འཛིན་སེམས་པའི་འོད་ཟེར་གྱིས་སངས་རྒྱས་མི་བསྐྱོད་པ་ལ་སོགས་པ་ནས་ཁྲོ་བོའི་མཐར་ཐུག་ཀུན་གྱིས་ནམ་མཁའི་ཁམས་ཡོངས་སུ་གང་བར་རྣམ་པར་བསྒོམ། སངས་རྒྱས་སོགས་དེའི་སྐུ་གསུང་ཐུགས་ཀྱི་གནས་ཏེ། སྐུ་གསུང་ཐུགས་ཀྱི་ས་བོན་ཨ་ཁཾ་དྷཱིཿསྔགས་ཀྱི་ཡི་གེ་ཧྲིཿདེར་ནི་དབབ་ཅིང་བསྟིམ་པར་བྱའོ། ། མངག་གཞུག་པ་བསྐྱེད་པ་དེ་ལ་འོག་ནས་བཤད་པ་འདི་ནི་སྐུ་གསུང་ཐུགས་ཀྱི་སྔགས་རྡོ་རྗེའི་གསང་བར་གྱུར་པར་བྱིན་གྱིས་རློབ་པའི་གནས་ཏེ་ས་བོན་ནོ། ། དེ་གང་ཞེ་ན། གསུང་གི་ས་བོན་ཨཱཿསྐུའི་ས་བོན་ཁཾ་དང༌། ཐུགས་ཀྱི་ས་བོན་དྷཱིའོ། ། དེ་ལ་གསུང་རྡོ་རྗེའི་དཀྱིལ་འཁོར་ཧྲི་ལ་བསྟིམ་པས། ཨར་གྱུར་པ་ལས་རྟ་མགྲིན། སྐུ་རྡོ་རྗེའི་དཀྱིལ་འཁོར་ཧྲི་ལ་བསྟིམ་པས་ཁཾ་དུ་གྱུར་པ་ལས་གཤིན་རྗེ་གཤེད།
ཐུགས་རྡོ་རྗེའི་དཀྱིལ་འཁོར་ཧྲི་ལ་བསྟིམས་པས་དྷཱིར་གྱུར་པ་ལས་གནོད་མཛེས་བསྐྱེད་ནས། ཇི་ལྟར་འདོད་པའི་ལས་ལ་སྦྱར་རོ། ། འོ་ན། ཟློས་པ་པོ་གང་གིས་མངག་གཞུག་པ་གང་སྒྲུབ་ཅེ་ན། མི་བསྐྱོད་པའི་རྣལ་འབྱོར་པས་ཕྱག་ན་རྡོ་རྗེ་སྟེ། མི་བསྐྱོད་པ་དང་མཚུངས་པའི་གཟུགས་ཆེན་པོ་གནོད་མཛེས་དང༌། འོད་དཔག་ཏུ་མེད་པའི་རིགས་ཅན་གྱིས་ཕྱག་ན་པདྨོ་སྟེ་འོད་དཔག་མེད་དང་མཚུངས་པའི་འོད་ཆེན་པོ་དང་ལྡན་པ་རྟ་མགྲིན་དང༌། རྣམ་སྣང་གི་རིགས་ཅན་གྱིས། གཞན་གྱིས་མི་ཐུབ་པ་ནི་རྣམ་སྣང་སྟེ། དེ་ལས་བྱུང་བའི་གཟུགས་ཆེན་པོ་གཤིན་རྗེ་གཤེད་དག་བསྒོམས་ནས་གསང་བའི་གནས་ཏེ་འཆད་བཞིན་པའི་ཆོ་གས་བཀའ་བསྒོ་བ་ལ་བཞག་གོ །
གཉིས་པ་ནི། དེ་ལ་འཆད་བཞིན་པ་འདི་ནི། རྡོ་རྗེ་གསང་བ་སྟེ་ཁྲོ་བོ་གསུམ་པོ་རྣམས་ཀྱི་གནས་ཏེ་བཀའ་བསྒོ་བ་ལ་སྦྱར་བའོ། ། དེ་གང་ཞེ་ན། མི་གཡོ་བའི་ཕྱིར་མི་བསྐྱོད་པ་སྟེ། དེའི་སྤྲུལ་པ་ཡིན་པས་འདིར་གནོད་མཛེས་ལ་མི་བསྐྱོད་པ་ཞེས་བརྗོད་དོ། ། དེ་ཉི་མའི་དཀྱིལ་འཁོར་གྱི་དབུས་སུ་གནས་པར་བྱས་ནས། རྡོ་རྗེ་གསང་བའི་གནས་བཀའ་བསྒོ་བ་ལ་སྦྱར་བ་རབ་ཏུ་བརྟག་གོ ། ཚེ་དཔག་མེད་པའི་རྡོ་རྗེ་ཆེ་ནི་རྟ་མགྲིན་ཏེ་པདྨ་དང་ཉི་མའི་དཀྱིལ་འཁོར་ལ་གནས་ཏེ་བཀའ་བསྒོ་ལ་སྦྱར་རོ། ། རྡོ་རྗེ་རྣམ་པར་སྣང་མཛད་ནི་མངག་གཞུག་པ་གཤིན་རྗེ་གཤེད་དེ་སྔ་མ་དེ་བཞིན་དུ་པདྨ་དང་ཉི་མའི་དཀྱིལ་འཁོར་ལ་གནས་ཏེ་བཀའ་བསྒོ་ལ་སྦྱར་རོ། །
འདིར་འགྲེལ་པར་ཆག་འགྱུར་ལས། གསུང་དང་ཐུགས་ཀྱི་རིགས་ཀྱི་གདན་ལ་པདྨ་དང་ཉི་མ་ཞེས་འབྱུང༌། འགྱུར་ཁ་ཅིག་ལས། གཤིན་རྗེ་གཤེད་ཀྱི་གདན་ལ་ཟླ་བ་དང་ཉི་མ་ཞེས་འབྱུང་ངོ༌། ། གསུམ་པ་བསྐུལ་བ་ལ་གཉིས་ཏེ། གཙོ་བོས་བསྐུལ་བ་དང༌། འཁོར་གྱིས་བསྐུལ་བའོ། ། དང་པོ་ནི། བསྐུལ་བར་བྱ་ཞེས་དྲང་ངོ༌། ། གང་ལ་ན།
འོད་ཆེན་ཏེ་མཐུ་ཆེན་པོ་དང་ལྡན་པའི་མངག་གཞུག་པ་རྣམས་ལའོ། ། གང་གིས་ན། འགྲོ་བར་འདོད་པའི་སྡུག་བསྔལ་གྱི་ཁུར་དང་ལྡན་པའི་སྡུག་བསྔལ་ཆེན་པོས་ཏེ། མི་བསྐྱོད་པ་ལ་སོགས་པའི་རིགས་གསུམ་པོས་སོ། ། ཐབས་གང་གིས་ན། སྙིང་པོས་སོ། ། དགོས་པ་ནི། དངོས་གྲུབ་སྩོལ་བར་བྱ་བའི་ཕྱིར་དུའོ། ། བསྐུལ་བར་བྱེད་པའི་སྙིང་པོ་གང་ཞེ་ན། འོག་ནས་འབྱུང་བ་འདི་ནི་རྡོ་རྗེ་སྟེ་རྣམ་སྣང་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་ནི་ཐུགས་སོ། །
དེ་བསྐུལ་བ་ནི། མངག་གཞུག་པའི་ཁྲོ་བོ་གསུམ་ལ་བཀའ་བསྒོ་བའི་ཕྱིར་རོ། ། ཨོཾ་ནི་བསྐུལ་བའི་ཕྱིར་བཀའ་བསྒོ་བའི་ཚིག་གོ ། འདིར་རྒྱ་དཔེ་ལས་ཨཾ་ཞེས་འབྱུང་ངོ༌། ། གཉིས་པ་ནི་གཙོ་བོས་མངག་གཞུག་པ་ལ་བསྐུལ་ནས་འཁོར་ཁྲོ་བོ་རྣམས་ཀྱིས་ཀྱང་བསྐུལ་བ་ནི། མདུང་རྩེ་ཆེས་ནི་རྩེ་གསུམ་འཛིན་པས་དང༌། རྡོ་རྗེ་ཆེས་ནི་རྡོ་རྗེ་འཛིན་པས་དང༌། ལྕགས་ཀྱུ་དང༌། སྣ་ཚོགས་པའི་མཚོན་ཆ་ཐོགས་པ་རྣམས་དང༌། མཆོག་རྣམས་ཏེ་དེ་བཞིན་གཤེགས་པ་དང་མི་ཕྱེད་པའི་འཁོར་རྣམས་ཀྱིས་བསྐུལ་བར་བྱའོ། །
ཇི་ལྟར་ན། རྒྱུད་འདི་ཉིད་དུ་བཤད་པའི་ཆོ་གའི་རིམ་པ་བཞིན་བྱས་པས་སོ། ། དེས་ཅིར་འགྱུར་ཞེ་ན། སངས་རྒྱས་ཏེ་སྒྲུབ་པ་པོ་རྣམས་ཀྱི་བྱང་ཆུབ་སྟེ་འདོད་པའི་དོན་རབ་ཏུ་འགྲུབ་བོ། ། བཞི་པ་སྒྲུབ་པའི་གནས་བསྟན་པ་ནི། ཉམས་དགའ་ཞེས་སོགས་ཏེ། སངས་རྒྱས་ཉིད་ནི་བསྒྲུབ་པར་བྱ་བའི་མངག་གཞུག་པ་སྟེ་ཐོབ་པར་འགྱུར་ཞེས་པ་ནི་འགྲུབ་ཅེས་པའི་དོན་ནོ། ། ལྷག་མ་རྣམས་ནི་གོ་སླའོ། ། གཉིས་པ་ཕན་ཡོན་ནི། རི་རབ་སུམ་ཅུ་རྩ་དྲུག་གི་རྡུལ་ཕྲ་རབ་ཇི་སྙེད་ཡོད་པའི་མངག་གཞུག་པ་འཁོར་གྱི་ཚོགས་དང་བཅས་པ་དེ་དག་རྣམས་བྱང་ཆུབ་རྡོ་རྗེ་ཅན་ཏེ་སྒྲུབ་པ་པོའི་བཀའ་ཉན་ཅིང་གནས་པ་གྲུབ་པར་འགྱུར་རོ། །
ཕན་ཡོན་གཞན་ཡང་བསྟན་པ་ནི། ཕྱོགས་བཅུའི་སངས་རྒྱས་ཐམས་ཅད་ཀྱི་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་དུ་འགྲོ་བར་འགྱུར་ཞིང༌། སངས་རྒྱས་རྣམས་ལས་རྡོ་རྗེ་འཆང་ཐོབ་པའི་རྒྱུ་ཟབ་མོའི་ཆོས་རྫོགས་པའི་རིམ་པ་ཐོས་པར་འགྱུར་ཞིང༌། སངས་རྒྱས་ཀྱི་ས་རྡོ་རྗེ་འཆང་ཡང་ཐོབ་པར་ཡང་འགྱུར་རོ། ། དམ་ཚིག་རྡོ་རྗེ་བཞད་པ་ཆེན་པོ་ནི་རྡོ་རྗེ་འཆང་སྟེ། དེས་དེ་སྐད་ཅེས་བཀའ་བསྩལ་ཏོ། ། གཉིས་པ་མཇུག་བསྡུ་བ་ལ་གཉིས་ཏེ། བཀའ་བསྒོ་བའི་དམ་ཚིག་བཞི་དང༌། ཕན་ཡོན་གསལ་བར་བསྟན་པའོ། ། དང་པོ་ནི།
དེ་ལ་འོག་ནས་བཤད་པ་འདི་ནི། འཇིག་རྟེན་དང་འཇིག་རྟེན་ལས་འདས་པའི་མངག་གཞུག་པ་ཐམས་ཅད་ཀྱིས་སྦ་བར་བྱ་བས་ན་གསང་བ། རྡོ་རྗེ་སེམས་དཔའ་ཉེ་བར་བསྟན་བྱར་གྱུར་པས་རྡོ་རྗེ་གསང་ཆེན་ནོ། ། དེ་གང་ཞེ་ན། རྡོ་རྗེ་སེམས་དཔའ་ནི་མི་བསྐྱོད་པའོ། ། ཡེ་ཤེས་ཆེ་ནི་ཐུགས་ཏེ་དེ་བསྐྱེད་པར་བྱེད་པ་ཡི་གེ་ཧཱུྃ་ངོ༌། ། གསུང་གི་རྡོ་རྗེ་ནི་འོད་དཔག་མེད་དོ། ། འཛིན་པ་ནི་དེ་བསྐྱེད་པར་བྱེད་པ་ཡི་གེ་ཨཱཿའོ། ། སྐུ་རྡོ་རྗེ་ནི་རྣམ་པར་སྣང་མཛད་དོ། ། འགོད་པ་ཆེ་ནི་དེ་བསྐྱེད་པར་བྱེད་པའི་ཡི་གེ་ཨོཾ་མོ། །
ཡི་གེ་གསུམ་པོ་དེ་དག་གིས་མངག་གཞུག་པ་རྣམས་བསྐྱེད་པ་ནས་བརྩམས་ཏེ། རྟག་ཏུ་སྟེ་དུས་ཐམས་ཅད་དུ་བསྐུལ་བ་དང་བྱིན་གྱིས་བརླབ་པ་བྱའོ། ། མངག་གཞུག་པ་སྒྲུབ་པའི་ཡུལ་དེ་ལ་འོག་ནས་འབྱུང་བ་འདི་ནི་ཡེ་ཤེས་རྡོ་རྗེ་སྟེ་དེ་བཞིན་གཤེགས་པའོ། ། འཁོར་ལོ་ནི་དེའི་ཚོགས་ཏེ། དེ་རྣམས་ཀྱིས་བྱས་པའི་སྔགས་ཀྱི་དམ་ཚིག་གི་གནས་སྐབས་རྣམ་པ་བཞི་སྟེ། དམ་ཚིག་ནི་རྡོ་རྗེ་འཆང་ཆེན་པོའི་བཀའོ། ། བསྐུལ་བ་ནི་ཨོཾ་ཨཱཿཧཱུྃ་བཟླས་ཤིང༌། འདི་གྱིས་ཤིག་ཅེས་གོ་བར་བྱེད་པའོ། ། དམ་ཚིག་གཏོང་བ་ནི་རྡོ་རྗེ་འཆང་གི་བཀས། ཞི་བ་ལ་སོགས་པའི་དངོས་གྲུབ་ཀྱི་བྱ་བ་རྣམས་ལ་ཤནྟིཾ་ཀུ་རུ་ཞེས་པ་ལ་སོགས་པས་གཏོང་ཞིང་སྦྱོར་བའོ། །
དམ་ཚིག་བོད་པ་ཞེས་པ་ལ། དམ་ཚིག་ནི་བསྒྲུབ་བྱའི་དོན་དངོས་གྲུབ་རྣམས་སོ། ། བོད་པ་ནི་དེའི་ཆེད་དུའོ། ། ཡི་གེ་གསུམ་དང་ལྷའི་མིང་དང་ཤནྟིཾ་ཀུ་རུ་ཞེས་སོགས་ཀྱི་སྤེལ་ཚིག་སྦྱར་ནས་བཀའ་བསྒོ་བའོ། ། དམ་ཚིག་འཆིང་བ་ཞེས་པ་ལ། དམ་ཚིག་ནི་དངོས་གྲུབ་སྒྲུབ་པའི་བྱ་བའོ། ། འཆིང་བ་ནི་བྱ་བ་དེ་ལ་བཙན་ཐབས་སུ་སྦྱར་བའོ། ། འདི་ལ་བཤད་པ་སྣ་ཚོགས་སྣང་ཡང༌། ཆག་གིས་འཆད་པ་ཉིད་དགོངས་པར་མངོན་ནོ། ། གཉིས་པ་ནི།
མངག་གཞུག་པ་གྲུབ་པའི་ཚེ་དེས་ཅི་ཞིག་བྱེད་ཅེ་ན། གཟུགས་ལ་སོགས་པའི་ཐོགས་བཅས་ཀྱི་ཆོས་རྣམས་རྣམ་པར་སྤངས་པ། ནམ་མཁའི་དབྱིངས་རྒྱ་ཆེ་ཞིང་དག་པ་ཡང༌། སྒྲུབ་པ་པོས་བསྐུལ་ན། གཟུགས་ཅན་གྱི་གོང་བུའི་ཚུལ་གྱིས་གནས་ཤིང༌། རྡོ་རྗེ་ལྟར་སྲ་ཞིང་རྨད་དུ་བྱུང་བའི་གཟུགས་ཅན་དུ་མངག་གཞུག་པ་རྣམས་ཀྱིས་བྱེད་པར་འགྱུར་ན། གཞན་ལྟ་ཅི་སྨོས་ཞེས་ཧ་ཅང་ཐལ་བས་གསུངས་སོ། ། མི་བསྐྱོད་པ་ལ་སོགས་པའི་སངས་རྒྱས་ཐམས་ཅད་བུ་གཅིག་པ་ལྟར་ཉེ་བར་གནས་པ་རྡོ་རྗེ་སེམས་དཔའ་ཆེན་པོས་དེ་སྐད་ཅེས་བཀའ་བསྩལ་ཏོ། ། གསུམ་པ་རྒྱལ་པོ་སོགས་དབང་དུ་བྱ་བ་ལ་བསྡུས་པའི་དོན་ནི། གལ་ཏེ་དེ་དག་དབང་དུ་བྱ་བར་འདོད་ན།
རྣལ་འབྱོར་བཞིས་ལྷག་པའི་ལྷ་གང་རུང་དུ་བསྐྱེད་ནས། དེ་འོད་གསལ་དུ་བཅུག་སྟེ། ཡང་འོད་གསལ་ལས་སྐད་ཅིག་གིས་ལངས་ནས། འཇམ་དཔལ་གྱི་ཏིང་ངེ་འཛིན་གཉིས་ལ་གནས་ནས། ལས་རྒྱལ་མཆོག་ལ་ཏིང་ངེ་འཛིན་སེམས་དཔའ་ལས་འོད་ཟེར་སྤྲོས་པའི་སྒོ་ནས་བསྒྲུབ་བྱའི་གནས་ལྔར་བསྣུན་པར་བྱས་ཏེ། རྐང་པ་གཉིས་པ་དྲེགས་བྱེད་ཀྱི་མདའ་ཧ་སྤྲོས་པས་བསྒྲུབ་བྱའི་དྲེགས་པ་འཇོམས། གསང་གནས་སུ་རྨོངས་བྱེད་ཀྱི་མདའ་ཨ་སྤྲོས་པས་རྨོངས་སུ་འཇུག ལྟེ་བར་ཀུན་ཏུ་རྨོངས་བྱེད་ཀྱི་མདའ་སྭ་སྤྲོས་པས་ཀུན་ཏུ་རྨོངས་པར་བྱས། སྤྱི་བོར་བརྒྱལ་བར་བྱེད་པའི་མདའ་ཨོཾ་སྤྲོས་པས་བརྒྱལ་དུ་གཞུག སྙིང་ཁར་སེམས་གསོད་པར་བྱེད་པའི་མདའ་ཧཱུྃ་སྤྲོས་པས་སྔངས་ཤིང་སྐྱབས་མེད་པ།
བརྒྱལ་ཞིང་རྨོངས་པར་བསྒོམས་ན། ཟླ་བ་ཕྱེད་ལ་སོགས་པས་འགྲུབ་པར་འགྱུར་རོ། ། ཚིག་གི་དོན་ནི། སངས་རྒྱས་ཏེ་བསྟན་བཅོས་ཤེས་པའི་པཎྜི་ཏ་སོགས་དང༌། རྡོ་རྗེ་སེམས་དཔའ་སྟེ་བློ་བརྟན་པའི་རྒྱལ་པོ་ལ་སོགས་པའང་རུང༌། གལ་ཏེ་དབང་དུ་བྱ་བར་འདོད་ན། རྡོ་རྗེ་གསུམ་མཆོག་འཛིན་པ་སྟེ། སྐུ་གསུང་ཐུགས་དབྱེར་མེད་པའི་ངོ་བོ་ཉིད། འཇམ་དཔལ་ཆེན་པོའི་སྐུ་སྦ་བར་བྱ་བས་ན། གསང་བ་ཆེན་པོ་སྟེ་འོག་ནས་འབྱུང་བ་འདི་བསམ་ཞིང་བསྒོམ་མོ། །
ཇི་ལྟར་ན། ནམ་མཁའི་རྡོ་རྗེའི་དབུས་སུ་གནས་པ་སྟེ། སྐད་ཅིག་གིས་འོད་གསལ་ལས་བྱུང་བའི་འཇམ་པའི་རྡོ་རྗེ་སྟོབས་ཆེན་པོ་དང་ལྡན་པ་བསམས་ལ། དེའི་ཏིང་ངེ་འཛིན་སེམས་དཔའི་འོད་ཟེར་ལས་དེ་བཞིན་གཤེགས་པ་ལྔའི་ས་བོན་ཧཱུྃ་དང་ཨོཾ་ལས་བྱུང་བའི་མདའ་རབ་ཏུ་འཕེན་པའི་སྦྱོར་བ་ཡིས། དབུ་རྒྱན་རྩེ་མོ་སྟེ་བསྒྲུབ་བྱ་མཆོག་ལའང་དག་པར་སྤྲོ་བར་བྱའོ། ། ཚུལ་ཇི་ལྟར་ཞེ་ན། བསྒྲུབ་བྱའི་སྙིང་ཁ་དང༌། སྤྱི་བོ་དང༌། ལྟེ་བ་དང༌། གསང་བ་དང༌།
རྐང་པ་སྟེ་གནས་ལྔ་དག་ཏུ་དབབ་པར་བསྒོམ་པར་བྱའོ། ། སུ་ཞིག་གིས་ན། སྔགས་ཏེ་ས་བོན་ལྔ་ཤེས་པའི་སྔགས་པས་སོ། ། བསམ་པ་ཇི་ལྟ་བུས་ཤེ་ན། རྡོ་རྗེ་ཁྲོ་བོས་ཏེ་ལྷག་པའི་བསམ་པ་བརྟན་པས་སོ། ། དེ་ལྟར་ས་བོན་ལྔའི་མདའ་ལྔ་འཕངས་པས། བསྒྲུབ་བྱ་སྔངས་ཤིང་བརྒྱལ་བར་བསྒོམ་པར་བྱའོ། ། སུ་ཞིག་གིས་ན། བྱིས་པ་ནི་འཇམ་པའི་དབྱངས་ཏེ། དེ་ལ་སེམས་པར་བྱེད་པའི་བློ་དང་ལྡན་པ་དེ་ནི་བྱིས་པའི་བློ་ཅན་ཏེ།
སྒྲུབ་པ་པོ་གྲགས་ཆེན་རྣམས་ཀྱིས་སོ། ། དུས་ཇི་ཙམ་གྱིས་འགྲུབ་ཅེ་ན། དབང་དུ་བྱ་བའི་བསམ་གཏན་འདི་ནི་གསང་བའི་བསྐུལ་བ་སྟེ། ནང་ལ་མཆོག་ཏུ་གཞོལ་བ་དག་གིས་ཕྱོགས་གཅིག་སྟེ་ཟླ་བ་ཕྱེད་བསྒོམས་པས་འགྲུབ་བོ། ། ཇི་སྐད་བཤད་པའི་ཆོ་ག་འདི་ནི་སྔགས་རྣམས་ཀུན་གྱི་སྟེ་དེ་བཞིན་གཤེགས་པ་ཐམས་ཅད་ཀྱི་གསང་བར་གསུངས་སོ། ། སུ་ཞིག་གིས་ན་རྡོ་རྗེའི་དོན་གྱི་བློ་སྟེ་རྡོ་རྗེ་འཆང་ཆེན་པོ་ཡིས་སོ། ། བཞི་པ་གདུལ་བྱ་འདུན་པའི་སྦྱོར་བ་ནི། རང་ཟུང་འཇུག་འཇམ་པའི་རྡོ་རྗེའམ། མི་བསྐྱོད་པ་ལ་སོགས་པའི་ཏིང་ངེ་འཛིན་གཉིས་ལ་གནས་ན་ལས་རྒྱལ་མཆོག་ལ། རང་དང་བསྒྲུབ་བྱའི་མདུན་དུ་ནམ་མཁའ་རྡོ་རྗེའི་དབུས་སུ་གནས་པའི་ཧཱུྃ་ཡིག་བསྒོམས་ལ།
དེ་ཡོངས་སུ་གྱུར་པ་ལས་སངས་རྒྱས་ཏེ་ཡེ་ཤེས་ཀྱི་དཀྱིལ་འཁོར་གྱི་བཀོད་པ་མཆོག་ཏུ་གྱུར་པར་བསམ་པར་བྱ་ཞིང༌། རྡོ་རྗེ་སྔགས་ཏེ་ཡི་གེ་ཨོཾ་དང་ཧཱུྃ་ལ་སོགས་པའི་ས་བོན་ལྔ་གནས་ལྔར་བཀོད་པའི་སྒོ་ནས་བསྒྲུབ་བྱ་རྣམས་རྡོ་རྗེ་གསུམ་ལ་སོགས་པའི་དེ་བཞིན་གཤེགས་པར་རབ་ཏུ་བསྒོམ་མོ། ། དེ་དག་གི་མིག་གི་གནས་སུ་ཡི་གེ་ཨོཾ་འོད་རབ་ཏུ་འཕྲོ་བ་བསམས་ནས། ནམ་མཁའི་ཁོངས་ན་བཞུགས་པའི་དེ་བཞིན་གཤེགས་པ་འདི་དག་མཐོང་བར་ཤོག་ཅིག་ཅེས་བྱིན་གྱིས་བརླབས་པའི་ཆོ་གས་བསྟན་པར་བྱའོ། ། དེ་ལྟར་བྱས་ན་སྔགས་རྣམས་ཀུན་གྱི་སྟེ། དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་ཆེན་པོའི་གཟུགས་སྐུ་གསུམ་གྱི་རྡོ་རྗེ་ཅན་ནམ་མཁར་བཞུགས་པ་རྣམས་མཐོང་ནས་གདུལ་བྱར་འགྱུར་རོ། ། བཞི་པ་བཀྲེས་པ་སོགས་ཞི་བའི་སྦྱོར་བ་ནི། བཀྲེས་སྐོམ་ལ་སོགས་པ་ཉོན་མོངས་པས་ཆེས་གདུངས་པའི་སྒྲུབ་པ་པོས་སྦྱོར་བ་འདི་རྣམས་བསམས་ན། རྡོ་རྗེ་ཐུགས་ཏེ་རྡོ་རྗེ་འཆང་གི་བཀའ་བཞིན་དུ། ལུས་ངག་ཡིད་གསུམ་གྱི་སྡུག་བསྔལ་ཐམས་ཅད་ཞི་བར་འགྱུར་རོ། །
དེའི་སྦྱོར་བ་བསྟན་པ་ནི། རང་ཉིད་རྣམ་པར་སྣང་མཛད་ཀྱི་གཟུགས་ཆེན་པོ། ། གཟུགས་ལ་སོགས་པའི་དོན་རྣམས་ཐམས་ཅད་ཀྱི་འབྱོར་པ་མངའ་བར་བསམས་ལ། ཡི་གེ་བཾ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་ཡོངས་སུ་རྫོགས་པའི་རྣམ་པ། བདུད་རྩིའི་ཐིགས་པ་འབབ་པ། ཁར་གནས་པ་སྟེ་རྐན་གྱི་དབུས་སུ་ཆུད་པར་བསམས་ལ། དེ་ནས་ཡི་གེ་ཨོཾ་དཀར་པོ་ལྕེ་ལ་འདུག་པ། ཡི་གེ་བཾ་ལས་བདུད་རྩིའི་ཐིགས་པ་འཛག་པའི་ནང་དུ་འཇུག་པར་བསམ། བསམ་གཏན་དེ་ནི་བཟའ་བར་བྱ་བ་ཁ་ཟས་འཕྲོད་མི་འཕྲོད་ཀུན་ཟོས་ཀྱང་ནད་མེད་པའི་གནས་ཏེ་གཞིའོ། ། ཡིད་བཞིན་ནོར་བུ་རྣམ་བརྒྱན་པ། །
ཞེས་པ་ནི། ནད་མེད་པ་དང་བདེ་བ་སོགས་སྟེར་བས་ཡིད་བཞིན་གྱི་ནོར་བུ་ལྟར་མཆོད་པར་བྱ་བ་དང༌། ཉོན་མོངས་པ་ཐམས་ཅད་ཞི་བར་བྱེད་པ་དང༌། དུག་དང་འབྱུང་པོ་སོགས་ཀྱིས་བྱས་པའི་སྡུག་བསྔལ་ཐམས་ཅད་སེལ་བ་དང༌། ཡེ་ཤེས་རྡོ་རྗེ་སྟེ་རྡོ་རྗེ་འཆང་ངོ༌། ། རབ་ཏུ་བསྐུལ་བ་ནི་དེ་བསྐྱེད་པར་བྱེད་པའོ། ། ཡིད་བཞིན་གྱི་ནོར་བུ་སྟེ་དཀོན་མཆོག་དཔལ་གྱི་རང་བཞིན་རྡོ་རྗེ་འཆང་ཆེན་པོས་དེ་སྐད་ཅེས་བཀའ་བསྩལ་ཏོ། ། ལྔ་པ་དཔའ་བོ་རྡོ་རྗེ་ལས་ཐམས་ཅད་སྒྲུབ་པ་ནི། དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་པ་དཔའ་བོ་ཆེན་པོ། རྡོ་རྗེ་སྟེ་དེ་བཞིན་གཤེགས་པ་རྡོ་རྗེ་འཆང་ཆེན་པོས།
རྡོ་རྗེ་བསྒོམས་པའི་ཚིག་གི་མཆོག་སྟེ། དེ་བསྐྱེད་པའི་ས་བོན་གྱི་ཁྱད་པར་རྡོ་རྗེའི་གསུང་ལས་ཕྱུང་ངོ༌། ། ས་བོན་ནི་བཱིཿའོ། །

དཔའ་བོ་རྡོ་རྗེ་ནི་རྡོ་རྗེ་འཆང་ཆེན་པོའི་མིང་གི་རྣམ་གྲངས་ཡིན་ལ། དེ་བཞིན་ཉིད་དང་ས་བོན་དང་སྐུ་རྫོགས་པ་སྟེ། ཆོ་ག་གསུམ་གྱིས་དཔའ་བོ་རྡོ་རྗེ་རིན་འབྱུང་ལྟ་བུར་བསྒོམས་ལ། ཏིང་ངེ་འཛིན་སེམས་དཔའ་བཱིཿསེར་པོ་ལས་དང་ཁ་དོག་མཐུན་པའི་འོད་ཟེར་འཕྲོས་པས། ལས་རྣམ་བཞི་རྩམ་ཞེས་པའི་དོན་ཏེ། དེ་བཞིན་ཉིད་ལས་བྱང་ཆུབ་པ་ནི། ནམ་མཁའི་དབྱིངས་ཀྱི་དབུས་གནས་པར། ། ཞེས་སོ། ། ས་བོན་ལས་བྱང་ཆུབ་པ་ནི་བཱིའོ། ། སྐུ་ཡོངས་སུ་རྫོགས་པ་ལས་བྱང་ཆུབ་པ་ནི། མི་བསྐྱོད་པ་ལ་སོགས་པའི་སངས་རྒྱས་ཀྱི་དཀྱིལ་འཁོར་གྱི་འཁོར་ལོས་ཡོངས་སུ་བསྐོར་བ་འོད་བཟང་པོ་དང་ལྡན་པར་བསམ་མོ། །
ཚུལ་ཇི་ལྟ་བུ་ཞེ་ན། རྡོ་རྗེ་སྐུ་གསུམ་སྟེ་སྐུ་གསུང་ཐུགས་གཅིག་ཏུ་སྦྱོར་བ་ཡིས་བསྐྱེད་དེ། དཔའ་བོ་རྡོ་རྗེ་འདི་ནི་རྣམ་པར་བསམ། དེའི་མཚན་ཉིད་ཇི་ལྟ་བུ་ཞེ་ན། བརྒྱན་རྣམས་ཐམས་ཅད་ཡོངས་སུ་རྫོགས་པ་ནི་སྐྱེས་བུ་ཆེན་པོའི་མཚན་དང་ལྡན་པའོ། ། སེར་པོ་རྡོ་རྗེ་ནི་རིན་ཆེན་འབྱུང་ལྡན་ནོ། ། རྣམ་པར་འགྱིང་བ་ནི་རིན་ཆེན་དེ་ཉིད་ཀྱི་རྣམ་པར་གནས་པའོ། ། ཞི་བའི་ཉམས་དང་ལྡན་པས་ཞི་བ་དང༌། ཐོར་ཚུགས་དང་ལྡན་ཞིང་མི་བསྐྱོད་པའི་དབུ་རྒྱན་ཅན་བསམ་པར་བྱའོ། ། དཔའ་བོ་རྡོ་རྗེ་རིན་ཆེན་འབྱུང་ལྡན་དང་འདྲ་བར་བསྒོམ་ཞེས་པའི་དོན་ནོ། །
དེ་ལྟར་བསྒོམ་པའི་རྗེས་དེ་ནས་ཞི་བ་ལ་སོགས་པའི་ལས་ཐམས་ཅད་བརྩམ་པར་བྱའོ། ། དཔའ་བོ་རྡོ་རྗེ་ནི་རྡོ་རྗེ་འཆང་ཆེན་པོའོ། ། དེའི་རྦ་རླབས་ཀྱི་ཕྲེང་བ་ནི་དེ་འཕྲོ་ཞིང་བསྐྱེད་པ་ཞེས་བྱ་བའི་ཏིང་ངེ་འཛིན་ཏོ། ། དྲུག་པ་སྐུལ་བྱེད་མའི་སྒྲུབ་པ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་ཀུན་ནས་ཏེ་སངས་རྒྱས་ཐམས་ཅད་བསྟོད་པ་ངེས་པར་བསྒྲགས་པ་རྡོ་རྗེ་སྐུལ་བྱེད་མ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། རྡོ་རྗེ་འཆང་ཆེན་པོ་སྐུལ་བྱེད་མ་སྒོམ་པ་ཡོངས་སུ་རྫོགས་པར་བྱེད་པའི་ཚིག་སྟེ་ས་བོན་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། ས་བོན་ནི་ཙུཾ་ཞེས་པའོ། །
བསྡུས་པའི་དོན། རང་མི་བསྐྱོད་པའི་ཏིང་ངེ་འཛིན་ལ་གནས་པས་ཆོ་ག་གསུམ་གྱིས་སྐུལ་བྱེད་མ་དཀར་མོ་ཞལ་གསུམ་ཕྱག་དྲུག་མ་རྡོ་རྗེ་སེམས་དཔའ་ལྟ་བུའི་ཕྱག་མཚན་ཅན་བསྒོམ་ཞེས་པའི་དོན་ནོ། ། ཚིག་དོན་ནི། ནམ་མཁའ་རྡོ་རྗེའི་དབུས་སུ་ཉི་མའི་དཀྱིལ་འཁོར། དེ་ནས་སངས་རྒྱས་སྤྲིན་ཏེ། དེའི་སྟེང་དུ་ས་བོན་བསམས་ལ་རང་གི་ཏིང་ངེ་འཛིན་སེམས་དཔའི་འོད་ཟེར་གྱིས་སྐུལ་བྱེད་མ་རང་གི་འཁོར་གྱི་དབུས་སུ་གནས་པ་སྤྱན་དྲངས་ནས་དེ་ལ་བསྟིམ་མོ། ། དེ་ཡོངས་སུ་གྱུར་པ་ལས་རང་གི་ཕྱག་རྒྱ་སྐུལ་བྱེད་མར་བསམས་ལ། རྡོ་རྗེ་གསུམ་མཆོག་སྟེ་སྐུ་རྡོ་རྗེ་ལ་སོགས་པ་ས་བོན་ལས་སྤྲོ་བ་དང་བསྡུ་བའི་ཆོ་ག་དག་གིས་བྱིན་གྱིས་བརླབས་པ་བསྒོམ་མོ། ། སུ་ཞིག་ལ་ཞེ་ན། སྡུག་བསྔལ་སེལ་བས་གྲགས་པ་ཆེན་པོ་ཐོབ་པ་སྐུལ་བྱེད་རྡོ་རྗེ་མ་ལའོ། །
དེ་ཇི་ལྟ་བུ་ཞེ་ན། ལྟུང་བ་སྟེ་གདུག་པ་རྣམས་སྐུ་གསུང་ཐུགས་ཀྱིས་འཇོམས་པའོ། ། སྒོམ་ཚུལ་གྱི་ཁྱད་པར་ནི། རྒྱན་རྣམས་ཐམས་ཅད་ཡོངས་སུ་རྫོགས་ཤིང་ཁ་དོག་དཀར་མོ་ཕྱག་དྲུག་པར་རབ་ཏུ་བསྒོམ་མོ། ། དེ་ཡང་རྡོ་རྗེ་སེམས་དཔའ་ཆེ་དེར་རྡོ་རྗེ་སེམས་དཔའ་དང་འདྲ་བར་བསམས་ལ། སྔགས་ཏེ་དེ་བཞིན་གཤེགས་པ་རྣམས་ཀྱི་གནས་ཏེ། ཕྱག་མཚན་རྡོ་རྗེ་དང་འཁོར་ལོ་སོགས་རྡོ་རྗེ་སེམས་དཔའ་བཞིན་འགོད་དོ། ། འདིར་གནས་ས་བོན་ལ་འཆད་པ་ནི་ནོར་རོ། ། རྡོ་རྗེ་ནི་མི་བསྐྱོད་པའོ། ། དམ་ཚིག་ནི་རྡོ་རྗེ་དང་དྲིལ་བུ་འཛིན་པས་དེ་དང་རྗེས་སུ་མཐུན་པ་སྐུལ་བྱེད་མའི་གཟུགས་སོ། །
ཡེ་ཤེས་ཀྱི་འོད་ཟེར་ཏེ་ཡེ་ཤེས་ཀྱི་སྣང་བ་དང་ལྡན་པ་བསྐྱེད་པའི་ཏིང་ངེ་འཛིན་ཏོ། ། བདུན་པ་ཛཾ་བྷ་ལས་ནོར་སྒྲུབ་པ་ནི། དེ་ནས་དེ་བཞིན་གཤེགས་པ་བཅོམ་ལྡན་འདས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོས། ནོར་ལ་སོགས་པ་ཇི་ལྟར་བསམས་པ་ཐམས་ཅད་རྡོ་རྗེ་ལྟར་མི་ཟད་པའི་ལོངས་སྤྱོད་སྐྱོང་བར་བྱེད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། ཏིང་ངེ་འཛིན་གྱི་འཁོར་ལོ་ནི། ཏིང་ངེ་འཛིན་གྱི་ཁྱད་པར་ཛཾ་བྷ་ལ་བསྐྱེད་པའོ། ། ཚུལ་ནི་དེའི་ས་བོན་འོག་ནས་འབྱུང་བ་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། །
ས་བོན་ནི་ཛཾ་མོ། ། འདི་ནི་ཛཾ་བྷ་ལ་ཞེས་པའི་མིང་ཡིག་དང་པོའོ། ། བསྡུས་དོན་ནི། སེམས་ཅན་ཐམས་ཅད་དབུལ་བའི་སྡུག་བསྔལ་སེལ་བའི་བསམ་པས་སྟོང་པ་ཉིད་བསྒོམས་ལ། དེ་ནས་ནམ་མཁའི་དབུས་སུ་ཡི་གེ་ཛཾ་སེར་པོ་བསམས་པ་ལས་འོད་ཟེར་སེར་པོ་སྤྲོས་ཏེ། རིན་པོ་ཆེའི་རིགས་ཀྱི་ལྷར་བྱས་ནས་ས་བོན་ཛཾ་ལ་བསྟིམ་མོ། ། དེ་ཡོངས་སུ་གྱུར་པ་ལས་ཛཾ་བྷ་ལ་འོག་ནས་བཤད་པ་བཞིན་བསྒོམ་ཞིང༌། དེ་དག་གི་གནས་ལྔར་ས་བོན་ལྔ་རྒྱལ་བ་རིགས་ལྔར་བསྒོམ་མོ། ། དེ་ནས་སྙིང་ཁར་རང་འདྲའི་ཛཾ་བྷ་ལ་ཕྱུང་ལ་གནས་ལྔར་ས་བོན་བཀོད་དེ། རྡོ་རྗེ་སེམས་དཔའ་ཡབ་ཡུམ་གྱི་བྱང་ཆུབ་ཀྱི་སེམས་ཀྱིས་དབང་བསྐུར་ལ།
ཨོཾ་ཛཾ་བྷ་ལ་ཛ་ལེནྡྲ་ཡེ་སྭཱཧཱ། ཞེས་བརྗོད་ལ་དབུར་བདུད་རྩིའི་ཆུ་དབུལ་ལོ། ། ཚིག་དོན་ནི། ནམ་མཁའ་རྡོ་རྗེའི་དབུས་སུ་གནས་པར་སངས་རྒྱས་དཀྱིལ་འཁོར་ཏེ་ཛཾ་བྷ་ལའི་ས་བོན་བསམ་མོ། ། དེ་ནས་སངས་རྒྱས་ཀུན་གྱི་སྟེ་རིན་པོ་ཆེའི་རིགས་ཅན་ཀུན་སྤྲོ་བ་དང་བསྡུ་བའི་ཆོ་ག་ཡིས། རྡོ་རྗེ་སྒོམ་པས་ཏེ་སྒྲུབ་པ་པོས་དབབ་པར་བྱ་ཞིང་བསྟིམ་མོ། ། ས་བོན་དེ་ཡོངས་སུ་གྱུར་པ་ལས། གནོད་སྦྱིན་ཆེན་པོ་ཛཾ་བྷ་ལ་ནོར་སྒྲུབ་པ་བསྐྱེད་པར་བྱའོ། ། དེ་ཇི་ལྟ་བུ་ཞེ་ན། གསེར་གྱི་མདོག་ཅན་ཞལ་གསུམ་ཕྱག་དྲུག་པ་གཡས་རྣམས་ཀྱིས་བི་ཛ་པུ་ར་དང༌།
ལྕགས་ཀྱུ་དང༌། མདའ་ཐོགས་པ། གཡོན་གྱི་དང་པོས་རིག་མ་ལ་འཁྱུད་པ། ལྷག་མ་གཉིས་ཀྱིས་ཞགས་པ་དང་བཅས་པའི་ནེའུ་ལེ་དང་གཞུ་བསྣམས་ཤིང༌། ཞི་བ་གནོད་སྦྱིན་གྱི་གཟུགས་འཛིན་པ། ཐོར་གཙུག་རྡོ་རྗེ་ཅན་ཏེ་རྡོ་རྗེ་འཆང་གིས་དབུ་རྒྱན་པ་བསྒོམ་མོ། ། ཛཾ་བྷ་ལའི་མགོ་བོ། ལྐོག་མ། སྙིང་ཁ། ལྟེ་བ།
བྱིན་པ་སྟེ་གནས་ལྔ་དག་ཏུ་ཨོཾ་ལ་སོགས་པའི་རིགས་ལྔའི་ས་བོན་འགོད་པའི་ཆོ་ག་ཡིས། རྣམ་སྣང་ལ་སོགས་པའི་སངས་རྒྱས་ལྔ་བསྒོམ་པར་བྱའོ། ། དེ་ནས་རང་གི་སྙིང་ཁ་ལས་རང་དང་འདྲ་བའི་ཛཾ་བྷ་ལ་ཕྱུང་ན། གནས་ལྔར་ས་བོན་དགོད་པ་སྔ་མ་བཞིན་བྱས་ནས། དེའི་དབུ་རྒྱན་དུ་རྡོ་རྗེ་སེམས་དཔའ་ཕྱག་རྒྱ་དང་བཅས་པ་རྣམ་པར་བསམས་ནས། བྱང་ཆུབ་ཀྱི་སེམས་ཀྱི་ཆུ་རྒྱུན་འབབ་པས་དབང་བསྐུར་བའི་ཆོ་ག་ཡིས། དེའི་མགོར་རྡོ་རྗེ་བདུད་རྩིའི་ཆུ་འབུལ་ལོ། ། སུ་ཞིག་གིས་ན། བསམ་གཏན་གྱི་གནས་ལ་འདུག་པའི་སྒྲུབ་པ་པོས་སོ། ། གང་གིས་ན།
ཛཾ་བྷ་ལ་ཛ་ལེནྡྲ་ཡེ་སྭཱཧཱ། ཞེས་འདོན་པས་སོ། ། དེ་ལྟར་བྱས་ན་གནོད་སྦྱིན་གྱི་དབང་པོ་གནོད་གནས་འོད་ཟེར་ཆེན་པོ་རབ་ཏུ་འབར་བ་མཉེས་ནས་སྒྲུབ་པ་པོའི་བསམ་པ་རྫོགས་པར་བྱེད་དོ། ། འདིར་ཛཾ་བྷ་ལ་ཞེས་པ་ལ། ཛཾ་བྷའི་དོན་རྨུགས་པའོ། ། ལ་ནི་འཛིན་པ་སྟེ་རྨུགས་འཛིན་ཞེས་པར་བསྒྱུར་རོ། ། ཡང་ན་ཛཾ་བྷ་ལའི་སྒྲ། སྟཾ་པ་གནོན་པ་དང༌། ལ་ཨ་ལ་ཡ་གནས་ཏེ་གནོད་གནས་ཞེས་པར་འགྱུར་རོ། ། རྡོ་རྗེ་ཕྱག་རྒྱ་ནི་ཛཾ་བྷའི་ཕྱག་རྒྱའོ། །
དེ་ཉིད་མི་འདའ་བས་ན་དམ་ཚིག་གོ ། དེས་རྫས་བསྐྱེད་པས་ན་རྫས་སྒྲུབ་པའོ། ། དེ་ཉིད་རིན་པོ་ཆེའི་ཏོག་ལྟར་མཐོ་བ་དང༌། རྫས་སྒྲུབ་པའི་ནུས་པའི་དཔལ་དང་ལྡན་པས་ཏོག་གི་དཔལ་ཏེ་དེ་བསྐྱེད་པའི་ཏིང་ངེ་འཛིན་ཏོ། ། བརྒྱད་པ་གནོད་སྦྱིན་མོ་སྒྲུབ་པ་ནི། དེ་ནས་དེ་བཞིན་གཤེགས་པ་ཕྱག་ན་རྡོ་རྗེས་གཟུགས་སོགས་འདོད་པའི་ཡོན་ཏན་རྣམས་ལ་ཉེ་བར་སྤྱོད་པའི་དཔལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། གནོད་སྦྱིན་མོ་ཐམས་ཅད་ཀྱི་དམ་ཚིག་སྟེ་གཟུགས་རྫོགས་པར་བྱེད་པ། རྡོ་རྗེའི་ཚིག་སྟེ་ས་བོན་འོག་ནས་འབྱུང་བ་འདིའོ། ། གང་ན།
ཉིད་ཀྱི་ཞེས་སོགས་སོ། ། ས་བོན་ནི་ཡཀྵིཾ་ཅེས་པའི་མིང་ཡིག་ཐ་མ་ས་བོན་ནོ། ། མཁའ་དབྱིངས་རྡོ་རྗེའི་དབུས་སུ་ཡི་གེ་ཀྵིཾ་གནས་པར་བསམས་པ་ཡོངས་སུ་གྱུར་པ་ལས། ཐམས་ཅད་རིན་པོ་ཆེ་བཞི་ལས་བྱས་པའི་ཁང་པ་གྲུ་བཞི་ལྷམ་པ་རབ་ཏུ་མཛེས་པ་དང་ལྡན་པ། མེ་ཏོག་དང་སྤོས་ལ་སོགས་པ་ཕྱིའི་མཆོད་པ་དང༌། གཟུགས་རྡོ་རྗེ་མ་སོགས་ནང་གི་མཆོད་པ་རྣམས་ཀྱིས་ཀུན་ཏུ་འཁྲིགས་པ་བསྒོམས་ལ། སྒྲུབ་པ་པོ་འཇམ་དཔལ་རྡོ་རྗེའི་ཏིང་ངེ་འཛིན་ལ་གནས་ནས། ལས་རྒྱལ་མཆོག་ལ། རང་གི་ཏིང་ངེ་འཛིན་སེམས་དཔའི་འོད་ཟེར་གྱིས་བཀུག་པའི་གནོད་སྦྱིན་མོ་ཐམས་ཅད་ཀྱིས་ནམ་མཁའི་དབྱིངས་གང་བར་བསམས་ལ། རྡོ་རྗེ་གསུམ་གྱི་སྦྱོར་བས་ཏེ།
སེམས་དཔའ་གསུམ་གྱི་འོད་ཟེར་གྱི་ལྕགས་ཀྱུའི་སྦྱོར་བས་དཀྱིལ་འཁོར་གྱི་ནང་དུ་དབབ་བོ། ། ཡང་ན་རང་རྡོ་རྗེ་གསུམ་གྱི་བདག་ཉིད་འཇམ་དཔལ་དུ་བསྒོམས་པའི་ཏིང་ངེ་འཛིན་སེམས་དཔའ་འོད་ཟེར་གྱི་སྦྱོར་བས་དཀྱིལ་འཁོར་གྱི་ནང་དུ་དབབ་བོ། ། གནོད་སྦྱིན་མོ་ཐམས་ཅད་ཀྱི་གཟུགས་གཅིག་ཏུ་བསྡུས་ནས་བསམ་པར་བྱ། དེ་ནས་ལུས་ལ་སོགས་པའི་རྡོ་རྗེ་གསུམ་ཡོད་པ་ལས། རིགས་གསུམ་གྱི་བྱེ་བྲག་གིས་ས་བོན་གསུམ་བཀོད་ནས་བྱིན་གྱིས་བརླབས་བོ། ། ཡང་གནོད་སྦྱིན་མོ་དེའི་གཟུགས་ལ་རིགས་ལྔའི་དཀྱིལ་འཁོར་བཀོད་པའི་བསམ་གཏན་བསམ་པར་བྱའོ། ། སུ་ཞིག་གིས་ན། འཇམ་དཔལ་རྡོ་རྗེའི་ཏིང་ངེ་འཛིན་ལ་གནས་པས་སོ། ། དབུ་རྒྱན་ལ་ནི་ཁྲོ་བོ་གཤིན་རྗེ་གཤེད་བསྒོམ་མོ། ། སྙིང་ཁར་སྔགས་ཀྱི་ས་བོན་ཀྵིཾ་བསྒོམས་ལ།
དེ་ནས་རྡོ་རྗེའི་སྦྱོར་བ་སྟེ་སྙོམས་འཇུག་བརྩམ་པར་བྱའོ། ། གནོད་སྦྱིན་མོ་ཐམས་ཅད་མཉམ་པ་ཉིད་དེ་གཅིག་ཏུ་བྱས་པ་ཉིད་གནས་པ་སྟེ་དེ་བསྒོམ་པ་ཞེས་བྱ་བའི་ཏིང་ངེ་འཛིན་ཏོ། ། དགུ་པ་མཁའ་འགྲོ་མའི་སྒྲུབ་པ་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར་བ་དང༌། ཆོ་ག་དངོས་བསྟན་པའོ། ། དང་པོ་ནི། དེ་ནས་དེ་བཞིན་གཤེགས་པ་ཕྱག་ན་རྡོ་རྗེས། རྡོ་རྗེའི་སྔགས་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱི་རྣམ་པར་འཕྲུལ་པ་སྙོམས་པར་འཇུག་པའི་བྱ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ༌། ། གང་ན། ཕྲ་མོའི་དངོས་གྲུབ་སྟེ།
འཇིག་རྟེན་གྱི་མཁའ་འགྲོ་མའི་དངོས་གྲུབ་སྒྲུབ་པའི་ཐབས་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། གཉིས་པ་ལ་གཉིས་ཏེ། གྲུབ་པའི་ཕན་ཡོན་དང༌། ཇི་ལྟར་སྒྲུབ་པའི་ཆོ་གའོ། ། དང་པོ་ནི་རྡོ་རྗེ་མཁའ་འགྲོ་མ་གྲུབ་པས། གཟུགས་སྣ་ཚོགས་ལེན་པས་སྐུ་དང༌། སྒྲ་ཚོགས་ཀྱི་གསུང་གྲུབ་པ་དང༌། འདོད་པའི་དོན་ཐོབ་པས་ཐུགས་ཡང་དག་པར་འགྲུབ་པའོ། །
སྒྲུབ་པ་པོ་ཡང་སངས་རྒྱས་ཏེ་རྡོ་རྗེ་མཁའ་འགྲོ་མ་དང་འདྲ་བའི་གཟུགས་འཛིན་པར་འགྱུར་རོ། ། གཟུགས་ཇི་ལྟ་བུ་ཞེ་ན། ཤིན་ཏུ་གསལ་བར་སྣང་བས་འོད་བཟང་པོ་དང༌། འཛམ་བུ་ཆུ་བོའི་གསེར་འོད་དང་འདྲ་བའོ། ། གཟུགས་སྣ་ཚོགས་སུ་བསྒྱུར་བ་སོགས་དངོས་གྲུབ་ཕྲ་མོ་དག་ལ་གནས་སོ། ། མཁའ་འགྲོ་མ་གཉིས་དང་སྙོམས་པར་འཇུག་པའི་འབྲས་བུའི་ཁྱད་པར་ནི། མི་སྣང་བ་ལ་སོགས་པའི་ནུས་པ་དང་ལྡན་པའི་རྡོ་རྗེ་མཁའ་འགྲོ་མ་རྣམས་སོ། ། ཀུན་གྲུབ་ནི་དེ་དང་སྙོམས་པར་ཞུགས་པས་གཙོ་བོ་རྡོ་རྗེ་འཆང་དུ་འགྱུར་རོ། ། འདི་འཇིག་རྟེན་ལས་འདས་པའི་མཁའ་འགྲོ་མ་གྲུབ་པའི་འབྲས་བུའོ། ། གནོད་སྦྱིན་རྒྱལ་མོ་ནི་འཇིག་རྟེན་པའི་མཁའ་འགྲོ་མ་རྣམས་སོ། །
གྲུབ་པ་ནི། དེ་དང་སྙོམས་པར་ཞུགས་པས། སྒྲུབ་པ་པོ་རིག་པ་འཛིན་པའི་གཙོ་བོར་འགྱུར་རོ། ། འདི་ནི་འཇིག་རྟེན་པའི་མཁའ་འགྲོ་མ་གྲུབ་པའི་འབྲས་བུའོ། ། ཇི་ལྟར་སྒྲུབ་པའི་ཆོ་ག་ནི། དེ་ལ་འོག་ནས་འབྱུང་བ་འདི་ནི། རྡོ་རྗེ་དངོས་གྲུབ་སྟེ་ལྷ་མོ་ཐམས་ཅད་ཀྱི་གཟུགས་ཕུན་སུམ་ཚོགས་པ་དང༌། གསང་བ་སྔགས་ཀྱི་དངོས་གྲུབ་རྣམས་སོ། ། དེ་ལ་སྔགས་ཀྱི་དངོས་གྲུབ་ནི། བཀླགས་པ་ལས་འགྲུབ་པའི་སྔགས་ཀྱི་ཚིག་རྣམས་ཏེ།
དེ་རྣམས་ཀྱི་སྲོག་གི་སྙིང་པོའོ། ། གཟུགས་ཇི་ལྟ་བུ་ཞེ་ན། མཛེས་ཤིང་ཡིད་དུ་འོང་བའི་གཟུགས་རྣམས་འོད་རབ་ཏུ་དང་ཞིང་གསལ་བ་ནི་འཇིག་རྟེན་གྱི་ཁམས་ཐམས་ཅད་དུ་མཐོང་བ་ཉིད་ཀྱིས་ཡིད་ཚིམ་ཞིང་དགའ་བར་འགྱུར་རོ། ། ཐབས་གང་གིས་འགྲུབ་ཅེ་ན། གཙུག་ཏོར་འཁོར་ལོས་བསྒྱུར་བའི་སྔགས་དང༌། ལྷ་གང་ཡང་རུང་བའི་བསམ་གཏན་གྱི་ཐབས་ཀྱིས། ལྷ་མོ་ཐམས་ཅད་གྲུབ་པའི་སྒྲུབ་པ་པོ་ཡིད་བཞིན་གྱི་ནོར་བུ་དང་འདྲ་བར་འདོད་པའི་དོན་སྒྲུབ་པའི་བདག་པོར་འགྱུར་རོ། ། འཇིག་རྟེན་པའི་མཁའ་འགྲོ་མ་ཁོ་ན་སྒྲུབ་པར་བྱེད་དམ་ཞེ་ན། མ་ཡིན་ཏེ། བཤད་མ་ཐག་པའི་སྔགས་དང་བསམ་གཏན་འདི་ནི།
སངས་རྒྱས་བྱང་ཆུབ་སྟེ་འཇིག་རྟེན་ལས་འདས་པའི་མཁའ་འགྲོ་མ་ཡང་སྒྲུབ་པར་བྱེད་པའི་མཆོག་གོ ། དེར་མ་ཟད་ཐབས་འདི་རབ་ཏུ་བསྒོམས་པས་སངས་རྒྱས་ཏེ་རྡོ་རྗེ་ཉིད་ཀྱང་སྒྲུབ་པར་བྱེད་དོ་ཞེས་བསམ་པ་ཐམས་ཅད་ཡོངས་སུ་རྫོགས་པའི་རྡོ་རྗེ་འཆང་ཆེན་པོས་དེ་སྐད་ཅེས་བཀའ་བསྩལ་ཏོ། ། བཅུ་པ་སྤྱོད་པ་བསྟན་པ་ལ་བཞི་སྟེ། སྤྲོས་མེད་ཀྱི་སྤྱོད་པ་དང༌། ཤིན་ཏུ་སྤྲོས་མེད་ཀྱི་སྤྱོད་པ་དང༌། སྤྱོད་པ་ལ་བསླབས་པའི་འབྲས་བུ་དང༌། ཕྱག་རྒྱ་ཕན་ཡོན་དང་བཅས་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི། སྐུ་རྡོ་རྗེ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་རིག་པའི་བརྟུལ་ཞུགས་ཏེ་ཆ་ལུགས་ཀྱི་ཁྱད་པར་ཡང་དག་པར་ལེན་པའི་སྤྱོད་པ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ༌། ། སྤྱོད་པ་བྱེད་པའི་དུས་སུ། རྣམ་སྣང་ལ་སོགས་པའི་སྐུ་གསུང་ཐུགས་ཀྱི་རྡོ་རྗེ་རྣམས་ཀྱི་སྒྲུབ་པ་པོས། རང་གི་ལུས་ངག་དང་སེམས་དམིགས་པ་ནི། རིགས་གསུམ་སོ་སོའི་ལྷ་དེ་དང་དེའི་རང་གཟུགས་སུ་བསྒྱུར་བ་ཉིད་ཀྱིས་སྤྱོད་པ་བྱས་ཏེ། སྒོམ་པ་ཙམ་གྱིས་མ་ཡིན་ནོ། དེ་ལྟར་བྱས་པས་ཕྱག་རྒྱ་ཆེན་པོ་དངོས་གྲུབ་ཐོབ་པར་འགྱུར་རོ། ། གཉིས་པ་རྒྱས་པར་བཤད་པ་ལ་གསུམ་སྟེ། རིགས་ཀྱི་དབྱེ་བས་སྤྱོད་པ་བྱ་བའི་ཚུལ་དང༌།
ཁ་ཟས་ཀྱི་ཁྱད་པར་ཕན་ཡོན་དང་བཅས་པ་དང༌། བསྲུང་བའི་དམ་ཚིག་ཕྱག་རྒྱའི་ཁྱད་པར་དང་བཅས་པའོ། ། དང་པོ་ལ་མཚམས་སྦྱར་བ་ནི། དེ་ལ་འོག་ནས་བཤད་པ་འདི་ནི་རྡོ་རྗེའི་རྣལ་འབྱོར་པ་རྣམས་ཀྱི་རིག་པའི་བརྟུལ་ཞུགས་སོ། ། གཉིས་པ་དོན་དངོས་ལ་གསུམ་སྟེ། སྐུ་རྡོ་རྗེའི་རྣལ་འབྱོར་པས་སྤྱོད་པ་བྱ་བའི་ཚུལ་དང༌། ཐུགས་རྡོ་རྗེའི་རྣལ་འབྱོར་པས་སྤྱོད་པ་བྱ་བའི་ཚུལ་དང༌། གསུང་རྡོ་རྗེའི་རྣལ་འབྱོར་པས་སྤྱོད་པ་བྱ་བའི་ཚུལ་ལོ། ། དང་པོ་ནི། སྔགས་ནི་སྐུ་རྡོ་རྗེའོ། །
དེའི་རྣལ་འབྱོར་པས་འོག་ནས་བཤད་པའི་སྡོམ་པས་ཀུན་ཏུ་བསྡམས་པ་ཡིས། ཐོར་གཙུག་རྣམ་སྣང་གི་གཟུགས་ཀྱི་དབུ་རྒྱན་འཆང་ཞིང༌། ཆེན་པོ་ནི་མཐོང་ན་ཡིད་དགའ་བའོ། ། ཁ་དོག་དཀར་པོ་རྣམ་སྣང་འདྲ་བ། ཤིང་ལ་སོགས་པ་ལས་བྱས་པ་ཆོ་ག་བཞིན་དུ་འདྲ་འབག་ཐམས་ཅད་བྱས་ལ། ཕྱག་རྒྱ་ལོ་གྲངས་བཅུ་དྲུག་ལོན་པ་སོགས་ཀྱི་ཡོན་ཏན་དང་ལྡན་པ་རྙེད་ནས། དེ་དང་ལྷན་ཅིག་ཏུ་རིག་པའི་བརྟུལ་ཞུགས་སྤྱོད་དོ། ། ཕྱག་རྒྱའི་ཆ་ལུགས་བསྒྱུར་བ་ནི། རྣལ་འབྱོར་པས་ལོངས་སྤྱོད་པར་བྱ་བ་ཕྱག་རྒྱ་སྤྱན་གྱི་གོ་འཕང་སྟེ་དེའི་ཆ་ལུགས་སུ་བསྒྱུར་བར་བྱའོ། ། གཉིས་པ་ནི་མི་བསྐྱོད་པའི་རྣལ་འབྱོར་པས་རྡོ་རྗེ་མི་བསྐྱོད་པའི་མཚན་མ་སྟེ་ཞལ་དང་སྐུ་མདོག་གི་ཚུལ་དང་ལྡན་པ་བསྒྱུར་བའི་སྒོ་ནས།
རིག་པའི་བརྟུལ་ཞུགས་སྤྱད་པར་བྱའོ། ། གང་དང་ཞེ་ན། སྔགས་ཀྱི་ཆོ་ག་ཤེས་པའི་རྣལ་འབྱོར་པས་ཕྱག་རྒྱ་མཱ་མ་ཀིའི་གཟུགས་འཛིན་པ། སྔགས་དང་རྒྱུད་ལེགས་པར་བསླབས་པ་དང་ལྷན་ཅིག་བྱའོ། ། གསུམ་པ་ནི། འོད་དཔག་མེད་པའི་རྣལ་འབྱོར་པས་རང་ཉིད་དེ་བཞིན་གཤེགས་པ་འོད་དཔག་མེད་ཀྱི་ཆ་ལུགས་སུ་བསྒྱུར་ཏེ། ཕྱག་རྒྱ་ནི་དེའི་བཙུན་མོ། སངས་རྒྱས་བྱང་ཆུབ་སྟེ་གོས་དཀར་མོའི་ཆ་ལུགས་ལ་གནས་པར་བསྒྱུར་ནས་རིག་པའི་བརྟུལ་ཞུགས་བྱའོ། ། དེ་ལྟར་རིགས་གསུམ་གྱི་དམ་ཚིག་གི་སྡོམ་པའི་བརྟུལ་ཞུགས་ཆེན་པོ་དང་ལྡན་པས་རིགས་ཀྱི་ཕྱག་རྒྱ་དེ་དག་དང་ལྷན་ཅིག་ཏུ་ཐུན་བཞིར་གསང་བའི་མཆོད་པར་རབ་ཏུ་བརྩམ་པར་བྱའོ། ། གཉིས་པ་ཁ་ཟས་ཀྱི་ཁྱད་པར་ཕན་ཡོན་དང་བཅས་པ་ནི།
རྩ་བ་ཞེས་སོགས་ཚིག་རྐང་པ་གཉིས་ཀྱིས་བསྟན་ནོ། ། ཕན་ཡོན་ནི་འདིའི་ཞེས་སོགས་ཤླཽ་ཀ་གཅིག་སྟེ་སྒྲ་ཇི་བཞིན་པའོ། ། གསུམ་པ་བསྲུང་བའི་དམ་ཚིག་ཕྱག་རྒྱའི་ཁྱད་པར་དང་བཅས་པ་ནི། རྟག་ཏུ་གཞན་གྱི་ནོར་རྐུ་ཞིང༌། ། ཞེས་སོགས་ཀྱི་དོན་ལེའུ་དགུ་པར་དགོངས་པས་བཤད་པ་བཞིན་ཤེས་པར་བྱའོ། ། རང་རིགས་དང་མཐུན་པའི་ཕྱག་རྒྱ་མ་རྙེད་ན་ཇི་ལྟར་བྱ་ཞེ་ན། མི་བསྐྱོད་པ་ནི་རྡོ་རྗེ་གསུམ་གྱི་བདག་ཉིད་ཡིན་པའི་ཕྱིར། དེའི་ཡུམ་ལ་བརྟེན་པ་སྟོན་པ་ནི། གསུང་གི་རྡོ་རྗེ་འོད་དཔག་མེད་དང༌། མཆོག་རྣམ་སྣང་དང༌།
ཐུགས་མི་བསྐྱོད་པའི་རྣལ་འབྱོར་པ་རྣམས་ཀྱིས་མཱ་མ་ཀིར་བྱིན་གྱིས་བརླབ་པ་འདི་ནི། རྣམ་པ་ཀུན་ཏུ་ཕྱག་རྒྱར་བསྟེན་པར་རིགས་སོ། ། མཱ་མ་ཀི་ཇི་ལྟ་བུ་ཞེ་ན། འདོད་ཆགས་ཏེ་འོད་དཔག་མེད་དང༌། ལྕགས་ཀྱུ་སྟེ་རྣམ་སྣང་དང༌། ཡོན་ཏན་གྱི་ལུ་གུ་རྒྱུད་མི་བསྐྱོད་པ་གསུམ་ཀའི་རིགས་ཀྱི་ཡུམ་དུ་བསྟེན་པར་འོས་པའོ། ། གཉིས་པ་ཤིན་ཏུ་སྤྲོས་མེད་ཀྱི་སྤྱོད་པ་ནི། ཡི་གེ་གསུམ་སྟེ་སྐུ་གསུང་ཐུགས་ཀྱི་རིགས་ཀྱི་བསམ་གཏན་ལ་གནས་པའི་རྡོ་རྗེ་ཅན་ཏེ་རྣལ་འབྱོར་པས། རང་གི་ཕྱག་རྒྱ་ཆོས་ཀྱི་དབྱིངས་ཀྱི་དབང་ཕྱུག་མའམ། ཡང་ན་ཕྱི་རོལ་ལ་ལྟོས་པ་མེད་པར་སེམས་ཀྱིས་བསམས་ནས་སྦྱིན་ནོ། །
དེ་ལྟར་བྱས་ན་སངས་རྒྱས་ཀུན་མཁྱེན་ཏེ་སྒྲུབ་པ་པོ་ཡང་མཉེས་པར་འགྱུར་བ་སྟེ་དངོས་གྲུབ་ཐོབ་པར་གདོན་མི་ཟའོ། ། སྤྱོད་པ་བྱེད་པའི་ཚེ་སྒྲུབ་པ་པོ་བློ་བརྟན་ཞིང་བརྩོན་འགྲུས་དང་ལྡན་པས། ནགས་ཚལ་ཏེ་དགོན་པ་དག་ཏུ་བསོད་སྙོམས་འཚོལ་ཞིང་རྒྱུ་བའི་ཚེ། ཁ་ཟས་བཟང་པོ་མི་དང་ཐུན་མོང་མ་ཡིན་པ་ལྷའི་ཁ་ཟས་བཤམས་པ་དག་སྟེར་བར་འགྱུར་རོ། ། རྒྱུ་གང་གི་ན། མ་བྱིན་ན་རྣལ་འབྱོར་པ་མཐུ་དང་ལྡན་པས་གནོད་པ་བྱས་ཀྱི་དོགས་པས་འཇིགས་ཤིང་སྐྲག་ནས་སོ། ། གསུམ་པ་སྤྱོད་པ་ལ་བསླབས་པའི་འབྲས་བུ་ནི། རྡོ་རྗེ་གསུམ་གྱི་བདག་ཉིད་ཀྱི་རིགས་ཀྱི་རྣལ་འབྱོར་པས། སྤྱོད་པ་མཐར་ཕྱིན་པ་ན་ཐ་མལ་པའི་ལུས་འཇིག་ཅིང་འདས་ནས་རྡོ་རྗེ་ལྟར་མི་ཕྱེད་ཅིང༌། ཡི་གེ་སྟེ་མི་འགྱུར་བ་རྡོ་རྗེའི་སྐུ་ཐོབ་པར་འགྱུར་རོ། །
ཡི་གེའི་སྐད་དོད་ཀྱི་སྒྲ་ཨཀྵ་ར་སྟེ་མི་འཇིག་པ་ལ་འཇུག་གོ ། བཞི་པ་ཕྱག་རྒྱའི་ཁྱད་པར་ཕན་ཡོན་དང་བཅས་པ་ནི། ལྷ་མོ་ཞེས་པའི་ཚིག་རྐང་གཉིས་ནི་གོ་སླའོ། ། རྡོ་རྗེ་གསུམ་གྱི་ཡེ་ཤེས་དང་ལྡན་པའི་སྒྲུབ་པ་པོས། ཡོངས་སུ་བསྟེན་པའི་བརྟུལ་ཞུགས་ཀྱི་སྤྱོད་པ་འདི་ནི་རིགས་གསུམ་གྱི་སྔགས་རྣམས་སྒྲུབ་པ་པོ་ཐམས་ཅད་ཀྱི་གསང་བའི་དེ་ཁོ་ན་ཉིད་དོན་ཆེན་པོ་ཐོབ་པར་བྱེད་པའི་ཚུལ་ཏེ་ཐབས་སོ། ། དོན་ཆེན་པོ་གང་ཞེ་ན། སྐུ་རྡོ་རྗེ་ལ་སོགས་པ་གསུམ་གྱི་ཡེ་ཤེས་འབྱུང་ཞིང༌། སངས་རྒྱས་ཀྱི་བྱང་ཆུབ་འོད་གསལ་རབ་ཏུ་འཇུག་པའི་སྒོ་ནས་རྣམ་པར་དག་པའི་ཡེ་ཤེས་ཀྱི་སྐུ་ཐོབ་པར་བྱེད་པའོ། ། སོ་སོའི་ཆོ་ག་རྒྱས་པར་བསྟན་ཟིན་ཏོ། ། གཉིས་པ་གཞུང་ཉེ་བར་བསྡུ་བ་ནི།
བཅོམ་ལྡན་འདས་ཞེས་པ་ནས། བཀའ་བསྩལ་ཏོ། ། ཞེས་པའི་བར་རོ། ། ལེའུའི་མཚན་དོན་ནི། དངོས་གྲུབ་ཐམས་ཅད་ཀྱི་དཀྱིལ་འཁོར་ནི་ཚོགས་སོ། ། རྡོ་རྗེ་སྟེ་སྒྲུབ་པ་པོ་རྣམས་ཀྱི་མངོན་པར་རྫོགས་པར་བྱང་ཆུབ་པའི་ཡེ་ཤེས་བསྐྱེད་པའི་ཐབས་སྟོན་པའི་ལེའུ་སྟེ་བཅུ་དྲུག་པའི་རྣམ་བཤད་དོ།། ༈ །ལེའུ་བཅུ་བདུན་པ་ལ་གཉིས་ཏེ། བསྡུས་པའི་དོན་དང༌། ཚིག་གི་དོན་ནོ། ། དང་པོ་ནི།
ལེའུའི་སྟོད་ནས་བརྗོད་བྱའི་གཙོ་བོ་དམ་ཚིག་དང་སྡོམ་པ། བར་ནས་རྒྱུད་ཀྱི་ཆེ་བ་དང༌། རྒྱུད་ལ་ཞུགས་པའི་ཕན་ཡོན། སྨད་ནས་རྒྱུད་ཡོངས་སུ་གཏད་པ་དང༌། ཉེ་བར་བསྡུ་བ་སྟོན་ནོ། ། གཉིས་པ་ཚིག་གི་དོན་ལ་གསུམ་སྟེ། བསྟོད་ཅིང་གསོལ་བ་གདབ་པ། སྐབས་ཀྱི་བརྗོད་བྱའི་དོན་བསྟན་པ། ལེའུའི་མཚན་དོན་བཤད་པའོ། ། དང་པོ་ལ་གསུམ་སྟེ།
སྡུད་པ་པོའི་ཚིག་གིས་མཚམས་སྦྱར་བ། བསྟོད་པ་ཕན་ཡོན་དང་བཅས་པ་བསྟན་པ་དང༌། བསྟོད་པས་ཆོས་འཆད་པ་ལ་མངོན་པར་ཕྱོགས་པའོ། ། དང་པོ་ནི། ལེའུ་བཅུ་དྲུག་པ་རྫོགས་པའི་རྗེས་དེ་ནས། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཡང་འདུས་ནས། བཅོམ་ལྡན་འདས་སྐུ་གསུང་ཐུགས་རྡོ་རྗེའི་དེ་བཞིན་གཤེགས་པ་རྡོ་རྗེ་འཆང་ཆེན་པོ་ལ་གསོལ་བ་བཏབ་པ་ཞེས་པའོ། ། གཉིས་པ་ལ་གཉིས་ཏེ། བསྟོད་པ་དངོས་དང༌། ཕན་ཡོན་ནོ། །
དང་པོ་མི་བསྐྱོད་པ་ལ་ཆོས་དབྱིངས་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ་ཞེས་སྦྱར་རོ། ། གང་ལ་ན། ཉོན་མོངས་པ་ཐམས་ཅད་ཀྱིས་མི་གཡོ་བས་ན་མི་བསྐྱོད་པ་སྟེ། ཐུགས་རྡོ་རྗེ་ལའོ། ། གང་གི་སྒོ་ནས་ན། བཅོམ་ལྡན་འདས་ཁྱོད་ཀྱིས་གསང་བའི་དམ་ཚིག་གི་དེ་ཁོ་ན་ཉིད་གསུང་ཤིག ཅེས་བསྐུལ་བའི་སྒོ་ནས་སོ། ། བཅོམ་ལྡན་འདས་ཇི་ལྟ་བུ་ཞེ་ན། སྟོང་པ་བཞིའི་བདག་ཉིད་ཡིན་པས་ན་ཡེ་ཤེས་ཆེའོ། །
རྡོ་རྗེ་ནི་མི་བསྐྱོད་པ་ལ་སོགས་པ་སྟེ། དེ་དག་འཛིན་པས་ན་དབྱིངས་སོ། ། བདེན་གཉིས་ཀྱི་ཚུལ་ཤེས་པས་ན་མཁས་པ་ཆེའོ། ། སྐུ་རྡོ་རྗེ་ལ་སོགས་པའི་ནང་ནས་གཙོ་བོར་གྱུར་པས་ན་རྡོ་རྗེ་གསུམ་མཆོག་གོ ། དོན་དམ་པའི་དཀྱིལ་འཁོར་དང༌། སྐུའི་དཀྱིལ་འཁོར་དང༌། ཕྱུང་བའི་དཀྱིལ་འཁོར་གྱི་ངོ་བོ་ཡིན་པས་ན་དཀྱིལ་འཁོར་གསུམ་མོ། ། རྣམ་སྣང་ལ་མེ་ལོང་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ་ཞེས་དྲང་ངོ༌། ། གང་ལ་ན།
འོད་གསལ་རྟོགས་པའི་ཡེ་ཤེས་ཀྱི་མེ་འབར་བས་ན་རྣམ་པར་སྣང་མཛད་དེ་སྐུ་རྡོ་རྗེ་ལའོ། ། དེ་ཇི་ལྟ་བུ་ཞེ་ན། འོད་གསལ་གྱིས་དྲི་མ་སྦྱངས་པས་ན་དག་པ་ཆེའོ། ། རྡོ་རྗེ་ནི་དེ་བཞིན་གཤེགས་པ་ལྔའོ། ། དེ་དག་ཐིམ་པའི་གཞིར་གྱུར་པ་དྲུག་པའི་ངོ་བོ་ཡིན་པས་ན་ཞི་བའོ། ། མཆོག་ཏུ་དགའ་བའི་བདག་ཉིད་ཅན་ཡིན་པས་ན་དགའ་བ་ཆེའོ། ། རང་བཞིན་ཏེ་ངོ་བོ་ཉིད་ཀྱིས་དག་པའི་ཆོས་རྣམས་སྟོན་པར་མཛོད་ཅེས་བསྐུལ་བའི་སྒོ་ནས། ཇི་སྐད་བསྟན་པའི་མཚན་ཉིད་ཅན་གྱི་རྡོ་རྗེ་ཁྱོད་ལ་ཞེས་པའོ། ། རིན་ཆེན་འབྱུང་ལྡན་ལ་མཉམ་ཉིད་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ་ཞེས་དྲང་ངོ༌། །
གང་ལ་ན། རིན་པོ་ཆེའི་རིགས་ཅན་རྣམས་གསལ་བར་མཛད་པས་ན་རིན་ཆེན་རྒྱལ་པོ་སྟེ། དེ་ལའོ། ། གང་གི་སྒོ་ནས་ན། བཅོམ་ལྡན་འདས་ཁྱེད་ཀྱིས་སྤྲོས་པའི་མཚན་མས་མ་གོས་པས་ན། གོས་པ་མེད་པའི་གསང་བ་གསུངས་ཤིག་ཅེས་བསྐུལ་བའི་སྒོ་ནས་སོ། ། བཅོམ་ལྡན་འདས་དེ་ཇི་ལྟ་བུ་ཞེ་ན། མཉམ་ཉིད་ཡེ་ཤེས་ཀྱི་བདག་ཉིད་ཡིན་པས་ན་རབ་ཏུ་ཟབ་པའོ། ། དེ་ཉིད་ཀྱི་ཕྱིར་ན། རྡོ་རྗེ་ནམ་མཁའ་དྲི་མེད་མཁའོ། །
གདོད་མ་ནས་དག་པས་ན་རང་བཞིན་དག་པའོ། ། འོད་དཔག་མེད་ལ་སོ་སོར་རྟོག་པའི་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ་ཞེས་དྲང་ངོ༌། ། གང་ལ་ན། པདྨའི་རིགས་དང་ལྡན་པ་རྣམས་ཀྱི་བདག་པོར་གྱུར་པས་ན། རྡོ་རྗེ་འོད་དཔག་མེད་རྒྱལ་པོ་ཆེ་སྟེ། འོད་དཔག་མེད་ལའོ། ། གང་གི་སྒོ་ནས་ན། བཅོམ་ལྡན་འདས་ཁྱོད་ཀྱིས་རྡོ་རྗེ་སྟེ་འདོད་ཆགས་ལ་སོགས་པའི་མི་མཐུན་ཕྱོགས་ཀྱིས་མི་ཕྱེད་པའི་འོད་གསལ་གསུངས་ཤིག་ཅེས་བསྐུལ་བའི་སྒོ་ནས་སོ། ། བཅོམ་ལྡན་འདས་ཇི་ལྟ་བུ་ཞེ་ན།
སོ་སོར་རྟོག་པའི་ཡེ་ཤེས་ཀྱི་བདག་ཉིད་ཡིན་པས་ན་མི་རྟོག་པའོ། ། དེ་ཉིད་ཀྱི་ཕྱིར་ན། མི་རྟོག་ནམ་མཁའ་རྡོ་རྗེ་ཅན་ནོ། ། འདོད་ཆགས་ནི་མངོན་པར་ཞེན་པའི་མཚན་ཉིད་ཅན་ནོ། ། ཕ་རོལ་ནི་དེ་ཡོངས་སུ་འདས་པའི་མཐའ་སྟེ། དེར་ཕྱིན་པའི་བློ་བརྙེས་པའོ། ། དོན་ཡོད་གྲུབ་པ་ལ་བྱ་བ་གྲུབ་པའི་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ་ཞེས་དྲང་ངོ༌། ། གང་ལ་ན། རྡོ་རྗེ་སེམས་དཔའ་ཁྱོད་ལའོ། །
དེ་ཇི་ལྟ་བུ་ཞེ་ན། རྒྱུན་མི་ཆད་པའི་ཡེ་ཤེས། རྩོལ་བས་ན་དོན་ཡོད་རྡོ་རྗེ་སྟེ། དོན་ཡོད་གྲུབ་པའི་ཡེ་ཤེས་རྣམས་སོ། ། རྫོགས་སངས་རྒྱས་ཏེ་དེ་རྣམས་ཀྱིས་གུས་པས་འདུད་པའི་ཡུལ་དུ་བྱས་པའོ། ། ཕྲིན་ལས་བཞི་ཡིས་སྒྲུབ་པ་པོའི་འདོད་པ་རྫོགས་པར་མཛད་པས་ན། བསམ་པ་ཐམས་ཅད་རྫོགས་པར་མཛད་པའོ། ། དག་པ་ངོ་བོ་ཉིད་ནི་འོད་གསལ་བ་སྟེ། དེ་ལས་བྱུང་བའོ། ། གཉིས་པ་ཕན་ཡོན་ནི།
དུས་གསུམ་གྱི་སངས་རྒྱས་ཀུན་གྱིས་བསྐུལ་བ་སྟེ་གསུངས་པའི་བསྟོད་ཚིག་ཡོངས་སུ་དག་ཅིང་ཞི་བའི་དོན་སྟོན་པ་བཤད་མ་ཐག་པ་འདི་རྣམས་ཀྱིས་རྡོ་རྗེ་ལོངས་སྤྱོད་དེ་རྡོ་རྗེ་འཆང་ཆེན་པོ་ལ་བསྟོད་ན་ནི། བརྗོད་པར་བྱེད་པ་སངས་རྒྱས་རྡོ་རྗེ་འཆང་དང་འདྲ་བར་འགྱུར་རོ། ། གསུམ་པ་བསྟོད་པས་ཆོས་འཆད་པ་ལ་མངོན་པར་ཕྱོགས་པ་ནི། དེ་ལྟར་བསྟོད་པ་དེ་ནས་བཀའ་བསྩལ་ཏོ། ། སུ་ཞིག་གིས་ན། སྟོན་པ་རྡོ་རྗེ་འཛིན་པ་ཆེན་པོ་སངས་རྒྱས་ཀུན་ཏེ་ཕུང་པོ་ལྔའི་རང་བཞིན་ཅན་གྱི་སེམས་ཅན་རྣམས་རྗེས་སུ་བརྩེ་བར་མཛད་པས་སོ། ། གང་ཞིག་ན། རྡོ་རྗེ་གསང་བ་སྟེ། དམ་ཚིག་བཞིའོ། ། དེ་དག་གི་གནས་ཏེ་གཞི་ཡོངས་སུ་དག་པའི་དོན་སྟོན་པ་རྡོ་རྗེའི་གསུང་འོག་ནས་འབྱུང་བ་འདི་ནིའོ། །
ཨེ་མ་ཧོ་ནི་ངོ་མཚར་བའོ། ། གང་ཞིག་ན། མི་བསྐྱོད་པ་ལ་སོགས་པའི་སངས་རྒྱས་ཐམས་ཅད་ཀྱི་ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་ཡི་གེ་ཆེན་པོ་སྟེ། ཆོས་ཀྱི་རྒྱུན་ནོ། ། དེ་ཅིའི་ཕྱིར་ཞེ་ན། རང་བཞིན་གྱིས་འོད་གསལ་ཞིང་དྲི་མ་མེད་ཅིང་དག་པའི་ཕྱིར་ནམ་མཁའི་དབྱིངས་བཞིན་ནོ། ། གཉིས་པ་སྐབས་ཀྱི་བརྗོད་བྱའི་དོན་བསྟན་པ་ལ་ལྔ་སྟེ། བརྗོད་བྱའི་གཙོ་བོ་སོ་སོར་ཕྱེ་སྟེ་བསྟན་པ། རྗོད་བྱེད་གསང་བ་འདུས་པའི་རྒྱུད་ཀྱི་ཆེ་བ། ཐོས་བསམ་གྱི་འབྲས་བུའི་གནས་སྐབས་བསྟན་པ།
གསང་བ་འདུས་པའི་རྒྱུད་ཡོངས་སུ་གཏད་པའི་ཚུལ། བསྟན་པའི་རྒྱུད་ཉེ་བར་བསྡུ་བའོ། ། དང་པོ་ལ་ལྔ་སྟེ། ལམ་གྱི་སྲོག་འཛིན་དམ་ཚིག་བཤད་པ། ལས་ཚོགས་རྣམ་པར་དག་པའི་སྦྱོར་བ། རྣལ་འབྱོར་གྱི་ཀུན་ཏུ་སྤྱོད་པ་བསྟན་པ། སློབ་དཔོན་ཇི་ལྟར་བསྙེན་བཀུར་བའི་ཚུལ། ཏིང་ངེ་འཛིན་གྱིས་སྤྲུལ་པའི་དཀྱིལ་འཁོར་ལས་ཚོགས་དང་བཅས་པའོ། ། དང་པོ་ལ་གསུམ་སྟེ། འཇིག་རྟེན་ལས་འདས་པའི་དམ་ཚིག་དང༌།
འཇིག་རྟེན་པའི་དམ་ཚིག་བསྟན་པ་དང༌། རྫོགས་རིམ་པའི་དམ་ཚིག་གཙོ་བོར་བསྟན་པའོ། ། དང་པོ་ལ་གསུམ་སྟེ། སྐུ་གསུང་ཐུགས་ཀྱི་དམ་ཚིག རང་སངས་རྒྱས་ཀྱི་དམ་ཚིག ཉན་ཐོས་ཀྱི་དམ་ཚིག་གོ ། དང་པོ་ལ་གསུམ་སྟེ། གསུམ་པོ་སོ་སོར་བཤད་པ་དང༌། བསྲུང་བར་གདམས་པ་དང༌། བསྲུངས་པའི་ཕན་ཡོན་ནོ། །
དང་པོ་ལ་སྐུའི་དམ་ཚིག་ནི། དེ་ནས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོས། སངས་རྒྱས་ཐམས་ཅད་ཀྱི་ནང་ནས་སྐུ་རྡོ་རྗེའི་བསྲུང་བ་དང༌། བཟའ་བའི་དམ་ཚིག་འོག་ནས་འབྱུང་བ་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། སངས་རྒྱས་རྣམ་པར་སྣང་མཛད་ནི། ཡེ་ཤེས་ཟད་མི་ཤེས་པའི་འབྱུང་གནས་ཡིན་པས་ན་ཡེ་ཤེས་རྒྱ་མཚོ་འོད་དེ། དེའི་རིགས་ཅན་གྱི་རྣལ་འབྱོར་པ་ཉིད་ཀྱིས་བསྲུང་བྱའི་དམ་ཚིག་ནི། སྲོག་གཅོད་པ་སོགས་བཞི་ལེའུ་ལྔ་པར་དགོངས་ཏེ་བཤད་པ་བཞིན་ནོ། །
ལོངས་སྤྱོད་པའི་དམ་ཚིག་ནི། ཤ་ཆེན་གྱིས་གཙོ་བོར་བྱས་པའི་བདུད་རྩི་ལྔ་རྟག་ཏུ་བཟའ་བར་བྱ། ཞེས་པའོ། ། བསྲུང་བ་དང་བཟའ་བའི་དམ་ཚིག་འདི་ནི་སྐུའི་དམ་ཚིག་མཆོག་ཡིན་ནོ། ། གསུང་གི་དམ་ཚིག་ནི། དེ་ནས་སངས་རྒྱས་ཐམས་ཅད་ཀྱི་ནང་ནས་གསུང་རྡོ་རྗེའི་བསྲུང་བ་དང་བཟའ་བའི་དམ་ཚིག་འོག་ནས་འབྱུང་བ་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། གསུང་གི་རྡོ་རྗེ་ནི་འོད་དཔག་མེད་དོ། ། ཡི་གེ་ཆེ་ཞེས་པ་ནི།
དེའི་རིགས་ཅན་གྱི་རྣལ་འབྱོར་པས་ཏེ་འགྱུར་བ་མེད་པའི་ཆོས་ཉིད་རྟོགས་པས་སོ། ། དེས་བསྲུང་བར་བྱ་བའི་དམ་ཚིག་བཞི་ནི་སྔ་མ་བཞིན་ནོ། ། བཟའ་བའི་དམ་ཚིག་ནི། བཤང་གཅི་གཙོ་བོར་བྱས་པའི་བདུད་རྩི་ལྔ་རྟག་ཏུ་བཟའ་བར་བྱ་བ་ཉིད་དོ། ། གཉིས་པོ་འདི་ནི་གསང་བའི་དམ་ཚིག་རྨད་དུ་བྱུང་བའོ། ། ཐུགས་ཀྱི་དམ་ཚིག་ནི། དེ་ནས་རྡོ་རྗེ་འཛིན་པ་ཐམས་ཅད་ཀྱི་ནང་ནས་ཐུགས་རྡོ་རྗེའི་བཟའ་བ་དང་བསྲུང་བའི་དམ་ཚིག་འོག་ནས་འབྱུང་བ་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། རྡོ་རྗེ་སེམས་དཔའ་ནི་མི་བསྐྱོད་པའོ། །
རྫུ་འཕྲུལ་ཆེས་ཞེས་པ་ནི། དེའི་རིགས་ཅན་གྱི་རྣལ་འབྱོར་པ་དེས་བསྲུང་བྱའི་དམ་ཚིག་བཞི་ནི་སྔ་མ་བཞིན་ནོ། ། བཟའ་བའི་དམ་ཚིག་ནི་ཁྲག་དང་ཁུ་བ་གཙོ་བོ་བྱས་པའི་བདུད་རྩི་ལྔ་པོ་དག་བརྟུལ་ཞུགས་བརྟན་པས་རྟག་ཏུ་བཟའ་ཞེས་པའོ། ། གཉིས་པ་བསྲུང་བར་གདམས་པ་ནི། སྐུ་གསུང་ཐུགས་ཀྱི་རྡོ་རྗེའི་རྣལ་འབྱོར་པ་རྣམས་ཀྱིས་བཟའ་བ་དང་བསྲུང་བའི་དམ་ཚིག་རྨད་དུ་བྱུང་བ་ཆེན་པོ་བཤད་མ་ཐག་པ་འདི་དག་ནི། སངས་རྒྱས་ཀུན་ཏེ་རྣལ་འབྱོར་པ་ཀུན་གྱིས་རྟག་པ་སྟེ་དུས་ཐམས་ཅད་དུ་རྡོ་རྗེ་འཛིན་པ་ཆེན་པོ་ཐོབ་པར་བྱ་བའི་ཕྱིར་ཡང་དག་པར་བསྲུང་ཞིང་བསྐྱང་བར་བྱའོ། ། དམ་ཚིག་འདི་ནི་རིགས་གསུམ་གྱི་རྣལ་འབྱོར་པ་རྣམས་སུ་མ་ཟད། རྡོ་རྗེ་འཆང་ཆེན་པོའི་རྣལ་འབྱོར་པ་གང་ཞིག་གིས་ཀྱང་བཤད་མ་ཐག་པའི་དམ་ཚིག་འདི་བསྲུང་ཞིང་བསྐྱང་བར་བྱའོ། ། གསུམ་པ་བསྲུངས་པའི་ཕན་ཡོན་ནི། རྡོ་རྗེ་སེམས་དཔའ་སྟེ་རྡོ་རྗེ་འཆང་ངོ༌། །
འོད་ཆེན་པོ་སྟེ་མཐུ་ཆེ་བ་དེའི་སྐུ་གསུང་ཐུགས་སུ་གཏོགས་པའི་སངས་རྒྱས་སུ་དེ་མ་ཐག་ཏུ་འགྱུར་རོ། ། གཉིས་པ་རང་སངས་རྒྱས་ཀྱི་དམ་ཚིག་ནི། དེ་ནས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོས། རང་སངས་རྒྱས་ཀྱི་བྱང་ཆུབ་ལ་མོས་པ་རྣམས་ལ་རང་སངས་རྒྱས་ཀྱི་དོན་གྱི་དམ་ཚིག་འོག་ནས་འབྱུང་བ་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། རང་སངས་རྒྱས་དེ་རྣམས་ནི་རྡོ་རྗེའི་སྐུ་ལ་ཆོས་སྟོན་པ་རབ་ཏུ་གནས་ཏེ། སྒྲ་ལ་མ་ལྟོས་པར་ལུས་ཀྱིས་དཀོན་མཆོག་གསུམ་ལ་དད་པ་བྱེད་པའི་ཆོས་སྟོན་པའི་ཕྱིར། ངག་གི་འཇུག་པ་མེད་པར་རྡོ་རྗེའི་སྐུ་ལ་རབ་ཏུ་གནས་ནས། སེམས་ཅན་རྣམས་ཆོས་ལ་འཇུག་པའི་ངང་ཚུལ་ཅན་ཏེ།
འདི་ནི་ལུས་ཀྱིས་ཆོས་ལ་འཇུག་པར་བྱེད་པའི་དམ་ཚིག་མཆོག་ཏུ་རྟག་པ་སྟེ་ཐོག་མ་མེད་པའི་དུས་ཅན་ནོ། ། གསུམ་པ་ཉན་ཐོས་ཀྱི་དམ་ཚིག་ནི། དེ་ནས་ཕྱག་ན་རྡོ་རྗེས་ཕྱུང་ངོ༌། ། གང་ན། གང་ཟག་གི་བདག་མེད་རྟོགས་པས་དགྲ་བཅོམ་པ་ཉིད་ཐོབ་པར་འགྱུར་བ་ནི་ཉན་ཐོས་ཏེ། དེ་ཐོབ་པར་བྱ་བའི་ཕྱིར་ལམ་ལ་བསླབ་པའི་དམ་ཚིག་འོག་ནས་འབྱུང་བ་འདི་ཉན་ཐོས་ལ་ལྷག་པར་མོས་པ་རྣམས་ཀྱི་ཕྱིར་ཕྱུང་ངོ༌། ། འདིར་སློབ་དཔོན་ཟླ་བས་ནི་ཉན་རང་ལ་ཆོས་ཀྱི་བདག་མེད་མ་རྟོགས་པར་བཤད་དོ། ། གང་ལས་ན། ཉིད་ཀྱི་ཞེས་སོགས་སོ། ། བསླབ་པ་དེ་གང་ཞེ་ན།
མི་གནས་པའི་ཡེ་ཤེས་ཐོབ་འདོད་སྤངས་པ་དང༌། དགེ་བ་བཅུའི་ལས་ཀྱི་ལམ་ལ་འབད་པ་བྱེད་པ་རྣམས་སོ། ། འདི་ནི་རང་ཉིད་གཅིག་པུའི་དོན་དུ་མྱང་འདས་ལ་གཞོལ་བ། དམན་པར་མོས་པ་ཐམས་ཅད་ཀྱི་དམ་ཚིག་ཆེ་ཞེས་བྱའོ། ། གཉིས་པ་འཇིག་རྟེན་པའི་དམ་ཚིག་ལ་གཉིས་ཏེ། སོ་སོར་བཤད་པ་དང༌། དོན་ཉེ་བར་བསྡུ་བའོ། ། དང་པོ་ལ་གསུམ་སྟེ། གཙོ་བོ་གསུམ་གྱི་དམ་ཚིག་བསྟན་པ་དང༌། གནོད་སྦྱིན་མ་སོགས་ལྔའི་དམ་ཚིག་བསྟན་པ་དང༌།
དམ་ཚིག་ལ་སྤྱད་པར་གདམས་པའོ། ། དང་པོ་ལ་གཉིས་ཏེ། དམ་ཚིག་གསུམ་པོ་སོ་སོར་བཤད་པ་དང༌། དེ་རིགས་གསུམ་གྱི་དམ་ཚིག་ཏུ་བསྡུ་ཚུལ་ལོ། ། དང་པོ་ལ་ཚངས་པའི་དམ་ཚིག་ནི། དེ་ནས་ཚངས་པའི་ས་ལ་མོས་པ་རྣམས་ལ། ཚངས་པའི་དམ་ཚིག་བསྟན་པའི་ཕྱིར། ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས། ཚངས་པའི་དམ་ཚིག་འོག་ནས་འབྱུང་བ་འདི་ཞེས་སོགས་སོ། ། ཚངས་པར་གྱུར་པས་གྲོལ་བར་སེམས་པ་ནི་ཐར་པ་མིན་པ་ལ་ཐར་པར་སེམས་པས་གཏི་མུག་སྟེ།
དེའི་ལམ་གྱི་ལས་བསྙུང་བར་གནས་པ་དང༌། མེ་ལྔ་བསྟེན་པ་སོགས་འཇིགས་ཤིང་མི་སྡུག་པའི་དཀའ་སྤྱད་ཀྱིས་བདག་ཉིད་ཉོན་མོངས་པར་བྱེད་པ། སངས་རྒྱས་ཏེ་ཚངས་པའི་གནས་ལ་མོས་པ་རྣམས་ལ་བྱང་ཆུབ་སྟེ་ཚངས་པའི་གནས་ཏེ་ཐོབ་པར་བྱེད་པའི་དམ་ཚིག་སྟོན་པ་སྟེ། དེ་ལ་བརྟེན་ནས་བསྟན་པ་ལ་རིམ་གྱིས་བཅུག་པས། མཐར་སྐུའི་རྡོ་རྗེ་ཐོབ་པ་ཉིད་དུ་འགྱུར་རོ། ། དབང་ཕྱུག་གི་དམ་ཚིག་ནི་དེ་ནས་ཕྱག་ན་རྡོ་རྗེས། དབང་ཕྱུག་གི་གཟུགས་ཀྱིས་འདུལ་བ་རྣམས་ལ། དྲག་པོའི་དམ་ཚིག་འོག་ནས་འབྱུང་བ་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། །
ཁམས་གསུམ་སྟེ་ས་འོག་ས་སྟེང་ས་བླ་གསུམ་པོར་གནས་པའི་བུད་མེད་སྣ་ཚོགས་པ་དག་ལྷ་མོ་དབུ་མའི་གཟུགས་སུ་བྱས་ནས་རྡོ་རྗེ་སྟེ་ཤིན་ཏུ་དགུག་པར་དཀའ་བ་ལས་བྱུང་བ་ཀུན་དགའ་བ་དང་མགུ་བ་སོགས་ཐབས་སྣ་ཚོགས་པའི་དངོས་པོས་སྤྱོད་པ་ནི། དབང་ཕྱུག་གི་དམ་ཚིག་མཆོག་ཏུ་རྨད་དུ་བྱུང་བ་འདི་དབང་ཕྱུག་གིས་འདུལ་བ་རྣམས་ལ་བསྟན་ནས། རིམ་གྱིས་བསྟན་པ་ལ་བཅུག་པས། མཐར་གསུང་གི་རྡོ་རྗེ་ཉིད་ཐོབ་པར་འགྱུར་རོ། ། ཁྱབ་འཇུག་གི་དམ་ཚིག་ནི། དེ་ནས་ཕྱག་ན་རྡོ་རྗེས་ཁྱབ་འཇུག་ལ་མོས་པ་རྣམས་ལ། ཁྱབ་འཇུག་གི་དམ་ཚིག་འོག་ནས་འབྱུང་བ་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། སྣོད་བཅུད་ཀུན་བསམ་གཏན་གྱིས་གསད་པའི་ཚུལ་སྟོན་པ་སྟེ།
སེམས་ཅན་སྒོ་ང་ལས་སྐྱེས་པ་ལ་སོགས་ཇི་སྙེད་པ་ཐམས་ཅད་སྐུ་གསུམ་སྟེ་ལུས་ངག་ཡིད་གསུམ་དབྱེར་མེད་ལ་གནས་པ་རྣམས་དང༌། རྡོ་རྗེའི་ནམ་མཁའི་ཁམས་ཏེ་སྣོད་ཀྱི་འཇིག་རྟེན་དང༌། བདག་ཉིད་ཀྱང་བསམ་གཏན་གྱི་རྡོ་རྗེས་གསད་པ་སྟེ་སྟོང་པ་ཉིད་དུ་བཅུག་པར་བྱའོ། ། དེ་ལྟར་བསྟན་པས་བསྟན་པ་ལ་རིམ་གྱིས་ཞུགས་ཏེ། མཐར་ཐུགས་རྡོ་རྗེ་ཉིད་ཐོབ་པར་འགྱུར་རོ། ། གཉིས་པ་དེ་རིགས་གསུམ་གྱི་དམ་ཚིག་ཏུ་བསྡུ་བའི་ཚུལ་ནི། ཅིའི་ཕྱིར་ཚངས་པ་སོགས་ཕྱི་རོལ་པའི་དམ་ཚིག་སྟོན་ཞེ་ན། ཚངས་པ་སོགས་ཀྱང་སྐུ་རྡོ་རྗེའི་ནང་དུ་འདུས་པས། དེ་དག་གི་དམ་ཚིག་ཀྱང་རིམ་གྱིས་སྐུ་རྡོ་རྗེ་སོགས་འཐོབ་བྱེད་ཡིན་པས། མཐའ་གཅིག་ཏུ་འཁྲུལ་པར་མི་བལྟའོ་ཞེས་བསྟན་པའི་ཕྱིར།
དེ་ནས་ཕྱག་ན་རྡོ་རྗེས་རྡོ་རྗེ་གསུམ་གྱི་དམ་ཚིག་གི་རྡོ་རྗེ་འོག་ནས་འབྱུང་བ་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། དེ་ལ་ཚངས་པའི་དམ་ཚིག་ལ་སྤྱོད་པ་རྣམས་ནི་སྐུ་རྡོ་རྗེའི་རིགས་སུ་འགྱུར་རོ། ། དབང་ཕྱུག་ཆེན་པོའི་དམ་ཚིག་ལ་སྤྱོད་པ་རྣམས་ནི་གསུང་གི་རྡོ་རྗེ་འོད་དཔག་མེད་ཀྱི་རིགས་སོ། ། ཁྱབ་འཇུག་ནི་འཇུག་པ་དགུ་ནོན་པར་གྲགས་པས། རྫུ་འཕྲུལ་ཆེན་པོ་དེའི་དམ་ཚིག་ལ་སྤྱོད་པ་ནི་ཐུགས་ཀྱི་རྒྱལ་པོ་རྡོ་རྗེ་འཛིན་པ་དེ་ཉིད་ཀྱི་རིགས་སོ། ། གཉིས་པ་གནོད་སྦྱིན་མ་སོགས་ལྔའི་དམ་ཚིག་བསྟན་པ་ནི། གནོད་སྦྱིན་མོ་ལ་སོགས་པ་བཀུག་ནས་སྤྱོད་པར་འདོད་ན། དེ་དག་མཉེས་པར་བྱེད་པའི་གཞུང་ནས་བཤད་པ་དེ་དག་གིས་བསྟེན་པར་བྱའོ། །
ཞེས་སྟོན་པ་ནི། དེ་ནས་ཕྱག་ན་རྡོ་རྗེས་གནོད་སྦྱིན་མོ་ཐམས་ཅད་ཀྱི་དམ་ཚིག་འོག་ནས་འབྱུང་བ་འདི་ཕྱུང་ངོ་ཞེས་སོགས་སྦྱར་རོ། ། རྟག་ཏུ་ཤ་ཟ་བ་དང༌། ཁྲག་དང་ཆང་འཐུང་བ་སོགས་ཀྱི་གནོད་སྦྱིན་གྱི་བུད་མེད་མཆོག་ལ་འདོད་པས་གཞོལ་བར་འདོད་པ་དག་གིས། རྡོ་རྗེ་ཆེན་པོ་སྟེ་གདུག་པ་ཅན་རྣམས་ལ། ཤ་ལ་སོགས་པ་འདི་རྣམས་སྦྱིན་པ་ཉིད་ཀྱི་དམ་ཚིག་བསྟེན་པར་དཀའ་བས་བསྒྲུབ་བྱ་མཉེས་པར་བྱའོ། ། ཀླུའི་བུ་མོའི་དམ་ཚིག་ནི། དེ་ནས་ཕྱག་ན་རྡོ་རྗེས་ཀླུའི་དབང་པོ་ནི་ནོར་རྒྱས་ལ་སོགས་པའོ། ། རྒྱལ་མོ་ནི་ཆུང་མ་རྣམས་ཏེ། འདི་དག་ཐམས་ཅད་ཀྱི་དམ་ཚིག་འདི་ཕྱུང་ངོ༌། །
གང་ལས་ན། ཉིད་ཀྱི་ཞེས་སོགས་སོ། ། ཀླུའི་བུ་མོ་རྣམས་གཞན་འབྱེད་པར་བྱེད་པ་ཕྲ་མའི་ཚིག་དང༌། འོ་མ་འཐུང་བ་དང༌། ལྕེ་གཉིས་དང་ལྡན་པས་འདོད་པའི་ཡོན་ཏན་ལྔ་དང་ལྡན་པ་དང༌། དྲི་དང་མེ་ཏོག་སོགས་ལ་རྟག་ཏུ་འབད་པ་སྟེ་དགའ་བ་ཡིན་པས་དམ་ཚིག་འདི་རྣམས་ལ་སྤྱོད་པ་ཉིད་ཀྱིས་བསྒྲུབ་པར་བྱའོ། ། དེ་ལྟར་བྱས་པ་ལས་གཞན་དུ་ན། ངེས་པར་ཉོན་མོངས་པར་འགྱུར་བ་སྟེ་དབང་དུ་མི་འགྱུར་རོ། ། ལྷ་མ་ཡིན་གྱི་བུ་མོའི་དམ་ཚིག་ནི། དེ་ནས་ཞེས་སོགས་སྔ་མ་བཞིན་དུ་སྦྱར་ཏེ་རྟོགས་པར་སླའོ། །
ལྷ་མ་ཡིན་གྱི་བུ་མོ་རྣམས་ཁྲོ་ཞིང་རྣམ་པར་འཚེ་བ་དང༌། ང་རྒྱལ་གྱི་ཁུར་གྱིས་ནོན་པ་དང༌། སྤོས་དང་མེ་ཏོག་ལ་སོགས་པ་ཉེ་བར་སྤྱོད་པ་ལ་ཀུན་ཏུ་དགའ་བའི་བདག་ཉིད་དུ་སྐྱེས་པ་ནི་དེ་དག་གི་དམ་ཚིག་ཕྱོགས་གཅིག་པའོ། ། གདུལ་བར་དཀའ་བ་སྟེ་ཉམས་སུ་བླང་བར་དཀའ་བའི་དམ་ཚིག་རྒྱས་པ་ནི། རྡོ་རྗེ་འཇིགས་བྱེད་དང་རྡོ་རྗེ་ས་འོག་གི་རྒྱུད་དུ་གསུངས་སོ། ། བུ་སྟོན་གྱིས་ནི་རྡོ་རྗེ་ས་འོག་ཅེས་པའི་དོན་ལོག་པར་བཤད་དོ། ། སྲིན་མོའི་དམ་ཚིག་ནི། དེ་ནས་ཞེས་སོགས་ཏེ་རྟོགས་པར་སླའོ། ། དེ་དག་གི་དམ་ཚིག་ནི། ཐོད་རུས་ཀྱི་ཕྱེ་མ་དང༌།
ཤ་བསྲེགས་པའི་བདུག་པ་དང༌། འབྲུ་མར་ཏེ་མིའི་རྐང་མར་དང༌། གླང་པོ་དང་རྟ་ལ་སོགས་པའི་ཤའི་ཞག་གིས་དེ་དག་རབ་ཏུ་དགའ་བར་འགྱུར་བས། དེའི་དམ་ཚིག་ནི་དེ་དག་གོ ། ཤ་ཟ་ལ་སོགས་པ་འབྱུང་པོ་ཀུན་གྱི་དམ་ཚིག་ཀྱང་འདི་ཉིད་དོ། ། དག་བྱེད་ནི་བགེགས་ཚོགས་འཇིག་པར་བྱེད་པའོ། ། འདི་ནི་རྡོ་རྗེ་སྟེ་སྒྲུབ་པ་པོ་རྣམས་ཀྱིས་སྲིན་མོ་སོགས་དབང་དུ་བྱ་བ་དང༌། བགེགས་འཇིག་པ་སོགས་ཀྱི་དོན་ཆེན་པོ་བྱེད་པ་ཉིད་རྡོ་རྗེ་མཁའ་འགྲོ་མ་རྣམས་ཀྱི་དམ་ཚིག་ནི། དེ་ནས་ཞེས་སོགས་ཀྱིས་སྟོན་ཏེ། དཀར་ཤམ་མ་ལ་སོགས་པའི་རྡོ་རྗེ་མཁའ་འགྲོ་མ་ཐམས་ཅད་མཉེས་པར་བྱེད་པའི་དམ་ཚིག་སྟེ་ལྷག་མ་སྔ་མ་བཞིན་ནོ། །
དམ་ཚིག་ནི་བཤང་བ་དང་གཅི་བ་དང་ཁྲག་ལ་སོགས་པ་སྔགས་ཀྱིས་བྱིན་གྱིས་བརླབས་ནས་བཟའ་ཞིང༌། སྦྱར་བའི་ཆང་ལ་སོགས་པ་རྟག་ཏུ་བཏུང་ངོ༌། ། རྡོ་རྗེ་མཁའ་འགྲོ་མའི་སྐུ་མདོག་དང་ཕྱག་མཚན་སོགས་བསྐྱེད་པའི་སྦྱོར་བས་གནས་ཏེ། གསད་པར་བྱ་བའི་ཡུལ་གྱི་མཚན་ཉིད་དང་ལྡན་པ་གདུག་པ་ཅན་གསད་པར་བྱའོ། ། གང་གིས་ན། ཁྲག་དྲང་བ་སོགས་ཀྱི་སྦྱོར་བ་ཉིད་ཀྱིས་སོ། ། འདི་ནི་རྡོ་རྗེ་མཁའ་འགྲོ་མའི་དམ་ཚིག་གོ ། གསུམ་པ་དམ་ཚིག་ལ་སྤྱད་པར་གདམས་པ་ནི། ཚངས་པ་ལ་སོགས་པ་འདི་དག་ནི། ངོ་བོ་ཉིད་ཀྱི་སྟེ་ཐོག་མ་མེད་པའི་དུས་ཅན་སྣོད་ཀྱི་འཇིག་རྟེན་ཆགས་པ་དང་ལྷན་ཅིག་ཏུ་ཀུན་ཏུ་འབྱུང་བ་རྫུ་འཕྲུལ་ཆེ་བ།
ཁམས་གསུམ་དག་ཏུ་སེམས་ཅན་ལ་ཕན་འདོགས་པ་དང༌། ཚར་གཅོད་ཅིང་ཆ་ལུགས་སྣ་ཚོགས་པར་རྣམ་པར་སྤྱོད་པའོ། ། དེ་བས་ན་དེ་རྣམས་ཀྱི་དམ་ཚིག་མ་ལུས་པ་དངོས་གྲུབ་ཀུན་ཐོབ་པར་བྱེད་པ་དག འདུས་པའི་རྣལ་འབྱོར་པ་གཞན་ལ་ཕན་པར་འདོད་པས་སྤྱད་པར་བྱའོ། ། གཉིས་པ་དོན་ཉེ་བར་བསྡུ་བ་ནི། ཚངས་པ་ལ་སོགས་པ་ཁམས་གསུམ་པ་ཐམས་ཅད་ཀྱི་རྡོ་རྗེའི་དམ་ཚིག་རྡོ་རྗེ་འཆང་གི་བཀའི་རྗེས་སུ་འབྲང་བ་ལ་འཇུག་པའི་ཏིང་ངེ་འཛིན་ཏོ། ། ཇི་སྐད་དུ། འགྲོ་ལྡིང་བའི་རྒྱུད་ལས། ཕ་རོལ་རྒོལ་བ་གང་ཡང་རུང༌། ། རྟགས་ཀྱི་དབྱེ་བས་གནས་པ་རྣམས། །
གཞན་འདིར་བརྙས་པར་མི་བྱ་སྟེ། ། རྡོ་རྗེ་སེམས་དཔའི་རྣམ་འཕྲུལ་ཡིན། ། ཞེས་སོ། ། དམ་ཚིག་དང་སྡོམ་པ་བསྟན་ཟིན་ཏོ། ། གསུམ་པ་རྫོགས་རིམ་པའི་དམ་ཚིག་གཙོ་བོར་བསྟན་པ་ལ་གསུམ་སྟེ། ལས་ལམ་རྣམ་པར་དག་པའི་རིམ་པ། རྣལ་འབྱོར་པས་ཕྱག་བྱ་བའི་ཚུལ། དེ་ཁོ་ན་ཉིད་རྟོགས་པའི་ཐབས་སོ། ། དང་པོ་ལས་ལམ་རྣམ་པར་དག་པའི་རིམ་པ་ལ་གཉིས་ཏེ། སོ་སོར་བཤད་པ་དང༌།
གཞུང་ཉེ་བར་བསྡུ་བའོ། ། དང་པོ་ནི། དེ་ནས་ཕྱག་ན་རྡོ་རྗེ་ཞེས་སོགས་ཏེ། ལུས་ཀྱི་དངོས་གྲུབ་ནི་ལུས་ཀྱི་བྱ་བ་གསུམ་པོ་རྣམས་སོ། ། དེ་ལས་མི་འདའ་བར་སྤྱད་པ་ནི་དམ་ཚིག་རྡོ་རྗེ་སྟེ་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། རྫོགས་རིམ་ལ་གནས་པའི་རྣལ་འབྱོར་པས་སྲོག་གཅོད་པ་སོགས་ལུས་ཀྱི་ལས་ལམ་གསུམ་པོ་ཐམས་ཅད་ནི། རྡོ་རྗེ་འོད་གསལ་ཡང་དག་སྟེ་འོད་གསལ་བར་བྱུང་བར་ཤེས་པར་བྱས་ནས་ཆོས་དང་ཆོས་མ་ཡིན་པ་གཉིས་སུ་མི་འཛིན་ཅིང༌། བླང་དོར་མེད་པར་སྟོང་པ་ཉིད་དུ་རྟོགས་ནས་ལུས་ཀྱི་བྱ་བ་སྤྱོད་པར་བྱའོ། །
དེས་ཅིར་འགྱུར་ཞེ་ན། ཁམས་གསུམ་པའི་སེམས་ཅན་རྣམས་རྣམ་པ་ཀུན་ཏུ་རྟག་ཏུ་སྟེ་མི་འཇིགས་པ་སངས་རྒྱས་ཀྱི་རྡོ་རྗེའི་སྐུ་བྱེད་ཅིང་བསྐྱེད་པར་འགྱུར་རོ། ། ངག་གི་ལས་ལམ་རྣམ་པར་དག་པ་ནི། དེ་ནས་ཞེས་སོགས་ཀྱིས་གསུངས་ཏེ། ངག་གི་དངོས་གྲུབ་ནི། ཁམས་གསུམ་དྲི་མེད་ནི་རྡོ་རྗེ་འཆང་ཆེན་པོའོ། ། དཀྱིལ་འཁོར་ནི་གནས་ཏེ་འོད་གསལ་ལོ། ། དེར་རྫུན་དུ་སྨྲ་བ་སོགས་ངག་གི་ལས་ལམ་བཞི་པོ་མ་ལུས་པ་རྣམ་པར་དག་པར་རྟོགས་ནས་ངག་གི་ལས་ལམ་སྤྱད་པར་བྱའོ། ། དེས་ཅིར་འགྱུར་ཞེ་ན། ངག་གི་གྲུབ་པའི་གནས་ངག་གི་དབང་ཕྱུག་ཡིད་འཕྲོག་པས་ན་ཉམས་དགའ་བ་ཐོབ་པར་འགྱུར་རོ། །
འདི་ནི་ངག་གི་དམ་ཚིག་ཤིན་ཏུ་འདའ་བར་དཀའ་བའོ། ། ཡིད་ཀྱི་ལས་ལམ་རྣམ་པར་དག་པ་ནི། དེ་ནས་ཞེས་སོགས་གསུངས་ཏེ། སེམས་ཀྱི་བྱ་བ་བརྣབ་སེམས་སོགས་གསུམ་རྣམ་པར་དག་པའི་དམ་ཚིག་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། བརྣབ་སེམས་དང༌། གནོད་སེམས་དང༌། ལོག་པར་ལྟ་བའི་མཚན་ཉིད་ཅན་གྱི་ཡིད་ཀྱི་རྡོ་རྗེའི་རང་བཞིན་ཀུན། བརྟན་པའི་རྡོ་རྗེ་སྟེ་འོད་གསལ་ལ་བློ་གཞོལ་བའི་རྣལ་འབྱོར་པ་ཡིས་རང་བཞིན་སྟོང་པ་ཉིད་དུ་བརྟག་བཞིན་པས་བསྒོམ་པར་བྱའོ། །
གཉིས་པ་གཞུང་ཉེ་བར་བསྡུ་བ་ནི། རྡོ་རྗེ་མི་ཕྱེད་གསུམ་ལྡན་ཏེ་རྫོགས་པའི་རིམ་པའི་ཏིང་ངེ་འཛིན་ལ་གནས་པ་རྣམས་ཀྱི་དམ་ཚིག་བཤད་མ་ཐག་པ་འདི་ཡིན་གྱི་གཞན་ནི་མིན་ནོ་ཞེས་བཅོམ་ལྡན་འདས་ཀུན་ཏུ་བཟང་པོ་ཞེས་སོགས་སྦྱར་རོ། ། གསུམ་པ་རྣལ་འབྱོར་པས་ཇི་ལྟར་ཕྱག་བྱ་བའི་ཚུལ་ལ་གཉིས་ཏེ། བསྐྱེད་རིམ་པས་ཕྱག་བྱ་བའི་ཚུལ་དང༌། རྫོགས་རིམ་པས་ཕྱག་བྱ་བའི་ཚུལ་ལོ། ། དང་པོ་ནི། དེ་ནས་ཕྱག་ན་རྡོ་རྗེས་ཞེས་སོགས་ཏེ། སྔགས་ཐམས་ཅད་ཀྱི་རྡོ་རྗེ་ནི་སྔགས་ལ་མཆོག་ཏུ་གཞོལ་བའི་རྣལ་འབྱོར་པ་རྣམས་ཏེ། དེ་དག་གི་དམ་ཚིག་འོག་ནས་འབྱུང་བ་ཞེས་སོགས་སོ། ། སངས་རྒྱས་དང༌།
བྱང་ཆུབ་སེམས་དཔའ་དང༌། རང་རྒྱལ་དང༌། དེ་བཞིན་དུ་ཉན་ཐོས་རྣམས་ལ་གཞན་མ་དད་པ་སོགས་སྤང་བའི་དོན་དུ། ལུས་སམ་ངག་གང་རུང་གིས་ཕྱག་བྱེད་པ་ལ་ཉེས་པ་མེད་ཀྱི། སྐུ་གསུང་ཐུགས་ཀྱི་སྦྱོར་བས་ཏེ་གསུམ་ཀ་གཅིག་ཏུ་གྱུར་པ་ཡིས་ཕྱག་འཚལ་ན་ནི། མངོན་པར་འདོད་པའི་དངོས་གྲུབ་ཉམས་པར་འགྱུར་ཏེ། ཧེ་རུ་ཀའི་ང་རྒྱལ་ཉམས་ནས་དམན་པའི་འདུ་ཤེས་སྐྱེས་པའི་ཕྱིར་རོ། ། གཉིས་པ་རྫོགས་རིམ་པས་ཕྱག་བྱ་བ་ནི། དེ་ནས་ཞེས་སོགས་ཏེ། དེ་བཞིན་གཤེགས་པ་ཐམས་ཅད་ནི་སེམས་ཅན་ཐམས་ཅད་དོ། །
དེ་རྣམས་ཀྱི་སྐུ་དང་གསུང་དང་ཐུགས་ཏེ་སྒོ་གསུམ་གྱི་ཚོགས། དང་པོའི་མགོན་པོ་དང་དབྱེར་མེད་པར་སྒོམ་པའི་བསམ་གཏན་གྱི་དམ་ཚིག་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། དམ་ཚིག་དེ་གང་ཞེ་ན། བསམ་གཏན་བསྒོམ་པར་བྱའོ། ། ཞེས་དྲང་ངོ༌། ། གང་གིས་ན། སྔགས་བཟློས་པ་སྟེ་རྡོ་རྗེ་བཟླས་པ་ལ་དགའ་བའི་ནང་ལ་མཆོག་ཏུ་གཞོལ་བའི་རྣལ་འབྱོར་པས་སོ། ། ཚུལ་ཇི་ལྟར་ན།
ཀུན་ཏུ་སྟེ་སེམས་ཅན་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་དཀྱིལ་འཁོར་གྱི་ཚོགས་རྡོ་རྗེ་སེམས་དཔའ་སྟེ་དང་པོའི་མགོན་པོ་ཡིས་རྡོ་རྗེ་གསུམ་མི་ཕྱེད་པའི་ཡེ་ཤེས་ཀྱི་སྐུ་ལྟ་བུར་སྦྱོར་བ་སྟེ་དམིགས་པ་ཡིས་སོ། ། རྫོགས་རིམ་པས་ཕྱག་བྱ་བའི་ཚུལ་བསྟན་པ་ནི། དེ་ནས་ཞེས་སོགས་ཏེ། སྔགས་རྡོ་རྗེ་ཐམས་ཅད་ནི་ཟུང་འཇུག་གི་རིམ་པ་ལ་གནས་པ་སྟེ། དེ་རྣམས་ཀྱི་དམ་ཚིག་དང་སྡོམ་པ་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། མཆོག་གི་མཆོག་སྟེ་ཁྱད་པར་དུ་འཕགས་སོ། ། གང་ལ་ན། རྡོ་རྗེ་གསུམ་སྟེ་སྐུ་རྡོ་རྗེ་ལ་སོགས་པ་གསུམ་ལ་དགོས་པའི་དབང་གིས་ཕྱག་འཚལ་བ་ནིའོ། །
སུ་ཞིག་གིས་འཚལ་ན། རྫོགས་པའི་རིམ་པ་ལ་གནས་པའི་རྣལ་འབྱོར་པས་སོ། ། ཚུལ་ཇི་ལྟར་ཕྱག་འཚལ་ཞེ་ན། རྫོགས་པ་དང་མ་རྫོགས་པའི་སེམས་ཅན་གྱི་ཁམས་རྣམས་གཅིག་ཏུ་བསྡུས་ནས། ཡེ་ཤེས་ཀྱི་སྐུ་སྒྱུ་མ་ལྟ་བུར་དམིགས་པའི་བསམ་གཏན་རྡོ་རྗེས་བསྐུལ་ཞིང་བསླབ་པར་བྱ་བའི་ཚུལ་གྱིས་སོ། ། དོན་ནི། རྫོགས་རིམ་པས་གཞན་ལ་ཕྱག་མི་བྱ་ཞིང༌། དགོས་པའི་དབང་གིས་ཕྱག་བྱེད་ན། སེམས་ཅན་ཐམས་ཅད་རྡོ་རྗེ་འཆང་སྒྱུ་མ་ལྟ་བུའི་སྐུར་དམིགས་ཏེ་ཕྱག་བྱ་ཞེས་པའི་དོན་ནོ། ། རྫོགས་པའི་རིམ་པའི་ཕྱག་འདི་ནི་དམ་ཚིག་རྡོ་རྗེ་སྟེ།
རྫོགས་པའི་རིམ་པའི་རྣལ་འབྱོར་རྡོ་རྗེ་འཆང་འབྱུང་ཞིང་བསྐྱེད་པའི་སྤྱོད་པ་ཞེས་བྱའོ། ། གསུམ་པ་དེ་ཁོ་ན་ཉིད་རྟོགས་པའི་ཐབས་ལ་གཉིས་ཏེ། དངོས་ཀྱི་དོན་དང༌། ལུས་རྟས་པའི་ཆོ་གའོ། ། དང་པོ་ལ་གཉིས་ཏེ། བསྐྱེད་རིམ་པའི་དེ་ཁོ་ན་ཉིད་རྟོགས་པའི་ཐབས་དང༌། རྫོགས་རིམ་པའི་དེ་ཁོ་ན་ཉིད་རྟོགས་པའི་ཐབས་སོ། ། དང་པོ་ནི། དེ་ནས་ཕྱག་ན་རྡོ་རྗེས་ཞེས་སོགས་ཏེ། བསྙེན་སྒྲུབ་བཞི་ལ་ཞུགས་པའི་སྡོམ་པ་འདི་ཕྱུང་ངོ༌། །
བསྙེན་སྒྲུབ་བཞིའི་དོན་བཤད་ཟིན་ཏོ། ། གང་ལས་ན། ཉིད་ཀྱི་ཞེས་སོགས་སོ། ། རྡོ་རྗེ་བཤང་གཅི་སྟེ་ཡུལ་དབང་གཉིས་ཀྱིས་ནམ་མཁའི་དབྱིངས་ཀུན་ཡོངས་སུ་གང་བར་བསམས་ན། དེ་ནས་དུས་གསུམ་རྡོ་རྗེ་སྟེ་སྐུ་གསུམ་དག་པ་སྟེ་ཐིམ་པར་བྱས་ནས། སྐུ་གསུམ་གྱི་ངོ་བོ་ཉིད་དུ་བསྒོམ་མོ། ། དམ་ཚིག་འདི་ནི་རབ་ཏུ་བརྟག་པ་སྟེ་ཐོག་མ་མེད་པའི་དུས་ཅན་ནོ། ། གཉིས་པ་ནི། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཕྱུང་ངོ༌། ། གང་ན།
རྡོ་རྗེ་ཐམས་ཅད་ནི་ཐུན་མོང་གི་སྐུ་གསུང་ཐུགས་སྒྱུ་མ་ཡིན་ལ། དེ་མི་སྣང་བ་ནི་འོད་གསལ་དུ་འཇུག་པ་དང༌། དམ་ཚིག་ནི་ཟུང་འཇུག་གི་སྐུར་བཞེངས་པ་སྟེ་གཉིས་པོ་འདིའོ། ། འགའ་ཞིག་གིས་དོན་འདི་མ་རྟོགས་པར་སྣང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། ཐུན་བཞི་པོ་ནི་སྟོང་པ་བཞིའོ། ། བཞི་པོའི་ནང་ནས་འགའ་ཞིག་མཆོག་ཏུ་གྱུར་པ་ནི་ཐམས་ཅད་སྟོང་པ་འོད་གསལ་ལོ། ། དེ་ཉིན་རེ་བཞིན་དུ་སྤྱད་ཅིང་བསྒོམས་པས། རྡོ་རྗེ་སྟེ་ཐབས་སྣང་བ་དང༌།
མོ་ནི་སྟོང་པ་ཤེས་རབ་སྟེ། བདེན་གཉིས་དབྱེར་མེད་ཟུང་འཇུག་འགྲུབ་ཅེས་པའོ། ། སླར་ཡང་རྫས་ཏེ་ཐ་མལ་པའི་ལུས་ཀྱང་རྟག་ཏུ་སྟེ་ཉིན་རེ་བཞིན་དུའོ། ། དབྲོག་པ་ནི་ལེན་པའོ། ། དེ་ལྟར་འོད་གསལ་དུ་གཞུག་ཅིང་ལྡང་བའི་རིམ་པས་བསླབ་པར་བྱའོ། ། ཡང་ན་རྫས་ནི་ཟུང་འཇུག་གི་སྐུ་སྟེ། དབྲོག་པ་ནི་ལེན་པར་ཏེ་སླར་ཡང་འོད་གསལ་ལས་ཟུང་འཇུག་གི་སྐུར་ལྡང་བའོ། ། རྡོ་རྗེ་ནི་དེ་བཞིན་གཤེགས་པའོ། ། རྫོགས་བྱེད་ནི་མཉེས་པར་བྱེད་པ་སྟེ། དེ་ཉིད་དམ་ཚིག་གོ །
གཉིས་པ་ལུས་བརྟས་པའི་ཆོ་ག་ལ་གཉིས་ཏེ། ནང་ལ་མཆོག་ཏུ་གཞོལ་བའི་ལུས་རྟས་པའི་སྦྱོར་བ་དང༌། སྔགས་ལ་མཆོག་ཏུ་གཞོལ་བའི་ལུས་རྟས་པའི་སྦྱོར་བའོ། ། དང་པོ་ནི། དེ་ནས་ཕྱུང་ངོ༌། ། གང་གིས་ན། ཕྱག་ན་རྡོ་རྗེས་སོ། ། གང་ན། ནམ་མཁའི་རིག་པ་ནི་དེ་བཞིན་ཉིད་དོ། ། དེ་འཛིན་པ་ནི་རྣལ་འབྱོར་པའོ། །
དམ་ཚིག་ནི་ལུས་རྟས་པར་བྱེད་པའི་ཆོ་ག་སྟེ་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། སྒྲུབ་པ་པོ་བདག་ཉིད་ཀྱི་སྐུ་གསུང་ཐུགས་རྡོ་རྗེ་རྣམས་བདེ་བར་གནས་པར་བྱ་བའི་ཕྱིར། དབུ་རྒྱན་ལ་ནི་བསམ་གཏན་བསམ། ། ཞེས་པ་སྟེ། དབུ་རྒྱན་ནི་སྤྱི་བོའོ། ། དེའི་བསམ་གཏན་ནི་ཀླད་ཀྱི་བདུད་རྩི་མང་དུ་ཕབ་པས་ལུས་རྟས་པའི་སྦྱོར་བ་བསྒོམ་པའོ། ། རྒྱས་པར་ལེའུ་བཅུ་གཉིས་པར་བཤད་ཟིན་ཏོ། ། དེས་ཅིར་འགྱུར་ཞེ་ན།
རྡོ་རྗེ་གསུམ་ནི་ལུས་ངག་ཡིད་གསུམ་ཕན་ཚུན་འདུས་པ་ཅན་གྱི་སྒྲུབ་པ་པོའི་ལུས་སོ། ། དེའི་དམ་ཚིག་ཀུན་ཞེས་པ་ནི། ལུས་དང་ལྷན་ཅིག་སྐྱེས་པའི་རླུང་མཁྲིས་ལ་སོགས་པ་ཀུན་ནོ། ། ཁྲོས་པ་ནི་དེ་རྣམས་འཁྲུགས་པའོ། ། དེ་དག་འཁྲུགས་པའི་ནད་རྣམས་ཀྱི་རྒྱལ་བ་སྟེ་རྫི་བར་མི་ནུས་སོ། ། རྣལ་འབྱོར་མའི་རྒྱུད་དུ། གང་ཞིག་བདུད་རྩིའི་རང་བཞིན་རྒྱུན། ། སྤྱི་བོར་རྟག་ཏུ་ངེས་འབབ་པ། ། རྣལ་འབྱོར་དབང་པོས་དེ་འཐུངས་ན། ། རྒ་དང་འཆི་བ་རྣམ་པར་འཇིག །
ཇི་ལྟར་ཨུཏྤལ་སྡོང་བུ་ལས། ། མི་ཡིས་ཆུ་ནི་འདྲེན་པར་བྱེད། ། དེ་བཞིན་ཉེ་བར་འཐུངས་པ་ཡིས། ། རྣལ་འབྱོར་པ་ནི་སྟོབས་ཆེན་འཚོ། ། ཞེས་གསུངས་པ་དང༌། རྩ་བའི་རྒྱུད་དེ་ཁོ་ན་ཉིད་བསྡུས་པར་ཡང༌། ལྕེ་ནི་རྐན་ལ་སྦྱར་བྱ་ཞིང༌། ། སྣའི་རྩེ་མོར་བསམ་པར་བྱ། ། རྡོ་རྗེ་ཕྲ་མོ་བདེ་རེག་པས། ། སེམས་ནི་མཉམ་པར་བཞག་པར་འགྱུར། །
ཞེས་གསུངས་སོ། ། གཉིས་པ་ནི། དེ་ནས་ཞེས་སོགས་ཏེ། ཕྱག་ན་རྡོ་རྗེས་ཕྱུང་ངོ༌། ། གང་ན། སྔགས་འཆང་ལས་དང་པོ་པ་རྣམ་སྣང་ལ་སོགས་པའི་ཟློས་པ་པོ་ཐམས་ཅད་ཀྱི་དམ་ཚིག་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། ཁ་ཟས་ལ་ལོངས་སྤྱོད་པའི་དུས་སུ་སྐུ་རྡོ་རྗེར་བྱིན་གྱིས་བརླབས་ཤིང༌། ཟས་ལས་གཞན་པའི་ཕྱི་རོལ་གྱི་ཡུལ་རྣམས་ལ་སྤྱོད་པའི་དུས་སུ།
རང་ཉིད་རྡོ་རྗེ་འཛིན་པར་བསྒོམ་པར་བྱའོ། ། མདོ་ནི་གསུང་རབ་བོ། ། འདོན་པ་ནི་ཀློག་པའོ། ། ཆོ་གའི་བྱ་བ་ནི། ལྷ་སྤྱན་འདྲེན་པ་དང༌། གཤེགས་སུ་གསོལ་བ་དང༌། ཆོས་འདོན་པ་དང༌། དབྱངས་ལེན་པ་སོགས་ལ། རང་ཉིད་རྡོ་རྗེ་ཆོས་སུ་སྟེ་འོད་དཔག་མེད་དུ་བསྒོམ་པར་བྱའོ། ། མདོ་འདོན་པའི་བར་གྱི་སྦྱོར་བ་འདི་དག་ངོ་བོ་ཉིད་ཀྱིས་དག་པ་ཡང་ཡིན་ལ།
དེ་སྟོན་ཅིང་རྡོ་རྗེ་འཆང་གི་བདག་ཉིད་ཡིན་པས། བཅོམ་ལྡན་འདས་ངོ་བོ་ཉིད་དག་པ་ཞེས་བྱའོ། ། དེས་དེ་སྐད་ཅེས་བཀའ་བསྩལ་ཏོ་ཞེས་སྦྱར་རོ། ། གཉིས་པ་ལས་ཚོགས་རྣམ་པར་དག་པའི་སྦྱོར་བ་ལ་གཉིས་ཏེ། དེ་ཁོ་ན་ཉིད་རྟོགས་པའི་ཡེ་ཤེས་བསྟན་པ་དང༌། དེ་རྟོགས་པའི་ཐབས་ལྷ་བསྐྱེད་པའི་རིམ་པའོ། ། དང་པོ་ལ་ལྔ་སྟེ། དྲི་བའི་སྐབས་དབྱེ་བའི་ཕྱིར་སྟོན་པ། འོད་གསལ་ལ་བཞུགས་པ། དྲིས་ལན་གྱིས་འོད་གསལ་གཏན་ལ་དབབ་པ།
དོན་དེ་ཉིད་སྟོན་པ་རང་གིས་གསུངས་པ། སངས་རྒྱས་འགྲུབ་པའི་རྒྱུ་ཞུས་ལན་གྱིས་བསྟན་པ། ངོ་མཚར་བའི་སྒོ་ནས་དེ་ཁོ་ན་ཉིད་རྟོགས་པའི་དོན་གསལ་བར་བསྟན་པའོ། ། དང་པོ་ནི། དེ་ནས་ཞེས་སོགས་ཏེ། རྡོ་རྗེ་འཛིན་པ་ཐམས་ཅད་ནི་མི་བསྐྱོད་པ་ལ་སོགས་པའི་དེ་བཞིན་གཤེགས་པ་རྣམས་སོ། ། སྐུ་གསུང་ཐུགས་ཀྱི་རྡོ་རྗེ་ནི་མ་རྫོགས་པའི་སེམས་ཅན་རྣམས་སོ། ། སྙིང་པོ་རྡོ་རྗེ་ནི་དེ་རྣམས་ཀྱི་སེམས་སོ། ། དེ་ཐམས་ཅད་མཉམ་པ་ཉིད་འོད་གསལ་དུ་རོ་གཅིག་པར་དགོངས་ནས་ཅང་མི་གསུང་བར་གྱུར་ཏོ། ། གཉིས་པ་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་དྲི་བ་ནི། མི་གསུང་བར་བཞུགས་པའི་རྗེས་དེ་ནས་བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་ཀྱིས་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ལ་ཕྱག་བཙལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་ཞེས་པ་ནས། བཞུགས་པ་ལགས་ཞེས་པའི་བར་གྱིས་ནི་ཅང་མི་གསུང་བའི་རྒྱུ་ཞུའོ། ། ལན་ནི། དེ་ནས་ཞེས་པ་ནས། བཞུགས་སོ་ཞེས་པའི་བར་ཏེ། རྡོ་རྗེ་འཆང་གི་སྐུ་དང་གསུང་དང་ཐུགས་རྡོ་རྗེའི་ཆོས་རྣམས་དམིགས་སུ་མེད་པ་འོད་གསལ་བའི་ངོ་བོ་ཉིད་ཡིན་ཞིང༌།
མི་འཇིག་པས་མི་འགྱུར་བའི་གནས་སུ་བརྗོད་དོ། ། དེ་ནས་ངོ་བོ་དམིགས་སུ་མེད་པས་ངོ་བོ་ཉིད་མེད་པ་དང༌། སྔར་ཇི་ལྟ་བ་བཞིན་ཕྱིས་ཀྱང་གནས་པས་མི་འགྱུར་བ་དང༌། བརྗོད་དུ་མེད་པའི་དོན་དེ་ཁོ་ན་ཉིད་རྟོགས་པའི་ཤེས་རབ་ཀྱིས་དཔྱད་ཅིང་ཐུགས་སུ་ཆུད་ནས། བརྗོད་དུ་མེད་པ་ཉིད་གཞན་ལ་བསྟན་པའི་དོན་དུ་ཅང་མི་གསུང་བར་འོད་གསལ་ལ་བཞུགས་སོ། ། གཉིས་པ་རྒྱས་པར་བཤད་པ་ལ་གཉིས་ཏེ། ཐམས་ཅད་འོད་གསལ་དུ་བསྟན་པ་དང༌། རྡོ་རྗེའི་ཚིག་ལ་དོགས་པ་བཅད་པའོ། ། དང་པོ་ནི་རིགས་ཀྱི་བུ་ཞེས་བོས་ནས། དེ་བཞིན་གཤེགས་པ་ཐམས་ཅད་ཀྱི་བདག་པོ་འདི་འོད་གསལ་ལ་བཞུགས་ནས།
གནས་ལུགས་མ་སེམས་པ་ན་འདི་སྙམ་དུ་གྱུར་ཏེ། ཇི་ལྟར་ཞེ་ན། སྐུ་ཉིད་སྐུའི་ཡི་གེ་སྟེ་དེ་ཉིད་ཆོས་ཅན། མ་སྐྱེས་པ་ཡིན་ཏེ། དུས་གསུམ་གྱི་ངོ་བོས་སྟོང་པའི་ཕྱིར། དྲི་ཟའི་གྲོང་ཁྱེར་བཞིན། ཁམས་གསུམ་པའི་གསུང་དང་ཐུགས་ཀྱང་ཆོས་ཅན། མ་སྐྱེས་པ་ཡིན་ཏེ། བདེན་པའི་མཚན་ཉིད་མེད་པ་ཡིན་པའི་ཕྱིར། སྒྱུ་མའི་སྐྱེས་བུ་བཞིན།
ནམ་མཁའི་རྡོ་རྗེའི་རྟོག་པ་ནི་དེ་བཞིན་ཉིད་དོ། ། ཁམས་གསུམ་པ་རྣམས་དེའི་ངོ་བོར་བྱུང་བས་ན་འོད་གསལ་གྱི་ངོ་བོ་ཉིད་དོ། ། གལ་ཏེ་ཐམས་ཅད་སྟོང་པ་འོད་གསལ་ཡིན་ན། ལྷའི་འཁོར་ལོ་ཇི་ལྟར་འབྱུང་ཞེ་ན། ལོག་པ་ནི་སྒྱུ་མ་སྟེ། རང་བཞིན་མེད་བཞིན་དུ་སྣང་བའི་ཕྱིར། གཟུང་བ་ནི་སྒྱུ་མ་ལྟ་བུའི་སྐུ་སྟེ། སྒྱུ་མའི་དོན་རང་བཞིན་མེད་བཞིན་དུ་སྣང་བའི་མཚན་ཉིད་གཟུང་བའི་ཕྱིར། དེར་མ་ཟད་ཁམས་གསུམ་པོ་ཐམས་ཅད་ཀྱང་སྒྱུ་མ་ལྟ་བུས་ཡོངས་སུ་བཟུང་བ་ཡིན་ནོ། ། དེས་ན་ལྷའི་འཁོར་ལོ་ཡང་ཐ་སྙད་དུ་སྒྱུ་མ་ཙམ་དུ་གནས་པས་འབྱུང་བ་མི་འགལ་ལོ། །
གཉིས་པ་རྡོ་རྗེའི་ཚིག་ལ་དོགས་པ་དཔྱད་པ་ལ་གཉིས་ཏེ། བྱང་ཆུབ་སེམས་དཔས་བསྐུལ་བའི་ཚིག་གི་ཐེ་ཚོམ་གཅོད་པ་དང༌། དེ་བཞིན་གཤེགས་པའི་ཚིག་གི་ཐེ་ཚོམ་གཅོད་པའོ། ། དང་པོ་ནི། དེ་ནས་འཇམ་དཔལ་ལ་སོགས་པའི་བྱང་ཆུབ་སེམས་དཔའ་རྣམས་ཀྱིས་བཤད་མ་ཐག་པའི་རྡོ་རྗེའི་ཚིག་གིས་ཟུང་འཇུག་སྟོན་པ། རང་གིས་མི་ཤེས་པ་གཞན་ལ་འདྲི་བའི་ཚུལ་དུ་མཛད་ནས། མི་བསྐྱོད་པ་ལ་སོགས་པའི་དེ་བཞིན་གཤེགས་པ་དག་ལ་འདི་སྐད་ཅེས་གསོལ་ཏོ། ། དེ་བཞིན་གཤེགས་པ་ཞེས་བོས་ན། ལོག་པར་བཟུང་བ་བཟུང་བ་ཡིན། ། ཞེས་གསུངས་པའི་གསུང་རྡོ་རྗེའི་ཚིག་ལ་ལོག་པ་སྟེ།
རྫུན་ཀུན་ཏུ་འབྱུང་བའི་རྒྱུ་མི་ཤེས་པ་ཡོད་དོ་སྙམ་པས། སྐྱོན་མི་བརྟག་པའི་དོན་དུ་ཐེ་ཚོམ་བཅད་དུ་གསོལ་ཏོ། ། རྡོ་རྗེ་འཆང་གིས་ལོག་པར་སྟོན་པ་མི་སྲིད་པའི་ཕྱིར་དེ་ཅིའི་སླད་དུ་ཞེ་ན། དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཆང་ཆེན་པོ་འདི་ཆོས་ཅན། འོད་གསལ་མ་རྟོགས་པ་མིན་ཏེ། འདས་པའི་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་དབྱིངས་ཏེ། མྱ་ངན་ལས་འདས་པའི་ངོ་བོ་ཉིད་ཐམས་ཅད་སྟོང་པ་འོད་གསལ་ལ། ལུགས་འབྱུང་གི་སྣང་གསུམ་གྱིས་རིམ་གྱིས་གཤེགས་པ་དང༌། ལུགས་བཟློག་གི་སྣང་བ་གསུམ་གྱིས་སླར་ཡང་ཟུང་འཇུག་ཏུ་བྱོན་པའི་ཚུལ་གྱིས་སྤྱད་པ་ཡིན་པའི་ཕྱིར་རོ། ། དེ་བས་ན་རྡོ་རྗེའི་གསུང་ལ་ལོག་པར་མི་བརྟག་ཏུ་གསོལ་ལོ། །
འོད་གསལ་ལ་ཞུགས་ནས་ཟུང་འཇུག་ལས་བཞེངས་པ་དེ་དགོས་པ་ཅིའི་སླད་དུ་ཞེ་ན། ཚངས་པ་དང་སྐྱེ་དགུའི་བདག་པོ་ལ་སོགས་པ་བྱང་ཆུབ་སྟེ་རང་གི་རྟོགས་པ་ལ་བདེན་པར་མངོན་པར་ཞེན་པ་ཤེས་བྱའི་སྒྲིབ་པ་ཆེན་པོ་སེམས་པ་སྟེ་རྒྱུད་ལ་ལྡན་པའི་མངོན་པར་ཞེན་པ་ཆེན་པོ་དང༌། འཇིག་རྟེན་པའི་ཡེ་ཤེས་ཐོབ་པ་རྣམས་འདི་སྙམ་དུ་རྟོག་པར་བྱེད་དོ། ། ཅི་སྟོན་པ་རྡོ་རྗེ་འཆང་ཆེན་པོའི་བདག་ཉིད་འདི་ནི། ཆོས་ཐམས་ཅད་ཀྱི་དེ་ཁོ་ན་ཉིད་མཐར་ཐུག་པའི་ངོ་བོ་ཉིད་མངོན་པར་མ་མཁྱེན་ནས། གསང་བའི་ཡི་གེ་འོད་གསལ་དང་སྒྱུ་ལུས་འཆད་དམ། ཡང་ན་ཤེས་ནས་འཆད་སྙམ་པའི་ཐེ་ཚོམ་མཆིས་པ་བཟློག་པའི་ཕྱིར་རོ། ། རྒྱུ་གང་གིས་རྟོག་པར་བྱེད་ཅེ་ན། གཟུགས་ལ་སོགས་པའི་ཆོས་ཐམས་ཅད་ཀྱི་མཚན་ཉིད་ཀུན་རྫོབ་དང༌། ངོ་བོ་ཉིད་འོད་གསལ་དོན་དམ་པའི་རྣམ་དབྱེ་མི་ཤེས་པས་སོ། །
གཉིས་པ་ནི་དེ་ནས་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱིས། འཇམ་དཔལ་ལ་སོགས་པའི་བྱང་ཆུབ་སེམས་དཔའ་དེ་དག་ལ་བཀའ་བསྩལ་ཏོ། ། རེ་ཞིག་ཚངས་པ་དང་བཅས་པའི་བྱང་ཆུབ་སེམས་དཔའ་ཆེན་པོ་ཁྱེད་རྣམས་ཀྱིས་ཟུང་འཇུག་གི་ཡེ་ཤེས་མི་རྟོགས་པ་ལྟ་ཅི་སྨོས། འདིར་བྱང་ཆུབ་སེམས་དཔའི་སྒྲས་ཚངས་པ་སོགས་འཛིན་གྱི་འཇམ་དཔལ་སོགས་མི་འཛིན་ཞེས་པ་ནི་མི་འཐད་དེ། གོང་གི་འཕྲོས་ཀྱང་མ་བརྟགས་ཤིང༌། དེ་བཞིན་གཤེགས་པ་ངེད་ཀྱིས་ཀྱང་མ་རྟོགས་ཞེས་སྨོས་པ་ན། ཅིའི་ཕྱིར་བྱང་ཆུབ་སེམས་དཔའ་མི་འཛིན། གལ་ཏེ་འཇམ་དཔལ་ལ་སོགས་པས་ཟུང་འཇུག་རྟོགས་པ་མ་ཡིན་ནམ་ཞེ་ན། འོ་ན་དེ་བཞིན་གཤེགས་པས་ཀྱང་མ་རྟོགས་པར་བཤད་པ་ཅི་ཡིན་བརྗོད་ཅིག ངེད་དེ་བཞིན་གཤེགས་པ་ཐམས་ཅད་ཀྱིས་སྐུ་གསུང་ཐུགས་ཀྱི་གསང་བ་སྟོན་པའི་ཡི་གེ།
རྡོ་རྗེའི་ཚིག་ཇི་སྙེད་གཅིག་རྡོ་རྗེ་འཆང་ཆེན་པོ་ལ་མངོན་སུམ་དུ་རྙེད་པ་ཉིད་ཀྱིས་ཀྱང༌། སྐུ་གསུང་ཐུགས་དབྱེར་མི་ཕྱེད་པ་ཅན་གྱི་རྡོ་རྗེ་འཆང་གི་བྱང་ཆུབ་དོན་དམ་པར་ཐོབ་བྱར་མི་ཤེས་ཤིང་མ་རྟོགས་སོ། ། དེ་ཅིའི་ཕྱིར་ཞེ་ན། རྡོ་རྗེ་འཆང་ཆེན་པོ་ནི་རང་བཞིན་གྱིས་སྐྱེ་བ་མེད་དེ། ངོ་བོ་ཉིད་མེད་ཅིང་མི་འགྱུར་བའི་འོད་གསལ་རྟོགས་པ་ལས་བྱུང་བའི་རྟེན་འབྱུང་ཡིན་པའི་ཕྱིར་དང༌། ཐོབ་བྱ་ཐོབ་བྱེད་གཉིས་སུ་མེད་པར་མངོན་པར་རྫོགས་པར་བྱང་ཆུབ་པས་སོ། ། འདིས་དོན་དམ་དུ་ཐོབ་པར་དཀའ་བ་བསྟན་ནས། ཐ་སྙད་དུ་རྙེད་པར་སླ་བར་བསྟན་པ་ནི། རིགས་ཀྱི་བུ་ཞེས་བྱང་ཆུབ་སེམས་དཔའ་རྣམས་ལ་བོས་ནས། སྒོ་ང་ལས་སྐྱེས་པ་ལ་སོགས་པའི་སེམས་ཅན་གྱི་ཁོངས་སུ་གཏོགས་པའི་སེམས་ཅན་ཇི་སྙེད་ཡོད་པ་དེ་དག་ཐམས་ཅད་ཀྱང་དེ་ཁོ་ན་ཉིད་ཁོང་དུ་ཆུད་པའི་བྱང་ཆུབ་ལ་གནས་པ་སྟེ་ཐོས་བསམ་སྒོམ་གསུམ་གྱི་རིམ་པས་ཞུགས་ནས།
སངས་རྒྱས་རྡོ་རྗེ་སྟེ་དེ་བཞིན་གཤེགས་པར་འགྱུར་རོ། ། དེ་ཅིའི་ཕྱིར་ཞེ་ན། ཡོང་ཡེ་སྟེ་ངེས་པར་སེམས་ཅན་འདི་དག་ནི། སྐུ་གསུམ་རྡོ་རྗེ་འཛིན་པ་དྲུག་པ་རྡོ་རྗེ་འཆང་གི་རྒྱུའི་རང་བཞིན་འོད་གསལ་བའི་བདག་ཉིད་ཅན་ཡིན་པའི་ཕྱིར། རྒྱུ་མཚན་འདི་ཉེ་བར་བཟུང་ནས། སྐུ་གསུང་ཐུགས་རྡོ་རྗེའི་ཡེ་ཤེས་ཐོབ་བཞིན་པ་དང་འདྲ་བར་བསྟན་ནོ། ། གསུམ་པ་དོན་དེ་ཉིད་སྟོན་པ་རང་གིས་གསུངས་པ་ནི། དེ་ནས་ཞེས་སོགས་ཏེ། བཀའ་བསྩལ་ཏོ་ཞེས་པའི་བར་ནི་སྒྲ་ཇི་བཞིན་པའོ། ། སྣོད་བཅུད་ཀྱི་འཇིག་རྟེན་རྣམས་རང་བཞིན་དག་ཅིང་བདག་མེད་པའི་ངོ་བོ་ཡིན་པས་བདེན་གཉིས་དབྱེར་མེད་ཅིང༌།
བྱེ་བྲག་ཏུ་ཆོས་ཀྱི་དབྱིངས་ཏེ་རྡོ་རྗེ་སེམས་དཔའ་ནི། ཡང་དག་པ་འོད་གསལ་ལས་བྱུང་ཞིང་ཐིམ་པས་བདེན་གཉིས་དབྱེར་མེད་ཡིན་ལ། སངས་རྒྱས་ཀྱི་ཡོན་ཏན་མ་ལུས་པའི་གནས་ཀྱང་ཡིན་ནོ། ། རྟོག་པ་ཞེས་པ་ནི། སངས་རྒྱས་ཀྱི་རྣམ་པར་འཕྲུལ་པ་གཟུགས་ཀྱི་སྐུས་གཞན་དོན་མཛད་པའོ། ། རྡོ་རྗེ་སེམས་དཔའ་དེ་ནི་ཀུན་རྫོབ་ཏུ་འཇའ་ཚོན་ལྟར་སྣང་བས་སྨྲ་བྱའོ། ། དོན་དམ་པར་སྨྲ་བར་བྱ་བ་ཡང་མ་ཡིན་ཏེ། བརྟགས་ན་མི་རྙེད་པའི་ཕྱིར་རོ། ། འགྱུར་ཁ་ཅིག་ལས། སྨྲ་བར་བྱེད་པ་སྨྲ་མ་ཡིན་ཞེས་པ་སྒྲ་དོན་འགལ་ལོ། །
བཞི་པ་སངས་རྒྱས་འགྲུབ་པའི་རྒྱུ་ཞུས་ལན་གྱིས་བསྟན་པ་ནི། དེ་ནས་བཅོམ་ལྡན་འདས་ཞེས་སོགས་ཏེ་གསོལ་ཏོ་ཞེས་པའི་བར་སྒྲ་ཇི་བཞིན་པའོ། ། དེ་བཞིན་གཤེགས་པ་ཐམས་ཅད་ཀྱི་སྐུ་ལ་སོགས་པའི་དངོས་གྲུབ་དང་པོར་གང་ནས་ཡང་དག་པར་འབྱུང༌། བར་དུ་གང་དུ་གནས། མཐར་གང་དུ་ཐིམ་ཞིང་མེད་པར་འགྱུར་བ་ལགས་ཞེས་ཞུས་པ་ན། རྡོ་རྗེ་འཆང་གིས་ལན་བཀའ་བསྩལ་པ་ནི། དངོས་གྲུབ་ཐམས་ཅད་བཅོམ་ལྡན་འདས་ཏེ་སྒྲུབ་པ་པོ་རང་གི་སྐུ་གསུང་ཐུགས་གཅིག་ནས་གཅིག་ཏུ་བརྒྱུད་པ་ཉིད་ཀྱི་རྒྱུན་རྡོ་རྗེ་ལྟར་གནས་པ་འོད་གསལ་དུ་ཞུགས་ནས་གནས་པ་ལས་སྐྱེ་ཞིང་རབ་ཏུ་གནས་སོ། ། འཇིག་རྟེན་པའི་དངོས་གྲུབ་དུ་མ་ཟད་ཀྱི། དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་རྣམ་སྨིན་གྱི་ཡོན་ཏན་ཐམས་ཅད་དང་སྟོབས་བཅུ་ལ་སོགས་པ་བྲལ་བའི་ཡོན་ཏན་ཐམས་ཅད་མཁྱེན་པའི་ཡེ་ཤེས་དང༌། ཁམས་གསུམ་གྱིས་བསྡུས་པ་ཇི་སྙེད་པ་དག་ཀྱང༌།
སྐུ་གསུང་ཐུགས་ཀྱི་རྒྱུན་འོད་གསལ་དུ་ཐིམ་པ་ལས་སྐྱེ་ཞིང་གནས་སོ། ། ཡང་དེ་བཞིན་གཤེགས་པ་ཐམས་ཅད་ཀྱིས་སླར་ཞུ་བ་གསུངས་པ། བཅོམ་ལྡན་འདས་ཞེས་སོགས་ནས། གང་ན་གནས་ཞེས་པའི་བར་ནི་སྒྲ་ཇི་བཞིན་པའོ། ། ལན་ནི། ཡེ་ཤེས་རྡོ་རྗེའི་བདག་པོས་བཀའ་བསྩལ་པ་ཞེས་སོགས་ཏེ། ནམ་མཁའི་ཁམས་ཏེ་ཡང་དག་པའི་མཐའ་ལ་གནས་སོ། ། ཡང་དྲི་བ་བརྗོད་པ་ནི། དེ་བཞིན་གཤེགས་པ་ཞེས་སོགས་ཏེ། ནམ་མཁའ་སྟེ་འོད་གསལ་གང་ལ་གནས་ཞེས་དྲིས་པའོ། །
ལན་ནི། གང་ལ་ཡང་གནས་པ་མ་ཡིན་ནོ། ། ཞེས་གསུངས་པའོ། ། ལྔ་པ་ངོ་མཚར་བའི་སྒོ་ནས་དེ་ཁོ་ན་ཉིད་རྟོགས་པ་གསལ་བར་བསྟན་པ་ནི། དེ་ནས་དེ་བཞིན་གཤེགས་པ་ཐམས་ཅད་དང༌། བྱང་ཆུབ་སེམས་དཔའ་དེ་དག་རྣམ་པར་དག་པ་འོད་གསལ་བ་ལ་ངོ་མཚར་དུ་གྱུར། ལྡང་བ་ལ་རྨད་དུ་བྱུང་བར་གྱུར་ནས་དབྱངས་འདི་དག་བརྗོད་དོ། ། ཨེ་མ་ཧོ་རྡོ་རྗེ། ཞེས་རབ་ཏུ་དང་བས་ལན་གཉིས་བཟླས་པའོ། ། ཨེ་མ་ཧོ་སྟེ་ངོ་མཚར་རོ། །
གང་ལ་ན། རྡོ་རྗེ་སྟེ་ཀུན་རྫོབ་དང་དོན་དམ་པའི་བདེན་པ་བསྟན་ཅིང་བཤད་པ་ལའོ། ། རྒྱུ་གང་གིས་ངོ་མཚར་ཞེ་ན། དོན་དམ་པའི་བདེན་པ་གང་དུ། ལུས་དང་ངག་སེམས་མེད་པ་དེ་རུ་སྟེ་དེ་ལ། རྣམ་པ་ཀུན་གྱི་མཆོག་དང་ལྡན་པའི་ལྷ་སྐུ་རྣམ་པར་བསྒོམ་ཞིང་བསྐྱེད་པ་ནི་ངོ་མཚར་བའི་རྒྱུའོ། ། དེ་ཁོ་ན་ཉིད་རྟོགས་པའི་ཡེ་ཤེས་རྒྱས་པར་བསྟན་ཟིན་ཏོ། ། གཉིས་པ་དེ་ཁོ་ན་ཉིད་རྟོགས་པའི་ཐབས་ལྷ་བསྐྱེད་པའི་རིམ་པ་བསྟན་པ་ལ་གསུམ་སྟེ། སྡུད་པ་པོའི་ཚིག་གིས་སྟོན་པའི་ཁྱད་པར་བསྟན་པ། སྟོན་པའི་གསུང་གིས་མི་བསྐྱོད་པའི་དཀྱིལ་འཁོར་བསྐྱེད་ཚུལ་དང༌།
རྣམ་སྣང་ལ་སོགས་པའི་ཏིང་ངེ་འཛིན་གྱི་དབྱེ་བ་བསྟན་པའོ། ། དང་པོ་ནི། དེ་ནས་གསུངས་ཞེས་དྲང་ངོ༌། ། གང་ན། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཀྱི་རྒྱུ་རིག་པའི་སྐྱེས་བུ་སྟེ། སྔགས་ཀྱི་སྐུ་བསྒོམ་པར་བྱ་བར་གསུངས་སོ། ། གང་གིས་ན། ཁྱད་པར་གསུམ་ལྡན་གྱི་སྟོན་པ་རྡོ་རྗེ་འཛིན་པ་དག་གིས་སོ། ། ཁྱད་པར་གསུམ་གང་ཞེ་ན། སངས་རྒྱས་ཀུན་གྱིས་ཕྱག་བྱས་པའི་ཁྱད་པར་དང༌།
རྡོ་རྗེ་གསུམ་ནི་སེམས་ཅན་ཐམས་ཅད་དོ། ། དེ་རྣམས་ཀྱི་མཆོག་ནི་ལྷ་ཆེན་པོ་དང༌། ཁྱབ་འཇུག་སོགས་སོ། ། དེ་རྣམས་ཀྱི་མཆོག་ཆེན་པོ་ནི་ཉན་ཐོས་དང་རང་སངས་རྒྱས་རྣམས་སོ། ། དེ་རྣམས་ཀྱི་མཆོག་ནི་རྡོ་རྗེ་འཆང་ངོ༌། ། རྡོ་རྗེ་གསུམ་མཆོག་ནི་སྐུ་རྡོ་རྗེ་ལ་སོགས་པའོ། ། དབང་ཕྱུག་ནི་དེ་རྣམས་ལ་དབང་བསྒྱུར་བའི་ཁྱད་པར་རོ། ། དབང་ཕྱུག་གི་ཡོན་ཏན་ནི་བརྒྱད་དེ། ཇི་སྐད་དུ། སྐུ་ཡི་དབང་ཕྱུག་གསུང་དབང་ཕྱུག །
དེ་བཞིན་ཐུགས་ཀྱི་དབང་ཕྱུག་དང༌། ། རྫུ་འཕྲུལ་ཀུན་འགྲོའི་དབང་ཕྱུག་དང༌། ། ཅི་འདོད་སྐྱེད་དང་ཡོན་ཏན་བརྒྱད་པའོ། ། ཞེས་གསུངས་སོ། ། གཉིས་པ་ལ་བསྡུས་པའི་དོན་ནི། ཐོག་མར་འོད་གསལ་བསྒོམས་ནས། དེ་ནས་སེམས་ཅན་ཐམས་ཅད་ཟླ་བའི་དཀྱིལ་འཁོར་དུ་བསྒོམས་པའི་སྟེང་དུ། རྡོ་རྗེ་རྩེ་ལྔ་པ་བསྒོམས་ཤིང༌། དེ་ཡོངས་སུ་གྱུར་པ་ལས་མི་བསྐྱོད་པ་སེམས་དཔའ་སུམ་རྩེག་ཅན། འོད་ཟེར་ལྔ་དང་ལྡན་པ་བསམས་ནས།
ཏིང་ངེ་འཛིན་སེམས་དཔའ་ལས་དཀྱིལ་འཁོར་སྤྲོས་ཏེ། འཕགས་པ་མཆོད། སེམས་ཅན་གྱི་དོན་བྱེད་པར་བསམས་པས་མི་བསྐྱོད་པ་འཐོབ་ཅེས་པའོ། ། གསུམ་པ་ཚིག་གི་དོན་ནི། སངས་རྒྱས་ཀྱི་དཀྱིལ་འཁོར་ཏེ་སེམས་ཅན་གྱི་ཚོགས་རྣམས་མཁའ་དབྱིངས་རྡོ་རྗེའི་དབུས་གནས་པ་སྟེ། འོད་གསལ་དུ་ཆུད་པར་བསྒོམ་པར་བྱའོ། ། དེ་ནས་སེམས་ཅན་གྱི་ཚོགས་ཐམས་ཅད་སྐུའི་རྡོ་རྗེའི་རྒྱུར་གྱུར་པ་ཟླ་བའི་གཟུགས་སུ་རབ་བསྒོམས་ནས། དེ་ནས་སྤྱི་བོར་ཏེ་ཟླ་བའི་སྟེང་དུ་རྡོ་རྗེ་རབ་ཏུ་བསྒོམ་མོ། ། དེ་ཡོངས་སུ་གྱུར་པ་ལས་སྐུ་གསུམ་གྱི་བདག་ཉིད་ཅན་མི་བསྐྱོད་པ་ཞལ་གསུམ་པ་ཡང་དག་བྱུང་བ་སྟེ་བསྐྱེད་ནས། འོད་ཟེར་རྣམ་པར་འཕྲོ་བ་བསམ་པར་བྱའོ། །
རྡོ་རྗེ་འཁོར་ལོ་ནི་དཀྱིལ་འཁོར་པའི་ལྷ་རྣམས་ཀྱི་ཚོགས་སོ། ། དེའི་གཟུགས་འཛིན་པའི་ལྷའི་ཚོགས་སྤྲོ་བ་རྣམ་པར་བསམས་ན། རྣལ་འབྱོར་པས་མྱུར་དུ་བྱང་ཆུབ་སྟེ་མི་བསྐྱོད་པ་ཐོབ་པར་གསུངས་སོ། ། གསུམ་པ་ནི། རྣམ་སྣང་ལ་སོགས་པ་ཐམས་ཅད་རང་རང་གི་རིགས་ཀྱི་བྱེ་བྲག་གིས། རང་རང་གི་མཚན་མ་ཡོངས་སུ་གྱུར་པ་ལས། ལྷའི་གཟུགས་འཛིན་པའི་གསང་བ་འདི་ནི་རྣམ་པར་བསམ། གཞན་དུ་སྟེ། རྣམ་པར་གཞན་དུ་བསྒོམ་པས་ནི། རྣམ་སྣང་ལ་སོགས་པ་དེ་དག་གི་དངོས་གྲུབ་མཆོག་ཐོབ་པའི་རྒྱུར་མི་འགྱུར་རོ། །
ཞེས་བཅོམ་ལྡན་འདས་ཀྱིས་བཀའ་བསྩལ་ཏོ་ཞེས་སྦྱར་རོ། ། གསུམ་པ་རྣལ་འབྱོར་གྱི་ཀུན་ཏུ་སྤྱོད་པ་བསྟན་པ་ལ་བཞི་སྟེ། ཕྱག་རྒྱ་དང་སྙོམས་པར་འཇུག་པ། ཕྱི་རོལ་གྱི་ལྷ་ལ་ཞེན་པ་དགག་པ། སྐུ་གསུང་ཐུགས་ཀྱི་དམ་ཚིག་གསལ་བར་བསྟན་པ། རང་ཉིད་ལྷར་བསྐྱེད་ཅིང་ཕྱི་རོལ་ཏུ་ཞེན་པ་སྤང་བའོ། ། དང་པོ་ལ་གཉིས་ཏེ། ཡེ་ཤེས་ཀྱི་ཕྱག་རྒྱ་དང་སྙོམས་པར་འཇུག་པ་དང༌། ལས་ཀྱི་ཕྱག་རྒྱ་དང་སྙོམས་པར་འཇུག་པའོ། ། དང་པོ་ནི།
བདག་ཉིད་ལྷའི་སྐུར་བསྐྱེད་ནས་དེའི་འོག་ཏུ་ཅི་ཞིག་བྱ་ཞེ་ན། མཉེས་པར་བྱེད་པ་སྟེ་དགའ་བའི་བདེ་བ་བསྐྱེད་པར་བྱེད་པར་རྣམ་པར་བསམ། སུ་ཞིག་མཉེས་པར་བྱེད་ན། ཁམས་གསུམ་ནི་རྣལ་འབྱོར་པ་རང་གི་ལུས་སོ། ། བྱང་ཆུབ་པ་སྟེ་དེ་ལ་གནས་པའི་རྒྱལ་མོ་ཆེ་སྟེ་རྡོ་རྗེ་དབྱིངས་ཀྱི་དབང་ཕྱུག་མའོ། ། ཐབས་གང་གིས་ན། རྡོ་རྗེ་སྐུ་སྟེ་སྐྱེས་པ་དང་བུད་མེད་ཀྱི་དབང་པོ་གཉིས་ཀྱིས་མཚན་པའི་ཆགས་པ་དང༌། ཆགས་བྲལ་དང༌། ཆགས་པ་བར་མ་གསུམ་པོ་རྣམས་རིམ་གྱིས་མྱོང་བ་ཉིད་ཀྱིས་སོ། ། ཚུལ་འདི་ལྟ་བུས་ནི།
ཁྱུ་མཆོག་སྟེ་ཟུང་འཇུག་ལ་གནས་པའི་རྣལ་འབྱོར་པ་མཉེས་པར་འགྱུར་རོ། ། དེས་ཕན་ཡོན་ཅི་འཐོབ་ཅེ་ན། བདེན་པ་མཐོང་བ་གང་ལ་ལ་ཞིག་སྣང་བ་གསུམ་གྱི་རིམ་པས་འོད་གསལ་འདི་སྒོམ་པའི་བྱང་ཆུབ་སེམས་དཔའ་སྟེ་ཡེ་ཤེས་ཀྱི་ཕྱག་རྒྱ་ལ་སེམས་པའི་གྲགས་ཆེན་རྣམས། བརྩོན་འགྲུས་དང་ལྡན་པས་འོད་ཆེན་པོས་ཡེ་ཤེས་ཀྱི་ཕྱག་རྒྱ་དང་སྙོམས་པར་འཇུག་པས་ནི། ཞག་བདུན་གྱི་ཡུན་གྱི་ཚད་ཀྱིས་ཀྱང་སྐུ་གསུམ་གྱི་དངོས་གྲུབ་ཐོབ་པར་འགྱུར་རོ། ། གཉིས་པ་ནི། དེ་ནས་བདག་པོ་རྡོ་རྗེ་འཆང་ཆེན་པོས་ཕྱུང་ངོ༌། ། གང་ན། སྐུ་གསུང་ཐུགས་རྡོ་རྗེ་འདོད་ཆགས་ཀྱི་མེས་བཞུ་བ་རྣམས། ཐིག་ལེའི་གཟུགས་ཀྱིས་བསྡུས་པ་གང་དུ་གནས་པའི་གསང་བ་ཆོས་འབྱུང༌།
རྡོ་རྗེ་དང་མཉམ་པར་སྦྱོར་བའི་ཆོ་ག་གསང་ཆེན་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། རྡོ་རྗེ་འཆང་གི་སྐུ་གསུང་ཐུགས་ཀྱི་རྗེས་སུ་འགྲོ་བའམ། དེ་དང་ཆ་མཐུན་པའི་དམ་ཚིག་ཕྱག་རྒྱ་ཆེན་པོ་ཟུང་འཇུག་ལ་གནས་པ། ལས་ཀྱི་ཕྱག་རྒྱ་ལ་བརྟེན་ནས་དགའ་བདེའི་དོན་རྟོགས་པའི་རྣལ་འབྱོར་པས། ཕྱག་རྒྱ་དང་འདུ་བྱ་བའི་ཆོ་ག་ཇི་ལྟར་གསུངས་པ་བཞིན་སྣང་གསུམ་གྱི་ཡེ་ཤེས་གསུམ་གྱི་ཡེ་ཤེས་ཀྱི་རྒྱུར་བསྒོམས་ན། སྣང་བ་གསུམ་པོ་ཀུན་གྱི་ཡེ་ཤེས་ཀྱི་མཚན་ཉིད་རིམ་གྱིས་རྟོགས་ནས་སངས་རྒྱས་ཉིད་ཐོབ་པར་འགྱུར་རོ། ། གཉིས་པ་ཕྱི་རོལ་གྱི་ལྷ་ལ་ཞེན་པ་དགག་པ་ནི། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཡང་བྱུང་ངོ༌། །
གང་ན། རྟོག་པའི་རྣལ་འབྱོར་ལ་གནས་པའི་སྒྲུབ་པ་པོ་ཐམས་ཅད་ཀྱི་ལུས་དང་ངག་དང་སེམས་ཀྱི་ཡུལ་མ་ཡིན་པའི་གསང་ཆེན། རྫོགས་རིམ་པའི་རྣལ་འབྱོར་པའི་སྤྱོད་པ་འདིའོ། ། གང་ལས་ན་ཉིད་ཀྱི་ཞེས་སོགས་སོ། ། གལ་ཏེ་བྱང་ཆུབ་མཆོག་སྟེ་རྡོ་རྗེ་འཆང་གི་གོ་འཕང་ཐོབ་པའི་དོན་དུ་ལྷ་སྒོམ་ན། ལག་པའི་ཕྱག་རྒྱ་སྟེ་རང་ལས་ཐ་དད་པའི་ཕྱི་རོལ་གྱི་ལྷ་ལ་མངོན་པར་ཞེན་པ་རྒྱུད་ལ་མི་བཅིངས་ཏེ། ཇི་སྐད་དུ། རང་ཉིད་རྡོ་རྗེ་སེམས་དཔའ་ནི། ། མངོན་སུམ་ཡིན་ན་གཞན་ཅི་འཚོལ། ། ཞེས་པ་ལྟར་རོ། །
འདོད་པའི་དོན་ཐམས་ཅད་སྒྲུབ་པའི་གསང་བའི་སྔགས་རྫོགས་པའི་རིམ་པ་རྣམས་ལ་གནས་པའི་འདུས་པའི་རྣལ་འབྱོར་པ་ཀུན་གྱི་དམ་ཚིག ལག་པའི་ཕྱག་རྒྱ་མི་འཆིང་ཞེས་པ་འདི་རྒྱལ་བ་རྣམས་ཀྱིས་ཀྱང་འདའ་བར་མི་བྱ་བའོ། ། གསུམ་པ་སྐུ་གསུང་ཐུགས་ཀྱི་དམ་ཚིག་བསྟན་པ་ལ། སྐུ་རྡོ་རྗེའི་རིགས་ཀྱི་དམ་ཚིག་ནི། དེ་ནས་ཡང་ཕྱུང་ངོ༌། ། གང་ན། སངས་རྒྱས་ཐམས་ཅད་ཀྱི་སྐུ་རྡོ་རྗེའི་དམ་ཚིག་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། སྐུ་རྡོ་རྗེའི་རིགས་ཀྱིས་ཉམས་སུ་བླང་བར་བྱ་བའི་དམ་ཚིག་ནི།
བཤང་གཅི་དང་འཁྱུད་པ་ལ་སོགས་པས་བསྐྱེད་པའི་ཁུ་བ་དང་ཁྲག་རྣམས་ནི། སྔགས་པས་སྨད་པ་ཉིད་དུ་ཡོངས་མི་བྱ། དེ་བས་ན་བཟའ་བ་ལ་ལོངས་སྤྱོད་པའི་ཆོ་ག་ཡིས་རྟག་ཏུ་བཟའ་འོ། ། གསང་བའི་དམ་ཚིག་འདི་རྡོ་རྗེ་གསུམ་འབྱུང་སྟེ་ལུས་ངག་ཡིད་གསུམ་བདེ་བར་གནས་པའི་བཅུད་ལེན་ཡིན་ནོ། ། གསུང་རྡོ་རྗེའི་རིགས་ཀྱི་དམ་ཚིག་ནི། དེ་ནས་ཕྱུང་ངོ་ཞེས་པའི་བར་ནི་སྒྲ་ཇི་བཞིན་ནོ། ། ཁམས་གསུམ་མཆོག་དང་འབྲིང་དང་ཐ་མའི་བུད་མེད་ཇི་སྙེད་ཡོད་པ་རྣམས་ཀྱི་ལམ། བགྲོད་པར་བྱ་བའི་པདྨ་ནི། ཚིམ་པར་བྱེད་པས་ཉམས་དགའ་བ་ལ་གནས་པ་དེ་དག་གི་རྩ་གསུམ་པོ་ཐམས་ཅད་ཀྱི་སྦུབས་ལས་བྱུང་བའི་བྱང་ཆུབ་ཀྱི་སེམས་ཆོ་ག་བཞིན་དུ་སྤྱད་པའི་ཐབས་ནི་གསུང་གི་རྡོ་རྗེ་སྟེ། རོ་འཛིན་གྱིས།
རྩོལ་བས་སྤྱད་ཅིང་མི་སྨད་པར་མྱང་བར་བྱའོ། ། ཐུགས་རྡོ་རྗེའི་རིགས་ཀྱི་དམ་ཚིག་ནི། དེ་ནས་ཕྱུང་ངོ་ཞེས་པའི་བར་ནི་སྒྲ་ཇི་བཞིན་དུ་བཤད་དོ། ། རྡོ་རྗེ་སྐུ་གསུམ་ལ་གནས་པ་ནི་རྣམ་པར་སྣང་མཛད་ལ་སོགས་པའོ། ། དེའི་དམ་ཚིག་ཇི་སྙེད་ཡོད་པ་ཀུན་ནི་པདྨ་ཅན་ལ་སོགས་པའི་བུད་མེད་རྣམས་སོ། ། རྡོ་རྗེ་གསུམ་གྱི་དམ་ཚིག་གིས་ཏེ། སྒྲུབ་པ་པོའི་ལུས་ངག་ཡིད་གསུམ་གྱི་བྱ་བ་དག་གིས་དེ་རྣམས་མགུ་ཞིང་དག་པར་བྱ་བའོ། ། ཐུགས་རྡོ་རྗེ་མི་སྨད་ཅེས་པའི་དོན་ནི། པདྨ་ཅན་སོགས་དེ་དག་གི་སེམས་སུན་དབྱུང་བར་མི་བྱ་སྟེ། སེམས་ལུས་ཀྱི་རྩ་བ་དང༌།
ལུས་བྱང་ཆུབ་ཀྱི་སེམས་ཀྱི་རྩ་བ་ཡིན་པའི་ཕྱིར་རོ། ། རྡོ་རྗེ་གསུམ་གྱི་དམ་ཚིག་ནི་སྐུ་གསུང་ཐུགས་ཀྱི་དམ་ཚིག་གོ ། ཐུན་མོང་མ་ཡིན་པས་ན་ཆེན་པོའོ། ། དེ་སྟོན་པར་མཛད་པ་རྡོ་རྗེ་འཆང་ཆེན་པོས་དེ་སྐད་ཅེས་བཀའ་བསྩལ་ཏོ། ། བཞི་པ་རང་ཉིད་ལྷར་བསྐྱེད་ཅིང་ཕྱི་རོལ་དུ་ཞེན་པ་སྤང་བ་ནི། དེ་ནས་བདག་པོ་རྡོ་རྗེ་འཆང་ཆེན་པོས་ཕྱུང་ངོ༌། ། གང་ན། དེ་བཞིན་གཤེགས་པ་ཐམས་ཅད་ཀྱིས་བསྟན་པ། ཉན་ཐོས་སོགས་ལ་སྦ་བར་བྱ་བས་ན། གསང་བའི་རྡོ་རྗེ་འདིའོ། །
གང་ལས་ན། ཉིད་ཀྱི་ཞེས་སོགས་སོ། ། རིགས་བརྒྱ་མདོར་བསྡུས་ན། རང་གི་ཕུང་པོ་ལྔ་རྣམས་ལ་རྣམ་སྣང་ལ་སོགས་པའི་སངས་རྒྱས་ལྔར་རབ་ཏུ་བསྒྲགས་ཀྱི། དེ་ལས་གཞན་དུ་མི་བཟུང་ངོ༌། ། མིག་ལ་སོགས་པའི་རྡོ་རྗེའི་སྐྱེ་མཆེད་ནི། སའི་སྙིང་པོ་ལ་སོགས་པའི་བྱང་ཆུབ་སེམས་དཔའི་དཀྱིལ་འཁོར་ཉིད་ཡིན་གྱི་དེ་ལས་གཞན་དུ་མེད་དོ། ། སྤྱན་མ་སོགས་ཀྱང་རང་གི་ཕུང་པོ་ལ་རྫོགས་པར་བསྟན་པ་ནི། དེ་ནས་བདག་པོ་རྡོ་རྗེ་འཆང་ཆེན་པོས་ཕྱུང་ངོ༌། ། གང་ན།
ཁམས་གསུམ་སྟེ་སེམས་ཅན་རབ་འབྲིང་ཐ་མ་གསུམ་གྱི་སྣོད་དུ་གྲགས་པ། འོད་གསལ་ལ་འཇུག་པ་དང་གནས་པའི་རྡོ་རྗེ་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། རང་གི་ལུས་ཀྱི་སའི་ཁམས་ནི་སྤྱན་མ་ཞེས་བྱ་བ་ཡིན། ཆུའི་ཁམས་ནི་མཱ་མ་ཀི་དང༌། གོས་དཀར་མོ་མེ་དང༌། སྒྲོས་མ་ཞེས་བྱ་བ་རླུང་དུ་རབ་ཏུ་བསྒྲགས་ཀྱི། རང་གི་ཁམས་བཞི་ལས་ལོགས་སུ་མེད་དོ། ། མཁའ་དབྱིངས་རྡོ་རྗེ་ནི་ནམ་མཁའི་ཁམས་ཏེ།
སྣོད་བཅུད་ཐམས་ཅད་རྗེས་སུ་འགྲོ་བས་དམ་ཚིག་སྟེ། དེ་ཉིད་རྡོ་རྗེ་འཛིན་པ་ཡིན་ནོ། ། མཁའ་དབྱིངས་འོད་གསལ་ལ་འཆད་པ་ནི་ཁམས་ལྔ་འཆད་པའི་སྐབས་ཡིན་པས་ནོར་རོ། ། ཕུང་པོ་ལྔའི་ངོ་བོ་ཉིད་རྣམ་སྣང་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་གནས་ཏེ། ས་ལ་སོགས་པ་ཁམས་ལྔའི་ངོ་བོ་ཉིད་སྤྱན་མ་ལ་སོགས་པ་རྣམས་ཀྱི་དབང་ཕྱུག་རྡོ་རྗེ་སེམས་དཔའ་ཆེན་པོས་དེ་སྐད་ཅེས་བཀའ་བསྩལ་ཏོ། །

བཞི་པ་སློབ་དཔོན་ལ་ཇི་ལྟར་བསྙེན་བསྐུར་བའི་ཚུལ་ལ་གཉིས་ཏེ། ཞུ་བའི་སྐབས་དབྱེ་བའི་ཕྱིར་སྟོན་པ་འོད་གསལ་དུ་བཞུགས་པ། འཁོར་གྱི་དྲིས་ལན་གྱིས་བླ་མ་ལ་གུས་པར་བྱ་བའི་དོན་དངོས་སོ། ། དང་པོ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཉིད་ཀྱིས་རྣམ་སྣང་སོགས་རིགས་ལྔ་དང༌། སའི་སྙིང་པོ་སོགས་བྱང་ཆུབ་སེམས་དཔའ་དང༌། སྤྱན་མ་སོགས་དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་དེ། ཕུང་པོ་ལྔ་དང་སྐྱེ་མཆེད་དང༌། འབྱུང་བ་བཞི་གོ་རིམ་བཞིན་དུ། དེ་བཞིན་གཤེགས་པ་དང༌། བྱང་ཆུབ་སེམས་དཔའ་དང༌།
སྤྱན་མ་སོགས་གཉིས་སུ་མེད་པ་ཉིད་ཀྱི་གནས་ལུང་སྟོན་པའི་ཏིང་ངེ་འཛིན་ལ་སྙོམས་པར་ཞུགས་སོ། ། སྙོམས་པར་ཞུགས་ནས་ཀྱང་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་བསྡུས་པ་ཕུང་པོ་ལྔ་ལ་སོགས་པའི་ངོ་བོ་ཉིད། རྣམ་པར་སྣང་མཛད་ལ་སོགས་པ་གནས་པ་ལ་གཟིགས་ནས་ཅང་མི་གསུང་བར་གྱུར་ཏོ། ། གཉིས་པ་ལ་གཉིས་ཏེ། ཇི་ལྟར་གུས་པ་བསྐྱེད་པའི་ཚུལ་དང༌། དེ་ཉིད་ལུང་གིས་སྒྲུབ་པ་ནི། དང་པོ་ལ། བླ་མ་ལ་ཇི་ལྟར་བྱ་བ་བྱམས་པས་ཞུས་པ་ནི། དེ་ནས་གསོལ་ཏོ། ། ཞེས་པའི་བར་ནི་སྒྲ་ཇི་བཞིན་དུ་བཤད་དོ། །
བཅོམ་ལྡན་འདས་ཞེས་བོས་ནས། རྫོགས་པ་དང་མ་རྫོགས་པའི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་གསང་བ་སྟེ། དེ་ཁོ་ན་ཉིད་སྟོན་པའི་གཞུང་གི་ཚོགས་གསང་བ་འདུས་པ་དེར། དབང་བསྐུར་བའི་སློབ་དཔོན་དེ་ལ་ཁྱེད་དེ་བཞིན་གཤེགས་པ་རྣམས་དང༌། བྱང་ཆུབ་སེམས་དཔའ་རྣམས་ཀྱིས་རྣམ་པ་གང་གིས་ཇི་ལྟར་བལྟ་བར་བགྱི། ཞེས་ཞུས་པའོ། ། དེ་ལ་དབང་བསྐུར་བ་ཞེས་པ་ནི། དེ་བཞིན་གཤེགས་པ་ཐམས་ཅད་ཀྱིས་གནང་ཞིང་བདག་པོར་མཛད་པའོ། ། སློབ་དཔོན་ནི་འཇིག་རྟེན་དང་འཇིག་རྟེན་ལས་འདས་པའི་སྤྱོད་པ་སྟོན་པའོ། ། ལན་ནི་དེ་བཞིན་གཤེགས་པ་ཞེས་སོགས་ཏེ།
བྱང་ཆུབ་ཀྱི་སེམས་རྡོ་རྗེ་སྟེ་རྡོ་རྗེ་འཆང་ཉིད་དུ་བལྟ་བར་བྱའོ། ། འཐད་པ་བཞི་ལས་གཉིས་སུ་མེད་པའི་གཏན་ཚིགས་ནི། དེ་ཅིའི་ཕྱིར་ཞེ་ན། བྱང་ཆུབ་ཀྱི་སེམས་ཏེ་རྡོ་རྗེ་འཆང་དང༌། སློབ་དཔོན་འདི་དག་གཉིས་སུ་མེད་ཅིང་གཉིས་སུ་དབྱེར་མེད་པའི་ཕྱིར་རོ། ། ཇི་ལྟར་ན། མི་བསྐྱོད་པ་རྡོ་རྗེ་འཆང་གི་སྤྲུལ་པ་ཡིན་པས། རྡོ་རྗེ་འཆང་དང་རང་བཞིན་ཐ་མི་དད་པ་བཞིན་དུ། འདི་ཡང་རྡོ་རྗེ་འཆང་གི་སྤྲུལ་པ་ཡིན་པས་སོ། ། འགྲེལ་པའི་དགོངས་པ་འདི་ཁོ་ནའོ། །
ཡང་ན་རྡོ་རྗེ་འཆང་ཐོབ་བྱེད་དུ་ཞུགས་པས། ཐོབ་བྱའི་འབྲས་བུ་རྡོ་རྗེ་འཆང་དང་རང་བཞིན་ཐ་མི་དད་པའི་ཕྱིར། རྒྱུ་རྡོ་རྗེ་འཆང་དང་འབྲས་བུ་མི་བསྐྱོད་པ་གཉིས་རང་བཞིན་ཐ་མི་དད་པ་བཞིན་ནོ། ། གཞན་དག་རྡོ་རྗེ་འཆང་དང༌། མི་བསྐྱོད་པ་གཉིས་སུ་མེད་པ་ལ་འཆད་པ་ལྟར་ན། རྡོ་རྗེ་སློབ་དཔོན་ལ་རྡོ་རྗེ་འཆང་དུ་བལྟ་བའི་སྒྲུབ་བྱེད་དུ་འབྲེལ་བ་མེད་དོ། ། ཕན་འདོགས་ཆེ་བའི་སྒོ་ནས་བསྟོད་པ་ནི། རིགས་ཀྱི་བུ་ཞེས་བྱམས་པ་ལ་བོས་ནས། བླ་མ་ལ་བསྙེན་བཀུར་བྱེད་པའི་ཚུལ་ཇི་སྙེད་པ་མདོར་བསྡུས་ཏེ་བསྟན་ན། ཤར་ལ་སོགས་པ་ཕྱོགས་བཅུའི་འཇིག་རྟེན་གྱི་ཁམས་གྲངས་མེད་པ་དག་ན་སངས་རྒྱས་དང་བྱང་ཆུབ་སེམས་དཔའ་རྣམས་གང་ཆོས་ཀྱི་སྐུས་མི་གཡོ་བར་བཞུགས་པ་དང༌།
ལོངས་སྤྱོད་རྫོགས་པའི་སྐུས་འོག་མིན་གྱི་གནས་ན་ཆོས་རྒྱུན་མི་ཆད་པ་སྟོན་པས་འཚོ་བ་དང༌། སྤྲུལ་པའི་སྐུས་སེམས་ཅན་གྱི་དོན་མཛད་པས་སྐྱོང་བ་དེ་རྣམས་ཐམས་ཅད་ཀྱང༌། དུས་གསུམ་སྟེ་ཐུན་གསུམ་དུ་བྱོན་ནས། གསང་བ་འདུས་པ་སྟོན་པའི་རྡོ་རྗེ་སློབ་དཔོན་དེ་ལ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་མཆོད་པ་རྣམས་ཀྱིས་ཡང་དག་པར་མཆོད་ནས། རང་གི་སངས་རྒྱས་ཀྱི་ཞིང་དུ་འགྲོ་ཞིང༌། ངག་རྡོ་རྗེའི་ཚིག་འདི་སྐད་དུ་ཡང་འབྱིན་ནོ། ། བདག་ཅག་དེ་བཞིན་གཤེགས་པ་ཐམས་ཅད་བསྐྱེད་བྱེད་ཀྱི་ཐབས་ཀྱི་རང་བཞིན་ཡིན་པས་ན་ཕའོ། ། ཤེས་རབ་ཀྱི་རང་བཞིན་ཡིན་པས་ན་མའོ། ། བྱང་ཆུབ་ཀྱི་ལམ་སྟོན་པས་ན་སྟོན་པའོ། །
ཞེས་པའི་བར་དུ་འབྱིན་ཏོ། ། ཡོན་ཏན་གྱི་ཞིང་གི་སྒོ་ནས་བསྟོད་པ་ནི། འདི་ལྟ་སྟེ། གཞན་ཡང་རིགས་ཀྱི་བུ་ཞེས་པ་ནས། ཁྱད་པར་དུ་འཕགས་སོ་ཞེས་པའི་བར་ཏེ། རྡོ་རྗེ་སློབ་དཔོན་གྱི་བ་སྤུའི་བུ་ག་གཅིག་མཆོད་པའི་བསོད་ནམས་ཁྱད་པར་དུ་འཕགས་སོ། ། དེ་ཅིའི་ཕྱིར་ཞེ་ན། རིགས་ཀྱི་བུ་ཞེས་བོས་ནས། རྡོ་རྗེ་སློབ་དཔོན་དེ་ནི་བྱང་ཆུབ་ཀྱི་སེམས་ཀྱི་རྩ་བ། སངས་རྒྱས་ཐམས་ཅད་ཀྱི་ཡེ་ཤེས་གཅིག་ཏུ་བསྡུས་པའི་ཚུལ་གྱིས་སྙིང་པོར་གྱུར་པ་ཡེ་ཤེས་བསྐྱེད་པའི་གནས་ཏེ་རྒྱུའི་གནས་ཏེ་རྒྱུའི་གཙོ་བོར་གྱུར་པ་ཡིན་པའི་ཕྱིར་དང༌།
ཐམས་ཅད་མཁྱེན་པའི་ཡེ་ཤེས་ཀྱི་འབྱུང་གནས་ཡིན་པའི་ཕྱིར། ནས་ཞེས་པའི་སྒྲས་ནི་མ་བཤད་པ་རྣམས་བསྡུ་བའོ། ། ཞེས་པའི་དོན་ནོ། ། དེ་ནས་ཡང་བྱང་ཆུབ་སེམས་དཔའ་ཆེན་པོ་མཆོད་པའི་གནས་ལ་ཇི་སྐད་བརྗོད་པའི་ཡོན་ཏན་ཡོད་དམ་མེད་སྙམ་པའི་སོམ་ཉི་སྐྱེས་པ་ལ་ཉེས་པ་ཆེན་པོ་ཡོད་པས་འཇིགས་ཤིང་སྐྲག་ནས་ཅང་མི་སྨྲ་བར་འགྱུར་རོ། ། དངོས་གྲུབ་ཐམས་ཅད་རག་ལུས་པའི་སྒོ་ནས་བསྟོད་པ་ནི། བྱམས་པ་ཅང་མི་སྨྲ་བས་ལན་མ་ཐོབ་པ་དང༌། ཡང་དོན་དུ་བསྐུལ་བའི་ཕྱིར། དེ་ནས་ཞེས་སོགས་གསུངས་ཏེ། དེ་ནས་མི་བསྐྱོད་པ་ལ་སོགས་པའི་རིགས་ལྔ་པོ་རྣམས་ཀྱིས་ཏིང་ངེ་འཛིན་ལ་སྙོམས་པར་ཞུགས་ནས། བྱམས་པ་ལས་གཞན་པའི་བྱང་ཆུབ་སེམས་དཔའ་དེ་དག་ལ་བཀའ་བསྩལ་པ་ཞེས་སྦྱར་རོ། །
ཏིང་ངེ་འཛིན་གང་ལ་ན། རྡོ་རྗེ་འཛིན་པ་ནི་དཀྱིལ་འཁོར་གྱི་བདག་པོའོ། ། དངོས་གྲུབ་ཀྱི་དམ་ཚིག་ནི་སྤྲུལ་པའི་སྐུ་སྟེ། དེ་ལ་དམིགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལའོ། ། བཀའ་སྩལ་བའི་ཚུལ་ནི། བྱང་ཆུབ་སེམས་དཔའ་ཁྱེད་རྣམས་ཉོན་ཅིག་ཞེས་སོགས་ནས། བདག་པོ་ཡིན་པའི་ཕྱིར་ཞེས་པའི་བར་ཏེ། དུས་གསུམ་གྱི་རྡོ་རྗེ་ཡེ་ཤེས་ནི་དེ་བཞིན་གཤེགས་པ་ཐམས་ཅད་ཀྱི་གསང་བ་གསུམ་རོ་གཅིག་པའི་ཡེ་ཤེས་སོ། ། དེ་ལས་བྱུང་བ་ནི་རྡོ་རྗེ་འཛིན་པར་གྱུར་པ་དེ་རྣམས་ཀྱང་བྱོན་ནས་ཞེས་སོགས་སྦྱར་རོ། ། རྡོ་རྗེ་འཛིན་པ་ཆེན་པོ་ཞེས་པའི་དོན་ནི་རྡོ་རྗེ་ནི་བྱང་ཆུབ་ཀྱི་སེམས་ཡིན་ལ།
དེ་འཛིན་པས་རྡོ་རྗེ་འཛིན་པ་ཆེན་པོའོ། ། བྱང་ཆུབ་ཀྱི་སེམས་དེ་ཉིད་ཀྱིས་ཐམས་ཅད་ལ་ཁྱབ་པས་ན། ཡེ་ཤེས་ཀྱི་བདག་པོ་ཞེས་སྙིམ་པའི་མེ་ཏོག་ལས་འབྱུང་ངོ༌། ། སྒྲོན་གསལ་ལས་ནི་འདི་གོ་སླའོ། ། ཞེས་གསུང་ངོ༌། ། དེ་བཞིན་གཤེགས་པ་རྣམས་ཀྱི་གསུང་ཐོས་ནས། འཁོར་གྱི་བྱང་ཆུབ་སེམས་དཔའ་རྣམས་ཀྱིས་ཞུས་པ་ནི། དེ་ནས་བྱང་ཆུབ་སེམས་དཔའ་དེ་རྣམས་ཀྱིས་ཞེས་པ་ནས། གསོལ་ཏོ་ཞེས་པའི་བར་ནི་གོ་སླའོ། ། བཅོམ་ལྡན་འདས་ཞེས་བོས་ནས།
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་དངོས་གྲུབ་སྟེ། དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཀྱི་སྤྲུལ་པའི་སྐུ་གང་ལ་གནས། ཞེས་དྲིས་པའོ། ། ལན་ནི། རྡོ་རྗེ་སློབ་དཔོན་ཏེ་མི་བསྐྱོད་པའི་ལུས་དང་ངག་དང་སེམས་རྡོ་རྗེ་ལ་གནས་སོ། ། གསོལ་པ། ལུས་དང་ངག་དང་སེམས་རྡོ་རྗེ་གང་ལ་གནས་ཞེས་དྲིས་སོ། ། བཀའ་བསྩལ་པ། གང་ལ་ཡང་མི་གནས་སོ། ། མི་གནས་པའི་ཚུལ་ནི་བླ་མའི་མན་ངག་ལས་ཤེས་པར་བྱའོ། །
དེ་ནས་བྱང་ཆུབ་སེམས་དཔའ་ཆེན་པོ་དེ་དག་ཐེ་ཚོམ་དང་བྲལ་ནས། སྟོན་པ་པོ་ལ་ངོ་མཚར་དུ་གྱུར། དེའི་རྒྱུ་ལ་རྨད་དུ་གྱུར་ནས་ཅི་སྨྲ་བར་གནས་པར་གྱུར་ཏོ། ། ཇི་སྐད་བརྗོད་པའི་གཞུང་འདི་དག་གིས་བླ་མ་ལ་གུས་པར་བྱ་བར་བསྟན་ནོ། ། གཉིས་པ་དེ་ཉིད་ལུང་གིས་སྒྲུབ་པ་ནི། དཔལ་སྒྱུ་འཕྲུལ་དྲྭ་བ་ལས། བླ་མ་སངས་རྒྱས་ཀུན་དང་མཉམ། ། དེ་ཉིད་རྟག་ཏུ་རྡོ་རྗེ་འཆང༌། ། ཞེས་པ་དང༌། རིན་ཆེན་རྒྱལ་པོ་ཞེས་བྱ་བའི་ཐེག་ཆེན་ལས།
སྟོན་པ་ཡོངས་སུ་མྱ་ངན་ལས་འདས་ཏེ་མི་མཐོང་ན་ཡང༌། རྡོ་རྗེ་སློབ་དཔོན་རྡོ་རྗེ་བླ་མ་དེ་འདིར་སྟོན་པར་འགྱུར་ཞེས་པ་དང༌། ཡུམ་ལས་ཀྱང༌། སངས་རྒྱས་ཀྱི་བྱང་ཆུབ་ནི་དགེ་བའི་བཤེས་གཉེན་ལ་བསྟེན་པས་སོ། ། ཞེས་གསུངས་སོ། ། ལྔ་པ་ཏིང་ངེ་འཛིན་གྱི་སྤྲུལ་པའི་དཀྱིལ་འཁོར་ལས་ཚོགས་དང་བཅས་པ་ལ་གཉིས་ཏེ། དཀྱིལ་འཁོར་བཤད་པ་དང༌། ལས་ཚོགས་བཤད་པའོ། ། དང་པོ་ལ་གསུམ་སྟེ། སྟོན་པས་མཉན་པར་གདམས་པ་དང༌།
འཁོར་གྱིས་གསོལ་བ་བཏབ་པ་དང༌། དཀྱིལ་འཁོར་སྤྲུལ་པའི་ཚུལ་ལོ། ། དང་པོ་ནི། དེ་ནས་མི་བསྐྱོད་པས་གསང་བའི་རྡོ་རྗེ་དེ་བཞིན་གཤེགས་པ་རྣམས་གང་དུ་ཐིམ་ཞིང་གནས་པ་འོད་གསལ་གྱི་ཏིང་ངེ་འཛིན་ལས་བཞེངས་ནས། ཞེ་སྡང་རྡོ་རྗེར་གྱུར་ཏེ། དེ་བཞིན་གཤེགས་པ་ཐམས་ཅད་དང༌། བྱང་ཆུབ་སེམས་དཔའ་རྣམས་ལ་བཀའ་བསྩལ་པ། ཁྱེད་ཅེས་པ་ནས། ཉོན་ཅིག་ཅེས་བོས་ནས་དེ་བཞིན་གཤེགས་པ་ཐམས་ཅད་དེ། རྫོགས་པའི་རིམ་པ་ལ་གནས་པའི་རྣལ་འབྱོར་པ་རྣམས་ཀྱི།
བྱང་ཆུབ་ཀྱི་སེམས་འབྱུང་ཞིང་བསྐྱེད་པའི་གནས་རྣམ་པར་མི་འཇིག་པའི་ཏིང་ངེ་འཛིན་གྱི་དཀྱིལ་འཁོར་ཆེན་པོ་སྟེ། ཡིད་ཀྱི་དཀྱིལ་འཁོར་ཉོན་ཅིག་ཅེས་པའོ། ། ལྷག་མ་ནི་སྒྲ་ཇི་བཞིན་ནོ། ། གཉིས་པ་ནི་དེ་ནས་ཞེས་པ་ནས། བཤད་དུ་གསོལ་ཞེས་པའི་བར་གྱིས་བསྟན་ནོ། ། གསུམ་པ་དཀྱིལ་འཁོར་སྤྲུལ་པའི་ཚུལ་ལ་གསུམ་སྟེ། དཀྱིལ་འཁོར་དངོས་དང༌། དབང་བསྐུར་བའི་ཚུལ་དང༌། དོན་ཉེ་བར་བསྡུ་བའོ། ། དང་པོ་ལ་བསྡུས་པའི་དོན་ནི།
འདིར་རྡོ་རྗེ་འཆང་གིས་ཞེ་སྡང་རྡོ་རྗེའི་སྐུའི་དཀྱིལ་འཁོར་གསུངས་པ་ཡིན་ལ། དེ་ལ་ཐོག་མར་སྒྱུ་ལུས་འོད་གསལ་དུ་བཅུག་པ་ལས་བཞེངས་ནས། འབྱུང་བའི་བདག་ཉིད་ལྷ་མོ་བཞི་ཡེ་ཤེས་ཀྱི་སྐུར་བསྒོམ་ཞིང༌། ཁམས་ལྔའི་བདག་ཉིད་ཅན་གྱི་སྤྱང་གཞིའི་ལུས་འདི་ཉིད་ཡེ་ཤེས་ཀྱི་སྐུའི་རྡོ་རྗེ་འཆང་དུ་བསྒོམས་ནས། ཐུགས་ཁ་ནས་མི་བསྐྱོད་པ་ཕྱུང་ཞིང་བཅུག་པས་སླར་ཡང་རྡོ་རྗེར་གྱུར་ཏེ། དེ་ལ་དཀྱིལ་འཁོར་པའི་ལྷ་རྣམས་འགོད་ཚུལ་མི་བསྐྱོད་པའི་ལུས་དཀྱིལ་བཞིན་ནོ། ། གཉིས་པ་ཚིག་གི་དོན་ནི། ནམ་མཁའི་དབྱིངས་ཀྱི་དབུས་གནས་པ་སྟེ། སྒྱུ་ལུས་འོད་གསལ་དུ་བཅུག་པར་བསམ་ཞིང༌། དེ་ནས་ཟུང་འཇུག་ཏུ་བཞེངས་ནས།
གྲུ་བཞི་ལྷམ་པ་སྟེ་འབྱུང་བ་བཞི་ཡོངས་སུ་དག་པའི་སྐུའི་དཀྱིལ་འཁོར་རོ། ། དེ་ཡང་བསྐྱེད་རིམ་གྱི་ཚུལ་མ་ཡིན་གྱི་རབ་ཏུ་མཛེས་པ་སྟེ་ཡེ་ཤེས་ཀྱི་སྐུར་བསྒོམ་མོ། ། སངས་རྒྱས་ཀྱི་དཀྱིལ་འཁོར་ནི་ཕུང་པོ་ལྔ་ཡོངས་སུ་དག་པའི་ངོ་བོ་ཉིད་དེ་བཞིན་གཤེགས་པ་ལྔའོ། ། སྦྱོར་བ་ནི་ཟུང་འཇུག་རྡོ་རྗེ་འཆང་དུ་སྒོམ་པའི་ཏིང་ངེ་འཛིན་ཏེ། ཏིང་ངེ་འཛིན་དེ་ལ་གནས་པ་ཡིས། རྣལ་འབྱོར་པས་བསམ་པར་བྱ་བས་ན་བསམ་གཏན་ཏེ་མི་བསྐྱོད་པའོ། ། དེ་ཉིད་རྡོ་རྗེ་འཆང་དང་དབྱེར་མེད་དུ་སྦྱར་བྱར་གྱུར་པས་ན་རྡོ་རྗེའོ། ། རབ་བསྐུལ་བྱ་ཞེས་པ་ནི། རང་ཉིད་རྡོ་རྗེ་འཆང་དུ་བསྒོམས་ནས་ཐུགས་ཁ་ནས་མི་བསྐྱོད་པ་ཕྱུང་ཞིང་གཞུག་པས། ཆུ་དང་འོ་མ་ལྟར་གཅིག་ཏུ་བྱས་ཏེ།
སླར་ཡང་ཞེ་སྡང་རྡོ་རྗེར་བཞེངས་པར་བྱ་བའོ། ། དེ་ཉིད་ལ་སྐུའི་དཀྱིལ་འཁོར་འགོད་པ་ནི། རྡོ་རྗེའི་དཀྱིལ་འཁོར་ནི་མི་བསྐྱོད་པའི་སྤྲུལ་པའི་སྐུའི་དཀྱིལ་འཁོར་གྱི་རིམ་པས་བསམ་གཏན་གྱིས་ཏེ་ཏིང་ངེ་འཛིན་གྱིས་འཁོར་ལོ་ཅན་ཀུན་ཏེ། ལྷའི་ཚོགས་ཀུན་གདན་དུ་བྱ་བ་སྟེ་ཞེ་སྡང་རྡོ་རྗེའི་ལུས་ལ་འགོད་པའོ། ། སྐུའི་དཀྱིལ་འཁོར་བསྒོམས་ནས་ཅི་ཞིག་བྱ་ཞེ་ན། བཤད་མ་ཐག་པའི་ཆོ་ག་དེ་ཉིད་ཀྱིས། བློ་སྟེ་རིག་མ་དང་ལྡན་པས་ཏེ་ལྷན་ཅིག་པས་སྙོམས་འཇུག་གི་མཆོད་པ་རྟག་ཏུ་བྱ་བ་སྟེ་ཉམས་སུ་བླང་བར་བྱའོ། ། གཉིས་པ་ནི། དེ་ལྟར་བྱས་ནས་སློབ་མ་ལ་དབང་བསྐུར་རོ་ཞེས་སྟོན་པ་ལ་བསྡུས་དོན་ནི། སྙིང་ཁར་རྡོ་རྗེ་འཆང་དང་ཆོས་འབྱུང་དུ་ཐུགས་ཀྱི་དཀྱིལ་འཁོར་བསྒོམ་ཞིང༌།
ཡབ་ཡུམ་སྙོམས་པར་ཞུགས་པ་ལས་ལྷ་རྣམས་ཡི་གེ་གསུམ་གྱི་རང་བཞིན་སྲོག་རྩོལ་ལ་གནས་པ་བྱང་སེམས་ཀྱི་ཁུ་བར་གྱུར་པ་སློབ་མའི་སྤྱི་བོར་དབབ་ཅེས་པའོ། ། ཚིག་དོན་ནི། སློབ་དཔོན་ཏེ་རྡོ་རྗེ་འཆང་ཆེན་པོ་སྙིང་ཁའི་པདྨ་དཀར་པོར་ཇི་ལྟ་བ་བཞིན་རབ་ཏུ་བསྒོམས་ནས། སློབ་མ་ལ་ཡིད་ཀྱིས་དབང་བསྐུར་བ་ཡང་དག་པར་སྤྱད་པར་བཤད་དོ། ། མཁའ་དབྱིངས་ཏེ་ཆོས་འབྱུང་དུ་སངས་རྒྱས་ཐམས་ཅད་དེ་ཐུགས་ཀྱི་དཀྱིལ་འཁོར་བཞིན་དུ་བཞུགས་པའི་སངས་རྒྱས་རྣམས་ཀྱིས་ཡོངས་སུ་གང་བར་རྣམ་པར་བསྒོམས་ནས་དབང་བསྐུར་རོ། ། དངོས་པོ་གང་གིས་དབང་བསྐུར་ན། རང་གི་ལུས་ཀྱི་སྐུའི་དཀྱིལ་འཁོར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཡབ་ཡུམ་སྙོམས་པར་འཇུག་པའི་འདོད་ཆགས་ཆེན་པོའི་མེས་བཞུ་བ་ལས་བྱུང་བའི་བྱང་ཆུབ་ཀྱི་སེམས་ཀྱི་ཐིག་ལེས་དབང་བསྐུར་རོ། ། ཚུལ་ཇི་ལྟར་ན། དབང་བསྐུར་བའི་གནས་གསུམ་གྱི་ཡི་གེ་གསུམ་གྱི་ངོ་བོ་རླུང་འཇུག་གནས་ལྡང་གསུམ་གྱིས་ཆོ་ག་བཞིན་དུ་སློབ་མའི་མགོ་ལ་དབབ་པར་བྱ་བའི་ཚུལ་གྱིས་སོ། ། དེས་ཕན་ཡོན་ཅི་ཐོབ་ཅེ་ན།
དབང་བསྐུར་བའི་ཆོ་ག་འདི་ཡིས་དབང་བསྐུར་བས། གཞན་དོན་ཕུན་ཚོགས་སེམས་ཅན་ཐམས་ཅད་ལ་ཕན་ཞིང་རྗེས་སུ་འཛིན་པར་བཞེད་པའི་བྱང་ཆུབ་མི་གནས་པའི་མྱ་ངན་ལས་འདས་པ་ཐོབ་པར་འགྱུར་ཞིང༌། རང་དོན་ཕུན་ཚོགས་མཐོང་བའི་ཆོས་ལ་སྟོབས་སོགས་སངས་རྒྱས་ཀྱི་ཡོན་ཏན་ཐམས་ཅད་ཀྱི་དངོས་གྲུབ་རྨད་དུ་བྱུང་ཞིང་ངོ་མཚར་ཆེ་བའི་སྐུ་གསུང་ཐུགས་ཀྱི་དངོས་གྲུབ་འགྲུབ་པར་འགྱུར་རོ། ། གསུམ་པ་དོན་ཉེ་བར་བསྡུ་བ་ནི། རྣམ་པར་སྣང་མཛད་ལ་སོགས་པའི་སངས་རྒྱས་དང༌། སའི་སྙིང་པོ་ལ་སོགས་པའི་བྱང་ཆུབ་སེམས་དཔའ་ཐམས་ཅད་ཟུང་འཇུག་རྡོ་རྗེ་འཆང་དུ་རོ་གཅིག་པར་རྟོགས་པའི་སྐྱེ་བོ་དབང་བསྐུར་བའི་དོན་དུ་བསྐྱེད་པར་བྱ་བའི་ཏིང་ངེ་འཛིན་དེ་ནི། དམ་ཚིག་གི་རྡོ་རྗེ་ཞེས་བྱ་བའི་བསམ་གཏན་གྱི་དཀྱིལ་འཁོར་རོ། ། གཉིས་པ་ལས་ཚོགས་བཤད་པ་ལ་བཞི་སྟེ། གདུག་པ་ཚར་བཅད་པའི་སྦྱོར་བ། ཟས་དང་མཆོད་པའི་བྱེ་བྲག
བསྐྱེད་རིམ་པའི་ལུས་བརྟས་པའི་ཆོ་ག དངོས་གྲུབ་སྒྲུབ་པའི་ཆོ་གའོ། ། དང་པོ་ལ་གཉིས་ཏེ། ཁྲག་དྲང་བའི་སྦྱོར་བ་དང༌། མཚོན་ཆ་གདབས་པའི་སྦྱོར་བའོ། ། དང་པོ་ནི། དེ་ནས་སླར་ཡང་ཕྱག་ན་རྡོ་རྗེས་ཕྱུང་ངོ༌། ། གང་ན། ཕུང་པོ་ལྔ་པོ་ཐམས་ཅད་ས་ཆུ་ལ་ཐིམ་པ་སོགས་ཀྱིས་རིམ་པས། འཆི་བ་འོད་གསལ་ལ་ཐིམ་པ་ནི་དེ་བཞིན་གཤེགས་པ་སྟེ།
གདུག་པའི་སེམས་དང་ལྡན་པ་རྣམས་ཚར་གཅོད་པའི་ཐབས་རྡོ་རྗེའི་སྦྱོར་བ་ཞེས་བྱ་བ་དེ་ནི། སྐུ་གསུང་ཐུགས་རྡོ་རྗེའི་གསང་བ་སྟེ། སྐུ་ལ་སོགས་པ་གསུམ་བསྐྱེད་པའི་ཡི་གེ་གསུམ་པོ་འོག་ནས་འབྱུང་བ་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། གང་ཞེ་ན། ཧཱུྃ་ཧྲཱིཿཁཾ་ཞེས་པའོ། ། གཞན་གྱི་ཁྲག་དྲང་བར་འདོད་ན། སྒྲུབ་པ་པོ་རང་གི་ལུས་ཀྱི་དཀྱིལ་འཁོར་དང་པོར་ཤ་རུས་སོགས་སུ་བལྟ་ནས། དེ་ནས་ནམ་མཁའི་དབྱིངས་ཀྱི་དབུས་གནས་ཏེ་འོད་གསལ་དུ་ཆུད་པར་བསམས་ཏེ།
དེ་བཞིན་ཉིད་ལས་བྱང་ཆུབ་པའོ། ། དེ་ནས་སྐུ་གསུང་ཐུགས་ཀྱི་སྙིང་པོ་ཇི་སྐད་བརྗོད་པ་གསུམ་པོ་བསམ་པ་ནི། གསུང་ཡིག་འབྲུ་ལས་བྱང་ཆུབ་པའོ། ། དེ་ཡོངས་སུ་གྱུར་པ་ལས་རྩེ་གསུམ་ནི་ཐུགས་ཕྱག་མཚན་ནོ། ། དེ་ལས་རྡོ་རྗེ་སེམས་དཔའ་སྟེ་རྡོ་རྗེ་མཁའ་འགྲོ་སྟོབས་ཆེ་ཞིང་ཕ་རོལ་གནོན་པ་བསྒོམ་པར་བྱའོ། ། དེ་ཇི་ལྟ་བུ་ཞེ་ན། དྲག་པོ་སྟེ་གཞན་གྱི་ཤ་ཟ་བ་ལ་བརྩོན་པ། མི་སྡུག་ཅིང་ཀུན་ཏུ་ཁྲོས་པ། ཨུཏྤལ་སྔོན་པོའི་ཁ་དོག་དང་འདྲ་བ། ཕྱག་བཞི་པ་གཡས་དང་པོ་ན་རྩེ་གསུམ།
གཉིས་པ་ན་རྡོ་རྗེ། གཡོན་གཉིས་པ་ན་རྡོ་རྗེ་རྩེ་གཅིག་པ། དང་པོ་ན་ཐོད་པ་བསྣམས་པ་རྣམ་པར་བསྒོམ། དེ་ལྟར་བསྒོམས་པས་ཕྲིན་ལས་ཅི་ཞིག་བྱ་ཞེ་ན། རང་གི་ལྕེ་རྡོ་རྗེ་རྩེ་ལྔ་པའི་རྣམ་པ། རླུང་ལ་སོགས་པ་ཁམས་ལྔའི་ས་བོན་ཡ་ར་ལ་ཝ་ཧའི་ཡི་གེ་ལྔ་ནག་པོ་ལ་སོགས་པའི་འོད་ཟེར་རབ་ཏུ་གསལ་ཞིང་འབར་བར་འགྱུར་བའི་བདག་ཉིད་དུ་བརྟུལ་ཞུགས་ཅན་གྱིས་སྒོམ། བཤད་མ་ཐག་པའི་རིམ་པ་བསྒོམས་པའི་ལྕེ་ནི་བསམ་གཏན་རྡོ་རྗེའོ། ། དེའི་སྦྱོར་བ་ནི་ལྕེ་ལ་བཀོད་པའི་ས་བོན་ལྷའི་འོད་ཟེར་རྣམས་བསྒྲུབ་བྱའི་སྙིང་ལ་བཅུག་པ་ཡིས། སྲིན་བུ་པད་པས་ཁྲག་འདྲེན་པ་ལྟར། ཡན་ལག་མ་ལུས་པ་ནས་ཁྲག་དྲངས་པས།
སྒྲུབ་བྱ་རུས་པ་དང་ལྤགས་པ་ཙམ་ལས་མ་ལུས་པར་བསམས་ལ། སྒྲུབ་བྱ་ལ་བཅུག་པའི་འོད་ཟེར་བསྡུས་ཏེ་ལུས་ལ་བཅུག་ནས་བདག་ཉིད་ལ་བླུགས་པར་བསམ་པ་ནི་ཁྲག་དྲང་བའི་ཆོ་ག་མཆོག་ཡིན་ནོ། ། གཉིས་པ་མཚོན་ཆ་གདབ་པ་ནི་ཇི་སྐད་བརྗོད་པ་རྡོ་རྗེ་མཁའ་འགྲོའི་སྦྱོར་བ་སྟེ་ཏིང་ངེ་འཛིན་ལ་གནས་པས། ལས་རྒྱལ་མཆོག་གི་དུས་སུ་བསྒྲུབ་བྱ་མདུན་དུ་བསམས་ཏེ། ཕྱག་མཚན་མདུང་རྩེ་གསུམ་པ་དང༌། ཕུར་བུ་དྲག་པོ་མཆོག་སྟེ། དྲག་པོའི་ཕུར་བུ་རྩེ་གཅིག་པ་དག་གིས་བཏབ་པས། དེས་སངས་རྒྱས་ཀྱི་སྐུ་དག་ཀྱང་གཟིར་བར་བྱེད་ན། ཐ་མལ་གྱི་ལུས་ལྟ་སྨོས་ཀྱང་ཅི་དགོས། གཉིས་པ་ལ་གཉིས་ལས།
དང་པོ་ཟས་ནི། དེ་ནས་དེ་བཞིན་གཤེགས་པ་ཐམས་ཅད་ཀྱི་བདག་པོས་ཕྱུང་ངོ༌། ། གང་ན། སླར་ཡང་སྔར་བཤད་པའི་རྡོ་རྗེ་ཁ་ཟས་ཀྱི་དམ་ཚིག་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། བརྟུལ་ཞུགས་ཅན་ཏེ་རིགས་གསུམ་གྱི་རྣལ་འབྱོར་པ་རྣམས་ཀྱིས་བཟའ་བའམ་བཏུང་བ་གང་ཅུང་ཟད་གཅིག་འབྱོར་བ། གང་བཟའ་བའམ་བཏུང་བ་ན། བཤང་གཅི་ཤ་སྟེ་བདུད་རྩི་ལྔར་ཡོངས་སུ་བརྟག་པ་སྟེ་བསྒོམ་པའི་སྦྱོར་བ་ཡིས། ཆོ་ག་བཞིན་དུ་སྟེ་ཡི་གེ་གསུམ་གྱིས་ཟས་བྱིན་གྱིས་བརླབ་པ་དང༌།
སྙིང་ཁ་དང་ལྐོག་མ་སྦྱངས་ནས་ནང་གི་སྦྱིན་སྲེག་གི་ཚུལ་དུ་འབུལ་བར་བྱའོ། ། གཉིས་པ་མཆོད་པའི་བྱེ་བྲག་ལ་བཞི་སྟེ། ཐུན་མོང་གི་མཆོད་པ་འདོད་ཡོན་ལྔ་སྤྱོད་པ། ཁྱད་པར་གྱི་མཆོད་པ་གཞན་རྗེས་སུ་བཟུང་བ། རྒྱ་ཆེ་བའི་མཆོད་པ་སེམས་ཅན་མ་ལུས་པ་ལ་བྱ་བ། མཆོད་པ་རྣམ་པར་དག་པའི་ཆོ་གའོ། ། དང་པོ་ནི། དེ་ནས་རྡོ་རྗེ་བདག་པོ་རྡོ་རྗེ་འཆང་ཆེན་པོས་ཕྱུང་ངོ༌། ། གང་ན། སངས་རྒྱས་མཉམ་སྦྱོར་ལས།
འགྲོ་བ་འདི་ཀུན་སངས་རྒྱས་ལྔའི་བདག་ཉིད་ཅན། ། ཞེས་གསུངས་པ་ལྟར། དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཀྱི་སེམས་ཅན་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ལ་མཆོད་པའི་མཆོག་ཉིད་ཀྱི་ཞེས་སོགས་སོ། ། བདག་གཞན་ཐམས་ཅད་རིགས་ལྔའི་བདག་ཉིད་ཡིན་པས་དེ་ལ་མཆོད་པ་ནི་གཟུགས་སྒྲ་སོགས་ཉེར་སྤྱོད་ལྔའི་མཆོད་པའི་ནང་ནས་མཆོད་པའི་མཆོག་སྟེ་ཡུལ་ཡིད་དུ་འོང་བ་དག་གིས་རང་གཞན་དེ་དག་ཐམས་ཅད་ཀྱང་མཆོད་པར་བྱའོ། ། མཆོད་པར་བྱ་བ་དག་གིས་མཆོད་པའི་ཆོ་ག་འདི་ནི་རྡོ་རྗེ་སྟེ་རྣལ་འབྱོར་པ་ཐམས་ཅད་ཀྱི་དམ་ཚིག་ཤིན་ཏུ་འདའ་བར་དཀའ་བ་སྟེ། འདའ་བར་མི་བྱ་བའི་དམ་ཚིག་གོ ། གཉིས་པ་ནི། དེ་ནས་བདག་པོ་རྡོ་རྗེ་འཆང་ཆེན་པོས་ཕྱུང་ངོ༌། ། གང་ན། དེ་བཞིན་གཤེགས་པ་ཐམས་ཅད་ཅེས་པ་ནི།
བཤད་མ་ཐག་པ་ལྟར་རོ། ། འདི་རྣམས་ཀྱི་སྐུ་གསུང་ཐུགས་ལ་མཆོད་པ་གསང་བ་ཆེན་པོ་འདི་ཉིད་ཀྱི་ཞེས་སོགས་སོ། ། སྔགས་པ་ཁྱིམ་པས་རང་གི་བུ་དང་བུ་མོ་སོགས་ཟང་ཟིང་གི་སྦྱིན་པ་དང༌། ཆོས་ལ་གཟུད་པས་གཟུང་བ་སྟོན་པ་ནི། སྒྲུབ་པ་པོ་དང་ཕྱག་རྒྱའི་དབང་པོ་གཉིས་པོ་སྦྱོར་བ་ཡིས། རང་གི་ཁུ་བ་དང༌། ཡུམ་གྱི་ཁྲག་ལ་སོགས་པ་ཡོངས་སུ་གཟུང་བས་བསྒྲུབས་པའི་བུ་ལ་སོགས་པ་བྱུང་ན། ཆོ་ག་བཞིན་དུ་སྟེ་གསོ་བ་དང་བསྲུང་བ་དང་ཆོས་ལ་གཟུད་པ་ལ་སོགས་པས་ཀུན་ཏུ་མཆོད་པ་སྟེ་གཟུང་བར་བྱའོ། ། དེ་ལྟར་བྱས་ན་སངས་རྒྱས་ཀྱི་བྱང་ཆུབ་ཐོབ་པར་འགྱུར་རོ། ། ཞེས་པའོ། །
གསུམ་པ་ནི། དེ་ནས་བདག་པོ་རྡོ་རྗེ་འཆང་ཆེན་པོས་ཕྱུང་ངོ༌། ། གང་ན། ཡང་དེ་བཞིན་གཤེགས་པ་ནི། སྔར་སྟོང་པ་ལས་འོངས་པ་ལྟར་ཕྱིས་ཀྱང་དེ་བཞིན་དུ་འགྲོ་བས་སེམས་ཅན་ཐམས་ཅད་དོ། ། འདི་རྣམས་ཀྱི་སྐུ་གསུང་ཐུགས་ཀྱི་སྡོམ་པ་ནི་གཞན་སྡུད་ཅིང་རྗེས་སུ་འཛིན་པ་སྟེ། འདི་ཉིད་ཀྱི་ཞེས་སོགས་སོ། ། རྣལ་འབྱོར་པས་མ་སྟེ་སྤྱན་གྱི་ངོ་བོར་གྱུར་པ་ས་གཞི་རྣམས་ལ་བརྟེན་པ་སྒོ་ང་ལས་སྐྱེས་པ་ལ་སོགས་པའི་སེམས་ཅན་གྱི་ཁམས་མཐའ་ཡས་པ་རྣམས་ཀྱི་ཡུལ་ལ་སྤྱད་པ་སྟེ་ཕན་གདགས་པར་བྱའོ། ། གང་གི་སྒོ་ནས་ན། དམ་ཚིག་གསུམ་གྱི་རྡོ་རྗེ་སྟེ་ལུས་ངག་ཡིད་གསུམ་བྱ་བ་དགེ་བས་སོ། །
སེམས་ཅན་ཇི་ལྟ་བུ་ཞེ་ན། དམ་ཚིག་འཛིན་པ་སྟེ། སྐྱེ་གནས་འཇིག་གསུམ་གྱི་གནས་སྐབས་གསུམ་འཛིན་པའོ། ། བཤད་མ་ཐག་པའི་སྡོམ་པ་འདི་ནི། གསང་བ་འདུས་པའི་རྣལ་འབྱོར་པ་རྣམས་ཀྱིས་སེམས་ཅན་རྗེས་སུ་འཛིན་པའི་བྱ་བ་ཡིན་པས་རྨད་དུ་བྱང་བ་ཆེ་སྟེ་ཕུལ་དུ་བྱུང་བའོ། ། བཞི་པ་ནི། དེ་ནས་ཕྱག་ན་རྡོ་རྗེས་ཕྱུང་ངོ༌། ། གང་ན། ཡང་བཤད་མ་ཐག་པའི་མཆོད་པ་ཐམས་ཅད། བྱང་ཆུབ་ཀྱི་རྒྱུ་ཚོགས་སུ་སྒྲུབ་ཅིང་འཛིན་པར་བྱེད་པའི་སྡོམ་པ་དེའི་སྙིང་པོ་ནི་རྡོ་རྗེ་སྟེ་འདིའོ། །
གང་ལས་ན། ཉིད་ཀྱི་ཞེས་སོགས་སོ། ། མཆོད་པའི་ཆོ་ག་རྣམས་ལ་ལུས་དང་ངག་སེམས་བྱ་བ་རྫོགས་ཞེས་པ་ནི། ལུས་དང་ངག་དང་སེམས་ཀྱི་ལོངས་སྤྱོད་དེ་བྱ་བ་རྫོགས་པ་སྟེ་མ་ལུས་པ་དག གསང་བ་གསུམ་གྱི་གནས་ཀྱི་འོད་གསལ་ཏེ་དེ་ལས་སྐྱེས་པར་མོས་པར་བྱའོ། ། བཟང་པོ་སྟེ་རྡོ་རྗེ་འཛིན་པས། ཚུལ་འདིས་བདག་གིས་སངས་རྒྱས་བསྒྲུབ་པར་བྱའོ་ཞེས་མོས་པ་བརྟན་པོ་བསྐྱེད་པར་བྱའོ། ། སྟོང་པ་ཉིད་རྟོགས་པའི་ཤེས་རབ་ཀྱིས་ཟིན་པར་བྱས་པ་དེ་ལྟ་མིན་ན། བྱང་ཆུབ་ཀྱི་རྒྱུ་ཚོགས་ཐམས་ཅད་ཀྱི་ནུས་པ་འཇིག་པར་འགྱུར་ཏེ། མཚན་མར་དམིགས་པ་དང་བཅས་པའི་ཕྱིར་རོ། །
གསུམ་པ་བསྐྱེད་རིམ་པའི་ལུས་བརྟས་པའི་ཆོ་ག་ནི། དེ་ནས་ཕྱག་ན་རྡོ་རྗེས་ཕྱུང་ངོ༌། ། གང་ན། མངོན་མཐོ་དང་ངེས་ལེགས་ཐམས་ཅད་སྒྲུབ་པའི་རྣལ་འབྱོར་པ་རང་གི་ལུས་རྒྱས་པའི་ཐབས་རྡོ་རྗེ་སེམས་དཔའི་སྡོམ་པ་འདི་ཉིད་ཀྱི་ཞེས་སོགས་སོ། ། སྒྲུབ་པ་པོ་རང་གི་མགོ་བོར་ཏེ་སྤྱི་བོའི་སྟེང་གི་མཐོ་གང་ཙམ་ཀྱིས་འཕགས་པར། ཡི་གེ་བཾ་ཡོངས་སུ་གྱུར་པ་ལས་བྱུང་བའི་ཟླ་བའི་དཀྱིལ་འཁོར་བརྟག་ཅིང་བསྒོམ་པར་བྱའོ། ། དེ་ནས་ཟླ་བའི་དབུས་སུ་ཨོཾ་ཡིག་གནས་པར་བསམས་ནས། དེ་ལས་དེ་བཞིན་གཤེགས་པ་ལྔའི་རང་བཞིན་བདུད་རྩི་ལྔ་པོ་སྤྱི་བོ་ནས་རྐང་པའི་མཐར་ཐུག་གི་བར་དུ་དབབ་པར་བྱའོ། ། རྡོ་རྗེ་སྦྱོར་བ་སྟེ་བཤད་མ་ཐག་པའི་དེ་བཞིན་གཤེགས་པ་ལྔའི་རང་བཞིན་བདུད་རྩི་ལུས་ལ་འབབ་པར་དམིགས་པ་འདི་ཡིས་ནི་སྐད་ཅིག་གིས་ཏེ་རིང་པོར་མི་ཐོགས་པར་ལུས་གཟི་མདངས་དང་ལྡན་པ་ཅན་དུ་འགྱུར་ཞིང༌། ལུས་དང་ངག་སེམས་བདེ་བར་གནས་པར་འགྱུར་བར་ཐེ་ཚོམ་མེད་དོ། །
བཞི་པ་རྫོགས་རིམ་པའི་སྤྱོད་པའི་དམ་ཚིག་ནི། དེ་བཞིན་གཤེགས་པའི་གསང་ཆེན་གང་ལ་ཡོད་པ་དེ་ནི་སྔགས་ཐམས་ཅད་དེ་འདུས་པའོ། ། དེ་འཛིན་པའི་སྒྲུབ་པོའི་ལུས་ངག་སེམས་ཀྱི་གསང་བ་སྟེ། ལུས་ལ་སོགས་པའི་འཇུག་པ་འདི་ཉིད་ཀྱི་སྐུ་གསུང་ཐུགས་རྡོ་རྗེ་ལས་ཕྱུང་ངོ༌། ། རྫོགས་རིམ་ལ་གནས་པའི་རྣལ་འབྱོར་པས་ས་དང་བྱེ་མ་ལ་སོགས་པ་ལས་མཆོད་རྟེན་སྒྲུབ་ཅིང་མཆོད་པ་དག་གི་ལས་མི་བྱ་སྟེ། རང་ཉིད་དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཅན་ཡིན་པས། ཕྱི་རོལ་གྱི་མཆོད་རྟེན་དང་མཆོད་པ་ལ་མངོན་པར་ཞེན་པ་མི་རིགས་པའི་ཕྱིར། གླེགས་བམ་བཀླག་པར་ཡང་མི་བྱ་སྟེ། ལྷུན་གྱིས་གྲུབ་པའི་རྡོ་རྗེ་བཟླས་པ་ལ་གནས་པས། ཕྱི་རོལ་གྱི་ངག་གི་ལས་ལ་འཇུག་པར་མི་རིགས་པའི་ཕྱིར་རོ། །
ཕྱིའི་དཀྱིལ་འཁོར་བྲི་བ་དག་ཀྱང་ཡོངས་སུ་མི་བྱ་སྟེ། རང་གི་ལུས་དཀྱིལ་འཁོར་དུ་བཤད་པས། ཕྱིའི་དཀྱིལ་འཁོར་ནི་དཀྱིལ་འཁོར་གྱི་དེ་ཁོ་ན་ཉིད་དུ་མེད་པའི་ཕྱིར་རོ། ། རྡོ་རྗེ་གསུམ་མཆོག་གསུམ་སྟེ། ཉན་ཐོས་དང་རང་རྒྱལ་དང་སངས་རྒྱས་རྣམས་ལ་ཕྱི་རོལ་གྱི་ལུས་ལ་སོགས་པའི་འདུད་པ་དང་བཅས་པས་ཕྱག་མི་བྱ་སྟེ། བདག་ཉིད་དེ་བཞིན་གཤེགས་པ་ཐམས་ཅད་དུ་གྱུར་པ་དང་འགལ་བའི་ཕྱིར། གཞན་ངོར་ཞེན་མེད་དུ་བྱེད་པ་ལ་འགལ་བ་མེད་དོ། ། ལྔ་པ་དངོས་གྲུབ་སྒྲུབ་པའི་ཆོ་ག་ལ་གསུམ་སྟེ། དུག་བསལ་བའི་ཆོ་ག ལུས་སྲུང་བའི་ཆོ་ག
མིག་སྨན་གྱི་ཆོ་གའོ། ། དང་པོ་ནི། དེ་ནས་ཡང་བདག་པོ་རྡོ་རྗེ་འཆང་ཆེན་པོས། ཟིན་པ་དང༌། མ་ཟིན་པའི་དུག་ཐམས་ཅད་བསལ་བ་དང༌། གནོན་པ་དང༌། འདྲེན་པའི་གསང་བ་འདི་ཕྱུང་ངོ༌། ། གང་ལས་ན། ཉིད་ཀྱི་ཞེས་སོགས་སོ། ། ལྷག་པའི་ལྷའི་དཀྱིལ་འཁོར་རྒྱལ་མཆོག་ལ་གནས་ནས།
ལས་རྒྱལ་མཆོག་ལ་བསྒྲུབ་བྱ་ཨོཾ་དཀར་པོ་ལས་བྱུང་བའི་འཁོར་ལོ་རྩིབས་བརྒྱད་པའི་དབུས་སུ་ཆུད་པར་བཞག་ནས། སྒྲུབ་བྱའི་ལུས་ལ་དུག་འོད་ཟེར་སེར་པོ་ལྡན་པ་འཁྲིགས་པ་སྟེ། ཁྱབ་པ་ལ་བསྒྲུབ་བྱའི་སྤྱི་བོར་ཨོཾ་དཀར་པོ་ལས་བྱུང་བའི་འཁོར་ལོ་དཀར་པོ་རྩིབས་བརྒྱད་པས་མགོ་ནས་མནན་ཏེ། འཁོར་ལོ་ལས་འཕྲོས་པའི་འོད་ཟེར་དཀར་པོའི་ཚོགས་ཀྱིས་དེའི་ལུས་ཀྱི་དུག་ཁ་དོག་སེར་པོའི་ཚུལ་དུ་རིམ་གྱིས་ཐུར་དུ་ཕུལ་བས་དུག་མེད་པར་བྱས་ནས་ཟླ་བ་ལྟར་གསལ་བ་ནི་དུག་བསལ་བའི་ཆོ་གའོ། ། དུག་གནོན་པ་ལ་འཁོར་ལོ་དང༌། ཡི་གེ་དང༌། དུག་གསུམ་པོ་སེར་པོ་ལྟ་བུར་བསྒོམ་པར་བྱས་ནས་དུག་འཕུལ་བ་སོགས་སྔ་མ་བཞིན་ནོ། ། དུག་འདྲེན་པ་ལ་ནི། གསུམ་པོ་ཐམས་ཅད་དུ་བའི་མདོག་ཏུ་བསམས་ལ། དུག་འཕུལ་བ་སོགས་སྔ་མ་ལྟར་བྱའོ། །
རྡོ་རྗེ་གསུམ་འོད་ནི་དཀར་པོ་དང༌། སེར་པོ་དང༌། དུད་ཀའི་འོད་ཟེར་ཏེ་གསུམ་པོ་དེ་དག་གི་དམ་ཚིག་གི་སྦྱོར་བ་ཡིས་གོ་རིམ་བཞིན་དུ་དུག་བསལ་བ་དང༌། གནོན་པ་དང༌། འདྲེན་པའི་ཆོ་ག་བཤད་པ་ཡིན་ནོ། ། ས་བོན་གྱི་ཡི་གེ་ཨོཾ་འདི་ནི། གསང་གསུམ་སྟེ་དུག་བསལ་བ་དང༌། གནོན་པ་དང༌། འདྲེན་པའི་ཆོ་གའི་དེ་ཁོ་ན་ཉིད་དོ། ། ལུས་སྲུང་བའི་ཆོ་ག་ནི།
ལུས་དང་ངག་དང་སེམས་སྲུང་བའི་འཁོར་ལོའི་ཆོ་ག་ནི། དེ་ནས་སླར་ཡང་ཕྱུང་ངོ༌། ། གང་གིས་ན། རྡོ་རྗེ་འཆང་གིས་སོ། ། གང་ན། ལུས་དང་ངག་དང་སེམས་སྲུང་བའི་སྔགས་རྡོ་རྗེ་དང་ལྡན་པ་འོག་ནས་འབྱུང་བ་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། སྔགས་ནི། ཨོཾ་ཧུ་ལུ་ཞེས་སོགས་ཏེ།
ཨོཾ་ཡོད་ཅིང་སྭཱཧཱ་མེད་པས་མཐའ་མེད་དོ། ། དེའི་ཆོ་ག་ནི་དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་ལ་སྔགས་འདི་གྲོ་གའམ་རས་ལ་སོགས་པ་ལ་འཁོར་ལོ་རྩིབས་བརྒྱད་པ་ལས་ཀྱི་རྡོ་རྗེ་སྟེ་སྣ་ཚོགས་རྡོ་རྗེའི་ལྟེ་བ་ལ་གནས་པ་བྲིའོ། ། ཇི་ལྟར་ན། འཁོར་ལོའི་དབུས་སུ་ཡི་གེ་ཧཾ་བཞག་ནས་སུ། བསྲུང་བྱའི་མིང་སྤེལ་ཚིག་དང་བཅས་པ་དབུས་སུ་བྲི་བར་བྱའོ། ། དེ་ནས་སྔགས་ཀྱི་ཚིག་ཨོཾ་ལ་སོགས་པའི་ཡི་གེ་འདི་རྣམས་ཀྱི་རིམ་པ་བཞིན་དུ་ཡང་དག་པར་བརྒྱན་ཏེ། དུས་རྟག་ཏུ་ཟ་མ་ཏོག་ལ་སོགས་པའི་ནང་དུ་ལེགས་པར་བཞག་ནས་མེ་ཏོག་ལ་སོགས་པས་མཆོད་པར་བྱའོ། ། སྔགས་ཀྱིས་འཁོར་ལོ་ཇི་ལྟར་བརྒྱན་ཞེ་ན། རྩིབས་དང་པོ་ལ་ཨོཾ།
གཉིས་པ་ལ་ཧུ་ལུ་ཧུ་ལུ། གསུམ་པ་ལ་ཏིཥྚ་ཏིཥྚ། བཞི་པ་ལ་བྷནྡྷ་བྷནྡྷ ལྔ་པ་ལ་ཧ་ན་ཧ་ན། དྲུག་པ་ལ་ད་ཧ་ད་ཧ། བདུན་པ་ལ་ཨ་མྲྀ་ཏེ། བརྒྱད་པ་ལ་ཧཱུཾ་ཕཊ་ཅེས་པ་བྲིའོ། ། སྔགས་ཀྱི་ཡི་གེ་འགོད་པ་འདི་ནི། སྔགས་རྣམས་ཐམས་ཅད་དེ་སྒྲུབ་པ་པོ་ཐམས་ཅད་ཀྱི་གསང་བ་གསུམ་སྟེ་སྐུ་གསུང་ཐུགས་སོ། ། གནས་ཏེ་བསྲུང་བ་བསྡུས་པ་ཡིན་ནོ། ། གསུམ་པ་ནི།
དེ་ནས་ཕྱུང་ངོ༌། ། གང་གིས་ན། བདག་པོ་རྡོ་རྗེ་འཆང་གིས་སོ། ། གང་ན། རྡོ་རྗེ་ཨཉྫ་ན་སྟེ་མིག་སྨན་ནོ། ། གནས་ནི་སྦྱོར་བ་སྟེ་འདིའོ། ། གང་ལས་ན། ཉིད་ཀྱི་ཞེས་སོགས་སོ། ། བསྒྲུབ་པའི་གནས་ནི་ལམ་གྱི་བཞི་མདོའམ། ཤིང་གཅིག་གི་དྲུང་ངམ།
མ་མོའི་གནས་སམ། ཞི་བའི་གནས་ཏེ་དབང་ཕྱུག་ཆེན་པོའི་མཚན་མ་ཡོད་པའི་གནས་སུ་བསྒྲུབ་བོ། ། ཆོ་ག་ནི། ནམ་ཕྱེད་ཀྱི་དུས་སུ་དཀྱིལ་འཁོར་རྒྱལ་མཆོག་བསྐྱེད་ལ། ལས་རྒྱལ་མཆོག་གི་དུས་སུ། གནས་དེ་རུ་རྡོ་རྗེ་ཨཉྫ་ན་སྟེ་མིག་སྨན་གྱི་སྦྱོར་བ་བྱའོ། ། ཇི་ལྟར་ན། ཆང་གིས་བཀང་བའི་ཐོད་པར་འོག་ནས་བཤད་པའི་རྫས་ཀྱི་དུ་བ་རྟག་ཏུ་དབབ་པ་སྟེ་དུ་བ་ཆགས་པར་བྱའོ། ། བྱ་བའི་ཚུལ་དེ་ཉིད་གསལ་བར་སྟོན་པ་ནི། ཐོད་པ་གསུམ་གྱི་སྒྱེད་བུའི་སྟེང་དུ་མར་ཁུ་ཆེན་པོ་རྐང་མར་དང་ཁྲག་དང་བཤང་བ་ལ་སོགས་པའི་བདུད་རྩི་ལྔས་བཀང་བའི་ཐོད་པ་བཞག་ལ།
དེའི་སྟེང་དུ་དེ་ནས་པདྨའི་སྐུད་པ་དང༌། ཨརྐ་སྟེ་ཤིང་ཤུན་གྱི་སྐུད་པས་མར་མེའི་སྙིང་པོ་བྱས་ལ་མེ་སྦར་ཏེ། དེའི་སྟེང་དུ་ཆང་གིས་བཀང་བའི་ཐོད་པ་བཞག་ལ། སྒྲུབ་པ་པོ་ཐོད་པའི་སྟན་ལ་གནས་པས་བསྲུང་བའི་འཁོར་ལོ་བསྒོམ་ཞིང༌། འཁོར་ལོའི་སྔགས་ལན་བརྒྱ་རྩ་བརྒྱད་བཟླས་ནས། མར་ངོའི་བཅུ་བཞིའི་ནམ་ཕྱེད་ན་ཆང་གི་བཀང་བའི་ཐོད་པའི་ཞབས་ལ་དུད་པ་དབབ་པར་བྱའོ། ། དེ་ནས་དུ་བ་བླངས་ལ་ཟ་མ་ཏོག་ཏུ་ལེགས་པར་བཞག་སྟེ། སྔགས་དེ་ཉིད་བརྒྱ་རྩ་བརྒྱད་དུ་བ་ལ་བཏབ་ནས། མིག་ལ་བསྐུས་ན། དངོས་གྲུབ་རབ་འབྲིང་རྣམ་པ་གསུམ་འགྲུབ་པར་འགྱུར་རོ། །
མི་སྣང་བ་ནི་མཆོག་གོ ། ས་འོག་གི་གཏེར་མཐོང་བ་ནི་འབྲིང་ངོ༌། ། དབང་དུ་བྱེད་པ་ནི་ཐ་མའོ། ། འདི་ནི་གྲུབ་ཆེན་བརྒྱད་དུ་གཏོག་པའི་མིག་སྨན་ནོ། ། དེ་སྐད་ཅེས་བཅོམ་ལྡན་འདས་ཀུན་ཏུ་བཟང་པོས་གསུངས་པའོ། ། གཉིས་པ་རྗོད་བྱེད་གསང་བ་འདུས་པའི་རྒྱུད་ཀྱི་ཆེ་བ་ལ་བཞི་སྟེ། དགོས་པ་ཁྱད་པར་ཅན་དང་ལྡན་པས་ཆེ་བ་དང༌། རྙེད་པར་དཀའ་བས་ཆེ་བ་དང༌། འབྲས་བུ་མྱུར་བས་ཆེ་བ་དང༌། ཟབ་པས་ཆེ་བའོ། །
དང་པོ་ནི། རྒྱུད་འདི་ལ་ཞུགས་པས་འབྲས་བུ་ཉིང་དགོས་ཅི་ཞིག་མཐོང་ནས་དེ་བཞིན་གཤེགས་པ་དང་བྱང་ཆུབ་སེམས་དཔའ་རྣམས་འདི་ལ་དད་ཅིང་འཇུག་པ་ལགས། ཞེས་ཞུས་པ་ནི། དེ་ནས་བཅོམ་ལྡན་འདས་ཞེས་པ་ནས། དད་ཅིང་བསྒོམ་པར་འགྱུར་རོ། ། ཞེས་པའི་བར་རོ། ། ལན་ནི། ཉིང་དགོས་ཀྱི་འབྲས་བུ་གསུམ་མཐོང་ནས་དད་ཅིང་འཇུག་པ་ཡིན་ནོ། ། ཞེས་པ་སྟེ། དེ་ནས་དེ་བཞིན་གཤེགས་པ་ཞེས་པ་ནས།
དད་ཅིང་བསྒོམ་པར་འགྱུར་རོ། ། ཞེས་པའི་བར་གྱི་བསྟན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱིས་གསོལ་པ། གསུམ་པོ་གང་ཞིག་ལགས་ཞེས་པ་ནི། གོང་དུ་གསང་བའི་ཡི་གེ་གསུམ་རྟོགས་པ་དང་ལྡན་ན། བྱང་ཆུབ་ཀྱི་སྤྱོད་པ་ལ་དད་ཅིང་བསྒོམ་ཞེས་བསྟན་པ་ལ་དྲི་བའོ། ། ལན་ནི། གསང་བའི་ཡི་གེ་གསུམ་ངོས་བཟུང་བ་སྟེ། རྡོ་རྗེ་འཛིན་པས་ཞེས་པ་ནས། གསུམ་པོ་འདི་དག་གོ་ཞེས་པའི་བར་རོ། །
འདིས་ནི་དབང་ཕྱུག་བརྒྱད་ཀྱི་བདག་ཉིད་སྐུ་གསུང་ཐུགས་ཀྱི་དངོས་གྲུབ་འགྲུབ་པར་བསྟན་ནོ། ། དེ་ནས་ཞེས་པ་ནས། ཞུགས་པར་གྱུར་ཏོ་ཞེས་པའི་བར་རོ། ། དགོས་པའི་དོན་ལ་ཐེ་ཚོམ་ཆོད་ནས་ཅང་མི་སྨྲ་བར་གྱུར་པ་བསྟན་ནོ། ། གཉིས་པ་ནི། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་ཞེས་པ་ནས། ཐུབ་པ་ཆེན་པོ་འོད་སྲུངས་ཆེན་པོ་མངོན་པར་རྫོགས་པ་སངས་རྒྱས་པའི་བར་གྱིས་ཀྱང་མ་གསུངས་སོ། ། དེའི་རྒྱུ་མཚན་ཅིའི་ཕྱིར་ཞེ་ན། བཅོམ་ལྡན་འདས་ཞེས་པ་ནས། སྐལ་བ་མེད་པའི་ཕྱིར་ཞེས་པའི་བར་ནི་གཏན་ཚིགས་སོ། །
དེའི་དོན་ཇི་སྐད་བརྗོད་པའི་དུས་དེ་སྲིད་ཀྱི་བར་ནི། སེམས་ཅན་རྣམས་དམན་པ་ལ་མོས་ཤིང་འདོད་ཆགས་ལ་སྤྱོད་པས་ཆགས་ཅན་གྱི་ཚུལ་གྱིས་འཚང་རྒྱ་བའི་ལམ་ལ་སྐྲག་པའི་ཕྱིར་དང༌། ཆགས་བྲལ་གྱི་ཆོས་ཁོ་ནས་འདུལ་བའི་ཕྱིར་རོ། ། ཤཱཀྱ་ཐུབ་པས་ནི། སྙིགས་མའི་དུས་སུ་བྱོན་ནས་ཆགས་བྲལ་གྱི་ཚུལ་གྱིས་མི་འདུལ་བ་མཁྱེན་ནས་དེའི་དོན་དུ་གསུངས་སོ། ། འགའ་ཞིག་མར་མེ་མཛད་ནས་འོད་སྲུངས་ཀྱི་བར་དུ་མ་གསུངས་པའི་དོན་ནི། གསང་བ་འདུས་པའི་དབང་དུ་བྱས་པ་ཡིན་གྱི། གཞན་ནི་ཡང་དང་ཡང་དུ་གསུངས་སོ་ཞེས་མཚན་བརྗོད་ལས་གསུངས་པ་ལྟར་རོ། ། ཞེས་གསུང་ངོ༌། ། འགའ་ཞིག་ཡུལ་དབུས་སུ་མ་གསུངས་པ་ལ་དགོངས་སོ། །
ཞེས་པ་དང༌། ལོངས་སྐུས་མ་གསུངས་པ་ལ་དགོངས་སོ་ཞེས་འདོད་མོད། འདི་ལ་ལུང་རིགས་གང་ཡང་མེད་པས་མི་གཟུང་ངོ༌། ། དེས་ན་འཇིག་རྟེན་གྱི་ཁམས་འདིའི་དབང་དུ་བྱས་ནས་མ་གསུངས་ཞེས་པ་ཡིན་གྱི། འཇིག་རྟེན་གྱི་ཁམས་གཞན་དུ་གསུངས་པ་ལ་ཅི་འགལ། གསུམ་པ་འབྲས་བུ་མྱུར་བས་ཆེ་བ་ནི། རྙེད་པར་དཀའ་མོད། འོད་ཀྱང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་གསང་བ་འདུས་པ་འདི་ལ་རིན་པོ་ཆེ་ལྟ་བུའི་གང་ཟག་གིས་བསྐྱེད་རིམ་མཐར་ཕྱིན་ཏེ། སྒྱུ་ལུས་འོད་གསལ་དུ་བཅུག་ནས། སྐད་ཅིག་ཡུད་ཙམ་ཐང་གཅིག་ཙམ་གྱིས་བདག་བྱིན་གྱིས་རློབ་པའི་རིམ་པ་ལས་ལངས་ནས་སྟོབས་སོགས་སངས་རྒྱས་ཀྱི་བྱང་ཆུབ་རྫོགས་པར་བྱེད་དོ། །
ཕ་རོལ་ཏུ་ཕྱིན་པའི་ཐེག་པ་ལས་ཆེས་ཁྱད་པར་དུ་འཕགས་པར་སྟོན་པ་ནི། གང་ཞིག་གངྒཱའི་ཀླུང་གི་ཞེས་པ་ནས། གྲངས་སུ་འགྲོའོ་ཞེས་པའི་བར་ཏེ། ཕ་རོལ་ཏུ་ཕྱིན་པའི་ཐེག་པ་བས་བསྐལ་པ་མང་པོར་བསྒྲུབ་པར་བྱ་བ་ཡང༌། འདིར་ཚེ་འདི་ཉིད་ལ་འགྲུབ་པར་འགྱུར་རོ། ། ཞེས་པའི་དོན་ནོ། ། བཞི་པ་ཟབ་པས་ཆེ་བར་བསྟན་པ་ནི། དེ་ནས་བྱང་ཆུབ་སེམས་དཔའ་ཙནྡན་ལྟ་བུ་ལ་སོགས་པའི་གང་ཟག་དེ་དག་གིས་གསུང་རྡོ་རྗེའི་བརྡ་ཡི་གེའི་ཚིག་གསང་བ་འདུས་པ་འདི་ལ་དེ་ཁོ་ན་ཉིད་རྟོགས་པས་ཚེ་འདི་ཉིད་ལ་སངས་རྒྱས་ཐོབ་པ་ཐོས་ཤིང༌། གཞུང་མ་ལུས་པ་ཐོས་ཀྱང་མཐའ་དྲུག་གིས་བཅིངས་པས་རྒྱུད་ཀྱི་དོན་ལ་རྨོངས་པ་དང་མ་བྲལ་བས། སེམས་ཇི་ལྟ་བ་བཞིན་དུ་རངས་པ་མ་ཐོབ་ནས་རབ་ཏུ་ངུས་སོ། །
དེ་ལྟར་ངུ་བར་གཟིགས་ནས། རིན་པོ་ཆེ་ལྟ་བུའི་གང་ཟག་གིས་ཚོགས་པའི་གང་ཟག་རྣམས་ལ་རིམ་པ་གཉིས་བཤད་པས་དབུགས་འབྱིན་པ་བསྟན་པ་ནི། དེ་ནས་དེ་བཞིན་གཤེགས་པ་དེ་དག་ཞེས་པ་ནས། སྡུག་བསྔལ་གསུམ་མ་བསྐྱེད་ཅིག་ཅེས་པའི་བར་རོ། ། ཡང་ཙནྡན་ལྟ་བུ་ལ་སོགས་པའི་གང་ཟག་གིས་བདག་ཉིད་སྡུག་བསྔལ་བའི་རྒྱུ་ཇི་ལྟ་བ་བཞིན་སྨྲས་པ་ནི། དེ་ནས་དེ་བཞིན་གཤེགས་པ་དེ་དག་ཅེས་པ་ནས། ཐ་ན་མིང་ཐོས་པའི་སྐལ་པ་ཡང་མ་མཆིས་སོ། ། ཞེས་པའི་བར་རོ། ། གསང་བ་གསུམ་གྱི་ཡི་གེ་ཞེས་པ་ལ། གསང་བ་གསུམ་ནི་སྐུ་གསུང་ཐུགས་ཏེ་ཡི་གེའི་དོན་ནོ། །
ཨོཾ་ལ་སོགས་པ་གསུམ་ནི་སྤྱིའི་དོན་ནོ། ། འཇུག་གནས་ལྡང་གསུམ་ནི་སྦས་པའོ། ། ཐབས་ཤེས་རབ་ཉེར་ཐོབ་གསུམ་ནི་མཐར་ཐུག་གོ ། གསང་བ་གསུམ་གྱི་ཡི་གེ་རྣམ་པར་དག་པ་སྟོན་པ་ནི། དེ་བཞིན་གཤེགས་པ་ཐམས་ཅད་ཀྱིས་བཀའ་བསྩལ་པ། རིགས་ཀྱི་བུ་དེ་སྐད་མ་ཟེར་ཅིག གསང་བའི་ཡི་གེ་གསུམ་ནི་མ་ཤེས་མ་མཐོང་བ་ཐུན་མོང་བ་སྟེ། ངེད་ཀྱིས་ཀྱང་དོན་དམ་པར་མ་ཤེས་པའི་ཕྱིར། ཞེས་པ་སྟེ། དེའི་དོན་སྟོན་པ་ནི།
རིགས་ཀྱི་བུ་ཇི་ལྟར་ཞེས་པ་ནས། སངས་མ་རྒྱས་སོ། ། ཞེས་པའི་བར་ཏེ། ངེད་ཀྱིས་ཀྱང་མ་ཤེས་མ་མཐོང་སྟེ། དེ་ཅིའི་ཕྱིར་ཞེ་ན། གསང་བ་གསུམ་གྱི་ཡི་གེ་ནི་འོད་གསལ་བས་ན་རྣམ་པར་དག་པའི་ཕྱིར་རོ། ། ཞེས་དེ་ཁོ་ན་ཉིད་གསལ་བར་མཛད་དོ། ། དེ་ནས་རིན་པོ་ཆེ་ལྟ་བུའི་གང་ཟག་གིས་དེ་ཁོ་ན་ཉིད་གསལ་བར་མཛད་པས། བྱང་ཆུབ་སེམས་དཔའ་ཙནྡན་ལྟ་བུ་ལ་སོགས་པ་དེ་དག་རྣམས་སོམ་ཉི་དང་བྲལ་ནས་དེ་ཁོ་ན་ཉིད་རྟོགས་པས་ཅང་མི་སྨྲ་བར་གནས་པར་གྱུར་ཏོ། ། གསུམ་པ་ཐོས་བསམ་གྱི་འབྲས་བུའི་གནས་སྐབས་བསྟན་པ་ལ་དྲུག་སྟེ།
སྟོན་པ་འོད་གསལ་ལ་ཞུགས་པ། དེ་ལ་ལྷ་མོའི་དབྱངས་ཀྱིས་བསྐུལ་བ། འོད་གསལ་ལས་བཞེངས་ནས་འདོད་པ་ལ་སྤྱོད་པ། ཕྲིན་ལས་ཀྱིས་འགྲོ་བའི་དོན་མཛད་པ་དང༌། འདོད་ཆགས་ཀྱིས་བྱང་ཆུབ་ཐོབ་པ་ངོ་མཚར་བ་ཞུས་པ། འདོད་ཆགས་དག་པར་བསྟན་པས་ཐེ་ཚོམ་དང་བྲལ་བའོ། ། དང་པོ་ནི་དེ་ནས་བཅོམ་ལྡན་འདས་ཞེས་པ་ནས། རྡོ་རྗེ་བཙུན་མོའི་བྷ་ག་ལ་བཞུགས་སོ། ། ཞེས་པ་སྟེ། ལེའུ་དང་པོར་གླེང་གཞིའི་སྐབས་སུ་ཚུལ་བཞིར་བསྟན་པས་བཤད་ཟིན་ཏོ། །
གཉིས་པ་ནི། དེ་ནས་རྡོ་རྗེ་འཆང་ཆེན་པོ་འོད་གསལ་ལ་བཞུགས་པ་ནས་བཙུན་མོ་བཞི་པོ་བདག་པོ་དང་བྲལ་བས། གདུང་བའི་ཡིད་ཀྱིས་བལྟ་བར་འདོད་པས་བསྐུལ་བ་ནི། དེ་ནས་དེ་བཞིན་གཤེགས་པ་ཞེས་སོགས་གསུངས་ཏེ། དེ་བཞིན་གཤེགས་པ་ཐམས་ཅད་ནི་རྣམ་པར་སྣང་མཛད་དོ། ། དེའི་སྐུགསུང་ཐུགས་ཀྱི་བཙུན་མོ་ནི་སྤྱན་མས། བདག་པོ་རྡོ་རྗེ་འཛིན་པ་ཆེན་པོ་ལ་དགའ་བས་སྒེག་ཅིང་སྙན་པའི་སྒྲའི་གླུ་དབྱངས་ཀྱིས་བསྟོད་པའི་སྒོ་ནས་བསྐུལ་བ་ནི། སེམས་ཅན་ཐམས་ཅད་ཀྱི་བདག་ཉིད་དུ་གྱུར་པས་ན་སེམས་ཅན་ཁམས་སོ། ། ཁམས་གསུམ་གྱི་རྒྱལ་སྲིད་བརྙེས་པས་ན་གནས་ཀྱི་དབང་ཕྱུག་གོ ཁྱོད་ནི་ཞེས་པ་ནི།
མདུན་ན་གནས་པ་བཞིན་བལྟ་བའོ། ། ཐུགས་ཀྱི་དབང་ཕྱུག་བརྙེས་པས་ན་རྡོ་རྗེའི་ཐུགས་སོ། ། དགའ་བ་ནི་རོལ་པའོ། ། ཚིམ་པར་བྱེད་པས་ན་ཡིད་དུ་འོང་བའོ། ། དོན་ཆེན་ཏེ་མཆོག་ཏུ་དགའ་བ་བསྐྱེད་པར་འདོད་པས་འཁྱུད་པ་ལ་སོགས་པས་སྤྱན་མ་བདག་ལ་སྐྱབས་སུ་གསོལ་བ་སྟེ་རོལ་པར་མཛོད་གཅིག་ཅེས་པའོ། ། མགོན་པོ་ཞེས་བོས་ནས། གལ་ཏེ་དེ་རིང་སྤྱན་མ་བདག་གསོན་ཞིང་འཚོ་བར་མཆིས་པར་བཞེད་ན། སེམས་ཅན་རྣམས་བསྐྱེད་པའི་རྒྱུར་གྱུར་པའི་ཡབ། སེམས་ཅན་རྣམས་ལ་ཕན་པར་བྱེད་པའི་གཉེན་གྱི་མཆོག་ཆེན་པོས་བདག་ལ་རོལ་ཞིང་དགྱེས་པར་མཛད་དུ་གསོལ། མཱ་མ་ཀིས་བསྟོད་ཅིང་བསྐུལ་བ་ནི།
དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་མི་བསྐྱོད་པ་དེ་ཉིད་ཀྱི་བཙུན་མོ་མཱ་མ་ཀིས། བདག་པོ་རྡོ་རྗེ་འཆང་ཆེན་པོ་ལ་ཡང་དག་པར་བསྟོད་ཅིང་བསྐུལ་ལོ། ། ཚིག་གང་གིས་ན། རྡོ་རྗེ་འདོད་པ་དགའ་བ་མཆོད་པའི་མཆོག་ནི། ཐ་མལ་པ་མིན་པའི་དགའ་བ་ཁྱད་པར་ཅན་ལ་ཞུགས་པས། དེ་སྟོན་པའི་ཡི་གེའི་ཚིག་འདིས་བསྟོད་དོ། ། འཁོར་བ་ཇི་སྲིད་པར་མི་འཇིག་པའི་སྐུ་དང་ལྡན་པས་ན་རྡོ་རྗེའི་སྐུ་ཁྱོད་དོ། ། སེམས་ཅན་མང་པོ་ལ་ཕན་པའི་ཆོས་སྟོན་པས་ན། བཀའི་འཁོར་ལོས་སེམས་ཅན་མང་པོར་ཕན། ཞེས་བྱའོ། །
སངས་རྒྱས་རྣམས་ནི་ཕུང་པོ་ལྔའོ། ། དོན་ནི་ཀུན་རྫོབ་བདེན་པའོ། ། བྱང་ཆུབ་ནི་དོན་དམ་བདེན་པའོ། ། མཆོག་གི་དོན་ནི་ཟུང་འཇུག་གོ ། དེས་སེམས་ཅན་རྣམས་ལ་ཕན་པའི་དགོངས་པས་ཆོས་རྗེས་སུ་སྟོན་པའོ། ། དོན་ནི་ཀུན་རྫོབ་ཀྱི་བདེན་པ་ཕུང་པོ་ལྔ་རྣམས་བྱང་ཆུབ་འོད་གསལ་དུ་རྟོགས་པར་བྱས་ནས། ཟུང་འཇུག་ཐོབ་པས་སེམས་ཅན་རྣམས་ལ་ཕན་པའི་ཆོས་རྗེས་སུ་སྟོན་པར་མཛད་ཅེས་པའོ། ། མགོན་པོ་ཞེས་སོགས་ཚིག་རྐང་གཅིག་ནི་སྔ་མ་བཞིན་ནོ། ། ཆགས་པ་རྣམ་པར་སྦྱོང་བའི་རྣམ་པས་འདོད་ཆགས་དམ་ཚིག་སྟེ་ཡང་དག་པའི་འདོད་ཆགས་ཀྱིས་མཱ་མ་ཀི་བདག་ལ་དགྱེས་ཤིང་རོལ་པར་མཛད་དུ་གསོལ། ཞེས་པའོ། །
དེ་ནས་འཇིག་རྟེན་དབང་ཕྱུག་སྟེ་འོད་དཔག་མེད་དག་གི་བཙུན་མོ་སྐུ་གསུང་ཐུགས་རྡོ་རྗེའི་སྤྱན་ཏེ་གོས་དཀར་མོ་ཉིད་ཀྱིས་རྡོ་རྗེ་འཆང་ཆེན་པོ་ལ་འདོད་པ་ཉེ་བར་ལོངས་སྤྱོད་པའི་དམ་ཚིག་གི་སྒོ་ནས་ཡང་དག་པར་བསྟོད་པ་ནི། ཁྱོད་ནི་གསུང་གི་དབང་ཕྱུག་བརྙེས་པས་རྡོ་རྗེའི་གསུང་སྟེ་སེམས་ཅན་ཀུན་ལ་ཕན་ཞིང་ཐུགས་བརྩེ་བ་ཅན་ནོ། ། ཚད་མེད་བཞིས་སེམས་ཅན་ལ་ཕན་འདོགས་པས་ན་འཇིག་རྟེན་དག་གི་དགོས་པའི་དོན་སྒྲུབ་པ་ལ་རྟག་ཏུ་བརྩོན། ཞེས་སོ། ། མགོན་པོ་ཞེས་སོགས་ཚིག་རྐང་གཅིག་ནི་སྔ་མ་བཞིན་ནོ། ། སེམས་ཅན་གྱི་ཁམས་ཀུན་ཏུ་གདུལ་བྱའི་ཐེ་ཚོམ་གཅོད་པ་སོགས་རབ་དགའི་སྤྱོད་པ་སེམས་ཅན་གྱི་ཁམས་རྣམས་ལ་ཀུན་ཏུ་བཟང་ཞིང་དགེ་བ་ཐོབ་པར་མཛད་པས་ཀུན་ཏུ་བཟང་པོ་སྟེ། དེས་གོས་དཀར་མོ་བདག་ལ་དགྱེས་པར་མཛད་ཅེས་པའོ། ། དེ་ནས་བསྟོད་དོ་ཞེས་དྲང་ངོ༌། ། གང་ལ་ན། བདག་པོ་རྡོ་རྗེ་འཆང་ཆེན་པོ་ལའོ། །
དེ་ཇི་ལྟ་བུ་ཞེ་ན། རང་བཞིན་བརྒྱད་ཅུའི་རྣམ་རྟོག་འགགས་ནས། སྣང་གསུམ་གྱི་རིམ་པས་ཆོས་ཐམས་ཅད་སྟོང་པར་གཤེགས་པ་སྟེ་ཐུགས་སུ་ཆུད་པའོ། ། འདིར་ཐམས་ཅད་ནི་རྒྱ་དཔེར་ཆོས་ཐམས་ཅད་ཅེས་པ་ཡོད་པས། ཆོས་ཐམས་ཅད་སྟོང་ཉིད་དུ་ཐུགས་སུ་ཆུད་པ་ལ་སྦྱར་ན་ལེགས་སོ། ། གང་གིས་ན། སྐུ་གསུང་ཐུགས་ཀྱི་དམ་ཚིག་རྡོ་རྗེ་ནི་དོན་ཡོད་གྲུབ་པའོ། ། དེའི་བཙུན་མོ་སྒྲོལ་མས་སོ། ། གང་གི་སྒོ་ནས་ན། ལུས་བདེ་བ་དང་ཡིད་བདེ་བའི་དགའ་བ་སྟོན་པའི་ཚིགས་སུ་བཅད་པ་འོག་ནས་འབྱུང་བ་འདིའི་སྒོ་ནས་སོ། །
རྡོ་རྗེ་པདྨ་སྦྱོར་བ་ལས་བྱུང་བའི་དཀྱིལ་འཁོར་གྱི་ལྷ་རྣམས་ཀྱི་སྒོ་ནས་ཞེ་སྡང་ལ་སྤྱོད་པའི་སེམས་ཅན་གྱི་ཁམས་སྦྱོང་བས་ན། ཁྱོད་ནི་རྡོ་རྗེའི་འདོད་པའོ། ། ལས་ཀྱི་རིགས་ཀྱི་མཆོག་ཏུ་གྱུར་པས་ན་དམ་ཚིག་མཆོག་གོ ། འདོད་ཆགས་ཅན་ལ་འདོད་ཆགས་རྣམ་པར་དག་པའི་ཐབས་རྩོལ་བར་མཛད་པས་ན་ཕན་དོན་ཆེའོ། ། ཤཱཀྱའི་རིགས་ལས་བྱུང་བ་རྣམས་ཀྱི་མཆོག་ཏུ་གྱུར་པའམ། བྱ་བ་གྲུབ་པའི་ཡེ་ཤེས་ཀྱི་སྒོ་ནས་སེམས་ཅན་གྱི་དོན་མཛད་པས་ན་རྫོགས་སངས་རྒྱས་ཀྱི་གདུང་མཆོག་གོ ། བདག་གཞན་མཉམ་པ་ཉིད་དུ་རྟོགས་ཀྱང་སེམས་ཅན་རྣམས་ལ་བརྩེ་བས་མཉམ་ཉིད་རྗེས་སུ་ཐུགས་བརྩེ་བ་ཞེས་པའོ། ། མགོན་པོ་ཞེས་པ་ནི་བསྟན་ཟིན་ཏོ། ། དེ་ལྟ་བུའི་ཁྱད་པར་གྱི་ཡོན་ཏན་དང་ལྡན་པས་ཡོན་ཏན་རིན་པོ་ཆེའི་གཏེར་དུ་གྱུར་པས་སྒྲོལ་མ་བདག་ལ་དགྱེས་ཤིང་རོལ་བར་མཛོད་ཅེས་པའོ། ། ཡང་སྒྲོལ་མས་སྣང་གསུམ་དང་འོད་གསལ་གྱི་ཡེ་ཤེས་བསྐྱེད་པར་བྱེད་པ་ངའོ་ཞེས་བདག་ཉིད་ལའང་བསྟོད་པར་བྱེད་པའོ། །
གསུམ་པ་འོད་གསལ་ལས་བཞེངས་ནས་འདོད་པ་ལ་སྤྱོད་པ་ནི། ལྷ་མོ་བཞིས་བསྐུལ་བ་ལས་འོད་གསལ་ལས་བཞེངས་ཏེ་ཡབ་ཡུམ་སྙོམས་པར་ཞུགས་པས་མཆོག་ཏུ་དགའ་བའི་བདེ་བ་ཉམས་སུ་མྱོང་བས་ཕུང་པོ་དང་ཁམས་དང་སྐྱེ་མཆེད་རྣམས་ཆུ་རྒྱན་བཞིན་དུ་བཞུས་པས། བྱང་ཆུབ་ཀྱི་སེམས་ཀྱི་ངོ་བོ་ཉིད་དུ་འཛག་པ་ཆོས་འབྱུང་དུ་བཞག་སྟེ། དེ་ལས་དཀྱིལ་འཁོར་གྱི་འཁོར་ལོ་ཕྱུང་ཞིང་སླར་ཡང་འོད་གསལ་དུ་བཞུགས་སོ། ། ཞེས་པའི་དོན་དེ་ཉིད་བསྟན་པའི་ཕྱིར། དེ་ནས་བཅོམ་ལྡན་འདས་ཞེས་སོགས་གསུངས་ཏེ། འདོད་པའི་ཡོན་ཏན་གཟུགས་ལ་སོགས་པ་ཐམས་ཅད་ཡུལ་ཅན་དབང་པོ་དང་གཅིག་ཏུ་བྱས་ནས། ཉེ་བར་ལོངས་སྤྱོད་པས་དཔལ་ཏེ། དགའ་བདེའི་གནས་སྐབས་ཀྱི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་བཙུན་མོ་སྤྱན་ལ་སོགས་པ་དེ་དག་ལ།
དམ་ཚིག་འཁོར་ལོ་སྟེ་རྣམ་སྣང་ལ་སོགས་པའི་ངོ་བོ་ཉིད་ཀྱི་འདོད་པ་སྤྱོད་ཅིང་འོད་གསལ་ཐུགས་སུ་ཆུད་པས་དགའ་བར་མཛད་ནས་ཅང་མི་གསུང་བར་གྱུར་ཏོ། ། ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་པའི་རྗེས་དེ་ནས། ནམ་མཁའི་དབྱིངས་འདི་དག་ཐམས་ཅད་རྡོ་རྗེ་འཆང་གི་ངོ་བོ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་དམ་ཚིག་གི་འཁོར་ལོ་རྣམ་པར་སྣང་མཛད་ལ་སོགས་པའི་དེ་བཞིན་གཤེགས་པའི་ཚོགས་དག་གིས་ཏིལ་གྱི་གང་བུ་ལྟར་གང་བར་མཚམས་མེད་པར་ཡོངས་སུ་གང་བར་གྱུར་ཏེ། བུམ་པ་རྡོ་རྗེའི་ཆུས་ཡོངས་སུ་གང་བར་ལྟར་གནས་ཤིང་ཆོས་ཀྱི་སྐུ་ལས་མི་གཡོ་བར་གནས་པར་གྱུར་ཏོ། ། བཞི་པ་ཕྲིན་ལས་ཀྱིས་འགྲོ་བའི་དོན་མཛད་པ་ནི། དེ་ནས་རྡོ་རྗེ་ནམ་མཁའི་དབྱིངས་ཏེ། ཁམས་གསུམ་གྱི་གནས་འདི་ན་སེམས་ཅན་སྐུ་གསུམ་སྟེ་རྡོ་རྗེ་གསུམ་གྱི་ངོ་བོ་ཉིད་དུ་ཡང་དག་པར་བྱུང་བ་དེ་རྣམས་རྡོ་རྗེ་དཔལ་གྱིས་ཏེ་རྗེ་འཆང་ཆེན་པོའི་བདེ་བ་རྒྱུད་ལ་ཡང་དག་པར་རེག་པར་བྱས་པ་དེ་དག་ཐམས་ཅད། རྡོ་རྗེ་གསུམ་སྟེ་རྡོ་རྗེ་འཆང་ཉིད་ཀྱི་ཡེ་ཤེས་སྟོབས་བཅུ་ལ་སོགས་པ་ཉམས་སུ་མྱོང་བ་ཅན་དུ་གྱུར་ཏོ། ། འདིས་ནི་སྔགས་ཀྱི་ཟུང་འཇུག་གི་མཐར་ཐུག་པ་བཅུ་པ་ལ་འདོད་པ་བཀག་སྟེ། སྟོབས་བཅུ་དང་མི་འཇིགས་པ་ལ་སོགས་པ་མངོན་དུ་བྱས་པར་བསྟན་པའི་ཕྱིར་རོ། །
དེ་ནས་རྡོ་རྗེའི་འོད་ཟེར་གྱིས་དབང་བསྐུར་བ་སྟེ་སངས་རྒྱས་སུ་ལུང་སྟོན་པ་དང༌། ཕྱིར་མི་ལྡོག་པ་ཉིད་དུ་དབང་བར་མཛད་པ་དེ་ནས་བརྩམས་ཏེ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེས་དབང་བསྐུར་བ་སྟེ་རྡོ་རྗེ་འཆང་གི་ཡེ་ཤེས་ཐོབ་ཅིང་དབང་བ་ཉིད་མཛད་པར་གྱུར་ནས། ཀུན་ཏུ་བཟང་པོ་ཀུན་ཏུ་བཟང་པོ་ཞེས་སྔོན་མ་བྱུང་བའི་དོན་གྱི་མིང་ཅན་དུ་གྱུར་ཏོ། ། རྡོ་རྗེ་འཆང་གི་ཡེ་ཤེས་ཐོབ་པར་མཛད་པ་དེ་ནས་མཉམ་པ་ཉིད་ཀྱི་དོན་ཐུགས་སུ་ཆུད་དོ་ཞེས་བསྟན་པ་ནི། ཕྱག་ན་རྡོ་རྗེས་ཞེས་སོགས་ཏེ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཞེས་བོས་ནས། ཆོས་ཐམས་ཅད་ཀྱི་མཉམ་པ་ཉིད་རྡོ་རྗེ་ཡེ་ཤེས་ཀྱི་སྤྱོད་པ་མཐོང་ངམ་ཞེས་དྲིས་པ་ན། དེ་ནས་དེ་བཞིན་གཤེགས་པ་དེ་དག་ཐམས་ཅད་ཀྱིས་བདག་པོ་རྡོ་རྗེ་འཆང་ལ་འདི་སྐད་ཅེས་གསོལ་ཏོ། ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་མཉམ་པ་ཉིད་རྟོགས་པ་དང༌།
རྡོ་རྗེ་ཡེ་ཤེས་ཀྱི་སྤྱོད་པ་ཕྱག་རྒྱ་དང་སྙོམས་པར་འཇུག་པའི་བདེ་བ་ཉམས་སུ་མྱོང་བ་ཉིད་ཀྱིས་མཐོང་ལགས་སོ་ཞེས་ལན་ཞུས་པའོ། ། ལྔ་པ་འདོད་ཆགས་ཀྱིས་བྱང་ཆུབ་ཐོབ་པ་ངོ་མཚར་བ་ཞུས་པ་ནི། དེ་ནས་བཅོམ་ལྡན་འདས་ཞེས་སོགས་ཏེ། དེ་བཞིན་གཤེགས་པ་ཐམས་ཅད་རྡོ་རྗེ་བཙུན་མོའི་བྷ་ག་ལས་བྱུང་ནས། རྡོ་རྗེ་འཆང་ཆེན་པོ་ལ་འདི་སྐད་ཅེས་གསོལ་ཏོ། ། གང་གི་ཕྱིར། འདོད་ཆགས་ཀྱི་ཀུན་ཏུ་སྤྱོད་པ་སྟོན་པའི་ཡི་གེའི་ཚིག་གིས་སངས་རྒྱས་ཀྱི་བྱང་ཆུབ་རྡོ་རྗེ་འཆང་ཆེན་པོ་རྗེས་སུ་རྟོགས་ཤིང་ཐོབ་པར་བྱའོ། ། ཞེས་སྟོན་པ་ནི་ངོ་མཚར་རོ་ཞེས་འཁོར་རྣམས་ཀྱིས་ཞུས་པའོ། ། དྲུག་པ་འདོད་ཆགས་རྣམ་པར་དག་པར་བསྟན་པས་ཐེ་ཚོམ་དང་བྲལ་བ་ནི། མངོན་པར་ཞེན་པའི་འདོད་ཆགས་ཀྱིས་བྱང་ཆུབ་ཐོབ་པ་མིན་གྱི།
འདོད་ཆགས་འོད་གསལ་དུ་རྟོགས་པས་རྡོ་རྗེ་ཡེ་ཤེས་འབྱུང་བ་ངོ་མཚར་མི་ཆེའོ་ཞེས་སྟོན་པ་ནི། དེ་ནས་ཕྱག་ན་རྡོ་རྗེས་ཞེས་སོགས་ཏེ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཞེས་བོས་ནས། འདོད་ཆགས་ཀྱི་སྤྱོད་པས་བྱང་ཆུབ་ཐོབ་པ་ངོ་མཚར་ཆེའོ་ཞེས་དེ་སྐད་ཅེས་མ་གསུང་ཞིག དེའི་རྒྱུ་མཚན་ཅིའི་ཕྱིར་ཞེ་ན། ཆོས་ཐམས་ཅད་ནི་ནམ་མཁའི་རྡོ་རྗེའི་དམ་ཚིག་སྤྲོས་པ་ཉེ་བར་ཞི་བའི་ཆོས་ཀྱི་སྐུ་དང༌། སྤྲོས་པ་དང་བྲལ་བར་མཚུངས་པའི་ཕྱིར་རོ། ། དོན་དེ་ཉིད་གསལ་བར་བསྟན་པ་ནི། དོན་དམ་པར་ཆོས་ཐམས་ཅད་གཟུགས་སོགས་ཕུང་པོ་མ་ཡིན་པ་དང༌། ཁམས་མིན།
སྐྱེ་མཆེད་མིན་པ་དང༌། འདོད་ཆགས་སོགས་དུག་གསུམ་མིན་པ་དང༌། ཆོས་དགེ་བ་དང༌། ཆོས་མིན་པ་མི་དགེ་བ་མིན་པའི་ཕྱིར་རོ། ། ཞེས་སྟོན་ནོ། ། རྡོ་རྗེ་འཆང་གིས་ཆོས་ཐམས་ཅད་འོད་གསལ་དུ་བསྟན་པའི་རྗེས་ཐོགས་དེ་ནས། དེ་བཞིན་གཤེགས་པ་དེ་དག་ཐམས་ཅད་ཐེ་ཚོམ་དང་བྲལ་ནས་འོད་གསལ་ལ་བཞུགས་ཏེ་ཅང་མི་གསུང་བར་གྱུར་ཏོ། ། འདི་དག་གིས་སྔོན་བྱུང་བསྟན་ནས། རྗེས་འཇུག་གི་མངོན་རྟོགས་བསྟན་ཚུལ་ནི། དང་པོའི་སྦྱོར་བ་དང༌།
དཀྱིལ་འཁོར་རྒྱལ་མཆོག་སྔོན་དུ་སོང་ནས། ལས་རྒྱལ་མཆོག་ལ་ཐུན་མོང་ནི། དྲན་པ་གཅིག་པ་སྔོན་དུ་བཏང་ནས། ཐུན་ཐ་མ་ལ་ཐུན་མོང་མ་ཡིན་པའི་ལས་རྒྱལ་མཆོག་ལ་གཙོ་བོ་ཡབ་ཡུམ་འོད་གསལ་དུ་ཞུགས་པ་དང༌། ལྷ་མོའི་གླུས་བསྐུལ་བས་བཞེངས་པ་ལ་བསྟོད་པ་བྱས་ནས། ཕྱི་ནང་གསང་གསུམ་གྱི་མཆོད་པ་བྱ་བར་བསྟན་ནོ། ། ལྔ་པ་གསང་བ་འདུས་པའི་རྒྱུད་ཡོངས་སུ་གཏད་པ་ལ་བཞི་སྟེ། སངས་རྒྱས་དང་བྱང་ཆུབ་སེམས་དཔའ་རྣམས་ལ་སྤྱིར་གཏད་པ། བྱེ་བྲག་ཏུ་རྡོ་རྗེ་ཆོས་ལ་ཡོངས་སུ་གཏད་པའི་ཚུལ། བྱ་བ་མཐར་ཕྱིན་ནས་སྤྲུལ་པའི་དཀྱིལ་འཁོར་རིགས་གསུམ་དུ་བསྡུ་བ།
ཐམས་ཅད་རྡོ་རྗེ་གསུམ་དུ་དབྱེར་མེད་དུ་རྟོགས་པའི་ཚུལ་ལོ། ། དང་པོ་ནི། དེ་ནས་བཅོམ་ལྡན་འདས་ཞེས་པ་ནས། བཀའ་བསྩལ་པ་ཞེས་པའི་བར་ནི་རྡོ་རྗེ་འཆང་གིས་འཁོར་རྣམས་ལ་བཀའ་བསྩལ་པ་ཞེས་པའི་དོན་ནོ། ། ཁྱེད་རྣམས་ཀྱིས་ཞེས་པ་ནས། བསྒོ་བར་གྱིས་ཤིག་ཅེས་པའི་བར་ནི། འཇིག་རྟེན་གྱི་ཁམས་ཐམས་ཅད་དུ་རྒྱུད་འདི་འཆད་པ་དང་ཉན་པ་ལ་བསྒོ་བར་གྱིས་ཤིག་ཅེས་བསྐུལ་བའོ། ། དེ་རྒྱུ་མཚན་ཅིའི་ཕྱིར་ཞེ་ན། ཕྱོགས་བཅུ་ན་བཞུགས་པའི་བྱང་ཆུབ་སེམས་དཔའ་འདི་རྣམས་ལ་རྡོ་རྗེ་འཛིན་པ་ཆེན་པོའི་ཏིང་ངེ་འཛིན་རྣམ་པ་གཉིས་ཀྱིས་ཆོས་ཀྱི་རྣམ་གྲངས་སྟོན་པའི་རྒྱུད་ཀྱི་རྒྱལ་པོ་འདི་ལ་སྐལ་པ་ཡོད་པའི་ཕྱིར་རོ། ། གཉིས་པ་ནི།
དེ་ནས་བཀའ་སྩལ་བའི་སྒྲ་ཇི་ལྟ་བ་བཞིན་བཤད་ནས། རིགས་ཀྱི་བུ་ཞེས་རྡོ་རྗེ་ཆོས་ལ་བོས་ནས། དེ་བཞིན་གཤེགས་པ་ཐམས་ཅད་ལས་གཅིག་ནས་གཅིག་ཏུ་བརྒྱུད་དེ་འོངས་པ། འདའ་བར་མི་བྱ་བའི་དམ་ཚིག་གི་དེ་ཁོ་ན་ཉིད་སྐུ་གསུང་ཐུགས་ཀྱི་གསང་ཆེན་གསང་བ་འདུས་པའི་ཚུལ་ད་ལྟ་ངས་བཤད་པ་འདི་ཁྱོད་ཀྱིས་ཟུངས་ཤིག གང་གི་ཕྱིར་ན་ཁྱོད་རྣམ་སྣང་ལ་སོགས་པའི་དེ་བཞིན་གཤེགས་པ་རྣམས་ཀྱིས་གཞུང་དུ་བསྟན་པའི་ཆོས་ཐམས་ཅད་ཀྱི་ཚིག་དོན་ལ་སྤོབས་པ་ཐོགས་པ་མེད་པ་དང་ལྡན་པས་ཆོས་ཐམས་ཅད་ཀྱི་དབང་ཕྱུག་རྡོ་རྗེ་ཞེས་བྱ་བར་དབང་བསྐུར་ཞིང་རྗེས་སུ་གནང་བའི་ཕྱིར་ཏེ། བསྟན་པ་འདི་ལ་གསུང་གི་རྡོ་རྗེ་གཙོ་བོ་ཡིན་སྙམ་དུ་དགོངས་སོ། ། དེ་ནས་ཞེས་པ་ནས། མི་སྨྲ་བར་གྱུར་ཏོ་ཞེས་པའི་བར་གྱིས་ནི་ཇི་ལྟར་གཏད་པ་བཞིན་བྱེད་པར་ཁས་བླངས་པ་བསྟན་ནོ། ། གསུམ་པ་ནི། རྒྱུད་ཡོངས་སུ་གཏད་པའི་རྗེས་ཐོགས་སུ།
སྔར་གླེང་གཞིའི་སྐབས་སུ་འདུས་པའི་འཁོར་སངས་རྒྱས་ཀྱི་ཞིང་རྡུལ་ཕྲ་རབ་དང་མཉམ་པ་རྣམས་རྡོ་རྗེ་གསུམ་ལ་ཐིམ་པར་བསྟན་པ་ནི། རྒྱུད་གཏད་པའི་རྗེས་ཐོགས་དེ་ནས། གླེང་གཞིའི་འཁོར་དུ་གཏོགས་པའི་དེ་བཞིན་གཤེགས་པའི་སྤྲུལ་པ་སངས་རྒྱས་དང་བྱང་ཆུབ་སེམས་དཔའ་དང་ཁྲོ་བོའི་རྒྱལ་པོ་ལ་སོགས་པ་མཐའ་ཡས་པ་དེ་དག་ཐམས་ཅད་རྡོ་རྗེ་སེམས་དཔའ་སྟེ་རྡོ་རྗེ་འཆང་རང་གི་གསང་བའི་ཡི་གེ་གསུམ་ལ་ཞུགས་པར་གྱུར་ཏོ། ། ཡི་གེ་གསུམ་གང་ཞེ་ན། སྐུ་རྡོ་རྗེ་རྣམ་སྣང་དང༌། གསུང་རྡོ་རྗེ་འོད་དཔག་མེད་དང༌། ཐུགས་རྡོ་རྗེ་མི་བསྐྱོད་པའོ། ། འདིས་ནི་རྒྱུད་བཤད་ཟིན་པའི་རྗེས་སུ་གླེང་གཞིའི་སྤྲུལ་པའི་འཁོར་ཐམས་ཅད་རིགས་གསུམ་དུ་བསྡུས་པར་བསྟན་ནོ། ། བཞི་པ་ནི། ཁམས་གསུམ་པའི་ལུས་ངག་ཡིད་གསུམ་རྣམས་རྡོ་རྗེ་གསུམ་གྱི་ཆོས་ཉིད་དང་རོ་གཅིག་པར་རྟོགས་པར་བསྟན་པ་སྟེ།
དེ་ལ་དང་པོ་ཁམས་གསུམ་གྱི་ལུས་སྐུ་རྡོ་རྗེ་དང་དབྱེར་མེད་པར་རྟོགས་པ་ནི། དེ་ནས་ཁམས་གསུམ་པའི་སེམས་ཅན་སྒོ་ང་ལས་སྐྱེས་པ་ལ་སོགས་པ་མཆོག་དང་འབྲིང་དང་ཐ་མའི་ཚོགས་ཀྱི་ལུས་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་རྣམ་པར་སྣང་མཛད་དང་དབྱེར་མེད་པར་གནས་སོ། ། འོ་ན་རྟེན་དང་བརྟེན་པ་དོན་གཞན་གྱི་ཚུལ་དུ་ཡོད་དོ་སྙམ་ན། ཁམས་གསུམ་པའི་ལུས་དང༌། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་རྣམ་པར་སྣང་མཛད་དང༌། རྫོགས་པ་དང་མ་རྫོགས་པའི་སྐུ་མཉམ་པ་ཉིད་དུ་གནས་པར་རྟོགས་པ་ལ་དམིགས་ནས་ཅང་མི་གསུང་བར་གྱུར་ཏོ། ། ཁམས་གསུམ་གྱི་ངག་དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེ་འོད་དཔག་མེད་དང་དབྱེར་མེད་དུ་གནས་སོ། ། དེ་ཡང་རྟེན་དང་བརྟེན་པའི་ཚུལ་དུ་ཡོད་པ་མིན་གྱི། ཁམས་གསུམ་པའི་ངག་དང་དེ་བཞིན་གཤེགས་པ་ཐམས་ཅད་ཀྱི་གསུང་འོད་དཔག་མེད་མཉམ་པ་ཉིད་དུ་རྟོགས་ནས་ཅང་མི་གསུང་བར་གྱུར་ཏོ། ། དེ་ནས་ཁམས་གསུམ་པའི་སེམས་དེ་བཞིན་གཤེགས་པ་ཐམས་ཅད་ཀྱི་ཕྱག་ན་རྡོ་རྗེའི་ཐུགས་དང་དབྱེར་མེད་དུ་གནས་སོ། །
ཡང་ཁམས་གསུམ་པའི་ཡིད་དང་དེ་བཞིན་གཤེགས་པའི་ཐུགས་མི་བསྐྱོད་པ་མཉམ་པ་ཉིད་དུ་རྟོགས་ནས་ཅང་མི་གསུང་བར་གྱུར་ཏོ། ། ལྔ་པ་གཏད་པའི་རྒྱུད་ཉེ་བར་བསྡུ་བ་ནི། འདི་སྐད་བདག་གིས་ཐོས་ཞེས་པ་ལ་སོགས་པས་རྒྱུད་ཀྱི་དོན་བརྒྱན་བདུན་གྱིས་བཤད་པའི་ཚུལ་ཐོས་ཤིང་ཁོང་དུ་ཆུད་ནས། རིམ་པ་གཉིས་ཀྱི་མན་ངག་སྦྱིན་པ་སྔོན་དུ་འགྲོ་བས་ཉན་པ་པོ་རྣམས་ལ་བཤད་པའི་དོན་ཡོངས་སུ་རྫོགས་པས། རྡོ་རྗེ་འཆང་གིས་དེ་སྐད་ཅེས་བཀའ་བསྩལ་ཏོ། ། ཞེས་སྡུད་པ་པོས་བསྟན་ནོ། ། གསུམ་པ་ལེའུའི་མཚན་དོན་ནི། རྣམ་སྣང་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་དམ་ཚིག་རིགས་ལྔ་དང༌། སྡོམ་པ་རིགས་ལྔ་དང༌། དེ་ཉིད་གཉིས་སུ་མེད་ཅིང་འདའ་བར་བྱ་བ་མ་ཡིན་པས་ན་རྡོ་རྗེ།
དེས་བྱིན་གྱིས་བརླབས་པའི་རྒྱལ་པོ་ནི་རྡོ་རྗེ་འཆང་ཆེན་པོའོ། ། དེའི་མཚན་གྱི་རྣམ་གྲངས་ནི། དང་པོའི་སངས་རྒྱས་དང༌། རིག་པ་ཆེན་པོའི་སྐྱེས་བུའི་གཟུགས་དང༌། ཡེ་ཤེས་ཀྱི་སྐུ་དང༌། འཇིག་རྟེན་གསུམ་གྱི་བདག་ཉིད་ཅན། དུས་གསུམ་གྱི་བདག་ཉིད་ཅན། སྐུ་གསུམ་གྱི་བདག་ཉིད་ཅན། ཐེག་པ་གསུམ་གྱི་བདག་ཉིད་ཅན། རྡོ་རྗེ་གསུམ་གྱི་བདག་ཉིད་ཅན།
བདེན་པ་གཉིས་ཀྱི་བདག་ཉིད་ཅན། ཞེས་སོགས་དེ་བཞིན་གཤེགས་པ་དྲུག་པའི་མཚན་གྱི་རྣམ་གྲངས་མཐའ་ཡས་པ་དེ་སྟོན་པའི་གཞུང་གི་ཚོགས་ནི། སྔར་ལེའུ་དང་པོར་བསྟན་པ་བཞིན་དུ་འཁོར་བའི་ཉེ་བར་འཚེ་བ་ལས་སྐྱོབ་པས་གོས་དང་འདྲ་བའི་ཕྱིར་ལེའུ་ཞེས་བྱ་སྟེ། བཅུ་བདུན་པའི་རྣམ་བཤད་དོ།། །། རྒྱུད་ཀྱི་མཚན་དོན་ནི། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་ཆེན་གསང་བ་འདུས་པ་ཞེས་བྱ་བ་བརྟག་པའི་རྒྱལ་པོ་ཆེན་པོ་རྫོགས་སོ། ། ཚིག་དོན་སྔར་བསྟན་ཟིན་ཏོ།། ༈ །རྒྱུད་འདི་འཛིན་ཅིང་སྟོན་པར་བྱེད་པ་མ་འོངས་པ་ན་སུ་ཞིག་འབྱུང༌། ཞེ་ན། དེ་བཞིན་གཤེགས་པ་ཡོངས་སུ་མྱ་ངན་ལས་འདས་ཀྱང༌།
ཇི་སྲིད་འཇིག་རྟེན་དུ་དམ་པའི་ཆོས་གནས་པ་དེ་སྲིད་དུ། རྣལ་འབྱོར་ཆེན་པོའི་རྒྱུད་ཀྱི་དོན་བླ་མ་བརྒྱུད་པའི་མན་ངག་ལ་བརྟེན་ནས། རིམ་པ་གཉིས་ཀྱི་དོན་རྟོགས་ཏེ་ཚེ་འདི་ལ་སངས་རྒྱས་ཉིད་དུ་འགྱུར་བའི་མན་ངག སློབ་དཔོན་ཆེན་པོ་ཀླུ་སྒྲུབ་ཀྱི་ཞལ་སྔ་ནས་བརྩམས་ཏེ། གཏེར་གྱི་ཁ་བྱང་དང་འདྲ་བར། སློབ་དཔོན་རྣམས་ལ་བརྒྱུད་པའི་རིམ་གྱིས་གསང་བ་འདུས་པའི་མན་ངག་གདུལ་བྱའི་རྒྱུད་ལ་རིམ་པ་བཞིན་དུ་འཇུག་གོ ། སློབ་དཔོན་ཀླུ་སྒྲུབ་རྒྱུད་ལ་འཁྲུལ་པ་མེད་པར་ཅིས་ཤེས་ཤེ་ན། དེ་ལ་གཉིས་ཏེ། བདེ་བར་གཤེགས་པས་ལུང་བསྟན་པ་དང༌། རང་ཉིད་ཀྱིས་ཡེ་ཤེས་བརྙེས་པའོ། །
དང་པོ་ནི། ལངྐར་གཤེགས་པ་ལས། རྟོག་གེ་རྣམས་ཀྱི་ཡུལ་མིན་པ། ། སོ་སོ་རང་རིག་ཡེ་ཤེས་ནི། ། ཕྱི་མའི་དུས་སུ་གྱུར་པ་ན། ། མགོན་པོ་སུ་ཞིག་འཛིན་འགྱུར་གསུངས། ། བདེ་གཤེགས་མྱ་ངན་འདས་པའི་འོག ། དུས་དག་འདས་ནས་འབྱུང་བ་ནི། ། གང་ཞིག་བསྟན་པ་འཛིན་འགྱུར་ཏེ། ། བློ་གྲོས་ཆེན་པོ་ཁྱོད་ཤེས་བྱོས། །
ལྷོ་ཕྱོགས་བེ་དའི་ཡུལ་དུ་ནི། ། དགེ་སློང་དཔའ་ལྡན་ཆེར་གྲགས་པ། ། དེའི་མིང་ཡང་ཀླུ་སྒྲུབ་ཏེ། ། ཡོད་དང་མེད་པའི་ཕྱོགས་འཇིག་པ། ། ངའི་བསྟན་པ་འཇིག་རྟེན་འདིར། ། བླ་མེད་ཐེག་ཆེན་རབ་བཤད་ནས། ། རབ་ཏུ་དགའ་བའི་ས་བསྒྲུབས་ཏེ། ། བདེ་བ་ཅན་དུ་དེ་འགྲོའོ། ། ཞེས་གསུངས་སོ། ། གཉིས་པ་ནི།
རང་ཉིད་ཀྱིས་རིམ་པ་གཉིས་ཀྱི་དོན་མངོན་སུམ་དུ་བྱས་ཤིང༌། རྡོ་རྗེ་འཆང་ཆེན་པོའི་ཏིང་ངེ་འཛིན་འཇིག་རྟེན་དུ་བསྟན་ནས། ལྷ་དང་མིའི་བདེ་བ་དང༌། མུ་སྟེགས་དང༌། ཉན་རང་གི་ཏིང་ངེ་འཛིན་དང༌། སྙོམས་པར་འཇུག་པའི་བདེ་བ་ལས་འདས་ནས། རྣམ་པ་ཀུན་གྱི་མཆོག་དང་ལྡན་པའི་སྐུ་སྟོབས་དང༌། མི་འཇིགས་པ་ལ་སོགས་པའི་ཡོན་ཏན་གྱིས་བརྒྱན་པ་རབ་ཏུ་བརྙེས་ནས། བདེ་བ་ཅན་དུ་གཤེགས་ཏེ་ཡོན་ཏན་གྱི་དབང་ཕྱུག་བརྒྱད་དང་ལྡན་པར་བཞུགས་པས། རྒྱུད་ཀྱི་དོན་ལ་ཚད་མར་གྲུབ་པ་ཡིན་ནོ། །
དཔལ་ལྡན་ཡོན་ཏན་དམ་པའི་ཁྱོན་ཡངས་ཤིང༌། ། ས་གསུམ་ཁྱོན་དུ་གྲགས་པའི་འོད་རིས་ཅན། ། ཚོགས་གཉིས་རོལ་པའི་པད་མཚོར་མཛེས་པའི་དཔལ། ། ཟག་མེད་དགའ་བདེའི་དཔལ་ལ་རྣམ་རོལ་བ། ། རྡོ་རྗེ་འཆང་དབང་མཁྱེན་པའི་ཁྱོན་ཡངས་སུ། ། བརྒྱད་ཁྲི་བཞི་སྟོང་ཆོས་ཀྱི་ཕུང་པོའི་སྤྲིན། ། རྣམ་མང་རྒྱུད་སྡེའི་ཆུ་ཀླུང་འདུས་པའི་མཚོ། ། རིམ་གཉིས་ཟབ་མོའི་རྒྱུ་སྐར་ཕྲེང་གཟུགས་ལྡན། ། སྲིད་ཞིའི་ཕ་མཐའ་རྣམ་པར་བགྲོད་པའི་ལམ། ། ལེགས་པར་འདོམས་པ་ལྷའི་རྔ་བོ་ཆེ། །
ཟླ་ཟེར་རོལ་པའི་མཚོ་ལས་བདུད་རྩི་བཞིན། ། ཟབ་ཅིང་རྒྱ་ཆེའི་རྦ་རླབས་རྣམ་པར་གཡོ། ། ལེགས་བཤད་མཚོ་སྐྱེས་གསར་པའི་མདངས་བཀྲ་ཞིང༌། ། འཕགས་པ་ཀླུ་དབང་རྣམ་པར་རོལ་པའི་གནས། ། ངག་གི་དབང་ཕྱུག་གསུང་རབ་ཟླ་འོད་ཅན། ། དཔལ་ལྡན་ཀླུ་དབང་ལས་རྙེད་ཟབ་མོའི་དོན། ། རྣམ་འགྲེལ་ངག་གི་ཡོན་ཏན་གཞི་འོད་ལྡན། ། དཔལ་ལྡན་ཟླ་བའི་གསུང་རབ་བདུད་རྩིའི་གཏེར། ། རྨད་བྱུང་དོན་གྱི་སྙིང་པོའི་རོ་བརྒྱ་ལྡན། ། གསུང་རབ་ཟབ་མོའི་ཟློས་གར་བསྒྱུར་བྱེད་པ། །
རྣམ་དག་ལུང་དང་རིགས་པས་རྣམ་འབྱེད་ཅིང༌། ། སྡེབ་སྦྱོར་འོད་ཀྱི་དྲྭ་བས་རྣམ་པར་མཛེས། ། གདུལ་བྱའི་བློ་གྲོས་ཀུ་མུད་རྒྱས་པའི་གཉེན། ། ལེགས་བཤད་ཉིན་མོར་བྱེད་པའི་འོད་སྟོང་ལྡན། ། རྣམ་བཤད་འདི་ནི་སྔོན་མེད་ཉི་མ་ཡིན། ། ཚུལ་འདི་མང་ཐོས་བློ་གྲོས་མིག་སྟོང་ལྡན། ། སྒྲ་ཚད་ཟུང་གི་ངང་པའི་གཤོག་ཡངས་ཤིང༌། ། གསུང་རབ་རྒྱ་མཚོའི་ཕ་རོལ་བགྲོད་གྱུར་པའི། ། མགྲིན་པའི་ཆུ་འཛིན་གསར་པའི་ཕུང་པོ་ལས། ། རྣམ་བཤད་དུས་ཀྱི་ཆར་རྒྱུན་མཐའ་ཡས་པ། །
རྣམ་པར་སྤེལ་བའི་དགེ་ཚོགས་སྟོན་ཟླའི་འོད། ། སྲིད་པའི་གདུང་བ་མ་ལུས་འཕྲོག་བྱེད་ཅིང༌། ། ཟུང་འཇུག་ཏིང་འཛིན་ཆུ་གཏེར་རྣམ་རོལ་ཞིང༌། ། སྐུ་བཞིའི་པདྨོ་ཀུན་ཏུ་རྒྱས་གྱུར་ཅིག ། ཅེས་དཔལ་གསང་བ་འདུས་པའི་རྣམ་བཤད་བྱིན་རླབས་ཀྱི་བདུད་རྩི་རྣམ་པར་རོལ་བའི་གཏེར་ཞེས་བྱ་བ་འདི་ནི་དཔལ་ལྡན་རྡོ་རྗེ་འཆང་གི་རྒྱུད་སྡེ་ཟབ་མོའི་ལེགས་བཤད་ཀྱི་བདུད་རྩིས་བློ་གྲོས་ཀྱི་དབང་པོ་རབ་ཏུ་རྒྱས་པ། ཆག་ལོ་ཙཱ་བའི་རྣམ་བཤད་མ་ལུས་པའི་དོན་དང༌། དཔལ་ལྡན་ས་སྐྱ་པའི་མན་ངག་གི་དོན་ཉེ་བར་བསྡུས་ནས། ལུང་དང་རིགས་པའི་ངག་གིས་བཤད་པ་འདི་ནི། ལེགས་བཤད་བཀའ་པོད་བཞི་དང༌། གསང་བ་འདུས་པ་ལ་བློ་གྲོས་ཀྱི་སྣང་བ་རབ་ཏུ་རྒྱས་པ་སྨྱ་ལ་ཏེ་རའི་མཁན་པོ་རྣམ་མཁའ་དཔལ་འབྱོར་གྱིས་བསྐུལ་བའི་ངོར།
མཁན་ཆེན་སྐྱབས་མཆོག་དཔལ་བཟང་པོ་དང༌། བླ་མ་ཉི་མ་རྒྱལ་མཚན་དཔལ་བཟང་པོ་གཉིས་ཀྱི་བཤད་པའི་མན་ངག་ལ་བརྟེན་ནས། མང་དུ་ཐོས་པ་རྒྱ་མཚོའི་ཕ་རོལ་ཏུ་སོན་ཞིང༌། རྒྱུད་སྡེ་བཞིའི་དོན་ལ་མི་འཇིགས་པའི་སྤོབས་པ་ཐོབ་པ་རོང་སྟོན་ཆེན་པོ་སྨྲ་བའི་སེང་གེ་ཤཱཀྱ་རྒྱལ་མཚན་དཔའ་བཟང་པོས་བྱང་ཆུབ་གླིང་ནས་བཟུང་སྟེ། བྱམས་ཆེན་གླིང་དུ་རྫོགས་པར་སྦྱར་བའོ།། །། ཤུབྷཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
