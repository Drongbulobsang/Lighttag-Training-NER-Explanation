གསུང་འབུམ། ཤེས་བྱ་ཀུན་རིག
པོད ༦༥
དབུ་མའི་ལྟ་ཁྲིད་ཀྱི་བསྡུས་དོན་སྙིང་པོའི་གསལ་བྱེད།
༄༅། །དབུ་མའི་ལྟ་ཁྲིད་ཀྱི་བསྡུས་དོན་སྙིང་པོའི་གསལ་བྱེད་ཅེས་བྱ་བ་བཞུགས་སོ།། ཨོཾ་སྭསྟི། དབུ་མའི་ལྟ་ཁྲིད་ཀྱི་བསྡུས་དོན་སྙིང་པོའི་གསལ་བྱེད་ཅེས་བྱ་བ། བླ་མ་དང་ལྷག་པའི་ལྷ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། དབུ་མའི་ལྟ་ཁྲིད་ཀྱི་བསྡུས་པའི་དོན་ནི། ལྟ་བས་སྤྲོས་པ་མཐའ་དག་ཐག་བཅད། སྒོམ་པས་དོན་ཉམས་སུ་བླང༌། སྤྱོད་པས་བོགས་དབྱུང་བའི་མན་ངག་གོ ། སྒོམ་པས་དོན་ཉམས་སུ་བླང་བ་ལ་གཉིས་ཏེ།
ཞི་གནས་དང༌། ལྷག་མཐོང་ངོ༌། ། ལྷག་མཐོང་ལའང་གཉིས་ཏེ། གང་ཟག་གི་བདག་མེད་བསྒོམ་པ་དང༌། ཆོས་ཀྱི་བདག་མེད་བསྒོམ་པའོ། ། འདི་གཉིས་ཀྱིས་ནི། ཕྱི་སྟོང་པ་ཉིད་དང༌། ནང་སྟོང་པ་ཉིད་དང༌། གཉིས་ཀ་སྟོང་པ་ཉིད་བསྒོམ་པ་བསྟན་ཏོ། ། བདག་མེད་གཉིས་ལ་བདེན་པར་ཞེན་པ་ཡང་གཅོད་དགོས་པའི་ཕྱིར་ན།
གཉིས་ཀ་རང་བཞིན་མེད་པར་བསྒོམ་དགོས་པས་སྟོང་པ་ཉིད་སྟོང་པ་ཉིད་བསྒོམ་པ་བསྟན་ཏོ། ། སྟོང་ཉིད་བཞི་པོ་བསྒོམ་པ་འདིར་སྟོང་ཉིད་རྟོགས་པའི་ལྟ་བ་བསྒོམ་པ་ཐམས་ཅད་མ་ཚང་བ་མེད་པར་འདུས་སོ། ། སྟོང་ཉིད་དང་པོ་གསུམ་བསྒོམས་པས་ནི་ཆོས་ཅན་ལ་སྒྲོ་འདོགས་གཅོད་ལ། སྟོང་པ་ཉིད་སྟོང་པ་ཉིད་བསྒོམས་པས་ནི་ཆོས་ཉིད་ལ་སྒྲོ་འདོགས་གཅོད་དོ། ། ཞི་བ་ལྷས། གང་ཚེ་དངོས་དང་དངོས་མེད་པ། ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་གསུངས་སོ། །
དབུ་མའི་ལྟ་ཁྲིད་ཀྱི་བསྡུས་དོན་རོང་སྟོན་ཆེན་པོས་དཔལ་ནཱ་ལེནྡྲར་སྦྱར་བ་མངྒ་ལཾ།། ༄༅། །ཨོཾ་སྭ་སྟི། དབུ་མའི་ལྟ་ཁྲིད་ཟབ་དོན་སྙིང་པོར་དྲིལ་བ་ཞེས་བྱ་བ། བླ་མ་དང་ལྷག་པའི་ལྷ་རྗེ་བཙུན་གངས་རིའི་མདོག་ཅན་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་པར་མཛད་དུ་གསོལ། ། ཀུན་མཁྱེན་ཡེ་ཤེས་ཕུང་པོའི་དཀྱིལ་འཁོར་ཅན། ། ཕྲིན་ལས་འོད་ཀྱིས་ཁམས་གསུམ་མུན་པ་སེལ། ། འགྲོ་བ་མ་ལུས་ཡོངས་སུ་སྐྱོབ་པའི་དབང༌། ། ཐུབ་པའི་དབང་པོ་མཆོག་ལ་ཕྱག་འཚལ་ལོ། ། སངས་རྒྱས་ཀུན་གྱི་མཁྱེན་རབ་མ་ལུས་པ། །
གཅིག་ཏུ་བསྡུས་པ་རྗེ་བཙུན་འཇམ་དབྱངས་དང༌། ། དབུ་མའི་རིང་ལུགས་མཆོག་ཏུ་གསལ་མཛད་པ། ། འཕགས་མཆོག་ཀླུ་སྒྲུབ་ཞབས་ལ་ཕྱག་འཚལ་ལོ། ། ཟབ་མོ་ལྟ་བའི་གནད་ཀྱི་མན་ངག་རྣམས། ། དབུ་མ་རིགས་པའི་ཚོགས་ལ་སོགས་པའི་དོན། ། རྣལ་འབྱོར་དམ་པ་རྣམས་ཀྱི་འཇུག་ངོགས་ཆེ། ། ངེས་དོན་སྙིང་པོ་རབ་ཏུ་གསལ་བར་བྱ། ། རྣམ་པ་ཐམས་ཅད་མཁྱེན་པ་ཉིད་ཀྱི་གོ་འཕངས་ཐོབ་པར་འདོད་པ་རྣམས་ཀྱིས་ཉམས་སུ་བླང་བར་བྱ་བ་དབུ་མའི་ལྟ་བའི་ཁྲིད་འདི་ལ་འཇུག་པར་འདོད་པ་རྣམས་ཀྱི་ལམ་གྱི་རིམ་པའི་ཚུལ་ལ། སྔོན་འགྲོའི་ཆོས་དང༌། དངོས་གཞི་ལྟ་བ་བསྒོམ་པའི་རིམ་པ་གཉིས་ལས།
དང་པོ་ལ། ཐོག་མར་དཀོན་མཆོག་གསུམ་ལ་སྐྱབས་འགྲོ་བྱེད་པ་གལ་ཆེ་སྟེ། དེས་ནང་པའི་གྲལ་དུ་ཚུད། ལམ་ཉམས་སུ་ལེན་པའི་དུས་སུའང་དཀོན་མཆོག་གསུམ་ལ་སྐྱབས་འགྲོ་བྱ། དེས་ལམ་གྱི་བར་ཆད་སེལ། བསླབ་པ་ལེན་པའི་དུས་སུའང་དཀོན་མཆོག་གསུམ་ལ་སྐྱབས་འགྲོ་བྱ། དེས་བསླབ་པའི་གཞི་འཛིན། བྱང་ཆུབ་མཆོག་ཏུ་སེམས་བསྐྱེད་པའི་དུས་སུའང་དཀོན་མཆོག་གསུམ་ལ་སྐྱབས་འགྲོ་བྱ། དེས་ཐེག་ཆེན་གྱི་བློ་སྦྱོང་ངོ༌། ། མདོར་ན་ངན་འགྲོའི་འཇིགས་པ་ལས་ཐར་པར་འདོད་པ་དང༌།
སྡིག་པ་སྦྱང་བ་དང༌། དགེ་བ་སྤེལ་བ་ལ་འདི་མེད་པའི་ཐབས་མེད་པས་དུས་རྟག་ཏུ་སྐྱབས་འགྲོ་ལ་བརྩོན་པར་བྱའོ། ། སྐྱབས་འགྲོ་བྱས་པས་རིགས་སད་དེ་དགེ་བའི་ས་བོན་བརྟས་པར་འགྱུར་རོ། ། དེ་ནས་ཚད་མེད་པ་བཞི་བསྒོམ་པར་བྱ་སྟེ། སྒོམ་པའི་ཚུལ་ནི། རིགས་དྲུག་གི་སྡུག་བསྔལ་དམིགས་ནས་དེ་དག་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག ། སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ། ཉེ་རིང་དང་ཆགས་སྡང་མེད་པའི་བཏང་སྙོམས་ལ་རྒྱུན་དུ་གནས་པར་གྱུར་ཅིག་སྙམ་པའི་བློ་བསྐྱེད་པར་བྱའོ། ། བློ་དེ་སྐྱེས་པ་ན་གཞན་གྱི་སྡུག་བསྔལ་སེལ་བ་དང་བདེ་བ་བསྐྱེད་པའི་ཐབས་ལ་རྟོག་པར་བྱའོ། །
ཐབས་ནི། མདོ་ལས། ཐུབ་རྣམས་སྡིག་པ་ཆུ་ཡིས་མི་བཀྲུ་ཞིང༌། ། འགྲོ་བའི་སྡུག་བསྔལ་ཕྱག་གིས་མི་སེལ་ལ། ། ཉིད་ཀྱི་རྟོགས་པ་གཞན་ལ་སྤོ་བའང་མིན། ། ཆོས་ཉིད་བདེན་པ་བསྟན་པས་གྲོལ་བར་མཛད། ། ཅེས་གསུངས་པ་ལྟར། གཞན་དོན་དུ་ཆོས་ཀྱི་འཁོར་ལོ་བསྐོར་བ་ཉིད་གཞན་གྱི་སྡུག་བསྔལ་སེལ་བ་དང་བདེ་བ་བསྐྱེད་པའི་ཐབས་ཀྱི་མཆོག་ཏུ་ཤེས་པར་བྱའོ། ། ཆོས་ཀྱི་འཁོར་ལོ་བསྐོར་བ་ལ་བླ་ན་མེད་པའི་བྱང་ཆུབ་ཐོབ་དགོས་ལ། དེ་ལ་གཞན་དོན་དུ་བྱང་ཆུབ་མཆོག་ཏུ་སེམས་བསྐྱེད་དགོས་པས།
མདུན་གྱི་ནམ་མཁར་སངས་རྒྱས་བྱང་སེམས་ཐམས་ཅད་དངོས་སུ་བཞུགས་པར་མོས་ལ། དེ་ལ་དངོས་སམ་ཡིད་ཀྱིས་སྤྲུལ་པའི་མཆོད་པ་ཕུལ་ནས། ཡན་ལག་བདུན་པ་བྱས་ལ། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཤླཽ་ཀ་གསུམ་མམ། ཡང་ན། བྱང་ཆུབ་སྙིང་པོར་མཆིས་ཀྱི་བར། ། སངས་རྒྱས་རྣམས་ལ་སྐྱབས་སུ་མཆི། ། ཞེས་སོགས་ཤླཽ་ཀ་གསུམ་པོ་འདི་ལན་གསུམ་བརྗོད་ནས་བྱང་ཆུབ་ཏུ་སེམས་བསྐྱེད་པ་དང་འཇུག་སྡོམ་ལེན་པ་གལ་ཆེ་སྟེ། འཇུག་སྡོམ་མེད་པའི་སེམས་ཅན་ཐམས་ཅད་ཀྱིས་དགེ་རྩ་རྒྱ་ཆེན་བསགས་པ་ལས་འཇུག་སྡོམ་ལྡན་པའི་སེམས་ཅན་གཅིག་གིས་དགེ་རྩ་ཕྲ་མོ་ཙམ་བྱས་པ་ཡང་བསོད་ནམས་ཆེས་ལྷག་པར་རིན་པོ་ཆེའི་ཕུང་པོའི་མདོ་ལས་གསུངས་པ་ཀླུ་སྒྲུབ་ཀྱིས་མདོ་ཀུན་ལས་བཏུས་སུ་དྲངས་པ་ལྟར་རོ། །
དེས་ན་ཐོག་མར་སྐྱབས་འགྲོ་དང༌། དེ་ནས་བྱམས་སོགས་ཚད་མེད་བཞི་དང་དེ་ནས་སེམས་བསྐྱེད་བསྒོམ་པའི་རིམ་པ་འདི་ནི་རྩིག་པའི་རྨང་དང་འདྲ་བས་ཐོག་མར་འདི་ལ་བློ་སྦྱོང་བ་གལ་ཆེའོ། ། ལྟ་བ་སྒོམ་པའི་རིམ་པ་དངོས་ལ། ཐོག་མར་ཡང་དག་པའི་ལྟ་བས་སྤྲོས་པ་གཅོད་པ་དང༌། སྒོམ་པས་དོན་ཉམས་སུ་ལེན་ཚུལ་ལོ། ། སྤྲོས་པ་གཅོད་པའི་རིམ་པ་ལ་གཉིས་ཏེ། རིགས་པས་སྒྲོ་འདོགས་གཅོད་པ་དང༌། མན་ངག་གིས་སྤྲོས་པ་གཅོད་པའོ། ། དང་པོ་ལ་ཡོད་པ་སྒྲོ་འདོགས་ཀྱི་མཐའ་སེལ་བ་དང༌། ཡོད་མེད་གཉིས་ཀའི་སྤྲོས་པ་གཅོད་པའོ། །
དང་པོ་ལ། སཱ་ལུ་ལྗང་པའི་མདོ་ལས་གསུངས་པའི་རྡོ་རྗེ་གཟེག་མའི་རིགས་པ་དང༌། ལང་ཀར་གཤེགས་པའི་མདོ་ལས་གསུངས་པའི་གཅིག་དུ་བྲལ་དང༌། ཡོད་མེད་སྐྱེ་འགོག་གི་རིགས་པ་གཉིས་དང༌། མདོ་གཉིས་ཀ་ལས་གསུངས་པ་མུ་བཞི་སྐྱེ་བྲལ་གྱི་རིགས་པའོ། ། རིགས་པ་བཞི་པོ་འདིས་ནི་དངོས་སྨྲ་བས་རང་བཞིན་གྱིས་ཡོད་པར་སྒྲོ་འདོགས་པ་སེལ་བས་ཡོད་པ་སྒྲོ་འདོགས་ཀྱི་མཐའ་སེལ་ལོ། ། གཉིས་པ་ཡོད་མེད་གཉིས་ཀའི་སྤྲོས་པ་གཅོད་པ་ནི། ཀླུའི་རྒྱལ་པོ་མ་དྲོས་པས་ཞུས་པའི་མདོ་ལས་གསུངས་པ་རྟེན་འབྲེལ་གྱི་རིགས་པའོ། ། དེ་ཡང་རྟེན་ཅིང་འབྲེལ་བར་འབྱུང་བ་སྟེ་གཞན་ལ་རག་ལུས་པ་ཡིན་པའི་ཕྱིར་ངོ་བོ་ཉིད་ཀྱིས་གྲུབ་པ་མ་ཡིན་པས་ཡོད་པ་སྒྲོ་འདོགས་ཀྱི་མཐའ་སེལ་ལ། རྟེན་ཅིང་འབྲེལ་བར་འབྱུང་བ་སྟེ་གཞན་ལ་རག་ལུས་པ་ཡིན་པའི་ཕྱིར་ཐ་སྙད་དུ་མེད་པ་མ་ཡིན་པས་ཆད་པ་སྐུར་འདེབས་ཀྱི་མཐའ་སེལ་ལོ། །
འདིས་ནི་སྒྲོ་སྐུར་གྱི་མཐའ་གཉིས་ཀ་སེལ་བའི་ཕྱིར་རིགས་པ་གཞན་ལས་རྨད་དུ་བྱུང་བར་བཤད་དེ། རིགས་པ་དྲུག་ཅུ་པའི་མཆོད་བརྗོད་དུ། གང་གིས་སྐྱེ་དང་འཇིགས་པ་དག ། འདི་ཡི་ཚུལ་གྱིས་སྤངས་གྱུར་པ། ། རྟེན་ཅིང་འབྲེལ་འབྱུང་གསུངས་པ་ཡི། ། ཐུབ་དབང་དེ་ལ་ཕྱག་འཚལ་ལོ། ། ཞེས་པ་དང༌། རྩོད་ཟློག་ལས། གང་ཞིག་སྟོང་དང་རྟེན་འབྱུང་བ། ། དབུ་མའི་ལམ་དུ་དོན་གཅིག་པར། །
གསུང་མཆོག་མཚུངས་པ་མེད་པ་ཡི། ། སངས་རྒྱས་དེ་ལ་ཕྱག་འཚལ་ལོ། ། ཞེས་དང༌། དཔལ་ལྡན་ཟླ་བ་གྲགས་པས་ཀྱང་དོན་འདི་ཚད་མར་བྱས་ནས། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲྭ་བ་མཐའ་དག་གཅོད་པར་བྱེད། ། ཅེས་སོ། ། དབུ་མ་རྩ་བ་ལས་ཀྱང་རྟེན་ཅིང་འབྲེལ་པར་འབྱུང་བ་གཞིར་བྱས་ནས་དེས་སྤྲོས་བྲལ་དུ་གཏན་ལ་ཕབ་བོ། ། འདི་དག་ནི་རིགས་པས་གཏན་ལ་དབབ་པའི་ཚུལ་ལོ། ། རིགས་པ་གཞན་གྱིས་གོ་དཀའ་བས་གཉིས་པ་མན་ངག་གི་སྒོ་ནས་སྤྲོས་པ་གཅོད་ཚུལ་ལ།
ཕྱི་སྣང་སྟོང་དབྱེར་མེད་དུ་གཏན་ལ་དབབ་པ་དང༌། ནང་རིག་སྟོང་དབྱེར་མེད་དུ་གཏན་ལ་དབབ་པའི་ཚུལ་ལོ། ། དང་པོ་ནི། དཔེ་རྨི་ལམ་དང་སྦྱར་ཏེ་བཤད་ན། རྨི་ལམ་གྱི་གནས་སྐབས་སུ་ཁང་པ་བཟང་པོའི་ནང་དུ་ཕྱིན་པ་དང༌། གྲོགས་བཟང་པོ་དང་ཕྲད་པ་དང༌། ནོར་བཟང་པོ་རྙེད་པ་ལ་སོགས་པ་རྨིས་པའི་དུས་སུ་ད་ལྟར་གྱི་སྣང་བ་དང་ཁྱད་མེད་པ་འབྱུང་ལ། དེ་སྣང་བཞིན་པའི་དུས་ནས་དེར་ཡོད་པ་མ་ཡིན་ཏེ། ཡོད་ན་སད་པའི་དུས་སུའང་དམིགས་པར་རིགས་པ་ལས་མ་དམིགས་པའི་ཕྱིར། བློ་ལ་སྣང་བ་ཙམ་དུ་ཟད་ཀྱི།
ཡུལ་གྱི་སྡོད་ཚུལ་ལ་མེད་པར་ངེས་སོ། ། དཔེ་དེ་ཉིད་ངེས་པར་བྱས་ནས་ད་ལྟར་གྱི་སྣང་བ་ཐམས་ཅད་དང་སྦྱར་ཏེ་ཤེས་པར་བྱའོ། ། སྡུག་བསྔལ་གྱི་རྨི་ལམ་དང་སྦྱར་ཏེ་བཤད་པ་ནི། རྨི་ལམ་གྱི་དུས་སུ་གཡང་ལ་མཆོང་བ་དང༌། དགྲ་དང་ཕྲད་པ་དང༌། མི་བསད་པ་ལ་སོགས་པའི་རྨིས་པའི་ཚོན་ད་ལྟར་གྱི་སྣང་བ་དང་ཁྱད་མེད་པར་འབྱུང་ངོ༌། ། དེ་ཡང་བློ་ལ་སྣང་བཞིན་པའི་དུས་སུ་སྣང་བ་ཙམ་དུ་ཟད་ཀྱི། ཡུལ་གྱི་སྡོད་ཚུལ་ལ་མེད་པར་ངེས་སོ། ། དཔེ་དེ་བཞིན་དུ་ད་ལྟར་གྱི་སྣང་བ་ཐམས་ཅད་དང་སྦྱར་ནས་ཤེས་པར་བྱའོ། ། བཏང་སྙོམས་ཀྱི་རྨི་ལམ་དང་སྦྱར་ཏེ་བཤད་པ་ནི།
རྨི་ལམ་གྱི་དུས་སུ་འགྲོ་འོང་དང་གནས་སྐབས་ཀྱི་བྱ་བ་བྱེད་པ་ལ་སོགས་པ་སྣང་བའི་ཚེ་སྣང་བ་ཙམ་དུ་ཟད་ཀྱི། ཡུལ་གྱི་སྡོད་ཚུལ་ལ་མེད་པར་ངེས་སོ། ། དཔེ་དེ་བཞིན་དུ་ད་ལྟར་གྱི་སྣང་བའང་ཤེས་པར་བྱའོ། ། ཡང་ཆུ་ཟླའི་དཔེ་དང་སྦྱར་ནས་བཤད་ན། ཆུ་ནང་དུ་ཟླ་བའི་གཟུགས་བརྙན་སྣང་བའི་ཚེ་བསྙོན་དུ་མེད་པར་ཐམས་ཅད་ལ་ཟླ་བར་སྣང་ལ། ཟླ་བར་སྣང་བཞིན་པའི་དུས་ན་ཟླ་བའི་ངོ་བོའམ་མཚན་ཉིད་ཅུང་ཟད་ཀྱང་མེད་པས་སྣང་ལ་རང་བཞིན་མེད་པ་ཞེས་བྱའོ། ། དཔེ་དེ་བཞིན་དུ་ཆོས་ཐམས་ཅད་ཀྱང་སྣང་བའི་དུས་དེ་ཉིད་ནས་རང་བཞིན་མེད་པའོ། ། སྣང་ལ་རང་བཞིན་མེད་ཅེས་པའི་དོན་ཡང་འདི་ལྟར་ཤེས་པར་བྱའོ། ། ཡང་འཇའ་ཚོན་གྱི་དཔེས་གཏན་ལ་དབབ་པ་ནི། འཇའ་ཚོན་ཤིན་ཏུ་བཀྲ་བ་གཟུང་རྒྱུ་ཡོད་པ་ལྟར་སྣང་ཡང་ཅུང་ཟད་ཀྱང་གཟུང་དུ་མེད་དོ། །
དཔེ་དེ་བཞིན་དུ་སྣང་བ་ཐམས་ཅད་ཀྱང་ཤེས་པར་བྱའོ། ། ཡང་གཟུགས་བརྙན་གྱི་དཔེས་བསྟན་པ་ནི། མེ་ལོང་གི་ནང་དུ་མིའི་གཟུགས་ཇི་ལྟ་བ་བཞིན་དུ་སྣང་ཡང་དེར་ཡོད་པ་མ་ཡིན་ནོ། ། དཔེ་དེ་བཞིན་དུ་སྣང་བ་ཐམས་ཅད་ཀྱང་ཤེས་པར་བྱའོ། ། སྨིག་རྒྱུའི་དཔེས་བསྟན་པ་ནི། སོས་ཀའི་དུས་སུ་ཐང་ཆེན་པོ་ལ་ཕྱིན་པ་ན་སྨིན་རྒྱུ་ལ་ཆུ་ཇི་ལྟ་བ་བཞིན་སྣང་ཡང་ཆུ་ཐིགས་པ་ཙམ་ཡང་མེད་དོ། ། དཔེ་དེ་བཞིན་དུ་སྣང་བ་ཐམས་ཅད་ཀྱང་ཤེས་པར་བྱའོ། ། སྒྱུ་མའི་རྟ་གླང་གི་དཔེས་བསྟན་པ་ནི། སྒྱུ་མ་མཁན་གྱིས་སྔགས་དང་རྫས་ལ་བརྟེན་ནས་རྟ་གླང་དུ་སྤྲུལ་པ་བྱས་པའི་ཚེ་རྟ་གླང་དུ་སྣང་བཞིན་པའི་དུས་ན་རྟ་གླང་དུ་གདོད་མ་ནས་གྲུབ་པ་མེད་དོ། ། དཔེ་དེ་བཞིན་དུ་དམྱལ་བ་ནས་འོག་མིན་གྱི་མཐར་ཐུག་པའི་བར་དང༌།
ད་ལྟ་འོ་སྐོལ་ལ་སྣ་ཚོགས་སུ་སྣང་བ་ཐམས་ཅད་དཔེ་དེ་བཞིན་དུ་ཤེས་པར་བྱའོ། ། མདོ་དང་བསྟན་བཅོས་ལས་སྒྱུ་མའི་དཔེ་བཀོད་པ་སོགས་ལ་སྒྱུ་མའི་དཔེ་ལེན་ཚུལ་མ་ནོར་བར་བྱའོ། ། དཔེ་ལེན་ཚུལ་མ་ཤེས་ན་དོན་ལོག་པར་འགྱུར་རོ། ། ཟླ་བ་སྒྲོན་མེས་ཞུས་པའི་མདོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། ཇི་བཞིན་སྣང་ཡང་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་པ་དང༌། ཇི་ལྟར་ནམ་མཁའ་དྭངས་བར་ཟླ་ཤར་བ། །
དེ་ཡི་གཟུགས་བརྙན་དྭང་བའི་མཚོར་སྣང་ཡང༌། ། ཟླ་བ་ཆུ་ཡི་ནང་དུ་འཕོས་པ་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་པ་དང༌། སྐྱེས་བུ་སྐོམ་པ་ཆུ་ཡིས་གདུངས་པ་ལ། ། སྨིག་རྒྱུ་དག་ལ་ཆུ་ཡི་ཕུང་པོར་སྣང༌། ། ཇི་བཞིན་སྣང་ཡང་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་སོ། ། དཔེ་དེ་བཞིན་དུ་གཞན་ལ་སྦྱར་བའི་ཚུལ་ཡང་གསུངས་མོད་སྔ་མ་དག་གིས་གོ་བས་འདིར་མ་བཀོད་དོ། །
དཔེ་འདི་དག་ལས་སྣང་སྟོང་དབྱེར་མེད་དུ་ཤེས་པར་གྱིས་ཤིག མངོན་རྟོགས་རྒྱན་གྱི་ཕྲིན་ལས་ཀྱི་སྐབས་སུ། འདུས་བྱས་འདུས་མ་བྱས་པ་ལ། ། ཐ་དད་ཡོངས་སུ་མི་ཤེས་དང༌། ། ཞེས་འབྱུང་ངོ༌། ། ཤེས་རབ་སྙིང་པོ་ལས་ཀྱང༌། གཟུགས་སྟོང་པའོ་ཞེས་པས་ཡོད་པ་སྒྲོ་འདོགས་ཀྱི་མཐའ་སེལ་ལ། སྟོང་པ་ཉིད་གཟུགས་སོ་ཞེས་པས་མེད་པ་སྐུར་འདེབས་ཀྱི་མཐའ་སེལ་ལོ། ། གཟུགས་ལས་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ་ཞེས་པས་ནི་བདེན་གཉིས་དབྱེར་མེད་དུ་བསྟན་ཏོ། །
ཕྱི་སྣང་སྟོང་དབྱེར་མེད་དུ་གཏན་ལ་དབབ་པ་བསྟན་ཟིན་ཏོ། ། གཉིས་པ་ནང་རིག་སྟོང་དབྱེར་མེད་དུ་གཏན་ལ་དབབ་པ་ནི། རང་གི་རྒྱུད་ལ་འདོད་ཆགས་དང་ཞེ་སྡང་སོགས་གང་སྐྱེས་ཀྱང་དེ་དག་རེ་རེ་ནས་བྱ་ར་བའི་ཚུལ་གྱིས་རིག་པར་བྱས་ནས། དང་པོར་གང་ནས་བྱུང་བ་དང༌། ཕྱི་དང་ནང་གང་ན་འདུག་པ་དང༌། དབྱིབས་དང་ཁ་དོག་གང་དུ་གྲུབ་པ་སོགས་སོ་སོར་རྟོགས་པའི་ཤེས་རབ་ཀྱིས་ཁོར་ཡུག་ཏུ་བཙལ་བས་མི་རྙེད་པ་ནི་འདོད་ཆགས་སོགས་དེ་དང་དེའི་གནས་ཚུལ་ལོ། ། བརྟགས་ན་མི་རྙེད་ཅིང་མ་བརྟགས་ན་སྣང་བས་རིག་སྟོང་དབྱེར་མེད་དོ། ། དེ་བཞིན་དུ་དགེ་བའི་རྟོག་པ་དང༌། མི་དགེ་བའི་རྟོག་པ་དང༌། ལུང་མ་བསྟན་གྱི་རྟོག་པ་ལའང་བྱར་བའི་ཚུལ་གྱིས་དེ་དག་སོ་སོར་རིག་པར་བྱས་ནས་སྔ་མ་བཞིན་དུ་བྱའོ། །
རྟོག་པ་གང་སྐྱེས་སོ་སོར་རིག་པ་འདི་གནད་དུ་ཆེའོ། ། ལྟ་བས་སྤྲོས་པ་གཅོད་པའི་ཚུལ་བསྟན་ཟིན་ཏོ། ། གཉིས་པ་སྒོམ་པས་དོན་ཉམས་སུ་བླང་བ་ལ། ལྟ་བས་སྤྲོས་བ་གཅོད་པ་སྔོན་དུ་བཏང་ནས། ཞི་གནས་དང༌། ལྷག་མཐོང་གཉིས་ལས། ཐོག་མར་ཞི་གནས་སྦྱང་དགོས་པར་བཤད་དོ། ། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱ་སྟེ། །
ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་འབྱུང་ངོ༌། ། གོ་རིམ་འདི་བཞིན་བྱས་ན་ལེགས་སོ་ཞེས་པའི་དོན་ཡིན་གྱི། མངོན་པ་ཀུན་ལས་བཏུས་ལས། གོ་རིམ་ངེས་པ་མེད་པར་བཤད་དོ། ། ཞི་གནས་སྒོམ་པའི་ཚུལ་ནི་འཕགས་པ་ཐོགས་མེད་ཀྱིས་མཛད་པའི་བསམ་གཏན་གྱི་སྒྲོན་མའི་འགྲེལ་པར་ཁོ་བོས་རྒྱས་པར་བསྟན་ཟིན་པས་དེར་ཁོང་དུ་ཆུད་པར་བྱའོ། ། འདིར་ནི་ལྷག་མཐོང་གཙོ་བོར་བསྟན་གྱི་ཞི་གནས་གཙོ་བོར་མི་བསྟན་ན། དེའང་ལྷག་མཐོང་གི་རྒྱུ་གང་ཞེ་ན། མང་དུ་ཐོས་པ་བཙལ་བའོ་ཞེས་དགོངས་འགྲེལ་ལས་གསུངས་སོ། །
ལྷག་མཐོང་གི་ངོ་བོ་ནི་ཆོས་རབ་ཏུ་རྣམ་འབྱེད་ཀྱི་ཤེས་རབ་སྟེ། མདོ་སྡེ་རྒྱན་ལས། སེམས་ལ་སེམས་ནི་འཇོག་ཕྱིར་དང༌། ། ཆོས་རབ་རྣམ་པར་འབྱེད་པའི་ཕྱིར། ། ཞི་གནས་དང་ནི་ལྷག་མཐོང་འདོད། ། ཅེས་སོ། ། དབྱེ་ན་ཡུལ་ཇི་སྙེད་པ་རྣམ་པར་འབྱེད་པ་དང༌། ཇི་ལྟ་བ་རྣམ་པར་འབྱེད་པའོ། ། དང་པོ་ནི། ཕུང་པོ་དང་ཁམས་དང་སྐྱེ་མཆེད་སོ་སོར་རྣམ་པར་འབྱེད་པའོ། །
གཉིས་པ་ནི། གང་ཟག་གི་བདག་མེད་རྟོགས་པ་དང༌། ཆོས་ཀྱི་བདག་མེད་རྟོགས་པའི་དབྱེ་བས་གཉིས་སོ། ། ཡུལ་ལ་འཇུག་ཚུལ་གྱི་སྒོ་ནས་རྟོག་པ་དང་དཔྱོད་པའོ། ། རྟོག་ཚུལ་ནི། དགོངས་པ་ངེས་པར་འགྲེལ་པ་ལས། རབ་ཏུ་རྟོག་པ་དང༌། ངེས་པར་རྟོག་པ་དང༌། རབ་ཏུ་འཇལ་བ་དང༌། ཉེ་བར་འཇལ་བའོ་ཞེས་གསུངས་སོ། །
སྦྱོར་བ་དང་དངོས་གཞིའི་དབྱེ་བས་གཉིས་ཏེ། སྦྱོར་བའི་སྐབས་སུ་སོ་སོར་རྟོག་པའི་ལྷག་མཐོང་དང༌། དངོས་གཞིའི་སྐབས་སུ་རྣམ་པར་མི་གཡོ་བའི་ལྷག་མཐོང་ངོ༌། ། ལྷག་མཐོང་རྒྱུད་ལ་སྐྱེད་པའི་ཚུལ་ནི། ཐོག་མར་སོ་སོར་རྟོག་པའི་ཤེས་རབ་ཀྱིས་ཆོས་ཅན་སོ་སོ་ལ་དམིགས་དགོས་ཏེ། ཁྱད་གཞི་མ་བཟུང་བར་ཁྱད་ཆོས་ལ་སྒྲོ་འདོགས་མི་ཆོད་པའི་ཕྱིར་རོ། ། ཐོག་མར་སྒྲོ་འདོགས་གཅད་པར་བྱ་བའི་ཡུལ་གསལ་བཏབ་ནས། དེ་ལ་སོ་སོར་རྟོག་པའི་ཤེས་རབ་ཀྱིས་བརྟགས་ཏེ་སྣང་ལ་རང་བཞིན་མེད་པར་གཏན་ལ་ཕབ་བོ། ། ཏིང་ངེ་འཛིན་གྱིས་ཡུལ་དེ་ལ་མ་ཡེངས་པར་གཟུང་བར་བྱའོ། ། ཏིང་ངེ་འཛིན་གྱིས་ཡོངས་སུ་བཟུང་བའི་ཡུལ་དེ་ཉིད་སྣང་ལ་རང་བཞིན་མེད་པར་རྟོགས་པར་བྱའོ། །
དེས་ན་ཏིང་ངེ་འཛིན་དང་ཤེས་རབ་གཉིས་དམིགས་པ་གཅིག་ཏུ་དྲིལ་ཏེ་ཟུང་འཇུག་ཏུ་བྱའོ། ། མངོན་པ་ལས། ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ་ཞེས་པའི་དོན་ནོ། ། ཐོག་མར་འདི་ལ་གོམས་པ་བསྐྱེད་པར་བྱའོ། ། འདི་ནི་གཟུང་བ་མི་དམིགས་པའི་རྣལ་འབྱོར་རོ། ། དེ་ནས་སྣང་བ་ཙམ་ཡང་མི་དམིགས་པར་ནམ་མཁའི་དཀྱིལ་ལྟར་དུ་བསྒོམ་པར་བྱའོ། ། སློབ་དཔོན་ཆེན་པོ་ཀཱ་མ་ལ་ཤཱི་ལས། རྣམ་པར་མི་རྟོག་པ་ལ་འཇུག་པའི་གཟུངས་ཁུངས་སུ་བྱས་ནས་མཉམ་གཞག་གིས་ནི་ནམ་མཁའི་དཀྱིལ་ལྟར་དུ་མཁྱེན་ཏོ། ། རྗེས་ཐོབ་ཀྱིས་ནི་སྒྱུ་མ་ལྟ་བུར་གཟིགས་སོ་ཞེས་འབྱུང་ངོ༌། ། དབུ་མ་སྣང་བཅས་པས་ནི་སྒྱུ་མ་ལྟ་བུར་བསྒོམ་པའི་ཚུལ་ལ་འཇུག་གོ །
དབུ་མ་སྣང་མེད་པས་ནི་ནམ་མཁའི་དཀྱིལ་ལྟར་དུ་སྒོམ་པ་ལ་འཇུག་གོ ། འོན་ཀྱང་གཉིས་ཀ་ལ་སྦྱང་དགོས་པར་བསྟན་ཏོ། ། ནང་རིག་སྟོང་དབྱར་མེད་དུ་བསྒོམ་པ་ནི། ཞེ་སྡང་ལྟ་བུ་གཅིག་རྒྱུད་ལ་སྐྱེས་པ་ན་དེ་ལ་གསལ་བཏབ་ནས་སོ་སོར་རྟོག་པའི་ཤེས་རབ་ཀྱིས་དང་པོར་གང་ནས་བྱུང་བའི་རྒྱུ་ལ་བརྟག བར་དུ་ཕྱི་ནང་གང་ན་གནས་པ་དང༌། ངོ་བོ་དབྱིབས་དང་ཁ་དོག་སོགས་གང་དུ་འདུག་བརྟགས་པས་གང་དུའང་མ་རྙེད་པའི་དོན་ལ་མཉམ་པར་བཞག་པར་བྱའོ། ། ཚུལ་འདི་ནི་རྩ་ཉོན་དྲུག་པོ་གང་སྐྱེས་ལ་སྦྱར་ནས་བསྒོམ་པར་བྱའོ། ། ལུང་མ་བསྟན་གྱི་རྟོག་པ་སོགས་རྟོག་པ་གང་སྐྱེས་ཐམས་ཅད་ཀྱང་རིག་པར་བྱས་ནས་ཚུལ་དེ་བཞིན་དུ་བསྒོམ་པར་བྱའོ། ། སྣང་སྟོང་དབྱེར་མེད་དང་རིགས་སྟོང་དབྱེར་མེད་དུ་བསྒོམ་པ་གཉིས་ཀའི་སྐབས་སུ་དམིགས་པ་མི་གསལ་ན་བྱིངས་བ་ཡིན་པས་སླར་ཡང་དམིགས་པ་གསལ་གདབ་པར་བྱའོ། ། གང་བསྒོམ་པར་འདོད་པའི་ཡུལ་ལ་སེམས་མི་གསལ་བར་གཞན་དུ་འཕྲོས་ན་རྒོད་པ་ཡིན་པས་སླར་ཡང་སེམས་བཀུག་ནས་དམིགས་པ་དེ་ཉིད་ལ་སེམས་གཏོད་པར་བྱའོ། །
སློབ་དཔོན་ལེགས་ལྡན་འབྱེད་ཀྱིས་རྟོག་གེ་འབར་བ་ལས། སེམས་ཀྱི་གླང་པོ་ཡན་པ་འདི། ། དམིགས་པའི་ཀ་བ་བརྟན་པོ་ལ། ། དྲན་པའི་ཐག་པས་ངེས་བཅིངས་ཏེ། ། ཤེས་རབ་ལྕགས་ཀྱུའི་རིང་དབང་བྱ། ། ཞེས་སོ། ། སྒོམ་པའི་དགྲ་བྱིངས་རྒོད་གཉིས་ཞེས་འབྱུང་བས་ཤེས་བཞིན་གྱི་བྱ་ར་བས་བྱུང་མ་བྱུང་བརྟགས་ཏེ། ནམ་བྱུང་པའི་དུས་སུ་བསལ་བར་བྱའོ། ། ཉོན་མོངས་པ་གང་སྐྱེས་དང༌། རྟོག་པ་གང་སྐྱེས་ལ་སྦྱར་ནས་བསྒོམ་ན་རྟོག་པ་འཕྲོ་བའི་སྐྱོན་དུ་འགྱུར་རོ་ཞེ་ན།
འདིའི་གནས་སྐབས་སུ་མཉམ་གསུམ་འབྱུང་བར་བཤད་དེ། ཆུ་ཟངས་སུ་ཐིགས་པ་བབ་པ་ལྟ་བུ་དང༌། རུས་སྦལ་མཁར་གཞོང་དུ་བཞག་པ་ལྟ་བུ་དང༌། ཆུའི་གཏིང་དུ་ཉ་ཞུགས་པ་ལྟ་བུའོ། ། དང་པོ་ནི། གང་ལ་འཕྲོས་པའི་ཡུལ་དེ་ཉིད་སྟོང་པ་ཉིད་དུ་ཝལ་ཝལ་གྱིས་འཆར་ན་རྟོག་པ་འཕྲོ་འཕྲོ་འདྲ་ཡང་ཆོས་ཉིད་ཀྱི་ངང་ནས་མི་གཡོ་བའོ། ། དཔེར་ན་ཆུ་ཟངས་སུ་ཐིགས་པ་བབ་པ་ན་ཆུའི་ཁ་ན་གཡོ་བ་ལྟར་སྣང་ཡང་གཏིང་མི་གཡོ་བ་ལྟ་བུའོ། ། གཉིས་པ་ནི། རུས་སྦལ་མཁར་གཞོང་དུ་བཞག་པ་ན་སྡེར་མོ་གྱོང་བས་བཟུང་ས་མ་རྙེད་པར་མཁར་གཞོང་གི་དཀྱིལ་དུ་ལྷན་ནེ་བསྡོད་པ་ལྟར་ཐམས་ཅད་སྟོང་པ་ཉིད་དུ་རྟོགས་པས་བདེན་པར་བཟུང་སའི་ཡུལ་མ་རྙེད་པར་ཆོས་ཉིད་སྟོང་པ་ཉིད་ཀྱི་ངང་དུ་ལྷན་ནེ་བསྡོད་པའོ། ། ཇོ་བོས།
རྟོག་མེད་ཚུལ་གྱིས་རྟོགས་པ་ལ། ། དོན་དེ་རྟོགས་ཞེས་ཐ་སྙད་གདགས། ། ཞེས་དང༌། ཀླུ་སྒྲུབ་ཀྱིས། དགག་བྱ་ཅི་ཡང་མེད་པས་ན། ། ང་ནི་ཅི་ཡང་མི་འགོག་གོ ། ཞེས་སོ། ། གསུམ་པ་ནི། ཆུ་གཏིང་དུ་ཉ་ཞུགས་པ་ན་ཆུའི་སྟེང་མི་གཡོ་བ་ལྟར་སྣང་ཡང་ཆུའི་གཏིང་འཁྲུགས་པ་ལྟར་རྟོག་པ་འོག་འགྱུར་སོང་བ་མ་ཚོར་བའོ། ། སྟོང་ཉིད་རྟོགས་པའི་ལྟ་བས་ཟིན་ན་རྟོག་པ་ཅི་ཙམ་སྐྱེས་ཀྱང་ཡེ་ཤེས་ཀྱི་གྲོགས་སུ་འགྱུར་བས་སྐྱོན་དུ་མི་ལྟ་སྟེ།
མདོ་ལས། ཉོན་མོངས་རྣམ་རྟོག་བུད་ཤིང་གིས། ། ཡེ་ཤེས་མེ་ལྕེ་འཕེལ་བར་བྱེད། ། ཅེས་པ་དང༌། ཇི་ལྟར་གྲོང་ཁྱེར་སྲང་གི་མི་གཙང་ལུད། ། དེ་ནི་བུ་རམ་ཤིང་གི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། དེ་ནི་སངས་རྒྱས་ཆོས་རྣམས་བསྐྱེད་ལ་ཕན། ། ཞེས་དང༌། དཀོན་མཆོག་བརྩེགས་པ་ལས་ཀྱང༌།
བརྟག་པ་མཐའ་བཟུང་སྟེ། མེ་དང་རྩྭ་ཤིང་འཐབ་པར་བརྩམས་པ་ན་འགའ་ཞིག་གིས་མེའི་གམ་དུ་ཕྱིན་ཏེ། རྩྭ་ཤིང་གི་དཔུང་མང་པོ་བསྡུས་འདུག་པ་ལ་ཁྱོད་ཅིའི་ཕྱིར་དཔུང་མི་སྡུད་ཅེས་དྲིས་པ་ན། མེས་སྨྲས་པ། རྩྭ་ཤིང་གི་དཔུང་ཇི་ཙམ་ཆེ་བ་དེ་ཉིད་བདག་གི་དཔུང་ཡིན་ཏེ་ཞེས་སོགས་གསུངས་པ་ལྟར་རོ། ། དེས་ན་ཉོན་མོངས་པ་དང་རྣམ་པར་རྟོག་པ་ཇི་ཙམ་སྐྱེས་ཀྱང་རེ་རེ་ནས་སྟོང་ཉིད་རྟོགས་པའི་ལྟ་བས་བཅོམ་ན་ཡེ་ཤེས་སྐྱེ་བའི་གྲོགས་སུ་འགྱུར་རོ། ། གཞི་ལམ་འབྲས་བུ་གསུམ་ཡང་འདི་ལ་ཚང་སྟེ། སྒྲོ་འདོགས་གཅད་པར་བྱ་བའི་ཡུལ་ནི་གཞིའོ། ། སྟོང་ཉིད་རྟོགས་པའི་ལྟ་བས་སྒྲོ་འདོགས་གཅོད་པར་བྱེད་པ་ནི་ལམ་མོ། ། སྒྲོ་འདོགས་བཅད་ནས་སྤྲོད་པ་ཞི་བ་ནི་འབྲས་བུའོ། །
བླ་མ་བརྒྱུད་པའི་རིམ་པ་ལས་འདས་པ། ། ཡང་དག་ལྟ་བ་ཟབ་མོ་སྒོམ་པའི་ཚུལ། ། ཚུལ་བཞིན་མ་ནོར་གསལ་བར་བཀོད་པ་འདི། ། དད་ལྡན་དོན་གཉེར་རྣམས་ཀྱི་དོན་དུ་བཤད། ། འདི་སྦྱར་དགེ་བ་འོད་སྟོང་ལྡན་པ་དེས། ། འགྲོ་བའི་དངོས་འཛིན་མུན་པ་ཀུན་བསལ་ནས། ། ཡང་དག་ལྟ་བའི་སྣང་བ་རབ་རྒྱས་ཏེ། ། སྤྲོས་པ་ཉེར་ཞིའི་ཆོས་སྐུ་ཐོབ་པར་ཤོག ། སྒོམ་དོན་འདི་ལས་བཤད་པ་ཇི་བཞིན་དུ། ། ཚུལ་བཞིན་སྒོམ་པར་བྱེད་པའི་རྣལ་འབྱོར་ལ། །
སྒོམ་གྱི་གོལ་ས་དམིགས་པར་ག་ལ་འགྱུར། ། སངས་རྒྱས་གསུང་རབ་དཔང་པོར་གནས་པ་ཡིན། ། རིང་དུ་བརྟགས་ཀྱང་རྟོགས་པར་དཀའ་བའི་དོན། ། རིང་ནས་སྦྱངས་པའི་བློ་གྲོས་ཕུལ་བྱུང་གིས། ། ལེགས་པར་རྟོགས་ནས་ཚུལ་བཞིན་བཤད་པའི་མཐུས། ། འགྲོ་ཀུན་རྣམ་མཁྱེན་མྱུར་དུ་ཐོབ་པར་ཤོག ། ཅེས་དབུ་མའི་ལྟ་ཁྲིད་ཟབ་དོན་གནད་ཀྱི་ཟླ་ཟེར་འདི་ཡང་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་ཆོས་སྡེ་ཆེན་པོར་སྦྱར་བའོ། ། འདིས་ཀྱང་བསྟན་པ་རིན་པོ་ཆེ་ཕྱོགས་དུས་ཀུན་ཏུ་རྒྱས་པར་གྱུར་ཅིག འདི་བསྒྲུབས་པ་ལས་བྱུང་བ་ཡི། ། དགེ་བའི་རྩ་བ་གང་ཐོབ་པ། །
དེས་ནི་སྐྱེ་བོ་ཐམས་ཅད་ཀྱིས། ། བདེ་གཤེགས་ཤེས་རབ་ཐོབ་པར་ཤོག ། འགྲོ་བའི་སྡུག་བསྔལ་སྨན་གཅིག་པུ། ། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་སྟི་དང༌། ། བཅས་ཏེ་ཡུན་རིང་གནས་གྱུར་ཅིག ། བྱང་ཕྱོགས་སྐྱོང་བའི་སྐྱོབ་པ་མཆོག་གྱུར་པ། ། མཁས་གྲུབ་རྒྱ་མཚོས་ཡོངས་སུ་གང་བའི་གནས། ། གངས་རིའི་ཁྲོད་འདིར་བསྟན་པ་གསལ་མཛད་པ། ། ས་སྐྱ་པ་ཡི་བསྟན་པ་རྒྱས་གྱུར་ཅིག །
གངས་ཅན་བོད་ཀྱི་ལྟེ་བ་རྡོ་རྗེ་གདན། ། དཔལ་ལྡན་ས་སྐྱའི་ཆོས་སྲིད་རྒྱས་གྱུར་ཅིང༌། ། སྤྲུལ་པའི་གདུང་བརྒྱུད་རྒྱུན་ཆད་མེད་པ་དང༌། ། ཀུན་ཀྱང་ཕྲིན་ལས་ནམ་མཁར་མཉམ་པར་ཤོག ། དགེའོ། ། དགེའོ། ། དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
