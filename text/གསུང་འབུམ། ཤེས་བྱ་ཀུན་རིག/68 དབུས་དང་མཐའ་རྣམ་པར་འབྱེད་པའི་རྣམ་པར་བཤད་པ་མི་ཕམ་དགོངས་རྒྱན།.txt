གསུང་འབུམ། ཤེས་བྱ་ཀུན་རིག
པོད ༦༨
དབུས་དང་མཐའ་རྣམ་པར་འབྱེད་པའི་རྣམ་པར་བཤད་པ་མི་ཕམ་དགོངས་རྒྱན།
༄༅། །དབུས་དང་མཐའ་རྣམ་པར་འབྱེད་པའི་རྣམ་པར་བཤད་པ་མི་ཕམ་དགོངས་རྒྱན་ཞེས་བྱ་བ་བཞུགས་སོ།།
རོང་སྟོན་སྨྲ་བའི་སེང་གེས་བརྩམས།། ཨོཾ་སྭ་སྟི། དབུས་དང་མཐའ་རྣམ་པར་འབྱེད་པའི་རྣམ་པར་བཤད་པ་མི་ཕམ་དགོངས་པའི་རྒྱན་ཞེས་བྱ་བ།། ཚོགས་གཉིས་འོ་མའི་ཆུ་གཏེར་བསྲུབས་པ་ལས། ། ལེགས་པར་འཐོན་པའི་མཛེས་སྐུའི་ཟླ་འོད་ཅན། ། བདག་བློ་དྲི་མེད་ཀུ་མུད་རྒྱས་པའི་གཉེན། ། བློ་གཏེར་གངས་རིའི་མདོག་ཅན་གུས་པས་མཆོད། ། མཁྱེན་པའི་ཟླ་ཟེར་རྣམ་པར་རོལ་པའི་མཚོ། ། ཕྲིན་ལས་རླབས་ཕྲེང་གཡོ་བའི་གར་གྱིས་བསྐྱོད། །
ཚད་མེད་ཐུགས་རྗེའི་འདབ་ལྡན་རབ་རྒྱས་པ། ། ཐུབ་དབང་མཁྱེན་བརྩེའི་ཆུ་གཏེར་རྒྱལ་གྱུར་ཅིག ། ཚད་མེད་བྱམས་པའི་རི་དབང་ལྷུན་སྟུག་ཅིང༌། ། ཚོགས་གཉིས་ཉི་ཟླའི་འོད་ཟེར་འབར་བ་ཅན། ། གདུལ་བྱ་གླིང་བཞིའི་དབུས་ན་མངོན་མཐོ་བ། ། རྒྱལ་སྲས་ཐུ་བོ་མི་ཕམ་རྒྱལ་གྱུར་ཅིག ། མང་ཐོས་སྤྲིན་གྱི་ཕྲེང་བ་རབ་མཛེས་ཤིང༌། ། རྨད་བྱུང་སྤོབས་པའི་གློག་ཕྲེང་འོད་འཁྱུག་ལ། ། ལེགས་བཤད་དུས་ཀྱི་ཆར་རྒྱུན་འབེབས་མཛད་པ། ། དཔལ་ལྡན་བླ་མ་སྤྲིན་གྱི་དབང་པོ་རྒྱལ། །
མཁྱེན་པའི་ཆུ་གཏེར་འགྲམ་དུ་སྔོན་མེད་འཁྲུངས། ། གསུང་རབ་རྒྱ་མཚོ་མཛེས་པར་བྱེད་པའི་རྒྱན། ། བྱམས་པའི་གསུང་རབ་ལེགས་བཤད་འདབ་བརྒྱ་པ། ། རྣམ་བཤད་ཉི་མའི་འོད་ཀྱིས་དབྱེ་བར་བྱ། ། འདིར་བཅོམ་ལྡན་འདས་མི་ཕམ་པ་འདི་ཉིད་དགེ་སློང་བློ་གྲོས་བརྟན་པ་ཞེས་བྱ་བར་གྱུར་པའི་ཚེ། བྱམས་པའི་ཏིང་ངེ་འཛིན་ལྷག་པར་བསྒོམས་པས་འཁོར་རྣམས་ཀྱང་བྱམས་པའི་ཏིང་ངེ་འཛིན་ལ་ངང་གིས་གནས་པར་གྱུར་པས་བྱམས་པ་ཞེས་གྲགས་སོ། ། འདིས་གདུལ་བྱ་རྣམས་ལ་ཉེ་བར་དགོངས་ནས་བྱམས་པའི་ཆོས་ལྔ་མཛད་པ་ལས། དབུས་དང་མཐའ་རྣམ་པར་འབྱེད་པ་ནི་འདིར་བཤད་པར་བྱ་བའི་ཆོས་སོ། ། འདི་ལ་གཉིས་ཏེ། མཚན་གྱི་དོན་དང༌།
གཞུང་གི་དོན་ནོ། ། དང་པོ་ལ་གཉིས་ཏེ། མཚན་བསྒྱུར་བ་དང༌། མཚན་བཤད་པའོ། ། དང་པོ་ལ། མཚན་བསྒྱུར་བ་ནི། རྒྱ་གར་སྐད་དུ། མ་དྷྱ་ཞེས་པ་ནི་དབུས། ཨནྟ་ཞེས་པ་ནི་མཐའ། བི་བྷ་ག་ཞེས་པ་ནི་རྣམ་པར་འབྱེད་པའོ། །
གཉིས་པ་མཚན་བཤད་པ་ནི། རྟག་ཆད་ཀྱི་མཐའ་གཉིས་རྣམ་པར་བསལ་ནས་དབུ་མའི་ལམ་སྟོན་པའི་ཕྱིར་དེ་སྐད་ཅེས་བྱའོ། ། འཕགས་པ་ཞེས་པ་ནས་ཕྱག་འཚལ་ལོ་ཞེས་པའི་བར་ནི་ལོ་ཙཱ་བས་བཀོད་པའི་མཆོད་བརྗོད་དོ། ། གཉིས་པ་གཞུང་གི་དོན་ལ་གཉིས་ཏེ། ལུས་རྣམ་པར་གཞག་པ་དང༌། ཡན་ལག་རྒྱས་བཤད་དོ། ། དང་པོ་ནི། ཆོས་རྣམས་ཀྱི་རང་གི་མཚན་ཉིད་དང༌། དགེ་བའི་ཕྱོགས་ལ་སྒྲིབ་པ་དང༌། གཉེན་པོའི་དམིགས་པ་དེ་ཁོ་ན་དང༌།
གཉེན་པོ་བསྒོམ་པའི་རིམ་པ་དག་དང༌། གཉེན་པོ་དེ་སྐྱེ་བའི་གནས་དང༌། གཉེན་པོ་ལས་ཐོབ་པའི་འབྲས་བུ་སྟེ་ཐེག་པ་ཐུན་མོང་གི་ཆོས་སོ། ། ཐེག་པ་བླ་ན་མེད་པ་ནི། ཐེག་པ་ཆེན་པོའོ། ། འདི་དག་གི་གོ་རིམ་ནི། ཐོག་མར་ཀུན་ནས་ཉོན་མོངས་པ་དང་རྣམ་པར་བྱང་བའི་མཚན་ཉིད་ལ་མཁས་པར་བྱ་བ་ཡིན་པས་མཚན་ཉིད་བསྟན་ཏོ། ། རྣམ་པར་བྱང་བ་ཡང་སྒྲིབ་པ་མ་སྤངས་པས་མི་ཐོབ་པས་དེ་ནས་སྒྲིབ་པ་བསྟན་ཏོ། ། སྒྲིབ་པ་ཡང་དེ་ཁོ་ན་ཉིད་ལ་དམིགས་པས་སྤོང་བའི་ཕྱིར་དེ་ནས་དེ་ཁོ་ན་ཉིད་བསྟན་ཏོ། ། སྒྲིབ་པ་ཟད་པར་བྱེད་པའི་གཉེན་པོ་གང་ཡིན་སྙམ་ན་དེ་ནས་གཉེན་པོ་བསྟན་ཏོ། །
གཉེན་པོ་སྐྱེ་བའི་གནས་གང་ཡིན་སྙམ་ན་གཉེན་པོ་སྐྱེ་བའི་གནས་བསྟན་ཏོ། ། གཉེན་པོ་ལས་འབྲས་བུ་གང་ཐོབ་སྙམ་ན་དེ་ནས་ཐོབ་བྱའི་འབྲས་བུ་བསྟན་ཏོ། ། སངས་རྒྱས་ཐོབ་པའི་ཐུན་མོང་མ་ཡིན་པའི་ལམ་གང་ཡིན་སྙམ་ན་ཐེག་པ་བླ་ན་མེད་པ་བསྟན་ཏོ། ། ལུས་རྣམ་གཞག་བསྟན་ཟིན་ཏོ། ། གཉིས་པ་ཡན་ལག་རྒྱས་པར་བཤད་པ་ལ། མཚན་ཉིད་སོགས་ལྔ་ལས། དང་པོ་མཚན་ཉིད་སྟོན་པ་ལ་གཉིས་ཏེ། ཀུན་ནས་ཉོན་མོངས་ཀྱི་མཚན་ཉིད་དང༌། རྣམ་བྱང་གི་མཚན་ཉིད་བཤད་པའོ། ། དང་པོ་ལ་བརྒྱད་དེ།
ཡོད་མེད་ཀྱི་མཚན་ཉིད། རང་གི་མཚན་ཉིད། བསྡུ་བའི་མཚན་ཉིད། ཐབས་ཀྱི་མཚན་ཉིད། དབྱེ་བའི་མཚན་ཉིད། རྣམ་གྲངས་ཀྱི་མཚན་ཉིད། འཇུག་པའི་མཚན་ཉིད། ཀུན་ནས་ཉོན་མོངས་ཀྱི་མཚན་ཉིད་དོ། ། དང་པོ་ནི། སྐུར་བ་འདེབས་པ་དགག་པའི་ཕྱིར།
ཡང་དག་པ་མིན་པའི་ཀུན་ཏུ་རྟོག་པ་རྫས་སུ་ཡོད་ཅེས་བྱའོ། ། འོ་ན་ཆོས་ཐམས་ཅད་སྟོང་པ་ཉིད་དུ་བཤད་པ་དང་འགལ་ལོ་ཞེ་ན། གཟུང་འཛིན་གཉིས་ཀྱིས་སྟོང་པ་ལ་དགོངས་པས་མི་འགལ་ལོ། ། སྒྲོ་བཏགས་པ་དགག་པའི་དོན་དུ་ཀུན་ཏུ་རྟོག་པ་དེ་ལ་གཟུང་བ་དང་འཛིན་པ་གཉིས་པོ་རྫས་སུ་ཡོད་པ་མིན་ཞེས་བྱའོ། ། གཟུང་འཛིན་གཉིས་ཀྱིས་སྟོང་པ་ཉིད་ལ་སྐུར་བ་འདེབས་པ་དགག་པའི་ཕྱིར་དུ་སྟོང་པ་ཉིད་ནི་ཀུན་ཏུ་རྟོག་པ་འདི་ལ་ཆོས་ཉིད་དུ་ཡོད་ཅེས་བྱའོ། ། སྟོང་པ་ཉིད་དེ་ལ་ཡང་ནི་ཀུན་ཏུ་རྟོག་པ་དེ་ཆོས་ཅན་གྱི་ཚུལ་དུ་ཡོད་དོ། ། དེས་ན་ཀུན་ཏུ་རྟོག་པ་ནི། རྫས་སུ་ཡོད་པས་སྟོང་པ་མ་ཡིན་ལ་གཟུང་འཛིན་གཉིས་ཀྱིས་མི་སྟོང་པ་ཡང་མིན་པ་དེ་ལྟ་བས་ན་མདོ་ལས་ཆོས་ཐམས་ཅད་སྟོང་པ་ཡང་མིན་མི་སྟོང་པ་ཡང་མིན་ནོ་ཞེས་པའི་དོན་བཤད་དོ། ། ཡོད་མེད་ཀྱི་མཐའ་གཉིས་ལས་འདས་པ་དེ་ནི་ཆོས་ཅན། དབུ་མའི་ལམ་ཡིན་ཏེ།
རྟག་ཆད་དང་བྲལ་བའི་དོན་རྟོགས་པའི་སྒོ་ཡིན་པའི་ཕྱིར། ཇི་ལྟར་ཡོད་མེད་ཀྱི་མཐའ་གཉིས་ལས་འདས་ཤེ་ན། ཀུན་ཏུ་རྟོགས་པ་རྫས་སུ་ཡོད་པའི་ཕྱིར་དང༌། གཟུང་འཛིན་གཉིས་པོ་མེད་པའི་ཕྱིར་དང༌། གཟུང་འཛིན་གྱིས་སྟོང་པའི་སྟོང་ཉིད་ཡོད་པས་ནའོ། ། འདིས་ནི་དཀོན་མཆོག་བརྩེགས་པ་ལས། འོད་སྲུང་ཡོད་ཅེས་བྱ་བ་ནི་མཐའ་འོ། ། མེད་ཅེས་བྱ་བ་ནི་མཐའ་གཉིས་པ་སྟེ། ཞེས་སོགས་ཀྱི་དོན་བཤད་དོ། ། ཡོད་མེད་གཉིས་ཀྱི་མཚན་ཉིད་བསྟན་ཟིན་ཏོ། །
གཉིས་པ་རང་གི་མཚན་ཉིད་བསྟན་པ་ནི། ཡང་དག་པ་མིན་པའི་ཀུན་ཏུ་རྟོག་པ་ལ་དུ་ཡོད་ཅེ་ན། དོན་དུ་སྣང་བ་དང༌། སེམས་ཅན་དུ་སྣང་བ་དང༌། བདག་ཏུ་སྣང་བ་དང༌། རྣམ་པར་རིག་པར་སྣང་བའི་རྣམ་པར་ཤེས་པ་རྣམས་སོ། ། འདི་དག་ཀྱང་ཀུན་གཞི་ས་བོན་གྱི་ཆ་ལས་རབ་ཏུ་སྐྱེའོ། ། དེ་ལ་དོན་དུ་སྣང་བ་ནི་གཟུགས་སོགས་དོན་དུ་སྣང་བ་རྣམས་སོ། ། སེམས་ཅན་དུ་སྣང་བ་ནི་མིག་སོགས་དབང་པོར་སྣང་བ་རྣམས་སོ། ། དོན་དང་སེམས་ཅན་དུ་སྣང་བ་ནི་ཀུན་གཞིའི་རྣམ་ཤེས་སོ། །
བདག་ཏུ་སྣང་བ་ནི་ཉོན་མོངས་པ་ཅན་གྱི་ཡིད་དོ། ། རྣམ་པར་རིག་པར་སྣང་བ་ནི་ཚོགས་དྲུག་གི་རྣམ་ཤེས་སོ། ། ཚོགས་དྲུག་དེའི་ཡུལ་གཟུགས་སོགས་ཀྱི་དོན་དུ་སྣང་བ་ནི་ཆོས་ཅན། ཇི་ལྟར་སྣང་བ་ལྟར་གྲུབ་པ་མེད་དེ། དོན་དུ་སྣང་ཡང་དོན་དུ་མ་གྲུབ་པའི་ཕྱིར། སེམས་ཅན་དུ་སྣང་བའི་དབང་སོགས་ཀྱང་དེ་བཞིན་ནོ། ། གཟུང་བ་ཕྱིའི་དོན་དེ་མེད་པས་ན་དེ་འཛིན་པའི་རྣམ་པར་ཤེས་པ་ཡང་མེད་དེ། འཛིན་པ་ནི་གཟུང་བ་ལ་ལྟོས་པའི་ཕྱིར། དེ་དག་གི་གཟུང་ཆ་མེད་ཀྱང་དོན་དང་སེམས་ཅན་དང་བདག་དང་རྣམ་པར་རིག་པར་སྣང་བའི་རྣམ་པར་ཤེས་པའི་ངོ་བོ་དེ་ནི་ཆོས་ཅན། རྫས་སུ་གྲུབ་པ་ཡིན་ཏེ།
ཡང་དག་པ་མིན་པའི་ཀུན་ཏུ་རྟོག་པ་ཡིན་པ་དེའི་ཕྱིར། གཟུང་བ་དང་འཛིན་པ་གཉིས་ཇི་ལྟར་གཉིས་སུ་སྣང་བ་དེ་བཞིན་དུ་ཡོད་པ་མིན་ལ། སྣང་གཞི་ཀུན་ཏུ་རྟོག་པ་ཡེ་མེད་མིན་ཏེ། འཁྲུལ་པར་བྱུང་བའི་ཕྱིར་རོ། ། འཁྲུལ་པའི་རྣམ་པར་ཤེས་པ་དེ་ཟད་ནས་གྲོལ་བ་ཐོབ་པར་འདོད་དོ། ། རང་གི་མཚན་ཉིད་བསྟན་ཟིན་ཏོ། ། གསུམ་པ་བསྡུ་བའི་མཚན་ཉིད་ནི། ཀུན་ཏུ་རྟོག་པ་ལ་ངོ་བོ་ཉིད་གསུམ་བསྡུ་བའི་ཕྱིར་བཤད་དེ། ཀུན་ཏུ་རྟོག་པ་ཆོས་ཅན། ཀུན་ཏུ་བཏགས་པ་དང༌།
གཞན་དབང་དང༌། ཡོངས་སུ་གྲུབ་པ་ཉིད་ཀྱི་རྣམ་པར་གཞག་ཏུ་རུང་སྟེ། གཟུང་བ་དང་འཛིན་པ་གཉིས་ཀྱི་དོན་དུ་སྣང་བའི་ཕྱིར། ཡང་དག་པ་མིན་པའི་ཀུན་ཏུ་རྟོག་པ་ཡིན་ཏེ། གཟུང་འཛིན་གཉིས་པོ་མེད་པའི་བདག་ཉིད་ཡིན་པའི་ཕྱིར། དེས་ན་ཀུན་ཏུ་རྟོག་པ་ལ་ངོ་བོ་ཉིད་གསུམ་གྱི་རྣམ་གཞག་བཤད་དོ། ། བསྡུ་བའི་མཚན་ཉིད་བསྟན་ཟིན་ཏོ། ། བཞི་པ་ཐབས་ཀྱི་མཚན་ཉིད་བསྟན་པ་ནི། ཀུན་ཏུ་རྟོག་པ་དག་པ་ལ་འཇུག་པའི་ཐབས་བསྟན་པ་སྟེ། གཟུགས་སུ་སྣང་བའི་དམིགས་པ་འདི་ཉིད་བག་ཆགས་ཀྱི་དབང་གིས་རྣམ་པར་ཤེས་པ་ཉིད་ཀྱི་དོན་དུ་སྣང་པ་ཙམ་དུ་ཤེས་པ་ལ་བརྟེན་ནས་ཕྱི་རོལ་གྱི་དོན་མི་དམིགས་པའི་རྟོག་པ་རབ་ཏུ་སྐྱེ་སྟེ།
སྣང་བ་སེམས་ཙམ་དུ་རྟོགས་པས་དོན་དུ་འཛིན་པ་ལས་ལྡོག་པའི་ཕྱིར། གཟུང་བྱའི་དོན་མི་དམིགས་པར་ཤེས་པ་ལ་བརྟེན་ནས་སུ་འཛིན་པ་ཉིད་ཀྱང་མི་དམིགས་པའི་རྟོགས་པ་རབ་ཏུ་སྐྱེ་སྟེ། གཟུང་བ་མི་དམིགས་པས་འཛིན་པ་མི་དམིགས་པར་ཁོང་དུ་ཆུད་པར་འགྱུར་བའི་ཕྱིར། དམིགས་པར་བྱ་བའི་དོན་མེད་པ་དེའི་ཕྱིར་ན་དེ་ལ་དམིགས་པའི་བློ་ནི་མི་དམིགས་པའི་ངོ་བོ་ཉིད་དུ་གྲུབ་སྟེ། གཟུང་བ་མེད་ན་འཛིན་པ་མེད་པའི་ཕྱིར་རོ། ། གཟུང་བ་མེད་ན་དེ་ལ་དམིགས་པ་ཡང་མི་འབྱུང་བ་དེ་ལྟ་བས་ན། དམིགས་པའི་ཡུལ་དང་དེ་ལ་དམིགས་པ་གཉིས་ཀ་ཡང་མི་དམིགས་པའི་བདག་ཉིད་དུ་མཉམ་པར་ཤེས་པར་བྱའོ། ། ཐབས་ཀྱི་མཚན་ཉིད་བསྟན་ཟིན་ཏོ། ། ལྔ་པ་དབྱེ་བའི་མཚན་ཉིད་ལ། ཀུན་ཏུ་རྟོག་པའི་དབྱེ་བ་བསྟན་ཏེ།
ཡང་དག་པ་མ་ཡིན་པའི་ཀུན་ཏུ་རྟོག་པ་ལ་གཉིས་ཏེ། སེམས་དང་སེམས་ལས་བྱུང་བའོ། ། ཟག་པ་མེད་པའི་སེམས་དང་སེམས་ལས་བྱུང་བ་ཡང་འཛིན་ནམ་ཞེ་ན། ཁམས་གསུམ་པ་སྟེ། གཟུང་འཛིན་ཐ་དད་པའི་རྣམ་པ་ཅན་ཁོ་ནའོ། ། དབྱེ་བའི་མཚན་ཉིད་བསྟན་ཟིན་ཏོ། ། དྲུག་པ་རྣམ་གྲངས་ཀྱི་མཚན་ཉིད་ནི། སེམས་དང་སེམས་བྱུང་གཉིས་ཀུན་ཏུ་རྟོག་པའི་གྲངས་སུ་ཤེས་པའི་ཆེད་དུ་སྟོན་ཏེ། སེམས་དང་སེམས་ལས་བྱུང་བ་གང་ཡིན་ཞེ་ན། གཉིས་ཡོད་པ་དེ་ལ་རྣམ་པར་ཤེས་པའི་དོན་མཐོང་བ་ཙམ་མོ། །
སེམས་ལས་བྱུང་བ་ནི་དོན་དེ་ཡི་ཡུལ་ཅན་ཁྱད་པར་གྱི་འཛིན་སྟངས་ཅན་ནོ། ། དེ་ལ་སེམས་ནི་གཟུགས་ལ་དམིགས་ནས་གཟུགས་ཀྱི་རྣམ་པ་ཅན་དུ་སྐྱེ་བ་ཅན་ཡིན་གྱི་འཛིན་སྟངས་ཀྱི་ཁྱད་པར་བྱེ་བྲག་མེད་པས་དོན་ཙམ་མཐོང་བ་ཞེས་བཤད་དོ། ། སེམས་བྱུང་ལ་ནི་སེམས་ལས་ལྷག་པའི་ཁྱད་པར་གྱི་འཛིན་སྟངས་ལྷག་པོ་རེ་རེ་ཡོད་པའི་ཕྱིར་དེའི་ཁྱད་པར་ཞེས་སྨོས་སོ། ། འཛིན་སྟངས་ཀྱི་ཁྱད་པར་ཇི་ལྟ་བུ་ཞེ་ན། འདུ་ཤེས་ཀྱིས་མཚན་མར་འཛིན་པ་དང༌། ཚོར་བས་ཉམས་སུ་མྱོང་བའི་ཚུལ་གྱིས་རིག་པ་ལྟ་བུའོ། ། ཡུལ་ལ་སྤྱི་དང་ཁྱད་པར་གཉིས་སུ་ཕྱེ་ནས་སྤྱི་དང་བྱེ་བྲག་འཛིན་པ་ལ། སེམས་དང་སེམས་བྱུང་གི་ཁྱད་པར་འདོད་པ་ནི་དོན་མིན་ནོ། ། འདིའི་དགག་སྒྲུབ་རྒྱས་པ་ནི་སྡེ་བདུན་གྱི་རྒྱན་དུ་བསྟན་ཟིན་ཏོ། ། རྣམ་གྲངས་ཀྱི་མཚན་ཉིད་བཤད་ཟིན་ཏོ། །
བདུན་པ་འཇུག་པའི་མཚན་ཉིད་ནི། ཀུན་ཏུ་རྟོག་པ་དེ་ཉིད་རྒྱུ་དང་འབྲས་བུའི་དངོས་པོར་འཇུག་པའི་ཚུལ་སྟོན་ཏེ། འཇུག་པ་ལ་ཡང་རྣམ་པ་གཉིས་ཏེ། སྐད་ཅིག་རྒྱུད་མར་འཇུག་པ་དང༌། ཚེ་རབས་གཞན་དུ་འཇུག་པའོ། ། འདིར་དང་པོའི་དབང་དུ་བྱས་ནས་སྟོན་པ་ནི། གཅིག་ཀུན་གཞིའི་རྣམ་པར་ཤེས་པ་ནི་ཆོས་ཅན། རྐྱེན་གྱི་རྣམ་པར་ཤེས་པ་ཞེས་བྱ་སྟེ། རྣམ་པར་ཤེས་པ་གཞན་གྱི་རྒྱུ་ཡིན་པའི་ཕྱིར། གཉིས་པ་རྣམ་ཤེས་ཚོགས་བདུན་ནི་ཆོས་ཅན།
ཡུལ་ལ་ཉེ་བར་སྤྱོད་པ་ཅན་ཞེས་བྱ་སྟེ། གཟུགས་ལ་སོགས་པའི་ཡུལ་ལ་རྣམ་པ་གསལ་བའི་ཚུལ་གྱིས་ཉེ་བར་འཇུག་པའོ། ། ཚོར་བ་ནི་ཉེ་བར་སྤྱོད་པ་ཞེས་བྱ་སྟེ། ལས་ཀྱི་རྣམ་སྨིན་མྱོང་བའི་ངོ་བོ་ཡིན་པའི་ཕྱིར། འདུ་ཤེས་ནི་ཡོངས་སུ་གཅོད་པ་ཞེས་བྱ་སྟེ། མཚན་མར་འཛིན་པའི་ཚུལ་གྱིས་ཡུལ་གཅོད་པའི་ཕྱིར། སེམས་པ་དང༌། ཡིད་ལ་བྱེད་པ་ལ་སོགས་པའི་སེམས་བྱུང་གཞན་རྣམས་ཆོས་ཅན། རྣམ་པར་ཤེས་པ་དེའི་ངོ་བོ་ཡུལ་ལ་འཇུག་བྱེད་ཡིན་ཏེ། སེམས་ཡུལ་ལ་མངོན་པར་འདུ་བྱེད་པ་ཡིན་པའི་ཕྱིར།
འཇུག་པའི་མཚན་ཉིད་བསྟན་ཟིན་ཏོ། ། བརྒྱད་པ་ཀུན་ནས་ཉོན་མོངས་པའི་མཚན་ཉིད་ནི། གང་གིས་ཀུན་ནས་ཉོན་མོངས་པར་ཤེས་པའི་ཆེད་དུ་སྟོན་ཏེ། འདིར་རྟེན་འབྲེལ་ཡན་ལག་བཅུ་གཉིས་ལས། དང་པོ་མ་རིག་པས་འགྲོ་བ་ཉོན་མོངས་པར་བྱེད་ཅེས་བྱ་སྟེ། ཡང་དག་པའི་དོན་མཐོང་བ་ལ་སྒྲིབ་པར་བྱེད་པའི་ཕྱིར་རོ། ། འདུ་བྱེད་ཀྱིས་འགྲོ་བ་ཉོན་མོངས་པར་བྱེད་དེ། རྣམ་ཤེས་ལ་ཡང་སྲིད་ཀྱི་ས་བོན་འདེབས་པའི་ཕྱིར། རྣམ་ཤེས་ནི་འདིར་ཀུན་གཞི་ལ་གཟུང་ངོ༌། ། ལས་ཀྱི་བག་ཆགས་ཀྱིས་བསྒོས་པའི་ཀུན་གཞིའི་རྣམ་ཤེས་ཆོས་ཅན།
འགྲོ་བ་ཉོན་མོངས་པར་བྱེད་དེ། འགྲོ་བ་སྐྱེ་གནས་སུ་འཁྲིད་པར་བྱེད་པའི་ཕྱིར། མིང་གཟུགས་ཀྱིས་འགྲོ་བ་ཉོན་མོངས་པར་བྱེད་དེ། སྲིད་པའི་ལུས་ཀུན་ཏུ་འཛིན་པའི་ཕྱིར། སྐྱེ་མཆེད་དྲུག་གིས་འགྲོ་བ་ཉོན་མོངས་པར་བྱེད་དེ། མིང་གཟུགས་ཀྱི་གནས་སྐབས་རྫོགས་པར་བྱེད་པའི་ཕྱིར་རོ། ། རེག་པ་ཆོས་ཅན། འགྲོ་བ་ཉོན་མོངས་པར་བྱེད་དེ། ཡུལ་དང་དབང་པོ་རྣམ་ཤེས་གསུམ་འདུས་པ་ལ་བརྟེན་ནས་ཡུལ་འགྱུར་བ་ཡོངས་སུ་གཅོད་པའི་ཕྱིར། ཚོར་བས་འགྲོ་བ་ཉོན་མོངས་པར་བྱེད་དེ།
ལས་ཀྱི་རྣམ་སྨིན་བདེ་སྡུག་གི་ཆ་ལ་ཉེ་བར་སྤྱོད་པའི་ཕྱིར། སྲེད་པས་འགྲོ་བ་ཉོན་མོངས་པར་བྱེད་དེ། ཡང་སྲིད་ཀྱི་ས་བོན་གསོ་བར་བྱེད་པའི་སྒོ་ནས་ཡང་སྲིད་ཀྱི་སྐྱེ་བ་སྡུད་པར་བྱེད་པའི་ཕྱིར། ལེན་པས་འགྲོ་བ་ཉོན་མོངས་པར་བྱེད་དེ། ཡང་སྲིད་ལ་སྦྱོར་བར་བྱེད་པའི་ཕྱིར། སྲིད་པས་འགྲོ་བ་ཉོན་མོངས་པར་བྱེད་དེ། སྐྱེ་བ་གཞན་གྱིས་བར་མ་ཆོད་པར་ཕྱི་མ་དེ་ཉིད་ལ་ཡང་སྲིད་མངོན་དུ་བྱེད་པའི་ཕྱིར་རོ། ། སྐྱེ་བ་ཆོས་ཅན། འགྲོ་བ་ཉོན་མོངས་པར་བྱེད་དེ། རྒ་ཤི་ལ་སོགས་པའི་སྡུག་བསྔལ་ལ་སྦྱོར་བར་བྱེད་པའི་ཕྱིར་རོ། །
རྒ་ཤི་ཆོས་ཅན། འགྲོ་བ་ཉོན་མོངས་པར་བྱེད་དེ། ལས་ཀྱི་རྣམ་སྨིན་མངོན་དུ་གྱུར་པ་དེ་ཡིན་པའི་ཕྱིར་རོ། ། ཡན་ལག་བཅུ་གཉིས་པོ་ཉོན་མོངས་པའི་ཀུན་ནས་ཉོན་མོངས་པ་དང༌། ལས་ཀྱི་ཀུན་ནས་ཉོན་མོངས་པ་དང༌། སྐྱེ་བའི་ཀུན་ནས་ཉོན་མོངས་པ་གསུམ་དུ་འདུས་ཏེ། དེ་ལ་མ་རིག་པ་དང་སྲེད་པ་དང་ལེན་པ་རྣམ་པ་གསུམ་ནི་ཉོན་མོངས་པའི་ཀུན་ནས་ཉོན་མོངས་པའོ། ། འདུ་བྱེད་སྲིད་པ་རྣམ་པ་གཉིས་ཀྱང་ཀུན་ནས་ཉོན་མོངས་པ་ཡིན་ཏེ། ལས་ཀྱི་ཀུན་ནས་ཉོན་མོངས་པ་ཡིན་པའི་ཕྱིར། ཡན་ལག་ལྷག་མ་རྣམ་ཤེས་ལ་སོགས་པ་བདུན་པོ་ཆོས་ཅན།
ཀུན་ནས་ཉོན་མོངས་པ་ཡིན་ཏེ། ཚེའི་ཀུན་ནས་ཉོན་མོངས་པ་ཡིན་པའི་ཕྱིར་རོ། ། ཡང་ན་མ་རིག་པ་དང་སྲིད་ལེན་རྣམ་པ་གསུམ་པོ་རྒྱུའི་ཀུན་ནས་ཉོན་མོངས་པས་བསྡུས་པར་མ་ཟད་འདུ་བྱེད་དང་སྲིད་པ་གཉིས་ཀྱང་རྒྱུའི་ཀུན་ནས་ཉོན་མོངས་པའོ། ། འབྲས་བུའི་ཀུན་ནས་ཉོན་མོངས་པ་ནི། རྣམ་ཤེས་ལ་སོགས་པ་རྣམ་པ་བདུན་ནོ། ། ཉོན་མོངས་པ་གསུམ་པོ་ཐམས་ཅད་ཀྱི་རྩ་བ་ཀུན་ཏུ་རྟོག་པ་ཡིན་ཏེ། ཡང་དག་པ་མིན་པའི་ཀུན་ཏུ་རྟོག་པ་ལས་བྱུང་བའི་ཕྱིར། ཀུན་ནས་ཉོན་མོངས་པའི་མཚན་ཉིད་བསྟན་ཟིན་ཏོ། ། གཉིས་པ་རྣམ་པར་བྱང་བའི་མཚན་ཉིད་ལ་གཉིས་ཏེ། སྡོམ་ཚིག་གིས་མདོར་བསྟན།
སོ་སོར་རྒྱས་པར་བཤད་པའོ། ། དང་པོ་ནི། ཀུན་ནས་ཉོན་མོངས་པ་དང་བྲལ་བའི་སྟོང་པ་ཉིད་ཇི་ལྟ་བུ་ཞེ་ན། སྟོང་པ་ཉིད་ནི་མདོར་བསྡུ་ན། མཚན་ཉིད་ཀྱི་སྒོ་ནས་བཤད་པ་དང༌། རྣམ་གྲངས་དང༌། རྣམ་གྲངས་དེའི་དོན་དང༌། དབྱེ་བ་དང༌། སྒྲུབ་པར་བྱེད་པའི་རིགས་པའི་སྒོ་ནས་བཤད་པ་དག་སྟེ་དོན་རྣམ་པ་ལྔའི་སྒོ་ནས་ཤེས་པར་བྱའོ། ། གཉིས་པ་སོ་སོར་རྒྱས་པར་བཤད་པ་ལ་བཞི་སྟེ།
མཚན་ཉིད་ཀྱི་སྒོ་ནས་བཤད་པ་དང༌། རྣམ་གྲངས་ཀྱི་སྒོ་ནས་བཤད་པ་དང༌། དབྱེ་བའི་སྒོ་ནས་བཤད་པ་དང༌། སྒྲུབ་པའི་སྒོ་ནས་བཤད་པའོ། ། དང་པོ་ནི། གཟུང་འཛིན་གཉིས་ཀྱི་དངོས་པོ་མེད་པའི་དངོས་པོ་ནི་ཆོས་ཅན། སྟོང་པའི་མཚན་ཉིད་དོ། ། ཅིའི་ཕྱིར་ཞེ་ན། གཟུང་འཛིན་གཉིས་ཀྱིས་སྟོང་པའི་ཕྱིར་ཏེ། གཟུང་འཛིན་གཉིས་ཀྱི་དངོས་པོ་མེད་པའི་ངོ་བོ་ཡིན་པའི་ཕྱིར།
འདིར་དངོས་པོ་ཞེས་སྨོས་པ་ནི། སྟོང་པ་ཉིད་རི་བོང་གི་རྭ་ལྟར་མེད་པར་འཛིན་པ་དགག་པའི་དོན་ནོ། ། སྟོང་པ་ཉིད་དེའི་ཁྱད་པར་གྱི་ཆོས་བཞི་སྟེ། གཟུང་འཛིན་གཉིས་ཀྱི་ངོ་བོར་ཡོད་པ་ཡང་མིན་ཏེ། གཟུང་འཛིན་གཉིས་ཀྱིས་སྟོང་པའི་ཕྱིར་རོ། ། གཉིས་སྟོང་གི་ངོ་བོར་མེད་པའང་མིན་ཏེ། གལ་ཏེ་གཉིས་ཀྱིས་སྟོང་པ་མེད་ན་གཟུང་འཛིན་ཡོད་པར་འགྱུར་ཏེ། དགག་པ་བཀག་པ་སྒྲུབ་པ་ཡིན་པའི་ཕྱིར། གཟུང་འཛིན་གཉིས་ཀྱིས་སྟོང་པའི་སྟོང་ཉིད་ཆོས་ཅན། ཡང་དག་མིན་པའི་ཀུན་རྟོག་དང་ངོ་བོ་ཐ་དད་པའི་མཚན་ཉིད་མིན་ཏེ།
དེའི་ཆོས་ཉིད་ཀྱི་ཚུལ་དུ་གནས་པའི་ཕྱིར། དེ་དང་གཅིག་པའི་མཚན་ཉིད་ཀྱང་མིན་ཏེ། ཚུ་རོལ་མཐོང་བས་ཀུན་ཏུ་རྟོག་པ་མྱོང་བས་གྲུབ་ཀྱང་ཁྱོད་མ་གྲུབ་པའི་ཕྱིར། གཉིས་པ་རྣམ་གྲངས་ནི། སྟོང་པ་ཉིད་ནི་མདོར་བསྡུ་ན་མིང་གི་རྣམ་གྲངས་འདི་དག་གིས་བསྟན་ཏེ། གང་ཞེ་ན། དེ་བཞིན་ཉིད་དང༌། ཡང་དག་པའི་མཐའ་དང༌། མཚན་མ་མེད་པ་དང༌། དོན་དམ་པ་དང༌།
ཆོས་ཀྱི་དབྱིངས་སོ། ། འདི་དག་ནི་རྣམ་གྲངས་ཏེ། དོན་གཅིག་ལ་སྒྲ་ཐ་དད་པར་བྱས་སོ། ། རྣམ་གྲངས་ཀྱི་སྒྲའི་དོན་རྣམ་གྲངས་དང་གོ་རིམ་བཞིན་དུ་བསྟན་པ་ནི། གཟུང་འཛིན་གཉིས་ཀྱིས་སྟོང་པའི་སྟོང་ཉིད་ཆོས་ཅན། དེ་བཞིན་ཉིད་ཅེས་བྱ་སྟེ། སྔར་གྱི་གནས་སྐབས་ལས་གཞན་དུ་འགྱུར་བ་མིན་པའི་བདག་ཉིད་ཡིན་པའི་ཕྱིར། ཡང་དག་པའི་མཐའ་ཞེས་བྱ་སྟེ། དངོས་པོའི་གནས་ཚུལ་ཡིན་པས་ཕྱིན་ཅི་མ་ལོག་པ་ཡིན་པའི་ཕྱིར། མཚན་མ་མེད་པ་ཞེས་བྱ་སྟེ།
སྤྲོས་པའི་མཚན་མ་དེ་དག་དགག་པའི་ངོ་བོ་ཡིན་པའི་ཕྱིར། དོན་དམ་པ་ཞེས་བྱ་སྟེ། འཕགས་པའི་ཡེ་ཤེས་དམ་པའི་སྤྱོད་ཡུལ་ཡིན་པའི་ཕྱིར། ཆོས་ཀྱི་དབྱིངས་ཞེས་བྱ་སྟེ། འཕགས་པའི་ཆོས་རྣམས་ཀྱི་རྒྱུ་ཡིན་པའི་ཕྱིར་ཏེ། ཁྱོད་ལ་དམིགས་པས་འཕགས་པའི་ཆོས་རྣམས་འབྱུང་བའི་ཕྱིར། གསུམ་པ་དབྱེ་བའི་སྒོ་ནས་བཤད་པ་ནི། སྟོང་པ་ཉིད་གཉིས་སུ་དབྱེ། སྟོང་ཉིད་བཅུ་བཞིར་དབྱེ། སྟོང་ཉིད་ལྷག་མ་གཉིས་བཤད་པའོ། །
དང་པོ་ལ་གཉིས་ཏེ། དབྱེ་བ་དངོས་དང༌། རྩོད་པ་སྤོང་བའོ། ། དང་པོ་ནི། སྟོང་པ་ཉིད་དེ་ལ་ནི་དྲི་བཅས་དང་དྲི་མ་མེད་པ་གཉིས་སུ་དབྱེ་སྟེ། ཀུན་ནས་ཉོན་མོངས་པ་དང་བཅས་པ་དང༌། གཉེན་པོས་ཀུན་ནས་ཉོན་མོངས་པ་རྣམ་པར་དག་པའི་དབྱེ་བས་སོ། ། གཉིས་པ་ནི། སྔར་དྲི་མ་དང་བཅས་ན་ཕྱིས་དྲི་མ་མེད་པའི་གནས་སྐབས་ཇི་ལྟར་འཐོབ་ཅེ་ན། ཆུའི་ཁམས་དང་གསེར་དང་ནམ་མཁའ་རྣམས་རྙོག་མ་དང༌།
གཡའ་དང་སྤྲིན་དང་བཅས་ཀྱང་དེ་དག་གི་ངོ་བོར་མེད་པས་རྣམ་པར་དག་པར་འཇོག་པ་དེ་བཞིན་དུ་སེམས་ཀྱི་ཆོས་ཉིད་ཀྱང་དྲི་མའི་ངོ་བོར་མེད་པས་དྲི་མ་དང་འབྲལ་དུ་རུང་བས་རང་བཞིན་གྱིས་རྣམ་པར་དག་པའོ། ། དེ་བས་ན་གཉེན་པོ་དྲི་མ་དང་འབྲལ་བར་བྱེད་པས་ན་ཕྱིས་དྲི་མས་རྣམ་པར་དག་པ་འཐད་དོ། ། གཉིས་པ་ནི། མིག་སོགས་དབང་པོ་དྲུག་ཆོས་ཅན། ཟ་བ་ཞེས་བརྗོད་དེ། ཡུལ་ལ་ལོངས་སྤྱོད་པའི་ཕྱིར། ཟ་བ་ནང་གིས་བསྡུས་པས་ན་དེའི་དངོས་པོ་སྟོང་པ་ཉིད་ལ་ནང་སྟོང་པ་ཉིད་ཅེས་བརྗོད་དོ། ། གཟུགས་སྒྲ་སོགས་ཡུལ་རྣམས་ནི་ཆོས་ཅན། བཟའ་བ་ཞེས་བརྗོད་དེ། ལོངས་སྤྱད་བྱ་ཡིན་པའི་ཕྱིར།
བཟའ་བ་ཕྱི་ཡིས་བསྡུས་པས་ན་དེའི་སྟོང་པ་ཉིད་ལ་ཕྱི་སྟོང་པ་ཉིད་ཅེས་བྱའོ། ། ཟ་བ་དང་བཟའ་བ་དེའི་རྟེན་གྱི་ལུས་ཆོས་ཅན། ཕྱི་དང་ནང་ཞེས་བརྗོད་དེ། དབང་པོས་མ་བསྡུས་པའི་ཕྱིར་དང་སེམས་དང་རྒྱུད་ཀྱིས་བསྡུས་པའི་ཕྱིར། དེའི་སྟོང་པ་ཉིད་ལ་ཕྱི་ནང་གཉིས་ཀ་སྟོང་པ་ཉིད་ཅེས་བྱའོ། ། གནས་ཀྱི་གཞི་སྣོད་ཀྱི་འཇིག་རྟེན་ནི་ཆོས་ཅན། ཆེན་པོ་ཞེས་བརྗོད་དེ། རྒྱ་ཆེ་བའི་ཕྱིར། དེའི་སྟོང་པ་ཉིད་ལ་ཆེན་པོ་སྟོང་པ་ཉིད་ཅེས་བྱའོ། ། ཕྱི་ནང་གི་ཆོས་དེ་ཡང་བློ་གང་གིས་སྟོང་པ་ཉིད་དུ་མཐོང་བའི་བློ་ཆོས་ཅན།
སྟོང་པ་ཉིད་ཅེས་བྱ་སྟེ། སྟོང་པ་ཉིད་ཀྱི་ཡུལ་ཅན་ཡིན་པའི་ཕྱིར། འདི་ནི་ཡུལ་གྱི་མིང་གིས་ཡུལ་ཅན་ལ་བཏགས་པའོ། ། དེའི་སྟོང་པ་ཉིད་ལ་སྟོང་པ་ཉིད་སྟོང་པ་ཉིད་ཅེས་བྱའོ། ། སྟོང་པ་ཉིད་དོན་དམ་གྱི་ཚུལ་དུ་ཇི་ལྟར་མཐོང་བ་དེ་ཡང་ཆོས་ཅན། དོན་དམ་པ་ཞེས་བརྗོད་དེ། གང་གི་ཕྱིར་ན། ཡེ་ཤེས་ཀྱི་སྤྱོད་ཡུལ་སྟོང་པ་ཉིད་ལ་དམིགས་པའི་ཕྱིར། དེ་སྟོང་པ་ཉིད་ལ་དོན་དམ་པའི་སྒྲས་བརྗོད་ནས་དེའི་མིང་གིས་བཏགས་པའོ། ། དེའི་སྟོང་པ་ཉིད་ནི་དོན་དམ་པ་སྟོང་པ་ཉིད་དོ། །
བྱང་ཆུབ་སེམས་དཔའ་དགོས་པ་ཅིའི་ཕྱིར་སྟོང་པ་ཉིད་བསྒོམས་ནས་ལམ་སྒྲུབ་པར་བྱེད་ཅེ་ན། འདུས་བྱས་དང་འདུས་མ་བྱས་ཀྱི་སྟོང་པ་ཉིད་བསྒོམ་པའི་དོན་དུ་འདུས་བྱས་སྟོང་པ་ཉིད་དང་འདུས་མ་བྱས་སྟོང་པ་ཉིད་བསྟན་ཏོ། ། ཅིའི་ཕྱིར་གཉིས་པོ་སྒོམ་པར་བྱེད་ཅེ་ན། འདུས་བྱས་ཀྱི་དགེ་བ་དང་འདུས་མ་བྱས་ཀྱི་དགེ་བ་གཉིས་ཐོབ་པར་བྱ་བའི་ཕྱིར་ཏེ། སྟོང་ཉིད་གཉིས་པོ་བསྒོམས་པས་འདུས་བྱས་དང༌། འདུས་མ་བྱས་ལ་ཞེན་པ་དག་ནས་གཉིས་པོ་དྲི་མས་དག་པ་མངོན་དུ་འགྱུར་བའི་ཕྱིར། ཡང་ན་འདུས་བྱས་དང་འདུས་མ་བྱས་ཀྱི་དགེ་བ་གཉིས་ལ་ཞེན་པའི་དྲི་མ་དག་པ་ཐོབ་པར་བྱ་བའི་ཕྱིར་དུ་འདུས་བྱས་དང་འདུས་མ་བྱས་སྟོང་པ་ཉིད་བསྒོམ་པར་བྱ་བ་ཡིན་པའི་ཕྱིར་སྟོང་པ་ཉིད་གཉིས་པོ་རིམ་པ་བཞིན་དུ་བསྟན་ཏོ། ། འདུས་བྱས་ནི་ལམ་དང་འདུས་མ་བྱས་ནི་མྱང་འདས་སོ། ། སྲིད་ཞི་གཉིས་ཀྱི་མཐའ་ལས་འདས་པ་ནི་མཐའ་ལས་འདས་པ་སྟེ། དེའི་སྟོང་པ་ཉིད་ནི་མཐའ་ལས་འདས་པ་སྟོང་པ་ཉིད་དོ། །
འདི་ནི་རྟག་ཏུ་སེམས་ཅན་ལ་ཕན་པར་བྱ་བའི་ཕྱིར་བསྒོམ་པར་བྱའོ། ། འཁོར་བ་ནི་ཐོག་མ་དང་ཐ་མ་མེད་པ་སྟེ། དེའི་སྟོང་པ་ཉིད་ནི་ཐོག་མ་དང་ཐ་མ་མེད་པ་སྟོང་པ་ཉིད་དོ། ། འདི་ནི་སེམས་ཅན་གྱི་དོན་དུ་འཁོར་བ་ཡོངས་སུ་གཏང་བར་མི་བྱ་བའི་ཕྱིར་དུ་བསྒོམ་སྟེ། འཁོར་བ་སྟོང་པ་ཉིད་དུ་མ་རྟོགས་ན་འཁོར་བ་སྐྱོན་དུ་མཐོང་ནས་དོར་བར་འགྱུར་བའི་ཕྱིར། ལྷག་མེད་ཀྱི་དུས་སུའང་དགེ་བའི་རྩ་བ་མི་ཟད་པ་ནི་དོར་བ་མེད་པ་སྟེ། དེའི་སྟོང་པ་ཉིད་ནི་དོར་བ་མེད་པ་སྟོང་པ་ཉིད་དོ། ། འདི་ནི་ལྷག་མེད་ཀྱི་དུས་སུའང་དགེ་བའི་རྩ་བ་མི་ཟད་པར་བྱ་བའི་ཕྱིར་དུ་བསྒོམ་པར་བྱའོ། ། འདི་བསྒོམས་པས་དགེ་བའི་རྩ་བ་ལ་གཟུང་འཛིན་གྱི་དྲི་མ་དག་ནས་ཆོས་ཀྱི་སྐུ་ཐོབ་པས་དགེ་བའི་རྩ་བ་རྒྱུན་མི་འཆད་པའི་ཕྱིར་རོ། ། རང་བཞིན་དུ་གནས་པའི་རིགས་ནི་རང་བཞིན་ཡིན་ལ་དེའི་སྟོང་པ་ཉིད་ནི་རང་བཞིན་སྟོང་པ་ཉིད་དོ། །
འདི་ནི་སངས་རྒྱས་ཀྱི་རིགས་ཀྱང་རྣམ་པར་དག་པར་བྱ་བའི་ཕྱིར་དུ་བསྒོམ་པར་བྱ་བ་སྟེ། འདི་བསྒོམ་པས་རིགས་ལ་ཞེན་པའི་དྲི་མ་དག་པར་འགྱུར་བའི་ཕྱིར། མཚན་དང་དཔེ་བྱད་ནི་རང་གི་མཚན་ཉིད་ཡིན་ལ། དེའི་སྟོང་པ་ཉིད་ནི་རང་གི་མཚན་ཉིད་སྟོང་པ་ཉིད་དོ། ། འདི་ནི་མཚན་དང་དཔེ་བྱད་ཡོངས་སུ་དག་པ་ཐོབ་པར་བྱ་བའི་ཕྱིར་བསྒོམ་སྟེ། འདི་བསྒོམས་པས་མཚན་དང་དཔེ་བྱད་ལ་བདེན་འཛིན་ཡོངས་སུ་དག་པར་འགྱུར་བའི་ཕྱིར། སྟོབས་དང་མི་འཇིགས་པ་དང་མ་འདྲེས་པའི་ཆོས་ལ་སོགས་པ་ནི་ཆོས་ཐམས་ཅད་དེ། དེའི་སྟོང་པ་ཉིད་ནི་ཆོས་ཐམས་ཅད་སྟོང་པ་ཉིད་དོ། ། འདི་ནི་སངས་རྒྱས་ཀྱི་ཆོས་རྣམ་པར་དག་པར་བྱ་བའི་ཕྱིར་དུ་བསྒོམ་སྟེ། འདི་བསྒོམས་པས་སངས་རྒྱས་ཀྱི་ཆོས་རྣམས་ལ་ཞེན་པ་དག་ནས་སངས་རྒྱས་ཀྱི་ཆོས་དག་པ་ཐོབ་པར་འགྱུར་བའི་ཕྱིར།
ཇི་སྐད་བསྟན་པའི་འདུས་བྱས་དང་འདུས་མ་བྱས་ཀྱི་དགེ་བ་སོགས་ཀྱི་ཆེད་དུ་བྱང་ཆུབ་སེམས་དཔའ་སྟོང་པ་ཉིད་ལ་དམིགས་ནས་ལམ་བསྒྲུབ་པར་བྱེད་དོ། ། གསུམ་པ་སྟོང་ཉིད་ལྷག་མ་གཉིས་བཤད་པ་ནི། གང་ཟག་གི་བདག་དང་ཆོས་ཀྱི་བདག་གི་དངོས་པོ་མེད་པ་ནི་འདིར་དངོས་པོ་མེད་པ་སྟོང་པ་ཉིད་དོ། ། བདག་གཉིས་པོ་དེའི་དངོས་པོ་མེད་པའི་དངོས་པོ་ཡོད་པ་དེ་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཡིན་པས་སྔ་མ་ལས་སྟོང་པ་ཉིད་གཞན་དུ་བཤད་དོ། ། དེ་ལ་སྔ་མ་ནི་གང་ཟག་དང་ཆོས་ལ་སྒྲོ་འདོགས་པ་སེལ་བའི་ཕྱིར་དུ་སྨོས་ལ། ཐ་མ་ནི་སྟོང་པ་ཉིད་ལ་སྐུར་པ་འདེབས་པ་བསལ་བའི་ཕྱིར་དུ་སྨོས་སོ། ། བཞི་པ་སྒྲུབ་བྱེད་ཀྱི་སྒོ་ནས་བཤད་པ་ནི། གལ་ཏེ་རང་བཞིན་གྱིས་རྣམ་པར་དག་ན་ཇི་ལྟར་ཕྱིས་ཀུན་ནས་ཉོན་མོངས་པས་ཇི་ལྟར་རྣམ་པར་དག་པར་འགྱུར་ཞེ་ན། སྟོང་པ་ཉིད་དང་པོར་ཉོན་མོངས་པ་དང་བཅས་པར་མ་གྱུར་ན་ལུས་ཅན་ཐམས་ཅད་འབད་མེད་དུ་གྲོལ་བར་འགྱུར་ཏེ། དང་པོ་ནས་འཆིང་བྱེད་ཀྱི་ཉོན་མོངས་པ་མེད་པའི་ཕྱིར།
གལ་ཏེ་དང་པོར་ཉོན་མོངས་པ་དང་ལྡན་ན་ཕྱིས་ཇི་ལྟར་དག་པར་འགྱུར་ཞེ་ན། གལ་ཏེ་ཕྱིས་གཉེན་པོ་བསྒོམས་ཀྱང་ཉོན་མོངས་པ་དེ་རྣམ་པར་དག་པར་མ་གྱུར་ན་ཉོན་མོངས་པ་དང་བྲལ་བའི་དོན་དུ་ལམ་ལ་འབད་པ་འབྲས་བུ་མེད་པར་ཐལ་བར་འགྱུར་བའི་ཕྱིར་རོ། ། ཇི་ལྟར་རང་བཞིན་གྱིས་རྣམ་པར་དག་ཅིང་ཉོན་མོངས་པ་དང་བཅས་པའང་ཡིན་ཞེ་ན། སེམས་ཀྱི་སྟོང་པ་ཉིད་དེ་ནི་ཆོས་ཅན། ཉོན་མོངས་པའི་ངོ་བོ་མ་ཡིན་ཏེ། འོད་གསལ་བ་ཡིན་པའི་ཕྱིར། དེས་ན་རང་བཞིན་ནི་མ་དག་པའང་མིན་ནོ། ། ཉོན་མོངས་པ་མི་ལྡན་པ་ཡང་མིན་ཏེ། གློ་བུར་གྱི་ཉོན་མོངས་པ་དང་བཅས་པའི་ཕྱིར། དེས་ན་དྲི་མས་དག་པ་ཡང་མིན་ནོ། །
ཡང་ན་སེམས་ཀྱི་རང་བཞིན་སྟོང་ཉིད་དེ་ནི་ཆོས་ཅན། རང་བཞིན་གྱིས་མ་དག་པ་མིན་ཏེ། ཉོན་མོངས་པ་མ་ཡིན་པའི་ངོ་བོ་ཡིན་པའི་ཕྱིར་ཏེ། འོད་གསལ་བ་ཡིན་པའི་ཕྱིར། དེས་ན་དྲི་མས་དག་པ་ཡང་མིན་ཏེ། གློ་བུར་གྱི་ཉོན་མོངས་པ་དང་བཅས་པའི་ཕྱིར། གློ་བུར་གྱི་དོན་ནི་འབྲལ་རུང་ངོ༌། ། མཚན་ཉིད་ཀྱི་ལེའུར་བཅད་པ་སྟེ། ལེའུ་དང་པོའི་རྣམ་འགྲེལ་ལོ།། ༈ །།གཉིས་པ་སྒྲིབ་པ་བཤད་པ་ལ་གསུམ་སྟེ།
སྤྱིར་བསྟན་པ། སོ་སོར་བཤད་པ། དོན་བསྡུ་བའོ། ། དང་པོ་ནི། བྱང་ཆུབ་སེམས་དཔའི་རིགས་ཅན་གྱི་སྒྲིབ་པ་གཉིས་ཆོས་ཅན། ཁྱབ་པའི་སྒྲིབ་པ་ཞེས་བྱ་སྟེ། རང་གཞན་གྱི་དོན་མཐའ་དག་ལ་སྒྲིབ་པའི་ཕྱིར་རོ། ། ཉན་ཐོས་ཀྱི་རིགས་ཅན་གྱི་སྒྲིབ་པ་ཆོས་ཅན། ཉི་ཚེ་བའི་སྒྲིབ་པ་ཞེས་བྱ་སྟེ། བདག་གི་དོན་ཙམ་ལ་སྒྲིབ་པར་བྱེད་པའི་ཕྱིར།
རིགས་ཅན་གསུམ་ཀའི་ཉོན་མོངས་པ་ལྷག་པར་སྤྱོད་པའི་ཆགས་སོགས་ཆོས་ཅན། ལྷག་པའི་སྒྲིབ་པ་ཡིན་ཏེ། ཡུལ་ཅུང་ཟད་ཙམ་ལ་ཡང་ལྷག་པར་འབྱུང་བའི་སྒྲིབ་པ་ཡིན་པའི་ཕྱིར། ཡུལ་དང་ཆ་མཉམ་དུ་བྱུང་བའི་རིགས་ཅན་གསུམ་གྱི་ཉོན་མོངས་པ་ཆོས་ཅན། མཉམ་པའི་སྒྲིབ་པ་ཞེས་བྱ་སྟེ། ཡུལ་ཆེ་ཆུང་དང་རྗེས་སུ་མཐུན་པར་འཇུག་པའི་སྒྲིབ་པ་ཡིན་པའི་ཕྱིར། འཁོར་བའི་རྒྱུ་ཉེ་བར་ལེན་པ་དང༌། བསམ་པས་འཁོར་བ་སྤོང་བའི་སྒྲིབ་པ་གཉིས་ནི་ཆོས་ཅན། བྱང་སེམས་ཀྱི་ལམ་སྐྱེ་བའི་སྒྲིབ་པ་ཡིན་ཏེ། བྱང་སེམས་ཀྱི་ཤེས་རབ་དང་ཐབས་ཀྱི་མི་མཐུན་ཕྱོགས་སུ་གྱུར་པའི་ཕྱིར།
བྱང་སེམས་ཀྱི་ཤེས་རབ་ཀྱིས་འཁོར་བ་རང་བཞིན་མེད་པར་རྟོགས་ཤིང་ཐབས་སྙིང་རྗེས་སེམས་ཅན་མི་འདོར་བའི་ཕྱིར། དེ་ལ་དང་པོ་དང་ཐ་མ་གཉིས་ནི་བྱང་ཆུབ་སེམས་དཔའི་ལམ་གྱི་མི་མཐུན་ཕྱོགས་ཡིན་ཞིང༌། གཉིས་པ་ནི་ཉན་རང་གི་ལམ་གྱི་མི་མཐུན་ཕྱོགས་ཡིན་ལ། ལྷག་པ་དང་མཉམ་པ་གཉིས་ནི་ཐེག་པ་ཆེ་ཆུང་གཉིས་ཀྱི་སྒྲིབ་པ་ཐུན་མོང་བར་བསྟན་པ་ཡིན་ནོ། ། གཉིས་པ་སོ་སོར་བཤད་པ་ལ་གསུམ་སྟེ། ཉོན་མོངས་པའི་སྒྲིབ་པ། དགེ་བ་ལ་སོགས་པའི་སྒྲིབ་པ། ལམ་གྱི་སྒྲིབ་པའོ། ། དང་པོ་ལ་གཉིས་ཏེ། གང་གིས་སྒྲིབ་པའི་ཀུན་སྦྱོར་དང༌།
གང་ལ་བསྒྲིབ་པར་བྱ་བའི་ཡོན་ཏན་ནོ། ། དང་པོ་ནི། ཉོན་མོངས་པའི་སྒྲིབ་པ་དུ་ཡོད་ཅེ་ན། ཉོན་མོངས་པའི་མཚན་ཉིད་ཅན་གྱི་སྒྲིབ་པ་ནི། ཀུན་ཏུ་སྦྱོར་བའི་སྒྲིབ་པ་རྣམ་པ་དགུ་པོ་རྣམས་ལ་ངོས་བཟུང་བར་བྱ་བ་ཡིན་ནོ། ། དགུ་གང་ཞེ་ན། ཀུན་ཏུ་སྦྱོར་བའི་སྒྲིབ་པ་རྣམ་པ་དགུ་པོ་རྣམས་ཡིན་ཏེ། ཀུན་སྦྱོར་དགུ་ནི། ལྟ་མིན་ལྔ་དང༌། ལྟ་བ་དང༌།
མཆོག་ཏུ་འཛིན་པ་དང༌། ཕྲག་དོག་དང༌། སེར་སྣ་འོ། ། དགུ་པོ་འདི་དག་ལ་ཀུན་སྦྱོར་ཞེས་བྱ་སྟེ། སྡུག་བསྔལ་སྣ་ཚོགས་ལ་སྦྱོར་བར་བྱེད་པའི་ཕྱིར། འདི་ལྟར་ལྟ་བ་ནི་ལྟ་བ་གཞན་གསུམ་ཡིན་ལ། མཆོག་འཛིན་ནི། ཚུལ་ཁྲིམས་དང་བརྟུལ་ཞུགས་མཆོག་འཛིན་གཉིས་སོ། ། གཉིས་པ་ནི། ཉོན་མོངས་པ་དེ་དག་གིས་གང་ལ་སྒྲིབ་ཅེ་ན།
འདོད་ཆགས་ཀྱི་ཀུན་ཏུ་སྦྱོར་བས་ནི་འཁོར་བ་ལ་སྐྱོ་བ་སྐྱེ་བ་ལ་སྒྲིབ་སྟེ། འཁོར་བ་ལ་རྗེས་སུ་ཆགས་པའི་ཕྱིར། ཁོང་ཁྲོས་ནི་སེམས་བཏང་སྙོམས་སུ་གནས་པ་ལ་སྒྲིབ་སྟེ། སེམས་ཁོང་ནས་འཁྲུགས་པར་བྱེད་པའི་ཕྱིར་རོ། ། ལྷག་མ་བདུན་པོ་རྣམས་ཀྱིས་ནི་ཐུན་མོང་དུ་དེ་ཁོ་ན་ཉིད་མཐོང་བ་ལ་སྒྲིབ་པ་ཡིན་ནོ། ། སོ་སོའི་བྱེད་ལས་ནི། ང་རྒྱལ་གྱིས་ནི་འཇིག་ཚོགས་ལ་ལྟ་བའི་ཉེས་དམིགས་ཤེས་པ་ལ་སྒྲིབ་སྟེ། བདག་ཏུ་འཛིན་པའི་ཉེས་དམིགས་ཤེས་པ་ལ་སྒྲིབ་པའི་ཕྱིར། མ་རིག་པས་ནི་འཇིག་ལྟ་དེའི་གཞི་ཉེར་ལེན་གྱི་ཕུང་པོ་ལྔའི་གནས་ཚུལ་ཡོངས་སུ་ཤེས་པ་ལ་སྒྲིབ་སྟེ། རྟག་འཛིན་སོགས་ཕྱིན་ཅི་ལོག་སྐྱེད་པའི་ཕྱིར།
ལྟ་བའི་ཀུན་ཏུ་སྦྱོར་བས་ནི་འགོག་པའི་བདེན་པ་མངོན་དུ་བྱེད་པ་ལ་སྒྲིབ་སྟེ། འཇིག་ལྟ་དང་མཐར་འཛིན་གྱིས་འགོག་པ་ལ་སྐྲག་པ་དང་བདག་ཆད་ཀྱིས་དོགས་པའི་འཇིགས་པ་སྐྱེད་པའི་ཕྱིར་དང༌། ལོག་ལྟས་འགོག་པ་ལ་སྐུར་པ་འདེབས་པའི་ཕྱིར་རོ། ། མཆོག་ཏུ་འཛིན་པ་གཉིས་ཀྱིས་ནི་ལམ་གྱི་བདེན་པ་ལ་སྒྲིབ་སྟེ། ལམ་གྱི་མི་མཐུན་ཕྱོགས་ལ་མཆོག་ཏུ་འཛིན་པའི་ཕྱིར་རོ། ། ཐེ་ཚོམ་གྱིས་ནི་དཀོན་མཆོག་གི་ཡོན་ཏན་ཤེས་པ་ལ་སྒྲིབ་སྟེ། དཀོན་མཆོག་གི་ཡོན་ཏན་ལ་ཡིད་མི་ཆེས་པར་བྱེད་པའི་ཕྱིར་རོ། ། ཕྲག་དོག་གིས་ནི་རྙེད་པ་དང་བཀུར་སྟིའི་ཉེས་དམིགས་ཡོངས་སུ་ཤེས་པ་ལ་སྒྲིབ་སྟེ། རང་གི་རྙེད་བཀུར་ལ་ཆགས་ཤིང་གཞན་གྱི་ཕུན་སུམ་ཚོགས་པ་ལ་ཞེ་སྡང་བའི་ཕྱིར་རོ། ། སེར་སྣའི་ཀུན་ཏུ་སྦྱོར་བས་ནི་ཡོ་བྱད་ཡོངས་སུ་བསྙུངས་པའི་ཡོན་ཏན་ཡོངས་སུ་ཤེས་པ་ལ་སྒྲིབ་སྟེ།
ཡོ་བྱད་ལ་ལྷག་པར་ཞེན་པའི་ཕྱིར་རོ། ། དེ་ལ་རྗེས་སུ་ཆགས་པ་དང་ཁོང་ཁྲོའི་ཀུན་སྦྱོར་གཉིས་ཀྱིས་ནི་དེ་ཁོ་ན་ཉིད་རྟོགས་པའི་སྦྱོར་བ་ལ་འཇུག་པ་ལ་སྒྲིབ། ལྷག་མ་རྣམས་ཀྱིས་ནི་དེ་ཁོ་ན་ཉིད་རྟོགས་པ་ལ་ཞུགས་པ་ལ་སྒྲིབ་བོ། ། ཉོན་མོངས་པའི་སྒྲིབ་པ་བསྟན་ཟིན་ཏོ། ། གཉིས་པ་དགེ་བ་ལ་སོགས་པའི་སྒྲིབ་པ་བཤད་པ་ལ་གསུམ་སྟེ། སྒྲིབ་བྱེད་སུམ་ཅུ་བཤད་པ། བསྒྲིབ་བྱ་དགེ་སོགས་བཅུ་བཤད་པ། བསྒྲིབ་བྱ་གང་ལ་གང་གིས་སྒྲིབ་པ་བཤད་པའོ། ། དང་པོ་ནི། བསྒྲིབ་བྱ་དགེ་བ་ལ་སོགས་པ་བཅུ་ལ་སྒྲིབ་བྱེད་སྔ་མ་ལས་གཞན་དུ་འཆད་པ་ནི་ཞེས་པའམ།
ཉོན་མོངས་པའི་སྒྲིབ་པ་ལས་གཞན་དག་པ་ལ་སོགས་པ་བཅུ་ལ་སྒྲིབ་བྱེད་ཀྱི་སྒྲིབ་པ་ནི། སྦྱོར་བ་མེད་པ་ནི་བག་མེད་པ་དང་ལེ་ལོའི་དབང་གིས་དགེ་བ་ལ་མི་སྦྱོར་བའོ། ༡ ། སྐྱེ་མཆེད་མ་ཡིན་པ་ནི་བྱང་ཆུབ་ཐོབ་པའི་ཐབས་མ་ཡིན་པ་སྟེ་ཕྱི་རོལ་པའི་བསྟན་བཅོས་ལ་ཞེན་པའོ། ༢ ། ཚུལ་བཞིན་ཡིད་ལ་བྱེད་པའི་རྣལ་འབྱོར་མ་ཡིན་པས་བསྐྱེད་པ་གང་ཡིན་པ་ནི་ཉོན་མོངས་པ་སྤོང་བའི་ཐབས་མིན་པ་ལ་སྦྱོར་བའོ། ༣ ། དགེ་བའི་རྩ་བ་སྐྱེ་བ་མེད་པ་ནི་བྱང་ཆུབ་ལ་སྒྲིབ་པ་སྟེ་དགེ་བ་མེད་ན་བྱང་ཆུབ་མི་འཐོབ་པའི་ཕྱིར་རོ། ༡ ། ཡིད་ལ་མི་བྱེད་པ་ཡང་བྱང་ཆུབ་ཀྱི་སྒྲིབ་པ་སྟེ་ལེ་ལོས་དགེ་བའི་རྩ་བ་ཁྱད་པར་དུ་མི་འགྱུར་བའི་ཕྱིར་རོ།
༢ ། ཚོགས་ཡོངས་སུ་མ་རྫོགས་པ་ནི་ཚོགས་གཉིས་ཀྱི་རྒྱུ་ཚོགས་མ་ཚང་བའོ། ༣ ། རིགས་དང་མི་ལྡན་པ་ནི་ཐེག་པ་ཆེན་པོའི་རིགས་མེད་པའོ། ༡ ། དགེ་བའི་བཤེས་གཉེན་དང་མི་ལྡན་པ་ནི་རིགས་ཡོད་ཀྱང་ཐེག་ཆེན་གྱི་དགེ་བ་ལ་ཡོངས་སུ་འཇུག་བྱེད་མེད་པའོ། ༢ ། སེམས་ཡོངས་སུ་སྐྱོ་བ་ནི་དགེ་བའི་བཤེས་གཉེན་དང་ཕྲད་ཀྱང་ཐེག་ཆེན་གྱི་དཀའ་སྤྱད་ཀྱིས་སེམས་ཡོངས་སུ་སྐྱོ་བའོ། ༣ ། ཡང་ན་དགེ་བའི་རྩ་བ་ལ་བརྩོན་པའི་དཀའ་སྤྱད་ཀྱིས་ཡོངས་སུ་སྐྱོ་བའོ། །
སྒྲུབ་པ་དང་ཡང་མི་ལྡན་པ་ནི་ཕ་རོལ་ཏུ་ཕྱིན་པ་རྣམས་ལ་མི་འཇུག་པའོ། ༡ ། སྐྱེ་བོ་ངན་པ་དང་འགྲོགས་པ་ནི་བྱང་ཆུབ་སེམས་དཔའི་ཡོན་ཏན་མི་ཤེས་པ་དང་འགྲོགས་པའོ། ༢ ། སྡང་བ་དང་འགྲོགས་པ་ནི་བྱང་ཆུབ་སེམས་དཔའ་ལ་སྐྱོན་སྒྲོ་བཏགས་ནས་ཀླན་ཀ་ཚོལ་བ་དང་འགྲོགས་པའོ། ༣ ། དེ་ལྟ་ན་སྐྱེ་བོ་ངན་པ་དང་འགྲོགས་པ་དང༌། སྡང་བ་དང་འགྲོགས་པ་ཞེས་གཉིས་སུ་བཞག་གོ ། རང་གི་གནས་ངན་ལེན་གསུམ་ནི། ཉོན་མོངས་པ་དང་ལས་དང་རྣམ་སྨིན་གྱི་སྒྲིབ་པའོ།
༡ ། སྒྲིབ་པ་གསུམ་ལས་ལྷག་མ་གང་ཡང་རུང་བ་ཞིག་དང༌། ༢ ཐོས་བསམ་གྱི་ཤེས་རབ་ཡོངས་སུ་མ་སྨིན་པ་དང༌། ༣ རང་བཞིན་གྱིས་སམ་ལྷན་ཅིག་སྐྱེས་པའི་གནས་ངན་ལེན་ནི་སྒོམ་སྤོང་གི་ཉོན་མོངས་པའི་བག་ལ་ཉལ་ལོ། ༡ ། ལེ་ལོ་ནི་དགེ་བ་ལ་མི་སྤྲོ་བའོ། ༢ ། བག་མེད་ནི་ཟག་པ་དང་བཅས་པའི་ཆོས་ལ་སེམས་མི་བསྲུང་བའོ། ༣ ། སྲིད་པ་ལ་ཆགས་པ་ནི་ཕུང་པོ་ལྔ་ལ་ཞེན་པའོ།
༡ ། ལོངས་སྤྱོད་ལ་ཆགས་པ་ནི་གཟུགས་ལ་སོགས་པའི་ཡུལ་ལ་ཞེན་པའོ། ༢ ། སེམས་ཞུམ་པར་གྱུར་པ་ནི་དགེ་བའི་སྤྱོད་པ་རྒྱ་ཆེན་པོ་ལ་འཇུག་པར་མི་ནུས་པའོ། ༣ ། མ་དད་པ་ནི་ཐེག་པ་ཆེན་པོའི་ཚུལ་སེམས་ཡིད་མ་ཆེས་ཤིང་མ་དད་པའོ། ༡ ། མི་མོས་པ་ནི་ཟབ་པ་དང་རྒྱ་ཆེ་བའི་གསུང་རབ་ལ་ཕྱིན་ཅི་ལོག་ཏུ་འཛིན་པའོ། ༢ ། སྒྲ་ཇི་བཞིན་དུ་སྤྱོད་པ་ནི་མ་སྐྱེས་པ་དང་གཟོད་མ་ནས་ཞི་བ་སོགས་གསུངས་པ་ལ་སྒྲ་ཇི་བཞིན་དུ་རྟོག་པར་བྱེད་པ་སྟེ་དགོངས་པའི་དོན་མི་ཤེས་པའོ།
༣ ། དམ་ཆོས་ཆེས་ཆེར་མི་འཛིན་པ་ནི་ཆོས་གཅེས་སྤྲས་སུ་མི་འཛིན་པའོ། ༡ ། རྙེད་པ་ལ་གདུ་བ་ནི་རྙེད་པ་འབའ་ཞིག་གཙོ་བོར་བྱེད་པའོ། ༢ ། སྙིང་རྗེ་མེད་པ་ནི་ཆོས་འཆད་པའི་ཀུན་སློང་གི་བསམ་པ་མ་དག་པའོ། ༣ ། ཐོས་པས་ཕོངས་པ་ནི་ཆོས་སྤོང་བའི་ལས་བསག་པས་དམ་པའི་ཆོས་ཉན་པ་དང་བྲལ་བའོ། ༡ ། ཐོས་པ་ཉུང་བ་ནི་ཅུང་ཟད་ཐོས་ཀྱང་རྒྱ་ཆེན་པོ་འཛིན་པའི་ནུས་པ་མེད་པའོ།
༢ ། ཏིང་ངེ་འཛིན་ཡོངས་སུ་སྦྱོང་བ་མ་བྱས་པ་ནི་འདུན་པ་དང་བརྩོན་འགྲུས་སོགས་ཀྱི་རྐང་པས་སྦྱང་བ་མ་བྱས་པའོ། ༣ ། སྒྲིབ་པ་སུམ་ཅུ་བཤད་ཟིན་ཏོ། ། གཉིས་པ་བསྒྲིབ་བྱ་དགེ་སོགས་བཅུ་བཤད་པ་ནི། དགེ་བ་ནི་བྱང་ཆུབ་ཀྱི་རྒྱུར་གྱུར་པའི་དགེ་བ་ཇི་སྙེད་དོ། ༡ ། བྱང་ཆུབ་ནི་དོན་ཇི་ལྟ་བ་བཞིན་ཐུགས་སུ་ཆུད་པའོ། ༢ ། བྱང་ཆུབ་ཡང་དག་པར་འཛིན་པ་ནི་བྱང་ཆུབ་ཀྱི་རྒྱུར་སེམས་བསྐྱེད་པའོ།
༣ ། བློ་ལྡན་ནི་བྱང་ཆུབ་སེམས་དཔའ་སྟེ་དབང་པོ་རྣོ་བའི་ཕྱིར། ༤ འཁྲུལ་པ་མེད་པ་ནི་མཐོང་ལམ་སྟེ། བདེན་པ་མངོན་སུམ་དུ་མཐོང་བས་ཕྱིན་ཅི་མ་ལོག་པའི་བློ་སྐྱེས་པའི་ཕྱིར། ༥ སྒྲིབ་པ་མེད་པ་ནི་སྒོམ་ལམ་སྟེ། སྒྲིབ་པ་མཐའ་དག་གི་གཉེན་པོ་བྱེད་པའི་ཕྱིར་རོ། ། ཡང་ན་སྒྲིབ་པའི་ལྷག་མ་མེད་པ་ལ་སྦྱར་རོ། ༦ ། བསྔོ་བ་ནི་ཐབས་ལ་མཁས་པ་སྟེ། དགེ་བ་བྱང་ཆུབ་ཀྱི་རྒྱུར་སྒྱུར་བར་བྱེད་པའི་ཕྱིར་རོ།
༧ ། མི་སྐྲག་པ་ནི་ཟབ་པ་དང་རྒྱ་ཆེ་བའི་གསུང་རབ་ལ་མི་སྐྲག་པའོ། ༨ ། སེར་སྣ་མེད་པ་ནི་རྙེད་པ་དང་བཀུར་སྟི་ལ་མི་ལྟ་བར་དམ་པའི་ཆོས་སྟོན་པའོ། ༩ ། དབང་ནི་སངས་རྒྱས་ཏེ་དབང་བཅུ་ཡོངས་སུ་རྫོགས་པའི་ཕྱིར་རོ། ༡༠ ། དགེ་བ་ལ་སོགས་པ་ནས་དབང་པོ་ལ་ཐུག་པའི་བར་ཆོས་བཅུ་ནི་བསྒྲིབ་བྱའི་དགེ་སོགས་བཅུའོ། ། སྐབས་འདིར་སློབ་དཔོན་དབྱིག་གཉེན་གྱིས་སྒྲིབ་པ་བཅུ་པོ་འདི་ལ་བྱེད་རྒྱུ་དཔེ་དང་བཅས་པ་བསྟན་པ་ནི་འདི་ལྟར། སྐྱེ་བའི་བྱེད་རྒྱུ་ནི།
མིག་དབང་ལས་མིག་ཤེས་སྐྱེ་བ་ལྟ་བུའོ། ། གནས་པའི་བྱེད་རྒྱུ་ནི། ཟས་བཞིས་ལུས་གནས་པར་བྱེད་པ་ལྟ་བུའོ། ། རྟེན་པའི་བྱེད་རྒྱུ་ནི། བཅུད་ཀྱི་སེམས་ཅན་སྣོད་ཀྱི་འཇིག་རྟེན་ས་གཞི་ལ་བརྟེན་པ་ལྟ་བུའོ། ། གསལ་བའི་བྱེད་རྒྱུ་ནི། བསྟན་བྱ་གཟུགས་ལ་གསལ་བྱེད་མར་མེ་ལྟ་བུའོ། ། འགྱུར་བའི་བྱེད་རྒྱུ་ནི། བཙོ་སྲེག་བྱེད་པའི་མེ་ལྟ་བུའོ། ། འབྲལ་བའི་བྱེད་རྒྱུ་ནི།
རྩ་བརྔ་བ་ལ་ཟོར་བ་ལྟ་བུའོ། ། གཞན་དུ་སྒྱུར་བའི་བྱེད་རྒྱུ་ནི། གསེར་བཟོ་ཤེས་པའི་མགར་བས་གསེར་གདུ་བུ་ལ་སོགས་པའི་དངོས་པོར་བསྒྱུར་བ་ལྟ་བུའོ། ། ཡིད་ཆེས་པའི་བྱེད་རྒྱུ་ནི། དུ་བའི་རྟགས་ཀྱིས་མེ་ལྟ་བུའོ། ། གོ་བར་བྱེད་པའི་བྱེད་རྒྱུ་ནི། དམ་བཅའ་དང་གཏན་ཚིགས་ཀྱི་རྒྱུ་ལས་ངེས་པ་བསྐྱེད་པ་ལྟ་བུའོ། ། འཐོབ་པའི་བྱེད་རྒྱུ་ནི། ལམ་ལ་བརྟེན་ནས་མྱང་འདས་འཐོབ་པ་ལྟ་བུའོ། ། དེ་ལྟར་ཡང༌།
བྱེད་རྒྱུ་བཅུ་ནི་སྐྱེ་བ་དང༌། ། གནས་པ་རྟེན་དང་བསྟན་བྱ་དང༌། ། འགྱུར་དང་འབྲལ་དང་གཞན་དུ་དང༌། ། ཡིད་ཆེས་གོ་བྱེད་འཐོབ་རྣམས་ལ། ། མིག་དང་ཟས་ས་མར་མེ་དང༌། ། མེ་ལ་སོགས་པ་དེ་ཡི་དཔེ། ། ཟོར་བ་བཟོ་ཤེས་དུ་བ་དང༌། ། རྒྱུ་དང་ལམ་ལ་སོགས་པ་གཞན། ། ཞེས་གསུངས། གཞན་ཡང་དགེ་བ་སྐྱེ་བའི་བྱེད་རྒྱུ།
བྱང་ཆུབ་གནས་པའི་བྱེད་རྒྱུ་སོགས་སྒྲིབ་བྱ་བཅུ་དང༌། སྐྱེ་བ་ལ་སྒྲིབ་པ། གནས་པ་ལ་སྒྲིབ་པ་སོགས་སྒྲིབ་བྱེད་བཅུ་གོ་རིམ་བཞིན་སྦྱོར་ཚུལ་དང་བཅས་ཏེ་གསུངས་སོ། ། འདི་དག་གི་གོ་རིམ་ནི། ཐོག་མར་དགེ་བའི་རྩ་བ་ལ་ཞུགས་ནས། དེ་ནས་བྱང་ཆུབ་མཆོག་ཏུ་སེམས་བསྐྱེད་པ་ཡོངས་སུ་འཛིན་པར་བྱེད་དེ། དོན་གཉིས་ཕུན་སུམ་ཚོགས་པའི་གཞི་ཡིན་པའི་ཕྱིར། དེ་ནས་སེམས་བསྐྱེད་ཀྱི་དམ་བཅའ་མཐར་ཕྱིན་པའི་དོན་དུ་བྱང་ཆུབ་སེམས་དཔའི་བྱ་བ་སྦྱིན་པ་ལ་སོགས་པ་སྒྲུབ་བོ། ། དེ་ནས་སྦྱིན་སོགས་ཚོགས་གཉིས་ཀྱི་འབྲས་བུ་འཁྲུལ་པ་མེད་པའི་མཐོང་ལམ་བསྐྱེད་པར་བྱེད་དོ། ། དེ་ནས་སྒྲིབ་པ་ལྷག་མ་མེད་པའི་སྒོམ་ལམ་སྒོམ་མོ། །
དེ་ནས་གནས་སྐབས་དེ་དག་ཏུ་དགེ་བའི་རྩ་བ་ཆུད་མི་ཟ་བའི་དོན་དུ་དགེ་བ་བྱང་ཆུབ་ཏུ་བསྔོ་བར་བྱེད་དོ། ། དགེ་བ་བྱང་ཆུབ་ཏུ་བསྔོ་བ་ནི་ཟབ་པ་དང་རྒྱ་ཆེ་བའི་གསུང་རབ་ཐོས་པ་ལ་རག་ལས་པས་དེ་ལ་མི་སྐྲག་པར་འཇུག་གོ ། ཞུགས་ནས་སེམས་ཅན་ཡོངས་སུ་སྨིན་པའི་དོན་དུ་ཆོས་སྟོན་ཏོ། ། ཆོས་ཀྱིས་གདུལ་བྱ་ཡོངས་སུ་སྨིན་པར་བྱས་ནས། དབང་ཐོབ་པའི་སངས་རྒྱས་ཉིད་དུ་འགྱུར་བ་ཡིན་ནོ། ། བསྒྲིབ་བྱ་དགེ་སོགས་བཅུ་བཤད་ཟིན་ཏོ། ། གསུམ་པ་བསྒྲིབ་བྱ་གང་ལ་གང་གིས་སྒྲིབ་པ་བཤད་པ་ནི། དགེ་སོགས་གང་ལ་སྒྲིབ་བྱེད་དུ་ཞིག་གིས་སྒྲིབ་པར་བྱེད་ཅེ་ན། དགེ་བ་ལ་སོགས་པ་དེ་དག་གི་སྒྲིབ་པ་རྣམས་ནི་བཅུ་པོ་རེ་རེ་ལ་སྒྲིབ་བྱེད་གསུམ་གསུམ་ཡོད་པ་དག་ཏུ་ཤེས་པར་བྱའོ། ། དེ་ཡང་དགེ་བ་ལ་སྒྲིབ་པ་གསུམ་ནི།
སྦྱོར་བ་མེད་པ་དང༌། སྐྱེ་མཆེད་མིན་པ་ལ་སྦྱོར་བ་དང༌། ཚུལ་བཞིན་མིན་པ་ལ་སྦྱོར་བས་བསྐྱེད་པའོ། ། བྱང་ཆུབ་ཀྱི་སྒྲིབ་པ་གསུམ་ནི། དགེ་བའི་རྩ་བ་བསྐྱེད་པ་མེད་པ་དང༌། བསྐྱེད་ཀྱང་ཡིད་ལ་མི་བྱེད་པ་དང༌། ཚོགས་ཡོངས་སུ་མ་རྫོགས་པའོ། ། ཡང་དག་པར་འཛིན་པའི་སྒྲིབ་པ་གསུམ་ནི། རིགས་དང་མི་ལྡན་པ་དང༌། དགེ་བའི་བཤེས་གཉེན་དང་མི་ལྡན་པ་དང༌།
སེམས་ཡོངས་སུ་སྐྱོ་བའོ། ། བྱང་ཆུབ་སེམས་དཔའི་ཁོང་དུ་ཆུད་པ་ལ་སྒྲིབ་པ་གསུམ་ནི། སྒྲུབ་པ་དང་མི་ལྡན་པ་དང༌། སྐྱེ་བོ་ངན་པ་དང་འགྲོགས་པ་དང༌། སྐྱེ་བོ་སྡང་བ་དང་འགྲོགས་པའོ། ། འཁྲུལ་པ་མེད་པའི་སྒྲིབ་པ་གསུམ་ནི། ཕྱིན་ཅི་ལོག་གི་གནས་ངན་ལེན་གསུམ་དང༌། སྒྲིབ་པ་གསུམ་ལས་ལྷག་མ་གང་ཡང་རུང་བ་དང༌། ཤེས་རབ་ཡོངས་སུ་མ་སྨིན་པའོ། ། རང་གི་གནས་ངན་ལེན་གསུམ་ནི།
ཉོན་མོངས་པའི་སྒྲིབ་པ་དང༌། ལས་ཀྱི་སྒྲིབ་པ་དང༌། རྣམ་སྨིན་གྱི་སྒྲིབ་པ་གསུམ་མོ། ། སྒྲིབ་པ་མེད་པའི་སྒྲིབ་པ་གསུམ་ནི། རང་བཞིན་གྱི་གནས་ངན་ལེན་དང༌། ལེ་ལོ་དང༌། བག་མེད་པའོ། ། བསྔོ་བའི་སྒྲིབ་པ་གསུམ་ནི། སྲིད་པ་ལ་ཆགས་པ་དང༌། ལོངས་སྤྱོད་ལ་ཆགས་པ་དང༌།
སེམས་ཞུམ་པའོ། ། མི་སྐྲག་པའི་སྒྲིབ་པ་གསུམ་ནི། གང་ཟག་ལ་མ་དད་པ་དང༌། ཆོས་ལ་མ་མོས་པ་དང༌། དོན་ལ་སྒྲ་ཇི་བཞིན་དུ་སྤྱོད་པའོ། ། སེར་སྣ་མེད་པའི་སྒྲིབ་པ་གསུམ་ནི། ཆོས་ལ་ཆེས་ཆེར་མི་འཛིན་པ་དང༌། རྙེད་བཀུར་ལ་གདུ་བ་དང༌། སྙིང་རྗེ་མེད་པའོ། ། དབང་གི་སྒྲིབ་པ་གསུམ་ནི།
ཐོས་པས་ཕོངས་པ་དང༌། ཐོས་པ་ཉུང་བ་དང༌། ཏིང་ངེ་འཛིན་ལ་མ་སྦྱངས་པའོ། ། དགེ་བ་ལ་སོགས་པའི་སྒྲིབ་པ་བསྟན་ཟིན་ཏོ། ། གསུམ་པ་ལམ་གྱི་སྒྲིབ་པ་ལ་གཉིས་ཏེ། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། ། དང་པོ་ནི། བྱང་ཆུབ་ཀྱི་ཕྱོགས་དང་མཐུན་པའི་ཆོས་དང༌། ཕ་རོལ་ཏུ་ཕྱིན་པ་དང༌།
ས་རྣམས་ལ་སྒྲིབ་པ་དག་ནི་སྒྲིབ་པ་སྔ་མ་གཉིས་ལས་གཞན་པའི་སྒྲིབ་པ་ཡིན་ནོ། ། གཉིས་པ་ལ་གསུམ་སྟེ། བྱང་ཆུབ་ཀྱི་ཕྱོགས་ཀྱི་སྒྲིབ་པ་དང༌། ཕ་རོལ་ཏུ་ཕྱིན་པའི་སྒྲིབ་པ་དང༌། ས་རྣམས་ཀྱི་སྒྲིབ་པའོ། ། དང་པོ་ནི། དྲན་པ་ཉེར་གཞག་གི་སྒྲིབ་པ་ཆོས་ཅན། གཞི་ལ་མི་མཁས་པ་ཡིན་ཏེ། གཞི་ལུས་དང་ཚོར་བ་ལ་སོགས་པ་བཞི་ལ་ཕྱིན་ཅི་ལོག་ཏུ་འཛིན་པའི་ཕྱིར་ཏེ། ལུས་ལ་གཙང་བ་དང༌།
ཚོར་བ་ལ་བདེ་བ་དང༌། སེམས་ལ་བདག་དང༌། ཆོས་ལ་བདག་གིར་འཛིན་པའི་ཕྱིར། ལེ་ལོ་ཆོས་ཅན། ཡང་དག་པར་སྤོང་བའི་སྒྲིབ་པ་ཡིན་ཏེ། མི་དགེ་བ་སྐྱེས་པ་སྤོང་ཞིང་མ་སྐྱེས་པ་མི་བསྐྱེད་པ་དང༌། དགེ་བ་མ་སྐྱེས་པ་བསྐྱེད་པ་དང་སྐྱེས་པ་འཕེལ་བའི་མི་མཐུན་ཕྱོགས་ཡིན་པའི་ཕྱིར། འགལ་རྐྱེན་བྱིང་རྒོད་དང་མཐུན་རྐྱེན་འདུན་པ་མ་ཚང་བ་གཉིས་ཀྱིས་རྫུ་འཕྲུལ་གྱི་རྐང་པ་ལ་སྒྲིབ་སྟེ། རྒྱུ་ཏིང་ངེ་འཛིན་ཉམས་པར་བྱས་པས་འབྲས་བུ་རྫུ་འཕྲུལ་མི་ཐོབ་པའི་ཕྱིར། ཡང་ན་གྲོགས་འདུན་སོགས་བཞི་དང་གཉེན་པོ་སྤོང་བའི་འདུ་བྱེད་མ་ཚང་བ་གཉིས་ཀྱིས་རྫུ་འཕྲུལ་གྱི་རྐང་པ་ལ་སྒྲིབ་སྟེ།
འདི་གཉིས་ཀྱིས་ཏིང་ངེ་འཛིན་ལས་ཉམས་པས་འབྲས་བུ་རྫུ་འཕྲུལ་མི་ཐོབ་པའི་ཕྱིར་རོ། ། དད་པ་དང་བརྩོན་འགྲུས་ལ་སོགས་མི་བསྐྱེད་པ་སྟེ་དེ་ལ་མི་འཇུག་པ་ཆོས་ཅན། དབང་པོ་ལ་སྒྲིབ་སྟེ། ཐར་པ་ཆ་མཐུན་གྱི་དགེ་བའི་རྩ་བ་མི་སྐྱེད་པར་བྱེད་པའི་ཕྱིར་རོ། ། དད་པ་སོགས་ནུས་པ་ཉམས་ཆུང་བ་ཆོས་ཅན། སྟོབས་ལ་སྒྲིབ་སྟེ། མི་མཐུན་ཕྱོགས་ཟིལ་གྱིས་གནོན་པའི་ནུས་པ་ཉམ་ཆུང་བའི་ཕྱིར། འཇིག་ཚོགས་ལ་ལྟ་བ་ལ་སོགས་པའི་མཐོང་སྤང་རྣམས་ཆོས་ཅན། བྱང་ཆུབ་ཀྱི་ཡན་ལག་ལ་སྒྲིབ་སྟེ། བདེན་པ་མངོན་སུམ་དུ་མི་མཐོང་བར་བྱེད་པའི་ཕྱིར།
གནས་ངན་ལེན་གྱི་སྒྲིབ་པ་ཆོས་ཅན། འཕགས་ལམ་ཡན་ལག་ལ་སྒྲིབ་སྟེ། སྒོམ་ལམ་གྱི་མི་མཐུན་ཕྱོགས་སུ་གྱུར་པའི་ཕྱིར། སྐྱོན་ཆགས་པས་ཞེས་པ་ནི་སྒྲིབ་པ་ཀུན་གྱི་མཇུག་ཏུ་སྦྱར་རོ། ། བྱང་ཆུབ་ཀྱི་ཕྱོགས་ཀྱི་སྒྲིབ་པ་བསྟན་ཟིན་ཏོ། ། གཉིས་པ་ཕ་རོལ་ཏུ་ཕྱིན་པའི་སྒྲིབ་པ་ནི། སེར་སྣ་ཆོས་ཅན། སྦྱིན་པ་ལ་སྒྲིབ་པར་བྱེད་དེ། ཕྱུག་པོའི་གོ་འཕང་ཐོབ་པ་ལ་གེགས་བྱེད་པའི་ཕྱིར། ཚུལ་ཁྲིམས་འཆལ་བ་ཆོས་ཅན།
ཚུལ་ཁྲིམས་ཀྱི་ཕར་ཕྱིན་གྱི་སྒྲིབ་པ་ཞེས་བྱ་སྟེ། བདེ་འགྲོ་ཐོབ་པ་ལ་གེགས་བྱེད་པའི་ཕྱིར། ཁོང་ཁྲོ་ཆོས་ཅན། བཟོད་པའི་ཕར་ཕྱིན་གྱི་སྒྲིབ་པ་ཡིན་ཏེ། བཟོད་པའི་སྒོ་ནས་བསམ་པས་སེམས་ཅན་ཡོངས་སུ་མི་གཏོང་བ་ཐོབ་པ་ལ་གེགས་བྱེད་པའི་ཕྱིར། ལེ་ལོ་ཆོས་ཅན། བརྩོན་འགྲུས་ཀྱི་ཕར་ཕྱིན་གྱི་སྒྲིབ་པ་ཡིན་ཏེ། ཉེས་པ་འབྲི་ཞིང་ཡོན་ཏན་འཕེལ་བ་ལ་གེགས་བྱེད་པའི་ཕྱིར། རྣམ་གཡེང་ཆོས་ཅན། བསམ་གཏན་གྱི་ཕར་ཕྱིན་གྱི་སྒྲིབ་པ་ཞེས་བྱ་སྟེ།
རྫུ་འཕྲུལ་གྱིས་གདུལ་བྱ་བསྟན་པ་ལ་འཛུད་པའི་གེགས་བྱེད་པའི་ཕྱིར། ཤེས་རབ་འཆལ་བ་ཆོས་ཅན། ཤེས་རབ་ཀྱི་ཕར་ཕྱིན་གྱི་མི་མཐུན་ཕྱོགས་ཡིན་ཏེ། གདུལ་བྱ་གྲོལ་བར་བྱེད་པའི་གེགས་བྱེད་པའི་ཕྱིར། དགེ་བ་བྱང་ཆུབ་ཀྱི་ཐབས་དང་བྲལ་བ་ཆོས་ཅན། ཐབས་ཀྱི་ཕར་ཕྱིན་གྱི་མི་མཐུན་ཕྱོགས་ཡིན་ཏེ། དགེ་བ་མི་ཟད་པའི་གེགས་བྱེད་པའི་ཕྱིར། སྨོན་ལམ་ལ་མི་འཇུག་པ་ཆོས་ཅན། སྨོན་ལམ་གྱི་ཕར་ཕྱིན་གྱི་མི་མཐུན་ཕྱོགས་ཡིན་ཏེ། དགེ་བ་རྒྱུན་མི་འཆད་པའི་གེགས་བྱེད་པའི་ཕྱིར།
ཕར་ཕྱིན་གྱི་མི་མཐུན་ཕྱོགས་ཟིལ་གྱིས་གནོན་པ་ལ་ནུས་པ་མཐུ་ཆུང་བ་ཆོས་ཅན། སྟོབས་ཀྱི་ཕར་ཕྱིན་གྱི་སྒྲིབ་པ་ཡིན་ཏེ། དགེ་བའི་འབྲས་བུ་མཐའ་གཅིག་ཏུ་ངེས་པར་བྱེད་པ་ལ་གེགས་བྱེད་པའི་ཕྱིར་རོ། ། སྒྲ་ཇི་བཞིན་དུ་སྤྱོད་པ་སོགས་ཆོས་ཅན། ཡེ་ཤེས་ཀྱི་ཕར་ཕྱིན་གྱི་མི་མཐུན་ཕྱོགས་ཡིན་ཏེ། བདག་དང་གཞན་ཆོས་ཟབ་མོ་རྣམས་ལ་ལོངས་སྤྱོད་པ་དང་སེམས་ཅན་ཡོངས་སུ་སྨིན་པར་བྱེད་པ་ལ་གེགས་བྱེད་པའི་ཕྱིར། ཕ་རོལ་ཏུ་ཕྱིན་པའི་སྒྲིབ་པ་བསྟན་ཟིན་ཏོ། ། གསུམ་པ་སའི་སྒྲིབ་པ་བསྟན་པ་ནི། ཆོས་དབྱིངས་རང་བཞིན་རྣམ་དག་ལ་རིགས་མི་འདྲ་བའི་ཁྱད་པར་མེད་ཀྱང་རྗེས་ཐོབ་ཏུ་ངེས་པ་འདྲེན་པའི་ཚུལ་གྱི་བྱེ་བྲག་ལས་ས་བཅུར་རྣམ་པར་ཕྱེ་བའི་ཁྱད་པར་སྒྲིབ་པ་བཅུར་བཞག་གོ ། མཉམ་གཞག་ཏུ་ཆོས་ཉིད་རྟོགས་པས་རྗེས་ཐོབ་ཏུ་ངེས་པ་འདྲེན་ཚུལ་རྣམ་པར་གཞག་པ་ནི།
ས་དང་པོར་ཆོས་དབྱིངས་ལ་གོམས་པ་ཐོབ་ཚུལ་གྱི་ནུས་པས་རྗེས་ཐོབ་ཏུ་ཆོས་དབྱིངས་ཀུན་འགྲོའི་ཚུལ་དུ་རྟོགས་པས་མཉམ་གཞག་ནི་དེའི་དོན་དུའོ། ། ས་གཉིས་པར་ཆོས་དབྱིངས་སྒོམ་པ་ནི། རྗེས་ཐོབ་ཏུ་ཆོས་དབྱིངས་ཀྱི་རྟོགས་པ་གོང་ནས་གོང་དུ་མཆོག་ཏུ་འགྱུར་བའི་རྟེན་དུ་རྟོགས་པས་མཉམ་གཞག་ནི་དེའི་དོན་དུའོ། ། ས་གསུམ་པ་ལ་ཆོས་དབྱིངས་སྒོམ་པ་ནི། རྗེས་ཐོབ་ཏུ་ཆོས་དབྱིངས་རྟོགས་པའི་རྒྱུ་མཐུན་གསུང་རབ་ཐོས་པ་དོན་དུ་གཉེར་བྱའི་མཆོག་ཏུ་རྟོགས་པ་འབྱུང་བས་མཉམ་གཞག་ནི་དེའི་དོན་དུའོ། ། ས་བཞི་པ་ལ་ཆོས་དབྱིངས་སྒོམ་པ་ནི། རྗེས་ཐོབ་ཏུ་ཆོས་དབྱིངས་བདག་གི་བ་སོགས་གང་དུ་ཡང་ཡོངས་སུ་འཛིན་པ་མེད་པར་རྟོགས་པས་མཉམ་གཞག་ནི་དེའི་དོན་དུའོ། ། ས་ལྔ་པར་ཆོས་དབྱིངས་སྒོམ་པ་ནི། རྗེས་ཐོབ་ཏུ་བདག་གཞན་གྱི་རྒྱུད་རྣམས་ཀྱི་ཆོས་དབྱིངས་ཐ་དད་མེད་པར་རྟོགས་པས་ན་མཉམ་གཞག་ནི་དེའི་དོན་དུའོ། ། ས་དྲུག་པའི་རྗེས་ཐོབ་ཏུ་ཀུན་ནས་ཉོན་མོངས་པ་སྔར་ཡོད་རྣམ་པར་དག་པར་འགྱུར་བ་མིན་པར་རྟོགས་པས་ན་རྟོགས་པ་དེ་བསྐྱེད་པའི་དོན་ཅན་དུ་མཉམ་གཞག་ཏུ་ཆོས་ཉིད་སྒོམ་མོ། །
ས་བདུན་པ་ལ་རྗེས་ཐོབ་ཏུ་ཆོས་ཐམས་ཅད་ཀྱི་ཆོས་དབྱིངས་མཚན་མ་མེད་པའི་ཚུལ་དུ་ཐ་དད་མེད་པར་རྟོགས་པའི་དོན་དུ་མཉམ་གཞག་ཏུ་ཆོས་དབྱིངས་ལ་མཚན་མར་འཛིན་པའི་སྒྲོ་འདོགས་གཅོད་དོ། ། ས་བརྒྱད་པ་ལ་ནི། རྗེས་ཐོབ་ཏུ་ཆོས་དབྱིངས་འཕེལ་འགྲིབ་མེད་པར་རྟོགས་པའི་དོན་དུ་ཆོས་དབྱིངས་ལ་འཕེལ་འགྲིབ་མེད་པའི་ཚུལ་དུ་མཉམ་པར་གཞག་གོ ། ས་བརྒྱད་པ་ལ་ཆོས་དབྱིངས་འཕེལ་འགྲིབ་མེད་པའི་ཚུལ་དུ་རྟོགས་ཏེ། མཉམ་པར་གཞག་པ་ནི་ཆོས་ཅན། དབང་རྣམ་པ་བཞི་ཡི་གནས་ཞེས་བརྗོད་དེ། ཁྱོད་ལས་རྣམ་པར་མི་རྟོག་པ་དང༌། ཞིང་དང༌། ཡེ་ཤེས་དང༌། ལས་ལ་དབང་བ་བཞི་པོའི་ཡོན་ཏན་འཐོབ་པར་འགྱུར་བའི་ཕྱིར།
ཇི་ལྟར་འཐོབ་ཅེ་ན། ས་བརྒྱད་པ་ལ་རྣམ་པར་མི་རྟོག་པའི་ཡེ་ཤེས་ལ་དབང་བ་དང༌། ཞིང་ཡོངས་སུ་དག་པ་དབང་བ་འབྱུང་སྟེ། སྤྲོས་པའི་མཚན་མར་འཛིན་པ་མི་འབྱུང་བའི་ཕྱིར་དང༌། སངས་རྒྱས་ཀྱི་ཞིང་དང་འཁོར་གྱི་དཀྱིལ་འཁོར་རབ་ཏུ་སྟོན་པའི་མཐུ་བརྙེས་པའི་ཕྱིར། ས་དགུ་པ་ལ་ནི། མཉམ་གཞག་ཏུ་ཆོས་དབྱིངས་བསྒོམས་པས་ཡེ་ཤེས་ལ་དབང་བའི་ཡོན་ཏན་གྱི་གནས་སུ་རྟོགས་ཏེ། སོ་སོ་ཡང་དག་པ་རིག་པ་བཞི་ལ་དབང་ཐོབ་པའི་ཕྱིར། ས་བཅུ་པ་ལ་ནི། མཉམ་གཞག་ཏུ་ཆོས་དབྱིངས་བསྒོམས་པས་རྗེས་ཐོབ་ཏུ་ཕྲིན་ལས་འབྱུང་བའི་གནས་ཉིད་དུ་རྟོགས་ཏེ།
ཇི་ལྟར་བཞེད་པ་བཞིན་དུ་སེམས་ཅན་གྱི་དོན་མཛད་པའི་ཕྱིར་རོ། ། འདི་དག་ནི་མཉམ་གཞག་ཏུ་ཆོས་དབྱིངས་བསྒོམས་པས་རྗེས་ཐོབ་ཏུ་ངེས་པ་འདྲེན་ཚུལ་བཅུ་འབྱུང་བའི་ཕྱིར་རོ། ། མཉམ་གཞག་གི་ཆོས་དབྱིངས་ལ་གནས་སྐབས་དེ་དང་དེ་དག་ཏུ་རྟོགས་པ་དེའི་རྟེན་ཞེས་བརྗོད་དོ། ། སེམས་ཀྱི་ཆོས་ཉིད་ཀྱིས་རྟོགས་པའི་རྟེན་བྱེད་པ་ལ་རིགས་ཤེས་བརྗོད་པ་བཞིན་ནོ། ། ཡང་ན་མཉམ་གཞག་ཏུ་ཆོས་ཉིད་ལ་གོམས་པ་ཐོབ་ཚུལ་གྱི་བྱེ་བྲག་དེ་ཉིད་རྗེས་ཐོབ་ཏུ་ངེས་པ་དེ་དག་བསྐྱེད་པས་ན་དེའི་དོན་དུ་ཞེས་བརྗོད་དོ། ། དེས་ན་ཆོས་དབྱིངས་ལ་ཉོན་མོངས་པ་ཅན་མ་ཡིན་པའི་མ་རིག་པ་ལ་སོགས་པ་སྒྲིབ་པ་རྣམ་པ་བཅུ་འདི་དག་ས་བཅུ་རྣམས་ཀྱི་མི་མཐུན་ཕྱོགས་སོ། ། སྤོང་བྱེད་ཀྱི་གཉེན་པོ་ནི་ས་བཅུ་ཡིན་ནོ། ། གསུམ་པ་དོན་བསྡུ་བ་ནི། ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་གཉིས་པོ་དེར་ནི་སྒྲིབ་པ་ཐམས་ཅད་འདུས་པར་བསྟན་ཏོ། ། གཉིས་པོ་ལས་མ་གཏོགས་པའི་སྒྲིབ་པ་གཞན་མེད་པའི་ཕྱིར་རོ། །
གཉིས་པོ་དེར་ནི་སྒྲིབ་པ་ཐམས་ཅད་འདུས་ཏེ། གཉིས་པོ་དེ་ཟད་ནས་ནི་སྒྲིབ་པ་ཐམས་ཅད་ལས་གྲོལ་བར་འདོད་པའི་ཕྱིར་རོ། ། སྒྲིབ་པའི་ལེའུར་བཅད་པ་སྟེ། ལེའུ་གཉིས་པའི་བཤད་པའོ།། ༈ །།གསུམ་པ་དེ་ཁོ་ནི་ཉིད་བཤད་པ་ལ་གཉིས་ཏེ། ལུས་རྣམ་པར་གཞག་པ་དང༌། ཡན་ལག་རྒྱས་པར་བཤད་པའོ། ། དང་པོ་ནི། བདག་ཏུ་ལྟ་བ་བཅུའི་གཉེན་པོར་དེ་ཁོ་ན་ཉིད་རྣམ་པ་བཅུ་བཞག་གོ ། བཅུ་གང་ཞེ་ན།
རྩ་བའི་དེ་ཁོ་ན་ཉིད་དང༌། མཚན་ཉིད་ཀྱི་དེ་ཁོ་ན་ཉིད་དང༌། ཕྱིན་ཅི་མ་ལོག་པའི་དེ་ཁོ་ན་ཉིད་དང༌། འབྲས་བུ་དང་རྒྱུའི་དེ་ཁོ་ན་ཉིད་དང༌། རགས་པ་དང་ཕྲ་བའི་དེ་ཁོ་ན་ཉིད་དང༌། གྲགས་པའི་དེ་ཁོ་ན་ཉིད་དང༌། རྣམ་པར་དག་པའི་ཡུལ་གྱི་དེ་ཁོ་ན་ཉིད་དང༌། བསྡུ་བའི་དེ་ཁོ་ན་ཉིད་དང༌། དབྱེ་བའི་མཚན་ཉིད་ཀྱི་དེ་ཁོ་ན་ཉིད་དང༌། མཁས་པའི་དེ་ཁོ་ན་ཉིད་དེ་བཅུའོ། །
དེ་ཁོ་ན་ཉིད་ཅེས་པ་ནི། ཆོས་དེ་དང་དེ་དག་གི་ཇི་ལྟར་ཡིན་པའམ་གནས་པའི་ཚུལ་ལོ། ། གཉིས་པ་ཡན་ལག་རྒྱས་པར་བཤད་པ་ལ་བཅུ་ལས། དང་པོ་རྩ་བའི་དེ་ཁོ་ན་ཉིད་བཤད་པ་ནི། དེ་ལ་ངོ་བོ་ཉིད་གསུམ་ལ་རྩ་བའི་དེ་ཁོ་ན་ཉིད་ཅེས་བྱའོ། ། ཇི་ལྟར་རྩ་བ་ཞེས་བརྗོད་ཅེ་ན། ཐམས་ཅད་འདི་གསུམ་གྱིས་བསྡུས་པའི་ཕྱིར་རོ། ། ཅིའི་ཕྱིར་ངོ་བོ་ཉིད་ཅེས་བྱ་ཞེ་ན། ཆོས་དེ་དང་དེ་དག་གི་ཡིན་ཚུལ་ཡིན་པའི་ཕྱིར། ཅིའི་ཕྱིར་གསུམ་དུ་བསྟན་ཅེ་ན།
སྤང་བར་བྱ་བ་དང༌། ཤེས་པར་བྱ་བ་དང༌། མངོན་དུ་བྱ་བའི་དབང་དུ་བྱས་ནས་གསུམ་དུ་བསྟན་ཏོ། ། ཡང་ན་ཀུན་བཏགས་ནི་ཇི་ལྟར་བཏགས་པ་ལྟར་རྟག་ཏུ་མེད་པའི་ངོ་བོ་དང༌། གཞན་དབང་ནི་རྫས་སུ་གྲུབ་པའི་ངོ་བོ་ཉིད་དང༌། ཡོངས་གྲུབ་ནི་གཟུང་འཛིན་གཉིས་སུ་མེད་པའི་ངོ་བོ་ཉིད་དོ། ། ཅིའི་ཕྱིར་ངོ་བོ་ཉིད་གསུམ་དུ་བཞག་ཅེ་ན། ངོ་བོ་ཉིད་གསུམ་ལས། ཀུན་བཏགས་ནི་བྱིས་པས་བཏགས་པ་ལྟར་རྟག་ཏུ་མེད་པའི་ངོ་བོ་ཉིད་དང༌། གཞན་དབང་ནི་རྫས་སུ་ཡོད་ཀྱང་ཇི་ལྟར་སྣང་བའི་དེ་ཁོ་ན་ལྟར་མིན་པའི་ངོ་བོ་ཉིད་དང༌།
ཡོངས་གྲུབ་ནི་ངོ་བོ་ཡོད་པ་དང་གཟུང་འཛིན་གཉིས་སུ་མེད་པའི་དེ་ཁོ་ན་ཉིད་དེ། དེ་ལྟར་ན་ངོ་བོ་ཉིད་ནི་གསུམ་དུ་འདོད་དོ། ། རྩ་བའི་དེ་ཁོ་ན་ཉིད་བཤད་ཟིན་ཏོ། ། གཉིས་པ་མཚན་ཉིད་ཀྱི་དེ་ཁོ་ན་ཉིད་སྟོན་པ་ནི། ངོ་བོ་ཉིད་གསུམ་པོ་འདི་ལ་ཐོས་བསམ་གྱིས་ཆོས་གང་ཤེས་ནས་སྒྲོ་འདོགས་སྐུར་འདེབས་ཀྱི་ལྟ་བ་མི་འབྱུང་བ་དེ་ནི་ཀུན་བཏགས་ཀྱི་དེ་ཁོ་ནའི་མཚན་ཉིད་དོ། ། ཇི་ལྟར་སྒྲོ་འདོགས་སྐུར་འདེབས་མི་འབྱུང་ཞེ་ན། ཀུན་བཏགས་ཀྱི་མཚན་ཉིད་ཁོང་དུ་ཆུད་པ་འདི་ལ་ཆོས་དང་གང་ཟག་རྫས་སུ་ཡོད་པར་སྒྲོ་འདོགས་པ་དང༌། ཐ་སྙད་དུ་མེད་ཅེས་སྐུར་པ་འདེབས་པའི་ལྟ་བ་དག་མི་འབྱུང་བའི་ཕྱིར་རོ། ། ཐོས་བསམ་གྱིས་ཆོས་གང་ཤེས་ནས་སྒྲོ་འདོགས་བསྐུར་འདེབས་མི་བྱུང་བ་དེ་ནི་གཞན་དབང་གི་དེ་ཁོ་ནའི་མཚན་ཉིད་དོ། ། ཇི་ལྟར་ཤེས་པ་ལ་མི་འབྱུང་ཞེ་ན།
གཞན་དབང་ཤེས་པ་འདི་ལ་གཟུང་བ་དང་འཛིན་པ་དག་རྫས་སུ་ཡོད་པར་སྒྲོ་འདོགས་པ་དང༌། ཐ་སྙད་དུ་མེད་ཅེས་སྐུར་པ་འདེབས་པའི་ལྟ་བ་དག་མི་འབྱུང་བའི་ཕྱིར། ཐོས་བསམ་གྱིས་ཆོས་གང་ཤེས་ནས་སྒྲོ་འདོགས་སྐུར་འདེབས་མི་བྱུང་བ་དེ་ནི་ཡོངས་གྲུབ་ཀྱི་དེ་ཁོ་ན་ཉིད་ཀྱི་མཚན་ཉིད་དོ། ། ཇི་ལྟར་དེ་ཤེས་པས་སྒྲོ་འདོགས་སྐུར་འདེབས་མི་འབྱུང་ཞེ་ན། ཡོངས་གྲུབ་ཤེས་པ་འདི་ལ་གཟུང་བ་དང་འཛིན་པ་ཡོད་པར་སྒྲོ་འདོགས་པ་དང༌། སྟོང་པ་ཉིད་མེད་པར་སྐུར་པ་འདེབས་པའི་ལྟ་བ་དག་མི་འབྱུང་བའི་ཕྱིར་དང༌། ཡང་ན་ངོ་བོ་ཉིད་གསུམ་གྱི་ཆོས་གང་ཐོས་བསམ་གྱིས་ཤེས་ནས་སྒྲོ་འདོགས་སྐུར་འདེབས་ཀྱི་ལྟ་བ་མི་འབྱུང་བ་དེ་ནི་མཚན་ཉིད་ཀྱི་དེ་ཁོ་ན་ཉིད་ཅེས་བྱའོ། ། ཅིའི་ཕྱིར་ངོ་བོ་ཉིད་གསུམ་ཤེས་པར་སྒྲོ་འདོགས་སྐུར་འདེབས་མི་བྱུང་ཞེ་ན། ཀུན་བཏགས་ཀྱི་མཚན་ཉིད་ཤེས་པ་འདི་ལ་ཆོས་དང་གང་ཟག་རྫས་སུ་ཡོད་པར་སྒྲོ་འདོགས་པ་དང༌། ཐ་སྙད་དུ་མེད་ཅེས་སྐུར་པ་འདེབས་པའི་ལྟ་བ་དག་མི་འབྱུང་བའི་ཕྱིར་དང༌།
གཞན་དབང་གི་མཚན་ཉིད་ཤེས་པ་འདི་ལ་གཟུང་བ་དང་འཛིན་པ་རྫས་སུ་ཡོད་པར་སྒྲོ་འདོགས་པ་དང་མེད་ཅེས་སྐུར་པ་འདེབས་པའི་ལྟ་བ་དག་མི་འབྱུང་བའི་ཕྱིར་དང༌། ཡོངས་གྲུབ་ཤེས་པ་འདི་ལ་གཟུང་བ་དང་འཛིན་པ་དག་རྫས་སུ་ཡོད་པར་སྒྲོ་འདོགས་པ་དང༌། སྟོང་པ་ཉིད་ལ་མེད་པར་སྐུར་པ་འདེབས་པའི་ལྟ་བ་དག་མི་འབྱུང་བའི་ཕྱིར་རོ། ། གསུམ་པ་ཕྱིན་ཅི་མ་ལོག་པའི་དེ་ཁོ་ན་ཉིད་བསྟན་པ་ནི། རྟག་པ་དང༌། བདེ་བ་དང༌། བདག་དང༌། བདག་གིར་འཛིན་པའི་ཕྱིན་ཅི་ལོག་གི་གཉེན་པོར་བསྟན་ཏོ། ། གལ་ཏེ་རྩ་བའི་དེ་ཁོ་ནར་ཐམས་ཅད་འདུས་ན། ཕྱིན་ཅི་ལོག་གི་གཉེན་པོར་མི་རྟག་སོགས་ཇི་ལྟར་རྩ་བའི་དེ་ཁོ་ན་ལ་བཞག་ཅེ་ན་ཞེས་སམ།
ཡང་ན་ཇི་ལྟར་རྩ་བའི་དེ་ཁོ་ན་ལ་ཕྱིན་ཅི་ལོག་པའི་དེ་ཁོ་ན་རྣམ་པར་བཞག་ཅེ་ན། ཕྱིན་ཅི་ལོག་ནི་རྟག་པ་དང་བདེ་བར་འཛིན་པ་སོགས་ཡིན་ལ། ཕྱིན་ཅི་མ་ལོག་པ་ནི་རྟག་འཛིན་སོགས་ཀྱི་གཉེན་པོ་སྡུག་བསྔལ་བདེན་པའི་རྣམ་པ་མི་རྟག་སྡུག་བསྔལ་སྟོང་པ་བདག་མེད་དོ། ། དེ་རྩ་བའི་དེ་ཁོ་ན་ལ་བཞག་ཚུལ་ནི་མི་རྟག་པ་ནི་རྩ་བའི་དེ་ཁོ་ན་གསུམ་དང་གོ་རིམ་བཞིན་དུ་སྦྱར་རོ། ། ཀུན་བཏགས་ལ་མི་རྟག་པའི་སྒྲས་བརྗོད་དེ་རྫས་སུ་མེད་པའི་དོན་ཅན་ཡིན་པའི་ཕྱིར། རྟག་པ་ནི་དུས་ཐམས་ཅད་དུ་ཡོད་པ་ལ་བརྗོད་ལ། དེ་ལས་ལྡོག་པ་ནི་མི་རྟག་པ་ཡིན་པའི་ཕྱིར། ཀུན་བཏགས་ཆོས་ཅན། ཁྱོད་ལ་མི་རྟག་པའི་རྣམ་གཞག་བྱར་རུང་སྟེ། མི་རྟག་པའི་དོན་དང་ལྡན་པའི་ཕྱིར།
ཁྱོད་དུས་ཐམས་ཅད་དུ་རྫས་སུ་ཡོད་པ་རྟག་པའི་དོན་ལས་ལྡོག་པ་མེད་པའི་དོན་ཅན་ཡིན་པའི་ཕྱིར། གཞན་དབང་ཆོས་ཅན། མི་རྟག་པ་ཡིན་ཏེ། སྐྱེ་ཞིང་འཇིག་པའི་མཚན་ཉིད་ཅན་ཡིན་པའི་ཕྱིར། ཡོངས་གྲུབ་ཆོས་ཅན། མི་རྟག་པའི་ཐ་སྙད་འཇུག་པའི་རྒྱུ་ཡོད་དེ། སྔར་དྲི་བཅས་ལས་ཕྱིས་དྲི་མ་མེད་པར་གནས་གྱུར་པའི་དོན་ཅན་ཡིན་པའི་ཕྱིར། དེ་ལ་སྔ་མ་ནི་མི་རྟག་པའི་ཐ་སྙད་ཀྱི་དོན་ཡོད་པ་དང༌། བར་པ་ནི་མི་རྟག་པའི་ངོ་བོ་དང༌། ཕྱི་མ་ནི་མི་རྟག་པའི་གནས་སྐབས་དང་ལྡན་པའི་དབང་དུ་བྱས་སོ། །
རྩ་བའི་དེ་ཁོ་ན་གསུམ་ལ་རིམ་པ་བཞིན་དུ་དུཿཁའི་མཚན་ཉིད་གཞག་ཚུལ་ནི། ཀུན་བཏགས་ལ་སྡུག་བསྔལ་གྱི་མཚན་ཉིད་གཞག་ཏུ་རུང་སྟེ། ཀུན་བཏགས་ལ་དངོས་པོར་གཟུང་བས་སྡུག་བསྔལ་སྣ་ཚོགས་ལེན་པའི་ཕྱིར། གཞན་དབང་ནི་མཚན་ཉིད་ཀྱིས་སྡུག་བསྔལ་བ་ཡིན་ཏེ། སྡུག་བསྔལ་གསུམ་གྱི་ངོ་བོ་ཅན་ཡིན་པའི་ཕྱིར། ཡོངས་གྲུབ་ནི་འབྲེལ་པས་སྡུག་བསྔལ་བ་ཡིན་ཏེ། སྡུག་བསྔལ་ཆོས་ཅན་དུ་འབྲེལ་པས་སོ། ། འབྲེལ་པས་སྡུག་བསྔལ་ནི། སྔ་མ་གཉིས་ལས་གཞན་དུ་འདོད་པ་ཡིན་ནོ། ། རྩ་བའི་དེ་ཁོ་ན་ཉིད་གསུམ་དང་སྟོང་པའི་མཚན་ཉིད་གོ་རིམ་བཞིན་སྦྱར་བ་ནི།
ཀུན་བཏགས་ནི་དངོས་པོ་མེད་པས་སྟོང་པ་ཉིད་དང༌། གཞན་དབང་ནི་དངོས་པོ་མེད་པ་དེའི་ངོ་བོ་ཡིན་པས་སྟོང་པ་ཉིད་དང༌། ཡོངས་གྲུབ་ནི་རང་བཞིན་གྱིས་སྟོང་པར་འདོད་དོ། ། སྟོང་པ་ཉིད་ནི་གསུམ་སྟེ། དངོས་པོ་མེད་པའི་སྟོང་པ་ཉིད་དང༌། དངོས་པོ་མེད་པ་དེའི་དངོས་པོ་མ་ཡིན་པའི་སྟོང་པ་ཉིད་དང༌། རང་བཞིན་གྱིས་སྟོང་པ་ཉིད་དོ། ། རྩ་བའི་དེ་ཁོ་ན་ཉིད་གསུམ་དང་བདག་མེད་ཀྱི་མཚན་ཉིད་གོ་རིམ་བཞིན་དུ་སྦྱར་བ་ནི། ཀུན་བཏགས་ནི་མཚན་མ་མེད་པས་བདག་མེད་པ་དང༌། གཞན་དབང་ནི་ཀུན་བཏགས་དེ་དང་མི་མཐུན་པའི་མཚན་ཉིད་ཀྱིས་བདག་མེད་པ་དང༌།
ཡོངས་གྲུབ་ནི་རང་གི་མཚན་ཉིད་ཀྱིས་བདག་མེད་པ་སྟེ། བདག་མེད་གསུམ་དུ་བསྟན་པ་ཡིན་ནོ། ། བཞི་པ་འབྲས་བུ་དང་རྒྱུའི་དེ་ཁོ་ན་ཉིད་བདེན་པ་བཞི་ལ་སྦྱར་བ་ནི། དང་པོ་རྩ་བའི་དེ་ཁོ་ན་ལ་སྡུག་བསྔལ་རྣམ་པར་གཞག་པ་ནི། ངོ་བོ་ཉིད་གསུམ་ལ་སྡུག་བསྔལ་གྱི་བདེན་པ་རྣམ་པར་གཞག་ཏུ་རུང་བར་འདོད་དེ། ངོ་བོ་ཉིད་གསུམ་ལ་སྡུག་བསྔལ་གྱི་མཚན་ཉིད་གཞག་ཏུ་རུང་བ་དེའི་ཕྱིར། གཉིས་པ་དེ་ཁོ་ན་ཉིད་གསུམ་ཀུན་འབྱུང་གི་བདེན་པ་རྣམ་པར་གཞག་པ་ནི་བདག་མེད་ལ་གསུམ་དུ་ཕྱེ་བ་དེ་བཞིན་དུ་ཀུན་འབྱུང་ལ་ཡང་གསུམ་དུ་གཞག་སྟེ། བག་ཆགས་ཀྱི་ཀུན་འབྱུང་དང༌། ཀུན་ནས་འབྱུང་བའི་ཀུན་འབྱུང་དང༌། མ་བྲལ་བའི་ཀུན་འབྱུང་ངོ༌། །
ཀུན་བཏགས་ལ་བག་ཆགས་ཀྱི་ཀུན་འབྱུང་ཞེས་བཏགས་པའི་རྒྱུ་མཚན་ཡོད་དེ། ཀུན་བཏགས་ལ་མངོན་པར་ཞེན་པས་ཉོན་མོངས་པ་དང་རྣམ་རྟོག་གི་བག་ཆགས་འཇོག་པའི་ཕྱིར། གཞན་དབང་ལ་ཀུན་ནས་འབྱུང་བའི་ཀུན་འབྱུང་ཞེས་བརྗོད་དེ། ཟག་བཅས་ཀྱི་ཕུང་པོ་ཀུན་འབྱུང་བའི་ཕྱིར། ཡོངས་སུ་གྲུབ་པ་ཆོས་ཅན། མ་བྲལ་བའི་ཀུན་འབྱུང་ཡིན་ཏེ། དྲི་མ་དང་མ་བྲལ་བ་ཡིན་པའི་ཕྱིར། དཔེར་ན་ཀུན་འབྱུང་གི་དེ་བཞིན་ཉིད་བཞིན་ནོ། ། གསུམ་པ་རྩ་བའི་དེ་ཁོ་ན་ཉིད་ལ་འགོག་པའི་བདེན་པ་རྣམ་པར་གཞག་པ་ནི། ངོ་བོ་ཉིད་ཀྱིས་མི་སྐྱེ་བའི་འགོག་པ་དང༌།
གཟུང་འཛིན་གཉིས་མི་སྐྱེ་བའི་འགོག་པ་དང༌། དྲི་མ་ཞི་བའི་འགོག་པའོ། ། འདི་ལ་དགག་གཞི་དེ་བཞིན་ཉིད་དང་དྲི་མ་དང་བྲལ་བའི་ཆ་ནས་གཉིས་སུ་འདོད་དོ། ། དེ་ལ་ངོ་བོ་ཉིད་ཀྱིས་མི་སྐྱེ་བའི་འགོག་པ་ནི། ཀུན་བཏགས་ཏེ་ངོ་བོ་ཉིད་ཀྱིས་སྐྱེ་བ་མེད་པའི་ཕྱིར། གཟུང་འཛིན་མི་སྐྱེ་བའི་འགོག་པ་ནི་གཞན་དབང་སྟེ། གཟུང་འཛིན་གཉིས་ཀྱིས་སྟོང་པས་གཉིས་པོ་སྐྱེ་བ་མེད་པའི་ཕྱིར་རོ། ། དྲི་མ་ཞི་བ་ཉིད་ནི་ཡོངས་སུ་གྲུབ་པ་སྟེ། དེ་བཞིན་ཉིད་དང་སོ་སོར་བརྟགས་འགོག་ཡིན་པའི་ཕྱིར། བཞི་པ་རྩ་བའི་དེ་ཁོ་ན་ཉིད་ལ་ལམ་གྱི་བདེན་པ་རྣམ་པར་བཞག་པ་ནི།
ཀུན་བཏགས་ལ་ལམ་ཞེས་འདོགས་ཏེ། ལམ་གྱིས་ཡོངས་སུ་ཤེས་པར་བྱ་བ་ཡིན་པའི་ཕྱིར། འདི་ནི་ཡུལ་ཅན་གྱི་མིང་ཡུལ་ལ་བཏགས་པའོ། ། གཞན་དབང་ལ་ལམ་ཞེས་ཐ་སྙད་འདོགས་ཏེ། ལམ་གྱིས་སྤང་བར་བྱ་བ་ཡིན་པའི་ཕྱིར། འདི་ནི་གཉེན་པོ་ལ་བཏགས་པའོ། ། ཡོངས་སུ་གྲུབ་པ་ལ་ལམ་ཞེས་བཏགས་ཏེ། འགོག་བདེན་ལམ་གྱིས་ཐོབ་པར་བྱ་བ་དང་དེ་བཞིན་ཉིད་མངོན་དུ་བྱ་བ་ཡིན་པའི་ཕྱིར། དེས་ན་ངོ་བོ་ཉིད་གསུམ་ལ་ལམ་གྱི་བདེན་པའི་རྣམ་གཞག་ཡང་དག་པར་བཤད་དོ། ། ལྔ་པ་རགས་པ་དང་ཕྲ་བའི་དེ་ཁོ་ན་ཉིད་བཤད་པ་ལ་གཉིས་ཏེ།
རགས་པ་ཀུན་རྫོབ་ཀྱི་དབྱེ་བ་དང༌། ཕྲ་བ་དོན་དམ་གྱི་དབྱེ་བའོ། ། དང་པོ་ཀུན་རྫོབ་ལ་གསུམ་སྟེ། བཏགས་པའི་ཀུན་རྫོབ་དང༌། ཤེས་པའི་ཀུན་རྫོབ་དང༌། དེ་བཞིན་དུ་བརྗོད་པའི་ཀུན་རྫོབ་བོ། ། འདི་གསུམ་ལ་རགས་པ་ཞེས་རྣམ་པར་གཞག་པར་བྱ་བ་ཡིན་ཏེ། མཉམ་པར་མ་གཞག་པའི་ཤེས་པའི་ཡུལ་ཡིན་པའི་ཕྱིར། དེ་ལ་བཏགས་པའི་ཀུན་རྫོབ་ནི་ཀུན་བཏགས་སོ། ། ཤེས་པའི་ཀུན་རྫོབ་ནི་གཞན་དབང་ངོ༌། །
བརྗོད་པའི་ཀུན་རྫོབ་ནི་ཡོངས་གྲུབ་ལ་གཞག་སྟེ། ཆོས་ཉིད་ཀྱི་དོན་སྤྱི་ལ་བཟུང་ངོ༌། ། གཉིས་པ་ཕྲ་བ་དོན་དམ་པའི་དོན་དམ་ནི་ཡོངས་གྲུབ་གཅིག་པོ་ལ་གཞག་གི་གཞན་གཉིས་པོ་ལ་ནི་མིན་ནོ། ། དབྱེ་ན། དོན་དམ་རྣམ་པ་གསུམ་སྟེ། དོན་དོན་དམ་པ་དང༌། ཐོབ་པ་དོན་དམ་པ་དང༌། སྒྲུབ་པ་དོན་དམ་པ་སྟེ་རྣམ་པ་གསུམ་དུ་འདོད་དོ། ། དོན་དོན་དམ་པ་ནི་དེ་བཞིན་ཉིད་དེ། ཡེ་ཤེས་དམ་པའི་སྤྱོད་ཡུལ་ཡིན་པའི་ཕྱིར།
ཐོབ་པ་དོན་དམ་ནི་མྱ་ངན་ལས་འདས་པ་སྟེ། ཐོབ་པར་བྱ་བ་དམ་པ་ཡིན་པའི་ཕྱིར། སྒྲུབ་པ་དོན་དམ་པ་ནི་ལམ་སྟེ། ཐར་པ་སྒྲུབ་བྱེད་དམ་པ་ཡིན་པའི་ཕྱིར། ཡོངས་སུ་གྲུབ་པ་ལ་རྣམ་པ་གཉིས་ཏེ། འགྱུར་མེད་ཡོངས་གྲུབ་དང༌། ཕྱིན་ཅི་མ་ལོག་པའི་ཡོངས་གྲུབ་བོ། ། དྲུག་པ་གྲགས་པའི་དེ་ཁོ་ན་ཉིད་བཤད་པ་ནི། རྩ་བའི་དེ་ཁོ་ན་ཉིད་ཇི་ལྟར་གྲགས་པར་བཞག་ཅེ་ན། གྲགས་པ་ལ་རྣམ་པ་གཉིས་ཏེ།
འཇིག་རྟེན་གྱི་གྲགས་པ་དང༌། རིགས་པའི་གྲགས་པའོ། ། འཇིག་རྟེན་གྱི་གྲགས་པ་བཏགས་པའི་ངོ་བོ་ཉིད་གཅིག་གི་ཆ་ལས་རྣམ་པར་གཞག་སྟེ། བརྡའི་རྗེས་སུ་ཞུགས་པའི་བློས་འཇིག་རྟེན་ཐ་སྙད་རྣམ་པར་གཞག་པའོ། ། རིགས་པའི་གྲགས་པ་ནི་མངོན་སུམ་དང་ལུང་དང་རྗེས་སུ་དཔག་པ་གསུམ་གྱི་སྒོ་ནས་རྣམ་པར་གཞག་གོ ། མངོན་སུམ་དང་རྗེས་སུ་དཔག་པ་ནི་གཞན་དབང་ངོ༌། ། དེ་དག་གི་ཆོས་ཉིད་ནི་ཡོངས་སུ་གྲུབ་པས་བསྡུས་སོ། ། བདུན་པ་རྣམ་པར་དག་པའི་སྤྱོད་ཡུལ་གྱི་དེ་ཁོ་ན་ཉིད་བཤད་པ་ནི། རྣམ་པར་དག་པའི་སྤྱོད་ཡུལ་གྱི་དེ་ཁོ་ཉིད་ནི་རྣམ་པ་གཉིས་ཏེ། ཉོན་མོངས་པ་དག་པའི་ཡེ་ཤེས་དང༌།
ཤེས་བྱའི་སྒྲིབ་པ་དག་པའི་ཡེ་ཤེས་ཀྱི་སྤྱོད་ཡུལ་ལོ། ། སྤྱོད་ཡུལ་གཉིས་པོ་ནི་ཡོངས་སུ་གྲུབ་པ་གཅིག་པུ་ཁོ་ནར་བརྗོད་པར་བྱ་བ་ཡིན་ཏེ། དེ་ཉིད་ཁོ་ན་ཡེ་ཤེས་ཀྱི་སྤྱོད་ཡུལ་ཡིན་གྱི་གཞན་གཉིས་ནི་མིན་ནོ། ། བརྒྱད་པ་བསྡུ་བའི་དེ་ཁོ་ན་ཉིད་བཤད་པ་ནི། དངོས་པོ་ལྔ་རྩ་བའི་དེ་ཁོ་ན་ཉིད་དུ་འདུས་པའི་ཚུལ་སྟོན་ཏེ། དངོས་པོ་ལྔ་ལས། རྒྱུ་དང་རྣམ་པར་རྟོག་པ་དང་མིང་དང་གསུམ་ནི་ཀུན་བཏགས་དང་གཞན་དབང་རྣམ་པ་གཉིས་སུ་འདུས་ཏེ། རྒྱུ་དང་རྣམ་པར་རྟོག་པ་གཉིས་གཞན་དབང་དང༌། མིང་ཀུན་བཏགས་སུ་འདུས་པའི་ཕྱིར། ཡང་དག་པའི་ཡེ་ཤེས་དང་གཞན་ལས་རབ་ཏུ་གྱུར་པའི་དེ་བཞིན་ཉིད་གཉིས་ནི་ཡོངས་སུ་གྲུབ་པ་གཅིག་པུ་ཁོ་ནས་བསྡུས་པ་ཡིན་ནོ། །
དགུ་པ་དབྱེ་བའི་དེ་ཁོ་ཉིད་སྟོན་པ་ནི། བདུན་ཏེ། འཇུག་པ་དང༌། མཚན་ཉིད་དང༌། རྣམ་པར་རིག་པ་དང༌། གནས་པ་དང༌། ལོག་པར་སྒྲུབ་པ་དང༌། རྣམ་པར་དག་པ་དང༌། ཡང་དག་པར་སྒྲུབ་པའི་དེ་ཁོ་ནའོ། ། འདི་ནི་དགོངས་པ་ངེས་འགྲེལ་ལས་བཤད་དོ། །
དེ་ལ་འཇུག་པའི་དེ་ཁོ་ན་ནི། ཀུན་བཏགས་དང་གཞན་དབང་རྣམ་པ་གཉིས་སུ་འདུས་སོ། ། གནས་པ་དང་ངན་པར་ཞུགས་པ་གཉིས་ནི། གཞན་དབང་དང་ཀུན་བཏགས་གཉིས་སུ་འདུས་ཏེ། རྒྱུ་རྐྱེན་གྱིས་རབ་ཏུ་ཕྱེ་བའི་ཕྱིར་དང༌། ཀུན་ཏུ་རྟོག་པའི་ཡུལ་ཡིན་པའི་ཕྱིར། མཚན་ཉིད་དང་རྣམ་པར་རིག་པ་དང་རྣམ་པར་དག་པ་དང་ཡང་དག་པར་སྒྲུབ་པའི་དེ་ཁོ་ན་བཞི་པོ་ནི་ཡོངས་གྲུབ་གཅིག་པུར་འདུས་ཏེ། མཚན་ཉིད་ཀྱི་དེ་ཁོ་ན་ཉིད་དང་རྣམ་པར་དག་པའི་དེ་ཁོ་ན་ཉིད་གཉིས་ནི། འགྱུར་མེད་ཡོངས་གྲུབ་ཏུ་འདུས་ལ། ལྷག་མ་གཉིས་ཕྱིན་ཅི་མ་ལོག་པའི་ཡོངས་གྲུབ་ཏུ་འདུས་པའི་ཕྱིར།
བཅུ་པ་མཁས་པའི་དེ་ཁོ་ན་ཉིད་སྟོན་པ་ལ་གསུམ་སྟེ། སྤང་བྱ་བདག་ལྟ་བཤད་པ། གཉེན་པོ་ངོ་བོ་ཉིད་གསུམ་དུ་བསྡུ་བ། བསྡུ་བྱ་ལ་མཁས་པ་བཤད་པའོ། ། དང་པོ་ནི། ཕུང་པོ་ལ་མཁས་པའི་སྤང་བྱ་བདག་ལྟ་ནི། ཕུང་པོ་ལ་གཅིག་པུར་འཛིན་པའོ། ཁམས་ལ་མཁས་པའི་སྤང་བྱ་བདག་ལྟ་ནི། མིག་སོགས་ལ་བདག་ཏུ་བཟུང་ནས་རྒྱུར་འཛིན་པའོ། ། སྐྱེ་མཆེད་ལ་མཁས་པའི་སྤང་བྱ་བདག་ལྟ་ནི།
སྐྱེ་མཆེད་ལ་ཟ་བ་པོར་འཛིན་པའོ། ། རྟེན་འབྲེལ་ལ་མཁས་པའི་སྤང་བྱ་བདག་ལྟ་ནི། བདག་ལེགས་ཉེས་ཐམས་ཅད་བྱེད་པ་པོར་འཛིན་པའོ། ། གནས་དང་གནས་མ་ཡིན་པ་ལ་མཁས་པའི་སྤང་བྱ་བདག་ལྟ་ནི། བདག་དབང་སྒྱུར་བྱེད་དུ་འཛིན་པའོ། ། དབང་པོ་ལ་མཁས་པའི་སྤང་བྱ་བདག་ལྟ་ནི། བདག་བདག་པོའི་དོན་དུ་འཛིན་པའོ། ། དུས་ལ་མཁས་པའི་སྤང་བྱ་བདག་ལྟ་ནི། བདག་རྟག་པར་འཛིན་པའོ། ། བདེན་པ་ལ་མཁས་པའི་སྤང་བྱ་བདག་ལྟ་ནི།
བདག་ཀུན་ནས་ཉོན་མོངས་པ་དང་རྣམ་པར་དག་པའི་གནས་སུ་འཛིན་པའོ། ། ཐེག་པ་ལ་མཁས་པའི་སྤང་བྱ་བདག་ལྟ་ནི། བདག་རྣལ་འབྱོར་ཅན་དུ་འཛིན་པའོ། ། འདུས་བྱས་དང་འདུས་མ་བྱས་ལ་མཁས་པའི་སྤང་བྱ་བདག་ལྟ་ནི། བདག་སྔར་མ་གྲོལ་བ་ལས་ཕྱིས་གྲོལ་བར་འཛིན་པའོ། ། ཡུལ་བཅུ་པོ་འདི་དག་ལ་བདག་གི་བྱེད་པར་ལྟ་བ་སྤང་བྱ་བདག་ལྟའོ། ། གཉིས་པ་གཉེན་པོ་ངོ་བོ་ཉིད་གསུམ་དུ་བསྡུ་བ་ནི། ཕུང་པོ་ལྔའི་གཟུགས་ཀྱི་ཕུང་པོ་ལ་གསུམ་སྟེ། ཀུན་ཏུ་རྟོག་པས་ཀུན་བཏགས་པའི་གཟུགས་དང༌། རྣམ་པར་རྟོག་པར་རྣམ་པར་བཏགས་པའི་དོན་གྱི་གཟུགས་དང༌།
ཆོས་ཉིད་དོན་གྱི་གཟུགས་ཏེ། ངོ་བོ་ཉིད་གསུམ་པོ་དེ་དང་དེར་གཟུགས་ཀྱི་ཕུང་པོ་འདུས་པ་དེ་བཞིན་དུ། ཕུང་པོ་ལྷག་མ་དང༌། ཁམས་དང༌། སྐྱེ་མཆེད་སོགས་ཀྱང་རིག་པར་བྱའོ། ། གསུམ་པ་གང་ལ་མཁས་པའི་ཡུལ་བཤད་པ་ནི། ཕུང་ཁམས་སྐྱེ་མཆེད་བཤད། རྟེན་ཅིང་འབྲེལ་འབྱུང་བཤད། གནས་དང་གནས་མིན་པ་བཤད། དབང་པོ་དང་དུས་གསུམ་བཤད།
འཕགས་པའི་བདེན་པ་བཤད། ཐེག་པ་གསུམ་བཤད། འདུས་བྱས་དང་འདུས་མ་བྱས་བཤད་པའོ། ། དེ་ལ་ཐོག་མར་ཕུང་པོའི་དོན་བཤད་པ་ནི། དོན་གསུམ་སྟེ། དུ་མ་འདུས་པ་ཉིད་ཀྱི་དོན། ཐམས་ཅད་བསྡུས་པའི་དོན། ཡོངས་སུ་ཕྱེ་བའི་དོན་ནོ། ། དང་པོ་ནི། གཟུགས་དུ་མ་འདུས་པ་ལ་གཟུགས་ཀྱི་ཕུང་པོའི་དོན་དུ་བཤད་པ་ཡིན་ལ།
གཉིས་པ་ནི། གཟུགས་ཐམས་ཅད་ཕྱོགས་གཅིག་ཏུ་བསྡུས་པ་ལ་གཟུགས་ཀྱི་ཕུང་པོའི་དོན་དུ་བཤད་པ་དང༌། གསུམ་པ་ནི། གཟུགས་དང་ཚོར་བ་སོགས་སོ་སོར་རྣམ་པར་ཕྱེ་ནས་ཐ་དད་དུ་ཕུང་པོ་རེ་རེར་རྣམ་པར་འཇོག་པའོ། ། ཁམས་བཤད་པ་ནི། འཛིན་པའི་ས་བོན་གྱི་དོན་ནི་མིག་ལ་སོགས་པའི་ཁམས་ཀྱི་དོན་དུ་འདོད་དོ། ། གཟུང་བའི་ས་བོན་གྱི་དོན་ནི་གཟུགས་སོགས་ཡུལ་གྱི་ཁམས་ཀྱི་དོན་དུ་འདོད་དོ། ། གཟུགས་སོགས་དེ་དག་འཛིན་པར་བྱེད་པའི་ས་བོན་གྱི་དོན་ནི་མིག་གི་རྣམ་ཤེས་སོགས་ཀྱི་དོན་ནོ། ། འདི་དག་ནི་སྐྱེ་མཆེད་ལས་གཞན་ཁམས་ཀྱི་དོན་དུ་འདོད་དོ། ། མིག་སོགས་ནང་གི་དབང་པོ་དྲུག་པོ་ཆོས་ཅན།
སྐྱེ་མཆེད་ཅེས་བྱ་སྟེ། ཉེ་བར་སྤྱོད་པ་ཚོར་བ་འབྱུང་བའི་སྒོ་ཡིན་པའི་ཕྱིར། གཟུགས་སོགས་ཡུལ་དྲུག་ཆོས་ཅན། སྐྱེ་མཆེད་ཅེས་བྱ་སྟེ། གཟུགས་སོགས་དོན་རྣམས་ལས་ཡོངས་སུ་སྤྱོད་པའི་ཉེར་སྤྱོད་འབྱུང་བའི་སྒོ་ཡིན་པའི་ཕྱིར། ཉེར་སྤྱོད་ནི་རྣམ་ཤེས་སོ། ། ཉེར་སྤྱོད་འབྱུང་བའི་སྒོ་ནི། སྔ་མ་གཉིས་ལས་གཞན་སྐྱེ་མཆེད་ཀྱི་དོན་ཡིན་ནོ། ། རྟེན་འབྲེལ་བཤད་པ་ནི། གང་ཁོང་དུ་ཆུད་པས་རྒྱུ་དང་འབྲས་བུ་རྩོལ་བ་སྟེ་བྱེད་པ་ལ་སྒྲོ་འདོགས་མེད་ཅིང་སྐུར་འདེབས་མེད་པའོ། །
དེ་ལ་རྒྱུ་ལ་སྒྲོ་འདོགས་པ་ནི། སྐྱེད་བྱེད་ཀྱི་རྒྱུ་བོར་ནས་གཙོ་བོ་སོགས་ལ་རྒྱུར་རྟོག་པའོ། ། རྒྱུ་ལ་སྐུར་པ་འདེབས་པ་ནི། རྒྱུ་མེད་པར་རྟོག་པའོ། ། འབྲས་བུ་ལ་སྒྲོ་འདོགས་པ་ནི། བདེ་སྡུག་སོགས་བདག་དང་གཙོ་བོ་སོགས་ཀྱི་འབྲས་བུར་རྟོག་པའོ། ། འབྲས་བུ་ལ་སྐུར་པ་འདེབས་པ་ནི། འབྲས་བུ་མེད་པར་ལྟ་བའོ། ། བྱེད་པ་ལ་སྒྲོ་འདོགས་པ་ནི། བདེ་སྡུག་སོགས་གཙོ་བོ་སོགས་ཀྱི་བྱེད་པ་ལས་འབྱུང་བར་རྟོག་པའོ། །
བྱེད་པ་ལ་སྐུར་པ་འདེབས་ནི། བདེ་སྡུག་སོགས་ལེགས་ཉེས་ཀྱི་བྱེད་པ་ལས་འབྱུང་བ་མིན་པར་རྟོག་པའོ། ། གནས་དང་གནས་མིན་པ་བཤད་པ་ནི། གཞན་དབང་བདུན་གྱིས་སྟོན་ཏེ། མི་འདོད་པ་གཞན་དབང་ནི། ཉེས་པར་སྤྱོད་པས་མི་འདོད་བཞིན་དུ་ངན་འགྲོར་འགྲོ་བའོ། ། འདོད་པ་གཞན་དབང་གི་དོན་ནི། ལེགས་པར་སྤྱད་པའི་དབང་གིས་བདེ་འགྲོར་སྐྱེ་བ་ལྟ་བུའོ། ། རྣམ་པར་དག་པ་གཞན་གྱི་དབང་ནི། སྒྲིབ་པ་མ་སྤང་པར་རྣམ་པར་དག་པ་མི་ཐོབ་པ་ལྟ་བུའོ། །
མཉམ་དུ་བྱུང་བ་གཞན་གྱི་དབང་ནི། སངས་རྒྱས་གཉིས་འཇིག་རྟེན་གྱི་ཁམས་གཅིག་ཏུ་འགྲན་ཟླ་མེད་པའི་ལས་བསགས་པས་ལྷན་ཅིག་ཏུ་མི་འབྱུང་བ་ལྟ་བུའོ། ། དབང་བྱེད་པ་གཞན་དབང་ནི། བུད་མེད་ཀྱི་རྟེན་གྱིས་འཁོར་ལོ་རིན་པོ་ཆེ་ལ་སོགས་པ་བདུན་ལ་དབང་བྱེད་པའི་ནུས་པ་མེད་པ་ལྟ་བུའོ། ། འཐོབ་པ་གཞན་གྱི་དབང་ནི། བུད་མེད་ཀྱི་རྟེན་ལ་རང་སངས་རྒྱས་དང་སངས་རྒྱས་མི་ཐོབ་པ་ལྟ་བུའོ། ། ཀུན་ཏུ་སྤྱོད་པ་གཞན་གྱི་དབང་ནི། འཕགས་པས་སྲོག་གཅོད་སོགས་ཀུན་ཏུ་མི་སྤྱོད་པ་ལྟ་བུའོ། ། བདུན་པོ་འདི་དག་ནི་སྔ་མ་ལས་གཞན་གཞན་དབང་ཉིད་ཀྱི་དོན་ནོ། ། དབང་པོ་ཉི་ཤུ་རྩ་གཉིས་བཤད་པ་ནི།
མིག་ནས་ཡིད་ཀྱི་བར་དྲུག་ནི་ཆོས་ཅན། དབང་པོ་ཡིན་ཏེ། ཡུལ་འཛིན་པའི་རྣམ་པར་ཤེས་པ་སྐྱེད་པ་ལ་དབང་བྱེད་པའི་ཕྱིར། སྲོག་ཆོས་ཅན། དབང་པོ་ཡིན་ཏེ། རིས་མཐུན་གནས་པ་ལ་དབང་བྱེད་པའི་ཕྱིར། ཕོ་མོའི་དབང་པོ་གཉིས་ནི་ཆོས་ཅན། དབང་པོ་ཡིན་ཏེ། མངལ་གནས་ཀྱི་སྐྱེ་བ་རྒྱུན་མི་འཆད་པ་ལ་དབང་བྱེད་པའི་ཕྱིར། ཚོར་བ་བདེ་བ་ནས་བཏང་སྙོམས་ཀྱི་བར་ལྔ་ཆོས་ཅན།
དབང་པོ་ཡིན་ཏེ། དགེ་སྡིག་གི་འབྲས་བུ་ཉེ་བར་སྤྱོད་པ་ལ་དབང་བྱེད་པའི་ཕྱིར། དད་པ་ནས་ཤེས་རབ་ཀྱི་བར་ལྔ་ཆོས་ཅན། དབང་པོ་ཡིན་ཏེ། འཇིག་རྟེན་པའི་རྣམ་པར་དག་པ་ལ་དབང་བྱེད་པའི་ཕྱིར། ཀུན་ཤེས་བྱེད་པ་དང༌། ཀུན་ཤེས་པ་དང༌། ཀུན་ཤེས་ལྡན་པའི་དབང་པོ་ཆོས་ཅན། དབང་པོ་ཡིན་ཏེ། འཇིག་རྟེན་ལས་འདས་པའི་རྣམ་པར་དག་པ་ཐོབ་པ་ལ་དབང་བྱེད་པའི་ཕྱིར།
དེས་ན་རྣམ་བྱང་གི་དབང་པོ་བརྒྱད་ནི་འཇིག་རྟེན་དང་འཇིག་རྟེན་ལས་འདས་པའི་རྣམ་པར་དག་པ་གཉིས་ལ་དབང་བྱེད་པའི་ཕྱིར་དབང་པོའོ། ། དུས་བཤད་པ་ནི། འབྲས་བུ་རྒྱུ་རྣམས་སྤྱད་ཟིན་པ་ནི་འདས་པའི་དོན་ནོ། ། རྒྱུ་སྤྱད་ཟིན་པ་ནི་འབྲས་བུ་ཕྱུང་ཟིན་པའོ། ། འབྲས་བུ་སྤྱད་ཟིན་པ་ནི་འབྲས་བུ་མྱོང་ནས་ཟད་པའོ། ། རྒྱུ་སྤྱད་ཟིན་འབྲས་བུ་སྤྱད་མ་ཟིན་པ་ནི་ད་ལྟ་བའི་དོན་ནོ། ། འདས་པ་དང་ད་ལྟ་བའི་དོན་བཤད་པ་དེ་བཞིན་དུ་མ་འོངས་པའི་དོན་ནི་རྒྱུ་འབྲས་གཉིས་ཀ་མ་སྤྱད་པ་ཡིན་ཏེ། འདི་ནི་སྔ་མ་ལས་གཞན་དུས་ཀྱི་དོན་ཡིན་ནོ། ། བདེན་པ་བཤད་པ་ལ། ཟག་བཅས་ཀྱི་ཚོར་བ་རྒྱུ་དང་བཅས་པ་ནི་སྡུག་བསྔལ་གྱི་དོན་ནོ། །
སྡུག་བསྔལ་དེའི་རྒྱུ་ལས་དང་ཉོན་མོངས་པ་ནི་ཀུན་འབྱུང་སྟེ། ཡང་སྲིད་འགྲུབ་པར་བྱེད་པའི་ཕྱིར། སྡུག་ཀུན་དེ་གཉིས་ཞི་བ་ནི་འགོག་བདེན་ནོ། ། སྡུག་ཀུན་གྱི་གཉེན་པོའི་དོན་དང་ལྡན་པའི་ཕྱིར་ན་ལམ་བདེན་ཏེ། འདི་དག་ནི་སྔ་མ་ལས་གཞན་བདེན་བཞི་དག་ཏུ་འདོད་དོ། ། ཐེག་པ་གསུམ་བཤད་པ་ནི། མྱ་འདས་ཀྱི་ཡོན་ཏན་དང་འཁོར་བའི་སྐྱོན་སློབ་དཔོན་གཞན་ལས་ཤེས་པས་འཁོར་བ་ལས་ངེས་པར་འབྱུང་བ་ནི་ཉན་ཐོས་ཀྱི་ཐེག་པའོ། ། འཁོར་འདས་ཀྱི་སྐྱོན་ཡོན་སློབ་དཔོན་གཞན་ལ་མ་ལྟོས་པར་བདག་གིས་ཤེས་ནས་ངེས་པར་འབྱུང་བ་ནི་རང་རྒྱལ་གྱི་ཐེག་པའོ། ། འཁོར་འདས་ཀྱི་སྐྱོན་ཡོན་ལ་ཐ་དད་དུ་རྣམ་པར་མི་རྟོག་པར་མཉམ་པ་ཉིད་དུ་ཤེས་ནས་ངེས་པར་འབྱུང་བའི་ཕྱིར་ཐེག་པ་ཆེན་པོ་ཞེས་བྱའོ། ། འདི་དག་ནི་སྔ་མ་ལས་གཞན་ཐེག་པ་ཞེས་བྱའོ། །
འདུས་བྱས་དང་འདུས་མ་བྱས་བཤད་པ་ནི། ཐ་སྙད་བཏགས་པ་དང་བཅས་སྐྱེད་བྱེད་ཀྱི་རྒྱུ་དང་བཅས་པའི་རྒྱུ་མཚན་གྱིས་རབ་ཏུ་ཕྱེ་བ་ནི་འདུས་བྱས་སོ། ། ཐ་སྙད་སྐྱེ་འགག་རབ་ཏུ་ཞི་བའི་དོན་དང་བཅས་པ་ནི་འདུས་མ་བྱས་སོ། ། འདི་གཉིས་ནི་མཁས་པར་བྱ་བའི་ཡུལ་བཅུའི་ཐ་མ་ཉིད་དུ་བསྟན་པ་ཡིན་ནོ། ། དེ་ཁོ་ནའི་ལེའུར་བཅད་པ་སྟེ། ལེའུ་གསུམ་པའི་བཤད་པའོ།། ༈ །།བཞི་པ་གཉེན་པོ་སྒོམ་པ་བཤད་པ་ལ་གསུམ་སྟེ། གཉེན་པོ་སྒོམ་པ་དངོས་དང༌། གཉེན་པོ་སྐྱེ་བའི་གནས་བཤད་པ་དང༌། གཉེན་པོ་ལས་འབྲས་བུ་ཐོབ་ཚུལ་ལོ། །
དང་པོ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་བཞི་སྟེ། ཚོགས་ལམ་སྒོམ་པ། སྦྱོར་ལམ་སྒོམ་པ། མཐོང་ལམ་སྒོམ་པ། སྒོམ་ལམ་སྒོམ་པའོ། ། དང་པོ་ལ། དྲན་པ་ཉེར་གཞག་སྒོམ་པ།
ཡང་དག་སྤོང་བཞི་སྒོམ་པ། རྫུ་འཕྲུལ་རྐང་པ་སྒོམ་པའོ། ། དང་པོ་ནི། ཐར་པ་ཐོབ་པར་འདོད་པས་བདེན་པ་བཞིའི་བླང་དོར་ལ་འཇུག་པར་བྱ་བ་ཡིན་པས། བདེན་པ་བཞི་ལ་འཇུག་པའི་དོན་དུ་ཐོག་མར་དྲན་པ་ཉེར་བཞག་བཞི་སྒོམ་མོ། ། ཇི་ལྟ་དེ་ལས་བདེན་པ་བཞི་ལ་འཇུག་ཅེ་ན། ལུས་དྲན་པ་ཉེ་བར་བཞག་པ་བསྒོམས་པས་སྡུག་བསྔལ་གྱི་བདེན་པ་ལ་འཇུག་སྟེ། ལུས་གནས་ངན་ལེན་གྱི་སྡུག་བསྔལ་གྱིས་རབ་ཏུ་ཕྱེ་བར་རྟོགས་པའི་ཕྱིར་རོ། །

ཚོར་བ་དྲན་པ་ཉེར་གཞག་བསྒོམས་པས་ཀུན་འབྱུང་གི་བདེན་པ་ལ་འཇུག་སྟེ། ཚོར་བས་ཀུན་འབྱུང་གི་གཙོ་བོ་སྲེད་པའི་རྒྱུ་བྱེད་པར་རྟོགས་པའི་ཕྱིར། སེམས་དྲན་པ་ཉེར་གཞག་བསྒོམས་པས་འགོག་པའི་བདེན་པ་ལ་འཇུག་སྟེ། བདག་ཏུ་ལྟ་བའི་གཞི་སེམས་བདག་མིན་པར་ཤེས་པས་བདག་ཆད་ཀྱིས་དོགས་པའི་འཇིགས་པ་དང་བྲལ་ནས་འགོག་པ་མངོན་དུ་བྱེད་པ་ལ་འཇུག་པའི་ཕྱིར། ཆོས་དྲན་པ་ཉེར་གཞག་བསྒོམས་པས་ལམ་གྱི་བདེན་པ་ལ་འཇུག་སྟེ། སྤང་བྱ་དང་སྤོང་བྱེད་གཉིས་ཀྱི་གཉེན་པོ་ལ་མ་རྨོངས་པའི་ཕྱིར་རོ། ། གཉིས་པ་ཡང་དག་སྤོང་བཞི་སྒོམ་ཚུལ་ནི། སྤང་བྱ་མི་མཐུན་ཕྱོགས་དང་སྤོང་བྱེད་གཉེན་པོ་རྣམ་པ་ཐམས་ཅད་དུ་ཡོངས་སུ་ཤེས་པར་བྱས་ནས། མི་མཐུན་ཕྱོགས་དེ་དག་སྐྱེས་པ་དང་མ་སྐྱེས་པ་སྤོང་བའི་ཕྱིར་དང༌། གཉེན་པོ་མ་སྐྱེས་པ་བསྐྱེད། སྐྱེས་པ་སྤེལ་བའི་བརྩོན་འགྲུས་རྣམ་པ་བཞི་དག་རབ་ཏུ་འབྱུང་བ་ལ་ཡང་དག་སྤོང་བཞི་ཞེས་བརྗོད་དོ། །
གསུམ་པ་རྫུ་འཕྲུལ་རྐང་པ་བཤད་པ་ལ་གསུམ་སྟེ། རྫུ་འཕྲུལ་གྱི་རྐང་པའི་ཏིང་ངེ་འཛིན་ངོས་གཟུང་བ་དང༌། ཉེས་པ་སྤོང་བྱེད་ཀྱི་གཉེན་པོ་ལས་འབྱུང་བར་བསྟན་པ་དང༌། ཉེས་པ་སྤོང་བྱེད་ཀྱི་གཉེན་པོ་བཤད་པའོ། ། དང་པོ་ནི། བརྩོན་འགྲུས་བརྩམས་ཏེ་སེམས་རྩེ་གཅིག་ཏུ་གནས་པ་དེར་གནས་ནས་སེམས་ལས་སུ་རུང་བར་བྱེད་པ་ཉིད་ཀྱི་ངོ་བོ་སྟེ། འདི་ལ་བརྟེན་ནས་མངོན་པར་ཤེས་པ་ལ་སོགས་པའི་དོན་རྣམས་ཐམས་ཅད་འབྱོར་པར་འགྱུར་བས་དེའི་བྱེད་ལས་བྱེད་དོ། ། ཚིག་རྐང་འདི་གཉིས་ཀྱིས་ངོ་བོ་དང་བྱེད་ལས་གཉིས་བཤད་དོ། ། གྲོགས་འདུན་པ་དང༌། བརྩོན་འགྲུས་དང༌།
སེམས་དང༌། དཔྱོད་པའི་བྱེ་བྲག་གིས་ཏིང་ངེ་འཛིན་བཞིར་བསྟན་ཏོ། ། གཉིས་པ་ནི། ཉེས་པ་ལྔ་སྤོང་བའི་འདུ་བྱེད་བརྒྱད་བརྟེན་པའི་རྒྱུ་ལས་བྱུང་བའོ། ། སྤང་བྱའི་ཉེས་པ་ལྔ་ནི། ཏིང་ངེ་འཛིན་གྱི་སྦྱོར་བ་ལ་སྒྲིབ་པར་བྱེད་པའི་ལེ་ལོ་དང༌། གདམས་ངག་རྣམས་བརྗེད་པ་དང་གཉིས་སོ། ། དངོས་གཞི་ལ་སྒྲིབ་བྱེད་བྱིང་བ་དང༌། རྒོད་པ་དང༌། ཏིང་ངེ་འཛིན་ཁྱད་པར་དུ་འགྱུར་བའི་མི་མཐུན་ཕྱོགས་གཉེན་པོ་འདུ་མི་བྱེད་པ་དང༌།
བྱིང་རྒོད་ཞི་བ་ན་གཉེན་པོ་འདུ་བྱེད་པ་སྟེ། འདི་དག་ནི་ཏིང་ངེ་འཛིན་གྱིས་ཉེས་པ་ལྔར་འདོད་དོ། ། གསུམ་པ་ཉེས་པ་སྤོང་བྱེད་ཀྱི་གཉེན་པོ་བཤད་པ་ནི། ཉེས་པ་སྤོང་བའི་འདུ་བྱེད་བརྒྱད་དེ། ལེ་ལོ་སྤོང་བྱེད་ལ་བཞི་སྟེ། འདུན་པ་དང༌། རྩོལ་བ་དང༌། དད་པ་དང༌། ཤིན་ཏུ་སྦྱངས་པའོ། ། དེ་ལ་རྩོལ་བའི་གནས་ནི་འདུན་པ་ཡིན་ལ།
འདུན་པ་དེ་ལ་གནས་པ་ནི་རྩོལ་བའོ། ། འདུན་པའི་རྒྱུ་ནི་དད་པའོ། ། ཤིན་ཏུ་སྦྱངས་པ་ནི་རྩོལ་བའི་འབྲས་བུ་ཉིད་དུ་འདོད་དོ། ། སྤོང་བའི་འདུ་བྱེད་ལྷག་མ་བཞི་ལས། དྲན་པས་ནི་གདམས་ངག་བརྗེད་པའི་གཉེན་པོ་བྱེད་དེ། གདམས་ངག་གི་དམིགས་པ་མི་བརྗེད་པར་འཛིན་པར་འགྱུར་བའི་ཕྱིར། ཤེས་བཞིན་གྱིས་བྱིང་རྒོད་ཀྱི་གཉེན་པོ་བྱེད་དེ། ཏིང་ངེ་འཛིན་གྱི་ཉེས་པ་བྱིང་བ་དང་རྒོད་པ་འབྱུང་བ་རྟོགས་པའི་ཕྱིར། སེམས་པས་ནི་གཉེན་པོ་འདུ་མི་བྱེད་པའི་གཉེན་པོ་བྱེད་དེ། བྱིང་རྒོད་དེ་དག་སྤོང་བའི་དོན་དུ་གཉེན་པོ་སླར་ཡང་མངོན་པར་འདུ་བྱེད་པའི་ཕྱིར་རོ། །
བཏང་སྙོམས་ཀྱིས་ནི་བྱིང་རྒོད་མེད་པའི་དུས་སུ་གཉེན་པོ་ལ་ཧ་ཅང་རྩོལ་བའི་གཉེན་པོ་བྱེད་དེ། བྱིང་རྒོད་ཞི་བའི་ཚེ་སེམས་རྣལ་དུ་འཇུག་པར་བྱེད་པའི་ཕྱིར་རོ། ། གཉིས་པ་སྦྱོར་ལམ་གྱི་སྒོམ་ཚུལ་བསྟན་པ་ནི། ཐར་པའི་ཆ་དང་མཐུན་པ་བསྐྱེད་ཟིན་ནས་སྦྱོར་ལམ་འབྱུང་བས་དེ་ལ་བསྒོམ་པར་བྱ་བའི་དབང་པོ་ལྔ་ནི། དད་པའི་དབང་པོས་ནི་བདེན་བཞིའི་བླང་དོར་ལ་འདུན་པ་ལ་དབང་བྱེད། བརྩོན་འགྲུས་ཀྱི་དབང་པོས་ནི་བདེན་བཞིའི་བླང་དོར་ལ་སྦྱོར་བ་ལ་དབང་བྱེད། དྲན་པའི་དབང་པོས་ནི་དམིགས་པ་བརྗེད་པར་མི་འགྱུར་བ་ལ་དབང་བྱེད། ཏིང་ངེ་འཛིན་གྱི་དབང་པོས་སེམས་མི་འཕྲོ་བ་ལ་དབང་བྱེད། ཤེས་རབ་ཀྱི་དབང་པོས་ཀྱང་ཆོས་རྣམ་པར་འབྱེད་པ་ལ་དབང་བྱེད། ཡང་ངེས་འབྱེད་ཆ་མཐུན་ལ་བསྒོམ་པར་བྱ་བའི་སྟོབས་ལྔ་ནི།
དད་པ་སོགས་ཀྱི་དབང་པོ་ལྔ་པོ་མི་མཐུན་ཕྱོགས་ཀྱིས་ཟིལ་གྱིས་མི་གནོན་པའི་དུས་སུ་སྟོབས་ཞེས་བྱ་སྟེ། མི་མཐུན་ཕྱོགས་སྲབ་པའི་ཕྱིར་རོ། ། དད་སོགས་ལྔའི་གོ་རིམ་ནི་སྔ་མ་སྔ་མའི་འབྲས་བུ་ཕྱི་མ་ཕྱི་མ་ཡིན་ནོ། ། འདི་དག་ངེས་འབྱེད་ཆ་མཐུན་དུ་གཞག་ཚུལ་ནི། ངེས་པར་འབྱེད་པའི་ཆ་དང་མཐུན་པ་དྲོད་རྩེ་གཉིས་ལ་དབང་པོ་རྣམས་གཞག་ལ། བཟོད་མཆོག་གཉིས་ལ་སྟོབས་རྣམས་གཞག་གོ ། གསུམ་པ་མཐོང་ལམ་སྒོམ་ཚུལ་ནི། མཐོང་ལམ་དུ་བྱང་ཆུབ་ཡན་ལག་བདུན་འབྱུང་བས་དེ་བསྟན་པ་ནི། དྲན་པ་ཡང་དག་བྱང་ཆུབ་ཀྱི་ཡན་ལག་ནས་བཏང་སྙོམས་ཀྱི་བར་བདུན་ལས། ཆོས་རབ་ཏུ་རྣམ་འབྱེད་ནི་རང་བཞིན་གྱི་ཡན་ལག་ཡིན་ཏེ།
བྱང་ཆུབ་ཀྱི་ངོ་བོ་ཡིན་པའི་ཕྱིར། དྲན་པ་ནི་གནས་ཀྱི་ཡན་ལག་ཡིན་ཏེ། ཡན་ལག་གཞན་རྣམས་འབྱུང་བར་བྱེད་པའི་ཕྱིར། གསུམ་པ་བརྩོན་འགྲུས་ནི་ངེས་པར་འབྱུང་བའི་ཡན་ལག་ཡིན་ཏེ། མི་མཐུན་ཕྱོགས་ལས་འདའ་བར་བྱེད་པའི་ཕྱིར། བཞི་པ་དགའ་བ་ནི་ཕན་ཡོན་གྱི་ཡན་ལག་ཡིན་ཏེ། ལུས་སེམས་ལ་ཕན་འདོགས་པའི་ཕྱིར། ཤིན་ཏུ་སྦྱངས་པ་དང་ཏིང་ངེ་འཛིན་དང་བཏང་སྙོམས་རྣམ་པ་གསུམ་ནི་ཉོན་མོངས་པ་མེད་པའི་ཡན་ལག་ཡིན་ནོ། ། གསུམ་པོ་འདི་དག་ལས་ཤིན་ཏུ་སྦྱང་པ་ནི་ཉོན་མོངས་པ་མེད་པའི་གཞི་དང༌། ཏིང་ངེ་འཛིན་ནི་ཉོན་མོངས་པ་མེད་པའི་གནས་དང༌།
བཏང་སྙོམས་ནི་ཉོན་མོངས་པ་མེད་པའི་ངོ་བོ་ཉིད་དུ་བསྟན་པར་བྱ་བ་ཡིན་པའི་ཕྱིར་རོ། ། ཤིན་ཏུ་སྦྱང་པས་ཉོན་མོངས་པ་སྤོང་བའི་རྟེན་བྱེད་པའི་ཕྱིར་དང༌། ཏིང་ངེ་འཛིན་གྱིས་ཉོན་མོངས་པ་སྤོང་བའི་གནས་བྱེད་པ་སྐྱེད་པའི་ཕྱིར་དང༌། བཏང་སྙོམས་ནི་ཉོན་མོངས་པ་མེད་པའི་གནས་སྐབས་ཀྱིས་བསྡུས་པའི་ཕྱིར་རོ། ། བཞི་པ་སྒོམ་ལམ་གྱི་སྒོམ་ཚུལ་ལ། འཕགས་ལམ་ཡན་ལག་བརྒྱད་བཤད་པ་ནི། སྒོམ་ལམ་གྱི་མི་མཐུན་ཕྱོགས་ཀྱི་གཉེན་པོ་ནི། འཕགས་ལམ་ཡན་ལག་སྟེ། དེ་ནི་ཡང་དག་པའི་ལྟ་བ་ནས་ཏིང་ངེ་འཛིན་གྱི་བར་བརྒྱད་དོ། ། དེ་ལ་ཡང་དག་པའི་ལྟ་བ་ནི་ཡུལ་ཡོངས་སུ་གཅོད་པར་བྱེད་པའི་ཡན་ལག་ཡིན་ཏེ།
མཐོང་ལམ་དུ་རྟོགས་པའི་དོན་རྗེས་ཐོབ་ཀྱི་ཤེས་རབ་ཀྱིས་ཡོངས་སུ་གཅོད་པར་བྱེད་པའི་ཕྱིར། ཡང་དག་པའི་རྟོག་པ་དང་ངག་གཉིས་ནི་གོ་བར་བྱེད་པའི་ཡན་ལག་ཡིན་ཏེ། ལྟ་བས་དཔྱད་པའི་དོན་རྟོག་པས་ཀུན་ནས་བསླངས་ནས་ངག་གིས་གཞན་ལ་གོ་བར་བྱེད་པའི་ཕྱར་རོ། ། ངག་དང་ལས་ཀྱི་མཐའ་དང་འཚོ་བ་རྣམ་པ་གསུམ་ནི་གཞན་ཡིད་ཆེས་པར་བྱེད་པའི་ཡན་ལག་ཡིན་ཏེ། ངག་གིས་ལྟ་བ་རྣམ་དག་དང་ལྡན་པར་གཞན་ལ་རྣམ་པར་རིག་པར་བྱེད་པའི་ཕྱིར་དང༌། ལས་ཀྱི་མཐས་ཚུལ་ཁྲིམས་རྣམ་དག་དང་ལྡན་པ་དང༌། འཚོ་བས་ཡོ་བྱད་བསྙུངས་པ་དང་ལྡན་པར་གཞན་ལ་རྣམ་པར་རིག་པར་བྱེད་པའི་ཕྱིར། མི་མཐུན་ཕྱོགས་ཀྱི་གཉེན་པོའི་ཡན་ལག་ནི་ལྷག་མ་གསུམ་སྟེ། རྩོལ་བས་སྒོམ་སྤང་གི་ཉོན་མོངས་པའི་གཉེན་པོ་བྱེད་པའི་ཕྱིར་དང༌། ཏིང་ངེ་འཛིན་གྱིས་ཉེ་བའི་ཉོན་མོངས་པའི་གཉེན་པོ་བྱེད་པའི་ཕྱིར་དང༌།
དྲན་པས་མངོན་ཤེས་ལ་སོགས་པའི་ཡོན་ཏན་ལ་དབང་འབྱོར་པའི་སྙོམས་འཇུག་གི་སྒྲིབ་པའི་གཉེན་པོ་བྱེད་པའི་ཕྱིར། གཉིས་པ་མདོར་བསྡུས་ནས་བསྟན་པ་ནི། ཚོགས་སྦྱོར་གྱི་གནས་སྐབས་སུ་དྲན་པ་ཉེར་གཞག་སོགས་ཀྱི་སྒོ་ནས་ལམ་སྒོམ་པ་ནི། བདག་མེད་ཀྱི་དོན་སྤྱི་ལ་བདག་མེད་ཀྱི་ངོ་བོར་ཞེན་པས་ཕྱིན་ཅི་ལོག་ཡིན་ལ། ཐོས་བསམ་གྱི་རྗེས་སུ་འབྲང་བས་ཕྱིན་ཅི་མ་ལོག་པ་དང་རྗེས་སུ་མཐུན་ནོ། ། མཐོང་ལམ་དང་སྒོམ་ལམ་གྱི་གནས་སྐབས་སུ་བྱང་ཆུབ་ཡན་ལག་སོགས་ཀྱི་སྒོ་ནས་ལམ་སྒོམ་པ་ནི། བདག་མེད་མངོན་སུམ་དུ་མཐོང་བས་ཕྱིན་ཅི་ལོག་ལས་ལྡོག་པ་དང༌། སྒྲིབ་པ་དང་བཅས་པས་ཕྱིན་ཅི་ལོག་རྗེས་སུ་འབྲེལ་པ་དང་བཅས་པའོ། ། གོམས་པ་མཐར་ཕྱིན་པ་མི་སློབ་པའི་གནས་སྐབས་ཀྱི་སྒོམ་པ་ནི། ངོ་བོ་ཕྱིན་ཅི་མ་ལོག་ཅིང་སྒྲིབ་པ་སྤངས་པས་ཕྱིན་ཅི་ལོག་རྗེས་སུ་འབྲེལ་པ་ཡང་མེད་པའོ། །
ཞར་ལ་བྱང་སེམས་ཀྱི་གཉེན་པོ་སྒོམ་ཚུལ་ཁྱད་པར་འཕགས་པར་སྟོན་པ་ནི། བྱང་ཆུབ་སེམས་དཔའ་རྣམས་ཀྱི་ནི། ། དམིགས་དང་ཡིད་ལ་བྱེད་པ་དང༌། ། འཐོབ་པས་དེ་ནི་ཁྱད་པར་འཕགས། ། ཞེས་པ་སྟེ། བྱང་སེམས་རྣམས་ཉན་རང་ལས་ཁྱད་པར་གསུམ་གྱིས་འཕགས་ཏེ། ཉན་རང་རྣམས་རང་རྒྱུད་དུ་གཏོགས་པའི་ལུས་དང་ཚོར་བ་སོགས་ལ་དམིགས་ལ། བྱང་སེམས་རྣམས་རང་གཞན་གཉིས་ཀའི་རྒྱུད་ཀྱི་ལུས་སོགས་ལ་དམིགས་ནས་སྒོམ་པ་དང༌། ཉན་རང་རྣམས་ལུས་མི་རྟག་སོགས་མཚན་མ་ཡིད་ལ་བྱེད་ཅིང་སྒོམ་ལ། བྱང་སེམས་རྣམས་མི་དམིགས་པའི་ཚུལ་ཡིད་ལ་བྱེད་པ་དང༌།
ཉན་རང་རྣམས་ལུས་མི་གཙང་བ་ལ་སོགས་པ་དང་འབྲལ་ཞིང་དམན་པའི་མྱང་འདས་འཐོབ་པའི་ཕྱིར་སྒོམ་ལ། བྱང་སེམས་རྣམས་ལུས་སོགས་དང་འབྲལ་མི་འབྲལ་གཉིས་ཀའི་ཕྱིར་མ་ཡིན་གྱི་མི་གནས་པའི་མྱང་འདས་འཐོབ་པའི་ཕྱིར་སྒོམ་མོ། ། གཉིས་པ་གཉེན་པོའི་གནས་བཤད་པ་ལ་གཉིས་ཏེ། གནས་བཅོ་བརྒྱད་བཤད་པ་དང༌། དོན་མདོར་བསྡུས་ནས་བཤད་པའོ། ། དང་པོ་ནི། གཉེན་པོ་སྒོམ་པའི་གནས་སྐབས་ཀྱི་བྱེ་བྲག་སོ་སོར་ངོས་གཟུང་བ་སྟེ། དང་པོ་རྒྱུའི་གནས་སྐབས་ནི་རིགས་ལ་གནས་པའི་གང་ཟག་གོ ། ཞུགས་པའི་གནས་སྐབས་ནི་ཐེག་པ་གསུམ་དུ་སེམས་བསྐྱེད་པའི་གང་ཟག་གོ ། སྦྱོར་བའི་གནས་སྐབས་ནི་སེམས་བསྐྱེད་ནས་མཐོང་ལམ་གྱི་སྦྱོར་བ་ལ་མ་ཞུགས་པའི་བར་རོ། །
འབྲས་བུའི་གནས་སྐབས་ནི་དང་པོའི་འབྲས་བུ་ཐོབ་པ་ལ་བརྗོད་པར་བྱའོ། ། བྱ་བ་དང་བཅས་པའི་གནས་སྐབས་ནི་སློབ་པའོ། ། བྱ་བ་མེད་པའི་གནས་སྐབས་ནི་མི་སློབ་པའོ། ། ཁྱད་པར་ཅན་གྱི་གནས་སྐབས་ནི་མངོན་ཤེས་སོགས་ཡོན་ཏན་གྱི་ཁྱད་པར་དང་ལྡན་པའོ། ། བླ་མ་དང་བཅས་པའི་གནས་སྐབས་ནི་སར་ཞུགས་པའི་སེམས་དཔའོ། ། བླ་ན་མེད་པའི་གནས་སྐབས་ནི་རྫོགས་པའི་སངས་རྒྱས་ཏེ། དེ་ལས་ལྷག་པ་གཞན་མེད་པའི་ཕྱིར་རོ། ། མོས་པའི་གནས་སྐབས་ནི་མོས་པར་སྤྱོད་པའི་ས་སྟེ་ཚོགས་སྦྱོར་རོ། ། འཇུག་པའི་གནས་སྐབས་ནི་ས་དང་པོའོ། ། ངེས་པར་འབྱུང་བའི་གནས་སྐབས་ནི་ས་གཉིས་པ་ནས་བདུན་པའི་བར་ཏེ།
རྩོལ་བ་དང་བཅས་པས་མཐར་ཐུག་གི་གནས་སུ་བགྲོད་པར་བྱེད་པའི་ཕྱོར་རོ། ། ལུང་བསྟན་པའི་གནས་སྐབས་ནི་ས་བརྒྱད་པ་སྟེ། སངས་རྒྱས་ཀྱིས་མངོན་སུམ་དུ་ལུང་སྟོན་པའི་ཕྱིར་རོ། ། བརྗོད་པའི་གནས་སྐབས་ནི་ས་དགུ་པ་སྟེ། སོ་སོ་ཡང་དག་པར་རིག་པའི་བློས་གདུལ་བྱ་ལ་ཆོས་བརྗོད་པའི་ཕྱིར་རོ། ། དབང་བསྐུར་བའི་གནས་སྐབས་ནི་ས་བཅུ་པ་སྟེ། སངས་རྒྱས་རྣམས་ཀྱིས་འོད་ཟེར་ཆེན་པོས་དབང་བསྐུར་བར་བྱེད་པའི་ཕྱིར་རོ། ། མཐར་ཕྱིན་པའི་གནས་སྐབས་ནི་ཆོས་ཀྱི་སྐུ་ཐོབ་པ་སྟེ། རྟོགས་པ་མཐར་ཕྱིན་པའི་ཕྱིར་རོ། ། ཕན་ཡོན་གྱི་གནས་སྐབས་ནི་ལོངས་སྤྱོད་རྫོགས་པའི་སྐུ་ཐོབ་པ་སྟེ།
བྱང་ཆུབ་སེམས་དཔའ་རྣམས་དང་ལྷན་ཅིག་ཏུ་ཆོས་ཀྱི་དགའ་བདེ་མྱོང་བའི་ཕྱིར་རོ། ། བྱ་བ་སྒྲུབ་པར་བསྟན་པའི་གནས་སྐབས་ནི་སྤྲུལ་པའི་སྐུ་ཐོབ་པ་སྟེ། ཕྲིན་ལས་ཀྱིས་གདུལ་བྱའི་བྱ་བ་སྒྲུབ་པའི་ཕྱིར་རོ། ། གཉིས་པ་མདོར་བསྡུས་ནས་བསྟན་པ་ནི། ཆོས་ཀྱི་དབྱིངས་ལ་མ་དག་པ་དང༌། མ་དག་ལ་དག་པ་དང༌། རྣམ་པར་དག་པ་དང་གསུམ་དུ་ཕྱེ་ནས་གནས་སྐབས་གསུམ་ལ་ཇི་ལྟར་འོས་འོས་སུ་གནས་སྐབས་གང་ལ་གང་ཟག་གང་གནས་པ་ཅི་རིགས་པར་སྦྱར་ནས་རྣམ་པར་གཞག་པར་འདོད་དེ། དེ་ལ་རྒྱུའི་གནས་སྐབས་དང༌། ཞུགས་པ་དང༌། སྦྱོར་བ་དང༌།
མོས་པའི་གནས་སྐབས་དང་བཞི་ལ་གནས་པ་ནི་མ་དག་པའི་གནས་སྐབས་ལ་གནས་པའི་གང་ཟག་ཅེས་བྱའོ། ། འབྲས་བུ་དང༌། བྱ་བ་དང་བཅས་པའི་དང༌། བླ་མ་དང་བཅས་པའི་གནས་སྐབས་གསུམ་དང༌། འཇུག་པའི་གནས་སྐབས་ནས་དབང་བསྐུར་བའི་གནས་སྐབས་ཀྱི་བར་ལྔ་སྟེ། བརྒྱད་པོ་ལ་གནས་པ་ནི་དག་ལ་མ་དག་པ་ལ་གནས་པ་ཞེས་བྱའོ། ། བྱ་བ་མེད་པ་དང་ཁྱད་པར་ཅན་ལ་སོགས་པའི་གནས་སྐབས་ལྷག་མ་ལ་གནས་པ་ནི་རྣམ་པར་དག་པ་ལ་གནས་པ་ཞེས་བརྗོད་དོ། ། ཡང་ཆོས་དབྱིངས་དྲི་མས་མ་དག་པའི་གནས་སྐབས་ལ་ནི། རྒྱུའི་གནས་སྐབས་དང༌། ཞུགས་པ་དང༌།
སྦྱོར་བ་དང༌། མོས་པའི་གནས་སྐབས་ལ་གནས་པའི་གང་ཟག་བཞི་རྣམ་པར་གཞག་གོ ། ཆོས་དབྱིངས་དྲི་མའི་ཆ་ཤས་ཀྱིས་མ་དག་ལ་ཕྱོགས་རེས་དག་པའི་གནས་སྐབས་ལ་ནི། འབྲས་བུའི་གནས་སྐབས་སོགས་གསུམ་དང༌། འཇུག་པའི་གནས་སྐབས་ནས་དབང་བསྐུར་བའི་བར་ལ་གནས་པའི་གང་ཟག་བརྒྱད་རྣམ་པར་གཞག་གོ ། ཆོས་དབྱིངས་དྲི་མས་རྣམ་པར་དག་པའི་གནས་སྐབས་ལ་ནི། བྱ་བ་མེད་པའི་གནས་སྐབས་དང༌། ཁྱད་པར་ཅན་གྱི་གནས་སྐབས་ལ་གནས་པའི་གང་ཟག་སོགས་དྲུག་རྣམ་པར་གཞག་པར་འདོད་དོ། ། གསུམ་པ་གཉེན་པོ་ལས་འབྲས་བུ་ཐོབ་ཚུལ་བཤད་པ་ལ་གཉིས་ཏེ། འབྲས་བུ་ལྔ་བཤད་པ་དང༌།
འབྲས་བུའི་རྣམ་གྲངས་གཞན་བཤད་པའོ། ། དང་པོ་ནི། སྣོད་དུ་གྱུར་པ་སོགས་ཀྱི་དོན་ལྔ་པོ་དང་འབྲས་བུ་ལྔ་པོ་གོ་རིམ་བཞིན་དུ་སྦྱར་ནས་སྟོན་ཏེ། དེ་དག་དགེ་བའི་སྣོད་དུ་གྱུར་པ་ནི། རྣམ་པར་སྨིན་པའི་འབྲས་བུར་བརྗོད་དེ། དགེ་བ་སྐྱེ་བའི་སྣོད་དུ་གྱུར་པའི་ལུས་ཡིན་པའི་ཕྱིར། དགེ་བ་སྟོབས་དང་ལྡན་པ་ནི། བདག་པོའི་འབྲས་བུ་ཡིན་ཏེ། སྣོད་དུ་རུང་བ་དེའི་དབང་གིས་མི་མཐུན་ཕྱོགས་སྤོང་བ་ལ་སྟོབས་དང་ལྡན་པའི་ཕྱིར། དགེ་བ་མངོན་པར་འདོད་པ་ནི།
རྒྱུ་མཐུན་གྱི་འབྲས་བུ་ཡིན་ཏེ། སྔ་མར་དགེ་བ་ལ་གོམས་པའི་མཐུ་ལས་དགེ་བ་བྱེད་པར་འདོད་པའི་ཕྱིར། དགེ་བ་འཕེལ་བ་ནི། སྐྱེས་བུ་བྱེད་པའི་འབྲས་བུ་ཡིན་ཏེ། ད་ལྟར་དགེ་བ་ལ་གོམས་པའི་མཐུ་ལས་དགེ་བ་སྔོན་མེད་པ་རྒྱས་པར་འགྱུར་པའི་ཕྱིར་རོ། ། མི་མཐུན་ཕྱོགས་ཀྱིས་རྣམ་པར་དག་པ་ནི། བྲལ་བའི་འབྲས་བུ་ཡིན་ཏེ། སྒྲིབ་པ་སྤངས་པས་རབ་ཏུ་ཕྱེ་བ་ཡིན་པའི་ཕྱིར། གཉིས་པ་འབྲས་བུའི་རྣམ་གྲངས་གཞན་བཤད་པ་ནི། ཕྱི་མ་ཕྱི་མའི་འབྲས་བུ་ནི།
རིགས་ལ་བརྟེན་ནས་སེམས་བསྐྱེད་ཅིང་དེ་ལ་བརྟེན་ནས་ལམ་ལ་སྦྱོར་བ་དང༌། དེ་ལས་འབྲས་བུ་འབྱུང་བ་སྟེ་སྔ་མ་སྔ་མ་ལས་འབྲས་བུ་ཕྱི་མ་ཕྱི་མ་འབྱུང་བའོ། ། ཐོག་མའི་འབྲས་བུ་ནི་མཐོང་ལམ་སྐྱེས་པ་སྟེ། འཇིག་རྟེན་ལས་འདས་པ་ཐོབ་པའི་ཐོག་མ་ཡིན་པའི་ཕྱིར། གོམས་པའི་འབྲས་བུ་ནི། ལམ་སྔ་མ་དེའི་རྒྱུན་གོམས་པ་ལས་ནུས་པ་ཁྱད་པར་ཅན་དུ་འགྱུར་བའི་ཕྱིར། རྫོགས་པའི་འབྲས་བུ་ནི་སྤངས་རྟོགས་མཐར་ཐུག་པའི་ཕྱིར། རྗེས་སུ་མཐུན་པའི་འབྲས་བུ་ནི། རྒྱུ་དང་རྗེས་སུ་མཐུན་པ་འབྱུང་བ་སྟེ། རིགས་ལས་སེམས་བསྐྱེད་འབྱུང་བ་ལྟ་བུའོ། །
མི་མཐུན་ཕྱོགས་དང་བྲལ་བར་བྱེད་པའི་འབྲས་བུ་ནི། སྤོང་བའི་ལམ་སྟེ། མི་མཐུན་ཕྱོགས་དང་འབྲལ་བར་བྱེད་པའི་ཕྱིར། བྲལ་བའི་འབྲས་བུ་ནི་གོམས་པར་བྱས་པའི་འབྲས་བུ་དང་རྫོགས་པའི་འབྲས་བུ་གཉིས་ཏེ། སྔ་མ་ནི་སློབ་པ་དང་ཕྱི་མ་ནི་མི་སློབ་པའི་འབྲས་བུའོ། ། ཁྱད་པར་གྱི་འབྲས་བུ་ནི་མངོན་པར་ཤེས་པ་ལ་སོགས་པའོ། ། བླ་མའི་འབྲས་བུ་ནི། བྱང་ཆུབ་སེམས་དཔའི་ས་སྟེ། ཉན་རང་གི་ས་ལས་མཆོག་ཏུ་གྱུར་པའི་ཕྱིར། བླ་ན་མེད་པའི་འབྲས་བུ་ནི་སངས་རྒྱས་ཀྱི་ས་སྟེ།
དེའི་གོང་ན་གཞན་མེད་པའི་ཕྱིར་རོ། ། འདི་དག་ནི་སྔ་མ་ལས་འབྲས་བུ་གཞན་གྱི་རྣམ་གཞག་གོ ། འདི་ནི་འབྲས་བུ་མདོར་བསྡུས་པ་ཡིན་གྱི་རྒྱས་པ་བསམ་གྱིས་མི་ཁྱབ་བོ། ། གཉེན་པོ་སྒོམ་པའི་ལེའུར་བཅད་པ་སྟེ། ལེའུ་བཞི་པའི་བཤད་པའོ།། ༈ །།ལྔ་པ་ཐེག་པ་བླ་ན་མེད་པ་ལ་གཉིས་ཏེ། སྤྱིར་བསྟན་པ་དང༌། སོ་སོར་བཤད་པའོ། ། དང་པོ་ནི། སྒྲུབ་པ་བླ་ན་མེད་པ་དང༌།
དམིགས་པ་བླ་ན་མེད་པ་དང༌། ཡང་དག་པར་འགྲུབ་པ་བླ་ན་མེད་པ་སྟེ་གསུམ་གྱིས་བླ་ན་མེད་པ་ཉིད་བསྟན་པ་ཡིན་པར་འདོད་དོ། ། གཉིས་པ་སོ་སོར་བཤད་པ་ལ་གསུམ་ལས། དང་པོ་སྒྲུབ་པ་ལ་རྣམ་པ་དྲུག་ཏུ་དབྱེ་བ་དང༌། སོ་སོའི་རང་བཞིན་བསྟན་པའོ། ། དང་པོ་ནི། ཕ་རོལ་ཏུ་ཕྱིན་པ་དེ་དག་ལ་འཇུག་པའི་སྒྲུབ་པ་རྣམ་པ་དྲུག་སྟེ། དམ་པའི་སྒྲུབ་པ་དང༌། ཡིད་ལ་བྱེད་པའི་སྒྲུབ་པ་དང༌། རྗེས་སུ་མཐུན་པའི་ཆོས་ཀྱི་སྒྲུབ་པ་དང༌།
མཐའ་གཉིས་སྤང་བའི་སྒྲུབ་པ་དང༌། ཁྱད་པར་ཅན་གྱི་སྒྲུབ་པ་དང༌། ཁྱད་པར་མེད་པའི་སྒྲུབ་པའོ། ། གཉིས་པ་སོ་སོའི་རང་བཞིན་བསྟན་པ་ལ་དྲུག་ལས། དང་པོ་ལ། དམ་པ་བཅུ་གཉིས་ཀྱི་རང་བཞིན། དེ་དག་ཕར་ཕྱིན་བཅུར་བསྡུ་བ། ཕར་ཕྱིན་བཅུའི་བྱེད་ལས་བཤད་པའོ། ། དང་པོ་ནི། དམ་པ་བཅུ་གཉིས་ཀྱི་བདག་ཉིད་དེ།
བཅུ་གཉིས་གང་ཞེ་ན། རྒྱ་ཆེ་བ་དམ་པ་ནི། འཇིག་རྟེན་ལས་འདས་པའི་ཡོན་ཏན་རྒྱ་ཆེ་བ་ལ་འཇུག་པའོ། ། ཡུན་རིང་བ་དམ་པ་ནི། ཕྱིན་དྲུག་སྒྲུབ་པ་ལ་བསྐལ་པ་གྲངས་མེད་གསུམ་དུ་བརྩོན་འགྲུས་བརྩོམ་པའོ། ། ཆེད་དུ་བྱ་བ་དམ་པ་ནི། སྦྱིན་སོགས་སེམས་ཅན་ཀུན་ལ་ཕན་པའི་ཆེད་དུ་སྒྲུབ་པའོ། ། མི་ཟད་པ་དམ་པ་ནི། སྦྱིན་སོགས་ཀྱི་དགེ་བ་བྱང་ཆུབ་ཆེན་པོར་བསྔོས་པས་ལྷག་མེད་དུ་ཡང་མི་ཟད་པར་བྱེད་པའོ། ། རྒྱུན་མི་འཆད་པ་དམ་པ་ནི།
སྦྱིན་སོགས་ཀྱི་དགེ་བ་རྒྱུན་མི་འཆད་པར་བྱེད་པའོ། ། ཚེགས་མེད་པ་དམ་པ་ནི། རྗེས་སུ་ཡི་རང་བའི་ཐབས་ཀྱིས་སྦྱིན་སོགས་འཕེལ་བར་བྱེད་པའོ། ། དབང་འབྱོར་བ་དམ་པ་ནི། ནམ་མཁའ་མཛོད་ལ་དབང་སྒྱུར་བར་བྱེད་པའོ། ། ཡོངས་སུ་གཟུང་བ་དམ་པ་ནི། སྦྱིན་སོགས་མི་རྟོག་ཡེ་ཤེས་ཀྱིས་ཡོངས་སུ་གཟུང་བའི་ཚུལ་དུ་སྒྲུབ་པའོ། ། རྩོམ་པ་དམ་པ་ནི། ཚོགས་སྦྱོར་གྱི་ལམ་དུ་བདག་མེད་པའི་དོན་ལ་རྟོགས་པ་གོང་ནས་གོང་དུ་འཕེལ་བར་བྱེད་པའོ། ། འཐོབ་པ་དམ་པ་ནི།
ས་དང་པོར་འཇིག་རྟེན་ལས་འདས་པའི་ལམ་གསར་དུ་ཐོབ་པའོ། ། རྒྱུ་མཐུན་པ་དམ་པ་ནི། ས་གཉིས་པ་ནས་དགུ་པའི་བར་ལ་ཕ་རོལ་ཏུ་ཕྱིན་པ་དྲུག་གི་རྒྱུ་མཐུན་པ་རིམ་གྱིས་འབྱུང་བའོ། ། འགྲུབ་བ་དམ་པ་ནི། ས་བཅུ་པར་བྱང་ཆུབ་སེམས་དཔའི་སྤྱོད་པ་མཐར་ཕྱིན་པས་ཡོན་ཏན་མཐར་ཐུག་པ་འགྲུབ་པར་འདོད་པ་ཡིན་ནོ། ། གཉིས་པ་ནི། དམ་པ་བཅུ་གཉིས་དང་ལྡན་པ་དེའི་ཕྱིར། དམ་པའི་དོན་དང་ལྡན་པ་ཉིད་ཀྱིས་ན་ཕ་རོལ་ཏུ་ཕྱིན་པ་ཞེས་བྱའོ། ། དབྱེ་ན་ཕར་ཕྱིན་བཅུར་འདོད་དོ། ། བཅུ་གང་ཞེ་ན།
སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་དང༌། ཐབས་དང༌། སྨོན་ལམ་དང༌། སྟོབས་དང༌། ཡེ་ཤེས་ཏེ་འདི་དག་ནི་ཕ་རོལ་ཏུ་ཕྱིན་པ་བཅུའོ། །
གསུམ་པ་ཕར་ཕྱིན་བཅུའི་བྱེད་ལས་བཤད་པ་ནི། ཕ་རོལ་ཏུ་ཕྱིན་པ་བཅུ་པོའི་བྱེད་ལས་ནི། སྦྱིན་པས་སེམས་ཅན་ཚིམ་པར་བྱས་ཏེ་རྗེས་སུ་འཛིན་པར་བྱེད་པའོ། ། ཚུལ་ཁྲིམས་ཀྱིས་ནི་གཞན་ལ་གནོད་པ་གཞི་བཅས་སྤོང་བས་གནོད་པ་མི་བྱེད་པའོ། ། བཟོད་པས་ནི་གཞན་གྱིས་གནོད་པ་སྡུག་བསྔལ་སོགས་བཟོད་པའོ། ། བརྩོན་འགྲུས་ཀྱིས་ཡོན་ཏན་གོང་ནས་གོང་དུ་འཕེལ་བར་བྱེད་དོ། ། བསམ་གཏན་གྱིས་རྫུ་འཕྲུལ་གྱི་སྒོ་ནས་གདུལ་བྱ་གཞན་བསྟན་པ་ལ་འཛུད་ནུས་པར་བྱེད་དོ། ། ཤེས་རབ་ཀྱིས་གཞན་ལ་ཆོས་བསྟན་པས་སེམས་ཤིན་ཏུ་གྲོལ་བར་བྱེད་དོ། ། ཐབས་ལ་མཁས་པས་དགེ་བ་བྱང་ཆུབ་ཆེན་པོར་བསྔོས་པས་དགེ་བ་མི་ཟད་པར་བྱེད་དོ། ། སྨོན་ལམ་གྱིས་སྐྱེ་བ་ཀུན་ཏུ་སྦྱིན་སོགས་འབྱུང་བར་བྱེད་པའི་སྒོ་ནས་རྟག་ཏུ་དགེ་བ་ལ་འཇུག་པར་བྱེད་དོ། །
སྟོབས་ཀྱིས་མི་མཐུན་ཕྱོགས་ཟིལ་གྱིས་མནན་ནས་སྦྱིན་སོགས་དགེ་བ་བྱང་ཆུབ་ཏུ་ངེས་པར་བྱེད་དོ། ། ཡེ་ཤེས་ཀྱིས་ནི་སྦྱིན་སོགས་ཆོས་ལ་ལོངས་སྤྱོད་ཅིང་སེམས་ཅན་སྨིན་པར་བྱེད་པའོ། ། གཉིས་པ་ཡིད་ལ་བྱེད་པའི་སྒྲུབ་པ་བསྟན་པ་ལ་གཉིས་ཏེ། ཡིད་ལ་བྱེད་པའི་རང་བཞིན་དང༌། ཆོས་སྤྱོད་བཅུར་དབྱེ་བའོ། ། དང་པོ་ལ། བྱེད་པ་དངོས་དང༌། དེའི་ཕན་ཡོན་ནོ། ། དང་པོ་ནི། ཐེག་པ་ཆེན་པོ་ཉིད་དང༌།
མདོ་དང་དབྱངས་ཀྱིས་བསྙད་པ་ལ་སོགས་པའི་ཆོས་རྣམས་ཇི་ལྟར་གདགས་པར་མཛད་པ་དག་ལ་ཇི་ལྟར་གདགས་པ་ལྟར་བྱང་ཆུབ་སེམས་དཔའ་རྣམས་རྟག་པར་ཡང་དང་ཡང་དུ་ཐོས་པ་དང་བསམ་དང་བསྒོམས་པ་ལས་བྱུང་བའི་ཤེས་རབ་གསུམ་གྱིས་རྒྱུན་མི་འཆད་པར་ཡིད་ལ་བྱེད་པའོ། ། གཉིས་པ་ནི། ཐོས་པའི་ཤེས་རབ་ཀྱིས་ཁམས་བརྟས་པར་བྱེད་ལ། བསམ་པ་ལས་བྱུང་བའི་ཤེས་རབ་ཀྱིས་རིགས་པ་ལ་བརྟེན་ནས་དོན་ལ་འཇུག་པར་བྱེད་དོ། ། བསྒོམས་པ་ལས་བྱུང་བའི་ཤེས་རབ་དེ་ཡིས་ནི་འདོད་པའི་དོན་རྣམས་འགྲུབ་པར་འགྱུར་ཏེ། ས་ལ་འཇུག་པ་ཡོངས་སུ་སྦྱོང་བའི་ཕྱིར། གཉིས་པ་ཆོས་སྤྱོད་བཅུར་དབྱེ་བ་ལ་གཉིས་ཏེ། དབྱེ་བ་དངོས་དང༌། ཕན་ཡོན་ནོ། ། དང་པོ་ནི།
ཡིད་ལ་བྱེད་པ་དེ་ནི་ཆོས་སྤྱོད་རྣམ་པ་བཅུ་དང་ཡང་དག་པར་ལྡན་པར་བསྒྲུབ་པར་བྱ་བ་ཡིན་པར་ཤེས་པར་བྱ་བ་ཡིན་ནོ། ། བཅུ་གང་ཞེ་ན། ཐེག་པ་ཆེན་པོའི་ཆོས་ཡི་གེར་འབྲི་བ་དང༌། དེ་ལ་མཆོད་པ་དང༌། གཞན་ལ་སྦྱིན་པར་བྱེད་པ་དང༌། རང་གིས་ཉན་པར་བྱེད་པ་དང༌། གླེགས་བམ་ཀློག་པ་དང༌། ཚིག་བློ་ལ་ལེན་པ་དང༌། གཞན་ལ་འཆད་པ་དང༌། ཚིག་ཁ་ཏོན་དུ་བྱེད་པ་དང༌།
དོན་དེ་བསམ་བྱུང་གི་ཤེས་རབ་ཀྱིས་སེམས་པ་དང༌། ཚུལ་བཞིན་ཡིད་ལ་བྱེད་པའི་སྒོ་ནས་བསྒོམས་པའོ། ། གཉིས་པ་ནི། སྤྱོད་པ་བཅུའི་བདག་ཉིད་དེ་དག་ནི་བསོད་ནམས་ཀྱི་ཕུང་པོ་དཔག་ཏུ་མེད་དེ། ཆོས་སྤྱོད་གཅིག་ལ་ཡང་བསོད་ནམས་ཤིན་ཏུ་མང་བའི་ཕྱིར་རོ། ། ཅིའི་ཕྱིར་མདོ་ལས་ཐེག་པ་ཆེན་པོའི་ཆོས་སྤྱོད་ཁོ་ན་ཁྱད་པར་དུ་འཕགས་པར་སྟོན་ཞེ་ན། ཉན་ཐོས་སོགས་ལས་ཁྱད་པར་དུ་འཕགས་པའི་ཕྱིར་དང༌། སྐུ་དང་ཡེ་ཤེས་སོགས་ལྷག་མེད་ཀྱི་དབྱིངས་སུ་ཡང་མི་ཟད་པའི་ཕྱིར་དང༌། འཁོར་བ་ཇི་སྲིད་བར་ཕྲིན་ལས་ཀྱི་ནུས་པ་མ་ཞི་བར་འཇུག་པའི་ཕྱིར་དང༌། གཞན་ལ་ཕན་འདོགས་པ་མ་ཞི་བར་འཇུག་པའི་ཕྱིར་རོ། །
གསུམ་པ་རྗེས་སུ་མཐུན་པའི་ཆོས་སྒྲུབ་པ་ལ་གཉིས་ཏེ། སྤྱིར་བསྟན་པ་དང༌། སོ་སོར་བཤད་པའོ། ། དང་པོ་ནི། ཞི་གནས་སྒོམ་པ་ནི་མི་གཡེང་བ་དང༌། ལྷག་མཐོང་སྒོམ་པ་ནི་ཕྱིན་ཅི་མ་ལོག་པར་གྱུར་པ་སྟེ། རྗེས་སུ་མཐུན་པའི་ཆོས་སྒྲུབ་པ་གཉིས་སོ། ། གཉིས་པ་ལ། ཞི་གནས་ཀྱི་མི་མཐུན་ཕྱོགས་གཡེང་བ་བཤད་པ་དང༌། ལྷག་མཐོང་གི་ངོ་བོ་ཕྱིན་ཅི་མ་ལོག་པ་བཤད་པའོ། །
དང་པོ་ལ་གཡེང་བ་དྲུག་སྟེ། ངོ་བོ་ཉིད་ཀྱིས་གཡེང་བ་ནི་མིག་གི་རྣམ་པར་ཤེས་པ་སོགས་ཚོགས་ལྔ་སྟེ། ཚོགས་ལྔ་གང་རུང་ཞིག་སྐྱེས་པས་ཏིང་ངེ་འཛིན་ལས་ལྡང་བར་བྱེད་པའི་ཕྱིར། ཕྱི་རོལ་དུ་གཡེང་བ་ནི་ཡིད་ཀྱི་རྣམ་ཤེས་ཏེ། ཡིད་ཀྱི་ཤེས་པ་ཡུལ་ལ་འཇུག་པས་སེམས་ཕྱི་རོལ་དུ་འཕྲོ་བའི་ཕྱིར། ནང་གི་གཡེང་བ་ནི་ཏིང་ངེ་འཛིན་གྱི་རོ་མྱོང་བ་དང་བྱིང་རྒོད་དེ། ནང་གི་ཏིང་ངེ་འཛིན་ལས་ཉམས་པར་བྱེད་པའི་ཕྱིར། མཚན་མའི་གཡེང་བ་ནི་ཏིང་ངེ་འཛིན་ལ་མཚན་མར་བཟུང་ནས་ཡིད་ཆེས་པའི་བསམ་པ་སྟེ། ཡོན་ཏན་མ་ཐོབ་པ་ལ་ཐོབ་པར་འཛིན་པའི་ཕྱིར། གནས་ངན་ལེན་གྱི་གཡེང་བ་ནི་ངར་འཛིན་པའི་སྒོ་ནས་གཞན་ལས་ཁྱད་པར་དུ་འཕགས་པར་ཡིད་ལ་བྱེད་པ་སྟེ།
ང་རྒྱལ་གྱི་མཚན་མར་འཛིན་པ་དང་ལྡན་པའི་ཕྱིར། ཡིད་ལ་བྱེད་པའི་གཡེང་བ་ནི་ཆུང་ངུའམ་དམན་པའི་སེམས་ཏེ། ཐེག་པ་དམན་པ་ཡིད་ལ་བྱེད་པའི་ཕྱིར་རོ། ། དེ་ལྟར་བློ་ལྡན་རྣམས་ཀྱིས་གཡེང་བ་དྲུག་པོ་དེ་དག་ཤེས་པར་བྱས་ནས་དེ་ཞི་བའི་ཞི་གནས་བསྒོམ་པར་བྱའོ། ། གཉིས་པ་ཕྱིན་ཅི་མ་ལོག་པ་བཤད་པ་ལ་གཉིས་ཏེ། བཅུར་དབྱེ་བ་དང༌། དེའི་དོན་བཤད་པའོ། ། དང་པོ་ནི། ཡི་གེ་ལ་ཕྱིན་ཅི་མ་ལོག་པ་དང༌། དོན་ལ་ཕྱིན་ཅི་མ་ལོག་པ་དང༌།
ཡིད་ལ་བྱེད་པ་ལ་ཕྱིན་ཅི་མ་ལོག་པ་དང༌། མི་འཕྲོ་བ་ལ་ཕྱིན་ཅི་མ་ལོག་པ་དང༌། རང་དང་སྤྱིའི་མཚན་ཉིད་ལ་ཕྱིན་ཅི་མ་ལོག་པ་གཉིས་དང༌། དག་པ་དང་མ་དག་པ་གཉིས་ལ་ཕྱིན་ཅི་མ་ལོག་པ་དང༌། གློ་བུར་བ་ལ་ཕྱིན་ཅི་མ་ལོག་པ་དང༌། མི་དངངས་པ་ལ་ཕྱིན་ཅི་མ་ལོག་པ་དང༌། ཁེངས་པ་མེད་པ་ལ་ཕྱིན་ཅི་མ་ལོག་པའོ། ། གཉིས་པ་དེ་དག་གི་དོན་བཤད་པ་ནི། ཕྱིན་ཅི་མ་ལོག་པ་བཅུ་ལས། དང་པོའི་དོན་བཤད་པ།
བརྗོད་བྱ་ཕྱིན་ཅི་མ་ལོག་པ་སྟོན་པའི་ཚིག་ལ་ཡོད་པའི་ཡི་གེ་གོ་རིམ་མ་ནོར་བར་འབྲེལ་པའི་ཕྱིར་དང༌། ཡི་གེ་ལས་བཞག་པའི་བརྡ་ལ་འདྲིས་པའི་ཕྱིར་ཡི་གེ་རྣམས་དོན་ཡོད་པ་ཉིད་དང༌། གཉིས་ཀ་ལས་ལྡོག་པ་ཡི་གེ་མ་འབྲེལ་པ་དང༌། བརྡ་སྔར་མ་འདྲིས་པ་གཉིས་ནི་དོན་མེད་པ་སྟེ། དོན་ཡོད་མེད་གཉིས་ཤེས་པ་ནི་ཡི་གེ་ལ་ཕྱིན་ཅི་མ་ལོག་པར་འཇུག་པའོ། ། འདི་ལས་བྱང་ཆུབ་སེམས་དཔའ་ལ་སྒྲའི་དོན་དང་བྲལ་བའི་རྟོགས་པ་སྐྱེའོ། ། གཉིས་པའི་དོན་ནི། གཟུང་འཛིན་གཉིས་སུ་སྣང་བར་གྱུར་པ་ནི་ཇི་ལྟར་སྣང་བ་དེ་ལྟར་དོན་ལ་ཡོད་པ་མ་ཡིན་པས་ཡོད་པས་མཐའ་རྣམ་པར་སྤངས་སོ། ། གཉིས་སུ་སྣང་བ་ཙམ་མེད་པ་མ་ཡིན་པས་མེད་པ་རྣམ་པར་སྤངས་སོ། ། གཉིས་པོ་ཤེས་པ་དེ་ནི་དོན་ལ་ཕྱིན་ཅི་མ་ལོག་པ་སྟེ།
འདི་ལས་གཟུང་འཛིན་དང་བྲལ་བའི་རྟོགས་པ་སྐྱེའོ། ། གསུམ་པའི་དོན་ནི། གཟུང་འཛིན་དུ་རྟོག་པ་སྔ་མ་དེ་ཡིས་བསྒོས་པའི་རྟོག་པ་ནི་ཆོས་ཅན། ཡིད་བྱེད་དེའི་གནས་ཞེས་བརྗོད་དེ། ཡིད་བྱེད་དེའི་ས་བོན་གྱི་རྟེན་ཡིན་པའི་ཕྱིར། དེ་ལྟར་ཤེས་པ་ནི་ཡིད་ལ་བྱེད་པ་ཕྱིན་ཅི་མ་ལོག་པའོ། ། ཡིད་ལ་བྱེད་པ་དེའི་གནས་གང་ཞེ་ན། གཟུང་འཛིན་གཉིས་སུ་སྣང་བའི་རྒྱུ་ཀུན་གཞི་ལ་བརྗོད་དོ། ། བཞི་པའི་དོན་ནི། དོན་གྱི་ཡོད་པ་ནི་གཞན་དབང༌།
མེད་པ་ནི་གཟུང་འཛིན་གཉིས། དོན་ལ་མེད་ཀྱང་སྣང་བའི་ཚུལ་དེ་ནི་སྒྱུ་མ་དང་སྨིག་རྒྱུ་ལ་སོགས་པ་བཞིན་དུ་འདོད་དེ། ཐ་སྙད་དུ་གཉིས་སུ་སྣང་ཡང་དོན་ལ་ཡོད་པ་མིན་པར་རྟོགས་པ་དེ་ནི་མི་འཕྲོ་བ་ལ་ཕྱིན་ཅི་མ་ལོག་པ་སྟེ། མཐའ་གཅིག་ཏུ་ཡོད་པ་དང་མེད་པར་འཛིན་པའི་རྟོག་པ་མི་འཕྲོ་བའི་ཕྱིར་རོ། ། ལྔ་པ་དང་དྲུག་པ་རང་སྤྱི་གཉིས་ལ་ཕྱིན་ཅི་མ་ལོག་པའི་དོན་ནི། ཤེས་བྱ་སྐྱེ་མཆེད་བཅུ་གཉིས་པོ་ཐམས་ཅད་མིང་ཙམ་ཁོ་ན་སྟེ། རྟོག་པ་ཐམས་ཅད་ཀྱིས་བཟུང་བ་ལྟར་མི་འཇུག་པའི་ཕྱིར་རོ། ། ཚུལ་དེ་ལྟར་ཤེས་པ་དེ་ནི་རང་གི་མཚན་ཉིད་ལ་ཕྱིན་ཅི་མ་ལོག་པ་ཡིན་ནོ། ། གང་གི་མཚན་ཉིད་ལ་ཕྱིན་ཅི་མ་ལོག་པ་ཡིན་ཞེ་ན། དོན་དམ་གྱི་རང་གི་མཚན་ཉིད་ལ་ཕྱིན་ཅི་མ་ལོག་པའོ། །
སྤྱིའི་མཚན་ཉིད་ལ་ཕྱིན་ཅི་མ་ལོག་པའི་དོན་ནི། ཆོས་ཐམས་ཅད་མིང་ཙམ་དུ་ཟད་པས་ན་ཆོས་ཀྱི་དབྱིངས་ཏེ་བདག་མེད་ལས་མ་གཏོགས་པར་ཡོད་པ་མ་ཡིན་ཏེ། འདི་ལྟར་ཆོས་ཐམས་ཅད་མིང་ཙམ་དུ་ཟད་པའོ། ། ཆོས་ཐམས་ཅད་བདག་མེད་ཡིན་པ་དེའི་ཕྱིར། བདག་མེད་ནི་སྤྱིའི་མཚན་ཉིད་དེར་ཤེས་པ་དེ་སྤྱིའི་མཚན་ཉིད་ལ་ཕྱིན་ཅི་མ་ལོག་པའོ། ། བདུན་པ་མ་དག་པ་དང་དག་པའི་དོན་ལ་ཕྱིན་ཅི་མ་ལོག་པའི་དོན་ནི། ཕྱིན་ཅི་ལོག་གི་ཡིད་ལ་བྱེད་པ་མ་སྤངས་པས་ཆོས་དབྱིངས་དེ་ནི་རྣམ་པར་མ་དག་པ་ཡིན་ལ། སྤངས་པ་ལས་ནི་རྣམ་པར་དག་པ་སྟེ། དེ་ལྟར་ཤེས་པ་དེ་ཡང་དག་མ་དག་ལ་ཕྱིན་ཅི་མ་ལོག་པའོ། ། བརྒྱད་པ་གློ་བུར་བ་ལ་ཕྱིན་ཅི་མ་ལོག་པའི་དོན་ནི།
སྔར་དྲི་མ་དང་བཅས་པ་དང་ཕྱིས་དྲི་མས་དག་པ་གཉིས་ཀ་ཡང་གློ་བུར་དུ་འབྱུང་བ་སྟེ། སྔར་མ་དག་པའི་དུས་སུ་ཡང་དྲི་མ་གློ་བུར་བ་ཡིན་པའི་ཕྱིར་ཏེ་ཆོས་ཀྱི་དབྱིངས་ནི་རང་བཞིན་གྱིས་རྣམ་པར་དག་པའི་ཕྱིར་ཏེ་ནམ་མཁའ་བཞིན་ནོ། ། ཕྱིས་དྲི་མས་དག་པའི་ཚེའང་དྲི་མ་གློ་བུར་བ་དག་པ་ཙམ་ཡིན་པའི་ཕྱིར་རོ། ། དེ་ལྟར་ཤེས་པ་དེ་ཡང་གློ་བུར་བ་དེ་ལ་ཕྱིན་ཅི་མ་ལོག་པའོ། ། དགུ་པ་དང་བཅུ་པ་མི་དངངས་པ་དང་མི་ཁེངས་པ་ཕྱིན་ཅི་མ་ལོག་པ་ནི། སྔར་ཆོས་རྣམས་ཀུན་ནས་ཉོན་མོངས་པའི་ངོ་བོར་གནས་པ་ཡང་མེད་ཕྱིས་དེ་ཉིད་རྣམ་པར་དག་པ་ཡང་མེད། གང་གི་རང་བཞིན་ཀུན་ནས་ཉོན་མོངས་པའི་ངོ་བོ་གྲུབ་པ་དང་དེ་ཉིད་ཕྱིས་རྣམ་པར་དག་པ་ཡང་མེད་དེ། གཟུང་འཛིན་གཉིས་ཀྱི་ཆོས་དང་གང་ཟག་དོན་དམ་པར་མེད་པའི་ཕྱིར། དེས་ན་ཉེས་པ་འཕེལ་བ་གང་གིས་སྐྲག་པ་དང་དངངས་པ་མེད་ལ། ཡོན་ཏན་འཕེལ་བ་གང་གིས་ང་རྒྱལ་དུ་འགྱུར་བ་ཡང་མེད།
དེ་ལྟར་ཤེས་པ་དེ་ནི་འདིར་མི་སྐྲག་པ་དང་ཁེངས་པ་མེད་པ་ལ་ཕྱིན་ཅི་མ་ལོག་པའོ། ། འདིས་ནི་ཆོས་དབྱིངས་ཟད་པ་དང་འཕེལ་བ་མེད་པར་རྟོགས་པར་འགྱུར་རོ། ། དེ་ལྟར་ཕྱིན་ཅི་མ་ལོག་པ་བཅུ་པོ་རྡོ་རྗེའི་ཚིག་བཅུ་དང་སྦྱར་བ་ནི། མདོ་ལས། ཡོད་པ་དང༌། མེད་པ་སོགས་རྡོ་རྗེའི་ཚིག་བཅུ་གསུངས་པ་དབྱིག་གཉེན་གྱི་འགྲེལ་པར་ཚིགས་བཅད་དུ་བསྡུས་པ་ནི། ཡོད་མེད་ཕྱིན་ཅི་མ་ལོག་དང༌། ། གནས་དང་སྒྱུ་མ་ལྟ་བུ་ཉིད། ། མི་རྟོག་པ་དང་རང་བཞིན་གྱིས། རྟག་པར་འོད་གསལ་ཉིད་དང་ནི། །
ཀུན་ནས་ཉོན་མོངས་རྣམ་བྱང་དང༌། ། དེ་བཞིན་ནམ་མཁའ་ལྟ་བུ་ཉིད། ། འགྲིབ་པ་མེད་དང་ལྷག་མེད་པ། ། རྡོ་རྗེའི་ཚིག་ནི་བཅུ་ཞེས་བྱ། ། ཞེས་གསུངས། འདི་དག་ཕྱིན་ཅི་མ་ལོག་པ་བཅུ་དང་སྦྱར་ན། ཡི་གེ་ལ་ཕྱིན་ཅི་མ་ལོག་པ་ནི་ཡོད་མེད་དོ། ། དོན་ལ་མ་ལོག་པ་ནི་ཕྱིན་ཅི་མ་ལོག་པའོ། ། ཡིད་བྱེད་ལ་མ་ལོག་པ་ནི་གནས་སོ། ། མཐའ་གཉིས་སུ་མི་འཕྲོ་བ་ལ་མ་ལོག་པ་ནི་སྒྱུ་མ་ལྟ་བུའོ། །
རང་གི་མཚན་ཉིད་ལ་མ་ལོག་པ་ནི་རྟོག་པའོ། ། སྤྱིའི་མཚན་ཉིད་ལ་མ་ལོག་པ་ནི་རང་བཞིན་གྱིས་འོད་གསལ་བའོ། ། མ་དག་པ་དང་དག་པ་ལ་མ་ལོག་པ་ནི་ཀུན་བྱང་ངོ༌། ། གློ་བུར་དུ་བྱུང་བ་ལ་མ་ལོག་པ་ནི་ནམ་མཁའ་ལྟ་བུའོ། ། སྤང་བྱ་འགྲིབ་པ་མེད་པས་མི་སྐྲག་པ་ལ་མ་ལོག་པ་ནི་འགྲིབ་པ་མེད་པའོ། ། གཉེན་པོ་འཕེལ་བས་ཁེངས་པ་མེད་པ་ལ་ཕྱིན་ཅི་མ་ལོག་པ་ནི་ཁྱད་པར་དུ་འཕགས་པའམ་ལྷག་པ་མེད་པའོ། ། རྫས་ཀྱི་རྡོ་རྗེ་དེ་མཚོན་སོགས་ཀྱིས་ཕིགས་པར་དཀའ་བ་བཞིན་དུ་འདི་དག་ནི་རྟོག་གེའི་བློས་ཤེས་པར་དཀའ་བའི་ཕྱིར་རྡོ་རྗེའི་ཚིག་ཅེས་བྱའོ། ། རྡོ་རྗེའི་ཚིག་རྣམས་བསྡུས་ནས་འཆད་པ་ལ། འགྲེལ་པར་ལུས་རྣམ་གཞག་གཉིས་མཛད་པའི་དང་པོ་ནི། ངོ་བོ་ཉིད་རྣམ་པ་གསུམ་དང༌།
དམིགས་པ་དང༌། རྣམ་པར་མི་རྟོག་པ་ཉིད་དང༌། བརྒལ་བ་དང༌། ལན་ཏེ། རྡོ་རྗེའི་ཚིག་ལྷག་མ་རྣམས་སོ། ། ཞེས་སོ། ། གཉིས་པ་ནི། གང་ལ་གང་ཞིག་གང་གིས་འཁྲུལ། ། མ་འཁྲུལ་གང་ཞིག་གང་ལ་དང༌། ། འཁྲུལ་དང་མ་འཁྲུལ་འབྲས་བུ་ཉིད། །
དེ་གཉིས་ཀྱི་ནི་ཐ་མ་འོ། ། ཞེས་པའོ། ། དེ་ལ་ངོ་བོ་ཉིད་གསུམ་ནི་དམིགས་པ་སྟེ་ཡོད་པ་ཡོངས་གྲུབ། མེད་པ་ཀུན་བཏགས། ཕྱིན་ཅི་མ་ལོག་པ་གཞན་དབང་ཡིན་པས་ཤེས་བྱ་དང༌། རང་མཚན་ལ་མ་ལོག་པ་གང་གིས་རྣམ་པར་མི་རྟོག་པ་ཤེས་པ་དང༌། གང་ལ་མི་རྟོག་པ་འོད་གསལ་བ་སྟེ། ཤེས་བྱ་དང་ཤེས་པའི་རྣམ་གཞག་བསྟན་ཏོ། ། བརྒལ་བ་དང་ལན་གྱིས་བསྟན་པའི་རྡོ་རྗེའི་ཚིག་ལྷག་མ་འཆད་ཚུལ་ལ། བརྒལ་བ་ནི།
གལ་ཏེ་ཀུན་བཏགས་དང་གཞན་དབང་གི་མཚན་ཉིད་ཀྱི་ཆོས་དེ་དག་མེད་ན་ཇི་ལྟར་དམིགས་པར་འགྱུར། ཅི་སྟེ་ཡོད་ན་ཆོས་རྣམས་རང་བཞིན་གྱིས་འོད་གསལ་བ་ཉིད་དུ་མི་རུང་ངོ་ཞེ་ན། ལན་ནི། སྒྱུ་མ་ལྟ་བུ་ཉིད་ཅེས་པས་བསྟན་ཏེ། དཔེར་ན་སྒྱུ་མ་བྱས་པ་ཉིད་ནི་སྣང་བ་ལྟར་མེད་ཀྱང་དམིགས་སུ་རུང་བ་ལྟ་བུའོ། ། ཡང༌། གལ་ཏེ་ཆོས་རྣམས་རང་བཞིན་གྱིས་འོད་གསལ་བ་ཡིན་ན་སྔར་ནས་ཀུན་ནས་ཉོན་མོངས་པ་ཕྱིས་ཇི་ལྟར་རྣམ་པར་བྱང་བར་འགྱུར་ཞེ་ན། ཀུན་ཉོན་དང་རྣམ་བྱང་གི་ཆོས་རྣམས་ནམ་མཁའ་ལྟ་བུར་རིག་པར་བྱ་སྟེ། དཔེར་ན་ནམ་མཁའ་རང་བཞིན་གྱིས་རྣམ་པར་དག་པ་ལ་ཀུན་ནས་ཉོན་མོངས་སོ་རྣམ་བྱང་ངོ་ཞེས་བརྗོད་པ་ལྟ་བུའོ། ། ཡང༌།
གལ་ཏེ་སངས་རྒྱས་དཔག་མེད་བྱུང་ནས་སེམས་ཅན་དཔག་མེད་ཀྱི་ཀུན་ཉོན་བསལ་ན། ཅིའི་ཕྱིར་འཁོར་བ་འགྲིབ་པར་མི་འགྱུར་ཞིང་མྱང་འདས་འཕེལ་བར་མི་འགྱུར་ཞེ་ན། འགྲིབ་པ་མེད་པ་དང་ཁྱད་པར་དུ་འཕགས་པ་མེད་པ་ཞེས་པས་དེའི་ལན་བསྟན་ཏེ། སེམས་ཅན་གྱི་ཁམས་དང་རྣམ་བྱང་གི་ཕྱོགས་དཔག་ཏུ་མེད་པའི་ཕྱིར་འཁོར་འདས་ལ་འཕེལ་འགྲིབ་མེད་པར་བསྟན་ཏོ། ། དེ་ལྟར་རྡོ་རྗེའི་ཚིག་རྣམས་འདིར་བསྟན་པ་དང༌། འགྲེལ་ཚིག་རྩ་བར་དྲངས་པ་གཉིས་གོ་རིམ་མི་མཐུན་པ་ནི། འདིར་བཤད་པའི་རིམ་པ་གཙོ་བོར་བྱས་པ་སྟེ། རྡོ་རྗེའི་ཚིག་བཅུ་སྟོན་པའི་གཞུང་ཚིག་བཤད་བྱ་དང༌། གང་ལ་གང་ཞིག་སོགས་འཆད་བྱེད་ཡིན་པའི་ཕྱིར་སྔ་ཕྱིའི་འབྲེལ་དེ་ལྟར་བྱས་སོ། ། བཞི་པ་མཐའ་གཉིས་སྤངས་པའི་སྒྲུབ་པ་ནི།
སོ་སོར་རྟོག་པའི་ཤེས་རབ་ཀྱིས་མཐའ་གཉིས་སྤངས་ནས་དབུ་མའི་ལམ་སོ་སོར་རྟོག་ཅིང་སྒྲུབ་པར་བྱེད་པའི་ལམ་མོ། ། བསལ་བྱའི་མཐའ་གཉིས་ནི་མུ་སྟེགས་དང་ཉན་ཐོས་གཉིས་ཀས་བཏགས་པའི་མཐའ་འོ། ། དེ་གང་ཞེ་ན། བདག་དང་ཕུང་པོ་ཐ་དད་པར་བཏགས་པ་དང༌། བདག་དང་ཕུང་པོ་གཅིག་ཏུ་བཏགས་པའི་མཐའ་དང༌། གཟུགས་སོགས་རྟག་པར་བཏགས་པ་ནི་མུ་སྟེགས་པས་བཏགས་པའོ། ། མི་རྟག་པ་ནི་ཉན་ཐོས་ཀྱིས་བཏགས་པའི་མཐའ་སྟེ། འདི་གཉིས་ནི་མུ་སྟེགས་དང་ཉན་ཐོས་གཉིས་ཀས་བཏགས་པའི་མཐའ་འོ། ། གང་ཟག་ལ་སྒྲོ་འདོགས་པ་དང༌། སྐུར་པ་འདེབས་པའི་མཐའ་གཉིས་དང༌།
ཆོས་ལ་སྒྲོ་འདོགས་པ་དང་སྐུར་པ་འདེབས་པའི་མཐའ་གཉིས་ཏེ་བཞི་པོ་རྣམས་མཐའ་འོ། ། མ་རིག་པ་སོགས་མི་མཐུན་ཕྱོགས་དང༌། མ་རིག་པ་འགོག་བྱེད་གཉེན་པོའི་མཐའ་གཉིས་སོ། ། གང་ཟག་དང་ཆོས་གཉིས་ངོ་བོ་ཉིད་ཀྱིས་ཡོད་པར་འདུ་ཤེས་པས་བཏགས་པ་ནི་རྟག་པའི་མཐའ་དང༌། ཐ་སྙད་དུ་མེད་པར་འདུ་ཤེས་པས་བཏགས་པ་ནི་ཆད་མཐའ་དང༌། གཟུང་བ་དང་འཛིན་པར་བཏགས་པའི་མཐའ་གཉིས་དང༌། ཀུན་ནས་ཉོན་མོངས་པ་གསུམ་གྱི་མཐའ་དང༌། རྣམ་པར་བྱང་བ་གསུམ་གྱི་མཐའ་སྟེ། ཀུན་ནས་ཉོན་མོངས་ཀྱི་ཉོན་མོངས་པ་དང༌། ལས་ཀྱི་ཀུན་ནས་ཉོན་མོངས་པ་དང༌།
སྐྱེ་བའི་ཀུན་ནས་ཉོན་མོངས་པའོ། ། རྣམ་པར་བྱང་བ་གསུམ་ནི་རྣམ་ཐར་སྒོ་གསུམ་མོ། ། འདི་དག་ལ་མངོན་པར་ཞེན་པས་བཏགས་པ་ནི་མཐའ་འོ། ། དངོས་པོར་ཡོད་མེད་སོགས་ཕྱོགས་གཉིས་ཀྱི་རྣམ་པར་རྟོག་པ་ནི་མཐའ་སྟེ། དེ་ནི་རྣམ་པ་བདུན་དུ་འདོད་དེ། བདག་གི་དངོས་པོ་ཡོད་པ་དང་མེད་པར་རྟོག་པ་གཉིས་ཀྱི་མཐའ་དང༌། ཞི་བར་བྱ་བ་སྤང་བྱ་དང་ཞི་བར་བྱེད་པ་གཉེན་པོ་ལ་རྟོག་པའི་མཐའ་གཉིས་དང༌། སྐྲག་བྱ་ངོ་བོ་ཉིད་ཀྱིས་སྟོང་པ་དང་སྟོང་པ་དེ་ལ་འཇིགས་པ་སྐྱེ་བར་རྟོག་པ་དང༌། གཟུང་བ་དང་འཛིན་པ་གཉིས་རྟོག་པ་དང༌། ཡང་དག་པ་ཟག་པ་མེད་པ་ཉིད་དང་ལོག་པ་ཟག་པ་དང་བཅས་པ་ཉིད་ལ་རྟོག་པའི་མཐའ་གཉིས་དང༌།
ཡེ་ཤེས་ཀྱིས་སྤང་བྱ་སྤོང་བར་བྱེད་པ་དང་སྤོང་བར་བྱེད་པའི་ནུས་པ་ཡོད་པ་མིན་པར་རྟོག་པའི་མཐའ་དང༌། གཉེན་པོ་སྐྱེ་བ་མེད་པ་དང་གཉེན་པོ་སྐྱེས་ཀྱང་སྤང་བྱ་དང་དུས་མཉམ་དུ་འཇུག་པ་ཉིད་དུ་རྟོག་པའི་མཐའ་སྟེ། ཟུང་དུ་སྦྱར་བ་བདུན་པོ་དེ་ནི་ཕྱོགས་གཉིས་ཀྱི་ཡུལ་ཅན་གྱི་རྣམ་པར་རྟོག་པའི་མཐའ་འོ། ། ལྔ་པ་དང་དྲུག་པ་ཁྱད་པར་ཅན་དང་ཁྱད་པར་མེད་པའི་སྒྲུབ་པ་ནི། ས་བཅུ་ལ་རྣམ་པར་དག་པར་བྱ་བ་དག་ཏུ་ཤེས་པར་བྱས་ཏེ། ཁྱད་པར་མེད་པའི་སྒྲུབ་པ་ནི། ས་བཅུ་ལ་ཕ་རོལ་ཏུ་ཕྱིན་པ་བཅུ་སྒྲུབ་ཙམ་དུ་ཁྱད་པར་མེད་ལ། ཁྱད་པར་ནི་ས་རེ་རེ་ལ་ཕ་རོལ་ཏུ་ཕྱིན་པ་རེ་རེ་ལ་གཙོ་བོར་སྤྱོད་དོ། ། གཉིས་པ་དམིགས་པ་བླ་ན་མེད་པ་བསྟན་པ་ནི། རྣམ་པར་གཞག་པའི་དམིགས་པ་ནི།
གསུང་རབ་ཡན་ལག་བཅུ་གཉིས་ཏེ། སེམས་ཅན་ལ་ཕན་པའི་ཕྱིར་དུ་རྣམ་པར་གཞག་པའི་ཕྱིར། ཆོས་དབྱིངས་ཀྱི་དམིགས་པ་ནི། ཆོས་ཉིད་དེ། ལམ་གྱི་དམིགས་པར་གྱུར་པའི་དེ་བཞིན་ཉིད་ཡིན་པའི་ཕྱིར། བསྒྲུབ་པར་བྱ་བའི་དམིགས་པ་ནི། ཕ་རོལ་ཏུ་ཕྱིན་པ་བཅུ་སྟེ། བསྒྲུབ་པར་བྱ་བ་ཡིན་པའི་ཕྱིར། སྒྲུབ་པའི་དམིགས་པ་ནི། དེ་བཞིན་ཉིད་དེ།
དེ་བཞིན་ཉིད་ལ་དམིགས་ནས་ལམ་སྒྲུབ་པའི་ཕྱིར་རོ། ། འཛིན་པའི་དམིགས་པ་ནི། ཐོས་བྱུང་གི་ཤེས་རབ་ཀྱི་ཡུལ་ཏེ། ཐོས་བྱུང་གི་ཤེས་རབ་ཀྱིས་འཛིན་པར་བྱ་བ་ཡིན་པའི་ཕྱིར། ངེས་པར་འཛིན་པའི་དམིགས་པ་ནི། བསམ་བྱུང་གི་ཤེས་རབ་ཀྱི་ཡུལ་ཏེ། རིགས་པ་ལ་བརྟེན་ནས་ངེས་པར་འཛིན་པ་ཡིན་པའི་ཕྱིར། རབ་ཏུ་འཛིན་པའི་དམིགས་པ་ནི། བསྒོམས་པ་ལས་བྱུང་བའི་ཡུལ་ཏེ། སོ་སོ་རང་གིས་རིག་པའི་བློས་འཛིན་པར་བྱ་བ་ཡིན་པའི་ཕྱིར།
རབ་ཏུ་རྟོགས་པའི་དམིགས་པ་ནི། ས་དང་པོའི་མཐོང་ལམ་གྱི་དམིགས་པ་སྟེ། འཇིག་རྟེན་ལས་འདས་པའི་ལམ་གྱིས་རབ་ཏུ་རྟོགས་པར་བྱ་བ་ཡིན་པའི་ཕྱིར། རབ་ཏུ་རྒྱས་པའི་དམིགས་པ་ནི། ས་གཉིས་པ་ནས་བདུན་པའི་བར་གྱི་དམིགས་པ་སྟེ། རྟོགས་པ་སྔར་ལས་རབ་ཏུ་རྒྱས་པའི་དམིགས་པ་ཡིན་པའི་ཕྱིར། རྣམ་པར་རྟོགས་པའི་དམིགས་པ་ནི་ས་བདུན་པའི་དམིགས་པ་སྟེ། འཇིག་རྟེན་དང་འཇིག་རྟེན་ལས་འདས་པའི་ལམ་གྱི་དམིགས་པ་གཉིས་ལ་སོགས་པའི་ཆོས་ཁོང་དུ་ཆུད་པའི་ཕྱིར། ས་བརྒྱད་པའི་དམིགས་པ་ནི། རྣལ་དུ་འདུག་པའི་དམིགས་པ་སྟེ།
མཚན་མར་འཛིན་པའི་རྟོག་པས་མི་གཡོ་བའི་དམིགས་པ་ཡིན་པའི་ཕྱིར། ས་དགུ་པ་དང་ས་བཅུ་པ་དང་སངས་རྒྱས་ཀྱི་ས་གསུམ་གྱི་དམིགས་པ་ནི། ཕུལ་དུ་བྱུང་བའི་དམིགས་པར་འདོད་དེ། ས་དགུ་པ་ལ་སོ་སོ་ཡང་དག་རིག་བཞིའི་ཡེ་ཤེས་ཕུལ་དུ་ཕྱིན་པ་ཐོབ་ཅིང༌། ས་བཅུ་པ་ལ་ལས་ལ་དབང་བ་ཕུལ་དུ་ཕྱིན་པ་ཐོབ་ལ། སངས་རྒྱས་ཀྱི་སར་སྒྲིབ་པ་མ་ལུས་པ་སྤངས་པའི་རྣམ་པར་དག་པ་ཕུལ་དུ་ཕྱིན་པ་ཐོབ་པའི་ཕྱིར། གསུམ་པ་ཡང་དག་པར་འགྲུབ་པ་བླ་ན་མེད་པ་ལ་བཅུ་སྟེ། ལམ་གྱི་རྐྱེན་མ་ཚང་བ་མེད་པ་ནི་རིགས་ཡང་དག་པར་འགྲུབ་པའོ། ། ཐེག་ཆེན་མི་སྤོང་བ་ནི་མོས་པ་ཡང་དག་པ་འགྲུབ་པའོ། ། ཐེག་པ་དམན་པས་སེམས་མི་གཡེང་བ་ནི་སེམས་བསྐྱེད་ཡང་དག་པ་འགྲུབ་པའོ། །
ཕ་རོལ་ཏུ་ཕྱིན་པ་རྫོགས་པར་རབ་ཏུ་བསྒྲུབ་པ་ནི་སྒྲུབ་པ་ཡང་དག་པ་འགྲུབ་པའོ། ། འཕགས་པའི་ལམ་ཡང་དག་པ་སྐྱེད་པ་ནི་སྐྱོན་མེད་པ་ལ་འཇུག་པ་ཡང་དག་པ་འགྲུབ་པའོ། ། དགེ་བའི་རྩ་བ་འཕེལ་བ་ནི་སེམས་ཅན་ཡོངས་སུ་སྨིན་པར་བྱེད་པ་ཡང་དག་པ་འགྲུབ་པའོ། ། སེམས་ལས་སུ་རུང་བ་ནི་ཞིང་ཡོངས་སུ་དག་པ་ཡང་དག་པ་འགྲུབ་པའོ། ། སྲིད་ཞི་གཉིས་ལ་མི་གནས་པ་ནི་ལུང་བསྟན་ཐོབ་པ་ཡང་དག་པ་འགྲུབ་པའོ། ། སྒྲིབ་པ་མེད་པ་ཉིད་ནི་སངས་རྒྱས་ཀྱི་ས་ཡང་དག་པ་འགྲུབ་པའོ། ། བྱང་ཆུབ་དེ་སྟོན་པ་རྒྱུན་མི་གཅོད་པ་ནིབྱང་ཆུབ་ཀུན་ཏུ་སྟོན་པ་ཡང་དག་པ་འགྲུབ་པའོ། ། འདི་ནི་མཛད་པ་བཅུ་གཉིས་ཀྱི་ཚུལ་བསྟན་པ་ལ་བརྗོད་དོ། ། གསུམ་པ་བསྟན་བཅོས་ཀྱི་ཆེ་བ་དང་དགོས་ཆེད་བསྟན་པ་ནི། ཇི་སྐད་བསྟན་པ་འདི་ནི་དབུས་དང་མཐའ་རྣམ་པར་འབྱེད་པའི་བསྟན་བཅོས་ཏེ།
བསྟན་བཅོས་འདི་ཆོས་ཅན། རྟོགས་པར་དཀའ་བ་ཡིན་ཏེ། རྟོག་གེའི་སྤྱོད་ཡུལ་མ་ཡིན་པའི་ཕྱིར། ཆོས་ཀུན་གྱི་སྙིང་པོའི་དོན་ཡིན་ཏེ། རྒོལ་བས་མི་ཤིགས་པའི་ཕྱིར་དང་ཡེ་ཤེས་ཀྱི་སྤྱོད་ཡུལ་མཆོག་དང་ལྡན་པའི་ཕྱིར་རོ། ། དོན་ཆེན་པོ་དང་ལྡན་ཏེ། སེམས་ཅན་གྱི་དོན་གྱི་ཆེད་དུ་ཞུགས་པའི་བྱང་ཆུབ་སེམས་པའི་སྤྱོད་པ་རྒྱས་པར་སྟོན་པའི་ཕྱིར། དོན་ཆེན་པོ་དང་ལྡན་པ་དེ་བཞིན་དུ་རིགས་ཅན་གསུམ་པོ་ཀུན་གྱི་དགོས་པའི་དོན་དང་ལྡན་ཏེ། ཐེག་པ་གསུམ་གྱི་ལམ་སྟོན་པའི་ཕྱིར་རོ། ། དོན་མེད་པ་ཐམས་ཅད་སེལ་བར་བྱེད་པ་ཡིན་ཏེ།
ཉོན་མོངས་པ་དང་ཤེས་བྱའི་སྒྲིབ་པ་སེལ་བར་བྱེད་པའི་ཕྱིར། ཐེག་པ་བླ་ན་མེད་པའི་ལེའུར་བཅད་པ་སྟེ། ལེའུ་ལྔ་པའི་རྣམ་པར་བཤད་པའོ།། །། ཡན་ལག་བརྒྱད་ལྡན་གསུང་རབ་གངས་ཆེན་མཚོ། ། ལེགས་བཤད་མི་བཟད་འབྱོར་པའི་སྤྲིན་སྔོན་ལྡན། ། རྒྱལ་སྲས་ཀླུ་དབང་རྣམ་པར་རོལ་པའི་གནས། ། མུ་མཐའ་ཡས་པའི་བློ་གྲོས་མི་ཟད་གཏེར། ། གཙུག་ལག་ཤིང་རྟ་རྣམ་པར་འབྱེད་པའི་སྒོ། ། དོན་ཟབ་ཕུལ་བྱུང་སྙན་པའི་གེ་སར་གཡོ། ། ལེགས་བཤད་རྣམ་པ་ཀུན་གྱི་མཆོག་ལྡན་པ། །
མི་ཕམ་གསུང་རབ་དྲི་མེད་ཟླ་བའི་འོད། ། བློ་གྲོས་ཀུན་དའི་འཛུམ་ཟེར་རབ་གསལ་ཞིང༌། ། ཕུལ་བྱུང་མཛད་པའི་འོད་ཟེར་སྔོན་མེད་ལྡན། ། དོན་གཉིས་ཟབ་མོའི་ཆུ་ཤེལ་ནོར་བུའི་འོད། ། འགྲོ་མང་དད་པའི་དགའ་སྟོན་འཕེལ་མཛད་པའི། ། ལེགས་བཤད་སྤྲིན་གྱིས་བསྐྱོད་པའི་སྐྱེད་ཚལ་དེར། ། དོན་གྱི་སྙིང་པོ་དྲི་བསུང་ཕུན་ཚོགས་ལྡན། ། བློ་གྲོས་ཀུན་ཏུ་ཡངས་པའི་ཆུ་གཏེར་ལས། ། སྔོན་མེད་རབ་འཁྲུངས་ལེགས་བཤད་འདབ་བརྒྱ་པ། ། ཚུལ་འདི་བློ་གྲོས་སྤྲིན་གྱིས་མཛེས་བྱས་ཤིང༌། །
རྨད་བྱུང་སྤོབས་པའི་གློག་ཕྲེང་གསལ་བའི་འོད། ། ས་གསུམ་ཁྱོན་གནས་རྣམ་མང་ཤེས་བྱའི་མཚོ། ། ཡོངས་སུ་རྫོགས་པའི་བློ་གྲོས་མངོན་མཐོ་བ། ། སྨྲ་བའི་གདོང་ལྔ་རོང་སྟོན་གཞུང་བརྒྱ་པས། ། མཁས་མང་མགྲིན་པའི་རྒྱན་གྱུར་ལེགས་བཤད་ཀྱི། ། བདུད་རྩིའི་དགའ་སྟོན་སྔོན་མེད་རབ་སྤེལ་བའི། ། རྣམ་མང་དགེ་བའི་དཔུང་ཚོགས་མི་དམན་ཞིང༌། ། བསོད་ནམས་མཁའ་ལྟར་ཡངས་པ་ཐོབ་པ་ཡིས། ། མ་ལུས་འགྲོ་བ་སྲིད་མཚོར་གནས་པ་གང༌། ། སྲིད་པའི་རྒྱ་མཚོའི་ཕ་མཐའ་ཡོངས་བརྒལ་བའི། །
རྣམ་མཁྱེན་ནོར་བུའི་དཔལ་དབང་འབྱོར་གྱུར་ཅིག ། དབུས་དང་མཐའ་རྣམ་པར་འབྱེད་པའི་བསྟན་བཅོས་ཀྱི་རྣམ་བཤད་མི་ཕམ་དགོངས་རྒྱན་བཤད་ཟིན་ཏོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
