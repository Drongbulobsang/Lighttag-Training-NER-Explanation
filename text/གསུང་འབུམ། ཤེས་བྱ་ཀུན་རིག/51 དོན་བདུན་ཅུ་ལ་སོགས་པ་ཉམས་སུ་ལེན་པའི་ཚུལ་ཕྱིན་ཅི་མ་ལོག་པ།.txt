གསུང་འབུམ། ཤེས་བྱ་ཀུན་རིག
པོད ༥༡
དོན་བདུན་ཅུ་ལ་སོགས་པ་ཉམས་སུ་ལེན་པའི་ཚུལ་ཕྱིན་ཅི་མ་ལོག་པ།
༄༅། །མངོན་པར་རྟོགས་པའི་རྒྱན་གྱི་བརྗོད་བྱ་མ་ནོར་བ་རྟོགས་པ་བརྒྱད་དོན་བདུན་ཅུ་ལ་སོགས་པ་ཉམས་སུ་ལེན་པའི་ཚུལ་ཕྱིན་ཅི་མ་ལོག་པ་བཞུགས་སོ།། ༈ ཐུབ་དབང་གསུང་གི་ཉི་མ་མཐའ་ཡས་འགྲོ་བ་ཡི། ། བློ་གྲོས་པདྨོའི་གཉེན་གཅིག་མཐོ་རིས་ཐར་པ་ཡི། ། འཇུག་ཚུལ་གསལ་བར་སྟོན་པ་དེ་ལ་ཕྱག་འཚལ་ནས། ། མཐའ་ཡས་གསུང་རབ་ཀུན་གྱི་ཟབ་མོའི་དོན། ། ཤེས་རབ་ཕ་རོལ་ཕྱིན་པའི་དོན་གྱི་ཚུལ། ། མངོན་རྟོགས་རིམ་པ་བདེ་བླག་རྟོགས་མཛད་པ། ། མངོན་པར་རྟོགས་པའི་རྒྱན་གྱི་དཀའ་བའི་གནས། ། ཅུང་ཟད་བཤད་ལ་ཡིད་རབ་གཏོད་པར་གྱིས། ། འདིར་བཅོམ་ལྡན་འདས་ཀྱིས་གདུལ་བྱ་བྱང་ཆུབ་སེམས་དཔའི་རིགས་ཅན་རྣམས་ལ་རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་པའི་ཐབས་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་རྣམ་གྲངས་དུ་མས་བསྟན་པ་ལ་དོན་ནི་རྣམ་པ་གཉིས་ཏེ།
དངོས་སུ་བསྟན་པ་སྙིང་པོའི་དོན་དང༌། ཤུགས་ལ་བསྟན་པ་མངོན་པར་རྟོགས་པའི་རིམ་པའོ། ། དང་པོ་ནི། འཕགས་པ་ཀླུ་སྒྲུབ་ཀྱིས་དབུ་མ་རིགས་པའི་ཚོགས་སུ་བསྟན་པ་དག་ཡིན་ལ། གཉིས་པ་ནི། འཕགས་པ་བྱམས་པས་ཡུལ་སྙིང་པོའི་དོན་དང༌། ཡུལ་ཅན་མངོན་པར་རྟོགས་པའི་རིམ་པ་སྦྱར་ནས་སྟོན་པ་མངོན་པར་རྟོགས་པའི་རྒྱན་གྱིས་གསལ་བར་མཛད་པ་འདི་དག་གོ ། དེ་ཡང་མདོའི་རབ་འབྱོར་གྱི་ལེའུས་རྣམ་མཁྱེན། མཐའ་གཉིས་རྣམ་དག་གི་ལེའུས་ལམ་ཤེས། སྤྱོད་པ་ཁྱད་པར་ཅན་གྱི་ལེའུས་གཞི་ཤེས།
དེ་བཞིན་ཉིད་ཀྱི་ལེའུས་རྣམ་ཀུན། བསླབ་པ་ཡོངས་སུ་དག་པའི་ལེའུས་རྩེ་སྦྱོར། རིམ་གྱིས་འཇུག་པ་ལ་བསླབ་པའི་ལེའུས་མཐར་གྱིས་པ། བསླབ་པ་ཡོངས་སུ་རྫོགས་པའི་ལེའུས་སྐད་ཅིག་མ། བསླབ་པའི་འབྲས་བུའི་ལེའུས་ཆོས་ཀྱི་སྐུ་བཤད་དོ། དེ་དག་གི་རིམ་པ་དང་མཐུན་པར་མངོན་པར་རྟོགས་པ་བརྒྱད་སྟོན་པར་མཛད་དོ། ། ཅིའི་ཕྱིར་མངོན་པར་རྟོགས་པ་བརྒྱད་སྟོན་པར་མཛད་ཅེ་ན། ཐེག་པ་ཆེན་པོའི་རིགས་ཅན་གཞན་དོན་དུ་སངས་རྒྱས་ཐོབ་པར་འདོད་པའི་གང་ཟག་གི་དབང་དུ་བྱས་ཏེ་མངོན་པར་རྟོགས་པ་བརྒྱད་དུ་ངེས་པར་མཛད་དོ། ། ཅིའི་ཕྱིར་བརྒྱད་ཡིན་སྙམ་ན། ཤེས་པར་བྱ་བའི་ཡུལ་དང༌།
ཉམས་སུ་ལེན་པའི་སྦྱོར་བ་དང༌། ཉམས་སུ་བླངས་པའི་འབྲས་བུའི་དབང་དུ་བྱས་ནས་དོན་བརྒྱད་དུ་ངེས་པས་སོ། ། དེ་ཡང་ཤེས་པར་བྱ་བའི་ཡུལ་ལ་མཁྱེན་པ་གསུམ། ཉམས་སུ་ལེན་པའི་ཐབས་ལ་སྦྱོར་བ་བཞི། ཉམས་སུ་བླངས་པའི་འབྲས་བུ་ཆོས་ཀྱི་སྐུ་དང་བརྒྱད་དོ། ། དེ་ལ་ཐོག་མར་ཤེས་པར་བྱ་བའི་ཡུལ་བསྟན་དགོས་ཏེ། དེ་མ་ཤེས་པར་སྦྱོར་བས་ཉམས་སུ་བླང་བར་མི་ནུས་པའི་ཕྱིར་རོ། ། དེའི་འོག་ཏུ་སྦྱོར་བ་བསྟན་ཏེ། ཡུལ་ཤེས་ཀྱང་སྦྱོར་བས་ཉམས་སུ་བླངས་པ་མེད་ན་ཡུལ་གཏན་ལ་ཕབ་པ་ཙམ་གྱིས་འབྲས་བུ་མི་འཐོབ་བོ། ། ཉམས་སུ་བླངས་ཀྱང་འབྲས་བུ་ཐོབ་པ་མེད་ན་དོན་མེད་དུ་འགྱུར་བས་དེའི་འོག་ཏུ་འབྲས་བུ་བསྟན་ཏོ། །
ཤེས་པར་བྱ་བའི་ཡུལ་གསུམ་དུ་ཇི་ལྟར་ངེས་སྙམ་ན། དང་པོར་རྣམ་པ་ཐམས་ཅད་མཁྱེན་པ་ཉིད་བསྟན་ཏེ། ཐོབ་པར་བྱ་བའི་འབྲས་བུ་མ་མཐོང་བར་དེའི་རྒྱུ་ལ་ནན་གྱིས་འཇུག་པར་མི་འགྱུར་བས་སོ། ། ཐོབ་པར་བྱ་བའི་འབྲས་བུ་དེ་ཡང་རྒྱུ་ལ་རག་ལས་པས་རྒྱུ་ལམ་ཤེས་པ་ཉིད་བསྟན་ཏོ། ། རྒྱུ་ཤེས་ཀྱང་མི་མཐུན་ཕྱོགས་ཁོང་དུ་མ་ཆུད་ན། ལམ་ལོག་པ་ལ་འཇུག་སྲིད་པས་གོལ་ས་ལས་ལྡོག་པའི་དོན་དུ་གཞི་ཤེས་བསྟན་ཏོ། ། ཉམས་སུ་ལེན་པའི་ཐབས་ལ་ཡང་སྦྱོར་བ་བཞིར་ངེས་ཏེ། རྣམ་སྦྱོར་གཙོ་བོར་གྱུར་པའི་སྦྱོར་བ་དང༌། སྤྱོད་པ་རྗེས་སུ་སྒྲུབ་པའི་སྦྱོར་བ་གཉིས་སུ་ངེས་ཤིང༌། དང་པོ་ལ་ཡང༌།
དབང་ཐོབ་པར་བྱ་བའི་ཕྱིར་སྒོམ་པ་རྒྱུའི་སྦྱོར་བ་དང༌། རྣལ་འབྱོར་རབ་ཏུ་གྱུར་པ་འབྲས་བུའི་སྦྱོར་བ་གཉིས་ཡིན་ལ། གཉིས་པ་ལ་ཡང༌། སྤྱད་བྱ་ལ་རིམ་གྱིས་སློབ་པ་རྒྱུར་གྱུར་པའི་སྦྱོར་བ་དང༌། ཅིག་ཅར་མངོན་དུ་བྱེད་པ་འབྲས་བུའི་སྦྱོར་བ་གཉིས་སུ་ངེས་པས་སོ། ། སློབ་དཔོན་ལྟར་ན། འཇུག་ཡུལ་མཁྱེན་པ་གསུམ་ལ་འཇུག་པའི་སྦྱོར་བཞི་ཡིན་ཏེ། ཐོག་མར་དབང་ཐོབ་པར་བྱ་བའི་ཕྱིར་མཁྱེན་གསུམ་གྱི་རྣམ་པ་བསྡུས་ནས་སྒོམ་པ་རྣམ་ཀུན་མངོན་པར་རྟོགས་པའི་སྦྱོར་བར་བསྒོམ་པར་བྱ་བ་ཡིན་པའི་ཕྱིར་ཏེ། དེ་མ་བསྒོམ་པར་དབང་ཐོབ་པ་རྩེ་མོའི་སྦྱོར་བ་མི་འབྱུང་བའི་ཕྱིར་རོ། ། རེ་ཞིག་དབང་ཐོབ་ཀྱང་ཉམས་སྲིད་པས་བརྟན་པ་ཐོབ་པའི་དོན་དུ་རྩེ་མོའི་སྦྱོར་བ་སྒོམ་མོ། །
བརྟན་པ་ཐོབ་ཀྱང་བློའི་ནུས་པ་མཐར་ཐུག་པར་བྱ་བའི་ཕྱིར་སླར་ཡང་བསྒོམ་དགོས་པས་མཐར་གྱིས་པའི་སྦྱོར་བ་བསྟན་ཏོ། ། དེ་ལ་བློའི་ནུས་པ་མཐར་ཐུག་གྱུར་པས་སྐད་ཅིག་མའི་སྦྱོར་བ་བསྟན་པར་བཞེད་དོ། ། སྦྱོར་བ་བཞི་ཉམས་སུ་ལེན་པ་ཡང་ཆོས་སྐུ་ཐོབ་པའི་ཆེད་དུ་ཡིན་པས་དེ་ནས་ཆོས་སྐུ་བསྟན་ཏོ། ། གོ་རིམ་ནི། མཁྱེན་པ་གསུམ་ནི་བཤད་པའི་རིམ་པ་ཡིན་ལ། སྦྱོར་བཞི་དང་ཆོས་སྐུ་ནི་དོན་གྱི་རིམ་པ་ཡིན་ནོ། ། བཤད་ཚུལ་ལ་ཡང་དང་པོ་རྣམ་མཁྱེན། དེ་ནས་ལམ་ཤེས། དེ་ནས་གཞི་ཤེས་བསྟན་པའི་དོན་ཅི་ཡིན་སྙམ་ན། ཉན་པ་པོ་ཐེག་པ་ཆེན་པོའི་རིགས་ཅན་བརྩེ་བ་དང་ལྡན་པ་གཞན་དོན་བསྒྲུབ་པར་འདོད་པ་དག་ནི་གཞན་དོན་སྒྲུབ་པའི་ཐབས་ལ་རྟོག་པར་མཛད་པ་ཡིན་ལ།
གཞན་དོན་སྒྲུབ་པའི་ཐབས་ཀྱང་གདུལ་བྱའི་སྐལ་པ་དང་འཚམས་པར་ཆོས་ཀྱི་འཁོར་ལོ་བསྐོར་བ་ཡིན་ཞིང༌། དེ་ཡང་རྣམ་པ་ཐམས་ཅད་མཁྱེན་པ་ཉིད་ཁོ་ན་ལ་མངའ་བས་འབྲས་བུ་ལ་དོན་གཉེར་གྱི་བློ་སྐྱེད་པའི་ཕྱིར་དུ་རྣམ་མཁྱེན་དང་པོར་བརྗོད་དོ། ། འབྲས་བུའི་ཡོན་ཏན་མཐོང་ནས་དེ་ཐོབ་པར་འདོད་པས་དེའི་རྒྱུ་གང་ཡིན་སྙམ་པ་ན། གཙོ་བོར་ཤེས་རབ་ཡིན་ཞིང༌། ཁྱད་པར་དུ་ཐེག་པ་གསུམ་གྱི་ལམ་ཤེས་པ་ཡིན་ནོ་ཞེས་བསྟན་ནས། མི་རྟག་པ་ལ་སོགས་པའི་རྣམ་པ་ཅན་ཡང་དེའི་རྒྱུ་ཡིན་ནམ་སྙམ་པ་ལ། རྒྱུ་མིན་ནོ་ཞེས་གོལ་ས་རྟོགས་པའི་དོན་དུ་གཞི་ཤེས་བསྟན་ཏོ། ། དེ་ལྟར་ཡུལ་གྱི་མཚན་ཉིད་ཐོས་བསམ་གྱིས་གཏན་ལ་ཕབ། སྦྱོར་བས་ཉམས་སུ་ལེན་པ། མཁྱེན་གསུམ་དང་སྦྱོར་བ་དོན་གྱི་གོ་རིམ་ཡིན་ནོ། །
སྦྱོར་བཞི་ལ་ཡང༌། ཐོག་མར་དབང་ཐོབ་པར་བྱ་བའི་དོན་དུ་རྣམ་སྦྱོར་སྒོམ་པར་བྱེད་ཅིང༌། དེ་ལྟར་བསྒོམས་པས་རབ་ཏུ་གྱུར་པ་རྩེ་མོའི་སྦྱོར་བ་འབྱུང་ལ། རྩེ་མོའི་མངོན་པར་རྟོགས་པ་ཐོབ་པས་བློའི་ནུས་པ་མཐར་ཕྱིན་པར་བྱ་བའི་ཕྱིར་མཐར་གྱིས་པའི་སྦྱོར་བ་སྒོམ། དེ་ནས་བློའི་ནུས་པ་མཐར་ཕྱིན་པ་ཐོབ་པར་འགྱུར་བས་སྐད་ཅིག་མའི་སྦྱོར་བ་བཞི་ཡང་དོན་གྱི་གོ་རིམ་ཡིན་ནོ། ། དེ་ལྟར་མངོན་པར་རྟོགས་པ་བརྒྱད་ཡོད་པ་ལས་ཇི་སྐད་བཤད་པའི་ཚུལ་གྱིས་དང་པོར་རྣམ་པ་ཐམས་ཅད་མཁྱེན་པ་ཉིད་བསྟན་ཏོ། ། འདི་ལ་ཀུན་རྫོབ་ཀྱི་རྣམ་པ་མཁྱེན་པ་དང༌། དོན་དམ་པའི་རྣམ་པ་མཁྱེན་པ་གཉིས་ཏེ། དང་པོ་ལ། ཤེས་བྱ་མ་ལུས་པ་མཁྱེན་པའི་རྣམ་མཁྱེན་དང༌།
རྒྱུ་འབྲས་ཀྱི་ཆོས་གཙོ་བོ་མཁྱེན་པའི་རྣམ་མཁྱེན་གཉིས་ལས། དང་པོ་ནི། རབ་འབྱོར་རྣམ་པ་གང་ཟག་དང་ཞེས་སོགས་ཀྱི་སྐབས་ནས་བསྟན་པ་དང་དག་གོ ། གཉིས་པ་ནི། གཞུང་འདིར་བསྟན་པའི་རྣམ་མཁྱེན་གྱི་ཆོས་བཅུ་མ་ལུས་པར་མཁྱེན་པའོ། ། དོན་གྱི་རྣམ་པ་མཁྱེན་པ་ནི། མདོ་ལས། རབ་འབྱོར་གཅིག་གིས་རྣམ་པ་མཁྱེན་པ་སྟེ། འདི་ལྟ་སྟེ་ཞི་བའི་རྣམ་པས་སོ་ཞེས་པ་ལྟར་རོ། ། རྒྱུ་འབྲས་ཀྱི་གཙོ་བོ་མཁྱེན་པ་ནི།
མཚོན་བྱེད་ཀྱི་ཆོས་བཅུའི་སྒོ་ནས་བསྟན་ལ། བཅུ་པོ་ཡང་གཉིས་སུ་འདུས་ཏེ། བསམ་པ་ཕུན་སུམ་ཚོགས་པ་དང༌། སྦྱོར་བ་ཕུན་སུམ་ཚོགས་པ་གཉིས་སོ། ། དང་པོ་ནི་སེམས་བསྐྱེད་ཡིན་ལ། གཉིས་པ་ནི་ཇི་ལྟར་སེམས་བསྐྱེད་པ་ལྟར་མཐར་ཕྱིན་པར་བྱེད་པའི་ཐབས་སྟོན་པར་བྱེད་པའི་གདམས་ངག་དང་གདམས་ངག་གི་དོན་ཉམས་སུ་ལེན་པའི་སྒྲུབ་པ་གཉིས་སོ། ། སྒྲུབ་པ་ལ་ཡང་རྟེན་གྱི་གང་ཟག་ངེས་འབྱེད་ཆ་མཐུན་རྒྱུད་ལ་སྐྱེས་པ་དང༌། རྒྱུ་རིགས་དང་ལྡན་པའི་ཁྱད་པར་གཉིས་དང་ལྡན་པས་དམིགས་པ་བཅུ་གཅིག་ལ་དམིགས་ཏེ་ཆེད་དུ་བྱ་བ་གསུམ་གྱིས་ཆེད་དུ་སྒྲུབ་པ་བཞི་ཉམས་སུ་ལེན་པ་ཡིན་ནོ། ། ཞེས་བྱ་བ་ཡིན་ནོ། ། ཡང་ན་སྒྲུབ་པའི་ངོ་བོ་ངེས་འབྱེད་ཆ་མཐུན་ཡིན་ལ།
འདི་ལ་རྒྱུའི་རྐྱེན་རིགས། དམིགས་པའི་རྟེན་དམིགས་པ་བཅུ་གཅིག འབྲས་བུ་ཆེད་དུ་བྱ་བ་གསུམ། སྒྲུབ་པའི་དབྱེ་བ་གོ་སྒྲུབ་སོགས་བཞིའི་དབང་དུ་བྱས་ནས་ཐ་མ་དགུ་པོ་དེ་བསྟན་ཏོ། ། ཆོས་བཅུ་པོ་དེ་དག་བསྟན་པས་རྣམ་མཁྱེན་བསྟན་པར་ཇི་ལྟར་འགྱུར་ཞེ་ན། རྣམ་མཁྱེན་རྒྱུ་དང་བཅས་པའི་ཆོས་བཅུ་བཤད་པས་འདི་དག་མཁྱེན་པ་ནི་རྣམ་པ་ཐམས་ཅད་མཁྱེན་པ་ཉིད་དོ། ། ཞེས་ཡུལ་གྱིས་མཚོན་ནས་བཤད་པ་ཡིན་ནོ། ། ཆེད་དུ་བྱ་བ་ནི་རྣམ་པ་ཐམས་ཅད་མཁྱེན་པ་ཡིན་ལ། གཞན་རྣམས་རྒྱུར་གྲུབ་པས་རྣམ་མཁྱེན་གྱི་རྒྱུ་ཤེས་པའི་དོན་དུ་ལམ་ཤེས་བསྟན་པ་དོན་མེད་དོ་ཞེ་ན། ཆོས་བཅུ་པོ་ནི་ཡུལ་གྱི་ལྡོག་པ་ནས་བཤད་ཀྱི་རྒྱུའི་ལྡོག་པ་ནས་མ་བཤད་པས་ཉེས་པ་མེད་དོ། །
ཆོས་བཅུ་པོའི་གོ་རིམ་ལ། སེམས་བསྐྱེད་ནི་སངས་རྒྱས་ཀྱི་ཐོག་མའི་བྱེད་རྒྱུ་ཡིན་པས་དང་པོར་གསུངས་སོ། ། འདི་ལ་རྒྱུ་དང༌། ངོ་བོ། དབྱེ་བ་གསུམ་ལས། དང་པོ་ནི། དཀོན་མཆོག་བརྩེགས་པ་ལས། རིགས་ཀྱི་ནུས་པས་སྙིང་རྗེའི་ས་བོན་རབ་ཏུ་སད་པ་ལ་བརྟེན་ནས། གཞན་གྱི་སྡུག་བསྔལ་མི་བཟོད་པའི་སྙིང་རྗེ་ཚད་མེད་པ་སྐྱེས་ས་དེ་ཉིད་དུ་བཤད་པ་ལྟར་རོ། ། གཞན་གཉིས་ནི་གཞུང་ལས་བཤད་པ་ལྟར་བཟུང་ངོ༌། །
སེམས་བསྐྱེད་པ་ལ་སྦྱོར་བའི་དགེ་བའི་བཤེས་གཉེན་ཡང་རྒྱུར་དགོས་པ་མིན་ནམ་ཞེ་ན། འདིར་གཙོ་བོའི་རྒྱུ་སྨོས་པ་ཡིན་གྱི་གཞན་མེད་པ་ནི་མ་ཡིན་ནོ། ། དེ་ལྟར་ཕན་ཡོན་དུ་མ་དང་བཅས་པའི་བྱང་ཆུབ་ཀྱི་སེམས་ཚོགས་ལམ་གྱི་གནས་སྐབས་སུ་བསྐྱེད་པ་དེ་དགེ་བའི་བཤེས་གཉེན་ལས་རྫོགས་པའི་བྱང་ཆུབ་ཐོབ་འདོད་ཀྱི་སེམས་བསྐྱེད་པ་དེ་ཉིད་མཐར་ཕྱིན་པའི་ཐབས་སྟོན་པའི་གདམས་ངག་དོན་དུ་གཉེར་བ་འབྱུང་བའི་ཕྱིར་དེའི་འོག་ཏུ་གདམས་ངག་གསུངས་སོ། ། འདི་ལ་བཅུ་ཡོད་ཀྱང་བཞིར་འདུས་ཏེ། སྒྲུབ་པ་རང་གི་ངོ་བོ་ལ་འདོམས་པ་དང༌། དམིགས་ཡུལ་བདེན་པ་བཞི་ལ་འདོམས་པ་དང༌། རྟེན་དཀོན་མཆོག་གསུམ་ལ་འདོམས་པ་དང༌། ཁྱད་པར་དུ་འགྲོ་བའི་རྒྱུ་ལ་འདོམས་པའོ། ། གོ་རིམ་ནི། གཙོ་བོ་ཡིན་པས་དམིགས་ཡུལ་བདེན་པ་བཞི་ལ་དམིགས་ནས་མི་དམིགས་པའི་རྣམ་པ་ཅན་གྱི་སྒྲུབ་པ་ལ་འདོམས་པའི་གདམས་ངག་ཐོག་མར་གསུངས་སོ། །
སྒྲུབ་པ་ཡང་དམིགས་ཡུལ་གྱི་དོན་ལ་སྒྲོ་འདོགས་གཅོད་པའི་ཕྱིར་དུ་ཉམས་སུ་ལེན་པས་དེའི་འོག་ཏུ་དམིགས་པ་བདེན་པ་བཞི་ལ་འདོམས་པའི་གདམས་ངག་བསྟན་ཏོ། ། དེ་ཡང་དཀོན་མཆོག་གསུམ་ལ་བརྟེན་ཏེ་འབྱུང་བས་དེའི་འོག་ཏུ་དཀོན་མཆོག་གསུམ་ལ་འདོམས་པའི་གདམས་ངག་བསྟན་ཏོ། ། སྒྲུབ་པ་ཉམས་སུ་ལེན་པ་ཡང་རྟོགས་པ་གོང་ནས་གོང་དུ་ཁྱད་པར་དུ་འགྲོ་བའི་ཆེད་ཡིན་པས་ཁྱད་པར་དུ་འགྲོ་བའི་རྒྱུ་ལ་ཞེན་པའི་བརྩོན་འགྲུས་ལ་འདོམས་པའི་གདམས་ངག་བསྟན་ཏོ། ། སྒྲུབ་པ་རེ་ཞིག་ཁྱད་པར་དུ་གྱུར་ཀྱང་སླར་ལྡོག་ནས་ཁྱད་པར་ཅན་དུ་ཕྱིན་པར་མི་གྱུར་བས་མི་ལྡོག་པར་འགྲོ་བའི་རྒྱུ་མི་ངལ་བའི་བརྩོན་འགྲུས་ལ་འདོམས་པའི་གདམས་ངག་བསྟན་ཏོ། ། ལམ་གཞན་གྱི་རྫོགས་པའི་བྱང་ཆུབ་མི་འཐོབ་པས་གཞན་གྱི་འགྲོ་བའི་རྒྱུ་ལམ་ཡོངས་སུ་འཛིན་པའི་བརྩོན་འགྲུས་ལ་འདོམས་པའི་གདམས་ངག་བསྟན་ཏོ། ། སྒྲུབ་པ་ཉམས་སུ་བླངས་པ་ལས་སྤྱན་ལྔ་དང་མངོན་ཤེས་དྲུག་ལ་སོགས་པའི་ཡོན་ཏན་ཅུང་ཟད་ཐོབ་ཀྱང་དེ་ལ་ཞེན་ན་འཆིང་བས་རིམ་བཞིན་སྤྱན་ལྔ་དང༌། མངོན་ཤེས་དྲུག་ལ་འདོམས་པའི་གདམས་ངག་བསྟན་ཏོ། ། དེ་ལྟར་ཚོགས་ལམ་དུ་གདམས་ངག་གི་དོན་རྗེས་སུ་དཔྱོད་པ་དང༌། རྣམ་པར་དཔྱོད་པ་དང༌། ངེས་པར་འཛིན་པའི་དོན་ཞི་གནས་དང་ལྷག་མཐོང་ཟུང་དུ་འཇུག་པའི་སྒོ་ནས་སྒོམ་པ་ལ་ངེས་པར་འབྱེད་པའི་ཆ་དང་མཐུན་པ་སྐྱེ་བས་དེའི་འོག་དུ་ངེས་འབྱེད་ཆ་མཐུན་གསུངས་སོ། །
བཞི་པོ་ལ་དང་པོར་ཚོགས་ལམ་དུ་ཆོས་ཐམས་ཅད་བདེན་པ་མེད་པར་གཏན་ལ་ཕབ་པའི་དོན་བསྒོམས་པ་ལས་ཀུན་ནས་ཉོན་མོངས་ཀྱི་བཟུང་བ་རང་བཞིན་མེད་པ་ལ་ངེས་པ་བརྟན་པོ་ཐོབ་པས་ཀུན་ནས་ཉོན་མོངས་ཀྱི་ཕྱོགས་སུ་གཏོགས་པའི་ཕུང་པོ་ལ་སོགས་པ་འདི་དག་ནི་རང་གི་སེམས་ཀྱི་སྣང་བ་ཙམ་ཡིན་གྱི་དོན་དམ་པར་གྲུབ་པ་མེད་པར་ལྷག་པར་ངེས་པ་སྐྱེ་བས་དང་པོར་དྲོད་འབྱུང་བ་ཡིན་ནོ། ། དེའི་འོག་ཏུ་ས་དང་ཕ་རོལ་ཏུ་ཕྱིན་པ་ལ་སོགས་པའི་གཉེན་པོ་རྣམ་པར་བྱང་བའི་ཕྱོགས་སུ་གཏོགས་པ་ཡང་རང་གི་སེམས་ཀྱི་སྣང་བ་ཙམ་ཡིན་གྱི་དོན་དམ་པར་བདེན་པར་གྲུབ་པའི་གཟུང་བ་མེད་དོ་ཞེས་གཉེན་པོའི་ཕྱོགས་ཀྱི་བཟུང་བ་རང་བཞིན་མེད་པར་རྟོགས་པ་སྦྱོར་ལམ་རྩེ་མོ་འབྱུང་བ་ཡིན་ནོ། ། དེའི་འོག་ཏུ་གཟུང་བ་རང་བཞིན་མེད་པ་ལ་རྟོགས་པ་བརྟན་ཅིང་འཛིན་པ་བདེན་མེད་དུ་ཕྱོགས་གཅིག་ལ་ཞུགས་པ་ནི་བཟོད་པའོ། ། དེའི་འོག་ཏུ་བདག་ལ་སོགས་པ་བཏགས་པ་འདི་ཡང་རང་བཞིན་མེད་པར་རྟོགས་པའི་ཆོས་མཆོག་འབྱུང་བ་ཡིན་ནོ། ། ངེས་པར་འབྱེད་པའི་ཆ་དང་མཐུན་པ་ལས་མཐོང་ལམ་ལ་སོགས་པའི་སྒྲུབ་པ་འབྱུང་བས་སྒྲུབ་པ་ཉིད་བསྟན་ཏོ། ། འདི་ལ་སྒྲུབ་པའི་རྟེན་དང༌། དམིགས་པ་དང༌། ཆེད་དུ་བྱ་བ་དང༌། སྒྲུབ་པའི་ངོ་བོ་བཞི་ལས། དང་པོ་ནི་རིགས་ཡིན་ལ།
དེ་ཡང་རང་བཞིན་གྱི་གནས་པའི་རིགས་དང༌། རྒྱས་འགྱུར་གྱི་རིགས་ཀྱི་དབྱེ་བས་གཉིས་སོ། ། དང་པོ་ནི། དམིགས་པའི་སྒོ་ནས་རྒྱུར་འཇོག་ལ་དམིགས་པ་ནི་སྐྱེས་བྱེད་ཀྱི་རང་བཞིན་ནོ། ། སྒྲུབ་པའི་རྟེན་དེ་ལྟ་བུ་དང་ལྡན་པའི་བྱང་སེམས་དེས་སྒྲུབ་པ་བྱེད་པ་ན་དམིགས་པའི་ཁྱད་པར་ལ་སྒྲོ་འདོགས་གཅོད་པའི་ཚུལ་གྱིས་འཇུག་པས་དེའི་འོག་ཏུ་དམིགས་པ་གསུངས་སོ། ། འདི་ལ་སྤྱི་དང་བྱེ་བྲག་གཉིས་ལས་དགེ་མི་དགེ་ལུང་མ་བསྟན་གསུམ་ནི་སྤྱི་ཡིན་པས་དང་པོར་བསྟན་ལ། དེ་ཡང་བྱེ་བྲག་གི་སྒོ་ནས་ཤེས་པར་བྱ་བ་ཡིན་པས་དེའི་འོག་ཏུ་ལྷག་མ་བརྒྱད་པོ་བསྟན་ཏོ། ། བརྒྱད་པོ་ལ་ཡང་དང་པོར་བླང་བྱ་འཇིག་རྟེན་པ་དང༌། ཕྱིས་བླང་བྱ་འཇིག་རྟེན་ལས་འདས་པ་གཉིས་རིམ་པ་བཞིན་དུ་བསྟན་ལ། དེ་ནས་དང་པོར་སྤང་བར་བྱ་བ་ཟག་བཅས།
ཕྱིས་བླང་བར་བྱ་བ་ཟག་མེད་དུ་གཏོགས་པས་དེ་གཉིས་རིམ་པ་བཞིན་དུ་བསྟན་ཏོ། ། དེ་ནས་དང་པོར་རྟོགས་པར་བྱ་བ་ཀུན་རྫོབ། ཕྱིས་རྟོགས་པར་བྱ་བ་དོན་དམ་ཡིན་པས་འདུས་བྱས་དང་འདུས་མ་བྱས་གཉིས་པོ་རིམ་བཞིན་བསྟན་ཏོ། ། དེ་ནས་འདུས་མ་བྱས་རྟོགས་པས་རབ་ཏུ་ཕྱེ་བ་ཐུན་མོང་མ་ཡིན་པའི་ཆོས་གཉིས་ལ་རིམ་བཞིན་དམིགས་པས་བཅུ་གཅིག་པོ་འདི་ནི་ཡུལ་ཅན་རྟོགས་པའི་གོ་རིམ་མོ། ། དམིགས་པ་དེ་ལྟ་བུ་དག་ལ་དམིགས་ནས་སྒྲུབ་པ་བྱེད་པ་ཡང་ཆེད་དུ་བྱ་བ་ཆེན་པོ་གསུམ་གྱི་ཆེད་དུ་ཡིན་པས་དེའི་འོག་ཏུ་ཆེད་དུ་བྱ་བ་བསྟན་ཏོ། ། དེ་ཡང་གཙོ་བོ་ཡིན་པས་ཐོག་མར་སེམས་ཆེན་པོ་བསྟན་ཏོ། ། དེ་ཐོབ་པར་ཡང་སྒྲིབ་གཉིས་མ་ལུས་པ་སྤང་དགོས་པས་དེའི་འོག་ཏུ་སྤོང་བ་ཆེན་པོ་བསྟན་ཏོ། ། དེ་ཡང་རྟོགས་པ་ལ་རག་ལས་པས་དེའི་འོག་ཏུ་རྟོགས་པ་ཆེན་པོ་བསྟན་ཏོ། ། རྟེན་རིགས་དང་ལྡན་པས་དམིགས་པ་བཅུ་གཅིག་ལ་དམིགས་ཏེ་ཆེད་དུ་བྱ་བ་ཆེན་པོ་གསུམ་གྱི་ཆེད་དུ་སྒྲུབ་པར་བསྟན་པ་ན། སྒྲུབ་པ་རང་གི་ངོ་བོ་གང་ཡིན་ནམ་སྙམ་པ་ན་དེའི་འོག་ཏུ་སྒྲུབ་པ་རང་གི་ངོ་བོ་བསྟན་ཏོ། །
དེ་ལ་ཡང་རྣམ་པ་བཞིར་ཡོད་ལ། ཅིའི་ཕྱིར་སྒྲུབ་པ་བཞི་ངེས་ཤེ་ན། སློབ་དཔོན་ལྟར་ན་རྣམ་མཁྱེན་ཐོབ་པར་བྱེད་པའི་ཐབས་ལ་དང་པོར་བསམ་པས་གོ་གྱོན་པ་དང༌། དེ་ནས་སྒྲུབ་པས་ཁྱད་པར་དུ་འགྲོ་བ་དང༌། དེ་ནས་འབྲས་བུ་ལ་མངོན་དུ་ཕྱོགས་པར་བྱེད་པ་དང༌། དེ་ནས་འབྲས་བུ་མངོན་སུམ་དུ་འབྱིན་པའི་བྱ་བ་བཞིར་དགོས་ལ། བཞི་པོ་དེ་ལས་བྱ་བ་གཞན་མི་དགོས་པས་བཞིར་ངེས་སོ། ། དེ་ཡང་གཞན་དོན་དུ་སངས་རྒྱས་ཐོབ་པར་འདོད་པས་འཁོར་གསུམ་མི་དམིགས་པའི་གོ་ཆ་བགོ་བར་བྱེད་ཅིང༌། བྱ་བ་ཁྱད་པར་ཅན་རྒྱུ་དང་འབྲས་བུའི་ཐེག་པ་ཆེན་པོ་ལ་དངོས་སུ་འཇུག་པས་སྦྱོར་བ་ཁྱད་པར་ཅན་དུ་གོང་ནས་གོང་དུ་འགྲོ་བ་ཡིན་ཞིང༌། བསམ་པ་དང་སྦྱོར་བའི་བདག་ཉིད་ཅན་གྱིས་ཚོགས་གཉིས་ཀྱི་དཔུང་ཡོད་པ་ནི་འབྲས་བུ་བྱང་ཆུབ་ཆེན་པོ་ལ་མངོན་དུ་ཕྱོགས་པར་བྱེད་པ་ཡིན་ལ།
ངེས་པར་འབྱུང་བའི་སྒྲུབ་པ་ནི་འབྲས་བུ་རྫོགས་པའི་བྱང་ཆུབ་དངོས་སུ་འབྱིན་པར་བྱེད་པའི་རྒྱུ་མཐར་ཐུག་ཡིན་ནོ། ། གོ་རིམ་ནི། འཕགས་པ་རྣམ་པར་གྲོལ་བའི་སྡེས་གསུངས་པ་ལྟར། དམག་དཔོན་ནི་ཕ་རོལ་གྱིས་མི་ཚུགས་པར་བྱ་བའི་ཕྱིར་དུ་དང་པོར་གོ་གོན་ཞིང༌། གཡུལ་དུ་ཞུགས་ནས་དམག་གི་དཔུང་ཚོགས་ཀྱིས་ཕ་རོལ་ཕམ་པར་བྱས་ནས་དེའི་ཡུལ་ལ་དབང་བྱེད་པ་བཞིན་དུ། བྱང་ཆུབ་སེམས་དཔའ་རྣམས་ཀྱིས་མི་མཐུན་ཕྱོགས་འཁོར་གསུམ་གྱི་རྣམ་པར་རྟོག་པ་སྤོང་བའི་དོན་དུ་ཕ་རོལ་ཏུ་ཕྱིན་པ་དྲུག་གི་གོ་ཆ་གོན་པར་བྱེད་པས་ཐོག་མར་གོ་ཆའི་སྒྲུབ་པ་བསྟན་ཏོ། ། དེ་ནས་རྒྱུ་དང་འབྲས་བུའི་ཐེག་པ་ཆེན་པོ་ལ་དངོས་སུ་འཇུག་པས་དེའི་འོག་ཏུ་འཇུག་སྒྲུབ་བསྟན་ཏོ། ། ཐེག་པ་ཆེན་པོ་ལ་ཞུགས་པས་ཚོགས་གཉིས་ཀྱི་དཔུང་གསོག་པར་བྱེད་ལ་དེ་ནས་མི་མཐུན་ཕྱོགས་སྤངས་ནས་རང་གི་སེམས་ལ་དབང་བྱེད་པས་ཚོགས་སྒྲུབ་དང་ངེས་པར་འབྱུང་བའི་སྒྲུབ་པ་རིམ་པ་བཞིན་དུ་བསྟན་ཏོ། ། གཉིས་པ་ལམ་ཤེས་སྟོན་པ་ལ་འབྲས་བུ་རྣམ་མཁྱེན་ནི་རྒྱུ་ལམ་ཤེས་མེད་ན་མི་ཐོབ་པས་རྣམ་མཁྱེན་གྱི་རྒྱུ་ལ་འཇུག་པའི་དོན་དུ་ལམ་ཤེས་བསྟན་ཏོ། ། དེ་ལ་ལམ་ཤེས་ཀྱི་རྒྱུ་ཚོགས།
ལམ་ཤེས་ཀྱི་རང་བཞིན། རང་བཞིན་ཅན་ལམ་ཤེས་བསྟན་པ་དང་གསུམ་ལས། དང་པོ་ལ་སྐྱེ་བའི་རྟེན་ང་རྒྱལ་མངོན་འགྱུར་བ་དང་བྲལ་བ། ལྷན་ཅིག་བྱེད་པའི་རྐྱེན་བྱང་ཆུབ་ཏུ་སེམས་བསྐྱེད་པ། ཉེ་བར་ལེན་པའི་རྒྱུ་ཐེག་ཆེན་གྱི་རིགས་སད་པ་སྟེ་གསུམ་གྱི་དབང་དུ་བྱས་ནས་རྟེན་དང༌། ཡུལ་ངེས་དང༌། ཁྱབ་པ་གསུམ་རིམ་པ་བཞིན་གསུངས་སོ། ། ལམ་ཤེས་ཀྱི་རང་བཞིན་ནི་ཉོན་མོངས་མི་སྤོང་བའི་རང་བཞིན་གྱིས་བསྟན་ཏོ། ། བྱེད་ལས་ནི་སེམས་ཅན་མ་བསྡུས་པ་སྡུད་པ་ལ་སོགས་པ་ཡིན་ནོ། ། རང་བཞིན་ཅན་གྱི་ལམ་ཤེས་ལ་གང་ཤེས་པར་བྱ་བའི་ཡུལ།
ཇི་ལྟར་ཤེས་པར་བྱེད་པའི་ཚུལ། གང་གི་ཚེ་ཤེས་པའི་གནས་སྐབས་དང་གསུམ་མོ། ། དང་པོ་ལ་ཉན་ཐོས་རང་རྒྱལ་བྱང་ཆུབ་སེམས་དཔའི་ལམ་ཤེས་གསུམ་ལས་ཉན་ཐོས་ཀྱི་ལམ་ལའང་གང་ཟག་གི་བདག་མེད་ཙམ་རྟོགས་ཤིང་བསྒོམས་པས་ཁམས་གསུམ་གྱི་ཉོན་མོངས་མ་ལུས་པར་སྤངས་ནས་སྡུག་བསྔལ་ཙམ་ཉེ་བར་ཞི་བའི་མྱང་འདས་ཙམ་ཐོབ་པ་ཉན་ཐོས་ཀྱི་རྒྱུད་ལ་སྐྱེད་པར་བྱེད་པ་དང༌། རྟོགས་རིགས་ཡོན་ཏན་ཡར་ལྡན་དུ་བསྐྱེད་པར་བྱ་བ་གཉིས་ལས། ཤེས་བྱ་ནི་ཐ་མ་ལ་བཟུང་ངོ༌། ། རང་སངས་རྒྱས་ཀྱི་ལམ་ལ་ཡང་གང་ཟག་གི་བདག་མེད་དང་བཟུང་བ་ཆོས་ཀྱི་བདག་མེད་རྟོགས་པ་སྟེ། འདི་ལའང་སྔར་ལྟར་གཉིས་ལས། ཤེས་པར་བྱ་བ་ནི། ཡོན་ཏན་ཡར་ལྡན་གྱི་ཚུལ་གྱིས་སྐྱེད་པར་བྱེད་པ་དག་གོ ། བྱང་ཆུབ་སེམས་དཔའི་ལམ་ལ་སྦྱོར་ལམ་དང༌།
མཐོང་ལམ་དང༌། སྒོམ་ལམ་གསུམ་ལས། དང་པོ་ནི་སྐབས་དང་པོར་བསྟན་ཟིན་ལ། གཉིས་པ་ནི། འདིའང་གཞན་པའི་ཡོན་ཏན་དང་ལྡན་པའི་བྱང་ཆུབ་སེམས་དཔའི་མཐོང་ལམ་མོ། ། གསུམ་པ་ལ་སྒོམ་ལམ་གྱི་བྱེད་པ་དང༌། བྱེད་པ་ཅན་གྱི་སྒོམ་ལམ་གཉིས་ལས། འདི་ལ་ཡང་ཤེས་རབ་ཀྱི་ཟག་པ་དང་བཅས་པ་དང༌། ཟག་པ་མེད་པའི་བྱེ་བྲག་གིས་སྒོམ་ལམ་ཟག་བཅས་ཟག་མེད་གཉིས་བསྟན་ཏོ། ། དང་པོ་ལ་སོ་སོའི་ངོ་བོ་ངོས་བཟུང༌།
རྒྱུད་ལ་བསྐྱེད་ཚུལ་ཉམས་སུ་ལེན་པའི་རིམ་པ་གཉིས། དང་པོ་ལ་མོས་པའི་ཡུལ། ངོ་བོ། བྱེད་ལས་དང་གསུམ་ལས། ཡུལ་ལ་ཡང་གང་ལ་མོས་པའི་ཡུལ་དང༌། ཆེད་དུ་བྱ་བའི་ཡུལ་གཉིས་ལས། དང་པོ་ནི། གཙོ་བོ་འབྲས་བུའི་ཡུམ་ཤེར་ཕྱིན་ནོ། ། གཉིས་པ་ནི། རང་དང༌།
གཉིས་ཀ་དང༌། གཞན་གྱི་དོན་ཕུན་སུམ་ཚོགས་པ་ཉིད་དེ། རང་དང་གཉིས་ཀ་དང་གཞན་གྱི་དོན་ལ་དམིགས་པ་ཉིད་ཅེས་བཤད་པས་སོ། ། ངོ་བོ་ནི། ཡུམ་ལ་ཡོན་ཏན་གྱི་འབྱུང་གནས་སུ་ལུང་རིགས་ཀྱིས་ཇི་ལྟར་ངེས་པ་བཞིན་དུ་ཡུམ་འདི་ནི་རང་དང་གཉིས་ཀ་དང་གཞན་གྱི་དོན་ཕུན་སུམ་ཚོགས་པའི་འབྱུང་གནས་ཡིན་ནོ་ཞེས་ངེས་པར་འཛིན་པ་ཡིད་ཆེས་པའི་དད་པ་དང༌། དོན་གསུམ་ཐོབ་པར་འདོད་པའི་འདུན་པ་དང༌། ཚོགས་པ་གཅིག་གིས་བསྡུས་པའོ། ། གསུམ་པོ་ཇི་ལྟར་སྒྲུབ་པར་བྱེད་པའི་ཚུལ་ནི། མོས་པ་གང་གིས་གཙོ་བོར་རང་དོན་སྒྲུབ་ཅིང་གཞན་གྱི་དོན་ཡང་ཆེད་དུ་བྱ་བའི་ཚུལ་གྱིས་སྒྲུབ་པ་སྟེ། དཔེར་ན་གཞན་གྱི་ཆེད་དུ་བདག་མེད་བསྒོམས་པས་དངོས་སུ་རང་གི་རྒྱུད་ལ་སངས་རྒྱས་ཀྱི་ཆོས་སྨིན་པར་བྱེད་པ་ལྟ་བུའོ། །
གཉིས་པ་དོན་ནི། མོས་པ་གང་གིས་གཙོ་བོར་གཉིས་ཀའི་དོན་སྒྲུབ་པ་སྟེ། དཔེར་ན་རང་ཡང་ཤེར་ཕྱིན་ལ་སྤྱོད་ཅིང༌། གཞན་ཡང་དེ་ལ་བཀོད་པས་གཉིས་ཀའི་རྒྱུད་ལ་སངས་རྒྱས་ཀྱི་ཆོས་སྨིན་པར་བྱེད་པ་ལྟ་བུའོ། ། གཞན་དོན་ནི་མོས་པ་གང་གིས་གཙོ་བོར་གཞན་དོན་སྒྲུབ་ཅིང་རང་གི་དོན་ཡང་ཞར་ལ་སྒྲུབ་པ་སྟེ། དཔེར་ན་རང་གི་ལེགས་པར་ཁོང་དུ་ཆུད་པའི་ཆོས་གཞན་ལ་བསྟན་པས་གཞན་གྱི་རྒྱུད་ལ་སངས་རྒྱས་ཀྱི་ཆོས་སྨིན་པར་བྱེད་པ་ལྟ་བུའོ། ། དེ་དག་གི་བྱེད་ལས་ནི་འབྲས་བུ་དོན་གསུམ་ཐོབ་པར་བྱེད་པའི་བརྩོན་འགྲུས་རྩོམ་པའི་ལས་ཅན་ཡིན་པས་དེ་ཐོབ་པའི་དོན་དུ་ཆོས་སྤྱོད་བཅུའི་སྒྲུབ་པ་བྱས་པ་ལས་བསོད་ནམས་ཀྱི་འབྱུང་ཁུངས་ཤེར་ཕྱིན་ལ་བརྟེན་ནས་རང་རྒྱུད་ལ་བསོད་ནམས་ཚད་མེད་པ་གསོག་པར་བྱེད་པའོ། ། དེའི་ཡོན་ཏན་ནི་མོས་པ་སྒོམ་པའི་བྱང་ཆུབ་སེམས་དཔའ་སྤྲོ་བ་སྐྱེད་པའི་ཕྱིར་དུ་ཡོན་ཏན་གསུམ་པོ་ཇི་ལྟར་ཡོད་པ་བཞིན་དུ་ཐུགས་ཀྱི་རྟོགས་ནས་རྟོགས་པ་དང་མཐུན་པར་བརྗོད་པ་ཡིན་ནོ། ། བསྔོ་བ་ནི་མོས་པས་བསགས་པའི་དགེ་བ་རྫོགས་པའི་བྱང་ཆུབ་ཀྱི་རྒྱུར་སྒྲུབ་པའི་ཐབས་སོ། ། རྗེས་སུ་ཡི་རང་ནི་རང་གཞན་གྱི་དགེ་བ་ལ་རྣམ་པ་སྣང་བ་དང་སྟོང་པའི་ཆ་མ་དོར་བའི་སྒོ་ནས་དམིགས་པ་ངོ་བོ་དྭང་བའི་དད་པ་ཚོར་བ་ཡི་བདེ་མཚུངས་ལྡན་དང་བཅས་པའོ། །
གསུམ་པོ་ཇི་ལྟར་ཉམས་སུ་ལེན་པའི་ཚུལ་ནི། ཇོ་བོ་ཨ་ཏི་ཤའི་ཞལ་སྔ་ནས། མཉམ་བཞག་ཏུ་སྟོང་པ་ཉིད་རྣམ་པར་སྒོམ་སྟེ། དེའི་རྗེས་ཐོབ་ནི་དང་པོ་བསྔོ་བ་དང༌། དེའི་འོག་ཏུ་དེ་ཉིད་རྗེས་སུ་ཡི་རང་གིས་སྤེལ་བ་དང༌། དེའི་འོག་ཏུ་མོས་པ་བསྒོམས་ནས་མཚམས་སུ་མོས་པས་ཀུན་ནས་བླང་སྟེ། དབུས་མཐའ་ནས་འབྱུང་བའི་ཡི་གེ་འབྲི་མཆོད་སྦྱིན་པ་སོགས་པ་བྱེད་པ་ཡིན་ནོ་ཞེས་སོ། ། འོན་ཀྱང་སློབ་དཔོན་ལྟར་ན་དང་པོ་མོས་པས་བསོད་ནམས་བསགས་ཏེ། དེའི་འོག་ཏུ་དེ་ཉིད་ཆུད་མི་ཟ་བའི་དོན་དུ་བསྔོ་བས་རྫོགས་པའི་བྱང་ཆུབ་ཀྱི་རྒྱུར་སྒྱུར་བར་བྱེད་ལ། སླར་ཡང་ཡོངས་སུ་བསྔོས་པ་དེ་ཉིད་རྗེས་སུ་ཡི་རང་གིས་སྤེལ་བར་བྱེད་པ་ཡིན་ནོ། །
གཉིས་པ་ཟག་པ་མེད་པའི་སྒོམ་ལམ་ལ། སྒྲུབ་པ་སྒོམ་ལམ་དང༌། རྣམ་དག་སྒོམ་ལམ་གཉིས་ལས། དང་པོ་ནི་བར་ཆད་མེད་པའི་ལམ་ཡིན་ལ། གཉིས་པ་ནི་རྣམ་པར་གྲོལ་བའི་ལམ་མོ། ། བར་ཆད་མེད་པའི་ལམ་ལ་སྒྲུབ་པ་དང༌། རྣམ་པར་གྲོལ་བའི་ལམ་ལ་རྣམ་དག་ཏུ་འཇོག་པ་ཅི་ཡིན་ཞེ་ན། ཡོན་ཏན་གྱི་གེགས་གློ་བུར་གྱི་དྲི་མ་སེལ་བའི་སྒོ་ནས་ཡོན་ཏན་རྒྱ་ཆེན་པོ་སྒྲུབ་པའི་ཕྱིར་དང༌། རང་གི་སྤང་བྱའི་གནས་ངན་ལེན་གྱི་དྲི་མས་ཀྱང་དག་པའི་ཕྱིར། སྒྲུབ་པ་དང་རྣམ་དག་ཅེས་བཤད་དོ། །
གོ་རིམ་ནི། རྒྱུ་ལམ་ཤེས་པ་ཉིད་མེད་པར་འབྲས་བུ་རྣམ་མཁྱེན་མི་ཐོབ་པས་ལམ་ཤེས་པ་ཉིད་བཤད་དོ། ། དགོས་པ་ནི་ཆོས་བཅུ་པོ་རྣམ་པ་ཐམས་ཅད་མཁྱེན་པ་ཉིད་ཀྱི་ཡུལ་དུ་བསྟན་པ་ན། ཆོས་བཅུ་པོ་ནི་རྣམ་མཁྱེན་ཁོ་ནའི་ཡུལ་ཡིན་གྱི་གཞན་གྱི་མིན་ནོ་སྙམ་པའི་དྭོགས་པ་འགག་པའི་ཕྱིར་དུ་རྒྱུའི་ཆོས་ཙམ་ཞིག་དྲངས་ནས་གཉིས་ཅར་བཤད་པ་ཡིན་ནོ། ། ལམ་ཤེས་པ་དེ་ཡང་རྒྱུ་ཚོགས་ལ་བརྟེན་ནས་སྐྱེ་བས་ཐོག་མར་རྟེན་དང༌། ལྷན་ཅིག་བྱེད་པའི་རྐྱེན་སེམས་བསྐྱེད་དང༌། རྒྱུའི་རྐྱེན་རིགས་གསུམ་བསྟན་ཏོ། ། སྐྱེ་བའི་ལམ་ཤེས་ཀྱི་རང་བཞིན་དང་བྱེད་ལས་གང་ཡིན་སྙམ་ན། རང་བཞིན་དང་བྱེད་ལས་གཉིས་རིམ་པ་བཞིན་བསྟན་ཏོ། ། རང་བཞིན་ཅན་གྱི་ལམ་ཤེས་གང་ཡིན་སྙམ་ན།
དེའི་འོག་ཏུ་ལམ་ཤེས་པ་དངོས་བཤད་དོ། ། དེ་ཡང་ཐེག་པ་གསུམ་གྱི་རིམ་པ་དང་མཐུན་པར་དང་པོར་ཉན་ཐོས་ཀྱི་ལམ་ཤེས་པ། དེ་ནས་རང་རྒྱལ་གྱི་ལམ་ཤེས་པ། དེ་ནས་བྱང་སེམས་ཀྱི་ལམ་ཤེས་པ་བསྟན་ཏོ། ། གསུམ་པོ་ཡང་སྦྱོར་ལམ་དུ་གོམས་པར་བྱས་པ་ལས་མཐོང་ལམ་དུ་མངོན་སུམ་དུ་མཐོང་བ་འབྱུང་བས་ཤེས་བྱའི་ངེས་འབྱེད་ཆ་མཐུན་དང་མཐོང་ལམ་རིམ་བཞིན་བསྟན་ཏོ། ། ཤེས་བྱ་བྱང་ཆུབ་སེམས་དཔའི་ལམ་ལ་ཐོག་མར་ལམ་གསུམ་གྱི་གནས་ལུགས་མངོན་དུ་མཐོང་བ་འབྱུང་བས་མཐོང་ལམ་བསྟན་ཏོ། ། དེ་ནས་མཐོང་ལམ་གྱིས་མཐོང་ཟིན་གོམས་པར་བྱེད་པའི་སྒོམ་ལམ་བསྟན་ཏོ། ། སྒོམ་ལམ་དེའི་བྱེད་པ་འབྱུང་བའི་ཕྱིར་བྱེད་པ་དང་བྱེད་པ་ཅན་གྱི་སྒོམ་ལམ་རིམ་པ་བཞིན་དུ་བསྟན་ཏོ། ། བྱེད་པ་ཅན་གྱི་སྒོམ་ལམ་ལ་ཡང་དམན་མཆོག་གི་གོ་རིམ་གྱི་དབང་དུ་བྱས་ནས་དང་པོར་ཟག་བཅས་སྒོམ་ལམ། དེ་ནས་ཟག་མེད་སྒོམ་ལམ་བསྟན་ཏོ། །
ཉམས་སུ་ལེན་པའི་རིམ་པ་ནི་མཉམ་བཞག་ཏུ་ཟག་པ་མེད་པའི་ལམ་བསྒོམ་པ་ལས་རྗེས་ཐོབ་ཏུ་བསོད་ནམས་ཀྱི་ཚོགས་རྣམ་དག་འབྱུང་བའི་ཕྱིར་ཐོག་མར་ཟག་མེད་སྒོམ་ལམ་ཉམས་སུ་ལེན་ཅིང༌། དེ་ནས་ཟག་བཅས་སྒོམ་ལམ་ཉམས་སུ་ལེན་པ་ཡིན་ནོ། ། ཟག་མེད་སྒོམ་ལམ་ཡང་ཐོག་མར་ཉོན་མོངས་པ་སྤོང་ཞིང་དེ་ནས་ཉོན་མོངས་པ་རྣམ་པར་དག་པ་འབྱུང་བའི་ཕྱིར་སྒྲུབ་པ་སྒོམ་ལམ་དང༌། རྣམ་དག་སྒོམ་ལམ་རིམ་བཞིན་བསྟན་ཏོ། ། ཟག་བཅས་སྒོམ་ལམ་ལ་ཡང་མོས་པས་དགེ་བའི་རྩ་བ་བསགས་ནས་བསྔོ་བས་རྫོགས་པའི་བྱང་ཆུབ་ཀྱི་རྒྱུར་སྒྱུར་བར་བྱེད་པས་དེ་ཉིད་རྗེས་སུ་ཡི་རང་གིས་གོང་ནས་གོང་དུ་སྤེལ་བར་བྱེད་པའི་དབང་དུ་བྱས་ནས་གསུམ་པོ་རིམ་པ་བཞིན་དུ་བསྟན་ཏོ། ། གཞི་ཤེས་ལ་གཞི་ཤེས་པའི་ངོ་བོ་ཉེ་བ་དང་རིང་བའི་རྒྱུ་མཚན། མི་མཐུན་པ་དང་གཉེན་པོའི་ཁྱད་པར། གཞི་ཤེས་པའི་ལམ་གྱི་ཡན་ལག དེའི་ལམ་གྱི་ངོ་བོ་དང་ལྔ། འདི་ཡང་སློབ་དཔོན་ལྟར་ན་ཆོས་དགུའི་གྲངས་ངེས།
གོ་རིམ་ངེས་པ། ལམ་གཞན་མི་འཆད་པའི་རྒྱུ་མཚན། དང་པོ་ནི། མི་མཐུན་པའི་ཕྱོགས་ཀྱི་གཞི་ཤེས་གོལ་ས་ཤེས་པར་བྱེད་པ་ལ་ཆོས་དགུ་པོ་འདི་ཙམ་ཞིག་ཉེ་བར་མཁོ་བ་ཡིན་ཏེ། འདི་རྣམས་ལས་གང་ཡང་རུང་བ་ཞིག་མ་བསྟན་ན་ཤེས་པར་མི་ནུས་ཤིང༌། འདི་ལས་ལྷག་པ་ཡང་མི་དགོས་པས་སོ། ། གོ་རིམ་ནི་ལམ་གྱི་གོལ་ས་ཤེས་པའི་དོན་དུ་སྲིད་ཞི་ལ་མི་གནས་པའི་གཞི་ཤེས་དངོས་སུ་བསྟན་པའི་ལྡོག་པའི་སྒོ་ནས་ངོ་བོ་བསྟན་ཞིང༌། དེའི་འོག་ཏུ་དེ་ཉིད་ཀྱི་གཞུང་འཛུགས་པའི་དོན་དུ་ཉེ་རིང་གི་རྒྱུ་མཚན་བསྟན་ལ། དེ་ཉིད་ཀྱི་རབ་དབྱེ་བསྟན་པའི་དོན་དུ་དེའི་འོག་ཏུ་མི་མཐུན་ཕྱོགས་དང་གཉེན་པོའི་རབ་དབྱེ་བསྟན་ཏོ། ། དེ་དག་གི་མི་མཐུན་ཕྱོགས་དང་གཉེན་པོའི་རབ་དབྱེ་གཏན་ལ་ཕབ་ནས་དེའི་འོག་ཏུ་དེ་ལ་འཇུག་པའི་སྦྱོར་བ་བསྟན་ཏེ།
ཉམས་སུ་མ་བླངས་པར་གཏན་ལ་ཕབ་པ་ཙམ་གྱིས་སྤང་བྱ་སྤོང་བ་དང༌། གཉེན་པོ་མངོན་དུ་འགྱུར་བ་མ་ཡིན་པའི་ཕྱིར་རོ། ། དེ་ཡང་དམིགས་པ་ལ་སྒྲོ་འདོགས་གཅོད་པའི་རྣམ་པའི་སྒོ་ནས་ཉམས་སུ་བླངས་པས་དེའི་འོག་ཏུ་སྦྱོར་བའི་རྣམ་པ་མཉམ་ཉིད་བསྟན་ཏོ། ། སྦྱོར་བ་ཉམས་སུ་བླངས་པ་ལས་འབྲས་བུ་འབྱུང་བས་དེའི་འོག་ཏུ་འབྲས་བུ་མཐོང་བའི་ལམ་བསྟན་ཏོ། ། སོ་སོའི་མཚན་ཉིད་ལ་དགུ་ཡོད་ཀྱང་གསུམ་དུ་འདུས་ཏེ། གཞི་ཤེས་ཀྱི་མཚན་ཉིད། དེ་ལ་འཇུག་པའི་སྦྱོར་བ། འབྲས་བུ་མཐོང་ལམ་གྱི་ངོ་བོ། དེ་ལ་དང་པོ་གསུམ་ནི་གཉེན་པོ་གཞི་ཤེས་ཀྱི་དངོས་པོ་མཐའ་གཉིས་ལ་མི་གནས་པ་དང༌། སངས་རྒྱས་ཀྱི་ཡེ་ཤེས་ཐོབ་པར་བྱེད་པ་དང༌།
མཚན་འཛིན་གྱི་གཉེན་པོ་བསྟན་པའི་སྒོ་ནས་དངོས་སུ་མཚན་ཉིད་བསྟན་ལ། ལྡོག་པའི་སྒོ་ནས་གོལ་ས་མི་མཐུན་ཕྱོགས་བསྟན་ཏོ། ། དེའི་འོག་མས་ནི་གཉེན་པོ་སྐྱེད་པར་བྱེད་པའི་ཐབས་ཉམས་སུ་ལེན་པའི་སྦྱོར་བ་དངོས་སུ་བསྟན་ནས་མི་མཐུན་ཕྱོགས་ལྡོག་པའི་སྒོ་ནས་བསྟན་ཏོ། ། ཐ་མས་ནི་དངོས་སུ་གཉེན་པོ་གཞི་ཤེས་ཀྱི་མཐོང་ལམ་བསྟན་པས་ལྡོག་པའི་སྒོ་ནས་མི་མཐུན་ཕྱོགས་ཀྱི་མཐོང་ལམ་བསྟན་ཏོ། ། ལམ་གཞན་མི་འཆད་པའི་རྒྱུ་མཚན་ནི། ལམ་ཤེས་ཀྱི་སྐབས་སུ་མཐོང་ལམ་དང་སྒོམ་ལམ་རིམ་བཞིན་དུ་བསྟན་པས་འདིར་སྤང་ཚུལ་དེ་ལྟར་རིགས་སོ་སྙམ་ན། མི་མཚུངས་ཏེ། བྱང་སེམས་ཀྱི་མཐོང་ལམ་གོམས་པར་བྱེད་པའི་སྒོམ་ལམ་ནི་སྔར་བསྟན་ཟིན་ལ། ཉན་རང་གི་ལམ་ནི་ཤེས་པར་བྱ་བ་ཙམ་ཡིན་གྱི་སྒོམ་པས་མངོན་དུ་བྱ་བ་ནི་མ་ཡིན་པས་སོ། ། སྦྱོར་བ་ལ་ཡང་གང་གི་སྦྱོར་བའི་དབྱེ་བ།
གང་ལ་སྦྱོར་བའི་རྣམ་པ། གང་གི་ཚེ་སྦྱོར་བའི་གནས་སྐབས་སོ། ། དང་པོ་ལ་བཅུ་ཡོད་པ་ལས། དང་པོ་བཞི་ནི་རང་བཞིན་གྱི་སྦྱོར་བ། ཕྱི་མ་དྲུག་ནི་གནས་སྐབས་ཀྱི་སྦྱོར་བའོ། ། དང་པོ་ལ་གཞིའི་ངོ་བོ། ཁྱད་པར། དབྱེ་བ། ཆེན་པོ་གསུམ། དེ་དག་གི་ཆོས་ཉིད་ལ་སྤྲོས་པ་གཅོད་ཚུལ་གྱི་ལྡོག་པ་ནས་བཞིར་དབྱེ་བ་ཡིན་ནོ། །
སྦྱོར་བ་སྒོམ་པའི་རྣམ་པ་ལ་བཟུང་བའི་ཡུལ་གྱི་དངོས་པོ་དང༌། སྤྲོས་པ་ལ་རློམ་པ་བཀག་པ་དང༌། མཚན་མ་ལ་རློམ་པ་བཀག་པ་དང༌། ཡུལ་ཅན་ལ་རློམ་པ་བཀག་པ་དང་བཞི་ཡིན་ནོ། ། གང་གི་ཚེ་སྦྱོར་བའི་གནས་སྐབས་ནི་ཐེག་ཆེན་ལས་འདའ་བའི་མཐོང་ལམ་ནི་གཞི་ཤེས་སུ་འཐོབ་ལ། འདི་ནི་དེ་ཐོབ་པའི་ཆེད་དུ་སྒོམ་པའི་སྦྱོར་བ་ཡིན་པས་གཙོ་བོ་སྦྱོར་ལམ་གྱི་གནས་སྐབས་ན་ཡོད་དོ། ། སློབ་དཔོན་གྱིས་ནི་གཞི་ལ་མཚན་མར་འཛིན་པའི་གཉེན་པོ་སྒོམ་པ་ཡིན་ལ། དེ་ཡང་ས་བདུན་པའི་བར་དུ་འབྱུང་བའི་ཕྱིར། ས་བདུན་པའི་བར་དུ་གཙོ་བོར་སྒོམ་ལ། ཐག་བསྲིང་བའི་གཉེན་པོའི་ཚུལ་དུ་རྒྱུན་མཐའི་བར་དུའང་སྒོམ་དགོས་པར་བཞེད་དོ། །
ཉན་ཐོས་དང་རང་སངས་རྒྱས་ཀྱི་ལམ་ནི་ལམ་ཤེས་ཀྱི་སྐབས་སུའང་བསྟན་ཟིན་པ་མིན་ནམ་ཞེ་ན། དེར་ནི་ཡོན་ཏན་ཡར་ལྡན་དུ་ལྡན་མི་ལྡན་མི་དམིགས་པའི་ཚུལ་གྱིས་ཤེས་པར་བསྟན་ལ། འདིར་གཞི་མ་ལུས་པ་ཡོངས་སུ་བཟུང་བའི་སྒོ་ནས་བསྟན་ཏོ། ། དེས་ན་སྒོམ་ལམ་ཡང་བསྟན་པར་རིགས་སོ་ཞེ་ན། མཐོང་ལམ་བསྟན་པ་ཉིད་ཀྱིས་གོ་སླ་བས་མ་བཤད་དོ། ། ཇི་ལྟར་བསྟན་པའི་ཚུལ་ནི་མི་མཐུན་ཕྱོགས་དང་གཉེན་པོ་གཞི་ཤེས་ཀྱི་ངོ་བོ་བསྟན་པས་ངོ་བོའི་སྒོ་ནས་བསྟན་པར་བཞེད་དོ། ། དེ་ལྟར་ཆོས་སུམ་ཅུས་མཚོན་པ་མཁྱེན་གསུམ་གཏན་ལ་ཕབ་ནས་དེ་ལ་འཇུག་པའི་སྦྱོར་བ་བཞི་ཡོད་པ་ལས། དང་པོ་རྣམ་རྫོགས་སྦྱོར་བ་སྟོན་པ་ལ་མཚོན་བྱེད་ཀྱི་ཆོས་བཅུ་གཅིག་པོའི་གོ་རིམ་དང༌། ཇི་ལྟར་བསྟན་པའི་ཚུལ་གཉིས་སོ། ། དང་པོ་ལ་སྦྱོར་བ་སྒོམ་ཚུལ་གཏན་ལ་དབབ་པ་དང༌།
ཕབ་པའི་དོན་ཉམས་སུ་བླངས་པས་རྒྱུད་ལ་སྐྱེས་པའི་སྒོམ་རིམ་གཉིས་སུ་ངེས་སོ། ། དང་པོ་ལ་སྒོམ་ཚུལ་དངོས་དང༌། སྔོན་འགྲོའི་ཆོས་གཉིས། དང་པོ་སྒོམ་བྱ་ལ། འགའ་ཞིག་སྐྱེ་མེད་གསུམ་གྱི་དོན་བསྒོམ་བྱ་ཡིན་པས་དོན་རྣམ་བསྒོམ་བྱ་ཡིན་ནོ། ། ཞེས་བཞེད་དོ། ། འོ་ན་མཁྱེན་གསུམ་ཆོས་སུམ་ཅུས་གཏན་ལ་ཕབ་པ་དེ་ཉིད་སྦྱོར་བའི་འཇུག་ཡུལ་དུ་སྟོན་པ་མི་རིགས་པར་འགྱུར་རོ། ། གསུམ་དུ་བསྟན་པའི་སྐབས་སུ་འཇུག་ཡུལ་མཁྱེན་པ་གསུམ་དང༌། སྦྱོར་བ་དེ་ཉམས་སུ་ལེན་པའི་རྣལ་འབྱོར་དུ་གསུངས་པ་རྣམས་ཀྱང་མི་འཐད་པར་འགྱུར་རོ། ། གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་རྣལ་འབྱོར་མངོན་པར་རྟོགས་པའི་རིམ་པ་ཡིད་ལ་བྱེད་པའི་ཚུལ་གྱིས་བསྒོམ་པ་དང༌།
སྙིང་པོའི་དོན་ཡིད་ལ་བྱེད་པའི་ཚུལ་གྱིས་སྒོམ་པ་གཉིས་ལས། འདིར་མངོན་རྟོགས་བསྒོམ་པར་བཤད་པ་དག་ཀྱང་འགལ་བ་ཡིན་ནོ། ། དེས་ན་འདིར་བསྒོམ་བྱ་ནི་མཁྱེན་པ་གསུམ་དུ་འདོད་དོ། ། འོ་ན་སྐྱེ་མེད་གསུམ་བསྒོམ་བྱར་བཤད་པ་མིན་ནམ་ཞེ་ན། དེ་ནི་བསྒོམ་བྱ་མཁྱེན་གསུམ་གྱི་ཡུལ་དོན་ངོས་བཟུང་བ་ཡིན་གྱི་བསྒོམ་བྱ་དངོས་བཤད་པ་མ་ཡིན་ནོ། ། རྣམ་པ་བསྒོམ་བྱར་བཤད་པ་མིན་ནམ་ཇི་ལྟར་མཁྱེན་གསུམ་ཡིན་ཞེ་ན། མཁྱེན་གསུམ་ཉིད་ལ་རྣམ་པ་བརྒྱ་བདུན་ཅུ་རྩ་གསུམ་དུ་ཕྱེ་བ་ཙམ་ཡིན་གྱི་འགལ་བ་མེད་དོ། ། དེས་ན་བསྒོམ་པར་བྱ་བའི་རྣམ་པ་ནི་ཤེས་རྣམ་ཡིན་ཏེ། མཁྱེན་གསུམ་གྱི་རྣམ་པ་དེ་ཉིད་བསྒོམ་བྱར་གསུང་བའི་ཕྱིར། རྣམ་མཁྱེན་གྱི་ཐུན་མོང་མིན་པའི་རྣམ་པ་ཇི་ལྟར་བསྒོམ་ཞེ་ན།
སྤྱིར་སྒོམ་ཚུལ་ནི་རྣམ་པ་བཞི་སྟེ། མོས་པ་ཡིད་ལ་བྱེད་པ་དང༌། དེ་ཁོ་ན་ཉིད་ཡིད་ལ་བྱེད་པ་དང༌། མཚན་ཉིད་རྗེས་སུ་བརྗོད་པ་དང༌། མོས་པ་ལམ་དུ་བྱེད་པའི་ཚུལ་གྱིས་བསྒོམས་པས་སོ། ། དང་པོ་ནི་སྒོམ་བྱེད་ཀྱི་བློ་དེ་ཉིད་བསྒོམ་བྱའི་མངོན་རྟོགས་རྗེས་མཐུན་པ་ཙམ་དུ་སྐྱེས་པའི་སྒོ་ནས་སྒོམ་པ་ཡིན་ལ། གཉིས་པ་ནི་བསྒོམ་བྱ་དེ་ཉིད་ཀྱི་ངོ་བོ་སྐྱེ་བ་ཡིན་ནོ། ། གསུམ་པ་ནི། མ་འོངས་པ་ན་རྒྱུད་ལ་སྐྱེ་བར་འགྱུར་བའི་མངོན་རྟོགས་ཀྱི་དོན་རྗེས་སུ་བྱེད་པའོ། ། བཞི་པ་ནི།
དེ་ཉིད་ཐོབ་པར་སྨོན་པ་སྟེ། སྒོམ་ཚུལ་བཞི་པོ་འདི་དང་ལྡན་པས་མངོན་པར་རྟོགས་པ་མ་ལུས་པ་སྒོམ་ནུས་པ་ཡིན་པས། ཐུན་མོང་མ་ཡིན་པའི་རྣམ་པ་ཡང་མོས་པ་ཡིད་ལ་བྱེད་པ་དང༌། ཐ་མ་གཉིས་ཀྱི་སྒོ་ནས་སྒོམ་ནུས་པ་ཡིན་ནོ། ། དེ་ལ་སྙིང་པོའི་དོན་སྒོམ་ཚུལ་ནི། བདག་མེད་པའི་དོན་སྒོམ་པ་ལྟ་བུ་ཡིན་ལ། མངོན་པར་རྟོགས་པའི་དོན་སྒོམ་ཚུལ་ནི། དེ་རྟོགས་པའི་བློ་དེ་ཉིད་གོམས་པར་བྱེད་པ་ཡིན་པས། བསྟན་ཚུལ་ལ་ཤེས་རྣམ་བསྒོམ་བྱར་བསྟན་པ་དང༌། དོན་རྣམ་བསྒོམ་བྱར་བསྟན་པའི་ཁྱད་པར་ཡོད་པ་ཡིན་གྱི་སྒོམ་པའི་ཚེ་ནི་སྤྲོས་བྲལ་རྟོགས་པའི་བློ་དེ་ཉིད་གོམས་པར་བྱེད་པ་ཡིན་པས་སྙིང་པོའི་དོན་དང་མངོན་པར་རྟོགས་པའི་དོན་གཉིས་ཀ་བསྒོམ་དགོས་པ་ཡིན་ཏེ།
དཔེར་ན་བདག་མེད་སྒོམ་པའི་དུས་སུ་ཡུལ་བདག་མེད་པ་བསྒོམས་པས་སྙིང་པོའི་དོན་བསྒོམ་པ་ཡང་ཡིན་ལ། བློ་དེ་ཉིད་གོམས་པར་བྱེད་པའི་སྒོ་ནས་མངོན་པར་རྟོགས་པ་ཡང་སྒོམ་པ་བཞིན་ནོ། ། བསྒོམ་བྱ་ཤེས་རྣམ་ལ་ཡང་མཁྱེན་པ་གསུམ་གྱི་བྱེ་བྲག་གིས་རྣམ་པ་གསུམ་མོ། ། དང་པོ་གཞི་ཤེས་ཀྱི་རྣམ་པ་ལ་ཉན་རང་གཉིས་ཀའི་ཐུན་མོང་གི་རྣམ་པ་བཅུ་དྲུག རང་རྒྱལ་གྱི་དབང་དུ་བྱས་པ་བཅུ་གཅིག ལམ་ཤེས་སུམ་ཅུ་རྩ་དྲུག རྣམ་མཁྱེན་ལ་ཐུན་མོང་གི་རྣམ་པ་དང༌། ཐུན་མོང་མིན་པའི་རྣམ་པ་དང་བསྡོམས་པས་བརྒྱ་དང་བཅུའོ། ། འདི་དག་ཐམས་ཅད་ཀྱང་ཤེས་རྣམ་ཡིན་ཞིང་བསྒོམ་བྱ་ཡང་ཡིན་པས་འདིར་མངོན་པར་རྟོགས་པ་སྒོམ་པའི་ཆ་ནས་བསྟན་ཏོ། ། བྱང་ཆུབ་སེམས་པའི་ཡིད་ལ་བྱེད་པའི་གནས་སྐབས་ནི་གཉིས་ཏེ།
སྙིང་པོའི་དོན་ཡིད་ལ་བྱེད་པ་དང༌། མངོན་པར་རྟོགས་པའི་རིམ་པ་ཡིད་ལ་བྱེད་པའོ། ། འདིར་ནི་ཐ་མའི་དབང་དུ་བྱས་ནས་བཤད་དོ། ། སྒོམ་པ་པོའི་རྟེན་གྱི་གང་ཟག་ལ་རྣམ་པའི་མཚན་ཉིད་ཅན་གྱི་མཁྱེན་པ་གསུམ་སྟོན་པའི་གཞུང་ཉན་པ་དང༌། ཉན་ནས་གཞུང་བློ་ལ་ལེན་པ་དང༌། བླངས་ནས་བསམ་བྱུང༌། ཐ་མ་ནི་སྒོམ་བྱུང་གི་སྒྲོ་འདོགས་བཅད་དེ་ཁོང་དུ་ཆུད་པར་བྱས་ནས་མི་བརྗེད་པར་འཛིན་པ་དང༌། མཁྱེན་གསུམ་གྱི་རྟོགས་པ་ཐོབ་པའི་རྒྱུ་བསྒོམ་པའི་སྒོ་ནས་ཚུལ་བཞིན་ཡིད་ལ་བྱེད་པ་བསྟན་ཏོ། ། དེ་ལ་དང་པོ་གཉིས་ནི་ཐོས་པ་དང༌། དེའི་འོག་མ་གཉིས་ནི་བསམ་བྱུང་གི་སྒོ་ནས་ཡུམ་ལ་འཇུག་པའི་དབང་དུ་བྱས་ཏེ་བཞིར་བསྟན་ཏོ། །
ཅིའི་ཕྱིར་གསུམ་པོའི་དབང་དུ་བྱས་ནས་བཞིར་བསྟན་ཞེ་ན། ཡུམ་ནི་ཐོས་བསམ་སྒོམ་གསུམ་གྱིས་རིམ་པར་བསྒྲུབ་དགོས་སོ་ཞེས་ཤེས་པར་བྱ་བའི་དོན་ནོ། ། རྣམ་པ་ཉམས་སུ་ལེན་པའི་སྦྱོར་བ་ལ་ཡང་རང་བཞིན་གྱི་སྦྱོར་བ་ལྔ། གནས་སྐབས་ཀྱི་སྦྱོར་བ་བཅུ་བཞི། དེ་འགྲུབ་པའི་ཐབས་ཀྱི་སྦྱོར་བ་གཅིག་སྟེ་ཉི་ཤུའོ། ། དང་པོ་ལ་གཅིག་དང་དུ་བྲལ་གྱི་རྟགས་ལས་གཞི་ལམ་རྣམ་གསུམ་བདེན་པའི་སྐྱེ་མེད་དུ་རྟོགས་པའི་མཁྱེན་གསུམ་གྱི་རྟོག་རིགས་སྒོམ་པར་བྱེད་པའི་སྒོ་ནས་ཡུལ་ལ་གནས་པ་བཀག་པ་དང༌། ཡུལ་ཅན་ལ་གནས་པ་བཀག་པའི་རྣལ་འབྱོར་གཉིས། ཡུལ་གྱི་སྒོ་ནས་ཟབ་པ་དང༌། གཏིང་དཔག་དཀའ་བ་དང༌། ཚད་མེད་པའི་སྦྱོར་བ་སྟེ་གསུམ་མོ། །
ལྔ་པོ་འདི་ལ་གཅིག་དང་དུ་བྲལ་གྱི་རྟགས་ལས་སྐྱེ་མེད་དུ་རྟོགས་པའི་ཚད་མའི་བློའི་རྒྱུན་དེ་ཉིད་ཡང་དང་ཡང་དུ་གོམས་པར་བྱེད་པའི་རྣལ་འབྱོར་ལ་རྟོགས་པའི་ཆ་ལྔར་བཞག་སྟེ། ཇི་ལྟར་ཞེ་ན། ཡུལ་གང་ལ་ཡང་རང་བཞིན་མི་དམིགས་པར་སྒོམ་པའི་ལྡོག་པ་ནས་མི་གནས་པའི་སྦྱོར་བ། རྣལ་འབྱོར་དེ་ཉིད་ལ་ཡང་ཞེན་པ་བཀག་པའི་ཚུལ་གྱིས་སྒོམ་པའི་ལྡོག་ཆ་ནས་རྣལ་འབྱོར་བཀག་པའི་སྦྱོར་བའོ། ། ཨ་ཏི་ཤའི་ཞལ་སྔ་ནས་དང་པོ་ནི་གཟུང་བ་བཀག་པའི་རྣལ་འབྱོར་ཡིན་ལ། གཉིས་པ་ནི་འཛིན་པ་བཀག་པའི་རྣལ་འབྱོར་ཡིན་ཞེས་བཞེད་དོ། ། རྣལ་འབྱོར་དེ་ཉིད་ཀྱིས་གཞིས་བསྡུས་པའི་ཆོས་མི་དམིགས་པར་རྟོགས་པ་དང༌། ལམ་གྱིས་བསྡུས་པའི་ཆོས་རང་བཞིན་མི་དམིགས་པ་དང༌། རྣམ་པས་བསྡུས་པའི་ཆོས་མི་དམིགས་པར་རྟོགས་པའི་བློའི་རྒྱུན་དེ་ཉིད་གོམས་པར་བྱེད་པའི་ཆ་ནས་ཐ་མ་གསུམ་བསྟན་ཏོ། ། གནས་སྐབས་ཀྱི་སྦྱོར་བ་བཅུ་གཅིག་ལ་ལས་དང་པོ་པའི་སྒོམ་ཚུལ་ཚེགས་ཆེན་ཡུན་རིང་རྟོགས་པའི་སྦྱོར་བ།
ཡོན་ཏན་སྐྱེ་ཚུལ་གྱི་དབྱེ་བས་ནི་ལུང་བསྟན་ཐོབ་པ་ནས་མྱུར་དུ་མངོན་པར་རྫོགས་པ་བྱང་ཆུབ་པའི་བར་དང༌། གཞན་དོན་གྱི་སྦྱོར་བའི་རྣམ་པ་དང་བརྒྱད་དོ། ། དེ་ནས་འཕེལ་འགྲིབ་མེད་པ་ནས་རྣམ་པར་མི་རྟོགས་པའི་སྦྱོར་བའི་བར་ནི་ཆོས་ཉིད་ལ་སྤྲོས་པ་གཅོད་པའི་ལྡོག་པ་ནས་ཕྱེ་བ་ཡིན་ནོ། ། འབྲས་བུ་རིན་པོ་ཆེ་སྦྱིན་པ་ནི་གཞན་དོན་ཕྲིན་ལས་ཀྱི་སྒོ་ནས་བཞག་གོ ། དག་པ་ནི་སྦྱོར་བ་ཐམས་ཅད་ཀྱི་མཐར་ཐུག་པའི་གནས་སྐབས་སོ། ། ས་མཚམས་ཀྱི་སྦྱོར་བ་ནི་ཉམས་སུ་ལེན་པའི་དུས་ཚིགས་ཀྱི་དབང་དུ་བྱས་པའོ། ། སྦྱོར་བས་རྣམ་པ་དེ་དག་ཇི་ལྟར་བསྒོམ་ཞེ་ན། གཞི་ཤེས་ཀྱི་རྣམ་པ་ནི་བདེན་པ་བཞི་ལ་རྣམ་པ་ཉི་ཤུ་རྩ་བདུན་གྱི་སྒོ་ནས་སྒྲོ་འདོགས་གཅོད་པའི་ཚུལ་གྱིས་བསྒོམ་པར་བྱ་བ་ཡིན་ཏེ། དམིགས་ཡུལ་དེ་དག་ལ་འཛིན་སྟངས་ཀྱི་རྣམ་པ་ཇི་སྐད་བཤད་པ་ལྟར་དུ་རྣམ་པར་འཇོག་ལ། ཡང་རྣམ་པར་འཇོག་པའི་བློ་དེ་ཉིད་ཀྱང་དམིགས་ཡུལ་དུ་བཞག་ནས་ཅི་ཡང་མི་དམིགས་པར་བསྒོམ་མོ། །
ལམ་ཤེས་ཀྱི་རྣམ་པ་ཡང་དམིགས་ཡུལ་བདེན་པ་བཞི་ལ་འཛིན་སྟངས་མི་འདྲ་བ་སུམ་ཅུ་རྩ་དྲུག་གི་སྒོ་ནས་སྒྲོ་འདོགས་གཅོད་པའི་བློ་དེ་ཉིད་གོམས་པར་བྱས་པ་ལ་རྣམ་པ་སྒོམ་ཞེས་བསྙད་དོ། ། རྣམ་མཁྱེན་གྱི་རྣམ་པ་སྒོམ་ཚུལ་ལ་འཕགས་པ་ཐོགས་མེད་ཀྱིས་ཐེག་པ་ཆེ་ཆུང་ཐམས་ཅད་ཀྱི་དྲན་པ་ཉེ་བར་བཞག་པ་ནས་སྒོམ་ཞེས་བཤད་པ་བཞིན་ཡིན་པས། རིག་དང་ལྡན་པས་བྱང་ཆུབ་ཏུ་སེམས་བསྐྱེད་དེ། གོ་ཆ་ཆེན་པོ་བགོས་པའི་ཕ་རོལ་ཏུ་ཕྱིན་པ་དྲུག་གི་སྤྱོད་པ་རྗེས་སུ་སྒྲུབ་པ་ཡིན་ལ། དེ་ལས་ཀྱང་གཙོ་བོ་ཤེས་རབ་ཀྱི་ཕ་རོལ་ཏུ་ཕྱིན་པ་ཉམས་སུ་ལེན་པར་བྱ་བ་ཡིན་ཞིང༌། དེ་ཡང་དང་པོར་ཆོས་ཐམས་ཅད་སྟོང་པ་ཉིད་དུ་ངེས་པར་བྱས་ཀྱང་ཕྱིས་བསྒོམས་པ་ན་ཆོས་དང་ཆོས་ཅན་སོ་སོ་བ་ལ་དམིགས་ཏེ། བསྒོམས་ན་རྣམ་པ་གསལ་ཞིང༌། བོགས་ཕུལ་དུ་བྱུང་བར་འགྲོ་བས་དང་པོ་དངོས་པོ་ལ་ཡོངས་སུ་རྟོགས་པའི་ལམ་དྲན་པ་ཉེ་བར་བཞག་པ་བཞི་བསྒོམ་པ་ཡིན་ནོ། ། འདི་ལ་བསྒོམ་བྱ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཏེ། དེ་ཡང་སྡེ་ཚན་བདུན་དུ་གནས་པ་ལས་དངོས་པོ་ལ་ཡོངས་སུ་རྟོགས་པའི་ལམ་ནི་དྲན་པ་ཉེ་བར་བཞག་པ།
རྩོལ་བ་ལས་བྱུང་བའི་ལམ་ནི་ཡང་དག་སྤོང་བཞི། ཏིང་ངེ་འཛིན་ཡོངས་སུ་སྦྱོང་བའི་ལམ་ནི་རྫུ་འཕྲུལ་རྐང་བཞི། མངོན་པར་རྟོགས་པ་ལ་སྦྱོར་བའི་ལམ་ནི་དབང་པོ་ལྔ། མངོན་པར་རྟོགས་པ་དང་འབྲེལ་བའི་ལམ་ནི་སྟོབས་ལྔ། མངོན་པར་རྟོགས་པའི་ལམ་ནི་བྱང་ཆུབ་ཀྱི་ཡན་ལག་བདུན། རྣམ་དག་ངེས་འབྱིན་གྱི་ལམ་ནི་འཕགས་ལམ་ཡན་ལག་བརྒྱད་དོ། ། སྡེ་ཚན་བདུན་པོ་ལམ་གང་དུ་སྒོམ་པའི་གནས་སྐབས་ནི་དངོས་པོ་ལ་ཡོངས་སུ་རྟོགས་པ་དང༌། རྩོལ་བ་ལས་བྱུང་བ་དང༌། ཏིང་ངེ་འཛིན་ཡོངས་སུ་སྦྱོང་བ་གསུམ་ནི་ཚོགས། མངོན་པར་རྟོགས་པ་ལ་སྦྱོར་བའི་ལམ་ནི་དྲོད་རྩེ།
མངོན་པར་རྟོགས་པ་དང་འབྲེལ་བའི་ལམ་ནི་བཟོད་པ་དང་ཆོས་མཆོག མངོན་པར་རྟོགས་པའི་ལམ་ནི་མཐོང་ལམ། རྣམ་དག་ངེས་འབྱིན་གྱི་ལམ་ནི་སྒོམ་ལམ་མོ། ། ཅིའི་ཕྱིར་བྱང་ཕྱོགས་སོ་བདུན་སྡེ་ཚན་བདུན་དུ་ངེས་ཤེ་ན། དམིགས་པ་ལ་ཉེ་བར་རྟོགས་པ་དང༌། བླང་དོར་བྱེད་པའི་གཞི་དང༌། ཚོར་བ་ལས་ངེས་པར་འབྱུང་བའི་གཞི་དང༌། སྤང་བྱ་སྤོང་བའི་ཐབས་ཀྱི་གཞི་སྟེ། དོན་བདུན་དུ་བསྟན་ཏོ། ། ཅིའི་ཕྱིར་ཞེ་ན།
དམིགས་པ་ལ་ཉེ་བར་རྟོགས་པའི་དབང་དུ་བྱས་ནས་དྲན་པ་ཉེ་བར་བཞག་པ་བཞི་བཞག་སྟེ། དེས་ཕྱིན་ཅི་ལོག་བཞིའི་གཉེན་པོ་བྱས་པའི་སྒོ་ནས་བདེན་པ་བཞི་ཡོངས་སུ་ཤེས་པར་བྱ་བའི་ཕྱིར་རོ། ། བླང་དོར་གྱི་གཞི་ནི་ཡང་དག་སྤོང་བ་བཞི་སྟེ། དེས་མི་དགེ་བའི་ཆོས་སྤོང་བ་དང༌། གཉེན་པོ་དགེ་བའི་ཆོས་སྒྲུབ་པའི་ཕྱིར་རོ། ། ཚོར་བ་ལས་ངེས་པར་འབྱུང་བའི་དབང་དུ་བྱས་ནས་རྫུ་འཕྲུལ་གྱི་རྐང་པ་བཞི་སྟེ། བསམ་གཏན་ལ་བརྟེན་ནས་རྫུ་འཕྲུལ་གྱི་རྐང་པ་བསྒོམ་པས་ཡིད་མི་བདེ་ནས་བདེ་བའི་བར་ལ་ཡང་དག་པར་འདས་པའི་ཕྱིར་རོ། ། སྤང་བྱ་སྤོང་བའི་ཐབས་ཀྱི་དབང་དུ་བྱས་ནས་སྡེ་ཚན་ལྷག་མ་བཞི་བསྟན་ཏེ། མཐོང་སྤང་དང༌། སྒོམ་སྤང་སྤོང་བའི་ཐབས་ཡིན་པའི་ཕྱིར་རོ། །
བཞི་པོ་ཡང་སྤང་བྱ་མགོ་གནོན་པའི་དབང་དུ་བྱས་ཏེ་དབང་པོ་ལྔ་དང༌། སྟོབས་ལྔ་ཡིན་ལ། དེ་ཡང་མི་མཐུན་ཕྱོགས་སྤོང་བ་ལ་དབང་བྱེད་པ་དང༌། མི་མཐུན་ཕྱོགས་ཀྱིས་རྫི་བར་མི་ནུས་པའི་དབང་དུ་བྱས་ནས་གཉིས་སུ་བསྟན་ཏོ། ། སྤང་བྱའི་ས་བོན་སྤོང་བའི་དབང་དུ་བྱས་ནས་སྡེ་ཚན་ལྷག་མ་གཉིས་ཏེ། རིམ་པ་ལྟར་མཐོང་སྤང་སྤོང་བ་དང༌། སྒོམ་སྤང་སྤོང་བའི་ཐབས་ཡིན་པའི་ཕྱིར་རོ། ། གོ་རིམ་ནི་དང་པོར་དམིགས་པ་ལ་སེམས་གཏོད་པར་བྱེད་པས་དྲན་པ་ཉེ་བར་བཞག་པ་བཤད་དོ། ། དེ་ནས་དམིགས་པ་དེ་ཉིད་ལ་སེམས་གནས་པར་བྱ་བའི་ཆེད་དུ་ཡང་དག་པར་བརྩོན་པར་བྱེད་པས་དེའི་འོག་ཏུ་ཡང་དག་སྤོང་བ་བཤད་དོ། ། དེ་ནས་དམིགས་པ་ལ་སེམས་གནས་པ་ཐོབ་པས་ཏིང་ངེ་འཛིན་རྫོགས་པའི་ཆེད་དུ་རྫུ་འཕྲུལ་གྱི་རྐང་པ་སྒོམ་པར་བྱེད་པས་དེའི་འོག་ཏུ་རྫུ་འཕྲུལ་གྱི་རྐང་པ་བཞི་བཤད་དོ། །
དེའི་འོག་ཏུ་ཏིང་ངེ་འཛིན་ཡོངས་སུ་རྫོགས་པའི་ལམ་དང༌། གནས་པ་དང་བྲལ་བའི་ཆེད་དུ་དབང་པོ་ལྔ་དང༌། མངོན་པར་རྟོགས་པ་དང་འབྲེལ་བའི་ལམ་ནི་སྟོབས་ལྔ། སྟོབས་ལྔས་ལམ་གྱི་སྦྱོར་བ་ལ་ཡང་དག་པར་བརྩོན་པར་བྱེད་དེ། དེ་ལ་དབང་པོ་ལྔས་ནི་སྦྱོར་ལམ་ཆུང་ངུ་ནས་ཀྱང་རྫོགས་པར་བྱེད་ལ། སྟོབས་ལྔས་སྦྱོར་ལམ་ཆེན་པོ་རྫོགས་པར་བྱེད་པས་དེ་གཉིས་རིམ་པ་བཞིན་དུ་བསྟན་ཏོ། ། སྦྱོར་བ་ལས་བརྩམས་པའི་འབྲས་བུ་ཡང་དག་པའི་མཐའ་རྟོགས་པར་བྱེད་པས་དེའི་འོག་ཏུ་བྱང་ཆུབ་ཀྱི་ཡན་ལག་བདུན་གསུངས་སོ། ། དེ་ནས་སྒྲིབ་པ་ཐམས་ཅད་ལས་ཐར་པའི་ཆེད་དུ་འཕགས་ལམ་ཡན་ལག་བརྒྱད་བསྟན་ཏོ། ། བྱང་ཕྱོགས་སོ་བདུན་གྱིས་ཉོན་མོངས་པ་ལས་རྣམ་པར་གྲོལ་བ་ཐོབ་པའི་བྱང་ཆུབ་སེམས་དཔའ་ནི་གཞན་དོན་བསྒྲུབ་པར་བྱ་དགོས་པས་གཉེན་པོའི་ལམ་ལ་སོགས་པའི་ལམ་དྲུག་བསྟན་ཏོ། ། དང་པོ་ནི།
གཞན་དོན་གྱི་འཆིང་བ་སྤང་བའི་དོན་དུ་ཤེས་སྒྲིབ་ཀྱི་གཉེན་པོ་རྣམ་པར་ཐར་པའི་སྒོ་གསུམ་བསྟན་ཏོ། ། གདུལ་བྱ་གཞན་དྭང་བ་སྐྱེད་པའི་ཆེད་དུ་སྤྲུལ་པའི་ལམ་བསྟན་ཏོ། ། རང་གི་ཤེས་ནས་གདུལ་བྱ་གཞན་ལ་བསྟན་པའི་ཆེད་དུ་རྣམ་ཐར་ལྷག་མ་ལྔ་བསྟན་ཏོ། ། སྤྱན་དང་མངོན་ཤེས་ལ་སོགས་པ་སྒྲུབ་པའི་རྟེན་ནི་ཞི་གནས་ལ་རག་ལས་པས་ཞི་གནས་ཀྱི་ལམ་མཐར་གྱིས་གནས་པའི་སྙོམས་པར་འཇུག་པ་དགུ་བསྟན་ཏོ། ། དེ་ནས་རྟོགས་པ་སྐྱེ་བའི་གེགས་སྒྲིབ་པ་སྤོང་བའི་ལམ་བསྟན་ཏོ། ། དེ་ནས་གཞན་དོན་བྱེད་པ་ཅན་གྱི་བྱང་ཆུབ་སེམས་དཔའ་ནི་ཚོགས་གཉིས་ཡོངས་སུ་རྫོགས་པའི་སྒོ་ནས་སངས་རྒྱས་ཐོབ་པར་བྱ་དགོས་པས་ཚོགས་ཡོངས་སུ་རྫོགས་པའི་རྒྱུ་སངས་རྒྱས་ཀྱི་ལམ་ལ་སོགས་པའི་ལམ་ཕ་རོལ་ཏུ་ཕྱིན་པ་བཅུ་བསྟན་ཏོ། ། བྱང་ཆུབ་སེམས་དཔའི་ལམ་ལས་རྣམ་པ་ཐམས་ཅད་མཁྱེན་པ་ཉིད་འབྱུང་བས་དེའི་འོག་ཏུ་རྣམ་པ་ཐམས་ཅད་མཁྱེན་པ་ཉིད་ཀྱིས་བསྡུས་པའི་ཐུན་མོང་མིན་པའི་ལམ་བསྟན་ཏོ། ། འདི་ལ་སྟོབས་བཅུ། མི་འཇིགས་པ་བཞི། སོ་སོར་ཡང་དག་པའི་རིག་པ་བཞི།
མ་འདྲེས་པ་བཅོ་བརྒྱད། དེ་བཞིན་ཉིད་ཀྱི་རྣམ་པ། རང་བྱུང་གི་རྣམ་པ། སངས་རྒྱས་ཉིད་ཀྱི་རྣམ་པ་རྣམས་ལས། དང་པོར་སྟོབས་བཅུ་པོའི་གོ་རིམ་ནི་སེམས་ཅན་ལ་མཛད་པ་སྒྲུབ་པའི་གོ་རིམ་སྟེ། ཐོག་མར་རྒྱུ་འབྲས་མ་ལུས་པའི་དོན་མཁྱེན་པར་མཛད་ནས་སྟོན་པར་མཛད་པའི་ཕྱིར། གནས་དང་གནས་མ་ཡིན་པ་མཁྱེན་པའི་སྟོབས་བསྟན་ཏོ། ། ཁྱིམ་པའི་ཕྱོགས་ལ་བདག་གིར་བྱ་བ་མཁྱེན་པའི་སྟོབས་ཀྱི་གཟིགས་སོ། ། རབ་ཏུ་བྱུང་བའི་ཕྱོགས་ལ་བསམ་གཏན་དང་རྣམ་པར་ཐར་པ་མཁྱེན་པའི་སྟོབས་ཀྱིས་གཟིགས་སོ། ། དེ་ནས་ཡང་ན་སེམས་ཅན་རྣམས་ཀྱི་སེམས་ཀྱི་རྒྱུ་བ་རྟོགས་སོ། །
དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་ཀྱིས་དབང་པོ་སྨིན་མ་སྨིན་ཡོངས་སུ་རྟོགས་སོ། ། དེ་ནས་མོས་པ་སྣ་ཚོགས་མཁྱེན་པའི་སྟོབས་ཀྱིས་གདུལ་བྱའི་བསམ་པ་ཇི་ལྟ་བ་བཞིན་ཤེས་ཏེ་ཐེག་པ་གང་ལ་མོས་པ་རྗེས་སུ་རྟོགས་སོ། ། དེ་ནས་ཁམས་སྣ་ཚོགས་མཁྱེན་པའི་སྟོབས་ཀྱིས་གདུལ་བྱའི་ཁམས་ཡོངས་སུ་ཤེས་ནས་རིགས་དང་འཚམས་པའི་ཆོས་སྟོན་ཏོ། ། དེ་ནས་ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་ཀྱིས་བྱང་ཆུབ་གསུམ་དུ་འགྲོ་བའི་ལམ་མཁྱེན་པས་རིགས་ཅན་གསུམ་ལ་ཇི་ལྟ་རིགས་པ་ལྟར་སྟོན་པར་མཛད་དོ། ། དེ་ནས་ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པའི་སྟོབས་ཀྱིས་ལམ་གྱི་རྟེན་བསམ་གཏན་དང་དེའི་མི་མཐུན་ཕྱོགས་ཀུན་ནས་ཉོན་མོངས་པའི་ཕྱོགས་ཤེས་པར་མཛད་ནས་མ་འདྲེས་པར་སྟོན་པར་མཛད་དོ། ། སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་ཀྱིས་ཚེ་རབས་སྔ་མ་དང་ནི་ཚོགས་ཡང་དག་པར་སྒྲུབ་པའི་ནུས་པ་ཅི་ཙམ་ཡོད་པར་རྟོགས་ནས་དེ་དང་རྗེས་སུ་མཐུན་པའི་ལམ་སྟོན་ནོ། ། འཆི་འཕོ་སྐྱེ་བ་མཁྱེན་པའི་སྟོབས་ཀྱིས་ཕྱི་མ་ལ་ལམ་གང་སྐྱེ་བའི་འོས་སུ་འགྱུར་བ་རྟོགས་སོ། ། ཟག་པ་ཟད་པ་མཁྱེན་པའི་སྟོབས་ཀྱིས་ངེས་པར་འབྱུང་བའི་ལམ་རྟོགས་ནས་གདུལ་བྱ་ལ་སྟོན་པར་མཛད་དོ། ། དང་པོར་མངོན་པར་མཐོ་བའི་ལམ་བསྟན་ནས་མཐའ་ངེས་པར་ལེགས་པའི་ལམ་ལ་བཀོད་པར་བྱ་དགོས་པའི་ཕྱིར། མངོན་མཐོའི་ཐབས་སྟོན་པ་སྟོབས་དང་པོ་གཉིས་དང༌།
ངེས་ལེགས་ཀྱི་ཐབས་སྟོན་པ་སྟོབས་ལྷག་མ་བརྒྱད་རིམ་པ་བཞིན་དུ་བསྟན་ཏོ། ། བརྒྱད་པོ་ཡང་གདུལ་བྱའི་བློ་དང་འཚམས་པར་སྟོན་དགོས་ལ། དེ་ལ་གདུལ་བྱའི་མོས་པ་དང༌། ཁམས་དང༌། དབང་པོའི་རིམ་པ་རྟོགས་དགོས་པས། མོས་པ་དང་ཁམས་དང་དབང་པོ་མཁྱེན་པའི་སྟོབས་གསུམ་དང་པོར་བསྟན་ཏོ། ། དེ་ནས་བྱང་ཆུབ་གསུམ་དུ་འགྲོ་བའི་ལམ་བསྟན་དགོས་པས་ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་བསྟན་ཏོ། ། ལམ་ཡང་བསམ་གཏན་དང་རྣམ་ཐར་སོགས་ལ་བརྟེན་ནས་བསྒྲུབ་དགོས་པས་དེ་ནས་ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པའི་སྟོབས་བསྟན་ཏོ། ། ཆོས་བསྟན་པའི་སྣོད་གདུལ་བྱ་དེ་ཡང་སྔོན་གང་དུ་ཚོགས་ཅི་ཙམ་བསགས་པ་དང༌། མ་འོངས་པ་ན་གང་དུ་སྐྱེ་བ་ཤེས་པར་བྱ་དགོས་པས་སྔོན་གྱི་གནས་རྗེས་སུ་དྲན་པ་དང༌།
སྐྱེ་བ་མཁྱེན་པའི་སྟོབས་གཉིས་བསྟན་ཏོ། ། དེ་ནས་འཁོར་བའི་འཆི་འཕོ་ལས་ཐར་པའི་ཐབས་སྟོན་པས་ཟག་པ་ཟད་པ་མཁྱེན་པའི་སྟོབས་ཐ་མར་བསྟན་ཏོ། ། མི་འཇིགས་པ་བཞི་ནི། རྟོགས་པ་ཕུན་སུམ་ཚོགས་པས་གདུལ་བྱ་ལ་ཤེས་བྱའི་དངོས་པོ་སྡུག་བསྔལ་ཤེས་པར་མཛད་པ་དང༌། བར་ཆད་ཀྱི་ཆོས་ཀུན་འབྱུང་སྤོང་བར་མཛད་པ་དང༌། གཉེན་པོ་ལམ་མཁྱེན་སྟོན་པར་མཛད་པ་དང༌། ཟག་པ་ཟད་པའི་ཆོས་ལ་འགོག་པའི་བདེན་པ་ཐོབ་པར་མཛད་པའི་དབང་དུ་མཛད་ནས་བཞིར་བསྟན་ཏོ། ། ཡང་རྟོགས་པ་ཕུན་སུམ་ཚོགས་པ་ཐོབ་པ་ལས་སྒྲིབ་གཉིས་ཀྱི་ཟག་པ་ཟད་པར་འགྱུར་བས་རང་དོན་རྟོགས་པ་དང་སྤང་བའི་དབང་དུ་མཛད་ནས་མི་འཇིགས་པ་གཉིས་བསྟན། གཞན་དོན་བར་ཆད་ཀྱི་ཆོས་སྟོན་པ་དང༌། དེའི་གཉེན་པོ་ལ་འདོམས་པའི་དབང་དུ་བྱས་ནས་མི་འཇིགས་པ་གཉིས་ཏེ་བཞི་བསྟན་ཏོ། །
སོ་སོ་ཡང་དག་རིག་པ་བཞི་ལས་བཤད་བྱའི་ཆོས་རང་གིས་རྟོགས་ནས་འཆད་བྱེད་ཀྱི་ཐབས་ཀྱི་བློས་གདུལ་བྱ་གཞན་ལ་སྟོན་པའི་དབང་དུ་བྱས་ནས་བཤད་བྱ་མཁྱེན་པ་དང༌། འཆད་བྱེད་མཁྱེན་པ་གཉིས་ཏེ་བཞི་རིམ་པ་བཞིན་དུ་བསྟན་ཏོ། ། མ་འདྲེས་པ་བཅོ་བརྒྱད་ལ། སྤྱོད་པ་མ་འདྲེས་པ་དྲུག རྟོགས་པ་མ་འདྲེས་པ་དྲུག ཕྲིན་ལས་མ་འདྲེས་པ་གསུམ། ཡེ་ཤེས་མ་འདྲེས་པ་གསུམ་སྟེ་བཅོ་བརྒྱད་དོ། ། དེ་ཡང་སྤྱོད་པ་རྣམ་པར་དག་པས་རྟོགས་པ་རྣམ་པར་དག་པ་འཐོབ་ལ། དེ་ལ་བརྟེན་ནས་སྐུ་གསུང་ཐུགས་ཀྱི་ཕྲིན་ལས་འགྲུབ་ཅིང་དེ་ཡང་དུས་གསུམ་མཁྱེན་པའི་ཡེ་ཤེས་ལ་རྟེན་ནས་བསྒྲུབ་པར་བྱ་བ་ཡིན་པའི་ཕྱིར། སྤྱོད་པ་དང་རྟོགས་པ་དང་ཕྲིན་ལས་དང་ཡེ་ཤེས་མ་འདྲེས་པ་རྣམས་རིམ་པ་བཞིན་དུ་བསྟན་ཏོ། །
རྣམ་པ་ཐ་མ་གསུམ་ལ་དེ་བཞིན་ཉིད་ཀྱི་རྣམ་པ་ནི་ཇི་ལྟ་བ་རྟོགས་པ་ཡིན་ལ། རང་བྱུང་གི་རྣམ་པ་ནི་ཡུལ་ལ་མངའ་བསྒྱུར་བའི་ཚུལ་ཡིན་ལ། སངས་རྒྱས་ཀྱི་རྣམ་པ་ནི་ཇི་སྙེད་པ་རྟོགས་པའི་ཡེ་ཤེས་ཏེ་གསུམ་པོ་ཡང་ཐོག་མར་དེ་བཞིན་ཉིད་ཐུགས་སུ་ཆུད་པས་ཆོས་ཐམས་ཅད་ལ་མངའ་སྒྱུར་བའི་ནུས་པ་ཐོབ་པས་དེ་ལ་བརྟེན་ནས་རྗེས་ཐོབ་ཇི་སྙེད་པའི་ཆོས་རྣམས་རྣམ་པར་འབྱེད་པའི་ཕྱིར་གསུམ་པོ་རིམ་པ་བཞིན་དུ་བསྟན་ཏོ། ། དེ་དག་གི་བསྒོམ་བྱའི་ཚུལ་རྒྱ་ཆེར་བསྟན་ཟིན་ནོ། ། སྦྱོར་བའི་སྔོན་དུ་འགྲོ་བའི་ཆོས་ལ་ཡོན་ཏན། སྐྱོན། མཚན་ཉིད། ཐར་པ་ཆ་མཐུན་བཞི་ལས། དང་པོ་ལ་བཅུ་གཉིས་ཏེ། ཁྱད་པར་ཅན་དྲོད་ཡན་ཆད་ན་ཡོད་དོ། །
སྐྱོན་ནི་ཞེ་དྲུག་སྟེ། དེ་ཡང་བྱེད་ལས་ཀྱི་སྒོ་ནས་སྦྱོར་བ་མ་སྐྱེས་པ་སྐྱེད་པ་དང༌། སྐྱེས་པ་རྒྱུད་ལ་གནས་པ་ལ་བར་དུ་གཅོད་པར་བྱེད་པ་གཉིས་སོ། ། ཐམས་ཅད་ཀྱང་བསྡུ་ན་བདུད་བཞིར་འདུས་ཤིང༌། བཞི་པོ་ཡང་ཉོན་མོངས་པའི་བདུད་དུ་འདུས་སོ། ། མཚན་ཉིད་ལ་སྔར་སྦྱོར་བའི་མིང་ཙམ་མང་དུ་གསུངས་པ་དེ་དག་གི་དོན་ནི་གང་ཡིན་སྙམ་པ་ལ་མཚན་ཉིད་གསུངས་ཏེ། འདི་ལ་གང་གིས་མཚོན་པར་བྱེད་པའི་ཆོས། གང་མཚོན་པར་བྱེད་པའི་ངོ་བོ་ཉིད་གཉིས་ལས། དང་པོ་ཤེས་པ་དང༌། ཁྱད་པར་དང༌།
བྱེད་པ་དང་གསུམ། ཤེས་པ་ལ་གཞིས་བསྡུས་པའི་ཆོས་བཅུ་དྲུག་དང༌། ལམ་གྱི་ཡུལ་བཅུ་དྲུག་དང༌། མཐོང་ཆོས་ལ་བདེན་པར་གནས་པ་ལ་སོགས་པ་འབྲས་བུས་བསྡུས་པའི་ཆོས་བཅུ་དྲུག་རྣམས་རྟོགས་པའི་ཡེ་ཤེས་ཀྱི་བྱེ་བྲག་གི་རྣམ་པ་གསུངས་ཏེ། འདི་དག་གིས་ཟབ་པ་གཞི་ཤེས་ཀྱི་སྦྱོར་བ་དང༌། གཏིང་དཔག་དཀའ་བ་ལམ་ཤེས་ཀྱི་སྦྱོར་བ་དང༌། ཚད་མེད་པ་རྣམ་མཁྱེན་གྱི་སྦྱོར་བ་རྣམས་རིམ་པ་བཞིན་དུ་མཚོན་པར་བྱེད་དོ། ། ཇི་ལྟར་མཚོན་ཞེ་ན། གཞི་དང་ལམ་དང་རྣམ་པས་བསྡུས་པའི་ཆོས་རྣམས་ཇི་ལྟ་བ་བཞིན་དུ་ཤེས་པར་མཚོན་པར་བྱེད་པ་ཡིན་ནོ། ། ཡུལ་གསུམ་པོ་རྟོགས་པའི་ཤེས་པའི་ཆ་མཚན་ཉིད་དུ་བསྟན་པ་ན།
སྦྱོར་བའི་ངོ་བོ་ཡུལ་གསུམ་པོ་ཇི་ལྟར་བ་བཞིན་རྟོགས་པའི་རང་བཞིན་དུ་ཁོང་དུ་ཆུད་པའི་ཕྱིར། ཤེས་པ་དེ་དག་ཐེག་ཆེན་གྱི་གཞི་ཤེས་ཀྱི་སྦྱོར་བ་ལ་ཡང་འདྲའམ་སྙམ་ན། ཐེག་ཆེན་ལ་ལྡན་པ་དགག་པའི་དོན་དུ་གཞན་ལྡན་རྣམ་གཅོད་ཀྱི་སྒོ་ནས་སྦྱོར་བ་མཚོན་པར་བྱེད་པ་ཁྱད་ཆོས་བཅུ་དྲུག་མཚན་ཉིད་དུ་བསྟན་ཏེ། ཇི་ལྟར་མཚོན་ན། ཁྱད་པར་དུ་འཕགས་པར་མཚོན་པར་བྱེད་པ་ཡིན་ནོ། ། ཅིའི་ཕྱིར་ཁྱད་པར་གྱི་མཚན་ཉིད་ཅེས་བྱ་ཞེ་ན། ཁྱད་པར་དུ་འཕགས་ཆོས་ཉིད་མཚན་ཉིད་ཡིན་པས་དེ་སྐད་ཅེས་བྱའོ། ། བྱེད་མཚན་ལ། ཕན་བདེ་སྐྱོབ་པ་ཉིད་ལ་སོགས་པ་སྦྱོར་བའི་བྱེད་ལས་ཉིད་མཚན་ཉིད་ཡིན་པས་སྦྱོར་བའི་མཚན་ཉིད་ཅེས་བྱའོ། ། སྦྱོར་བ་ཇི་ལྟར་མཚོན་པར་བྱེད་པའི་ཚུལ་ནི།
དང་པོ་གསུམ་གྱིས་ཟབ་པ་གཞི་ཤེས་ཀྱི་སྦྱོར་བ་གཞན་དོན་གྱི་བྱེད་ལས་དང་ལྡན་པར་མཚོན་པར་བྱེད་ལ། དེ་ནས་བདུན་གྱིས་གཏིང་དཔག་དཀའ་བ་ལམ་ཤེས་ཀྱི་སྦྱོར་བ། ཐ་མས་རྣམ་མཁྱེན་གྱི་སྦྱོར་བ་རྣམས་གཞན་དོན་གྱི་བྱེད་ལས་དང་ལྡན་པར་མཚོན་པར་བྱེད་དོ། ། ངོ་བོ་ཉིད་བཅུ་དྲུག་གིས་ནི་མཁྱེན་གསུམ་གྱི་སྦྱོར་བ་མཚན་ཉིད་དང་ལྡན་པ་བཞིན་དུ་མཚོན་པར་བྱེད་ལ། སྦྱོར་བའི་ངོ་བོ་ཉིད་དུ་བསྟན་པས་ངོ་བོ་ཉིད་ཅེས་བྱའོ། ། མདོར་བསྟན་དུ་མཚོན་བྱར་བཤད་པ་ནི་སྦྱོར་བའི་ངོ་བོ་ཉིད་ཡིན་པས་མཚོན་བྱར་བཤད་དོ། ། མཚན་ཉིད་གསུངས་པའི་དགོས་པ་ནི། སྦྱོར་བ་སྒོམ་པ་ལ་སྦྱོར་བའི་མཚན་ཉིད་མ་རྟོགས་པར་སྦྱོར་བའི་དོན་ཁོང་དུ་ཆུད་པར་མི་འགྱུར་ལ། དོན་མ་ཤེས་པར་ཉམས་སུ་ལེན་མི་ཤེས་པས་མཚན་ཉིད་བསྟན་ཏོ། ། སོ་སོའི་དགོས་པ་ནི།
བྱང་ཆུབ་སེམས་དཔའ་གཞན་དོན་དུ་སངས་རྒྱས་ཐོབ་པར་འདོད་པ་དག་གིས་སྦྱོར་བ་བསྒོམ་པར་བྱ་བ་ཡིན་ལ། སྦྱོར་བ་དེ་ལ་རང་དོན་རྟོགས་པའི་ཡོན་ཏན་ཇི་ལྟར་ཡོད་རྟོགས་པར་བྱེད་དགོས་པས་ཤེས་པའི་མཚན་ཉིད་བསྟན་ཏོ། ། དེ་ཡང་ཐེག་དམན་ལ་ཡང་ཡོད་དམ་སྙམ་ན། ཐེག་ཆེན་ཁོ་ན་ལ་ཡོད་པར་ཤེས་པའི་དོན་དུ་ཁྱད་པར་གྱི་མཚན་ཉིད་བསྟན་ཏོ། ། སྦྱོར་བ་སྒོམ་པ་ལ་གཞན་དོན་གྱི་བྱེད་ལས་ཡོད་པར་རྟོགས་པའི་དོན་དུ་བྱེད་མཚན་བསྟན་ཏོ། ། རྟོགས་པ་དང་ཕྲིན་ལས་དེ་གང་ལ་ཡོད་པའི་སྦྱོར་བའི་ངོ་བོ་རྟོགས་པའི་དོན་དུ་ངོ་བོ་ཉིད་ཀྱི་མཚན་ཉིད་བསྟན་ཏོ། ། ཡང་ན་མཚན་ཉིད་གསུང་བ་ལ་སྤྱི་དང་བྱེ་བྲག་གི་དགོས་པ་གཉིས་ལས། དང་པོ་ནི། ཡོན་ཏན་བླངས་པ་དང༌། སྐྱོན་དོར་བར་འདོད་པ་དག་གིས་སྦྱོར་བ་བསྒོམ་པར་བྱ་བ་ཡིན་ལ།
སྦྱོར་བ་ཡང་མཚན་ཉིད་མ་རྟོགས་པར་མིང་ཤེས་པ་ཙམ་གྱིས་སྒོམ་པར་མི་ནུས་པས་སྦྱོར་བའི་མཚན་ཉིད་བསྟན་ཏོ། ། བྱེ་བྲག་གི་དགོས་པ་ནི། གཞན་དོན་དུ་རྫོགས་པའི་བྱང་ཆུབ་ཐོབ་པར་འདོད་པ་དག་གིས་སྦྱོར་བའི་སྒོ་ནས་མཁྱེན་གསུམ་གྱི་རྣམ་པ་བསྒོམ་པར་བྱ་བ་ཡིན་ལ། དེ་ལ་ཐར་པ་དོན་གཉེར་གྱི་རྟོག་ལྡན་དག སྦྱོར་བ་བསྒོམས་པས་མཁྱེན་གསུམ་གྱི་རྟོགས་པ་སྐྱེ་མི་སྐྱེ་སྔོན་དུ་དཔྱོད་པར་བྱེད་པ་ཡིན་ཏེ། སྦྱོར་བ་ལ་མཁྱེན་གསུམ་རྟོགས་པའི་ནུས་པ་མཐོང་བར་མཁྱེན་གསུམ་གྱི་རྣམ་པ་རྟོགས་པའི་ཆེད་དུ་སྦྱོར་བ་སྒོམ་པ་ལ་གུས་པས་འཇུག་པར་མི་འགྱུར་བའི་ཕྱིར་རོ། ། དེས་ན་སྦྱོར་བ་བསྒོམ་པས་ཡུལ་གཞི་ལམ་རྣམ་གསུམ་རྟོགས་པའི་མཁྱེན་གསུམ་གྱི་ཡེ་ཤེས་སྦྱོར་བའི་མཚན་ཉིད་དུ་བསྟན་ཏོ། ། དེ་ཡང་ཐེག་དམན་གྱི་སྦྱོར་བ་ཡང་ཡོད་པ་བཀག་ནས་ཐེག་ཆེན་གྱི་སྦྱོར་བ་ཁོ་ན་ལ་ཡོད་པར་རྟོགས་པའི་དོན་དུ་ཁྱད་པར་གྱི་མཚན་ཉིད་བསྟན་ཏོ། ། སྦྱོར་བ་སྒོམ་པ་ཡང་གཞན་གྱི་ཆེད་དུ་ཡིན་པས་སྦྱོར་བ་སྒོམ་པའི་སྔོན་དུ་སྦྱོར་བ་ལ་གཞན་དོན་བྱེད་ནུས་པ་ཡོད་པར་ཤེས་པར་བྱ་དགོས་པས་བྱེད་པའི་མཚན་བསྟན་ཏོ། ། རང་དོན་མཁྱེན་གསུམ་གྱི་རྟོགས་པ་དང་གཞན་དོན་ཕན་བདེ་སྐྱོབ་པ་སོགས་ཀྱི་ཕྲིན་ལས་གཉིས་པོ་གང་ཡོད་པའི་སྦྱོར་བ་ཤེས་པའི་དོན་དུ་ངོ་བོ་ཉིད་ཀྱི་མཚན་ཉིད་བསྟན་ཏོ། །
སྔོན་གྱི་སློབ་དཔོན་རྣམས་ནི་བྱང་ཆུབ་སེམས་དཔའ་ཐེག་ཆེན་གྱི་རིགས་སད་ནས་སྙིང་རྗེ་གོམས་པར་བྱས་པ་རྣམས་གཞན་དོན་ཁོ་ན་དོན་དུ་གཉེར་བར་བྱེད་པར་འདོད་ཅིང༌། དེ་སྒྲུབ་པའི་ཐབས་ཀྱང་སངས་རྒྱས་ཁོ་ན་ཡོད་པར་མཐོང་བས་སངས་རྒྱས་ཐོབ་པའི་ཐབ་ཚོལ་བ་ལ་འཇུག་པ་ཡིན་ལ། དེའི་རྒྱུ་ཡང་མཁྱེན་གསུམ་གྱི་སྦྱོར་བ་ཡིན་ཞིང༌། སྦྱོར་བ་ལ་གཞན་དོན་དུ་རྫོགས་པའི་བྱང་ཆུབ་ཐོབ་པར་འདོད་པས་སྦྱོར་བ་སྒོམ་པ་ལ་འཇུག་པ་ནི་རང་གི་མངོན་པར་འདོད་པའི་དོན་རང་དོན་རྟོགས་པ་དང་གཞན་དོན་ཕྲིན་ལས་བྱེད་པའི་ནུས་པ་མ་མཐོང་བར་སྦྱོར་བ་སྒོམ་པ་ལ་མི་འཇུག་པས་སྦྱོར་བའི་མཚན་ཉིད་བསྟན་ཏོ། ། དེ་ཡང་ཤེས་མཚན་གྱིས་མཁྱེན་གསུམ་གྱི་སྦྱོར་བ་ལ་སངས་རྒྱས་སྐྱེད་པའི་ནུས་པ་ཡོད་པར་མི་ལྡན་རྣམ་གཅོད་ཀྱི་སྒོ་ནས་མཚོན་པར་བྱེད་དོ། ། བྱེད་པའི་མཚན་ཉིད་ཀྱིས་ནི་མཁྱེན་གསུམ་གྱི་སྦྱོར་བ་ལ་སངས་རྒྱས་པའི་གཞན་དོན་ཕྲིན་ལས་ཀྱི་ཡོན་ཏན་བསྐྱེད་བྱེད་དུ་མཚོན་པར་བྱེད་དོ། ། སྐྱེད་བྱེད་ཀྱི་སྦྱོར་བ་དེ་དག་གི་ངོ་བོ་གང་ཡིན་སྙམ་ན། ངོ་བོ་ཉིད་བཅུ་དྲུག་གིས་སྦྱོར་བའི་ངོ་བོ་མཚོན་པར་བྱེད་དོ། ། སྦྱོར་བ་དེ་དག་སྒོམ་པས་ཇི་ལྟར་ན་སངས་རྒྱས་པའི་མཁྱེན་གསུམ་གྱི་རྟོགས་པ་བསྐྱེད་ནུས་ཤེ་ན། གཅིག་དང་དུ་བྲལ་གྱི་རྟགས་ལ་བརྟེན་ནས་གཞི་ལམ་རྣམ་གསུམ་སྐྱེད་བྱེད་དུ་ཚད་མས་རྟོགས་པའི་དོན་སྒོམ་པར་བྱེད་པའི་བློ་ཆོས་ཅན།
རང་འབྲས་རབ་ཀྱི་མཐའ་ཕྱིན་པའི་བློ་འབྱུང་དུ་རུང་སྟེ། རྟེན་བརྟེན་ལ་གོམས་པ་རང་གི་ངང་གིས་ཁྱད་པར་དུ་འགྱུར་བར་རང་ཡུལ་གོམས་པར་བྱེད་བློ་ཡིན་པའི་ཕྱིར། དཔེར་ན་འདོད་འཇིགས་གོམས་པའི་བློ་བཞིན་ཞེས་པས་འགྲུབ་པོ་ཞེས་འདོད་དོ། ། ཐར་པ་ཆ་མཐུན་ལ་ཐུན་མོང་གི་མཚན་ཉིད། དབྱེ་བ་སོ་སོའི་ངོ་བོ། ཆེ་འབྲིང་གི་དབྱེ་བ་དང་གསུམ་གྱིས་བསྟན་ཏོ། ། ཚོགས་ཀྱི་གནས་སྐབས་སུ་སྦྱོར་བ་སྒོམ་པའི་ཚུལ་གཏན་ལ་ཕབ་ནས་སྦྱོར་བ་སྒོམ་པ་ལ་ཞུགས་པ་ན་ངེས་འབྱེད་ཆ་མཐུན་གྱི་རྟོགས་པ་འབྱུང་བས་ངེས་འབྱེད་ཆ་མཐུན་བསྟན་ཏོ། ། ངོ་བོ་ནི་དམིགས་ཡུལ་སེམས་ཅན་ལ་དམིགས་ནས་བསམ་སྦྱོར་ཕུན་སུམ་ཚོགས་པ་བཅུ་དགུའི་སྒོ་ནས་དམིགས་པ་ཡིན་པས་ཉམས་སུ་ལེན་པའི་ཚེ་ཡང་ཚུལ་དེ་ལྟར་ཉམས་སུ་ལེན་ནོ། ། ངེས་པར་འབྱེད་པའི་ཆ་དང་མཐུན་པ་ཐོབ་ན་ཕྱིར་མི་ལྡོག་པའི་དགེ་འདུན་དུ་འགྱུར་བས་སྦྱོར་བ་རྒྱུད་ལ་སྐྱེས་པའི་རྟེན་ཕྱིར་མི་ལྡོག་པའི་དགེ་འདུན་བསྟན་ཏོ། ། རྟེན་ཕྱིར་མི་ལྡོག་པའི་གང་ཟག་དེ་ནི་རང་དོན་ཆོས་སྐུ་ཐོབ་ནས་གཞན་དོན་གཟུགས་སྐུ་གཉིས་ཀྱི་སྣང་བ་སྐྱེད་པར་བྱེད་དོ། །
གཞན་དོན་ཕྲིན་ལས་སྒྲུབ་པར་འདོད་ཅིང་དེ་དག་ཀྱང་རྒྱུ་མེད་དུ་མི་འབྱུང་བས་གསུམ་པོའི་རྒྱུ་སྦྱོར་བ་གསུམ་པོ་བསྟན་ཏོ། ། གོ་རིམ་ལ་མཁྱེན་གསུམ་ཐོས་བསམ་གྱིས་གཏན་ལ་ཕབ་པའི་དོན་སྦྱོར་བས་ཉམས་སུ་ལེན་དགོས་པས་རྣམ་རྫོགས་སྦྱོར་བ་བསྟན་ལ། དེས་ཀྱང་ཆོས་སུམ་ཅུས་མཚོན་ནས་བསྟན་པའི་མཁྱེན་གསུམ་བསྒོམ་པར་བྱ་བ་ཡིན་པ་བསྒོམ་བྱ་མཁྱེན་གསུམ་གྱི་རྣམ་པ་དེ་བསྟན་ཏོ། ། དེ་ཡང་སྒོམ་པ་པོ་རྟེན་གྱི་གང་ཟག་མེད་པར་སྒོམ་མི་ནུས་པས་དེ་ནས་སྦྱོར་བ་པོ་རྟེན་གྱི་གང་ཟག་བསྟན་ཏོ། ། རྟེན་གྱི་གང་ཟག་དེས་ཀྱང་མཁྱེན་པ་གསུམ་གྱི་མཚན་ཉིད་ཅན་གྱི་ཡུམ་དང་པོར་ཉན། དེ་ནས་ཚིག་ལེན། དེ་ནས་དོན་མི་བརྗེད་པར་འཛིན། དེ་ནས་ཚུལ་བཞིན་ཡིད་ལ་བྱ་དགོས་པས་ལྡོག་པའི་དབྱེ་བས་རྟེན་གྱི་གང་ཟག་བཞིར་བསྟན་ཏོ། ། ཉམས་སུ་ལེན་པའི་སྦྱོར་བ་མེད་པར་ཡང་རྣམ་པ་སྒོམ་མི་ནུས་པས་དེའི་འོག་ཏུ་སྦྱོར་བ་བསྟན་ཏོ། ། སྦྱོར་བ་སྒོམ་པའི་སྔ་རོལ་དུ་སྦྱོར་བའི་ཡོན་ཏན་མ་རྟོགས་པར་སྦྱོར་བ་བསྒོམ་པ་ལ་གུས་པས་འཇུག་པར་མི་འགྱུར་བས་དེའི་འོག་ཏུ་སྦྱོར་བའི་ཡོན་ཏན་བསྟན་ཏོ། །
ཡོན་ཏན་ཐོབ་པ་ལ་ཡོན་ཏན་གྱི་གེགས་བར་ཆད་ཀྱི་ཆོས་རྣམས་ཤེས་ནས་སྤང་བར་བྱ་དགོས་པས་དེའི་འོག་ཏུ་སྐྱོན་བསྟན་ཏོ། ། ཡོན་ཏན་བླང་བ་དང༌། སྐྱོན་དོར་བ་ལ་སྦྱོར་བ་བསྒོམ་པར་བྱ་དགོས་ཤིང་དེ་ཡང་སྔར་སྦྱོར་བའི་མིང་ཙམ་གསུང་ཞིང་མཚན་ཉིད་མ་བསྟན་ལ། མཚན་ཉིད་མ་རྟོགས་པར་ཡང་བསྒོམ་པར་མི་ནུས་པས་དེའི་འོག་ཏུ་མཚན་ཉིད་བསྟན་ཏོ། ། མཚན་ཉིད་ཀྱང་ཐར་པ་ཆ་མཐུན་གྱི་དགེ་བའི་རྩ་བ་དང་ལྡན་པས་ཤེས་པར་བྱེད་པའི་ཕྱིར། དེའི་འོག་ཏུ་ཐར་པ་ཆ་མཐུན་བསྟན་ཏོ། ། དེ་དག་ནི་བཤད་པའི་རིམ་པའོ། ། རྒྱུད་ལ་སྐྱེ་བའི་རིམ་པ་ནི་སྐབས་དང་པོར་བསྟན་པའི་སེམས་སྐྱེད་དང་པོ་གསུམ་བསྐྱེད་ཅིང༌། སེམས་ཅན་ཡོངས་སུ་སྨིན་པར་བྱ་བའི་ཕྱིར་དུ་བྱང་ཆུབ་སེམས་དཔའི་སྤྱོད་པ་ལ་ཞུགས་ནས་སྦྱོར་བ་བཞི་འབྲས་བུ་རྣམ་མཁྱེན་གྱི་རྒྱུར་རྟོགས་པར་བྱ་བ་ཡིན་ལ། དེ་ཡང་མཚན་ཉིད་ཀྱི་སྒོ་ནས་རྟོག་དགོས་པས་དང་པོར་བསྒོམ་བྱ་མཁྱེན་གསུམ་གྱི་སྦྱོར་བ་གཏན་ལ་འབེབས་སོ། །
དེ་ནས་སྦྱོར་བ་སྒོམ་པ་ལ་བསལ་བར་བྱ་བའི་བར་ཆད་ཀྱི་ཆོས་ནི་གང་ཡིན། སྦྱོར་བ་སྒོམ་པའི་ཡོན་ཏན་ནི་ཇི་ལྟ་བུ་ཡིན་སྙམ་དུ་རྟོག་པ་ཡིན་ནོ། ། དེ་ནས་སྦྱོར་བ་དེ་དག་ཚུལ་ཇི་ལྟར་དུ་བསྒོམ་པར་བྱ་བ་ཡིན་སྙམ་དུ་རྟོགས་པས་ཐར་པ་ཆ་མཐུན། དེའི་འོག་ཏུ་སྦྱོར་བའི་མཚན་ཉིད། དེའི་འོག་ཏུ་སྐྱོན། ཡོན་ཏན། སྦྱོར་བ་རྣམས་བསྟན་ཏོ། ། སྦྱོར་བ་དེ་ཡང་རྟེན་གྱི་གང་ཟག་ཇི་ལྟ་བུས་བསྒོམ་པར་བྱ། དེའི་བསྒོམ་བྱ་ཡང་གང་ཡིན་སྙམ་ན། སྦྱོར་བ་པོ་གང་ཟག་དང༌།
བསྒོམ་བྱ་རྣམ་པ་བསྟན་ཏོ། ། མདོར་ན་ཡུམ་ཉན་པ་ལ་སོགས་པའི་གང་ཟག་བཞི་པོས་ཐར་པ་ཆ་མཐུན་གྱི་དགེ་བའི་རྩ་བ་བསྐྱེད་ཅིང་སྐབས་དང་པོའི་སེམས་བསྐྱེད་དང་ལམ་ཤེས་ཀྱི་རྟེན་དང༌། ཡུལ་ངེས་ལ་སོགས་ལ་བརྟེན་ནས་སྦྱོར་བའི་མཚན་ཉིད་ཤེས་པ་འབྱུང་ལ། དེ་ནས་སྐྱོན་སྤང་བ་དང༌། ཡོན་ཏན་ཤེས་པར་བྱ་སྟེ། དེ་གཉིས་ལ་བླང་དོར་བྱ་བའི་ཕྱིར་དུ་དྲན་པ་ཉེ་བར་བཞག་པ་ལ་སོགས་པའི་རྣམ་པ་གནས་པ་བཀག་པ་དང༌། སྦྱོར་བ་བཀག་པ་ལ་སོགས་པའི་སྒོ་ནས་སྒོམ་པ་ནི་རྣམ་རྫོགས་སྦྱོར་བ་སྒོམ་པའི་ཚུལ་ཡིན་ནོ། ། ཚོགས་ལམ་དུ་ཚུལ་དེ་ལྟར་བསྒོམས་པས་ངེས་པར་འབྱེད་པའི་ཆ་དང་མཐུན་པ་འབྱུང་བས་དེའི་འོག་ཏུ་ངེས་འབྱེད་ཆ་མཐུན་བསྟན་ཏོ། ། ངེས་འབྱེད་ཆ་མཐུན་ཐོབ་པའི་གང་ཟག་དེ་དག་ནི་ཕྱིར་མི་ལྡོག་པའི་རྟགས་དང་ལྡན་པས་ཕྱིར་མི་ལྡོག་པའི་རྟགས་ཀྱི་སྒོ་ནས་བསྟན་ཏོ། ། ཕྱིར་མི་ལྡོག་པའི་རྟགས་ཐོབ་པའི་རྟེན་གྱི་གང་ཟག་དེ་དག་གིས་རང་དོན་ཆོས་སྐུ་ཐོབ་ཅིང༌།
གཞན་དོན་གཟུགས་སྐུ་ཐོབ་ནས་གཞན་དོན་བྱེད་པའི་ཕྲིན་ལས་དོན་དུ་གཉེར་བར་བྱེད་པ་ཡིན་ལ། དེ་དག་ཀྱང་རྒྱུ་མེད་པར་མི་འབྱུང་བས་རང་དོན་ཆོས་སྐུ་ཐོབ་པའི་དོན་དུ་སྲིད་ཞི་མཉམ་ཉིད་ཀྱི་སྦྱོར་བ། གཟུགས་སྐུ་གཉིས་ཐོབ་པའི་རྒྱུ་ཞིང་དག་པའི་སྦྱོར་བ། ཕྲིན་ལས་ཕུན་སུམ་ཚོགས་པའི་རྒྱུར་ཐབས་ལ་མཁས་པའི་སྦྱོར་བ་བསྒོམ་པར་བྱ་དགོས་པས་སྲིད་ཞི་མཉམ་ཉིད། ཞིང་དག་པ་ཐབས་ལ་མཁས་པའི་སྦྱོར་བ་རྣམས་རིམ་པ་བཞིན་བསྟན་ཏོ། ། ཇི་ལྟར་མཚོན་པའི་ཚུལ་ནི་རྩེ་མོའི་སྦྱོར་བ་ལ་རྟེན་དང༌། ཡུལ་དང༌། སྔོན་འགྲོའི་ཆོས་རྣམས་རྣམ་ཀུན་གྱི་སྐབས་སུ་བསྟན་པ་དེ་ཉིད་ཡིན་ཏེ། རྣམ་ཀུན་ཁྱད་པར་ཅན་དུ་གྱུར་པ་ལ་རྩེ་སྦྱོར་ཞེས་བཏགས་པ་ཙམ་ཡིན་པས་སོ། ། འདི་ལ་བརྒྱད་ཡོད་ཀྱང་བསྡུ་ན་བཞིར་འདུས་ཏེ།
ངེས་འབྱེད་ཆ་མཐུན། མཐོང་ལམ། སྒོམ་ལམ། བར་ཆད་མེད་པའི་རྩེ་སྦྱོར། ངེས་འབྱེད་ཆ་མཐུན་ལ་རྩེ་སྦྱོར་སྐྱེས་པའི་དང་པོ་ནི་དྲོད་ཐོབ་པའི་ཚེ་ཡིན་ལ། རྩེ་སྦྱོར་རྒྱུད་ལ་སྐྱེས་མ་སྐྱེས་རྟགས་ཀྱི་སྒོ་ནས་ཤེས་པར་བྱ་དགོས་པས་དྲོད་ཀྱི་རྩེ་སྦྱོར་རྟགས་ཀྱི་མཚོན་ནས་བསྟན་ཏོ། ། ཡང་ན་རྩེ་སྦྱོར་དང་པོར་ཐོབ་པའི་ས་མཚམས་ནི་དྲོད་ཀྱི་གནས་སྐབས་ཡིན་ལ། རྩེ་སྦྱོར་རྒྱུད་ལ་སྐྱེས་མ་སྐྱེས་ཀྱང་རྟགས་ཀྱི་སྒོ་ནས་ཤེས་པར་བྱ་དགོས་པས་དྲོད་ཀྱི་རྩེ་སྦྱོར་རྟགས་ཀྱིས་མཚོན་གསུངས་སོ། ། རྩེ་མོ་ཐོབ་པའི་སྐབས་སུ་སྔར་བས་བསོད་ནམས་ཁྱད་པར་དུ་འཕེལ་བས་དེ་ནས་རྩེ་མོའི་རྩེར་སྦྱོར་རྣམ་འཕེལ་གྱིས་མཚོན་ནས་བསྟན་ཏོ། ། དེ་ནས་བཟོད་པའི་གནས་སྐབས་སུ་རང་དོན་མཁྱེན་གསུམ་གྱི་ཆོས་ལ་མོས་པ་བརྟན་པ་དང༌།
གཞན་དོན་གདུལ་བྱ་ཡོངས་སུ་མི་གཏོང་བའི་ཕྲིན་ལས་བརྟན་པ་ཐོབ་པས། བཟོད་པའི་རྩེ་སྦྱོར་རང་དོན་རྟོགས་པ་དང་ཕྲིན་ལས་བརྟན་པ་གཉིས་མཚོན་ནས་བསྟན་ཏོ། ། དེ་ནས་ཆོས་མཆོག་གི་སྐབས་སུ་སེམས་ཀུན་ཏུ་གནས་པའི་ཏིང་ངེ་འཛིན་ཐོབ་པ་ཆོས་མཆོག་གི་རྩེ་སྦྱོར་སེམས་ཀུན་ཏུ་གནས་པས་མཚོན་ནས་གསུངས་སོ། ། སྦྱོར་ལམ་རྩེ་སྦྱོར་རྫོགས་པའི་རྗེས་ཐོགས་སུ་མཐོང་ལམ་རྩེ་སྦྱོར་འབྱུང་བས་དེའི་འོག་ཏུ་མཐོང་ལམ་རྩེ་སྦྱོར་བསྟན་ཏོ། ། གནས་སྐབས་དེར་མཐོང་ལམ་ཡང་གཟུང་འཛིན་གྱི་རྣམ་པར་རྟོག་པ་བཞི་སྤང་བར་བྱ་དགོས་པས་རྣམ་པར་རྟོག་པ་བཞིན་དངོས་སུ་བསྟན་ཞིང༌། ལུས་རྣམ་དག་དུ་གཉེན་པོ་དངོས་སུ་བསྟན་ལ་འདིར་དོན་གྱིས་འཕངས་པ་ཡིན་ནོ། ། མཐོང་སྤང་ཤེས་རབ་ཀྱིས་སྤང་བ་ན་བྱང་ཆུབ་ཆེན་པོ་ཐོབ་པར་འགྱུར་ལ། དེ་ཡང་མཐུན་པའི་རྐྱེན་མེད་པར་ཐོབ་པར་མི་ནུས་པས། དེའི་འོག་ཏུ་བར་སྐབས་ཀྱི་ཚིགས་སུ་བཅད་པ་གཅིག་གིས་བྱང་ཆུབ་ཆེན་པོའི་རྒྱུ་བསྟན་ཏོ། ། ཡང་མཐོང་སྤང་གི་གཉེན་པོ་མཐོང་ལམ་རྩེ་སྦྱོར་ནི་བྱང་ཆུབ་ཆེན་པོའི་རྒྱུ་ཡིན་ལ།
དེ་ཙམ་གྱིས་བྱང་ཆུབ་ཆེན་པོ་སྐྱེད་པར་མི་ནུས་པས་དེ་དག་གི་ལྷན་ཅིག་བྱེད་རྐྱེན་གང་ཡིན་སྙམ་ན། དེའི་ལྷན་ཅིག་བྱེད་རྐྱེན་གསུངས་སོ། ། དེ་དག་གི་བསྐྱེད་བྱ་བྱང་ཆུབ་ཆེན་པོ་གང་ཡིན་སྙམ་ན། དེ་ནས་ཚིགས་སུ་བཅད་པ་གཅིག་གིས་བྱང་ཆུབ་ཆེན་པོ་གསུངས་སོ། ། བྱང་ཆུབ་ཆེན་པོའི་ངོ་བོ་དྲི་མ་ཟད་མེད་སྐྱེ་མེད་དུ་རྟོགས་པའི་ཡེ་ཤེས་སུ་བསྟན་པ་ན། དེ་མི་འཐད་དོ་སྙམ་པའི་དངོས་པོར་སྨྲ་བ་རིགས་པས་བཀག་པའི་དོན་དུ་ཚིགས་སུ་བཅད་པ་གཅིག་ཁས་བླང་ནང་འགལ་བརྗོད་པའི་དོན་གཞན་གྱི་ཆོས་རྣམས་ཀྱང་ཡོད་པ་ཞེས་ཚིགས་སུ་བཅད་པ་གཅིག་གསུངས་སོ། ། ཞར་ལ་དབུ་མ་པའི་ཕྱོགས་ཀྱི་དྲི་མ་སྤོང་བ་འཐད་པར་བསྟན་པའི་དོན་དུ་སྙིང་པོའི་དོན་ཡིད་ལ་བྱེད་པའི་སྒོམ་རིམ་སྦྱོར་བ་བཞི་གསུངས་སོ། ། ས་བཞི་པོ་ནི་བདག་མེད་རྟོགས་པའི་རྣལ་འབྱོར། གཟུང་མེད་རྟོགས་པའི་རྣལ་འབྱོར། འཛིན་མེད་རྟོགས་པའི་རྣལ་འབྱོར།
སྤྲོས་བྲལ་རྟོགས་པའི་རྣལ་འབྱོར་དང་བཞིའོ། ། དང་པོ་ནི། བྱིས་པ་རྣམས་བདག་ཏུ་འཁྲུལ་པའི་གཞི། ཕུང་པོ་སྐྱེ་འཇིག་གི་རྟགས་ལས་བདག་མེད་པར་རྟོགས་པའི་རྗེས་དཔག་གིས་རྟོགས་པའི་དམིགས་རྣམ་མི་བརྗེད་པའི་དྲན་པ་ཏིང་ངེ་འཛིན་གྱིས་བརྟན་པར་བྱས་ནས་གོམས་པར་བྱེད་པའི་ཞི་ལྷག་ཟུང་འཇུག་གི་རྟོགས་པའོ། ། ཕུང་པོ་བདག་མེད་དུ་གཏན་ལ་འབེབས་པའི་ཚུལ་ནི། བདག་ཡོད་ན་ཕུང་པོ་དང་གཅིག་དང་ཐ་དད་དུ་འགྱུར་བགྲང༌། གཅིག་ཏུ་འདོད་པ་མི་འཐད་དེ། བདག་ནི་རྟག་པ་གཅིག་པུ་རང་དབང་ཅན་གྱི་མཚན་ཉིད་ཅན་ཡིན་ལ། ཕུང་པོ་ནི་མི་རྟག་པ་དང༌། དུ་མ་དང་རྒྱུ་རྐྱེན་གྱིས་གཞན་དབང་ཅན་ཡིན་པའི་ཕྱིར་རོ། །
ཕུང་པོ་ལས་ཐ་དད་དུ་སྨྲ་བ་མི་འཐད་དེ། གཏན་ཚིགས་འདིས་ཕུང་པོ་ལ་བདག་གི་མཚན་ཉིད་བཀག་པ་ན་ཁྱབ་བྱ་བདག་བདེ་བླག་ཏུ་ཁེགས་པ་ཡིན་ནོ། ། ཐ་དད་དུ་ཡོད་ཅེ་ན། མི་འཐད་དེ། བདག་ལུས་དང་བྲལ་བར་འགྱུར་ལ། དེ་ལྟ་ན་འཆིང་བྱེད་ཀྱི་ལུས་དང་བྲལ་བས་འབད་མེད་དུ་གྲོལ་བར་ཐལ་ལོ། ། རིགས་པ་འདིས་རྣམ་བཅད་དུ་ཐལ་འགྱུར་གྱི་བདག་བཀག་ནས་རང་རྒྱུད་འགོད་པ་ནི། ཕུང་པོ་ནི་བདག་གིས་སྟོང་སྟེ། སྐྱེ་འཇིག་བྱེད་པའི་ཕྱིར་ཞེས་པ་འདི་ནི་བདག་མེད་དུ་གཏན་ལ་འབེབས་པའི་གཏན་ཚིགས་སོ། ། རྣལ་འབྱོར་གྱི་ས་གཉིས་པ་ནི།
ལྷན་ཅིག་དམིགས་ངེས་ཀྱི་རྟགས་ཀྱིས་གཟུང་བ་བདེན་མེད་དུ་ལྟ་བས་གཏན་ལ་ཕབ་ནས་དེའི་འོག་ཏུ་ལྟ་བས་རྟོགས་པའི་དོན་ལ་ཞི་ལྷག་ཟུང་འཇུག་གི་སྒོ་ནས་ཉམས་སུ་ལེན་པའོ། ། གསུམ་པ་ནི། གཟུང་བ་བདེན་མེད་ཀྱི་རྟགས་ལས་འཛིན་པ་བདེན་མེད་དུ་ལྟ་བས་གཏན་ལ་ཕབ་པའི་དོན་ཉམས་སུ་ལེན་པའོ། ། བཞི་པ་ལྟ་བའི་ཡུལ་གཏན་ལ་འབེབས་པའི་རིགས་པ་དང༌། གཏན་ལ་ཕབ་པའི་དོན་ཉམས་སུ་ལེན་པའི་ཚུལ། འབྲས་བུ་རྣམ་པར་མི་རྟོག་པའི་ཡེ་ཤེས་ངོས་བཟུང་བའོ། ། དང་པོ་ལ་དགག་བྱ་ནི་བདེན་པར་འཛིན་པ་དང༌། ཡོད་ཙམ་དུ་འཛིན་པ་དང༌། བདེན་མེད་དུ་འཛིན་པ་གསུམ་ལས། དང་པོ་ཁོ་ན་དགག་པར་བྱ་བ་ཡིན་ཏེ།
འཁོར་བར་འཆིང་བྱེད་ཀྱི་རྒྱུ་ཡིན་པའི་ཕྱིར། ཕྱི་མ་གཉིས་ནི་མིན་ཏེ། འགོག་པར་མི་ནུས་པ་དང༌། མི་རིགས་པའི་ཕྱིར་རོ། ། བདེན་འཛིན་ལ་ཡང་ལྷན་སྐྱེས་ཀྱི་མ་རིགས་པ་དང༌། ཀུན་བཏགས་ཀྱི་མ་རིགས་པ་གཉིས་ལས། དང་པོ་གཙོ་བོ་ཡིན་ཏེ། དེ་ཁེགས་ན་ཕྱི་མ་རང་འགགས་སུ་འགྱུར་བའི་ཕྱིར་རོ། ། འགོག་བྱེད་ཀྱི་རིགས་པ་དུ་མ་ཡོད་ཀྱང་འདིར་རྟེན་འབྲེལ་གྱི་གཏན་ཚིགས་ཏེ། དེ་ཡང་བྱས་པ་དང་མི་རྟག་པ་དོན་ལ་ཐ་མི་དད་པའི་ཕྱིར་རོ། །
བྱས་པ་གཟུང་བ་ན་མི་རྟག་པ་གཟུང་བ་ཡིན་ཀྱང་རྟགས་འཛིན་གྱི་སྒྲོ་འདོགས་ཀྱི་དབང་གིས་མི་རྟག་པར་ཁོང་དུ་ཆུད་པར་མི་འགྱུར་ལ། གཏན་ཚིགས་འགོད་པ་ལྟར་ཡང་རྟེན་འབྲེལ་དང་རང་བཞིན་འགོད་པ་ཐ་མི་དད་ཀྱང་རྟེན་འབྲེལ་མཐོང་བ་ཙམ་གྱིས་རང་བཞིན་མེད་པར་ཁོང་དུ་ཆུད་པར་མི་འགྱུར་བས་དེ་རྟོགས་པའི་ཡན་ལག་རྟེན་འབྲེལ་གྱི་གཏན་ཚིགས་ནི། སྣང་བ་འདི་རང་བཞིན་མེད་པ་ཡིན་ཏེ། རྟེན་འབྲེལ་ཡིན་པའི་ཕྱིར། དཔེར་ན་སྒྱུ་མ་བཞིན་ནོ། ། གཏན་ཚིགས་ནི་མངོན་སུམ་གྱིས་གྲུབ་ལ། ཁྱབ་པ་ནི་སྒྱུ་མའི་སྟེང་དུ་གྲུབ་བོ། ། དེ་ནི་མཐུན་ཕྱོགས་ལ་མཐོང་བ་ཙམ་ཡིན་གྱི། མི་མཐུན་ཕྱོགས་ལ་ལྡོག་པ་གྲུབ་བོ་ཞེ་ན། རྟེན་འབྲེལ་དང་རང་བཞིན་གྱིས་ཡོད་པ་གཞི་མཐུན་དུ་འདུ་བ་ལ་གནོད་པ་ཅན་གྱི་ཚད་མ་ཡོད་པས་ལྡོག་པ་གྲུབ་བོ། །
ཇི་སྐད་དུ་ཡོད་པའི་གཏན་ཚིགས་ལས་སྣང་བ་བདེན་མེད་དུ་རྟོགས་པའི་རྗེས་དཔག་སྐྱེ་བ་ཡིན་ནོ། ། དེའི་ཚེ་བདེན་འཛིན་གྱི་སྒྲོ་འདོགས་ཡོངས་སུ་ཆོད་པའི་ཤེས་རབ་སྐྱེ་བས་དབུ་མའི་ལྟ་བ་སྐྱེས་པ་ཞེས་བྱའོ། ། གཉིས་པ་ཉམས་སུ་ལེན་པའི་ཚུལ་ནི། ལྟ་བས་རྟོགས་པའི་དོན་དེ་ཉིད་ལ་ཞི་གནས་དང་ལྷག་མཐོང་གཉིས་ཀྱི་སྒོ་ནས་གོམས་པར་བྱེད་པ་སྟེ། ལྷག་མཐོང་ལ་ཡང་ཇི་སྙེད་པ་དང༌། ཇི་ལྟ་བ་འབྱེད་པའི་ལྷག་མཐོང་གཉིས་ལས། དང་པོ་ནི། གཙོ་བོ་རྗེས་ཐོབ་ཀྱི་གནས་སྐབས་སུ་གོམས་པར་བྱ་བ་ཡིན་ལ། གཉིས་པ་ལ་གང་ཟག་གི་བདག་མེད་དང༌། ཆོས་ཀྱི་བདག་མེད་རྟོགས་པའི་ལྷག་མཐོང་གཉིས་ཡོད་ཅིང༌།
དེ་རེ་རེ་ལ་ཡང་སོ་སོར་རྟོགས་པ་དང༌། རྣམ་པར་མི་གཡོ་བའི་ལྷག་མཐོང་གཉིས་གཉིས་ཡོད་པར་ཤེས་པར་བྱའོ། ། འདི་དག་ནི་གཙོ་བོར་མཉམ་བཞག་གི་གནས་སྐབས་སུ་བསྒོམ་པར་བྱ་བ་ཡིན་ནོ། ། འདི་དག་གང་རུང་བ་མེད་པར་རྟོགས་པ་ནང་དུ་བསྡུས་པ་ཙམ་ལ་ཞི་གནས་དང༌། དེའི་གསལ་བ་ལ་ལྷག་མཐོང་དུ་བཟུང་ནས་དེ་དག་གིས་གྲོལ་བར་འདོད་པ་ནི་བླུན་པོའི་རྣམ་ཐར་ཙམ་དུ་ཟད་ཀྱི་མཁས་པ་ཡིད་ཆེས་པར་བྱ་བ་མ་ཡིན་ཏེ། བྱིང་རྒོད་གཉིས་ཀྱི་སྐྱོན་དང་བྲལ་བའི་བདག་མེད་གཉིས་ཀྱི་རྣམ་པར་མི་བརྗེད་པའི་ངེས་པ་ཁྱད་པར་ཅན་མེད་པར་སྒྲིབ་པའི་ས་བོན་དྲུངས་འབྱིན་མི་ནུས་པའི་ཕྱིར་ཏེ། མ་རིག་པའི་འགལ་ཟླ་ལྷག་མཐོང་དང་བྲལ་བའི་ཕྱིར་རོ། ། གཉིས་པ་ནི། ཇི་སྐད་བཤད་པའི་དོན་སྒོམ་པ་ཡོངས་སུ་རྫོགས་པ་ན་བདེན་པའི་དོན་མངོན་སུམ་དུ་མཐོང་ནས་དེ་ལ་མི་རྟོགས་པ་བཞིན་དུ། མིང་དོན་གྱི་མཚན་མ་དང་མ་འདྲེས་པར་གསལ་བར་ཡོངས་སུ་དཔྱོད་པའི་ཤེས་རབ་ལས་གཞན་དུ་ཡོངས་སུ་མི་གཡོ་ཞིང་དེ་བཞིན་ཉིད་ལ་སྒྲོ་འདོགས་ཡོངས་སུ་གཅོད་པའི་ཚུལ་གྱིས་བློ་གྲོས་ཤིན་ཏུ་ཞིབ་པའི་ཁྱད་པར་དེ་ལ་རྣམ་པར་མི་རྟོགས་པའི་ཡེ་ཤེས་ཞེས་བྱའོ། །
ཅིའི་ཕྱིར་རྣལ་འབྱོར་ས་བཞིར་གྲངས་ངེས་ཤེ་ན། ཐར་པ་དང་ཐམས་ཅད་མཁྱེན་པའི་གེགས་ནི་ཉོན་སྒྲིབ་དང་ཤེས་སྒྲིབ་གཉིས་སུ་ངེས་པས། དང་པོའི་གཉེན་པོར་བདག་མེད་རྟོགས་པ་རྣལ་འབྱོར་གྱི་ས་བཞག་གོ ། ཤེས་སྒྲིབ་ལ་ཡང་ཤེས་སྒྲིབ་གཟུང་རྟོགས་དང༌། ཤེས་སྒྲིབ་འཛིན་རྟོགས་གཉིས་སུ་ངེས་ལ། འཛིན་རྟོགས་ལ་ཡང་ཕྲ་རགས་གཉིས་སུ་ངེས་པས།

དེ་དག་གི་གཉེན་པོར་རྣལ་འབྱོར་གྱི་ས་ལྷག་མ་གསུམ་བཞག་པའི་ཕྱིར། སྤང་བྱའི་དབྱེ་བས་རྣལ་འབྱོར་གྱི་ས་བཞིར་ངེས་སོ། ། བྱང་ཆུབ་ཆེན་པོའི་སྐབས་སུ་དྲི་མ་བདེན་པ་བ་སྔར་ཡོད་ཟད་པ་དང༌། ཕྱིས་འབྱུང་མི་སྐྱེ་བར་ཤེས་པའི་ཡེ་ཤེས་ལ་བྱང་ཆུབ་ཆེན་པོར་འདོད་པའི་དངོས་སྨྲ་བ་རྣམས་བཀག་མོད། རང་ལུགས་ལ་ཇི་ལྟ་བུ་ཞེ་ན། འདི་ལ་བསལ་བྱ་ཅི་ཡང་མེད། ། ཅེས་སོགས་ཀྱི་ཚིགས་སུ་བཅད་པ་གཅིག་གསུངས་སོ། ། མཐོང་སྤང་གཟུང་འཛིན་གྱི་རྣམ་རྟོག་སྤང་བྱར་བཤད་པ་དེ་དག་གི་གཉེན་པོ་མཐོང་ལམ་གང་ཡིན་སྙམ་ན། དེ་ནས་མཐོང་ལམ་རྩེ་སྦྱོར་གྱི་ངོ་བོ་ཚིགས་བཅད་གཅིག་གསུངས་སོ། ། དེ་ནས་ཚིགས་བཅད་གཅིག་གིས་མཉམ་རྗེས་སུ་ཇི་ལྟར་སྒོམ་པའི་ཚུལ་གསུངས་སོ། ། མཐོང་ལམ་རྩེ་སྦྱོར་ལས་སྒོམ་ལམ་རྩེ་སྦྱོར་འབྱུང་བའི་ཕྱིར།
དེའི་འོག་ཏུ་སྒོམ་ལམ་རྩེ་སྦྱོར་གསུངས་སོ། ། གནས་སྐབས་དེ་དག་ཏུ་སྒོམ་སྤང་རྣམ་པར་རྟོག་པ་བཞི་ཡང་སྤང་དགོས་པས། དེའི་འོག་ཏུ་སྒོམ་སྤང་རྣམ་པར་རྟོག་པ་བཞི་བསྟན་ཏོ། ། སྒོམ་སྤང་རྣམ་པར་རྟོག་པ་རགས་པ་བརྒྱ་རྩ་བརྒྱད་སྤང་བའི་འོག་རོལ་དུ་དེ་ཐམས་ཅད་གནས་ངན་ལེན་གྱི་དྲི་མ་ཤིན་ཏུ་ཕྲ་བ་དེ་ཡང་སྤང་དགོས་པས་དེའི་འོག་ཏུ་བར་ཆད་མེད་པའི་རྩེ་སྦྱོར་བསྟན་ཏོ། ། དེ་ནི་བདེན་གཉིས་རྣམ་འབྱེད་ཀྱི་ལྟ་བ་ལ་བརྟེན་ནས་དཔྱོད་པར་བྱ་བ་ཡིན་ལ། དེ་ལ་ཀུན་རྫོབ་དུ་སྐུར་པ་འདེབས་པ་དང༌། དོན་དམ་དུ་སྒྲོ་འདོགས་པ་ལ་སོགས་པ་བསལ་བ་སྔོན་དུ་འགྲོ་དགོས་པས་དེ་ནས་བསལ་བྱ་ལོག་སྒྲུབ་བསྟན་ཏོ། ། དེ་ལ་བདག་ལེགས་སུ་འདོད་པ་དག་གིས་ཐོབ་བྱའི་ཆོས་ནི་མངོན་མཐོ་དང་ངེས་ལེགས་གཉིས་སུ་ངེས་ཏེ། མངོན་མཐོའི་ལུས་ལ་རྟེན་ཏེ་ངེས་ལེགས་ཐོབ་པའི་ལམ་སྒྲུབ་དགོས་པའི་ཕྱིར། དེའི་མི་མཐུན་ཕྱོགས་ཀྱང་སྣང་ཙམ་ལ་སྐུར་བ་འདེབས་པའི་ལོག་ལྟ་དང༌།
རང་བཞིན་ཡོད་པར་ཞེན་པའི་སྒྲོ་འདོགས་སོ། ། དེ་ལ་དང་པོ་ནི་ལས་འབྲས་ལ་སྐུར་བ་འདེབས་པའི་ལྟ་བ་ཡིན་པས་མངོན་མཐོ་ཐོབ་པའི་མི་མཐུན་ཕྱོགས་ཡིན་ལ། གཉིས་པ་ནི། ལྟ་བ་རྣམ་དག་སྐྱེ་བའི་གེགས་ཡིན་པས་ངེས་ལེགས་ཀྱི་མི་མཐུན་ཕྱོགས་ཡིན་ནོ། ། བསལ་བྱ་ལོག་རྟོག་ཐམས་ཅད་ཀྱང་འདི་གཉིས་སུ་འདུས་པས་བསལ་བྱ་འདི་ཁོ་ནར་ངེས་སོ། ། དང་པོ་ནི། ཀུན་རྫོབ་སྟོན་པ་དྲང་དོན་གྱི་ལུང་དང༌། རྒྱུ་འབྲས་མི་སླུར་སྒྲུབ་པའི་རིགས་པས་སེལ་ལོ། ། གཉིས་པ་ནི། སྟོང་ཉིད་སྟོན་པ་ངེས་དོན་གྱི་ལུང་དང་རང་བཞིན་མེད་པར་སྒྲུབ་པའི་དབུ་མའི་རིགས་པ་དག་གིས་སེལ་ལོ། །
ལམ་གྱི་གནས་སྐབས་གང་དུ་གཉེན་པོ་གང་གིས་སེལ་ཞེ་ན། ཚོགས་ཀྱི་གནས་སྐབས་སུ་སྤྲོས་པ་གཅོད་པའི་རྗེས་དཔག་གིས་སེལ་ཞིང༌། སྦྱོར་ལམ་དུ་སྒོམ་བྱུང་གིས་ས་བོན་རྣམ་པར་གནོན་པ་དང༌། མཐོང་ལམ་དང་སྒོམ་ལམ་དུ་ས་བོན་རྩད་ནས་འབྱིན་པ་དང༌། བར་ཆད་མེད་པའི་རྩེ་སྦྱོར་གྱིས་དེ་ཐམས་ཅད་ཀྱིས་གནས་ངན་ལེན་སེལ་བ་ཡིན་ནོ། ། གོ་རིམ་ནི་སྦྱོར་ལམ་རྩེ་སྦྱོར་ལས་མཐོང་ལམ་རྩེ་སྦྱོར་དེ་ལས་སྒོམ་ལམ་རྩེ་སྦྱོར་དེ་ལས་བར་ཆད་མེད་པའི་རྩེ་སྦྱོར་འབྱུང་བས་དོན་གྱིས་རིམ་པའོ། ། ཅིའི་ཕྱིར་རྩེ་སྦྱོར་བཞིར་ངེས་ཞེ་ན། སྤང་བྱ་ལ་མཐོང་སྤང་དང༌། སྒོམ་སྤང་དང༌། དེ་ཐམས་ཅད་ཀྱི་གནས་ངན་ལེན་གསུམ་དུ་ངེས་པས་དེའི་གཉེན་པོར་རྩེ་སྦྱོར་བཞིར་གསུངས་པ་ཡིན་ཏེ།
ཐམས་ཅད་རྣམ་པར་སུན་འབྱིན་པའི་གཉེན་པོར་སྦྱོར་ལམ་རྩེ་སྦྱོར། ས་བོན་སྤང་བའི་གཉེན་པོར་མཐོང་ལམ་དང་སྒོམ་ལམ་རྩེ་སྦྱོར། གནས་ངན་ལེན་གྱི་གཉེན་པོར་བར་ཆད་མེད་པའི་རྩེ་སྦྱོར་བཞག་པས་སོ། ། ཇི་ལྟར་གསུངས་པའི་ཚུལ་ནི། ངོ་བོའི་སྒོ་ནས་སོ། ། མཐར་གྱིས་པའི་མངོན་པར་རྟོགས་པ་ཡུལ་གྱི་སྒོ་ནས་བཅུ་གསུམ། སློབ་དཔོན་ལྟར་ན་འདིའང་སྐད་ཅིག་མའི་སྦྱོར་བ་གཉིས་བརྟན་པ་རྒྱུ་འབྲས་སུ་བཞེད་ཅིང༌། རྩེ་མོའི་འཇུག་ཐོགས་སུ་འབྱུང་བར་འདོད་དོ། ། འཕགས་པས་ནི་སྤྱོད་པ་གཙོ་བོར་གྱུར་པ་རྒྱུ་འབྲས་སུ་བཞེད་ལ། མཐར་གྱིས་པ་ནི་ལས་དང་པོ་པའི་ས་ནས་ཡོད་པར་བཞེད་དོ། །
བཅུ་གསུམ་པོ་ཐམས་ཅད་ཀྱང་དོན་ལྔར་གྲངས་ངེས་ཏེ། ལམ་གྱི་ངོ་བོ། ལམ་གྱི་རྟེན། ལམ་གྱི་གཞི། ལམ་ཉམས་སུ་ལེན་པའི་དཔང་པོ། ལམ་ཡོངས་སུ་རྫོགས་པར་བྱེད་པའི་ཡན་ལག་གོ ། དང་པོ་ནི་ཕར་ཕྱིན་དྲུག་སྟེ། ཚོགས་གཉིས་ཀྱི་ངོ་བོ་ཡིན་པའི་ཕྱིར་རོ། ། གཉིས་པ་ནི། དཀོན་མཆོག་གསུམ་རྗེས་སུ་དྲན་པ་སྟེ།
དེ་ལ་བརྟེན་ནས་ལམ་སྒྲུབ་དགོས་པའི་ཕྱིར་རོ། ། གསུམ་པ་ནི། གཏོང་བ་དང་ཚུལ་ཁྲིམས་རྗེས་སུ་དྲན་པ་སྟེ། སྦྱིན་པ་དང་ཚུལ་ཁྲིམས་ནི་ལམ་གྱི་གཞི་ཡིན་པའི་ཕྱིར་རོ། ། བཞི་པ་ནི། ལྷ་རྗེས་སུ་དྲན་པ་སྟེ། ལྷས་ལམ་ཉམས་སུ་ལེན་པའི་དཔང་པོ་བྱེད་པའི་ཕྱིར་རོ། ། ལྔ་པ་ནི། དངོས་མེད་ངོ་བོ་ཉིད་དུ་རྟོགས་པའི་ལྟ་བ་སྟེ། ཐམས་ཅད་ཀྱང་རང་བཞིན་མེད་པར་རྟོགས་པའི་ལྟ་བས་ཟིན་དགོས་པའི་ཕྱིར་རོ། །
གོ་རིམ་ནི། ཕྱིན་དྲུག་ནི་ལམ་གྱི་ངོ་བོ་ཡིན་པས་དང་པོར་བསྟན་ལ། དེ་ཡང་དཀོན་མཆོག་གསུམ་ལ་བརྟེན་ནས་ཉམས་སུ་ལེན་དགོས་པས་དེ་ནས་དཀོན་མཆོག་གསུམ་རྗེས་སུ་དྲན་པ་བསྟན་ཏོ། ། ལམ་དེ་ཡང་སྦྱིན་པ་དང་ཚུལ་ཁྲིམས་ཀྱིས་གཞི་བཟུང་དགོས་པས་དེ་ནས་གཏོང་བ་དང་ཚུལ་ཁྲིམས་རྗེས་སུ་དྲན་པ་བསྟན། དེ་ཡང་ལྷས་དཔང་པོ་བྱས་པའི་སྒོ་ནས་ཉམས་སུ་བླངས་དགོས་པས་དེ་ནས་ལྷ་རྗེས་སུ་དྲན་པ་བསྟན་ཏོ། ། དེ་ཐམས་ཅད་ལྟ་བ་རྣམ་དག་གིས་ཡོངས་སུ་དག་པར་བྱེད་པ་དགོས་པས་དེ་ནས་དངོས་མེད་ངོ་བོ་ཉིད་ཀྱི་མཐར་གྱིས་པའི་སྦྱོར་བ་བསྟན་ཏོ། ། ཇི་ལྟར་མཚོན་པའི་ཚུལ་ནི། ཉམས་སུ་བླང་བྱའི་ཡུལ་གྱི་སྒོ་ནས་མཚོན་པས་སོ། ། སྐད་ཅིག་མའི་སྦྱོར་བ་ལ་རྣམ་པར་སྨིན་པ་མ་ཡིན་པ་དང༌། རྣམ་པར་སྨིན་པ་དང༌།
མཚན་ཉིད་མེད་པ་དང༌། གཉིས་སུ་མེད་པའི་སྐད་ཅིག་མའི་སྦྱོར་བ་དང་བཞིའོ། ། དང་པོ་ནི། རྟོག་བྱ་མཐོང་ལམ་ཡན་ཆད་ཀྱི་སྦྱིན་པ་ནས་དཔེ་བྱད་བཟང་པོ་བརྒྱད་ཅུའི་བར་གྱི་ཆོས་རྣམས་ལ་ལས་ཉོན་གྱི་རྣམ་པར་སྨིན་པ་མིན་པ་ཞེས་བརྗོད་པ་དེ་ཉིད་ཀྱི་ནང་ནས་གཅིག་མངོན་དུ་བྱས་པ་ན་ཐམས་ཅད་མངོན་དུ་བྱེད་པའི་ཡེ་ཤེས་སོ། ། གཉིས་པ་ནི། ས་བརྒྱད་པ་ཡན་ཆད་ཀྱི་ཆོས་རྣམས་ལ་རྣམ་སྨིན་ལྟར་འབད་རྩོལ་མེད་པར་མངོན་དུ་གྱུར་པས་རྣམ་སྨིན་ཞེས་ཐ་སྙད་བྱས་པ་དེ་ཉིད་གཅིག་རྟོགས་པ་ན་དེ་དང་རིགས་མཐུན་པ་ཐམས་ཅད་མངོན་དུ་བྱེད་པའི་ཡེ་ཤེས་སོ། ། གསུམ་པ་ནི། ཀུན་ནས་ཉོན་མོངས་དང་རྣམ་བྱང་གི་ཆོས་རྣམས་བདེན་པའི་མཚན་ཉིད་མེད་པར་སྐད་ཅིག་མ་གཅིག་ལ་རྟོགས་པའི་ཡེ་ཤེས་སོ། ། ཡང་ན་སྤྱིར་ཆོས་ཐམས་ཅད་རྨི་ལམ་ལྟ་བུར་རྟོགས་པ་ལ་གནས་ཏེ་ཕྱིན་དྲུག་ལ་གང་ཡང་རུང་བ་གཅིག་བདེན་པའི་མཚན་ཉིད་མེད་པར་རྟོགས་པ་ན་ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་ཐམས་ཅད་མཚན་ཉིད་མེད་པར་རྟོགས་པའི་ཡེ་ཤེས་སོ། ། བཞི་པ་ནི།
ཀུན་ནས་ཉོན་མོངས་པ་དང་རྣམ་བྱང་གི་ཆོས་གཅིག་གཟུང་འཛིན་གཉིས་སུ་མེད་པར་མཐོང་བ་ན་ཆོས་ཐམས་ཅད་གཟུང་འཛིན་གཉིས་མེད་དུ་མཐོང་བའི་ཡེ་ཤེས་སོ། ། ཡང་ན་དང་པོ་གཉིས་ལ་མངོན་དུ་བྱེད་པའི་ཡེ་ཤེས། མངོན་དུ་བྱ་བའི་ཡུལ། མངོན་དུ་བྱེད་པའི་ཚུལ། མངོན་དུ་བྱེད་ནུས་པའི་རྒྱུ་མཚན་བཞི་བཞིས་བཤད་དོ། ། ཕྱི་མ་གཉིས་ནི་གང་གིས་རྟོགས་པའི་ཡུལ་ཅན། གང་རྟོགས་པར་བྱ་བའི་ཡུལ། ཇི་ལྟར་རྟོགས་པའི་ཚུལ། དེ་ལྟར་རྟོགས་པའི་རྒྱུ་མཚན་དང་བཞིས་བཤད་དོ། ། བཞི་པོ་ལས་དང་པོ་གཉིས་ནི་ཡོན་ཏན་མངོན་དུ་བྱེད་ཚུལ་ལས་ཕྱེ་བ་ཡིན་ལ།
ཕྱི་མ་གཉིས་ནི་ཡུལ་རྟོགས་ཚུལ་ལས་ཕྱེ་བ་ཡིན་ནོ། ། ཡང་ན་དང་པོ་གཉིས་ནི་རྟོགས་བྱ་ལ་ཕྱེ་བ་ཡིན་ལ། ཕྱི་མ་གཉིས་ནི་རྟོགས་ཚུལ་གྱི་ཆ་ལས་ཕྱེ་བ་ཡིན་ནོ། ། ཇི་ལྟར་མཚོན་པའི་ཚུལ་ནི། ངོ་བོའི་སྒོ་ནས་སོ། ། འབྲས་བུ་ཆོས་ཀྱི་སྐུ་ལ་དོན་དམ་པའི་སྐུ་དང༌། ཀུན་རྫོབ་པའི་སྐུ་གཉིས་སོ། ། ཕྱི་མ་ལ་གདུལ་བྱ་ཉེ་རིང་གི་དབྱེ་བས་ལོངས་སྐུ་དང༌། སྤྲུལ་སྐུ་གཉིས་སོ། ། དང་པོ་ནི།
ངོ་བོ་ཉིད་ཀྱི་སྐུ་སྟེ། དེ་ཡང་ཆོས་ཀྱི་དབྱིངས་དང༌། དེ་ལ་དྲི་མ་དག་པའི་སྤང་བ་དང༌། སྟོབས་བཅུ་ལ་སོགས་པའི་ཡོན་ཏན་མཁའ་དང་ཉི་མ་ལ་ཉི་མའི་འོད་ཟེར་བཞིན་དུ་དབྱེར་མེད་དུ་འཇུག་པ་ལ་ངོ་བོ་ཉིད་ཀྱི་སྐུ་ཞེས་བྱ་སྟེ། རྒྱུད་བླ་མ་ལས། ནོར་བུ་རིན་ཆེན་འོད་མདོག་དང༌། ། དབྱིབས་བཞིན་དབྱེ་བ་མེད་ཕྱིར་རོ། ། ཞེས་སོ། ། སློབ་དཔོན་ནི་སྤང་རྟོགས་གཉིས་སོ་སོར་སྐུ་རེ་རེར་འཇོག་པས་སྐུ་བཞིར་བཞེད་མོད། འོན་ཀྱང་མི་འཐད་དེ།
སྤང་བ་རྐྱང་པས་སྐུའི་ཐ་སྙད་མི་འཐོབ་པའི་ཕྱིར་རོ། ། དེ་ཡང་སྐུ་ནི་བསགས་པའི་དོན་ལ་འཇུག་པས་སོ། ། གཞན་ཡང་སྤང་རྟོགས་སྐུ་སོ་སོར་བཞག་དགོས་ན། འོ་ན་ལོངས་སྤྱོད་རྫོགས་པའི་སྐུ་དང༌། དེའི་མཚན་དཔེ་དང༌། སྤྲུལ་སྐུ་དང༌། དེའི་མཚན་དཔེ་ཡང་སྐུ་གཉིས་སུ་བཞག་དགོས་པར་མཚུངས་པས་སྐུ་བཞིར་ཡང་མི་འཐད་པར་འགྱུར་རོ། ། སྐུ་ཕྱི་མ་གཉིས་ནི་རང་དོན་གྱི་སྐུ་དེ་ཉིད་སྨོན་ལམ་གྱི་དབང་གིས་གདུལ་བྱ་ལ་ཇི་ལྟར་སྣང་བའི་ཚུལ་བཞག་པ་སྟེ། སྐུ་དེ་ཉིད་སྨོན་ལམ་གྱི་དབང་གིས་སར་གནས་ཀྱི་བྱང་ཆུབ་སེམས་དཔའ་རྣམས་ལ་ལོངས་སྤྱོད་རྫོགས་པའི་སྐུར་སྣང་བའི་ཕྱིར་དང༌། སོ་སོའི་སྐྱེ་བོ་རྣམས་ལ་སྤྲུལ་པའི་སྐུར་སྣང་བའི་ཕྱིར་རོ། །
ལོངས་སྤྱོད་རྫོགས་པའི་སྐུའི་ངོ་བོ་ནི། གནས་འོག་མིན་དུ་བཞུགས་ཤིང༌། མཚན་དཔེས་བརྒྱན་པའི་བདག་ཉིད་ཐེག་པ་ཆེན་པོའི་ཆོས་སྟོན་པའི་སྒོ་ནས་གདུལ་བྱ་ཉེ་བའི་དོན་བྱེད་པའོ། ། མཆོག་གི་སྤྲུལ་པའི་སྐུ་ནི། མཚན་དཔེས་བརྒྱན་པའི་བདག་ཉིད་ཡུལ་སྣ་ཚོགས་སུ་ཆོས་དྲང་དོན་ངེས་དོན་སྣ་ཚོགས་ཀྱིས་གདུལ་བྱ་རིང་བའི་དོན་བྱེད་པའོ། ། ཅིའི་ཕྱིར་སྐུ་གསུམ་དུ་གྲངས་ངེས་ཞེ་ན། ཐེག་པ་ཆེན་པོའི་གང་ཟག་དག་གི་དོན་དུ་གཉེར་བྱ་ནི་རང་དོན་དང་གཞན་དོན་གཉིས་སུ་ངེས་པས་རང་དོན་དུ་ཐོབ་བྱ་ངོ་བོ་ཉིད་ཀྱི་སྐུ་དང༌། གཞན་དོན་དུ་ཐོབ་བྱ་གཟུགས་ཀྱི་སྐུ་གཉིས་སུ་ངེས་ཤིང༌། གཟུགས་སྐུའང་དོན་བྱའི་གདུལ་བྱ་ཉེ་རིང་གཉིས་སུ་ངེས་པས་ལོངས་སྐུ་དང་སྤྲུལ་སྐུ་གཉིས་སུ་བཞག་པས་སྐུ་གསུམ་དུ་ངེས་པ་ཡིན་ནོ། ། ཡེ་ཤེས་ནི་མེ་ལོང་ལྟ་བུའི་ཡེ་ཤེས།
མཉམ་ཉིད་དང༌། སོ་སོར་རྟོག་པ་དང༌། བྱ་བ་གྲུབ་པའི་ཡེ་ཤེས་དང་བཞིའོ། ། དེ་ཡང་ཡེ་ཤེས་གཅིག་ཉིད་ཡུལ་མཁྱེན་ཚུལ་གྱི་སྒོ་ནས་བཞིར་ཕྱེ་བ་ཡིན་ནོ། ། སོ་སོའི་ངོ་བོ་ནི་སློབ་དཔོན་ངང་ཚུལ་བཟང་པོས་ཡེ་ཤེས་དང་པོ་ནི་ཆོས་ཅན་དང༌། ཆོས་ཉིད་གཉིས་ཀ་རྟོགས་པའི་ཆ་ཡིན་ལ། གཉིས་པ་ནི་ཡུལ་ཅན་མེ་ལོང་ལྟ་བུའི་ཡེ་ཤེས་དང༌། དེའི་ཡུལ་གཉིས་ཀ་མཉམ་ཉིད་དུ་རྟོགས་པའོ། ། གསུམ་པ་ནི། ཡེ་ཤེས་སྔ་མ་གཉིས་ཀྱི་ཡུལ་ཇི་ལྟར་རྟོགས་པའི་ཚུལ་མཁྱེན་པ་ཡིན་ལ།
ཡེ་ཤེས་ཐ་མ་ནི་གཞན་དོན་དང་བྱ་བ་སྒྲུབ་པའི་ཐབས་རྟོགས་པའི་ཡེ་ཤེས་ཞེས་བཞེད་དོ། ། སློབ་དཔོན་མ་ཏི་ཙི་ཏྲའི་བཞེད་པས་ཡེ་ཤེས་དང་པོ་ནི་ཤེས་བྱ་ཐམས་ཅད་མཁྱེན་པའི་ཆ་ལ་ཕྱེ་བ་ཡིན་ལ། གཉིས་པས་ནི་རང་བཞིན་མེད་པར་བདག་མེད་དུ་མཁྱེན་ལ། གསུམ་པ་ནི། ཇི་སྙེད་པའི་ཆ་པདྨའི་འདབ་མ་ལྟར་མ་འདྲེས་པར་མཁྱེན་ལ། བཞི་པས་ནི། གདུལ་བྱ་འདུལ་བའི་བྱ་བ་མཁྱེན་པ་ཡིན་ནོ་ཞེས་འདོད་དོ། ། སློབ་དཔོན་དགེ་འདུན་བཙུན་པ་ལྟར་ན། རིམ་པ་ལྟར། ཆོས་ཉིད་རྟོགས་པའི་སྒོ་ནས་ཆོས་ཅན་ལ་བསྙེལ་པ་མི་མངའ་བ་དང༌།
བྱམས་པ་ཆེན་པོས་སེམས་ཅན་ཐམས་ཅད་ལ་མཉམ་པར་གཟིགས་པ་དང༌། ཐམས་ཅད་ཐོགས་མེད་དུ་མཁྱེན་པ་དང༌། སེམས་ཅན་གྱི་དོན་བསྒྲུབ་པའི་བྱ་བ་མཁྱེན་པ་ལ་བཤད་དོ། ། ཡེ་ཤེས་བཞིར་གྲངས་ངེས་པ་ནི། རང་དོན་སྒྲུབ་པ་ལ་མེ་ལོང་ལྟ་བུའི་ཡེ་ཤེས། གཞན་དོན་སྒྲུབ་པ་ལ་ལྷག་མ་གསུམ་སྟེ། གསུམ་པོ་ལ་ཡང་བསམ་པ་དང༌། སྦྱོར་བ་གཉིས་ལས། དང་པོ་ནི་མཉམ་ཉིད། སོ་སོར་རྟོག་པའི་ཡེ་ཤེས་སོ། །
གཉིས་པ་ནི། བྱ་བ་གྲུབ་པའི་ཡེ་ཤེས་སོ། ། གོ་རིམ་ནི་མེ་ལོང་ལྟ་བུའི་ཡེ་ཤེས་ནི་རྟེན་ཡིན་པས་དང་པོར་བསྟན་ལ། ལྷག་མ་གསུམ་རྟེན་པ་ཡིན་པས་རྗེས་ཐོགས་སུ་བཤད་དོ། ། གསུམ་པོ་ལ་ཡང་དང་པོ་གཉིས་རང་དོན་ཡིན་ཞིང༌། ཐ་མ་གཞན་དོན་ཡིན་པས་རིམ་པ་བཞིན་བཤད་དོ། ། རང་དོན་ལ་བརྟེན་ནས་གཞན་དོན་སྒྲུབ་པའི་ཕྱིར་རོ། ། རང་དོན་གཉིས་པོ་ཡང་ཇི་ལྟ་བ་རྟོགས་པའི་ཆ་དང༌། ཇི་སྙེད་པ་རྟོགས་པའི་ཆ་ཡིན་པས་རིམ་པ་བཞིན་དུ་བཤད་དེ། ཇི་ལྟ་བ་རྟོགས་པ་ལས་ཇི་སྙེད་པ་རྟོགས་པའི་ཡེ་ཤེས་སྐྱེ་བའི་ཕྱིར་རོ། །
ཕྲིན་ལས་ལ་ངོ་བོའི་དབྱེ་བ་ལྷུན་གྱིས་གྲུབ་པ་དང༌། རྒྱུན་མི་འཆད་པ་གཉིས་ཡིན་ལ། གང་ལ་འཇུག་པའི་ཡུལ་གྱིས་དབྱེ་བས་ཉི་ཤུ་རྩ་བདུན་ནོ། ། མདོར་བསྡུ་ན་ལམ་གྱི་རྟེན་དང༌། ལམ་དང༌། ལམ་གྱིས་འབྲས་བུ་ལ་འགོད་པ་གསུམ་དུ་འདུས་ཏེ། ཐོག་མར་ལམ་གྱི་རྟེན་ལྷ་མིའི་གོ་འཕང་ཐོབ་ནས་རྟེན་དེ་ལ་ངེས་པར་ལེགས་པའི་ལམ་བསྒྲུབ་སྟེ། འབྲས་བུས་ངེས་ལེགས་ལ་འགོད་པའི་བྱ་བས་ཕྲིན་ལས་ཀྱི་བྱ་བ་ཇི་སྙེད་པ་ཀུན་བསྡུས་པའི་ཕྱིར་རོ། ། སྐུ་དང་ཡེ་ཤེས་དང་ཕྲིན་ལས་གསུམ་གྱི་གོ་རིམ་ནི། སྐུ་ནི་ཡེ་ཤེས་ཀྱི་རྟེན་ཡིན་ལ།
ཡེ་ཤེས་ཀྱི་མཐུ་ལས་ཕྲིན་ལས་སྒྲུབ་པའི་ཕྱིར་རོ། ། རྟེན་དང་བརྟེན་པ་དང༌། ཕྲིན་ལས་སྒྲུབ་པའི་རིམ་པའོ། ། སྐུ་ལ་ཡང་རང་དོན་གྲུབ་ནས་གཞན་དོན་ལ་འཇུག་དགོས་པའི་ཕྱིར། དང་པོར་རང་དོན་ཆོས་སྐུ། དེ་ནས་གཞན་དོན་གཟུགས་སྐུ་བསྟན་པ་ཡིན་ནོ། ། གཟུགས་སྐུ་ལ་ཡང་དང་པོར་འོག་མིན་དུ་སངས་རྒྱས་ནས་འཛམ་བུ་གླིང་དུ་སྤྲུལ་པའི་སྐུ་སྟོན་པའི་ཕྱིར། ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུ་རིམ་པ་བཞིན་དུ་བསྟན་ཏོ། ། རབ་འབྱམས་རྒྱལ་བའི་གསུང་རབ་ཀུན་གྱི་གཅེས་པའི་དོན། །
དུས་གསུམ་རྒྱལ་བ་ཀུན་གྱི་བགྲོད་པ་གཅིག་པུའི་ལམ། ། མི་ཕམ་བྱམས་པའི་མན་ངག་དྲི་མེད་ཀྱིས། ། མན་ངག་གནད་བསྡུས་ཤིན་ཏུ་ཟབ་པའི་དོན། ། མཁས་རློམ་བརྒྱ་ཡིས་སྔོན་ཆད་མ་རྙེད་པ། ། ཇི་ལྟར་ཉམས་ལེན་ཚུལ་བཞིན་བཤད་པ་འདི། ། མཁས་མང་རིང་དུ་བསྟེན་པའི་བློ་གྲོས་དྲི་མེད་མཐུས། ། བྱང་ཆུབ་མཆོག་ལ་གཞོལ་བར་འདོད་པའི་སྐྱེ་བོ་ཡི། ། འཇུག་ཡུལ་ཀུན་མཁྱེན་ལམ་བཟང་འདི་ནི་བདག་གིས་བཤད། ། དེའི་དགེ་བ་སྟོན་ཟླ་ལྟར་དཀར་གང་ཞིག་ཐོབ་པ་དེས། ། དེང་ནས་བཟུང་སྟེ་བྱང་ཆུབ་སྙིང་པོའི་བར། །
ཀུན་མཁྱེན་ལམ་བཟང་འདི་དང་ཀུན་ནས་མི་འབྲལ་ཞིང༌། ། སྐྱེ་དགུ་སྐྱོབ་པའི་དབང་པོར་བདག་གྱུར་ཅིག ། མངོན་པར་རྟོགས་པའི་རྒྱན་གྱི་བརྗོད་བྱ་མངོན་པར་རྟོགས་པ་བརྒྱད་དོན་བདུན་ཅུ་ལ་སོགས་པ་ཉམས་སུ་ལེན་པའི་ཚུལ་ཕྱིན་ཅི་མ་ལོག་པ་འདི་ནི། མཚུངས་མེད་ཆེན་པོ་གཡག་གི་མཚན་ཅན་སངས་རྒྱས་དཔལ་གྱི་སྐུ་དྲིན་ལས། རོང་སྟོན་པ་ཤེས་བྱ་ཀུན་རིག་གིས། དཔལ་ལྡན་གསང་ཕུ་ནེའུ་ཐོག་ཏུ་སྦྱར་བའོ། ། འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག ། མངྒ་ལཾ་སིདྡྷིཿ
འདིའི་མ་དཔེ་ལ་བསྐུང་ཡིག་ཤིན་ཏུ་མང་བ་དང་མི་གསལ་བའི་དབང་གིས་ནོར་བ་ཡོད་པར་ངེས་པས་མཁྱེན་ཡངས་རྣམས་ཀྱིས་དཔྱད་པར་འཚལ།། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
