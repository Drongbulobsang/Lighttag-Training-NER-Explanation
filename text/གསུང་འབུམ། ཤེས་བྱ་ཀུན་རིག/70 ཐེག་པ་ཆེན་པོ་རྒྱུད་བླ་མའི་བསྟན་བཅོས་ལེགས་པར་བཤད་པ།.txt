གསུང་འབུམ། ཤེས་བྱ་ཀུན་རིག
པོད ༧༠
ཐེག་པ་ཆེན་པོ་རྒྱུད་བླ་མའི་བསྟན་བཅོས་ལེགས་པར་བཤད་པ།
༄༅། །ཐེག་པ་ཆེན་པོ་རྒྱུད་བླ་མའི་བསྟན་བཅོས་ལེགས་པར་བཤད་པ་བཞུགས་སོ།། རྒྱ་གར་སྐད་དུ། མ་ཧཱ་ཡཱ་ན་ཨུཏྟ་ར་ཏནྟྲ་ཤཱསྟ་སུ་བྷཱ་ཥི་ཏཾ། བོད་སྐད་དུ། ཐེག་པ་ཆེན་པོ་རྒྱུད་བླ་མའི་བསྟན་བཅོས་ལེགས་པར་བཤད་པ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། རབ་བརྗིད་ཤེལ་གྱི་རི་བོ་ལྟ་བུའི་སྐུ། ། ལེགས་པར་འདོམས་པ་ལྷ་ཡི་རྔ་སྒྲའི་གསུང༌། ། སྒྲིབ་བྲལ་རྣམ་པར་དག་པའི་ཐུགས་མངའ་བ། ། ལྷག་པའི་ལྷ་མཆོག་གངས་རིའི་མདོག་ཅན་རྒྱལ། །
མཁྱེན་པ་ཉི་མའི་འོད་ཟེར་སྟོང་འཕྲོ་ཞིང༌། ། མ་རིག་མུན་པ་འཐིབས་པོ་རྣམ་པར་བསལ། ། བླ་མེད་ཆོས་ཀྱི་འཁོར་ལོ་སྟོན་མཛད་པའི། ། ཐུབ་དབང་སྨྲ་བའི་ཉི་མ་ལ་ཕྱག་འཚལ། ། སེམས་ཅན་ཁམས་ཀྱི་དྲི་མ་རྣམ་སྦྱངས་ནས། ། དྲི་མེད་བདེ་གཤེགས་གོ་འཕང་རབ་བརྙེས་ཤིང༌། ། གཞན་དོན་ཕྲིན་ལས་ཇི་ལྟར་མཛད་པའི་ཚུལ། ། གསལ་བར་སྟོན་མཛད་མི་ཕམ་མགོན་ལ་འདུད། ། སངས་རྒྱས་གསུང་རབ་ལེགས་བཤད་བདུད་རྩིའི་རྒྱུན། ། བློ་གྲོས་ཆུ་མཚོར་ཡོངས་སུ་རྫོགས་པའི་དཔལ། །
གསུང་རབ་ཀུན་གྱི་གླེགས་བམ་གཅིག་གྱུར་པ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། རྣམ་མང་གསུང་རབ་ཕུལ་བྱུང་ཟབ་མོའི་མཚོ། ། དགོངས་དོན་གེ་སར་སྙིང་པོ་གསལ་བ་ཡི། ། བྱམས་པའི་གསུང་རབ་ལེགས་བཤད་འདབ་བརྒྱ་པ། ། རྣམ་བཤད་ཉི་མའི་འོད་ཀྱིས་གསལ་བར་བྱ། ། ཐེག་པ་ཆེན་པོ་རྒྱུད་བླ་མའི་བསྟན་བཅོས་འཆད་པ་ལ་དོན་གསུམ་སྟེ། བསྟན་བཅོས་ཀྱི་མཚན་དོན་བཤད་པ། ཚིག་དོན་སོ་སོར་དབྱེ་བ། ལོ་ཙཱ་བའི་འགྱུར་བྱང་སྨོས་པའོ། །
དང་པོ་ནི། མ་ཧཱ་ཡཱ་ན་ནི་ཐེག་པ་ཆེན་པོའོ། ། ཨུཏྟ་ར་ནི་བླ་མའོ། ། ཏནྟྲ་ནི་རྒྱུད་དོ། ། ཤཱསྟ་ནི་བསྟན་བཅོས་སོ། ། མཚན་བཤད་པ་ནི། ཐེག་པ་ནི་འདིས་འདེགས་པས་ན་ཐེག་པ་སྟེ་འབྲས་བུའི་ཐེག་པའོ། ། ཆེན་པོ་ནི། དམིགས་པ་དང་ནི་སྒྲུབ་པ་དང༌། ། ཡེ་ཤེས་བརྩོན་འགྲུས་རྩོམ་པ་དང༌། །
ཐབས་མཁས་འགྲུབ་པ་ཕྲིན་ལས་ཆེ། ། ཞེས་པ་སྟེ། ཆེན་པོ་བདུན་དང་ལྡན་པའོ། ། རྒྱུད་ནི་རྒྱུན་ཆགས་པ་སྟེ། འདིའི་བརྗོད་བྱའི་གཙོ་བོ་དེ་བཞིན་གཤེགས་པའི་སྙིང་པོ་ནི་གཞི་ལམ་འབྲས་བུ་ཐམས་ཅད་རྒྱུན་ཆགས་པའམ། ཡང་ན་རྒྱུད་དང་འདྲ་བ་སྟེ། ། ཁམས་ནི་རྒྱུ་རྒྱུད་དང་འདྲ་ཞིང་ཁམས་ཀྱི་དྲི་མ་དག་པར་བྱེད་པའི་རྐྱེན་བྱང་ཆུབ་སོགས་གསུམ་ནི་ཐབས་རྒྱུད་དང་འདྲ་ལ། འབྲས་བུ་དཀོན་མཆོག་གསུམ་ནི་འབྲས་བུའི་རྒྱུད་དང་འདྲ་བའི་ཕྱིར་རོ། ། བླ་མ་ནི་གོང་ན་མེད་པ་དང་ཁྱད་པར་དུ་འཕགས་པ་སྟེ། ངེས་པའི་དོན་གྱི་མདོའི་དོན་རྟོགས་པར་དཀའ་བ་རྡོ་རྗེའི་གནས་བདུན་སྟོན་པའི་ཕྱིར་རོ། །
ཁ་ཅིག་རྒྱུད་ཕྱི་མ་ཞེས་བྱས་ནས་འཁོར་ལོ་ཕྱི་མ་ཉིད་ཀྱི་དགོངས་འགྲེལ་དུ་འཆད་པ་ནི་མ་ཡིན་ཏེ། འདིར་ཤེར་ཕྱིན་གྱི་མདོ་དང་ཡང་སྦྱར་ཞིང༌། དམ་ཆོས་པདྨ་དཀར་པོ་ཡང་མདོ་སྡེ་དེ་ཉིད་དུ་འཁོར་ལོ་གཉིས་པར་ཡང་བཤད་པས་སོ། ། བསྟན་བཅོས་ནི་སྤྱིར་སློབ་མ་རྣམས་འཆོས་པ་དང༌། ཁྱད་པར་དུ་རྒྱུ་ཉོན་མོངས་ལས་འཆོས་ཤིང༌། འབྲས་བུ་ངན་འགྲོ་དང་སྲིད་པ་ལས་སྐྱོབ་པ་སྟེ། རྣམ་བཤད་རིགས་པར། ཉོན་མོངས་དགྲ་རྣམས་མ་ལུས་འཆོས་པ་དང༌། ། ངན་འགྲོ་སྲིད་ལས་སྐྱོབ་བྱེད་གང་ཡིན་པ། ། འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། །
གཉིས་པོ་འདི་དག་གཞན་གྱི་ལུགས་ལ་མེད། ། ཅེས་པ་ལྟར་རོ། ། འདིར་མིང་ནི་དཔེ་དང༌། གྲངས་དང༌། གཞུང་ཚད་དང༌། ཞུ་བ་པོ་དང༌། ཡུལ་དང༌། དུས་དང༌། བརྗོད་བྱ་ལས་བཏགས་པ་སོགས་མང་དུ་ཡོད་པ་ལས། འདི་ནི་བརྗོད་བྱ་དང་བྱེད་ལས་ལས་བཏགས་པའོ། །
སངས་རྒྱས་དང་ཞེས་སོགས་ནི་ལོ་ཙཱ་བས་བཀོད་པའོ། ། བུདྡྷ་ནི་མ་རིག་པའི་གཉིད་ལས་སངས་པའི་སྤངས་པ་ལ་འཇུག་སྟེ། དཔེར་ན་གཉིད་སད་པ་ལྟ་བུའོ། ། ཡང་ན་ཤེས་བྱ་ལ་བློ་རྒྱས་པའི་རྟོགས་པ་ལ་འཇུག་སྟེ། པདྨ་མ་ཁ་བྱེ་བ་ལྟ་བུའོ། ། དེ་ལྟར་དོན་སོ་སོའི་སྒོ་ནས་འཆད་པས་རྒྱ་གར་བའི་བཤད་པ་མི་འཁྲུལ་ཀྱང་བོད་སྐད་དུ་བསྡོམས་པས་བོད་རྣམས་ཀྱིས་མ་ཕྱེད་པར་སྤངས་པ་འདུས་མ་བྱས་ཀྱང་འགའ་ཡིས་བློ་རྒྱས་པར་སྨྲ་ཞིང༌། གཞན་དག་བུདྡྷ་མ་ཡིན་པར་སྨྲ་བ་སྒྲོ་སྐུར་དུ་གྱུར་ཏོ། ། ཤེས་རབ་ཀྱིས་བྱང་ཆུབ་དང་སྙིང་རྗེས་སེམས་ཅན་ལ་དམིགས་པས་སམ། བྱང་ཆུབ་ཀྱི་ཆེད་དུ་སེམས་པས་སྲན་ཐུབ་པས་བྱང་ཆུབ་སེམས་དཔའ་སྟེ། སེམས་དཔའི་སྒྲ་ཆགས་པ་དང་སེམས་པ་དང་སྙིང་སྟོབས་ལ་འཇུག་པས་སོ། །
དེ་ཐམས་ཅད་ལ་ཕྱག་འཚལ་བ་ནི་འདུད་པས་སོ། ། གཉིས་པ་ཚིག་དོན་སོ་སོར་དབྱེ་བ་ལ་གསུམ་སྟེ། ལུས་རྣམ་པར་གཞག་པ་དང༌། ཡན་ལག་རྒྱས་པར་བཤད་པ། བསྟན་བཅོས་བརྩམས་པ་མཐར་ཕྱིན་པའི་དོན་ཏོ། ། དང་པོ་ལ་གསུམ་སྟེ། བསྟན་བཅོས་ཀྱི་ལུས་རྡོ་རྗེའི་གནས་བདུན་དུ་བསྡུ་བ། གནས་བདུན་མདོ་དང་སྦྱར་བ། དེ་དག་འབྲེལ་བསྟན་པའོ། ། དང་པོ་ནི།
སངས་རྒྱས་དང༌། ཆོས་དང༌། ཚོགས་ཏེ་དགེ་འདུན་དང༌། ཁམས་དང༌། བྱང་ཆུབ་དང༌། ཡོན་ཏན་དང༌། སངས་རྒྱས་ཀྱི་ཕྲིན་ལས་ནི་གྲངས་བདུན་གྱི་ཐ་མ་སྟེ། བདུན་དུ་ངེས་ཞེས་པའོ། ། བསྟན་བཅོས་འདིའི་དབུ་ཞབས་ཀུན་གྱི་ལུས་ནི་ཕྱེ་ན་དུ་མ་ཡོད་ཀྱང་མདོར་བསྡུ་ན། བརྗོད་བྱ་རྟོགས་པའི་དོན་བདུན་རྡོ་རྗེ་ལྟ་བུ་དང༌།
རྗོད་བྱེད་གཞུང་རྣམས་དེའི་གནས་ཡིན་པས་རྡོ་རྗེའི་གནས་བདུན་པོ་འདི་དག་སྟེ། སྒྲ་རྟོག་གི་དངོས་ཡུལ་ལས་འདས་པས་རྟོགས་པའི་དོན་བདུན་ནི་རྡོ་རྗེ་ལྟ་བུ་སྟེ། རྫས་ཀྱི་རྡོ་རྗེ་དེ་གཞན་གྱིས་ཕིགས་པར་དཀའ་བ་བཞིན་དུ་ཐོས་བསམ་གྱིས་ཕིགས་པར་དཀའ་བའི་ཕྱིར་རོ། ། དོན་དེ་རྣམས་རྗོད་པའི་ཡི་གེ་ནི་གནས་ཞེས་བརྗོད་དེ། དེ་ཐོབ་པ་དང་རྗེས་སུ་མཐུན་པའི་ལམ་སྟོན་པས་དེའི་རྟེན་དུ་གྱུར་པའི་ཕྱིར་རོ། ། གཉིས་པ་ལ་མདོ་སོ་སོ་ནས་གསུངས་པའི་ཚུལ་དང༌། མདོ་གཅིག་ནས་གསུངས་པའི་ཚུལ་ལོ། ། དང་པོ་ལ་དཀོན་མཆོག་གསུམ་ནི་ལྷག་པའི་བསམ་པ་བསྟན་པའི་མདོ་ལས་གསུངས་སོ། ། ཁམས་ནི་འཕེལ་འགྲིབ་མེད་པའི་མདོ་ལས་གསུངས་སོ། ། བྱང་ཆུབ་ནི་དཔལ་ཕྲེང་གི་མདོ་ལས་གསུངས་སོ། །
ཡོན་ཏན་ནི་འཕེལ་འགྲིབ་མེད་པའི་མདོ་ལས་གསུངས་སོ། ། ཕྲིན་ལས་ནི་དེ་བཞིན་གཤེགས་པའི་ཡོན་ཏན་དང་ཡེ་ཤེས་བསམ་གྱིས་མི་ཁྱབ་པའི་ཡུལ་ལ་འཇུག་པ་བསྟན་པའི་མདོ་ལས་གསུངས་སོ། ། གཉིས་པ་མདོ་གཅིག་གིས་བསྟན་ཚུལ་ནི། རྡོ་རྗེའི་གནས་བདུན་པོ་འདི་རྣམས་ཀྱི་རང་གི་མཚན་ཉིད་བསྟན་པ་དང་བར་མ་ཆད་པར་རྗེས་སུ་འབྲེལ་བའང་འདིར་བསྟན་པའི་གོ་རིམ་ཇི་ལྟ་བ་བཞིན་དུ་འཕགས་པ་གཟུངས་ཀྱི་དབང་ཕྱུག་རྒྱལ་པོས་ཞུས་པ་དེ་བཞིན་གཤེགས་པའི་སྙིང་རྗེ་ཆེན་པོ་བསྟན་པ་ཞེས་པའི་མདོར་རིག་པར་བྱ་སྟེ། འདི་ནི་མདོ་སོ་སོ་ནས་གནས་རེ་རེ་ཙམ་བསྟན་པར་མ་ཟད་མདོ་གཅིག་ལས་ཚང་བའང་བསྟན་ཅེས་པའོ། ། ཇི་ལྟར་ཞེ་ན། མདོ་དེའི་གླེང་གཞི་ལས་རྡོ་རྗེའི་གནས་གསུམ་རིག་པར་བྱ་སྟེ། ཇི་སྐད་དུ། བཅོམ་ལྡན་འདས་ཆོས་ཐམས་ཅད་མཉམ་པ་ཉིད་དུ་མངོན་པར་རྫོགས་པ་སངས་རྒྱས་པ། ཆོས་ཀྱི་འཁོར་ལོ་ལེགས་པར་བསྐོར་བ།
སློབ་མའི་ཚོགས་ཤིན་ཏུ་དུལ་བ་མཐའ་ཡས་པ་མངའ་བ་ཞེས་གསུངས་སོ། ། དེའི་ལྷག་མ་གནས་བཞི་ནི། བློ་ལྡན་བྱང་སེམས་དང་རྒྱལ་བ་དེ་བཞིན་གཤེགས་པའི་ཆོས་ཀྱི་དབྱེ་བ་བསྟན་པ་ལས་རིག་པར་བྱ་སྟེ། མདོ་དེར་བྱང་སེམས་ཀྱི་རྒྱན་བཞི། སྣང་བ་བརྒྱད། སྙིང་རྗེ་ཆེན་པོ་བཅུ་དྲུག ཕྲིན་ལས་སོ་གཉིས་ཏེ་ཁམས་ཡོངས་སུ་དག་པའི་ཡོངས་སྦྱོང་དྲུག་ཅུ་བསྟན་པས་ཁམས་གསལ་བར་མཛད་དེ། སྦྱང་བྱ་ཡོད་ན་སྦྱོང་བྱེད་འཐད་པ་བསྟན་ཅིང་མེད་ན་མི་འཐད་པས་སོ། ། དེའི་རྗེས་ལ་བྱང་ཆུབ་ཆེན་པོའི་སྙིང་རྗེ་བཅུ་དྲུག་བསྟན་པས་སངས་རྒྱས་ཀྱི་བྱང་ཆུབ་གསལ་བར་མཛད་དོ། ། དེའི་རྗེས་ལ་སྟོབས་བཅུ་དང༌།
མི་འཇིགས་པ་བཞི་དང༌། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་བསྟན་པས་སངས་རྒྱས་ཀྱི་ཡོན་ཏན་གསལ་བར་མཛད་དོ། ། འགྲེལ་པར་དེ་བསྟན་པའི་རྗེས་ལ་ཞེས་འབྱུང་ཡང་དེ་ལོགས་སུ་གསུངས་པ་མེད་པས་སྟོབས་སོགས་ཡོན་ཏན་སོ་གཉིས་པོས་ཕྲིན་ལས་བླ་ན་མེད་པ་མཛད་པས་ཕྲིན་ལས་སོ་གཉིས་གསལ་བར་མཛད་དོ། ། འདིར་མདོ་ལས་ཆོས་ཀྱི་གཏམ་མི་འདྲ་བ་གསུམ་བསྟན་པ་ནི། གང་ཟག་མི་འདྲ་བ་གསུམ་གྱི་བདེ་གཤེགས་སྙིང་པོ་སྦྱོང་བར་བཤད་པ་དང༌། བྱང་ཆུབ་སེམས་དཔའི་རིགས་ཅན་གྱི་བདེ་གཤེགས་སྙིང་པོ་ལ་དྲི་མ་རགས་པ་དང༌། འབྲིང་དང༌། ཕྲ་བ་གསུམ་སྦྱོང་བའི་རིམ་པ་སྟེ། དགོས་ཆེད་གཉིས་ཀྱི་དབང་དུ་བྱས་ནས་ཆོས་འཁོར་གསུམ་གྱིས་དྲི་མ་སྦྱོང་ཚུལ་བསྟན་ཏེ། ཆོས་འཁོར་སོ་སོ་ཉན་པ་དང༌།
གསུམ་ཆར་ཉན་པའི་དབང་གིས་དྲི་མ་སྦྱོང་ཚུལ་གྱི་དབྱེ་བ་གཉིས་གསུངས་སོ། ། གསུམ་པ་ནི་དོན་བདུན་པོ་འདི་རྣམས་ཀྱི་འབྲེལ་གང་ཡིན་ཞེ་ན། འདི་ལ་གཉིས་ཏེ། སྤྱིའི་དོན་དང༌། ཚིག་གི་དོན་ནོ། ། དང་པོ་ནི། ཐོག་མར་སངས་རྒྱས་ནས་གཞན་དོན་དུ་ཆོས་ཀྱི་འཁོར་ལོ་བསྐོར་ཏེ། དགེ་འདུན་གྱི་ཚོགས་ཡོངས་སུ་བསྡུ་བར་མཛད་ཅིང༌། དགེ་འདུན་གྱིས་རང་རྒྱུད་ཀྱི་ཁམས་སྦྱངས་ནས་བྱང་ཆུབ་བརྙེས་པས་ཡོན་ཏན་གྱི་ཚོགས་དང་ལྡན་ཞིང༌། དེ་ལ་བརྟེན་ནས་ཕྲིན་ལས་མཛད་པ་ནི་གོ་རིམ་དང་པོའོ། །
གོ་རིམ་གཉིས་པ་ནི། དཀོན་མཆོག་གསུམ་ཐོབ་བྱའི་འབྲས་བུ། ཁམས་དང་བྱང་ཆུབ་སོགས་བཞི་པོ་རྒྱུར་བྱས་པའི་རིམ་པའོ། ། དེ་ལ་སྔ་མ་ནི་དཀོན་མཆོག་གསུམ་གྱིས་ལྷན་ཅིག་བྱེད་རྐྱེན་བྱས། རང་རྒྱུད་ཀྱི་ཁམས་ཀྱིས་རྒྱུ་བྱས་ནས་བྱང་ཆུབ་སོགས་འཐོབ་པའི་རིམ་པའོ། ། ཕྱི་མ་ནི་རང་ཁམས་ཉེར་ལེན་གྱི་རྒྱུ་དང་གཞན་རྒྱུད་ཀྱི་བྱང་ཆུབ་སོགས་ཀྱིས་ལྷན་ཅིག་བྱེད་རྐྱེན་བྱས་པའི་རིམ་པ་གཉིས་བསྟན་ཏོ། ། གཉིས་པ་ཚིག་གི་དོན་ནི། དོན་བདུན་པོ་འདི་རྣམས་ཀྱི་འབྲེལ་གང་ཡིན་ཞེ་ན། མངོན་པར་རྫོགས་པར་སངས་རྒྱས་ནས་རྟོགས་པའི་ཆོས་ཐུགས་སུ་ཆུད་པ་ལས་ལུང་གི་ཆོས་སྟོན་པ་འབྱུང་ལ། དེ་ལས་ཆོས་ཉན་པའི་དགེ་འདུན་འབྱུང་བའམ།
ཆོས་ཉམས་སུ་བླངས་པ་ལས་བྱང་སེམས་འཕགས་པའི་ཚོགས་དགེ་འདུན་འབྱུང་བ་ནི་རྒྱུ་འབྲས་ཀྱི་རིམ་པའོ། ། ཚོགས་ལམ་སྙིང་པོ་ཡེ་ཤེས་ནི་སངས་རྒྱས་ཀྱི་ཡེ་ཤེས་སོ། ། ཁམས་ནི་དེའི་ཉེར་ལེན་དགེ་འདུན་ལ་ཡོད་པ་སྟེ། ལམ་ཉམས་སུ་བླངས་པའི་མཐར་དྲི་མ་ཐམས་ཅད་ཀྱིས་དག་པ་ན་སྙིང་པོ་ཡེ་ཤེས་དེ་ཐོབ་པ་ནི་བྱང་ཆུབ་མཆོག་གོ ། དེ་ལས་སྟོབས་སོགས་ཀྱི་ཡོན་ཏན་ལྡན་ཅིང༌། ཡོན་ཏན་དེ་ལ་བརྟེན་ནས་སེམས་ཅན་ཀུན་གྱི་དོན་བྱེད་པའི་ཆོས་ཕྲིན་ལས་འབྱུང་བ་ནི་རྒྱུ་འབྲས་ཏེ་གོ་རིམ་བཞིན་དུ་འབྲེལ་བའོ། ། གོ་རིམ་གཉིས་པའི་ཚིག་གི་དོན་ནི་འོག་ཏུ་འཆད་དོ། ། གཉིས་པ་ཡན་ལག་རྒྱས་པར་བཤད་པ་ལ་གཉིས་ཏེ། འབྲས་བུ་དཀོན་མཆོག་གསུམ་དང༌། རྒྱུ་ཁམས་སོགས་བཞི་བཤད་པའོ། །
དང་པོ་ལ་བཞི་སྟེ། དཀོན་མཆོག་གསུམ་སོ་སོའི་ངོ་བོ། གནས་སྐབས་གསུམ་དུ་དབྱེ་བ། མཐར་ཐུག་གི་སྐྱབས་གཅིག་ཏུ་བསྒྲུབ་པ། དཀོན་མཆོག་གི་སྒྲ་དོན་བཤད་པའོ། ། དང་པོ་ལ་གསུམ་སྟེ། སངས་རྒྱས་དཀོན་མཆོག་བཤད་པ་ལ་གསུམ་སྟེ། མདོ་ལས་བསྟན་པའི་དོན་དང༌། མིང་བཤད་པ་དང༌། མིང་དོན་སྦྱར་བའོ། །
དང་པོ་ནི། སངས་རྒྱས་གང་ཞིག་ཡིན་པ་དེ་ལ་འདུད་དོ་ཞེས་བྱའོ། ། སངས་རྒྱས་ཇི་ལྟ་བུ་ཞེ་ན། ཡོན་ཏན་བརྒྱད་དང་ལྡན་པ་སྟེ། ཐོག་མར་གསར་དུ་སྐྱེ་བ་མེད་པ་དང༌། སྐྱེ་འཇིག་གཉིས་ཀྱི་དབུས་སུ་གནས་པ་མེད་པ་དང༌། མཐར་འཇིག་པ་མེད་པ་སྟེ་གསུམ་ནི་རང་བཞིན་རྣམ་དག་གི་ཁྱད་པར་རོ། ། འདི་ནི་འདུས་མ་བྱས་པའི་ཡོན་ཏན་ནོ། ། འདིར་འདུས་མ་བྱས་ཀྱི་ཡོན་ཏན་དང་ལྡན་ཞེས་བཤད་པ་ཡིན་གྱི་འདུས་མ་བྱས་ཡིན་ཞེས་བརྗོད་པ་ནི་མ་ཡིན་ནོ། ། གལ་ཏེ་ཡིན་ན་མཁྱེན་པ་དང་བརྩེ་བ་དང་ནུས་པ་ཡང་ཡིན་ཞེས་བརྗོད་དགོས་པས་འདུས་མ་བྱས་སུ་ཁས་བླངས་པ་དང་འགལ་ལོ། །
ཆོས་ཀྱང་འགོག་ལམ་གཉིས་ཡིན་ཞེས་པ་དང༌། དགེ་འདུན་ཡང་རིག་གྲོལ་གཉིས་ཡིན་ཞེས་བརྗོད་དགོས་པས་འགལ་བ་ཁས་བླངས་པར་འགྱུར་རོ། ། འདིར་ལྡན་པ་ཞེས་པའི་སྒྲའི་དོན་རྟོགས་པ་གལ་ཆེའོ། ། ཞི་བ་ནི་གློ་བུར་གྱི་དྲི་མ་དང་བྲལ་བ་སྟེ། སྤྲོས་པ་དང་རྣམ་རྟོག་ཐམས་ཅད་ཞི་བས་སོ། ། སངས་རྒྱས་ནི་སློབ་དཔོན་མེད་པར་རང་བྱུང་གི་ཡེ་ཤེས་ཀྱིས་རྣམ་པར་སངས་རྒྱས་པ་སྟེ་རང་དོན་གྱི་ཡོན་ཏན་ནོ། ། སངས་རྒྱས་ནས་ནི་ཞེས་པ་ནི་མཁྱེན་པའོ། ། ལམ་སྟོན་པ་ནི་བརྩེ་བའོ། ། ཅི་འདྲ་བའི་ལམ་སྟོན་ཅེ་ན། ཕྱིར་མི་ལྡོག་པ་འཇིག་མེད་རྟག་པའི་ལམ་མོ། །
འདིར་སྤངས་རྟོགས་སླར་མི་ལྡོག་པ་ལ་རྟག་པའི་སྒྲས་བསྟན་ཏེ། དགོས་པ་ཅིའི་ཕྱིར་བསྟན་ཅེ་ན། གདུལ་བྱ་གཞན་གྱིས་ཡོན་ཏན་དང་པོ་གསུམ་མ་རྟོགས་པ་རྟོགས་པར་བྱ་བའི་ཕྱིར་དུའོ། ། ནུས་པ་ནི་མཁྱེན་བརྩེའི་རལ་གྲི་མཆོག་བསྣམས་ནས་སྡུག་བསྔལ་གྱི་རྩ་བ་མིང་གཟུགས་ཀྱི་མྱུ་གུ་གཅོད་པར་མཛད་པའོ། ། ཅིང་ནི་སྡུད་ཚིག་གོ ། འདིར་གཅིག་པུའི་སྒྲ་བྱས་ནས་ཟླ་མེད་པ་ལ་འཆད་པ་ནི། ནོར་བ་སྟེ། རྒྱ་དཔེ་ལ་གཅིག་པུའི་སྐད་དོད་མེད་པས་སོ། ། མཁྱེན་བརྩེའི་རྡོ་རྗེ་བསྣམས་ནས་འཇིག་ལྟ་སྔོན་དུ་འགྲོ་བའི་ལྟ་བ་སྣ་ཚོགས་ཀྱི་ནག་འཐིབས་པོས་བསྐོར་བའི་ལས་འབྲས་དང་བདེན་པ་ལ་ཡིད་གཉིས་ཟ་བའི་ཐེ་ཚོམ་གྱི་རྩིག་པ་བརྟན་པོ་འཇིག་རྟེན་པའི་ཤེས་པས་རྟོགས་ཤིང་ཕིགས་པར་དཀའ་བ་རྣམས་འཇིག་པར་མཛད་པའོ། ། གཉིས་པ་ནི།
ཚིགས་བཅད་འདིས་ཅི་བསྟན་ཅེ་ན། འདུས་མ་བྱས་ཤིང་ལྷུན་གྱིས་གྲུབ་པ་དང༌། གཞན་གྱི་རྐྱེན་གྱིས་རྟོགས་པ་མིན་པ་དང༌། མཁྱེན་པ་དང་བརྩེ་བ་དང་ནུས་པར་ལྡན་པ་སྟེ། དོན་གཉིས་དང་ལྡན་པའི་སངས་རྒྱས་ཡོན་ཏན་བརྒྱད་དང་ལྡན་པ་ཉིད་དུ་བརྗོད་དོ། ། གསུམ་པ་ནི། མདོའི་དོན་ཐོག་མ་དབུས་མཐའ་མེད་ཅེས་པ་དང༌། འདུས་མ་བྱས་ཞེས་པ་སྦྱར་བ་ནི། ཆོས་དབྱིངས་ཆོས་ཅན། འདུས་མ་བྱས་པའི་ཡོན་ཏན་དང་ལྡན་ཏེ།
ཐོག་མར་སྐྱེ་བ་དང༌། དབུས་སུ་གནས་པ་དང༌། མཐར་འགག་པ་མེད་པའི་རང་བཞིན་ཡིན་པའི་ཕྱིར། ཡེ་ཤེས་སྣང་བ་རྒྱན་གྱི་མདོར། འཇམ་དཔལ་སྐྱེ་བ་མེད་ཅིང་འགག་པ་མེད་པ་ཞེས་བྱ་བ་ནི་དེ་བཞིན་གཤེགས་པ་ཡང་དག་པར་རྫོགས་པའི་སངས་རྒྱས་ཀྱི་ཚིག་བླ་དྭགས་ཏེ་ཞེས་སོ། ། འདུས་མ་བྱས་ཀྱི་སྒྲས་བསྟན་པ་ལ་བཞི་སྟེ། རྒྱུ་རྐྱེན་གྱིས་སྐྱེ་འགག་ཡོད་མེད་དང༌། ལས་ཉོན་གྱིས་སྐྱེ་འགག་ཡོད་མེད་དང༌། ཡིད་ཀྱི་ལུས་ཀྱིས་སྐྱེ་བ་དང༌། བསམ་གྱིས་མི་ཁྱབ་པའི་འཆི་བས་འགག་པ་ཡོད་མེད་དང༌།
གདུལ་བྱ་ལ་སྐྱེ་འགག་ཏུ་སྣང་བ་ཡོད་མེད་ལ་འདུས་མ་བྱས་སུ་བྱས་པའོ། ། གཞུང་འདིར་ཐེག་ཆེན་འཕགས་པ་ཀུན་ལས་ཉོན་གྱིས་འདུས་མ་བྱས་པ་ཡིན་ལ། འོན་ཀྱང་བྱང་སེམས་འཕགས་པ་ཀུན་ཡིད་ཀྱི་རང་བཞིན་གྱི་སྐྱེ་སོགས་ཀྱིས་འདུས་བྱས་སོ། ། རྫོགས་པའི་སངས་རྒྱས་རྣམས་ནི་ཡིད་ཀྱི་ལུས་ཀྱི་སྐྱེ་སོགས་ཀྱིས་འདུས་མ་བྱས་པ་ཡིན་ནོ། ། འོན་ཀྱང་གཟུགས་སྐུ་གདུལ་བྱ་ལ་སྐྱེ་འགག་ཏུ་སྣང་བ་ཡོད་པའི་འདུས་བྱས་སོ། ། རྫོགས་པའི་སངས་རྒྱས་ཀྱི་ཆོས་ཀྱི་སྐུ་ནི་གདུལ་བྱ་ལ་སྐྱེ་འགག་ཏུ་སྣང་བ་མེད་པའི་འདུས་མ་བྱས་སོ། ། རྟོགས་པའི་ཆ་ནི་རྒྱུ་རྐྱེན་གྱིས་བསྐྱེད་པའི་འདུས་བྱས་སོ། ། དབྱིག་གཉེན་གྱིས་ཆོས་སྐུ་ལ་འདུས་བྱས་དང་འདུས་མ་བྱས་ཀྱི་ཆ་གཉིས་བཤད་པ་ཡང་དོན་དེ་ཉིད་དོ། ། འདུས་མ་བྱས་ཀྱི་སྒྲའི་དོན་དུ་མ་ཡོད་པས་གཞུང་གི་སྐབས་གང་དུ་ཚུལ་གང་གི་དབང་དུ་བྱས་པའི་འདུས་མ་བྱས་སོ་སོར་ཕྱེ་སྟེ་བཤད་དགོས་སོ། ། སྐབས་འདིར་ནི་གདུལ་བྱ་ལ་སྐྱེ་འགག་ཏུ་སྣང་བ་མེད་པའི་འདུས་མ་བྱས་ཏེ།
ཇི་སྐད་དུ། བརྒྱ་བྱིན་བཞིན་དུ་ཐུབ་པ་ནི། ། ཆོས་ཀྱི་སྐུ་ཡི་སྐྱེ་འཇིག་མེད། ། ཅེས་སོ། ། འདི་ནི་ཁྱད་པར་བཞི་ལྡན་ཏེ། ཟབ་པའི་ཁྱད་པར་ནི་འདུས་མ་བྱས་པའོ། ། བདེ་བའི་ཁྱད་པར་ནི་ཡིད་ཀྱི་རང་བཞིན་གྱི་ལུས་དང་དེའི་རྒྱུ་བག་ཆགས་ལོག་པའོ། ། བྲལ་བའི་ཁྱད་པར་ནི་སྒྲིབ་གཉིས་ཞི་བའོ། ། རྟག་པའི་ཁྱད་པར་ནི་སྒྲ་རྟོག་གི་ཡུལ་མ་ཡིན་པའོ། ། མདོའི་དོན་ཞི་བ་ཞེས་པ་དང་ལྷུན་གྲུབ་ཅེས་པའི་མིང་སྦྱར་བ་ནི།
ཞི་བ་ནི་ཆོས་དབྱིངས་སྒྲིབ་གཉིས་ཀྱིས་དག་པ་ཆོས་ཅན། ལྷུན་གྱིས་གྲུབ་པ་ཞེས་བརྗོད་དེ། སྒྲིབ་གཉིས་སྤངས་པའི་ཡེ་ཤེས་ཀྱི་ཆོས་སྐུ་ཡིན་པའི་ཕྱིར། མདོ་ལས་བསྟན་པའི་དོན་སངས་རྒྱས་ཉིད་རང་རྣམ་སངས་རྒྱས་ཞེས་པ་དང༌། གཞན་གྱི་རྐྱེན་གྱིས་རྟོགས་མིན་པ་ཞེས་པའི་མིང་སྦྱར་བ་ནི། དག་པ་གཉིས་ལྡན་གྱི་ཆོས་སྐུ་ཆོས་ཅན། གཞན་གྱི་སྒྲ་དང་རྟགས་སོགས་ཀྱི་རྐྱེན་གྱིས་རྟོགས་བྱ་མིན་ཏེ། རང་བྱུང་གི་ཡེ་ཤེས་ཀྱིས་སོ་སོ་རང་གིས་རིག་པར་བྱ་བ་ཡིན་པའི་ཕྱིར། མདོའི་དོན་དང་མཁྱེན་པ་ཞེས་པའི་མིང་སྦྱར་བ་ནི། སངས་རྒྱས་ཆོས་ཅན།
མཁྱེན་པ་དང་ལྡན་ཏེ། ཇི་སྐད་བསྟན་པའི་དོན་གསུམ་པོ་གཞན་ལས་མ་ཐོས་པར་རང་ཉིད་ཀྱིས་བརྗོད་དུ་མེད་པའི་དོན་རྟོགས་པའི་ཕྱིར། མདོའི་དོན་དང་བརྩེ་བ་ཞེས་པའི་མིང་སྦྱར་བ་ནི། ཐུགས་བརྩེ་བ་ཆེན་པོ་དང་ལྡན་ཏེ། དོན་གསུམ་པོ་དེ་མ་རྟོགས་པ་རྣམས་ལ་དེ་རྟོགས་པའི་དོན་དུ་ལམ་སྟོན་པའི་ཕྱིར། མདོའི་དོན་དང་ནུས་པ་ཞེས་པའི་མིང་སྦྱར་བ་ནི། ནུས་པ་དང་ལྡན་ཏེ། ཡེ་ཤེས་ཀྱིས་གཞན་གྱི་སྡུག་བསྔལ་སྤོང༌། ཐུགས་རྗེ་ཡིས་ཉོན་མོངས་སྤོང་བའི་ཕྱིར། ཡོན་ཏན་དྲུག་པོ་ཡེ་ཤེས་སྣང་བ་རྒྱན་གྱི་མདོ་དང་སྦྱར་རོ། །
དྲུག་པོ་དེ་རྣམས་ལས་དང་པོ་གསུམ་གྱིས་རང་དོན་བསྟན། ཕྱི་མ་གསུམ་གྱིས་གཞན་དོན་བསྟན་ཏོ། ། གཉིས་པ་ཆོས་དཀོན་མཆོག་ལ་ཡང་གསུམ་སྟེ། མདོའི་དོན་བསྟན་པ་དང༌། མིང་བཤད་པ། མིང་དོན་སྦྱར་བའོ། ། དང་པོ་ལ་འགོག་ལམ་གཉིས་ལས། འགོག་བདེན་ནི། རང་བཞིན་གྱིས་རྣམ་པར་དག་པའི་ཡོན་ཏན་དང་ལྡན་ཏེ། དེ་ཁོ་ནར་ཡོད་པ་དང༌།
མེད་པ་དང༌། ཡོད་མེད་གཉིས་ཀ་དང༌། གཉིས་ཀ་ལས་གཞན་པའི་མུ་བཞི་གང་དུའང་རྟོག་གེའི་བློས་བརྟག་པར་མི་ནུས་པས་རྟོག་པའི་དངོས་ཡུལ་མིན་པ་དང༌། སྒྲ་བཤད་པ་དང་འཇུག་པའི་ངེས་ཚིག་དང་བྲལ་བ་ཡིན་ཏེ། སྒྲའི་དངོས་ཡུལ་མིན་པས་སོ། ། ཐེག་ཆེན་འཕགས་པའི་ཡེ་ཤེས་ཀྱིས་སོ་སོ་རང་གིས་རིག་པར་བྱ་བ་སྟེ། གསུམ་པོ་ནི་རང་བཞིན་རྣམ་དག་གི་ཆོས་སོ། ། སྒྲིབ་གཉིས་ཞི་བ་ནི་གློ་བུར་རྣམ་དག་གོ ། ལམ་བདེན་ནི་ཉི་མ་དང་ཆོས་མཚུངས་ཏེ། ངོ་བོ་དྲི་མ་མེད་པ་དང༌།
ཡེ་ཤེས་ཀྱི་འོད་ཟེར་གྱིས་ཤེས་བྱ་ཐམས་ཅད་སྣང་བར་བྱེད་པ་དང་ལྡན་པ་དང༌། དམིགས་པ་དང་གཟུགས་སོགས་ཡིད་དུ་འོང་བ་དང༌། མི་འོང་བ་དང༌། བར་མ་ཀུན་ལ་རིམ་པ་བཞིན་དུ་ཆགས་པ་དང༌། སྡང་བ་དང༌། གཏི་མུག་གི་རབ་རིབ་རྣམ་པར་འཇོམས་པར་མཛད་པའོ། ། དེ་ལྟར་ན་འགོག་ལམ་གྱི་དམ་པའི་ཆོས་གཉིས་པོ་དེ་ལ་འདུད་དོ། ། ཞེས་སྦྱར་རོ། ། གཉིས་པ་ནི། འདིས་ཅི་བསྟན་ཅེ་ན།
བསམ་དུ་མེད་པའི་ཡོན་ཏན་དང༌། ལས་ཉོན་དང་རྣམ་རྟོག་གཉིས་མེད་པའི་ཡོན་ཏན་དང༌། རྟོག་པ་མེད་པ་དང༌། དག་པ་དང༌། གསལ་བ་དང༌། གཉེན་པོའི་ཕྱོགས་ཉིད་ཀྱིས་ན་ཡོན་ཏན་དྲུག་བསྟན་ཏོ། ། ངོ་བོ་གང་ཞིག་ཆགས་པ་དང་བྲལ་བ་དང༌། གང་གིས་ཆགས་པ་དང་བྲལ་བར་བྱེད་པ་རྣམ་བྱང་གི་བདེན་པ་གཉིས་ཀྱི་མཚན་ཉིད་ཅན་ཏེ་ཆོས་དཀོན་མཆོག་ཡིན་ལ། ཆགས་བྲལ་ཉིད་ནི་འདོད་ཆགས་དང་བྲལ་བའི་འགོག་བདེན་དང༌། ལམ་བདེན་གྱིས་བསྡུས་ཏེ།
གཉིས་པོ་ཁོ་ནའི་གནས་སྐབས་ལ་འདིར་ཆགས་བྲལ་ཞེས་འཇོག་པས་སོ། ། གསུམ་པ་ནི། འགོག་ལམ་དེ་དག་ཀྱང་གོ་རིམ་བཞིན་དུ་བསམ་དུ་མེད་པ་སོགས་ཀྱི་ཡོན་ཏན་གསུམ་དང༌། དག་པ་སོགས་གསུམ་གྱི་ཡོན་ཏན་གྱིས་རབ་ཏུ་ཕྱེ་བར་རིག་པར་བྱའོ། ། ཇི་ལྟར་རིག་པར་བྱ་ཞེ་ན། འགོག་བདེན་ནི་བསམ་དུ་མེད་པའི་ཡོན་ཏན་དང་ལྡན་པ་ཉིད་ཡིན་ཏེ། ཡོད་མེད་སོགས་མུ་བཞིར་རྟོག་གེའི་བློས་བརྟག་བྱ་མིན་པའི་དོན་དང་ལྡན་པའི་ཕྱིར་དང༌། སྒྲས་བརྗོད་བྱ་མིན་པའི་ཕྱིར་དང༌། འཕགས་པའི་ཡེ་ཤེས་ཀྱིས་སོ་སོར་མཁྱེན་བྱ་ཡིན་པའི་ཕྱིར། ཡང་མདོ་ལས་གསུངས་པའི་ཞི་བའི་དོན་དང་མིང་སྦྱར་བ་ནི།
འགོག་བདེན་ཆོས་ཅན། ལས་ཉོན་གཉིས་མེད་པ་སྟེ་ཉོན་སྒྲིབ་སྤངས་པ་དང༌། དེའི་རྒྱུ་ཚུལ་མིན་ཡིད་བྱེད་ཀྱི་རྟོག་པ་མེད་པས་ཤེས་སྒྲིབ་སྤངས་པ་སྟེ། སྤངས་པའི་ཡོན་ཏན་གཉིས་དང་ལྡན་ཏེ་སྒྲིབ་གཉིས་ཞི་བའི་ཕྱིར། དེ་ཡང་སྒྲིབ་པ་ངོ་བོ་ཉིད་ཀྱི་ཡོད་པ་འགགས་པའི་དངོས་སྨྲ་བས་འདོད་པའི་འགོག་བདེན་ལྟ་བུ་མིན་པར་སྒྲིབ་པ་ངོ་བོ་ཉིད་ཀྱིས་མེད་པ་མངོན་དུ་གྱུར་པར་ཡེ་ཤེས་སྣང་བ་རྒྱན་དང་དཔལ་ཕྲེང་གི་མདོ་ལས་བཤད་དོ། ། འདིས་ནི་སེམས་ཙམ་དུ་འཆད་པ་བཀག་པ་ཡིན་ནོ། ། དག་སོགས་གསུམ་གྱི་དོན་དང་མིང་སྦྱར་བ་ནི། དག་སོགས་གསུམ་ནི་ཉི་བཞིན་ནོ། ། ཞེས་པས་བསྟན་ཏེ། ལམ་བདེན་ནི་ཉི་མ་དང་མཚུངས་ཏེ།
ཉི་མའི་དཀྱིལ་འཁོར་རྣམ་པར་དག་ཅིང་གཟུགས་གསལ་བར་བྱེད་པ་དང་མུན་པའི་གཉེན་པོར་གྱུར་པ་ལྟར། ངོ་བོ་དྲི་མས་དག་ཅིང་གསལ་བར་བྱེད་པ་དང༌། དེ་ཁོ་ན་ཉིད་མཐོང་བའི་གེགས་སྒྲིབ་པའི་གཉེན་པོར་གྱུར་པའི་ཕྱིར། ལམ་འདི་ཡུམ་གྱི་མདོ་དང་སྦྱར་བས་གཞུང་འདི་བཀའ་ཕྱི་མ་ཁོ་ནའི་དགོངས་འགྲེལ་དུ་འདོད་པ་མི་འཐད་དོ། ། གསུམ་པ་དགེ་འདུན་དཀོན་མཆོག་ལའང་གསུམ་སྟེ། མདོ་ལས་བསྟན་པའི་དོན་དང༌། མིང་བཤད་པ་དང༌། མིང་དོན་སྦྱར་བའོ། ། དང་པོ་ལ་ཇི་ལྟ་བ་རིག་པ་དང༌། ཇི་སྙེད་པ་རིག་པ་དང༌།
སོ་སོ་རང་གིས་རིག་པ་སྟེ་གསུམ་དང༌། ཆགས་པའི་སྒྲིབ་པ་དང༌། ཐོགས་པའི་སྒྲིབ་པ་དང༌། དམན་པའི་སྒྲིབ་པ་ལས་གྲོལ་བ་གསུམ་དང༌། རིག་གྲོལ་གཉིས་སོ་སོར་བྱས་པས་ཡོན་ཏན་བརྒྱད་དང་ལྡན་ནོ། ། དེ་ལ་ཇི་ལྟ་བ་རིག་པ་ནི། ཡང་དག་རྟོགས་ནས་ཞེས་སྦྱར་རོ། ། གང་གིས་རྟོགས་ཤེ་ན། བྱང་སེམས་འཕགས་པ་གང་དག་གིས་སོ། ། ཡུལ་ཅི་ཞིག་རྟོགས་ཤེ་ན།
འགྲོ་བ་ཀུན་གྱི་བདག་མེད་གཉིས་ཏེ། ཆོས་དང་གང་ཟག་གི་དབྱེ་བས་སོ། ། བདག་མེད་གཉིས་པོ་ཡང་ཆོས་ཐམས་ཅད་སྙིང་པོ་དེའི་མཐར་ཐུག་པས་མཐའ་ཞེས་པ་སྤྲོས་པ་ཐམས་ཅད་ཞི་བའོ། ། རྒྱུ་གང་གིས་རྟོགས་ཤེ་ན། སེམས་ལ་ཡོད་པའི་ཉོན་མོངས་པ་རྣམས་གདོད་མ་ནས་ངོ་བོ་ཉིད་མེད་པར་གཟིགས་པས་སོ། ། ཇི་ལྟར་ན་སེམས་ལ་ཉོན་མོངས་པ་ངོ་བོ་ཉིད་ཀྱིས་མེད་ཅེ་ན། སེམས་དེ་རང་བཞིན་གྱིས་འོད་གསལ་བས་སོ། ། འདི་ལ་རྣམ་པར་དག་པའི་ཡུལ་ཅན་ཞེས་བརྗོད་དོ། ། ཇི་སྙེད་པ་རིག་པ་ནི། སེམས་ཅན་ཐམས་ཅད་ལ་རྫོགས་པའི་སངས་རྒྱས་ཀྱི་སྙིང་པོ་རྗེས་སུ་ཞུགས་པར་གཟིགས་པའི་བློའོ། །
འདི་ནི་མཐའ་ཡས་པའི་ཡུལ་ཅན་ནོ། ། སོ་སོ་རང་གིས་རིག་པ་ཤུགས་ཀྱིས་བསྟན་ཏོ། ། གྲོལ་བའི་ཡོན་ཏན་ནི་སྒྲིབ་པ་མེད་པ་ཞེས་པས་བསྟན་ཏོ། ། མངའ་བ་ཞེས་པས་ཡོན་ཏན་དེ་དག་བྱང་སེམས་ཀྱི་རྒྱུད་ལ་ཡོད་པར་བསྟན་ཏོ། ། ཚུལ་དེ་ལྟ་བུའི་རིག་གྲོལ་གཉིས་མངའ་བའི་བྱང་སེམས་འཕགས་པ་དེ་ལ་འདུད་དོ། ། གཉིས་པ་ནི། ཚིགས་སུ་བཅད་པ་འདིས་ཅི་བསྟན་ཅེ་ན། བློ་ལྡན་བྱང་སེམས་འཕགས་པ་ཕྱིར་མི་ལྡོག་པའི་ཚོགས་ནི་རིག་པ་གསུམ་དང་ལྡན་ཏེ། ཇི་བཞིན་གཟིགས་པ་དང༌། ཇི་སྙེད་གཟིགས་པ་དང༌།
ནང་གི་ཡེ་ཤེས་ཀྱི་གཟིགས་པ་དང་ལྡན་པའི་ཕྱིར། གྲོལ་བ་གསུམ་དང་ལྡན་ཏེ། ཆགས་པའི་སྒྲིབ་པ་དང་ཐོགས་པའི་སྒྲིབ་པ་གཉིས་དག་པའི་ཕྱིར་དང༌། བླ་ན་མེད་པའི་ཡོན་ཏན་དང་ལྡན་པ་ཉིད་ཀྱི་ཕྱིར། རིག་པ་གསུམ་ནི་ཇི་ལྟ་བ་དང་ཇི་སྙེད་པ་རིག་པའི་རྒྱུ་ལས་ཡིན་ཞིང༌། ཇི་ལྟ་ཇི་སྙེད་རིག་པ་དེ་ཉིད་རང་གིས་ཉམས་སུ་མྱོང་བའི་རྒྱུ་ལས་ཡིན་ལ། སྒྲིབ་པ་གསུམ་ལས་གྲོལ་བ་ནི། རིག་པ་གཉིས་པོ་དེ་དང་བླ་ན་མེད་པའི་ཡོན་ཏན་བརྙེད་པ་ལས་ཡིན་ནོ། ། གསུམ་པ་ནི། བྱང་སེམས་འཕགས་པ་ཆོས་ཅན།
ཇི་ལྟ་བ་རྟོགས་པ་དང་ལྡན་ཏེ། འགྲོ་བ་ཐམས་ཅད་བདག་གཉིས་གདོད་མ་ནས་ཉེ་བར་ཞི་བའི་ཆོས་ཉིད་དུ་རྟོགས་པའི་ཕྱིར། ཅིའི་ཕྱིར་དེ་ལྟར་རྟོགས་ཤེ་ན། ཉོན་མོངས་པ་རྣམས་གདོད་མ་ནས་ངོ་བོ་ཉིད་ཀྱིས་ཟད་པར་མཐོང་བའི་ཕྱིར་ཏེ། སེམས་རང་བཞིན་གྱིས་འོད་གསལ་བར་གཟིགས་པའི་ཕྱིར། འདིར་འགྲོ་བའི་སྒྲས་ནི་ཆོས་དང་གང་ཟག་གཉིས་ཀ་བཟུང་ངོ༌། ། ཇི་སྙེད་པ་ཡོད་པར་གཟིགས་པ་དང་ལྡན་པ་ཡིན་ཏེ། ཐམས་ཅད་མཁྱེན་པའི་ཆོས་ཉིད་དང་རང་བཞིན་རྣམ་དག་གི་ཆ་སེམས་ཅན་ཐམས་ཅད་ལ་ཡོད་པར་གཟིགས་པའི་ཕྱིར། བློ་གང་གིས་རྟོགས་ཤེ་ན། ཤེས་བྱའི་མཐར་ཐུག་ཆོས་ཀྱི་དབྱིངས་རྟོགས་པའི་བློས་སོ། །
འདི་ས་དང་པོ་ནས་འཐོབ་སྟེ། ཆོས་ཀྱི་དབྱིངས་ཀུན་ཏུ་འགྲོ་བའི་དོན་རྟོགས་པས་སོ། ། འདིར་མཉམ་གཞག་ཏུ་ཇི་ལྟ་བ་དང༌། རྗེས་ཐོབ་ཏུ་ཇི་སྙེད་པ་རིག་པ་ཡིན་ནོ། ། དེ་ལྟར་བྱང་སེམས་འཕགས་པས་ཇི་ལྟ་བ་དང་ཇི་སྙེད་པ་རྟོགས་པ་དེ་ནི་གཞན་དང་ཐུན་མོང་མིན་པ་འཕགས་པའི་སོ་སོ་རང་གིས་རིག་པའི་ཡེ་ཤེས་ཀྱིས་མཐོང་བ་ཉིད་ཡིན་ནོ། ། དེ་ཡང་ཇི་ལྟ་བ་རིག་པས་དྲི་མ་མེད་པའི་དབྱིངས་སེམས་ཅན་གྱི་ཁམས་རང་བཞིན་རྣམ་དག་རྟོགས་པས་ཆགས་པ་མེད་པ་དང༌། ཇི་སྙེད་པ་རིག་པས་ཤེས་བྱ་མཐའ་ཡས་པ་རྟོགས་པས་ཐོགས་པ་མེད་པའི་ཕྱིར་ཏེ། ཉན་རང་གི་ཡེ་ཤེས་ཀྱི་མཐོང་བ་ལ་ལྟོས་ནས་དག་པ་ཡིན་ནོ། ། འདིས་ནི་ནང་རིག་པ་དང་ཆགས་ཐོགས་ཀྱི་སྒྲིབ་པ་ལས་གྲོལ་བར་བཤད་དོ། ། ཇི་ལྟ་ཇི་སྙེད་ནང་གི་ནི་ཡེ་ཤེས་ཀྱི་གཟིགས་པ་དང་ཆགས་ཐོགས་ཀྱི་སྒྲིབ་པ་དག་པས་ན་སངས་རྒྱས་ཀྱི་ཡེ་ཤེས་བླ་ན་མེད་པ་དང་ཉེ་བའི་ཕྱིར་རམ།
རིག་གྲོལ་གང་དང་ལྡན་པས་སེམས་ཅན་ཐམས་ཅད་ཀྱི་སྐྱབས་སུ་འགྱུར་བ་དེ་ལས་གཞན་ཚུལ་ཁྲིམས་སོགས་བྱང་སེམས་ཀྱི་ཡོན་ཏན་རྣམས་ཁྱད་པར་དུ་འཕགས་པས་བླ་ན་མེད་པ་སྟེ། དེའི་ཕྱིར་བྱང་སེམས་འཕགས་པ་ཕྱིར་མི་ལྡོག་པ་རྣམས་ནི་ལུས་ཅན་ཀུན་གྱི་སྐྱབས་ཡིན་ནོ། ། དཀོན་མཆོག་གསུམ་ཅར་རིག་གྲོལ་ལ་བརྗོད་ན་ཁྱད་པར་ཅི་ཡོད་ཅེ་ན། ཐེག་ཆེན་མི་སློབ་པའི་རིག་གྲོལ་སངས་རྒྱས་དང༌། སློབ་པའི་རིག་གྲོལ་ལྡན་པས་དགེ་འདུན་དང༌། ལྡན་ཆོས་ཆོས་དཀོན་མཆོག་གོ ། གཉིས་པ་གནས་སྐབས་སྐྱབས་གསུམ་དུ་དབྱེ་བ་ལ་གཉིས་ཏེ། སྤྱིའི་དོན་དང༌། ཚིག་གི་དོན་ཏོ། ། དང་པོ་ལ་དྲི་བ་ནི།
བཅོམ་ལྡན་འདས་ཀྱིས་མདོ་སྡེར་ཐུན་མོང་གི་སྐྱབས་གསུམ་རྣམ་པར་གཞག་པ་གང་ཟག་གང་གི་དབང་དུ་བྱས་ཤེ་ན་ཞེས་པ་སྟེ། འདི་ནི་ལུང་དང་ཐེག་དམན་སྐྱབས་སུ་མ་བཞག་པ་ལ་དྲི་བའོ། ། ལན་བསྟན་པ་ནི། རང་ཉིད་འཇིགས་པ་ལས་ཐར་བའི་ཕྱིར་དུ་དོན་དུ་གཉེར་བར་བྱ་བའི་དབང་དུ་བྱས་ནས་སྐྱབས་གསུམ་སྟེ། ཐེག་པ་ཆེན་པོའི་ལམ་དུ་ཞུགས་པ་དག་ནི་རང་ཉིད་འཇིགས་པ་ལས་ཐར་བར་བྱ་བའི་ཕྱིར་དུ་སངས་རྒྱས་ཀྱི་དངོས་པོ་དོན་དུ་གཉེར་བས་སངས་རྒྱས་སྐྱབས་སུ་བཞག་ཅིང༌། རང་སངས་རྒྱས་ཀྱི་ཐེག་པ་ལ་ཞུགས་པ་རྣམས་ནི་རང་ཉིད་འཇིགས་པ་ལས་ཐར་བར་བྱ་བའི་ཕྱིར་དུ་རྟེན་འབྲེལ་ཟབ་མོའི་ཆོས་རྟོགས་པ་དོན་དུ་གཉེར་བས་ཆོས་དཀོན་མཆོག་སྐྱབས་སུ་བཞག་ལ། ཉན་ཐོས་ཀྱི་ཐེག་པ་ལ་ཞུགས་པ་རྣམས་ནི་རང་ཉིད་འཇིགས་པ་ལས་ཐར་བར་བྱ་བའི་ཕྱིར་དུ་དགེ་འདུན་གྱི་དངོས་པོ་དོན་དུ་གཉེར་བས་དགེ་འདུན་དཀོན་མཆོག་སྐྱབས་སུ་བཞག་གོ ། གལ་ཏེ་གང་ཟག་གཅིག་ཀྱང་དཀོན་མཆོག་གསུམ་ཀ་ལ་སྐྱབས་སུ་འགྲོ་བ་མིན་ནམ། ཅིའི་ཕྱིར་གང་ཟག་སོ་སོ་ལ་སྐྱབས་རེ་རེ་རྣམ་པར་བཞག་ཅེ་ན། རྒྱུའི་སྐྱབས་གནས་ཀྱི་དབང་དུ་བྱས་པ་སྟེ།
གང་ཟག་གཅིག་ཀྱང་གསུམ་ཀ་ལ་སྐྱབས་སུ་འཛིན་པའི་ཕྱིར། འབྲས་བུའི་སྐྱབས་གནས་ཀྱི་དབང་དུ་བྱས་ན་རང་རང་གི་དོན་དུ་གཉེར་བྱའི་འབྲས་བུ་ཐོབ་པ་ན་འཇིགས་པ་ལས་ཐར་བའི་དབང་དུ་བྱས་ཏེ། སོ་སོའི་ཐོབ་བྱ་སྐྱབས་སུ་བཞག་པ་ཡིན་ནོ། ། གལ་ཏེ་འབྲས་བུ་ཐོབ་ཟིན་ན་དེ་ལ་སྐྱབས་སུ་འཛིན་མི་དགོས་ལ། མ་ཐོབ་ན་སྐྱབས་སུ་ཇི་ལྟར་འགྱུར་ཞེ་ན། ལམ་དུ་ཞུགས་པའི་དུས་སུ་ནི་ཐོབ་བྱ་སྐྱབས་སུ་འཛིན་པ་ཡིན་ལ། འབྲས་བུ་ཐོབ་ན་སྐྱབས་སུ་གྱུར་པ་ཡིན་ཞེས་བརྗོད་དོ། ། དཀོན་མཆོག་གསུམ་ལ་བྱ་བ་བྱེད་པར་མོས་པ་ན་གཞན་རྒྱུད་ལ་གྲུབ་ཟིན་གྱི་དཀོན་མཆོག་གསུམ་ལ་སྐྱབས་སུ་འཛིན་པ་སྟེ། སྔ་མ་ལ་ངེས་ལེགས་དོན་དུ་གཉེར་བའི་གང་ཟག་གསུམ་དང༌། ཕྱི་མ་ལ་མངོན་མཐོ་དོན་དུ་གཉེར་བའི་གང་ཟག་གསུམ་དུ་བརྗོད་དོ། །
ལྡོག་པས་རྣམ་པར་ཕྱེ་བ་ཡིན་གྱི་གང་ཟག་རྫས་ཐ་དད་པ་དྲུག་ནི་མ་ཡིན་ཏེ། དཔེར་ན་སངས་ཀྱི་དངོས་པོ་དོན་དུ་གཉེར་བའི་ལྡོག་པ་ནས་ངེས་ལེགས་དོན་དུ་གཉེར་བ་དང༌། དེ་ཐོབ་པའི་ཆེད་དུ་སངས་རྒྱས་ལ་བྱ་བ་བྱེད་པར་མོས་པའི་ལྡོག་པ་ནས་མངོན་མཐོ་དོན་དུ་གཉེར་བ་ཞེས་བརྗོད་དོ། ། ལྷག་མ་གཉིས་ལ་ཡང་ཚུལ་དེ་བཞིན་ནོ། ། སྐབས་འདིའི་སངས་རྒྱས་ནི་རྐང་གཉིས་རྣམས་ཀྱི་མཆོག་ཅེས་པས་གཟུགས་སྐུ་ལ་བརྗོད་དོ། ། གཉིས་པ་ཚིག་དོན་ནི། བྱང་སེམས་ཀྱི་ཐེག་པ་བའི་གང་ཟག་སངས་རྒྱས་ཀྱི་དངོས་པོ་དོན་དུ་གཉེར་བ་ལ་ཞུགས་པ་དང༌། དེའི་ཆེད་དུ་སངས་རྒྱས་ལ་བྱ་བ་བྱེད་པར་མོས་པ་རྣམས་ལ་སྟོན་པ་སངས་རྒྱས་ཀྱི་ཡོན་ཏན་བསྟན་པའི་དོན་གྱིས་སངས་རྒྱས་དང༌། རང་སངས་རྒྱས་ཀྱི་ཐེག་པའི་གང་ཟག་རྟེན་འབྲེལ་ཟབ་མོའི་ཆོས་རྟོགས་པ་དོན་དུ་གཉེར་བ་དང༌། དེའི་ཆེད་དུ་ཆོས་ལ་བྱ་བ་བྱེད་པར་མོས་པ་རྣམས་ལ་བསྟན་པ་དམ་པའི་ཆོས་ཀྱི་ཡོན་ཏན་བསྟན་པའི་དོན་གྱིས་ཆོས་དང༌།
ཉན་ཐོས་ཀྱི་ཐེག་པའི་གང་ཟག་དགེ་འདུན་གྱི་དངོས་པོ་དོན་དུ་གཉེར་བ་དང༌། དེའི་ཆེད་དུ་དགེ་འདུན་ལ་བྱ་བ་བྱེད་པར་མོས་པ་རྣམས་ལ་དགེ་འདུན་གྱི་ཡོན་ཏན་བསྟན་པའི་དོན་གྱིས་དགེ་འདུན་སྐྱབས་སུ་བཞག་གོ ། ཐེག་པ་ཐུན་མོང་གི་སྐྱབས་གསུམ་རྣམ་པར་གཞག་པ་འདི་ནི་སེམས་ཅན་རྣམས་ཐེག་པ་གསུམ་ལ་རིམ་གྱིས་གཞུག་པའི་དོན་ནོ། ། གསུམ་པ་ནི། ཐུན་མོང་གི་སྐྱབས་གསུམ་དུ་རྣམ་པར་བཞག་པ་དེ་ལས་ཆོས་དང་དགེ་འདུན་གཉིས་ནི་མཐར་ཐུག་གམ་གཏན་དུ་བའི་སྐྱབས་མ་ཡིན་ཏེ། འདི་ལྟར་ཆོས་ལ་གཉིས་ལས། མདོ་སྡེ་ལ་སོགས་པ་ནི་ལམ་རྒྱུད་ལ་སྐྱེས་པ་ན་ཆུ་བརྒལ་ཟིན་པའི་གཟིངས་ལྟར་སྤང་བྱ་ཡིན་པའི་ཕྱིར། འདིར་སྐྱབས་གསུམ་གྱི་ཟླར་བགྲང་བའི་ཆོས་དཀོན་མཆོག་ནི་སློབ་པའི་ཆོས་ཡིན་པས་རྟོགས་པའི་ཆོས་ལ་ལམ་ནི་གཏན་དུ་བའམ་བརྟན་པའི་སྐྱབས་མ་ཡིན་ཏེ། བསླུ་བའི་ཆོས་ཅན་ཡིན་པའི་ཕྱིར་ཏེ། རྟོགས་པ་གོང་ནས་གོང་དུ་འཕོ་བའི་འདུས་བྱས་འགྱུར་བའི་ཆོས་ཅན་ཡིན་པའི་ཕྱིར།
རྩ་བ་ཤེས་རབ་ལས། འདུ་བྱེད་ཐམས་ཅད་སླུ་བའི་ཆོས། ། དེས་ན་དེ་དག་བརྫུན་པ་ཡིན། ། ཞེས་པ་ལྟར་རོ། ། སླུ་བའི་དོན་ནི་རིགས་པ་དྲུག་ཅུ་པའི་འགྲེལ་པར། འདུས་བྱས་ནི་ཐ་སྙད་པའི་བློ་ལ་སྣང་ཞིང་སྣང་བ་ལྟར་འགྱུར་ཞིང་མི་གནས་པའི་ཕྱིར་ཞེས་བཤད་དོ། ། ཡང་མཐར་ཐུག་གི་སྐྱབས་མ་ཡིན་ཏེ། མཐར་ཐུག་གི་ཡོན་ཏན་དང་མི་ལྡན་པའི་ཕྱིར་རོ། ། རྟག་མི་རྟག་གི་ཐ་སྙད་ལ་ཡང་སྐད་ཅིག་གིས་འཇིག་མི་འཇིག་དང༌། རྒྱུ་འགག་མི་འགག་དང༌།
སླར་ལྡོག་མི་ལྡོག་རྣམས་ལ་བཤད་དེ། སྐབས་གང་དུ་ཡོད་པའི་ཚུལ་བརྟགས་ནས་ཁས་བླང་བར་བྱའོ། ། འགོག་བདེན་ཡང་མཐར་ཐུག་གི་སྐྱབས་མིན་པར་འོག་ནས་སྟོན་ཏོ། ། དགེ་འདུན་དཀོན་མཆོག་ཀྱང་མཐར་ཐུག་གི་སྐྱབས་མིན་ཏེ། འཆི་འཕོའི་འཇིགས་པ་དང་བཅས་པའི་ཕྱིར། བྱང་སེམས་འཕགས་པ་ལ་ཡང་བསམ་གྱིས་མི་ཁྱབ་པའི་འཆི་འཕོ་ཡོད་ན་གཞན་རྣམས་ལ་ལྟ་ཅི་སྨོས། འདིར་སངས་རྒྱས་ཀྱི་འགོག་པ་ནི་སངས་རྒྱས་སུ་འདུས་ཤིང༌། བྱང་སེམས་ཀྱི་འགོག་པ་ནི་མཐར་ཐུག་གི་ཡོན་ཏན་དང་མི་ལྡན་ལ། ཉན་རང་གི་ལྷག་བཅས་ཀྱི་དུས་སུ་སྡུག་བསྔལ་དང་མ་བྲལ་བས་མཐར་ཐུག་གམ་གཏན་དུ་བའི་སྐྱབས་སུ་མི་འོས་སོ། ། གལ་ཏེ་ལྷག་མེད་ཀྱི་མྱང་འདས་ནི་སྡུག་བསྔལ་དང་བྲལ་བས་མཐར་ཐུག་གི་སྐྱབས་སོ་སྙམ་ན་མིན་ཏེ།
མར་མེ་ཤི་བ་ལྟར་ལས་ཉོན་དང་སྡུག་བསྔལ་མེད་པ་ཙམ་གྱིས་རབ་ཏུ་ཕྱེ་ལ། མེད་པ་དགག་པ་ཙམ་ནི་སྐྱབས་སུ་འོས་པ་མིན་ཏེ། རི་བོང་གི་རྭ་བཞིན་ནོ། ། ཡང་ན་དོན་འདི་ཡིན་ཏེ། བྱང་སེམས་ཀྱི་འགོག་བདེན་ནི་མཐར་ཐུག་གི་སྐྱབས་མིན་ཏེ། བྱང་སེམས་ཀྱི་འགོག་པ་ཐོབ་ཀྱང་བསམ་གྱིས་མི་ཁྱབ་པའི་འཆི་འཕོ་དང་མ་བྲལ་བའི་ཕྱིར། ཉན་ཐོས་ཀྱི་ལྷག་བཅས་ཀྱི་མྱང་འདས་ཀྱང་མཐར་ཐུག་གི་སྐྱབས་མིན་ཏེ། དེ་ཐོབ་ཀྱང་སྡུག་བསྔལ་དང་མ་བྲལ་བའི་ཕྱིར། གལ་ཏེ་ལྷག་མེད་ཀྱི་མྱང་འདས་མཐར་ཐུག་གི་སྐྱབས་སོ་སྙམ་ན་མིན་ཏེ། མཐར་ཐུག་གི་ཡོན་ཏན་མེད་པར་སྡུག་བསྔལ་མེད་པ་ཙམ་གྱིས་རབ་ཏུ་ཕྱེ་བའི་ཕྱིར།
གང་མེད་པ་དགག་ཙམ་ནི་མཐར་ཐུག་གི་སྐྱབས་སུ་འོས་པ་མིན་ཏེ། རི་བོང་གི་རྭ་བཞིན་ནོ། ། ཞེས་འཆད་ན་ལེགས་སོ། ། གངས་རིའི་ཁྲོད་ཀྱི་མཁས་རློམ་ཀུན། ། མ་ལུས་གཅིག་ཏུ་འདུས་པའི་བློས། ། རིང་དུ་བརྟགས་ཀྱང་མ་རྟོགས་པ། ། གཞན་ལས་ལྷག་པའི་བློ་ཡིས་རྟོགས། ། ཐེག་པ་གསུམ་གྱི་དགེ་འདུན་གྱི་ཚོགས་ཀྱང་གཏན་དུ་བའི་སྐྱབས་མ་ཡིན་ཏེ། རང་ཉིད་འཇིགས་པ་དང་བཅས་པའི་ཕྱིར་ཏེ། བྱང་སེམས་འཕགས་པ་དང་ཉན་རང་མི་སློབ་པ་རྣམས་བསམ་གྱིས་མི་ཁྱབ་པའི་འཆི་འཕོ་དང་བཅས།
གཞན་ཉན་རང་སློབ་པ་རྣམས་ལས་ཉོན་གྱི་དབང་གིས་འཆི་འཕོ་དང་བཅས་པའི་ཕྱིར། གསུམ་པ་མཐར་ཐུག་གི་སྐྱབས་གཅིག་ཏུ་བསྒྲུབ་པ་ནི། དམ་པའི་དོན་ཏེ་ངེས་པའི་དོན་དུ་ན་འགྲོ་བའི་སྐྱབས་མཐར་ཐུག་པ་ནི་སངས་རྒྱས་ཉག་གཅིག་ཡིན་ཏེ། ཐུབ་པ་ནི་རྣམ་པར་བྱང་བ་མཐར་ཐུག་པའི་ཆོས་ཀྱི་སྐུ་ཅན་ཡིན་པའི་ཕྱིར་དང༌། ཚོགས་དགེ་འདུན་དཀོན་མཆོག་རྣམས་ཀྱང་དེ་ཐོབ་ན་ཡོན་ཏན་མཐར་ཐུག་པའི་ཕྱིར་རོ། ། བཞི་པ་དཀོན་མཆོག་གི་སྒྲ་དོན་ནི། ཅིའི་ཕྱིར་སྐྱབས་གསུམ་པོ་དེ་ལ་དཀོན་མཆོག་ཅེས་བརྗོད་ཅེ་ན། ཆོས་མཐུན་པ་དྲུག་གིས་ནོར་བུ་དང་འདྲ་བར་བརྗོད་དེ། ཇི་ལྟར་ནོར་བུ་རྙེད་དཀའ་བ་དང༌། དྲི་མ་མེད་པ་དང༌།
དགོས་འདོད་འབྱུང་བའི་མཐུ་དང་ལྡན་པ་དང༌། མཛེས་པས་རྒྱན་དུ་གྱུར་པ་དང༌། རིན་པོ་ཆེ་བཅོས་མ་ལས་མཆོག་ཏུ་གྱུར་པ་དང༌། བསྟོད་སྨད་སོགས་ཀྱིས་མི་འགྱུར་བ་དེ་ལྟར་སྐྱབས་གསུམ་པོ་འདི་ཡང་དགེ་རྩ་མ་བསྐྲུན་པ་རྣམས་དང་བསྐལ་པ་མང་པོར་ཡང་མི་འཕྲད་པས་འབྱུང་བ་དཀོན་པའི་ཕྱིར་དང༌། སྒྲིབ་གཉིས་ཀྱི་དྲི་མ་མེད་པའི་ཕྱིར་དང༌། མངོན་ཤེས་སོགས་ཡོན་ཏན་གྱི་མཐུ་བསམ་གྱིས་མི་ཁྱབ་པ་དང་ལྡན་པའི་ཕྱིར་དང༌། འཇིག་རྟེན་པའི་བསམ་པ་དགེ་བ་ཐམས་ཅད་ཀྱི་རྒྱུ་ཡིན་པས་རྒྱན་དུ་གྱུར་པའི་ཕྱིར་དང༌། འཇིག་རྟེན་ལས་འདས་པས་འཇིག་རྟེན་ལས་མཆོག་ཉིད་ཀྱི་ཕྱིར་དང༌། ལས་ཉོན་སོགས་ཀྱིས་འདུས་མ་བྱས་པས་འགྱུར་བ་མེད་པའི་ཕྱིར་དཀོན་མཆོག་ཉིད་དོ།། །། གཉིས་པ་རྒྱུ་ཁམས་སོགས་བཞི་བཤད་པ་ལ་གསུམ་སྟེ།
ཐུན་མོང་དུ་བསྟན་པ་དང༌། སོ་སོར་བཤད་པ། དེ་ལ་མོས་པའི་ཕན་ཡོན་ནོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དྲི་བཅས་དེ་བཞིན་ཉིད་ནི་ཉོན་མོངས་པའི་སྦུབས་ལས་མ་གྲོལ་བའི་ཁམས་ལ་དེ་བཞིན་གཤེགས་པའི་སྙིང་པོ་ཞེས་བརྗོད་པ་སྟེ། དྲི་བཅས་ཀྱི་སེམས་ཀྱི་སྟོང་ཉིད་དོ། ། དེས་ན་དཔལ་ཕྲེང་དང་འགྲེལ་པར་ཡང་དེ་བཞིན་གཤེགས་པའི་སྙིང་པོ་ཉོན་མོངས་པའི་སྦུབས་ལས་མ་གྲོལ་བའི་ཁམས་དང༌།
དེ་བཞིན་གཤེགས་པའི་ཆོས་སྐུ་ནི་སྦུབས་ལས་གྲོལ་བར་བཤད་དོ། ། དེ་ཡང་ཕྱི་མ་ནི་དེ་ལྟར་ངེས་ལ། སྔ་མ་ནི་གཙོ་ཆེ་བའི་དབང་དུ་བྱས་པ་སྟེ། སྙིང་པོ་ནི་འབྲས་བུའི་གནས་སྐབས་ན་ཡང་ཡོད་པར་བཤད་པས་སོ། ། འདིས་ནི་དེ་བཞིན་གཤེགས་པའི་སྙིང་པོ་མཚན་ཉིད་པ་དག་པ་གཉིས་ལྡན་གྱི་སངས་རྒྱས་ཁོ་ནར་འདོད་པའང་བཀག་སྟེ། སྙིང་པོའི་གཙོ་བོ་དྲི་བཅས་དེ་བཞིན་ཉིད་དུ་ལན་གཅིག་མ་ཡིན་པར་བཤད་པའི་ཕྱིར་རོ། ། དྲི་མེད་དེ་བཞིན་ཉིད་ནི་དེ་བཞིན་ཉིད་དྲི་མ་ཐམས་ཅད་ཀྱིས་དག་པ་སངས་རྒྱས་ཀྱི་སར་གནས་ཡོངས་སུ་གྱུར་པའི་མཚན་ཉིད་དེ་བཞིན་གཤེགས་པའི་ཆོས་སྐུ་ཞེས་བརྗོད་དོ། ། དྲི་མ་མེད་པའི་སངས་རྒྱས་ཀྱི་ཡོན་ཏན་ནི་གནས་གྱུར་པའི་མཚན་ཉིད་དེ་བཞིན་གཤེགས་པའི་སྐུ་དེ་ཉིད་ལ་ཡོད་པ་འཇིག་རྟེན་ལས་འདས་པ་སྟོབས་བཅུ་སོགས་སངས་རྒྱས་ཀྱི་ཆོས་གང་དག་ཡིན་པའོ། ། རྒྱལ་བའི་མཛད་པ་ནི་སྟོབས་བཅུ་སོགས་སངས་རྒྱས་ཀྱི་ཆོས་དེ་དག་ཉིད་ཀྱི་སོ་སོ་རང་གི་བླ་ན་མེད་པའི་ཕྲིན་ལས་སོ། ། རྒྱུ་རྐྱེན་གནས་བཞི་པོ་གང་ལས་འབྲས་བུ་དཀོན་མཆོག་དགེ་བ་གསུམ་འབྱུང་བའི་རྒྱུ་རྐྱེན་གནས་བཞི་པོ་འདི་ནི་དོན་དམ་གཟིགས་པ་སངས་རྒྱས་རྣམས་ཀྱི་ཡུལ་ཉིད་ཡིན་གྱི་ཉན་རང་སོགས་ཀྱིས་བསམ་གྱིས་མི་ཁྱབ་བོ། །
གཉིས་པ་རྒྱས་པར་བཤད་པ་ལ་གཉིས་ཏེ། བསམ་གྱིས་མི་ཁྱབ་པར་བསྒྲུབ་པ་དང༌། ཁམས་སོགས་བཞི་པོ་རྒྱུ་རྐྱེན་དུ་འགྱུར་ཚུལ་ལོ། ། དང་པོ་ནི། འབྲས་བུ་དཀོན་མཆོག་གསུམ་པོ་འདིའི་རིགས་ཏེ་རྒྱུ་ནི་ཐམས་ཅད་གཟིགས་པ་སངས་རྒྱས་རྣམས་ཀྱི་ཡུལ་ཡིན་ལ། རིགས་དེ་ཡང་ཁམས་སོགས་རྣམ་པ་བཞི་སྟེ། གོ་རིམ་བཞིན་དུ་རྐྱེན་བཞི་ཡིས་བསམ་གྱིས་མི་ཁྱབ་བོ། ། རྒྱུ་མཚན་བཞི་འགོད་པ་ནི། དྲི་བཅས་དེ་བཞིན་ཉིད་ནི་ཉན་རང་རྣམས་ཀྱིས་བསམ་གྱིས་མི་ཁྱབ་སྟེ། རང་བཞིན་གྱིས་རྣམ་པར་དག་པའང་ཡིན་ལ་ཉོན་མོངས་པ་དང་ལྡན་པའང་ཡིན་པས་འགལ་བ་ལྟར་སྣང་བའི་ཕྱིར།
དོན་ལ་མི་འགལ་ཏེ། དག་པ་ནི་ཁམས་དྲི་མའི་རང་བཞིན་གྱིས་སྟོང་པའི་རང་བཞིན་རྣམ་དག་ཡིན་ལ། མ་དག་པ་ནི་གློ་བུར་གྱི་དྲི་མ་དང་ལྡན་པའོ། ། དྲི་མེད་དེ་བཞིན་ཉིད་ནི་བསམ་གྱིས་མི་ཁྱབ་སྟེ། གདོད་མ་ནས་དག་བྱ་ཀུན་ནས་ཉོན་མོངས་པ་ངོ་བོ་ཉིད་ཀྱིས་མེད་པ་དང༌། ཕྱིས་དྲི་མ་གཉེན་པོས་གསར་དུ་དག་པ་འགལ་བ་ལྟར་སྣང་བའི་ཕྱིར་རོ། ། དོན་ལ་མི་འགལ་ཏེ། སྔར་མེད་པ་ནི་དྲི་མ་ཁམས་ཀྱི་རང་བཞིན་དུ་མེད་པ་ཡིན་ལ། ཕྱིས་དག་པ་ནི་གསེར་ལ་གཡའ་དག་པའི་ཚུལ་གྱི་དབང་དུ་བྱས་སོ། ། དྲི་མ་མེད་པའི་ཡོན་ཏན་ཡང་བསམ་གྱིས་མི་ཁྱབ་སྟེ།
སོ་སོའི་སྐྱེ་བོའི་གནས་སྐབས་ན་མེད་ནའང་ཕྱིས་དྲི་མས་རྣམ་པར་དག་པ་ཆོས་ཉིད་ལ་རྣམ་པར་དབྱེ་བ་མེད་པའི་ཚུལ་གྱིས་ལྡན་པའི་ཕྱིར། དོན་ལ་མི་འགལ་ཏེ། སོ་སྐྱེའི་གནས་སྐབས་སུ་དྲི་མས་མ་དག་པས་ཡོན་ཏན་མེད་ཀྱང་ཕྱིས་དྲི་མས་དག་པ་ན་ཆོས་ཉིད་ལ་ཡོན་ཏན་འབྲལ་མི་རུང་གི་ཚུལ་དུ་ཡོད་པའི་ཕྱིར། དཔེར་ན་གསེར་གཡའ་མ་དག་པའི་སྐབས་སུ་འོད་མེད་ཀྱང་ཕྱིས་འོད་དབྱེར་མེད་དུ་འཇུག་པ་བཞིན་ནོ། ། དེས་ན་གཞི་འབྲས་ཀུན་ཏུ་རང་བཞིན་རྣམ་དག་གི་ཆོས་ཉིད་ལ་རིགས་མི་འདྲ་བའི་དབྱེ་བ་མེད་ཀྱང་གཅིག་ཏུ་འདོད་པ་ནི་མ་ཡིན་ཏེ། མངོན་རྟོགས་རྒྱན་ལས། རྟེན་པའི་ཆོས་ཀྱི་བྱེ་བྲག་གིས། ། དེ་ཡི་དབྱེ་བ་ཡོངས་སུ་བརྗོད། ། ཅེས་གསུངས་པ་ལྟར་རོ། ། གལ་ཏེ་དག་མ་དག་གི་ཆོས་ཉིད་གཅིག་ཡིན་ན།
དྲི་བཅས་དེ་བཞིན་ཉིད་དང་དྲི་མེད་དེ་བཞིན་ཉིད་ཀྱི་ཁྱད་པར་གང་གིས་འབྱེད། ངོ་བོ་གཅིག་ཡིན་ཡང་ཆོས་ཅན་དྲི་མས་དག་མ་དག་གིས་འབྱེད་དོ་ཞེ་ན། ཆོས་ཉིད་ཀྱང་ཆོས་ཅན་རང་རང་གི་ངོ་བོ་ཉིད་ཀྱིས་སྟོང་པ་ལ་འདོད་པས་ཇི་ལྟར་གཅིག་ཡིན། གལ་ཏེ་སྟོང་གསུམ་དར་ཡུག་ཆེན་པོའི་དཔེས་སེམས་ཅན་ཀུན་ལ་ཡོན་ཏན་ཚང་བར་གསུངས་པས་ན་གཞི་དུས་དང་ཡོན་ཏན་ཡོད་དོ་ཞེ་ན། མདོ་དེ་ལས་ཆོས་ཀྱི་དབྱིངས་སེམས་ཅན་གྱི་གནས་ཐམས་ཅད་ལ་རྣམ་པར་གཟིགས་ནས་ཞེས་གསུངས་པ་དང༌། ཆོས་ཉིད་སྔ་ཕྱི་ཁྱད་པར་མེད་པའི་ཕྱིར་ཞེས་གསུངས་པས་ན། ཡོན་ཏན་གྱི་ཆོས་ཉིད་རང་བཞིན་རྣམ་དག་གི་ཆ་དང་ཁྱད་པར་མེད་པའི་ཆོས་ཉིད་ཡོད་པ་ལ་དགོངས་སོ། ། རྒྱལ་བའི་མཛད་པ་ཡང་བསམ་གྱིས་མི་ཁྱབ་སྟེ། འབད་པ་ལ་མི་ལྟོས་པར་ལྷུན་གྱིས་གྲུབ་ཅིང་འདི་ལྟར་བྱའོ་ཞེས་རྟོག་པ་མེད་བཞིན་དུ་སེམས་ཅན་གྱི་དོན་མཛད་པས་འགལ་བ་ལྟར་སྣང་བའི་ཕྱིར། དོན་ལ་མི་འགལ་བའི་ཚུལ་ནི་འོག་ཏུ་ཕྲིན་ལས་སྟོན་པའི་དཔེ་དགུས་སྟོན་ནོ། །
གཉིས་པ་ནི། དཀོན་མཆོག་གསུམ་ཐོབ་པར་བྱེད་པའི་རྒྱུ་ནི་གནས་བཞི་པོ་འདིས་བསྟན་པས་ན་བཞི་པོ་འདིར་ངེས་ཏེ། འདི་ལྟར་ཁམས་ནི་རྟོགས་བྱའི་གནས་ཏེ། ཁམས་རྟོགས་ན་གྲོལ་བར་འགྱུར་ལ། མ་རྟོགས་ན་མི་གྲོལ་བས་སོ། ། བྱང་ཆུབ་ནི་རྟོགས་པའི་གནས་ཏེ། ཁམས་དྲི་མ་ཀུན་གྱིས་དག་པ་རྟོགས་པའི་ངོ་བོ་ཡིན་པས་སོ། ། བྱང་ཆུབ་དེའི་ཡན་ལག་ནི་ཡོན་ཏན་ཏེ། བྱང་ཆུབ་ལ་བརྟེན་པའི་ཡོན་ཏན་ཡིན་པའི་ཕྱིར། ཕྲིན་ལས་ནི་རྟོགས་པར་བྱེད་པའི་གནས་ཡིན་ཏེ།
ཡོན་ཏན་དེ་རྣམས་ཉིད་ཀྱིས་ཕྲིན་ལས་ཀྱི་སྒོ་ནས་གཞན་ལ་རྟོགས་པ་སྒྲུབ་པར་བྱེད་པས་སོ། ། དེའང་གོ་རིམ་བཞིན་དུ་གནས་གཅིག་ཁམས་དེ་ནི་འཇིག་རྟེན་ལས་འདས་པའི་ཆོས་ཀྱི་ས་བོན་ཡིན་པས་སོ་སོ་རང་གི་ཚུལ་བཞིན་ཡིད་ལ་བྱས་པས་དྲི་མས་རྣམ་པར་དག་པ་ལ་བརྟེན་ནས་དཀོན་མཆོག་གསུམ་འབྱུང་བས་རྒྱུའོ། ། བྱང་ཆུབ་སོགས་གསུམ་ནི་མངོན་པར་བྱང་ཆུབ་པ་ན་སྟོབས་སོགས་ཡོན་ཏན་དང་ལྡན་ཞིང་དེ་ལ་བརྟེན་ནས་ཆོས་སྟོན་པའི་ཕྲིན་ལས་མཛད་པ་ན་དཀོན་མཆོག་གསུམ་འབྱུང་བས་རྐྱེན་ནོ། ། ཅི་སྟེ་ཁམས་སྟོང་པ་ཉིད་ནི་བྱ་བྱེད་དང་བྲལ་བའི་ཕྱིར། ས་བོན་དང་རྒྱུར་མི་འཐད་ཅེ་ན། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཡིན། ། ཞེས་དབུ་མ་རྩ་བ་དང་རྩོད་པ་བཟློག་པར་གསུངས་པ་ལྟར་ཏེ། དོན་དེ་ཉིད་རྒྱལ་བའི་ཡུམ་དུའང༌། རབ་འབྱོར་གཟུགས་དངོས་པོ་ཡིན་ཏེ་དངོས་པོ་མེད་པར་མ་གྱུར་ན་ཐེག་པ་ཆེན་པོ་འདིས་ཀྱང་ལྷ་དང་མི་དང་ལྷ་མ་ཡིན་དང་བཅས་པའི་འཇིག་རྟེན་ཟིལ་གྱིས་མནན་ནས་ངེས་པར་འབྱུང་བར་འགྱུར་རོ་ཞེས་སོགས་རྒྱ་ཆེར་གསུངས་སོ། །
གཉིས་པ་སོ་སོར་བཤད་པ་ལ་བཞི་སྟེ། ཁམས་དང༌། བྱང་ཆུབ་དག་དང༌། ཡོན་ཏན་དང༌། ཕྲིན་ལས་རྒྱས་པར་བཤད་པའོ། ། དང་པོ་ལ་དོན་ལྔ་སྟེ། སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་བསྟན་པ་དང༌། ཁམས་རྣམ་གཞག་བཅུ་ཡིས་གཏན་ལ་དབབ་པ་དང༌། སྙིང་པོ་དྲི་མས་བསྒྲིབས་ཚུལ་བསྟན་པ་དང༌། གང་ཟག་གང་གིས་རྟོགས་པ་བསྟན་པ་དང༌།
ཁམས་བསྟན་པའི་དགོས་པའོ། ། དང་པོ་ནི། དྲི་བཅས་དེ་བཞིན་ཉིད་ཀྱི་དབང་དུ་མཛད་ནས་མདོ་སྡེ་དུ་མར་སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ཅན་ནོ་ཞེས་གསུངས་པའི་དོན་གང་ཡིན་ཞེ་ན། རྫོགས་པའི་སངས་རྒྱས་ཀྱི་ཆོས་སྐུ་འཕྲོ་བའི་ཕྱིར་དང༌། ཆོས་སྐུའི་དེ་བཞིན་ཉིད་རང་བཞིན་རྣམ་དག་གི་ཆ་དང་དབྱེར་མེད་པའི་དེ་བཞིན་ཉིད་ལྡན་པའི་ཕྱིར་དང༌། ཆོས་སྐུའི་རིགས་ཏེ་ཁམས་ཀྱི་ནུས་པ་ཡོད་པའི་ཕྱིར་ན་དོན་གསུམ་གྱིས་ལུས་ཅན་ཀུན་རྟག་ཏུ་སངས་རྒྱས་ཀྱི་སྙིང་པོ་ཅན་ཞེས་གསུངས་སོ། ། མ་ཧཱས་གསུམ་པོ་རིམ་པ་ལྟར་འབྲས་བུ་དང་རང་བཞིན་དང་རྒྱུའི་བདེ་གཤེགས་སྙིང་པོ་སྟེ། དང་པོ་ཆོས་སྐུ་ནི་དེ་བཞིན་གཤེགས་པ་དངོས་ཡིན་ལ། སེམས་ཅན་གྱི་སྙིང་པོ་ནི་བཏགས་པ་བ་ཡིན་ཞིང༌། སེམས་ཅན་རྣམས་ཀྱིས་ཐོབ་ཏུ་རུང་བའི་ཕྱིར་ཁྱབ་པར་བཤད་པའོ། །
གཉིས་པ་ནི། དེ་བཞིན་གཤེགས་པ་དང་སེམས་ཅན་གཉིས་ཀའི་སྙིང་པོ་དངོས་ཏེ། དེ་བཞིན་ཉིད་རང་བཞིན་རྣམ་དག་ཙམ་གྱི་ལྡོག་པ་ནས་གཉིས་ཀ་ལ་དངོས་སུ་ཡོད་པའོ། ། གསུམ་པ་ནི། དེ་བཞིན་གཤེགས་པ་དེའི་རྒྱུ་ཡིན་པས་དེར་བཏགས་ལ། སེམས་ཅན་གྱི་སྙིང་པོ་ནི་དངོས་སོ་ཞེས་འཆད་དོ། ། འདིའི་འགྲེལ་པར་ཡང༌། སེམས་ཅན་ཕུང་པོའི་ནང་ན་སངས་རྒྱས་ཡེ་ཤེས་གནས། ། དེ་ནི་རང་བཞིན་གཉིས་མེད་དྲི་མ་མེད། ། སངས་རྒྱས་རིགས་ལ་འབྲས་བུར་བཏགས་ནས་ནི། །
ལུས་ཅན་ཐམས་ཅད་སངས་རྒྱས་སྙིང་པོར་བརྗོད་པ་ཡིན། ། ཞེས་གསུངས་སོ། ། ཡང་ན་འགྲེལ་པར་གསུམ་པོ་འདི་སྙིང་པོའི་མདོའི་རྗེས་སུ་འབྲངས་ཏེ་འོག་ནས་སྟོན་པར་འགྱུར་རོ་ཞེས་བཤད་པས་འོག་ནས། འདི་ཡི་རང་བཞིན་ཆོས་སྐུ་དང༌། ། དེ་བཞིན་ཉིད་དང་རིགས་ཀྱང་སྟེ། ། དེ་ནི་དཔེ་གསུམ་གཅིག་དང་ནི། ། ལྔ་རྣམས་ཀྱིས་ནི་ཤེས་པར་བྱ། ། ཞེས་སྙིང་པོའི་དཔེ་དགུ་དང་སྦྱར་ཏེ། འགྲེལ་པར་རྒྱས་བཤད་དུ། རྟོགས་པ་ཆོས་སྐུས་སེམས་ཅན་ཀུན་ལ་ཁྱབ་པ་ནི།
སེམས་ཅན་ཐམས་ཅད་ལ་དེ་བཞིན་གཤེགས་པའི་ཆོས་ཀྱི་སྐུ་འཕྲོ་བའི་དོན་ཏེ། དེའི་དོན་ཡང་འགྲེལ་པར་སངས་རྒྱས་ཀྱི་གཟུགས་དང་སྦྲང་རྩི་དང་སྙིང་པོའི་དཔེ་འདི་གསུམ་གྱིས་ནི་ཆོས་ཀྱི་སྐུས་ལུས་པ་མེད་པའི་སེམས་ཅན་གྱི་ཁམས་ལ་ཁྱབ་པའི་དོན་གྱི་དབང་དུ་བྱས་ནས། སེམས་ཅན་འདི་དག་དེ་བཞིན་གཤེགས་པའི་སྙིང་པོ་ཅན་ཡིན་ནོ་ཞེས་བསྟན་ཏོ། ། ཞེས་དང༌། མདོ་སྡེ་རྒྱན་ཤེས་བྱེད་དུ་དྲངས་པ་ནི། ཇི་ལྟར་ནམ་མཁའ་རྟག་ཏུ་ཀུན་སོང་འདོད། ། དེ་བཞིན་འདི་ནི་རྟག་ཏུ་ཀུན་སོང་འདོད། ། ཇི་ལྟར་ནམ་མཁའ་གཟུགས་རྣམས་ཀུན་ཏུ་སོང༌། ། དེ་བཞིན་འདི་ཡང་སེམས་ཅན་ཚོགས་ཀུན་སོང༌། ། ཞེས་སོ། །
འདི་དག་གི་དོན་ནི་རྟོགས་པ་ཆོས་སྐུ་དང༌། བསྟན་པ་ཆོས་སྐུ་གཉིས་ཀྱི་གནས་གྱུར་ཐོབ་པའི་རྒྱུ་རང་བཞིན་རྣམ་དག་གི་ཆ་ཡིས་སེམས་ཅན་ཀུན་ལ་ཁྱབ་པའི་དོན་ནོ། ། དེ་བཞིན་ཉིད་དང་དབྱེར་མེད་པའི་དོན་ནི། འདི་ནི་བདེན་པའི་ངོ་བོ་ཉིད་ཀྱིས་སྟོང་པས་གཞི་འབྲས་ཀུན་དང་ཕྱི་ནང་ཀུན་ལ་ཁྱབ་པས་དབྱེར་མེད་པ་ཞེས་བཤད་ལ། རིགས་ཀྱིས་ཁྱབ་པ་ནི་རྐྱེན་གྱིས་སད་པར་བྱ་བའི་སེམས་ཀྱི་ནུས་པ་སངས་རྒྱས་ཀྱི་ཡེ་ཤེས་ཀྱི་ཉེར་ལེན་གྱི་རྒྱུའོ། ། ཇི་སྐད་དུ། ལུས་ཅན་ལ་ཡོད་ཟག་པ་མེད་པའི་ཤེས་པ་སྦྲང་མའི་རྩི་དང་འདྲ། ། ཞེས་གསུངས་སོ། ། སྦྱང་བར་བྱ་བའི་ཁམས་བཤད་པ་དང༌། རིགས་ཀྱི་ལས་སྡུག་བདེའི་སྐྱོན་ཡོན་མཐོང་བར་བཤད་པའང་འདི་ཉིད་ཀྱི་ལས་སོ། །
འདིར་ཆོས་སྐུ་འཕྲོ་བའི་དོན་ཕྲིན་ལས་ཀྱིས་ཁྱབ་པ་ལ་འདོད་པ་མི་འཐད་དེ། མདོ་སྡེ་རྒྱན་གྱི་ལུང་ཤེས་བྱེད་དུ་དྲངས་པའི་དོན་དང་འགལ་བས་སོ། ། དེས་ན་རང་བཞིན་རྣམ་དག་ནི་སེམས་རྒྱུད་ཀྱིས་བསྡུས་པ་ཁོ་ནའི་དབང་དུ་བྱས་ལ། དེ་བཞིན་ཉིད་ནི་ཕྱི་ནང་ཀུན་ལ་ཁྱབ་པའི་ཕྱིར། ཟློས་པའི་སྐྱོན་ལས་གྲོལ་ལོ། ། དེ་བཞིན་ཉིད་དང་རང་བཞིན་རྣམ་དག་ནི་ཡོན་ཏན་དང་ཡོན་ཏན་ཅན་གྱི་ཚུལ་དུ་ཡོད་དེ། གཞུང་འདིར་ཡང༌། ཡོན་ཏན་རང་བཞིན་དག་པ་ཡིན། ། ཞེས་གསུངས་སོ། ། སངས་རྒྱས་ཀྱི་དེ་བཞིན་ཉིད་སེམས་ཅན་ཀུན་ལ་དབྱེར་མེད་པར་ཡོད་པ་ནི་སེམས་ཅན་ཐམས་ཅད་ལ་དེ་བཞིན་གཤེགས་པའི་དེ་བཞིན་ཉིད་དབྱེར་མེད་པའི་དོན་ཏེ།
འགྲེལ་པར་གསེར་གྱི་དཔེ་གཅིག་གིས་ནི་དེ་བཞིན་ཉིད་དབྱེར་མེད་པའི་དོན་གྱི་དབང་དུ་བྱས་ནས་དེ་བཞིན་གཤེགས་པའི་དེ་བཞིན་ཉིད་སེམས་ཅན་འདི་དག་གི་ཡིན་ནོ་ཞེས་དང༌། ཤེས་བྱེད་དྲངས་པ་ནི། དེ་བཞིན་ཉིད་ནི་ཐམས་ཅད་ལ། ། ཁྱད་པར་མེད་ཀྱང་དག་གྱུར་པས། ། དེ་བཞིན་གཤེགས་ཉིད་དེ་ཡི་ཕྱིར། ། འགྲོ་ཀུན་དེ་ཡི་སྙིང་པོ་ཅན། ། ཞེས་ཏེ་ཆོས་ཉིད་ངོ་བོ་ཉིད་ཀྱིས་སྟོང་པ་ལ་ཁྱད་པར་མེད་པས་སོ། ། སངས་རྒྱས་ཀྱི་སྐུ་རྣམ་པ་གསུམ་བསྐྱེད་པའི་རིགས་སེམས་ཅན་ལ་ཡོད་པ་ནི་སེམས་ཅན་ཐམས་ཅད་ལ་དེ་བཞིན་གཤེགས་པའི་རིགས་ཡོད་པའི་དོན་ཏེ། འགྲེལ་པར་གཏེར་དང་ལྗོན་ཤིང་དང་རིན་པོ་ཆེའི་སྐུ་དང་འཁོར་ལོས་སྒྱུར་བ་དང་གསེར་གྱི་གཟུགས་ཏེ། དཔེ་ལྷག་མ་ལྔ་པོ་འདི་དག་གིས་ནི་སངས་རྒྱས་ཀྱི་སྐུ་རྣམ་པ་གསུམ་བསྐྱེད་པའི་རིགས་ཡོད་པའི་དབང་དུ་བྱས་ནས།
དེ་བཞིན་གཤེགས་པའི་ཁམས་འདི་དག་སེམས་ཅན་ཐམས་ཅད་ཀྱི་སྙིང་པོར་བསྟན་པ་ཡིན་ནོ་ཞེས་དང༌། ཤེས་བྱེད་དུ་ཆོས་མངོན་པའི་མདོར། ཐོག་མ་མེད་པའི་དུས་ཅན་ཁམས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་བ་ཀུན། ། མྱ་ངན་འདས་པ་ཐོབ་པར་འགྱུར། ། ཞེས་པ་དྲངས་སོ། ། བསྟན་བཤད་གཉིས་ཀས་རྒྱུ་དོན་གསུམ་གྱི་སྙིང་པོ་ཅན་དུ་བཤད་དེ། ཤིན་ཏུ་འགྲིག་ཅིང་འདི་ཉིད་དགོངས་པར་གདོན་མི་ཟའོ། ། གཉིས་པ་ལ་གསུམ་སྟེ།
སྡོམ་ཚིག་གིས་མདོར་བསྟན་པ་དང༌། རྒྱས་པར་བཤད་པ་དང༌། མཇུག་བསྡུ་བའོ། ། དང་པོ་ནི། ངོ་བོ་རྒྱུ་འབྲས་ལས་ལྡན་འཇུག་པ་དང༌། ། གནས་སྐབས་དེ་བཞིན་ཀུན་ཏུ་འགྲོ་བའི་དོན། ། རྟག་ཏུ་མི་འགྱུར་ཡོན་ཏན་དབྱེར་མེད་ནི། ། དོན་དམ་དབྱིངས་ཀྱི་དགོངས་དོན་ཡིན་ཞེས་བྱ། ། ཞེས་ཏེ། ཕྱི་མ་ལྔ་གཅིག་ལས་གཅིག་འཕྲོས་པའོ། །
གཉིས་པ་ལ་བརྒྱད་དེ། ངོ་བོ་དང་རྒྱུའི་དོན། འབྲས་བུ་དང་ལས་ཀྱི་དོན། ལྡན་པའི་དོན། འཇུག་པའི་དོན། གནས་སྐབས་ཀྱི་དོན། ཀུན་ཏུ་འགྲོ་བའི་དོན། མི་འགྱུར་བའི་དོན། ཡོན་ཏན་དབྱེར་མེད་པའི་དོན་ནོ། ། དང་པོ་ལ་གཉིས་ཏེ།
ཐུན་མོང་དུ་བསྟན་པ་དང༌། སོ་སོར་བཤད་པའོ། ། དང་པོ་ལ་ངོ་བོ་ནི། དོན་གསུམ་གྱི་ངོ་བོ་ལ་རང་སྤྱི་གཉིས་ལས། ཆོས་སྐུ་དང་དེ་བཞིན་ཉིད་དང་རིགས་ཀྱི་རང་མཚན་ནི་རིན་ཆེན་དང་ནམ་མཁའ་དང་ཆུ་བཞིན་དང༌། སྤྱི་མཚན་ནི་དཔེ་གསུམ་ཀ་རང་བཞིན་གྱིས་དག་པ་བཞིན་དུ་རྟག་ཏུ་རང་བཞིན་གྱིས་ཉོན་མོངས་པ་མེད་པའོ། ། རྒྱུ་ནི་ཐེག་ཆེན་གྱི་ཆོས་ལ་མོས་པ་དང༌། ལྷག་པའི་ཤེས་རབ་དང༌། ཏིང་ངེ་འཛིན་དང༌། སྙིང་རྗེ་ཆེན་པོ་ལས་བྱུང་བ་སྟེ།
དེའང་དོན་གསུམ་གྱི་རྒྱུ་ཇི་ལྟར་ཡིན་ཞེ་ན། ཡོན་ཏན་བཞི་ལྡན་གྱི་ཆོས་སྐུ་དང༌། དེ་བཞིན་ཉིད་ཀྱི་དྲི་མ་སྦྱོང་བ་དང༌། མངོན་དུ་བྱེད་པའི་རིགས་ཀྱིས་༼མི་༽ ་་་་་འདི་ནོར་བ་མིན་ནམ་དཔྱད་དགོས། སྦྱོང་བ་དང༌། ནུས་པ་འཕེལ་བའི་རྒྱུ་ཡིན་པས་སོ། ། གཉིས་པ་ལ་ངོ་བ་དང༌། རྒྱུ་བཤད་གཉིས་ཀྱི། དང་པོ་ནི། དོན་གསུམ་གྱི་རང་མཚན་ལས་བརྩམས་ནས་དེ་བཞིན་གཤེགས་པའི་ཆོས་སྐུ་ནི་བསམ་པའི་དོན་འགྲུབ་པ་སོགས་མཐུ་དང་ལྡན་པས་ཡིད་བཞིན་གྱི་ནོར་བུ་དང་དེ་བཞིན་ཉིད་གཞན་དུ་མི་འགྱུར་བས་ནམ་མཁའ་དང༌།
རིགས་ནི་སེམས་ཅན་ལ་སྙིང་བརྩེས་བརླན་པའི་ངོ་བོའི་རང་བཞིན་ཡིན་པས་ཆུའི་ཡོན་ཏན་དང་ཆོས་མཐུན་པ་ཉིད་ཡིན་ལ། སྤྱི་མཚན་ལས་བརྩམས་ནས་དོན་གསུམ་པོ་འདི་ཐམས་ཅད་ཀྱང་རང་བཞིན་གྱིས་དག་པས་དཔེ་གསུམ་ཆར་དང་དོན་མཐུན་ཏེ། རྩ་བར་སྤྱི་དང་སོ་སོའི་ཆོས་མཐུན་བསྟན་ནས་ཕན་ཚུན་ཁ་བསྐངས་བར་མངོན་ནོ། ། གཉིས་པ་ལ་གསུམ་སྟེ། སྤང་བྱ་དང༌། གཉེན་པོ་དང༌། གནས་སྐབས་ཀྱི་འབྲས་བུའོ། ། དང་པོ་ནི། སྤྱིར་སེམས་ཅན་གྱི་རིགས་གསུམ་སྟེ། སྲིད་པ་འདོད་པ་དང༌།
སྲིད་བྲལ་འདོད་པ་དང༌། དེ་གཉིས་ག་མི་འདོད་པའོ། ། རྟེན་དེ་དག་གི་རྒྱུད་ལ་ཡོད་པའི་སྤང་བྱ་ལ། ཐེག་ཆེན་གྱི་ཆོས་ལ་ཁོང་ཁྲོ་བ་ནི་སྲིད་པ་ཉིད་འདོད་པའི་འདོད་ཆེན་པོའི་སྒྲིབ་པ་དང༌། ཆོས་རྣམས་ལ་བདག་ཏུ་ལྟ་བ་ནི་སྲིད་བྲལ་འདོད་ཀྱང་ཐབས་མིན་པ་ལ་ཞུགས་པའི་མུ་སྟེགས་བྱེད་རྣམས་ཀྱི་སྒྲིབ་པ་དང༌། རང་ཉིད་འཁོར་བའི་སྡུག་བསྔལ་གྱིས་འཇིགས་པ་དང་སེམས་ཅན་གྱི་དོན་ལ་ལྟོས་པ་མེད་པ་ནི་རིམ་པ་ལྟར་སྲིད་བྲལ་འདོད་པ་ཐབས་ལ་ཞུགས་པ་ཉན་ཐོས་དང་རང་བྱུང་རང་སངས་རྒྱས་རྣམས་ཀྱི་སྒྲིབ་པ་སྟེ་རྣམ་པ་བཞིའོ། ། གཉིས་པ་ནི། ཡོན་ཏན་བཞི་ལྡན་གྱི་ཆོས་སྐུ་རྣམ་པར་དག་པ་ཐོབ་པའི་རྒྱུ་ནི་འཁོར་འདས་གཉིས་ཀ་མི་འདོད་པ་བྱང་སེམས་ཀྱི་རྒྱུད་ཀྱི་ཐེག་ཆེན་ལ་ལྷག་པར་མོས་པ་དང༌། སོགས་པས་བདག་མེད་རྟོགས་པའི་ཤེར་ཕྱིན་དང༌། ནམ་མཁའ་མཛོད་ཀྱི་ཏིང་ངེ་འཛིན་དང་སྙིང་རྗེ་ཆེན་པོ་བསྒོམ་པའོ། །
དེ་ལ་བྱང་སེམས་ཀྱི་རྒྱུད་ལ་མོས་པ་སོགས་ཀྱིས་གང་ཟག་བཞི་ལ་ཡོད་པ་དང་ཆ་འདྲ་བའི་རང་རྒྱུད་ཀྱི་སྒྲིབ་པ་བཞི་སྤོང་ངོ༌། ། འདོད་ཆེན་པ་སོགས་བཞིའི་རྒྱུད་ཀྱི་སྒྲིབ་པ་དངོས་སུ་མི་སྤོང་ཡང་སྒྲིབ་པ་དེ་བཞི་འདོད་ཆེན་པ་སོགས་ལ་ཤས་ཆེ་བས་དེ་སྐད་བཤད་པའོ། ། གསུམ་པ་ནི། ཇི་ལྟར་ཡབ་རྒྱལ་པོའི་ས་བོན་དང་དེའི་བཙུན་མོ་དམ་པ་དང་དེའི་མངལ་གནས་མ་ཉམས་པ་དང་སྐྱེས་ནས་བསྐྱེད་བསྲིང་བའི་མ་མ་ཁྱད་པར་ཅན་ཏེ། རྒྱུ་བཞི་ལས་རྒྱལ་པོའི་གདུང་འཚོབ་ནུས་པའི་སྲས་འབྱུང་བ་ལྟར་ཐེག་པ་མཆོག་ལ་མོས་པའི་སངས་རྒྱས་ཀྱི་ས་བོན་དང་བདག་མེད་རྟོགས་པའི་ཤེས་རབ་ནི་སངས་རྒྱས་ཀྱི་ཆོས་བསྐྱེད་པའི་མ་དང་ནམ་མཁའ་མཛོད་ལ་སོགས་པའི་བསམ་གཏན་གྱི་བདེ་བའི་མངལ་ན་གནས་པ་དང༌། རྟོགས་པ་འཕེལ་བའི་རྒྱུ་སྙིང་རྗེའི་མ་མ་ཅན་གང་ཡིན་པ་དེ་ནི་ཐུབ་པའི་རྗེས་སུ་སྐྱེས་པའི་སྲས་ཏེ་དེའི་གདུང་འཚོབ་ནུས་པར་འགྱུར་རོ། ། གཉིས་པ་འབྲས་བུ་དང་ལས་ཀྱི་དོན་ལ་གཉིས་ལས། ཐུན་མོང་དུ་བསྟན་པ་ལ་འབྲས་བུ་ནི། དེ་བཞིན་གཤེགས་པའི་སྐུ་གཙང་བ་དང་བདག་དང་བདེ་བ་དང་རྟག་པ་ཉིད་ཀྱི་ཡོན་ཏན་བཞིའི་ཕ་རོལ་ཏེ་མཐར་ཕྱིན་པ་ནི་ཆོས་མོས་སོགས་བཞིའི་འབྲས་བུའོ། ། འབྲས་བུ་བཞི་པོ་དོན་གསུམ་གྱི་འབྲས་བུ་ཇི་ལྟར་ཡིན་ཞེ་ན།
སངས་རྒྱས་སྔ་མའི་ཆོས་སྐུ་ལས་ཆོས་སྟོན་པ་དང༌། དེ་ལས་ཆོས་ལ་མོས་པ་དང༌། དེ་ལས་གཙང་བ་འབྱུང་བས་གཙང་བ་ཆོས་སྐུའི་རྒྱུ་འབྲས་དང༌། དེ་བཞིན་ཉིད་ཀྱི་ཡུལ་ཅན་ཤེས་རབ་ལས་བདག་དམ་པ་འབྱུང་བས་དེ་ཡུལ་དེ་བཞིན་ཉིད་ཀྱི་འབྲས་བུར་བཞག་པ་དང༌། རིགས་ཀྱི་འབྲས་བུ་ཏིང་ངེ་འཛིན་དང་སྙིང་རྗེ་ལས་བདེ་བ་དམ་པ་དང་རྟག་པ་དམ་པའི་ཕ་རོལ་ཏུ་སོན་པ་གཉིས་འབྱུང་བས་རིགས་ཀྱི་འབྲས་བུའོ། ། ལས་ནི་འཁོར་བའི་སྡུག་བསྔལ་ལ་ཡིད་འབྱུང་བ་དང༌། སྡུག་བསྔལ་ཞི་བ་མྱང་འདས་ཐོབ་པར་མངོན་པར་འདོད་པའི་འདུན་པ་དང་སྨོན་པའི་ལས་ཅན་ཏེ། དངོས་སུ་རིགས་སད་པའི་ལས་ཡིན་ཞིང་རིགས་སད་པའང་ཆོས་སྐུའི་བདག་རྐྱེན་དང་རང་བཞིན་རྣམ་དག་གི་ཁམས་ཡོད་པའི་སྟོབས་ཀྱིས་ཡིན་པས་དེ་དག་གིའང་ལས་སུ་བཞག་གོ ། སོ་སོར་བཤད་པ་ལ་གཉིས་ཏེ། འབྲས་བུ་བཤད་པ་དང༌།
ལས་བཤད་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཕྱིན་ཅི་ལོག་བཞི་དང་དེ་ལས་བཟློག་པ་ཕྱིན་ཅི་མ་ལོག་པ་བཞི་ནི་ཉན་རང་གིས་ཕུང་པོ་མི་གཙང་བ་སོགས་བཞིར་མཐོང་བ་དང༌། དེའི་གཉེན་པོ་ཆོས་སྐུ་གཙང་བ་སོགས་བཞི་ལྡན་ནོ། ། གཙང་བ་སོགས་ཡོན་ཏན་བཞི་ནི་སངས་རྒྱས་ཉིད་ལ་མངའ་ཡི་གཞན་ལ་མེད་དེ། འདི་ལྟར་དགྲ་བཅོམ་པ་དང་རང་སངས་རྒྱས་དང་དབང་ཐོབ་པའི་བྱང་སེམས་ལའང་དེ་བཞིན་གཤེགས་པའི་ཆོས་སྐུ་ཡོན་ཏན་བཞི་ལྡན་ཐོབ་པའི་གེགས་སུ་གྱུར་པ་རྐྱེན་དང་རྒྱུ་དང་འབྱུང་བ་དང་འཇིག་པའི་མཚན་ཉིད་བཞིའོ། ། དེ་ལ་རྐྱེན་ནི་མ་རིག་བག་ཆགས་ཀྱིས་ཏེ་མ་རིག་པ་བཞིན་ནོ། །
རྒྱུ་ནི་རྐྱེན་དེས་བསླངས་པའི་བག་མེད་ཀྱི་ལས་ཏེ་འདུ་བྱེད་བཞིན་ནོ། ། འབྱུང་བ་ནི་དེ་གཉིས་ཀྱི་རྐྱེན་དང་རྒྱུ་ཅན་གྱི་ཡིད་ཀྱི་རང་བཞིན་གྱི་ལུས་གསུམ་གྲུབ་པ་སྟེ་ལེན་པའི་རྐྱེན་གྱིས་སྲིད་པ་གསུམ་གྲུབ་པ་བཞིན་ནོ། ། འཇིག་པ་ནི་ལུས་དེའི་རྐྱེན་ཅན་བསམ་གྱིས་མི་ཁྱབ་པར་ཡོངས་སུ་བསྒྱུར་བའི་འཆི་འཕོ་སྟེ་སྐྱེ་བའི་རྐྱེན་ཅན་རྒ་ཤི་བཞིན་ནོ། ། དགྲ་བཅོམ་སོགས་གསུམ་གྱིས་མ་རིག་པའི་བག་ཆགས་ཀྱིས་མ་སྤངས་པས་གཙང་བ་མི་ཐོབ་བོ། ། ས་དེའི་རྐྱེན་ཅན་མཚན་མའི་སྤྲོས་པ་ཀུན་ཏུ་སྤྱོད་པ་ཕྲ་མོ་དང་ལྡན་པས་བདག་དམ་པ་དང༌། མཚན་མ་ཕྲ་མོ་དེས་བསླངས་པའི་ཟག་མེད་ཀྱི་ལས་ལ་བརྟེན་ནས་ཡིད་ཀྱི་རང་བཞིན་གྱི་ཕུང་པོ་འབྱུང་བས་དེ་འགགས་པའི་བདེ་བ་དང༌། དེ་མ་འགག་པའི་བར་དུ་བསམ་གྱིས་མི་ཁྱབ་པར་བསྒྱུར་བའི་འཆི་འཕོ་དང་མི་འབྲལ་བས་རྟག་པ་མི་ཐོབ་པས་སོ། ། དཔལ་ཕྲེང་དུ་བཅོམ་ལྡན་འདས་དཔེར་ན་ལེན་པའི་རྐྱེན་གྱིས་ཟག་པ་དང་བཅས་པའི་ལས་ཀྱི་རྒྱུ་ལས་བྱུང་བ་སྲིད་པ་གསུམ་འབྱུང་བ་དེ་བཞིན་དུ། བཅོམ་ལྡན་འདས་མ་རིག་པའི་བག་ཆགས་ཀྱི་སའི་རྐྱེན་གྱིས་ཟག་པ་མེད་པའི་ལས་ཀྱི་རྒྱུ་ལས་བྱུང་བ་དགྲ་བཅོམ་པ་དང་རང་སངས་རྒྱས་དང་དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཡིད་ཀྱི་རང་བཞིན་གྱི་ལུས་གསུམ་འབྱུང་སྟེ་ཞེས་སོགས་རྒྱས་པར་འབྱུང་ངོ༌། ། དེ་ལ་མ་རིག་པ་བག་ཆགས་ཀྱི་ས་ནི་འཇུག་པའི་རང་འགྲེལ་དང༌།
སྙིང་པོ་མཆོག་ལ་སོགས་པར་ཤེས་བྱ་ཡོངས་སུ་གཅོད་པའི་གེགས་སུ་བཤད་དོ། ། ངོ་བོ་ནི་ཉོན་མོངས་པའི་བག་ཆགས་ཏེ་སྒྲིབ་པའི་རྟེན་བྱེད་པས་ས་ཞེས་བཤད་དོ། ། མཚན་མའི་སྤྲོས་པ་ནི་ཟག་མེད་ཀྱི་ལས་ཀུན་ནས་སློང་བྱེད་ཀྱི་ཞེན་པ་ཕྲ་མོ་སྟེ། བློ་གྲོས་རྒྱ་མཚོས་ཞུས་པའི་མདོར། ཐབས་ལ་མཁས་པའི་དགེ་རྩ་ལ་ཉོན་མོངས་སུ་བཏགས་པ་རྣམས་ལ་ཆོས་སུ་ཞེན་པ་ཕྲ་མོ་ཡོད་པར་བཤད་པ་དང་དོན་གཅིག་གོ ། འབུམ་ཊཱིཀ་ཏུ་ཟག་མེད་ཀྱི་ལས་ཀྱི་ལྷན་ཅིག་བྱེད་རྐྱེན་དུ་བཤད་པ་ཡང་མ་རིག་བག་ཆགས་ཀྱི་ས་དེ་ཉིད་དོ། ། བྱང་སེམས་འཕགས་པའི་ཟག་མེད་ཀྱི་སེམས་པའི་ལས་མ་རིག་བག་ཆགས་ཀྱི་རྐྱེན་ཅན་ནི་ཟག་མེད་ཀྱི་ལས་སོ། ། ཡིད་ཀྱི་རང་བཞིན་གྱི་ལུས་ནི་ཇི་སྐད་བསྟན་པའི་རྒྱུ་རྐྱེན་དེ་དག་གིས་བསྐྱེད་པའི་འབྲས་བུ་ཡིད་ལྟར་ཐོགས་པ་མེད་པའི་ལུས་སུ་སྣང་བའོ། ། བསམ་གྱིས་མི་ཁྱབ་པའི་འཆི་འཕོ་ནི་བསམས་བཞིན་དུ་ཡིད་ཀྱི་རང་བཞིན་གྱི་ལུས་འདོར་ལེན་བྱེད་པའོ། ། གཉིས་པ་ནི།
དེ་བཞིན་གཤེགས་པའི་ཆོས་ཀྱི་སྐུ་དེ་ནི་སྤྱིའི་མཚན་ཉིད་རང་བཞིན་གྱིས་དག་པའི་ཕྱིར་དང༌། ཁྱད་པར་གྱི་མཚན་ཉིད་གློ་བུར་གྱི་དྲི་མ་བག་ཆགས་དང་བཅས་པ་སྤངས་པའི་ཕྱིར་གཙང་བ་དམ་པའི་ཕ་རོལ་ཏུ་ཕྱིན་པའོ། ། སྤྱིའི་མཚན་ཉིད་ནི་དྲི་མའི་ངོ་བོ་ཉིད་ཀྱིས་སྟོང་པ་དྲི་མས་མ་དག་པའི་སེམས་ཐམས་ཅད་ཀྱི་ཐུན་མོང་བ་ཡིན་ལ། ཁྱད་པར་གྱི་མཚན་ཉིད་ནི་གློ་བུར་གྱི་དྲི་མ་སྤངས་པ་སྟེ། ཟག་པ་མེད་པའི་སེམས་ཁོ་ནའི་ཁྱད་པར་གྱི་ཆོས་སོ། ། མུ་སྟེགས་པས་བཏགས་པའི་གང་ཟག་གི་བདག་དང༌། ཉན་ཐོས་པས་བཏགས་པའི་ཆོས་ཀྱི་བདག་གཉིས་ཀྱི་སྤྲོས་པ་མཐའ་དག་ཉེ་བར་ཞི་བའི་ཕྱིར། བདག་དམ་པའི་ཕ་རོལ་ཏུ་ཕྱིན་པའོ། ། འདི་ནི་བདག་མེད་ལ་བདག་ཏུ་བྱས་པ་སྟེ། མི་གནས་པའི་ཚུལ་གྱིས་གནས་ཞེས་པ་ལྟར་རོ། །
ཡིད་ཀྱི་རང་བཞིན་གྱི་ཕུང་པོ་དང་དེའི་རྒྱུ་མ་རིག་བག་ཆགས་ཀྱི་ས་དང་ཟག་མེད་ཀྱི་ལས་ལོག་པ་སྟེ་སྤངས་པའི་ཕྱིར། བདེ་བ་དམ་པའི་ཕ་རོལ་ཏུ་ཕྱིན་པ་ཉིད་དོ། ། འཁོར་བ་དང་མྱ་ངན་ལས་འདས་པ་བླང་དོར་ཐ་དད་དུ་མི་རྟོག་པར་མཉམ་པ་ཉིད་དུ་རྟོགས་པའི་ཕྱིར། རྟག་པ་དམ་པའི་ཕ་རོལ་ཏུ་ཕྱིན་པའོ། ། འཁོར་འདས་མཉམ་པ་ཉིད་དུ་རྟོགས་པའི་རྒྱུ་ནི་ཐབས་དང་ཤེས་རབ་གཉིས་པོ་སྟེ། འདི་གཉིས་བླ་ན་མེད་པའི་བྱང་ཆུབ་ཀྱི་རྩ་བའོ། ། ཇི་ལྟར་རྩ་བ་ཡིན་ཞེ་ན། བདག་མེད་རྟོགས་པའི་ཤེས་རབ་ཀྱིས་བདག་ལ་སྲེད་པ་མ་ལུས་པ་བཅད་པའི་ཕྱིར། དེ་ལྟར་བློའམ་ཤེས་རབ་བླ་མེད་བྱང་ཆུབ་ཀྱི་ཐབས་སུ་གྱུར་པ་ཡིན་ནོ། ། བྱང་སེམས་འཕགས་པ་ཆོས་ཅན།
འཁོར་བ་ལ་གནས་པར་མི་འགྱུར་ཏེ། བདག་མེད་རྟོགས་པའི་ཤེས་རབ་དེ་རྒྱུད་ལ་བསྟེན་པར་བྱས་པས་སོ། ། བརྩེ་ལྡན་བྱང་སེམས་དེ་ཆོས་ཅན་གཞན་དོན་རྒྱུན་ཆད་པའི་ཞི་བ་མྱང་འདས་ཐོབ་པར་བྱེད་པ་མ་ཡིན་ཏེ། སྲེད་པ་སྟེ་སྙིང་རྗེས་སེམས་ཅན་མི་གཏོང་བའི་ཕྱིར། དེ་ལྟར་བརྩེ་བ་བླ་མེད་བྱང་ཆུབ་ཀྱི་ཐབས་སུ་གྱུར་པ་ཡིན་ནོ། ། བྱང་སེམས་འཕགས་པ་དེ་ཆོས་ཅན། མྱ་ངན་ལས་འདས་པ་ལ་གནས་པར་མི་བྱ་སྟེ། བརྩེ་བ་སྙིང་རྗེ་ཆེན་པོ་རྒྱུད་ལ་བསྟེན་པར་བྱས་པས་སོ། ། གཉིས་པ་ལས་ཀྱི་དོན་ལ་གཉིས་ཏེ། རིགས་ཀྱི་ལས་ཡོད་པ་ལྡོག་པའི་སྒོ་ནས་བསྒྲུབ་པ་དང༌།
རྗེས་སུ་འགྲོ་ལྡོག་གཉིས་ཀའི་སྒོ་ནས་བསྒྲུབ་པའོ། ། དང་པོ་ནི། གལ་ཏེ་རྟག་མཐའ་བཟུང་སྟེ་སེམས་ཅན་ལ་སངས་རྒྱས་ཀྱི་ཁམས་མེད་ན་དེ་སད་པ་མི་སྲིད་པས་སུ་ཡང་འཁོར་བའི་སྡུག་བསྔལ་ལ་སྐྱོ་བར་མི་འགྱུར་ཞིང༌། མྱ་ངན་ལས་འདས་པ་ལ་ཐོབ་པའི་བློས་ཕྱོགས་པའི་འདོད་པ་དང༌། ཐོབ་པའི་ཐབས་ཚོལ་བའི་དོན་གཉེར་དང༌། ཐོབ་པར་གྱུར་ཅིག་སྙམ་པའི་སྨོན་པ་མེད་པར་འགྱུར་རོ། ། འདི་འབྲས་བུའི་ཆ་འཁོར་བའི་སྡུག་བསྔལ་ལ་སྐྱོ་བ་དང༌། མྱ་ངན་ལས་འདས་པ་ལ་འདོད་པ་སྟེ། ཕྱི་མ་ནི་སྐྱོ་བའི་རྒྱུ་འཁོར་བའི་སྡུག་བསྔལ་གྱི་སྐྱོན་མཐོང་བ་དང༌། འདོད་པའི་རྒྱུ་མྱ་ངན་ལས་འདས་པའི་བདེ་བའི་ཕན་ཡོན་མཐོང་བ་ནི་ཤླཽ་ཀ་སྔ་ཕྱིའི་ལས་ཀྱི་ཁྱད་པར་རོ། །
འདི་དག་ཀྱང་དངོས་སུ་ན་བསྒྲུབས་པའི་རིགས་ཀྱི་ལས་ཏེ། དེ་ཡང་རང་བཞིན་གྱིས་གནས་པའི་རིགས་རྐྱེན་གྱིས་གསོས་པ་ལས་བྱུང་བ་ལའང་མི་འཁྲུལ་ལོ། ། དེས་ན་འགྲེལ་པར་སངས་རྒྱས་ཀྱི་ཁམས་རྣམ་པར་དག་པའི་རིགས་ནི་ལོག་པ་ཉིད་དུ་ངེས་པའི་སེམས་ཅན་རྣམས་ལ་ཡང་ལས་རྣམ་པ་གཉིས་ཏེ་ཉེ་བར་གནས་པར་བྱེད་ཅེས་སོ། ། རང་བཞིན་གནས་རིགས་འདུས་མ་བྱས་ཆོས་ཉིད་འབའ་ཞིག་ཏུ་འདོད་པ་ལ་ནི་རྐྱེན་གྱིས་སད་པའི་དོན་མེད་པས་རིག་པའི་ཆའང་འདོད་དགོས་སོ། ། དེས་ན་རིག་པས་ནི་སངས་རྒྱས་ཀྱི་ཡེ་ཤེས་ཀྱི་ཉེར་ལེན་གྱི་རྒྱུ་བྱེད་ལ། དེ་ཡང་རང་བཞིན་གྱིས་མི་སྟོང་ན་མི་འགྱུར་བས་རྐྱེན་གྱིས་གསོས་བཏབ་པར་མི་རུང་ངོ༌། ། དེས་ན་རང་བཞིན་གྱིས་སྟོང་པས་ཁྱད་པར་དུ་བྱས་པའི་སེམས་ལས་འབྲས་བུ་འབྱུང་བའི་ཕྱིར། དབྱིངས་རིག་དབྱེར་མེད་ལ་འདོད་དགོས་སོ། ། གཉིས་པ་ནི། སྐྱེས་བུ་དམ་པ་ལ་བསྟེན་པ་དང༌།
མཐུན་པའི་ཡུལ་ན་གནས་པ་དང༌། སྔོན་དགེ་བ་བྱས་པ་དང༌། ཡང་དག་པའི་སྨོན་ལམ་བཏབ་པ་སྟེ། འཁོར་ལོ་བཞི་དང་ལྡན་པའི་གང་ཟག་སྲིད་པ་དེའི་སྡུག་བསྔལ་གྱི་སྐྱོན་དང༌། མྱ་ངན་ལས་འདས་པ་ལ་དེའི་བདེ་བའི་ཕན་ཡོན་མཐོང་བ་འདི་ནི་རིགས་ཡོད་པ་སད་པར་གྱུར་པ་ལས་ཡིན་གྱི་རིགས་སད་པའི་རྒྱུ་དང་རྐྱེན་མེད་པར་མིན་ཏེ། གང་གི་ཕྱིར་ན་ཁྱོད་རིགས་སད་པའི་རྒྱུ་རྐྱེན་མེད་པར་ཡང་ཡོད་ན། ལོག་སྲེད་ཅན་མྱ་ངན་ལས་མི་འདའ་བའི་རིགས་ཅན་ལའང་རིགས་མ་སད་པའི་གོང་དུ་ཡོད་པར་འགྱུར་བ་ལས་མེད་པའི་ཕྱིར་རོ། ། ལོག་སྲེད་ཅན་ཡང་འཁོར་ལོ་བཞི་འབྱོར་བའི་ཚུལ་གྱིས་ཐེག་པ་གསུམ་གང་རུང་གི་ས་ལ་མོས་པ་བསྐྱེད་ནས་རིགས་སད་པའི་ཚེ་ལས་དེ་དག་འབྱུང་སྟེ། ཡེ་ཤེས་སྣང་བ་རྒྱན་གྱི་མདོར། དེའི་འོག་ཏུ་ནི་ཐ་ན་ལོག་པ་ཉིད་དུ་ངེས་པའི་རྒྱུད་དུ་གྱུར་པའི་སེམས་ཅན་རྣམས་ཀྱི་ལུས་ལ་ཡང་དེ་བཞིན་གཤེགས་པའི་ཉི་མའི་དཀྱིལ་འཁོར་གྱི་ཡེ་ཤེས་ཀྱི་འོད་ཕོག་པས་དེ་དག་ལ་ཕན་ཐོགས་པར་འགྱུར་ཞིང་མ་འོངས་པའི་རྒྱུ་ཡང་དག་པར་སྐྱེས་པ་ན་དགེ་བའི་ཆོས་རྣམས་ཀྱིས་རྣམ་པར་འཕེལ་བར་འགྱུར་རོ། །
ཞེས་གསུངས་སོ། ། དེའི་འོག་ཏུ་ཞེས་སྨོས་པ་ནི། དཔེར་ན་ཉི་མས་དང་པོར་རི་མཐོ་བ་སོགས་ནས་རིམ་གྱིས་སྣང་བར་བྱས་ནས། དེའི་འོག་ཏུ་འཛམ་བུའི་གླིང་འདིའི་ས་ཕྱོགས་དམའ་བ་དག་ཀྱང་སྣང་བར་བྱེད་པ་ལྟར། དང་པོ་གནས་སྐབས་ཐེག་པ་གསུམ་དུ་ངེས་པའི་རིགས་ཅན་དང་མ་ངེས་པའི་རིགས་ཅན་གྱི་དོན་བྱས་ནས། དེའི་འོག་ཏུ་ལོག་སྲེད་ཅན་གྱི་སེམས་ཅན་གྱི་ཡང་དོན་བྱེད་དོ། ། འོ་ན་མྱང་འདས་ཆེན་པོ་ནས་ལོག་སྲེད་ཅན་གཏན་ཡོངས་སུ་མྱ་ངན་ལས་མི་འདའ་བའི་ཆོས་ཅན་ཞེས་གསུངས་པ་ཅི་ཡིན་ཞེ་ན། དེ་ནི་དྲང་དོན་དགོངས་པ་ཅན་ཏེ། དགོས་པ་ཐེག་ཆེན་ལ་སྡང་བ་གཏན་མི་ཐར་ཞེས་པས་ཤིན་ཏུ་སྐྲག་ནས། དེ་བཟློག་པའི་དོན་དུ་དགོངས་གཞི་དུས་རིང་དུ་མི་ཐར་བས་དུས་གཞན་ལ་དགོངས་ནས་གསུངས་པ་སྟེ།
དངོས་ལ་གནོད་བྱེད་ནི་རང་བཞིན་གྱིས་རྣམ་པར་དག་པའི་རིགས་ཡོད་པའི་ཕྱིར། ལོག་སྲེད་ཅན་སོགས་འགའ་ཡང་གཏན་རྣམ་པར་དག་པར་མི་འགྱུར་བར་ནི་འོས་པ་མིན་ཏེ། གང་གི་ཕྱིར་བཅོམ་ལྡན་འདས་ཀྱིས་ཁྱད་པར་མེད་པར་སེམས་ཅན་ཐམས་ཅད་ལ་རྣམ་པར་དག་པར་རུང་བ་ཉིད་ཡོད་པ་ལ་དགོངས་ནས། ཐོགས་མེད་གྱུར་ཀྱང་ཐ་མ་དང་ལྡན་པ། ། རང་བཞིན་གྱིས་དག་རྟག་པའི་ཆོས་ཅན། ། ཐོག་མེད་སྦུབས་ཀྱིས་ཕྱི་བསྒྲིབས་མི་མཐོང་སྟེ། ། ཇི་ལྟར་གསེར་གྱི་གཟུགས་ནི་བསྒྲིབས་པ་བཞིན། ། ཞེས་གསུངས་སོ། ། དེ་ལྟར་ལུང་དང་རིགས་པས་རིགས་ཆད་ཀྱི་སེམས་ཅན་བཀག་གོ ། ཐེག་པ་ཆེན་པོའི་རང་བཞིན་དུ་གནས་པའི་རིགས་ནི་དྲི་མ་དང་བཅས་པའི་སེམས་ཀྱི་ཆོས་དབྱིངས་སུ་གསུངས་ཏེ།
མངོན་རྟོགས་རྒྱན་དུ། སྒྲུབ་པ་ཡིན་རྟེན་གྱུར་པ། ། ཆོས་ཀྱི་དབྱིངས་ཀྱི་རང་བཞིན་དང༌། ། ཞེས་གསུངས་པས་རིགས་ཆད་ཀྱི་སེམས་ཅན་མི་སྲིད་དོ། ། མདོ་སྡེ་རྒྱན་ལས་ནི། བདེ་གཤེགས་སྙིང་པོ་དང་རིགས་ཐ་དད་དུ་གསུངས་ཏེ། བདེ་གཤེགས་སྙིང་པོ་སེམས་ཅན་ཐམས་ཅད་ལ་ཡོད་པར་བཤད་ཅིང༌། རིགས་ཆད་ཀྱི་སེམས་ཅན་ཡོད་པར་བསྟན་པས། བདེ་གཤེགས་སྙིང་པོ་དང་རིགས་མི་གཅིག་པར་འདོད་པ་སེམས་ཙམ་པའི་ལུགས་སོ། ། གསུམ་པ་ལྡན་པའི་དོན་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་རྒྱུའི་ལྡན་པ་ནི། རྒྱ་མཚོ་ཆེན་པོའི་སྣོད་ཡངས་ཤིང་རྒྱ་ཆེ་བར་རིན་པོ་ཆེ་དང་ཆུ་དཔག་ཏུ་མེད་པ་འདུ་བ་བཞིན་དུ་དེ་བཞིན་གཤེགས་པའི་ཁམས་ཀྱང་མོས་པའི་སྣོད་དུ་ཤེས་རབ་དང་ཏིང་ངེ་འཛིན་གྱི་ཡོན་ཏན་རིན་པོ་ཆེ་དཔག་ཏུ་མེད་པ་དང་སྙིང་རྗེའི་ཆུ་མི་ཟད་པའི་གནས་སོ། ། འབྲས་བུའི་ལྡན་པ་ནི་མངོན་ཤེས་དང་པོ་ལྔ་དང་ཟག་མེད་ཀྱི་ཡེ་ཤེས་དང༌། སྤངས་པ་རྣམས་དབྱེར་མེད་པའི་ཡོན་ཏན་དང་ལྡན་པའི་ཕྱིར། མར་མེ་ལ་ཆོས་གསུམ་དབྱེར་མེད་པ་བཞིན་ནོ། ། དེ་ལ་རྒྱུ་རིགས་ཀྱི་ལྡན་པ་དང༌། འབྲས་བུ་ཆོས་སྐུའི་བདེན་པ་དང༌། དེ་བཞིན་ཉིད་ཀྱི་ལྡན་པ་གཉིས་ཀའོ། །
བཤད་པ་ལ་རྒྱུའི་ལྡན་པ་ནི། དེ་བཞིན་གཤེགས་པའི་ཆོས་སྐུ་ཐོབ་པའི་རྒྱུ་ཐེག་ཆེན་གྱི་ཆོས་ལ་མོས་པ་བསྒོམ་པ་ནི་སྣོད་དང་ཆོས་མཐུན་ཏེ། ཤེས་རབ་དང་ཏིང་ངེ་འཛིན་གྱི་རིན་པོ་ཆེ་དང་སྙིང་རྗེའི་ཆུ་རྣམས་དེར་འདུ་བས་སོ། ། རྒྱལ་བའི་ཡེ་ཤེས་ཀྱི་རྒྱུ་ཤེས་རབ་དང་ཏིང་ངེ་འཛིན་བསྒོམ་པ་ནི་རིན་པོ་ཆེ་དང་ཆོས་མཐུན་ཏེ། རིན་པོ་ཆེ་རྟོག་པ་མེད་ཅིང་མཐུ་མང་བ་ལྟར། ཤེས་རབ་ཀྱིས་བདག་གཉིས་སུ་རྟོག་པ་མེད་ཅིང་ཏིང་ངེ་འཛིན་དང་མངོན་ཤེས་སོགས་ཀྱི་མཐུ་བསམ་གྱིས་མི་ཁྱབ་པས་སོ། ། ཐུགས་རྗེ་ཆེན་པོའི་ཁམས་ཏེ་རྒྱུ་སྙིང་རྗེ་ཆེན་པོ་བསྒོམ་པ་ནི་ཆུ་དང་ཆོས་མཐུན་ཏེ། འགྲོ་བ་ཐམས་ཅད་ལ་མཆོག་ཏུ་བརླན་པའི་རང་བཞིན་དུ་རོ་གཅིག་པས་སོ། ། དེ་ལྟར་གནས་གསུམ་པོ་འདི་རྒྱ་མཚོ་ཆེན་པོ་དང་ཆོས་མཚུངས་པར་བསྟན་ཏོ། ། འབྲས་བུའི་ལྡན་པ་ལ་སོ་སོའི་ཆོས་མཐུན་ནི།
སྒྲིབ་གཉིས་ཀྱི་དྲི་མ་མེད་པའི་གནས་ཏེ་དབྱིངས་ལ་མངོན་ཤེས་སོགས་ལྔ་ནི་མར་མེའི་སྣང་བ་དང་ཆོས་མཐུན་ཏེ། རང་རང་གི་དོན་མྱོང་བའི་མི་མཐུན་ཕྱོགས་ཀྱི་མུན་པ་འཇོམས་པས་སོ། ། ཟག་མེད་ཀྱི་ཡེ་ཤེས་ནི་དྲོ་བ་དང་ཆོས་མཚུངས་ཏེ། ལས་ཉོན་གྱི་བུད་ཤིང་མ་ལུས་པ་བསྲེག་པས་སོ། ། གནས་གྱུར་པ་དྲི་མ་མེད་པ་ནི་མདོག་དང་ཆོས་མཚུངས་ཏེ། ཉོན་སྒྲིབ་སྤངས་པས་དྲི་མ་མེད་ཅིང༌། ཤེས་སྒྲིབ་སྤངས་པས་དག་ལ། དེ་གཉིས་ཀ་གློ་བུར་བ་ཉིད་ཀྱིས་རང་བཞིན་མིན་པས་འོད་གསལ་བའོ། ། སྤྱིའི་ཆོས་མཐུན་ནི་མར་མེ་དང་མར་མེའི་སྣང་བ་སོགས་དབྱེར་མེད་པ་བཞིན་དུ་དྲི་མ་མེད་པའི་དབྱིངས་དང༌། མི་སློབ་པའི་རྒྱུད་ཀྱི་ཆོས་བདུན་པོ་འདི་རྣམས་རྣམ་པར་དབྱེ་བ་མེད་པར་ལྡན་པའི་ཕྱིར་རོ། །
འཇུག་པའི་དོན་ལ། མདོར་བསྟན་པ་ནི། སེམས་ཅན་ལ་རྒྱལ་བའི་སྙིང་པོ་ཡོད་པར་བསྟན་ཏོ། ། གང་གིས་ན་དེ་ཉིད་གཟིགས་པ་སངས་རྒྱས་ཀྱིས་སོ། ། ཇི་ལྟར་ན་ཆོས་ཅན་སོ་སོའི་སྐྱེ་བོ་དང་འཕགས་པ་སློབ་པ་དང་རྫོགས་པའི་སངས་རྒྱས་ཀྱི་དེ་བཞིན་ཉིད་ཀྱི་འཇུག་པའི་དབྱེ་བ་ལས་སོ། གང་ལས་ན་ཤེར་ཕྱིན་སོགས་ལས་སོ། ། གང་གི་དོན་དུ་ན་རྣམ་པར་མི་རྟོག་པའི་ཡེ་ཤེས་བསྐྱེད་པའི་དོན་དུའོ། ། སུ་ལ་ན་བྱང་སེམས་རྣམས་ལ་བསྟན་ཏེ། ཕྱི་མ་གསུམ་འགྲེལ་པ་ལས་བླངས་པའོ། ། བཤད་པ་ནི།
འཇུག་པ་གསུམ་པོ་གང་ཞེ་ན། སོ་སོའི་སྐྱེ་བོ་འདུ་ཤེས་དང་སེམས་དང་ལྟ་བ་ཕྱིན་ཅི་ལོག་དང༌། བདེན་པ་མཐོང་བ་འཕགས་པ་སློབ་པ་ཕྱིན་ཅི་ལོག་ལས་བཟློག་པ་ཕྱིན་ཅི་མ་ལོག་པ་དང༌། དེ་བཞིན་གཤེགས་པ་སྒྲིབ་གཉིས་བག་ཆགས་དང་བཅས་པ་སྤངས་པས་ཡང་དག་པ་ཇི་ལྟ་བ་བཞིན་དུ་ཕྱིན་ཅི་མ་ལོག་པ་སྤྲོས་པ་མེད་པས་འཇུག་པ་ཉིད་དོ། ། ཆོས་སྐུ་ལ་འཇུག་པ་སྔ་མ་གཉིས་དང་རིགས་ལ་ཕྱི་མ་མེད་པས་རང་བཞིན་དེ་བཞིན་ཉིད་ཀྱིས་འཇུག་པ་སྟེ། འགྲེལ་པར་ཆོས་ཐམས་ཅད་ཀྱི་དེ་བཞིན་ཉིད་རྣམ་པར་དག་པ་སྤྱིའི་མཚན་ཉིད་བསྟན་པ་གང་ཡིན་པ་དེ་ལ་ཞེས་པའོ། ། གནས་སྐབས་ཀྱི་དོན་ལ། མདོར་བསྟན་པ་ནི། དེ་བཞིན་ཉིད་ལ་གསུམ་དུ་དབྱེར་ཡོད་ན་དེ་བཞིན་ཉིད་དུ་མར་ཐལ་ལོ་ཞེ་ན། ཆོས་ཅན་གྱི་གནས་སྐབས་གསུམ་ལས་གསུམ་དུ་ཕྱེ་བའི་ཆོས་ཉིད་རང་བཞིན་རྣམ་དག་གི་སྒོ་ནས་ཕྱེ་བ་མིན་པས་མི་འགལ་ཞེས་སྟོན་པ་སྟེ།
ཁམས་དེ་དྲི་མ་མ་དག་པའི་སྐབས་སུ་སེམས་ཅན་གྱི་ཁམས་ཞེས་དང༌། སྒོམ་སྤོང་ཀུན་གྱིས་མ་དག་ཅིང་མཐོང་སྒོམ་གྱི་སྤང་བྱ་ཅི་རིགས་པས་དག་པའི་གནས་སྐབས་སུ་བྱང་ཆུབ་སེམས་དཔའ་ཞེས་དང༌། སྒྲིབ་གཉིས་བག་ཆགས་དང་བཅས་པས་ཤིན་ཏུ་རྣམ་པར་དག་པའི་གནས་སྐབས་སུ་དེ་བཞིན་གཤེགས་པ་ཞེས་བརྗོད་དོ། ། ཆོས་ཅན་གྱི་གནས་སྐབས་གསུམ་གྱིས་གསུམ་དུ་ཕྱེ་ཡི་རང་བཞིན་རྣམ་དག་གི་སྒོ་ནས་ཕྱེ་བ་མིན་པས་མི་འགལ་ལོ། ། བཤད་པ་ནི། བཅོམ་ལྡན་འདས་ཀྱིས་ཆོས་ཀྱི་རྣམ་གྲངས་ཀྱི་སྒོ་དུ་མར་བསྟན་པའི་ངོ་བོ་ཉིད་ལ་སོགས་པའི་དོན་དྲུག་པོ་འདི་དག་གིས་བསྡུས་པའི་ཁམས་ནི་གནས་སྐབས་གསུམ་རྣམས་སུ་དབྱེ་བའི་དོན་ཆོས་ཅན་གསུམ་གྱིས་ཁྱད་པར་དུ་བྱས་པའི་མིང་གསུམ་གྱིས་ནི་བསྟན་པ་ཡིན་ཏེ། འདིའི་མདོར་ཆོས་ཀྱི་སྐུ་དེ་ཉིད་སེམས་ཅན་གྱི་ཁམས་ཞེས་བརྗོད་དོ། ། བྱང་སེམས་ཞེས་དང་རྫོགས་པའི་སངས་རྒྱས་ཞེས་བརྗོད་དོ། ། ཞེས་འགྲེལ་པར་སེམས་ཅན་གྱི་ཁམས་ཀྱང་གཞན་ལ་ཆོས་ཀྱི་སྐུ་ཡང་གཞན་པ་ནི་མིན་ཏེ་ཞེས་དང༌། རྡོ་རྗེའི་གནས་སུ་སྦྱར་བའི་མདོར་ཡང་སེམས་ཅན་གྱི་ཁམས་ཞེས་བྱ་བ་ནི་དེ་བཞིན་གཤེགས་པའི་སྙིང་པོའི་ཚིག་བླ་དྭགས་སོ། །
དེ་བཞིན་གཤེགས་པའི་སྙིང་པོ་ཞེས་བྱ་བ་ནི་ཆོས་ཀྱི་སྐུའི་ཚིག་བླ་དྭགས་སོ། ། ཞེས་སོགས་ཀྱིས་ཆོས་སྐུ་ཞེས་པ་ཙམ་གནས་སྐབས་ཀུན་ན་ཡོད་པར་བསྟན་ཅིང༌། མ་ཧཱས་རིགས་སེམས་ཅན་གྱི་སྙིང་པོ་སོགས་སུ་བཤད་པ་ལ་ཁ་ཅིག་རང་བཟོའོ་ཞེས་སྨྲ་བ་མི་འཐད་དེ། རང་བཟོ་ཡིན་ན། སེམས་ཅན་གྱི་ཁམས་ཞེས་ཡང་དང་ཡང་དུ་གསུངས་པ་རྣམས་རང་བཟོར་ཐལ་བར་འགྱུར་བས་སོ། ། ཀུན་ཏུ་འགྲོ་བའི་དོན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། གནས་སྐབས་ཐ་དད་ཙམ་ཡིན་གྱི་རང་བཞིན་ཐ་དད་མིན་པ་ཅི་ཞེ་ན།
སྤྱིའི་མཚན་ཉིད་རང་བཞིན་རྣམ་དག་གིས་གནས་སྐབས་གསུམ་ལ་ཁྱབ་པའི་ཕྱིར་ཞེས་སྟོན་པ་ཇི་ལྟར་རྟོག་པ་མེད་པའི་བདག་ཉིད་ཅན་ནམ་མཁའ་ས་དང་ཟངས་དང་གསེར་གྱི་སྣོད་ཀུན་ཏུ་རྗེས་སུ་སོང་བ་ལྟར་སེམས་ཀྱི་རང་བཞིན་གདོད་མ་ནས་དྲི་མ་མེད་པའི་དབྱིངས་རང་བཞིན་རྣམ་དག་ཀྱང་ནམ་མཁའ་དེ་བཞིན་དུ་གནས་སྐབས་གསུམ་པོ་ཀུན་ཏུ་འགྲོ་བ་ཉིད་དོ། ། གཉིས་པ་རྒྱས་པར་བཤད་པ་ནི། དབྱིངས་རང་བཞིན་རྣམ་དག་དེ་ནི་དག་མ་དག་སོགས་གནས་སྐབས་གསུམ་ཆར་ལ་ཡོད་དེ། སྤྱིའི་མཚན་ཉིད་ཡིན་པས་ཉེས་པ་ཅན་སོ་སྐྱེ་དང༌། ཡོན་ཏན་ཅན་བྱང་སེམས་དང༌། ཡོན་ཏན་དག་པའི་མཐར་ཐུག་པ་ཅན་སངས་རྒྱས་ཀྱི་གནས་སྐབས་ཐམས་ཅད་ལ་ཁྱབ་སྟེ། དཔེར་ན་གཟུགས་ཀྱི་རྣམ་པ་དམན་པ་ས་དང༌། བར་མ་ཟངས་དང༌། མཆོག་གསེར་གྱི་སྣོད་གསུམ་ཆར་ལ་ནམ་མཁའ་ཁྱབ་པར་ཡོད་པ་བཞིན་ནོ། ། དེ་ཡང་སྣོད་གསུམ་གྱི་ནམ་མཁའ་ནི་ནམ་མཁའ་ཙམ་དུ་དབྱེ་བ་མེད་པ་ཡིན་གྱི་གཅིག་ཉིད་ནི་མིན་ནོ། །
དེ་བཞིན་དུ་ཆོས་ཅན་གསུམ་གྱི་རང་བཞིན་རྣམ་དག་གི་ཆོས་ཉིད་རིགས་མི་འདྲ་བའི་དབྱེ་བ་མེད་པ་ཙམ་ཡིན་གྱི་གཅིག་མིན་ནོ། ། གང་དག་ཆོས་ཉིད་ཆ་མེད་གཅིག་གིས་ཆོས་ཐམས་ཅད་ལ་ཁྱབ་པར་སྨྲ་བ་ནི་སྤྱི་རྟག་པ་ཆ་མེད་གཅིག་གིས་གསལ་བ་ཀུན་ལ་ཁྱབ་པར་སྨྲ་བ་དང་མཚུངས་པས་སྤྱི་འགོག་པའི་རིགས་པ་སྦྱར་ནས་དགག་པར་བྱའོ། ། སྤྱི་དངོས་པོར་སྨྲ་བ་ཡང་དེ་དང་མཚུངས་སོ། ། ཆོས་ཅན་དྲི་མས་དག་མ་དག་གི་དབྱེ་བས་དྲི་བཅས་དེ་བཞིན་ཉིད་དང་དྲི་མེད་དེ་བཞིན་ཉིད་དུ་འབྱེད་པ་ཡིན་གྱི་ངོ་བོའི་སྒོ་ནས་མ་ཡིན་ལ། ཆོས་ཅན་དྲི་མས་དག་མ་དག་གི་དབྱེ་བས་གཅིག་ཉིད་ཀྱང་མ་ཡིན་ནོ། ། ནམ་མཁའ་གཟུགས་ཅན་ཐམས་ཅད་ལ་ཁྱབ་པའི་དཔེས་ཀྱང་སྤྱིའི་མཚན་ཉིད་རང་བཞིན་རྣམ་དག་གིས་ཐམས་ཅད་ལ་ཁྱབ་པ་ལ་སྦྱར་བར་བྱའི། གློ་བུར་རྣམ་དག་གིས་ཐམས་ཅད་ལ་ཁྱབ་པ་ལ་སྦྱར་བར་བྱ་བ་མ་ཡིན་ནོ། ། མི་འགྱུར་བའི་དོན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི། ཡོན་ཏན་གྱི་ཆོས་གནས་སྐབས་གསུམ་ཆར་ལ་མ་ཁྱབ་ན། འོ་ན་མ་དག་པ་གཉིས་ཀྱི་སྐབས་སུ་ཉེས་པ་དང་ལྡན་པ་དང༌། ཤིན་ཏུ་རྣམ་པར་དག་པའི་གནས་སྐབས་སུ་ཉེས་པ་དང་བྲལ་ནས་ཡོན་ཏན་དང་གསར་དུ་ལྡན་པའི་ཕྱིར།

ཆོས་ཉིད་སྔར་མ་དག་པ་ལས་དག་པར་འགྱུར་བའི་ཕྱིར་ཆོས་ཉིད་འགྱུར་མེད་མ་ཡིན་པར་འགྱུར་རོ་ཞེ་ན། སོ་སྐྱེའི་གནས་སྐབས་སུ་ཆོས་ཉིད་ལ་མ་དག་པ་ཞེས་བརྗོད་དེ། ཉེས་པ་གློ་བུར་བའི་དྲི་མ་དང་ལྡན་པའི་ཕྱིར། འཕགས་པ་སློབ་པའི་གནས་སྐབས་ན་དག་ལ་མ་དག་པ་ཞེས་བརྗོད་དེ། མཐོང་སྤང་ལ་བསྒོམ་སྤང་གི་དྲི་མ་སྤངས་པ་མ་ཡིན་པའི་ཕྱིར། སངས་རྒྱས་ཀྱི་གནས་སྐབས་ན་ཤིན་ཏུ་རྣམ་པར་དག་པ་ཞེས་བརྗོད་དེ། དྲི་མ་དང་བྲལ་བའི་ཡོན་ཏན་རང་བཞིན་དང་རང་བཞིན་ཅན་གྱི་ཚུལ་གྱིས་དབྱེར་མེད་འབྲལ་མི་རུང་དང་ལྡན་པའི་ཕྱིར། དྲི་མ་ནི་འབྲལ་རུང་དུ་ཡོད་པས་གློ་བུར་བ་ཞེས་བརྗོད་ལ། ཡོན་ཏན་ནི་འབྲལ་མི་རུང་གི་ཚུལ་དུ་ལྡན་པས་རང་བཞིན་གྱིས་ལྡན་ཞེས་བཤད་དེ། འོག་ཏུ། ནོར་བུ་རིན་ཆེན་འོད་མདོག་དང༌། །
དབྱིབས་བཞིན་དབྱེ་བ་མེད་ཕྱིར་རོ། ། ཞེས་གསུངས་པ་ལྟར་རོ། ། རང་བཞིན་གྱིས་ལྡན་ཞེས་པའི་དོན་དང་པོ་ནས་ལྡན་པར་འཆད་པ་ནི་ནོར་བ་ཁོ་ནའོ། ། མདོར་ན་ཁམས་དྲི་མ་དང་བྲལ་བ་ན་མེ་ལ་ཚ་བ་རང་ཆས་སུ་ལྡན་པ་བཞིན་དུ་ཡོན་ཏན་རང་ཆས་སུ་ལྡན་པས་ན་དེ་ལ་རང་བཞིན་གྱིས་ལྡན་ཞེས་བྱའོ། ། འོ་ན་ཆོས་ཉིད་འགྱུར་བར་ཐལ། སྔར་ཡོན་ཏན་དང་མི་ལྡན་པ་ལས་ཕྱིས་ཡོན་ཏན་དང་ལྡན་པ་འགྱུར་བའི་ཕྱིར་དང༌། སྔར་དྲི་བཅས་ལས་ཕྱིས་དྲི་མེད་དུ་འགྱུར་བའི་ཕྱིར་ཞེ་ན། རྟེན་ཆོས་ཅན་གྱི་སྒོ་ནས་དྲི་མས་དག་མ་དག་དང་ཡོན་ཏན་དང་ལྡན་མི་ལྡན་གྱི་ཁྱད་པར་ཡོད་ཀྱི་ཆོས་ཉིད་ཀྱི་རང་གི་ངོ་བོ་ལ་འགྱུར་བ་མེད་དེ། སྔར་ཇི་ལྟ་བ་བཞིན་ཕྱིས་ཀྱང་དེ་བཞིན་དུ་གནས་པའི་ཕྱིར། དཔེར་ན་ནམ་མཁའ་སྔར་སྤྲིན་དང་བཅས་པ་ལས་ཕྱིས་སྤྲིན་དང་བྲལ་ཡང་ནམ་མཁའི་ངོ་བོ་ལ་སྔ་མ་དང་ཕྱི་མ་ཁྱད་པར་མེད་པ་ལྟ་བུའོ། །
སྔར་དྲི་མ་དང་ལྡན་པའི་སྐབས་སུ་ཡོན་ཏན་མེད་ལ། ཕྱིས་ཡོན་ཏན་དང་ལྡན་པ་ནི་དཔེར་ན་ནོར་བུ་ནི་ནོར་བུ་མཁན་གྱིས་མ་སྦྱངས་པའི་ཚེ་དྲི་མ་དུ་ལྡན་ཡང་དྲི་མ་སྦྱངས་པ་ན་ནོར་བུའི་འོད་དང་མདོག་ལ་སོགས་པ་དབྱེར་མེད་དམ་འབྲལ་མི་རུང་དང་ལྡན་པ་བཞིན། ནོར་བུ་རིན་ཆེན་འོད་མདོག་དང༌། ། དབྱིབས་བཞིན་དབྱེ་བ་མེད་ཕྱིར་རོ། ། ཞེས་པ་ལྟར་རོ། ། རྒྱས་པར་བཤད་པ་ལ་གསུམ་སྟེ། མ་དག་པའི་གནས་སྐབས་སུ་མི་འགྱུར་བ་དང༌། དག་ལ་མ་དག་པའི་གནས་སྐབས་སུ་མི་འགྱུར་བ་དང༌། ཤིན་ཏུ་རྣམ་དག་གི་གནས་སྐབས་སུ་མི་འགྱུར་བའོ། ། དང་པོ་ལ་བཞི་སྟེ།
བསྟན་པ་དང༌། བཤད་པ་དང༌། བསྡུ་བ་དང༌། འཇིག་པའི་དཔེ་དོན་གྱི་ཆོས་མཐུན་བསྟན་པའོ། ། དང་པོ་ལ་གཉིས་ཏེ། ཉེས་པ་དང༌། སྐྱེ་འཇིག་གིས་མ་གོས་པ་བསྟན་པའོ། ། དང་པོ་ནི། ཇི་ལྟར་ནམ་མཁའ་གཟུགས་ཅན་ཀུན་ཏུ་སོང་ཡང་ལུས་ཅན་མིན་པས་ཕྲ་བའི་ཕྱིར་གཟུགས་ཀྱིས་ཉེ་བར་མི་གོས་པ་བཞིན་དུ་གནས་ཁམས་འདི་སེམས་ཅན་ཐམས་ཅད་ལ་ཁྱབ་ཀྱང་དེའི་ཉོན་མོངས་ཀྱིས་གོས་པ་མེད་དེ། རང་བཞིན་རྣམ་དག་ཡིན་པས་སོ། །
གཉིས་པ་ནི། ཇི་ལྟར་སྣོད་ཀྱི་འཇིག་རྟེན་ཐམས་ཅད་དུ་ནམ་མཁའ་ལ་སྐྱེ་ཞིང་འཇིག་ཀྱང་ནམ་མཁའ་སྐྱེ་འཇིག་གིས་མ་གོས་པ་དེ་བཞིན་དུ། འདུས་མ་བྱས་ཀྱི་ཆོས་དབྱིངས་ལ་སེམས་ཅན་གྱི་དབང་པོ་མཚོན་པ་ཕུང་ཁམས་སྐྱེ་མཆེད་དེ་རྣམས་སྐྱེ་ཞིང་འཇིག་ཀྱང་དབྱིངས་སྐྱེ་འཇིག་གིས་མ་གོས་སོ། ། དེ་ལ་འབྱུང་བ་བཞི་དང་ནམ་མཁའ་སྟེ་ལྔ་ནི་དཔེའོ། ། ཚུལ་བཞིན་མིན་པའི་ཡིད་བྱེད་དང༌། ལས་ཉོན་དང༌། ཕུང་ཁམས་སྐྱེ་མཆེད་དང༌། འཆི་བ་དང་རྒ་བ་དང༌། དབྱིངས་དང་ལྔ་ནི་དོན་ནོ། ། དེ་ལས་འབྱུང་བ་བཞི་ནི་སྐྱེ་འཇིག་གཉིས་ཀའི་དཔེ་ཡིན་ལ།
ནམ་མཁའ་ནི་སྐྱེ་འཇིག་གཉིས་ཀ་མེད་པའི་དཔེའོ། ། གཉིས་པ་རྒྱས་པར་བཤད་པ་ལ་གཉིས་ཏེ། ཉེས་པས་མ་གོས་པ་དང༌། སྐྱེ་འཇིགས་གིས་མ་གོས་པའོ། ། དང་པོ་ནི། ཇི་ལྟར་ནམ་མཁའ་དུས་མཐའི་མེ་སོགས་གསུམ་གྱིས་སྔོན་ཆད་ནམ་ཡང་ཚིག་པ་མེད་པ་དེ་བཞིན་དུ་ཁམས་འདི་ནི་འཆི་བ་དང༌། ན་བ་དང་རྒ་བའི་མེས་མི་འཚིག་གོ ། གཉིས་པ་ལ་གསུམ་སྟེ། དཔེ་དོན་དང༌། དཔེ་དོན་སྦྱར་བ།
ཆོས་མཐུན་བཤད་པའོ། ། དང་པོ་ནི། སའི་དཀྱིལ་འཁོར་ནི་ཆུའི་དཀྱིལ་འཁོར་ལ་བརྟེན་པ། ཆུ་དེ་ནི་རླུང་གི་དཀྱིལ་འཁོར་ལ་བརྟེན་ཅིང༌། རླུང་དེ་ནི་ནམ་མཁའ་ལ་བརྟེན་ཏེ་གནས་ལ། ནམ་མཁའ་ནི་རླུང་དང་ཆ་དག་དང་སའི་ལ་གནས་པ་མ་ཡིན་ནོ། ། དེ་བཞིན་དུ་ཕུང་པོ་ལྔ་དང་ཁམས་བཅོ་བརྒྱད་དང་དབང་པོ་དྲུག་ཡུལ་དང་བཅས་པ་གང་ཟག་གིས་བསྡུས་པ་རྣམས་ལས་དང་ཉོན་མོངས་པ་དག་ལ་གནས་སོ། ། ལས་དང་ཉོན་མོངས་པ་ནི་ཚུལ་བཞིན་མིན་པ་ཡིད་ལ་བྱེད་པ་ལ་གནས་སོ། ། ཚུལ་བཞིན་མིན་པ་ཡིད་ལ་བྱེད་པ་ནི་སེམས་ཀྱི་རང་བཞིན་དག་པ་ལ་རབ་ཏུ་གནས་སོ། ། སེམས་ཀྱི་རང་བཞིན་དུ་གྱུར་པའི་ཆོས་རྣམས་ནི་ཚུལ་མིན་ཡིད་བྱེད་སོགས་ཐམས་ཅད་ལ་ཡང་གནས་པ་མེད་དོ། །
གཉིས་པ་ནི། ཕུང་པོ་དང་ཁམས་དང་སྐྱེ་མཆེད་རྣམས་སའི་ཁམས་དང་འདྲ་བར་ཤེས་པར་བྱའོ། ། ལུས་ཅན་རྣམས་ཀྱི་ལས་དང་ཉོན་མོངས་པ་ནི་ཆུའི་ཁམས་དང་འདྲ་བར་ཤེས་པར་བྱའོ། ། ཚུལ་བཞིན་མིན་པ་ཡིད་ལ་བྱེད་པ་ནི་རླུང་གི་ཁམས་དང་འདྲ་བར་བལྟའོ། ། སེམས་ཀྱི་རང་བཞིན་ནི་ནམ་མཁའི་ཁམས་བཞིན་དུ་ཚུལ་མིན་ཡིད་བྱེད་སོགས་ཀྱི་གཞི་ཅན་མིན་པས་ཚུལ་མིན་ཡིད་བྱེད་སོགས་ལ་གནས་པ་མེད་དོ། ། གསུམ་པ་ནི། རླུང་ནམ་མཁའ་ལ་གནས་པ་ལྟར་ཚུལ་བཞིན་མིན་པ་ཡིད་ལ་བྱེད་པ་གཙང་བདེ་རྟག་སོགས་སུ་འཛིན་པ་ནི་སེམས་ཀྱི་རང་བཞིན་སྟོང་པ་ཉིད་ལ་རབ་ཏུ་གནས་སོ། ། རླུང་ཆུའི་རྟེན་ཡིན་པ་ལྟར་ཚུལ་བཞིན་མིན་པ་ཡིད་བྱེད་ཀྱིས་ལས་དང་ཉོན་མོངས་པ་རབ་ཏུ་ཕྱེའོ། ། ཆུའི་དཀྱིལ་འཁོར་བསྲུབས་པ་ལས་ས་གཞི་འབྱུང་བ་ལྟར་ཟག་བཅས་ཀྱི་ལས་དང་ཉོན་མོངས་པ་ཆུ་ལྟ་བུ་ལས་ཕུང་པོ་དང་སྐྱེ་མཆེད་དང་ཁམས་རྣམས་འབྱུང་ངོ༌། ། ས་གཞི་སོགས་ཀྱི་སྣོད་དེ་ཉིད་འཇིག་པ་དང་ཆགས་པ་ལྟར་མ་དག་པའི་ཕུང་པོ་དང་ཁམས་དང་སྐྱེ་མཆེད་སོགས་སྐྱེ་བ་དང་འཇིག་པར་འགྱུར་བ་ཡིན་ནོ། །
དེ་ལྟར་སྐྱེ་བའི་ཆོས་ཅན་བཤད་ནས་དབྱིངས་དང་ནམ་མཁའ་སྐྱེ་འཇིག་མེད་པའི་ཆོས་ཅན་དུ་བཤད་པ་ནི། སེམས་ཀྱི་རང་བཞིན་སྟོང་པ་ཉིད་ནི་ནམ་མཁའ་ཁམས་ལྟར་ཉེར་ལེན་གྱི་རྒྱུ་མེད་ཅིང་ལྷན་ཅིག་བྱེད་པའི་རྐྱེན་མེད་དེ། དེ་གཉིས་ཚོགས་པའང་མེད་ཅིང༌། དེས་དང་པོ་སྐྱེ་བ་དང་མཐར་འཇིག་པ་དང་བར་དུ་གནས་པའང་ཡོད་པ་མིན་ནོ། ། འདིའི་མདོར་ཆོས་ཐམས་ཅད་ནི་རྩ་བ་ཡོངས་སུ་ཆད་པ་སྟེ་སྙིང་པོ་མེད་པའི་རྩ་བ་ཅན། མི་གནས་པའི་རྩ་བ་ཅན། དག་པའི་རྩ་བ་ཅན། མེད་པའི་རྩ་བ་ཅན་ནོ། ། ཞེས་གསུངས་པས་ཀྱང་ཁམས་འདི་རྒྱུ་རྐྱེན་གྱིས་འདུས་མ་བྱས་ཤིང་སྟོང་ཉིད་སྤྲོས་བྲལ་དུ་གྲུབ་བོ། ། གསུམ་པ་བསྡུ་བ་ལ་གཉིས་ཏེ།
ཉེས་པས་མ་གོས་པ་དང་སྐྱེ་འཇིག་གིས་མ་གོས་པའོ། ། དང་པོ་ནི། སེམས་ཀྱི་རང་བཞིན་འོད་གསལ་སྟོང་པ་ཉིད་གང་ཡིན་པ་དེ་ནི་ནམ་མཁའ་བཞིན་དུ་གཞན་དུ་འགྱུར་བ་མེད་དེ། ཡང་དག་པ་མིན་པའི་རྟོག་པ་ལས་བྱུང་བའི་ཆགས་སོགས་གློ་བུར་གྱི་དྲི་མས་རང་བཞིན་དེ་ཉོན་མོངས་པར་མི་འགྱུར་རོ། ། གཉིས་པ་ནི། ལས་དང་ཉོན་མོངས་པའི་ཚོགས་ཆུ་དང་འདྲ་བ་དང་ཚུལ་མིན་ཡིད་བྱེད་རླུང་དང་འདྲ་བ་སོགས་ཀྱིས་སེམས་ཀྱི་རང་བཞིན་འདི་ནི་མངོན་པར་འགྲུབ་པ་མིན་ཏེ། མ་བཅོས་པའི་དོན་ཡིན་པའི་ཕྱིར་འཆི་བ་དང༌། ན་བ་དང༌། རྒ་བའི་མེ་མི་བཟད་པ་དྲག་པོས་ཀྱང་ཚིག་པ་སྟེ་འཇིག་པར་མི་འགྱུར་རོ། ། བཞི་པ་འཇིག་པའི་དཔེ་དོན་གྱི་ཆོས་མཐུན་བསྟན་པ་ནི།
དུས་མཐའ་སྟེ་བསྐལ་པ་འཇིག་པའི་མེས་སྣོད་ཀྱི་འཇིག་རྟེན་མེད་པར་བྱེད་པ་དང༌། དམྱལ་བའི་མེས་སྡུག་བསྔལ་བསྐྱེད་པ་དང༌། ཐ་མལ་གྱི་མེས་འདུ་བྱེད་སྨིན་པར་བྱེད་པ་ལྟར། འཆི་བས་ཚེ་འདིའི་ཕུང་པོ་མེད་པའམ་འཇིག་པར་བྱེད་པ་དང༌། ན་བས་སྡུག་བསྔལ་བསྐྱེད་པ་དང༌། རྒ་བས་ཕུང་པོ་སྨིན་པར་བྱེད་པ་ནི་མེ་གསུམ་པོ་དེ་དང་འདྲ་བར་ཤེས་པར་བྱའོ། ། གཉིས་པ་དག་ལ་མ་དག་པའི་གནས་སྐབས་སུ་མི་འགྱུར་བ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
བྱང་སེམས་འཕགས་པ་ཆོས་ཅན། སྐྱེ་འཆི་དང༌། ན་བ་དང༌། རྒ་བ་ལས་གྲོལ་བ་ཡིན་ཏེ། ཁམས་འདིའི་རང་བཞིན་ཇི་ལྟ་བ་བཞིན་དུ་མངོན་སུམ་དུ་རྟོགས་པའི་ཕྱིར། འདིས་ནི་ས་དང་པོ་ཐོབ་ནས་ལས་དང་ཉོན་མོངས་པའི་དབང་གིས་སྐྱེ་འཆི་མེད་པར་བསྟན་པས་ས་དང་པོ་ནས་ཉོན་མོངས་པ་མེད་པ་གསལ་བར་བྱས་སོ། ། འཁོར་བའི་སྐྱེ་འཆི་སོགས་ཀྱི་ཕོངས་པ་དང་བྲལ་ཡང་བློ་ལྡན་བྱང་སེམས་ཆོས་ཅན། གཞན་དོན་དུ་འཁོར་བར་སྐྱེ་བ་སོགས་ཀྱི་ཚུལ་བསྟན་ཏེ། ཁམས་མཐོང་བ་དེའི་རྒྱུས་འགྲོ་བ་ལ་སྙིང་རྗེ་བསྐྱེད་པའི་ཕྱིར། གཉིས་པ་རྒྱས་པར་བཤད་པ་ལ་གསུམ་སྟེ།
སྐྱེ་འཆིའི་སྡུག་བསྔལ་གྱིས་དག་པའི་ཚུལ་དང༌། གཞན་ངོར་སྐྱེ་འཆི་སྟོན་པས་མ་དག་པའི་ཚུལ་དང༌། གཞན་དོན་དུ་སྤྱོད་པ་བྱེད་པའི་ཚུལ་ལོ། ། དང་པོ་ནི། བྱང་སེམས་འཕགས་པ་ཆོས་ཅན། འཆི་བ་དང་ན་བ་དང་རྒ་བའི་སྡུག་བསྔལ་རྩད་ནས་སྤངས་ཏེ། ཁམས་ཀྱི་རང་བཞིན་མངོན་སུམ་དུ་མཐོང་བའི་ཕྱིར། བྱང་སེམས་འཕགས་པ་དེ་ལ་ཆོས་ཅན། ལས་དང་ཉོན་མོངས་པའི་དབང་གིས་བྱུང་བའི་སྐྱེ་འཆི་དེ་མེད་དེ། ལས་དང་ཉོན་མོངས་པ་དེ་མེད་པའི་ཕྱིར།
གཉིས་པ་ནི། སྙིང་རྗེའི་བདག་ཉིད་ཅན་གྱི་བྱང་སེམས་འཕགས་པ་ཆོས་ཅན། སྐྱེ་འཆི་སོགས་ཀྱི་སྡུག་བསྔལ་ལས་འདས་ཏེ། ཁམས་ཇི་ལྟ་བ་བཞིན་དུ་ཡང་དག་པར་མངོན་སུམ་དུ་མཐོང་བའི་ཕྱིར། སྐྱེ་སོགས་རྣམས་ལས་འདས་པར་གྱུར་ཀྱང་གཞན་དོན་དུ་སྐྱེ་བ་དང་འཆི་བ་དང་ན་བ་དང་རྒ་བ་ཀུན་ཏུ་སྟོན་ཏེ། སྙིང་རྗེའི་བདག་ཉིད་ཅན་དུ་གྱུར་པས་སོ། ། གསུམ་པ་གཞན་དོན་དུ་སྤྱོད་པ་བྱེད་པའི་ཚུལ་ལ་བཞི་སྟེ། སེམས་དང་པོ་བསྐྱེད་པའི་སྤྱོད་པའི་ཚུལ་དང༌། མ་གོས་པའི་སྤྱོད་པ་ལ་ཞུགས་པའི་སྤྱོད་པ་དང༌། རྣམ་པ་ཐམས་ཅད་དུ་ཕྱིར་མི་ལྡོག་པའི་སྤྱོད་པ་དང༌།
སྐྱེ་བ་གཅིག་གིས་ཐོགས་པའི་སྤྱོད་ཚུལ་ལོ། ། དང་པོ་ལ་གཉིས་ཏེ། འཕགས་པའི་སྤྱོད་པ་རྨད་དུ་བྱུང་བ་དང༌། དེ་ཉིད་ཀྱིས་འགྲོ་བའི་གཉེན་དུ་གྲུབ་པའོ། ། དང་པོ་ནི། ས་དང་པོ་ལ་གནས་པའི་རྒྱལ་སྲས་ཀྱིས་འགྱུར་བ་མེད་པའི་ཆོས་ཉིད་འདི་རྟོགས་ནས། འཁོར་བའི་སྐྱེ་སོགས་ལས་གྲོལ་ཡང་གདུལ་བྱ་མ་རིག་པས་ཤེས་རབ་ཀྱི་མིག་མདོངས་པ་རྣམས་ཀྱིས་སྐྱེ་འཆི་སོགས་སུ་མཐོང་བ་གང་ཡིན་པ་དེ་རྨད་དུ་བྱུང་ངོ༌། ། གཉིས་པ་ནི། བྱང་ཆུབ་སེམས་དཔའ་དེ་ཆོས་ཅན། འགྲོ་བའི་གཉེན་དུ་གྱུར་པ་ཡིན་ཏེ།
འཕགས་པའི་སྤྱོད་ཡུལ་ཐོབ་ཀྱང་གཞན་དོན་གྱི་ཐབས་དང༌། སྙིང་རྗེ་མཆོག་དང་ལྡན་པས་གཞན་དོན་དུ་སྐྱེ་བ་སོགས་སུ་སྟོན་པ་དེ་ཉིད་ཀྱི་ཕྱིར། གཉིས་པ་མ་གོས་པའི་སྤྱོད་པ་ལ་ཞུགས་པའི་སྤྱོད་པ་ནི། ས་གཉིས་པ་ནས་བདུན་པའི་བར་ལ་གནས་པའི་བྱང་སེམས་དེ་ནི་ཤེས་རབ་ཀྱིས་འཇིག་རྟེན་ཐམས་ཅད་ལས་འདས་ཀྱང་སྙིང་རྗེས་འཇིག་རྟེན་ལས་མ་གཡོས་པའི་ཚུལ་སྟོན་ཏོ། ། གལ་ཏེ་འཇིག་རྟེན་ལས་འདས་ན་འཇིག་རྟེན་ལས་མ་གཡོས་པར་འགལ་ལོ་ཞེ་ན། མི་འགལ་ཏེ་འཇིག་རྟེན་གྱི་དོན་དུ་འཇིག་རྟེན་ན་གནས་ཀྱང་འཇིག་རྟེན་གྱི་དྲི་མས་མ་གོས་པར་སྤྱོད་པས་སོ། ། ཇི་ལྟར་པདྨ་ཆུ་ནང་དུ་སྐྱེས་ཀྱང་ཆུ་ཡིས་གོས་པ་མེད་པ་བཞིན་དུ་སྤྱོད་པ་ལ་ཞུགས་པའི་བྱང་སེམས་དེ་ནི་གཞན་དོན་དུ་འཇིག་རྟེན་དུ་སྐྱེས་ཀྱང་འཇིག་རྟེན་གྱི་ཆོས་ཀྱིས་མ་གོས་སོ། ། གསུམ་པ་རྣམ་པ་ཐམས་ཅད་དུ་ཕྱིར་མི་ལྡོག་པའི་སྤྱོད་པ་ནི། ས་བརྒྱད་པ་དང་དགུ་པ་ལ་གནས་པའི་བྱང་སེམས་གཞན་དོན་གྱི་བྱ་བ་བསྡུ་དངོས་བཞིས་གདུལ་བྱ་སྡུད་པའི་བྱ་བ་སྒྲུབ་པ་ལ་རྟག་ཏུ་བློ་འབད་མེད་དུ་འཇུག་པའི་ཚུལ་ནི་བུད་ཤིང་སྐམ་པོ་མར་གྱིས་བྲན་པ་ལ་མེ་རང་གི་ངང་གིས་འབར་བ་བཞིན་དུ་རང་དོན་འབད་རྩོལ་དང༌། སྤྲོས་པ་ཀུན་ཞི་བའི་བསམ་གཏན་དང༌།
སྙོམས་འཇུག་ལ་དུས་རྟག་ཏུ་སྙོམས་པར་འཇུག་ནུས་པ་ཡིན་ཏེ། རྣམ་པར་མི་རྟོག་པ་ལ་དབང་ཐོབ་པས་སོ། ། བཞི་པ་སྐྱེ་བ་གཅིག་གིས་ཐོགས་པའི་སྤྱོད་ཚུལ་ལ་ལྔ་སྟེ། གཞན་དོན་ལ་འབད་མེད་དུ་འཇུག་པ། སྦྱོར་བ་ཐབས་མཁས་ལ་འཇུག་པ། སྤྱོད་པའི་ཚུལ་མཐའ་ཡས་པ་ལ་འཇུག་པ། གཞན་དོན་སངས་རྒྱས་དང་མཚུངས་པ། རང་དོན་སངས་རྒྱས་དང་མི་མཚུངས་པའོ། ། དང་པོ་ནི། བྱང་སེམས་ས་བཅུ་པ་ལ་གནས་པ་དེ་སྔོན་གཞན་དོན་འབད་མེད་དུ་འཇུག་པར་སྨོན་ལམ་བཏབ་པའི་འཕེན་པའི་དབང་གིས་འཇུག་པ་དང༌།
སེམས་རྟོག་པ་གནས་གྱུར་པས་རྣམ་རྟོག་ཐམས་ཅད་དང་བྲལ་བའི་ཕྱིར། བྱང་སེམས་དེ་ནི་ལུས་ཅན་སྨིན་པའི་དོན་དུ་འབད་པ་བྱེད་པ་ལ་ལྟོས་པ་མ་ཡིན་ནོ། ། གཉིས་པ་ནི། གསུང་གིས་གདུལ་བྱའི་མོས་པ་བཞིན་དུ་ཆོས་བསྟན་པ་དང༌། གཟུགས་སྐུ་སྣ་ཚོགས་སྟོན་པ་དང༌། གདུལ་བྱའི་བསམ་པ་དང་མཐུན་པའི་སྤྱོད་པ་སྟོན་པ་དང༌། འགྲོ་འཆག་སོགས་ཀྱི་སྤྱོད་ལམ་གྱིས་ཀྱང་རུང་གདུལ་བྱ་གང་ཞིག་རྣམ་པ་ཇི་ལྟར་ཐབས་གང་གིས་འདུལ་བ་རྣམས་བྱང་སེམས་དེས་ཐབས་དེ་དག་གི་རྣམ་པ་དེ་ལྟ་ཉིད་དུ་ཤེས་སོ། ། གསུམ་པ་ནི། རྒྱ་ཆེ་བ་ནམ་མཁའ་མཐའ་ཀླས་པའི་འགྲོ་བ་ལ་བློ་ལྡན་བྱང་སེམས་དེ་ཡིས་སེམས་ཅན་གྱི་དོན་ནི་ཡང་དག་པར་འཇུག་གོ ། དེ་ཡང་དུས་རྟག་ཏུ་དང༌།
རྣམ་པ་ལྷུན་གྱིས་གྲུབ་པ་དང༌། ཐོགས་པ་མེད་པའི་ཚུལ་དུ་འཇུག་གོ ། བཞི་པ་ནི། བྱང་ཆུབ་སེམས་དཔའ་ས་བཅུ་པའི་རྗེས་ཐོབ་ཏུ་སེམས་ཅན་སྡུག་བསྔལ་ལས་ཡང་དག་པར་སྒྲོལ་བའི་ཚུལ་འདི་དག་ནི་དེ་བཞིན་གཤེགས་པ་རྣམས་དང་གདུལ་བྱའི་འཇིག་རྟེན་གྱི་དོན་བྱེད་ཚུལ་མཉམ་པ་ཉིད་དོ། ། འདིར་གདུལ་བྱའི་ངོར་ཕྲིན་ལས་བྱེད་ཚུལ་མཉམ་པ་ཉིད་ཙམ་ཡིན་གྱི་དོན་གྱིས་མཉམ་པ་ནི་མ་ཡིན་ནོ། ། ལྔ་པ་ནི། གཞན་ངོར་གཞན་དོན་བྱེད་ཚུལ་མཉམ་པ་དེ་ལྟ་མོད་ཀྱི་རང་དོན་ཁྱད་པར་མེད་པ་མ་ཡིན་ཏེ། དཔེར་ན་སའི་དཀྱིལ་འཁོར་ཆེན་པོ་དང་རྡུལ་ཕྲན་གཉིས་ཀྱི་ཁྱད་པར་དང༌། རྒྱ་མཚོ་ཆེན་པོ་དང་བ་ལང་གི་རྨིག་རྗེས་གཉིས་ཀྱི་ཆུའི་ཁྱད་པར་གང་ཡིན་པ་དེ་ཙམ་སངས་རྒྱས་དང་བྱང་ཆུབ་སེམས་དཔའ་ས་བཅུ་པའི་ཡོན་ཏན་གྱི་ཁྱད་པར་ཡང་དེ་ཙམ་མོ། ། གསུམ་པ་ཤིན་ཏུ་རྣམ་དག་གི་གནས་སྐབས་ན་མི་འགྱུར་བའི་ཚུལ་ལ་གསུམ་སྟེ།
རྟགས་ཆོས་དོན་གསུམ་ངོས་བཟུང༌། རྟགས་དང་བསྒྲུབ་བྱའི་ཆོས་སྦྱར། རྟགས་སོགས་ཀྱི་དོན་བཤད་པའོ། ། དང་པོ་ནི། ཤིན་ཏུ་རྣམ་པར་དག་པའི་ཆོས་སྐུ་དེ་ནི་ཆོས་ཅན། སྐྱེ་བ་མེད་པ་དང༌། འཆི་བ་མེད་པ་དང༌། གནོད་པ་མེད་པ་དང༌། རྒ་བ་མེད་པ་ཡིན་ཏེ། རིམ་པ་བཞིན་དུ་རྟག་པའི་ཕྱིར་དང༌།
བརྟན་པའི་ཕྱིར་དང༌། ཞི་བའི་ཕྱིར་དང༌། གཡུང་དྲུང་ཕྱིར། གཏན་ཚིགས་བཞི་པོའི་དོན་རིམ་པ་ལྟར། རྟག་པ་ཡིན་ཏེ་གཞན་དུ་མི་འགྱུར་བའི་བདག་ཉིད་ཡིན་པའི་ཕྱིར་ཏེ། ཡོན་ཏན་མི་ཟད་པ་དང་ལྡན་པའི་ཕྱིར། བརྟན་པ་ཡིན་ཏེ། འགྲོ་བའི་སྐྱབས་ཡིན་པའི་ཕྱིར་ཏེ། ཕྱི་མའི་མུར་ཐུག་པར་གནས་པའི་ཕྱིར། ཞི་བ་ཡིན་ཏེ།
ལས་ཉོན་གཉིས་མེད་པའི་ཕྱིར་ཏེ། རྟག་ཏུ་རྣམ་པར་མི་རྟོག་པའི་རང་བཞིན་ཡིན་པའི་ཕྱིར། གཡུང་དྲུང་ཡིན་ཏེ། འཇིག་པ་མེད་པའི་ཕྱིར་ཏེ། ལས་ཉོན་གྱིས་མ་བྱས་པའི་རང་བཞིན་ཡིན་པའི་ཕྱིར། གཉིས་པ་ནི། ཤིན་ཏུ་རྣམ་པར་དག་པའི་ཆོས་སྐུ་དེ་ནི་ཆོས་ཅན། ཡིད་ཀྱི་རང་བཞིན་གྱི་ལུས་ཀྱི་སྐྱེ་བ་མེད་དེ། རྟག་པའི་ཕྱིར། བསམ་གྱིས་མི་ཁྱབ་པར་བསྒྱུར་བའི་འཆི་འཕོས་མི་འཆི་སྟེ།
བརྟན་པའི་ཕྱིར། མ་རིག་པའི་བག་ཆགས་ཕྲ་མོའི་ནད་རྣམས་ཀྱིས་ཀྱང་གནོད་པ་མེད་དེ། ཞི་བ་ཉིད་ཀྱི་ཕྱིར། ཟག་མེད་ཀྱི་འདུ་བྱེད་ཀྱི་འབྲས་བུ་སྨིན་པའི་རྒ་བ་མེད་དེ། གཡུང་དྲུང་ཡིན་པའི་ཕྱིར། གསུམ་པ་ལ་གཉིས་ལས། དང་པོ་མདོར་བསྟན་པ་ནི། རྟགས་སོགས་ཀྱི་དོན་བཀོད་པ་དེ་ལ། གཞན་འགྱུར་མིན་བདག་ཅེས་པ་དམ་བཅའ་བསྟན་པའི་ཚིག་དང༌། མི་ཟད་ཆོས་ལྡན་ཕྱིར་ཞེས་པ་བཤད་པའི་ཚིག་སྟེ།
ཚིག་གཉིས་ཀྱིས་རྟག་པའི་དོན་མདོ་བཞིན་དུ་ཤེས་པར་བྱའོ། ། འདིར་འདུས་མ་བྱས་ཀྱི་དབྱིངས་ལ་རྟག་པའི་དོན་དུ་སྦྱར་རོ། ། དེ་བཞིན་དུ་འགྲོ་སྐྱབས་ཞེས་པ་བསྟན་པ་དང༌། ཕྱི་མའི་མུར་ཐུག་ཅེས་པ་བཤད་པའི་ཚིག་སྟེ། ཚིག་གཉིས་ཀྱིས་བརྟན་པའི་དོན་དང༌། གཉིས་མེད་ཅེས་པ་བསྟན་པ་དང༌། མི་རྟོག་ཅེས་པ་བཤད་པ་སྟེ། ཚིག་གཉིས་ཀྱིས་ཞི་བའི་དོན་དང༌། འཇིག་མེད་ཅེས་པ་བསྟན་པ་དང༌། མ་བྱས་ཞེས་པ་བཤད་པ་སྟེ་ཚིག་གཉིས་ཀྱིས་གཡུང་དྲུང་གི་དོན་དུ་ཤེས་པར་བྱའོ། །
འགའ་ཞིག་ཚིག་རྐང་པ་གཅིག་གིས་བསྟན་པ་དང༌། བསམ་མི་ཁྱབ་ཅེས་སོགས་ཀྱི་ཚིག་རྐང་པ་གཉིས་གཉིས་ཀྱིས་བཤད་ཅེས་འཆད་པ་ལྟར་ན་ཚིག་གསུམ་དུ་འགྱུར་བས། ཚིག་གཉིས་གཉིས་ཀྱིས་ཞེས་གསུངས་པ་དང་འགལ་ཞིང༌། འོག་ཏུ། མི་ཟད་ཡོན་ཏན་དང་ལྡན་ཕྱིར། ། གཞན་འགྱུར་མིན་བདག་རྟག་པའི་དོན། ། ཞེས་གསུངས་པ་དང་ཡང་མི་འགྲིག་གོ ། གཉིས་པ་རྒྱས་པར་བཤད་པ་ནི། རྟག་པའི་དོན་ནི་གཞན་དུ་མི་འགྱུར་བའི་བདག་ཉིད་དོ། ། དེའི་བཤད་པ་ནི།
ཕུང་པོ་ལྷག་མེད་དུ་མི་ཟད་པའི་ཡོན་ཏན་དང་ལྡན་པའི་ཕྱིར། བརྟན་པའི་དོན་ནི་གཏན་དུ་བའི་སྐྱབས་ཀྱི་བདག་ཉིད་དོ། ། དེའི་བཤད་པ་ནི། ཕྱི་མའི་མཐའི་མུ་དང་མཚུངས་པའི་ཕྱིར་ཞེས་པའོ། ། ཞི་བའི་དོན་ནི་ལས་ཉོན་གཉིས་མེད་པའི་ཕྱིར་ཆོས་ཉིད་དོ། ། དེའི་བཤད་པ་ནི། རྣམ་པར་མི་རྟོག་པའི་ཕྱིར་ཞེས་པའོ། ། གཡུང་དྲུང་གི་དོན་ནི་རྒྱུན་འཇིག་པ་མེད་པའོ། ། དེའི་བཤད་པ་ནི། ཟག་བཅས་ཀྱི་ལས་ཀྱིས་མ་བཅོས་པའི་ཡོན་ཏན་ཉིད་ཡིན་པའི་ཕྱིར་ཞེས་པའོ། །
བརྒྱད་པ་ཡོན་ཏན་དབྱེར་མེད་པའི་དོན་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ། དོན་བསྡུ་བའོ། ། དང་པོ་ནི། མཐར་ཐུག་གི་མྱང་འདས་སངས་རྒྱས་ལས་གཞན་ཉན་རང་ལ་ཡང་ཡོད་དམ་སྙམ་ན། ཤིན་ཏུ་རྣམ་དག་གི་མྱང་འདས་ནི་དེ་བཞིན་གཤེགས་པའི་ཆོས་སྐུ་སོགས་དང་རྣམ་གྲངས་ཡིན་པའི་ཕྱིར། རྣམ་པ་ཐམས་ཅད་པ་དང་གྲངས་མེད་པ་སོགས་ཀྱི་ཡོན་ཏན་དང་དབྱེར་མེད་པ་ཉན་རང་ལ་མེད་ཅེས་སྟོན་པ་ནི། རྫོགས་པའི་སངས་རྒྱས་ཉིད་ལས་མ་གཏོགས་པ་མཐར་ཐུག་གི་མྱང་འདས་ཐོབ་པ་མེད་དོ། ། ཉི་མའི་དཀྱིལ་འཁོར་དང་དེའི་འོད་ཟེར་དབྱེར་མེད་པ་བཞིན་ཡོན་ཏན་བཞི་དང་དབྱེར་མེད་པའི་སྤངས་པ་ལ་འཇོག་པས་སོ། །
དེ་ཡང་གང་གི་ཕྱིར་ན། ཁམས་ཤིན་ཏུ་རྣམ་པར་དག་པ་དེ་ནི་ཆོས་སྐུ་དང༌། དེ་ནི་དེ་བཞིན་གཤེགས་པ་དང༌། དེ་ནི་འཕགས་པའི་འགོག་པའི་བདེན་པ་དོན་དམ་པ་དང༌། དེ་ནི་མྱ་ངན་ལས་འདས་པ་སྟེ་བཞི་པོ་དོན་གཅིག་ལ་འདུ་བའི་ཕྱིར་རོ། ། གཉིས་པ་རྒྱས་པར་བཤད་པ་ལ་གཉིས་ཏེ། ཚིགས་བཅད་ཕྱེད་སྔ་མ་བཤད་པ་དང༌། ཕྱེད་ཕྱི་མ་བཤད་པའོ། ། དང་པོ་ལ་གཉིས་ཏེ། དོན་ལྡོག་གི་སྒོ་ནས་མིང་གི་རྣམ་གྲངས་དང༌།
དོན་ལྡོག་གི་དབྱེ་བ་བཤད་པའོ། ། དང་པོ་ནི། མདོར་བསྡུ་ན། སྒྲིབ་གཉིས་ཀྱི་ཟག་པ་མེད་པའི་དབྱིངས་ལ་ཆོས་ཀྱི་སྐུ་ལ་སོགས་པའི་རྣམ་གྲངས་བཞིར་རིག་པར་བྱའོ། ། གང་གི་སྒོ་ནས་ཤེ་ན། དོན་གྱི་ལྡོག་པའི་རབ་དབྱེ་བཞིའི་སྒོ་ནས་སོ། ། གཉིས་པ་ནི། སྒྲིབ་གཉིས་ཀྱིས་ཟག་པ་མེད་པའི་དབྱིངས་ཆོས་ཅན། ཆོས་ཀྱི་སྐུ་ཞེས་བྱ་སྟེ། སྟོབས་སོགས་སངས་རྒྱས་ཀྱི་ཆོས་ཐམས་ཅད་དང་དབྱེར་མེད་དུ་གནས་པའི་ཕྱིར།
དེ་བཞིན་གཤེགས་པ་ཞེས་བྱ་སྟེ། སྐྱེ་མཆེད་དྲུག་གི་རིགས་དེ་བཞིན་ཉིད་ཇི་ལྟ་བ་དེ་བཞིན་དུ་རྟོགས་པ་ཐོབ་པའི་ཕྱིར། འགོག་པའི་བདེན་པ་དོན་དམ་པ་ཞེས་བྱ་སྟེ། བརྫུན་པ་མེད་ཅིང་བསླུ་བ་མེད་པའི་ཆོས་ཉིད་དག་པ་མཐར་ཐུག་ཡིན་པའི་ཕྱིར། མྱང་འདས་ཞེས་བྱ་སྟེ། གདོད་མ་ནས་རང་བཞིན་གྱིས་དག་པ་ལ་གློ་བུར་གྱི་དྲི་མ་ཞི་བའི་ཕྱིར། གཉིས་པ་ཚིགས་བཅད་ཕྱེད་ཕྱི་མ་བཤད་པ་ལ་བཞི་སྟེ། སངས་རྒྱས་དང་མྱང་འདས་དོན་ཐ་མི་དད་པ་དང༌། ཐར་པ་དང་མྱང་འདས་དབྱེར་མེད་པ་དང༌། ཡོན་ཏན་འགྲུབ་བྱེད་ཀྱི་རྒྱུ་དང༌།
ཡོན་ཏན་དབྱེར་མེད་པའི་ཆོས་མཐུན་ནོ། ། དང་པོ་ནི། དེ་བཞིན་གཤེགས་པའི་ཆོས་སྐུ་སོགས་རྣམ་གྲངས་བཞི་པོ་དོན་གཅིག་ལ་འདུ་བའི་ཕྱིར། ཇི་ལྟ་བ་དང་ཇི་སྙེད་པའི་རྣམ་པ་ཀུན་མངོན་པར་རྫོགས་པར་བྱང་ཆུབ་པའི་སངས་རྒྱས་དང༌། སྒྲིབ་གཉིས་ཀྱི་བག་ཆགས་དང་བཅས་པ་སྤངས་པའི་མྱང་འདས་ནི་དོན་དམ་པའི་དོན་དུ་གཉིས་སུ་མེད་པ་ཡིན་པས་སངས་རྒྱས་ཉིད་མ་ཐོབ་བར་མཐར་ཐུག་གི་མྱང་འདས་མི་འཐོབ་བོ། ། གཉིས་པ་ནི། དེ་བཞིན་གཤེགས་པའི་ཆོས་སྐུ་ནི་ཡོན་ཏན་གྱི་རིགས་མ་ཚང་བ་མེད་པས་རྣམ་པ་ཐམས་ཅད་པ་དང༌། གསལ་བའི་དབྱེ་བ་མཐའ་ཡས་པས་གྲངས་མེད་པའམ་གཞལ་དུ་མེད་པ་དང༌། གྲངས་དང་མཐུ་དཔག་པར་མི་ནུས་པའི་ཕྱིར་རྟོག་གེའི་བློས་བསམ་དུ་མེད་པ་སྟེ་ཟབ་པ་དང༌། སྒྲིབ་གཉིས་བག་ཆགས་དང་བཅས་པ་སྤངས་པས་དྲི་མ་མེད་པ་རྣམ་པར་དག་པའི་ཡོན་ཏན་ཏེ་བཞི་དང་དབྱེར་མེད་པའི་མཚན་ཉིད་ཅན་གྱི་ཆོས་སྐུ་ནི་ཐར་པ་མྱང་འདས་མཐར་ཐུག་པ་སྟེ།
དེ་འདྲའི་ཐར་པ་གང་ཡིན་པ་དེ་དེ་བཞིན་གཤེགས་པ་ཡིན་པས་སངས་རྒྱས་མ་ཐོབ་བར་མི་འཐོབ་བོ། ། ཉན་རང་གི་མྱང་འདས་ནི་མཐར་ཐུག་གི་མྱང་འདས་མ་ཡིན་ཏེ། དཔལ་ཕྲེང་གི་མདོར། འདི་ནི་ལམ་རིང་པོས་དུབ་པའི་འགྲོན་པོ་རྣམས་ལ་འབྲོག་དགོན་པའི་དབུས་སུ་གྲོང་ཁྱེར་སྤྲུལ་པ་བཞིན་དུ། འདི་ནི་ཆོས་ཀྱི་དབང་ཕྱུག་རྫོགས་པའི་སངས་རྒྱས་རྣམས་ཀྱི་ཐེག་དམན་དུ་མི་ལྡོག་པའི་ཐབས་ཡིན་ནོ་ཞེས་བསྟན་ཏོ། ། འདིས་ནི་རྒྱུད་བླ་སེམས་ཙམ་དུ་སྦྱོར་བ་བཀག་གོ ། གསུམ་པ་ནི། ཡོན་ཏན་བཞི་འགྲུབ་པའི་རྒྱུ་ནི་ཐབས་ཀྱི་རྣམ་པ་ཀུན་དང་ལྡན་པའི་སྟོང་ཉིད་རྟོགས་པའི་ཤེས་རབ་ཡིན་ལ། རི་མོ་མཁན་གྱི་དཔེས་སྟོན་པ་ནི། ཇི་ལྟར་རི་མོ་འབྲི་བར་བྱེད་པའི་མཁན་པོ་མང་པོ་ཞིག་སོ་སོར་མགོ་སོགས་གཞན་དང་གཞན་ལ་ཁྱད་པར་དུ་མཁས་པ་དག་གི་རི་མོ་མཁན་གང་ཞིག
མགོ་སོགས་ཡན་ལག་གང་ཤེས་པ་དེས་ཡན་ལག་གཞན་ངེས་ཟིན་མེད་པ་སྟེ་མི་ཤེས་པར་འགྱུར་ལ། དེ་ནས་སའི་མངའ་བདག་རྒྱལ་པོས་རི་མོ་མཁན་དེ་དག་ལ་རི་མོའི་གཞི་རས་བྱིན་ནས་འདི་སྐད་ཅེས་རས་འདི་ལ་རི་མོ་མཁན་ཁྱེད་ཀུན་གྱིས་རྒྱལ་པོ་ངའི་གཟུགས་རྫོགས་པ་ཞིག་གྱིས་ཤིག་ཅེས་བསྒོ་བ་དང༌། དེ་ནས་རི་མོ་མཁན་དེ་དག་གིས་རྒྱལ་པོའི་བཀའ་དེ་ནི་ཐོས་ཏེ་རང་རང་གིས་གང་ཤེས་པའི་རི་མོ་དེ་བྲི་བའི་ལས་ལ་རབ་ཏུ་སྦྱོར་རོ། ། རི་མོ་དེ་བྲི་བ་ལ་མངོན་པར་སྦྱོར་བ་རྣམས་ལས་མགོ་བོ་ཤེས་པ་ལྟ་བུ་ཞིག་ཡུལ་གཞན་ཞིག་ཏུ་སོང་ནས་མགོ་བོ་འབྲི་མཁན་དེ་མ་ཚང་བའི་ཕྱིར་རྒྱལ་པོའི་གཟུགས་ཀྱི་རི་མོ་དེ་ཡོངས་སུ་རྫོགས་པར་མི་འགྱུར་བ་དེ་དཔེར་བྱས་སོ། ། ཡན་ལག་དེ་རྣམས་འབྲི་བྱེད་རི་མོ་མཁན་གྱིས་མཚོན་པའི་དོན་གང་ཡིན་ན། སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་སོགས་སངས་རྒྱས་སྒྲུབ་པའི་ཐབས་ཀུན་ནོ། ། དེ་ལྟར་སྦྱིན་སོགས་ཐབས་ཀྱི་རྣམ་པ་མཆོག་དང་ལྡན་པའི་སྟོང་ཉིད་རྟོགས་པའི་ཤེས་རབ་ལས་ནི་སྟོབས་སོགས་ཡོན་ཏན་གྱི་རྣམ་པ་ཀུན་གྱི་མཆོག་དང་ལྡན་པའི་སངས་རྒྱས་ཀྱི་ཡོན་ཏན་རྫོགས་པ་རྣམ་པ་ཐམས་ཅད་པའི་ཡོན་ཏན་འགྲུབ་བོ། །
སངས་རྒྱས་ཀྱི་སའི་སྦྱིན་སོགས་རེ་རེའང་རབ་ཏུ་མཐའ་ཡས་པའི་ཕྱིར་ཚད་མེད་པ་དང༌། གྲངས་དང་མཐུ་དཔག་པར་མི་ནུས་པའི་ཕྱིར། བསམ་གྱིས་མི་ཁྱབ་པ་དང༌། སེར་སྣ་སོགས་མི་མཐུན་ཕྱོགས་ཀྱི་བག་ཆགས་བསལ་བའི་ཕྱིར། རྣམ་པར་དག་པའི་མཆོག་ཉིད་དོ། ། བཞི་པ་ལ་གཉིས་ཏེ། སྤྱིའི་ཆོས་མཐུན་དང༌། བྱེ་བྲག་གི་ཆོས་མཐུན་ནོ། ། དང་པོ་ནི། ཉི་མའི་འོད་གསལ་བ་དང༌།
འོད་ཟེར་འཕྲོ་བ་དང༌། དག་པའི་ཆ་གསུམ་པོ་ཉི་མའི་དཀྱིལ་འཁོར་ལ་དབྱེར་མེད་ལྡན་པ་བཞིན་དུ། ཇི་ལྟ་བ་མཁྱེན་པའི་ཤེས་རབ་དང༌། ཇི་སྙེད་པ་མཁྱེན་པའི་ཡེ་ཤེས་དང༌། སྤང་བྱ་ལས་རྣམ་པར་གྲོལ་བའི་དག་པ་གསུམ་དྲི་མ་མེད་པའི་དབྱིངས་ལ་ཐ་དད་མེད་པར་ལྡན་པའི་ཕྱིར། གཉིས་པ་ལ། ཇི་ལྟ་བ་མཁྱེན་པ་ནི། ཉི་མའི་འོད་ཟེར་གསལ་བ་དང༌། ཆོས་མཚུངས་ཏེ། ཇི་ལྟ་བའི་གནས་ལུགས་གསལ་བའི་ཕྱིར།
ཇི་སྙེད་པ་མཁྱེན་པ་ནི། ཉི་མའི་འོད་ཟེར་འཕྲོ་བ་དང་ཆོས་མཚུངས་ཏེ། ཇི་སྙེད་པའི་རྣམ་པ་ལ་འཕྲོ་བའི་ཕྱིར། རྣམ་པར་གྲོལ་བ་ནི། ཉི་མའི་དཀྱིལ་འཁོར་གྱི་འོད་དག་པ་དང་ཆོས་མཚུངས་ཏེ། སྒྲིབ་གཉིས་ཀྱི་དྲི་མས་དག་པའི་ཕྱིར། གསུམ་པ་དོན་བསྡུ་བ་ནི། དེ་ལྟར་རྒྱལ་བའི་སྙིང་པོ་ནི་རྣམ་གཞག་རྣམ་པ་བཅུ་ཞེས་བརྗོད་དོ། ། རྣམ་གཞག་རྣམ་པ་བཅུ་བསྟན་ཟིན་ཏོ། ། གསུམ་པ་སྙིང་པོ་དྲི་མས་བསྒྲིབས་ཚུལ་དཔེ་དགུས་བསྟན་པ་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་གཉིས་ཏེ། མཚམས་སྦྱར་བ་དང༌། དཔེ་དོན་སྦྱར་བའོ། ། དང་པོ་ནི། ཉོན་མོངས་པའི་སྦུབས་ན་གནས་པའི་སྙིང་པོ་དེ་ནི། དཔེ་དགུ་པོ་འདི་དག་གིས་དེ་བཞིན་གཤེགས་པའི་སྙིང་པོའི་མདོ་ཇི་ལྟ་བ་བཞིན་ཤེས་པར་བྱའོ། ། གཉིས་པ་ལ་གཉིས་ཏེ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ལ་གཉིས་ཏེ། བསྒྲིབ་བྱ་སྒྲིབ་བྱེད་ལྷན་ཅིག་ཏུ་བསྟན་པ་དང༌། སོ་སོར་བསྟན་པའོ། ། དང་པོ་ནི། སངས་རྒྱས་ཀྱི་སྐུ་པདྨ་ངན་པའི་ནང་ན་ཡོད་པ་དང༌། སྦྲང་རྩི་སྦྲང་མའི་དབུས་ན་ཡོད་པ་དང༌། འབྲུའི་སྦུན་པ་ལ་སྙིང་པོ་དང༌། མི་གཙང་བའི་ནང་ན་གསེར་དང༌། དབུལ་པོའི་ཁྱིམ་གྱི་ས་ལ་རིན་པོ་ཆེའི་གཏེར་དང༌།
ལྗོན་ཤིང་གི་མྱུ་གུ་སོགས་དེ་དག་གི་རྒྱུ་ཤིང་གི་འབྲས་བུ་ཆུང་ངུ་ལ་ཡོད་པ་དང༌། གོས་ཧྲུལ་གྱི་ནང་ན་རྒྱལ་བའི་གཟུགས་སྐུ་དང༌། བུད་མེད་མདོག་ངན་མའི་ལྟོ་ན་མི་བདག་འཁོར་ལོས་སྒྱུར་བ་དང༌། ས་འདམ་གྱི་ཁོང་ན་རིན་ཆེན་ལས་བྱས་པའི་གཟུགས་ཡོད་པ་ཇི་ལྟ་བ་དེ་བཞིན་དུ་གློ་བུར་གྱི་ཉོན་མོངས་པའི་དྲི་མས་བསྒྲིབས་པའི་སེམས་ཅན་རྣམས་ལ་ཡང་ཁམས་ཀྱི་རང་བཞིན་རྣམ་པར་དག་པ་འདི་གནས་སོ། ། གཉིས་པ་ལ་གཉིས་ཏེ། སྒྲིབ་བྱེད་ཀྱི་དཔེ་དོན་དང༌། བསྒྲིབ་བྱའི་དཔེ་དོན་ནོ། ། དང་པོ་ནི། དྲི་མའི་དཔེ་པདྨ་སྲོག་ཆགས་སྦུན་པ་མི་གཙང་ས་འབྲས་གོས་ཧྲུལ་དང༌། ། སྡུག་བསྔལ་འབར་བས་མངོན་པར་གདུངས་པའི་བུད་མེད་སའི་ཁམས་དང་མཚུངས་སོ། །
གཉིས་པ་ནི། སངས་རྒྱས་སྦྲང་རྩི་སྙིང་པོ་གསེར་དང་གཏེར་དང་ནྱ་གྲོ་རིན་ཆེན་སྐུ། གླིང་བདག་མཆོག་དང་རིན་ཆེན་གཟུགས་ཏེ་དཔེ་དགུ་དང་རང་བཞིན་གྱིས་དྲི་མ་མེད་པའི་ཁམས་མཚུངས་པ་ཉིད་དོ། ། གཉིས་པ་རྒྱས་པར་བཤད་པ་ལ་གཉིས་ཏེ། དཔེ་དོན་སོ་སོར་སྦྱར་བ་དང༌། དཔེ་དོན་ཆོས་མཐུན་བསྟན་པའོ། ། དང་པོ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་དགུ་ལས།
དང་པོ་པདྨ་དང་སྦྱར་བའི་དཔེ་དོན་བསྟན་པ་ལ་དང་པོ་དཔེ་ནི། ཇི་ལྟར་མདོག་ངན་ཞིང་དྲི་ང་བའི་པདྨ་ཟུམ་པའི་ཁོང་ན་གནས་པའི་མཚན་བཟང་པོ་སྟོང་གིས་འབར་བའི་དེ་བཞིན་གཤེགས་པ་སྐྱིལ་ཀྲུང་བཅས་པ་ནི། དྲི་མ་མེད་པའི་ལྷའི་མིག་དང་ལྡན་པའི་མིས་མཐོང་ནས། ཆུ་སྐྱེས་དེའི་འདབ་མའི་སྦུབས་ནས་འབྱིན་པར་བྱེད་པ་དེ་བཞིན་དུའོ། ། གཉིས་པ་དོན་ནི། བདེ་བར་གཤེགས་པའི་སངས་རྒྱས་ཀྱི་སྤྱན་གྱིས་ཐ་ན་མནར་མེད་ན་གནས་པའི་སེམས་ཅན་རྣམས་ལ་ཡང་རང་རང་གི་ཆོས་ཉིད་དེ་བཞིན་གཤེགས་པའི་སྙིང་པོ་ཡོད་པར་གཟིགས་ཏེ་སྒྲིབ་གཉིས་མེད་ཅིང་དུས་ཕྱི་མའི་མཐར་ཐུག་བར་གནས་ནས་གཞན་དོན་མཛད་པར་བཞེད་པའི་སྙིང་རྗེའི་བདག་ཉིད་ཅན་སངས་རྒྱས་དེས་སྙིང་པོ་དེ་སྒྲིབ་པ་ལས་གྲོལ་བར་མཛད་དོ། ། གསུམ་པ་དཔེ་དོན་སྦྱར་བ་ནི། ཇི་ལྟར་མི་སྡུག་པའི་པདྨ་ཟུམ་པ་དེའི་ཁོང་ན་བདེ་བར་གཤེགས་པ་གནས་པ་ལྷའི་མིག་དང་ལྡན་པ་འགའ་ཞིག་གིས་མཐོང་ནས་དེ་དབྱུང་བའི་དོན་དུ་པདྨའི་འདབ་མ་གཅོད་པར་བྱེད་པ་ལྟར། དེ་བཞིན་དུ་སངས་རྒྱས་ཀྱི་སྤྱན་གྱིས་ཆགས་སྡང་སོགས་དྲི་མའི་སྦུབས་ཀྱིས་བསྒྲིབས་པ་རྫོགས་པའི་སངས་རྒྱས་ཀྱི་སྙིང་པོ་འགྲོ་བ་ཐམས་ཅད་ལ་ཡོད་པར་གཟིགས་ཏེ། ཐུགས་རྗེས་ཐུབ་པ་ཡིས་པད་འདབ་ལྟ་བུའི་སྒྲིབ་པ་དེ་འཇོམས་པར་མཛད་དོ། །
གཉིས་པ་བུང་བ་དང་སྦྱར་བའི་དཔེ་དོན་དང་བཅས་པ་ལ། དང་པོ་དཔེ་བསྟན་པ་ནི། ཇི་ལྟར་སྲོག་ཆགས་བུང་བའི་ཚོགས་ཀྱིས་བསྐོར་བའི་སྦྲང་རྩི་དོན་དུ་གཉེར་བའི་སྐྱེས་བུས་མཐོང་ནས་སྦྲང་རྩི་དེ་དང་སྲོག་ཆགས་སྦྲང་མའི་ཚོགས་དེ་ཐབས་ཀྱིས་ཀུན་ནས་བྲལ་བར་བྱེད་པ་བཞིན་དུའོ། ། གཉིས་པ་དོན་བསྟན་པ་ནི། དྲང་སྲོང་ཆེན་པོ་སངས་རྒྱས་ཀྱི་ཀུན་མཁྱེན་གྱི་སྤྱན་གྱིས་རིགས་ཁམས་སྦྲང་རྩི་དང་འདྲ་བ་འདི་གཟིགས་ནས་མཁས་པས་དེའི་སྒྲིབ་པ་སྦྲང་མ་དང་འདྲ་བ་དེ་གཏན་ནས་སྤོང་བར་མཛད་དོ། ། གསུམ་པ་དཔེ་དོན་སྦྱར་བ་ནི། ཇི་ལྟར་སྦྲང་ཚང་སྦྲང་རྩིས་གང་བ་སྲོག་ཆགས་བུང་བ་བྱེ་བ་ཁྲག་ཁྲིག་སྟོང་གིས་བསྒྲིབས་པ་ཞིག་སྦྲང་རྩི་དོན་དུ་གཉེར་བའི་མིས་མཐོང་ནས་སྦྲང་མ་དེ་དག་བསལ་ཏེ་ཇི་ལྟར་འདོད་པ་བཞིན་དུ་སྦྲང་རྩིའི་བྱ་བ་བྱེད་པ་དེ་བཞིན་དུ། ལུས་ཅན་ལ་ཡོད་པའི་ཟག་པའི་རང་བཞིན་དུ་མེད་པའི་ཤེས་པའི་ཁམས་སྦྲང་མའི་རྩི་དང་འདྲ་བ་ལ། ཉོན་མོངས་པ་ནི་དེའི་སྒྲིབ་བྱེད་སྦྲང་མ་དང་འདྲ་ཞིང༌། དེ་འཇོམས་པ་ལ་མཁས་པའི་རྒྱལ་བ་ནི་སྦྲང་མ་སེལ་བ་ལ་མཁས་པའི་སྐྱེས་བུ་བཞིན་ནོ། །
གསུམ་པ་སྦུན་པའི་དཔེ་དོན་དང་བཅས་པ་ལ་གསུམ་ལས། དང་པོ་དཔེ་ནི། ཇི་སྦུན་པ་དང་ལྡན་པའི་འབྲུའི་སྙིང་པོ་ནི་མི་རྣམས་ཀྱི་བཟའ་བའི་ལོངས་སྤྱོད་དུ་མི་འགྱུར་བ་དེས་ན་བཟའ་བ་སོགས་དོན་དུ་གཉེར་བའི་མི་དེ་དག་གིས་སྦུན་པའི་ཁོང་ནས་འབྲས་བུ་དེ་འབྱིན་པ་ལྟར་རོ། ། གཉིས་པ་དོན་བསྟན་པ་ནི། དེ་བཞིན་དུ་སེམས་ཅན་ལ་ཡོད་པའི་ཉོན་མོངས་ཀྱི་དྲི་མ་དང་འདྲེས་པ་སྟེ་བསྒྲིབས་པའི་རྒྱལ་བའི་སྙིང་པོའང་ཇི་སྲིད་དུ་ཉོན་མོངས་པའི་དྲི་མ་དང་འདྲེས་པ་ལས་མ་གྲོལ་བ་དེ་སྲིད་དུ་རྒྱལ་བའི་མཛད་པ་སྲིད་པ་གསུམ་དུ་མི་བྱེད་དོ། ། གསུམ་པ་དཔེ་དོན་སྦྱར་བ་ནི། ཇི་ལྟར་འབྲས་སཱ་ལུ་དང༌། བྲ་བོ་དང༌། ནས་ཀྱི་འབྲུའི་སྙིང་པོ་སྦུན་པ་ལས་མ་ཕྱུང་བ་གྲ་མ་ཅན་སྦུན་པ་བསལ་བ་སོགས་མ་བསྒྲུབས་པ་མི་རྣམས་ཀྱི་ལོངས་སྤྱད་བྱའི་བཟའ་བ་ཞིམ་པོ་མི་འགྱུར་བ་ལྟར། དེ་བཞིན་དུ་སེམས་ཅན་ལ་ཡོད་པའི་ཆོས་ཀྱི་དབང་ཕྱུག་དེ་བཞིན་གཤེགས་པའི་སྙིང་པོ་ཉོན་མོངས་པའི་སྦུབས་ལས་མ་གྲོལ་བའི་ལུས་ལ་ཡོད་པ་དེ་ཡང་ཉོན་མོངས་པའི་བྲུ་བ་སྟེ།
བཀྲེས་པས་ཉེན་པའི་འགྲོ་བ་རྣམས་ལ་དམ་པའི་ཆོས་ཀྱི་དགའ་བའི་རོ་སྟེར་བར་འགྱུར་བ་མིན་ནོ། ། བཞི་པ་མི་གཙང་བའི་དཔེ་དོན་བཤད་པ་ལ། དང་པོ་དཔེ་བསྟན་པ་ནི། ཇི་ལྟར་མི་ཞིག་ལམ་ན་རབ་ཏུ་རྒྱུ་བའི་ཚེ་གསེར་སྦྲམ་ཞིག་ལྗན་ལྗིན་རུལ་བའི་གནས་སུ་ལྷུང་བར་གྱུར་ལ། ལོ་དུ་མར་ཡང་མི་འཇིགས་པ་སྟེ་མེད་པར་མི་འགྱུར་བའི་ཆོས་ཅན་དེ་ནི་ལྗན་ལྗིན་གྱི་ནང་དེར་དེ་བཞིན་དུ་ཆུད་མ་ཟོས་པ་ལོ་བརྒྱ་ཕྲག་མང་པོ་དག་ཏུ་གནས་པ་དེ་ལྷའི་མིག་རྣམ་པར་དག་པ་དང་ལྡན་པའི་ལྷ་ཡིས་ལྗན་ལྗིན་གྱི་ནང་དེར་མཐོང་ནས་མི་ཞིག་ལ། ཁྱོད་སོང་ལ་མི་གཙང་བའི་ཁྲོད་འདིར་ཡོད་པའི་གསེར་རིན་པོ་ཆེ་མཆོག་འདི་མི་གཙང་བ་སྦྱངས་ཏེ། རིན་ཆེན་གྱིས་བསྒྲུབས་པར་བྱ་བའི་རྒྱན་ལ་སོགས་པ་གྱིས་ཤིག་ཅེས་སྨྲ་བ་ལྟར་ཅེས་སོ། ། གཉིས་པ་དོན་བསྟན་པ་ནི། དེ་བཞིན་དུ་ཐུབ་པས་མི་གཙང་བ་དང་འདྲ་བའི་ཉོན་མོངས་པའི་འདམ་རྫབ་ཏུ་བྱིང་བའི་སེམས་ཅན་གྱི་ཡོན་ཏན་རྒྱལ་བའི་སྙིང་པོ་འགྲོ་བ་ཐམས་ཅད་ལ་གཟིགས་ནས་ཉོན་མོངས་པའི་འདམ་དེ་དག་པར་བྱ་བའི་ཕྱིར་སྐྱེ་རྒུ་རྣམས་ལ་དམ་པའི་ཆོས་ཀྱི་ཆུའི་ཆར་འབེབས་སོ། ། གསུམ་པ་དཔེ་དོན་སྦྱར་བ་ནི།
ཇི་ལྟར་ལྗན་ལྗིན་རུལ་བའི་ནང་དུ་ལྷུང་བའི་གསེར་ནི་ལྷ་ཡིས་མཐོང་བར་གྱུར་ནས་དེའི་དྲི་མ་ཀུན་དག་པར་བྱ་བའི་ཕྱིར་དུ་མཆོག་ཏུ་མཛེས་པའི་གསེར་དེ་མི་ལ་ནན་གྱིས་སྟོན་པ་ལྟར། དེ་བཞིན་དུ་ཉོན་མོངས་པའི་མི་གཙང་བ་ཆེན་པོར་ལྷུང་བར་གྱུར་པའི་རྫོགས་པའི་སངས་རྒྱས་ཀྱི་སྙིང་པོ་རིན་པོ་ཆེ་དང་འདྲ་བ་སེམས་ཅན་རྣམས་ལ་ཡོད་པར་རྒྱལ་བས་གཟིགས་ནས། སྙིང་པོ་དེ་དག་པར་བྱ་བའི་ཕྱིར་ལུས་ཅན་རྣམས་ལ་ཆོས་སྟོན་ཏོ། ། དཔེ་དོན་ལྔ་པ་བསྟན་པ་ལ་གསུམ་ལས། དང་པོ་དཔེ་ནི། ཇི་ལྟར་དབུལ་པོ་ཞིག་གི་ཁྱིམ་ནང་གི་ས་འོག་གཏེར་ཆེན་པོ་ཡོད་པར་གྱུར་ལ། མི་དེས་གཏེར་དེ་ཡོད་པར་མི་ཤེས་ཤིང་གཏེར་དེ་ཡང་མི་དེ་ལ་ང་འདིར་ཡོད་ཅེས་མི་སྨྲ་བ་ལྟར་རོ། ། གཉིས་པ་དོན་ནི། དེ་བཞིན་དུ་སེམས་ཅན་རྣམས་ཀྱི་ཡིད་ཀྱི་ནང་དུ་ཆུད་པའི་རྒྱལ་བའི་སྙིང་པོ་རིན་པོ་ཆེའི་གཏེར་རང་བཞིན་གྱིས་དྲི་མ་མེད་པ་དང༌། བདག་མེད་གཉིས་གསར་དུ་བཞག་པ་དང༌།
བདག་སྔར་ཡོད་གསར་དུ་བསལ་དུ་མེད་པའི་ཆོས་ཉིད་ཀྱང་རང་ལ་ཡོད་པར་མ་རྟོགས་པས་ན། ཡོན་ཏན་གྱི་འབྱོར་པས་དབུལ་བའི་འཁོར་བའི་སྡུག་བསྔལ་རྣམ་པ་མང་པོ་དུས་རྒྱུན་དུ་སྐྱེ་རྒུ་འདིས་མྱོང་ངོ༌། ། གསུམ་པ་དཔེ་དོན་སྦྱར་བ་ནི། ཇི་ལྟར་དབུལ་པོའི་ཁྱིམ་ནང་གི་ས་འོག་ཏུ་རིན་པོ་ཆེའི་གཏེར་ཆུད་པར་གྱུར་པའི་མི་དེ་ལ་ནི། རིན་པོ་ཆེའི་གཏེར་དེ་ཡིས་བདག་འདི་ན་ཡོད་ཅེས་བརྗོད་པར་མི་བྱེད་ཅིང༌། གཏེར་དེ་ནི་ཡོད་པར་མི་དབུལ་པོ་དེ་ཡིས་ཤེས་པ་མིན་པ་ལྟར། དེ་བཞིན་དུ་ཆོས་སྐུའི་གཏེར་རང་གི་ཡིད་ཀྱི་ཁྱིམ་ན་གནས་ཀྱང་དེ་མ་རྟོགས་པའི་སེམས་ཅན་ནི་དབུལ་པོ་ལྟ་བུ་སྟེ། སེམས་ཅན་དེ་རྣམས་ཀྱིས་ཆོས་སྐུ་དེ་ཐོབ་པར་བྱ་བའི་ཕྱིར་འཇིག་རྟེན་དུ་དྲང་སྲོང་སྟེ་སངས་རྒྱས་བལྟམས་ནས་གདུལ་བྱ་རྣམས་ལ་ཆོས་སྟོན་ཏོ། ། དཔེ་དོན་དྲུག་པ་སྟོན་པ་ལ་གསུམ་ལས། དཔེ་བསྟན་པ་ནི།
ཇི་ལྟར་ཨ་མྲ་དང་ནྱ་གྲོ་སོགས་ཤིང་གི་འབྲས་བུ་ལ་ཡོད་པའི་ཤིང་གི་ས་བོན་མྱུ་གུ་བསྐྱེད་པར་ནུས་པ་ཡུན་དུ་འཇིག་པ་མེད་པའི་ཆོས་ཅན་རྐྱེན་ས་རྨོས་པ་དང༌། ཆུ་ལུད་སོགས་ཀྱི་ཚོགས་པ་དང་ལྡན་པ་ལས་རིམ་གྱིས་ལྗོན་ཤིང་གི་རྒྱལ་པོའི་དངོས་པོར་འགྲུབ་པ་ལྟར་རོ། ། གཉིས་པ་དོན་ནི། དེ་བཞིན་དུ་སེམས་ཅན་རྣམས་ཀྱི་མ་རིག་སོགས་ཀྱི་ཤིང་གི་འབྲས་བུའི་པགས་པ་དང་མཚུངས་པའི་ཉོན་མོངས་པའི་པགས་པའི་སྦུབས་ཀྱི་ནང་དུ་ཆུད་པའི་སངས་རྒྱས་ཀྱི་ཆོས་གཟུགས་སྐུ་བསྐྱེད་པའི་ཁམས་ཀྱི་དགེ་བ་ཡང་སྦྱིན་སོགས་དགེ་བའི་རྐྱེན་དེ་དང་དེ་ལ་བརྟེན་ནས་རིམ་གྱིས་ཐུབ་པའི་དངོས་པོར་འགྱུར་རོ། ། གསུམ་པ་དཔེ་དོན་སྦྱར་བ་ནི། རླན་བྱེད་ཆུ་དང༌། སྨིན་བྱེད་ཉི་མའི་འོད་དང༌། འཕེལ་བྱེད་རླུང་དང༌། ནུས་པ་འཐོན་པའི་དུས་དང༌། གོ་འབྱེད་པའི་ནམ་མཁའི་རྐྱེན་རྣམས་ཀྱིས་ཏ་ལ་དང་ཨ་མྲ་སོགས་ཀྱི་འབྲས་བུའི་སྦུབས་ཀྱི་གསེབ་ནས་ས་བོན་གྱི་ནུས་པ་དེ་ལས་ཤིང་སྐྱེ་བ་ཇི་ལྟ་བར།
དེ་བཞིན་དུ་སེམས་ཅན་རྣམས་ཀྱི་ཉོན་མོངས་པའི་འབྲས་བུའི་པགས་པའི་ནང་དུ་ཆུད་པའི་རྫོགས་པའི་སངས་རྒྱས་ཀྱི་གཟུགས་སྐུའི་ས་བོན་མྱུ་གུ་ཡང་ཐར་པའི་དགེ་བའི་རྐྱེན་དེ་དང༌། དེ་ལས་མཐོང་ལམ་དུ་ཆོས་ཀྱི་མྱུ་གུ་འཐོན་ནས་སྒོམ་ལམ་དུ་འཕེལ་བ་དང་མི་སློབ་ལམ་དུ་རྫོགས་པར་འགྱུར་བ་ཡིན་ནོ། ། དཔེ་དོན་བདུན་པ་བསྟན་པ་ལ་དཔེ་ནི། ཇི་ལྟར་རིན་པོ་ཆེ་ལས་བྱས་པའི་རྒྱལ་བའི་སྐུ་གཟུགས་གོས་ཧྲུལ་དྲི་མ་ངན་པ་ཅན་གྱིས་བསྟུམས་པར་གྱུར་པ། འབྲོག་དགོན་པའི་ལམ་ན་གནས་པའི་མི་རྣམས་ཀྱིས་ཡོད་པ་མི་ཤེས་པ་ལམ་དེ་ན་ཡོད་པའི་ལྷ་ཡིས་མཐོང་ནས་སྐུ་དེ་གོས་ལས་གྲོལ་བར་བྱ་བའི་ཕྱིར་ལམ་ན་གནས་པའི་སྐུ་གཟུགས་དེའི་དོན་དེ་མི་དེ་ལ་སྨྲ་བ་ལྟར་རོ། ། གཉིས་པ་དོན་ནི། དཔེ་དེ་བཞིན་དུ་ཐོག་མ་མེད་པ་ནས་ཉོན་མོངས་ཀྱི་རྣམ་པ་སྣ་ཚོགས་ཀྱི་ཚུལ་དང་མཚུངས་པས་བསྟུམས་པའི་བདེ་གཤེགས་སྙིང་པོའི་དངོས་པོ་དུད་འགྲོ་ལ་ཡང་གཟིགས་ནས་སྐུ་གཟུགས་གོས་ཧྲུལ་དེ་ལས་ཐར་བར་བྱེད་པ་དེ་བཞིན་དུ། སྙིང་པོ་དེ་སྒྲིབ་པ་ལས་ཐར་བར་བྱེད་པའི་དོན་དེའི་ཐབས་སྟོན་པར་མཛད་དོ། ། གསུམ་པ་དཔེ་དོན་སྦྱར་བ་ནི། ཇི་ལྟར་རིན་པོ་ཆེའི་རང་བཞིན་ལས་གྲུབ་པའི་དེ་བཞིན་གཤེགས་པའི་སྐུ་དྲི་མ་ངན་པ་ཅན་གྱི་གོས་ཀྱིས་བསྟུམས་པ་ལམ་ལ་གནས་པ་དེ་གང་ཟག་འགའ་ཞིག་གི་ལྷ་ཡི་མིག་གིས་མཐོང་ནས་གོས་ཧྲུལ་དེ་ལས་ཐར་བར་བྱ་བའི་ཕྱིར་དུ་མི་ལ་འདི་ན་གཟུགས་སྐུ་ཡོད་དོ་ཞེས་སྟོན་པ་ལྟར།
དེ་བཞིན་དུ་ཉོན་མོངས་པའི་གོས་ཧྲུལ་གྱིས་བསྟུམས་པ་འཁོར་བའི་ལམ་ན་གནས་པའི་སངས་རྒྱས་ཀྱི་ཁམས་དུད་འགྲོ་ལ་ཡང་ཡོད་པར་གཟིགས་ནས་སྒྲིབ་པ་ལས་ཐར་བར་བྱ་བའི་ཕྱིར་རྒྱལ་བ་རྣམས་ཆོས་སྟོན་ཏོ། ། དཔེ་དོན་བརྒྱད་པ་བསྟན་པ་ལ་གསུམ་ལས། དཔེ་བསྟན་པ་ནི། ཇི་ལྟར་མི་མོ་གཟུགས་ངན་ཞིང་དབུལ་བ་མགོན་མེད་པ་འགའ་མགོན་མེད་པའི་ཁྱིམ་གྱི་གནས་སུ་འདུག་པར་གྱུར་པ་དེའི་མངལ་ན་འཁོར་ལོས་སྒྱུར་བའི་རྒྱལ་པོའི་དཔལ་འཛིན་པར་བྱེད་པ་ན། བུད་མེད་དེས་རང་གི་ལྟོ་ན་ཡོད་པའི་མི་བདག་མི་ཤེས་པ་ལྟར་རོ། ། གཉིས་པ་དོན་ནི། སྲིད་པར་སྐྱེ་བ་ནི་མགོན་མེད་པའི་ཁྱིམ་ན་གནས་པ་བཞིན་དུ་དྲི་མས་མ་དག་པའི་སེམས་ཅན་རྒྱལ་པོའི་མངལ་དང་ལྡན་པའི་བུད་མེད་བཞིན་དུ་སྙིང་པོ་ཡོད་པར་མ་རྟོགས་པས་སྡུག་བསྔལ་ལོ། ། སེམས་ཅན་དེ་ལ་གང་ཞིག་ཡོད་པས་མགོན་དང་བཅས་པའི་དྲི་མ་མེད་པའི་ཁམས་ནི་བུད་མེད་དེའི་མངལ་ན་གནས་པའི་རྒྱལ་པོ་བཞིན་ནོ། ། གསུམ་པ་དཔེ་དོན་སྦྱར་བ་ནི། ཇི་ལྟར་བུད་མེད་ལུས་ལ་དྲི་མ་དང་བཅས་པའི་གོས་གྱོན་ཞིང་མི་སྡུག་པའི་གཟུགས་དང་ལྡན་པ་ཞིག་ས་བདག་འཁོར་ལོས་སྒྱུར་བ་རང་གི་མངལ་ན་གནས་ཀྱང་དེ་མ་ཤེས་པས་མགོན་མེད་པའི་ཁང་པར་འདུག་ནས་དབུལ་བ་དང་ཞུམ་པ་སོགས་ཀྱི་སྡུག་བསྔལ་མཆོག་མྱོང་བ་ལྟར།
དེ་བཞིན་དུ་བདག་རང་གི་སེམས་ཀྱི་ནང་ན་གནས་པའི་མགོན་རྒྱལ་བའི་སྙིང་པོ་ཡོད་པར་གྱུར་ཀྱང༌། དེ་མ་ཤེས་པས་མགོན་མེད་དོ་སྙམ་པའི་བློ་དང་ལྡན་པའི་འགྲོ་བ་ཉོན་མོངས་པའི་དབང་གིས་ཡིད་མ་ཞི་བ་རྣམས་སྡུག་བསྔལ་གྱི་གཞི་འཁོར་བ་ལ་གནས་སོ། ། དཔེ་དོན་དགུ་པ་བསྟན་པ་ལ། དཔེ་ནི། ཇི་ལྟར་འཇིམ་པའི་ནང་གི་གསེར་ཞུན་བླུགས་པའི་རྟའི་གཟུགས་སོགས་ཡན་ལག་ཚང་བས་རྒྱས་པ་དང༌། ཇི་ལྟར་འདོད་པ་བཞིན་བསྒྱུར་དུ་རུང་བས་ན་ཞི་བ་དག་ཕྱི་རོལ་ནས་སའི་རང་བཞིན་འཇིམ་པས་གཡོགས་པ་ཅན་དེ་མཐོང་ནས་ནང་དུ་གསེར་གྱི་གཟུགས་དེ་ཡོད་པར་ཤེས་པའི་ལྷ་བཟོ་བ་དག ནང་གི་གསེར་གྱི་གཟུགས་ལ་གཡོགས་པའི་ས་འདམ་སྦྱང་བར་བྱ་བའི་ཕྱིར་ཕྱི་རོལ་གྱི་སྒྲིབ་གཡོགས་སེལ་བར་བྱེད་པ་ལྟར་རོ། ། གཉིས་པ་དོན་ནི། སེམས་ཀྱི་རང་བཞིན་འོད་གསལ་བ་དང༌། དེའི་དྲི་མ་རྣམས་ཀྱང་གློ་བུར་བར་གཟིགས་ནས་རིན་ཆེན་འབྱུང་གནས་ལྟ་བུའི་འགྲོ་བ་རྣམས་འཇིམ་པ་ལྟ་བུའི་སྒྲིབ་པ་དག་སྦྱོང་བར་མཛད་པ་ན་བྱང་ཆུབ་མཆོག་སངས་རྒྱས་པ་ཡིན་ནོ། །
དཔེ་དོན་སྦྱར་བ་ནི། ཇི་ལྟར་དྲི་མ་མེད་པའི་གསེར་འོད་འབར་བ་ལས་བྱས་པ་སའི་ནང་དུ་ཆུད་པར་གྱུར་པ་རྟའི་གཟུགས་བརྙན་དྲི་མ་མེད་པ་ཞི་བ་དེའི་རང་བཞིན་ལྷ་བཟོ་མཁས་པས་རིག་ནས་ཕྱི་རོལ་གྱི་ས་དག་སེལ་བར་བྱེད་པ་ལྟར། དཔེ་དེ་བཞིན་དུ་ཀུན་མཁྱེན་གྱིས་ཡོངས་སུ་དག་པའི་གསེར་དང་འདྲ་བ་རང་བཞིན་གྱིས་ཞི་བའི་ཡིད་ནི་མཁྱེན་པར་གྱུར་ནས་སྒྲིབ་པ་སེལ་བའི་ཐབས་ཆོས་འཆད་པའི་ཚུལ་གྱིས་ཕྱི་རོལ་གྱི་འཇིམ་པ་སེལ་བའི་རྡེག་སྦྱང་དང་འདྲ་བར་བསྒྲུབས་པས་སྙིང་པོ་རྟོགས་པའི་གེགས་ཀྱི་སྒྲིབ་པ་སེལ་བར་མཛད་དོ། ། དཔེ་དགུ་སོ་སོར་བཤད་ཟིན་ཏོ། ། གཉིས་པ་དེ་དག་གི་དོན་བསྡུ་བ་ལ། དྲི་མའི་དཔེ་ནི། པདྨ་སྲོག་ཆགས་བུང་བ་དང༌། ། སྦུན་དང་ནི་མི་གཙང་ས། ། འབྲས་ཤུན་གོས་ཧྲུལ་བུད་མེད་ཀྱི། ། མངལ་དང་ས་ཡི་སྦུབས་ན་ཡང༌། །
ཞེས་པས་བསྟན་ཏོ། ། སྙིང་པོའི་དཔེ་ནི། སངས་རྒྱས་སྦྲང་རྩི་སྙིང་པོ་བཞིན། ། གསེར་བཞིན་གཏེར་བཞིན་ལྗོན་པ་བཞིན། ། རིན་ཆེན་སྐུ་དང་འཁོར་ལོ་ཡིས། ། བསྒྱུར་བ་བཞིན་དང་གསེར་གཟུགས་བཞིན། ། ཅེས་པས་བསྟན་ཏོ། ། དོན་དྲི་མ་ནི་སེམས་ཅན་གྱི་ཁམས་ཀྱི་ཉོན་མོངས་པའི་སྦུབས་སེམས་ཀྱི་རང་བཞིན་དང་མ་འབྲེལ་བ་ཐོག་མ་མེད་པ་ནས་ཡོད་ཅེས་པའོ། ། དོན་སྙིང་པོ་ནི། སེམས་ཀྱི་རང་བཞིན་དྲི་མེད་ནི། །
ཐོག་མ་མེད་པ་ཡིན་པར་བརྗོད། ། ཅེས་པའོ། ། དཔེ་དོན་སོ་སོར་སྦྱར་བ་བསྟན་ཟིན་ཏོ། ། གཉིས་པ་དཔེ་དོན་ཆོས་མཐུན་དུ་བསྟན་པ་ལ་གཉིས་ཏེ། སྒྲིབ་བྱེད་ཀྱི་དཔེ་དོན་ཆོས་མཐུན་བསྟན་པ་དང༌། བསྒྲིབ་བྱའི་དཔེ་དོན་ཆོས་མཐུན་བསྟན་པའོ། ། དང་པོ་ལ་གསུམ་སྟེ། སྒྲིབ་པ་སོ་སོའི་ངོ་བོ། གང་ཟག་གང་ལ་ལྡན་ཚུལ། དཔེ་དོན་ཆོས་མཐུན་དངོས་བཤད་པའོ། །
དང་པོ་ནི། པདྨ་ལ་སོགས་པའི་དཔེ་དགུས་བསྟན་པའི་དྲི་མ་གང་ཞེ་ན། ཁམས་གོང་མར་འཕེན་བྱེད་ཀྱི་མི་གཡོ་བའི་ལས་ཀྱི་རྐྱེན་བྱེད་པ་འཕགས་པའི་ལམ་གྱིས་གཞོམ་བྱ་འདོད་ཆགས་དང༌། ཞེ་སྡང་དང་དེ་ཁོ་ནའི་དོན་ལ་རྨོངས་པ་གཏི་མུག་དང༌། འདོད་པའི་ཁམས་སུ་འཕེན་བྱེད་ཀྱི་བསོད་ནམས་དང་བསོད་ནམས་མ་ཡིན་པའི་ལས་ཀྱི་རྐྱེན་བྱེད་པ་དུག་གསུམ་པོ་དེའི་ཀུན་ནས་ལྡང་བ་དྲག་པོ་སྟེ་མངོན་གྱུར་དང༌། ཡིད་ཀྱི་རང་བཞིན་གྱི་ལུས་འཕེན་བྱེད་ཀྱི་ཟག་མེད་ཀྱི་ལས་ཀྱི་རྐྱེན་མ་རིག་བག་ཆགས་ཀྱི་ས་དང༌། སོ་སོའི་སྐྱེ་བོའི་རྒྱུད་ལ་བརྟེན་པ་མཐོང་ལམ་གྱི་སྤང་བྱ་དང༌། འཕགས་པ་སློབ་པའི་རྒྱུད་ལ་བརྟེན་པ་སྒོམ་ལམ་གྱི་སྤང་བྱ་དང༌། མ་དག་ས་བདུན་ལ་གནས་པའི་རྒྱུད་ལ་བརྟེན་པ་དག་སའི་ཡེ་ཤེས་ཀྱིས་གཞོམ་བྱ་དང༌། དག་པའི་ས་ལ་གནས་པའི་རྒྱུད་ལ་བརྟེན་པ་རྡོ་རྗེ་ལྟ་བུའི་ཏིང་ངེ་འཛིན་གྱིས་གཞོམ་བྱ་སྟེ།
དྲི་མའི་རྣམ་པར་དབྱེ་བ་དགུ་པོ་མདོར་བསྡུས་ནས་པདྨའི་སྦུབས་ལ་སོགས་པའི་དཔེ་དགུས་རབ་ཏུ་བསྟན་ཏེ། ཉེ་བའི་ཉོན་མོངས་པའི་སྦུབས་ཀྱི་གསལ་བའི་དབྱེ་བས་ཕྱེ་ན། དབྱེ་བ་མཐའ་ལས་འདས་ཤིང་གྲངས་མེད་དོ། ། ཆགས་སོགས་ཞེས་སོགས་ཀྱི་ཤླཽ་ཀ་ནི་འགྲེལ་ཚིག་ཤོར་བའོ། ། གཉིས་པ་གང་ཟག་གང་ལ་ལྡན་ཚུལ་ནི། བཅོམ་ལྡན་འདས་ཀྱིས་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ནོ་ཞེས་གསུངས་པའི་དྲི་བཅས་ཀྱི་སེམས་ནི་བསྡུ་ན་བཞི་སྟེ། སོ་སྐྱེ་དང༌། དགྲ་བཅོམ་པ་དང༌། སློབ་པ་དང༌། བྱང་སེམས་བཞི་པོ་དེ་ལ་དྲི་མ་དགུ་པོ་དེ་དག་གིས་གོ་རིམ་བཞིན།
བྱིས་པ་སོ་སྐྱེ་ནི་དྲི་མ་བཞིས་རྣམ་པར་མ་དག དགྲ་བཅོམ་པ་རྣམས་གཅིག་དང༌། སློབ་པ་རྣམས་གཉིས་ཀྱིས་མ་དག་ཅིང༌། བློ་ལྡན་རྣམས་ནི་དྲི་མ་གཉིས་ཀྱི་མ་དག་པ་ཉིད་དོ། ། དེ་ལ་བྱིས་པ་ནི། ལམ་དུ་མ་ཞུགས་པ་དང༌། སློབ་པ་ནི་ཐེག་དམན་ལམ་ཞུགས་ལ་བརྗོད་དོ། ། གསུམ་པ་དཔེ་དོན་ཆོས་མཐུན་དངོས་བཤད་པ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ནི། ཇི་ལྟར་ཆགས་སོགས་དྲི་མ་དགུ་པོ་འདི་རྣམས་པདྨའི་སྦུབས་ལ་སོགས་པ་དང་འདྲ་བར་རིག་པར་བྱ་ཞེ་ན། ཇི་ལྟར་པདྨ་ནི་རྒྱུ་ངན་པ་འདམ་རྫབ་ལས་སྐྱེས་ཤིང་ཁ་དོག་གསལ་བ་ལ་སོགས་པས་མདུན་དུ་གྱུར་ན་ཡིད་དགའ་བར་བྱེད་པ་དང༌། ཕྱི་ནས་རྙིང་པ་ན་ཡིད་དགའ་བ་མེད་པ་ལྟར། འདོད་ཆགས་ཀྱི་དགའ་བའང་དེ་བཞིན་ཏེ། རྒྱུ་ཚུལ་བཞིན་མ་ཡིན་པ་ཡིད་བྱེད་ལས་བྱུང་ཞིང༌། མངོན་དུ་གྱུར་པ་ན་དགའ་བ་དང༌། ཟག་བཅས་ཀྱི་བདེ་བ་ནི་འདུ་བྱེད་ཀྱི་སྡུག་བསྔལ་གྱིས་ཟིན་པས་ན། ཕྱིས་དགའ་བ་མེད་པར་འགྱུར་བས་ན་པདྨ་དང་ཆོས་མཚུངས་སོ། ། ཇི་ལྟར་སྲོག་ཆགས་སྦྲང་མ་ནི་ཤིན་ཏུ་འཁྲུགས་ཏེ་མདུང་བརྡེག་པ་ལྟར།
དེ་བཞིན་དུ་ཞེ་སྡང་སྐྱེས་པ་ན་རང་གི་སྙིང་ལ་སྡུག་བསྔལ་སྐྱེད་པར་བྱེད་པས་སྦྲང་མ་དང་ཆོས་མཚུངས་སོ། ། ཇི་ལྟར་འབྲས་སོགས་ཀྱི་སྙིང་པོ་ནི་ཕྱི་རོལ་གྱི་སྦུན་པས་བསྒྲིབས་པ་ལྟར། སྙིང་པོའི་དོན་ཆོས་ཉིད་མཐོང་བ་ནི་མ་རིག་པའི་སྒོ་ངའི་སྦུབས་ཀྱིས་བསྒྲིབས་པས་སྦུན་པ་དང་ཆོས་མཚུངས་སོ། ། ཇི་ལྟར་མི་གཙང་བ་དེས་འབྲས་བུ་དྲི་ང་བ་བསྐྱེད་པས་བློ་དང་མི་མཐུན་པར་བྱེད་པ་དེ་བཞིན་དུ་སྐྱེས་བུ་ཆགས་བཅས་རྣམས་ཀྱི་འདོད་པ་སྟེ་ཉེས་སྤྱོད་བསྟེན་པའི་རྒྱུ་ཡིན་པས་ཀུན་ནས་ལྡང་བ་དྲག་པོ་ནི་མི་གཙང་བ་དང་ཆོས་མཚུངས་སོ། ། ཇི་ལྟར་ནོར་གྱི་གཏེར་ནི་ཕྱི་རོལ་གྱི་ས་ཡིས་བསྒྲིབས་པ་ན། དེ་ཡོད་པར་མི་ཤེས་པས་གཏེར་དེ་མི་ཐོབ་པ་ལྟར་དེ་བཞིན་དུ་སྐྱེ་འགྲོ་རྣམས་ལ་རང་བྱུང་རྒྱལ་བའི་སྙིང་པོ་ཉིད་ཡོད་པ་མ་རིག་པའི་བག་ཆགས་ཀྱི་ས་ཡིས་བསྒྲིབས་པས་ས་འོག་གི་གཏེར་དང་མཚུངས་སོ། ། ཇི་ལྟར་མྱུ་གུ་ལ་སོགས་རིམ་གྱིས་སྐྱེས་པས་ས་བོན་གྱི་ཤུན་པ་གཅོད་པ་ལྟར། དེ་བཞིན་དེ་ཁོ་ན་ཉིད་མངོན་སུམ་དུ་མཐོང་བ་ཡིས་མཐོང་སྤང་རྣམས་བཟློག་པར་འགྱུར་བས་ས་བོན་གྱི་ཤུན་པ་དང་ཆོས་མཚུངས་སོ། ། ཇི་ལྟར་འཕགས་པའི་ལམ་དང་འབྲེལ་བ་ལས་འཇིག་ཚོགས་ལ་ལྟ་བའི་སྙིང་པོ་བཅོམ་པ་རྣམས་ཀྱི་སྒོམ་སྤང་གང་དག་སྒོམ་ལམ་གྱི་ཡེ་ཤེས་ཀྱི་སྤང་བྱར་གྱུར་པ་རྣམས་གོས་ཧྲུལ་དང་ཆོས་མཚུངས་ཏེ། སྙིང་པོ་ཟད་པས་ཉེས་པ་བསྐྱེད་ནུས་པ་མ་ཡིན་པས་སོ། །
མ་དག་ས་བདུན་ལ་བརྟེན་པའི་དྲི་མ་རྣམས་ནི་མི་རྟོག་པའི་ཡེ་ཤེས་ལྷུན་གྱིས་གྲུབ་པ་ལ་བསྒྲིབས་པས་མངལ་སྦུབས་ཀྱི་དྲི་མ་དག་དང་ཆོས་མཚུངས་སོ། ། ཡང་ན་མངལ་སྦུབས་ཀྱིས་རང་ལ་ཡོད་པའི་མངལ་ལ་བསྒྲིབས་པ་ལྟར། དེ་དག་གིས་རང་ལ་ཡོད་པའི་སྙིང་པོ་ལ་བསྒྲིབས་པར་བྱེད་པས་མངལ་སྦུབས་དང་ཆོས་མཚུངས་སོ། ། མངལ་སྦུབས་བྲལ་བ་དང་འདྲ་བའི་ས་བརྒྱད་པའི་མི་རྟོག་པའི་ཡེ་ཤེས་ནི། འབད་རྩོལ་ལ་མི་ལྟོས་པས་རྣམ་པར་སྨིན་པ་བཞིན་ནོ། ། དག་པ་ས་གསུམ་དང་རྗེས་སུ་འབྲེལ་བའི་དྲི་མ་རྣམས་ནི། དྲི་མ་ཆུང་ངུ་ཡིན་པས་གསེར་གྱི་གཟུགས་ལ་ས་འདམ་གྱིས་གོས་པ་བཞིན་དུ་ཤེས་པར་བྱ་སྟེ། དེ་ནི་བདག་ཉིད་ཆེན་པོ་ས་བཅུ་རྒྱུན་མཐའི་རྡོ་རྗེ་ལྟ་བུའི་ཏིང་ངེ་འཛིན་གྱིས་གཞོམ་བྱ་ཡིན་ནོ། ། གཉིས་པ་དོན་བསྡུ་བ་ནི། དེ་ལྟར་ཆགས་སོགས་ཀྱི་དྲི་མ་དགུ་པོ་པདྨ་ལ་སོགས་དག་དང་ཆོས་མཚུངས་སོ། །
འདིར་དཔེ་དོན་གྱི་ཆོས་མཐུན་ཡོད་པས་དཔེ་དོན་སྦྱར་བ་ཡིན་གྱི། དོན་གང་གི་སྒྲིབ་བྱེད་དུ་བཤད་པ་དེ་ཁོ་ན་ལ་བསྒྲིབས་པ་ནི་མ་ཡིན་ནོ། ། སྒྲིབ་བྱེད་ཀྱི་དཔེ་དོན་ཆོས་མཐུན་བསྟན་ཟིན་ཏོ། ། བསྒྲིབ་བྱའི་དཔེ་དོན་ཆོས་མཐུན་བསྟན་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། འོ་ན་དེ་བཞིན་གཤེགས་པའི་ཁམས་ནི་སངས་རྒྱས་སོགས་དགུ་དང་ཇི་ལྟར་ཆོས་མཐུན་པར་བྱ་ཞེ་ན། རང་བཞིན་སོགས་ཁམས་ནི་ཆོས་ཅན། སངས་རྒྱས་སོགས་དགུ་དང་ཆོས་མཚུངས་ཏེ།
རང་བཞིན་གསུམ་གྱིས་བསྡུས་པའི་ཕྱིར། རང་བཞིན་གསུམ་པོ་གང་ཞེ་ན། ཁམས་འདིའི་རང་བཞིན་ཆོས་སྐུ་དང༌། དེ་བཞིན་ཉིད་དང༌། རིགས་ཀྱང་རང་བཞིན་དུ་བསྡུས་སོ། ། གསུམ་པོ་དེ་ནི་རིམ་པ་བཞིན་དཔེ་གསུམ་དང་གཅིག་དང་ལྔ་རྣམས་ཀྱིས་ཤེས་པར་བྱའོ། ། གཉིས་པ་རྒྱས་པར་བཤད་པ་ནི། སངས་རྒྱས་ཀྱི་ཆོས་སྐུ་ནི་རྣམ་པ་གཉིས་སུ་ཤེས་པར་བྱ་སྟེ། ཆོས་དབྱིངས་རང་བཞིན་གྱིས་རྣམ་པར་དག་པ་ལ་ཤིན་ཏུ་དྲི་མ་མེད་པར་རྟོགས་པ་རྟོགས་པ་ཆོས་སྐུ་དང༌། དྲི་མས་དག་པའི་ཆོས་དབྱིངས་རྟོགས་པ་དེའི་རྒྱུ་མཐུན་བསྟན་པ་ཆོས་སྐུའོ། །
བསྟན་པ་ཆོས་སྐུའང་རྣམ་པ་གཉིས་ཏེ། ཟབ་མོ་སྟོང་པ་ཉིད་སྟོན་པ་བྱང་སེམས་ཀྱི་སྡེ་སྣོད་དང༌། ཀུན་རྫོབ་སྣ་ཚོགས་པའི་ཚུལ་སྟོན་པ་ཡན་ལག་བཅུ་གཉིས་ཀྱི་སྡེ་སྣོད་དོ། ། དེ་ལ་རྟོགས་པ་ཆོས་སྐུ་འདི་ལ་ནི་འཇིག་རྟེན་ལས་འདས་པའི་ཕྱིར། འཇིག་རྟེན་གྱི་ཁམས་ན་འདྲ་བའི་དཔེ་གཞན་མི་དམིགས་པས་དེ་བཞིན་གཤེགས་པའི་གཟུགས་ཉིད་ཁམས་ཇི་ལྟ་བ་བཞིན་རྟོགས་པའི་ཆོས་སྐུ་དང་འདྲ་བ་ཉིད་དུ་བསྟན་ཏོ། ། རྟོགས་པར་དཀའ་བས་ཕྲ་མོ་ཟབ་མོའི་ཚུལ་དོན་དམ་པ་སྟོན་པའི་བསྟན་པ་ཆོས་སྐུ་ནི། བརྗོད་བྱ་སྟོང་པ་ཉིད་དུ་རོ་གཅིག་པས་མངར་བར་རོག་ཅིག་པའི་སྦྲང་རྩི་བཞིན་ནོ། ། རྣམ་པ་སྣ་ཚོགས་པའི་ཚུལ་རྒྱ་ཆེན་པོ་སྟོན་པའི་བསྟན་པ་ཆོས་སྐུ་ནི། བརྗོད་བྱ་སྣ་ཚོགས་སྟོན་པས་སྦུན་པའི་སྦུབས་ན་ཡོད་པའི་སྙིང་པོ་སྣ་ཚོགས་པ་བཞིན་དུ་ཤེས་པར་བྱའོ། ། འདི་དག་གིས་འབྲས་བུ་དངོས་སུ་བཤད་ནས་ཉོན་མོངས་པའི་སྦུབས་ན་གནས་པའི་རྒྱུའི་ནུས་པ་མཚོན་ནས་བསྟན་ཏོ། །
རང་བཞིན་འགྱུར་བ་མེད་པ་དང༌། དེ་ལ་དམིགས་ནས་ཡོན་ཏན་སྐྱེ་བས་དགེ་བ་དང༌། རང་བཞིན་གྱིས་རྣམ་པར་དག་པའི་ཕྱིར་དེ་བཞིན་ཉིད་འདི་ནི་གསེར་གྱི་གཟུགས་ཁ་དོག་མི་འགྱུར་བ་དང༌། རྒྱན་དུ་བསྒྱུར་དུ་རུང་བ་དང༌། གཡའི་རང་བཞིན་གྱིས་དག་པ་དང་ཆོས་མཚུངས་པར་བརྗོད་དོ། ། རིགས་དེ་རང་བཞིན་དུ་གནས་པ་དང༌། སྒྲུབ་པའི་རིགས་རྣམ་པ་གཉིས་སུ་ཤེས་པར་བྱ་སྟེ། དང་པོ་ནི། གཏེར་སྐྱེས་བུའི་འབད་པས་གསར་དུ་བསྒྲུབ་པ་མ་ཡིན་པར་དང་པོ་ནས་གནས་པ་བཞིན་དུ་རྐྱེན་གྱིས་གསར་དུ་མ་བསྒྲུབས་པས་ཐོག་མེད་ནས་རང་བཞིན་གྱིས་གནས་པའི་གཏེར་དང་ཆོས་མཚུངས་སོ། ། གཉིས་པ་ནི།
འབྲས་བུའི་ཤིང་རྐྱེན་གྱིས་གསར་དུ་འཕེལ་བ་བཞིན་དུ་སྙིང་རྗེ་སོགས་ཀྱི་རྐྱེན་གྱིས་ཡང་དག་པར་བླངས་པ་ལས་ནུས་པ་མཆོག་ཏུ་གྱུར་པས་འབྲས་བུའི་ཤིང་དང་ཆོས་མཚུངས་པས་རིགས་འདི་གཉིས་ལས་ཡང་དག་པར་བླངས་པ་མཆོག་གོ ། རིགས་འདི་གཉིས་ལས་སངས་རྒྱས་ཀྱི་སྐུ་གསུམ་ཐོབ་པར་འདོད་དེ། དང་པོ་རང་བཞིན་དུ་གནས་པའི་རིགས་ལས་སྐུ་དང་པོ་ཆོས་སྐུ་ཐོབ་སྟེ། དེ་ལ་དམིགས་ནས་ཡེ་ཤེས་ཀྱི་ཚོགས་བསགས་པས་ཆོས་སྐུ་ཐོབ་པས་སོ། ། གཉིས་པ་སྒྲུབ་པའི་རིགས་ཀྱིས་ནི་ཕྱི་མ་གཟུགས་ཀྱི་སྐུ་གཉིས་ཐོབ་སྟེ། དེ་ལས་ཐབས་བསོད་ནམས་ཀྱི་ཚོགས་བསགས་པས་གཟུགས་སྐུ་གཉིས་འབྱུང་བས་སོ། ། དེ་ལ་རིགས་གཉིས་ལས་རང་བཞིན་གནས་རིགས་ཀྱི་ནུས་པ་མཚོན་པའི་ངོ་བོ་ཉིད་ཀྱི་སྐུ་ཡིད་དུ་འོང་བས་མཛེས་པར་བཤད་པ་ནི་རིན་པོ་ཆེའི་སྐུ་དང་འདྲ་བར་ཤེས་པར་བྱ་སྟེ། དེ་རྒྱུ་རྐྱེན་གྱིས་གསར་དུ་བྱས་པ་མ་ཡིན་པ་དང་འདོད་པ་སྐོང་བར་བྱེད་པ་ལྟར། དབྱིངས་རང་བཞིན་གྱིས་གནས་ཀྱི་རྐྱེན་གྱིས་གསར་དུ་བྱས་པ་མིན་པ་དང༌། སྟོབས་སོགས་ཀྱི་ཡོན་ཏན་རིན་པོ་ཆེའི་གཏེར་ཡིན་པའི་ཕྱིར།
རིགས་གཉིས་པ་རྒྱས་འགྱུར་གྱི་ནུས་པ་མཚོན་པའི་ལོངས་སྤྱོད་རྫོགས་པའི་སྐུ་ནི་འཁོར་ལོས་སྒྱུར་བ་བཞིན་ཡིན་ཏེ། ཐེག་ཆེན་གྱི་ཆོས་ཀྱི་རྒྱལ་སྲིད་ཆེན་པོ་དང་ལྡན་པའི་ཕྱིར། ཡང་རིགས་གཉིས་པའི་ནུས་པ་མཚོན་པའི་སྤྲུལ་པའི་སྐུ་ནི། གསེར་ལས་བྱས་པའི་སྲོག་ཆགས་ཀྱི་གཟུགས་བརྙན་ལྟ་བུ་ཡིན་ཏེ། གདུལ་བྱའི་རྣམ་རིག་ལས་ལོངས་སྐུའི་གཟུགས་བརྙན་འཆར་བའི་རང་བཞིན་ཡིན་པའི་ཕྱིར། འདིར་རིགས་གཉིས་ལ་དཔེ་རེ་རེ་དང༌། རིགས་གཉིས་ལ་སྐུ་གསུམ་ཐོབ་པའི་ནུས་པ་གསུམ་པོ་ཡོད་པ་ལ་དཔེ་གསུམ་ཡོད་པས་ལྔ་རྣམས་ཀྱིས་ནི་ཤེས་པར་བྱ་ཞེས་གསུངས་སོ། ། འབྲས་བུ་སྐུ་གསུམ་པོ་དངོས་སུ་བསྟན་པ་ནི། ནུས་པ་གསུམ་པོ་མཚོན་པའི་དཔེ་དོན་དུ་གསུངས་ཤིང༌། ཉོན་མོངས་སྦུབས་ན་གནས་པ་དེ། །
དཔེ་དག་གིས་ནི་ཤེས་པར་བྱ། ། ཞེས་གསུངས་པ་ཡང་སྐུ་གསུམ་ཐོབ་པའི་རྒྱུ་ནུས་པ་གསུམ་པོ་ལ་བཤད་དགོས་སོ། ། བཞི་པ་ཁམས་དེ་གང་ཟག་གང་གིས་རྟོགས་པ་བསྟན་པ་ལ་གསུམ་སྟེ། གང་ཟག་གཞན་གྱིས་ཇི་ལྟ་བ་བཞིན་མི་རྟོགས་པ་དང༌། ཐེག་ཆེན་འཕགས་པས་རྟོགས་པ་དང༌། རྟོགས་བྱའི་ཁམས་ཀྱི་མཚན་ཉིད་དོ། ། དང་པོ་ནི། གཞན་གྱི་སྒྲ་ལ་མ་བརྟེན་པར་རང་གིས་བྱང་ཆུབ་རྟོགས་པས་རང་བྱུང་སྟེ། སངས་རྒྱས་རྣམས་ཀྱི་སྙིང་པོ་དོན་དམ་པ་དེ་ནི་སེམས་ཅན་ཐམས་ཅད་ལ་ཡོད་པར་གསུངས་ཏེ། སྙིང་པོའི་མདོར།
རིགས་ཀྱི་བུ་འདི་ནི་ཆོས་ཉིད་དེ། དེ་བཞིན་གཤེགས་པ་རྣམས་ལ་བྱུང་ཡང་རུང་མ་བྱུང་ཡང་རུང་སྟེ། སེམས་ཅན་འདི་དག་ནི་རྟག་ཏུ་དེ་བཞིན་གཤེགས་པའི་སྙིང་པོ་ཅན་ནོ། ། ཞེས་གསུངས་སོ། ། འདི་ནི་གསུང་རབ་ལ་ཡིད་ཆེས་པའི་དད་པ་ཉིད་ཀྱིས་རྟོགས་བྱ་ཡིན་གྱི། སོ་སྐྱེ་དང་ཉན་རང་དང་བྱང་སེམས་ལས་དང་པོ་པས་མངོན་སུམ་གྱིས་མི་མཐོང་སྟེ། ཉི་མའི་དཀྱིལ་འཁོར་འོད་འབར་བ་ཡིན་ཡང་རང་ལ་མིག་མེད་པས་མཐོང་བ་མིན་པ་བཞིན་ནོ། ། གཉིས་པ་ནི། ས་བཅུའི་བྱང་སེམས་རྣམས་ཀྱིས་སྙིང་པོ་སྒྲིབ་བྲལ་གྱི་ཆ་ཅུང་ཟད་མཐོང་ལ། དྲི་བྲལ་གྱི་ཆ་རྫོགས་པར་སངས་རྒྱས་ཁོ་ནས་མཐོང་གི་བྱང་སེམས་འཕགས་པས་ཀྱང་མ་ཡིན་ཏེ།
སྤྲིན་མཐོང་མཁའ་ལ་ཉེ་བཞིན་འདིར་ཁྱོད་ཕྱོགས་ཅིག་བློ་གྲོས་ཅན། ། བློ་མིག་དག་པའི་འཕགས་མཆོག་གིས་ཀྱང་ཐམས་ཅད་མཐོང་མ་ལགས། ། བཅོམ་ལྡན་འདས་ཁྱོད་ཆོས་སྐུ་གང་དག་བློ་གྲོས་མཐའ་ཡས་པ། ། ཤེས་བྱ་མཐའ་དག་མཁའ་དབྱིངས་ཁྱབ་པ་དེ་དག་གིས་ཀུན་མཐོང༌། ། ཞེས་སོ། ། འདི་ནི་དྲི་བྲལ་གྱིས་ཕྱེ་བའི་ཆོས་སྐུའི་དབང་དུ་བྱས་པ་ཡིན་གྱི། རང་བཞིན་རྣམ་དག་གི་ཕྱོགས་ཅིག་མཐོང་མི་མཐོང་ལ་སྦྱོར་བ་ནི་མ་ཡིན་ནོ། ། གསུམ་པ་ནི། གཞན་གྱིས་དད་པ་ཙམ་གྱིས་རྟོགས་བྱ་ཡིན་གྱི། ཇི་ལྟ་བ་བཞིན་མི་རྟོགས་པའི་ཁམས་དེ་ཇི་ལྟ་བུ་ཞེ་ན།
སྔ་རབས་པའི་འཆད་ཚུལ་ནི་ཁམས་འདི་ལ་དྲི་མའི་དམིགས་པ་བདག་གཉིས་སྔར་ཡོད་བསལ་བར་བྱ་བ་ཅི་ཡང་མེད་དེ། རྣམ་དབྱེར་བཅས་པ་སྟེ་འབྲལ་དུ་རུང་བའི་མཚན་ཉིད་ཅན། གློ་བུར་གྱི་དྲི་མའི་དམིགས་པ་བདག་གཉིས་ཀྱིས་གདོད་མ་ནས་སྟོང་པའི་ཕྱིར། འདིས་ནི་ཁམས་སྒྲོ་འདོགས་དང་བྲལ་བར་བསྟན་ཏོ། ། ཡང་ཁམས་འདི་ལ་རྣམ་བྱང་གི་དམིགས་པ་བདག་མེད་གཉིས་གསར་དུ་བཞག་པར་བྱ་བ་ཅུང་ཟད་མེད་དེ། རྣམ་དབྱེར་མེད་པ་སྟེ་འབྲལ་དུ་མི་རུང་བའི་མཚན་ཉིད་ཅན། བླ་ན་མེད་པའི་ཆོས་ཀྱི་དམིགས་པ་བདག་མེད་གཉིས་ཀྱིས་སྟོང་པ་མ་ཡིན་པའི་ཕྱིར་ཏེ། བདག་མེད་གཉིས་པོ་གདོད་མ་ནས་རང་གི་ཆོས་སུ་ལྡན་པས་སོ། ། འདིས་ནི་ཁམས་སྐུར་འདེབས་དང་བྲལ་བར་བསྟན་ཏོ། ། དེ་ལྟར་སྒྲོ་སྐུར་དང་བྲལ་བའི་ཁམས་ཀྱི་མཚན་ཉིད་བརྗོད་ནས།
དེའི་ཡུལ་ཅན་ཡང་དག་པའི་ལྟ་བའི་བྱེད་པ་བསྟན་པ་ནི། ཡང་དག་པ་བདག་མེད་གཉིས་ལ་ཡང་དག་པར་བལྟ་བར་བྱའོ། ། དེ་ལྟར་བལྟས་པས་ཡང་དག་པ་གང་ཟག་གི་བདག་མེད་མཐོང་ན་ཉོན་མོངས་པའི་སྒྲིབ་པ་ལས་རྣམ་པར་གྲོལ་བར་འགྱུར་རོ། ། ཡང་དག་པ་ཆོས་ཀྱི་བདག་མེད་པ་མཐོང་ན་ཤེས་བྱའི་སྒྲིབ་པ་ལས་རྣམ་པར་གྲོལ་བར་འགྱུར་རོ། ། འདིར་འགྲེལ་པར་ཉོན་མོངས་པའི་རྒྱུ་མཚན་ཞེས་གསུངས་པ་དང་རྣམ་པར་བྱང་བའི་རྒྱུ་མཚན་ཞེས་གསུངས་པ་ལ། རྒྱུ་མཚན་ཞེས་པ་དམིགས་པ་ལ་འཇུག་སྟེ། ཆོས་དཀོན་མཆོག་གི་འགྲེལ་པར། དེ་ལ་ཇི་ལྟར་ཡོངས་སུ་བཙལ་བ་ན། དེའི་རྒྱུ་མཚན་མ་དམིགས་པས་འགའ་ཡང་དེ་ལྟར་བལྟ་བར་བྱའོ། ། གང་གི་ཚེ་རྒྱུ་མཚན་མ་དམིགས་པས་མི་མཐོང་བ་དེའི་ཚེ་ཡང་དག་པ་མཐོང་བ་ཡིན་ནོ་ཞེས་པ་དང༌།
གང་ཞིག་དེ་ལྟར་མེད་པའི་རྒྱུ་མཚན་གྱིས་དམིགས་པ་མ་མཐོང་བའི་ཕྱིར་དང༌། ཡོད་པ་ཡང་དག་པ་ཇི་ལྟ་བ་བཞིན་དུ་གྱུར་པ་ཡང་དག་པའི་བདེན་པ་མཐོང་བའི་ཕྱིར་དེ་གཉིས་ཀ་བསལ་བ་མེད་པ་དང་བཞག་པ་མེད་པ་དང་མཉམ་པ་ཉིད་ཀྱི་ཡེ་ཤེས་ཀྱིས་ཆོས་ཐམས་ཅད་མཉམ་པ་ཉིད་དུ་མངོན་པར་བྱང་ཆུབ་ཅེས་བཤད་པས་སོ། ། འདིར་གཞན་དག གློ་བུར་དག་གི་ཁམས་སྟོང་གི ཞེས་པའི་དོན། གློ་བུར་གྱི་དྲི་མའི་དམིགས་པ་བདག་གིས་སྟོང་པ་ལ་མི་འཆད་པར་སྒྲ་ཇི་བཞིན་དུ་གློ་བུར་གྱི་དྲི་མས་སྟོང་པ་ལ་འདོད་པ་ནི་མི་འཐད་དེ། ཁམས་ཉོན་མོངས་པའི་སྦུབས་ན་གནས་པའི་ཚུལ་དཔེ་དགུ་དག་གིས་བསྟན་པ་དང་འགལ་བ་དང༌། དྲི་བཅས་དེ་བཞིན་ཉིད་ཀྱི་རྣམ་པར་བཞག་པ་མི་རུང་བར་ཐལ་བས་སོ། ། བླ་ན་མེད་པའི་ཆོས་ཀྱིས་མི་སྟོང་པའི་དོན་ཡང༌། བླ་ན་མེད་པའི་ཆོས་བདག་མེད་གཉིས་ཀྱིས་མི་སྟོང་པ་ལ་བཤད་པར་བྱ་བ་ཡིན་གྱི།
སྟོབས་སོགས་ཀྱི་ཡོན་ཏན་གྱིས་མི་སྟོང་པ་ལ་འདོད་པ་ནི་མི་འཐད་དོ། ། ཞེས་འཆད་དོ། ། འདི་ལ་འཐད་པའི་ཆ་ཡོད་དེ། ། གློ་བུར་དག་གིས་ཁམས་སྟོང་གི ། ཞེས་གསུངས་པས། གློ་བུར་གྱི་དྲི་མ་བདེན་པ་བས་སྟོང་པ་ལ་བཤད་པའི་ཕྱིར། དོན་ནི་འདི་ཡིན་ཏེ། ཁམས་འདི་ལ་ཀུན་ནས་ཉོན་མོངས་པའི་རྒྱུ་དྲི་མ་ངོ་བོ་ཉིད་ཀྱིས་ཡོད་པ་བསལ་བར་བྱ་བ་ཅི་ཡང་མེད་དེ། གློ་བུར་གྱི་དྲི་མ་ངོ་བོ་ཉིད་ཀྱིས་ཡོད་པས་སྟོང་པའི་ཕྱིར་ཏེ། དྲི་མ་ནི་བདེ་གཤེགས་སྙིང་པོ་དང་རྣམ་པར་དབྱེ་བ་དང་བཅས་པ་སྟེ།
འབྲལ་རུང་གི་མཚན་ཉིད་ཅན་ཡིན་པའི་ཕྱིར། ཡང་ཁམས་འདི་ལ་རྣམ་པར་བྱང་བའི་རྒྱུའི་རང་བཞིན་གྱིས་རྣམ་པར་དག་པའི་ཆ་གསར་དུ་བཞག་པར་བྱ་བ་ཅུང་ཟད་མེད་དེ། བླ་ན་མེད་པའི་ཆོས་ཀྱི་རང་བཞིན་གྱིས་རྣམ་པར་དག་པས་གདོད་མ་ནས་མི་སྟོང་པའི་ཕྱིར་ཏེ། རང་བཞིན་རྣམ་དག་གི་ཁམས་དང་རྣམ་པར་དབྱེ་བ་མེད་པའི་མཚན་ཉིད་ཅན་ཡིན་པའི་ཕྱིར་རོ། ། འགྲེལ་པ་ལས་དག་པའི་ཆོས་ཉིད་ནི་འདིའི་རང་བཞིན་ཡིན་པའི་ཕྱིར་རོ། ། ཞེས་སོ། ། བླ་ན་མེད་པའི་ཆོས་ནི་སྟོབས་སོགས་ཀྱི་ཆོས་ཉིད་རང་བཞིན་རྣམ་དག་སྟེ། དེ་སེམས་ཅན་ཐམས་ཅད་ལ་ཁྱབ་པར་ཡོད་པ་ལ་དགོངས་ཏེ། ཡང་དག་རྫོགས་སངས་ཆོས་ཉིད་ཕྱིར། ། སེམས་ཅན་ཁམས་ནི་གཏེར་དང་འདྲ། །
ཞེས་པ་དང༌། བྱང་ཆུབ་སེམས་ཅན་ཡོངས་སུ་འཛིན། ། ཅེས་པ་ལྟར་རོ། ། ཅིའི་ཕྱིར་ཆོས་ཉིད་ལ་བླ་ན་མེད་པའི་ཆོས་ཞེས་བྱ་ཞེ་ན། འགྲེལ་ཆུང་ལས། དེ་བཞིན་ཉིད་ལས་ཁྱད་པར་དུ་འཕགས་པའི་ཆོས་མེད་པས། ཞེས་དང༌། འདིར་ཡང་དག་པའི་ཆོས་ཉིད་ནི། ། འདི་ཡི་རང་བཞིན་ཡིན་པའི་ཕྱིར། ། ཞེས་དང༌།
ཡོན་ཏན་རང་བཞིན་དག་པ་ཡིན། ། ཞེས་སོ། ། ཡང་དག་པའི་ཆོས་ཉིད་ལ་དམིགས་ནས་བསྒོམས་པས་སྟོབས་སོགས་ཀྱི་ཡོན་ཏན་འབྱུང་བའི་ཕྱིར་ཆོས་ཉིད་རང་བཞིན་རྣམ་དག་ལ་བླ་ན་མེད་པའི་ཆོས་ཞེས་བསྟན་ཏོ། ། བླ་ན་མེད་པའི་ཆོས་ཀྱིས་མི་སྟོང་པའི་གཏན་ཚིགས་སུ། དག་པའི་ཆོས་ཉིད་ནི་འདིའི་རང་བཞིན་ཡིན་པའི་ཕྱིར་རོ། ། ཞེས་སོ། ། ཁམས་དེ་གང་ཟག་གང་གིས་རྟོགས་པ་བསྟན་ཟིན་ཏོ། ། ལྔ་པ་ཁམས་བསྟན་པའི་དགོས་པ་ལ་གཉིས་ཏེ། མདོར་བསྟན་དང༌། རྒྱས་བཤད་དོ། །
དང་པོ་ལ་དྲི་བ་དང༌། ལན་ནོ། ། དང་པོ་ལ་གཉིས་ལས། དྲི་བ་དང་པོ་ནི། དེ་ལྟར་ཁམས་དེ་འཕགས་མཆོག་གིས་ཀྱང་རྟོགས་པར་དཀའ་ན་བྱིས་པ་ལས་བརྩམས་ཏེ་བསྟན་པ་ལ་དགོས་པ་ཅི་ཡོད་ཅེས་པའོ། ། དྲི་བ་གཉིས་པ་ནི། ཤེར་ཕྱིན་སོགས་མདོ་དེ་དང་དེར་ཉོན་མོངས་པ་སྤྲིན་དང་འདྲ་བ་དང༌། ལས་རྨི་ལམ་དང༌། སྐྱེ་བ་སྒྱུ་མ་བཞིན་དང༌། དོན་དམ་པར་ཤེས་བྱ་ཐམས་ཅད་རྣམ་པ་ཀུན་ཏུ་སྟོང་པ་ཡིན་ནོ། །
ཞེས་གསུངས་ནས། ཡང་དེ་བཞིན་གཤེགས་པའི་སྙིང་པོའི་མདོ་འདིར་རྒྱལ་བ་རྣམས་ཀྱིས་སེམས་ཅན་ལ་སངས་རྒྱས་ཀྱི་སྙིང་པོ་ཡོད་ཅེས་ཅི་སྟེ་གསུངས་ཞེས་པའོ། ། གཉིས་པ་ལན་ལ། དྲི་བ་དང་པོའི་ལན་ནི། རང་ལ་སེམས་བསྐྱེད་སྐྱེ་བའི་གེགས་སེམས་ཞུམ་པ་དང༌། གཞན་རྗེས་སུ་འཛིན་པའི་གེགས་སེམས་ཅན་དམན་པ་ལ་བརྙས་པ་དང༌། གནས་ལུགས་རྟོགས་པའི་ཤེས་རབ་ཀྱི་གེགས་ཡང་དག་ཏུ་ཡོད་པ་མིན་པའི་དྲི་མ་ངོ་བོ་ཉིད་ཀྱིས་ཡོད་པར་འཛིན་པས་སྒྲོ་འདོགས་པ་དང༌། ཡང་དག་པའི་ཆོས་རང་བཞིན་རྣམ་དག་ཡོད་པ་ལ་སྐུར་པ་འདེབས་པ་དང༌། བདག་གཞན་མཉམ་པ་ཉིད་དུ་རྟོགས་པའི་གེགས་བདག་ཉིད་ལ་ལྷག་པར་ཆགས་པ་སྟེ། སྐྱོན་ལྔ་པོ་གང་དག་ལ་ཡོད་པ་དེ་དག་སྤང་བའི་དོན་དུ་སེམས་ཅན་རྣམས་ལ་སྙིང་པོ་ཡོད་ཅེས་གསུངས་སོ། །
དྲི་བ་གཉིས་པའི་ལན་ནི། ཡང་དག་པའི་མཐའ་ནི་འདུས་བྱས་ཀྱི་མཚན་ཉིད་ཀྱི་རྣམ་པ་སྐྱེ་འགག་སོགས་ཐམས་ཅད་ཀྱིས་དབེན་པ་དང༌། ཀུན་རྫོབ་ཏུ་ཉོན་མོངས་པའི་ཉོན་མོངས་པ་དང༌། ལས་ཀྱི་ཀུན་ནས་ཉོན་མོངས་པ་དང༌། ལས་ཉོན་དེ་དག་གི་རྣམ་སྨིན་གྱི་དོན་སྐྱེ་བའི་ཀུན་ནས་ཉོན་མོངས་པ་དང་གསུམ་པོ་ནི་སྤྲིན་ལ་སོགས་པ་བཞིན་དུ་བརྗོད་དོ། ། ཇི་ལྟར་སྤྲིན་སོགས་དང་མཚུངས་ཤེ་ན། ཉོན་མོངས་ནི་སེམས་ཀྱི་རང་བཞིན་མ་ཡིན་པ་དང༌། སེམས་རྒྱུད་ལ་ཁྱབ་པ་དང༌། གློ་བུར་བ་ཡིན་པས་སྤྲིན་དང་འདྲ་ཞིང༌། བྱ་བའི་ལས་ནི་ཆོས་ཅན།
རྨི་ལམ་གྱི་ལོངས་སྤྱོད་བཞིན་ཡིན་ཏེ། བློ་ཕྱིན་ཅི་ལོག་གིས་བསྐྱེད་པ་དང༌། ཕྱིན་ཅི་ལོག་གི་དམིགས་པ་ཡིན་པས་སོ། ། ཉོན་མོངས་པ་དང་ལས་ཀྱི་རྣམ་པར་སྨིན་པའི་འབྲས་བུ་ཕུང་པོ་ནི་ཆོས་ཅན། སྒྱུ་མ་དང་སྤྲུལ་པ་བཞིན་ཡིན་ཏེ། རྐྱེན་ལ་ལྟོས་པ་དང་བདེན་པར་མེད་པས་སོ། ། མདོར་ན་དྲི་མ་གློ་བུར་བ་ཡིན་པས་ཁམས་ཀྱི་རང་བཞིན་དུ་མ་ཞུགས་པར་བསྟན་པའོ། ། གཉིས་པ་རྒྱས་པར་བཤད་པ་ལ། མཚམས་སྦྱར་བ་དང༌། དོན་དངོས་སོ། །
དང་པོ་མཚམས་སྦྱར་བ་ནི། སྔར་ཡུམ་ཤེར་ཕྱིན་སོགས་སུ་ཚུལ་དེ་ལྟར་རྣམ་པར་བཞག་ནས། སླར་ཡང་རྒྱུད་བླ་མའི་བརྗོད་བྱ་སྟོན་པ་དེ་བཞིན་གཤེགས་པའི་སྙིང་པོའི་མདོ་འདིར་ནི་ཉེས་པ་ལྔ་པོ་དག་སྤང་བའི་ཕྱིར་ཁམས་ཡོད་ཅེས་བསྟན་པ་ཡིན་ནོ། ། མདོ་སྔ་ཕྱི་གཉིས་ཀྱི་དགོངས་པ་མི་འགལ་བའི་དོན་ནི། ཁམས་དང་སྟོང་ཉིད་དོན་གཅིག་པ་མ་ཡིན་ལ། རྒྱུར་བཤད་པ་ནི་སྐྱེ་བྱེད་ཀྱི་རྒྱུ་ལ་འདོད་པ་མ་ཡིན་གྱི། སེམས་ངོ་བོ་ཉིད་ཀྱིས་མི་སྟོང་ན་རྐྱེན་གྱིས་ཁྱད་པར་དུ་བྱར་མེད་པས་ཡོན་ཏན་མི་འབྱུང་བའི་དོན་ནོ། ། གཉིས་པ་དོན་དངོས་ལ་གཉིས་ཏེ། ཁམས་མ་ཐོས་པའི་ཉེས་དམིགས་དང༌། ཐོས་པའི་ཕན་ཡོན་ནོ། །
དང་པོ་ནི། འདི་ལྟར་ཁམས་འདི་ནི་ཡོད་པར་མ་ཐོས་པས་བདག་ལ་རིགས་མེད་པས་ལམ་བསྒྲུབས་ཀྱང་སངས་རྒྱས་མི་ཐོབ་ཅེས་བདག་ལ་བརྙས་པའི་ཉེས་པ་ཡིས་སེམས་ཞུམ་པ་འགའ་ཞིག་ལ་བྱང་ཆུབ་ཀྱི་སེམས་སྐྱེ་བར་མི་འགྱུར་རོ། ། ལས་དང་པོ་པ་གང་ལ་བྱང་ཆུབ་ཀྱི་སེམས་སྐྱེས་པས་བདག་ནི་མཆོག་ཅེས་རློམ་པ་འགའ་ཞིག་ནི་བྱང་ཆུབ་ཏུ་སེམས་མ་སྐྱེས་པ་གཞན་ལ་འདི་དག་ལ་ནི་རིགས་མེད་པའོ་ཞེས་དམན་པའི་འདུ་ཤེས་རབ་ཏུ་འཇུག་པས་གང་ཟག་གཞན་བྱང་ཆུབ་ལ་འགོད་པའི་སྤྱོད་པ་རྗེས་སུ་མི་སྒྲུབ་བོ། ། དེ་ལྟར་རང་ལ་དམིགས་ནས་རིགས་ཡོད་པར་རློམ་ཞིང་གཞན་ལ་རྒྱུ་རིགས་མེད་པར་སེམས་པ་དེ་ལ་ནི་ཁམས་ཀྱི་གནས་ལུགས་རྟོགས་པའི་ཡང་དག་པའི་ཤེས་པ་མི་སྐྱེ་བ་དེས་ན། དྲི་མ་རང་བཞིན་གྱིས་ཡོད་པར་ཞེན་པས་ཡང་དག་པ་མིན་པ་འཛིན་ཅིང་དྲི་མ་རང་བཞིན་གྱིས་དག་པ་ལ་སྐུར་པ་འདེབས་པས་ཡང་དག་པའི་དོན་རིག་པར་མི་འགྱུར་རོ། ། འདིའི་འཐད་པ་ནི། སེམས་ཅན་གྱི་སྐྱོན་དྲི་མ་དེ་ཡང་དག་ཏུ་ཡོད་པ་མ་ཡིན་ཞེས་བྱ་སྟེ། དྲི་མ་དེ་བཅོས་མ་གློ་བུར་བ་ཡིན་པའི་ཕྱིར་ཏེ་གསེར་དང་གཡའ་ལྟར་སེམས་དང་འབྲལ་རུང་ཡིན་པའི་ཕྱིར། ཡོན་ཏན་དྲི་མ་རང་བཞིན་གྱིས་དག་པ་ཡོད་དེ། སེམས་དྲི་མའི་ངོ་བོ་ཉིད་ཀྱིས་སྟོང་པའི་ཕྱིར།
ཡང་ན་ཡོན་ཏན་གྱི་དམིགས་པ་བདག་མེད་གཉིས་ནི་ཡང་དག་པར་ཡོད་དེ། བདག་གཉིས་ཀྱིས་སྟོང་པ་ནི་ཁམས་ཀྱི་རང་བཞིན་ཡིན་པའི་ཕྱིར། ཉེས་པ་དྲི་མ་དེའི་བདག་ཉིད་དུ་མེད་པ་ནི་ཡང་དག་པའི་ཡོན་ཏན་ནོ། ། ཡང་ན་སེམས་ཀྱི་བདག་ཉིད་དུ་མེད་པ་ནི་ཡང་དག་པ་ཞེས་བཤད་དོ། ། ཡང་དག་པ་མིན་པའི་ཉེས་པའི་དྲི་མ་རང་བཞིན་གྱིས་ཡོད་པར་འཛིན་ཅིང་ཡང་དག་ཏུ་ཡོད་པའི་ཡོན་ཏན་གྱི་དམིགས་པའམ། རང་བཞིན་རྣམ་དག་ལ་སྐུར་པ་འདེབས་པས་ན་བློ་ལྡན་བྱང་སེམས་སུ་རློམ་པ་དག་བདག་དང་སེམས་ཅན་གཞན་གཉིས་ཀ་སངས་རྒྱས་ཀྱི་སྙིང་པོ་ཅན་དུ་མཚུངས་པར་མཐོང་བར་མི་འགྱུར་ཞིང༌། གཞན་ཕན་བདེ་དང་ཕྲད་འདོད་ཀྱི་བྱམས་པ་ཐོབ་པར་མི་འགྱུར་རོ། ། གཉིས་པ་ཁམས་ཐོས་པའི་ཕན་ཡོན་བསྟན་པ་ནི། ཁམས་ཡོད་པར་བཤད་པའི་དགོས་པ་འདི་ལྟར། ཁམས་ཡོད་པ་དེ་ནི་ཐོས་པ་ལས་རང་ལ་རིགས་ཡོད་པར་ཤེས་ཏེ་བྱང་ཆུབ་ཐོབ་པར་སྤྲོ་བ་དང༌།
གཞན་ལ་རིགས་ཡོད་པར་ཤེས་ནས་སྟོན་པ་བཞིན་དུ་གུས་པ་སྐྱེ་བ་དང༌། བདག་མེད་རྟོགས་པའི་ཤེས་རབ་དང༌། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་མཐོང་བའི་ཡེ་ཤེས་དང༌། བདག་གཞན་མཉམ་པར་ཤེས་པས་བྱམས་པ་ཆེན་པོ་སྐྱེའོ། ། དེ་ལྟར་ཆོས་ལྔ་པོ་སྐྱེ་བའི་ཕྱིར། རྒྱུ་དེ་ལས་རང་ལ་བརྙས་པའི་ཁ་ན་མ་ཐོ་བ་མེད་པ་དང༌། གཞན་ལ་མི་བརྙས་ཤིང་སྟོན་པ་དང་མཚུངས་པར་བལྟ་བ་དང༌། སྐྱོན་མེད་ཅིང་ཡོན་ཏན་དང་ལྡན་པར་བལྟ་བ་དང༌། བདག་དང་སེམས་ཅན་གཞན་བདེ་གཤེགས་སྙིང་པོ་ཡོད་པར་མཚུངས་པར་རྟོགས་པར་བྱས་ཏེ་མཐར་སངས་རྒྱས་ཉིད་ནི་མྱུར་དུ་འཐོབ་བོ། ། ཁམས་ཀྱི་ལེའུ་བསྟན་ཟིན་ཏོ།། །།
གཉིས་པ་དག་པའི་རྐྱེན་བྱང་ཆུབ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དག་པ་གཉིས་ལྡན་གྱི་བྱང་ཆུབ་ནི་ངོ་བོའོ། ། མཉམ་རྗེས་ཀྱི་ཡེ་ཤེས་ནི་ཐོབ་པར་བྱེད་པའི་རྒྱུའོ། ། སྒྲིབ་པ་དང་བྲལ་བའི་ཆ་ནི་འབྲས་བུའོ། ། རང་གཞན་གྱི་དོན་སྒྲུབ་པ་ནི་ལས་སོ། ། དེའི་རྟེན་ཡོན་ཏན་དང་ལྡན་པ་ནི་ལྡན་པའོ། ། ཟབ་མོའི་ཆོས་སྐུ་དང༌།
རྒྱ་ཆེན་ལོངས་སྐུ་དང༌། བདག་ཉིད་ཆེན་པོ་སྤྲུལ་སྐུ་དང་གསུམ་པོ་ནི་དབྱེ་བའི་འཇུག་པའོ། ། སྐུ་གསུམ་དང་ལྡན་པའི་བྱང་ཆུབ་དེ་ཡང་འཁོར་བ་ཇི་སྲིད་པའི་དུས་སུ་གནས་པ་ནི་རྟག་པའོ། ། ཆོས་ཉིད་ཇི་ལྟ་བའི་རང་བཞིན་ཉིད་ཡིན་པས་སངས་རྒྱས་ལས་གཞན་གྱིས་བསམ་གྱིས་མི་ཁྱབ་པ་ནི་བསམ་གྱིས་མི་ཁྱབ་པ་ཉིད་ཀྱིས་ཏེ། དོན་བརྒྱད་པོ་དེའི་སྒོ་ནས་སངས་རྒྱས་ཀྱི་ས་རྣམ་པར་བཞག་གོ ། གཉིས་པ་རྒྱས་པར་བཤད་པ་ལ་སྡོམ་ཚིག་གིས་བསྟན་པ་ལྟར་དོན་བརྒྱད་ལས། དང་པོ་ངོ་བོ་དང་རྒྱུའི་དོན་ལྷན་ཅིག་ཏུ་བསྟན་པ་ལ་གཉིས་ཏེ། མདོར་བསྟན་དང༌། རྒྱས་བཤད་དོ། ། དང་པོ།
ངོ་བོ་ལ་ཡེ་ཤེས་དང༌། སྤངས་པ་དང༌། ཡོན་ཏན་དང༌། སྒྲིབ་པ་མེད་པ་སྟེ། བཞི་པོ་རིམ་པ་བཞིན་དུ་ཡུལ་རང་བཞིན་འོད་གསལ་ཞེས་བརྗོད་པ་གང་ཡིན་པ་དེ་ལ་ཡུལ་ཅན་ཡེ་ཤེས་ཉི་མ་བཞིན་དུ་གྱུར་པ་ལ་མཁྱེན་པ་རྒྱས་པ་ཞེས་བཤད་པ་དང༌། རང་བཞིན་དག་པ་འོད་གསལ་ཞེས་བརྗོད་པ་གང་ཡིན་པ་སྟེ། གློ་བུར་གྱི་དྲི་མ་དག་པས་མཁའ་བཞིན་དུ་གྱུར་པ་ལ་དྲི་མ་སྤངས་པ་དང་གཉིས་པོ་ལ་སངས་རྒྱས་ཞེས་བྱའོ། ། རྟེན་རང་བཞིན་འོད་གསལ་ཞེས་བརྗོད་པ་དེ་ལ་བརྟེན་པའི་དྲི་མེད་སངས་རྒྱས་ཡོན་ཏན་ཀུན་ལྡན་རྟག་བསྟན་གཡུང་དྲུང་སངས་རྒྱས་ཉིད་དང༌། རང་བཞིན་འོད་གསལ་གློ་བུར་གྱི་དྲི་མ་ཉོན་མོངས་པ་དང་ཤེས་བྱའི་སྒྲིབ་པ་སྤྲིན་ཚོགས་སྟུག་པོ་ལྟ་བུ་ཡིས་བསྒྲིབས་པར་གྱུར་པའི་དྲི་མེད་དོ། ། རྒྱུ་གང་ལས་ཐོབ་ཅེ་ན།
བྱང་ཆུབ་དེ་ནི་མཉམ་གཞག་ཆོས་ཐམས་ཅད་ལ་རྣམ་པར་མི་རྟོག་པའི་ཡེ་ཤེས་དང༌། རྗེས་ཐོབ་ཤེས་བྱ་རྣམ་པར་འབྱེད་པའི་ཡེ་ཤེས་དག་ལ་རྟེན་ནས་འཐོབ་བོ། ། གཉིས་པ་རྒྱས་པར་བཤད་པ་ལ། ངོ་བོའི་དོན་ལ་བཞི་ལས། ཡེ་ཤེས་ནི་སངས་རྒྱས་ཉིད་ཅེས་བརྗོད་པ་ནི་ཡོན་ཏན་དང་དབྱེར་མེད་རབ་ཏུ་ཕྱེ་བ་ཉི་མ་བཞིན་ཏེ་ཡེ་ཤེས་ཀྱི་མཚན་ཉིད་དོ། ། སྤངས་པ་ནི་གློ་བུར་གྱི་དྲི་མ་དག་པའི་ཆོས་ཀྱིས་རབ་ཏུ་ཕྱེ་བ་ནམ་མཁའ་བཞིན་ཏེ་སྤངས་པ་གཉིས་ཀྱི་མཚན་ཉིད་དོ། ། ཡོན་ཏན་ནི་གདོད་ནས་དག་པས་འོད་གསལ་ཞིང་རྒྱུ་རྐྱེན་གྱིས་བྱས་པ་མིན་པའི་ཆོས་ཉིད་དག་པ་གཉིས་ལྡན་དང་དབྱེར་མེད་པར་འཇུག་པ་ཅན་གངྒཱའི་ཀླུང་གི་རྡུལ་ལས་འདས་པའི་སངས་རྒྱས་ཀྱི་ཆོས་རྣམས་ཀུན་དང་ལྡན་པ་ཉིད་དོ། ། བཞི་པ་སྒྲིབ་པ་མེད་པ་ནི། དྲི་མ་སེམས་ཀྱི་ཆོས་ཉིད་ལ་རང་བཞིན་གྱིས་མ་གྲུབ་པ་དང༌། སེམས་རྒྱུད་ལ་ཁྱབ་པ་དང༌།
གློ་བུར་བ་སྟེ་སེམས་དང་འབྲལ་རུང་ཡིན་པ་ཉིད་ཀྱིས་ཉོན་མོངས་པ་དང་ཤེས་བྱའི་སྒྲིབ་པ་མདོར་བསྟན་དེར་སྤྲིན་དང་འདྲ་བར་བརྗོད་དེ། སྤྲིན་ནམ་མཁའི་རང་བཞིན་དུ་མ་གྲུབ་པ་དང༌། ནམ་མཁའ་ལ་ཁྱབ་པ་དང༌། གློ་བུར་བ་འབྲལ་རུང་དུ་བྱུང་བས་སོ། ། ཐོབ་བྱེད་ཀྱི་རྒྱུ་བཤད་པ་ལ་སྒྲིབ་པ་གཉིས་པོ་དང་བྲལ་བའི་རྒྱུ་དེ་ནི་ཡེ་ཤེས་གཉིས་ཡིན་ཏེ། ཡེ་ཤེས་གཉིས་པོ་ནི་རིམ་པ་ལྟར་མཉམ་གཞག་རྣམ་པར་མི་རྟོག་པ་དང༌། དེའི་རྗེས་ཐོབ་ཇི་སྙེད་པའི་ཡུལ་ཅན་དེ་གཉིས་སུ་འདོད་དོ། ། འབྲས་བུའི་དོན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །
དང་པོ་ལ་གསུམ་སྟེ། ཉོན་སྒྲིབ་ལས་གྲོལ་བའི་བྲལ་འབྲས། ཤེས་སྒྲིབ་ལས་གྲོལ་བའི་བྲལ་འབྲས། དེ་གཉིས་རྒྱུ་གང་ལས་ཐོབ་པ་བསྟན་པའོ། ། དང་པོ་ལ་ཉོན་མོངས་པ་འདོད་ཆགས་ཀྱི་དྲི་མ་དག་ལས་གྲོལ་བའི་ཡོན་ཏན་དང་ལྡན་པ་ནི། དྲི་མ་མེད་པའི་ཆུ་དང་ལྡན་ཞིང་རིམ་གྱིས་རྒྱས་པའི་པདྨས་ཁེབས་པའི་མཚོ་བཞིན་ནོ། ། ཞེ་སྡང་གི་དྲི་མ་དག་ལས་གྲོལ་བའི་ཡོན་ཏན་དང་ལྡན་པ་ནི། ཉོན་མོངས་པ་ཞེ་སྡང་གི་དྲི་མ་མེད་པའི་བྱམས་བརྩེའི་འོད་ཟེར་གྱི་ཡོན་ཏན་དང་ལྡན་པའི་ཕྱིར། སྒྲ་གཅན་གྱི་ཁ་ནས་ཐར་བའི་ཟླ་བ་ཉ་བ་ལྟ་བུ་དང༌། ཉོན་མོངས་པ་གཏི་མུག་གི་དྲི་མ་དག་ལས་གྲོལ་བའི་ཡོན་ཏན་དང་ལྡན་པ་ནི།
གཏི་མུག་གི་དྲི་མ་མེད་པའི་ཡེ་ཤེས་ཀྱི་འོད་ཟེར་གྱི་སྣང་བ་དང་ལྡན་པ་དེ་ཉིད་ཀྱི་ཕྱིར། སྤྲིན་ཚོགས་ལས་གྲོལ་བའི་ཉི་མ་ལྟ་བུའོ། ། གཉིས་པ་ནི། ཐུབ་པ་ཁྱུ་མཆོག་སངས་རྒྱས་དང་སྦྲང་རྩི་དང་འབྲུའི་སྙིང་པོ་དང་རིན་ཆེན་གསེར་དང་གཏེར་དང་ལྗོན་པ་བཞིན་དང་དྲི་མ་མེད་པའི་རིན་པོ་ཆེ་ལས་བྱས་པའི་བདེ་གཤེགས་ཀྱི་སྐུ་དང་སའི་བདག་པོ་དང་གསེར་གྱི་གཟུགས་སྒྲིབ་བྱེད་ལས་གྲོལ་བ་དང་འདྲ་བ་ནི་རྒྱལ་བ་ཉིད་ཀྱིས་སྤངས་པ་སོགས་དགུའོ། ། གསུམ་པ་ནི། ཆུ་དང་ལྡན་པའི་མཚོ་ལ་སོགས་པ་ཁྱད་ཆོས་གསུམ་ལྡན་བཞིན་དུ་འདོད་ཆགས་སོགས་གློ་བུར་གྱི་ཉོན་མོངས་པ་གསུམ་དག་ནས་བསམ་གཏན་སོགས་གཉེན་པོ་གསུམ་ཐོབ་པ་ནི། མདོར་ན་མཉམ་གཞག་རྣམ་པར་མི་རྟོག་པའི་ཡེ་ཤེས་ཀྱིས་བྲལ་བའི་འབྲས་བུ་ཡིན་པར་རབ་ཏུ་བརྗོད་དོ། ། ཤེས་སྒྲིབ་སྤངས་ནས་ཡོན་ཏན་གྱི་རྣམ་པ་ཀུན་གྱི་མཆོག་དང་ལྡན་པའི་སངས་རྒྱས་ཀྱི་སྐུ་ངེས་པར་ཐོབ་པ་དེ་ནི་རྗེས་ལ་ཐོབ་པའི་ཡེ་ཤེས་ཀྱི་འབྲས་བུ་ཡིན་པར་བསྟན་ཏོ། ། གཉིས་པ་རྒྱས་པར་བཤད་པ་ལ་གཉིས་ཏེ། རྣམ་གྲོལ་གྱི་ཆོས་མཐུན་བསྟན་པ་དང༌།
ཡོན་ཏན་གྱི་ཆོས་མཐུན་བསྟན་པའོ། ། དང་པོ་ནི། འདོད་ཆགས་ཀྱི་སྒྲིབ་པ་ལས་གྲོལ་བའི་བྲལ་འབྲས་དེ་ཆོས་ཅན། ཆུ་ཡོངས་སུ་དག་པའི་རྫིང་དང་མཚུངས་པ་ཡིན་ཏེ། ཆུ་དྲི་མ་མེད་པ་ལྟར་འདོད་ཆགས་ཀྱི་རྡུལ་སྤངས་པའི་ཕྱིར་དང༌། པདྨ་ལ་ཆུ་འབེབས་པ་ལྟར་གདུལ་བྱའི་པདྨ་ལ་བསམ་གཏན་གྱི་ཆུ་འབབ་པའི་ཕྱིར། ཞེ་སྡང་གི་སྒྲིབ་པ་ལས་གྲོལ་བའི་བྲལ་འབྲས་དེ་ཆོས་ཅན། དྲི་མ་མེད་པའི་ཟླ་བ་ཉ་བ་གཟའ་ལས་ཐར་ནས་བསིལ་ཟེར་གྱིས་ཁྱབ་པར་བྱེད་པ་བཞིན་ཡིན་ཏེ། ཞེ་སྡང་གི་སྒྲ་གཅན་ལས་གྲོལ་བའི་སྙིང་རྗེ་དང་བྱམས་པ་ཆེན་པོའི་འོད་ཟེར་གྱིས་འགྲོ་བ་ཐམས་ཅད་ལ་ཁྱབ་པའི་ཕྱིར། གཏི་མུག་གི་སྒྲིབ་པ་ལས་གྲོལ་བའི་སངས་རྒྱས་དེ་ནི་ཆོས་ཅན།
དྲི་མ་མེད་པའི་ཉི་མ་སྤྲིན་ལས་གྲོལ་བས་མུན་པ་སེལ་བར་བྱེད་པ་བཞིན་ཡིན་ཏེ། གཏི་མུག་གི་སྤྲིན་ཚོགས་ལས་རྣམ་པར་གྲོལ་བའི་ཡེ་ཤེས་ཀྱི་འོད་ཟེར་གྱིས་འགྲོ་བར་གནས་པའི་མི་ཤེས་པའི་མུན་པ་སེལ་བའི་ཕྱིར། གཉིས་པ་ཡོན་ཏན་གྱི་ཆོས་མཐུན་བསྟན་པ་ནི། སངས་རྒྱས་ཀྱི་སྤངས་རྟོགས་ཆོས་ཅན། བདེ་གཤེགས་དང་ཆོས་མཚུངས་ཏེ། དཔེ་ལས་འདས་པས་གཞན་དང་མི་མཉམ་པ་སངས་རྒྱས་ཉིད་དང་མཉམ་པའི་ཆོས་ཡིན་པའི་ཕྱིར། ཟབ་མོ་སྟོན་པའི་གསུང་རབ་ཆོས་ཅན། སྦྲང་རྩི་དང་ཆོས་མཚུངས་ཏེ། གཞན་ལ་དམ་པའི་ཆོས་ཟབ་མོའི་རོ་སྦྱིན་པར་མཛད་པའི་ཕྱིར། རྒྱ་ཆེན་པོ་སྟོན་པའི་གསུང་རབ་ཆོས་ཅན།
སྙིང་པོ་དང་ཆོས་མཚུངས་ཏེ། ཐོགས་པའི་སྒྲིབ་པའི་ཤུན་པ་དང་བྲལ་བའི་ཕྱིར། དག་པ་གཉིས་ལྡན་གྱི་དེ་བཞིན་ཉིད་ཆོས་ཅན། གཡའ་དག་པའི་གསེར་དང་ཆོས་མཚུངས་ཏེ། རང་བཞིན་གྱི་དྲི་མ་མེད་པ་དང་གློ་བུར་གྱི་དྲི་མས་དག་པའི་ཕྱིར། རང་བཞིན་དུ་གནས་པའི་རིགས་ལས་ཐོབ་པའི་ཆོས་སྐུ་ཆོས་ཅན། གཏེར་གྱིས་ནོར་སྟེར་བ་དང་ཆོས་མཚུངས་ཏེ། ཡོན་ཏན་གྱི་རྫས་ཀྱིས་གཞན་གྱི་དབུལ་བ་སེལ་བར་བྱེད་པའི་ཕྱིར། སྒྲུབ་པའི་རིགས་ལས་ཐོབ་པའི་གཟུགས་སྐུ་གཉིས་ཆོས་ཅན། ལྗོན་པས་འབྲས་བུ་སྟེར་བ་དང་ཆོས་མཚུངས་ཏེ།
རྣམ་གྲོལ་གྱི་འབྲས་བུ་འབྱིན་པར་བྱེད་པའི་ཕྱིར། རང་བཞིན་གནས་རིགས་ཀྱི་འབྲས་བུ་ཆོས་སྐུ་དེ་ནི་ཆོས་ཅན། རིན་པོ་ཆེའི་སྐུ་དང་ཆོས་མཚུངས་ཏེ། རིན་པོ་ཆེ་ལྟ་བུའི་རྟོགས་པའི་ཆོས་ཀྱི་སྐུ་ཡིན་པའི་ཕྱིར། ལོངས་སྤྱོད་རྫོགས་པའི་སྐུ་ཆོས་ཅན། རྒྱལ་པོ་དང་ཆོས་མཚུངས་ཏེ།

རྐང་གཉིས་རྣམས་ཀྱི་བདག་པོ་མཆོག་ཏུ་གྱུར་པའི་ཕྱིར། སྤྲུལ་པའི་སྐུ་ནི་ཆོས་ཅན། གསེར་ལས་བྱས་པའི་གཟུགས་བཞིན་དུ་འདོད་དེ། ཡོན་ཏན་རིན་པོ་ཆེ་ལས་གྲུབ་ཅིང་ལོངས་སྐུའི་གཟུགས་ཀྱི་རྣམ་པར་སྣང་བའི་ཕྱིར། སྔ་མ་ནི་ཡོན་ཏན་ལྡོག་པ་ནས་དཔེ་དོན་སྦྱར་ལ། ཕྱི་མ་གསུམ་ནི་ཡོན་ཏན་ཅན་གྱི་ལྡོག་པ་ནས་དཔེ་དོན་སྦྱར་རོ། ། དཔེ་དོན་འདི་རྣམས་སངས་རྒྱས་ཁོ་ན་དང་སྐུ་གསུམ་ཁོ་ན་ལ་སྦྱར་བ་ནི་སྔར་ཁམས་ཀྱི་ལེའུའི་སྐབས་སུ་དཔེ་དགུ་དོན་དགུ་སྦྱར་བ་དང་འགལ་ཞིང༌། སྐུ་གསུམ་ཁོ་ན་ལ་སྦྱོར་བ་ལ་ནི་ཆོས་མཐུན་བཤད་པ་ལ་དགོས་པ་ཡང་མེད་དོ། ། ལས་ཀྱི་དོན་ལ་གཉིས་ཏེ། མདོར་བསྟན་དང༌། རྒྱས་བཤད་དོ། །
དང་པོ་ལ་གཉིས་ཏེ། རང་དོན་བསྟན་པ་དང༌། གཞན་དོན་བསྟན་པའོ། ། དང་པོ་ནི། རྣམ་པར་གྲོལ་བའི་སྐུ་དེ་ཟག་པ་མེད་པའི་སྤངས་པའོ། ། ཆོས་སྐུ་ནི་ཁྱབ་པ་སྟེ་ཡེ་ཤེས་སོ། ། དེ་གཉིས་ཀའི་ཡོན་ཏན་ནི་འཇིག་མེད་ཆོས་ཅན་ཞེས་པའོ། ། དེ་བཤད་པ་ནི། བརྟན་པ་དང་ཞི་བ་དང་རྟག་པ་དང་འཕོ་བ་མེད་པའོ། ། གཉིས་པ་གཞན་དོན་ནི།
གཞན་རྒྱུད་ཀྱི་ཕྲིན་ལས་ཀྱི་གནས་ཡིན་ནོ། ། ཞེས་པའོ། ། གཞན་དོན་གྱི་རྟེན་བྱེད་པའི་ཚུལ་ཇི་ལྟ་བུ་ཞེ་ན། ནམ་མཁའ་རང་གི་ངོ་བོ་དོན་བྱེད་པ་མ་ཡིན་ཡང་གཟུགས་མཐོང་བ་སོགས་ཀྱི་གོ་འབྱེད་པ་བཞིན་དུ། དེ་བཞིན་གཤེགས་པ་ཡང་ཀུན་རྫོབ་ཏུ་དམ་པ་བྱང་སེམས་ཀྱི་དབང་པོ་དྲུག་གི་དོན་ཏེ། ཡུལ་ཉམས་སུ་མྱོང་བའི་རྒྱུ་ཡིན་ནོ། ། ཇི་ལྟར་རྒྱུ་བྱེད་པའི་ཚུལ་བཤད་པ་ནི། བྷཱུ་ཏིའི་སྒྲ་འབྱུང་མེད་དང་དབང་འབྱོར་གཉིས་ལ་འཇུག་པ་ལས་འདིར་དབང་འབྱོར་ཏེ་དབང་འབྱོར་པའི་གཟུགས་ཀྱི་དོན་ལ་ལྟ་བ་དང༌། ཐེག་ཆེན་གྱི་ཆོས་ཀྱི་གཏམ་བཟང་པོ་གཙང་མ་ཉན་པ་དང༌། བདེ་བར་གཤེགས་པའི་ཚུལ་ཁྲིམས་ཀྱི་དྲི་མཆོག་སྣོམ་པ་དང༌།
འཕགས་པ་ཆེན་པོའི་ལོངས་སྤྱད་བྱ་དམ་པའི་ཆོས་ཀྱི་བདུད་རྩིའི་རོ་མྱོང་བ་དང༌། ཏིང་ངེ་འཛིན་གྱི་མཐུ་ལས་ཐོབ་པའི་ཤིན་ཏུ་སྦྱངས་པ་ལས་བྱུང་བའི་རེག་བྱའི་བདེ་བ་ཉམས་སུ་མྱོང་བ་དང༌། རང་གི་ངོ་བོ་ཉིད་ཀྱིས་ཟབ་པའི་ཆོས་ཀྱི་ཚུལ་རྟོགས་པའི་རྒྱུར་གྱུར་པ་ཡིན་ལ། འོན་ཀྱང་དོན་དམ་དཔྱོད་བྱེད་ཀྱི་རིགས་པས་ཞིབ་མོར་བསམས་ན། དོན་དམ་པའི་བདེ་བ་སྦྱིན་པར་མཛད་པའི་དེ་བཞིན་གཤེགས་པ་ནི་ནམ་མཁའ་བཞིན་དུ་འབྲས་བུ་བསྐྱེད་པའི་རྒྱུ་མཚན་རྣམས་དང་བྲལ་བ་ཡིན་ནོ། ། གཉིས་པ་རྒྱས་པར་བཤད་པ་ལ་གཉིས་ཏེ། ལས་དང་བྱེད་པོ་སྦྱར་བ་དང༌། ལས་གཉིས་སོ་སོར་བཤད་པའོ། ། དང་པོ་ནི། མདོར་ན་སྐུ་གཉིས་ཀྱིས་རང་གཞན་གྱི་དོན་གཉིས་བྱེད་པ་འདི་ནི་མཉམ་རྗེས་ཀྱི་ཡེ་ཤེས་གཉིས་པོའི་ལས་སུ་ཤེས་པར་བྱ་སྟེ།
སྐུ་གཉིས་ཡོད་པ་ལས་རྣམ་པར་གྲོལ་བའི་སྐུ་ནི་མཉམ་གཞག་གིས་ཉོན་སྒྲིབ་སྤངས་པས་རྫོགས་པ་དང༌། ཆོས་ཀྱི་སྐུ་ནི་རྗེས་ཐོབ་ཀྱིས་ཤེས་སྒྲིབ་སྤངས་པས་ཡོངས་སུ་སྦྱང་བར་བྱས་པའོ། ། རང་དོན་གྱི་ལས་ནི་སོ་སོར་རྣམ་པ་གཉིས་ཏེ། རྣམ་པར་གྲོལ་བའི་སྐུ་དང༌། ཆོས་ཀྱི་སྐུ་དག་གོ ། ཐུན་མོང་དུ་རྣམ་པ་གཅིག་ཏུ་ཤེས་པར་བྱ་སྟེ། དེ་ལ་དང་པོ་རྣམ་པར་གྲོལ་བའི་སྐུ་ནི་སྤངས་པ་ཡིན་ཏེ། ཟག་པ་མེད་པའི་ཕྱིར། ཆོས་སྐུ་ནི་ཆོས་ཅན། ཡེ་ཤེས་ཡིན་ཏེ།
ཁྱབ་པའི་ཕྱིར། ཐུན་མོང་གི་གཅིག་པོ་གང་ཞེ་ན། འདུས་མ་བྱས་ཕྱིར་ཞེས་པའོ། ། སྐུ་དེ་གཉིས་ཆོས་ཅན། གཞན་དོན་གྱི་ལས་ཅན་ཡིན་ཏེ། གཞན་དོན་གྱི་ཡོན་ཏན་གྱི་གནས་ཉིད་ཀྱི་ཕྱིར་རོ། ། གཉིས་པ་ལས་གཉིས་སོ་སོར་བཤད་པ་ལ་གཉིས་ཏེ། རང་དོན་གྱི་ལས་བཤད་པ་དང༌། གཞན་དོན་གྱི་ལས་བཤད་པའོ། ། དང་པོ་ནི།
རྣམ་གྲོལ་གྱི་སྐུ་ཆོས་ཅན། ཟག་པ་མེད་པ་ཡིན་ཏེ། ཉོན་མོངས་པ་བག་ཆགས་དང་བཅས་པ་རྣམས་འགགས་པའི་ཕྱིར། ཡེ་ཤེས་ཀྱི་སྐུ་ཆོས་ཅན། ཤེས་བྱ་ཀུན་ལ་ཁྱབ་པ་ཉིད་དུ་འདོད་དེ། ཇི་ལྟ་བ་མཁྱེན་པས་ཆགས་པ་མེད་ཅིང༌། ཇི་སྙེད་པ་མཁྱེན་པས་ཐོགས་པ་མེད་པའི་ཕྱིར། འདུས་མ་བྱས་གང་ཞེ་ན། སྐུ་གཉིས་ཆོས་ཅན། འདུས་མ་བྱས་ཡིན་ཏེ།
གཏན་དུ་འཇིག་པ་མེད་པའི་རང་བཞིན་ཡིན་པའི་ཕྱིར་ན། འཇིག་མེད་ཉིད་ནི་ཞེས་པ་མདོར་བསྟན་པ་ཡིན་ལ། བརྟན་པ་དང་ཞི་བ་སོགས་ཀྱིས་ནི་དེ་བཤད་པ་ཡིན་ནོ། ། དེ་ལ་འཇིག་མེད་ཀྱི་བཟློག་ཕྱོགས་འཇིག་པ་ནི་རྣམ་པ་བཞིར་ཤེས་པར་བྱ་སྟེ། རིམ་པ་ལྟར་བརྟན་སོགས་བཞི་པོ་དག་ལས་བཟློག་པའི་ཕྱིར་རོ། ། བཞི་པོ་གང་ཞེ་ན། ཟག་མེད་ཀྱི་ལས་ཀྱི་རྣམ་པར་སྨིན་པའི་མྱགས་པ་དག མ་རིག་པའི་བག་ཆགས་ཀྱི་སའི་རྣམ་པར་འགྱུར་བའི་ནད་དང༌། ཡིད་ཀྱི་རང་བཞིན་གྱི་ལུས་སྔ་མ་ཆད་ནས་ཕྱི་མ་གཞན་དང་གཞན་སྐྱེ་བ་དང༌། བསམ་གྱིས་མི་ཁྱབ་པར་བསྒྱུར་བ་ཡི་འཆི་འཕོའོ། །
བཞི་པོ་དེ་མེད་པའི་ཕྱིར་ན་རིམ་པ་ལྟར་བརྟན་པ་དང་ཞི་བ་དང་རྟག་པ་དང་འཕོ་བ་མེད་པར་ཤེས་པར་བྱའོ། ། རང་དོན་གྱི་ལས་བསྟན་ཟིན་ཏོ། ། གཉིས་པ་གཞན་དོན་གྱི་ལས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དྲི་མ་མེད་པའི་རྣམ་གྲོལ་གྱི་སྐུ་དང༌། ཡེ་ཤེས་ཀྱི་སྐུ་གཉིས་པོ་དེ་ཆོས་ཅན། གནས་ཞེས་བསྟན་ཏེ། གཞན་རྒྱུད་ཀྱི་དཀར་པོའི་ཆོས་ཀྱི་རྟེན་ཡིན་པའི་ཕྱིར།
གཉིས་པ་རྒྱས་པར་བཤད་པ་ནི། ཇི་ལྟར་སྐྱེད་བྱེད་ཀྱི་རྒྱུ་མིན་པའི་ནམ་མཁའ་ནི་གཟུགས་མཐོང་བ་དང་སྒྲ་དང་དྲི་དང་རོ་དང་རེག་བྱ་དང་ཆོས་རྣམས་ཀྱི་ཐོས་པ་ལ་སོགས་པའི་རྒྱུ་ཡིན་པ་ལྟར། དེ་བཞིན་དུ་རྣམ་གྲོལ་དང་ཆོས་ཀྱི་སྐུ་གཉིས་འབད་རྩོལ་གྱི་སྒྲིམ་པ་མེད་པའི་སྦྱོར་བས་བརྟན་པ་བྱང་སེམས་རྣམས་ཀྱི་དབང་པོ་དྲུག་གིས་དེའི་དོན་དྲུག་ལ་གནས་པར་གྱུར་པའི་ཟག་པ་མེད་པའི་ཡོན་ཏན་དག་སྐྱེ་བའི་གོ་འབྱེད་ཀྱི་རྒྱུ་ཡིན་ནོ། ། འདིར་རྣམ་གྲོལ་གྱི་སྐུ་ལ་རང་དོན་དང་ཆོས་སྐུ་ལ་གཞན་དོན་དུ་འཆད་པ་དང༌། འདིར་བཤད་པའི་སྐུ་གཉིས་གཟུགས་སྐུ་གཉིས་ལ་འཆད་པ་ནི་གཞུང་གི་དོན་མ་ཡིན་ནོ། ། འོ་ན་ཇི་ལྟར་འཆད་པར་བྱ་སྙམ་ན། འོག་ནས་ལྡན་པའི་སྐབས་སུ་འཆད་པ་ལྟར་རྣམ་གྲོལ་དང་ཆོས་ཀྱི་སྐུ་གཉིས་ཀྱིས་རང་དོན་བསྟན་པར་ཤེས་པར་བྱ་སྟེ། མདོ་དགོངས་པ་ངེས་འགྲེལ་སོགས་སུ། རྣམ་པར་གྲོལ་བའི་ལས་ཀྱིས་ནི་དེ་བཞིན་གཤེགས་པ་རྣམས་ཉན་ཐོས་དང་མཚུངས་ཤིང་མཉམ་མོ། ། ཆོས་ཀྱི་སྐུས་ནི་ཁྱད་པར་འཕགས་ཞེས་གསུངས་པ་ལྟར།
ཉོན་སྒྲིབ་སྤངས་པ་རྣམ་གྲོལ་གྱི་སྐུ་དང༌། ཤེས་སྒྲིབ་སྤངས་པ་ཆོས་ཀྱི་སྐུ་ཡིན་ནོ། ། ལྡན་པའི་དོན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། སངས་རྒྱས་ལ་ལྡན་པའི་ཡོན་ཏན་ནི་བསམ་དུ་མེད་པ་དང༌། རྟག་པ་དང༌། བརྟན་པ་དང༌། ཞི་བ་དང༌།
གཡུང་དྲུང་དང༌། རབ་ཏུ་ཞི་བ་དང༌། ཁྱབ་པ་དང༌། རྟོག་པ་དང་བྲལ་བ་ནམ་མཁའ་བཞིན་དང༌། ཆགས་པ་མེད་པ་དང༌། ཀུན་ཏུ་ཐོགས་པ་མེད་པ་དང༌། རྩུབ་པའི་རེག་བྱ་སྤངས་པ་དང༌། བལྟར་མེད་པ་དང༌། བཟུང་དུ་མེད་པ་དང༌། དགེ་བ་དང༌།
དྲི་མ་མེད་པ་སྟེ་སངས་རྒྱས་ཀྱི་ཡོན་ཏན་བཅོ་ལྔའོ། ། གཉིས་པ་རྒྱས་པར་བཤད་པ་ལ་གཉིས་ཏེ། རྟེན་གྱི་སྒོ་ནས་མདོར་བསྟན་པ་དང༌། ཡོན་ཏན་བཅོ་ལྔ་སོ་སོར་བཤད་པའོ། ། དང་པོ་ནི། སྔར་བཤད་པའི་རྣམ་གྲོལ་གྱི་སྐུ་དང་ཆོས་ཀྱི་སྐུ་དེ་དག་གིས་རང་དང་གཞན་གྱི་དོན་གཉིས་ཀ་བྱེད་པར་བསྟན་ཏོ། ། རང་དང་གཞན་གྱི་དོན་གྱི་རྟེན་སྐུ་གཉིས་པོ་དེ་ལ་ནི་བསམ་གྱིས་མི་ཁྱབ་པ་ལ་སོགས་པའི་ཡོན་ཏན་བཅོ་ལྔ་ལྡན་ནོ། ། དང་པོ་ལ་ལྔ་སྟེ། ཟབ་པའི་ཡོན་ཏན། རྟག་པའི་ཡོན་ཏན།
བདེ་བའི་ཡོན་ཏན། ཡེ་ཤེས་ཀྱི་ཡོན་ཏན། སྤངས་པའི་ཡོན་ཏན་ནོ། ། དང་པོ་ལ་གཉིས་ཏེ། སྤྱིར་བསྟན་པ་དང༌། ཟབ་པའི་ཚུལ་བཤད་པའོ། ། དང་པོ་ནི། ཐམས་ཅད་མཁྱེན་པའི་ཡེ་ཤེས་ཀྱི་ཡུལ་སངས་རྒྱས་ཀྱི་ཆོས་ཀྱི་སྐུ་ནི་ཆོས་ཅན། ཡེ་ཤེས་ཀྱི་ལུས་ཅན་འཕགས་པ་རྣམས་ཀྱིས་ཀྱང་བསམ་གྱིས་མི་ཁྱབ་པར་རྟོགས་པར་བྱ་སྟེ། ཐོས་པའི་ཤེས་རབ་སོགས་གསུམ་གྱི་ཡུལ་མིན་པའི་ཕྱིར།
ཡང་ན་སངས་རྒྱས་ཀྱི་ཡེ་ཤེས་ནི་ལུས་ཅན་རྣམས་ཀྱིས་བསམ་གྱིས་མི་ཁྱབ་སྟེ་ཞེས་སྦྱོར་རོ། ། ཇི་ལྟར་ཤེས་རབ་གསུམ་གྱི་ཡུལ་མ་ཡིན་ཞེ་ན། ཐོས་བྱུང་ཤེས་རབ་ཀྱི་ཡུལ་མ་ཡིན་ཏེ། ཤིན་ཏུ་ཕྲ་བས་བརྗོད་པའི་ཡུལ་ལས་འདས་པའི་ཕྱིར། བསམ་བྱུང་ཤེས་རབ་ཀྱི་ཡུལ་མ་ཡིན་ཏེ། དོན་དམ་ཡིན་པས་རྟོག་དཔྱོད་ཀྱི་ཡུལ་ལས་འདས་པའི་ཕྱིར། འཇིག་རྟེན་པའི་སྒོམ་བྱུང་སོགས་ཡུལ་གྱི་མཚན་མ་དང་འབྲེལ་བའི་ཡུལ་མ་ཡིན་ཏེ། ཆོས་ཉིད་ཟབ་པས་མཚན་མ་དང་བྲལ་བའི་ཕྱིར། གཉིས་པ་ལ་གཉིས་ཏེ། བྱིས་པ་སོ་སྐྱེས་མི་རྟོགས་པ་དང༌།
ཐེག་དམན་འཕགས་པས་མི་རྟོགས་པའོ། ། དང་པོ་ནི། ཆོས་སྐུ་དེ་ཆོས་ཅན། བྱིས་པ་སོ་སྐྱེས་སྔོན་མཐོང་མ་མྱོང་སྟེ། གང་གི་ཕྱིར་ན་ཤེས་པ་གསུམ་གྱི་ཡུལ་མ་ཡིན་པ་དེའི་ཕྱིར། དཔེར་ན་དམུས་ལོང་གིས་གཟུགས་གཏན་ནས་མི་མཐོང་བ་བཞིན་ནོ། ། གཉིས་པ་ནི། ཐེག་དམན་འཕགས་པས་ཀྱང་མངོན་སུམ་དུ་མ་མཐོང་སྟེ། ཁྱིམ་ན་གནས་པའི་བུ་ཆུང་བཙས་ནས་ཞག་བདུན་ལོན་པ་དག་གིས་ཀྱང་ཉི་མའི་གཟུགས་བལྟར་མི་བཟོད་པ་བཞིན། ཇི་སྐད་དུ་དཔལ་ཕྲེང་གི་མདོ་ལས།
བཅོམ་ལྡན་འདས་དཔེར་ན་དམུས་ལོང་གིས་གཟུགས་བལྟ་བར་མི་ནུས་པ་དང༌། བུ་བཙས་པ་གནས་ན་མཆིས་པའི་བྱིས་པ་དགུང་བདུན་ལོན་པས་ཉི་མའི་དཀྱིལ་འཁོར་བལྟ་བར་མི་ནུས་པ་བཞིན་དུ། བཅོམ་ལྡན་འདས་སྡུག་བསྔལ་འགོག་པའི་བདེན་པ་ཡང་བྱིས་པ་སོ་སོའི་སྐྱེ་བོ་ཐམས་ཅད་ཀྱི་རྣམ་པར་ཤེས་པའི་ཡུལ་ཡང་མ་ལགས། ཉན་ཐོས་དང་རང་རྒྱལ་རྣམས་ཀྱི་རྣམ་པར་ཤེས་པའི་ཡུལ་ཡང་མ་ལགས་སོ། ། ཞེས་སོ། ། འདི་ཉན་རང་འཕགས་པས་ཀྱང་མི་མཐོང་བར་བཤད་པའི་འགོག་པ་ནི་སྤངས་པ་ཡོངས་སུ་རྫོགས་པའི་འགོག་བདེན་ཏེ། འདིའི་འགོག་པ་དེ་བཞིན་གཤེགས་པའི་ཆོས་སྐུ་དང་དོན་གཅིག་པར་འགྲེལ་པར་གསུངས་སོ། ། གཉིས་པ་རྟག་པའི་ཡོན་ཏན་ནི། དེ་བཞིན་གཤེགས་པའི་ཆོས་སྐུ་ཆོས་ཅན། རྟག་པ་ཡིན་ཏེ།
སྐྱེ་བ་དང་བྲལ་བའི་ཕྱིར། བརྟན་པ་ཡིན་ཏེ། སྲོག་འགག་པའི་འཆི་བ་མེད་པའི་ཕྱིར། ཞི་བ་ཡིན་ཏེ། སྐྱེ་འགག་གཉིས་དང་བྲལ་བས་ནད་མེད་པའི་ཕྱིར། གཡུང་དྲུང་ཡིན་ཏེ། ཆད་པར་མི་འགྱུར་བར་གནས་པས་རྒ་བ་མེད་པའི་ཕྱིར། གསུམ་པ་བདེ་བའི་ཡོན་ཏན་ནི། སྡུག་བསྔལ་རབ་ཏུ་ཞི་བ་ཡིན་ཏེ། སྡུག་བསྔལ་རྒྱུ་དང་བཅས་པ་འགག་པའི་འགོག་བདེན་ཡིན་པའི་ཕྱིར།
བཞི་པ་ཡེ་ཤེས་ཀྱི་ཡོན་ཏན་ནི། ཤེས་བྱ་ཇི་སྙེད་པ་ལ་ཁྱབ་པའི་ཡོན་ཏན་དང་ལྡན་ཏེ། ཤེས་བྱ་ཇི་སྙེད་པ་ཐམས་ཅད་རྟོགས་པའི་ཕྱིར། རྟོག་པ་མེད་པ་ཡིན་ཏེ། ཇི་ལྟ་བ་མཁྱེན་པས་སྤྲོས་པའི་མཚན་མ་གང་ཡང་གནས་པ་མེད་པའི་ཕྱིར། ལྔ་པ་སྤངས་པའི་ཡོན་ཏན་ནི། ཆོས་སྐུ་ཆོས་ཅན། ཆགས་པ་མེད་པ་ཡིན་ཏེ། ཐར་པ་ལ་སྒྲིབ་བྱེད་ཀྱི་ཉོན་མོངས་པའི་སྒྲིབ་པ་སྤངས་པའི་ཕྱིར། ཐམས་ཅད་དུ་ཐོགས་པ་མེད་པ་ཡིན་ཏེ།
རྣམ་མཁྱེན་སྒྲིབ་བྱེད་ཀྱི་ཤེས་བྱའི་སྒྲིབ་པ་ཀུན་དག་པའི་ཕྱིར། རྩུབ་པའི་རེག་བྱ་དང་བྲལ་བ་ཡིན་ཏེ། བྱིང་རྒོད་གཉིས་མེད་པས་ཏིང་ངེ་འཛིན་ལས་སུ་རུང་བའི་ཕྱིར། མིག་གིས་བལྟར་མེད་དེ། གཟུགས་མེད་པའི་ཕྱིར། བློས་གང་དུའང་བཟུང་དུ་མེད་དེ། སྤྲོས་པའི་མཚན་མ་མེད་པའི་ཕྱིར། དོན་དམ་པའི་དགེ་བ་ཡིན་ཏེ། རང་བཞིན་གྱིས་རྣམ་པར་དག་པའི་ཕྱིར། དྲི་མ་མེད་པ་ཡིན་ཏེ།
གློ་བུར་གྱི་དྲི་མ་སྤངས་པའི་ཕྱིར། འཇུག་པའི་དོན་ལ་གཉིས་ཏེ། མདོར་བསྟན་དང༌། རྒྱས་བཤད་དོ། ། དང་པོ་ལ་གསུམ་སྟེ། ཆོས་སྐུ་དང༌། ལོངས་སྐུ་དང༌། སྤྲུལ་སྐུ་བསྟན་པའོ། ། དང་པོ་ལ་གཉིས་ལས། མཚན་ཉིད་ནི་ལྔ་སྟེ།
འདུས་མ་བྱས་པ་ནི་ཐོག་མར་སྐྱེ་བ་དང༌། དབུས་སུ་གནས་པ་དང༌། མཐར་འགག་པ་མེད་པའོ། ། ཐ་དད་མེད་པ་ནི་སངས་རྒྱས་ཀྱི་དབྱིངས་དང་ཐ་དད་དུ་རྣམ་པར་དབྱེར་མེད་པ་སྟེ་དབྱིངས་ཀྱི་ཆའོ། ། ཕྱིན་ཅི་མ་ལོག་པ་ནི་བདག་དང་བདག་མེད་ཀྱི་སྤྲོས་པའི་མཐའ་གཉིས་སུ་འཛིན་པ་མེད་པ་སྟེ་ཡེ་ཤེས་ཀྱི་ཆའོ། ། རྣམ་པར་དག་པ་ནི་སྒྲིབ་པ་གསུམ་དང་བྲལ་བའོ། ། འོད་གསལ་བ་ནི་དྲི་མ་མེད་ཅིང་རྣམ་རྟོག་མེད་ལ་ཆོས་ཀྱི་དབྱིངས་ཀྱི་རང་བཞིན་གང་ཡིན་པའི་ཆོས་སྐུ་དེ་རྟོགས་པ་ནི་ཆོས་ཉིད་ལ་མཉམ་པར་བཞག་པའི་རྣལ་འབྱོར་པ་ཡིས་མཐོང་ངོ༌། ། ཡོན་ཏན་ནི་ལྔ་སྟེ། དེ་བཞིན་གཤེགས་པའི་དྲི་མ་མེད་པའི་དབྱིངས་དེ་ནི་རྒྱ་ཆེ་བས་ཚད་གཞལ་དུ་མེད་པ་དང༌། གྲངས་མང་བས་གངྒཱའི་བྱེ་མ་སྙེད་ཀྱི་གྲངས་ལས་འདས་པ་དང༌།
ཟབ་པས་བསམ་དུ་མེད་པ་དང༌། ཐུན་མོང་མ་ཡིན་པས་གཞན་དང་མཉམ་པ་མེད་པ་དང༌། རྣམ་པར་དག་པས་བག་ཆགས་དང་བཅས་པའི་ཉེས་པ་རྣམས་སྤངས་པས་ན་ཡོན་ཏན་ལྔ་པོ་འདི་རྣམས་དང་ལྡན་ནོ། ། གཉིས་པ་ནི། ལོངས་སྤྱོད་རྫོགས་པའི་སྐུ་ཡང་ཡོན་ཏན་ལྔ་དང་ལྡན་ཏེ། གསུང་སྣ་ཚོགས་པ་དམ་པའི་ཆོས་མངའ་བ་དང༌། མཚན་དཔེའི་འོད་ཟེར་མངའ་བའི་སྐུ་ཞེས་བརྗོད་དེ། ཡོན་ཏན་གཉིས་དང་སྐུ་རྟེན་དང་རྟེན་ཅན་དུ་སྦྱར་ནས་བསྟན་ཏོ། ། ཐུགས་ཀྱི་མཛད་པ་ནི་འགྲོ་བའི་རྣམ་པར་གྲོལ་བའི་དོན་སྒྲུབ་པ་ལ་བརྩོན་པའོ། ། དེ་གསུམ་ལ་རྟོག་པ་མེད་པ་ནི་མཛད་པ་ཡིད་བཞིན་གྱི་ནོར་བུའི་རྒྱལ་པོ་བཞིན་དུ་འབད་མེད་དུ་མཛད་དོ་ཞེས་སོ། །
སྣ་ཚོགས་སུ་སྣང་ཡང་དེའི་ངོ་བོ་མིན་པ་ནི་གདུལ་བྱའི་དབང་གིས་སྣ་ཚོགས་ཀྱི་དངོས་པོར་སྣང་ཡང་དོན་ལ་སྣ་ཚོགས་དེའི་རང་བཞིན་མིན་ནོ། ། གསུམ་པ་སྤྲུལ་པའི་སྐུ་ནི། འཇིག་རྟེན་རྣམས་དང་པོར་ཞི་བ་མྱང་འདས་ཀྱི་ལམ་ལ་འཇུག་པར་བྱེད་པ་དང༌། བར་དུ་ཐེག་ཆེན་ལ་རབ་ཏུ་སྨིན་པར་བྱེད་པ་དང༌། མཐར་བྱང་ཆུབ་ཏུ་ལུང་སྟོན་པས་གྲོལ་བར་བྱེད་པའི་རྒྱུའི་གཟུགས་སྤྲུལ་སྐུ་གང་ཡིན་པ་དེ་ཡང་འཇིག་རྟེན་འདིར་ཆོས་དབྱིངས་ལ་རྟག་ཏུ་རྒྱུན་མི་འཆད་པར་གནས་ཏེ། ནམ་མཁའི་ཁམས་སུ་གཟུགས་ཀྱི་ཁམས་རྒྱུན་མི་འཆད་པར་བཞིན་ནོ། ། གཉིས་པ་རྒྱས་པར་བཤད་པ་ལ་གསུམ་སྟེ། ཐུན་མོང་གི་དབྱེ་བ། དབྱེ་བ་སོ་སོའི་རང་བཞིན། ཐུན་མོང་གི་མཇུག་བསྡུ་བའོ། །
དང་པོ་ནི། རང་བྱུང་དང༌། ཐམས་ཅད་མཁྱེན་པ་དང༌། སངས་རྒྱས་ཉིད་དང༌། མྱ་ངན་འདས་པ་མཆོག་ཏུ་གྱུར་པ་དང༌། རྟོག་གེའི་བློས་བསམ་དུ་མེད་པ་དང༌། དགྲ་བཅོམ་པ་མཆོག་ཏུ་གྱུར་པ་དང༌། སོ་སོ་རང་གིས་རིག་པའི་བདག་ཉིད་དུ་གྱུར་པ་རྣམས་ཏེ། བྱང་ཆུབ་ཆེན་པོའི་མིང་གི་རྣམ་གྲངས་སོ། ། དེ་ལ་དབྱེ་ན་ཟབ་པ་དང༌།
རྒྱ་ཆེ་བ་དང༌། བདག་ཉིད་ཆེན་པོ་སྟེ། ཡོན་ཏན་གྱི་ཆོས་ཀྱིས་རབ་ཏུ་དབྱེ་བས་སྐུ་གསུམ་དུ་བཞག་པ་དེ་དག་གིས་སངས་རྒྱས་ཀྱི་རང་བཞིན་ལ་སོགས་པའི་དབྱེ་བ་ཐ་དད་དུ་འཇུག་གོ ། གཉིས་པ་དབྱེ་བ་སོ་སོའི་དོན་ལ་གསུམ་སྟེ། ཆོས་སྐུ་དང༌། ལོངས་སྐུ་དང༌། སྤྲུལ་སྐུའོ། ། དང་པོ་ལ་གཉིས་ལས། སྤྱིར་བསྟན་པ་ནི། སྐུ་གསུམ་ཡོད་པ་དེ་ལ་སངས་རྒྱས་རྣམས་ཀྱི་ནི་ངོ་བོ་ཉིད་ཀྱི་སྐུ་མདོར་ན་མཚན་ཉིད་ལྔ་དང་ཡོན་ཏན་ལྔ་དང་ལྡན་པ་ཉིད་དུ་རིག་པར་བྱའོ། །
གཉིས་པ་སོ་སོར་བཤད་པ་ལ་མཚན་ཉིད་ལྔ་ནི། སྐྱེ་སོགས་མེད་པའི་འདུས་མ་བྱས་པ་དང༌། གཅིག་དང་ཐ་དད་དུ་དབྱེར་མེད་པས་ཐ་དད་དུ་མེད་པ་དང༌། བདག་དང་བདག་གིར་སྤྲོས་པའི་མཐའ་གཉིས་སུ་འཛིན་པ་སྤངས་པས་ཕྱིན་ཅི་མ་ལོག་པ་དང༌། ཆགས་སོགས་ཉོན་མོངས་པའི་སྒྲིབ་པ་དང༌། ཉོན་མོངས་ཅན་མ་ཡིན་པའི་མི་ཤེས་པ་ཤེས་བྱའི་སྒྲིབ་པ་དང༌། སྙོམས་འཇུག་དགུ་ལ་འཇུག་པའི་གེགས་སྙོམས་འཇུག་གི་སྒྲིབ་པ་གསུམ་ལས་ངེས་པར་གྲོལ་བས་རྣམ་པར་དག་པ་དང༌། ཉོན་མོངས་ཀྱི་དྲི་མ་མེད་པ་དང༌། གཟུང་འཛིན་གྱི་རྣམ་པར་རྟོག་པ་མེད་པ་དང༌། ཆོས་ཉིད་ལ་མཉམ་པར་བཞག་པའི་རྣལ་འབྱོར་པ་རྣམས་ཀྱི་ཡུལ་ཡིན་པའི་ཕྱིར་དང༌།
ཆོས་ཀྱི་དབྱིངས་ཀྱི་ངོ་བོ་ཉིད་ཀྱིས་དག་པའི་ཕྱིར་ན་འོད་གསལ་བའོ། ། ཡོན་ཏན་ལྔ་ནི། ངོ་བོ་ཉིད་ཀྱི་སྐུ་ཆོས་ཅན། གཞལ་དུ་མེད་པའི་ཡོན་ཏན་རྣམས་དང་ཡང་དག་པར་ལྡན་ཏེ། རྒྱ་ཆེ་བའི་ཕྱིར། གྲངས་མེད་པའི་ཡོན་ཏན་དང་ལྡན་ཏེ། ཡོན་ཏན་གྲངས་ཀྱིས་བཟུང་དུ་མེད་པའི་ཕྱིར། བསམ་དུ་མེད་པའི་ཡོན་ཏན་དང་ལྡན་ཏེ། རྟོག་གེའི་ཡུལ་མ་ཡིན་པའི་ཕྱིར། གཞན་དང་མཉམ་པ་མེད་པའི་ཡོན་ཏན་དང་ལྡན་ཏེ།
སངས་རྒྱས་འབའ་ཞིག་ལ་ལྡན་པའི་ཕྱིར། དག་པ་མཐར་ཐུག་པའི་ཡོན་ཏན་དང་ལྡན་ཏེ། སྒྲིབ་གཉིས་བག་ཆགས་དང་བཅས་པ་མ་ལུས་པར་སྤངས་པའི་ཕྱིར། རྟགས་ལྔ་པོ་གོ་རིམ་བཞིན་དུ་གཞལ་མེད་ལ་སོགས་ལྔའི་གཏན་ཚིགས་སུ་སྦྱར་ཏེ་བཤད་ཟིན་ཏོ། ། གཉིས་པ་ལོངས་སྤྱོད་རྫོགས་པའི་སྐུ་ལ་གསུམ་སྟེ། མཚན་ཉིད་ལྔ་ངོས་བཟུང༌། དེ་དག་བསྡུས་ཏེ་བསྟན། སྣང་བ་དཔེས་མཚོན་པའོ། ། དང་པོ་ནི། གསུང་སྣ་ཚོགས་པའི་ཐེག་ཆེན་གྱི་ཆོས་ལ་ལོངས་སྤྱོད་པ་དང༌།
སྤྲུལ་པ་ཙམ་མིན་གྱི་རང་བཞིན་མཚན་དཔེ་སོགས་ཀྱི་ཆོས་སྣང་བའི་ཕྱིར། འདིར་ཡང་བརྗོད་སྟོན་གཉིས་ཕྱོགས་གཅིག་ཏུ་བྱས་པའོ། ། ཐུགས་རྗེ་ཆེན་པོ་དག་པའི་རྒྱུ་མཐུན་པ་ལས་འགྲོ་བའི་དོན་རྒྱུན་མི་འཆད་པའི་ཕྱིར་དང༌། ཕྲིན་ལས་དེ་གསུམ་ལ་རྣམ་པར་རྟོག་པ་མེད་ཅིང་ལྷུན་གྱིས་གྲུབ་པར་གདུལ་བྱའི་འདོད་པ་ཐམས་ཅད་ཇི་བཞིན་དུ་ཡོངས་སུ་སྐོང་བའི་ཕྱིར་དང༌། ཡིད་བཞིན་གྱི་ནོར་བུ་སྣ་ཚོགས་མིན་ཡང་སྣ་ཚོགས་སུ་སྣང་བའི་མཐུ་དང་ལྡན་པ་ལྟར། སྣ་ཚོགས་མིན་ཡང་གདུལ་བྱའི་དབང་གིས་སྣ་ཚོགས་སུ་སྣང་བའི་རྫུ་འཕྲུལ་སྟོན་པའི་མཐུ་ཡོད་པ་སྟེ། ཆོས་ལྔ་པོ་ཉིད་ཀྱིས་ཐེག་ཆེན་གྱི་ཆོས་ལ་རྫོགས་པར་ལོངས་སྤྱོད་པའི་སྐུ་རྣམ་པར་གནས་སོ། ། གཉིས་པ་དེ་དག་བསྡུས་ཏེ་བསྟན་པ་ནི། གསུང་བརྗོད་པ་དང༌། སྐུ་སྟོན་པ་དང༌།
ཐུགས་མཛད་པ་རྒྱུན་མི་འཆད་པ་དང༌། ཕྲིན་ལས་མངོན་པར་འདུ་བྱེད་པ་མེད་པ་དང༌། སངས་རྒྱས་རང་སྣང་ལ་སྣ་ཚོགས་པ་དེའི་ངོ་བོ་མིན་པར་སྟོན་ལ། གདུལ་བྱ་གཞན་སྣང་འདིར་ནི་སྣ་ཚོགས་སུ་སྣང་བ་སྟེ། རྣམ་པ་ལྔར་བརྗོད་དོ། ། གསུམ་པ་སྣང་བ་དཔེས་མཚོན་པ་ནི། ཇི་ལྟར་ཚོན་ཁ་དོག་སྣ་ཚོགས་པའི་རྐྱེན་གྱིས་ནོར་བུ་ཁ་དོག་སྣ་ཚོགས་པའི་ངོ་བོ་མ་ཡིན་པར་གནས་པ་དེའི་ངོ་བོ་ཇི་ལྟར་བཞིན་མིན་པར་ཁ་དོག་སྣ་ཚོགས་སུ་སྣང་བ་དེ་བཞིན་དུ། འགྲོ་བའི་མོས་པ་ཐ་དད་པའི་རྐྱེན་སྣ་ཚོགས་པས་ཁྱབ་བདག་སྣ་ཚོགས་པ་དེའི་དངོས་པོ་མིན་ཀྱང་སྣ་ཚོགས་སུ་སྣང་ངོ༌། ། ཁྱབ་བདག་ཅེས་པ་ནི། དབྱིངས་དང་ཡེ་ཤེས་དང་ཕྲིན་ལས་གསུམ་གྱིས་སེམས་ཅན་ཐམས་ཅད་ལ་ཁྱབ་པ་སྟེ།
སྔར་ཆོས་དབྱིངས་རང་བཞིན་རྣམ་དག་གི་ཆ་གཞི་འབྲས་ཐམས་ཅད་ལ་འགྲོ་བའི་དོན་དུ་བཤད་པ་ལྟར་རོ། ། དག་པ་གཉིས་ལྡན་གྱིས་གཞི་འབྲས་ཀུན་ལ་ཁྱབ་པ་ནི་མ་ཡིན་ནོ། ། ཡེ་ཤེས་ཀྱིས་ཁྱབ་པ་ནི། ཆགས་མེད་ཐོགས་པ་མེད་པའི་ཕྱིར། ། ཡེ་ཤེས་ཁྱབ་པ་ཉིད་དུ་འདོད། ། ཅེས་པ་ལྟར་རོ། ། འགའ་ཞིག་སྒྲིབ་པའི་དབུས་ན་སངས་རྒྱས་ཡོད་པའི་ཚུལ་གྱིས་ཁྱབ་པར་འདོད་པ་ནི། མུན་པའི་དབུས་ན་ཉི་མའི་དཀྱིལ་འཁོར་འོད་འབར་བ་ཡོད་པར་འདོད་པ་དང་མཚུངས་སོ། ། ཕྲིན་ལས་ཀྱིས་ཁྱབ་པ་ནི། མངོན་རྟོགས་རྒྱན་ལས།
དེ་ལྟར་མཛད་པ་རྒྱ་ཆེའི་ཕྱིར། ། སངས་རྒྱས་ཁྱབ་པ་ངེས་པར་བརྗོད། ། ཅེས་པ་ལྟར་རོ། ། གསུམ་པ་སྤྲུལ་པའི་སྐུ་ལ་གཉིས་ཏེ། སྐུ་དངོས་ཀྱི་ཁྱད་པར་དང༌། དེའི་ཕྲིན་ལས་བསྟན་པའོ། ། དང་པོ་ནི། སྟོན་ཞེས་བཤད་པའི་གཞིའོ། ། གང་དུ་ཞེ་ན། ཡོངས་སུ་མ་དག་པའི་ཞིང་རྣམས་སུ་སྟོན།
དུས་ཇི་ཙམ་བར་དུ་ཞེ་ན། སྲིད་པ་ཇི་སྲིད་གནས་ཀྱི་བར་དུའོ། ། གང་གིས་སྟོན་ཅེ་ན། འཇིག་རྟེན་མཁྱེན་པ་སངས་རྒྱས་ཀྱིས་སོ། ། ཚུལ་ཇི་ལྟར་ཞེ་ན། ཐུགས་རྗེ་ཆེན་པོས་ཀུན་ནས་བསླངས་ཏེ། གདུལ་བྱའི་འཇིག་རྟེན་ཀུན་ལ་གཟིགས་ནས་བདག་རྐྱེན་ཆོས་ཀྱི་སྐུ་ལས་མ་གཡོས་པར་སྟོན་ཏོ། ། གང་གི་སྒོ་ནས་ཤེ་ན། སྤྲུལ་པའི་རང་བཞིན་སྣ་ཚོགས་ཀྱི་སྒོ་ནས་སོ། ། གང་སྟོན་ཅེ་ན།
དགའ་ལྡན་དུ་དམ་པ་ཏོག་དཀར་པོར་སྐྱེ་བ་མངོན་པར་སྐྱེ་བ་དེ་ནས་མཛད་པ་བཅུ་གཉིས་ཀྱི་དང་པོ་དགའ་ལྡན་གྱི་གནས་ནས་འཛམ་བུའི་གླིང་དུ་འཕོ་བ་དང༌། ལྷ་མོ་སྒྱུ་འཕྲུལ་གྱི་ལྷུམས་སུ་འཇུག་པ་དང༌། ལུམྦིའི་ཚལ་དུ་སྐུ་བལྟམས་པ་དང༌། ཡི་གེ་ལ་སོགས་བཟོའི་གནས་མཐའ་དག་ལ་མཁས་པར་བསླབ་པ་དང༌། བཙུན་མོའི་འཁོར་གྱིས་དགྱེས་པར་རོལ་པ་དང༌། གནས་གཙང་མའི་ལྷས་བསྐུལ་ཏེ་ཁམས་གསུམ་ལས་ངེས་པར་འབྱུང་བ་དང༌། ཆུ་བོ་ནཻ་ར་ཉྫ་ནིའི་འགྲམ་དུ་ལོ་དྲུག་ཏུ་དཀའ་བ་སྤྱོད་པ་དང༌། རྡོ་རྗེའི་གདན་དུ་བྱང་ཆུབ་ཀྱི་སྙིང་པོར་གཤེགས་པ་དང༌། བྱང་ཆུབ་ཀྱི་ཤིང་དྲུང་དུ་སྲོད་ལ་བདུད་སྡེ་ཐམས་ཅད་འཇོམས་པ་དང༌། ཐོ་རངས་མངོན་པར་རྫོགས་པར་བྱང་ཆུབ་པ་དང༌།
ཆོས་ཀྱི་འཁོར་ལོ་རིམ་པ་གསུམ་དུ་བསྐོར་བ་དང༌། གྲོང་ཁྱེར་རྩྭ་མཆོག་གི་ཤིང་སྭ་ལ་ཟུང་གི་དྲུང་དུ་མྱ་ངན་ལས་འདས་པར་གཤེགས་པར་མཛད་པའི་ཚུལ་རྣམས་སྟོན་ཏོ། ། གཉིས་པ་དེའི་ཕྲིན་ལས་བསྟན་པ་ནི། མྱ་ངན་ལས་འདས་པ་ལ་རབ་ཏུ་འཇུག་པར་མཛད་དོ། ། ཆོས་གང་བསྟན་པས་ཤེ་ན། འདུས་བྱས་ཐམས་ཅད་མི་རྟག་པ་དང༌། ཟག་བཅས་སྡུག་བསྔལ་བ་དང༌། ཆོས་བདག་མེད་པ་དང༌། མྱང་འདས་ཞི་བ་སྟོན་པའི་ཆོས་ཀྱི་སྒྲ་ཡིས་སོ། ། མཛད་པ་པོ་གང་གིས་ན།
སེམས་ཅན་འདུལ་བའི་ཐབས་མཁྱེན་པ་སངས་རྒྱས་ཀྱིས་སོ། ། ཡུལ་གང་ན་སེམས་ཅན་ནོ། ཚུལ་ཇི་ལྟར་ན། སྲིད་པ་གསུམ་ལ་སྐྱོ་བ་བསྐྱེད་ནས་སོ། ། སྨིན་པའི་མཛད་པ་ནི། ཐེག་པ་མཆོག་ལ་སྨིན་པར་མཛད་དོ། ། གདུལ་བྱ་གང་ཞེ་ན། སྡུག་བསྔལ་ཞི་བའི་ལམ་ལ་རབ་ཏུ་ཞུགས་པ་མྱང་འདས་མཐར་ཐུག་མ་ཐོབ་པ་ལ་ཐོབ་པའི་འདུས་ཤེས་ཅན་ཉན་རང་རྣམས་སོ། ། གང་བསྟན་པས་ན། དམ་ཆོས་པདྨ་དཀར་པོ་ལ་སོགས་ཆོས་ཀྱི་དེ་ཁོ་ན་ཉིད་ཐེག་པ་གཅིག་དང་ངོ་བོ་ཉིད་མེད་པར་བསྟན་པ་ཡིས་སོ། །
ཚུལ་ནི་ཉན་རང་དེ་དག་སྔར་མྱང་འདས་མཐར་ཐུག་ཐོབ་པར་འཛིན་པ་ལས་བཟློག་སྟེ། ཐབས་སྙིང་རྗེ་ཆེན་པོ་དང་ཤེས་རབ་བདག་མེད་རྟོགས་པ་ཡོངས་སུ་བཟུང་བར་བྱས་པས་སོ། ། ལུང་སྟོན་པ་ནི། ས་བརྒྱད་པར་བྱང་ཆུབ་མཆོག་ཏུ་མངོན་སུམ་དུ་ལུང་སྟོན་པར་མཛད་དེ། མངོན་སུམ་དུ་ལུང་སྟོན་པ་འདི་ས་བརྒྱད་པ་ནས་ཐོབ་པར་མདོ་སྡེ་རྒྱན་ལས་བཤད། ཚུལ་འདི་ནི་ཉན་རང་གི་རིགས་ཅན་རྣམས་ཀྱང་གནས་སྐབས་ཉན་རང་གི་མྱང་འདས་ལ་བཀོད་ནས་མཐར་ཐུག་ཐེག་ཆེན་གྱིས་སྨིན་པར་མཛད་པས་ན་བྱང་སེམས་ཀྱི་རིགས་ཅན་རྣམས་ལྟ་ཅི་སྨོས་ཞེས་པའི་དོན་ནོ། ། འདིར་མཐར་ཐུག་ཐེག་པ་གཅིག་ཏུ་བསྟན་པས་ན་སེམས་ཙམ་གྱི་གྲུབ་མཐའི་ཚུལ་དུ་འགྲེལ་པ་ནི་དོན་མ་རྟོགས་པའོ། ། གཞན་དག་མ་ངེས་པའི་རིགས་ཅན་རྣམས་ཐེག་ཆེན་ལ་སྨིན་པར་མཛད་པའི་ཚུལ་ལ་སྦྱར་བས་ཀྱང་མ་རྟོགས་ཏེ། མ་ངེས་པའི་རིགས་ཅན་འབའ་ཞིག་གི་དོན་མཛད་ཚུལ་སྨོས་ལ་ངེས་པའི་རིགས་ཅན་གྱི་དོན་མཛད་ཚུལ་མི་སྨོས་པའི་རྒྱུ་མཚན་མེད་པས་བརྟག་མི་བཟོད་པའི་ཕྱིར་མི་འཐད་དོ། ། གསུམ་པ་ཐུན་མོང་གི་མཇུག་བསྡུ་བསྟན་པ་ལ་གཉིས་ཏེ།
སྐུའི་སྒྲ་དོན་བསྟན་པ། རྟེན་དང་བརྟེན་པར་གྲུབ་པའི་ཚུལ་ལོ། ། དང་པོ་ནི། སྐུ་གསུམ་པོ་འདི་དག་ལ་གྲངས་བཞིན་དུ། ཆོས་སྐུ་ཟབ་ཅིང་གཏིང་དཔག་དཀའ་བས་ཟབ་པ་དང༌། ལོངས་སྐུ་གདུལ་བྱ་སྣ་ཚོགས་འདུལ་བའི་མཐུ་ཕུན་སུམ་ཚོགས་པས་རྒྱ་ཆེ་བ་དང༌། སྤྲུལ་སྐུས་བྱིས་པའི་བསམ་པའི་ཚུལ་དང་དོན་མཐུན་པར་ཐར་པའི་ལམ་ལ་རབ་ཏུ་འདྲེན་པའི་ཕྱིར་བདག་ཉིད་ཆེན་པོར་ཞེས་བྱའོ། ། གཉིས་པ་ནི། འདིར་དང་པོ་ཆོས་སྐུ་སྟེ་ཕྱི་མ་དག་ནི་གཟུགས་སྐུ་ཡིན་ལ། ནམ་མཁའ་ལ་ནི་གཟུགས་གནས་པ་བཞིན་དུ་དང་པོ་ཆོས་སྐུ་ལ་ཐ་མ་གཟུགས་སྐུ་གཉིས་གནས་སོ། །
རྟག་པའི་དོན་ལ་གསུམ་སྟེ། མདོར་བསྟན། རྒྱས་བཤད། མཇུག་བསྡུ་བའོ། ། དང་པོ་ལ། གཟུགས་ཀྱི་སྐུ་རྟག་པར་སྒྲུབ་པ་ལ་གཞན་རྗེས་སུ་འཛིན་པའི་རྒྱུ་བཞི་ནི། གཞན་དོན་ལ་རྟག་ཏུ་གནས་པའི་རྒྱུ་མཐའ་ཡས་པ་ཚང་བ་དང༌། སེམས་ཅན་ཟད་པ་མེད་པའི་དོན་བྱ་དགོས་པ་དང༌། འཁོར་བ་ཇི་སྲིད་པར་གཞན་དོན་མཛད་པའི་བརྩེ་བ་དང༌། དེ་སྲིད་དུ་བཞུགས་པར་ནུས་པའི་རྫུ་འཕྲུལ་ལོ། །
འཇིག་རྟེན་མི་འདོར་བའི་རྒྱུ་གསུམ་ནི། སྲིད་ཞི་མཉམ་པར་མཁྱེན་པས་བླང་དོར་གྱི་ཡུལ་མ་དམིགས་པ་དང༌། འཁོར་བར་བཞུགས་ཀྱང་བསམ་གཏན་གྱི་བདེ་བ་ཕུན་སུམ་ཚོགས་པ་དང་ལྡན་པ་དང༌། ཉེས་པས་མི་གོས་པའི་ཆོས་ཀྱི་དབང་ཕྱུག་གོ ། ཆོས་ཀྱི་སྐུ་རྟག་པའི་གཏན་ཚིགས་ནི། ཆོས་ཀྱི་སྐུ་ཆོས་ཅན། རྟག་པ་ཡིན་ཏེ། འཆི་བདག་གི་བདུད་བཅོམ་པའི་ཕྱིར་དང༌། ངོ་བོ་མེད་པས་སྐྱེ་འགག་གིས་སྟོང་པའི་ཕྱིར་དང༌། རྟག་ཏུ་འཇིག་རྟེན་གྱི་མགོན་སྐྱབས་སུ་གནས་པའི་ཕྱིར་རོ། །
གཉིས་པ་རྒྱས་པར་བཤད་པ་ལ་གཉིས་ཏེ། གཟུགས་ཀྱི་སྐུ་རྟག་པར་སྒྲུབ་པའི་རྒྱུ། ཆོས་ཀྱི་སྐུ་རྟག་པར་སྒྲུབ་པའི་རྒྱུའོ། ། དང་པོ་ལ་གཉིས་ཏེ། གཞན་ཡོངས་སུ་འཛིན་པའི་རྒྱུ་དང་འཇིག་རྟེན་མི་འདོར་བའི་རྒྱུའོ། ། དང་པོ་ལ་བཞི་ལས། གཟུགས་ཀྱི་སྐུ་ཆོས་ཅན། རྒྱུན་གྱིས་རྟག་པ་ཡིན་ཏེ། གཞན་དོན་དུ་རྟག་ཏུ་གནས་པའི་རྒྱུ་ཚང་བའི་ཕྱིར་ཏེ། གྲངས་མེད་གསུམ་དུ་ལུས་དང་སྲོག་དང་ལོངས་སྤྱོད་རྣམས་བཏང་ནས་དམ་པའི་ཆོས་འཛིན་པའི་ཕྱིར།
གཞན་དོན་དུ་གནས་པའི་རྒྱུ་ཚང་ཡང་དགོས་པ་མེད་པས་འཇིག་རྟེན་དུ་མི་གནས་སོ་ཞེ་ན། གཞན་དོན་དུ་རྟག་ཏུ་གནས་དགོས་ཏེ། སེམས་ཅན་ཟད་མི་ཤེས་པའི་དོན་བྱ་དགོས་པའི་ཕྱིར་ཏེ། སེམས་ཅན་ཀུན་ལ་ཕན་པའི་ཕྱིར་དུ་དང་པོ་སེམས་བསྐྱེད་པའི་དུས་སུ་གཞན་སྡུག་བསྔལ་ལས་སྒྲོལ་བར་དམ་བཅས་པ་དེ་མཐར་ཕྱིན་པར་མཛད་དགོས་པའི་ཕྱིར། གཞན་དོན་དགོས་ཀྱང་དེའི་བཞེད་པ་མེད་པས་གཞན་གྱི་དོན་དུ་མི་གནས་སོ་ཞེ་ན། སངས་རྒྱས་ཉིད་ནི་ཆོས་ཅན། གཞན་དོན་གྱི་བཞེད་པ་ཡོད་དེ། ཉོན་སྒྲིབ་སྤངས་པས་གཙང་བ་དང་ཤེས་སྒྲིབ་སྤངས་པས་དག་པའི་ཐུགས་རྗེ་རབ་ཏུ་འཇུག་པའི་ཕྱིར། གཞན་དོན་བཞེད་ཀྱང་ཚེའི་འཕེན་པ་ཟད་ནས་ནུས་པ་མེད་པས་གཞན་དོན་ལ་གནས་མི་ནུས་སོ་ཞེ་ན། སྟོན་པ་སངས་རྒྱས་ཆོས་ཅན།
གཞན་དོན་དུ་རྟག་ཏུ་གནས་པར་ནུས་ཏེ། རྫུ་འཕྲུལ་གྱི་རྐང་པ་དེ་ཡིས་ཚེ་ལ་མངའ་བརྙེས་པས་འཁོར་བ་ཇི་སྲིད་བར་གནས་པར་སྤྱོད་ནུས་པའི་ཕྱིར། གཉིས་པ་འཇིག་རྟེན་མི་འདོར་བའི་རྒྱུ་ལ་གསུམ་ལས་གཞན་གྱི་དོན་དུ་རྟག་ཏུ་གནས་པར་ནུས་ཀྱང་འཁོར་འདས་ལ་བླང་དོར་ཐ་དད་དུ་ཞེན་པ་ཡོད་ན་འཁོར་བའི་སྐྱོན་རིག་ནས་འཁོར་བ་དོར་ཏེ་མྱང་འདས་སུ་འཇུག་པ་ལས་བླང་དོར་ཐ་དད་དུ་འཛིན་པ་མི་མངའ་སྟེ། ཆོས་ཀུན་སྟོང་པ་ཉིད་དུ་རོ་གཅིག་པར་མཁྱེན་པས་འཁོར་བ་དང་མྱ་ངན་ལས་འདས་པ་ལ་བླང་དོར་གཉིས་སུ་འཛིན་པ་ལས་གྲོལ་བའི་ཕྱིར། འཁོར་བའི་སྡུག་བསྔལ་གྱིས་གནོད་ན་འཁོར་བ་འདོར་སྲིད་ཀྱང་སྡུག་བསྔལ་གྱིས་མི་གནོད་དེ། རྟག་ཏུ་བསམ་པ་མཐའ་ཡས་པའི་ཏིང་ངེ་འཛིན་གྱི་བདེ་བ་ཕུན་སུམ་ཚོགས་པ་དང་ལྡན་པའི་ཕྱིར། གལ་ཏེ་ཉེས་པས་གོས་ན་སྡུག་བསྔལ་གྱིས་གནོད་སྲིད་ཀྱང་ཉེས་པས་གོས་པ་མི་སྲིད་དེ། འཇིག་རྟེན་ན་གཞན་དོན་ལ་སྤྱོད་པ་ན་འཇིག་རྟེན་གྱི་ཆོས་ཀྱིས་གོས་པ་མེད་པའི་ཕྱིར། གཟུགས་སྐུ་རྟག་པར་སྒྲུབ་པའི་རྒྱུ་བསྟན་ཟིན་ཏོ། ། གཉིས་པ་ཆོས་སྐུ་རྟག་པར་སྒྲུབ་པའི་རྒྱུ་ལ་གསུམ་སྟེ།
ཞི་བའི་གནས་ཐོབ་པས་རྟག་པ་དང༌། རང་བཞིན་དུ་གྲུབ་པས་རྟག་པ་དང༌། གཏན་གྱི་སྐྱབས་ཡིན་པས་རྟག་པའོ། ། དང་པོ་ནི། ཆོས་སྐུ་ཆོས་ཅན། རྟག་པ་ཡིན་ཏེ། ལས་ཉོན་གྱིས་འཆི་བ་དང༌། བསམ་གྱིས་མི་ཁྱབ་པར་བསྒྱུར་བའི་འཆི་བ་གཉིས་ཀ་མེད་པ་ཞི་བའི་གནས་ཡེ་ཤེས་ཐོབ་པས་འཆི་བདག་གི་བདུད་རྒྱུ་བ་མེད་པའི་ཕྱིར། གཉིས་པ་ནི། རྟག་པ་ཡིན་ཏེ།
ཐུབ་པའི་དབྱིངས་དག་པ་མཐར་ཐུག་པ་ནི་གདོད་མ་ནས་སྐྱེ་འཆི་སོགས་རབ་ཏུ་ཞི་བ་ཡིན་པའི་ཕྱིར་དང༌། རྒྱུ་རྐྱེན་གྱིས་འདུས་མ་བྱས་པའི་རང་བཞིན་ཡིན་པའི་ཕྱིར། གསུམ་པ་ནི། ཆོས་སྐུ་ཆོས་ཅན། རྟག་པ་ཡིན་ཏེ། སྐྱབས་མེད་པ་རྣམས་ཀྱི་ནམ་ཡང་མི་བསླུ་བའི་སྐྱབས་ལ་སོགས་པར་འཐད་པའི་ཕྱིར་རོ། ། གསུམ་པ་དོན་བསྡུ་བ་ནི། དང་པོར་བསྟན་པའི་རྒྱུ་མཚན་བདུན་གྱིས་ནི་གཟུགས་ཀྱི་སྐུ་རྟག་པར་སྒྲུབ་པ་ཉིད་དོ། ། རྒྱུ་མཚན་ཕྱི་མ་གསུམ་གྱིས་ནི་སྟོན་པའི་ཆོས་ཀྱི་སྐུ་རྟག་པར་སྒྲུབ་པ་ཉིད་དོ། ། མདོ་སྡེ་རྒྱན་དུ།
རང་བཞིན་དང་ནི་རྒྱུན་མི་འཆད། ། རྒྱུན་གྱིས་དེ་དག་རྟག་པ་ཉིད། ། ཅེས་སོ། ། ཆོས་ཀྱི་སྐུའི་དབྱིངས་ནི་སྐྱེ་འཇིག་མེད་པའི་རྟག་པ་དང༌། ལོངས་སྐུ་རྒྱུན་མི་འཆད་པའི་རྟག་པ་དང༌། སྤྲུལ་སྐུ་འཇིག་རྟེན་གྱི་དོན་བྱེད་པའི་རྟག་པའོ། ། བསམ་གྱིས་མི་ཁྱབ་པའི་དོན་ལ་མདོར་བསྟན་དང༌། རྒྱས་བཤད་དང༌། མཇུག་བསྡུ་བའོ། ། དང་པོ་ནི།
རྒྱལ་བའི་ཡུལ་སྐུ་གསུམ་ཆོས་ཅན། ས་བཅུ་པའི་འཕགས་པ་རྣམས་ཀྱིས་ཀྱང་བསམ་གྱིས་མི་ཁྱབ་སྟེ། ངག་གི་སྤྲོས་པའི་ཡུལ་མིན་པའི་ཕྱིར་དང༌། དོན་དམ་གྱིས་བསྡུས་པའི་ཕྱིར་དང༌། རྟོག་པ་འཇུག་པའི་གནས་མིན་པའི་ཕྱིར་དང༌། དཔེ་ལས་འདས་པའི་ཕྱིར་དང༌། བླ་ན་མེད་པའི་ཕྱིར་དང༌། སྲིད་ཞིས་མ་བསྡུས་པའི་ཕྱིར་རོ། ། གཉིས་པ་རྒྱས་པར་བཤད་པ་ལ་གཉིས་ཏེ། བསམ་གྱིས་མི་ཁྱབ་པའི་གཏན་ཚིགས་དང༌།
རྟགས་དང་རྟགས་ཅན་སྦྱར་བའོ། ། དང་པོ་ནི། སངས་རྒྱས་ཀྱི་སྐུ་ཆོས་ཅན། ས་བཅུ་པ་ལ་གནས་པས་ཀྱང་བསམ་དུ་མེད་པ་ཡིན་ཏེ། ངག་གིས་བརྗོད་དུ་མེད་པའི་ཕྱིར། བརྗོད་དུ་མེད་དེ། ངག་གི་ཡུལ་ལ་ཀུན་རྫོབ་ཀྱིས་ཁྱབ་པ་ལས་དོན་དམ་ཡིན་པའི་ཕྱིར། དོན་དམ་ཡིན་ཏེ། ཀུན་རྫོབ་ལ་རྟོག་པའི་ཡུལ་གྱིས་ཁྱབ་པ་ལ་རྟོག་པས་བརྟག་པ་མིན་པའི་ཕྱིར། རྟོག་པས་བརྟག་པར་བྱ་བ་མིན་ཏེ།
རྟོག་པའི་ཡུལ་དཔེ་ལས་དཔག་ཏུ་རུང་བས་ཁྱབ་ལ། རྟགས་དང་དཔེས་རྗེས་སུ་དཔག་བྱ་མིན་པའི་ཕྱིར། རྗེས་སུ་དཔག་པར་བྱ་བ་མིན་ཏེ། དཔེ་ལས་དཔག་ཏུ་རུང་བ་ལ་དཔེ་དང་ཆོས་མཐུན་ཡོད་པས་ཁྱབ་པ་ལས་བླ་ན་མེད་པ་སྟེ། དེ་དང་མཚུངས་པ་མེད་པའི་ཕྱིར། བླ་ན་མེད་པ་ཡིན་ཏེ། བླ་ན་ཡོད་པ་སྲིད་ཞིས་བསྡུས་པས་ཁྱབ་པ་ལས་སྲིད་ཞིས་མ་བསྡུས་པའི་ཕྱིར། སྲིད་ཞིས་མ་བསྡུས་ཏེ། སྲིད་ཞིའི་མཐའ་ལ་ཡང་གནས་པ་མེད་པའི་ཕྱིར་ཏེ། ཞི་བ་ལ་ཡོན་ཏན་དང་སྲིད་པ་ལ་སྐྱོན་དུ་རྟོག་པ་མེད་པའི་ཕྱིར་རོ། །
གཉིས་པ་ནི། ཆོས་ཀྱི་སྐུ་བསམ་གྱིས་མི་ཁྱབ་པ་ཡིན་ཏེ། དང་པོར་བསྟན་པའི་རྒྱུ་མཚན་ལྔ་པོ་དག་གིས་ཕྲ་ཞིང་ཟབ་པའི་ཕྱིར། རྒྱུ་མཚན་དྲུག་པས་གཟུགས་ཀྱི་སྐུ་བསམ་གྱིས་མི་ཁྱབ་པ་ཡིན་ཏེ། སྐྱེ་འགག་ཏུ་སྣང་ཡང་སྐྱེ་འགག་དེའི་དངོས་པོར་གྲུབ་པ་མིན་པའི་ཕྱིར། གསུམ་པ་དོན་བསྡུ་བ་ནི། བླ་ན་མེད་པའི་ཡེ་ཤེས་དང་ཐུགས་རྗེ་ཆེན་པོ་སོགས་ཀྱི་ཡོན་ཏན་གྱི་སྒོ་ནས་ཡོན་ཏན་གྱི་ཕ་རོལ་ཏུ་ཕྱིན་པས། འཁོར་འདས་ཀྱི་མཐའ་ལ་མི་གནས་པའི་རྒྱལ་བ་ཆོས་སྐུ་དང་གཟུགས་ཀྱི་སྐུ་བསམ་གྱིས་མི་ཁྱབ་པ་དེས་ན་རང་བྱུང་རྒྱལ་བ་རྣམས་ཀྱི་ཆོས་ཀྱི་དོན་བརྒྱད་ཡོད་པའི་ཐ་མ་བསམ་གྱིས་མི་ཁྱབ་པའི་ཚུལ་འདི་ནི་དྲང་སྲོང་ཆེན་པོ་འོད་ཟེར་ཆེན་པོའི་དབང་བསྐུར་ཐོབ་པ་ས་བཅུ་པ་ལ་གནས་པ་རྣམས་ཀྱིས་ཀྱང་ཇི་བཞིན་རིག་པ་མིན་ནོ། ། འདིར་དབང་བསྐུར་གྱི་སྐད་དོད་ཡོད་པས་དབང་བཅུ་ཐོབ་པ་ས་བརྒྱད་པ་ཐོབ་པས་ཀྱང་རིག་པ་མིན་ཞེས་སྦྱོར་བ་ནི་སྐབས་ཀྱི་དོན་མིན་ནོ།། །། གསུམ་པ་བྱང་ཆུབ་ཀྱི་ཡོན་ཏན་ལ་གསུམ་སྟེ།
རྟེན་གྱི་སྒོ་ནས་མདོར་བསྟན། དཔེའི་སྒོ་ནས་རྒྱས་པར་བཤད། དཔེ་དོན་ཆོས་མཐུན་བསྟན་པའོ། ། དང་པོ་ལ་གཉིས་ཏེ། སྤྱིར་བསྟན་པ་དང༌། ཅུང་ཟད་བཤད་པའོ། ། དང་པོ་ལ་ཡོན་ཏན་གྱི་རྟེན་སྐུ་ནི་གཉིས་ཏེ། རང་དོན་དོན་དམ་པ་ཆོས་ཀྱི་སྐུ་དང༌། དེ་ལ་བརྟེན་པའི་གཞན་དོན་ཀུན་རྫོབ་གཟུགས་ཀྱི་སྐུ་ཉིད་ཡིན་ནོ། ། ཡོན་ཏན་ལ་གཉིས་ཏེ།
བྲལ་བའི་འབྲས་བུ་དང༌། རྣམ་པར་སྨིན་པའི་འབྲས་བུའོ། ། རེ་རེ་ལ་སུམ་ཅུ་སོ་གཉིས་རེ་ཡོད་པས་དྲུག་ཅུ་རྩ་བཞི་ཡོད་པ་འདི་དག་ཡོན་ཏན་གྱི་དབྱེ་བས་སོ། ། གཉིས་པ་ནི། དོན་དམ་པའི་དོན་གྱི་སྐུ་ནི་བདག་ཉིད་ཀྱི་འབྱོར་པ་རྟེན་པའི་གནས་སོ། ། དྲང་སྲོང་རྣམས་ཀྱི་བརྡའི་སྐུ་ནི་ཕ་རོལ་གྱི་ཕུན་སུམ་ཚོགས་པ་གཞན་དོན་འབྱུང་བའི་གནས་སོ། ། སྐུ་གཉིས་ཡོད་པ་ལས། དང་པོའི་སྐུ་ནི་སྟོབས་ལ་སོགས་པ་བྲལ་བའི་ཡོན་ཏན་རྣམས་དང་ལྡན་ནོ། ། སྐུ་གཉིས་པ་གཟུགས་ཀྱི་སྐུ་ནི། སྐྱེས་བུ་ཆེན་པོའི་མཚན་སུམ་ཅུ་སོ་གཉིས་ཏེ་རྣམ་སྨིན་གྱི་ཡོན་ཏན་དག་དང་ལྡན་ནོ། །
གཉིས་པ་དཔེའི་སྒོ་ནས་རྒྱས་པར་བཤད་པ་ལ་གཉིས་ཏེ། སྡོམ་ཚིག་གི་མདོར་བསྟན་པ། སོ་སོའི་རང་བཞིན་ཕྱེ་སྟེ་བསྟན་པའོ། ། དང་པོ་ནི། སྟོབས་ཞེས་བཤད་པ་ཉིད་ནི་རྡོ་རྗེ་བཞིན་ཏེ། མ་རིག་པའི་སྒྲིབ་པ་སེལ་ཞིང་འཇོམས་པས་སོ། ། མི་འཇིགས་པ་བཞི་པོ་ཉིད་ནི་སེང་གེ་བཞིན་ཏེ། འཁོར་གྱི་ནང་དུ་བག་ཚ་བ་མེད་པས་སོ། ། དེ་བཞིན་གཤེགས་པའི་ཆོས་མ་འདྲེས་པ་བཅོ་བརྒྱད་ནི་ནམ་མཁའ་བཞིན་ཏེ། གཞན་དང་ཐུན་མོང་མ་ཡིན་པས་སོ། །
ཐུབ་པའི་བསྟན་པ་གཟུགས་སྐུ་རྣམ་པ་གཉིས་ནི་ཆུ་ཟླ་བཞིན་ཏེ། གཞན་སྣང་དུ་བསྟན་པས་སོ། ། གཉིས་པ་སོ་སོའི་རང་བཞིན་ཕྱེ་སྟེ་བསྟན་པ་ལ་གསུམ་སྟེ། བྲལ་བའི་ཡོན་ཏན་བསྟན་པ། རྣམ་སྨིན་གྱི་ཡོན་ཏན་བསྟན་པ། དེ་དག་ལུང་དང་སྦྱར་བའོ། ། དང་པོ་ལ་གསུམ་སྟེ། སྟོབས་བཅུ་དང༌། མི་འཇིགས་པ་བཞི་དང༌། མ་འདྲེས་པའི་ཡོན་ཏན་ནོ། །
དང་པོ་ལ་སྟོབས་བཅུ་སོ་སོའི་ངོ་བོ་ངོས་བཟུང༌། རྡོ་རྗེའི་དཔེ་དང་སྦྱར་བའོ། ། དང་པོ་ནི། སྔོན་གྱི་སེམས་བསྐྱེད་དང་སྡོམ་པའི་དམ་བཅའ་བརྟན་པ་ལས་གནས་དང་གནས་མིན་མཁྱེན་པ་གྲུབ་བོ། ། ལས་འབྲས་སྟོན་པས་ལས་རྣམས་ཀྱི་རྣམ་སྨིན་མཁྱེན་པ་དང༌། དབང་པོ་དང་མཐུན་པར་ཆོས་སྟོན་པས་དབང་པོ་མཆོག་དམན་མཁྱེན་པ་དང༌། ཁམས་རྣམས་དང་མཐུན་པར་ཞུགས་པས་ཁམས་སྣ་ཚོགས་མཁྱེན་པ་དང༌། མོས་པ་དང་མཐུན་པར་ཞུགས་པས་མོས་པ་སྣ་ཚོགས་མཁྱེན་པ་དང༌། ཐེག་པ་ཐམས་ཅད་ལ་གོམས་པ་ལས་འཁོར་འདས་ཀུན་ཏུ་འགྲོ་བའི་ལམ་མཁྱེན་པ་དང༌། ཏིང་ངེ་འཛིན་ལྷུར་བླངས་པས་བསམ་གཏན་སོགས་ཉོན་མོངས་པ་དང་དྲི་མ་མེད་པ་མཁྱེན་པ་དང༌།
དགེ་བ་ཆུད་མ་གསན་པས་སྔོན་གྱི་གནས་རྗེས་སུ་དྲན་པ་དང༌། སེམས་ཅན་ལ་ལྷག་པའི་བསམ་པ་སོགས་ལས་ལྷའི་མིག་གིས་འཆི་འཕོ་དང་སྐྱེ་བ་མཁྱེན་པ་དང༌། ཟག་པ་ཟད་པའི་དོན་དུ་ཆོས་བསྟན་པས་ཞི་བ་ཟག་ཟད་མཁྱེན་པའི་སྟོབས་འགྲུབ་བོ། ། དེ་ལྟར་སྟོབས་རྣམ་པ་བཅུའོ། ། གཉིས་པ་རྡོ་རྗེའི་དཔེ་དང་སྦྱར་བ་ནི། དགེ་བས་རྣམ་སྨིན་ཡིད་དུ་འོང་བ་ཐོབ་པ་ནི་གནས་དང༌། རྣམ་སྨིན་ཡིད་དུ་མི་འོང་བ་ཐོབ་པ་ནི་གནས་མིན་པ་སོགས་མཁྱེན་པ་དང༌། ལས་ཀྱི་རྣམ་པར་སྨིན་པ་མཁྱེན་པ་དང༌། སེམས་ཅན་གྱི་ཁམས་སྣ་ཚོགས་མཁྱེན་པ་དང༌། འགྲོ་བའི་མོས་པ་སྣ་ཚོགས་མཁྱེན་པ་དང༌།
ཀུན་ཏུ་འགྲོ་བའི་ལམ་སྣ་ཚོགས་མཁྱེན་པ་དང༌། ཀུན་ནས་ཉོན་མོངས་པ་དང་རྣམ་བྱང་གི་བསམ་གཏན་མཁྱེན་པ་སྟེ། སྟོབས་དྲུག་པོས་མི་ཤེས་པ་ཤེས་བྱའི་སྒྲིབ་པ་གོ་ཆ་དང་འདྲ་བ་འབིགས་པ་དང༌། དད་སོགས་དབང་པོའི་ཚོགས་ཀྱི་ཁྱད་པར་དང༌། རང་གཞན་གྱི་སྔོན་གྱི་གནས་རྗེས་སུ་དྲན་པ་དང༌། ལྷའི་མིག་གིས་འཆི་འཕོ་དང་སྐྱེ་བ་མཁྱེན་པ་སྟེ་སྟོབས་གསུམ་གྱིས་ནི་སྙོམས་འཇུག་གི་སྒྲིབ་པ་རྩིག་པ་བརྟན་པོ་དང་འདྲ་བ་འཇིག་པར་བྱེད་པ་དང༌། ཟག་པ་ཟད་ཚུལ་མཁྱེན་པའི་སྟོབས་ཀྱིས་ཉོན་མོངས་པའི་སྒྲིབ་པ་ཤིང་དང་འདྲ་བ་དེ་རྣམས་གཅོད་པར་བྱེད་པའི་ཕྱིར། སྟོབས་བཅུ་པོ་མི་མཐུན་ཕྱོགས་འཇོམས་པ་ལ་ཐོགས་པ་མེད་པ་རྡོ་རྗེ་བཞིན་ནོ། ། གཉིས་པ་མི་འཇིགས་པ་སྟོན་པ་ལ་གསུམ་སྟེ། སོ་སོའི་ངོ་བོ།
དེ་དག་གི་བྱེད་པ། སེང་གེའི་དཔེ་དང་སྦྱར་བའོ། ། དང་པོ་ལ་རང་དོན་རྟོགས་པ་ཕུན་ཚོགས་སུ་དམ་བཅས་པ་ལ་མི་འཇིགས་པ་ནི། ཆོས་ཀུན་མངོན་པར་རྫོགས་པར་བྱང་ཆུབ་པའོ་ཞེས་ཞལ་གྱིས་བཞེས་པ་ལ་ཆོས་མཐུན་གྱི་རྒོལ་བ་པོ་མེད་པ་དང༌། གཞན་དོན་བར་ཆད་ཀྱི་ཆོས་བསྟན་པ་ལ་མི་འཇིགས་པ་ནི། འདོད་ཆགས་སོགས་ཐར་པའི་གེགས་འགོག་པར་བྱེད་དོ་ཞེས་ཞལ་གྱིས་བཞེས་པ་ལ་ཆོས་མཐུན་གྱི་རྒོལ་བ་པོ་མེད་པ་དང༌། གཞན་དོན་ངེས་འབྱིན་གྱི་ལམ་སྟོན་པ་ལ་མི་འཇིགས་པ་ནི། བྱང་ཕྱོགས་སོ་བདུན་འཁོར་བ་ལས་ངེས་པར་འབྱིན་པའི་ལམ་ཡིན་ནོ་ཞེས་སྟོན་པ་ལ་རྒོལ་བ་པོ་མེད་པ་དང༌། རང་དོན་སྤངས་པ་ཕུན་ཚོགས་སུ་བསྟན་པ་ལ་མི་འཇིགས་པ་ནི། ཟག་པ་བག་ཆགས་དང་བཅས་པ་འགགས་པའི་འགོག་པ་ཐོབ་བོ་ཞེས་སྟོན་པ་ལ་ཆོས་མཐུན་གྱི་རྒོལ་བ་པོ་མེད་པ་སྟེ།
འདི་དག་ནི་མི་འཇིགས་པ་བཞིའི་ངོ་བོའོ། ། གཉིས་པ་དེ་དག་གི་བྱེད་པ་ནི། བདག་དང་གཞན་གྱི་ཤེས་བྱའི་དངོས་པོ་སྡུག་བསྔལ་གྱི་བདེན་པ་རྣམ་པ་ཀུན་ཏུ་རང་གིས་ཤེས་པ་དང་གཞན་གྱིས་ཤེས་པར་མཛད་པའི་ཕྱིར་དང༌། རང་གཞན་གྱི་སྤང་བྱའི་དངོས་པོ་ཀུན་འབྱུང་གི་བདེན་པ་རང་གིས་སྤངས་པ་དང༌། གཞན་སྤོང་བ་ལ་འགོད་པར་མཛད་པའི་ཕྱིར་དང༌། བདག་དང་གཞན་གྱིས་བསྟེན་པར་བྱ་བ་ལམ་གྱི་བདེན་པ་རང་གིས་བསྟེན་པ་དང་གཞན་བསྟེན་དུ་འཇུག་པར་མཛད་པའི་ཕྱིར་དང༌། རང་དང་གཞན་གྱི་ཐོབ་བྱ་བླ་མེད་འགོག་བདེན་ཤིན་ཏུ་དྲི་མ་མེད་པ་རང་གིས་ཐོབ་པ་དང་གཞན་གྱིས་ཀྱང་ཐོབ་པར་མཛད་འཇུག་པའི་ཕྱིར་ན་དྲང་སྲོང་སྟེ་སངས་རྒྱས་གང་དུའང་ཐོགས་པ་མེད་དེ། རང་གིས་བདེན་པའི་དོན་མངོན་སུམ་དུ་བྱས་ནས་གཞན་ལ་བདེན་པ་གསུངས་པའི་ཕྱིར་རོ། ། གསུམ་པ་སེང་གེའི་དཔེ་དང་སྦྱར་བ་ནི། ཇི་ལྟར་རི་དྭགས་ཀྱི་དབང་པོ་སེང་གེ་ནགས་ཀྱི་མཐར་རྟག་ཏུ་འཇིགས་པ་མེད་ཅིང༌།
རི་དྭགས་གཞན་རྣམས་ལ་སྐྲག་པ་མེད་པར་རྒྱུ་བ་ལྟར། དེ་བཞིན་དུ་འཁོར་གྱི་ཚོགས་ཀྱི་ནང་ན་ཐུབ་པའི་དབང་པོ་མིའི་སེང་གེ་ཡང་འཇིགས་པ་མེད་པར་ལེགས་པར་གནས་ཤིང༌། སེམས་ཅན་གཞན་དང་རང་ཉིད་མི་མཉམ་པར་གཟིགས་པས་གཞན་ལ་ལྟོས་པ་མེད་པ་དང༌། ཏིང་ངེ་འཛིན་བརྟན་པ་དང༌། མ་རིག་བག་ཆགས་ཀྱི་ས་བརྒལ་བས་རྩལ་དང་ལྡན་པར་གནས་སོ། ། གསུམ་པ་མ་འདྲེས་པའི་ཡོན་ཏན་ལ་གསུམ་སྟེ། མ་འདྲེས་པ་སོ་སོའི་ངོ་བོ། དེའི་བྱེད་པ། ནམ་མཁའི་དཔེ་དང་སྦྱར་བའོ། ། དང་པོ་ལ་སྤྱོད་པས་བསྡུས་པ་དྲུག་ནི།
སྟོན་པ་ལ་སྐུའི་སྤྱོད་པ་འཁྲུལ་པ་མེད་པ་དང༌། གསུང་གི་སྤྱོད་པ་ལ་ཅ་ཅོ་མི་མངའ་བ་དང༌། ཐུགས་དྲན་པ་ཉམས་པ་མི་མངའ་བ་དང༌། ཐུགས་མཉམ་པར་མ་བཞག་པ་མི་མངའ་བ་དང༌། འདུས་ཤེས་སྣ་ཚོགས་མི་མངའ་བ་དང༌། སོ་སོར་མ་བརྟགས་པའི་བཏང་སྙོམས་མི་མངའ་བའོ། ། རྟོགས་པ་མ་འདྲེས་པ་དྲུག་ནི། འདུན་པ་ཉམས་པ་མི་མངའ་བ་དང༌། བརྩོན་འགྲུས་དང༌། དྲན་པ་དང༌།
ཤེས་རབ་དང༌། རྣམ་གྲོལ་དང༌། རྣམ་གྲོལ་གྱི་ཡེ་ཤེས་ཀྱི་གཟིགས་པ་ཉམས་པ་མི་མངའ་བའོ། ། འདིར་ཏིང་ངེ་འཛིན་མ་བགྲངས་པ་ནི་མཉམ་པར་མ་བཞག་པའི་ཐུགས་མི་མངའ་བར་འདུས་པར་དགོངས་པའི་ཕྱིར་རོ། ། མདོ་སྡེ་རྒྱན་ལས། རྟོགས་པ་མ་འདྲེས་པའི་ནང་དུ་རྣམ་གྲོལ་འདུས་པར་དགོངས་སོ། ། ཕྲིན་ལས་མ་འདྲེས་པ་གསུམ་ནི། སྐུ་གསུང་ཐུགས་ཀྱི་ཕྲིན་ལས་རྣམས་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འཇུག་པ་ཐོབ་བོ། ། ཡེ་ཤེས་མ་འདྲེས་པ་གསུམ་ནི། དུས་གསུམ་གྱི་ཤེས་བྱ་ལ་བློ་སྦྱངས་པས་དུས་གསུམ་ལ་མ་ཆགས་མ་ཐོགས་པའི་ཡེ་ཤེས་ཀྱི་གཟིགས་པ་སྒྲིབ་པ་མེད་པ་ཐོབ་པའོ། །
དེ་ལྟར་མ་འདྲེས་པ་བཅོ་བརྒྱད་པོ་འདི་དང༌། འདི་དག་ལས་མདོ་ལས་ཆོས་གོས་སོར་བཞི་ཙམ་སྐུ་ལུས་ལ་མ་རེག་པ་སོགས་གསུངས་པ་རྣམས་ཀྱང་སྟོན་པའི་མ་འདྲེས་པའི་ཡོན་ཏན་ཡིན་ནོ། ། གཉིས་པ་དེའི་བྱེད་པ་ནི། དྲང་སྲོང་ལ་སྐུ་ལ་འཁྲུལ་པ་དང༌། གསུང་ལ་ཅ་ཅོ་དང༌། ཐུགས་ལ་བསྙེལ་བ་དང༌། ཐུགས་གཡོ་བ་སྟེ་མཉམ་པར་མ་བཞག་པ་དང༌། འཁོར་འདས་ལ་ཐ་དད་ཀྱི་འདུ་ཤེས་དང༌། ངང་གིས་ཏེ་མ་བརྟགས་པའི་བཏང་སྙོམས་དྲང་སྲོང་ལ་མེད་དོ། ། འདུན་པ་དང༌།
བརྩོན་འགྲུས་དང་དྲན་པ་དང༌། རྣམ་དག་དྲི་མེད་ཤེས་རབ་དང༌། རྟག་ཏུ་རྣམ་པར་གྲོལ་བ་དང༌། ཤེས་བྱའི་དོན་ཀུན་གཟིགས་པ་གྲོལ་བའི་ཡེ་ཤེས་རྣམས་ལས་ནི་ཉམས་པ་མི་མངའ་བའོ། ། སངས་རྒྱས་གང་གི་སྐུ་དང་གསུང་དང་ཐུགས་ཀྱི་ཕྲིན་ལས་གསུམ་པོ་ཐམས་ཅད་རྒྱུའི་ཀུན་སློང་ཡེ་ཤེས་སྔོན་དུ་འགྲོ་ཞིང༌། དུས་ཀྱི་ཀུན་སློང་ཡེ་ཤེས་ཀྱི་རྗེས་སུ་འཇུག་པ་དང༌། འདས་པ་དང༌། མ་འོངས་པ་དང༌། ད་ལྟར་བྱུང་བའི་དུས་གསུམ་རྟག་ཏུ་ཐོགས་པ་མེད་པ་ངེས་པར་མཁྱེན་པ་རྒྱ་ཆེན་འཇུག་པ་སྟེ། བཅོ་བརྒྱད་པོ་གང་རྟོགས་པ་སྟེ་ཐོབ་པས་འགྲོ་བར་འཇིགས་པ་མེད་པར་དམ་པའི་ཆོས་ཀྱི་འཁོར་ལོ་ཆེན་པོ་རབ་ཏུ་བསྐོར་བ་ནི་སངས་རྒྱས་རྣམས་ཀྱི་བརྙེས་པའོ། །
སངས་རྒྱས་ཅི་འདྲ་ཞེ་ན། གཞན་དོན་ཐུགས་རྗེ་ཆེན་པོ་དང་ལྡན་པ་དང༌། རང་དོན་སྤང་བྱའི་དགྲ་ལས་རྒྱལ་བ་ཉིད་དོ། ། གསུམ་པ་ནམ་མཁའི་དཔེ་དང་སྦྱར་བ་ནི། ས་སོགས་ལ་ཡོད་པའི་ཆོས་གང་ཡིན་པའི་ཆོས་ཉིད་སྲ་བ་དང་གཤེར་བ་ལ་སོགས་པ་གང་ཡིན་པ་དེ་ནི་ནམ་མཁའ་ལ་ཡོད་པ་མིན་ལ། ནམ་མཁའི་མཚན་ཉིད་གཞན་གྱི་གོ་སྒྲིབ་མེད་པ་ལ་སོགས་མཚན་ཉིད་གང་དེ་ས་སོགས་གཟུགས་ཅན་ལ་མེད་པ་ལྟར། མ་འདྲེས་པ་གང་འཇིག་རྟེན་པ་དང་ཉན་རང་དང་ཐུན་མོང་མིན་པས་ནམ་མཁའ་དང་འདྲ་བར་བསྟན་ནས། འོན་ཀྱང་ས་ཆུ་མེ་རླུང་ནམ་མཁའ་ལྔ་ཅར་མཚུངས་པར་འཇིག་རྟེན་ན་ནི་ཐུན་མོང་བ་སྟེ། སངས་རྒྱས་ཀྱི་མ་འདྲེས་པའི་ཡོན་ཏན་ཉིད་ནི་རྡུལ་ཕྲན་ཙམ་ཡང་འཇིག་རྟེན་དག་དང་ཐུན་མོང་མིན་པས་དཔེ་ལས་ཀྱང་ཁྱད་ཞུགས་སོ། ། གཉིས་པ་རྣམ་སྨིན་གྱི་ཡོན་ཏན་ལ་གཉིས་དེ།
མཚན་སུམ་ཅུ་རྩ་གཉིས་དང༌། དེ་ཆུ་ཟླའི་དཔེ་དང་སྦྱར་བའོ། ། དང་པོ་ནི། སྔོན་དམ་བཅའ་བརྟན་པར་བྱས་པས་ཞབས་ཀྱི་མཐིལ་ལེགས་པར་མཉམ་པར་གནས་པ་དང༌། སྦྱིན་པ་བཏང་བས་ཞབས་ཀྱི་མཐིལ་འཁོར་ལོས་མཚན་པའོ། ། ཤེར་ཕྱིན་ཏུ་ཕྱག་ཀྱང་འཁོར་ལོས་མཚན་པར་བསྟན་ཏོ། ། གཞན་ཁྱད་དུ་མ་བསད་པས་རྟིང་པ་ཡངས་པ་དང་ཞབས་ཀྱི་ལོང་བུ་མི་མངོན་པ་སྟེ་ཤེར་ཕྱིན་ཏུ་གཉིས་སུ་བཤད་དོ། ། སེམས་ཅན་གཞན་འཇིགས་པ་ལས་བསྐྱབས་པས་སོར་མོ་རིང་བ་ཉིད་དང༌། གཞན་གྱི་འཁོར་ལ་ཕྲ་མ་བྱེད་པའི་སྒོ་ནས་མ་ཕྱེ་བས་ཕྱག་དང་ཞབས་ཀྱི་སོར་མོ་དྲྭ་བ་ཡིས་ནི་འབྲེལ་བ་དང༌། གོས་སྣ་ཚོགས་སྦྱིན་པས་ཕྱག་དང་ཞབས་ཀྱི་པགས་པ་འཇམ་ཞིང་གཞོན་ཤ་ཅན་དུ་ལེགས་པར་གནས་པ་ཉིད་དང༌།
བཟའ་བཏུང་རྒྱ་ཆེན་པོ་བྱིན་པས་ཕྱག་དང་ཞབས་ཀྱི་བོལ་གཉིས་དང༌། ཕྲག་གོང་གཉིས་ལྟག་པའི་ཕྱོགས་ཏེ་སྐུའི་གནས་བདུན་དག་མཐོ་བ་དང༌། སངས་རྒྱས་ཀྱིས་གསུངས་པའི་ཆོས་བཟུང་བས་བྱིན་པ་ཨེ་ན་ཡའི་བྱིན་པ་དང་འདྲ་བར་ཤ་རྒྱས་ཤིང་བྱིན་གྱིས་ཕྲ་བ་དང༌། གསང་ཚིག་བསྲུངས་ཤིང་འཁྲིག་པ་སྤངས་པས་གསང་བའི་གནས་གླང་པོ་ཆེའི་བཞིན་དུ་སྦུབས་སུ་ནུབ་པ་དང༌། དགེ་བ་རྒྱ་ཆེན་པོར་རིམ་གྱིས་སྤྱད་པས་རོ་སྟོད་འཕེལ་ཀ་ཆེ་བ་སེང་གེ་དང་འདྲ་བ་དང༌། དགེ་བ་ཡང་དག་པར་སྤྱད་པས་ཐལ་གོང་མ་ཁེངས་པའི་བར་མེད་པར་རྒྱས་པ་དང༌། གཞན་ལ་མི་འཇིགས་པ་བྱིན་པས་དཔུང་མགོ་ལེགས་པར་ཟླུམ་པ་དང༌། གཞན་གྱི་བྱ་བ་བྱེད་པ་ལ་སྤྲོ་བས་ཕྱག་རེག་ན་འཇམ་ཞིང་དབྱིབས་ཟླུམ་པ་མཐོ་དམན་མེད་པ་དང༌། མ་བཏུད་པར་པུས་མོར་སླེབས་པས་ཕྱག་རིང་བ་དང༌། དགེ་བཅུ་མི་ངོམས་པར་སྤྱད་པས་སྐུ་དྲི་མས་ཡོངས་སུ་དག་ཅིང་འོད་ཀྱི་དཀྱིལ་འཁོར་དང་ལྡན་པ་དང༌།
ནད་པ་ལ་སྨན་སྣ་ཚོགས་པ་བྱིན་པས་མགྲིན་པ་ཁ་དོག་དྲི་མ་མེད་ཅིང་དབྱིབས་དུང་འདྲ་བ་དང༌། དང་པོར་དགེ་བ་ལ་སྦྱོར་ཞིང་ཕྱིས་རྫོགས་པར་བྱས་པས་འགྲམ་པ་རི་དྭགས་ཀྱི་རྒྱལ་པོ་དང་འདྲ་བ་དང༌། སེམས་ཅན་ལ་བསམ་པ་མཉམ་པར་བྱས་པས་ཚེམས་བཞི་བཅུ་སྟེ་སྟེང་འོག་གཉིས་སུ་ཉི་ཤུ་རེ་གྲངས་མཉམ་པ་དང༌། ཕན་ཚུན་མི་མཐུན་པ་བསྲུངས་པས་ཚེམས་རབ་ཏུ་དག་ཅིང་ཐགས་བཟང་བ་དང༌། ཡིད་དུ་འོང་བའི་ནོར་བྱིན་པས་ཚེམས་དྲི་མས་རྣམ་པར་དག་ཅིང་མཐོ་དམན་མཉམ་པ་ཉིད་དང༌། སྒོ་གསུམ་གྱི་ལས་བསྲུངས་པས་མཆེ་བ་རབ་མཆོག་དཀར་ཞིང་རྣོ་བ་ཉིད་དང༌། བདེན་ཚིག་བསྲུངས་པས་ལྗགས་རིང་ཞིང་མཐའ་མེད་པ་དང་བསམ་དུ་མེད་པ་དང༌། རོ་བྲོ་བ་བྱིན་པས་རོ་བྲོ་བའི་མཆོག་ཉིད་དང༌། འཇམ་ཞིང་དགའ་བའི་ཚིག་སྨྲས་པས་རང་བྱུང་གི་གསུང་ཀ་ལ་པིངྐའི་སྒྲ་དང་ཚངས་པའི་དབྱངས་ལྟར་སྙན་པའི་ངག་དང༌། བྱམས་པ་དང་ལྡན་ཞིང་ཐམས་ཅད་བསྲུངས་པས་སྤྱན་བཟང་པོ་ཨུཏྤ་ལ་སྔོན་པོ་འདྲ་བ་དང༌།
བསམ་པ་གཡོ་སྒྱུ་མེད་པས་རྫི་མ་ཁྱུ་མཆོག་དང་འདྲ་བར་སྣུམ་ཞིང་མ་འཛིངས་པ་དང༌། བསྔགས་འོས་བསྔགས་པས་ཞལ་མཛེས་པའི་སྨིན་མཚམས་ན་དྲི་མ་མེད་ཅིང་མཛོད་སྤུ་དཀར་པོ་དང་ལྡན་པ་དང༌། བླ་མ་ལ་གུས་པས་དབུར་གཙུག་ཏོར་ལྡན་ཞིང་བལྟར་མི་མངོན་པ་དང༌། ཆོས་ཚོལ་བ་ལ་སེམས་ལས་སུ་རུང་བས་པགས་པ་དག་ཅིང་སྲབ་པ་དང༌། ཡིད་དུ་འོང་བའི་གོས་སྟན་བྱིན་པས་སེམས་ཅན་ཐམས་ཅད་ཀྱི་སྐྱབས་ཡིན་པས་མཆོག་ཏུ་གྱུར་པའི་པགས་པ་གསེར་གྱི་མདོག་འདྲ་བའོ། ། འདི་ནི་ཤཱཀྱ་ཐུབ་པ་ལ་སྦྱར་བའི་དབང་དུ་བྱས་ལ། སྨན་བླ་ལྟ་བུ་ལ་ནི་དེའི་དོད་དུ་ཁ་དོག་སྔོན་པོ་བགྲང་ངོ༌། ། འདུ་འཛི་སྤངས་པས་བ་སྤུ་ལེགས་པར་ཕྲ་བ་འཇམ་ཞིང་ཁུང་བུ་རེ་རེ་ནས་སྤུ་རེ་རེ་སྐྱེས་པ་དང༌། གདམས་ངག་ལ་མཐུན་པར་འཛིན་པས་སྐུའི་སྤུ་གྱེན་དུ་གཡས་ཕྱོགས་སུ་འཁྱིལ་བ་དང༌། ཀུན་ལ་བརྩེ་ཞིང་མཚོན་ཆ་སྤངས་པས་དབུ་སྐྲ་དྲི་མ་མེད་ཅིང༌།
རིན་ཆེན་མཐོན་མཐིང་གི་མདོག་བཞིན་དུ་སྔོ་བ་དང༌། རང་གཞན་ཏིང་ངེ་འཛིན་ལ་སྦྱར་བས་ནྱ་གྲོ་ཏ་རྫོགས་པའི་ལྗོན་ཤིང་གི་དཀྱིལ་འཁོར་དང་འདྲ་བར་ཆུ་ཞེང་གབ་པ་དང༌། སངས་རྒྱས་ཀུན་ཏུ་བཟང་པོ་དཔེ་མེད་པ་དྲང་སྲོང་ཆེན་པོ་དེ་སྲེད་མེད་ཀྱི་བུའི་སྟོབས་མངའ་ཞིང་མཁྲེགས་པའི་སྐུའོ། ། དེ་ལྟར་བསམ་གྱིས་མི་ཁྱབ་ཅིང་གཟི་བརྗིད་རབ་ཏུ་འབར་བ་མཚན་སུམ་ཅུ་རྩ་གཉིས་པོ་འདི་དག་སྟོན་པས་མི་དབང་སངས་རྒྱས་ཀྱི་མཚན་དུ་བུ་མོ་རིན་ཆེན་གྱིས་ཞུས་པའི་མདོར་གསུངས་སོ། ། གཉིས་པ་ཆུ་ཟླའི་དཔེ་དང་སྦྱར་བ་ནི། ཇི་ལྟར་སྤྲིན་མེད་པའི་ནམ་མཁའི་ཟླ་བའི་གཟུགས་ནི། སྟོན་ཀའི་ཆུ་དྭངས་པ་སྔོན་པོའི་མཚོ་ལ་ནི་མཐོང་བ་ལྟར། དེ་བཞིན་དུ་རྒྱལ་སྲས་བྱང་སེམས་ཀྱི་ཚོགས་ཀྱིས་ཁྱབ་བདག་སངས་རྒྱས་ཀྱི་སྐུ་གཟུགས་སྐུ་དེ་རྫོགས་པའི་སངས་རྒྱས་ཀྱི་འཁོར་གྱི་དཀྱིལ་འཁོར་ནང་དུ་མཐོང་བར་འགྱུར་རོ། ། གསུམ་པ་ལུང་དང་སྦྱར་བ་ནི། ཡོན་ཏན་དྲུག་ཅུ་རྩ་བཞི་པོ་འདི་དག་སོ་སོར་ངོ་བོ་རྒྱུ་དང་བཅས་ཏེ་སྔར་བཤད་པའི་གོ་རིམ་ཇི་ལྟ་བ་བཞིན་དུ་བུ་མོ་རིན་ཆེན་གྱིས་ཞུས་པའི་ཐེག་ཆེན་གྱི་མན་ངག་ཅེས་བྱ་བའི་མདོའི་རྗེས་སུ་འབྲངས་ནས་ཤེས་པར་བྱ་སྟེ།
དེ་ཡང་མདོའི་དོན་བསྡུས་ཏེ་སྔར་བཤད་པ་བཞིན་ནོ། ། གསུམ་པ་དཔེ་དོན་ཆོས་མཐུན་བསྟན་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། སྟོབས་ནི་རྡོ་རྗེའི་དཔེས་བསྟན་ཏེ། སྒྲིབ་པས་མི་ཕྱེད་པའི་ཕྱིར། མི་འཇིགས་པ་ནི་སེང་གེའི་དཔེས་བསྟན་ཏེ། སྤོབས་པ་མི་ཞན་པའི་ཕྱིར། མ་འདྲེས་པ་ནི་ནམ་མཁའ་དག་པའི་དཔེས་བསྟེན་ཏེ།
གཞན་དང་མཚུངས་པ་མེད་པའི་ཕྱིར། རྣམ་སྨིན་གྱི་ཡོན་ཏན་ནི་ཆུ་ཟླའི་དཔེས་བསྟན་ཏེ། རྟོག་པས་གཡོ་བ་མེད་པའི་ཕྱིར། གཉིས་པ་རྒྱས་པར་བཤད་པ་ལ་གཉིས་ཏེ། བྲལ་བའི་ཡོན་ཏན་གྱི་ཆོས་མཐུན། རྣམ་སྨིན་གྱི་ཡོན་ཏན་གྱི་ཆོས་མཐུན་ནོ། ། དང་པོ་ལ་གཉིས་ཏེ། སོ་སོའི་ཆོས་མཐུན་དང༌། ཐུན་མོང་གི་ཆོས་མཐུན་ནོ། ། དང་པོ་ལ་གསུམ་སྟེ།
སྟོབས་ཀྱི་ཆོས་མཐུན། མི་འཇིགས་པའི་ཆོས་མཐུན། མ་འདྲེས་པའི་ཆོས་མཐུན་ནོ། ། དང་པོ་ནི། དྲང་སྲོང་གི་སྟོབས་ནི་རྡོ་རྗེ་དང་འདྲའོ། ། ཅིའི་ཕྱིར་ཞེ་ན། སྟོབས་བཅུ་པོ་རྣམས་ལས་རིམ་པ་བཞིན་དུ་གནས་དང་གནས་མ་ཡིན་པ་མཁྱེན་པ་སོགས་སྟོབས་དང་པོ་དྲུག་གིས་ཤེས་བྱའི་སྒྲིབ་པ་གོ་ཆ་ལྟ་བུ་ཕུག་པའི་ཕྱིར། ཉོན་མོངས་དྲི་མ་མེད་སོགས་སྟོབས་གསུམ་གྱིས་སྙོམས་པར་འཇུག་པའི་སྒྲིབ་པ་རྩིག་པ་ལྟར་བཤིག་དཀའ་བ་བཤིག་པའི་ཕྱིར། ཐ་མ་ཟག་ཟད་མཁྱེན་པའི་སྟོབས་གཅིག་གིས་སྡུག་བསྔལ་གྱི་ཡལ་ག་བསྐྱེད་པས་ཉོན་སྒྲིབ་ཤིང་བཞིན་དུ་གྱུར་པ་བཅད་པའི་ཕྱིར་ཏེ། སྒྲིབ་པ་བག་ཆགས་དང་བཅས་པ་ཀུན་བསལ་བས་སོ། །
དྲང་སྲོང་གི་སྟོབས་ནི་ཆོས་ཅན། རྡོ་རྗེ་དང་འདྲ་སྟེ། བརླིང་བ་དང་སྙིང་པོ་དང་བརྟན་པ་དང་མི་ཕྱེད་པས་སོ། ། ཅིའི་ཕྱིར་བརླིང་བ་སོགས་སུ་བརྗོད་ཅེ་ན། གང་ཕྱིར་བརླིང་བ་སྙིང་པོའི་ཕྱིར། ། གང་ཕྱིར་སྙིང་པོ་བརྟན་པ་སྙིང་པོའི་ཕྱིར། ། གང་ཕྱིར་བརྟན་པ་མི་ཕྱེད་ཕྱིར། ། མི་ཕྱེད་ཕྱིར་ན་རྡོ་རྗེ་བཞིན། ། ཞེས་སྔ་མ་སྔ་མ་ཕྱི་མ་ཕྱི་མས་བཤད་དོ། ། གཉིས་པ་མི་འཇིགས་པའི་ཆོས་མཐུན་ལ་གཉིས་ཏེ།
མདོར་བསྟན་དང༌། རྒྱས་བཤད་དོ། ། དང་པོ་ནི། ཐུབ་པ་མིའི་སེང་གེ་ཆོས་ཅན། སེང་གེ་བཞིན་དུ་འཁོར་གྱི་དབུས་སུ་འཇིགས་པ་མི་མངའ་སྟེ། སུ་ལ་ཡང་འཇིགས་པ་མེད་པའི་ཕྱིར་དང༌། གཞན་ལ་ལྟོས་པ་མེད་པའི་ཕྱིར་དང༌། བློ་གྲོས་བརྟན་པའི་ཕྱིར་དང༌། ཡོན་ཏན་གྱི་རྩལ་ཕུན་སུམ་ཚོགས་པ་དང་ལྡན་པའི་ཕྱིར། གཉིས་པ་ནི།
རྒོལ་བ་གང་ལས་ཀྱང་འཇིགས་པ་མེད་པར་གནས་ཏེ། བཤད་བྱ་ཀུན་མངོན་སུམ་དུ་མཁྱེན་པས་གང་གིས་དྲིས་ཀྱང་ལུང་སྟོན་ནུས་པའི་ཕྱིར། གཞན་སུ་ལ་ཡང་ལྟོས་པ་མེད་དེ། སྒྲིབ་པ་ཕལ་ཆེར་དག་པའི་སེམས་ཅན་ས་བཅུ་པ་བ་རྣམས་དང་ཡང་བདག་ཉིད་མི་མཉམ་པར་གཟིགས་པའི་ཕྱིར། བརྟན་པ་ཉིད་ཀྱི་ཡོན་ཏན་དང་ལྡན་ཏེ། ཐུགས་ནི་ཆོས་རྣམས་ཐམས་ཅད་ལ་རྩེ་གཅིག་ཏུ་གནས་པའི་ཕྱིར། ཤེས་རབ་ཀྱི་རྩལ་དང་ལྡན་ཏེ། མ་རིག་བག་ཆགས་ཀྱི་ས་ལས་མཆོག་ཏུ་བརྒལ་བའི་ཕྱིར། གསུམ་པ་མ་འདྲེས་པའི་ཆོས་མཐུན་ནི། ས་ཆུ་མེ་རླུང་སོགས་དཔེ་རྣམ་པ་ལྔ་ཕྱི་མ་ཕྱི་མ་ཕྲ་བའི་དཔེས་འཇིག་རྟེན་པ་སོགས་ལྔ་གོང་ནས་གོང་དུ་ཕྲ་བར་བསྟན་ཏེ།
འཇིག་རྟེན་པ་དང༌། ཉན་ཐོས་དང༌། རང་དོན་མཐའ་གཅིག་ཏུ་སྤྱོད་པ་རང་རྒྱལ་དང༌། བློ་ལྡན་བྱང་སེམས་དང༌། རང་བྱུང་སངས་རྒྱས་རྣམས་གོང་ནས་གོང་དུ་བློ་དག་ཕྲ་བ་སྟེ་རྟོགས་པར་དཀའ་བའི་ཕྱིར། ཡང་མ་འདྲེས་པ་རྣམས་ས་ཆུ་མེ་རླུང་རྣམས་སེམས་ཅན་ཀུན་གྱི་ཉེར་འཚོར་གྱུར་པ་དང་མཚུངས་ཏེ། འཇིག་རྟེན་ཀུན་གྱི་ཉེར་འཚོའི་གཞིར་གྱུར་པའི་ཕྱིར། གཞན་དང་མ་འདྲེས་པའི་ཆ་ནས་ནམ་མཁའ་བཞིན་ཡིན་ཏེ། འཇིག་རྟེན་བྱིས་པ་དང༌། འཇིག་རྟེན་དེ་ལས་འདས་པ་ཉན་རང་བྱང་སེམས་ཀྱི་མཚན་ཉིད་ལས་ཀྱང་འདས་པའི་ཕྱིར།
གཉིས་པ་ཐུན་མོང་གི་ཆོས་མཐུན་ནི། ཡོན་ཏན་སུམ་ཅུ་རྩ་གཉིས་པོ་འདི་དག་ཆོས་སྐུས་རབ་ཏུ་ཕྱེ་སྟེ། དཔེར་ན། ནོར་བུ་རིན་ཆེན་གྱི་འོད་འབྱིན་པ་དང༌། མདོག་གསལ་བ་དང༌། དབྱིབས་མཛེས་པ་རྣམས་ནོར་བུ་ལ་དབྱེར་མེད་པར་གནས་པ་བཞིན་དུ། དེ་རྣམས་ཀྱང་ཆོས་སྐུ་ལ་དབྱེར་མེད་པར་ལྡན་པའི་ཕྱིར། གཉིས་པ་རྣམ་སྨིན་གྱི་ཡོན་ཏན་གྱི་ཆོས་མཐུན་ལ་གཉིས་ཏེ། ཡོན་ཏན་སྐུ་གཉིས་ལ་བརྟེན་པར་བསྟན་པ་དང༌། ཆོས་མཐུན་སྦྱར་བ་དངོས་སོ། །
དང་པོ་ནི། མཐོང་ན་ཡིད་ཚིམ་པར་བྱེད་པའི་རྣམ་སྨིན་གྱི་ཡོན་ཏན་གང་མཚན་སུམ་ཅུ་རྩ་གཉིས་ཞེས་བྱ་བ་རྣམས་ནི། སྤྲུལ་པའི་སྐུ་དང༌། ཐེག་ཆེན་གྱི་ཆོས་ལ་རྫོགས་པར་ལོངས་སྤྱོད་པ་ལོངས་སྤྱོད་རྫོགས་པའི་སྐུ་སྟེ་གཟུགས་སྐུ་གཉིས་ལ་བརྟེན་ཏོ། ། གཉིས་པ་ནི། རྒྱུད་དག་པའི་ཁྱད་པར་ལས་སངས་རྒྱས་ལ་རིང་བ་སོ་སྐྱེ་དང༌། ཉན་རང་རྣམས་ལ་འཇིག་རྟེན་གྱི་ཁམས་སྣ་ཚོགས་སུ་མཚན་དཔེ་དང་ལྡན་པའི་སྤྲུལ་སྐུ་སྣང་བ་ནི་ཆུ་ནང་གི་ཟླ་བའི་གཟུགས་བརྙན་སྣང་བ་བཞིན་དུ་ལོངས་སྐུ་ལྟ་བུའི་གཟུགས་བརྙན་སྣང་བའོ། ། སངས་རྒྱས་ལ་ཉེ་བ་བྱང་སེམས་འཕགས་པ་རྣམས་ལ་རྒྱལ་བ་ལོངས་སྐུའི་དཀྱིལ་འཁོར་མཚན་དང་ལྡན་པའི་སྐུ་སྣང་བ་ནི། ནམ་མཁའི་དཀྱིལ་འཁོར་གྱི་ཟླ་བའི་གཟུགས་དངོས་སྣང་བ་བཞིན་དུ་ལོངས་སྐུ་དངོས་སྣང་བ་ཡིན་ཏེ། དེ་ལྟར་ན་གཟུགས་སྐུ་དེ་མཐོང་བའི་ཚུལ་ནི་རྣམ་པ་གཉིས་སོ། །
འདིས་ནི་གདུལ་བྱའི་བྱེ་བྲག་གི་གཟུགས་སྐུ་གཉིས་སུ་ངེས་པར་བསྟན་ཏོ། ། ཡོན་ཏན་གྱི་སྐབས་ཀྱི་ལེའུ་གསུམ་པ་བཤད་ཟིན་ཏོ།། །། བཞི་པ་མཛད་པ་ཕྲིན་ལས་ལ་གསུམ་སྟེ། མདོར་བསྟན་དང༌། རྒྱས་བཤད་དང༌། དཔེས་བསྟན་པའོ། ། དང་པོ་ལ་གཉིས་ཏེ། ལྷུན་གྱིས་གྲུབ་པར་བསྟན་པ་དང༌། རྒྱུན་མི་འཆད་པར་བསྟན་པའོ། ། དང་པོ་ནི།
གདུལ་བྱའི་ཁམས་དང་བསམ་པ་དང་བག་ལ་ཉལ་དེ་དང་མཐུན་པའི་འདུལ་བའི་ཐབས་དང༌། གདུལ་བྱའི་ཁམས་ཀྱི་གདུལ་བའི་བྱ་བ་མངོན་མཐོ་ངེས་ལེགས་ལ་འགོད་པ་དང༌། གདུལ་བྱ་དེ་གང་ན་ཡོད་པའི་ཡུལ་དང༌། གང་གི་ཚེ་འདུལ་བའི་དུས་དུས་སུ་གཤེགས་པ་ལ་ཁྱབ་བདག་སངས་རྒྱས་རྟག་ཏུ་འབད་མེད་ལྷུན་གྱིས་གྲུབ་པར་འཇུག་གོ ། གཉིས་པ་རྒྱུན་མི་འཆད་པ་ནི། རྒྱུ་ཏིང་ངེ་འཛིན་སོགས་ཡོན་ཏན་རིན་ཆེན་མཆོག་གི་ཚོགས་དང་ལྡན་པའི་ཡེ་ཤེས་ཀྱི་ཆུ་དང་བཅས་པའི་ས་བཅུའི་རྒྱ་མཚོ་དང་བསོད་ནམས་དང་ཡེ་ཤེས་ཀྱི་ཉི་འོད་ཅན་གྱི་རྒྱུའི་ཐེག་པ་མ་ལུས་པ་ངེས་པར་བསྒྲུབ་སྟེ། དེ་ལས་འབྲས་བུ་བྱང་ཆུབ་ཆེན་པོ་དབྱིངས་མཐའ་དང་དབུས་མེད་པས་ཟབ་ཅིང་ཡེ་ཤེས་རྒྱ་ཆེ་བ་ནམ་མཁའ་ལྟར་ཤེས་བྱ་ལ་ཁྱབ་པ་ཞིག་འབྱུང་ངོ༌། ། དེའི་གནས་གང་ཞེ་ན། སངས་རྒྱས་ཉིད་ཀྱི་ཁམས་ཡོན་ཏན་དྲི་མ་མེད་པའི་འབྱུང་གནས་ཡིན་པས་གཏེར་དང༌། དེ་སེམས་ཅན་ཀུན་ལ་རང་གི་ཆོས་ཉིད་དང་ཁྱད་པར་མེད་པར་རྣམ་པར་གནས་པར་གཟིགས་ནས་དེ་ལ་སྒྲིབ་བྱེད་ཉོན་མོངས་དང་ཤེས་བྱའི་སྒྲིབ་པ་སྤྲིན་གྱི་དྲྭ་བ་ནི་སངས་རྒྱས་རྣམས་ཀྱི་ཐུགས་རྗེའི་རླུང་གིས་རྣམ་པར་གཏོར་ཞིང་འཐོར་བར་མཛད་དོ། །
གཉིས་པ་རྒྱས་པར་བཤད་པ་ལ་གཉིས་ཏེ། ལྷུན་གྱིས་གྲུབ་པར་བཤད་པ་དང༌། རྒྱུན་མི་འཆད་པར་བཤད་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། གང་ཞིག་གང་གིས་འདུལ་བ་ཡི། ། བྱ་བ་གང་དུ་གང་གི་ཚེ། ། དེ་ཡི་རྣམ་རྟོག་སྐྱེ་མེད་ཕྱིར། །
ཐུབ་པ་རྟག་ཏུ་ལྷུན་གྱིས་གྲུབ། ། ཅེས་པའོ། ། གཉིས་པ་ནི། འདི་དང་སྔར་གྱི་མདོར་བསྟན་གཉིས་སྦྱར་ནས་སྟོན་པ་ནི། གང་ཞིག་གདུལ་བ་ནི་གདུལ་བྱའི་ཁམས་སོ། ། གང་གིས་འདུལ་བ་ནི་གདུལ་བྱ་འདུལ་བའི་ཐམས་མང་གང་གིས་ཞེས་པའོ། ། གདུལ་བའི་བྱ་བ་གང་ཞེ་ན། གདུལ་བྱ་འདུལ་བའི་བྱ་བ་ནི་མངོན་མཐོ་དང་ངེས་ལེགས་ལ་འགོད་པ་གང་ཡིན་པའོ། ། གང་དུ་ཞེས་པ་ནི། གདུལ་བྱ་འདུལ་བའི་ཡུལ་དེ་དག་གོ །
གང་གི་ཚེ་ནི། གང་གི་ཚེ་འདུལ་བའི་དུས་དེ་དག་གོ ། གཉིས་པ་རྒྱུན་མི་འཆད་པ་བཤད་པ་ལ་བཞི་སྟེ། མདོར་བསྟན་དང༌། རྒྱས་བཤད་དང༌། དཔེ་དང་སྦྱར་བ་དང༌། དོན་བསྡུ་བའོ། ། དང་པོ་ནི། སངས་རྒྱས་ཀྱི་ཕྲིན་ལས་རྣམ་པར་མི་རྟོག་བཞིན་དུ་འཇུག་སྟེ། ཆོས་དྲུག་ལ་རྟོག་པ་མེད་པར་འཇུག་པའི་ཕྱིར་རོ། །
ཆོས་དྲུག་པོ་གང་ཞེ་ན། ཕྲིན་ལས་མཛད་པ་པོ་སངས་རྒྱས་ཀྱིས་སྔོན་ཡོངས་སུ་བསྟེན་པའི་ངེས་འབྱིན་གྱི་ལམ་དང༌། ངེས་འབྱིན་དེའི་རྟོན་པ་ཚོགས་གཉིས་དང༌། ཚོགས་གཉིས་དེའི་འབྲས་བུ་བྱང་ཆུབ་དང༌། བྱང་ཆུབ་དེའི་རྒྱུ་ཡོངས་སུ་འཛིན་པ་ཕྲིན་ལས་འཇུག་པའི་ཡུལ་སེམས་ཅན་དང༌། ཕྲིན་ལས་དེའི་བསལ་བྱ་སེམས་ཅན་དེའི་སྒྲིབ་པ་དང༌། སྒྲིབ་པ་དེ་གཅོད་བྱེད་ཕྲིན་ལས་དེའི་རྐྱེན་ཐུགས་རྗེ་ཆེན་པོའོ། ། གཉིས་པ་རྒྱས་བཤད་ནི། དང་པོ་འཁོར་བ་ནས་ཕྱིས་འབྲས་བུའི་བར་དུ་ངེས་པར་འབྱིན་པར་བྱེད་པ་ནི་ས་བཅུ་སྟེ། ཐབས་ཚོགས་གཉིས་དག་ནི་དེའི་དུས་ཀྱི་དགེ་བ་དེའི་ཉེ་བར་རྟོན་པའི་རྒྱུའོ། །
རྒྱུ་དང་ལམ་དེའི་འབྲས་བུ་བྱང་ཆུབ་མཆོག་ཡིན་ཏེ། བྱང་ཆུབ་དེ་སེམས་ཅན་གྱིས་ཐོབ་ཏུ་རུང་བའི་ཚུལ་གྱིས་ཡོངས་སུ་འཛིན་ཏོ། ། སེམས་ཅན་གྱིས་བྱང་ཆུབ་དེ་འཐོབ་པའི་སྒྲིབ་བྱེད་ནི་མཐའ་ཡས་པའི་ཉོན་མོངས་དང་ཉེ་བའི་ཉོན་མོངས་ཀྱི་བག་ཆགས་སོ། ། དུས་ཀུན་ཏུ་སྒྲིབ་པ་དེ་འཇོམས་པའི་རྐྱེན་ནི་ཐུགས་རྗེ་ཆེན་པོ་ཡིན་ནོ། ། དེས་ན་ཕྲིན་ལས་རྒྱུ་གང་གིས་རྒྱུན་མི་འཆད་པ་ནི་ས་དང་ཚོགས་སྔོན་རོལ་དུ་སོང་བ་ལས་སོ། ། འབྲས་བུ་གང་ཐོབ་པས་རྒྱུན་མི་འཆད་ན་བྱང་ཆུབ་ཐོབ་པས་སོ། ། ཡུལ་གང་ཡོད་པས་རྒྱུན་མི་འཆད་ན་སེམས་ཅན་ཀུན་ལ་བྱང་ཆུབ་སྙིང་པོའི་ཚུལ་དུ་ཡོད་པས་དེའི་སྒྲིབ་པ་ཐུགས་རྗེས་སེལ་བའོ། ། གསུམ་པ་དཔེ་དང་སྦྱར་བ་ལ་གཉིས་ཏེ། མདོར་བསྟན་པ་དང༌། ཆོས་མཐུན་སོ་སོར་སྦྱར་བའོ། །
དང་པོ་ནི། གནས་དྲུག་པོ་འདི་རྣམས་གོ་རིམ་ཇི་ལྟ་བ་བཞིན་རྒྱ་མཚོ་དང་ཉི་མ་དང་ནམ་མཁའ་དང་གཏེར་དང་སྤྲིན་དང་རླུང་བཞིན་ཤེས་པར་བྱའོ། ། གཉིས་པ་ནི། ས་བཅུ་པོ་རྣམས་ཆོས་ཅན། རྒྱ་མཚོ་ཆེན་པོ་བཞིན་ཡིན་ཏེ། ས་བཅུའི་ཡེ་ཤེས་ཀྱི་ཆུ་དང་གཟུགས་དང་ཡོན་ཏན་རིན་པོ་ཆེ་དག་དང་ལྡན་པའི་ཕྱིར། ཚོགས་གཉིས་དག་ནི་ཆོས་ཅན། ཉི་མ་བཞིན་ཡིན་ཏེ། སེམས་ཅན་ཀུན་གྱི་ཕན་བདེའི་ལོ་ཏོག་གི་ཉེར་འཚོ་ཡིན་པའི་ཕྱིར། བྱང་ཆུབ་ཆོས་ཅན།
ནམ་མཁའི་ཁམས་བཞིན་ཡིན་ཏེ། ནམ་མཁའ་རྒྱ་ཆེ་ཞིང་འདུས་མ་བྱས་པ་ལྟར་ཡེ་ཤེས་རྒྱ་ཆེ་ཞིང་དབྱིངས་སྐྱེ་འགག་གིས་ཕྱེ་བའི་མཐའ་དང་དབུས་མེད་པའི་ཕྱིར། སེམས་ཅན་གྱི་ཁམས་ནི་ཆོས་ཅན། གཏེར་དང་འདྲ་སྟེ། གཏེར་ནོར་གྱི་འགྱུར་ཁུངས་ཡིན་པ་ལྟར་ཡང་དག་པར་རྫོགས་པའི་སངས་རྒྱས་ཀྱི་ཆོས་ཉིད་ཡིན་པས་བྱང་ཆུབ་ཀྱི་འབྱུང་ཁུངས་ཡིན་པའི་ཕྱིར། ཁམས་དེའི་སྒྲིབ་བྱེད་ཉོན་མོངས་པ་དང་ཤེས་བྱའི་སྒྲིབ་པ་ཆོས་ཅན། སྤྲིན་ཚོགས་བཞིན་ཡིན་ཏེ། སྤོང་དུ་རུང་བས་གློ་བུར་བ་དང་སེམས་རྒྱུད་ལ་ཁྱབ་པར་སྒྲིབ་པ་དང་སེམས་ཀྱི་ཆོས་ཉིད་དུ་མ་གྲུབ་པའི་ཕྱིར། ཐུགས་རྗེ་ནི་ཆོས་ཅན། མི་བཟད་པའི་རླུང་དྲག་པོ་དང་འདྲ་སྟེ།
སྒྲིབ་གཉིས་ཀྱི་སྤྲིན་དེ་འཐོར་བར་བྱེད་པར་ཉེ་བར་གནས་པའི་ཕྱིར། བཞི་པ་དོན་བསྡུ་བ་ནི། སངས་རྒྱས་ཀྱི་མཛད་པ་ཆོས་ཅན། འཁོར་བ་ཇི་སྲིད་མ་སྟོངས་ཀྱི་བར་དུ་རྒྱུན་མི་འཆད་པ་ཡིན་ཏེ། སྔོན་སློབ་ལམ་གྱི་ཚེ་གཞན་ཁོ་ནའི་དབང་གིས་ངེས་པར་འབྱུང་བའི་ཕྱིར་དང༌། ད་ལྟ་བྱང་ཆུབ་ཐོབ་པ་ན་བདག་དང་སེམས་ཅན་སངས་རྒྱས་ཀྱི་སྙིང་པོ་ཅན་དུ་མཚུངས་པར་གཟིགས་པའི་ཕྱིར་དང༌། སྙིང་པོ་དང་ལྡན་པའི་སེམས་ཅན་རྣམས་རང་གིས་བརྙེས་པའི་གོ་འཕང་ལ་མ་བཀོད་ཀྱི་བར་མཛད་པ་ཡོངས་སུ་མ་རྫོགས་པའི་ཕྱིར། གསུམ་པ་དཔེས་བསྟན་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི། འདུས་མ་བྱས་ཡིན་པས་སྐྱེ་འགག་ཏུ་སྣང་བ་དང༌། རྟོག་པ་མེད་ཀྱང་ལྷུན་གྱིས་གྲུབ་པ་དང༌། རྒྱུན་མི་འཆད་དུ་འཇུག་པ་མི་འགལ་བར་སྟོན་པ་སྟེ། སྐུ་སྟོན་པ་བརྒྱ་བྱིན་གྱི་གཟུགས་དང༌། གསུང་ལེགས་པར་འདོམས་པ་རྔ་སྒྲ་དང༌། མཁྱེན་བརྩེས་ཁྱབ་པ་སྤྲིན་དང༌། སྤྲུལ་པ་སྟོན་པ་ཚངས་པ་དང༌། ཡེ་ཤེས་སྤྲོ་བ་ཉི་མ་དང༌། ཐུགས་ཀྱི་གསང་བ་ནོར་བུ་རིན་ཆེན་བཞིན་དང༌།
དེ་བཞིན་གཤེགས་པའི་གསུང་གི་གསང་བ་སྒྲ་བརྙན་བཞིན་དང༌། སྐུའི་གསང་བ་ནམ་མཁའ་བཞིན་དང༌། ཐུགས་རྗེ་ནི་ས་གཞི་བཞིན་ནོ། ། གཉིས་པ་རྒྱས་པར་བཤད་པ་ལ་ལྔ་སྟེ། སོ་སོའི་རང་བཞིན། དཔེས་བསྟན་པའི་དགོས་པ། དཔེས་མཚོན་པའི་དོན་ངོས་བཟུང་བ། དཔེ་དོན་ཆོས་མཐུན། དཔེ་ལས་ལྷག་པའི་གོ་རིམ་མོ། ། དང་པོ་ལ་དགུ་སྟེ།
སྐུ་སྟོན་པ་བརྒྱ་བྱིན། གསུང་ལེགས་པར་འདོམས་པ་རྔ་སྒྲ། ཐུགས་ཀྱིས་ཁྱབ་པ་ཆར་སྤྲིན། སྤྲུལ་པ་སྟོན་པ་ཚངས་པ། ཡེ་ཤེས་སྤྲོ་བ་ཉི་མ། ཐུགས་ཀྱི་གསང་བ་ནོར་བུ། གསུང་གི་གསང་བ་སྒྲ་བརྙན། སྐུའི་གསང་བ་ནམ་མཁའ། ཐུགས་རྗེའི་བདག་ཉིད་ས་གཞི་དང་འདྲ་བའོ། ། དང་པོ་ལ་གཉིས་ཏེ།
རྟོག་པ་མེད་པ་དང༌། སྐྱེ་འགག་མེད་པའོ། ། དང་པོ་ལ་གཉིས་ཏེ། དཔེ་རྒྱས་བཤད་དང༌། དོན་བསྟན་པའོ། ། དང་པོ་ལ་བཞི། ས་གཞི་དག་པ་ལ་གཟུགས་བརྙན་སྣང་བ། དེས་ཕན་པ་ལ་འཇུག་པ། ཞུགས་པའི་འབྲས་བུ། སྣང་བ་ལ་རྣམ་རྟོག་མེད་པའོ། །
དང་པོ་ནི། ཇི་ལྟར་ས་གཞི་ཆེན་པོའི་སྟེང་བཻ་ཌཱུརྻ་དག་པའི་རང་བཞིན་དུ་གྱུར་ཏེ་ཤིན་ཏུ་དག་ཅིང་དྭངས་པའི་ཕྱིར། ས་གཞི་དེར་ལྷའི་དབང་པོ་དང༌། འཁོར་ལྷའི་བུ་མོའི་ཚོགས་དང་བཅས་ཤིང༌། རྣམ་པར་རྒྱལ་བའི་ཁང་བཟང་དང༌། དེ་ལས་གཞན་པའི་ལྷའི་གནས་དགའ་བའི་ཚལ་ལ་སོགས་པ་དག་དང༌། འཁོར་གྱི་ལྷ་དེའི་གཞལ་ཡས་ཁང་སྣ་ཚོགས་དང་ལོངས་སྤྱད་བྱའི་ལྷ་རྫས་རྣམ་པ་མང་པོ་ས་གཞིའི་གཞི་དེར་འཛམ་བུ་གླིང་པ་རྣམས་ཀྱིས་མཐོང་ངོ༌། ། གཉིས་པ་ནི། མཐོང་བ་དེ་ནས་འཛམ་བུའི་གླིང་གི་སྐྱེས་པ་དང༌། བུད་མེད་དང༌།
ཁྱེའུ་དང༌། བུ་མོའི་ཚོགས་སའི་སྟེང་ན་གནས་པ་རྣམས་ཀྱིས་གཟུགས་བརྙན་སྣང་བ་དེ་མཐོང་བར་གྱུར་པས་རྐྱེན་བྱས་ཏེ། བསམ་པས་ངེས་ཀྱང་རིང་པོར་མི་ཐོགས་པར་ལྷ་དབང་འདི་འདྲར་གྱུར་ཅིག ། ཅེས་དེ་འདྲའི་སྨོན་ལམ་འདེབས་པར་ཡང་བྱེད་ཅིང༌། ལྷ་དབང་དེ་ཐོབ་པའི་དོན་དུ་སྦྱིན་སོགས་ཀྱི་དགེ་བ་ཡང་དག་པར་བླངས་ཏེ་གནས་པར་གྱུར་ཏོ། ། གསུམ་པ་ནི། སེམས་ཅན་དེ་དག་གིས་འདི་ནི་བརྒྱ་བྱིན་གྱི་གཟུགས་བརྙན་སྣང་བ་ཙམ་ཡིན་ཞེས་དེ་ལྟ་བུར་ཤེས་པར་མེད་ཀྱང༌། དགེ་བའི་ལས་དེས་ས་སྟེང་ནས་འཕོས་ཏེ་ལྷར་སྐྱེ་བར་འགྱུར་རོ། ། བཞི་པ་ནི། ལྷའི་གཟུགས་བརྙན་སྣང་བ་དེ་ཤིན་ཏུ་ཡང་རྟོག་པ་མེད་ཅིང་བློ་སྔོན་དུ་བཏང་བའི་གཡོ་བ་མེད་པ་དེ་ལྟ་མོད་ཀྱི།
སའི་སྟེང་ན་གནས་པའི་སེམས་ཅན་རྣམས་ལྷར་སྐྱེ་བར་བྱེད་པའི་དོན་ཆེན་པོ་ཉིད་ཀྱིས་ཉེ་བར་གནས་སོ། ། གཉིས་པ་དོན་བསྟན་པ་ལ་བཞི་སྟེ། རང་སེམས་ལ་སངས་རྒྱས་སུ་སྣང་བ། དེས་ཕན་པ་ལ་འཇུག་པ། སྣང་བ་ལ་རྟོག་པ་མེད་པ། ཞུགས་པའི་འབྲས་བུ་བསྟན་པའོ། ། དང་པོ་ནི། དེ་བཞིན་དུ་དད་སོགས་ཡོན་ཏན་བསྒོམས་པའི་སྟོབས་ཀྱིས་དད་སོགས་དེ་མ་དད་པ་སོགས་ཀྱི་དྲི་མ་མེད་པ་ཅན་གྱི་རང་གི་སེམས་ལ་སྣང་བ་རྫོགས་པའི་སངས་རྒྱས་ཀྱི་སྐུ་མཚན་དང་དཔེ་བྱད་དང་ལྡན་པ། འཆག་པ་དང་ནི་བཞེངས་པ་དང༌། ། བཞུགས་པ་དང་ནི་གཟིམས་པ་དང༌། །
གྲོང་ཁྱེར་དུ་གཤེགས་པ་སོགས་སྤྱོད་ལམ་སྣ་ཚོགས་མཛད་པ་ཅན། ཞི་བའི་ཆོས་ནི་གསུང་བ་དང༌། ། མི་གསུང་མཉམ་པར་བཞག་གྱུར་པ། ། ཆོ་འཕྲུལ་རྣམ་པ་སྣ་ཚོགས་པ་དང་སྟོན་པར་མཛད་པ་གཟི་མདངས་ཆེན་པོ་ཅན་རྒྱུད་དག་པའི་སེམས་ཅན་རྣམས་ཀྱིས་མཐོང་བར་འགྱུར་རོ། ། གཉིས་པ་དེས་ཕན་པ་ལ་འཇུག་པ་ནི། སངས་རྒྱས་ཀྱི་གཟུགས་དེ་མཐོང་ནས་ཀྱང་སངས་རྒྱས་དེ་ཐོབ་པར་འདོད་པ་དང་ལྡན་པའི་བསམ་པ་དང༌། སངས་རྒྱས་ཉིད་ཐོབ་པའི་ཕྱིར་དུ་ཕྱིན་དྲུག་སོགས་ལ་རབ་ཏུ་སྦྱོར་ཏེ། སངས་རྒྱས་དེའི་རྒྱུ་བསམ་སྦྱོར་གཉིས་པོ་ཡང་དག་པར་བླངས་ནས་མངོན་པར་འདོད་པའི་གོ་འཕང་སངས་རྒྱས་ཐོབ་པར་བྱེད་དོ། ། གསུམ་པ་སྣང་བ་ལ་རྟོག་པ་མེད་པ་ནི། རང་སེམས་དག་པ་ལ་སྣང་བའི་སངས་རྒྱས་ཀྱི་གཟུགས་དེ་ནི་ཤིན་ཏུའང་རྟོག་པ་མེད་ཅིང་སྣང་བ་དང་དོན་བྱའོ་སྙམ་པའི་གཡོ་བ་མེད་པ་ཉིད་ཡིན་པ་དེ་ལྟ་ནའང་འཇིག་རྟེན་ན་འཚང་རྒྱ་བའི་དོན་ཆེན་པོས་ཉེ་བར་གནས་སོ། །
བཞི་པ་ཞུགས་པའི་འབྲས་བུ་ནི། སངས་རྒྱས་ཀྱི་གཟུགས་འདི་ནི་རང་གི་སེམས་དག་པ་ལ་སྣང་བའོ་ཞེས་སོ་སོའི་སྐྱེ་བོས་མི་ཤེས་མོད་ཀྱི། དེ་ལྟ་ནའང་སངས་རྒྱས་ཀྱི་གཟུགས་མཐོང་བ་དེ་མཐོང་བ་པོ་དེ་དག་ཉིད་ལ་དོན་ཡོད་པར་འགྱུར་ཏེ། འདི་ལྟར་མཐོང་བ་ལ་བརྟེན་ནས་རིམ་གྱིས་ཚོགས་བསགས་ཏེ་ལམ་ཐེག་པ་ཆེན་པོ་འདི་ལ་གནས་པ་རྣམས་ཀྱིས་ནང་གི་དམ་པའི་ཆོས་སྐུ་ནི་ཡེ་ཤེས་ཀྱི་མིག་གིས་མཐོང་བར་འགྱུར་རོ། ། གཉིས་པ་སྐྱེ་འགག་མེད་པ་ལ་གཉིས་ཏེ། དཔེ་བསྟན་པ་དང༌། དོན་བཤད་པའོ། ། དང་པོ་ལ་གཉིས་ཏེ། སྐྱེ་འགག་ཏུ་སྣང་བ་དང༌། སྣང་བའི་བྱེད་པའོ། །
དང་པོ་ལ་ས་གཞི་དག་པ་ནི། ཇི་ལྟར་ས་ཆེན་པོ་འདི་ཀུན་ཉམ་ང་བའི་གནས་གཞན་གཅོང་རོང་སོགས་དང་བྲལ་བ་དྲི་མ་མེད་པ་བཻ་ཌཱརྻའི་འོད་གསལ་ཞིང་མཛེས་པའི་སྟེང་ནི་ལག་མཐིལ་ལྟར་མཉམ་པར་གྱུར་ཏེ། དེའི་རྒྱན་བཀོད་པ་ནི། ནོར་བུའི་ཡོན་ཏན་ཐམས་ཅད་དང་ལྡན་པ་ལ་རྡུལ་ལ་སོགས་པའི་དྲི་མ་དང་བྲལ་བའི་དཔལ་དང་ལྡན་པའོ། ། ལྷའི་གཟུགས་བརྙན་སྣང་བའི་ཚུལ་ནི། ས་གཞི་ཤིན་ཏུ་དག་པའི་ཕྱིར་དེར་ནི་ལྷའི་བདག་པོའི་གནས་རྣམ་རྒྱལ་ཁང་བཟང་ལ་སོགས་སྣ་ཚོགས་པ་དང༌། ལྷ་དབང་གི་གཟུགས་དང༌། དེའི་འཁོར་གྱི་ལྷའི་གཟུགས་བརྙན་ཤར་ཏེ་གསལ་བར་སྣང་ངོ༌། ། འགག་པའི་ཚུལ་ནི། ཡང་རིམ་གྱིས་ས་དེའི་ཡོན་ཏན་དང་བྲལ་བའི་ཕྱིར།
གཟུགས་བརྙན་དེ་ནི་སླར་ཡང་མི་སྣང་བར་འགྱུར་རོ། ། གཉིས་པ་སྣང་བའི་བྱེད་པ་ནི། བརྒྱ་བྱིན་དེའི་དངོས་པོ་ཐོབ་པའི་ཕྱིར་སྦྱོར་བ་བསྙེན་གནས་དང༌། བདེན་པར་སྨྲ་བ་སོགས་བརྟུལ་ཞུགས་དང༌། ལོངས་སྤྱོད་ངེས་པར་སྦྱིན་པ་དང༌། སོགས་པས་ཚུལ་ཁྲིམས་དང༌། སྒོམ་པ་གསུམ་ལ་ཕྱོགས་པའི་བུད་མེད་དང་སྐྱེས་པའི་ཚོགས་ལྷར་སྐྱེ་བར་སྨོན་པའི་སེམས་ཀྱིས་གཟུགས་བརྙན་དེ་ལ་མེ་ཏོག་ལ་སོགས་འཐོར་ཞིང་ཐལ་མོ་སྦྱར་ཏེ་སྨོན་ལམ་འདེབས་པ་ལྟར་ཞེས་སོ། ། གཉིས་པ་དོན་བཤད་པ་ལ་གསུམ་སྟེ། གཟུགས་སྐུ་སྣང་བའི་བྱེད་པ། རྐྱེན་གཟུགས་སྐུ་སྣང་བའི་ཚུལ།
སེམས་ཀྱི་དབང་གིས་སྐྱེ་འགག་ཏུ་སྣང་བའོ། ། དང་པོ་ནི། གཟུགས་བརྙན་འཆར་བའི་གེགས་ཀྱི་དྲི་མ་དག་པའི་བཻ་ཌཱུརྻ་དང་འདྲ་བའི་རང་གི་སེམས་ལ་སྣང་བའི་ཐུབ་དབང་ཐོབ་པར་བྱ་བའི་ཕྱིར་དུ་སངས་རྒྱས་ལ་རབ་ཏུ་དགའ་བའི་སེམས་དང་ལྡན་པ་རྒྱལ་བའི་སྲས་རྣམས་ཀྱང་མི་རྣམས་ལྷ་ཐོབ་པར་སྨོན་པ་དེ་བཞིན་དུ་རྫོགས་པའི་བྱང་ཆུབ་ཏུ་སེམས་རབ་ཏུ་སྐྱེད་པར་བྱེད་དོ། ། གཉིས་པ་ནི། ཇི་ལྟར་བཻ་ཌཱུརྻའི་ས་གཞི་གཙང་མ་ལ་ལྷའི་དབང་པོའི་ལུས་ཀྱི་གཟུགས་བརྙན་སྣང་བ་ལྟར། དེ་བཞིན་དུ་འགྲོ་བའི་སེམས་ཀྱི་ས་གཞི་གཙང་མ་ལ་ཐུབ་པའི་དབང་པོའི་ལོངས་སྐུའི་གཟུགས་བརྙན་འཆར་རོ། ། གསུམ་པ་ནི། འགྲོ་བར་སངས་རྒྱས་ཀྱི་གཟུགས་བརྙན་འཆར་ཏེ་སྐྱེ་བ་ནི་དྲི་མའི་རྙོག་པ་མེད་པའི་རང་གི་སེམས་ཀྱི་དབང་དང༌། ནུབ་སྟེ་འགག་པ་ནི་མ་དད་པ་སོགས་རྙོག་པ་དང་བཅས་པའི་རང་གི་སེམས་རབ་ཏུ་འཇུག་པའི་དབང་གིས་འཇུག་པ་འབྱུང་བའོ། ། ཇི་ལྟར་འཇིག་རྟེན་དག་ན་བརྒྱ་བྱིན་གྱི་གཟུགས་བརྙན་སྐྱེ་འགག་ཏུ་སྣང་ཡང་དེ་བརྒྱ་བྱིན་སྐྱེས་པ་དང་ཞིག་པ་མིན་པ་ལྟར་གདུལ་བྱའི་སེམས་ལ་གཟུགས་སྐུ་སྐྱེ་འགག་ཏུ་སྣང་བ་ལྟར་སྔར་ཡོད་པ་དང་ཕྱིས་ཞིག་པ་ཡིན་ཞེས་དེ་ལྟར་མི་བལྟའོ། །
གཉིས་པ་གསུང་ལེགས་པར་འདོམས་པ་རྔ་སྒྲ་དང་འདྲ་བ་ལ་གསུམ་སྟེ། ཆོས་ཀྱི་རྔ་སྒྲ་དང་མཚུངས་པ། ལྷ་རྫས་ཀྱི་སིལ་སྙན་དང་མི་མཚུངས་པ། རྒྱུད་དག་པ་ལ་ལྟོས་པའོ། ། དང་པོ་ལ་གཉིས་ཏེ། བག་ཡོད་ལ་སྦྱོར་བ་དང༌། འཚེ་བ་ལས་སྐྱོབ་པའོ། ། དང་པོ་ལ་གསུམ་སྟེ། ཆོས་སྟོན་པ་དང༌། དེའི་རྒྱུ་དང༌།
བྱེད་ལས་བསྟན་པའོ། ། དང་པོ་ནི། ཇི་ལྟར་ལྷའི་ནང་ན་ལྷ་རྣམས་ཀྱི་སྔོན་གྱི་དཀར་པོ་དགེ་བའི་མཐུ་ཡིས་གྲུབ་པའི་ལྷའི་རྔ་བོ་ཆེ་ཆོས་ཀྱི་སྒྲ་ཞེས་བྱ་བ་ཁང་བཟང་རྣམ་པར་རྒྱལ་བྱེད་ཀྱི་བར་སྣང་ལ་འདུག་སྟེ་རྔ་དེ་བརྡུང་བ་སོགས་ཀྱི་འབད་རྩོལ་དང་སྒྲ་འབྱུང་བའི་གནས་ལྕེ་རྐན་སོགས་དང༌། ཡིད་དང་རྟེན་གཟུགས་དང་སྒྲ་བསྒྲག་པར་བྱའོ་སྙམ་པའི་རྣམ་པར་རྟོག་པ་མེད་བཞིན་དུ། འདུས་བྱས་མི་རྟག་པ་དང༌། ཟག་བཅས་སྡུག་བསྔལ་བ་དང༌། ཆོས་བདག་མེད་པ་དང༌། ཞི་བ་མྱ་ངན་ལས་འདས་པའི་སྒྲ་ཡིས་འདོད་ཡོན་ལ་བག་མེད་པའི་ལྷ་རྣམས་ཡང་ནས་ཡང་དུ་ཆོས་ཀྱི་རྔ་དེས་བསྐུལ་བར་བྱེད་པ་ལྟར། དེ་བཞིན་དུ་ཁྱབ་བདག་ཀྱང་ཆོས་གསུང་བའི་འབད་རྩོལ་སོགས་དང་བྲལ་ཡང་སྐལ་ལྡན་གྱི་འགྲོ་བ་མ་ལུས་པར་སངས་རྒྱས་ཀྱི་གསུང་གིས་ཁྱབ་པར་མཛད་དེ་སྐལ་ལྡན་རྣམས་ལ་སྐལ་བ་ཇི་ལྟ་བ་བཞིན་ཆོས་སྟོན་ཏོ། ། གཉིས་པ་ནི།
ཇི་ལྟར་ལྷའི་ནང་ན་ལྷ་རྣམས་ཀྱི་རྔ་བོ་ཆེའི་སྒྲ་དེ་ལྷ་རང་གི་དགེ་བའི་གནས་ལས་ལས་བྱུང་བ་དེ་བཞིན་དུ། འཇིག་རྟེན་དུ་ཐུབ་པས་ཆོས་གསུང་བའང་སྔོན་གྱི་སྨོན་ལམ་དང༌། གདུལ་བྱ་རང་གི་དགེ་བའི་ལས་ལས་བྱུང་ངོ༌། ། གསུམ་པ་ནི། སྐྱེས་བུའི་འབད་པ་དང༌། འབྱུང་བའི་གནས་དང༌། རྟེན་ལུས་དང༌། ཀུན་སློང་གི་སེམས་དང་བྲལ་བའི་རྔ་སྒྲ་དེ་ཇི་ལྟར་བདག་མེད་བསྟན་པས་ཞི་བ་སྒྲུབ་པ་ལྟར། དེ་བཞིན་དུ་འབད་པ་སོགས་དེ་དག་དང་བྲལ་བའི་ཐུབ་པའི་ཆོས་འདིས་ཞི་བ་མྱང་འདས་སྒྲུབ་པར་བྱེད་དོ། ། གཉིས་པ་འཚེ་བ་ལས་སྐྱོབ་པ་ནི།
ཇི་ལྟར་ལྷའི་གྲོང་ན་ཆོས་ཀྱི་རྔ་སྒྲའི་རྒྱུ་ལས་བྱུང་བའི་ལྷ་ལ་མི་འཇིགས་པ་སྦྱིན་པ་ནི། ལྷ་མ་ཡིན་གྱི་དཔུང་ལས་རྒྱལ་བར་བྱེད་ཅིང་རྩེད་མོ་སྟེ་འཐབ་མོ་སེལ་ལོ། ། ནམ་སེལ་ན། ལྷ་རྣམས་ཀྱིས་རྩུབ་འགྱུར་གྱི་ཚལ་དུ་ཉོན་མོངས་བསྐྱེད་ནས་གཡུལ་དུ་འཇུག་པའི་ཚེའམ། ཉོན་མོངས་ཕྲག་དོག་ཆེན་པོ་ཅན་ལྷ་མ་ཡིན་གྱི་གཡུལ་དུ་འཇུག་པའི་ཚེའོ། ། དེ་བཞིན་དུ་འཇིག་རྟེན་དག་ན་བསམ་གཏན་གཟུགས་མེད་ལ་སོགས་སྟོན་པའི་རྒྱུ་ལས་བྱུང་བ་དང༌། ཞི་བ་བླ་ན་མེད་པའི་ལམ་གྱི་ཚུལ་བདག་མེད་བརྗོད་པའི་གསུང་གིས་སེམས་ཅན་རྣམས་ཀྱི་རྒྱུ་ཉོན་མོངས་དང་འབྲས་བུ་སྡུག་བསྔལ་མགོ་གནོན་དང་དྲུངས་འབྱིན་པའི་སྒོ་ནས་རབ་ཏུ་འཇོམས་སོ། ། གཉིས་པ་ལྷ་རྫས་ཀྱི་སིལ་སྙན་དང་མི་མཚུངས་པ་ལ་གཉིས་ཏེ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
ཆོས་ཀྱི་རྔ་དཔེར་མཛད་ལ་སིལ་སྙན་དཔེར་མི་མཛད་པ་ཅིའི་ཕྱིར་ཞེ་ན། ཆོས་ཀྱི་རྔ་ནི་སྡུག་བསྔལ་ཞི་བར་བྱེད་པ་ལ་དུས་ལས་མི་འདའ་བས་ཉི་ཚེ་བ་མ་ཡིན་པ་དང༌། ཚེ་འདིར་འཚེ་བ་ལས་སྐྱོབ་ཅིང་བག་ཡོད་ལ་སྦྱོར་བས་ཕན་པ་དང༌། འདོད་པའི་བདེ་བ་ལ་ཆགས་པ་སྤོང་ཞིང་ཆོས་ཀྱིས་དགའ་བདེ་སྒྲུབ་པས་བདེ་བ་དང༌། ཆོས་ཀྱི་སྡོམ་བཞི་སྒྲོག་པའི་སྒོ་ནས་ཕོངས་པ་ཞི་བར་བྱེད་ཅིང་ངེས་པར་འབྱིན་པར་བྱེད་པས་དཔེར་མཛད་ལ། སིལ་སྙན་ནི་དཔེར་མ་མཛད་དེ། གང་གི་ཕྱིར་ན། སངས་རྒྱས་ཀྱི་གསུང་ནི་སྐྱེ་བོ་ཀུན་ལ་ཁྱབ་པ་ཉིད་དང༌། མ་འོངས་པ་ན་ཕན་པ་དང༌། ཚེ་འདིར་བདེ་བ་དང་ངེས་འབྱིན་ཆོ་འཕྲུལ་གསུམ་དང་ལྡན་པ་ཡིན་ལ།
གཞན་སིལ་སྙན་ནི་དེ་ལྟ་བུ་མིན་པ་དེའི་ཕྱིར་ཐུབ་པའི་དབྱངས་ནི་ལྷ་རྫས་ཀྱི་སིལ་སྙན་རྣམས་ལས་ཁྱད་པར་འཕགས་སོ། ། གཉིས་པ་རྒྱས་པར་བཤད་པ་ལ་བཞི་སྟེ། ཁྱབ་པས་ཁྱད་པར་དུ་འཕགས་པ། ཕན་པས་ཁྱད་པར་དུ་འཕགས་པ། བདེ་བས་ཁྱད་པར་དུ་འཕགས་པ། ངེས་པར་འབྱིན་པས་ཁྱད་པར་དུ་འཕགས་པའོ། ། དང་པོ་ནི། ལྷར་ནི་ཆོས་ཀྱི་རྔ་སྒྲ་ཆེན་པོ་ལྷ་རྣམས་ཀྱིས་ཐོས་ཀྱི་སར་གནས་མི་ལ་སོགས་པ་རྣམས་ཀྱི་རྣ་བར་མི་འགྲོ་ལ། སངས་རྒྱས་ཀྱི་གསུང་གི་རྔ་སྒྲ་ནི་འཁོར་བའི་གནས་ན་ས་འོག་ས་སྟེང་ས་བླའི་འཇིག་རྟེན་དག་ཏུ་འགྲོ་བས་ཆོས་ཀྱི་རྔ་སྒྲ་ལས་ཀྱང་ལྷག་ན་སིལ་སྙན་གཞན་རྣམས་ལྟ་ཅི་སྨོས་ཞེས་པ་སྟེ། རྔ་སྒྲ་ནི་སིལ་སྙན་གཞན་ལ་ལྟོས་ན་ཉི་ཚེ་བ་མིན་པར་བསྟན་ལ།
འདིར་སངས་རྒྱས་ཀྱི་རྔ་སྒྲ་ལ་ལྟོས་ནས་ཉི་ཚེ་བ་ཡིན་པས་དཔེ་ལས་ལྷག་པར་བསྟན་པ་ཡིན་པས་མི་འགལ་ལོ། ། ལྷར་ནི་ལྷའི་སིལ་སྙན་བྱེ་བ་མང་པོ་རྣམས་འདོད་ཆགས་ཀྱི་མེ་མངོན་པར་འཕེལ་བའི་དོན་དུ་སྒྲོགས་ལ། དེས་ཀྱང་ཕྱིས་སྡུག་བསྔལ་བསྐྱེད་པས་ཕན་པ་མིན་ལ། ཐུགས་རྗེའི་བདག་ཉིད་སངས་རྒྱས་རྣམས་ཀྱི་གསུང་དབྱངས་གཅིག་ཀྱང་སྡུག་བསྔལ་གྱི་མེ་རབ་ཏུ་འབར་བ་ཞི་བའི་དོན་དུ་འཇུག་པས་ཕན་པའོ། ། གསུམ་པ་ནི། ལྷར་ནི་མཛེས་ཤིང་ཡིད་དུ་འོང་བའི་སིལ་སྙན་གྱི་སྒྲ་རྣམས་ལྷ་དེ་རྣམས་ཀྱི་སེམས་ཀྱི་རྒོད་པ་གཡེང་བ་འཕེལ་བར་འགྱུར་བའི་རྒྱུ་ཡིན་པས་བདེ་བ་མིན་ལ། ཐུགས་རྗེའི་བདག་ཉིད་དེ་བཞིན་གཤེགས་པའི་གསུང་ནི་ཏིང་ངེ་འཛིན་ལ་སེམས་གཏོད་པ་ལ་བསམ་པ་སྐུལ་བྱེད་ཉིད་ཡིན་པས་བདེ་བའོ། ། བཞི་པ་ནི། མདོར་ན་མ་ལུས་པའི་འཇིག་རྟེན་གྱི་ཁམས་རྣམས་སུ་ཡང་ལྷ་དང་སའི་སྟེང་ན་གནས་པ་དང་ས་འོག་གི་གདུལ་བྱའི་ཕན་པ་དང་བདེ་བའི་རྒྱུ་གང་ཡིན་པ་དེ་ནི་ཆོ་འཕྲུལ་གསུམ་སྟེ། ལུས་ཀྱི་རྫུ་འཕྲུལ་གྱིས་མ་ལུས་པའི་འཇིག་རྟེན་གྱི་ཁམས་ཁྱབ་པར་སྣང་བར་བྱེད་པ་རྫུ་འཕྲུལ་གྱི་ཆོ་འཕྲུལ་དང༌།
སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་རྟོགས་པར་བསྟན་པ་ནི་ཀུན་བརྗོད་པའི་ཆོ་འཕྲུལ་དང༌།

ངག་གི་དབྱངས་ཀྱིས་ལམ་གྱི་གདམས་ངག་དང་རྗེས་བསྟན་སྟོན་པ་ནི་རྗེས་སུ་བསྟན་པའི་ཆོ་འཕྲུལ་ཏེ། རྫུ་འཕྲུལ་དང་པོས་དད་པར་བྱེད་ཅིང༌། རྫུ་འཕྲུལ་གཉིས་པས་སྣོད་ཤེས་པར་བྱས་ནས། རྫུ་འཕྲུལ་གསུམ་པས་སྣོད་དང་འཚམས་པའི་ཆོས་སྟོན་ཏོ། ། དེ་ལྟར་ཆོ་འཕྲུལ་གསུམ་དང་ལྡན་པའི་སངས་རྒྱས་ཀྱི་གསུང་ཉིད་ལ་རབ་ཏུ་བརྟེན་པར་བརྗོད་དོ། ། ཞེས་ངེས་པར་འབྱིན་པས་ཁྱད་དུ་འཕགས་པར་བསྟན་ཏོ། ། གསུམ་པ་རྒྱུད་དག་པ་ལ་ལྟོས་པ་ནི། སངས་རྒྱས་ཀྱི་གསུང་གིས་ཐམས་ཅད་དུ་ཁྱབ་ན་འགའ་ཞིག་གིས་མི་ཐོས་པ་ཅི་ཞེ་ན། ཇི་ལྟར་རྣ་བའི་དབང་པོ་དང་བྲལ་བས་སྒྲ་ཕྲ་མོ་ཡོད་ཀྱང་གཏན་ནས་མི་མྱོང་སྟེ་མི་ཐོས་ཤིང༌། སྒྲ་ཐམས་ཅད་ལྷའི་རྣ་བ་དང་ལྡན་པ་རྣམས་ཀྱི་ཡང་རྣ་ལམ་དུ་མི་འགྲོ་ཡང་རྣ་བ་མེད་པ་དང་སྟོབས་ཞན་པ་ཉན་ཤེས་ཀྱི་སྐྱོན་ཡིན་གྱི་སྒྲའི་སྐྱོན་མིན་པ་ལྟར། དེ་བཞིན་དུ་བརྗོད་བྱ་ཟབ་མོ་སྟོན་པས་ཕྲ་ཞིང༌།
མཆོག་ཏུ་ཤེས་རབ་ཟབ་མོའི་ཡེ་ཤེས་ཀྱི་སྤྱོད་ཡུལ་ཐེག་ཆེན་གྱི་སྡེ་སྣོད་ཀྱང་ཉོན་མོངས་པ་མེད་པའི་ཡིད་ཅན་བྱང་སེམས་འགའ་ཞིག་གི་རྣ་བའི་ལམ་སྟེ་དབང་པོའི་ཡུལ་དུ་འགྱུར་བ་ཡིན་གྱི། ལོག་སྲེད་ཅན་གྱིས་གསུང་གཏན་ནས་མི་ཐོས་ཤིང་ཉན་རང་གིས་གསུང་འགའ་ཞིག་ཐོས་ཀྱི་ཀུན་མ་ཐོས་ཀྱང་གསུང་གི་ཉེས་པ་མིན་ནོ། ། གསུམ་པ་ཐུགས་ཀྱིས་ཁྱབ་པ་ཆར་སྤྲིན་དང་འདྲ་བ་ལ་བཞི་སྟེ། གདུལ་བྱ་སྨིན་པར་བྱེད་པ་དང༌། སྣོད་ཀྱི་བྱེ་བྲག་གིས་སྣ་ཚོགས་སུ་འགྱུར་བ་དང༌། ཕན་གནོད་ལ་མི་ལྟོས་པ་དང༌། སྡུག་བསྔལ་ཞི་བར་བྱེད་པའོ། ། དང་པོ་ལ་གཉིས་ཏེ། ངོ་བོ་དང༌། རྒྱུའོ། །
དང་པོ་ནི། ཇི་ལྟར་དབྱར་གྱི་དུས་ན་སྤྲིན་གྱིས་ལོ་ཏོག་ཕུན་སུམ་ཚོགས་པའི་རྒྱུ་ཆར་ཆུའི་ཕུང་པོ་འབད་པ་མེད་པར་ས་ལ་རྒྱུན་དུ་འབེབས་པ་ལྟར། དེ་བཞིན་དུ་ཐུགས་རྗེའི་སྤྲིན་ལས་ནི་རྒྱལ་བའི་དམ་པའི་ཆོས་ཀྱི་ཆུའི་ཆར་འགྲོ་བའི་དགེ་བའི་ལོ་ཏོག་གི་རྒྱུ་རྣམ་པར་རྟོག་པ་མེད་པར་འབད་མེད་དུ་འབེབས་སོ། ། གཉིས་པ་ནི། ཇི་ལྟར་འཇིག་རྟེན་རྣམས་དགེ་བ་བཅུའི་ལས་ཀྱི་ལམ་འཇུག་པ་ན་རླུང་གིས་བསྐུལ་བ་ལས་སྐྱེས་པ་ཆུའི་ཆར་སྤྲིན་གྱིས་འབེབས་པ་ལྟར། དེ་བཞིན་དུ་འགྲོ་བའི་དགེ་བའི་ལོ་ཏོག་མངོན་པར་སྤེལ་བར་བྱ་བའི་ཕྱིར་དུ་བརྩེ་བའི་རླུང་གིས་བསྐུལ་བའི་སངས་རྒྱས་ཀྱི་སྤྲིན་ལས་དམ་པའི་ཆོས་ཀྱི་ཆར་པ་འབེབས་སོ། ། དེའི་དོན་བཤད་པ་ནི། སྲིད་ལ་སྟེ་འགྲོ་བའི་དགེ་བའི་ལོ་ཏོག་གི་རྒྱུ་ཡིན་ནོ། ། གང་ཞེ་ན། ཐུབ་དབང་སྤྲིན་ནིའོ། །
ཅི་འདྲ་བའི་སྤྲིན་ཞེ་ན། ཏིང་ངེ་འཛིན་དང་གཟུངས་ཀྱི་ཆུ་དྲི་མ་མེད་པའི་སྙིང་པོ་ཅན་ནོ། ། སྤྲིན་དེ་གང་ན་ཡོད་ཅེ་ན། ནམ་མཁའི་དཀྱིལ་ན་གནས་སོ། ། ཅི་འདྲ་བའི་ནམ་མཁའ་ཞེ་ན། མཁྱེན་པ་དང་བརྩེ་བ་ཆེན་པོའི་ནམ་མཁའ་སྟེ། འགྱུར་བ་འཁོར་བ་དང་མི་འགྱུར་བ་མྱང་འདས་ཀྱི་མཐའི་སྐྱོན་གྱིས་མ་གོས་པའི་མཁྱེན་བརྩེའི་ནམ་མཁའི་དཀྱིལ་ནའོ། ། གཉིས་པ་སྣོད་ཀྱི་བྱེ་བྲག་གིས་སྣ་ཚོགས་སུ་འགྱུར་བ་ནི། ཇི་ལྟར་བསིལ་བ་དང༌། ཞིམ་པ་དང༌།
མངར་བ་དང༌། འཇམ་པ་དང༌། ཡང་བའི་ཆུ་ནི་སྤྲིན་དེ་ལས་འཐོན་ནས་བབ་པས་ས་ལ་བ་ཚ་ལ་སོགས་ཡོད་པའི་གནས་ཐ་དད་དང་འབྲེལ་བས་ཤིན་ཏུ་མང་པོའི་རོར་ནི་འགྱུར་བ་ལྟར། དེ་བཞིན་དུ་འཕགས་པའི་ལམ་ཡན་ལག་བརྒྱད་དང་ལྡན་པའི་དམ་པའི་ཆོས་ཀྱི་ཆུའི་ཆར་སྟོང་པ་ཉིད་དུ་རོ་གཅིག་པ་རབ་ཡངས་བརྩེ་བའི་སྤྲིན་གྱི་སྙིང་པོ་ལས་འཐོན་པའི་འགྲོ་བའི་རྒྱུད་ཀྱི་གནས་ཏེ་མོས་པ་ཐ་དད་ཀྱི་དབྱེ་བ་ལས་ཉན་ཐོས་ཀྱི་ཐེག་པ་སོགས་རྣམ་པ་མང་པོའི་རོ་དང་ལྡན་པར་འགྱུར་རོ། ། གསུམ་པ་ཕན་གནོད་པ་མི་ལྟོས་པ་ལ་གསུམ་སྟེ། སྣོད་ཀྱི་དབྱེ་བས་སྣ་ཚོགས་སུ་འགྱུར་བ། དཔེ་དོན་ཆོས་མཐུན་དང༌། ཕན་གནོད་ལ་མི་རྟོག་པའོ། ། དང་པོ་ནི། ཐེག་པ་མཆོག་ཐེག་ཆེན་ལ་དྭང་བ་དང༌།
དེ་ལ་འདོད་པ་དང་སྡང་བ་གཉིས་ཀ་མེད་པའི་བར་མ་དང༌། དེ་ལ་སྡང་བའི་སེམས་ཅན་གྱི་ཕུང་པོ་གསུམ་ནི་རིམ་པ་ལྟར་མི་དག་དང་ཆར་སྡོད་བྱེའུ་དང་ཡི་དྭགས་དང་འདྲའོ། ། ཇི་ལྟར་འདྲ་ན། དཔྱིད་མཐའ་མ་དབྱར་གྱི་དུས་སུ་སྤྲིན་མེད་པ་ན་མི་རྣམས་དགའ་ཞིང༌། མཁའ་ལས་གཞན་དུ་མི་རྒྱུ་བའི་ཆར་སྡོད་བྱེའུ་དག་བཏང་སྙོམས་སུ་གནས་ལ། ཡི་དྭགས་དགའ་བ་དང༌། དབྱར་ཚེ་ས་ལ་ཆར་འབབ་པ་ན་མི་རྣམས་དགའ་ཞིང་ཆར་སྡོད་བྱེའུ་བཏང་སྙོམས་དང༌། ཡི་དྭགས་དག་ལ་རྡོ་ཚན་གྱི་ཆར་དུ་གྱུར་པས་སྡུག་བསྔལ་བ་ལྟར་ཏེ་ཙ་ཏ་ཀ་ཞེས་པ་ཆར་སྡོད་བྱེའུ་སྟེ། རྨ་བྱ་དང་གོང་མོར་བསྒྱུར་ནས་འཆད་པ་སྐད་དོད་དང་མི་འགྲིག་ཅིང༌། མདོ་ལས་མི་ཆར་འབབ་པ་ལ་དགའ་བར་གསུངས་པ་དང་ཡང་འགལ་ལ།
དཔེ་དོན་གྱི་གོ་རིམ་ཡང་འཁྲུག་པར་འགྱུར་རོ། ། དོན་ནི། སྙིང་རྗེའི་སྤྲིན་ཚོགས་དག་ལས་ཐེག་ཆེན་གྱི་ཆོས་ཀྱི་ཆར་ཆུ་འཇིག་རྟེན་དུ་བྱུང་བ་ན་ཐེག་ཆེན་གྱི་ཆོས་འདོད་པ་རྣམས་དགའ་ཞིང༌། བར་མ་རྣམས་བཏང་སྙོམས་དང༌། ཐེག་ཆེན་ལ་སྡང་བ་རྣམས་མི་དགའ་འོ། ། གཉིས་པ་ནི། ཐེག་ཆེན་གྱི་དམ་པའི་ཆོས་ཀྱི་ཆར་ཆུ་མ་བྱུང་བ་ལས། ཐེག་ཆེན་གྱི་ཆོས་ལ་སྡང་བ་རྣམས་དགའ་ཞིང༌། བར་མ་བཏང་སྙོམས་དང༌། ཆོས་འདོད་པ་མི་དགའ་བ་སྔར་གྱི་དཔེ་དེ་ཉིད་བཞིན་ནོ། །
གསུམ་པ་ཕན་གནོད་ལ་མི་རྟོག་པ་ནི། ཇི་ལྟར་ཐིགས་པ་རབ་འབེབས་པ་ནི་སྤྲིན་ཏེ། དེ་ནི་རྡོ་ཆེན་སེར་བ་དང་རྡོ་རྗེའི་མེ་སྟེ་ཐོག་འབེབས་ན་སྲོག་ཆགས་ཕྲ་མོ་མང་པོ་ལ་གནོད་ཅིང༌། རི་སུལ་སོང་བ་གཞན་འགའ་ཞིག་ལ་ཕན་ཀྱང་དེ་དག་ལ་སྤྲིན་ཕན་གནོད་ཀྱི་ལྟོས་པ་མེད་པར་འཇུག་པར་ལྟར་ཕྲ་བའི་སྟོང་ཉིད་རྒྱ་ཆེ་བའི་སྦྱིན་སོགས་ཀྱི་ཐིགས་པ་ཐབས་ཚུལ་གྱིས་འབབ་པའི་མཁྱེན་པ་དང་བརྩེ་བའི་སྤྲིན་གྱིས་ཐེག་ཆེན་ལ་མོས་པ་རྣམས་ཀྱི་ཉོན་མོངས་དག་པར་འགྱུར་བ་དང༌། སྡང་བ་རྣམས་ཀྱི་བདག་ལྟའི་བག་ལ་ཉལ་འཕེལ་བར་འགྱུར་བ་དེ་ལ་ལྟོས་པ་མེད་པར་ཆོས་ཀྱི་ཆར་འབེབས་སོ། ། བཞི་པ་སྡུག་བསྔལ་ཞི་བར་བྱེད་པ་ལ་གསུམ་སྟེ། བདེན་པ་བཞི་སྟོན་པ། དེ་ལས་བདེན་བཞི་རྟོགས་ཚུལ། རྟོགས་ནས་བླང་དོར་བྱེད་ཚུལ་ལོ། ། དང་པོ་ནི།
འཁོར་བའི་སྐྱེ་འཆི་ཐོག་མཐའ་མེད་པ་དེར་ངན་སོང་གསུམ་མི་དང་ལྷ་དེར་འགྲོ་བའི་ལམ་ནི་རྣམ་པ་ལྔའོ། ། དེའི་སྡུག་བསྔལ་གྱི་རང་བཞིན་མི་གཙང་བ་ལ་དྲི་ཞིམ་མེད་པ་བཞིན་དུ། འགྲོ་བ་ལྔ་པོ་དག་ན་བདེ་བ་མེད་དོ། ། དེས་གནོད་པའི་དཔེ་སྡུག་བསྔལ་གསུམ་ལས་དེ་རྣམས་ཀྱི་སྡུག་བསྔལ་གྱི་སྡུག་བསྔལ་ནི། དཔེར་ན་རྟག་ཏུ་མེ་དང༌། མཚོན་ཆ་དང༌། ཁ་བ་དང༌། རྨ་ལ་རྒྱ་ཚ་རེག་པ་ལ་སོགས་པ་ལས་སྐྱེས་པའི་ཚོར་བ་བཞིན་དུ་བཟོད་པར་དཀའ་ཞིང་འགྱུར་བ་དང་འདུ་བྱེད་ཀྱི་སྡུག་བསྔལ་ཡང་དེའི་རྒྱུའོ། ། སྡུག་བསྔལ་དེ་རབ་ཏུ་ཞི་བར་བྱེད་པའི་དོན་དུ་དེ་ལ་དམིགས་པའི་ཐུགས་རྗེའི་སྤྲིན་ལས་བདེན་བཞི་སྟོན་པའི་དམ་པའི་ཆོས་ཀྱི་ཆར་ཆེན་པོ་འབེབས་སོ། ། གཉིས་པ་ནི།
ཤེས་རབ་དང་ལྡན་པ་རྣམས་ཆོས་ཅན། ལྷ་མིའི་དབང་ཕྱུག་མཆོག་ལའང་མངོན་པར་འདོད་པ་མེད་དེ། བདེ་འགྲོ་ལྷ་ལ་འཆི་འཕོའི་སྡུག་བསྔལ་དང༌། མི་ལ་ལོངས་སྤྱོད་ཡོངས་སུ་ཚོལ་བ་དང་བསྲུང་བ་སོགས་ཀྱི་སྡུག་བསྔལ་ཞེས་བྱ་བ་ཡོད་པར་རྟོགས་པའི་ཕྱིར་ཏེ། རང་གི་ཤེས་རབ་དང་དེ་བཞིན་གཤེགས་པའི་གསུང་རབ་ལ་དད་པའི་རྗེས་སུ་འབྲངས་ནས་འཁོར་བ་འདི་ནི་སྡུག་བསྔལ་དང༌། ལས་ཉོན་འདི་ནི་དེའི་རྒྱུ་ཀུན་འབྱུང་དང༌། སྡུག་བསྔལ་རྒྱུ་བཅས་འགགས་པ་འདི་ནི་འགོག་པ་དང༌། དེའི་ཐབས་ནི་ལམ་མོ། ། ཞེས་ཐོས་སོགས་ཀྱི་ཤེས་པས་མཐོང་བའི་ཕྱིར། ། གསུམ་པ་ནི།
ཇི་ལྟར་ནད་ནི་ཤེས་བྱ་དང༌། ནད་ཀྱི་རྒྱུ་ནི་སྤང་བྱ་དང༌། ནད་མེད་པའི་བདེར་གནས་ཐོབ་བྱ་དང༌། ནད་ཀྱི་རྒྱུའི་གཉེན་པོ་སྨན་ནི་བསྟེན་པར་བྱ་བ་ཡིན་པས་བླང་དོར་བྱེད་པ་ལྟར། འཁོར་བ་སྡུག་བསྔལ་ནི་ཤེས་བྱ་དང༌། དེའི་རྒྱུ་ཀུན་འབྱུང་ནི་སྤང་བྱ་དང༌། དེ་འགགས་པའི་འགོག་པ་ནི་རིག་པར་བྱ་བ་སྟེ་ཐོབ་བྱ་དང༌། དེ་བཞིན་དུ་འགོག་པ་མངོན་དུ་བྱེད་པའི་ཐབས་ལམ་ནི་རྒྱུད་ལ་བསྟེན་པར་བྱ་བ་ཤེས་ནས་བླང་དོར་བྱེད་དོ། ། བཞི་པ་སྤྲུལ་པ་སྟོན་པ་ཚངས་པ་དང་འདྲ་བ་ལ་གཉིས་ཏེ། སྐལ་ལྡན་ལ་སྣང་བ་དང༌།
སྐལ་མེད་ལ་མི་སྣང་བའི་ཚུལ་ལོ། ། དང་པོ་ལ་གསུམ་སྟེ། སྣང་བའི་ཚུལ་གྱིས་མདོར་བསྟན། སྣང་བའི་བྱེད་པ་རྒྱས་པར་བཤད། སྣང་བའི་རྒྱུའི་དོན་བསྡུ་བའོ། ། དང་པོ་ནི། ཇི་ལྟར་སྟོང་གསུམ་འབུམ་ཕྲག་བཅུ་ལ་དབང་བསྒྱུར་བའི་ཚངས་པ་ཆེན་པོ་རང་ཉིད་ཚངས་པའི་གནས་ནས་འཕོ་བ་མེད་པ་བཞིན་དུ། འདོད་ཁམས་ཀྱི་ལྷའི་གནས་ཐམས་ཅད་དུ་རང་དང་འདྲ་བའི་སྤྲུལ་པའི་སྣང་བ་འབད་མེད་སྟོན་པ་ལྟར། དེ་བཞིན་དུ་ཐུབ་པ་ཡང་ཆོས་ཀྱི་སྐུ་ལས་བསྐྱོད་པ་མེད་པར་འཇིག་རྟེན་གྱི་ཁམས་ཀུན་ཏུ་གདུལ་བྱ་སྐལ་ལྡན་རྣམས་ལ་འབད་པ་མེད་པར་སངས་རྒྱས་ཀྱི་སྤྲུལ་པའི་སྐུ་སྟོན་པར་མཛད་དོ། ། གཉིས་པ་ནི།
ཇི་ལྟར་ཚངས་པ་དུས་རྟག་ཏུ་རང་གི་གཞལ་ཡས་ཁང་ནས་མི་གཡོ་བ་བཞིན་དུ། དེའི་སྤྲུལ་པ་ཞིག་འདོད་ཁམས་ཀྱི་ལྷའི་ནང་དུ་ཞུགས་པ་དེ་འདོད་པའི་ལྷ་རྣམས་ཀྱིས་མཐོང་ཞིང་ཚངས་པ་དེ་མཐོང་བའི་འདོད་ལྷ་དེ་ཡང་རང་གི་ཡུལ་འདོད་ཡོན་ལ་དགའ་བ་སྤོང་བར་བྱེད་ཅིང་གུས་པས་ཐལ་མོ་སྦྱར་ཏེ་ཚངས་པ་དེ་ལ་བལྟ་ལ་དེའི་གནས་སུ་སྐྱེ་བར་འདོད་པས་དགེ་རྩ་རྣམས་དེར་བསྔོ་བ་ལྟར། དེ་བཞིན་དུ་བདེ་བར་གཤེགས་པ་དེ་ཆོས་ཀྱི་སྐུ་ལས་མི་བསྐྱོད་བཞིན་དུ་འཇིག་རྟེན་གྱི་ཁམས་ཀུན་ཏུ་དེའི་གཟུགས་སྐུ་སྐལ་ལྡན་གྱིས་མཐོང་ཞིང་སྐུ་དེ་མཐོང་བ་དེ་ཡང་དུས་རྟག་ཏུ་གདུལ་བྱའི་དྲི་མ་ཀུན་སེལ་བར་བྱེད་དོ། ། གསུམ་པ་ནི། ཇི་ལྟར་ཚངས་པ་རང་ཉིད་ཀྱི་སྔོན་གྱི་སྨོན་ལམ་དང༌། འདོད་ལྷ་རྣམས་ཀྱི་དགེ་བའི་མཐུས་འདོད་ལྷ་རྣམས་ལ་འབད་མེད་དུ་སྣང་བ་དེ་བཞིན་དུ། རང་བྱུང་སངས་རྒྱས་ཀྱི་སྤྲུལ་སྐུ་ཡང་སངས་རྒྱས་ཀྱི་སྔོན་གྱི་སྨོན་ལམ་དང་གདུལ་བྱའི་དགེ་བའི་མཐུས་སྐལ་ལྡན་རྣམས་ལ་འབད་མེད་དུ་སྣང་ངོ༌། ། གཉིས་པ་སྐལ་མེད་ལ་མི་སྣང་བའི་ཚུལ་ནི། དགའ་ལྡན་ནས་འཕོ་བ་དང༌། ཡུམ་གྱི་ལྷུམས་སུ་འཇུག་པ་དང༌།
ལུམྦིའི་ཚལ་དུ་བལྟམས་པ་དང༌། སེར་སྐྱའི་གྲོང་དུ་ཡབ་ཀྱི་ཁབ་ཏུ་གཤེགས་པ་དང༌། བཙུན་མོའི་འཁོར་གྱིས་དགྱེས་པར་རོལ་པ་དང༌། རབ་ཏུ་བྱུང་ནས་དབེན་པར་དཀའ་བ་སྤྱོད་པ་དང༌། བྱང་ཆུབ་ཀྱི་སྙིང་པོར་གཤེགས་ནས་བདུད་ཀྱི་སྡེ་བཅོམ་པ་དང༌། བྱང་ཆུབ་ཆེན་པོ་བརྙེས་པ་དང༌། ཞི་བ་མྱང་འདས་ཀྱི་གྲོང་ཁྱེར་དུ་འགྲོ་བའི་ལམ་སྟོན་པའི་ཆོས་འཁོར་བསྐོར་བ་དང༌། མྱ་ངན་ལས་འདས་པའི་ཚུལ་བསྟན་ནས་ཐུབ་པ་དེ་སྐལ་མེད་རྣམས་ཀྱི་མིག་གི་ལམ་དུ་སྣང་བར་མི་འགྱུར་རོ། ། ལྔ་པ་ཡེ་ཤེས་སྤྲོ་བ་ཉི་མ་དང་འདྲ་བ་ལ་བཞི་སྟེ། ཕན་གནོད་ལ་མི་རྟོག་པ།
མུན་པ་སེལ་བའི་འོད་འགྱེད་པ། སྣོད་དང་མཐུན་པར་འཇུག་པ། དཔེ་ལས་ཁྱད་པར་འཕགས་པའོ། ། དང་པོ་ལ་མདོར་བསྟན་པ་ནི། ཇི་ལྟར་ཉི་མའི་འོད་ཀྱིས་གདུངས་པའི་དུས་གཅིག་གི་ཚེ་ཉིད་ལ་པདྨོ་སོགས་རྒྱས་པ་དང༌། ཀུ་མུ་ཏ་རབ་ཏུ་ཟུམ་པར་གྱུར་ཀྱང་ཆུ་སྐྱེས་དེ་དག་བྱེ་བའི་ཡོན་ཏན་དང་ཀུ་མུ་ཏ་ཟུམ་པའི་སྐྱོན་དག་ཉི་མ་ལ་དེ་ལྟར་བྱའོ་སྙམ་དུ་རྟོག་པ་མེད་པ་དེ་བཞིན་དུ་ཕྲིན་ལས་ཀྱི་སྐབས་འདིར་ནི་འཕགས་པའི་ཉི་མའང་གདུལ་བྱ་ལ་ཕན་གནོད་ལ་མི་རྟོག་གོ ། རྒྱས་པར་བཤད་པ་ནི། ཇི་ལྟར་ཉི་མ་ལ་འདི་ལྟར་བྱའོ་སྙམ་པའི་རྟོག་པ་མེད་པར་རང་གི་འོད་ཅིག་ཅར་སྤྲོས་པ་ཡིས་པདྨ་རྒྱས་པར་བྱེད་པ་དང༌། གཞན་ལོ་ཏོག་སོགས་སྨིན་པ་དང༌། ཀུ་མུ་ཏ་ཟུམ་པར་བྱེད་པ་ལྟར།
དེ་བཞིན་དུ་དེ་བཞིན་གཤེགས་པའི་ཉི་མ་ཡང་དམ་པའི་ཆོས་ཀྱི་འོད་ཟེར་དག་གིས་གདུལ་བྱའི་སྐྱེ་བོའི་པདྨ་ཁ་འབྱེད་པ་དང༌། ཕན་བདེའི་ལོ་ཏོག་སོགས་སྨིན་པ་དང༌། གདུལ་བྱ་མ་ཡིན་པའི་ཀུ་མུ་ཏ་ཟུམ་པར་བྱེད་པ་འདི་ལྟར་བྱའོ་སྙམ་པའི་རྣམ་པར་རྟོག་པ་མེད་པར་འཇུག་གོ ། གཉིས་པ་ནི། ཆོས་སྐུ་དང་གཟུགས་སྐུ་དག་གིས་བྱང་ཆུབ་ཀྱི་སྙིང་པོ་ཆོས་དབྱིངས་ཀྱི་ནམ་མཁར་ཤར་བའི་ཀུན་མཁྱེན་གྱི་ཉི་མ་དེ་ནི་འགྲོ་བར་ཡེ་ཤེས་ཀྱི་འོད་ཟེར་སྤྲོ་བར་མཛད་དོ། ། གསུམ་པ་ལ་མདོར་བསྟན་པ་ནི། གང་གི་ཕྱིར་གདུལ་བྱ་རྒྱུད་དག་པའི་ཆུའི་སྣོད་ནི་ཐམས་ཅད་ལ་བདེ་གཤེགས་ཉི་མའི་གཟུགས་བརྙན་སྤྲུལ་སྐུ་ནི་གྲངས་དཔག་ཏུ་མེད་པ་དུས་ཅིག་ཅར་དུ་འཆར་ཞིང༌། ཆུ་རྙོག་མ་ཅན་ནམ། སྣོད་ཆག་པ་ལྟ་བུ་གདུལ་བྱ་མིན་པ་ལ་མི་འཆར་ལ། དུས་རྟག་ཏུ་ཡུལ་གདུལ་བྱ་ཐམས་ཅད་ལ་ཁྱབ་པའི་སངས་རྒྱས་ཉི་མ་ནི་ཆོས་དབྱིངས་ནམ་མཁའི་དཀྱིལ་དུ་ཤར་ནས་གདུལ་བྱའི་རི་ལ་ཇི་ལྟར་འོས་པར་འབབ་བོ། །
རྒྱས་པར་བཤད་པ་ནི། དཔེ་ཇི་ལྟར་རྒྱང་རིང་པོ་སྣང་བར་བྱེད་པས་རྒྱ་ཆེན་པོ་འོད་ཟེར་སྟོང་དང་ལྡན་པའི་ཉི་མ་ཤར་བའི་སྐབས་འདིར་དེའི་འོད་ཟེར་གྱིས་གླིང་བཞི་པའི་འཇིག་རྟེན་ཀུན་ཏུ་སྣང་བར་བྱས་ནས་འབབ་བོ། ། ཇི་ལྟར་ཞེ་ན། རིམ་གྱིས་དང་པོར་རི་མཐོན་པོའི་མཆོག་རྣམས་དང༌། དེ་ནས་བར་མ་དང༌། དེ་ནས་དམན་པ་སྟེ་དམའ་བའི་རི་རྣམས་དང༌། དེ་ནས་ས་ཕྱོགས་མཐོན་པོ་ནས་དམའ་བའི་བར་དག་ལའང་འབབ་པ་དེ་བཞིན་དུ་རྒྱལ་བའི་ཉི་མའི་འོད་ཟེར་ཡང་སེམས་ཅན་གྱི་ཚིགས་ལ་འབབ་བོ། ། ཇི་ལྟར་ཞེ་ན། རིམ་གྱིས་དང་པོར་བྱང་སེམས་དང༌། དེ་ནས་རང་རྒྱལ་དང༌།
དེ་ནས་ཉན་ཐོས་ཀྱི་ཐེག་པ་ལ་གནས་པ་དང༌། དེ་ནས་མ་ངེས་པ་དང༌། མཐར་ལོག་པར་ངེས་པ་ལའང་འབབ་བོ། ། བཞི་པ་དཔེ་ལས་ཁྱད་པར་འཕགས་པ་ནི། དེ་ལྟ་ནའང་རྣམ་པ་ཐམས་ཅད་དུ་ཉི་མ་དང་མི་མཚུངས་ཏེ། ཕྱོགས་བཅུའི་ཞིང་ཀུན་གྱི་ནམ་མཁའི་མཐིལ་ཁྱབ་པར་འོད་ཟེར་སྤྲོ་བའི་ནུས་པ་ཉི་མ་ལ་མེད་ལ། དེར་མ་ཟད་མི་ཤེས་པའི་མུན་པས་བློའི་མིག་བཀབ་པའི་འགྲོ་བ་རྣམས་ཀྱི་མི་ཤེས་པ་བསལ་ནས་ཤེས་བྱའི་དོན་གསལ་བར་སྟོན་པའང་ཡོད་པ་མིན་ཞིང༌། ཐུགས་རྗེའི་བདག་ཉིད་ཆོས་སྣ་ཚོགས་སྟོན་པའི་མདོག་བཀྱེ་བའི་འོད་ཀྱི་ཚོགས་ཀྱིས་ཕྱོགས་བཅུའི་ཞིང་ཀུན་གསལ་བ་དག་ནི། མི་ཤེས་པའི་མུན་པས་བཀབ་པའི་འགྲོ་བ་རྣམས་ལ་ཤེས་བྱའི་དོན་སྟོན་པར་མཛད། ཇི་ལྟར་མཛད་ཅེ་ན།
སངས་རྒྱས་གྲོང་དུ་གཤེགས་པའི་ཚེ་མིག་དང་མི་ལྡན་པའི་སྐྱེ་བོ་ལོང་བ་རྣམས་ཀྱིས་གཟུགས་མཐོང་ཞིང་འོན་པས་སྒྲ་ཐོས་པ་དང་སྨྱོན་པས་དྲན་པ་རྙེད་པ་སོགས་མཐོ་རིས་ཀྱི་ཉེར་འཚེ་སེལ་བ་དང༌། མངོན་མཐོ་དང་ངེས་ལེགས་ཀྱི་དོན་སྒྲུབ་པའི་སྐབས་མེད་པ་ངན་སོང་གི་ཚོགས་བྲལ་བར་མཛད་པ་དང༌། དེ་དག་གི་དོན་དེ་མཐོང་བ་སྟེ་སྒྲུབ་ནུས་པའི་རྟེན་བདེ་འགྲོ་ལ་བཀོད་པ་ལས་བདེ་བ་མྱོང་བ་དང༌། རྒྱུ་གཏི་མུག་གིས་མདོངས་ཤིང་འབྲས་བུ་སྲིད་པའི་རྒྱ་མཚོར་ལྷུང་བ་ལ་ལྟ་བ་ངན་པའི་མུན་པས་བསྒྲིབས་པ་རྣམས་སངས་རྒྱས་ཉི་མའི་འོད་ཀྱིས་བློ་གྲོས་ཀྱི་མིག་ཕྱེ་ནས་སྣང་བར་བྱས་ཤིང་ལྷུང་བ་དྲངས་ཏེ་སྒྲིབ་པའི་མུན་པ་བསལ་ནས་སྔར་མ་མཐོང་བའི་བདེ་བའི་འབྱུང་གནས་ཐར་པ་མཐོང་བར་འགྱུར་རོ། ། དྲུག་པ་ཐུགས་ཀྱི་གསང་བ་ནོར་བུ་དང་འདྲ་བ་ལ་གསུམ་སྟེ། རྟོག་པ་མེད་པ་དང༌། འབད་མེད་དུ་དོན་བྱེད་པ་དང༌། རྙེད་པར་དཀའ་བ་བསྟན་པའོ། ། དང་པོ་ནི། ཇི་ལྟར་ཡིད་བཞིན་གྱི་ནོར་བུས་དོན་བྱའོ་སྙམ་པའི་རྟོག་པ་མེད་ཀྱང་དུས་ཅིག་ཅར་དུ་སྤྱོད་ཡུལ་ཏེ་ཉེ་འཁོར་ན་གནས་པ་རྣམས་ཀྱི་ཡིད་ལ་རེ་བའི་བསམ་པ་ཀུན་སོ་སོར་རྫོགས་པར་བྱེད་པ་ལྟར།
དེ་བཞིན་དུ་སངས་རྒྱས་ཡིད་བཞིན་ནོར་བུ་ལ་བརྟེན་ནས་གདུལ་བྱ་བསམ་པ་ཐ་དད་པ་དུ་མ་རྣམས་ཀྱི་བློ་དང་མཐུན་པའི་ཆོས་སྣ་ཚོགས་ཐོས་པར་གྱུར་ཀྱང་སངས་རྒྱས་དེ་ནི་གདུལ་བྱ་དང་ཆོས་དེ་རྣམས་ལ་རྣམ་པར་མི་རྟོག་གོ ། གཉིས་པ་ནི། ཇི་ལྟར་ནོར་བུ་རིན་ཆེན་དེ་སྦྱིན་སྙམ་པའི་རྟོག་པ་མེད་ཀྱང་ཇི་ལྟར་འདོད་པའི་ནོར་འབད་པ་མེད་པར་གཞན་དག་ལ་རབ་ཏུ་སྟེར་བ་ལྟར། དེ་བཞིན་དུ་ཐུབ་པས་འབད་མེད་དུ་ཇི་ལྟར་འོས་པར་དོན་མཛད་པའི་སྒོ་ནས་གཞན་གྱི་དོན་དུ་སྲིད་པ་ཇི་སྲིད་བར་རྟག་ཏུ་བཞུགས་སོ། ། གསུམ་པ་ནི། ཇི་ལྟར་ནོར་བུ་དེ་ལ་འདོད་ཅིང་དོན་དུ་གཉེར་བས་ཀྱང་ནོར་བུ་བཟང་པོ་དགོས་འདོད་འབྱུང་བ་དེ་འགྲོ་བ་འདིས་རབ་ཏུ་རྙེད་པར་དཀའ་སྟེ། དེའི་རྒྱུ་མཚན་གང་གི་ཕྱིར་ན། རྒྱ་མཚོའི་ནང་ས་འོག་ན་གནས་པའི་ཕྱིར་རོ། ། དེ་བཞིན་དུ་འགྲོ་བ་ཤིན་ཏུ་སྐལ་བ་ངན་པ་རྣམས་ཀྱིས་རང་གི་ཡིད་འདིར་བདེ་བར་གཤེགས་པ་མཐོང་བ་རྙེད་པར་དཀའ་བར་ཤེས་པར་བྱ་སྟེ། ཉོན་མོངས་པས་ཟིན་ཏེ་བསྒྲིབས་པའི་ཕྱིར།
བདུན་པ་གསུང་གི་གསང་བ་སྒྲ་བརྙན་དང་འདྲ་བ་ནི། ཇི་ལྟར་སྒྲ་བརྙན་གྱི་བྲག་ཆ་སྐྱེས་བུ་གཞན་གྱི་ངག་གི་རྣམ་པར་རིག་བྱེད་ཀྱི་རྐྱེན་ལས་བྱུང་ཞིང་སྣང་བ་ནི་ཀུན་སློང་གི་རྣམ་པར་རྟོག་པ་མེད་ལ། བྱེད་པ་ལྕེ་རྐན་སོགས་ཕྲད་ནས་བརྗོད་པར་བཟོ་བའི་འབད་རྩོལ་མེད་ཅིང་རང་གི་ངོ་བོ་ཕྱིའི་དོན་དང་ནང་གི་ཤེས་པ་གང་ནའང་མི་གནས་པ་ལྟར། དེ་བཞིན་དུ་དེ་བཞིན་གཤེགས་པའི་གསུང་ཉན་པ་པོ་གཞན་གྱི་རྣམ་རིག་ལས་བྱུང་ཞིང་སྣང་བ་ཡང་ཀུན་སློང་གི་རྣམ་པར་རྟོག་པ་མེད་ལ། སྒྲའི་གནས་ཕྲད་ནས་བཟོ་བའི་འབད་རྩོལ་མེད་ཅིང༌། རང་གི་ངོ་བོ་ཕྱི་དོན་དང་ནང་ཤེས་པའི་བདག་ཉིད་གང་ནའང་གནས་པ་མ་ཡིན་ནོ། ། བརྒྱད་པ་སྐུའི་གསང་བ་ནམ་མཁའ་དང་འདྲ་བ་ནི། ཇི་ལྟར་ནམ་མཁའ་ནི་དངོས་པོར་གྲུབ་པ་ཅུང་ཟད་མེད་ཅིང་མངོན་སུམ་ལ་སྣང་བ་མེད་པ་རྟོག་པས་ཡོངས་གཅོད་དུ་དམིགས་སུ་མེད་ཅིང་རྟེན་གང་ཡང་མེད་ལ་མིག་གི་ལམ་སྟེ་ཡུལ་ལས་རབ་ཏུ་འདས་པ་དང་གཟུགས་མེད་ཅིང་བསྟན་དུ་མེད་པའི་ནམ་མཁའ་ལ་ཇི་ལྟར་མཐོ་བ་དང་དམའ་བར་མཐོང་ཡང་ནམ་མཁའ་དེ་ནི་མཐོ་དམན་ཅན་དེ་ལྟ་བུར་ཡོད་པ་མིན་པ་དེ་བཞིན་དུ་སེམས་ཅན་གྱི་དབང་པོའི་བྱེ་བྲག་གིས་སངས་རྒྱས་ལ་དམན་པ་དང་འབྲིང་དང་མཆོག་ཐམས་ཅད་མཐོང་ཡང་སངས་རྒྱས་དེ་ནི་དམན་འབྲིང་མཆོག་དེ་ལྟར་ཡོད་པ་མིན་ནོ། ། དགུ་པ་ཐུགས་རྗེའི་བདག་ཉིད་ས་གཞི་དང་འདྲ་བ་ནི། ཇི་ལྟར་ས་ལས་སྐྱེ་བའི་རྩི་ཤིང་སོགས་ཀུན་འདི་དག་བསྐྱེད་དོ་སྙམ་པའི་རྟོག་པ་མེད་པའི་ས་ལ་བརྟེན་ནས་གོང་ནས་གོང་དུ་འཕེལ་བ་དང༌།
རྒྱུན་མི་ཉམས་པར་བརྟན་པ་དང༌། ཡངས་པ་སྟེ་ལོ་འདབ་སོགས་མཐར་ཕྱིན་པར་འགྱུར་བ་ལྟར་དེ་བཞིན་དུ་རྫོགས་པའི་སངས་རྒྱས་ཀྱིས་རྣམ་པར་རྟོག་པ་མེད་པ་ལ་བརྟེན་ནས་རིགས་ཅན་གསུམ་དང༌། མུ་སྟེགས་ཅན་དང༌། ཐ་ན་ལོག་པར་ངེས་པའི་འགྲོ་བའི་དགེ་བའི་རྩ་བ་མ་ལུས་པ་འཕེལ་ཞིང་རྒྱས་པ་དང་ཡངས་པར་འགྱུར་རོ། ། དཔེ་དོན་སོ་སོའི་རང་བཞིན་བསྟན་ཟིན་ཏོ། ། གཉིས་པ་དཔེས་བསྟན་པའི་དགོས་པ་ལ་གཉིས་ཏེ། གདུལ་བྱའི་ཐེ་ཚོམ་སེལ་བ། ཟབ་མོའི་སྤྱོད་ཡུལ་ལ་འཇུག་པའོ། ། དང་པོ་ནི། འཇིག་རྟེན་རྟོག་དཔྱོད་སོགས་ཀྱི་འབད་རྩོལ་མེད་པར་བྱ་བ་འགའ་བྱེད་པ་མཐོང་བ་མེད་པ་དེ་བས་ན་སངས་རྒྱས་ལའང་འབད་མེད་དུ་ཕྲིན་ལས་མཛད་པ་ཇི་ལྟར་སྙམ་པའི་གདུལ་བྱའི་ཐེ་ཚོམ་བཅད་པའི་ཕྱིར་དུ།
དཔེ་རྣམ་པ་དགུ་པོ་འདི་ནི་མདོ་ལས་བསྟན་པ་ཡིན་ནོ། ། དེ་བཞིན་དུ་སྐྱེ་འགག་མེད་ན་སྐྱེ་འགག་ཏུ་སྣང་བ་ཡང་ཇི་ལྟར་སྙམ་པའི་ཐེ་ཚོམ་བཅད་པའི་ཕྱིར་ཡང་ངོ༌། ། གཉིས་པ་ནི། མདོ་གང་དུ་དཔེ་དགུ་པོ་འདི་དག་རྒྱས་པར་རབ་ཏུ་བསྟན་པར་གྱུར་པའི་མདོ་སྡེའི་མིང་སངས་རྒྱས་ཐམས་ཅད་ཀྱི་སྤྱོད་ཡུལ་ལ་འཇུག་པའི་ཡེ་ཤེས་སྣང་བ་རྒྱན་གྱི་མདོ་ཞེས་པའི་མིང་འདི་ཉིད་ཀྱིས་མདོ་དེའི་དགོས་པ་བསྟན་པ་ཉིད་དེ། འདི་ལྟར་མདོ་དེ་ཐོས་པ་ལས་བྱུང་བའི་ཤེས་རབ་ཀྱི་སྣང་བ་རྒྱ་ཆེན་པོ་འདིས་བློ་བརྒྱན་པའི་བློ་ལྡན་བྱང་སེམས་རྣམས་མྱུར་དུ་སངས་རྒྱས་ཀྱི་སྤྱོད་ཡུལ་ཟབ་ཅིང་རྒྱ་ཆེ་བ་ཀུན་ལ་འཇུག་པར་འགྱུར་བའི་ཕྱིར། གསུམ་པ་དཔེས་མཚོན་པའི་དོན་ངོས་བཟུང་བ་ལ་གཉིས་ཏེ། མདོར་བསྟན་དང་རྒྱས་བཤད་དོ། ། དང་པོ་ནི། ཇི་སྐད་བསྟན་པའི་དགོས་པ་དེ་དག་གི་དོན་དུ་བཻ་ཌཱུརྻའི་ས་གཞི་ལ་བརྒྱ་བྱིན་གྱི་གཟུགས་བརྙན་ཤར་བ་ལ་སོགས་དཔེ་རྣམ་པ་དགུ་བརྗོད་པ་དེ་ལ་ནི་དཔེ་དགུ་པོ་དེའི་བསྡུས་དོན་ངེས་པར་བཟུང་ངོ༌། ། གཉིས་པ་རྒྱས་པར་བཤད་པ་ལ་གཉིས་ཏེ།
དཔེ་དགུ་སོ་སོའི་དོན། སྐབས་ཀྱི་དོན་ངོས་བཟུང་བའོ། ། དང་པོ་ནི། འོ་ན་བརྒྱ་བྱིན་སོགས་དཔེ་དགུའི་བསྡུས་པའི་དོན་གང་ཞེ་ན། སྐུ་སྟོན་པ་དང༌། གསུང་འདོམས་པ་དང༌། ཐུགས་མཁྱེན་བརྩེས་ཁྱབ་པ་དང༌། སྤྲུལ་པ་སྟོན་པ་དང༌། ཡེ་ཤེས་སྤྲོ་བ་དང༌། ཐུགས་ཀྱི་གསང་བ་དང༌།
གསུང་གི་གསང་བ་དང༌། སྐུའི་གསང་བ་དང༌། ཆོས་དཀར་བསྐྱེད་པའི་ཐུགས་རྗེའི་བདག་ཉིད་ཐོབ་པ་ཉིད་དོ། ། གཉིས་པ་ལ་གསུམ་སྟེ། མདོར་བསྟན་དང༌། རྒྱས་བཤད་དང༌། དོན་བསྡུ་བའོ། ། དང་པོ་ནི། འོ་ན་དཔེ་དགུ་པོ་ཐམས་ཅད་ཀྱི་སྐབས་སུ་བབ་པའི་དོན་གང་ཞེ་ན། འབད་རྩོལ་རྒྱུན་ཀུན་རབ་ཞི་བ། །
རྣམ་པར་རྟོག་པ་མེད་པའི་ཐུགས། ། དྲི་མེད་བཻ་ཌཱུར་བརྒྱ་བྱིན་གྱི། ། གཟུགས་བརྙན་ཤར་བ་ལ་སོགས་བཞིན། ། གཉིས་པ་ནི། སྐུ་སྟོན་པ་ལ་སོགས་པའི་དོན་དགུ་ནི་ཆོས་ཅན་དུ་བཟུང་ངོ༌། ། འབད་རྩོལ་ཞི་བ་ནི་དམ་བཅའོ། ། རྣམ་པར་རྟོག་པ་མེད་པའི་ཐུགས་ནི་གཏན་ཚིགས་སུ་འགོད་དོ། ། རྟོག་མེད་ལ་འབད་རྩོལ་མེད་པས་ཁྱབ་པ་ནི་དོན་གྱི་རང་བཞིན་ནོ། ། རང་བཞིན་གྲུབ་ཅིང་རྟོགས་པའི་དོན་དུ་མཐུན་དཔེ་ནི་བརྒྱ་བྱིན་གྱི་གཟུགས་བརྙན་ཤར་བ་ལ་སོགས་དགུ་ཡིན་ནོ། ། དེས་ན་རྟོག་པ་མེད་པར་དོན་བྱེད་པ་ལ་འབད་རྩོལ་མི་དགོས་པས་ཁྱབ།
དཔེར་ན་བཻ་ཌཱུརྻའི་ས་གཞི་ལ་བརྒྱ་བྱིན་གྱི་གཟུགས་བརྙན་ཤར་བ་ལ་སོགས་པ་བཞིན་ནོ། ། ཞེས་པའོ། ། གསུམ་པ་དོན་བསྡུ་བ་ནི། དཔེ་དགུས་ཕྲིན་ལས་མཚོན་པའི་སྐབས་འདིར་ནི། དཔེ་དགུ་ཆར་གྱི་སྐབས་སུ་བབ་པའི་དོན་བསྡུ་ན་འདི་ལྟར་ཡིན་ཏེ། སྐུ་སྟོན་པ་དང༌། གསུང་འདོམས་པ་ལ་སོགས་དོན་རྣམ་པ་དགུ་ཆར་གྱིས་སྟོན་པ་སངས་རྒྱས་སྐྱེ་འཆི་དང་བྲལ་བ་འབད་པའི་རྩོལ་བ་མེད་པར་གཞན་དོན་ལ་རབ་ཏུ་འཇུག་ཅེས་པའོ། ། བཞི་པ་དཔེ་དོན་ཆོས་མཐུན་བསྟན་པ་ལ་གསུམ་སྟེ། ཕྲིན་ལས་ཀྱི་ཚུལ་གང་ཟག་གང་གིས་རྟོགས་པ་དང༌། དཔེ་དོན་སོ་སོའི་ཆོས་མཐུན་བཤད་པ་དང༌།
དོགས་པ་སྤངས་ཏེ་སྤྱིའི་ཆོས་མཐུན་བཤད་པའོ། ། དང་པོ་ནི། སངས་རྒྱས་གང་ཞིག་བརྒྱ་བྱིན་དང༌། རྔ་དང༌། སྤྲིན་བཞིན་དང༌། ཚངས་པ་དང༌། ཉི་མ་དང༌། ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་བཞིན་དང༌། སྒྲ་བརྙན་དང༌། ནམ་མཁའ་དང༌།
ས་གཞི་བཞིན་དུ་འབད་རྩོལ་མེད་པར་གཞན་དོན་བྱེད་པ་དང༌། འཁོར་བ་ཇི་སྲིད་པའི་བར་དུ་བྱེད་པའི་ཚུལ་དཔེ་རྣམས་ལ་བརྟེན་ནས་རྣལ་འབྱོར་པ་རྣམས་ཀྱིས་རིག་པར་འགྱུར་རོ། ། གཉིས་པ་ནི། སྐུ་སྟོན་པ་ནི་རིན་པོ་ཆེའི་ས་གཞི་ལ་ལྷའི་དབང་པོའི་གཟུགས་བརྙན་ཤར་བ་སྣང་བ་བཞིན་ནོ། ། གསུང་ལེགས་པར་འདོམས་པར་མཛད་པ་ནི་ལྷའི་ཆོས་ཀྱི་རྔ་དང་འདྲའོ། ། ཁྱབ་བདག་མཁྱེན་པ་དང་བརྩེ་བ་ཆེན་པོའི་ཐུགས་ཀྱིས་མཐའ་ཡས་པའི་འགྲོ་བ་ལ་ཐ་ན་གཟུགས་མེད་ཅིང་སེམས་ཕྲ་བ་སྲིད་རྩེའི་བར་དུ་ཁྱབ་པ་ནི་ནམ་མཁའ་ལ་ཁྱབ་པའི་སྤྲིན་གྱི་ཚོགས་དང་འདྲའོ། ། ཟག་མེད་ཀྱི་གནས་ཆོས་སྐུ་ལས་མ་བསྐྱོད་པར་སྤྲུལ་པ་རྣམ་པ་དུ་མར་རབ་ཏུ་སྟོན་པ་ནི་ཚངས་པ་རང་གི་གནས་ལས་མ་བསྐྱོད་པར་སྤྲུལ་པ་སྟོན་པ་བཞིན་ནོ། ། ཡེ་ཤེས་ཀྱི་སྣང་བ་རབ་ཏུ་སྤྲོ་བ་གང་དག་ནི་ཉི་མའི་འོད་ཟེར་སྤྲོ་བ་བཞིན་ནོ། ། ཐུགས་ཀྱི་གསང་བ་རྟོག་པ་མེད་ཀྱང་གཞན་དོན་བྱེད་པ་ནི་རྣམ་དག་རིན་ཆེན་ཡིད་བཞིན་གྱི་ནོར་བུ་དང་འདྲའོ། ། རྒྱལ་བ་རྣམས་ཀྱི་གསུང་གི་གསང་བ་དེ་ནི་ཡི་གེ་མེད་ཀྱང་སྣ་ཚོགས་སུ་སྣང་བ་ནི་བྲག་ཅ་བཞིན་ནོ། །
སྐུའི་གསང་བ་ནི་ཐོགས་བཅས་ཀྱི་གཟུགས་མེད་པ་དང༌། ནམ་མཁའ་ལྟ་བུར་ཐམས་ཅད་ལ་ཁྱབ་པ་དང་རྟག་པ་ཉིད་དོ། ། འོ་ན་དགེ་བའི་ཆོས་ཀྱི་རྟེན་མི་བྱེད་པར་ཐལ་ལོ་ཞེ་ན། རྣམ་པ་ཀུན་ཏུ་འགྲོ་བའི་དཀར་པོའི་ཆོས་རྣམས་ཀྱི་སྨན་རྣམས་མ་ལུས་པའི་གཞིར་གྱུར་པའི་ས་ཡིན་པའི་ཕྱིར། སངས་རྒྱས་ཀྱི་ཐུགས་རྗེ་ཆེན་པོ་ནི་ས་གཞི་བཞིན་ནོ། ། གསུམ་པ་ལ་དོགས་པ་འགོད་པ་ནི། དཔེ་དོན་ཆོས་མཐུན་བསྟན་པ་འདིས་སངས་རྒྱས་ལ་སྐྱེ་འགག་མེད་ཀྱང་སྐྱེ་འགག་ཏུ་སྣང་བ་དང༌། འབད་པ་མེད་ཀྱང་ཕྲིན་ལས་ལྷུན་གྲུབ་རྒྱུན་མི་འཆད་དུ་འཇུག་པའི་དཔེ་དོན་གྱི་ཆོས་མཐུན་ཇི་ལྟར་བསྟན་པ་ཡིན་ཞེ་ན། ལན་ལ་གཉིས་ཏེ། སྐྱེ་འགག་མེད་ཀྱང་སྐྱེ་འགག་ཏུ་སྣང་བའི་ཆོས་མཐུན།
འབད་པ་མེད་ཀྱང་ཕྲིན་ལས་མཛད་པའི་ཆོས་མཐུན་ནོ། ། དང་པོ་ནི། བཻ་ཌཱུརྻ་དག་པ་དང་འདྲ་བའི་དགེ་བའི་སེམས་ལ་སངས་རྒྱས་མཐོང་བའི་རྒྱུ་ནི། དགེ་བའི་འགལ་རྐྱེན་གྱིས་མི་བཟློག་པའི་ས་ནི་ས་གཞི་ཡོངས་སུ་དག་པ་དང་མཚུངས་པའི་དད་པའི་དབང་པོ་ཡོངས་སུ་བརྟས་པ་ཉིད་ཡིན་ལ། དད་སོགས་ཀྱི་དགེ་བ་སྐྱེ་བ་ན་སངས་རྒྱས་ཀྱི་སྐུ་ཡང་སྐྱེ་བར་སྣང་ཞིང༌། དད་སོགས་འཇིག་པ་ན་གཟུགས་སྐུ་ཡང་འཇིག་པ་སྟེ། མི་སྣང་ཡང་ཐུབ་པའི་ཆོས་ཀྱི་སྐུའི་ངོ་བོ་ལ་སྐྱེ་འཇིག་མེད་དོ། ། དཔེར་ན་ས་གཞི་དག་མ་དག་གི་དབང་གིས་བརྒྱ་བྱིན་གྱི་གཟུགས་འཕྲལ་དུ་སྐྱེ་འཇིག་ཏུ་སྣང་ཡང་བརྒྱ་བྱིན་གྱི་ངོ་བོ་ལ་འཕྲལ་དུ་སྐྱེ་འཇིག་མེད་པ་བཞིན་དུའོ། ། གཉིས་པ་ནི། བརྒྱ་བྱིན་གྱི་གཟུགས་བརྙན་ལ་སོགས་པ་འབད་པ་མེད་ཀྱང་དོན་བྱེད་པ་དེ་བཞིན་དུ།
ཐུབ་པ་ནི་ཆོས་ཀྱི་སྐུ་ལས་མ་གཡོས་པར་སྐྱེ་བ་མེད་པ་དང་འགག་པ་མེད་པ་དང་འབད་པ་མེད་པར་དུས་སྲིད་པ་ཇི་སྲིད་གནས་ཀྱི་བར་དུ་སྐུ་སྟོན་པ་དང་གསུང་ལེགས་པར་འདོམས་པ་ལ་སོགས་ཀྱི་མཛད་པ་ལྷུན་གྲུབ་ཏུ་འཇུག་གོ ། ལྔ་པ་དཔེ་ལས་ལྷག་པའི་གོ་རིམ་ལ་གསུམ་སྟེ། མཚམས་སྦྱར་བ་དང༌། མདོར་བསྟན་དང༌། རྒྱས་བཤད་དོ། ། དང་པོ་ནི། དཔེ་འདི་རྣམས་ཀྱིས་བསྡུས་པའི་དོན་ནི་བཤད་ཟིན་པ་འདི་ཡིན་ནོ་ཞེས་པའོ། ། གཉིས་པ་ནི། སྔ་ཕྱིའི་རིམ་པ་ཡང་འོག་ནས་བརྗོད་པར་འགྱུར་བ་འདི་ཡིན་ཏེ། ཇི་ལྟར་ཞེ་ན།
ཐད་ཀ་ཐད་ཀར་འདྲ་ཆོས་རེ་ཡོད་པས་དཔེར་བཀོད་པ་ལ། དཔེ་སྔ་མ་ཆ་འགའ་ཞིག་གིས་སངས་རྒྱས་དང་ཆོས་མི་མཐུན་པར་རྩོད་པ་བཀོད་ནས། དཔེ་ཕྱི་མས་རྩོད་པ་སྤངས་པའི་སྒོ་ནས་བསྟན་ཏོ། ། གསུམ་པ་ནི། སངས་རྒྱས་ཀྱི་སྐུ་སྟོན་པ་ནི་བརྒྱ་བྱིན་གྱི་གཟུགས་བརྙན་ལྟ་བུའོ། ། གཟུགས་བརྙན་ཆོས་སྟོན་པའི་དབྱངས་དང་མི་ལྡན་པས་དེ་དང་འདྲ་བ་མིན་ནོ་ཞེ་ན། ཆོས་དུས་སུ་འདོམས་པའི་དབྱངས་དང་ལྡན་པ་ནི་ལྷའི་རྔ་སྒྲ་བཞིན་ནོ། ། དེ་ཡང་ས་སྟེང་སོགས་ཐམས་ཅད་དུ་དོན་བྱེད་པ་མིན་པས་དེ་དང་འདྲ་བ་མིན་ནོ་ཞེ་ན། མཁྱེན་བརྩེས་ས་སྟེང་སོགས་ཐམས་ཅད་དུ་ཁྱབ་ནས་དོན་བྱེད་པ་ནི་སྤྲིན་ཆེན་པོ་དང་མཚུངས་སོ། ། དེ་ཡང་ལོ་ཏོག་སྨིན་པ་སོགས་ཀྱིས་ཚེ་འདིར་ཕན་ཡང་ཚེ་རབས་གཞན་དུ་འདོད་ཡོན་ལ་ཆགས་པ་སོགས་ཀྱི་དོན་མེད་པའི་ས་བོན་སྤོང་བ་མིན་པའི་ཕྱིར་དེ་དང་འདྲ་བ་མིན་ནོ་ཞེ་ན།
འདོད་ཡོན་ལ་ཆགས་པ་སྤོང་བར་བྱེད་པའི་ཆ་ནས་ཚངས་པ་ཆེན་པོ་བཞིན་ནོ། ། དེ་ཡང་ལན་གཅིག་སྨིན་པར་བྱེད་པ་ཙམ་ཡིན་གྱི་སླར་མི་ལྡོག་པའི་ཚུལ་གྱིས་གཏན་དུ་སྨིན་པར་མི་བྱེད་པས་དེ་དང་འདྲ་བ་མིན་ནོ་ཞེ་ན། སླར་མི་ལྡོག་པར་སྨིན་པར་བྱེད་པའི་ཆ་ནས་ཉི་མའི་གཟུགས་བཞིན་ནོ། ། ཉི་མས་རེས་འགའ་མུན་པ་བཅོམ་ནས་སྣང་བར་བྱེད་པ་ཙམ་ཡིན་གྱི་གཏན་དུ་མུན་པ་འཇོམས་པར་བྱེད་པ་མིན་པས་དེ་དང་འདྲ་བ་མིན་ནོ་ཞེ་ན། ཉིན་མཚན་དུ་མུན་པ་འཇོམས་པར་བྱེད་པའི་ཆ་ནས་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་སྟེ་མཚན་མོའང་སྣང་བར་བྱེད་པས་སོ། ། དེ་ནི་ཀླུ་ལ་སོགས་པས་ཀྱང་ཐོབ་པས་འབྱུང་བ་རྙེད་པར་མི་དཀའ་བས་དེ་དང་འདྲ་བ་མིན་ནོ་ཞེ་ན། ཐོབ་ཅིང་རྙེད་པར་དཀའ་བའི་ཆ་ནས་སྒྲ་བརྙན་བཞིན་ནོ། ། སྒྲ་བརྙན་དེ་ནི་སྐྱེས་བུ་ཐ་མལ་པའི་སྒྲའི་རྐྱེན་ལས་བྱུང་བ་ཡིན་ལ། སངས་རྒྱས་ཀྱི་དབྱིངས་འདུས་མ་བྱས་དང་ལྡན་པས་དེ་དང་འདྲ་བའང་མིན་ནོ་ཞེ་ན། ཐོབ་དཀའ་བའི་ཆ་ནས་སྒྲ་བརྙན་དཔེར་བྱས་ཀྱི།
རྐྱེན་གྱིས་མ་བྱས་པའི་དཔེ་ནི་ནམ་མཁའ་དང་འདྲའོ། ། ནམ་མཁའ་ནི་དགེ་བའི་གཞི་མིན་པས་དེ་དང་འདྲ་བའང་མིན་ནོ་ཞེ་ན། ནམ་མཁའ་ནི་འདུས་མ་བྱས་པའི་དཔེ་ཡིན་གྱི་དགེ་བའི་གཞི་ཡིན་པ་ནི་སའི་དཀྱིལ་འཁོར་དག་དང་འདྲ་སྟེ། འཇིག་རྟེན་དང་འཇིག་རྟེན་ལས་འདས་པའི་འགྲོ་བའི་ཕུན་སུམ་ཚོགས་པ་མ་ལུས་པ་དེ་གནས་པའི་རྟེན་ཡིན་པའི་ཕྱིར། ཇི་ལྟར་འཇིག་རྟེན་ལས་འདས་པའི་ཕུན་ཚོགས་ཀྱི་རྟེན་ཡིན་ཞེ་ན། སངས་རྒྱས་ཀྱི་བྱང་ཆུབ་ལ་བརྟེན་ནས་འཇིག་རྟེན་ལས་འདས་པའི་བྱང་ཆུབ་གསུམ་གྱི་ལམ་འབྱུང་བའི་ཕྱིར་རོ། ། ཇི་ལྟར་འཇིག་རྟེན་པའི་ཕུན་ཚོགས་ཀྱི་རྟེན་ཡིན་ཞེ་ན། དེ་ལ་བརྟེན་ནས་འདོད་པའི་ཕུན་ཚོགས་ཀྱི་རྒྱུ་དགེ་བའི་ལས་ཀྱི་ལམ་བཅུ་དང༌། གཟུགས་ཀྱི་ཕུན་ཚོགས་ཀྱི་རྒྱུ་བསམ་གཏན་བཞི་དང་ཚད་མེད་པ་བཞི་དང༌། གཟུགས་མེད་ཀྱི་ཕུན་ཚོགས་ཀྱི་རྒྱུ་གཟུགས་མེད་པའི་སྙོམས་འཇུག་བཞི་འབྱུང་བའི་ཕྱིར་རོ། །
ཕྲིན་ལས་ཀྱི་སྐབས་བཤད་ཟིན་ཏོ།། །། གསུམ་པ་ཕན་ཡོན་གྱི་ལེའུ་ལ་གཉིས་ཏེ། བཤད་བྱ་དགོད་པ་དང༌། འཆད་བྱེད་བཤད་པའོ། ། དང་པོ་ལ་གཉིས་ཏེ། རྟོགས་པར་དཀའ་བ་དང༌། མོས་པའི་ཕན་ཡོན་ནོ། ། དང་པོ་ནི། སངས་རྒྱས་ཀྱི་ཁམས་དེའི་སྙིང་པོ་དང༌། དེ་སྒྲིབ་གཉིས་དང་བྲལ་བ་སངས་རྒྱས་ཀྱི་བྱང་ཆུབ་དང༌།
སངས་རྒྱས་ཀྱི་ཆོས་ཡོན་ཏན་དང༌། སངས་རྒྱས་ཀྱི་ཕྲིན་ལས་ཏེ། གནས་བཞི་པོ་འདི་ནི་དག་པའི་སེམས་ཅན་ས་བཅུ་པའི་བྱང་སེམས་ཀྱིས་ཀྱང་བསམ་བྱ་མིན་ན་གཞན་གྱིས་ལྟ་ཞོག དེས་ན་གནས་བཞི་པོ་འདི་ནི་འཇིག་རྟེན་གྱི་འདྲེས་པ་སངས་རྒྱས་རྣམས་ཀྱི་སྤྱོད་ཡུལ་ཡིན་ནོ། ། གཉིས་པ་ལ་གསུམ་སྟེ། མདོར་བསྟན་དང༌། རྒྱས་བཤད་དང༌། འཐད་པ་འགོད་པའོ། ། དང་པོ་ནི། དེ་ལྟར་རྟོགས་པར་དཀའ་ན་གང་ཟག་བློ་ལྡན་རྒྱལ་བའི་ཡུལ་གནས་བཞི་པོ་འདི་ལ་མོས་པ་གཞན་གྱིས་བསམ་དུ་མེད་པའི་ཡོན་ཏན་གྱི་ཚོགས་ལ་མངོན་པར་དགའ་བས་སངས་རྒྱས་ཀྱི་ཡོན་ཏན་གྱི་ཚོགས་ཀྱི་སྣོད་དུ་འགྱུར་ཏེ།
གནས་བཞི་ལ་མོས་པ་དང་མི་ལྡན་པའི་སེམས་ཅན་ཀུན་གྱི་བསོད་ནམས་ཀྱི་ཚོགས་གཞན་ཐམས་ཅད་ཟིལ་གྱིས་གནོན་ཏོ། ། གཉིས་པ་རྒྱས་བཤད་ལ་གསུམ་སྟེ། སྦྱིན་པ་ལས་བྱུང་བའི་བསོད་ནམས་ཟིལ་གྱིས་གནོན། ཚུལ་ཁྲིམས་ལས་བྱུང་བའི་བསོད་ནམས་ཟིལ་གྱིས་གནོན། སྒོམ་པ་ལས་བྱུང་བའི་བསོད་ནམས་ཟིལ་གྱིས་གནོན་པའོ། ། དང་པོ་ནི། གང་ཞིག་བྱང་ཆུབ་དོན་དུ་གཉེར་བས་གསེར་ལས་བྱུང་བའི་ཞིང་ཁམས་ནོར་བུའི་རྒྱན་གྱིས་སྤྲས་པ་སངས་རྒྱས་ཀྱི་ཞིང་གི་རྡུལ་དང་མཉམ་པ་དུས་ཉིན་རེ་བཞིན་དུ་ཆོས་རྒྱལ་རྣམས་ལ་རྟག་ཏུ་འབུལ་བ་དང༌། གང་ཟག་གཞན་ཞིག་གནས་བཞི་སྟོན་པའི་མདོ་དང་བསྟན་བཅོས་འདི་ལས་དོན་མ་རྟོགས་ཀྱང་ཚིག་འགའ་ཙམ་ཐོས་ཤིང་ཐོས་ནས་ཀྱང་མོས་ཤིང་ཡིད་ཆེས་ན། དེ་ལྟར་མོས་པའི་དགེ་བ་འདི་སྦྱིན་པ་ལས་བྱུང་བའི་དགེ་བ་དེ་ལས་བསོད་ནམས་ཆེས་མང་བ་ཐོབ་པར་འགྱུར་རོ། ། གཉིས་པ་ནི།
གང་ཟག་བློ་ལྡན་གང་ཞིག་བླ་མེད་བྱང་ཆུབ་ཐོབ་པར་འདོད་པས་དུས་བསྐལ་པ་དུ་མར་ཡང་རྟེན་ལུས་ངག་ཡིད་ཀྱི་སྒོ་ནས་འབད་པ་མེད་པར་རང་གི་ཚུལ་ཁྲིམས་འཆལ་ཚུལ་གྱི་དྲི་མ་མེད་པ་སྲུང་བར་བྱེད་ལ། གཞན་གང་དག་གནས་བཞི་སྟོན་པའི་མདོ་དང༌། བསྟན་བཅོས་འདི་ལས་ཚིག་གཅིག་ཙམ་ཐོས་ཤིང་ཐོས་ནས་ཀྱང་ཡིད་ཆེས་པས་མོས་ན་དེ་ལྟར་མོས་པའི་དགེ་བ་འདི་ཚུལ་ཁྲིམས་ལས་བྱུང་བའི་དགེ་བ་དེ་ལས་བསོད་ནམས་ཆེས་མང་བ་ཐོབ་པར་འགྱུར་རོ། ། གསུམ་པ་ནི། གང་ཟག་གང་ཞིག་འཇིག་རྟེན་འདི་ན་བྱེད་ལས་སྲིད་པ་གསུམ་གྱི་ཉོན་མོངས་པའི་མེ་འཇིལ་བར་བྱེད་པའི་ལྷའི་གནས་བསམ་གཏན་བཞི་དང༌། ཚངས་པའི་གནས་ཚད་མེད་བཞི་པོ་མཐར་སོན་པ་སྟེ། ཕུལ་དུ་བྱུང་བ་རྫོགས་པའི་བྱང་ཆུབ་འཕོ་འགྱུར་མེད་པའི་ཐབས་བསྒོམས་ལ། གཞན་གང་འདི་ལས་ཚིག་གཅིག་ཙམ་ཐོས་ཤིང་ཐོས་ནས་ཀྱང་ཡིད་ཆེས་པས་མོས་ན་དེ་ལྟར་མོས་པའི་དགེ་བ་འདི་བསམ་གཏན་ལས་བྱུང་བའི་དགེ་བ་དེ་ལས་བསོད་ནམས་ཆེས་མང་པོ་ཐོབ་པར་འགྱུར་རོ། ། འདི་རྣམས་ནི་ཡེ་ཤེས་སྣང་བ་རྒྱན་གྱི་མདོ་ཚིགས་བཅད་དུ་བྱས་པའི་དོན་ནོ། ། གསུམ་པ་འཐད་པ་འགོད་པ་ནི།
སྦྱིན་སོགས་གསུམ་གྱི་དགེ་བ་ལམ་ཟབ་མོའི་ཆོས་རྟོགས་པའི་ཤེས་རབ་འདི་མཆོག་ཉིད་ཡིན་ཏེ། གང་གི་ཕྱིར་ན། ཤེར་ཕྱིན་གྱིས་མ་ཟིན་པའི་སྦྱིན་པ་ལས་ལོངས་སྤྱོད་ཙམ་སྒྲུབ་པར་བྱེད་ཅིང༌། ཚུལ་ཁྲིམས་ཀྱིས་མཐོ་རིས་ཙམ་འཐོབ་པ་དང༌། སྒོམ་པས་ཉོན་མོངས་པའི་ས་བོན་མགོ་གནོན་པའི་ཚུལ་གྱིས་སྤོང་བ་ཙམ་བྱེད་ལ། ཟབ་མོའི་གནས་བཞི་རྟོགས་པའི་ཤེས་རབ་ཀྱི་ཕར་ཕྱིན་གྱིས་ནི་ཉོན་མོངས་པ་དང་ཤེས་བྱའི་སྒྲིབ་པ་ཀུན་སྤོང་བ་དེའི་ཕྱིར་ཟབ་མོའི་ཤེས་རབ་རྟོགས་པ་དེའི་རྒྱུ་ནི་གནས་བཞི་སྟོན་པའི་མདོ་དང་བསྟན་བཅོས་འདི་ཐོས་ནས་མོས་པ་ཡིན་ནོ། ། གཉིས་པ་འཆད་བྱེད་བཤད་པ་ལ་གསུམ་སྟེ། མོས་པའི་ཕན་ཡོན་སྤྱིར་བཤད་པ། སངས་རྒྱས་ཀྱི་ཡོན་ཏན་གྱི་སྣོད་དུ་འགྱུར་བར་བཤད་པ། བསོད་ནམས་གཞན་ཟིལ་གྱིས་གནོན་པར་བཤད་པའོ། །
དང་པོ་ནི། ཡེ་ནས་གནས་པའི་ཁམས་དང་དེ་གནས་གྱུར་པའི་བྱང་ཆུབ་དང༌། བྱང་ཆུབ་དེའི་ཡོན་ཏན་དང༌། ཡོན་ཏན་དེས་གཞན་དོན་སྒྲུབ་པ་སྟེ། རྒྱལ་བ་ཉིད་ཀྱིས་མཁྱེན་པའི་ཡུལ་རྣམ་པ་བཞི་པོ་སྔར་ཇི་སྐད་བརྗོད་པ་འདི་ལ། གང་ཟག་བློ་ལྡན་གྱིས་ཡིད་ཆེས་པའི་དད་པས་སེམས་ཅན་ལ་ཁམས་ཡོད་པར་མོས་པ་དང༌། མོས་པ་ལྟར་བྱང་ཆུབ་ཐོབ་པར་ནུས་པ་ཉིད་དང༌། བྱང་ཆུབ་ཐོབ་པས་ཡོན་ཏན་དང་ལྡན་པར་མོས་པས་མྱུར་དུ་དེ་བཞིན་གཤེགས་པའི་གོ་འཕང་ཐོབ་པའི་སྐལ་བ་དང་ལྡན་པར་འགྱུར་རོ། ། གཉིས་པ་ལ་གཉིས་ཏེ། བསམ་པ་སེམས་བསྐྱེད་ཁྱད་པར་ཅན།
སྦྱོར་བ་སྦྱིན་སོགས་ཁྱད་པར་ཅན་དུ་སྒྲུབ་པའོ། ། དང་པོ་ནི། བསམ་གྱིས་མི་ཁྱབ་པའི་ཡུལ་བཞི་ལས། ཁམས་འདི་ནི་བདག་ལ་ཡོད་པ་དང༌། བྱང་ཆུབ་བདག་འདྲས་ཐོབ་པར་ནུས་པ་དང༌། ཐོབ་པ་འདི་འདྲའི་ཡོན་ཏན་ཕྲིན་ལས་དང་ལྡན་ཞེས་ཡིད་ཆེས་པ་དང༌། དང་བའི་དད་པས་མོས་པའི་ཕྱིར་རང་བྱང་ཆུབ་ཐོབ་པར་འདོད་པའི་འདུན་པ་དང༌། བྱང་ཆུབ་ལ་སྤྲོ་བའི་བརྩོན་འགྲུས་དང༌། དེ་སྒྲུབ་པའི་ཐབས་མི་བརྗེད་པའི་དྲན་པ་དང༌། རྩེ་གཅིག་པའི་བསམ་གཏན་དང༌།
རབ་ཏུ་འབྱེད་པའི་ཤེས་རབ་ལ་སོགས་ཡོན་ཏན་དུ་མའི་སྣོད་དུ་གྱུར་པའི་བྱང་ཆུབ་ཀྱི་སེམས་གང་ཟག་དེ་དག་ལ་དུས་རྟག་ཏུ་ཉེ་བར་གནས་པར་འགྱུར་ལ། བྱང་ཆུབ་ཀྱི་སེམས་དེ་ནི་རྟག་ཏུ་ཉེ་བར་གནས་པས་རྒྱལ་བའི་སྲས་པོ་དེ་རྫོགས་པའི་བྱང་ཆུབ་ལས་ཕྱིར་མི་ལྡོག་གོ ། གཉིས་པ་ལ་གཉིས་ཏེ། སྦྱིན་སོགས་དག་རྫོགས་སུ་སྒྲུབ་པ་དང༌། བསོད་ནམས་ཁྱད་པར་ཅན་གསུམ་དུ་བསྡུ་བའོ། ། དང་པོ་ནི། གནས་བཞི་ཐོས་ཤིང་མོས་པ་དེ་ལས་བསོད་ནམས་ཀྱི་ཕར་ཕྱིན་རྫོགས་པ་དང་ཡོངས་སུ་དག་པས་བསོད་ནམས་གཞན་ཟིལ་གྱིས་གནོན་ཅིང་ཆེས་མང་པོ་ཐོབ་པ་ཉིད་དུ་འགྱུར་རོ། ། བསོད་ནམས་དག་ཅིང་རྫོགས་ཞེས་པའི་བསོད་ནམས་ནི་ཕ་རོལ་ཏུ་ཕྱིན་པ་དང་པོ་ལྔའོ། ། ལྔ་པོ་དེ་ལ་སྦྱིན་བྱ་དང་སྦྱིན་བྱེད་སོགས་འཁོར་གསུམ་དུ་རྣམ་པར་རྟོག་པ་མེད་པས་བསོད་ནམས་དེ་རྫོགས་ལ། བསོད་ནམས་ཡོངས་སུ་དག་པ་ནི་སྦྱིན་སོགས་ལྔ་པོ་དེ་ཡི་མི་མཐུན་ཕྱོགས་སེར་སྣ་སོགས་ལྔ་སྤངས་པའི་ཕྱིར་རོ། །
གཉིས་པ་ནི། འོ་ན་སྔར་བསོད་ནམས་ནི་སྦྱིན་པ་དང༌། ཚུལ་ཁྲིམས་དང༌། སྒོམ་བྱུང་གསུམ་དུ་བཤད་པ་མ་ཡིན་ནམ་ཞེ་ན། སྦྱིན་སོགས་ཕར་ཕྱིན་དང་པོ་ལྔ་བསོད་ནམས་སུ་བཤད་པ་དང༌། སྔར་བསོད་ནམས་གསུམ་དུ་འདུས་པར་བཤད་པ་མི་འགལ་ཏེ། འདི་ལྟར་སྦྱིན་པ་ལས་བྱུང་བའི་བསོད་ནམས་ནི་སྦྱིན་པའི་ཕར་ཕྱིན་དང༌། ཚུལ་ཁྲིམས་ལས་བྱུང་བའི་བསོད་ནམས་ནི་ཚུལ་ཁྲིམས་ཀྱི་ཕར་ཕྱིན་ཡིན་ནོ། ། བཟོད་པ་དང་བསམ་གཏན་གྱི་ཕར་ཕྱིན་གཉིས་པོ་དག་ནི་སྒོམ་པ་ལས་བྱུང་བའི་བསོད་ནམས་ཏེ། བརྩོན་འགྲུས་ནི་ཐམས་ཅད་ཀྱི་རྗེས་སུ་འགྲོ་བས་བསོད་ནམས་གསུམ་པོ་ཀུན་ཏུ་འགྲོའོ། །
གསུམ་པ་བསོད་ནམས་གཞན་ཟིལ་གྱིས་གནོན་པར་བཤད་པ་ལ་གཉིས་ཏེ། སྤང་བྱ་སྒྲིབ་གཉིས་ངོས་བཟུང་བ་དང༌། གཉེན་པོའི་ཤེས་རབ་མཆོག་ཏུ་བསྟན་པའོ། ། དང་པོ་ནི། ཤེས་རབ་ཉོན་མོངས་ཤེས་བྱ་ཀུན་སྤོང་ཞེས་བརྗོད་ན་སྤང་བྱ་སྒྲིབ་གཉིས་གང་ཞེ་ན། བསོད་ནམས་ལྔ་པོ་རྫོགས་པའི་གེགས་འཁོར་གསུམ་དུ་རྣམ་པར་རྟོག་པ་གང་ཡིན་པ་དེ་ནི་ཤེས་བྱའི་སྒྲིབ་པར་འདོད་ཅིང༌། ཡོངས་སུ་དག་པའི་གེགས་སེར་སྣ་དང༌། འཆལ་ཚུལ་ལ་སོགས་པ་ལྔ་ཡི་རྣམ་པར་རྟོག་པ་གང་ཡིན་པ་དེ་ནི་ཉོན་མོངས་པའི་སྒྲིབ་པར་འདོད་དོ། ། གཉིས་པ་ནི། བདག་མེད་རྟོགས་པའི་ཤེས་རབ་ལས་གཞན་སྒྲིབ་པ་འདི་དག་ས་བོན་རྩ་བ་ནས་སྤོང་བའི་རྒྱུ་གཞན་མེད་པས་ཤེར་ཕྱིན་གྱིས་བསོད་ནམས་ལྔའམ་གསུམ་པོ་རྫོགས་ཤིང་དག་པར་འགྱུར་གྱི།
གཞན་གྱིས་མ་ཡིན་པ་དེའི་ཕྱིར་ཤེས་རབ་མཆོག་ཡིན་ཞིང༌། ཤེས་རབ་དེའི་གཞི་ནི་གནས་བཞི་སྟོན་པའི་མདོ་དང་བསྟན་བཅོས་ཐོས་པ་ཡིན་པ་དེའི་ཕྱིར། རྒྱུད་བླ་མ་འདི་ཐོས་པ་ཉིད་ནི་བསོད་ནམས་གཞན་ལས་མཆོག་ཏུ་བསྟན་ཏོ།། །། གསུམ་པ་བསྟན་བཅོས་བརྩམས་པ་མཐར་ཕྱིན་པའི་དོན་ལ་གཉིས་ཏེ། བསྟན་བཅོས་མཐར་ཕྱིན་པའི་བྱ་བ་བརྗོད་པ་དང༌། དེ་དག་གི་བསྡུས་པའི་དོན་ནོ། ། དང་པོ་ལ་གསུམ་སྟེ། གསུང་རབ་ཇི་ལྟར་བཤད་པའི་ཚུལ། ཆོས་སྤོང་གི་ལས་ལ་བག་ཡོད་དུ་བྱ་བ། གསུང་རབ་བཤད་པའི་བསོད་ནམས་བསྔོ་བའོ། །
དང་པོ་ལ་བཞི་སྟེ། རྒྱུ་གང་ལས་དགོས་པ་གང་གི་ཕྱིར་བཤད་པ། ཚུལ་ཇི་ལྟར་བཤད་པ། བཤད་བྱ་བཀའི་ངོ་བོ། འཆད་བྱེད་བསྟན་བཅོས་ཀྱི་ངོ་བོའོ། ། དང་པོ་ནི། བཤད་པའི་ཚུལ་དེ་ལྟར་སྙིང་རྗེ་ཆེན་པོ་བསྟན་པའི་མདོ་དང༌། ལྷག་བསམ་བསྟན་པའི་མདོ་དང༌། ཡེ་ཤེས་སྣང་བ་རྒྱན་གྱི་མདོ་དང༌། ཕལ་པོ་ཆེ་དང༌།
དེའི་ལེའུ་ལག་ས་བཅུ་པ་དང༌། ཤེར་ཕྱིན་དང༌། ནམ་མཁའ་མཛོད་དང༌། བློ་གྲོས་རྒྱ་མཚོས་ཞུས་པ་དང༌། ཀླུའི་རྒྱལ་པོ་རྒྱ་མཚོས་ཞུས་པ་དང༌། དམ་ཆོས་པདྨ་དཀར་པོ་དང༌། ཆོས་མངོན་པ་དང༌། དེ་བཞིན་གཤེགས་པའི་སྙིང་པོ་དང༌། གཙུག་ན་རིན་ཆེན་དང༌། མྱང་འདས་ཆེན་པོ་དང༌།
ཐེག་པ་ཆེན་པོའི་མན་ངག་སོགས་ཡིད་ཆེས་པའི་ལུང་དང༌། རྣལ་འབྱོར་མངོན་སུམ་དང༌། སྤྲོས་པ་གཅོད་པའི་རིགས་པ་ལ་བརྟེན་ནས་བག་ཆགས་འབའ་ཞིག་པའི་བདག་ཉིད་ཀྱི་བར་གྱི་སྒྲིབ་པ་ཐམས་ཅད་དག་པར་བྱ་བའི་ཕྱིར་དང༌། གདུལ་བྱ་གང་དག་མོས་པའི་དགེ་བ་ཕུན་སུམ་ཚོགས་པ་དང་ལྡན་པའི་བློ་ཅན་ཐེག་ཆེན་གྱི་རིགས་ཅན་དེ་དག་རྗེས་སུ་བཟུང་བའི་ཕྱིར་དུ་བསྟན་བཅོས་འདི་བཤད་དོ། ། གཉིས་པ་ནི། ཇི་ལྟར་ཕྱིའི་རྐྱེན་སྒྲོན་མེ་དང༌། གློག་དང༌། ནོར་བུ་དང༌། ཉི་མ་དང༌། ཟླ་བའི་འོད་ལ་བརྟེན་ནས་ནང་གི་རྐྱེན་མིག་དང་ལྡན་པའི་གང་ཟག་གཟུགས་ལ་ལྟ་བ་དེ་བཞིན་དུ།
ནང་གི་རྐྱེན་ཤེས་རབ་ཀྱི་མིག་དང༌། ཕྱིའི་རྐྱེན་ཐུབ་པའི་གསུང་རབ་ཀྱི་འོད་ལ་བརྟེན་ནས་བསྟན་བཅོས་འདི་ནི་རབ་ཏུ་གསལ་བར་བཤད་དོ། ། ཐུབ་པ་ཇི་ལྟ་བུ་ཞེ་ན། ཆོས་རྣམས་ཀྱི་རང་སྤྱིའི་མཚན་ཉིད་མཁྱེན་པ་དོན་སོ་སོ་ཡང་དག་པར་རིག་པ་དང༌། ཚིག་ཐོགས་མེད་དུ་མཁྱེན་པ་ཚིག་སོ་སོ་ཡང་དག་པར་རིག་པ་སྟེ། འགྱུར་རྙིང་ལས། དེ་བཞིན་དོན་ཚིག་ཆོས་སྤོབས་འོད་མཛད་པ་ཞེས་འབྱུང་ངོ༌། ། གང་ཡང་དོན་ཆེན་ཞེས་འཆད་པ་ནི་མ་དག་པ་ཁོ་ནའོ། ། མིང་གི་རྣམ་གྲངས་མཁྱེན་པ་ཆོས་སོ་སོ་ཡང་དག་པར་རིག་པ་དང༌། ཤེས་བྱའི་རྣམ་པ་ཐོགས་མེད་མཁྱེན་པ་སྤོབས་པ་སོ་སོ་ཡང་དག་པར་རིག་པའི་འོད་ཀྱིས་ཤེས་བྱ་ཀུན་གསལ་བར་མཁྱེན་པའོ། །
གསུམ་པ་ནི། གསུང་རབ་གང་ཞིག་བརྗོད་བྱ་དོན་ཆེན་པོ་དང་ལྡན་ལ། རྗོད་བྱེད་ངག་ཚིག་དྲི་མ་མེད་པའི་ཆོས་དང་ཉེ་བར་འབྲེལ་ཏེ་ལྡན་ཞིང༌། འབྲས་བུ་ཁམས་གསུམ་གྱི་ཀུན་ནས་ཉོན་མོངས་པ་ཐམས་ཅད་སྤོང་བར་བྱེད་པའི་ལམ་དང་ཞི་བ་མྱང་འདས་ཀྱི་ཕན་ཡོན་སྟོན་པའི་སྒོ་ནས་དེ་དག་ལ་སྦྱོར་བར་མཛད་པའི་གསུང་གང་ཡིན་པ་དེ་ནི་དྲང་སྲོང་སངས་རྒྱས་ཀྱི་གསུང་རབ་ཡིན་ལ། དེ་ལས་བཟློག་པ་ནི་གཞན་ཏེ་གསུང་རབ་མ་ཡིན་ནོ། ། བཞི་པ་འཆད་བྱེད་བསྟན་བཅོས་ཀྱི་ངོ་བོ་ནི། བསྟན་བཅོས་གང་ཞིག་རྒྱལ་བའི་བསྟན་པ་འབའ་ཞིག་གི་དོན་བརྗོད་བྱར་ལྷུར་ལེན་པའི་དབང་དུ་བྱས་ཏེ། རྩོམ་པ་པོ་རྣམ་གཡེང་མེད་པའི་ཡིད་ཅན་གྱིས་བཤད་ཅིང་འབྲས་བུ་ཐར་པ་ཐོབ་པའི་ལམ་དང་རྗེས་སུ་མཐུན་པའི་ཁྱད་པར་དང་ལྡན་པའི་བསྟན་བཅོས་དེ་ལ་དྲང་སྲོང་སྟེ་སངས་རྒྱས་ཀྱི་བཀའ་བཞིན་དུ་སྤྱི་བོས་བླང་བར་བྱའོ། ། གཉིས་པ་ཆོས་སྤོང་གི་ལས་ལ་བག་ཡོད་དུ་བྱ་བ་ལ་གསུམ་སྟེ། ཆོས་སྤོང་གི་ལས་སྤང་བར་གདམས་པ།
ཉམས་པའི་རྒྱུ་ངོས་བཟུང་བ། ཉམས་པའི་འབྲས་བུ་བསྟན་པའོ། ། དང་པོ་ལ་གཉིས་ཏེ། ལས་ཀྱི་ངོ་བོ་སྤང་བར་གདམས་པ། ལས་ཀྱི་རྒྱུ་སྤང་བར་གདམས་པའོ། ། དང་པོ་ནི། དྲང་སྲོང་སྟེ་སངས་རྒྱས་རང་ཉིད་ཀྱིས་བཞག་པའི་མདོ་སྡེའི་དགོངས་པ་གང་ཡིན་པ་དེ་རྟོག་གེ་ལྟར་སྣང་གིས་གཞན་དུ་མི་དཀྲུགས་ཏེ། གང་གི་ཕྱིར་ན་རྒྱལ་བ་ལས་ཆེས་མཁས་པའི་གང་ཟག་འགའ་ཡང་འཇིག་རྟེན་འདི་ན་ཡོད་པ་མིན་པའི་ཕྱིར་ཏེ། ཆོས་ཅན་ཇི་སྙེད་པ་མ་ལུས་པ་དང༌། དེ་ཁོ་ན་ཉིད་ཀྱི་མཆོག་ཇི་ལྟ་བ་ཐམས་ཅད་ཚུལ་བཞིན་དུ་ཀུན་མཁྱེན་ཉིད་ཀྱིས་མཁྱེན་གྱི་གཞན་གྱིས་ཤེས་པ་མིན་པ་དེའི་ཕྱིར།
བཅོས་ན་ཉེས་པ་ཅི་ཡོད་ཅེ་ན། ཐུབ་པའི་དམ་ཆོས་ཀྱི་ཚུལ་བཤིག་པར་བྱས་པའི་ཕྱིར། དེ་ཡང་དམ་ཆོས་ལ་གནོད་པ་བྱེད་པར་འགྱུར་རོ། ། གཉིས་པ་ནི། ཉོན་མོངས་པ་རྨོངས་པ་མ་རིག་པའི་བདག་ཉིད་ཅན་རྣམས་ཀྱིས་འཕགས་པ་རྣམས་ལ་སྐུར་པ་འདེབས་པ་དང༌། དེས་གསུངས་པའི་ཆོས་ལ་བརྙས་པ་གང་ཡིན་པ་དེ་ཀུན་རང་གི་ལྟ་བ་ངན་པ་ལ་མཐའ་གཅིག་ཏུ་ཞེན་པས་བྱས་པའོ། ། དེས་ན་རང་གི་གྲུབ་མཐའ་ངན་པ་ལ་ཞེན་པའི་ལྟ་བ་དྲི་མ་ཅན་དུ་གྱུར་པ་དེ་ལ་བློ་མི་སྦྱར་རོ། ། སྦྱར་ན་ཡང་དག་པའི་ལྟ་བ་ལ་འཇུག་པར་དཀའ་བའི་ཉེས་པ་ཡོད་དེ། དཔེར་ན་གོས་གཙང་མ་ཚོན་གྱིས་རྣམ་པར་བསྒྱུར་དུ་རུང་གི སྣུམ་གྱིས་གོས་པ་ནི་དེ་ལྟར་མིན་པ་བཞིན་ནོ། །
གཉིས་པ་ཉམས་པའི་རྒྱུ་ངོས་བཟུང་བ་ནི། བློ་དམན་པ་སྟེ་རང་བཞིན་གྱིས་ཤེས་རབ་ཉམས་ཆུང་བའི་ཕྱིར་དང༌། དཀར་པོའི་ཆོས་ལ་མོས་པའི་དད་པ་གསུམ་དང་བྲལ་བའི་ཕྱིར་དང༌། མཁས་པ་ལས་དོན་མི་ཚོལ་བར་ལོག་པའི་ང་རྒྱལ་ལ་བརྟེན་པའི་ཕྱིར་དང༌། དམ་པའི་ཆོས་ཀྱིས་ཕོངས་པའི་སྒྲིབ་པས་བསྒྲིབས་པའི་བདག་ཉིད་ཅན་ཡིན་པའི་ཕྱིར་དང༌། དྲང་དོན་ལ་དེ་ཁོ་ན་ཉིད་ཀྱི་དོན་དུ་ངེས་པར་འཛིན་པའི་ཕྱིར་དང༌། རྙེད་པ་ལ་བརྐམས་པའི་ཕྱིར་དང༌། ལྟ་བ་ངན་པའི་དབང་དུ་སོང་བའི་ཕྱིར་དང༌། དམ་ཆོས་སུན་འབྱིན་པའི་སྡིག་གྲོགས་བསྟེན་པའི་ཕྱིར་དང༌། ཆོས་འཛིན་པའི་དགེ་བའི་བཤེས་གཉེན་རིང་དུ་བསྲིངས་པའི་ཕྱིར་དང༌།
མོས་པ་དམན་པ་སྟེ་རང་བཞིན་གྱིས་དམན་པ་ལ་མོས་པའི་ཕྱིར་ཏེ། རྒྱུ་བཅུས་དགྲ་བཅོམ་པ་རྣམས་ཀྱི་ཆོས་སྤོང་བར་བྱེད་དོ། ། གསུམ་པ་ཉམས་པའི་འབྲས་བུ་བསྟན་པ་ལ་གཉིས་ཏེ། ངན་འགྲོར་ལྟུང་བ་དང༌། ཐར་པ་མི་ཐོབ་པའོ། ། དང་པོ་ནི། བླང་དོར་ལ་མཁས་པ་རྣམས་ཀྱིས་ཇི་ལྟར་ཟབ་མོའི་ཆོས་ལས་ཉམས་པ་ལ་འཇིགས་པ་དེ་བཞིན། བསྲེག་པའི་མེ་དང༌། མི་བཟད་པའི་སྦྲུལ་གདུག་པ་དང༌། གསོད་པའི་གཤེད་མ་དང༌།
ཐོག་ལའང་ཤིན་ཏུ་འཇིགས་པར་མི་བྱ་སྟེ། མེ་དང༌། སྦྲུལ་དང༌། དགྲ་དང༌། རྡོ་རྗེའི་མེ་སྟེ་ཐོག་གིས་ནི་ཚེ་འདིར་སྲོག་དང་བྲལ་བ་ཙམ་བྱེད་པ་སྲིད་ཀྱི། དེ་རྣམས་ལས་ཚེ་ཕྱི་མར་མནར་མེད་རྣམས་ཀྱི་འགྲོ་བ་ཤིན་ཏུ་འཇིགས་པར་འགྲོ་བར་མི་འགྱུར་ལ། ཆོས་སྤངས་ན་མནར་མེད་དུ་འགྲོ་བའི་ཕྱིར། གཉིས་པ་ནི། གང་ཟག་གང་ཞིག་རྐྱེན་ཡང་ཡང་སྡིག་གྲོགས་བསྟེན་པས་སངས་རྒྱས་བསད་འདོད་ཀྱི་ངན་སེམས་དང་ལྡན་པར་གྱུར་པས་སྐུ་ལ་ཁྲག་འབྱིན་པ་དང༌། རང་གི་ཕ་དང་མ་དང་དགྲ་བཅོམ་པ་གསོད་པར་བྱེད་པས་བྱ་བ་མིན་པ་བྱེད་པ་དང༌།
མཆོག་གི་ཚོགས་དགེ་འདུན་འབྱེད་པའི་མི་དེ་ཡང་ཆོས་ཉིད་ངེས་པར་བསམས་ན་མ་སྐྱེས་དགྲ་ལྟར་མྱུར་དུ་མཚམས་མེད་ཀྱི་སྒྲིབ་པ་དེ་ལས་ཐར་བར་འགྱུར་གྱི། གང་ཟག་གང་ཞིག་ཡིད་ཐེག་ཆེན་གྱི་ཆོས་ལ་སྡང་བ་དེ་ལ་ཐར་པ་ག་ལ་ཡོད་དེ་མེད་དོ། ། གསུམ་པ་གསུང་རབ་བཤད་པའི་བསོད་ནམས་བསྔོ་བ་ནི། དཀོན་མཆོག་གསུམ་དང༌། རང་བཞིན་གྱིས་རྣམ་པར་བྱང་བའི་ཁམས་དང༌། ཁམས་ཀྱི་གློ་བུར་དྲི་མ་མེད་པའི་བྱང་ཆུབ་དང༌། ཡོན་ཏན་དང༌། ཕྲིན་ལས་ཏེ། རྡོ་རྗེ་ལྟ་བུའི་དོན་རྣམ་པ་བདུན་པོ་ཚུལ་བཞིན་བཤད་པ་ལས་བྱམས་པ་བདག་གིས་དགེ་བ་གང་ཐོབ་པ་དེས་ནི་ཆེད་དུ་བྱ་བ་འགྲོ་བ་འདི་ཀུན་གྱིས་གནས་སྐབས་སུ་མཐའ་ཡས་པའི་འོད་མངའ་བའི་དྲང་སྲོང་ཆེན་པོ་ཚེ་དཔག་ཏུ་མེད་པའི་འཁོར་གྱི་དཀྱིལ་འཁོར་དུ་སྐྱེས་ནས་དེའི་སྐུ་མཐོང་ཞིང༌། སྐུ་མཐོང་བ་དེ་ནས་དེ་ལས་ཆོས་ཐོབ་པས་ཀྱང་ཆོས་ཀྱི་མིག་དྲི་མ་མེད་པ་མཐོང་ལམ་སྐྱེས་ཏེ་མཐར་ཐུག་བྱང་ཆུབ་མཆོག་ཐོབ་པར་ཤོག་ཅིག་གོ །
བསྟན་བཅོས་ཡོངས་སུ་རྫོགས་པའི་བྱ་བ་བཤད་ཟིན་ཏོ། ། གཉིས་པ་དེ་དག་གི་བསྡུས་པའི་དོན་ནི། རྒྱུ་གང་ལས་རྒྱུ་མཚན་ནམ་དགོས་ཆེད་གང་གི་ཕྱིར་བཤད་པ་ནི། དེ་ལྟར་ཡིད་ཆེས་ལུང་དང་རིག་པ་ལ་བརྟེན་ནས་ཞེས་པའི་ཚིགས་བཅད་གཅིག་དང༌། ཇི་ལྟ་བུར་བཤད་པ་ནི། ཇི་ལྟར་གློག་སྒྲོན་ཅེས་སོགས་སོ། ། གང་བཤད་པ་ནི། གང་ཞིག་དོན་ལྡན་ཆོས་དང་ཉེར་འབྲེལ་ཞིང༌། ། ཞེས་སོགས་སོ། ། དེའི་རྒྱུ་མཐུན་པ་གང་ཡིན་པ་དེ་ནི།
གང་ཞིག་རྒྱལ་བའི་བསྟན་པ་འབའ་ཞིག་གི ། ཞེས་སོགས་ཏེ། ཚིགས་སུ་བཅད་པ་བཞིས་རིམ་པ་ལྟར་བསྟན་ཏོ། ། དེ་ནས་ཚིགས་བཅད་གཉིས་ཀྱིས་བདག་ཉིད་དག་པའི་ཐབས་དང༌། བློ་དམན་ཞེས་སོགས་ཚིགས་བཅད་གཅིག་གིས་ཉམས་པའི་རྒྱུ་དང༌། དེ་ནས་ཇི་ལྟར་ཟབ་མོ་ཞེས་སོགས་ཚིགས་སུ་བཅད་པ་གཉིས་ཀྱིས་ཉམས་པའི་འབྲས་བུ་བསྟན་པ་ཡིན་ནོ། ། གནས་སྐབས་སུ་འཁོར་གྱི་དཀྱིལ་འཁོར་དུ་སྐྱེ་བ་དང༌། ཆོས་ལ་བཟོད་པ་ཐོབ་པ་དང༌། མཐར་ཐུག་བྱང་ཆུབ་ཐོབ་པ་སྟེ། གནས་སྐབས་དང་མཐར་ཐུག་གི་འབྲས་བུ་རྣམ་པ་གཉིས་ནི་མདོར་ན་ཆོས་གསུང་རབ་ཀྱི་དགོངས་པ་བརྗོད་པའི་འབྲས་བུ་སྟེ་དཀོན་མཆོག་ཅེས་སོགས་ཀྱི་ཚིགས་བཅད་ཐ་མ་ཡིས་བསྟན་པ་ཡིན་ནོ། །
གསུམ་པ་ལོ་ཙཱ་བའི་འགྱུར་བྱང་སྨོས་པ་ནི། དཔལ་གྲོང་ཁྱེར་ཞེས་སོགས་སོ། ། རྣམ་མང་ཐེག་ཆེན་ཆུ་ཀླུང་རྒྱུན་འབབ་ཅིང༌། ། ལེགས་བཤད་ཡན་ལག་བརྒྱད་ལྡན་གངས་ཅན་མཚོ། ། ཟབ་མོའི་དོན་གྱི་ནོར་བུ་འབར་བ་ཅན། ། རྒྱལ་སྲས་ཀླུ་དབང་རྣམ་པར་རོལ་པའི་གནས། ། ཚིག་དོན་ཕུན་ཚོགས་ངག་གི་ཆུ་འཛིན་ལྡན། ། ཐེག་མཆོག་རྣམ་པའི་ཆོས་ཀྱི་དགའ་སྟོན་ཅན། ། དོན་གནས་རྣམ་བདུན་ཚུལ་བཞིན་གསལ་བའི་གཞུང༌། ། མཐའ་ཡས་འགྲོ་བའི་གླིང་བཞིའི་སྒྲོན་མེ་སྟེ། །
ཐེག་མཆོག་བླ་མེད་དགོངས་དོན་ཚུལ་བཞིན་དུ། ། རྣམ་བཤད་ངག་གི་ཡོན་ཏན་གཟི་འོད་ལྡན། ། ཚུལ་འདི་གསུང་རབ་མང་ཐོས་སྨྲ་བ་པ། ། སྒྲ་ཚད་ཟུང་གི་ངང་པའི་གཤོག་ཡངས་ཅན། ། རིག་གནས་རྒྱ་མཚོའི་ཕ་རོལ་སོན་གྱུར་པ། ། ཀུན་མཁྱེན་གཉིས་པ་རོང་སྟོན་ཆེན་པོས་སྦྱར། ། དགེ་བ་ནམ་མཁའི་ཁམས་ལྟར་ཡངས་པ་དང༌། ། གངྒཱའི་ཆུ་ཀླུང་ལྟ་བུར་དྲི་མེད་ཅིང༌། ། སྟོན་ཀའི་ཟླ་འོད་ལྟ་བུར་དཀར་བ་ཡིས། ། ནམ་མཁའི་ཁམས་ཀྱི་མཐར་ཐུག་འགྲོ་བ་ཀུན། །
སྣ་ཚོགས་ཁམས་ཀྱི་དྲི་མ་ལེགས་སྦྱངས་ཤིང༌། ། བླ་མེད་བྱང་ཆུབ་ཕུན་ཚོགས་ཡོན་ཏན་ལྡན། ། གོ་འཕང་བརྙེས་ནས་སྣ་ཚོགས་ཕྲིན་ལས་ཀྱིས། ། མཐའ་ཡས་འགྲོ་བ་རྗེས་སུ་འཛིན་གྱུར་ཅིག ། ཉི་ཟླ་གླིང་བཞིའི་ཁྱོན་དུ་རྒྱུ་བ་དང༌། ། རི་དབང་ཆུ་གཏེར་གོས་དང་མ་བྲལ་ཞིང༌། ། ཁོར་ཡུག་ས་འཛིན་གནས་པ་དེ་སྲིད་དུ། ། ལེགས་བཤད་འདི་ཡང་རབ་ཏུ་རྒྱས་གྱུར་ཅིག ། ཅེས་པ་འདི་ནི་མཐའ་ཡས་པའི་རིག་གནས་རྒྱ་མཚོ་ལ་བློ་གྲོས་ཀྱི་སྣང་བ་ཐོབ་ཅིང༌། གསུང་རབ་ཀུན་གྱི་དགོངས་དོན་རྣམ་པར་འབྱེད་པ་ལ་མི་འཇིགས་པའི་སྤོབས་པ་ཡང་དག་པའི་རིག་པ་སེང་གེའི་ང་རོས་ཕས་ཀྱི་རྒོལ་བ་མ་ལུས་པ་འཇོམས་པའི་སྟོབས་དང་ལྡན་པ།
སྨྲ་བའི་སེང་གེ་ཐམས་ཅད་མཁྱེན་པ་གཉིས་པས་དཔལ་ལྡན་གསང་ཕུར་སྦྱར་བའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
