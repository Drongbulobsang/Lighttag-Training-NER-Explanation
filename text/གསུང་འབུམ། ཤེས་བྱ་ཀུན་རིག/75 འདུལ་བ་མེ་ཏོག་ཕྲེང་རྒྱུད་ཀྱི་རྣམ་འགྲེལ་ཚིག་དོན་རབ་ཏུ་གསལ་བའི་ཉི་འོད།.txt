གསུང་འབུམ། ཤེས་བྱ་ཀུན་རིག
པོད ༧༥
འདུལ་བ་མེ་ཏོག་ཕྲེང་རྒྱུད་ཀྱི་རྣམ་འགྲེལ་ཚིག་དོན་རབ་ཏུ་གསལ་བའི་ཉི་འོད།
༄༅། །འདུལ་བ་མེ་ཏོག་ཕྲེང་རྒྱུད་ཀྱི་རྣམ་འགྲེལ་ཚིག་དོན་རབ་ཏུ་གསལ་བའི་ཉི་འོད་ཅེས་བྱ་བ་བཞུགས་སོ།། ༄༅། །ཨོཾ་སྭ་སྟི། འདུལ་བ་མེ་ཏོག་ཕྲེང་རྒྱུད་ཀྱི་རྣམ་འགྲེལ་ཚིག་དོན་རབ་ཏུ་གསལ་བའི་ཉི་འོད་ཅེས་བྱ་བ། བླ་མ་དང་གཉིས་སུ་མེད་པ་ཐུབ་དབང་ཆོས་ཀྱི་རྒྱལ་པོ་དང༌། ཕྱོགས་བཅུའི་རྒྱལ་བ་སྲས་བཅས་རྐྱེན་རྟོགས་སློབ་མའི་ཚོགས་དང་བཅས་པ་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། མཁྱེན་པའི་ཡེ་ཤེས་ཉིན་བྱེད་བྱེ་བའི་ཟེར་གྱིས་འགྲན་པར་མི་བཟོད་ཅིང༌། ། མ་ལུས་བདག་མེད་རྟོགས་པའི་རྣམ་འབྱེད་རལ་གྲི་མཁའ་ལྟར་རབ་སྔོ་བས། ། བདག་ཏུ་ལྟ་བའི་ལྗོན་ཚོགས་མ་ལུས་ཡོངས་སུ་གཅོད་པར་མཛད་པ་པོ། ། ལྷག་པའི་ལྷ་མཆོག་གངས་རིའི་མདོག་ཅན་མི་ཟད་སྤོབས་པ་འབྱིན་མཛད་རྣམ་པ་ཀུན་ཏུ་རྒྱལ། །
སྟོབས་བཅུའི་སྟོབས་ཀྱིས་བདུད་ཀྱི་སྟོབས་བཅོམ་མི་འཇིགས་པའི་སེང་གེའི་ཆོས་སྒྲ་སྒྲོག ། མཁའ་ལྟར་མ་འདྲེས་ཡོན་ཏན་རྣམ་པར་རྒྱས་པ་མཁྱེན་བརྩེའི་ཚ་ཟེར་ཅན། ། དམ་ཆོས་འཆི་མེད་རྔ་སྒྲ་འགྲོ་ལ་ཞི་བའི་གྲོང་ཁྱེར་ལམ་སྟོན་ཅིང༌། ། འགྲོ་ལ་ཕན་བདེའི་དགའ་སྟོན་འགྱེད་མཛད་སྲིད་གསུམ་བླ་མར་གྱུར་པ་དེ་ལ་འདུད། ། མཁྱེན་པའི་ཆུ་གཏེར་རིག་གནས་བརྒྱ་ཡི་འདབ་སྟོང་ཀུན་ནས་རབ་རྒྱས་ཏེ། ། འདུལ་བ་མེ་ཏོག་ཕྲེང་རྒྱུད་བློ་གྲོས་སྤོབས་པས་སྔོན་མེད་སྤེལ་མཛད་ཅིང༌། ། རྣམ་དག་ཚུལ་ཁྲིམས་ནོར་བུ་འབར་པའི་འོད་ཀྱིས་སྲིད་པའི་མུན་སེལ་བ། ། ལེགས་གསུང་འདུལ་བའི་རྣམ་འགྲེལ་མཛད་པ་སྲིད་པའི་ཕ་རོལ་བརྒལ་བར་གྱུར་པ་དེ་ལ་འདུད། ། རྣམ་དཔྱོད་ཉིན་བྱེད་ཟེར་གྱིས་སོ་ཐར་གངས་རི་ཡོངས་སུ་བཞུ་བའི་རྒྱུན། ། རྣམ་འགྲེལ་ལུང་གི་ཆུ་ཀླུང་གཡོ་བས་བདག་བློ་འཛིན་མའི་ཁྱོན་ཡངས་སུ། །
རྣམ་འབྱེད་སྟོབས་ཀྱིས་ལེགས་དྲངས་ལེགས་བཤད་དྲི་མེད་བདུད་རྩི་གཡོ་བའི་རྒྱུན། ། སྲིད་པའི་གདུང་བ་ཀུན་སེལ་དྲི་མེད་ངག་གི་སྤྲིན་གྱིས་རྒྱས་པར་བྱ། ། འདིར་སྟོན་པ་ཡང་དག་པར་རྫོགས་པའི་སངས་རྒྱས་ཀྱིས་ལྷག་པ་ཚུལ་ཁྲིམས་ཀྱི་བསླབ་པ་སྟོན་པའི་དབང་དུ་མཛད་ནས་རྩ་བའི་ལུང་སོ་སོར་ཐར་པའི་མདོ་དང༌། དེ་གསལ་བར་བཤད་པའི་ལུང་འདུལ་བ་གཞི་དང༌། རྣམ་འབྱེད་དང༌། གཞུང་དམ་པ་དང༌། འདུལ་བ་ཕྲན་ཚེགས་ཏེ། ལུང་སྡེ་བཞི་གསུངས་པ་རྣམས་ཀྱི་དོན་རྒྱ་མཚོ་ཆེན་པོ་ལ་ཆུ་ཀླུང་འདུ་བ་བཞིན་དུ་ཚིག་དོན་གྱི་གཙོ་བོ་རྣམས་འདུ་ཞིང་དོན་བདེ་བླག་ཏུ་རྟོགས་པར་མཛད་པའི་བསྟན་བཅོས་མེ་ཏོག་ཕྲེང་རྒྱུད་ཅེས་བྱ་བ་འདི་ནི། འདུལ་བ་མདོ་རྩ་བ་ལས་ཁྱད་ཆོས་ལྔས་ཁྱད་པར་དུ་འཕགས་ཏེ། རྩོམ་པ་པོ་དགྲ་བཅོམ་པ་ཡིན་ཞིང༌།
གླེང་གཞི་རྩ་བས་ཟིན་པ་དང༌། ཚིག་ཉུང་ཞིང་དོན་རྒྱ་ཆེ་བ་དང༌། ཚིག་གི་སྡེབ་སྦྱོར་ལེགས་ཤིང་དོན་གོ་སླ་བའོ། ། འདི་ལ་དོན་གཉིས་ཏེ། མཚན་བསྒྱུར་ཞིང་བཤད་པ་དང༌། གཞུང་གི་ཚིག་དོན་རྣམ་པར་འབྱེད་པའོ། ། དང་པོ་ལ་བསྒྱུར་བ་ནི། རྒྱ་གར་སྐད་དུ། བཱི་ན་ཡ་ཞེས་པ་ནི། བོད་སྐད་དུ་འདུལ་བ་ཞེས་པའོ། །
ཀཱ་རི་ཀཱ་ནི་ཚིག་ལེའུར་བྱས་པའོ། ། བཤད་པ་ནི། རྣམ་སྨིན་འདུལ་ཞིང་མྱང་འདས་སུ་འཁྲིད་པས་ན་འདུལ་བའོ། ། ཚིག་ལེའུར་བྱས་པ་ནི་ཚིག་རྐང་པ་མཉམ་པོར་བཅད་པའོ། ། བམ་པོ་ནི་རྒྱ་གར་གྱི་ཡི་གེ་ཉེར་བརྒྱད་ལ་ཚིགས་བཅད་རེར་བྱས་པའི་ཚིགས་བཅད་སུམ་བརྒྱ་ལ་བམ་པོ་གཅིག་ཏུ་བྱས་པའོ། ། གཞུང་འདི་ལ་བམ་པོ་དྲུག་ཡོད་པ་ལས་ཐོག་མར་བམ་པོ་དང་པོ་སྟོན་ནོ། ། ཐམས་ཅད་མཁྱེན་པ་ལ་ཕྱག་འཚལ་ལོ་ཞེས་པ་ནི་སྡེ་སྣོད་མཚོན་བྱེད་དུ་ལོ་པཎ་བཀའ་བཅད་ཀྱི་ཕྱག་གོ ། ཕྱིས་ཀྱི་ལོ་ཙཱ་བ་དག་གི་ནི་དང་པོའི་བཀའ་བཅད་བཞིན་དུ་བྱས་པའི་ངེས་པ་མེད་པར་སྣ་ཚོགས་པར་སྣང་ངོ༌། ། ཕྱག་གི་ངོ་བོ་ནི་འདུད་པར་བྱེད་པ་སྟེ། ལུས་ངག་ཡིད་གསུམ་གྱི་ཕྱག་གསུམ་མོ། །
ལུས་ཀྱི་ཕྱག་ནི། ཇི་སྐད་དུ། བསྟན་ལ་དམ་པར་བྱ་བ་ཡི། ། དགེ་སློང་ཕྱག་ནི་རྣམ་པ་གཉིས། ། གཅིག་ནི་དཀྱིལ་འཁོར་ལྔ་པ་སྟེ། ། གཞན་ནི་བྱིན་པ་ནས་འཁྱུད་ཡིན། ། ཞེས་པ་ལྟར་རོ། ། ཚིག་དང་ཡིད་ཀྱི་ཕྱག་ནི། ཇི་སྐད་དུ། མུན་ཁུང་དག་ཏུ་ས་ལ་མགོ །
གཏུགས་ནས་བླ་མར་ཕྱག་མི་བྱ། ། དེར་ནི་ཚིག་གིས་བྱ་བ་འམ། ། ཡིད་ཀྱིས་ངེས་པར་ཕྱག་བྱ་འོ། ། ཞེས་སོ། ། གཉིས་པ་གཞུང་གི་ཚིག་དོན་རྣམ་པར་འབྱེད་པ་ལ་གསུམ་སྟེ། བསྟན་བཅོས་བཤད་པ་ལ་འཇུག་པ་དང༌། བཤད་བྱ་བསྟན་བཅོས་རྣམ་པར་དབྱེ་བ་དང༌། བཤད་པ་མཐར་ཕྱིན་པའི་བྱ་བའོ། ། དང་པོ་ལ་གསུམ་སྟེ། མཆོད་པར་བརྗོད་པ་དང༌།
བཤད་པར་དམ་བཅའ་བ་དང༌། དགོས་འགྲེལ་ལོ། ། དང་པོ་ལ་གཉིས་ཏེ། དཀོན་མཆོག་གསུམ་ལ་བསྟོད་པ་དང༌། འདུལ་བ་ལ་བསྟོད་པའོ། ། དང་པོ་ལ་སངས་རྒྱས་ལ་བསྟོད་པ་ནི། སྟོན་པ་དེ་ལ་ཕྱག་འཚལ་ལོ། ། སྟོན་པ་ཇི་ལྟ་བུ་ཞེ་ན། རང་དོན་ཕུན་ཚོགས་ཀྱི་སྒོ་ནས་བསྟོད་པ་ནི། བྱང་ཆུབ་གསུམ་ལས་བྱང་ཆུབ་མཆོག་སངས་རྒྱས་བརྙེས་པའོ། །
རྒྱུ་གང་ལས་ཤེ་ན། སྟོན་པ་གང་གིས་ཤིན་ཏུ་གཏང་བར་དཀའ་བ་ཉིད་ཀྱི་དབུ་ཡང་གཞན་ལ་བྱིན་ནོ། ། དབུ་ཇི་ལྟ་བུ་ཞེ་ན། རིན་པོ་ཆེ་སྣ་ཚོགས་པའི་འོད་འཕྲོ་བ་ལྟ་བུ་སྟེ། དབུ་དེ་ལ་གཙུག་གི་ནོར་བུ་དང་རྣ་རྒྱན་རིན་པོ་ཆེ་དུ་མ་ཡོད་པས་རིན་ཆེན་འོད་འཕྲོ་ལྟ་བུ་ཞེས་གསུངས་སོ། ། རྣམ་པར་ཕྱེ་སྟེ་སྨྲ་བའི་མདོ་ལས། སེམས་ཅན་ཀུན་ལ་སྨན་སླད་དུ། ། སྤྱི་གཙུག་ནོར་བུ་ལྟ་བུའི་དབུ། ། གང་ཚེ་ཁྱོད་ཀྱིས་སྔོན་བཏང་བ། ། དེ་ཚེ་གཙོ་བོ་དེར་ཕྱག་བགྱི། །
དབུ་ཇི་ལྟར་བྱིན་པའི་ཚུལ་ནི། སྟོན་པ་འདི་རྒྱལ་པོ་ཟླ་འོད་དུ་གྱུར་པ་ན། རྒྱལ་ཕྲན་བཱི་མ་ལ་སེ་ནས་བསྐུལ་བའི་བྲམ་ཟེ་ནེའུ་དེ་ཅུ་ལ་དབུ་སྟེར་བ་ན། བློན་པོ་ཟླ་བ་ཆེན་པོས་རིན་པོ་ཆེ་སྣ་བདུན་གྱི་མགོ་བོ་ལྔ་བརྒྱ་པ་ཕྲག་བདུན་བྱིན་ཀྱང་མ་ཉན་པས་བློན་པོ་དེ་སྙིང་བདུན་དུ་གས་ཏེ་ཤིའོ། ། དབུ་ཤིང་ལ་བཏགས་ཏེ་བྲམ་ཟེས་རལ་གྲིས་བཅད་དེ་བྱིན་པས་སྙན་པས་ཕྱོགས་ཀུན་ཏུ་གྲགས་པ་ན། བཱི་མ་ལ་སེ་ན་ཕྲག་དོག་གིས་གས་ཏེ་ཤིའོ། ། དེ་ཐོས་པས་བྲམ་ཟེ་དེ་ཡང་སྙིང་བདུན་དུ་གས་ཏེ་ཤིའོ་ཞེས་མཛངས་བླུན་ནས་གསུངས་པ་བཞིན་ནོ། ། དབུ་སྦྱིན་པར་བཏང་བར་མ་ཟད་བཙུན་མོ་རྣམས་ཀྱང་བྱིན་ནོ། ། བཙུན་མོ་ཇི་ལྟ་བུ་ཞེ་ན། རབ་རྒྱས་ཞེས་པ་ནི་དབྱིབས་མཛེས་པའོ། །
པདྨ་དང་འདྲ་ཞེས་པས་ནི་དྲི་དང་ཁ་དོག་བཟང་བར་བསྟན་ཏོ། ། གསེར་མདོག་དང་འདྲ་ཞེས་པས་ནི་ཁ་དོག་ཕུན་སུམ་ཚོགས་པ་དང་ལྡན་པར་བསྟན་ཏོ། ། བྱིན་ཚུལ་ནི་ཡུལ་ཡ་པའི་རྒྱལ་པོ་དགེ་བའི་སྲས་དོན་གྲུབ་ཀྱིས་གླང་པོ་ཡུལ་ཏ་ཡ་བྱིན་པས་རི་བོ་དན་ཏིག་ལ་ལོ་བཅུ་གཉིས་བསྐྲད་པ་ན་ཡུལ་ཀཱེའུའི་བྲམ་ཟེ་ལ་སྲས་གཉིས་བྱིན་ཅིང༌། བརྒྱ་བྱིན་བྲམ་ཟེར་སྤྲུལ་པ་ལ་བཙུན་མོ་བྱིན་པ་ལྟ་བུའོ། ། ཕྱིའི་དངོས་པོ་དང་ནང་གི་དངོས་པོ་མ་ལུས་པ་དོན་དུ་གཉེར་བ་རྣམས་ལ་སྦྱིན་པས་རབ་ཏུ་དགའ་བར་མཛད་ནས་བྱང་ཆུབ་ཆེན་པོ་བརྙེས་ཞེས་བྱའོ། ། གཞན་དོན་གྱི་སྒོ་ནས་བསྟོད་པ་ནི། ལེགས་པར་གསུངས་པའི་ཆོས་འདུལ་བ་སྡུག་ཀུན་ཞི་བའི་མྱང་འདས་ཐོབ་པའི་དོན་དུ་སྟོན་པར་མཛད་པའོ། ། ཆོས་ལ་བསྟོད་ཅིང་འདུད་པ་ནི། སངས་རྒྱས་སུ་མ་ཟད་བདེ་གཤེགས་ཀྱིས་བསྟན་པའི་དམ་ཆོས་དེ་ལ་ཡང་འདུད་དོ། ། དམ་པའི་ཆོས་ཇི་ལྟ་བུ་ཞེ་ན།
ཆོས་ནི་རྣམ་པ་གཉིས་ཏེ། རྟོགས་པའི་ཆོས་དང༌། ལུང་གི་ཆོས་སོ། ། རྟོགས་པའི་ཆོས་ནི་ལམ་བདེན་གང་ཞིག ཐོབ་པས་ངན་འགྲོའི་སྡུག་བསྔལ་གྱི་འཇིགས་པ་རྣམས་ལས་ཐེ་ཚོམ་མེད་པར་ངེས་པར་སྒྲོལ་བར་འགྱུར་ཞིང༌། བདག་མེད་རྟོགས་པའི་བློས་སྲིད་པའི་འཆིང་བ་ཉོན་མོངས་པ་དང༌། རྩ་བ་བདག་འཛིན་དང་བཅས་པ་བཅད་ནས་མྱ་ངན་ལས་འདས་པ་སྡུག་བསྔལ་ཞི་བའི་འགོག་བདེན་འཐོབ་པར་འགྱུར་རོ། ། ལུང་གི་ཆོས་ནི། རྒྱ་མཚོ་དང་ཆོས་མཚུངས་པས་འཁོར་བའི་རྒྱ་མཚོ་སྟེ། ཟབ་ཅིང་གཏིང་མཐའ་མེད་པ་ཀུན་ལས་སྒྲོལ་བ་ལ་རྒྱ་མཚོ་ཆེན་པོ་ལས་སྒྲོལ་བའི་གཟིངས་ལྟ་བུར་གྱུར་པ་ལ་ཟླ་མེད་པས་ན་གཅིག་པུ་བ་ནི་ལུང་གི་ཆོས་སོ། །
ཇི་ལྟར་ན་རྒྱ་མཚོ་དང་མཚུངས་ཤེ་ན། གཏིང་མཐའ་མེད་པ་དང་ཉོན་མོངས་པའི་ཆུ་སྲིན་གནས་པ་སོགས་ཀྱིས་ཆོས་མཚུངས་པའོ། ། མདོ་ལས། དོན་ཤེས་ནས་ནི་ཆོས་རྣམས་ཀུན། ། གཟིངས་དང་འདྲ་བར་སྦོང་བར་བྱེད། ། ཅེས་གསུངས་སོ། ། དགེ་འདུན་ལ་བསྟོད་ཅིང་འདུད་པ་ནི། སངས་རྒྱས་དང་ཆོས་སུ་མ་ཟད་འཕགས་པའི་ཚོགས་རྣམས་ལའང་འདུད་དོ། ། འཕགས་ཚོགས་གང་ཞེ་ན། བདེན་པ་མཐོང་བས་མཆོག་ཏུ་གྱུར་པའི་གང་ཟག་ཞུགས་གནས་གཉིས་གཉིས་ཏེ་བརྒྱད་པོ་དག་གོ །
ཅིའི་ཕྱིར་འདི་དག་ཕྱག་གི་ཡུལ་དུ་འགོད་པར་མཛད་ཅེ་ན། དགེ་འདུན་གྱི་བདག་ཉིད་སྐྱེས་བུ་ཀུན་གྱི་ཕྱག་བྱ་བར་འོས་པའི་ཡུལ་དུ་བདེ་བར་གཤེགས་པས་རབ་ཏུ་བསྔགས་པའི་ཕྱིར་དང༌། གང་ཡང་དམ་པས་བསྔགས་པའི་ལེགས་སྤྱད་ཚུལ་ཁྲིམས་ཀྱིས་བརྒྱན་པ་ལ་སོགས་པའི་ཡོན་ཏན་ཀུན་དང་ལྡན་པའི་ཕྱིར་དང༌། གང་ཟག་གཞན་གྱི་ཡོན་གནས་དམ་པར་གྱུར་པས་ཡོན་ཅུང་ཟད་ཅིག་ཕུལ་ཡང་ཡོན་ཕུལ་བའི་འབྲས་བུ་ཚད་གཟུང་དུ་མེད་པ་རྒྱ་ཆེན་པོ་ཤིན་ཏུ་འཕེལ་བར་འགྱུར་བས་སོ། ། དཔེར་ན་གྲོང་གསེར་ཅན་གྱི་རྒྱལ་པོ་གསེར་མདོག་གིས་རང་རྒྱལ་ཞིག་ལ་འབྲས་བྲེ་ཆུང་གང་ཕུལ་བས་དེ་གསོལ་མ་ཐག་ཏུ་འཛམ་བུའི་གླིང་དུ་འབྲས་ཆེན་དང་རིན་ཆེན་སྣ་བདུན་སོགས་ཀྱི་ཆར་ཞག་དུ་མར་བབས་པ་ལྟ་བུའོ། ། དཀོན་མཆོག་གསུམ་ལ་བསྟོད་ཅིང་འདུད་པ་བསྟན་ཟིན་ཏོ། ། གཉིས་པ་འདུལ་བ་ལ་བསྟོད་ཅིང་འདུད་པ་ལ་གཉིས་ཏེ། ཚིག་ལ་བསྟོད་པ་དང༌། དོན་ལ་བསྟོད་པའོ། ། དང་པོ་ནི།
སྒྲ་གང་གིས་འདུལ་བ་སྟོན་པ་དེ་ལ་ཕྱག་འཚལ་ལོ་ཞེས་སྦྱར་རོ། ། ཅིའི་ཕྱིར་འདུལ་བ་ཞེས་བྱ་ཞེ་ན། ལུང་གཞི་ལས། དུག་གསུམ་འདུལ་བས་ན་འདུལ་བ་ཞེས་བཤད་དོ། ། ལྔ་ཚན་ལས་ནི། ཀུན་ནས་དཀྲིས་པ་དང་རྣམ་སྨིན་གྱི་དྲི་མ་གཉིས་འདུལ་བས་འདུལ་བ་ཞེས་བཤད་དོ། ། གཉིས་པ་དོན་ལ་བསྟོད་ཅིང་འདུད་པ་ལ་གཉིས་ལས། རང་དོན་ལ་རྒྱུ་ལམ་གྱི་དབང་དུ་བྱས་པ་ནི། ལམ་གང་གིས་སེམས་གང་ཞིག་འདུལ་བ་ཐོབ་པའོ། ། འབྲས་བུའི་དབང་དུ་བྱས་པ་ནི།
མ་དུལ་བའི་ཉོན་མོངས་པ་སྤངས་ནས་འདུལ་བས་སེམས་དབང་དུ་བྱས་པར་གྱུར་པའོ། ། གཉིས་པ་གཞན་དོན་ནི། གཞན་དག་འདུལ་བ་ལ་ཡང་དག་པར་གནས་པར་བྱེད་པའོ། ། ཡོན་ཏན་དེར་མ་ཟད་ཀྱི་བརྗོད་བྱ་དོན་གྱི་ཆོས་དང་འཕགས་པའི་ཚོགས་དང་བཅས་པ་རྣམས་ཀྱི་སྟོན་པའང་ཡིན་པ་སྟེ། བརྗོད་བྱ་དོན་གྱི་ཆོས་སྟོན་པར་བྱེད་པ་དང༌། འཕགས་པའི་གང་ཟག་རྣམས་ལ་བླང་དོར་སྟོན་པ་དེ་ལ་ཕྱག་འཚལ་ལོ། ། རྣམ་འབྱེད་ལས། རྒྱལ་བ་སྟོན་པ་དེ་ཡི་བསྟན་བཅོས་དག ། མདོ་དང་ཆོས་མངོན་ཡིན་གསུང་འདུལ་བ་ནི། ། སྟོན་དང་བསྟན་བཅོས་དངོས་ཡིན་དེ་ཡི་ཕྱིར། །
གཉིས་གྱུར་ཕྱག་བྱས་སངས་རྒྱས་ཆོས་གཅིག་གཞན། ། ཞེས་སོ། ། མཆོད་པར་བརྗོད་པ་བསྟན་ཟིན་ཏོ། ། གཉིས་པ་རྩོམ་པར་དམ་བཅའ་བ་ནི། ཅུང་ཟད་བརྗོད་པར་བྱའོ། ། གང་ལས་བརྩམས་ཏེ་ཞེ་ན། འདུལ་བ་སྟོན་པ་ལས་བརྩམས་ཏེའོ། ། དགོས་པ་གང་གི་དོན་དུ་ཞེ་ན། གདུལ་བྱ་རྣམས་ཀྱི་ཉོན་མོངས་པ་ནི་འདུལ་བར་བྱ་བའི་ཕྱིར་དུའོ། ། དུས་གང་གི་ཚེ་ན།
མཆོད་བརྗོད་ཀྱི་རྗེས་ཐོག་ནས་སོ། ། འོ་ན་ལུང་ལས། མངོན་པ་དང་མདོ་སྡེ་ནི་ལྷ་དང་མི་གཉིས་ལ་བཞག་ལ། མདོ་སྡེ་ནི་ཀླུ་ལ་བཞག་གོ ། འདུལ་བ་ནི་ཟབ་ཅིང་རྟོགས་པར་དཀའ་བའི་ཕྱིར་དེ་དག་ལ་མ་བཞག་ཅེས་གསུངས་པ་མ་ཡིན་ནམ་ཞེ་ན། དེ་ནི་འདུལ་བའི་གདུལ་བྱར་མ་གྱུར་པ་ལ་དགོངས་པས་སྐྱོན་མེད་དོ། ། ཅིའི་ཕྱིར་འདུལ་བ་ལས་བརྩམས་ཏེ་བརྗོད་པར་མཛད་ཅེ་ན། འདུལ་བ་སྟོན་པ་ནི་སྟོན་པ་ཡང་དག་པར་རྫོགས་པའི་སངས་རྒྱས་ལ་མཆོད་པ་ཡིན་ཏེ། འདུལ་བ་རྣམ་འབྱེད་ལས། དགེ་སློང་མ་འགགས་པ་འདི་དེ་བཞིན་གཤེགས་པ་ལ་སྐྱེས་དང་བཅས་ནས་འོངས་པ་ཡིན་ཏེ།
དེ་བཞིན་གཤེགས་པའི་སྐྱེས་ནི་འདི་ལྟར་འདུལ་བ་ལས་གཞན་པ་དེ་ལྟ་བུ་ནི་མེད་དོ་ཞེས་སོ། ། གསུམ་པ་དགོས་འབྲེལ་བཤད་པ་གཉིས་ཏེ། རྗོད་བྱེད་ཚིག་གི་དགོས་པ་དང༌། བརྗོད་བྱ་དོན་གྱི་དགོས་པའོ། ། དང་པོ་ནི། གདུལ་བྱ་ལེ་ལོ་ཅན་དང་བློ་ཤེས་རབ་དམན་པ་མི་གསལ་བ་དག་ནི་ཐུབ་པས་ལེགས་པར་གསུངས་པ་འདུལ་བའི་རྒྱ་མཚོ་ལ་གནས་སྐབས་དང་མཐར་ཐུག་གི་ཡོན་ཏན་དུ་མ་དང་ལྡན་ཡང་འཇུག་པར་འདོད་པར་མི་བྱེད་དོ། ། དེ་ཅིའི་ཕྱིར་ཞེ་ན། གཞུང་ཚིག་མང་པོ་དག་གིས་འཇིགས་པས་སོ། ། མི་བྱེད་པ་དེའི་ཕྱིར་འདུལ་བ་ཚིག་ལེའུར་བྱས་པའི་གཞུང་གིས་འདུལ་བའི་ལུང་གི་དོན་སྟོན་པར་བྱེད་དོ། ། དགོས་པ་གང་གི་དོན་དུ་ཞེ་ན།
གདུལ་བྱ་དེ་དག་གཞུང་མང་བས་འཇིགས་པའི་སྐྱོ་བ་མེད་པར་འདུལ་བའི་གཞུང་ལུགས་ཀྱི་རྒྱ་མཚོ་ལ་གཞུག་པའི་དོན་དུའོ། ། འདི་ལས་ཇི་ལྟར་འདུལ་བ་ལ་འཇུག་པར་འགྱུར་ཞེ་ན། ཆུ་ཀླུང་གི་མུའི་འབབ་སྟེགས་ལས་ཆུ་ངོགས་སུ་འཇུག་པ་དེ་བཞིན་དུ་འདུལ་བའི་གཞུང་ལུགས་ལ་འཇུག་པའི་ཐེམ་སྐས་ལྟ་བུར་གྱུར་པ་ཉིད་ཀྱིས་སོ། ། འདུལ་བ་ལ་ཞུགས་ནས་བསླབ་པ་ལ་དགོས་པ་ཅི་ཡོད་ཅེ་ན། རྟག་ཏུ་འགྲོ་བའི་ཆེ་བའི་ཡོན་ཏན་དང་ལྡན་པ་མྱང་འདས་ཀྱི་རྟེན་མཐོ་རིས་སུ་སྐྱེ་བར་འགྱུར་བའོ། ། གཉིས་པ་བརྗོད་བྱ་དོན་གྱི་དགོས་པ་ལ་གསུམ་སྟེ། སྤྱིར་བསྟན་པ་དང༌། བྱེ་བྲག་ཏུ་བཤད་པ་དང༌། དོན་བསྡུའོ། ། དང་པོ་ནི།
རྒྱལ་རིགས་ཤིང་སཱ་ལ་ཆེན་པོ་ལྟ་བུར་རབ་ཏུ་བསྔགས་པར་བྱ་བའི་ཚུལ་ཁྲིམས་ནི་ཡོན་ཏན་གྱི་ནོར་ཕུན་སུམ་ཚོགས་ཤིང༌། གནས་སྐབས་སུ་ལྷ་དང་མིའི་ཁང་བཟང་དམ་པར་སྐྱེ་བའི་རྒྱུ་ཡིན་ཏེ། ལུང་ལས། ཀ་ཤི་ཀའི་ནགས་མཐུག་པོར་གོང་མ་སྲེག་གིས་རི་བོང་དང་སྤྲེའུ་དང་གླང་པོ་ཆེ་རྣམས་བསླབ་གཞི་ལྔ་ལ་བཀོད་པས་ཡུལ་འཁོར་རྒྱས་ཤིང་མི་རྣམས་ལྷར་སྐྱེས་པས་ལྷའི་འཁོར་ཡང་རྒྱས་པར་བཤད་པ་བཞིན་ནོ། ། གཞན་ཡང་ཚུལ་ཁྲིམས་འདི་ནི་གནས་སྐབས་དང་མཐར་ཐུག་གི་འབྲས་བུ་ཆེན་པོ་དང་ལྡན་ཏེ། ཚུལ་ཁྲིམས་རྣམ་པར་དག་པས་ཏིང་ངེ་འཛིན་མྱུར་དུ་སྐྱེ་བ་དང༌། དེ་ལ་བརྟེན་ནས་འཁོར་བ་ལས་ངེས་པར་འབྱུང་བ་མྱ་ངན་ལས་འདས་པ་འཐོབ་པའི་ཕྱིར། ཡུལ་འཁོར་སྐྱོང་གིས་ཞུས་པ་ལས། སངས་རྒྱས་སྐར་འོད་མྱ་ངན་ལས་འདས་པ་ན་ཁྱེའུ་བརྩོན་འགྲུས་ཆེན་པོས་ངེས་པར་འབྱུང་བར་འདོད་ནས་སྟོན་པའི་སྐུ་གཟུགས་ལ་བལྟས་པས་ཏིང་ངེ་འཛིན་དང་མངོན་ཤེས་དང་ཚངས་པའི་གནས་བཞི་དང་ཡེ་ཤེས་ཐོབ་པར་གསུངས་པ་ལྟར་རོ། ། གཉིས་པ་བྱེ་བྲག་ཏུ་བཤད་པ་ལ་གཉིས་ཏེ།
དྲི་མ་དག་པར་བྱེད་པའི་ཡོན་ཏན་དང༌། བསྟན་པ་མཛེས་པར་བྱེད་པའི་ཡོན་ཏན་ནོ། ། དང་པོ་ནི། ཚུལ་ཁྲིམས་ཀྱི་ཡོན་ཏན་བསྟན་པ་དེ་ལ་དྲི་མ་དག་པར་བྱེད་པའི་ཡོན་ཏན་ནི། འཇིག་རྟེན་འདིར་ནི་རྣམ་པ་ཀུན་ཏུ་འདུལ་བ་མིན་པས་ལུས་ངག་གི་དྲི་མ་དག་པ་མེད་དེ། ཇི་ལྟར་ན་ཆུ་མེད་པའི་འདག་ཆ་ལ་སྐམ་པོ་སོགས་ཀྱིས་གོས་དྲི་མ་ཅན་མཉེས་ཀྱང་དེས་གོས་ཀྱི་དྲི་མ་མི་འདག་པ་བཞིན་ནོ། ། གཉིས་པ་བསྟན་པ་མཛེས་པར་བྱེད་པའི་ཡོན་ཏན་ནི། ཇི་ལྟར་མཁའ་ལ་ཟླ་བའི་འོད་གསལ་བ་མེད་པའི་མཚན་མོ་ནི་རྣམ་པར་མཛེས་པར་མི་འགྱུར་བ་དེ་བཞིན་དུ་ཚུལ་ཁྲིམས་རྒྱུད་ལ་མི་གནས་པའི་རབ་བྱུང་གིས་རྒྱལ་བའི་བསྟན་པ་མི་མཛེས་ལ། ཚུལ་ཁྲིམས་ལ་གནས་པ་ནི་དེ་ལས་བཟློག་སྟེ་བསྟན་པ་མཛེས་པར་བྱེད་དོ། ། ཚུལ་ཁྲིམས་ལ་མི་གནས་པས་བསྟན་པ་མི་མཛེས་པ་ཡང་ཇི་སྐད་དུ་སྤྱན་རས་གཟིགས་བརྟུལ་ཞུགས་ཀྱིས།
རབ་ཏུ་བྱུང་ཡང་དངོས་པོ་ཀུན་ལས་ངེས་མ་བྱུང༌། ། སྐྲ་དང་ཁ་སྤུ་བྲེགས་ཀྱང་དགེ་སྦྱོང་ཚུལ་མ་ཞུགས། ། ལག་ཏུ་ལྷུང་བཟེད་གཏད་ཀྱང་ཡོན་ཏན་སྣོད་མ་གྱུར། ། དགེ་སྦྱོང་དེ་ནི་དགེ་སྦྱོང་མ་ཡིན་ཁྱིམ་པའང་མིན། ། ཞེས་སོ། ། གསུམ་པ་ནི། ཚུལ་ཁྲིམས་ལ་གནས་པ་དང་མི་གནས་པ་ལ་སྐྱོན་ཡོན་དེ་ལྟ་བུ་ཡོད་པ་དེའི་ཕྱིར་སྙོམས་ལས་སྤངས་ཤིང་བརྩོན་པ་དང་བཅས་པས་བྱ་བ་བླང་བྱ་དང༌། བྱ་མིན་དོར་བྱ་དག་ཤེས་པར་ནུས་པའི་ཕྱིར་དང༌། རྒྱན་རྣམས་ཀྱི་མཆོག་ཚུལ་ཁྲིམས་ཀྱིས་ནི་བརྒྱན་པར་འདོད་པས་འདུལ་བ་ལ་འབད་པའི་སྒོ་ནས་གནས་ཤིང་འཇུག་པར་བྱའོ། ། གཉིས་པ་བཤད་བྱ་བསྟན་བཅོས་རྣམ་པར་དབྱེ་བ་ལ་གསུམ་སྟེ།
འདུལ་བ་འཛིན་པའི་བསྔགས་པ་བརྗོད་པ། ཡོངས་སུ་གཟུང་བར་བྱ་བའི་འདུལ་བ། འདུལ་བ་ལ་བསླབ་པར་གདམས་པའོ། ། དང་པོ་ལ་དྲུག་ཏེ། ལྔ་ཚན་དང་པོ་དང༌། ལྔ་ཚན་གཉིས་པ་དང༌། ལྔ་ཚན་གསུམ་པ་དང༌། ལྔ་ཚན་བཞི་པ་དང༌། ལྔ་ཚན་ལྔ་པ་སོགས་མཚོན་པ་དང༌། འདུལ་བ་གཟུང་བར་གདམས་པའོ། །
དང་པོ་ནི། རྩོད་གཞི་ལས། སྟོན་པས་ལྷ་དང་མི་ལ་འདུལ་བ་དང་མ་མོ་བཞག་ཅིང༌། ཀླུ་ལ་མདོ་སྡེ་བཞག་པ་ན་འདུལ་བ་འདོན་མཁན་མེད་པས་ན་བསྟན་པའི་ཡན་ལག་གང་ཉམས་པའི་བསྔགས་པ་ལྷག་པར་བརྗོད་པ་ཡིན་པས་འདུལ་བ་འཛིན་པ་ལ་ཕན་ཡོན་ལྔ་ཚན་བདུན་གསུངས་པའི་དང་པོ་ནི། གང་གི་ཕྱིར་རང་ཉིད་འདུལ་བ་ཤེས་པར་གྱུར་ཅིང༌། འདུལ་བ་འདོན་པ་ལ་གུས་པར་བྱེད་པའི་དགེ་སློང་ནི་རང་ཉིད་ཡིད་ཆེས་པའི་གནས་སུ་གྱུར་པས་དགེ་སྦྱོང་དང་བྲམ་ཟེ་གཞན་རྣམས་ཀྱི་སྤྱི་བོ་ན་འདུག་པ་ཡིན་ཏེ་ལྔ་ཚན་དང་པོའི་ཡན་ལག་དང་པོའོ། ། ཡོན་ཏན་མ་ཐོབ་པ་ཐོབ་པར་བྱེད་པས་གདམས་ངག་དང༌། ཐོབ་ཟིན་བསྲུང་པས་རྗེས་བསྟན་ནམ། བྱ་བ་མ་ཡིན་པ་ལས་བཟློག་པ་དང༌། བྱ་བ་ལ་སྦྱོར་བས་གདམས་ངག་དང༌།
རྗེས་བསྟན་གཞན་ལ་རག་མ་ལས་པར་སྟོན་པར་བྱེད་པ་ཡིན་པ་ནི་ཡན་ལག་གཉིས་པའོ། ། དགེ་སློང་དེ་ཡང་དགེ་སློང་ཕ་མ་གཉིས། དགེ་བསྙེན་ཕ་མ་གཉིས་ཏེ་འཁོར་རྣམ་པ་བཞི་པོ་ཡིས་ཤིན་ཏུ་གུས་པ་དང་བཅས་པས་མདུན་དུ་བདར་བ་ནི་ཡན་ལག་གསུམ་པའོ། ། འདས་མ་བྱོན་ད་ལྟར་ཏེ་དུས་གསུམ་གྱི་སངས་རྒྱས་རྣམས་ཀྱི་གཅེས་པའི་མཛོད་དེ། ནང་གི་མཛོད་འཛིན་དེ་བསྲུང་བ་ནི་ཡན་ལག་བཞི་པའོ། ། སྐྱེས་བུའི་ཚོགས་ཆེན་པོ་མཐའ་ཡས་པ་རྣམས་ལ་ཕན་པ་དང་བདེ་བའི་ཕྱིར་དུ་ཡང་དམ་པའི་ཆོས་ལ་ལེགས་པར་གནས་པར་བྱ་བའི་ཕྱིར་དུ་བརྩོན་པ་ཡིན་པ་ནི་ཡན་ལག་ལྔ་པའོ། དེ་སྐད་དུ་ཡང༌། མདུན་དུ་བྱ་དང་གཞན་དང་སྤང༌། ། ནང་དང་གཞན་རྣམས་དག་དང་ནི། ། སེམས་ཅན་མང་པོར་ཕན་བྱ་བ། །
ལྔ་ཚན་དག་ནི་དང་པོ་ཡིན། ། ཞེས་སོ། ། ལྔ་ཚན་གཉིས་པ་ནི། འདུལ་བ་འཛིན་པ་འདིའི་རྒྱུད་རང་གི་ཚུལ་ཁྲིམས་ཀྱི་ཕུང་པོ་ལེགས་པར་སྲུང་བ་ཡིན་པས་ཚུལ་ཁྲིམས་དང་ལྡན་པ་ཡིན། ལོ་བཅུ་བར་མ་ཆད་དུ་ལོན་པ་ཡིན་པས་ན་རྒྱུད་ཉམས་པ་མེད་པས་ལེགས་པར་སྦས་པ་ཡིན། ཆོས་བཤེས་ན་རེ། དྲན་ཤེས་བཞིན་གྱིས་བསྲུང་ཤིང་ཟག་མེད་ཀྱི་ལམ་སྦྱོང་བས་སྦས་ཞེས་སམ། དྲན་པས་ཉེས་པ་མ་སྐྱེ་པས་སྦས་ཤིང༌། ཤེས་བཞིན་གྱིས་སྐྱེས་པ་བསྲུང་སྟེ། རྣམ་བཤད་རིག་པར།
དྲན་པས་མ་སྐྱེས་ཕྱིར་སྦས་ཏེ། ། ཤེས་བཞིན་གྱིས་ནི་སྐྱེས་པ་བསྲུང༌། ། ཞེས་སོ། ། གཞན་གང་དག་ལྟུང་བ་བྱུང་བ་སོགས་ཐམས་ཅད་ནི་དེ་ལ་འགྱོད་པ་དང་བཅས་པས་འདུལ་བ་འཛིན་པ་དེའི་རྗེས་སུ་འབྲང་ལ། ཚིགས་བཅད་འོག་མ་ཡང་བླངས་ཏེ་ཆོས་དང་མཐུན་པ་དང་བཅས་པ་ཡིས་ཕ་རོལ་རྒོལ་བ་ཕམ་པར་བྱེད་དོ། ། གཙུག་ལག་ཁང་དུའང་འཁོར་རྣམ་བཞིས་བསུ་བར་བྱེད་པས་གཞན་མི་འགྲན་ལ། དགེ་འདུན་གྱི་དབུས་ན་འཇིགས་པ་བག་ཚ་བ་མེད་དེ། འདུལ་བ་ལ་མཁས་པས་སོ། ། དེ་ལྟར་ན། བདག་ཉིད་ཁྲིམས་ལྡན་མངོན་པར་བཅུ། །
འགྱོད་པ་དང་ནི་བག་ཚ་མེད། ། ཆོས་དང་མཐུན་པས་བྱེད་པ་སྟེ། ། ལྔ་ཚན་གཉིས་པ་ཡིན་པར་བཤད། ། ལྔ་ཚན་གསུམ་པ་ནི། འདུལ་བའི་དོན་རྣམས་ངེས་པ་དང༌། བརྗོད་བྱའི་སྡེ་ཚན་མ་འདྲེས་པར་སོ་སོར་འབྱེད་ནུས་པས་རྣམ་པར་ངེས་པ་དང༌། བསླབ་པའི་གཞི་མི་འདྲལ་པས་ཕུལ་དུ་ཕྱིན་པ་ཡང་ཡིན་ལ། བརྗོད་བྱའི་དོན་ལ་སྔར་བས་ལྷག་པར་མཁས་པ་ཐོབ་པ་ཡིན་ཞིང༌། རྗོད་བྱེད་ཀྱི་ཆོས་ཚིག་མ་ཉམས་པར་གསལ་བར་རིག་པའོ། ། ཇི་སྐད་དུ།
མ་འདྲེས་དོན་དང་ངེས་པ་དང༌། ། བསླབ་པ་ཡི་ནི་གཞི་དག་དང༌། ། སྣང་བ་དག་ནི་གཉིས་པོ་ཉིད། ། ལྔ་ཚན་དག་ནི་གསུམ་པ་ཡིན། ། ཞེས་སོ། ། ལྔ་ཚན་བཞི་པ་ནི། དེས་ན་འདུལ་བ་འཛིན་པ་དེ་ནི་གང་ན་ཡོད་པའི་ཕྱོགས་རྣམས་ཀྱི་སྒྲོན་མེ་སྟེ་སྣང་བ་ཡིན་ཏེ། འོད་གསལ་ཞིང་གསལ་བྱེད་དང་རབ་ཏུ་སྣང་བ་འོད་སྐྱེད་པར་བྱེད་པ་དག་ཡིན་པས་སོ། ། ས་ཕྱོགས་གང་ན་འདུལ་བ་མཁས་པ་གནས་པ་དེར་ནི་ཐུབ་པས་ཀྱང་ང་སྙིང་ལས་ཏེ་ཐུགས་ཁྲལ་ཆུང་ཞེས་མདོ་ལས་འབྱུང་སྟེ། སྟོན་པའི་བྱ་བ་དེས་བྱེད་པས་སོ། །
དེ་ལྟར་ན། སྣང་བ་གསལ་བ་འོད་དང་ནི། ། སེམས་ལས་ཆུང་དང་མི་གཏོང་བའོ། ། ཞེས་སོ། ། ལྔ་ཚན་ལྔ་པ་ནི། བྱུང་དང་དེ་ནས་བཅས་པ་དང༌། ། རྗེས་སུ་བཅས་དང་དེ་བཞིན་དུ། ། བཀག་དང་རྗེས་སུ་གནང་བ་ནི། ། ལྔ་ཚན་ལྔ་པར་བྱས་པའོ། ། ཞེས་སོ། །
ལྔ་ཚན་དྲུག་པ་ནི། བར་ཆད་བར་ཆད་མ་ཡིན་དང༌། ། གདམས་ངག་དང་ནི་རྗེས་བསྟན་དང༌། ། སློབ་པའི་མཐུ་ནི་ཡོད་པ་སྟེ། ། ལྔ་ཚན་དྲུག་པ་དག་ཏུ་བཤད། ། ཞེས་སོ། ། ལྔ་ཚན་བདུན་པ་ནི། ལྟུང་བ་དང་ནི་ལྟུང་མ་ཡིན། ། ལྕི་དང་ཡང་དང་དེ་བཞིན་དུ། ། སོ་སོ་ཐར་པ་རྒྱས་པར་ཡང༌། །
འདོན་པ་ལྔ་ཚན་བདུན་པ་ཡིན། ། ཞེས་སོ། ། དེ་ལྟར་ན་ཡོན་ཏན་དཔག་ཏུ་མེད་པའི་རྣམ་པ་ཡིས་ཐུབ་པས་འདུལ་བ་དང་དེ་འཛིན་པའི་ཕན་ཡོན་སུམ་ཅུ་རྩ་ལྔ་གསུངས་སོ། ། དྲུག་པ་འདུལ་བ་གཟུང་བར་གདམས་པ་ནི། ཡོན་ཏན་དེ་དག་ཡོད་པ་དེ་བས་ན་ཆོས་འདུལ་བ་གཟུང་བའི་ཕྱིར་དུ་གུས་པ་དང་བཅས་པས་བརྩོན་པར་བྱའོ། ། འདུལ་བ་འཛིན་པའི་བསྔགས་པ་བརྗོད་ཟིན་ཏོ། ། གཉིས་པ་ཡོངས་སུ་གཟུང་བར་བྱ་བའི་འདུལ་བ་ལ་གསུམ་སྟེ། མ་ཐོབ་པ་ཐོབ་བྱེད་ཀྱི་ཆོ་གས་མདོར་བསྟན། ཐོབ་པ་སྲུང་བའི་ཆོ་གས་རྒྱས་པར་བཤད། ཆོ་ག་ཐམས་ཅད་ཀྱི་དོན་བསྡུ་བའོ། །
དང་པོ་ལ་བཞི་སྟེ། གང་གིས་གཟུང་བ་དང༌། གང་ཞིག་གཟུང་བ་དང༌། ཇི་ལྟར་གཟུང་བ་དང༌། བཟུང་ནས་ཇི་ལྟར་བསྒྲུབ་པའོ། ། དང་པོ་ལ་གསུམ་སྟེ། མཁན་སློབ་ཀྱི་མཚན་ཉིད་དང༌། གང་གིས་བསྟེན་པ་དང༌། བསྟེན་ནས་བསྙེན་བཀུར་བའོ། ། དང་པོ་ནི།
མཉན་ཡོད་དུ་ཉེ་སྡེས་རྫོགས་ནས་ལོ་བཅུ་མ་ལོན་པར་གཞན་གྱི་མཁན་པོ་བྱས་པས། སྟོན་པས་དེང་ཕྱིན་ཆད་མཁན་པོ་བྱེད་པ་ལ་བདག་ཉིད་ཡང་དག་པར་བསྙེན་པར་རྫོགས་ནས་ལོ་བཅུ་ལོན་པའི་དགེ་སློང་ལུས་ངག་ཡིད་གསུམ་ཀུན་སྡོམ་པའི་བདག་ཉིད་ཅན་ཡིན་པ་ཞིག་དགོས་སོ་ཞེས་གསུངས་པས་ན། དེར་རྒན་ཞུགས་ཡིད་མི་གསལ་ཞིང་མི་མཁས་པས་མཁན་པོ་བྱས་པས། གསལ་ཞིང་མཁས་པ་དང་ཀུན་སྤྱོད་རིག་པ་ནི་ལྔ་ཕྲུགས་ཉི་ཤུ་རྩ་གཅིག་ལས་གང་རུང་དང་ལྡན་པའོ། ། ཆོས་དེ་དག་དང་ལྡན་པ་དེས་གཞན་རབ་ཏུ་དབྱུང་བ་དང་བསྙེན་པར་རྫོགས་པའི་མཁན་པོ་བྱའོ། ། ལུང་དུ་མཁན་པོ་ནི་གཉིས། སློབ་དཔོན་ནི་ལྔ་གསུངས་ལ། མཁན་པོ་གཉིས་ནི་རབ་ཏུ་འབྱིན་པའི་མཁན་པོ། བསྙེན་པར་རྫོགས་བྱེད་ཀྱི་མཁན་པའོ། ། སློབ་དཔོན་ལྔ་ནི།
དགེ་ཚུལ་གྱི་དང༌། གསང་སྟོན་གྱི་དང༌། ལས་ཀྱི་དང༌། གནས་ཀྱི་སློབ་དཔོན་དང༌། ཀློག་པའི་སློབ་དཔོན་ནོ། ། དེ་ལ་སྡོམ་ན། ལོ་བཅུ་འཛིན་དང་མཁས་པ་དང༌། ། རིག་དང་གསལ་དང་འཛིན་འཇུག་དང༌། ། སློབ་དང་སློབ་འཇུག་རྣམ་གཉིས་དང༌། ། ཕུན་སུམ་ཚོགས་གཉིས་རྣམ་པ་གསུམ། །
སློབ་དང་མི་སློབ་བྱུང་ཤེས་དང༌། ། གནས་འཆའ་འཆར་འཇུག་ལྟུང་བ་ཤེས། ། ལྷོ་ཡི་རི་ལ་རྒྱུ་བ་ཡི། ། སྡེ་ཚན་ཡང་དག་བསྡུས་པ་ཡིན། ། ཞེས་པ་སྟེ་སྡེ་ཚན་ཉེར་གཅིག་གོ ། དེ་ལ་དང་པོ་ལོ་བཅུ་ནི། ནད་གཡོག་བྱེད་པ་དང༌། འགྱོད་པ་སེལ་བ་དང༌། སྡིག་པ་ཅན་གྱི་ལྟ་བའི་རྣམ་པ་སྤོང་བ་དང༌། གནས་མངོན་པར་མི་དགའ་བ་འདོར་བ་སྟེ་བཞི་པོ་རང་གིས་བྱེད་པའམ་གཞན་བྱེད་དུ་འཇུག་ནུས་པ་སྟེ་བཞི་དང༌།
རྫོགས་ནས་ལོ་བཅུ་ལོན་པ་ཉིད་བསྣན་པས་ལྔ་ཚན་དང་པོའོ། ། ལྔ་ཚན་གཉིས་པ་འཛིན་པ་ནི། སྡེ་སྣོད་གསུམ་འཛིན་པ་གསུམ་དང༌། དེ་དག་གི་སྟེང་དུ་མང་དུ་ཐོས་པ་དང༌། ཚུལ་ཁྲིམས་དང་ལྡན་པ་བསྣན་པས་ལྔ་ཚན་གཉིས་པའོ། ། སྡེ་ཚན་གསུམ་པ་མཁས་པ་ནི། སྡེ་སྣོད་གསུམ་ལ་མཁས་པ་གསུམ་ལ་མང་ཐོས་དང༌། ཚུལ་ལྡན་བསྣན་པས་ལྔ་ཚན་གསུམ་པའོ། ། ལྔ་ཚན་བཞི་པ་རིག་པ་ནི། སྡེ་སྣོད་གསུམ་རང་གིས་རིག་པ་གསུམ་ལ་མང་ཐོས།
ཚུལ་ལྡན་བསྣན་པས་ལྔ་ཚན་བཞི་པའོ། ། སྡེ་ཚན་ལྔ་པ་གསལ་བ་ནི། སྡེ་སྣོད་གསུམ་པོ་གཞན་ལ་སྟོན་ནུས་པས་གསལ་བ་ལ་མང་ཐོས། ཚུལ་ལྡན་བསྣན་པས་ལྔ་པའོ། ། ལྔ་ཚན་དྲུག་པ་འཛིན་འཇུག་ནི། སྡེ་སྣོད་གསུམ་པོ་རང་གིས་ཤེས་ནས་གཞན་ཡང་འཛིན་དུ་འཇུག་པ་གསུམ་ལ་མང་ཐོས། ཚུལ་ལྡན་བསྣན་པས་ལྔ་ཚན་དྲུག་པའོ། ། སློབ་དང་སློབ་འཇུག་ནི་རྣམ་པ་གཉིས་གཉིས་ཏེ་བཞི་ལས། དང་པོ་གཉིས་ཀྱི་སློབ་པ་ནི། བསླབ་པ་གསུམ་ལ་སློབ་པ་ལ་མང་ཐོས།
ཚུལ་ལྡན་བསྣན་པ་ནི་ལྔ་ཚན་བདུན་པའོ། ། དེ་གསུམ་ལ་སློབ་ཏུ་འཇུག་པ་ལ་མང་ཐོས། ཚུལ་ལྡན་བསྣན་པ་ནི་ལྔ་ཚན་བརྒྱད་པའོ། ། ཕྱི་མ་གཉིས་ཀྱི་སློབ་པ་ནི། ལྷག་པའི་སྤྱོད་པ་དང༌། འདུལ་བ་དང༌། སོ་སོར་ཐར་པ་ལ་སློབ་པ་ལ་མང་ཐོས། ཚུལ་ལྡན་བསྣན་པ་ནི་ལྔ་ཚན་དགུ་པའོ། ། དེ་གསུམ་ལ་སློབ་ཏུ་འཇུག་པ་ལ་མང་ཐོས། ཚུལ་ལྡན་བསྣན་པ་ནི་ལྔ་ཚན་བཅུ་པའོ། །
ཕུན་སུམ་ཚོགས་པའི་ལྔ་ཚན་ལ་གཉིས་ལས། དད་པ་དང༌། ཚུལ་ཁྲིམས་དང༌། ཐོས་པ་དང༌། གཏོང་བ་དང༌། ཤེས་རབ་ནི་ཕུན་སུམ་ཚོགས་པའི་ལྔ་ཚན་དང་པོའོ། ། ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་དང༌།
དེ་ཤེས་པ་དང་མཐོང་བ་ནི་ཕུན་སུམ་ཚོགས་པའི་ལྔ་ཚན་གཉིས་པའོ། ། འདི་གཉིས་ནི་རིམ་པ་ལྟར་ལྔ་ཚན་བཅུ་གཅིག་པ་དང༌། བཅུ་གཉིས་པའོ། ། རྣམ་པ་གསུམ་ཞེས་པ་ནི། དྲན་པ་དང་ལྡན་པ་ལ་མང་ཐོས། ཚུལ་ལྡན་གཉིས་དང༌། བརྩོན་འགྲུས་རྩོམ་པ་དང༌། ཤེས་རབ་དང་ལྡན་པ་གཉིས་ཏེ་བཞི་བསྣན་པ་ནི་རྣམ་པ་གསུམ་གྱི་དང་པོའོ། ། ནང་དུ་ཡང་དག་བཞག་པ་དང་ལྡན་པ་ལ་མང་ཐོས་ཚུལ་ལྡན་གཉིས་དང༌། བརྩོན་འགྲུས་དང༌།
ཤེས་རབ་དང་ལྡན་པ་གཉིས་བསྣན་པ་ནི་རྣམ་པ་གསུམ་གྱི་གཉིས་པའོ། ། མཉམ་པར་བཞག་པ་དང་ལྡན་པ་ལ་ཇི་སྐད་བརྗོད་པ་བཞི་བསྣན་པ་ནི་རྣམ་པ་གསུམ་དུ་བཤད་པའི་གསུམ་པ་སྟེ། འདི་གསུམ་རིམ་པ་ལྟར་ལྔ་ཚན་བཅུ་གསུམ་པ་དང༌། བཅུ་བཞི་པ་དང༌། བཅོ་ལྔ་པའོ། ། སློབ་པའི་ཟག་མེད་ཕུང་པོ་ལྔ་ནི་ལྔ་ཚན་བཅུ་དྲུག་པ་དང༌། མི་སློབ་པའི་ཟག་མེད་ཀྱི་ཕུང་པོ་ལྔ་ནི་ལྔ་ཚན་བཅུ་བདུན་པའོ། ། བྱུང་བ་ཤེས་པ་ཞེས་པ་ནི། བྱུང་བ་ཤེས་པ་དང༌། བཅས་པ་དང༌།
རྗེས་སུ་བཅས་པ་དང༌། གནང་བ་དང༌། བཀག་པ་ཤེས་པ་སྟེ་ལྔ་ཚན་བཅོ་བརྒྱད་པའོ། ། གནས་འཆར་འཇུག་པ་ནི། བར་དུ་གཅོད་པའི་ཆོས་དང༌། མི་གཅོད་པའི་ཆོས་ཤེས་པ་དང༌། གཉིས་པོ་དེ་དག་གཞན་ལ་སྨྲ་བ་ལ་མཁས་པ་དང༌། དེ་གཉིས་གཞན་ལ་རྗེས་སུ་སྟོན་པ་བྱེད་པ་དང༌། མཁན་པོ་ཡུལ་གཞན་དུ་འགྲོ་བ་ན་གནས་འཆར་འཇུག་ནུས་པ་སྟེ་ལྔ་ཚན་བཅུ་དགུ་པའོ། ། རེ་ཞིག་གནས་འཆར་འཇུག་ནུས་པ་ནི་གོང་མ་བཞི་པོའི་སྟེང་དུ་མཁན་པོ་ཡུལ་གཞན་དུ་འགྲོ་བ་ན་རེ་ཞིག་གནས་འཆར་འཇུག་ནུས་པ་སྟེ་ལྔ་ཚན་ཉི་ཤུ་ པའོ། །
ལྟུང་བ་དང༌། ལྟུང་བ་མ་ཡིན་པ་ཤེས་པ་དང༌། ཡང་བ་དང༌། ལྕི་བ་མངོན་པར་ཤེས་པ་དང༌། སོ་སོ་ཐར་པ་རྒྱས་པ་ཐོན་པ་ཉིད་དོ། ། འདི་ནི་འདུལ་བ་མཐའ་དག་གི་ཚིག་དོན་ཁ་འདོན་དུ་ཐོན་པ་སྟེ་ལྔ་ཚན་ཉེར་གཅིག་པའོ། ། མདོ་རྩ་བ་དང་རྒྱ་ཆེར་འགྲེལ་ལས་སོ་སོར་ཐར་པ་དང་རྒྱས་པ་ཞེས་སོ་སོ་ཕྱེ་ལ། འགྲེལ་ཆུང་དང་འགྲེལ་པ་བར་པ་གཉིས་ཀ་ན་དང་གི་སྒྲ་མེད་པ་ཉིད་ལེགས་ཏེ། དེ་ལྟ་མ་ཡིན་ན་དྲུག་མཚན་དུ་ཐལ་བར་འགྱུར་བས་སོ། ། ལྔ་ཕྲུགས་ཉི་ཤུ་རྩ་གཅིག་ཏུ་གསུངས་པ་ཡང་ཁ་བསྐོང་མང་པོ་བྱས་ནས་སྨྲས་པར་ཟད་ཀྱི།
དོན་ལ་འདིར་བསྟན་པའི་འདུལ་བ་འཛིན་པའི་ཕན་ཡོན་ལྔ་ཚན་བདུན་དུ་གསུངས་པ་ལས་དགོས་པ་དོན་གཞན་མི་སྣང་ངོ༌། ། ལོ་བཅུ་ལོན་པ་དང༌། འདུལ་བ་ཤེས་པ་ཉིད་གདོན་མི་ཟ་བར་དགོས་པ་ཡིན་ལ། གཞན་རྣམས་ནི་དེའི་ཡན་ལག་ཏུ་བསྟན་པ་ཙམ་ཡིན་ནོ། ། མཁན་པོ་ལ་ཡོན་ཏན་དེ་དག་དགོས་པར་མ་ཟད་གནས་ཀྱི་སློབ་དཔོན་ལའང་རྩ་བའི་ལུང་སོ་སོ་ཐར་པ་དང༌། དེའི་བཤད་པའི་ལུང་གཞི་དང༌། རྣམ་འབྱེད་དང༌། ཕྲན་ཚེགས་དང༌། གཞུང་བླ་མ་སྟེ་བཞི་པོའི་དོན་ལ་མཁས་ཤིང༌། ལུས་ངག་དགེ་བ་སྤོང་བདུན་དང་ལྡན་པས་གནས་སྦྱིན་པར་བྱ་སྟེ།
དེའང་བླང་དོར་ཚུལ་བཞིན་དུ་བྱེད་པ་དང་མཐུན་པར་སྨྲ་བས་གཞན་ལ་རྗེས་སུ་སྟོན་པའི་མཐུ་དང་ལྡན་ཞིང༌། རྫོགས་ནས་ལོ་བཅུ་ལོན་ཞིང་ལྔ་ཕྲུགས་དང་ལྡན་པ་ལ་གནས་ཞུ་ཞིང་གནས་བཅའ་བའི་འོས་སུ་གྱུར་པའོ། ། གཉིས་པ་གང་གིས་བསྟེན་པ་བསྟན་པ་ནི། ཇི་སྐད་བརྗོད་པའི་མཚན་ཉིད་དང་ལྡན་པའི་མཁན་པོ་དང་སློབ་དཔོན་དེས་སུ་ལ་ཇི་ལྟར་བསྟན་པར་བྱ་ཞེ་ན། བྱིས་པ་ལ་སྟོན་ནོ། ། གང་ནི་སྟོན་པའི་གསུང་ནིའོ། ། ཇི་ལྟར་ན་ཚིག་དོན་མ་འཁྲུགས་པར་རོ། ། ཅིའི་ཕྱིར་ན། ཚིག་དོན་རྣམ་པར་ཕྱེ་སྟེ་རྟོགས་པར་བྱ་བ་ཡིན་པའི་ཕྱིར་ཏེ། བྱིས་པས་མདོ་བཀླགས་པ་ཙམ་བྱས་པ་ཡིས་དོན་གསལ་བར་ཤེས་པ་མ་ཡིན་པས་སོ། །
རྩ་བའི་ལུང་སོ་སོ་ཐར་པ་དང༌། བཤད་པའི་ལུང་རྣམ་འབྱེད་ལ་སོགས་པའི་ཚིག་དོན་གང་ལ་འདིར་ཤིན་ཏུ་མི་མཁས་པ་ནི་བསྙེན་པར་རྫོགས་ནས་ལོ་དྲུག་ཅུ་ལོན་ཡང་བྱིས་པ་སྟེ། དེ་ནི་རང་རྒྱ་མི་ཐུབ་པར་གནས་ཀྱི་སློབ་དཔོན་གཞན་ལ་བརྟེན་དགོས་པས་སོ། ། གསུམ་པ་བསྟེན་ནས་བསྙེན་བཀུར་བྱ་བའི་ཚུལ་ནི། འོ་ན་གནས་ཀྱི་སློབ་དཔོན་ལས་རང་ཉིད་བསླབ་པ་རྒན་པར་གྱུར་ན་ཇི་ལྟར་བྱ་ཞེ་ན། གནས་ཀྱི་སློབ་དཔོན་ལས་གནས་པ་སློབ་མ་དེ་བསླབ་པ་རྒན་པར་གྱུར་ཡང་གནས་པ་གཞོན་ནུས་སློབ་དཔོན་རྒན་པོ་ལ་བརྟེན་པ་ཇི་ལྟ་བ་བཞིན་དུ་ངེས་པར་བརྟེན་དགོས་ཏེ། འདུལ་བའི་བླང་དོར་ཤེས་པ་དེ་ལ་རག་ལས་པའི་ཕྱིར་རོ། ། འོ་ན་ཕྱག་ཀྱང་བྱ་འམ་ཞེ་ན། ཕྱག་མི་བྱ་སྟེ། རང་ལ་ལྟོས་ཏེ་དགེ་སློང་གསར་བུ་ཡིན་པའི་ཕྱིར།
གནས་པ་རྒན་པ་དེས་ཕྱག་ནི་མི་བྱ་ཡི། བསྙེན་བཀུར་གཞན་ཐམས་ཅད་བྱིས་པས་སློབ་དཔོན་རྒན་པོ་ལ་བྱ་བ་བཞིན་དུ་བྱའོ། ། མདོ་སྡེ་ལས་ནི་ཆོས་མཁས་ན་རྒན་པས་གཞོན་པ་ལ་ཡང་ཕྱག་བྱ་བར་གསུངས་ཏེ། མདོ་སྡེ་མྱང་འདས་ལས། དམ་པའི་ཆོས་ཤེས་ན་རྒན་ནམ་གཞོན་ཡང་རུང་སྟེ་ཕ་མ་འམ་བྲམ་ཟེ་ལྟ་བུར་མཆོད་ཅིང་བསྟི་སྟང་ཕྱག་བྱ་ཞེས་དང༌། ནོར་བཟངས་གསར་བུ་ལ་གྲ་བྱི་ལ་སྤྲིན་རྒན་པོས་ཕྱག་བྱས་པ་སོགས་གསུངས་སོ། ། གང་གིས་གཟུང་བ་བསྟན་ཟིན་ཏོ། ། གང་ཞིག་གཟུང་བ་ལ་གཉིས་ཏེ། སྤྱིར་བཏང་དང༌། དམིགས་བསལ་ལོ། །
དང་པོ་ལ་གསུམ་སྟེ། བར་ཆད་ཀྱི་དབྱེ་བ་མཚོན་ཏེ་བསྟན་པ། བར་ཆད་ཀྱི་རིགས་བསྡུ་བ། བར་ཆད་དུ་འཇོག་པའི་རྒྱུ་མཚན་ནོ། ། དང་པོ་ནི། རབ་བྱུང་དང་ནི་བསྙེན་རྫོགས་བྱ། ། ཞེས་གསུངས་ན། རབ་བྱུང་དང་བསྙེན་རྫོགས་བྱ་བའི་བསྒྲུབ་བྱ་ཇི་ལྟ་བུ་ཡིན་ཞེ་ན། བར་ཆད་མེད་པ་ཞིག་དགོས་སོ། ། བར་ཆད་གང་ཞེ་ན།
ཕམ་པ་བཞི་གང་ཡང་རུང་བ་བྱུང་བ་རབ་ཏུ་དབྱུང་བར་མི་བྱའོ་ཞེས་སྦྱར་རོ། ། འདི་ལ་གླེང་གཞི་མེད་དོ། ། ཕམ་པ་བྱུང་བ་དང་སྤྲུལ་པ་ནི་སྡོམ་པ་སྐྱེ་བའི་བར་ཆད་ཅན་ཡིན་ལ། ཕྱི་མ་རྣམས་ནི་གནས་པའི་བར་ཆད་ལ་སོགས་པ་ཅི་རིགས་པའོ། ། འདིར་བར་ཆད་ལ་འདུ་ཤེས་གཙོ་འམ་དངོས་པོ་གཙོ་ཞེ་ན། ལྟུང་བ་འབྱུང་བ་ལ་འདུ་ཤེས་གཙོ་ལ། བར་ཆད་ལ་དངོས་པོ་གཙོ་བོའོ། ། བར་ཆད་ཀྱང་བསྡུ་ན་གསུམ་སྟེ། སྐྱེ་བའི་བར་ཆད་དང༌། གནས་པའི་བར་ཆད་དང༌།
ཁྱད་པར་དུ་འགྱུར་བའི་བར་ཆད་དོ། ། དང་པོ་ནི། བསམ་པ་དང་ལུས་རྟེན་རུང་མ་ཐོབ་པ་དང་རྣམ་སྨིན་དང་ལས་ཀྱི་བསྒྲིབ་པས་མི་སྐྱེ་བར་བསྟན་པའོ། ། གཉིས་པ་ནི། གཞན་གྱི་དབང་དུ་གྱུར་པ་དང༌། ཡུལ་ཐོབ་པ་ལས་ཉམས་པའོ། ། གསུམ་པ་ནི། སྐྱེ་ཡང་རབ་ཏུ་དབྱུང་བར་མི་འོས་པའོ། ། བུ་ལོན་ཆགས་པ་ནི་མཉན་ཡོད་དུ་དགེ་སློང་རྣམས་ཀྱི་བུ་ལོན་ཅན་རབ་ཏུ་བྱུང་བས་བཅས་སོ། ། གླེང་གཞི་ནི།
ཡུལ་དང༌། གང་ཟག་དང༌། ཉོན་མོངས་པ་དང༌། ཉེས་པའི་གཞིའི་བྱེ་བྲག་གིས་བཞིར་བསྟན་ཏོ། ། གླེང་གཞི་བཅའ་བའི་གང་ཟག་སོགས་གསལ་ཁ་མ་གཏོད་ཅིང༌། གསལ་པོར་མི་དྲན་པ་དག་ལ་ནི་ཡུལ་མཉན་ཡོད་སོགས་དང༌། སྦྱིན་བདག་མགོན་མེད་ཟས་སྦྱིན་སོགས་དང༌། རྒྱལ་པོ་གསལ་རྒྱལ་སོགས་དང༌། དགེ་སློང་ཉེར་དགའ་སོགས་དང༌། བུད་མེད་རྣམས་ལ་ས་ག་སོགས་གང་ཡང་རུང་བ་སྨོས་པས་བརྗོད་པར་བྱ་སྟེ།
ཇི་སྐད་དུ། འདུལ་བ་ཡི། གླེང་གཞི་གསལ་བར་མི་དྲན་ན། ། བཞུགས་པའི་གྲོང་ཁྱེར་རྣམས་ཀྱི་མིང༌། ། གང་འདོད་དེ་སྨོས་བརྗོད་པར་བྱ། ། མཉན་ཡོད་གནས་བཅས་ཙམ་པ་ཀ ། ཝ་ར་ཎ་སཱི་ཡངས་པ་ཅན། ། རྒྱལ་པོའི་ཁབ་ནི་དྲུག་པ་སྟེ། ། འདི་དག་གྲོང་ཁྱེར་ཆེན་པོར་ཤེས། ། ཁྱིམ་བདག་མགོན་མེད་ཟས་བྱིན་ཏེ། །
ས་བདག་མི་དབང་གསལ་རྒྱལ་ལོ། ། བུད་མེད་རྣམས་ལ་ས་ག་སྟེ། ། བརྗེད་ངས་དག་ནི་སྨོས་པར་བྱ། ། གྲོང་ཁྱེར་ཝ་རཱ་ཎ་སཱི་སྟེ། ། ས་བདག་ཀྱང་ནི་ཚངས་བྱིན་ནོ། ། ཞེས་སོ། ། ནད་ཅན་ནི་རྒྱལ་པོའི་ཁབ་ཏུ་བྲམ་ཟེ་ནད་གསོ་བའི་ཕྱིར་རབ་ཏུ་བྱུང་བ་ལས་བཅས་སོ། ། རྒྱལ་པོའི་ཁབ་ཅེས་པ་ནི། ཕྲན་ཚེགས་ཀྱི་འགྲེལ་པར། སྔོན་ཁང་པ་མི་མ་ཡིན་པས་བཤིག་པས་ཕྱིས་ཁང་པ་ཐམས་ཅད་ལ་རྒྱལ་པོའི་ཁབ་ཏུ་བཏགས་པས་བཤིག་མ་ནུས་པས་དེར་བཏགས་ཞེས་སོ། །
དགེ་ལེགས་བཤེས་གཉེན་ན་རེ། རྒྱལ་པོ་བཞིས་བྱས་པས་ཞེས་སོ། ། རབ་ཏུ་དབྱུང་བར་མི་བྱ་ཞེས་པ་ནི་འོག་མ་རྣམས་ལ་ཡང་སྦྱོར་རོ། ། བྲན་ནི་སྔོན་མཉན་ཡོད་དུ་བྲན་རབ་ཏུ་དབྱུང་བ་ལ་བརྟེན་ནས་བཅས་སོ། ། རྒྱལ་པོས་བཀྲབས་པ་ནི་རྒྱལ་པོའི་གཅེས་པ་ཆེན་པོ་སྟེ། ཉེ་དགས་གསལ་རྒྱལ་གྱི་ཆེན་པོ་རབ་ཏུ་བྱུང་བ་ལ་བརྟེན་ནས་བཅས་སོ། ། ཡང་དེས་ཆོམ་རྐུན་པ་རབ་ཏུ་དབྱུང་བ་ལ་བརྟེན་ནས་བཅས་པ་སྟེ། ཆོམ་རྐུན་གྱི་རྒྱལ་མཚན་ཏེ་རྟགས་འཆང་བ་ཡང་རབ་ཏུ་དབྱུང་བར་བྱ་བ་མིན་ནོ། ། སྨད་པའི་རིགས་ནི་རིགས་ངན་ནོ། ། ཡན་ལག་མེད་པ་ནི་རྐང་རྡུམ་སྟེ།
འདི་ཉེ་དགས་རབ་ཏུ་དབྱུང་བ་ལ་བརྟེན་ནས་བཅས་སོ། ། སྒུར་པོ་ནི་འགྲེང་མི་ནུས་པའོ། ། གྱོལ་པོ་ནི་རྐང་ཡོན་ནོ། ། དེ་གཉིས་མཉན་ཡོད་དུའོ། ། ལག་པའི་སོར་མོ་སྦྲུལ་གྱི་མགོ་བོ་དང་འདྲ་བ་ནི་ལག་སོར་སྦྲུལ་འདྲ་སྟེ། ཉེ་དགའ་ལའོ། ། སྨད་འཁྱལ་ནི་བརླ་དང་རྐེད་པ་སོགས་ལ་རླུང་ཞུགས་པས་སྨད་ཞུམ་པ་སྟེ། འདི་ནི་མཉན་ཡོད་དུའོ། ། ལག་རྡུམ་ནི་མཁྲིག་མ་ནས་ཆད་པ་སྟེ་ཉེ་དགའ་ལ་བཅས་སོ། ། འཐེང་པོ་ནི་མཉན་ཡོད་དུ་དགེ་སློང་འགའ་ཞིག་ལའོ། །
སྣ་ལེབ་དང་སྣ་རིང་གཉིས་ནི་འཇིག་རྟེན་གྲགས་པ་སྟེ། གཉིས་པོ་ཡང་རབ་ཏུ་དབྱུང་བར་བྱ་བ་མིན་ནོ། ། གཞོན་ཆེས་པ་ནི་ཆོས་ཀྱི་བཤེས་གཉེན་གྱིས་ལོ་བདུན་མ་ལོན་པ་ཞེས་བཤད་དོ། ། རྒན་ཆེས་ནི་ཡོན་ཏན་འོད་ཀྱིས་ལོ་བདུན་ཅུ་ཡན་ཆད་པ་ལ་བཤད་དོ། ། ལུས་ཧ་ཅང་བོང་རིང་བ་དང༌། ཧ་ཅང་ཐུང་བ་གཉིས་ནི་མཛེས་པའི་བར་ཆད་ཅན་ཡིན་པས་རབ་ཏུ་དབྱུང་བར་བྱ་བ་མིན་ནོ། ། ཡན་ལག་མི་མིན་གྱི་རྣམ་པ་ཅན་ནི་སྔོན་སྟོན་པས་ཆོ་འཕྲུལ་བསྟན་པའི་ཚེ་མི་མ་ཡིན་འཁོར་དུ་འདུས་པ་དེ་དག་གིས་བུད་མེད་ལ་ཞུགས་པས་དེ་དག་གི་བུ་རྣམས་རབ་ཏུ་དབྱུང་བ་ལ་བརྟེན་ནས་བཅས་སོ། ། ཧ་ཅང་མགུལ་པ་རིང་བ་དང༌། ཧ་ཅང་མཇིང་པ་ནུབ་པ་ཡང་མཛེས་པའི་བར་ཆད་ཅན་ཡིན་པས་རབ་ཏུ་དབྱུང་བར་བྱ་བ་མིན་ནོ། ། མཇིང་ནུབ་ནི་ཆོས་ཀྱི་བཤེས་གཉེན་གྱི་མགུལ་པ་མེད་པས་མགོ་བོ་ཐལ་གོང་ལ་འབྱར་བ་ཞེས་བཤད་དོ། །
བུད་མེད་ཧ་ཅང་བསྟེན་པས་དུབ་པ་དང༌། ལམ་དུ་ཕྱིན་པས་དུབ་པ་དང༌། ཁུར་ཁུར་བ་ཉིད་ཀྱིས་དུབ་པ་ཡང་བསམ་པ་མི་གསལ་བས་རབ་ཏུ་དབྱུང་བར་བྱ་བ་མིན་ནོ། ། མགོ་རིང་ཡང་རབ་ཏུ་དབྱུང་བར་བྱ་བ་མིན་ཏེ། འདི་ནི་སྟོན་པས་མུ་སྟེགས་ཀྱི་སྟོན་པ་དྲུག་འདུལ་བའི་ཕྱིར་དུ་མཉན་ཡོད་དུ་ཆོ་འཕྲུལ་བསྟན་པའི་ཚེ་མི་མ་ཡིན་དུ་མ་འདུས་པ་བུད་མེད་ལ་ཞུགས་པ་ལས་བྱུང་བའི་བུ་མགོ་བོ་རིང་པོ་ཅན་དྲུག་སྡེས་རབ་ཏུ་དབྱུང་བ་ལ་བརྟེན་ནས་བཅས་སོ། ། མགོ་ཐུང་ནི་ཧ་ཅང་མགོ་དམས་པར་གྱུར་པ་སྟེ། འདི་ནི་མདོ་རྩ་བ་ལས་ཕྲག་མིག་ཅེས་བཤད་པ་དང་དོན་གཅིག་གོ ། མགོ་ཆུང་ནི་མགོ་བོའི་རྡོག་པོ་ཆུང་བའོ། ། སོ་ཤིན་ཏུ་ཕྱིར་ལ་གྱེད་པ་དང༌། མིག་ཡོན་པོ་དང༌། །
ལྟ་སྟངས་ཤིན་ཏུ་འཇིགས་པ་དང༌། མིག་ཧ་ཅང་དམར་ཆེས་པ་དང༌། ། ཧ་ཅང་སེར་ཆེས་པ་དང༌། ཧ་ཅང་སྔོ་ཆེས་པ་དང༌། མིག་ཆུ་བུར་གྱི་རྣམ་པ་ལྟ་བུ་དང༌། དེ་ལ་སོགས་པ་མི་མཛེས་པ་དག་ནི་རབ་ཏུ་བྱུང་བ་སྟོན་པས་བཀག་སྟེ། སྤྲུལ་པ་ལ་སོགས་པ་དག་ཀྱང་དེ་བཞིན་དུ་རབ་ཏུ་འབྱུང་བ་བཀག་གོ ། གཉིས་པ་བར་ཆད་ཀྱི་རིགས་བསྡུ་བ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི། རབ་ཏུ་དབྱུང་བ་ལ་སྤང་བར་བྱ་བ་ནི་མདོར་བསྡུ་ན་རྣམ་པ་གསུམ་དུ་འདུས་ཏེ། མདོག་ལ་སྐྱོན་ཆགས་པ་དང༌། དབྱིབས་ལ་སྐྱོན་ཆགས་པ་དང༌། མ་རུངས་པའི་རིགས་ཏེ་རིགས་སྐྱོན་ཅན་ནོ། ། ཅིའི་ཕྱིར་འདི་དག་རབ་ཏུ་དབྱུང་བར་བྱ་བ་མ་ཡིན་ཞེ་ན། འདི་དག་དགེ་སློང་གི་འཁོར་དུ་འདུས་པར་གྱུར་ན་འཇིག་རྟེན་པས་ཀུན་ནས་སྨོད་པས་སོ། ། གཉིས་པ་རྒྱས་པར་བཤད་ལ་གསུམ་སྟེ། མདོག་ལ་སྐྱོན་ཆགས་པ་དང༌། དབྱིབས་ལ་སྐྱོན་ཆགས་པ་དང༌།
རིགས་ལ་སྐྱོན་ཆགས་པའོ། ། དང་པོ་མདོག་སྐྱོན་ཅན་ནི། ཧ་ཅང་དམར་བ་དང༌། ཧ་ཅང་སྐྱ་བ་དང༌། ཧ་ཅང་སྔོ་བ་ལ་སོགས་པའོ། ། གཉིས་པ་དབྱིབས་སྐྱོན་ཅན་ནི། བཞིན་རས་ངན་པ་ལ་སོགས་པ་ཡིན་ཏེ། རྣ་བ་དང་མགོ་བོ་བོང་བུ་དང་རྟ་ལ་སོགས་པའི་རྣ་བ་དང་མགོ་བོའི་དབྱིབས་ཅན་དང༌། རྣ་བ་དང་སྐྲ་གཏན་ནས་མེད་པ་ཉིད་ཀྱང་སྤང་ངོ༌། ། སྣ་གླང་པོའི་སྣ་འདྲ་བ་དང༌།
དེ་བཞིན་དུ་རྟ་དང་སྤྲེའུ་སྣ་འདྲ་བ་ཡང་སྤང་ངོ༌། ། སྣ་གཏན་ནས་མེད་པ་དང༌། མིག་གཅིག་པ་དང༌། མིག་གཏན་ནས་མེད་པ་དང༌། སོ་བ་ལང་སོགས་ཀྱི་སོ་འདྲ་བ་དང༌། གང་ཡང་སོ་གཏན་ནས་མེད་པ་སྟེ། དེ་ལ་སོགས་པ་ནི་དབྱིབས་སྐྱོན་ཅན་ནོ། ། གསུམ་པ་རིགས་སྐྱོན་ཅན་ནི། རྒྱལ་པོས་མི་གསོད་པར་བསྒོས་པའི་གཤེད་མ་དང༌། མདའ་བཟོ་བར་བྱེད་པའི་སྨྱིག་མ་མཁན་དང༌།
གཡུང་པོ་ནི་སློབ་དཔོན་ཡོན་ཏན་འོད་དང་ཤེས་རབ་གོ་ཆས་སྨེ་ཤ་ཅན་ཏེ་སྦལ་ལྕོང་ཟ་བའོ་ཞེས་བཤད་པ་ལ་སོགས་པ་ལྷམ་མཁན་དང་གདོལ་པ་ལ་སོགས་པ་ཡང་རབ་ཏུ་དབྱུང་བ་བྱེད་པ་ལ་རྣམ་པར་སྤང་ངོ༌། ། དེ་བཞིན་དུ་ཤིང་རྟ་བཟོ་བས་ཤིང་རྟ་མཁན་ལ་སོགས་པ་དང༌། དེ་བཞིན་དུ་མི་ཤིང་གི་རྩེ་མོ་ལ་བསྐྱོན་ནས་གསོད་པའི་ཐབས་གསལ་ཤིང་བཟོ་བའི་མཁན་པོ་སོགས་དང༌། ཆང་འཚོང་དང་རྫ་འཚོང་བ་ལ་སོགས་པ་གང་ཡིན་པ་རང་བཞིན་གྱིས་རིགས་དམན་པར་གྱུར་པ་དེ་དག་ལ་རྣམ་པ་ཀུན་ཏུ་སོ་ཐར་གྱི་བསླབ་པ་མི་སྦྱིན་ཏེ། མདོག་སྐྱོན་ཅན་ལ་སོགས་གང་དག་བསྟན་བཅོས་ལས་རབ་ཏུ་འབྱིན་པར་བཀག་པའི་ཕྱིར་རོ། ། འདིར་བསྟན་བཅོས་ནི་བཀའ་ལ་གཟུང་བར་བྱ་སྟེ། མདོ་མཛད་པས་སངས་རྒྱས་ཀྱི་བསྟན་བཅོས་ཀྱི་གླེགས་བམ་ཞེས་གསུངས་པ་ལྟར་རོ། ། གསུམ་པ་བར་ཆད་དུ་འདོགས་པའི་རྒྱུ་མཚན་ནི། སྐྱོན་ཅན་དེ་དག་ལ་དགེ་བའི་རྒྱུན་སྐྱེ་བ་མེད་པ་ཡང་མིན་ཞིང༌། ཐར་པའང་གཏན་ནས་མི་འདོད་པ་མ་ཡིན་མོད་ཀྱི།
འོན་ཀྱང་རབ་ཏུ་དབྱུང་བ་བཀག་གོ ། དེ་ཅིའི་ཕྱིར་ཞེ་ན། སྐྱོན་ཅན་འདི་དག་རབ་ཏུ་བྱུང་བ་མཐོང་ཞིང་ཐོས་ན་སྐྱེ་བོ་འཇིག་རྟེན་པ་ཡིས་གཅིག་ཏུ་བསྟན་པ་ལ་སྐྱོན་དུ་ལྟ་བའི་ཕྱིར་རོ། ། སྤྱིར་བཏང་བསྟན་ཟིན་ནས། གཉིས་པ་དམིགས་བསལ་བསྟན་པ་ནི། མཁན་པོས་བསྒྲུབ་བྱ་ཕ་རོལ་པོའི་སྡོམ་པ་ལེན་དུས་ཀྱི་ངེས་འབྱུང་གི་བསམ་པ་ཡང་ཤེས་ཤིང༌། བསླབ་པ་བླངས་རྗེས་ཀྱི་ལྷག་པའི་བསམ་པ་དང༌། མ་འོངས་པ་ན་དགྲ་བཅོམ་དུ་འགྱུར་བ་སོགས་ཤེས་ཤིང༌། བསྒྲུབ་བྱ་རང་གིས་ཀྱང་ལུང་གི་ཆོས་འདོན་ཤེས་པ་དང༌། རྟོགས་པའི་མངོན་ཤེས་དང་ཡེ་ཤེས་ཐོབ་པ་ནི་རབ་ཏུ་འབྱིན་ན་ཉེས་པ་མེད་དེ།
རྫུ་འཕྲུལ་ལ་སོགས་པའི་མཐུ་ཡིས་འཇིག་རྟེན་པ་ཚིམ་ཞིང་ཡིད་མགུ་བར་བྱེད་པའི་ཕྱིར་རོ། ། དཔེར་ན་འཕགས་པ་བ་ལང་བདག་ཤཱ་རིའི་བུས་རབ་ཏུ་ཕྱུང་བ་བཞིན་ནོ། ། སྤྱིར་ངེས་པར་འབྱུང་བའི་ཚུལ་ཁྲིམས་ལེན་པ་ལ་འཇུག་པ་ནི་ངེས་པར་འབྱུང་བའི་བསམ་པ་བརྟན་པོས་ཟིན་པར་བྱ་དགོས་སོ། ། མྱ་ངན་ལས་འདས་པའི་བསམ་པས་མ་ཟིན་པ་ལ་ནི་ལེགས་སྨོན་གྱི་ཚུལ་ཁྲིམས་ཙམ་དུ་འགྱུར་རོ། ། གསུམ་པ་ཇི་ལྟར་གཟུང་བའི་ཆོ་ག་ལ་གཉིས་ཏེ། དགེ་ཚུལ་གྱི་ཆོ་ག་དང༌། དགེ་སློང་གི་ཆོ་གའོ། ། དང་པོ་ལ་བཞི་སྟེ། རྒྱུད་བརྟག་པ་དང༌། བརྟགས་ནས་མྱུར་དུ་སྒྲུབ་པ་དང༌།
སྒྲུབ་པའི་ཆོ་ག་དང༌། ཕན་ཡོན་ནོ། ། དང་པོ་ནི། སྔོན་དགེ་སློང་ཞིག་མི་གཙང་བའི་ཁྲོད་དུ་ལྷུང་བ་མགོན་མེད་པ་ལ་བརྟེན་ནས་དེང་ཕྱིན་ཆད་གཅིག་གིས་གཅིག་བསྡུ་བར་བྱ་བའི་ཕྱིར་དང༌། ན་བ་རྣམས་ནད་གཡོག་དང་བཅས་པའི་ཕྱིར་མཁན་པོ་དང་བཅས། སློབ་དཔོན་དང་བཅས་པའི་བསྙེན་པར་རྫོགས་པ་ངས་གནང་ངོ་ཞེས་གསུངས་པས་ད་ལྟར་གྱི་ཆོ་ག་གནང་ངོ་ཞེས་པའི་དོན་ནོ། ། སྔོན་གྱི་སློབ་དཔོན་དག་ད་ལྟར་གྱི་ཆོ་ག་ནི་བཅོམ་ལྡན་འདས་སངས་རྒྱས་ནས་ལོ་དྲུག་གམ་བཅུ་གཉིས་ནས་བྱུང་ངོ་ཞེས་གསུང་ཡང་དེའི་གོང་དུ་ཤཱ་རིའི་བུས་འཆར་ཀ་ད་ལྟར་གྱི་ཆོ་གས་བསྙེན་པར་རྫོགས་པར་བཤད་པས་དེ་ལས་སྔ་བར་བྱུང་བར་མངོན་ནོ། ། ཅིའི་ཕྱིར་སྔོན་གྱི་ཆོ་ག་དང་ད་ལྟར་གྱི་ཆོ་ག་གཉིས་བསྟན་ཅེ་ན། སྔོན་གྱི་གང་ཟག་ཉོན་མོངས་པ་དང༌། རྣམ་པར་སྨིན་པ་དང༌།
ལས་ཀྱི་སྒྲིབ་པ་གསུམ་ཤས་ཆུང་ཞིང༌། ཤེས་རབ་དང་རྒྱུད་དང་དབང་པོ་དང་དགེ་བའི་རྩ་བ་སྨིན་པ་རྣམས་ལ་སྔོན་གྱི་ཆོ་གས་བསྙེན་པར་རྫོགས་པར་འགྲུབ་ལ། ད་ལྟར་གྱི་གང་ཟག་རྣམས་ནི་སྒྲིབ་པ་གསུམ་ཤས་ཆེ་ཞིང༌། ཤེས་རབ་དང་རྒྱུད་དང་དབང་པོ་མ་སྨིན་པས་ད་ལྟར་གྱི་ཆོ་ག་དགོས་པར་དགོངས་པ་ཡིན་ནོ། ། ད་ལྟར་གྱི་ཆོ་གས་བསྙེན་པར་རྫོགས་པ་ལ་རྒྱུད་ལེགས་པར་བརྟག་དགོས་པས་རྒྱུད་ཇི་ལྟར་བརྟག་པར་བྱ་ཞེ་ན། མཚན་གཉིས་ཡིན་མིན་སོགས་སྔར་ཇི་སྐད་བསྟན་པའི་སྐྱོན་མཚན་གཉིས་པ་ལ་སོགས་པ་རྣམས་དང་བྲལ་ཞིང༌། ཐར་པ་ཐོབ་པའི་དགེ་བ་དོན་དུ་གཉེར་བ་རྣམས་ལ་ལོ་བདུན་མ་ལོན་པ་སོགས་བར་ཆད་མཐའ་དག་བསྒྲུབ་བྱ་རང་ལ་ཡོད་མེད་དྲིས་ནས་ནི་མགོ་བོ་ནས་རྐང་པའི་བར་དུ་མཚན་གཉིས་པ་ཡིན་མིན་སོགས་ལེགས་པར་བརྟག་གོ ། བར་ཆད་འདྲི་ཚུལ་ནི་ཆོ་ག་ལས་རྟོགས་པར་བྱའོ། ། གལ་ཏེ་རབ་ཏུ་འབྱུང་བའི་ཕྱིར་དུ་ཐག་རིང་པོ་ནས་འོངས་པ་ཡིན་ན། ཕྱི་མཐའ་ཞག་བརྒྱད་དང༌།
སྔ་མཐའ་ཞག་གཅིག་དང་གཉིས་ལ་སོགས་པར་བཟུང་ནས་ཀྱང་ཇི་སྲིད་རབ་ཏུ་འབྱིན་པའི་དུས་ཀྱི་བར་དུ་རབ་ཏུ་དབྱུང་དུ་རུང་མི་རུང་ལེགས་པར་བརྟག་གོ ། གཉིས་པ་བརྟགས་ནས་མྱུར་དུ་སྒྲུབ་པ་ནི། བསྒྲུབ་བྱ་གང་ཞིག་རབ་ཏུ་འབྱིན་པའི་དུས་ཀྱི་སྔོན་དུ་ལེགས་པར་ཡོངས་སུ་བརྟགས་པ་སྔོན་དུ་བཏང་ཟིན་ནས་ཉི་མ་གཅིག་ཀྱང་གཞག་པར་མི་བྱ་བར་རབ་ཏུ་དབྱུང་ངོ༌། ། གསུམ་པ་སྒྲུབ་པའི་ཆོ་ག་ལ་གཉིས་ཏེ། སྦྱོར་བ་དང༌། དངོས་གཞིའོ། ། སྦྱོར་བ་ལ་དགེ་བསྙེན་དུ་སྒྲུབ་པ་དང༌། བར་མ་རབ་བྱུང་བྱ་བའོ། ། དང་པོ་ནི། རབ་ཏུ་འབྱིན་པའི་ཐོག་མར་དཀོན་མཆོག་གསུམ་ལ་སྐྱབས་སུ་འགྲོ་བའི་ཆོ་ག་འབྱིན་ནས་ནི།
དེ་ནས་དགེ་བསྙེན་གྱི་སྡོམ་པ་བྱིན་ནས་བསླབ་པའི་གཞི་ཤེས་པའི་དོན་དུ་བསླབ་པའི་གཞི་ལྔ་པོ་དག་ཀྱང་བརྗོད་པར་བྱའོ། ། ལྔ་པོ་གང་ཞེ་ན། སྲོག་གཅོད་པ་དང༌། མ་བྱིན་པར་ལེན་པ་དང༌། འདོད་ལོག་དང༌། བརྫུན་དང༌། ཆང་སྤོང་བའོ། ། སྤྱིར་དགེ་བསྙེན་ནི་བདུན་ཏེ། སྐྱབས་གསུམ་འཛིན་པ་དང༌། སྣ་གཅིག་སྤྱོད་པ་དང༌།
སྣ་འགའ་སྤྱོད་པ་དང༌། ཕལ་ཆེར་སྤྱོད་པ་དང༌། ཡོངས་རྫོགས་དང༌། ཚངས་སྤྱོད་དང༌། གོ་མིའི་དགེ་བསྙེན་ནོ། ། དང་པོ་རྣམས་ནི་མིང་ཆེན་གྱིས་ཞུས་པའི་མདོ་སོགས་ལས་འབྱུང་ཞིང༌། ཨུ་པ་ས་ཀ་ཞེས་པ་བསླབ་པ་ལྔ་སོགས་མནོས་ཏེ་དགྲ་བཅོམ་པའི་འབྲས་བུ་དང་ཉེ་བར་གནས་པས་དགེ་བསྙེན་ཞེས་བྱའོ། ། དེ་དག་ལས་དང་པོ་ནི་སྐྱབས་སུ་འགྲོ་བ་ཙམ་བྱེད་ཀྱི་བསླབ་པ་དག་མི་བསྲུང་བ་དང༌། གཉིས་པ་ནི་སྲོག་གཅོད་སྤོང་གི་གཞན་རྣམས་མི་སྦོང་བ་དང༌། གསུམ་པ་ནི་སྲོག་གཅོད་དང་འདོད་ལོག་སྤོང་བ་ལྟ་བུ་དང༌།
བཞི་པ་ནི་བརྫུན་ཡང་སྤོང་བ་ལྟ་བུ་དང༌། ལྔ་པ་ནི་ལྔ་ཆར་སྤོང་བ་དང༌། དྲུག་པ་ནི་འདོད་ལོག་ཏུ་མ་ཟད་མི་ཚངས་སྤྱོད་ཀྱང་སྤོང་བའོ། ། གོ་མི་ནི་བསྙེན་གནས་ཡན་ལག་བརྒྱད་ཇི་སྲིད་འཚོའི་བར་དུ་རྒྱུན་མ་ཆད་པར་བསྲུང་བ་ཡིན་ནོ་ཞེས་གནས་བརྟན་པའི་མན་ངག་ལས་འབྱུང་ཞིང༌། སློབ་དཔོན་མཆེ་བའི་སྡེས་ཀྱང་འཆད་དོ། ། བསྙེན་གནས་པ་ནི་ཡན་ལག་བརྒྱད་བསྲུངས་ཀྱང་ཇི་སྲིད་འཚོའི་བར་དུ་བསྲུང་བ་མ་ཡིན་པས་ཁྱད་པར་ཡོད་དོ། ། གཉིས་པ་རབ་བྱུང་བར་མ་བྱ་བ་ནི། སྔོན་ཕྲུ་གུ་ཡི་གེ་སློབ་མ་ནུས་པ་བྲོས་པ་ཞིག་དགེ་ཚུལ་མེ་ཏོག་ཐུ་བས་ཁྲིད་དེ་མཁན་པོ་ཅན་སོང་སྟེ། གཞན་ལ་མ་ཞུས་པར་རབ་ཏུ་ཕྱུང་བས་ནམ་ཞིག་ན་མས་མཐོང་བས་ངའི་བུ་བརྐུས་སོ་ཟེར་བས་རབ་ཏུ་འབྱུང་བ་དགེ་འདུན་ལ་ཞུ་དགོས་བར་བཅས་སོ། ། དེ་ཡང་ཇི་ལྟར་བྱ་ཞེ་ན།
གྲོགས་བྱེད་པས་བསྒྲུབ་བྱ་དེ་ལ་གོས་དཀར་པོ་བསྐོན་པ་སོགས་བྱ་སྟེ། གོས་དཀར་པོ་འཛིན་བཞིན་ལ་ཚོགས་དགེ་འདུན་གྱི་ནང་དུ། དགེ་འདུན་བཙུན་པ་རྣམས་དགོངས་སུ་གསོལ་ཞེས་སོགས་ཀྱིས་མཁྱེན་པར་ལན་གསུམ་གསོལ་བར་བྱའོ། ། མདོ་རྩ་བ་ལས། དགེ་འདུན་ཐམས་ཅད་འདུས་པའམ་གནས་ཁང་སོ་སོ་ན་འཁོད་པ་ལ་རུང་ཞེས་གསུངས་པས་སོ། ། ཞུ་བའི་ཡུལ་ལ་དགེ་འདུན་དུ་ལོངས་པ་ཞིག་དགོས་ཞེས་འགའ་ཞིག་འཆད་དེ། མདོ་རྩ་བ་ལས་དགེ་འདུན་ལའོ་ཞེས་པ་དང༌། འདིར་ཡང་ཚོགས་ཀྱི་ནང་དུ་ཞེས་གསུངས་པས་སོ་ཞེའོ། འགྲིལ་ཆུང་ལས་ནི་གང་ཟག་ལ་ཞུ་བར་གསུངས་སོ། ། དོན་འདི་ཡིན་ཏེ།
ཕུན་སུམ་ཚོགས་པའི་ཡན་ལག་ཏུ་དགེ་འདུན་དགོས་པར་བཤད་ཅིང༌། དགོས་པ་འདྲ་བའི་ཕྱིར་གང་ཟག་ལ་ཡང་ཞུའོ་ཞེས་པའི་དོན་ནོ། ། ཞུ་བའི་ཚུལ་ནི། མདུན་དུ་འདུག་སྟེ་ལན་གསུམ་དུ་བརྗོད་དགོས་སོ། ། གསོལ་བ་བྱས་པ་ན་དགེ་འདུན་རྣམས་ཐུགས་རྩེ་གཅིག་པས་གལ་ཏེ་ཡོངས་སུ་དག་ནའོ་ཞེས་རྗེས་སུ་གནང་བའི་ཚེ་བར་མ་རབ་བྱུང་གི་ཆོ་ག་བྱའོ། ། གལ་ཏེ་ཀརྨ་ཤ་ཏམ་དུ། དགེ་འདུན་རྣམས་ཀྱིས་ཡོངས་སུ་དག་ནའོ་ཞེས་མ་བརྗོད་ན་འགལ་ཚབས་ཅན་དུ་འགྱུར་རོ་ཞེས་བཤད་པས་གཞན་རྣམས་ཀྱིས་མཁན་པོ་ལ་ཡོངས་སུ་དག་གམ་ཞེས་བརྗོད་དགོས་སོ། ། བར་མ་ནི་གསུམ་སྟེ། སྐྱབས་སུ་འགྲོ་བ་དང༌། ཁྱིམ་པའི་རྟགས་སྤོང་བ་དང༌།
རབ་ཏུ་བྱུང་བའི་རྟགས་ལེན་པའོ། ། གཉིས་པ་དངོས་གཞི་ནི། བར་མ་རབ་བྱུང་གི་ཆོ་ག་སྔོན་དུ་འགྲོ་བར་བྱས་ནས་སྲོག་གཅོད་སྤོང་པ་སོགས་ཡན་ལག་བཅུའི་སྡོམ་པ་འཛིན་པ་ནི་སློབ་དཔོན་ཆོ་ག་ལ་རྣམ་པར་མཁས་པས་སྦྱིན་པར་བྱའོ། ། དགེ་ཚུལ་གྱི་སྡོམ་པ་ནི་གང་ཟག་ལས་ཀྱང་སྐྱེ་བས་ན་ཞུ་བའི་སྐབས་སུ་ཡང་གང་ཟག་ལ་ཞུ་བས་ཆོག་པར་མངོན་ནོ། ། ཡན་ལག་བཅུ་ནི་སུམ་བརྒྱ་པ་ལས། གང་ཞིག་སྲོག་གཅོད་གཞན་གྱི་ནོར་འཕྲོག་དང༌། ། མི་ཚངས་སྤྱོད་བརྫུན་བཅོས་པའི་ཆང་ལ་སོགས། ། གར་སོགས་ཕྲེང་སོགས་མལ་ཆེན་མཐོ་བ་དང༌། ། ཕྱི་དྲོའི་ཁ་ཟས་གསེར་དངུལ་ལེན་པ་སྤོང༌། ། ཞེས་པ་དག་གོ །
བསྡུ་བར། ཅིའི་ཕྱིར་བསྙེན་གནས་ལ་གསེར་དངུལ་ལེན་པ་སྤོང་བ་ཡན་ལག་ཏུ་མ་བཞག་ལ་དགེ་ཚུལ་ལ་བཞག་ཅེ་ན། རབ་ཏུ་འབྱུང་བ་ལ་གསོག་འཇོག་གི་ལོངས་སྤྱོད་མི་མཛེས་པས་སོ། ། འོ་ན་གསེར་དངུལ་མི་ལེན་པའི་གསོག་འཇོག་ཀྱང་ཡོད་དོ་ཞེ་ན། གསར་དངུལ་གསོག་འཇོག་གི་གཙོ་བོ་ཡིན་པས་དེ་དག་སྤངས་པས་གཞན་དག་ཀྱང་མཚོན་ནོ། ། འོ་ན་དགེ་ཚུལ་ལ་གར་སོགས་ཕྲེང་སོགས་གཉིས་སུ་ཕྱེ་ལ། བསྙེན་གནས་པ་ལ་གཅིག་ཏུ་བཞག་པ་ཅི་ཞེ་ན། ཁྱིམ་པ་ལ་ནི་ཚུལ་དང་མི་མཐུན་པ་མ་ཡིན་ལ། རབ་ཏུ་བྱུང་བ་ལ་ནི་ཚུལ་དང་མི་མཐུན་པས་ཁྱིམ་པས་བཤགས་པ་གཅིག་གིས་འདག་ལ། རབ་ཏུ་བྱུང་བ་ལ་ནི་ལྕི་བས་དེ་དག་གིས་གོས་ན་ཉེས་པ་གཉིས་བཤགས་དགོས་པའི་ཕྱིར་གཉིས་སུ་མཛད་དེ་བཅས་ཞེས་སོ། །
བཞི་པ་ཕན་ཡོན་ནི། དེ་ལྟར་དགེ་ཚུལ་བྱས་མ་ཐག་ཏུ་གང་ཟག་འདི་ལ་ཁྱིམ་པ་ཐམས་ཅད་ཀྱིས་ཕྱག་འཚལ་བར་བྱེད་པ་དང༌། སྨོན་པའི་གནས་སུ་གྱུར་པ་ཡིན་ཏེ། གང་གི་ཕྱིར་ན་ཁྱིམ་པའི་འཆིང་བ་ཀུན་ལས་གྲོལ་བའི་ཕྱིར། དེས་ན་ཕུལ་ཕྱིན་དགེ་ཚུལ་དེ་ནི་ཤིན་ཏུ་མཛེས་སོ། ། གང་གིས་ན་ངུར་སྨྲིག་གོས་མཆོག་འཛིན་པ་ཡིས་སོ། ། ཇི་ལྟར་ན་ཚུལ་ཁྲིམས་ངན་པའི་རབ་རིབ་ཀྱིས་མུན་པ་རྣམ་པར་བསལ་ནས་ལྷང་ངེར་རོ། ། དཔེར་ན་སྒྲིབ་བྱེད་ཀྱི་སྤྲིན་ལས་གྲོལ་བའི་ཉི་མ་ཤར་བ་ལྟར་རོ། ། དགེ་ཚུལ་གྱི་ཆོ་ག་བསྟན་ཟིན་ཏོ།། །། གཉིས་པ་དགེ་སློང་གི་ཆོ་ག་ལ་གསུམ་སྟེ།
ཆོ་གའི་དོན་དངོས་དང༌། འཆགས་མི་འཆགས་ཀྱི་རབ་དབྱེ་དང༌། ཆོ་གའི་སྤྲོས་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། སྡིག་པ་ཀུན་ལས་ལྡོག་པར་འགྱུར་བའི་དོན་དུ་དགེ་ཚུལ་འདི་ཡིས་བསྙེན་པར་རྫོགས་པར་བྱ་སྟེ། དཔེར་ན་རི་རབ་ཀྱི་སྟེང་ན་ལྷའི་གཙོ་བོ་སུམ་ཅུ་རྩ་གསུམ་ཡོད་པའི་གནས་ཀྱི་བྱང་ཤར་ན་ས་བརྟོལ་ཡོངས་འདུ་བྱ་བའི་ཤིང་གི་ལོ་འདབ་རྙིང་པ་རྣམས་ལྷ་རྣམས་ཀྱི་བསོད་ནམས་ལས་བྱུང་བའི་རླུང་གིས་འདོར་བར་བྱེད་པ་བཞིན་དུའོ། ། གཉིས་པ་རྒྱས་པར་བཤད་པ་ལ་གསུམ་སྟེ།
བསྙེན་པར་རྫོགས་པའི་རྒྱུ། འབྲས་བུ་བསྙེན་རྫོགས་ཀྱི་རབ་དབྱེ། མཇུག་ཏུ་བརྗོད་པའི་ཆོ་གའོ། ། དང་པོ་ལ་གསུམ་སྟེ། སྤྱིར་བཏང་བ་དང༌། དམིགས་ཀྱིས་བསལ་བ་དང༌། དོན་བསྡུ་བའོ། ། དང་པོ་གསུམ་སྟེ། དགེ་འདུན་གྱི་གྲངས་དང༌། དབུས་དང་མཐའ་འཁོབ་ཀྱི་མཚམས་དང༌།
དགེ་འདུན་གྱི་མཚན་ཉིད་དོ། ། དང་པོ་ནི། དེ་ཡང་སྔོན་དགེ་སློང་མི་གཙང་བའི་ཁྲོད་དུ་ལྷུང་བ་མགོན་མེད་པ་ཞིག་མཁན་སློབ་ཀྱིས་འཛིན་མཁན་མེད་པ་ལ་བརྟེན་ནས། སྟོན་པས་དེང་ཕྱིན་ཆད་གཅིག་གིས་གཅིག་བསྡུ་བར་བྱ་བ་དང༌། ནད་པ་རྣམས་ནད་གཡོག་དང་བཅས་པའི་ཕྱིར་མཁན་པོ་དང་བཅས། སློབ་དཔོན་དང་བཅས་པའི་བསྙེན་པར་རྫོགས་པ་གནང་ངོ་ཞེས་གསུངས་པས། བསྙེན་པར་རྫོགས་པའི་ཆོ་ག་བསྒྲུབ་པའི་ཕྱིར་དུ། འདིར་བསྙེན་རྫོགས་ཀྱི་ཆོ་ག་རྒྱས་པར་བརྗོད་པར་བྱའོ། ། ཞུ་བ་ལས། བསྒྲུབ་བྱ་དགེ་ཚུལ་ལ་མའི་ལས་ཀྱི་ཆོ་ག་དང༌།
དགེ་སློབ་མ་ལ་ཕའི་ཆོ་གའི་ལས་ཀྱང་རུང་མོད་ཀྱི། རྫོགས་བྱེད་ལ་ཉེས་བྱས་སོ་ཞེས་འབྱུང་ངོ༌། ། རྡོ་ཅན་གྱི་མཐའི་གྲོང་པ་སྟོབས་བདེའི་བུ་གྲོ་བཞིན་སྐྱེས་ཀྱིས་མཁན་པོ་ཀ་ཏྱཱ་ཡཱའི་འཕྲིན་ལྔ་སྟོན་པ་ལ་ཞུས་ཏེ། མཐའ་འཁོབ་ཏུ་ལྔས་སྐྱེས་པ་བསྙེན་པར་རྫོགས་པ་དང༌། རྟག་ཏུ་ཁྲུས་བྱ་བ་དང༌། ལྷྭམ་རིམ་པ་གཅིག་པ་དང༌། ཀོ་ལྤགས་བཅང་བ་དང༌། ཚུ་རོལ་ནས་སྤངས་ཤིང་ཕར་མ་ཕྱིན་པའི་གོས་ཀྱིས་སྤང་ལྟུང་མི་བསྐྱེད་པ་རྣམས་ཞུས་པས་གནང་བས་ན། བསྙེན་པར་རྫོགས་པ་ལ་ཡུལ་དབུས་སུ་ནི་དགེ་སློང་རྣམས་བཅུ་ལས་ཉུང་བས་བསྙེན་པར་རྫོགས་པ་རུང་བ་མ་ཡིན་ལ། མཐའ་འཁོབ་ཏུ་ནི་དགེ་སློང་ལྔ་ལ་སོགས་པས་ཀྱང་བསྙེན་པར་རྫོགས་པ་འགྲུབ་པར་འདོད་པ་ཡིན་ནོ། །
མདོ་རྩ་བ་ལས་ཀྱང༌། མཐའ་འཁོབ་ཏུ་མེད་ན་འདུལ་བ་འཛིན་པ་དང་ལྔའོ་ཞེས་གསུངས་སོ། ། འདི་ནི་ཡུལ་དབུས་དང་མཐའ་འཁོབ་དག་ཏུ་དགེ་སློང་གྲངས་མང་ཉུང་རྙེད་དཀའ་སླའི་ཁྱད་པར་ལས་བཞག་གོ ། འདིའི་ལས་ནི་གསོལ་བཞིའི་ལས་སོ། ། ཆོ་ག་གོ་བར་བྱེད་པ་ནི་གསོལ་བ་དང༌། བཅས་པ་ཚིག་ཏུ་བརྗོད་པ་ནི་བརྗོད་པའོ། ། གཉིས་པ་དབུས་དང་མཐའ་འཁོབ་ཀྱི་མཚམས་ལ་གཉིས་ཏེ། ས་ཚིགས་ཀྱིས་བཅད་པ་དང༌། ཆོས་ཚིགས་ཀྱིས་བཅད་པའོ། ། དང་པོ་ནི།
དབུས་དང་མཐའ་འཁོབ་ཏུ་གང་གིས་འཇོག་ཅེ་ན། ཡུལ་ལི་ཁ་ར་ཤིང་འཕེལ་གྱི་མདུན་གྱི་ནགས་ཚང་ཚིང་ཅན་ལི་ཁ་ར་སྟེ། ཀ་ར་འཕེལ་བའི་ཤིང་ཡོད་པ་དེ་ནི་ཤར་ཕྱོགས་ཀྱི་མཚམས་སོ། ། ཨུ་ཤི་ར་ཞེས་བརྗོད་པའི་རི་བོ་མུན་པ་ཅན་ནི་བྱང་གི་མཚམས་སོ། ། བྲམ་ཟེ་ཀ་པ་དང་ཉེ་བའི་ཀ་པ་ཞེས་བྱ་བའི་སྤུན་གཉིས་ཀྱིས་བརྩིགས་པའི་གཙུག་ལག་ཁང་ཡོད་པའི་གྲོང་ཁྱེར་གནས་པ་ནི་ནུབ་ཀྱི་མཚམས་ཡིན་ནོ། ། གྲོང་ཁྱེར་འདམ་བུ་ཅན་གྱི་དྲུང་ནས་འབབ་པའི་ཆུ་ཀླུང་ལྡམ་བུ་ཅན་ཞེས་བྱ་བ་ནི་ལྷོའི་མཚམས་ཡིན་ནོ། ། ཕྱོགས་བཞི་པོ་འདི་དག་གི་བར་རྣམས་ཀྱི་ནང་ཁོངས་ལ་ནི་ཡུལ་དབུས་སུ་ཤེས་པར་བྱའོ། ། འདས་པ་དང་མ་འོངས་པ་དང་ད་ལྟར་གྱི་སངས་རྒྱས་རྣམས་འབྱུང་བའི་གནས་རྡོ་རྗེའི་གདན་བཞུགས་པས་དབུས་ཞེས་བྱའོ་ཞེས་བཤད་དོ། ། རྡོ་རྗེའི་གདན་ཞེས་པ་ནི་ཉན་ཐོས་པས་སྣ་ཚོགས་རྡོ་རྗེའི་རྣམ་པར་ཡོད་པར་འདོད། ཐེག་པ་ཆེན་པོ་པས་ནི་རྡོ་རྗེ་རྩེ་ལྔ་པ་གྱེན་དུ་ལངས་པའི་རྣམ་པར་ཡོད་ཅིང༌།
དེའི་དབུས་སུ་བྱང་ཆུབ་ཀྱི་ཤིང་སྐྱེས་པར་འདོད་དོ། ། དབུས་ཀྱི་ནང་ཁོངས་ཀྱི་ཚད་ནི་ཁ་ཅིག་དཔག་ཚད་དྲུག་ཅུ་དང༌། ཁ་ཅིག་བཅུ་དྲུག་ཡོད་དོ་ཞེས་ཟེར་རོ། ། སྔ་མ་ཉིད་ལེགས་ལ། ཕྱི་མ་ནི་དྲུག་དང་བཅུ་མགོ་མཇུག་བསྣོར་བས་འགྱུར་ཉེས་སོ། ། གཉིས་པ་ཆོས་ཚིགས་ཀྱིས་ཕྱེ་བའི་དབུས་དང་མཐའ་འཁོབ་ཀྱི་ཁྱད་པར་ནི། སའི་དངོས་གཞི་དང༌། ཉན་ས་ལས། འཁོར་བཞི་པོ་དང༌། དམ་པ་ཡང་དག་པར་སོང་བ་དང༌།
སྐྱེ་བུ་དམ་པ་རྣམས་རྒྱུ་བ་ནི་ཡུལ་དབུས་དང༌། མི་རྒྱུ་བ་ནི་མཐའ་འཁོབ་བོ་ཞེས་གསུངས་སོ། ། ས་ཚིགས་ངོས་གཟུང་བ་བཞི་པོ་དེ་དག་གི་ཕྱི་རོལ་ནི་ས་ཚིགས་ཀྱིས་བཅད་པའི་མཐའ་འཁོབ་ཏུ་གསུངས་པ་ཡིན་ནོ། ། གང་གིས་ན་ཤེས་བྱ་མཐའ་ཡས་པ་མཁྱེན་པ་སྟོན་པས་སོ། ། གསུམ་པ་རྫོགས་བྱེད་དགེ་འདུན་གྱི་མཚན་ཉིད་ནི། ཚུལ་ཁྲིམས་ཕུན་སུམ་ཚོགས་པའི་དགེ་སློང་གི་ཚོགས་ཀྱིས་གཞན་དག་བསྙེན་པར་རྫོགས་པར་བྱ་བར་སྟོན་པས་གསུངས་ཀྱི། དུང་གི་སྒྲ་ཅན་བོང་བུ་ལྟ་བུར་ཀུན་ཏུ་སྤྱོད་པས་ནི་མིན་ལ། ཁོང་རུལ་བས་དམ་པའི་ཆོས་མི་སྐྱེ་བ་ཤིང་རུལ་པ་ལྟ་བུས་ཀྱང་མིན་ནོ། ། སྲིན་བུས་འབྲས་ཀྱི་ནང་གི་སྙིང་པོ་ཟོས་པ་ལྟ་བུ་ཁ་ན་མ་ཐོ་བ་འཆབ་པས་ཁོང་མྱགས་པ་ལྟ་བུས་ཀྱང་མིན་ནོ། ། གཞུང་དམ་པ་ལས་ཀྱང༌།
འདི་ནི་ཚུལ་ཁྲིམས་ཉམས་པ། སྡིག་པའི་ཆོས་ཅན། ཁོང་རུལ་བ། ཟག་པ། གསོག་ཏུ་གྱུར་པ། དུང་སྒྲ་ལྟ་བུར་སྤྱོད་པ་ཞེས་གསུངས་སོ། ། བསྡུ་བ་ལས། ཁོང་མྱགས་པ་ནི་ཕྱིའི་དགེ་སློང་གི་རྟགས་འཆང་བའི་ཕྱིར་དང༌། ནང་དགེ་སྦྱོང་དུ་བྱེད་པའི་ཆོས་མེད་པའི་ཕྱིར་ཏེ། དཔེར་ན་ཤིང་ཕྱི་རོལ་མདོག་བཟང་ལ་ནང་སྲིན་བུ་ལ་སོགས་པས་ཟོས་ཤིང་ཁོང་སྟོང་དུ་བྱས་པ་ལྟ་བུའོ་ཞེས་སོ། །
སྤྱིར་བཏང་བསྟན་ཟིན་ཏོ། ། གཉིས་པ་དམིགས་བསལ་ལ། མཐའ་འཁོབ་ཏུ་བསྙེན་པར་རྫོགས་པ་ལ་ངེས་པར་དགེ་སློང་ལྔ་དགོས་སམ་ཞེ་ན། དམིགས་བསལ་བསྟན་པ་ནི། གལ་ཏེ་དགེ་སློང་གི་གྲངས་བཞིར་ལོངས་པས་ན་ཚོགས་པ་ཚང་ལ། ལས་བརྗོད་པ་མཁས་ཤིང་བསྙེན་པར་རྫོགས་པར་བྱེད་པ་པོའི་དགེ་སློང་རྣམས་ཚུལ་ཁྲིམས་དང་ལྡན་པར་གྱུར་ཅིང༌། ཁ་སྐོང་བར་འོས་པར་གྱུར་ན་ནི་དེ་དག་གིས་བསྙེན་པར་རྫོགས་པར་བྱས་པ་དེ་གཞན་གྱིས་མ་སྨད་པའི་བསྙེན་རྫོགས་ཐོབ་པར་གྱུར་པས་ན་དགེ་འདུན་གྱི་མཚན་ཉིད་དང་ལྡན་པ་བཞིས་ཀྱང་འགྲུབ་བོ་ཞེས་པའི་དོན་ནོ། ། ཚུལ་ཁྲིམས་དང་ལྡན་པའི་ཚད་ནི། རྣམ་འབྱེད་དང༌། ཞུ་བ་མང་ཤོས་ལས།
ཇི་ལྟར་ཚུལ་ཁྲིམས་དང་ལྡན་པ་ཡིན་ཞེ་ན། ཕམ་པར་གྱུར་པ་བཞི་པོ་དག་ལས་ལྟུང་བ་གང་ཡང་མ་བྱུང་བ་སྟེ། འདི་ནི་ཚུལ་ཁྲིམས་དང་ལྡན་པ་ཡིན་ནོ་ཞེས་སོ། ། ཞུ་བ་ལས་ཀྱང༌། བཙུན་པ་མཐའ་འཁོབ་ཏུ་བཞིས་བསྙེན་པར་རྫོགས་པར་བྱའོ་ཞེས་གསུངས་ན། བཅུ་མཆིས་བཞིན་དུ་འདུལ་བ་འཛིན་པ་དང་བཞིས་བསྙེན་པར་རྫོགས་པར་བགྱིས་ན་རྫོགས་པ་ཞེས་བགྱི་འམ། ཨུ་པ་ལི་རྫོགས་པ་ཞེས་བགྱི་སྟེ། འདས་པ་དང་བཅས་པའོ་ཞེས་སོ། ། འདི་ནི་བསྙེན་པར་རྫོགས་པ་འགྲུབ་མོད་ཀྱི། མཁན་སློབ་ལ་ཉེས་བྱས་བསྐྱེད་དོ་ཞེས་པའི་དོན་ནོ། །
བསྒྲུབ་བྱ་བར་ཆད་མེད་པར་ངེས་པ་ལ་ནི་བར་ཆད་འདྲི་བའི་དོན་དུ་གསང་སྟེ་སྟོན་པ་བསྐོ་མི་དགོས་པའི་དབང་དུ་བྱས་ཏེ། གལ་ཏེ་གསང་སྟེ་སྟོན་པ་བསྐོ་དགོས་ན་སྐོ་བ་པོའི་དགེ་སློང་གསུམ་ལས་མེད་པའི་ཕྱིར་ལས་མི་ཆགས་སོ། ། བར་ཆད་མ་དྲིས་པ་ལ་ཡང་བསྙེན་པར་རྫོགས་པར་འགྲུབ་པར་བཤད་དེ། མདོ་རྩ་བ་ལས། བར་ཆད་མ་དྲིས་པ་ལ་ཡང་ངོ༌། ། ཞེས་སོ། ། གསུམ་པ་དོན་བསྡུ་བ་ནི། དབུས་སུ་དགེ་འདུན་མ་མཐའ་བཅུ་ཚང་བ་དང༌། མཐའ་འཁོབ་ཏུ་མ་མཐའ་དགེ་འདུན་བཞིའམ་ལྔ་ཚང་བ་དང༌། བསྒྲུབ་བྱ་མཚམས་ཀྱི་ཕྱི་རོལ་དུ་གནས་པ་མིན་པ་དང༌།
ལས་ཀྱི་མཁན་པོ་ཚུལ་ཁྲིམས་རྣམ་པར་དག་པ་དང་ལྡན་པ་དང༌། ལས་ཀྱི་ཆོ་ག་དག་པ་དང༌། བསྒྲུབ་བྱའི་རྒྱུད་ལ་བར་ཆད་མེད་པ་དང༌། ཐམས་ཅད་ཚོགས་པ་ནི་བསྒྲུབ་བྱ་བསྙེན་པར་རྫོགས་པ་འགྲུབ་པའི་རྒྱུ་ཡིན་ནོ། ། ཞུ་བ་མང་ཤོས་ལས། ཨུ་པ་ལི་གཟུ་བོ་འདུལ་བ་འཛིན་པ་ཆོས་འདི་ལྔ་དང་ལྡན་ན་ལས་བྱེད་ནུས་ཏེ། གསོལ་བའི་ལས་ཤེས་པ་དང༌། གསོལ་པ་དང་གཉིས་ཀྱི་ལས་ཤེས་པ་དང༌། གསོལ་པ་དང་བཞིའི་ལས་ཤེས་པ་དང༌། བསྒོ་བའི་ལས་ཤེས་པ་དང༌།
བྱིན་གྱིས་བརླབས་པའི་ལས་ཤེས་པ་དང༌། དེ་ལྔ་དང་མི་ལྡན་ན་ལས་བྱེད་མི་ནུས་ཞེས་སོ། ། བསྙེན་རྫོགས་ཀྱི་རྒྱུ་བསྟན་ཟིན་ཏོ། ། གཉིས་པ་འབྲས་བུ་བསྙེན་རྫོགས་ཀྱི་རབ་དབྱེ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ནི། སྔ་རབས་པ་དག་གིས་སྔོན་གྱི་ཆོ་ག་བཅུ་ཡིན་ལ། དེ་ལ་རང་བྱུང་གི་བསྙེན་པར་རྫོགས་པ་ནི་སངས་རྒྱས་མ་བྱོན་པའི་སྔ་རོལ་དུའང་བྱུང་ཞིང༌། ཚུར་ཤོག་གི་བསྙེན་པར་རྫོགས་པ་ནི་སངས་རྒྱས་ནས་མྱ་ངན་ལས་འདའ་ཁའི་བར་དུ་བྱུང་ངོ༌། །
འདི་ལ་ཉེས་དམིགས་འགའ་ཞིག་བྱུང་བ་ལ་བརྟེན་ནས་གསོལ་བཞིའི་ཆོ་ག་གནང་ལ། གཞན་རྣམས་ནི་སངས་རྒྱས་ནས་རིང་པོར་མ་ལོན་པར་ད་ལྟར་གྱི་ཆོ་ག་མ་བྱུང་བའི་བར་དུ་བྱུང་བས་སྔོན་གྱི་ཆོ་ག་ཞེས་བྱའོ། ། ལུང་མ་མོར་སྟོན་པ་སངས་རྒྱས་དང་རང་སངས་རྒྱས་ནི་སློབ་དཔོན་མེད་པར་བསྙེན་པར་རྫོགས་པ་དང༌། ལྔ་སྡེ་བཟང་པོ་ཡེ་ཤེས་ཁོང་དུ་ཆུད་པ་དང༌། འོད་སྲུང་སྟོན་པར་ཁས་བླངས་པ་དང༌། ཚེ་དང་ལྡན་པ་འཆར་ལྡན་དྲིས་ནས་ལུང་བསྟན་པ་དང༌། དགེ་སློང་ཚུར་ཤོག་ཅེས་པ་དང༌། སྐྱབས་འགྲོའི་ཚིག་གསུམ་བརྗོད་པ་དང༌། མཐའ་འཁོབ་ཏུ་ལྔ་ཚོགས་དང༌། ཡུལ་དབུས་སུ་བཅུ་ཚོགས་དང༌།
བླ་མའི་ཆོས་ཁས་བླངས་པ་དང༌། ཕོ་ཉས་བསྙེན་པར་རྫོགས་པ་དང༌། དགེ་འདུན་སྡེ་གཉིས་ལས་བསྙེན་པར་རྫོགས་པ་ཞེས་བཤད་དོ། ། མཛོད་འགྲེལ་ལས་ནི། རང་བྱུང་གིས་ནི་སངས་རྒྱས་དང༌། རང་སངས་རྒྱས་གཉིས་སོ། ། ངེས་པ་ལ་འཇུག་པས་ནི་ལྔ་སྡེ་བཟང་པོ་རྣམས་སོ། ། དགེ་སློང་ཚུར་ཤོག་ཅེས་བྱ་བས་ནི་གྲགས་པ་ལ་སོགས་པ་རྣམས་སོ། ། སྟོན་པར་ཁས་བླངས་པས་ནི་འོད་སྲུང་ཆེན་པོའོ། ། དྲི་བས་མཉེས་པས་ནི་ལེགས་སྦྱིན་ནོ། །
བླ་མའི་ཆོས་ཁས་བླངས་པས་ནི་སྐྱེ་དགུའི་བདག་མོ་ཆེན་མོའོ། ། ཕོ་ཉས་ནི་མཆོད་སྦྱིན་ནོ། ། འདུལ་བ་འཛིན་པར་གཏོགས་པ་ལྔས་ནི་མཐའ་འཁོབ་ཀྱི་མི་རྣམས་སོ། ། སྐྱབས་སུ་འགྲོ་བ་ལན་གསུམ་བཟླས་པས་ནི་བཟང་སྡེ་དྲུག་ཅུའི་ཚོགས་ཀྱིས་བསྙེན་པར་རྫོགས་པར་བྱས་པ་རྣམས་སོ་ཞེས་གསུངས་སོ། ། བསྙེན་པར་རྫོགས་པ་འདི་དག་གི་རྒྱུ་ནི་སྔོན་གྱི་ཆོ་ག་དང་ད་ལྟར་གྱི་ཆོ་ག་སོ་སོར་མ་ཕྱེ་བར་སྤྱིར་གསུངས་ལ། འཕྲིན་གྱི་ཆོ་ག་ཡིན་ན་ད་ལྟར་གྱི་ཆོ་ག་ཡིན་དགོས་པ་དང༌། ལྕི་བའི་ཆོས་ཁས་བླངས་པ་དང༌། ལྔ་ཚོགས་དང་བཅུ་ཚོགས་ལས་བསྙེན་པར་རྫོགས་པ་ནི་ད་ལྟར་གྱི་ཆོ་ག་གནང་བའི་རྗེས་སུ་བྱུང་བ་དང༌། རང་བྱུང་གི་བསྙེན་པར་རྫོགས་པ་གཉིས་དང་ཡེ་ཤེས་ཁོང་དུ་ཆུད་པ་ལས་བྱུང་བ་ལ་ནི་རིག་བྱེད་ཀྱང་མེད་པའི་ཕྱིར་ཆོ་གའི་དོན་མེད་པ་དང༌། ལུང་གཞི་དང་མདོ་འགྲེལ་རྣམས་ཀྱིས་གསོལ་བ་དང་བཞིའི་ལས་ཀྱིས་ཅིག་ཅར་རབ་ཏུ་བྱུང་བ་དང་བསྙེན་པར་རྫོགས་པ་ཁོ་ན་ལ་སྔོན་གྱི་ཆོ་གར་བཤད་པའི་ཕྱིར་སྔ་རབས་བའི་བཞེད་པ་མི་འཐད་པར་མངོན་ནོ། །
གལ་ཏེ་སྔོན་གྱི་ཆོ་ག་དང་ད་ལྟར་གྱི་ཆོ་ག་གཉིས་བཤད་པའི་དོན་ཅི་ཞེ་ན། སྔོན་གྱི་གང་ཟག་ཉོན་མོངས་པ་དང༌། རྣམ་པར་སྨིན་པ་དང༌། ལས་ཀྱི་སྒྲིབ་པ་གསུམ་ཆུང་ཞིང༌། ཤེས་རབ་དང༌། རྒྱུད་དང༌། དབང་པོ་དང༌། དགེ་བའི་རྩ་བ་ཡོངས་སུ་སྨིན་པའི་དབང་དུ་མཛད་ནས་སྔོན་གྱི་ཆོ་ག་གསུངས་ལ། ཕྱིས་ཀྱི་གང་ཟག་རྣམས་ནི་དེ་ལྟར་མ་ཡིན་པས་དེའི་དབང་དུ་བྱས་ཏེ་ད་ལྟར་གྱི་ཆོ་ག་གསུངས་སོ། ། གཉིས་པ་གཞུང་གི་དོན་ནི།
ཇི་སྐད་བརྗོད་པའི་བཞིས་བསྙེན་པར་རྫོགས་པ་ལས་གཞན་ཡང་བསྙེན་པར་རྫོགས་པའི་རབ་དབྱེ་བྱེ་བྲག་སྨྲ་བས་བརྗོད་དོ། ། བཞིས་བསྙེན་པར་རྫོགས་པ་ལས་གཞན་ཡང་ཡོད་དམ་ཞེ་ན། ཡོད་དེ། གང་གི་ཕྱིར་ན་སྲིད་པ་ཐ་མ་པའི་ཚེ་སློབ་དཔོན་གཞན་ལ་མ་བརྟེན་པར་ཆོས་ཇི་ལྟར་གནས་པའི་ཚུལ་མཁྱེན་པས་ན་འདྲེན་པར་རྫོགས་པའི་སངས་རྒྱས་དང༌། རང་རྒྱལ་གཉིས་ནི་རང་བྱུང་གི་བསྙེན་པར་རྫོགས་པའོ། ། འདིར་འགའ་ཞིག་སྟོན་པས་མཆོད་རྟེན་རྣམ་དག་གི་དྲུང་དུ་ཉིད་ཀྱི་དབུ་སྐྲ་རང་ཉིད་ཀྱིས་བཅད་པའི་དུས་སུ་བསྙེན་པར་རྫོགས་པ་ཐོབ་བོ་ཞེས་སྨྲའོ། ། དེ་མི་འཐད་དེ། དེའི་དུས་སུ་རབ་བྱུང་བར་མ་ཙམ་ཡིན་ལ། བསྙེན་པར་རྫོགས་པ་ནི་མངོན་པར་རྫོགས་པར་སངས་རྒྱས་པའི་དུས་སུ་ཐོབ་སྟེ། རང་བྱུང་གིས་བསྙེན་པར་རྫོགས་པ་ཞེས་གསུངས་པའི་ཕྱིར་དང༌།
གཞུང་འདིར་ཡང༌། ཇི་ལྟར་གནས་པ་མཁྱེན་པས་ན། ། ཞེས་གསུངས་པས་སོ། ། ཝཱ་རཱ་ཎ་སཱི་དྲང་སྲོང་ལྷུང་བ་རི་དྭགས་ཀྱི་ནགས་སུ་ཆོས་ཀྱི་འཁོར་ལོ་བསྐོར་བའི་ཚེ་ན་མཐོང་ལམ་སྐྱེས་པས་ན་འཕགས་པ་སྟེ། ཀུན་ཤེས་ཀཽཎྜི་ནྱ་དང༌། སོགས་པ་རྟ་ཐུལ་དང༌། རླངས་པ་དང༌། མིང་ཆེན་དང༌། བཟང་ལྡན་ཏེ་ལྔ་སྡེ་བཟང་པོ་རྣམས་ནི་ངེས་པ་སྟེ་བདེན་པ་མཐོང་བ་ལས་བསྙེན་པར་རྫོགས་སོ། ། གང་ཞིག་རས་བལ་ཅན་གྱི་ནགས་ཚང་ཚིང་དུ་སློབ་མ་བཟང་སྡེ་དྲུག་ཅུ་པོ་རྣམས་ཐམས་ཅད་དཀོན་མཆོག་གསུམ་ལ་སྐྱབས་སུ་འགྲོ་བས་བསྙེན་པར་རྫོགས་པ་ཐོབ་བོ། །
དགེ་བསྙེན་གྱི་སྡོམ་པ་ཐོབ་ཅེས་འཆད་པ་ནི་དོན་མ་ཡིན་ཏེ། འདི་དག་ནི་བསྙེན་པར་རྫོགས་པའི་རབ་ཏུ་དབྱེ་བ་ཡིན་པའི་ཕྱིར་རོ། ། རྣམ་འབྱེད་ལས། དཀར་བ་སའི་ཚལ་དུ་ཞེས་འཆད། མཉན་ཡོད་དུ་ཁྱིམ་བདག་སྦྱིན་པའི་བུ་མོ་མཆོད་སྦྱིན་མ་ཕོ་ཉ་སྟེ་འཕྲིན་གྱིས་སོ། ། འདིའི་འཕྲིན་ནི། ཨུཏྤ་ལའི་མདོག་གིས་བྱས་པར་ཕྲན་ཚེགས་ལས་བཤད་དོ། མཉན་ཡོད་ན་ཁྱིམ་བདག་སྦྱིན་པ་ཞེས་པ་ལ་བུ་མོ་མཆོད་སྦྱིན་མ་ཞེས་པ་ཡོད་པས། དེ་མ་སྐྱེས་གོང་ནས་ཁྱིམ་བདག་རི་དྭགས་དགྲའི་བུ་འབྱིན་ནོ། ། མཆོད་སྦྱིན་མ་རབ་ཏུ་འབྱུང་འདོད་པས་ཕ་མ་ལ་ཞུས་པས་རི་དྭགས་དགྲའི་བུ་ལ་སྔར་བྱིན་པས་དེ་དབང་ངོ་ཞེས་མ་གནང་ནས།
དེ་བརྩོན་བཞིན་དུ་ཁྱིམ་དུ་གནས་སོ། ། ཁྱིམ་དེར་ཨུཏྤ་ལའི་མདོག་དུས་དུས་སུ་འོངས་པས་དོན་དེ་ཞུས་པ་ན་སྟོན་པ་ལ་ཞུའོ་ཞེས་ཀུན་དགའ་བོ་ལ་བསྙད་དེ། སྟོན་པ་ལ་ཞུས་པས་ཁྱིམ་དེར་ཨུཏྤ་ལའི་མདོག་འཕྲིན་པར་ཐོང་ལ་སྐྱབས་གསུམ་དང་བསླབ་གཞི་ཟུངས་ཤིག་ཅེས་ཏེ། དེ་ལྟར་བྱས་པས་མཆོད་སྦྱིན་མས་བདེན་པ་མཐོང་ངོ༌། ། ཡང་དེ་འཕྲིན་པར་བཏང་སྟེ་ལོ་གཉིས་སུ་ཆོས་དྲུག་དང༌། ཉེ་བའི་ཆོས་དྲུག་གི་བསླབ་པ་བྱིན་ནོ། ། དེ་ནས་སྦྱིན་པ་དང་རི་དྭགས་དགྲ་ཕན་ཚུན་བགྲོས་ནས་དེ་བག་མར་གཏོང་བའི་དུས་ལ་བབས་ཏེ་ཡུལ་མི་སོགས་སྐྱེ་བོ་མང་པོ་འདུས་པའི་ཚེ། སྟོན་པས་དེ་རྗེས་སུ་གཟུང་བར་དགོངས་ནས། དགེ་སློང་མ་རྣམས་ཀྱིས་ཨུཏྤ་ལའི་མདོག་འཕྲིན་པར་ཐོང་ལ་དེ་ལ་ཚངས་སྤྱོད་ཀྱི་སྡོམ་པ་བྱིན་ཅིག་ཅེས་གསུངས་ནས་བྱིན་ནོ། ། སྟོན་པས་ཀུན་དགའ་བོ་ལ་ཨུཏྤ་ལའི་མདོག་འཕྲིན་པར་ཐོང་ལ་སྡེ་གཉིས་ཀྱིས་དེ་བསྙེན་པར་རྫོགས་པར་གྱིས་ཤིག་གསུངས་ནས་དེ་བཞིན་བྱས་སོ། །
དེ་བྱས་མ་ཐག་ཏུ་མཆོད་སྦྱིན་མས་དགྲ་བཅོམ་མ་ཐོབ་བོ། ། ཆོ་ག་འདི་ནི་ད་ལྟར་ཡང་ཡོད་པར་ཡོན་ཏན་འོད་འཆད་དེ། སྐལ་པ་དང་ལྡན་པའི་རང་བཞིན་ཅན་ལ་མངག་པ་འདྲ་བས་རབ་ཏུ་འབྱིན་དུ་གཞུག་པ་ནི་ཆོ་ག་མ་ཡིན་པ་མ་ཡིན་ནོ་ཞེས་སོ། ། འཕྲིན་ནི་ཡུལ་སྐྱེས་པ་ཡིན་ན་སྐྱེས་པ་ཁོ་ནས་བྱ་ལ། བུད་མེད་ཡིན་ན་སྐྱེས་པ་དང་བུད་མེད་གང་ཡང་རུང་བས་བྱའོ། ། ཚུར་ཤོག་གི་བསྙེན་པར་རྫོགས་པ་ནི། ཆུ་བོ་ནེར་ཛྙ་ནའི་འགྲམ་དུ་ལྟེང་རྒྱས་འོད་སྲུང་རལ་པ་ཅན་འཁོར་ལྔ་བརྒྱ་དང་བཅས་པ་དང༌། མཐར་མྱ་ངན་ལས་འདའ་ཁར་ཀུན་ཏུ་རྒྱུ་རབ་བཟང་ལ་མཛད་དེ། འདི་དག་དང་ཤཱ་རིའི་བུ་ནི་དགེ་སློང་ཚུལ་ཤོག་ཅེས་བྱ་བས་ཀྱང་བསྙེན་པར་རྫོགས་སོ། ། འདི་ལ་ནི་སྲིད་པ་ཐ་མ་པས་ཁྱབ་བོ་ཞེས་གསུང་ངོ༌།
སྟོན་པར་ཁས་བླངས་པ་ལས་བསྙེན་པར་རྫོགས་པ་ནི། དགེ་སློང་འོད་སྲུང་ནི་མཚན་མོའི་ཐུན་ཐ་མ་ལ་རས་སྦྱར་མའི་སྣམ་སྦྱར་འབུམ་རི་བ་ཐོགས་ཏེ་དགྲ་བཅོམ་ཐོབ་པའི་ཕྱིར་དུ་རབ་ཏུ་བྱུང་ནས་བུ་མངས་ཀྱི་མཆོད་རྟེན་གྱི་དྲུང་དུ་སངས་རྒྱས་ལ། ཁོ་བོ་ནི་ཁྱེད་ཀྱི་ཉན་ཐོས་སོ། ། ཁྱེད་ནི་བདག་གི་སྟོན་པའོ་ཞེས་སྟོན་པར་ཁས་བླངས་པ་ལས་བསྙེན་པར་རྫོགས་སོ། ། འདི་ནི་མཐུ་ཆེ་བས་བདག་ཉིད་ཆེ་ཞེས་བྱའོ། ། དྲི་བས་མཉེས་པར་བྱས་པ་ལས་བསྙེན་པར་རྫོགས་པ་ནི། སློབ་མ་ལེགས་བྱིན་ཞེས་བྱ་བ་སྟོན་པ་དྲི་བས་མཉེས་པར་བྱས་པ་ཉིད་ཀྱིས་སྔ་མ་དེ་བཞིན་དུ་བསྙེན་པར་རྫོགས་སོ། ། འདིའི་དྲི་བ་དང་ལན་ནི། སྟོན་པས་ལེགས་བྱིན་ཞེས་བོས་ནས། གཅིག་ཏུ་གཅེས་པ་ནི་གང་ཡིན་དྲིས་པ་ན།
ཐར་པའོ། ། དེ་ལ་དགོས་པ་ནི་གང་ཡིན་ཞེས་དྲིས་པ་ན། དད་པའོ་ཞེས་ཞུས་པས། དྲི་བའི་ལན་གྱིས་སྟོན་པ་མཉེས་པར་བྱས་པས་དྲི་བས་མཉེས་པ་ཞེས་བྱའོ་ཞེས་པཎ་ཆེན་ཤཱཀྱ་ཤྲཱི་གསུངས་ལ། བལ་པོ་ཞི་བ་ན་རེ་སྙིགས་མ་ལྔའི་མདོ་ནས་འབྱུང་ཞེས་གསུང་ངོ༌། ། ཡུལ་དབུས་སུ་སྐྱེས་པ་ཡང་དག་པར་བསྙེན་པར་རྫོགས་པ་ལ་མ་མཐའི་གྲངས་བཅུ་ཚོགས་ཀྱིས་བསྙེན་པར་རྫོགས་དགོས་སོ་ཞེས་པ་དང༌། མཐའ་འཁོབ་ཏུ་སྐྱེས་པ་བསྙེན་པར་རྫོགས་པ་ལ་ལྔའི་ཚོགས་ཀྱིས་བསྙེན་པར་རྫོགས་དགོས་སོ་ཞེས་བསྟན་པ་ནི་བཅུ་ཚོགས་དང་ལྔ་ཚོགས་ཀྱིས་བསྙེན་པར་རྫོགས་པའོ། ། འོ་ན་བཅུ་ཚོགས་དང་ལྔ་ཚོགས་ཁོ་ནས་བསྙེན་པར་རྫོགས་སམ་ཞེ་ན། དགེ་འདུན་གྱི་གྲངས་ཀྱི་ཉུང་མཐའ་བཟུང་བ་ཡིན་གྱི། དེ་ལས་ལྷག་པས་ཀྱང་ནི་བསྙེན་པར་རྫོགས་སུ་རུང་ངོ༌།
ལྕི་བའི་ཆོས་བརྒྱད་སྤོང་བ་ལས་བསྙེན་པར་རྫོགས་པ་ནི། གྲོང་ན་དི་ཀ་གུ་ཇིའི་གནས་སུ་གོའུ་ཏ་མ་འཁོར་ལྔ་བརྒྱ་དང་བཅས་པ་ལྕི་ཆོས་བརྒྱད་སྤོང་བར་ཁས་བླངས་པའོ། ། ལྕི་བའི་ཆོས་བརྒྱད་ནི་འོག་ཏུ་སྟོན་ནོ། ། འདིར་བཅུའི་གྲངས་ནི་རང་བྱུང་གིས་བསྙེན་པར་རྫོགས་པ་གཉིས་གཅིག་ཏུ་བསྡུས་ཤིང༌། བཅུ་ཚོགས་དང་ལྔ་ཚོགས་གཉིས་སོ་སོར་བགྲངས་པས་བཅུར་འགྱུར་བར་མཛོད་འགྲེལ་ལས་བཤད་དོ། ། ལུང་མ་མོ་ལས་རྫོགས་པའི་སངས་རྒྱས་རང་བྱུང་གི་དང༌། རང་རྒྱལ་མཁན་སློབ་མེད་པའི་དང༌། ལྔ་སྡེ་ཡེ་ཤེས་ཁོང་དུ་ཆུད་པའི་དང༌། འོད་སྲུང་སྟོན་པར་ཁས་བླངས་ཀྱི་དང༌། འཆར་ལྡན་དྲི་བས་ལན་ལྡོན་པའི་དང༌།
བཟང་སྡེ་དྲུག་ཅུ་སྐྱབས་སུ་སོང་བའི་དང༌། གཽ་ཏ་མི་སོགས་ལྕི་བའི་ཆོས་བརྒྱད་སྤངས་བའི་དང༌། མཆོད་སྦྱིན་མ་འཕྲིན་གྱི་དང༌། ཤཱ་རིའི་བུ་ཚུར་ཤོག་གི་དང༌། མཐའ་འཁོབ་ཏུ་ལྔ་ཡན་ཆད་ཀྱི་དང༌། ཡུལ་དབུས་སུ་བཅུ་ཡན་ཆད་ཀྱི་དང༌། དགེ་འདུན་སྡེ་གཉིས་ལ་བསྙེན་པར་རྫོགས་བ་སྟེ་བཅུ་གཉིས་གསུངས་སོ། ། གཞུང་འདིར་འོག་ནས་འབྱུང་བའི་གསོལ་བ་དང་བཞིའི་ལས་ཀྱིས་ཅིག་ཅར་རབ་ཏུ་བྱུང་བ་དང་བསྙེན་པར་རྫོགས་པ་བགྲང་བར་བྱས་ནས་བཅུར་བྱེད་ན་ལྔ་ཚོགས་དང༌། བཅུ་ཚོགས་གཉིས་གཅིག་ཏུ་བསྡུ་དགོས་སོ། ། སྔ་མའི་བསྙེན་པར་རྫོགས་ཚུལ་དེ་དག་ལས་གཞན་ཡང་བསྙེན་པར་རྫོགས་ཚུལ་ཅི་རིགས་པ་སྟེ།
སྔོན་གྱི་ཆོ་ག་དང༌། ད་ལྟར་གྱི་ཆོ་གས་བསྙེན་པར་རྫོགས་ཏེ། དེ་ལ་སྔོན་གྱི་ཆོ་ག་ནི། མདོ་རྩ་བ་ལས། དགེ་འདུན་ཐམས་ཅད་འདུས་པ་ན་ཆ་ལུགས་འདི་བཞིན་དུ་བྱས། རྒན་རིམ་ལ་ཕྱག་འཚལ་ཏེ་ཐལ་མོ་སྦྱར། ཙོག་ཙོག་པོར་འདུག་ཅིང་གསོལ་བ་གདབ་པར་གྱུར་པ་གསུམ་དང༌། གསོལ་པ་དང་བཞིའི་ལས་ཀྱིས་ཅིག་ཅར་རབ་ཏུ་བྱུང་བ་དང་བསྙེན་པར་རྫོགས་པར་ཉེ་བར་བསྒྲུབ་པར་གྱུར་པ་ལྟ་བུ་ནི་སྔོན་གྱི་ཆོ་གའོ་ཞེས་སོ། ། ད་ལྟར་གྱི་ཆོ་ག་ནི། ཐོག་མར་དགེ་བསྙེན་དང༌།
དེ་ནས་དགེ་ཚུལ་དང༌། དེ་ནས་མཁན་པོ་དང་སློབ་དཔོན་དང་བཅས་ཏེ་གསོལ་བཞིའི་ལས་ནི་སྔོན་དུ་འགྲོ་བས་བསྙེན་པར་རྫོགས་པར་བྱས་ཏེ། བསྙེན་པར་རྫོགས་པ་འདི་དག་ལ་སྔར་བཤད་པ་ཉིད་ཀྱི་རིགས་དང་མདོག་དང་དབྱིབས་ཀྱི་སྐྱོན་ལ་སོགས་པ་བར་ཆད་དུ་བགྲང་བའི་ཉེས་པར་གྲགས་པ་མེད་པ་ཞིག་དགོས་པ་ཡིན་ནོ། ། ད་ལྟར་གྱི་ཆོ་ག་གནང་ཚུལ་ནི། སྔོན་རྫོགས་འདོད་ཐག་རིང་པོ་ནས་སྟོན་པ་ཅན་དུ་རྫོགས་པར་འོངས་པའི་ལམ་དུ་བར་ཆད་དུ་གྱུར་ནས། དགེ་འདུན་གྱིས་བསྙེན་པར་རྫོགས་པར་བྱའོ་ཞེས་གསུངས་ཤིང༌། ཇི་ལྟར་རབ་ཏུ་བྱུང་མ་ཤེས་པས་ཇི་ལྟར་རབ་ཏུ་འབྱིན་པའི་ཚུལ་གསུངས་སོ། ། ཡང་མཁན་སློབ་མེད་པར་བྱས་པས་ན་བར་གྱུར་པས་ན་ནད་གཡོག་རྙེད་པས་མཁན་པོ་དང་བཅས་སློབ་དཔོན་དང་བཅས་ཏེ་བྱ་དགོས་པར་གསུངས་སོ། ། འབྲས་བུ་བསྙེན་རྫོགས་ཀྱི་རབ་དབྱེ་བསྟན་ཟིན་ཏོ། ། གསུམ་པ་མཇུག་ཏུ་བརྗོད་པའི་ཆོ་ག་ལ་གཉིས་ཏེ།
ཐུན་མོང་བ་དང༌། ཐུན་མོང་མ་ཡིན་པའོ། ། དང་པོ་ནི། བསྙེན་བཀུར་གྱི་གནས་དང་གནས་མ་ཡིན་པ་ཤེས་པར་བྱ་བའི་ཕྱིར་རྫོགས་པར་བྱ་བའི་དུས་གོ་བར་བྱ་བ་ལ་དུས་ནི་རྣམ་པ་དུ་མར་གསུངས་ཏེ། ཟླ་བ་བཅུ་གཉིས་ལ་རབ་འབྲིང་ཐ་ཆུང་རྣམས་ཤེས་པའི་ཕྱིར་དུ་དགུན་དང༌། དཔྱིད་དང༌། དབྱར་དང༌། སྟོན་ཞེས་དུས་ཚིགས་བཞིར་གསུངས་ལ། དུས་ཀྱི་དང་པོ་ནི་དགུན་ཡིན་ཏེ། རྒྱལ་སྲས་ཀྱིས།
སངས་རྒྱས་པ་ཐམས་ཅད་ཀྱི་དུས་ཀྱི་དང་པོ་ནི་དགུན་ཡིན་ནོ། ། གཉིས་པ་ནི་དཔྱིད་དོ། ། གསུམ་པ་ནི་དབྱར་རོ་ཞེས་སོ། ། འདིར་ཡང་དུས་ཚིགས་བརྗོད་པ་ན་དགུན་ཐོག་མར་སྨྲོས་སོ། ། ཟླ་བ་ལ་མར་ངོ་སྔོན་འགྲོ་དང༌། ཡར་ངོ་སྔོན་འགྲོའི་སྲོལ་གཉིས་ལས། སངས་རྒྱས་པ་རྣམས་ཀྱི་ནི་མར་ངོ་སྔོན་འགྲོ་ཁས་བླང་བར་བྱ་སྟེ། ཟླ་བ་དེའི་ཉ་ལ་སྐར་མ་གང་ཤར་བ་དེ་ཡིས་ཟླ་བ་རྫོགས་པར་འཇོག་པའི་ཕྱིར་ཏེ། ཉི་མའི་སྙིང་པོར། ཟླ་བ་ཉ་ཚེས་ཟླ་རངས་འགྱུར། །
ཞེས་པ་དང༌། རྒྱལ་སྲས་ཀྱིས། ཟླ་བ་རྣམས་ཀྱི་མར་གྱི་ངོ་སྔ་སྟེ་ཞེས་སོ། ། ལོའི་མཇུག་ནི་འཇིག་རྟེན་པས་སྟོན་ཟླ་ཐ་ཆུང་ཞེས་ཐ་སྙད་བྱས་པའི་ཚེས་བཅོ་ལྔ་ལ་སྨིན་དྲུག་འཆར་བ་དེ་ཡིན་ཏེ། དེ་ལ་ཟླ་བ་གཅིག་གི་ཁོངས་སུ་སྨིན་དྲུག་དང༌། བྲ་ཉེ་ལན་གཉིས་སུ་རྒྱུའོ། ། སྤྱིར་ཚེས་བཅོ་ལྔ་ལ་རྒྱུ་སྐར་གང་ཤར་བའི་ཟླ་བ་དེ་དང༌། དེའི་སྔོན་མ་ལ་ཟླ་བ་གཅིག་ལ་ལན་གཉིས་སུ་རྒྱུ་བ་ཆོས་ཉིད་དོ། ། ཉི་མའི་སྙིང་པོ་ལས། བྲ་ཉེ་དང་ནི་སྨིན་དྲུག་གཉིས། །
ལན་གཉིས་ཁོ་ནར་ཡོངས་སུ་རྒྱུ། ། སྟོན་ཟླ་ཐ་ཆུང་ཞེས་བྱ་བ། ། འདི་ནི་རབ་ཏུ་བརྗོད་པ་ཡིན། ། ཞེས་གསུངས་སོ། ། སྟོན་ཟླ་འབྲིང་པོའི་ཚེས་བཅོ་ལྔ་ལ་སྐར་མ་དབྱུག་པ་འཆར་བའི་ཚེས་བཅུ་དྲུག་ནས། སྟོན་ཟླ་ཐ་ཆུང་གི་ཉ་ལ་སྨིན་དྲུག་འཆར་བའི་བར་ནི་མར་ངོ་སྔོན་འགྲོ་ལྟར་ན་སྨིན་དྲུག་ཟླ་བ་ཞེས་ཐ་སྙད་བྱས་པའི་ཟླ་བ་ནས་བཟུང་སྟེ། མཆུའི་ཟླ་བའི་བར་ཟླ་བ་བཞི་ནི་དགུན་དུས་སོ། ། དབོ་དང༌། ནག་པ་དང༌། ས་ག་དང༌།
སྣྲོན་གྱི་ཟླ་བ་བཞི་ནི་སོ་ཀ་སྟེ་དཔྱིད་དོ། ། ཆུ་སྟོད་གྱི་ཟླ་བ་ནི་དབྱར་རོ། ། གྲོ་ཞུན་ཟླ་བའི་མར་ངོའི་ཚེས་གཅིག་ནི་དབྱར་ཐུང་ངུའོ། ། དེ་བཞིན་དུ་ལྷག་མ་ཟླ་བ་གསུམ་ལ་ཞག་གཅིག་གིས་མཆོག་པ་ནི་དབྱར་རིང་པོའི་མིང་དུ་ཡང་ཤེས་པར་བྱ། དེ་ལྟར་ན་དབྱར་ལ་གསུམ་དང༌། དགུན་དང་དཔྱིད་དེ་ལྔ་པོ་འདི་དག་ནི་དུས་རྣམ་པ་ལྔའོ། ། དེ་ལྟར་ལོ་དང༌། ཟླ་བ་དང༌། དུས་དང༌། ཚེས་གྲངས་དང༌།
གྲིབ་ཚོད་རྣམས་བརྗོད་དོ། ། གྲིབ་ཚོད་ནི་ཐུར་མ་སོར་བཞི་པས་གཞལ་ཏེ་དེའི་གྲིབ་མ་སོར་བཞི་ལ་སྐྱེས་བུ་ཞེས་ཐ་སྙད་བྱའོ། ། བསྙེན་པར་རྫོགས་པའི་དུས་གོ་བར་བྱས་ནས་འཚོ་བ་རྣམ་དག་ལ་གདམས་པ་ནི། དེ་ལྟར་བསྙེན་པར་རྫོགས་ནས་ལྷུང་བཟེད་བཟུང་ནས་ཟས་བསོད་སྙོམས་པ་དང༌། སྨན་བཀུས་ཏེ་བོར་བ་དང༌།

སྣམ་སྦྱར་སོགས་གོས་ཕྱག་དར་ཁྲོད་དང༌། དེ་བཞིན་དུ་གནས་མལ་ཤིང་དྲུང་ལ་སོགས་པ་བསྟེན་ནས་ཀྱང་དབྱར་ཚུལ་འཇུག་དག་བྱ་སྟེ། གང་གིས་རྟག་ཏུ་བདག་གིས་དྲན་པར་བྱ་བའི་དོན་ནི་སློབ་དཔོན་གྱིས་བརྗོད་ཅིང༌། སློབ་མས་ཀྱང་མཉན་པར་བྱ་སྟེ། གཞན་དུ་ན་གཉིས་ཀ་ལ་ཉེས་བྱས་སུ་འགྱུར་རོ། ། འདིར་གདམས་ངག་རྣམས་རྒྱས་པར་བརྗོད་པར་བྱའོ། ། གཉིས་པ་ཐུན་མོང་མ་ཡིན་པའི་གདམས་ངག་ནི། དགེ་སློང་ཕའི་གདམས་ངག་རྣམས་ཀྱི་ནང་ནས་གནས་རྣམས་ལས་ཤིང་དྲུང་མི་བརྗོད་ཅིང༌། ཆོས་གོས་ནི་ལྔ་བརྗོད་དེ། ཆོས་གོས་གསུམ་པོའི་སྟེང་དུ་རྔུལ་གཟན་དང༌། ཤི་ངང་དཔུང་ཆད་དོ། །
གཽ་ཏ་མའི་ལྕི་ཆོས་ཀྱི། ། ཞེས་གསུངས་ན། ལྕི་ཆོས་གང་ཞེ་ན། དགེ་སློང་རྣམས་ལས་དགེ་སློང་མ་འདི་བསྙེན་པར་རྫོགས་པར་བྱེད་དགོས་པ་དང༌། དགེ་སློང་དེ་ལ་ཟླ་བ་ཕྱེད་ཕྱེད་ཅིང་གདམས་ངག་ཞུ་བའི་དོན་དུ་གསོལ་བ་སྟེ་ཞུ་བ་བྱེད་དགོས་པ་དང༌། དགེ་སློང་དང་བཅས་པའི་གནས་སུ་དབྱར་གནས་ནས་དགག་དབྱེ་བྱེད་པའི་ཚེ་དགེ་སློང་ཕ་མའི་ཚོགས་ཉིས་ཆར་དང་དགག་དབྱེ་བྱའོ། ། དགེ་སློང་ལ་ཚུལ་ཁྲིམས་འཆལ་བ་ཞེས་དང༌། དགེ་སློང་མིན་ཞེས་སོགས་ཀྱི་སྒོ་ནས་མི་གླེང་བ་དང༌། དེ་ལ་ཁྲོ་བ་ཉིད་ཀྱང་མི་བྱའོ། ། ལྕི་བའི་ཆོས་འདི་དག་ལས་འདས་ནས་ནི་ཟླ་བ་ཕྱེད་དུ་ཕ་མའི་ཚོགས་གཉིས་ཆར་ལ་མགུ་བ་སྤྱད་པར་བྱ་སྟེ།
དགེ་སློང་བསྙེན་པར་རྫོགས་པ་གསར་བུ་ཡིན་ཡང་དགེ་སློང་མ་བསྙེན་པར་རྫོགས་ནས་ལོ་བརྒྱ་ལོན་པས་ཀྱང་དགེ་སློང་གསར་བུ་དེ་ལ་ཕྱག་བྱའོ། ། འདི་ནི་དགེ་སློང་མ་རྣམས་ཀྱི་དགེ་སློང་གསར་བུ་དང་བར་མ་དང་གཞོན་ནུ་དག་གིས་གཽ་ཏ་མ་ལ་ཕྱག་འཚལ་བར་རིགས་ཞེས་ཀུན་དགའ་བོ་ལ་ཞུས་སོ། ། ཀུན་དགའ་བོས་སྟོན་པ་ལ་ཞུས་པ་ན། སྟོན་པས་ཀུན་དགའ་བོ་ཁྱོད་ཀྱིས་ཕྱིན་ཆད་དེ་འདྲ་མ་སྨྲ་ཞིག གལ་ཏེ་བུད་མེད་རབ་ཏུ་མ་ཕྱུང་ན་བྲམ་ཟེ་དང་ཁྱིམ་བདག་རྣམས་ཀྱིས་དགེ་སློང་ལ་བསོད་སྙོམས་ཀྱིས་ལྷུང་བཟེད་བཀང་སྟེ་སྟེར་ཞིང༌། གོས་གསར་པ་ཁ་ཚར་རིང་པོ་སྲང་དུ་བཏིང་ནས་དགེ་སློང་རྣམས་སྟེང་ནས་གཤེགས་སུ་འཇུག་པ་དང༌། རང་གི་སྐྲ་བཏིང་ནས་གཤེགས་སུ་འཇུག་ཅིང༌། དགེ་སློང་གི་འོད་ཀྱིས་ཉི་ཟླ་ཡང་ཟིལ་གྱིས་གནོན་ནུས་ན་མུ་སྟེགས་ཅན་རྣམས་ལྟ་ཅི་སྨོས། བུད་མེད་རབ་ཏུ་མ་ཕྱུང་ན་ངའི་བསྟན་པ་ལོ་སྟོང་ཚང་བར་ཉེས་མེད་དུ་གནས་པར་འགྱུར་པ་ལས། དེ་ལྟར་མ་གྱུར་པ་དེ་ལྟ་བས་ན་རྫོགས་ནས་ལོ་བརྒྱ་ལོན་པའི་དགེ་སློང་མས་ཀྱང་གཟོད་རྫོགས་པའི་དགོ་སློང་ལ་བསྟོད་པ་དང་ཐལ་མོ་སྦྱར་བ་དང་ཕྱག་སོགས་བྱའོ་ཞེས་སོ། །
ལྕི་བའི་ཆོས་བརྒྱད་པོ་འདི་དག་ནི་དགེ་སློང་མ་རྣམས་ལ་སྟོན་པས་སྤང་བར་བྱ་བར་གསུངས་པ་ཡིན་ནོ། ། དགེ་སློང་མའི་མཇུག་ཆོག་རྣམས་རྒྱས་པར་བསྙད་དོ། ། དགེ་སློང་གི་ཆོ་གའི་དོན་དངོས་བསྟན་ཟིན་ཏོ། ། གཉིས་པ་ལས་འཆགས་མི་འཆགས་ཀྱི་རབ་དབྱེ་བ་ལ་ལྔ་སྟེ། བར་ཆད་ཅན་ལ་སྐྱེ་བའི་ཁྱད་པར། ལོ་མ་ཚང་བ་ལ་སྐྱེ་མི་སྐྱེའི་ཁྱད་པར། འོན་པ་ལ་སྐྱེ་བའི་གནས་སྐབས། མཚན་གྱུར་བ་ལ་སྐྱེ་བའི་གནས་སྐབས། མཚམས་གཞན་ན་གནས་པ་ལ་མི་སྐྱེ་བའོ། ། དང་པོ་ནི།
ཡིན་པ་བུད་མེད་ཡིན་པ་ལ་རྣམ་པ་སྐྱེས་པའི་རྣམ་པ་འདྲ་བ་དང༌། ཡིན་པ་སྐྱེས་པ་ཡིན་པ་ལ་བུད་མེད་ཀྱི་རྣམ་པ་འདྲ་བ་དང༌། རྫོགས་བྱེད་མཁན་པོ་གཏན་ནས་མེད་པ་ལ་ཡང་སྐྱེ་བ་ཉིད་དོ། ། མདོ་རྩ་བ་ལས། དེ་དང་ལྡན་པའི་ལྟར་མཁན་པོ་མེད་པ་ལ་ཡང་ངོ་ཞེས་གསུངས་སོ། ། འགའ་ཞིག་མཁན་པོ་དམན་པ་ལ་དགག་པའི་སྒྲ་སྦྱར་བ་ཙམ་ཡིན་གྱི། མཁན་པོ་གཏན་ནས་མེད་པ་ལ་མི་སྐྱེའོ་ཞེས་འདོད་དོ། ། མི་འཐད་དེ། གཞུང་འདི་དང་འགལ་བ་དང༌། མཁན་པོའི་བྱ་བ་རྣམས་མ་བྱས་ཀྱང་སྐྱེ་བར་བཤད་པའི་ཕྱིར་དང༌།
མཁན་པོ་མ་གསོལ་བ་ལ་ཡང་སྐྱེ་ལ་ཉེས་བྱས་སུ་གསུངས་བའི་ཕྱིར་ཏེ། ཞུ་བ་ལས། མཁན་པོ་མ་མཆིས་པར་རྫོགས་ན་རྫོགས་ཞེས་བྱ་འམ། མ་རྫོགས་ཞེས་བྱ། རྫོགས་ཞེས་བྱ་སྟེ། རྫོགས་པར་བྱེད་པ་དག་ལ་འདས་པ་དང་བཅས་པར་འགྱུར་རོ་ཞེས་གསུངས་སོ། ། གལ་ཏེ་མཁན་པོའི་མིང་མ་བརྗོད་ན་ཡང་མི་སྐྱེ་བར་བཤད་པ་མ་ཡིན་ནམ་ཞེ་ན། མཁན་པོ་ཡོད་བཞིན་དུ་མིང་མ་བརྗོད་ན་ཆོ་ག་མ་ཚང་བའི་བློ་སྐྱེ་བ་ལ་དགོངས་སོ། ། མཁན་པོ་ཡོད་ཀྱང་ཁྱིམ་པའི་རྟགས་ཅན་དུ་གྱུར་པ་དང༌། སོགས་པ་ལྟ་བ་ངན་པ་ཅན་དུ་གྱུར་པ་ལ་སོགས་པ་ཉིད་དང༌།
གང་ཡང་སྡོམ་པ་སྐྱེ་བའི་སྐལ་བ་དང་ལྡན་ཡང་རྐུན་པོ་དང་ཡན་ལག་བཅད་པ་སོགས་དང༌། ཁོང་ཆུད་སྟེ་གླེན་པ་དེ་དག་ལ་ཡང་བསྙེན་པར་རྫོགས་པ་སྐྱེ་བར་འགྱུར་མོད་ཀྱི། རྫོགས་བྱེད་ཀྱི་དགེ་སློང་འགལ་ཚབས་ཅན་ཏེ་ཉེས་བྱས་ཅན་དུ་འགྱུར་རོ། ། འདིས་མཚོན་ནས་འགལ་ཚབས་ཞེས་པ་ཐམས་ཅད་ཉེས་བྱས་སུ་ཤེས་པར་བྱའོ། ། གཉིས་པ་ལོ་མ་ཚང་བ་ལ་སྐྱེ་མི་སྐྱེའི་ཁྱད་པར་ལ་གསུམ་སྟེ། སྡོམ་པ་མི་ནོད་ན་མི་སྦྱིན་པ་དང༌། ནོད་པ་པོའི་ན་ཚོད་བརྟག་པ་དང༌། ལོ་མ་ཚང་བ་རྫོགས་པ་ལ་ཇི་ལྟར་བྱ་བའོ། ། དང་པོ་ནི། བསྒྲུབ་བྱ་དེ་རྫོགས་པར་མི་འདོད་བཞིན་དུ་ནན་གྱིས་བསྙེན་པར་རྫོགས་པར་མི་བྱ་སྟེ།
ཆོ་ག་བྱས་ཀྱང་མི་སྐྱེ་བས་སོ། ། གཉིས་པ་ནི། མོའུ་གལ་གྱི་བུའི་དགེ་ཚུལ་ལ་བཅས་པ་སྟེ། རྫོགས་པར་འདོད་པ་གང་གི་ལོ་ནི་ཚང་མ་ཚང་རྫོགས་བྱེད་རྣམས་ཀྱིས་མ་ཤེས་ན་དེའི་མཚན་གྱི་ཉེ་འཁོར་དུ་སྤུ་སྐྱེས་མ་སྐྱེས་སྒྱུ་ཐབས་ཀྱི་སྒོ་ནས་བརྟག་པར་བྱ་སྟེ། ཇི་ལྟར་རྟོག་ན། ཤིང་སོགས་ཀྱི་རྩེ་ནས་དངོས་པོ་འདི་ལོངས་ཤིག་ཅེས་པས་ལག་པ་རྐྱོང་དུ་བཅུག་པས་མཆན་ཁུང་ན་སྤུ་སྐྱེས་མ་སྐྱེས་བརྟགས་ཏེ། དེར་སྐྱེས་ན་མཚན་གྱི་ཉེ་འཁོར་དུ་འདི་སྐྱེས་པར་ཤེས་པར་བྱའོ། ། བརྟག་པ་དེས་ནི་ན་ཚོད་མངོན་པར་གསལ་བར་འགྱུར་རོ། ། སྤྱིར་རྫོགས་པར་འདོད་པ་རྣམས་མངལ་དུ་གནས་པ་ཟླ་གཤོལ་སོགས་བསྣན་ནས་ལོ་ཉི་ཤུ་ལོན་པ་ལ་རུང་གི གཞན་དུ་ནི་མ་ཡིན་ནོ། །
གསུམ་པ་ནི། རྫོགས་པར་འདོད་པ་གང་འདི་སྐྱེས་ནས་ཉི་ཤུ་མ་རྫོགས་ཏེ་མ་ལོན་པའི་ལོ་ཡིས་ཏེ་མ་ལོན་ཡང་ལོན་པར་འདུ་ཤེས་ནས་དགེ་སློང་བྱས་ན་ནི་ལོ་གསུམ་གསུམ་ལ་ཟླ་གཤོལ་རེ་འདོར་བས་དེ་དག་ཀྱང་བསྣན་ནས་བགྲང་པར་བྱ་ཞིང༌། དེས་ཀྱང་མ་ཚང་ན་མངལ་དུ་ཟླ་བ་དགུ་འམ་བཅུ་གནས་པས་དེ་དག་རྣམས་ཀྱང་རྫོགས་བྱེད་མཁས་པས་བགྲངས་ནས་ལོའི་ཁ་དགང་བར་བྱའོ། ། གལ་ཏེ་དེ་ལྟར་བགྲངས་ཀྱང་དགེ་སློང་བྱས་པ་ཡང་འདི་ནི་ཉི་ཤུ་མ་ཚང་ན་གང་ཟག་དེ་དགེ་ཚུལ་ཉིད་དུ་གནས་པར་འགྱུར་ཏེ། དེ་ནི་བསྙེན་པར་རྫོགས་པ་མ་ཡིན་པ་ཉིད་དོ། ། གལ་ཏེ་བསྙེན་རྫོགས་བྱས་ནས་ལོ་གཅིག་གམ་ལོ་གཉིས་དག་ནས་དགེ་སློང་བྱེད་དུས་ན་ལོ་ཉི་ཤུ་མ་ལོན་པར་འདུག་སྙམ་དུ་གལ་ཏེ་དྲན་པ་རྙེད་པར་གྱུར་ན་དྲན་པ་རྙེད་དུས་དེ་ན་ཟླ་གཤོལ་དང་མངལ་ཟླ་རྣམས་བརྩིས་པས་ལོ་ཉི་ཤུ་ལོན་ན་རྫོགས་བྱེད་འདི་ཡི་ལོ་ནི་ཚང་བ་ཡིན་པས་ན་བསྙེན་པར་རྫོགས་པ་ཉིད་ཡིན་ནོ། ། འདི་ནི་དང་པོར་བསྙེན་པར་རྫོགས་པའི་དུས་སུ་སྐྱེས་ནས་ལོ་ཉི་ཤུ་མ་ལོན་ཡང་ཟླ་གཤོལ་དང་མངལ་གྱི་ཟླ་བས་ཁ་བསྐངས་ནས་བསྙེན་པར་རྫོགས་སུ་རུང་ཞེས་པའི་དོན་ནི་མ་ཡིན་ནོ། ། འོ་ན་ཅི་ཞེ་ན། དང་པོར་ལོ་མ་ལོན་པར་འདུ་ཤེས་པས་ཕྱིས་དྲན་པའི་དུས་སུ་འཇིག་མི་འཇིག་དཔྱད་པ་ཡིན་ནོ། ། གསུམ་པ་ནི།
སྦྱོར་བའི་དུས་སུ་མ་འོན་ན་དངོས་གཞིའི་དུས་ན་འོན་པ་ཡིན་ཀྱང་དགེ་སློང་གི་སྡོམ་པ་ལེན་པར་གོ་བར་འགྱུར་ན་དངོས་གཞིའི་དུས་སུ་ལས་བརྗོད་པ་ནི་མ་ཐོས་ཀྱང་རྫོགས་བྱེད་འདི་ལ་བསྙེན་པར་རྫོགས་པའི་སྡོམ་པ་ཡོད་པ་ཁོ་ན་སྟེ། ཚུལ་ཁྲིམས་དང་ལྡན་པ་མཁན་པོ་ལ་ཡང་ཉེས་པ་མེད་དེ། དེ་སྦྱོར་བའི་དུས་ན་མ་འོན་པས་སོ། ། བཞི་པ་མཚན་གྱུར་པ་ལ་སྐྱེ་བའི་གནས་སྐབས་ལ་གསུམ་སྟེ། བསྒྲུབ་བྱ་མཚན་གྱུར་པ་དང༌། མཁན་པོ་མཚན་གྱུར་པ་དང༌། ལས་བྱེད་མཚན་གྱུར་པ་ལ་དཔྱད་པའོ། ། དང་པོ་ནི། སྐྱེས་པ་བསྙེན་པར་རྫོགས་པར་བྱས་ནས་དགེ་སློང་དུ་གནས་པ་དེ་གལ་ཏེ་བུད་མེད་དུ་མཚན་གྱུར་པ་ན་ཡང་མཚན་གྱུར་པའི་དབང་གིས་བསྙེན་པར་རྫོགས་པ་འཇིག་པ་མ་ཡིན་གྱི། འདི་ལ་ནི་བསྙེན་རྫོགས་ཡོད་པ་ཁོ་ན་སྟེ།
འདི་དགེ་སློང་མ་ཡིན་པས་དགེ་སློང་མའི་འཁོར་གྱི་ནང་དུ་གཞག་གོ ། མཛོད་ལས། མཚན་ལས་མིང་ནི་འཕོ་ཕྱིར་རོ། ། ཞེས་གསུངས་སོ། ། མཚན་ལན་གཉིས་སུ་གྱུར་པ་ཙམ་ལ་ནི་སྔར་ཡོད་མི་འཇིག་ཅིང་ལེན་པ་ཉིད་ལ་ཡང་སྐྱེའོ། ། མཚན་ལན་གསུམ་དུ་གྱུར་ན་ནི་སྔར་ཡོད་འཇིག་ཅིང་ལེན་པ་ལ་ཡང་མི་སྐྱེ་སྟེ། བསམ་པ་མི་བརྟན་པས་འཆལ་ཚུལ་གྱི་གཉེན་པོ་ལ་སྦྱོར་མི་བཟོད་པའི་ཕྱིར་རོ། ། གཉིས་པ་མཁན་པོ་མཚན་གྱུར་པ་ལ་དཔྱད་པ་ནི། གལ་ཏེ་གསོལ་བཞིའི་ལས་ཀྱིས་གསོལ་བ་ཐོས་ནས་ནི་མཁན་པོ་མཚན་ནི་གྱུར་པ་ན་བསྒྲུབ་བྱ་དེ་ནི་བསྙེན་པར་རྫོགས་པ་ཁོ་ན་ཡིན་ལ། ལས་བྱེད་པ་གཞན་ལའང་ཉེས་པ་མེད་དོ། །
གསུམ་པ་ལས་བྱེད་མཚན་གྱུར་པ་ལ་དཔྱད་པ་ནི། གལ་ཏེ་བསྒྲུབ་བྱས་ལས་བརྗོད་པ་གསུམ་པ་ཐོས་ནས་ལས་བྱེད་པའི་སློབ་དཔོན་མཚན་གྱུར་པ་ན་ཡང་འདིར་མཁན་པོ་ལ་ཉེས་བྱས་དང༌། ལས་བྱེད་པ་རྣམས་ལ་སྐྱོན་ཡོད་པ་མིན་ནོ། ། འདི་དག་གིས་ཤུགས་ལ་གསོལ་བ་མ་ཐོས་པར་མཁན་པོ་མཚན་གྱུར་པ་དང༌། བརྗོད་པ་གསུམ་པ་མ་ཐོས་པར་ལས་བྱེད་པ་མཚན་གྱུར་ན་མི་སྐྱེ་ཞེས་བཤད་དོ། ། ལྔ་པ་མཚམས་གཞན་ན་གནས་པ་ལ་མི་སྐྱེ་བ་ནི། ལས་བྱེད་པ་རྫུ་འཕྲུལ་གྱིས་ནམ་མཁའ་ལ་གནས་ཏེ་བསྒྲུབ་བྱ་ས་ལ་འདུག་པ་ལ་བསྙེན་པར་རྫོགས་པའི་ལས་བྱེད་པར་གྱུར་པ་ན། བསྒྲུབ་བྱ་ལ་བསྙེན་པར་རྫོགས་པའི་སྡོམ་པ་རྒྱང་རིང་ཞིང་མི་ཐོབ་སྟེ། དཔེར་ན་ཚུལ་ཁྲིམས་འཆལ་བས་མཐོ་རིས་མི་འཐོབ་པ་བཞིན་ནོ། ། གསུམ་པ་ཆོ་གའི་སྤྲོས་པ་ལ་བཞི་སྟེ།
དངོས་གཞིའི་ཆོ་གའི་སྤྲོས་པ་དང༌། རྗེས་ཀྱི་ཆོ་གའི་སྤྲོས་པ་དང༌། བར་ཆད་ཀྱི་ཆོ་གའི་སྤྲོས་པ་དང༌། ཕྱིར་བཅོས་ཀྱི་ཆོ་གའོ། ། དང་པོ་ལ་གསུམ་སྟེ། སྦྱོར་བའི་དུས་སུ་ཇི་ལྟར་བྱ་བ་དང༌། ཡོ་བྱད་ཚང་བར་བྱ་བ་དང༌། བསམ་པ་བརྟག་པའོ། ། དང་པོ་ལ་གཉིས་ཏེ། བསྙེན་པར་རྫོགས་པར་འདོད་པ་བསྲུང་བ་དང༌།
ཞར་ལ་རབ་ཏུ་འབྱིན་པའི་དུས་སོ། ། དང་པོ་ནི། བསྙེན་པར་རྫོགས་པར་འདོད་པའི་དགེ་ཚུལ་རྣམས་ཀྱང་བརྩེ་བས་བསྲུང་བར་བྱ་སྟེ། སྟོན་པའི་བསྟན་པ་དག་འཕེལ་བར་བྱ་བའི་ཕྱིར་དུའོ། ། ཇི་ལྟར་ཏེ་དཔེར་ན་མིའི་བདག་པོ་འཁོར་ལོས་སྒྱུར་རྒྱལ་གྱི་གཞོན་ནུ་བུ་ཐུ་བོ་དེའི་རིགས་རྒྱུད་འཕེལ་བར་བྱ་བའི་ཕྱིར་དུ་བརྩེ་བས་བསྲུང་བ་དེ་བཞིན་དུའོ། ། སྔོན་བསྙེན་པར་རྫོགས་པར་འདོད་པའི་དགེ་ཚུལ་ཞིག་མཉན་ཡོད་དུ་བླ་མ་ཉེ་དགའི་བཀའ་ཡིས་མེ་ཏོག་ཐུ་བའི་ཕྱིར་དུ་ཤིང་སྡོང་མཐོ་བ་ཞིག་ལ་འཛེགས་པ་ལས་ཤིང་ཆགས་ནས་ལྷུང་སྟེ་ལག་པ་ཆག་པའི་ཚེ་ན་དེ་ལ་བརྟེན་ནས་བསླབས་པ་འདི་དག་གསུངས་པ་ཡིན་ནོ། ། དེས་ན་ཤིང་ལ་སོགས་ལ་འཛེག་ཏུ་མི་གཞུག་པར་གསུང་ངོ༌། དེ་བཞིན་དུ་བསྒྲུབ་བྱ་མཚམས་ཀྱི་ཕྱི་རོལ་དུ་མི་གཏོང་སྟེ། སྔོན་བསྒྲུབ་བྱ་མཚམས་ཀྱི་ཕྱི་རོལ་དུ་བཞག་པ་སྟག་གིས་བསད་པ་ལ་བརྟེན་ནས་སོ། ། གཉིས་པ་ནི།
མཉན་ཡོད་དུ་ཕ་བུ་གཉིས་རབ་བྱུང་བྱས་པའི་བུ་དེ་ལ་འཁུར་བ་མི་སྟེར་བ་ལ་ངུས་པས་དང་པོ་ལོ་བཅོ་ལྔ་མ་ལོན་པ་ལ་རབ་ཏུ་མི་དབྱུང་བར་བཅས་པ་ལས། ཕྱིས་མཉན་ཡོད་དུ་འཕགས་སྐྱེས་པོས་ཤཱཀྱ་པ་རྣམས་བསད་པས། ཀུན་དགའ་བོའི་ཚ་བོ་གཉིས་ཀྱི་ཕ་མ་གཉིས་ཀྱང་བསད་པས་དེ་གཉིས་བསྐྱང་དཀའ་བ་ལ་བརྟེན་ནས། བྱ་རོག་སྐྲོད་ནུས་ན་ཕྱུང་ཞེས་གནང་ནས། གང་གི་ཕྱིར་ན་ལོ་བདུན་ལོན་པ་འདི་ནི་བྱ་རོག་སྐྲོད་ནུས་པར་གྱུར་པ་དེ་ལྟ་ན་ཡང་བསྟན་པ་ལ་རབ་ཏུ་འབྱུང་བ་ཐུགས་རྗེའི་བདག་ཉིད་ཅན་གྱིས་རྗེས་སུ་གནང་ངོ༌། ། གཉིས་པ་ཡོ་བྱད་ཚང་བར་བྱ་བ་ནི། ལྷུང་བཟེད་ཡོད་པ་ཅན་མིན་ན་རབ་བྱུང་དང་བསྙེན་རྫོགས་ལ་ཁ་མི་དྲང་སྟེ། སྔོན་ལྷུང་བཟེད་མེད་པ་ཞིག་བསོད་སྙོམས་ལ་རྒྱུ་བའི་ཚེ་བསོད་སྙོམས་བླངས་པ་ན་སྣོད་མེད་པར། གཞན་ལ་སྣོད་ཉིད་སློང་བ་དོན་དུ་གཉེར་བས། གཞན་དག་ལྷུང་བཟེད་མེད་པ་སུ་ཞིག་གིས་རབ་ཏུ་བྱུང་ཟེར་ནས་དེ་ལ་བརྟེན་ནས་བཅས་པ་ཐོབ་པར་བྱས་སོ། །
ཡང་མཉན་ཡོད་དུ་གནས་བརྟན་ཉེ་དགས་རབ་ཏུ་བྱུང་བའི་དགེ་ཚུལ་ཞིག་གང་གི་ཚེ་བྲུབས་ཏེ་བཀྲེས་པས་ཉེན་ཏེ་ཟས་ཀྱི་དུས་ལ་བབ་པ་ན་ལྷུང་བཟེད་མེད་པར་ལྷུང་བཟེད་དོན་དུ་གཉེར་བ་ན། སྟོན་མོའི་དུས་དེའི་ཚེ་དགེ་སློང་རྣམས་ལྷུང་བཟེད་བཀྲུས་ནས་བཞག་ཅིང༌། གནས་གཞན་དུ་མཆོད་རྟེན་ལ་ཕྱག་བྱེད་དུ་སོང་བའི་བར་དུ་དགེ་ཚུལ་དེས་ལྷུང་བཟེད་འདི་ལ་བྱ་སྙམ་ནས་ཀུན་ཤེས་ཀོའུ་ཎྜི་ནྱའི་ལྷུང་བཟེད་ལེན་པར་བརྩམས་པ་ན་དེ་ལེན་དུ་མ་སྟེར་བས་ཀྱང་བཅས་པ་ཐོབ་པར་བྱས་སོ། ། དམིགས་བསལ་ལ་ལྷུང་བཟེད་སོགས་རང་དབང་བ་མེད་ཀྱང་རབ་བྱུང་བྱར་རུང་སྟེ། སྔོན་ཕ་ལས་བྲོས་པའི་བུ་ཞིག་རབ་བྱུང་བྱེད་དུ་ཕྱིན་པ་ན་ཡོ་བྱད་དྲུག་མེད་ནས། ཉེ་དགས་ཡོ་བྱད་ཚོལ་དུ་བཏང་བ་ན་ཉེ་དུ་རྣམས་ཀྱིས་ཁོའི་ཆུང་མ་བླངས་ནས་ཁོ་དེ་དང་ལྷན་ཅིག་ཏུ་གྱུར་ཏོ། ། ཁོ་བོས་ཡོ་བྱད་དྲུག་རྙེད་ཀྱི། ཚུར་ཤོག་རབ་ཏུ་དབྱུང་ངོ་ཞེས་སྨྲས་པ་ན། འཕགས་པ་བདག་གིས་ཀྱང་ཡོ་བྱད་དྲུག་རྙེད་དོ། ། ཅི་འདྲ་བ་ཞིག་ཅེ་ན།
མིག རྣ་བ། སྣ། ལྕེ། ལུས། ཡིད་དོ་ཞེའོ། ། དེ་ཉིད་དེའི་རབ་བྱུང་གི་གེགས་སུ་གྱུར་ནས་དེ་ལ་བརྟེན་ནས་བརྙན་བོར་བླངས་ཏེ་བརྙས་ནས་ཀྱང་ལྷུང་བཟེད་དང༌། སོགས་པ་ཆོས་གོས་གསུམ་དང༌། གདིང་བ་ཆུ་ཚགས་རྣམས་བློ་བཟང་མཁན་པོས་བསྒྲུབ་བྱ་ལ་བྱིན་ནོ། ། གསུམ་པ་བསམ་པ་བརྟག་པ་ནི།
རབ་བྱུང་བྱེད་པ་དང་བསྙེན་རྫོགས་བྱེད་པ་དག་ཀྱང་རུང་སྟེ། བྲམ་ཟེ་རབ་ཏུ་བྱུང་བ་ཞིག་སླར་ཁྱིམ་པར་ལོག་པ་བཞིན་དུ་སླར་ལོག་པར་འགྲོ་ན་མི་རུང་བས་ཐོག་མར་བསམ་པ་བརྟག་དགོས་སོ། ། རྒྱལ་པོའི་ཁབ་ཏུ་ནད་གསོ་བའི་ཕྱིར་དུ་རབ་ཏུ་བྱུང་བའི་བྲམ་ཟེ་ཞིག་ནད་སོས་པ་ན་སླར་བབས་པ་དེ་བཞིན་དུ་གྱུར་ན་མི་རུང་ངོ༌། ། གཉིས་པ་རྗེས་ཀྱི་ཆོ་གའི་སྤྲོས་པ་ལ་གསུམ་སྟེ། གནས་བརྗོད་པའི་དུས་དང༌། བསྒྲུབ་བྱའི་གྲངས་ངེས་དང༌། རྒན་གཞོན་གྱི་རིམ་པའོ། ། དང་པོ་ནི། བསྒྲུབ་བྱ་བསྙེན་པར་མ་རྫོགས་པའི་གོང་དུ་ནི་བསྒྲུབ་བྱ་ལ་ངེས་པར་དགེ་སློང་གིས་ཟས་བསོད་སྙོམས་སོགས་དང༌། གོས་ཕྱག་དར་ཁྲོད་ལ་བརྟེན་པ་སོགས་གནས་རྣམས་མི་བརྗོད་དེ།
བརྗོད་ན་སྐྱོན་ཅི་ཡོད་ཅེ་ན། མཉན་ཡོད་ན་བྲམ་ཟེ་རབ་ཏུ་འབྱུང་བར་འདོད་པ་ཞིག་ལ། དགེ་སློང་གིས་དགེ་སློང་བྱེད་ན་ཟས་བསོད་སྙོམས་ལ་བརྟེན་དགོས་ཞེས་སོགས་གནས་བཞི་བརྗོད་པས། དེ་ཐོས་ནས་དགེ་སློང་གི་གནས་འདི་ནི་བྱ་དཀའ་བར་འདུག་ཅེས་བྲམ་ཟེ་རབ་ཏུ་འབྱུང་འདོད་དེ་སླར་རང་གི་ཁྱིམ་དུ་སོང་བས་སོ། ། གཉིས་པ་བསྒྲུབ་བྱའི་གྲངས་ངེས་ནི། བསྒྲུབ་བྱ་བསྙེན་རྫོགས་བྱེད་པ་ན་ལས་གཅིག་གིས་གྲངས་དུ་ཞིག་བསྙེན་པར་རྫོགས་པར་བྱ་ཞེ་ན། དགེ་སློང་བསྙེན་པར་རྫོགས་བྱེད་རྣམས་ཀྱིས་ལས་གཅིག་གིས་བསྒྲུབ་བྱ་བཞི་མཚམས་ནང་གཅིག་ཏུ་དུས་གཅིག་ཏུ་བསྙེན་པར་རྫོགས་པར་མི་བྱ་སྟེ། བཞི་ནི་ཚོགས་སུ་ལོངས་པ་ཡིན་ལ། ཚོགས་སུ་ལོངས་པ་དག་ལ་ནི་ཚོགས་ཉིད་ཀྱི་ལས་ནི་གང་དུའང་ཅུང་ཟད་ཀྱང་གསུངས་པ་མེད་པས་སོ། ། ཉེ་བ་འཁོར་གྱིས་བྲན་ཅན་དང༌།
སྐྱོང་བ་གཉིས་དུས་གཅིག་ལ་རྫོགས་པར་བྱ་བའི་ཕྱིར། སྟོན་པ་ལ་གཉིས་དུས་གཅིག་ཏུ་རྫོགས་པར་རུང་ལགས་སམ་ཞེས་ཞུས་པས། གཉིས་སམ་གསུམ་པོ་དག་ཀྱང་རུང་ལ། བཞི་མི་རུང་སྟེ། ཚོགས་ཀྱིས་ཚོགས་ཀྱི་ལས་མི་བྱ་བ་དང༌། གཅིག་གིས་གཅིག་ལ་ཕྱག་མི་བྱ་བ་དང༌། རྙེད་པ་སྔར་འོངས་པས་བླང་ངོ་ཞེས་གསུངས་སོ། ། མཚམས་ནང་གཅིག་མ་ཡིན་ན་ལས་གཅིག་གིས་བཞི་དུས་གཅིག་ཏུ་བསྙེན་པར་རྫོགས་པ་ཡོད་དེ། ལས་བྱེད་པ་མཚམས་སུ་གནས་ན་ཕ་རོལ་ངོས་སུ་བསྒྲུབ་བྱ་གཉིས་གཞག ཚུ་རོལ་ངོས་སུ་བསྒྲུབ་བྱ་གཉིས་གཞག་ནའོ་ཞེས་ཞུ་བར་རོ། །
འདི་ལ་ནི་བར་དུ་ཐགས་པ་བཏང་ནས་སོ་སོར་གཅད་དགོས་སོ། ། གསུམ་པ་རྒན་གཞོན་གྱི་རིམ་པ་ནི། གསོལ་བ་དང་བཞིའི་ལས་གཅིག་གིས་དུས་གཅིག་ལ་བསྙེན་པར་རྫོགས་ན། ན་ཚོད་ལ་རྒན་གཞོན་གྱི་བྱེ་བྲག་ཡོད་པར་གྱུར་ཀྱང་རྒན་པོ་དང་གསར་བུའི་ཁྱད་པར་གང་ཡང་མེད་ཅིང་ཕན་ཚུན་གཅིག་ལ་གཅིག་གིས་ཕྱག་ཀྱང་ཡོད་པ་མིན་ཏེ། གྲལ་མགྱོགས་གྲལ་དུ་བྱ་ཞིང་རྙེད་པ་འགོད་ཚེ་གྲལ་རིམ་བཞིན་དུ་བགོ་འོ། ། གཞན་གྱིས་ལས་བཅོལ་ན་ཡང་སྐུལ་བྱེད་ཀྱི་དབང་གིས་གང་ལ་དང་པོར་བཅོལ་བ་དེས་དང་པོར་ལས་བྱ་ཞིང༌། ཡང་ན་གྲལ་གྱི་རིམ་པ་བཞིན་དུ་གང་ཕྱི་ནས་འོངས་བ་དེས་བྱའོ་ཞེས་ཕྲན་ཚེགས་ལས་བཤད་དོ། ། གསུམ་པ་བར་ཆད་ཀྱི་སྦྱོར་བ་བཤད་པར་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌།
དོན་བསྡུ་བའོ། ། དང་པོ་ལ་གཉིས་ཏེ། བར་ཆད་ཀྱི་ངོ་བོ་བཤད་པ་དང༌། རྒྱུ་ལས་ལྡོག་ན་བླང་བར་བྱ་བའོ། ། དང་པོ་ནི། མཚམས་མེད་ལྔ་བྱེད་པ་སྟེ། མཚམས་མེད་ལྔ་པོ་ནི་ཕ་མ་གསོད་པ་དང༌། དགྲ་བཅོམ་པ་གསོད་པ་དང༌། དགེ་འདུན་གྱི་དབྱེན་བྱས་པ་དང༌། དེ་བཞིན་གཤེགས་པ་ལ་ངན་སེམས་ཀྱིས་ཁྲག་འབྱིན་པའོ། །
ཕྱི་མ་འདི་གཉིས་ལ་གླེང་གཞི་མེད་དོ། ། རྐུ་ཐབས་སུ་གནས་པ་ནི་སྔོན་དགེ་སློང་གི་རྟགས་རང་གིས་བླངས་པ་ཞིག་དགེ་འདུན་གྱི་གྲལ་མགོ་མའི་འོག་མར་བསྡད་པ་རིམ་གྱིས་གྲལ་འོག་མ་འོག་མར་བསྐྲད་ཅིང༌། མཐར་དྲུག་སྡེས་བཅོས་པ་ལ་བརྟེན་ནས་གསུངས་པ་སྟེ། དེ་ནི་དགེ་སློང་མིན་པ་ལ་དགེ་སློང་གི་རྟགས་ཅན་ཞིག་གིས་དགེ་འདུན་དང་ལྷན་ཅིག་ཏུ་ལས་ལན་གཉིས་ཉམས་སུ་མྱོང་བར་བྱས་ན་འགྱུར་རོ། ། སྤྲུལ་བ་ནི་སྔོན་མཉན་ཡོད་དུ་ཀླུ་མིར་སྤྲུལ་ནས་རབ་ཏུ་བྱུང་བ་ལ་བརྟེན་ནས་སོ། ། མུ་སྟེགས་ཀྱི་ལྟ་བ་འཛིན་པ་ནི་མུ་སྟེགས་ཅན་ནོ། ། མུ་སྟེགས་ཅན་གྱི་ལྟ་བ་འཛིན་པས་དགེ་འདུན་དང་ལྷན་ཅིག་ལས་ཉམས་སུ་མྱོང་བ་ནི་མུ་སྟེགས་ཅན་ཞུགས་པའོ། ། ལས་ཀྱི་སྦྱོར་དངོས་ཐམས་ཅད་དུ་འོན་པ་དང་ལྐུགས་ཏེ་སྨྲ་མི་ཤེས་པ་དང༌། མྱ་ངན་སོགས་ཀྱིས་སེམས་འཁྲུགས་པ་དང༌། དེ་བཞིན་དུ་སྲོག་གཅོད་སོགས་ཕས་ཕམ་པ་འཆབ་བཅས་རྒྱུད་ལ་བྱུང་བ་དང༌།
སྟོན་པ་ཀ་ཤི་ཀར་ལྗོང་རྒྱུ་བ་ན་བཅས་པ་དགེ་སློང་མ་མི་ཚངས་སྤྱོད་ཀྱིས་སུན་ཕྱུང་བ་དང༌། དེས་དགེ་སློང་སུན་ཕྱུང་བའང་མཚོན་ནོ། ། མཉན་ཡོད་དུ་མ་ནིང་ཟླ་ཕྱེད་པ་ཞིག་རབ་ཏུ་བྱུང་སྟེ་ཟླ་སྟོད་དགེ་སློང་མ་རྣམས་བསླད་དེ་འཁྲིག་པ་བསྟེན། ཟླ་སྨད་དགེ་སློང་རྣམས་ལ་དེ་ལྟར་བྱས་པ་ལ་བརྟེན་ནས་བཅས་པ་མ་ནིང་ཞེས་ཏེ། དེ་ལ་སོགས་པ་བར་ཆད་ཅན་ནི་དང་པོར་རབ་ཏུ་དབྱུང་བར་མི་བྱ་ལ། གལ་ཏེ་དབྱུང་ན་ཡང་འཁོར་དུ་གནས་པར་མི་བྱའོ། ། དེ་ཅིའི་ཕྱིར་ཞེ་ན། དེ་དག་ལ་ཚུལ་ཁྲིམས་སྐྱེ་བའི་ས་བོན་མེད་པས་སོ། ། དཔེར་ན་ཚ་སྒོ་ཅན་གྱི་ཞིང་ལ་མྱུ་གུ་མི་སྐྱེ་བ་ལྟར་རོ། ། མཉན་ཡོད་དུ་དམར་སེར་ཅན་ལ་བཅས་པ་གཞན་ཡང་བག་མེད་པས་འཐབ་ཀྲོལ་སོགས་བྱེད་ཅིང་དེའི་ཉེས་དམིགས་མི་མཐོང་བས་ལོང་བ་ལྟ་བུར་གྱུར་པ་ལ།
བསྡིགས་པ་ལ་སོགས་པའི་ལས་རྣམས་ཀྱིས་སྨད་དེ། རྒྱུ་ལས་བཟློག་པའི་ཆོ་ག་ཁས་མི་ལེན་པ་དེ་བཞིན་དུ་གནས་པར་མི་བྱའོ། ། གཉིས་པ་རྒྱུ་ལས་ལྡོག་ན་བླང་བར་བྱ་བ་ནི། གལ་ཏེ་སེམས་དུལ་བར་གྱུར་ཏེ་ལྟུང་བ་མཐོང་ངོ་ཞེས་ཟེར་ཞིང་རྒྱུ་ལས་བཟློག་ན་སླར་བླང་བར་བྱ་བ་ཡིན་ནོ། ། གཉིས་པ་རྒྱས་པར་བཤད་པ་ལ་གསུམ་སྟེ། སྡེ་སྣོད་འཛིན་པ་ལ་ནན་ཏུར་མི་བྱ་བ་དང༌། ནན་ཏུར་བྱས་པ་ལ་ཇི་ལྟར་བྱ་བ་དང༌། བར་ཆད་ཀྱི་དབྱེ་བ་བཤད་པའོ། ། དང་པོ་ལ་གསུམ་སྟེ། དོན་དངོས་བསྟན་པ་དང༌།
ནན་ཏུར་མི་བྱེད་པའི་རྒྱུ་མཚན་དང༌། བྱས་པའི་ཉེས་དམིགས་སོ། ། དང་པོ་ནི། མདོ་སྡེ་དང་འདུལ་བ་དང་མངོན་པ་སྟེ་སྡེ་སྣོད་གསུམ་པོ་རྣམས་ལ་མཁས་ཤིང་གྲགས་པ་དང་ལྡན་པ་དང༌། ཕྱོགས་དང་འཁོར་མང་པོས་བསོད་ནམས་ཆེན་པོའི་སྒོ་ནས་གཙུག་ལག་ཁང་མཛེས་བྱེད་ལ་སོགས་པ་ནི་དགེ་འདུན་གྱི་ནང་ནས་བསྐྲད་བ་དང་བཀར་བར་འོས་པ་མིན་ནོ། ། སྡེ་སྣོད་འཛིན་པའི་ཚད་གང་ཞེ་ན། སྡེ་སྣོད་གསུམ་གང་རུང་གི་ཤླཽ་ཀ་སྟོང་ཕྲག་བརྒྱ་འཛིན་པ་ཡིན་ནོ། ། སྡེ་སྣོད་ཀྱི་ཚོད་ཇི་ཙམ་ཞེ་ན། རྣམ་འབྱེད་ལས་སྟོང་ཕྲག་བརྒྱའོ་ཞེས་བཤད་དོ། ། གཉིས་པ་ནན་ཏུར་མི་བྱེད་པའི་རྒྱུ་མཚན་ནི།
སྡེ་སྣོད་འཛིན་པ་དེ་དག་བསྐྲད་པར་མི་བྱ་བ་གང་གི་ཕྱིར་ན་སྡེ་སྣོད་འཛིན་པ་འདི་དག་ནི་མུ་སྟེགས་ཀྱི་རི་དྭགས་རྣམས་སྐྲག་པར་བྱེད་པ་སེང་གེའི་བུ་ཡིན་པས་སོ། ། སྡེ་སྣོད་འཛིན་པ་འདི་དག་ཁྱིམ་པར་གྱུར་ན་ཡང་སྟོན་པ་དང་མཚུངས་པའི་བློ་ཡིས་རབ་ཏུ་དྭང་བ་བསྐྱེད་པར་བྱ་སྟེ་ཞེས་སོ། ། སྡེ་སྣོད་འཛིན་པ་འདི་དག་རྣམས་ཀྱི་གཙུག་ལག་ཁང་མཛེས་པར་བྱེད་དེ། སྐྱེས་བུའི་ཁྱུ་མཆོག་འཁོར་གྱི་ནང་དུ་སྒྲ་སྒྲོགས་ཤིང་མཛེས་པར་བྱེད་པ་བཞིན་ནོ། ། གསུམ་པ་ནན་ཏུར་བྱས་པའི་ཉེས་དམིགས་ནི། གཙུག་ལག་ཁང་མཛེས་པར་བྱེད་པ་དེ་བས་ན་སྡེ་སྣོད་འཛིན་པ་འདི་དག་ནན་ཏུར་སོགས་ཀྱིས་སྨད་ན་ནི་རང་གི་བསྟན་པ་སྨད་པ་ཡིན་ནོ། ། སྨོད་བྱེད་དེ་ཀུན་ནས་ཉོན་མོངས་སྐྱེ་ནས་སྡེ་སྣོད་འཛིན་པ་དེ་སྨད་ན་སྨོད་བྱེད་དེ་མ་རུངས་པ་གདོན་གྱིས་རྣམ་པར་རྨོངས་པས་བྱ་བ་མིན་པ་ཁོ་ན་བྱེད་པ་སྟེ། འཇིག་རྟེན་པ་རྣམས་ཀྱིས་འདི་ལྟ་བུ་བྱེད་པ་ཞེས་སྨོད་པར་འགྱུར་རོ། ། གཉིས་པ་ནན་ཏུར་བྱས་པ་ལ་ཇི་ལྟར་བྱ་བ་ལ་གཉིས་ཏེ། ཚར་གཅད་པ་དང༌།
རྗེས་གཟུང་ངོ༌། ། དང་པོ་ལ་གསུམ་སྟེ། བསྐྲོད་ཚུལ་དངོས་དང༌། དེའི་ཕྱོགས་ཀྱང་བསྐྲད་པ་དང༌། བསྐྲད་པ་ལ་ཇི་ལྟར་བྱ་བའོ། ། དང་པོ་ནི། འཐབ་ཀྲོལ་ཅན་དེ་ལ་དང་པོར་བསྡིགས་པ་ནན་ཏུར་བྱས་ནས། དེས་ཀྱང་མ་བཏུབ་ན་དེ་དང་ཁྱིམ་པ་སུན་འབྱིན་པ་སྟེ། ཁྱིམ་པ་མ་དད་པར་བྱེད་བ་དང༌། གསུམ་པ་ཚུལ་ཁྲིམས་འཆལ་བ་སྟེ་དེ་དག་བསྐྲད་པར་བྱའོ། །
གལ་ཏེ་སྐྲོད་པའི་ལས་བྱེད་པ་ན་ཡང་བསྐྲད་པ་འདི་དག་འགྱུར་བ་བསྟེན་པར་བྱེད་དེ། ཀུ་ཅོ་སོགས་བྱེད་ན་རེ་ཞིག་མི་དབྱུང་བར་སྐྲོད་པ་ན་འབད་པས་ལས་ཀྱི་གཎྜི་བརྡུང་བ་སོགས་བྱས་ནས་དགེ་འདུན་གྱིས་བསྐྲད་པར་བྱའོ། ། དེ་ལྟར་སྐྲོད་པ་ན་བསྐྲད་བྱ་དེ་ཀ་བ་དང་སྒོ་སྐྱེས་ལ་འཇུ་ན་ཀ་བ་སོགས་དེ་དག་གཅད་ཅིང་དབྱུང་བར་བྱའོ། ། བསྐྲད་པ་སོགས་དེ་ཡང་ན་དགེ་འདུན་ཐམས་ཅད་ཀྱིས་སླར་ཡང་སེམས་གསོ་བའི་འདུ་བྱེད་བྱའོ། ། ཡོན་ཏན་འོད་ཀྱིས། འཇུས་པ་གཅད་པར་བྱའོ། ། དེ་རྡིབ་པའི་ཆོས་ཅན་མ་ཡིན་ན་དབྱུང་ངོ༌། ། དགེ་འདུན་གྱིས་ཕྱིར་བཅོས་སོ། ། བཅོལ་ཏེའོ། ། མ་གྲུབ་ན་གཙུག་ལག་ཁང་གི་རྫས་ཀྱིས་སོ་ཞེས་ཀ་བ་སོགས་སྒྲ་ཇི་བཞིན་པར་འཆད་དོ། །
ཡང་ན་སྡེ་སྣོད་འཛིན་པ་ནི་ཀ་བ་སོགས་ཏེ། འོད་ལྡན་ལས་ཞུས་པའི་བྲམ་ཟེའི་བུ་མོ་བློ་རྣོ་བས་ཉེ་བར་འཁོར་ནི་བྲམ་ཟེའི་བུ་མོ་ལྟ་བུ་ལས། བཅོམ་ལྡན་འདས་གལ་ཏེ་དགེ་འདུན་གྱིས་ཀ་བ་འདྲ་བ་འམ། སྒོ་སྐྱེས་དང་འདྲ་བ་སྐྲོད་པར་བགྱིད་ལ། དེ་ཡང་སླར་འཆོས་པར་མི་བགྱིད་ན་དགེ་འདུན་ལ་བསོད་ནམས་མ་ལགས་པ་ཇི་སྙེད་ཅིག་བསྐྱེད་པར་འགྱུར་ལགས། གང་ནས་བཟུང་སྟེ་གང་ཟག་དེ་སླར་བཅོས་པར་འོས་པ་དེ་ནས་བཟུང་སྟེ་གཙུག་ལག་གི་རྙེད་པ་རིན་ཐང་བརྩི་བར་བྱའོ། ། གལ་ཏེ་དངོས་པོ་མ་ཚང་ན་དགེ་འདུན་ལ་སྦོམ་པོར་འགྱུར་རོ། ། དངོས་པོ་ཚང་ན་ཕམ་པར་འགྱུར་རོ་ཞེས་དང༌། མདོ་སྡེ་དང་འདུལ་བ་དང་མ་མོ་འཛིན་པ་དག་ནི་ཀ་བ་དང་འདྲ་བའི་ཕྱིར་ཀ་བར་གྱུར་པ་ཞེས་བྱ་སྟེ་ཞེས་སོ། ། གཉིས་པ་དེའི་ཕྱོགས་ཀྱང་བསྐྲད་པ་ནི།
གང་ཡང་དགེ་འདུན་དེ་དག་གི་ནང་ནས་བསྐྲད་བྱའི་དཔུང་གི་ཡན་ལག་བྱེད་ན་དཔུང་བྱེད་མཁན་ཕྱོགས་དང་འཁོར་ཉུང་བ་དེ་འབྱིན་ཏེ་དབྱུང་བར་བྱའོ། ། དཔུང་བྱེད་པ་ཕྱོགས་དང་འཁོར་མང་བ་ཡིན་ན་ཚུལ་འཆལ་དེ་འདྲ་དགེ་སློང་གི་རྟགས་བཟུང་ནས་བསྟེན་པ་སུན་འབྱིན་པ་ཡིན་པས་གཞག་པར་མི་རུང་བས་བསྐྲད་པར་བྱའོ། ། ནན་ཏན་ཏེ་འབད་པས་ཀྱང་བསྐྲད་པར་བྱ་སྟེ། མ་བསྐྲད་ན་འཐབ་རྩོད་དུ་འགྱུར་བས་དེ་མེད་པར་བྱའོ། ། གསུམ་པ་བསྐྲད་པ་ལ་ཇི་ལྟར་བྱ་བ་ནི། བསྐྲད་པ་དེ་ཡི་གནས་པ་ཅི་འདྲ་བ་གྱུར་ན་རོ་དང་འདྲ་བ་ཁོ་ནར་སྟོན་པས་གསུངས་སོ། ། གཞན་ཡང་དགེ་སློང་ཤེས་པ་སྐྱོན་དང་དྲི་མ་ཅན་སྟོན་པའི་གསུང་ལ་ལྟ་བ་གཞན་དང་མི་མཐུན་པར་འཛིན་པས་དགེ་སློང་གི་ཚོགས་ཀྱི་ཆད་པ་ནན་གྱིས་བྱིན་པ་དེ་ལ་དགེ་སློང་མ་རྣམས་ཀྱིས་གུས་པ་བསྟན་པའི་ཕྱིར་སྔོན་དུ་ལྡང་བར་བྱའི། ཕྱག་ནི་མི་བྱའོ། ། ནན་ཏུར་ནི་བཅུ་གསུམ་སྟེ་འོག་ཏུ་འཆད་དོ། ། དགེ་བསྙེན་གྱིས་གསོང་པོར་སྨྲ་བ་མཐོང་མ་ཐག་བྱོན་ནམ་ཞེས་སོགས་མི་བྱའོ། །
དེ་ལ་ཁྱིམ་པ་རྣམས་ཀྱིས་བསོད་སྙོམས་ནི་སྦྱིན་པར་བྱའོ། ། གཉིས་པ་རྗེས་སུ་གཟུང་ཚུལ་ནི། འཕགས་པའི་ཚོགས་དགེ་འདུན་རྣམས་མཉེས་ཏེ་བཟོད་པ་དང་མཐུན་པ་དང༌། མཐུན་པའི་གསོ་སྦྱོང་ཐོབ་པ་ན་དགེ་སློང་མས་ཕྱག་བྱ་བ་སོགས་བྱ་བ་ཐམས་ཅད་སྔོན་དགེ་སློང་རང་བཞིན་དུ་གནས་པ་བཞིན་དུ་བྱའོ། ། གསུམ་པ་བར་ཆད་ཀྱི་དབྱེ་བ་བཤད་པ་ལ། མ་ནིང་སོགས་བཅུ་ཡོད་པ་ལས། དང་པོ་མ་ནིང་བཤད་པ་ལ་མདོར་བསྟན་པ་ནི། འཁྱུད་ཆགས་མ་ནིང་དང༌། ཕྲག་དོག་གི་དང༌། ནད་ཀྱི་དང༌།
སྐྱེས་ནས་དང༌། ཟླ་ཕྱེད་སོགས་ཀྱི་མ་ནིང་དང་ལྔའོ། ། གཉིས་པ་སོ་སོའི་མཚན་ཉིད་ནི། ལྔ་པོ་འདི་དག་རེ་རེའི་མཚན་ཉིད་དེ་རང་བཞིན་ནི་རྟོགས་པའི་དོན་དུ་གསལ་བར་བརྗོད་དེ་ངོས་གཟུང་བར་བྱ་བ་ལས། མ་ནིང་གང་ལ་གཞན་གྱིས་འཁྲིག་ཕྱིར་མནན་པའི་དུས་ཁོ་ནའི་ཚེ་སེམས་ལ་འདོད་ཆགས་རྣམས་རྒྱས་ཏེ་དབང་པོ་ལས་སུ་རུང་གི གཞན་གྱི་ཚེ་མིན་པ་དེ་ནི་བློ་ལྡན་མཁས་པ་འཁྱུད་ནས་ལྡང་བའི་མ་ནིང་ཡིན་པ་ལ་ཤེས་པར་བྱའོ། ། ཞུ་བར་འདིར་ཆགས་པའི་མ་ནིང་ཞེས་འབྱུང་ངོ༌། ། གཞན་གྱི་མཚན་མ་སོགས་མཐོང་བ་ན་རང་ལ་འདོད་ཆགས་སྐྱེ་བ་ནི་ཕྲག་དོག་གི་མ་ནིང་དུ་གྲགས་སོ། ། མཚོན་དང་ནད་དང་མེ་དང་ཆུ་སོགས་ཀྱིས་རང་གི་རྟགས་ཏེ་མཚན་ཉམས་པ་དེ་ནི་ནད་ཀྱི་མ་ནིང་ཡིན་པར་བརྗོད་དེ། ས་ལྡེ་ལས།
འདི་ལ་ཉམས་པ་མ་ནིང་ཞེས་སོ། ། མདོ་རྩ་བར་ཡང་དེ་བཞིན་ནོ། ། གང་རང་ཉིད་སྐྱེས་ཙམ་ཉིད་ནས་མཚན་མ་གཉིས་ཀ་མེད་པ་ནི་སྐྱེས་ནས་མ་ནིང་ཡིན། ཆོས་བཤེས་ནི། སྐྱེས་ཙམ་ཉིད་ནས་མཚན་མ་གཉིས་ཡོད་པ་སྐྱེས་ནས་མ་ནིང་ཞེས་སོ། ། ཟླ་ཕྱེད་ནི་བུད་མེད་དུ་དང༌། ཟླ་ཕྱེད་ནི་སྐྱེས་པར་གྱུར་པ་ནི་ཟླ་ཕྱེད་པའི་མ་ནིང་ཞེས་བརྗོད་དོ། ། མ་ནིང་གི་སྐབས་འདིར་ནི་ཟླ་ཕྱེད་ལ་སོགས་པའི་སྒྲ་མེད་ཀྱང་ཟླ་གཅིག་པ་ལ་སོགས་པའི་མ་ནིང་གྲུབ་པ་སྟེ་ཡོད་པ་ཡིན་ནོ། ། ཁ་ཅིག་ལོའི་མ་ནིང་ཡང་ཡོད་ཟེར་རོ། ། གཉིས་པ་ཟ་མ་ནི།
གང་ཞིག་གྲོང་གི་ཆོས་འཁྲིག་པ་བསྟེན་པའི་ནུས་པ་མེད་པ་དེ་ནི་ཟ་མ་ཞེས་སོ། ། གཞི་འགྲེལ་ལས་འབྲས་བུ་ཕྱུང་བའི་ཉེས་པས་མཐུ་ཉམས་པ་འམ་ས་བོན་མེད་པ་ལ་བཤད་ཅིང༌། དུལ་ལྷས་དབང་པོ་ལས་སུ་མི་རུང་བ་ཡིན་ཞེས་དང༌། ཆོས་བཤད་ན་རེ། མཚན་བཅད་པ་སྟེ་ཉམས་པ་མ་ནིང་དང་གཅིག་པར་བཤད་དོ། ། གསུམ་པ་མཚན་གཉིས་པ་ནི། སྐྱེས་པ་བུད་མེད་གཉིས་ཀའི་མཚན་མ་དོད་པ་ནི་མཚན་གཉིས་པར་འདོད་པ་ཡིན་ནོ། ། བཞི་པ་མུ་སྟེགས་ཅན་ནི། རྒན་ཞུགས་ལ་བཅས་པ་སྟེ་མུ་སྟེགས་ཀྱི་ལོག་ལྟས་སེམས་རྒྱུད་ལ་ལྟ་བ་ངན་པ་ཡོངས་སུ་བསྒོས་པའི་ཡིད་ཅན་དེ་ནི་མུ་སྟེགས་ཅན་དུ་འདོད་དོ། ། ལྔ་པ་མུ་སྟེགས་ཅན་ཞུགས་པ་ནི།
སྔོན་མུ་སྟེགས་ཅན་རབ་ཏུ་བྱུང་བ་ལ་ཞུགས་པ་ཞིག་མུ་སྟེགས་ཀྱི་གསོ་སྦྱོང་དང་ནང་པའི་གསོ་སྦྱོང་གཉིས་དུས་གཅིག་ཏུ་འདོམས་པས་ན་ནང་པའི་གསོ་སྦྱོང་ལ་མ་འོངས་པར་མུ་སྟེགས་ཅན་གྱི་ཆོས་ཀྱིས་ལོངས་སྤྱོད་ལ་དགའ་བས་མུ་སྟེགས་ཅན་གྱི་གསོ་སྦྱོང་ལ་སོང་བ་གང་ཡིན་པ་དེ་ལྟ་བུ་ནི་མུ་སྟེགས་ཅན་ཞུགས་པ་སྟེ། མཉན་ཡོད་དུ་དགེ་སློང་ཞིག་ལ་བཅས་སོ། ། འདི་ནི་མདོ་རྩ་བ་ལས་ཁྱད་པར་དྲུག་ལྡན་ཞིག་ཏུ་བཤད་དེ། ནང་པའི་རབ་ཏུ་བྱུང་བ་བྱས་པ་དང༌། མུ་སྟེགས་ཀྱི་ལྟ་བ་འཛིན་པ་དང༌། ནང་པའི་རྟགས་བོར་བ་དང༌། མུ་སྟེགས་ཀྱི་རྟགས་བླངས་པ་དང༌། མུ་སྟེགས་ཀྱི་གནས་དེར་སྐྱ་རེངས་དང་པོ་ཤར་བའི་བར་དུ་བསྡད་པ་དང༌། ལས་གཉིས་ཉམས་སུ་མྱོང་བར་བྱས་ན་དེར་འགྱུར་བར་བཤད་དོ། ། མུ་སྟེགས་ཅན་དང་མུ་སྟེགས་ཅན་ཞུགས་པའི་ཁྱད་པར་གང་ཞེ་ན།
མུ་སྟེགས་ཅན་ནི་མུ་སྟེགས་ཀྱི་ལྟ་བ་སྤང་ན་སྡོམ་པ་སྐྱེ་རུང་ལ། མུ་སྟེགས་ཅན་ཞུགས་པ་ལ་ནི་སྡོམ་པ་སྐྱེ་མི་རུང་ངོ༌། ། དྲུག་པ་རྐུ་ཐབས་སུ་གནས་པ་ནི། དགེ་ཚུལ་ལ་གང་ཡང་དགེ་སློང་མིན་བཞིན་དུ་བརྫུན་པ་ཡིས་དགེ་སློང་རང་གི་རྟགས་ནི་རབ་ཏུ་བཟུང་ནས་ཀྱང་དགེ་སློང་ཉིད་དུ་གཞན་ལ་རབ་ཏུ་ཤེས་པར་བྱེད་དེ། མ་གནང་བར་གསོ་སྦྱོང་གི་ལས་གཉིས་ཉམས་སུ་མྱོང་བར་བྱེད་པ་དེ་ནི་རྐུ་ཐབས་སུ་གནས་པ་དེར་འདོད་དོ། ། འདི་ཡང་བསྙེན་པར་རྫོགས་པར་མི་རུང་ངོ༌། ། བདུན་པ་ཐ་དད་དུ་གནས་པ་ནི། ཆོས་ཀྱི་ཕྱོགས་ལས་གཞན་ཆོས་མིན་གྱི་ཕྱོགས་དག་གི་ལྟ་བ་བཟུང་ནས་ཆོས་ལ་སྤྱོད་པ་ལས་ཐ་དད་པའི་ཚོགས་ལ་ཡང་དག་པར་བརྟེན་པའམ། ཡང་ན་ཚོགས་ཀྱིས་ཆད་པ་བྱིན་པ་བསྐྲད་པ་ཡིན་ཞེས་གཞུང་བླ་མའི་འགྲེལ་པ་དང༌། ཆོས་བཤེས་འཆད་དེ།
དེ་ནི་ཐ་དད་དུ་གནས་པར་འདོད་དོ། ། བརྒྱད་པ་སྡིག་ལྟ་འཛིན་པ་ནི། ཕས་ཕམ་དག་ལ་ཕམ་པ་མིན་ཞེས་ལོག་པར་ལྟ་བ་སོགས་སོ། ། དགུ་པ་དགེ་སློང་མ་སུན་ཕྱུང་བ་ནི། མི་ཚངས་སྤྱོད་ཀྱི་སྒོ་ནས་དགེ་སློང་མའི་ཚོགས་སུན་འབྱིན་པའོ། ། བཅུ་པ་དགེ་ཚུལ་བསྙིལ་བ་ནི། བདེན་པའི་སྔགས་པ་མིན་པ་སྒྲོགས་པ་བདེན་པ་ལ་ལོག་པར་ལྟ་བ་སྟེ། ཀུན་འབྱུང་གི་བདེན་པ་ལ་བཅོམ་ལྡན་འདས་ཀྱི་བར་དུ་གཅོད་པའི་ཆོས་སུ་གསུངས་ན། དེ་དག་གིས་བར་དུ་མི་གཅོད་ཅེས་སྨྲ་བ་སོགས་སོ། ། དཀོན་མཆོག་གསུམ་གྱི་བསྔགས་པ་མིན་པ་སྟེ་དེ་དག་ལ་སྐྱོན་བརྗོད་པར་བྱེད་པའི་དགེ་ཚུལ་ཉིད་དོ། །
མ་ནིང་ནས་བསྙིལ་བར་བྱ་བའི་དགེ་ཚུལ་གྱི་བར་སྐྱོན་ཅན་བཅུ་པོ་འདི་དག་ནི་ཆད་པའི་ལས་ཀྱིས་བཀར་བ་སྟེ་དབྱུང་བར་བྱའོ། ། གསུམ་པ་དོན་བསྡུ་བ་ནི། བར་ཆད་ཅན་དེ་དག་གནས་ནས་ཕྱུང་ཟིན་ནས་ཉེས་པ་དང་མ་བྲལ་བ་དང༌། བཟོད་པར་མ་གསོལ་བར་སླར་ཡང་དགེ་འདུན་གྱི་ནང་དུ་མི་གཞུག་སྟེ། མ་ནིང་དང༌། མུ་སྟེགས་ཅན་ཞུགས་པ་དང༌། དགེ་སློང་མ་སུན་ཕྱུང་བ་དང༌། ཆོམ་རྐུན་པ་བསླབ་པ་མ་ཕུལ་བར་ཉམས་པ་དང༌། མཚམས་མེད་ལྔ་བྱེད་པ་རྣམས་ལ་སྡོམ་པ་མི་སྐྱེ་ལ་གཞན་རྣམས་ལ་ཆོ་ག་ཇི་ལྟ་བ་བཞིན་བཤགས་ཤིང་བཟོད་པར་གསོལ་ན་སྐལ་བ་བཞིན་གཟུང་ངོ༌། བཞི་པ་ཕྱིར་བཅོས་ཀྱི་ཆོ་ག་ལ་གསུམ་སྟེ།
བསླབ་པ་ཇི་ལྟར་སྦྱིན་པའི་ཚུལ་དང༌། ཇི་ལྟར་དབུལ་བའི་ཚུལ་དང༌། གཉེན་པོ་གདམས་ངག་བརྗོད་པའོ། ། དང་པོ་ནི། དགེ་སློང་དགའ་བ་ཅན་གྱིས་བསླབ་པ་མ་ཕུལ་བར་དུས་ཡུན་རིང་མོ་ཞིག་ལ་འདོད་པ་སྤྱད་དེ་འགྱོད་ནས་སྒྲོགས་པ་ན། སྟོན་པ་དང་མཇལ་ནས་འཆབ་སེམས་མ་སྐྱེས་པ་འདི་ལྟ་བུ་ལ་ཕམ་པ་བྱུང་ན་ད་དུང་བསླབ་པ་ལ་སློབ་པའི་སྐལ་བ་དང་ལྡན་པས་སླར་ཡང་བསྙེན་རྫོགས་བྱ་ཞིང་བསྙེན་པར་རྫོགས་པའི་དགའ་སྟོན་ཆེན་པོ་ཡང་བྱའོ། ། གཞན་ཡང་འོག་ནས་འབྱུང་བའི་འབུལ་པའི་ཆོ་ག་བཞིན་དུ་བསླབ་པ་ཕུལ་བས་ཁྱིམ་པར་སོང་ནའང་ད་དུང་བསླབ་པ་ནོད་པའི་སྐལ་བ་དང་ལྡན་ཞེས་སྦྱར་རོ། ། དེ་དགེ་སློང་མ་ལ་ནི་བསྐྱར་དུ་མི་རུང་སྟེ། ཨུ་པ་ལི་ལན་གཅིག་བཅབས་པའི་དགེ་སློང་མས་ཆོས་འདུལ་བ་ལ་རབ་ཏུ་བྱུང་བ་བསྙེན་རྫོགས་བྱས་ནས་དགེ་སློང་མའི་དངོས་པོར་དབྱུང་དུ་མེད་ཅེས་ཕྲན་ཚེགས་ལས་གསུངས་སོ། ། གཞི་འགྲེལ་ལས།
སྐྱེས་པ་ལ་ནི་ལན་བདུན་གྱི་བར་དུ་རབ་ཏུ་དབྱུང་དུ་རུང་ཞེས་དང༌། བུད་མེད་ནི་རྟགས་བོར་ཕྱིན་ཆད་ལན་གཅིག་ཀྱང་མི་བསྐྱར་ཞེས་ཏེ། མ་བོར་ན་ལན་གཅིག་བསྐྱར་དུ་རུང་བར་གསལ་ཞེས་བླ་མ་དག་གསུང་ངོ༌། ། ཡང་དགེ་སློང་མ་བསླབ་པ་ཕུལ་བ་རྟགས་བོར་པ་དེ་ལ་སྐྱེས་པའི་མཚན་བྱུང་ན་སླར་ཡང་སྐྱེའོ། ། འཆབ་སེམས་སྐྱེས་ན་ལན་གཅིག་ཀྱང་མི་སྐྱེ་བར་གསལ་ཏེ། ཕྲན་ཚེགས་ལས། སྦོམ་དགའ་མོས་སྔར་རབ་ཏུ་བྱུང་བ་མོ་ཞིག་སླར་བབ་པ་ཡང་སྦོམ་དགའ་མོས་སླར་ཕྱུང་བ་ན་ཁྱིམ་བདག་དག་དགེ་སློང་མ་འདི་ངལ་གསོ་ཞིང་ཆོས་ལ་སྤྱོད་དོ་ཞེས་སྨོད་པ་ན། སྟོན་པས་གསུངས་པ་ལན་གཅིག་བཅབ་པའི་རྗེས་སུ་མཐུ་མེད་པས་དགེ་སློང་མ་རབ་ཏུ་མ་ཕྱུང་ཞིག་ཅེས་གསུངས་སོ། ། གཉིས་པ་བསླབ་པ་འབུལ་པའི་ཚུལ་ནི། སྡོམ་པ་གཏོང་བར་འདོད་པ།
བསམ་པ་རང་བཞིན་དུ་གནས་པ་ཡིས་བརྡ་སྤྲད་དེ། སྨྲ་ཤེས་ཤིང་དོན་གོ་བའི་མིའི་འགྲོ་བ་ཞིག་གི་དྲུང་དུ་འབུལ་ལོ་ཞེས་ཏེ། འབུལ་མཁན་དང་འབུལ་བར་བྱ་བའི་ཡུལ་གཉིས་ཆར་སྨྱོ་བ་མ་ཡིན་པ་ཞིག་དགོས་སོ། ། འབུལ་བའི་ཚིག་ནི། བདག་གིས་སྔར་གང་བཟུང་བའི་བསླབ་པ་ནི་གཏོང་ངོ་ཞེས་སོགས་ཀྱི་ཚིག་རྣམས་སོ། ། སྤྱིར་བསླབ་པ་ཕུལ་བ་དང༌། ཉམས་པ་ལ་མུ་བཞི་སྟེ། ཕུལ་ལ་ཉམས་པར་མ་བྱས་པ་ནི། འབུལ་ཆོག་བྱས་པ་བསླབ་པ་བསྲུང་དཀའ་བར་འདུག་ཅེས་མ་སྨྲས་པ་ལྟ་བུའོ། ། ཉམས་ལ་མ་ཕུལ་བ་ནི།
དེ་ལས་བཟློག་པ་བཞིན་ནོ། ། ཕུལ་ལ་ཉམས་པ་ནི། འབུལ་ཆོག་ཀྱང་བྱས། བསྲུང་དཀའ་ཞེས་སོགས་ཀྱང་སྨྲས་པ་བཞིན་ནོ། ། གཉིས་ཀ་མ་ཡིན་པ་ནི། དོ་གཉིས་ཀ་མ་ཡིན་པ་བཞིན་ནོ། ། འབུལ་ཆོག་མ་བྱས་ན་ཕྱིས་སྡོམ་པ་མི་སྐྱེའོ། ། ས་སྡེ་ལས། དེས་ཀྱང་བསླབ་པ་སླར་ཡང་བསྲུངས་ན་བསོད་ནམས་སྡོམ་ཅན་དང་མཉམ་པར་ཐོབ་ཅེས་སོ། ། བསྡུ་བ་ལས་སྡོམ་པ་གཏོང་པའི་རྒྱུ་བཞི་གསུངས་ཏེ།
ལེན་སེམས་དང་མི་འདྲ་བའི་སེམས་བསྐྱེད་པའམ། མི་བརྡ་འཕྲོད་པ་ལ་འབུལ་ཚིག་བརྗོད་པ་དང༌། ཕམ་པ་གང་ཡང་རུང་བའམ། ཕམ་པ་བཞི་ཆར་རམ། རེ་རེ་ལ་ཀུན་ནས་དཀྲིས་པ་ཆེན་པོས་ཉེས་པ་འབྱིན་ན་དེས་སྡོམ་པ་བཏང་བར་བརྗོད་དོ་ཞེས་སོ། ། གསུམ་པ་གཉེན་པོ་གདམས་ངག་བརྗོད་པ་ནི། རྒན་ཞུགས་ཀྱིས་སྔོན་གྱི་ཆུང་མ་ལ་ལོག་པར་སྤྱད་པ་ལ་བརྟེན་ནས་བཅས་པ་སྟེ། བསྙེན་པར་རྫོགས་པའི་རྗེས་ཐོག་ཉིད་ལ་བསླབ་པའི་གཞི་ཕས་ཕམ་པ་ལ་སོགས་པ་རྣམས་ནི་གང་བསླབ་པར་བྱ་བའི་གཞི་རྟོགས་པའི་དོན་དུ་བརྗོད་པར་བྱ་སྟེ། བསླབ་པའི་གཞི་རྟོགས་པའི་བློ་དང་ལྡན་པ་དག་ནི་བྱ་བ་དང་བྱ་བ་མ་ཡིན་པ་ཤེས་པས་བསླབ་པར་བྱ་ཡི། ཡན་ལག་དེ་དག་ལས་འདའ་བར་བྱེད་པ་མ་ཡིན་ནོ། །
གལ་ཏེ་ལྟུང་བ་བྱུང་ནའང་མི་འཆབ་པའི་སེམས་ཀྱིས་ཐ་ན་གང་ཟག་གཅིག་ལའང་མཐོལ་བར་བྱའོ། ། གང་མཐོལ་བར་བྱ་བའི་ཡུལ་ནི་དགེ་སློང་ལྟུང་བ་རིགས་མཐུན་གྱིས་མ་གོས་པའམ། དགེ་ཚུལ་ལ་ཡང་རུང་མོད་ཀྱི། འོན་ཀྱང་གནས་ངན་ལེན་བསྟན་པའི་ཉེས་པ་ཅུང་ཟད་འབྱུང་ངོ༌། ། མཐོལ་བའི་དགོས་པ་ནི། ཉེས་པ་ཆུང་དུ་ལའང་འཇིགས་པའི་ཕྱིར་གང་ཟག་དེ་ལ་ཕས་ཕམ་མི་འབྱུང་ངོ༌། ། འདིར་འཆབ་སེམས་མ་སྐྱེས་ན་རྩ་བའི་ལྟུང་བ་བྱུང་ཡང་ཕས་ཕམ་ཞེས་མི་བརྗོད་ཅེས་པའི་དོན་ནོ། ། བཞི་པ་བཟུང་ནས་ཇི་ལྟར་བསྒྲུབ་པ་ལ་བཞི་སྟེ། བྱ་བའི་རིམ་པ། གནས་ཀྱི་ཚུལ་ཁྲིམས།
ཐུན་མོང་གི་ཚུལ་ཁྲིམས། བྱ་བ་ཞུ་བའི་དམིགས་བསལ་ལོ། ། དང་པོ་ལ་གསུམ་སྟེ། དང་པོར་བྱ་བ་བཀུར་སྟིའི་རིམ་པ་དང༌། བར་དུ་བྱ་བ་བསམ་གཏན་དང་ཀློག་པ་དང༌། ཐུན་མཚམས་སུ་བླ་མའི་བྱ་བ་སྒྲུབ་པའོ། ། དང་པོ་ལ་གསུམ་སྟེ། སྟོན་པ་དང་བླ་མ་ལ་བྱ་བ་དང༌། མཆོད་རྟེན་ལ་བྱ་བ་དང༌། རྒན་རབས་ལ་བྱ་བའོ། །
དང་པོ་ནི། གནས་པ་བརྟུལ་ཞུགས་ཅན་གྱིས་བླ་མ་བས་སྔར་ཉིད་དུ་མལ་ནས་ལངས་ནས་ནི་སོ་དག་པར་བྱ་བའི་ཕྱིར་དུ་སོ་ཤིང་བཅས་ནས། དེའི་འོག་ཏུ་སྟོན་པ་སངས་རྒྱས་ལ་ཕྱག་བྱའོ། ། ཚེ་དང་ལྡན་པ་དག་ལྡན་གྱིས་ཞུས་ནས་སྟོན་པ་ལ་ཕྱག་བྱས་པ་དེ་ནས་རབ་ཏུ་གུས་པ་བསྐྱེད་པ་ཡིས་བླ་མ་ལ་ནི་ཕྱག་བྱ་སྟེ། བླ་མ་དེ་ནི་གནས་པ་དེ་ལ་གདམས་ངག་དང་རྗེས་བསྟན་སོགས་ཆོ་ག་བཞིན་དུ་ཕན་འདོགས་པར་བྱེད་པ་ཡིན་པས་སོ། ། སྟོན་པས་ཤཱ་རིའི་བུ་དང་མོའུ་གལ་གྱི་བུ་ལ་གསུངས་པ། གང་དག་རྒན་ནམ་གཞོན་ཡང་རུང༌། ། གང་ལས་ཆོས་ནི་ཐོས་གྱུར་པ། ། ཐོག་མར་དེ་ལ་ཕྱག་བྱ་སྟེ། ། ཟླ་བ་ཚེས་ལ་བྲམ་ཟེ་བཞིན། །
ཞེས་ལུང་དུ་གསུངས་པས་ཐོག་མར་བླ་མ་ལ་ཕྱག་བྱ་ཞེས་གསུངས་པ་མ་ཡིན་ནམ་ཞེ་ན། དེ་ནི་གནས་ཁང་གཅིག་ན་གནས་པའི་དབང་དུ་བྱས་པ་ཡིན་ལ། འདི་ནི་གནས་ཁང་སོ་སོ་ན་གནས་པའི་དབང་དུ་བྱས་པས་སྐྱོན་མེད་དོ། ། བླ་མ་དེ་ལ་ཁམས་བདེ་སོགས་དྲིའོ། ། ཇི་ལྟར་ན། ཐུགས་དམ་གྱིས་བསྙེལ་བ་མ་ལགས་པ་གུང་ལ་སྐུ་ཁམས་བདེ་བར་བཞུགས་ལགས་སམ་ཞེས་བྱས་ནས། རབ་ཏུ་འབད་པའི་སྒོ་ནས་བླ་མ་དེའི་གནས་ཁང་ཡང་དག་པར་ཆག་ཆག་གདབ་ཅིང༌། ཉེར་སྤྱོད་བཤང་གཅིའི་ས་ཡང་སྦྱང་སྟེ་བྱི་དོར་བྱའོ། ། སྟོན་པ་ལ་ནི་མཎྜལ་དབུལ་བར་བྱའོ། ། གཉིས་པ་མཆོད་རྟེན་ལ་ཕྱག་བྱ་བ་ནི།
དེ་ནས་མཆོད་རྟེན་ལ་བདག་གིས་གཞོག་གཡས་པ་བསྟན་ཏེ་བསྐོར་བ་བྱའོ། ། ཤཱནྟི་པས་བརྗེད་པ་དང་བསྐོར་བ་དོན་གཅིག་ཅེས་འཆད་དོ། ། གསུམ་པ་རྒན་རབ་ལ་ཕྱག་བྱ་བ་ནི། གནས་དེ་ན་གནས་པའི་བརྟུལ་ཞུགས་ཏེ་བསླབ་པ་རྒན་པ་རྣམས་ལ་ཕྱག་བྱས་ནས་ཀློག་པ་སོགས་ལ་འཇུག་གོ ། གཉིས་པ་བར་དུ་བྱ་བ་བསམ་གཏན་དང་ཀློག་པའི་རིམ་པ་ནི། དེ་ནས་བརྟུལ་ཞུགས་ཅན་དེ་ཡིས་ནུས་པ་ཇི་ཙམ་ཡོད་པ་བཞིན་དུ་སྒྲུབ་པ་བསམ་གཏན་དང༌། ཀློག་པ་ཐོས་བསམ་གྱི་ལས་དག་གིས་དུས་འདས་ནས་ལུས་ལ་སྙིང་པོ་བླང་སྟེ་དོན་ཀློག་པར་བྱའོ། ། ཀློག་པས་ནི་ཤེས་རབ་བསྐྱེད་དེ། རྣམ་འབྱེད་ལས། ཚེ་དང་ལྡན་པ་དག
བཅོམ་ལྡན་འདས་ཀྱིས་མི་ཀློག་པ་ལ་ཤེས་རབ་མེད་དོ་ཞེས་གསུངས་སོ། ། བསམ་གཏན་དང་ཀློག་པ་སོགས་མི་དགོས་ཀྱི། ངུར་སྨྲིག་གྱོན་པ་ཙམ་གྱིས་ཆོག་སྙམ་པའི་བསམ་པ་དུས་ནམ་ཡང་མི་བྱ་བར་དགེ་སྦྱོར་ལ་འབད་དོ། ། གསུམ་པ་ཐུན་མཚམས་སུ་བླ་མའི་བྱ་བ་སྒྲུབ་པ་ནི། ། བླ་མ་ལ་སོ་ཤིང་སོར་བརྒྱད་པ་ཡན་ཆད་ནས་བཅུ་གཉིས་པ་མན་ཆད་དང༌། དབྱར་དུས་ན་བསིལ་བ་དང༌། དགུན་དྲོ་བ་སྟེ། དུས་དང་མཐུན་པའི་ཆུ་དང་འདུག་པའི་སྟན་སོགས་ཀྱང་བསྟབ་པར་བྱའོ། ། ནད་ལ་ཕན་པའི་སྨན་དང༌། ཤིན་ཏུ་རྙེད་པར་དཀའ་བའི་ཞིམ་པའི་ཟས་དང་འབྲས་བུ་ཤིང་ཐོག་དང་མེ་ཏོག་སོགས་ཀྱང་དེ་བཞིན་བསྟབ་བོ། །
བླ་མའི་ལྷུང་བཟེད་བཀྲུ་བ་ལ་སོགས་པ་བྱས་པ་ཡིས་གུས་པས་བླ་མའི་ཉེ་གནས་བྱའོ། ། གཉིས་པ་གནས་ཀྱི་ཚུལ་ཁྲིམས་ནི། བླ་མ་བློ་ཤིན་ཏུ་རྣམ་པར་མཛངས་པས་ཀྱང་ཐམས་ཅད་དུ་ཟས་ལ་སོགས་པ་ཚོད་རིག་པར་བླང་བར་བྱ་ཡི། བླངས་དྲག་པས་སློབ་མ་ལ་མི་གནོད་པར་བྱའོ། ། གསུམ་པ་ཐུན་མོང་གི་ཚུལ་ཁྲིམས་ལ་གསུམ་སྟེ། ཕྱག་བྱེད་དུ་རུང་མི་རུང་དཔྱད་པ་དང༌། དད་རྫས་སྤྱད་དུ་རུང་མི་རུང་དཔྱད་པ་དང༌། གཙང་སྦྲ་བྱ་བའི་རིམ་པའོ། ། དང་པོ་ལ་གཉིས་ཏེ། ཕྱག་མི་བྱ་བའི་ཡུལ་དང༌།
ཕྱག་བྱ་བའི་ཡུལ་ལོ། ། དང་པོ་ལ་གསུམ་སྟེ། སྤྱིར་བཏང་དང༌། དམིགས་ཀྱིས་བསལ་བ་དང༌། རིགས་ཅན་གཞན་ཡང་བསྡུ་བའོ། ། དང་པོ་ནི། ཚུལ་ཁྲིམས་འཆལ་བ་ཕམ་པ་བྱུང་བ་ལ་ཞེ་སྡང་བར་མི་བྱ་ལ། ཕྱག་ཀྱང་ནམ་ཡང་མི་བྱ་སྟེ། ཚུལ་འཆལ་དེ་དང་ཆོས་དང་ཟང་ཟིང་གི་ལོངས་སྤྱོད་ལ་སོགས་ཀྱང་ལྷན་ཅིག་ཏུ་བྱ་བ་མ་ཡིན་ནོ། ། དེ་ཅིའི་ཕྱིར་ཞེ་ན།
ཚུལ་འཆལ་འདི་ནི་རོ་བསྲེགས་པའི་མགལ་དུམ་བཞིན་དུ་གྱུར་པའི་ཕྱིར། ཁྱིམ་པ་བསྙེན་གནས་དང་དགེ་བསྙེན་གྱི་སྡོམ་པ་ལ་གནས་ཀྱང་དེ་དག་ལ་དགེ་ཚུལ་གྱིས་ཀྱང་ནི་ཕྱག་མི་བྱ་ན། འདོད་པ་ཅན་ཁྱིམ་གྱི་ཆོས་འཁྲིག་པ་བསྟེན་པ་སོགས་ལ་གནས་པ་དེ་རྣམས་ལ་དགེ་སློང་གི་ཕྱག་མི་བྱ་བ་ལྟ་སྨོས་ཀྱང་ཅི་དགོས་ཏེ་མི་བྱའོ། ། དགེ་ཚུལ་སོགས་ཀྱིས་ཕྱག་མི་བྱ་ན། དགེ་སློང་གསར་བུ་ལ་དགེ་སློང་མ་རྫོགས་ནས་ལོ་བརྒྱ་ལོན་པས་ཀྱང་ཕྱག་བྱ་བ་བཞིན་དུ་ཁྱིམ་པ་སྡོམ་ལྡན་སྐྱེས་པ་ལ་དགེ་སློང་མ་ལ་སོགས་པས་ཕྱག་བྱའམ་ཞེ་ན། དགེ་ཚུལ་སོགས་ཀྱིས་ཕྱག་མི་བྱ་བ་དེ་བཞིན་དུ་ཁྱིམ་པ་དེ་སྡོམ་པ་དང་ལྡན་ཡང་དེ་ལ་སྡོམ་བརྩོན་ཏེ་རབ་བྱུང་ཕ་མ་ཀུན་གྱིས་ཕྱག་མི་བྱའོ། ། དེ་ཅིའི་ཕྱིར་ཞེ་ན། བསླབ་པས་ཀུན་ནས་མ་བསྡམས་པ་ཁྱིམ་པ་དེ་དག་ལ་རབ་བྱུང་གི་ཕྱག་ལེན་པའི་དབང་ནི་ཡོད་པ་མ་ཡིན་པས་སོ། ། གཉིས་པ་དམིགས་བསལ་ནི། ཁྱིམ་པ་ཡིན་ཡང་སྲིད་པ་ཐ་མ་པ་ཡིན་ན་ནི་དེ་ལ་རབ་ཏུ་བྱུང་བས་ཕྱག་བྱའམ་མི་བྱ་ཞེས་རིགས་པས་རྣམ་པར་དཔྱད་པ་མི་འཐད་དེ།
ཕྱག་བྱ་དགོས་པས་སོ། ། དེ་ལས་གཞན་པའི་ཁྱིམ་པ་ལ་ནི་མ་ཡིན་ཏེ། སྲིད་པ་ཐ་མ་པ་མ་ཡིན་པ་སྐྱེ་རྒ་ན་འཆི་གཅིག་ནས་གཅིག་ཏུ་བརྒྱུད་པས་མི་བརྟན་པ་འཁོར་བར་འཁོར་བཞིན་པའི་སེམས་ཅན་ཁྱིམ་པ་རྣམས་ལ་སྔ་མ་བཞིན་དུ་རབ་བྱུང་གིས་ཕྱག་མི་བྱའོ། ། འདིས་ནི་ཁྱིམ་པ་བསམ་གཏན་དང་ཟག་མེད་ཀྱི་སྡོམ་པ་ཅན་ཡིན་ཡང་སྲིད་པ་ཐ་མ་པ་མ་ཡིན་ན་རབ་བྱུང་གིས་ཕྱག་མི་བྱ་བར་གསལ་ལོ། ། གསུམ་པ་རིགས་ཅན་གཞན་ཡང་བསྡུ་བ་ནི། དེ་ལས་གཞན་ཡང་དགེ་སློང་གིས་ཕྱག་བྱ་བ་མ་ཡིན་པའི་ཡུལ་ནི་མང་སྟེ། ལྷག་མ་འཆབ་ལྡན་བྱུང་བས་སྤོ་བ་དང་མགུ་སོགས་སྤྱོད་བཞིན་པ་དང་བསྐྲད་པ་ལ་སོགས་པའོ། ། སོགས་པའི་སྒྲས་བསྡུས་པ་ལ་སྡོམ་ཚིག་ནི། ས་གཞན་གནས་པ་ཉེར་ལྔ་སྟེ། ། བསྡིགས་སྨད་བསྐྲད་དང་ཕྱིར་འགྱེད་བཞི། །
མ་མཐོང་འཐབ་ཀྲོལ་རྒྱུ་སྒྲུབ་དང༌། ། འཐབ་ཀྲོལ་འབད་ལས་མ་ལྡོག་དང༌། ། དགེ་སློང་མ་དང་འདྲེ་ཞིང་གནས། ། སྡིག་ལྟ་འཛིན་དང་ལྟུང་བ་ནི། ། རྣམ་པར་གཏན་ལ་འབེབས་པ་དང༌། ། ཕྱིར་མི་འཆོས་དང་གནས་དབྱུང་བདུན། ། སྤོ་བ་སྤྱོད་གསུམ་སྤོ་ལྡན་གསུམ། ། མགུ་ལྡན་གསུམ་དང་ངོ་བོ་ཉིད། ། ཚོལ་བ་བྱིན་དང་བསླབ་པ་བྱིན། ། འགྱེད་ཕྱིར་རྩོད་པ་དག་དང་ནི། །
ཉམས་པ་དང་ནི་བྲེལ་བ་དང༌། ། སེམས་གཞན་གཡེང་དང་རྒྱབ་ཀྱིས་ཕྱོགས། ། མི་མཐུན་པ་དང་ཁྱིམ་གཞན་འདུག ། སོ་ཤིང་འཆའ་དང་བཟའ་བ་བཟའ། ། མཚམས་མེད་ལྔ་བྱས་མུ་སྟེགས་ཅན། ། མུ་སྟེགས་ཅན་ཞུགས་ཐ་དད་གནས། ། སྔར་ཉེས་བྱུང་དང་སྔོན་འཁྲུགས་དང༌། ། ཉེ་བར་ཕྱོགས་དང་བསླབ་པ་བྱིན། ། བུད་མེད་རབ་ཏུ་བྱུང་རྣམས་དང༌། ། རང་བས་གཞོན་དང་མི་སྣང་འདུག །
མི་བདེ་བར་འདུག་ལུང་ནོད་ཞུགས། ། ཡིད་ལ་བྱེད་དང་ཆོས་ཉན་ཞུགས། ། ཡེངས་དང་ཟས་ཀྱི་གྲལ་ན་འདུག ། འོག་གི་སྒོ་ནི་མི་གཙང་སོགས། ། གཉིས་པ་ཕྱག་བྱ་བའི་ཡུལ་ནི། དགེ་སློང་གིས་རྟག་པར་ཕྱག་བྱ་བ་ནི་སངས་རྒྱས་དང་སྡོམ་པས་རྒན་པ་རྣམས་སོ། ། གཉིས་པ་དད་རྫས་སྤྱད་དུ་རུང་མི་རུང་ནི། གཞན་གྱིས་དད་པས་བྱིན་པས་ནོར་རྫས་ལ་སྤྱད་པ་ལ་ནི་མི་སློབ་པ་ནི་བདག་པོ་ལྟ་བུར་སྤྱོད་དོ། ། སློབ་པ་ནི་གཞན་གྱིས་བྱིན་ནས་སྤྱོད་པ་ལྟ་བུའོ། ། སློབ་པ་ནི་མཐོང་སྒོམ་ལ་གནས་པ་རྣམས་སོ། །
སོ་སྐྱེ་ཡིན་ཡང་ཚུལ་སྒྲུབ་པ་བསམ་གཏན་དང་ཀློག་པ་ཁ་དོན་དང་ལྡན་པ་ནི་དགེ་འདུན་དང་གང་ཟག་མི་སློབ་པ་མན་ཆད་དང་ལོངས་སྤྱོད་པར་རྗེས་སུ་གནང་བས་ན་སྤྱོད་ཀྱང་ཉེས་པ་མེད་དོ། ། སློབ་པ་དང་མི་སློབ་པ་དང་བསམ་གཏན་དང་ཀློག་པ་དང་ལྡན་པའི་ལྷག་མ་གཞན་རྣམས་ནི་ཚུལ་ལྡན་ཡིན་ཡང་ལེ་ལོས་བཅོམ་པའི་བདག་ཉིད་ཅན་རྣམས་ནི་སྦྱིན་བདག་ལ་བུ་ལོན་བླངས་པའི་ཚུལ་གྱིས་སྤྱོད་པ་ཡིན་ཏེ། རྒྱ་ཆེར་འགྲེལ་དུ། དེ་དག་གིས་སྤྱད་པ་བུ་ལོན་དུ་འགྱུར་ཏེ། ཚེ་རབས་གཞན་ལ་སྦྱིན་བདག་དཔྱ་འཇལ་བའམ་དེའི་བྲན་གཡོག་དང་ཕྱུག་ལ་སོགས་པར་སྐྱེ་བར་འགྱུར་རོ་ཞེས་སོ། ། ཚུལ་ཁྲིམས་འཆལ་བ་རྣམས་ནི་ནམ་དུ་ཡང་དད་རྫས་དང་དགེ་འདུན་གྱི་གཙུག་ལག་ཁང་སོགས་ལ་ཉེ་བར་སྤྱོད་པ་བཀག་གོ ། གཞུང་དམ་པའི་ཞུ་བ་མང་ཤོས་ལས། ཚུལ་ཁྲིམས་ཉམས་པ་དག་ནི་དགེ་འདུན་གྱི་ཀུན་དགའ་ར་བ་ལ་རྐང་པའི་རྟིང་པ་གཅིག་ཙམ་ཡང་ཡོངས་སུ་སྤྱད་པར་མིག་གནང་ངོ་ཞེས་སོ། ། གསུམ་པ་གཙང་སྦྲའི་རིམ་པ་ལ་གསུམ་སྟེ། གཞན་ལ་གནོད་པ་སྤང་བ་དང༌།
བཤང་གཅིའི་གནས་བྱ་བ་དང༌། གཙང་སྦྲའི་བྱ་བ་དངོས་སོ། ། དང་པོ་ནི། ། དྲུག་སྡེ་ལ་བཅས་པ་སྟེ། དྲུག་སྡེ་སྣབས་ཕྱི་སའི་ཁང་པར་འདུག་ནས་གཞན་དག་བྱུང་ཚེ། ཚེ་དང་ལྡན་པ་དག་ཅུང་ཞིག་སྡོད་ཅིག་དང་རྒན་རིམ་དུ་བྱའོ་ཞེས་དེ་དག་གི་ཉེ་འཁོར་དུ་ཁ་ཏོན་དང་བཙོ་བླག་གི་ལས་བྱས་པས་དགེ་སློང་དག་ངོ་ཚ་ནས་བཤང་གཅི་བག་ཡངས་སུ་བྱར་མེད་པས་ནད་དུ་གྱུར་ནས་གསུངས་པ། བཤང་པའི་ཁང་པ་དང་ཉེ་བ་རུ་སྣ་ཚོགས་པའི་གཏམ་མི་བྱ་སྟེ། དེར་མ་ཟད་ཕྱོགས་དེར་ཀློག་པ་དང་ཁ་འདོན་ལ་སོགས་པ་དང་གོས་ཀྱི་ཁ་དོག་བསྒྱུར་བའི་ཚོན་གྱི་ལས་དག་ཁྱད་པར་དུ་མི་བྱའོ། ། གཉིས་པ་ནི། བཤང་བའི་ཁང་པ་དང་གཅི་བའི་གནས་ནི་ཐ་དད་དུ་བྱ་བར་གསུངས་སྟེ།
དགེ་སློང་གཅི་བ་བྱེད་པའི་ཚེ་བཤང་བ་བྲོ་ནས་མི་བདེ་བ་ལ་བརྟེན་ནས་སོ། ། དབྱིབས་ནི། ཁང་བུ་ལྟ་བུའམ་བ་གམ་ལྟ་བུར་བྱའོ། ། གཅི་ཁང་དེར་ཆུ་འདོར་དུ་འཇུག་པའི་ཚེ་ན་གཞན་ཡོད་མེད་བརྟག་པའི་ཕྱིར་དུ་ངག་སོགས་ཀྱི་སྒྲ་དང་སེ་གོལ་གྱི་བརྡ་བྱས་ཏེ་འཇུག་པར་བྱ་ཞིང༌། གཞན་དག་དེ་ན་ཆུ་འདོར་བར་གནས་ན་དེ་བྱུང་གི་བར་དུ་དེར་མི་འཇུག་གོ ། ཡང་ཕྱི་རོལ་ནས་ཡོང་བའི་སྒྲ་སོགས་ཐོས་ན་ནང་ན་གནས་པས་ཀྱང་སྒྲ་སོགས་ཀྱིས་གོ་བར་བྱའོ། ། གཅི་བ་འདོར་བ་དེའི་ཁང་པར་གྲོས་དང༌། སོགས་པ་བྱ་བ་ཁྱད་པར་ཅན་གཞན་ཡང་བྱ་བ་མིན་ནོ། ། གསུམ་པ་གཙང་སྦྲའི་བྱ་བ་དངོས་ནི། འོག་རླུང་དང་བཤང་བ་དང་གཅི་བ་རྣམས་འདོར་བ་ན་དལ་བུ་དལ་བུའི་སྒོ་ནས་སྒྲ་མེད་པར་དོར་བ་སོགས་བྱས་ནས་འཇུག་པར་བྱ་ཡི།
ནན་གྱིས་མི་བསྡོམ་མོ། ། སྔོན་བྲམ་ཟེ་ཞིག་ཕྱི་པ་དང་ནང་པ་གཉིས་པོ་གང་གཙང་སྦྲ་ཆེ་བའི་བསྟན་པ་ལ་འཇུག་སྙམ་ནས། ཤཱ་རིའི་བུ་བཤང་བ་འདོར་བའི་རྗེས་སུ་འབྲངས་པ་ན། དེའི་སེམས་ཤཱ་རིའི་བུས་ཤེས་ནས་འདི་ལྟར་བྱས་ཏེ། བཤང་བ་འདོར་མ་ཐག་སྔོན་དུ་རྡོ་བ་སོགས་འཇམ་པ་གང་ཡང་རུང་བས་འོག་གི་སྒོ་ཕྱིས་ནས་ཀྱང༌། དེ་ནས་ལན་གཉིས་ལན་གསུམ་དུ་ས་ཡིས་འོག་སྒོ་དག་པར་བཀྲུ་བར་བྱའོ། ། དེ་ནས་ལག་པ་གཡོན་པར་སྤྱད་པར་བྱ་བ་ཤིན་ཏུ་འཇམ་པའི་སའི་ཕུང་པོ་བདུན་བྱས་ནས་བདུན་པོ་ཉིད་ཀྱིས་བཀྲུའོ། ། ཡང་ས་ཕུང་བདུན་སྤུངས་ནས་བདུན་པོ་ཉིད་ཀྱིས་ལག་པ་གཉིས་ཀ་བཀྲུའོ། ། ཡང་ས་ཕུང་གཅིག་གིས་རིལ་པོ་བཀྲུའོ། ། ལག་པ་གཉིས་བཀྲུ་བ་ལ་ས་ཕུང་བདུན་གཉིས་བཅུ་བཞི་པོ་དེ་དག་བཤང་བ་འདོར་བའི་སྔོན་དུ་སོ་སོར་ཐ་དད་དུ་གཞག་གོ །
འདི་འདྲ་དེ་ནི་ཐོག་མར་ཤཱ་རིའི་བུ་ལ་བསླབ་པ་བཅས་ལ། བསླབ་བྱ་འདི་ལས་གཞན་དུ་བྱས་ན་ཉེས་བྱས་བསྐྱེད་པར་འགྱུར་རོ། ། ས་ཁྲུས་བྱས་པ་དེ་ནས་ལག་པར་མ་ཟད་རྐང་པའང་འབད་པས་ནི་ཆུ་མང་པོས་ནི་རབ་ཏུ་བཀྲུ་བར་བྱའོ། ། དེ་ནས་ལག་ངར་དང་བྱིན་པ་ལ་ཆུའི་ཟིལ་པ་ཆགས་པ་འཇམ་ས་དག་གིས་ཕྱིས་ནས་ནི་སླར་ཡང་ལག་པ་དག་ནི་བཀྲུའོ། ། འདི་འདྲའི་ཁྲུས་དག་གི་ལུས་ཀྱི་ཕྱི་རོལ་ལག་པ་དང་རྐང་པ་དང་གདོང་སོགས་དག་པར་བྱ་བར་གསུངས་པ་ཡིན་ནོ། ། ཕྱིའི་གཙང་སྦྲའི་བྱ་བ་བསྟན་ཟིན་ཏོ། ། གཉིས་པ་ནང་གི་གཙང་སྦྲ་ལ། དོན་དངོས་བསྟན་པ་དང༌། ཕྱིའི་གཙང་སྦྲ་མེད་ཀྱང་རུང་བ་དང༌། དེ་ཡི་སྒྲུབ་བྱེད་བསྟན་པའོ། །
དང་པོ་ནི། རབ་བྱུང་རྣམས་ཀྱིས་ཕྱིའི་དྲིའི་བྱུག་པ་སྤངས་པའི་གཙང་སྦྲ་སེམས་སྦྱོང་བ་ཡིན་ཏེ། སུམ་བརྒྱ་པར། སེམས་ནི་དག་ན་གཙང་བ་ཡིན་བཤད་དེ། ། དྲི་དང་གོས་པ་དག་དང་བྲལ་ཙམ་ན། ། བཅོམ་ལྡན་ནང་གི་གཙང་སྦྲ་གསུངས་པ་ནི། ། ལུས་ལ་སོགས་པ་སྡིག་སྤངས་གང་ཡིན་པའོ། ། ཞེས་སོ། ། གཉིས་པ་ནི། སེམས་ཀྱི་སྡིག་པ་སྦྱོང་བ་འདི་འདྲའི་བྱུག་པ་མཆོག་ཡོད་པ་ལ་ནི་ཕྱིའི་གཙང་སྦྲ་སྟོང་ཕྲག་ས་ཡིས་ལུས་བཀྲུ་བའི་འབད་པས་ཅི་ཞིག་བྱ།
གསུམ་པ་ནི། རྫོགས་པའི་སངས་རྒྱས་ཀྱིས་ནང་སེམས་ཀྱི་ནི་གཙང་སྦྲ་དེ་ཉིད་དག་བྱེད་དོན་དམ་པར་གསུངས་པ་ཡིན་ཏེ། དེས་ལུས་དང་ངག་དང་ཡིད་ཀྱི་སྡིག་པ་སྤོངས་བར་གསུངས་པ་ཡིན་པས་སོ། ། ཐུན་མོང་གི་ཚུལ་ཁྲིམས་བསྟན་ཟིན་ཏོ། ། བཞི་པ་བྱ་བ་ཞུ་བའི་དམིགས་བསལ་ནི། སྤྱིར་བྱ་བ་ཐམས་ཅད་གནས་ཀྱི་བླ་མ་ལ་ཞུ་དགོས་ཀྱང༌། སོ་ཤིང་གི་བྱ་བ་བྱེད་པ་དང༌། བཤང་བ་འདོར་བ་དང༌། གཅི་བ་འདོར་བ་དང༌། ཆུ་འཐུང་བ་དང༌།
མཚམས་ནང་དེའི་སྐུ་གསུང་ཐུགས་ཀྱི་རྟེན་ལ་ཕྱག་འཚལ་བ་སོགས་བླ་མ་དག་ལ་ཞུ་མི་དགོས་སོ། ། མཚམས་ནང་གང་ཞེ་ན། གང་དུ་སྐབས་དང་མཐུན་པ་སྟེ། རྭ་བ་དང་རྩིགས་པ་དང་རྟ་བབས་གང་གིས་བསྐོར་བའི་རྭ་བ་སོགས་ཏེ། དེ་ནས་འདོམ་བཞི་བཅུ་རྩ་དགུའི་བར་ནི་ནང་གི་མཚམས་སུ་ཤེས་པར་བྱའོ། ། མ་ཐོབ་པ་ཐོབ་བྱེད་ཀྱི་ཆོ་ག་བསྟན་ཟིན་ཏོ། ། གཉིས་པ་ཐོབ་པ་གསུང་པའི་ཆོ་ག་རྒྱས་པར་བཤད་པ་ལ་གཉིས་ཏེ། རྩ་བའི་ལུང་ལས་གསུངས་པ་དང༌། བཤད་པའི་ལུང་ལས་གསུངས་པའོ། ། དང་པོ་ལ་གསུམ་སྟེ།
མདོར་བསྟན་པ་དང༌། རྒྱས་པར་བཤད་པ། དོན་བསྡུ་བའོ། ། དང་པོ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་སྤྱིའི་དོན་ལ། དང་པོ་སྡོམ་ཚིག་ནི། མཚན་ཉིད་དབྱེ་བ་ངེས་ཚིགས་དང༌། ། བསླབ་པ་བསྲུངས་པའི་ཕན་ཡོན་ནོ། །
དང་པོ་ནི། ལུས་ངག་གི་བཅས་པ་ལས་འདས་པའི་ཁ་ན་མ་ཐོ་བ་སྟེ། ཤཱཀྱ་འོད་ཀྱིས། ལུས་ངག་གི་བཅས་པ་ལས་འདས་པའི་ཁ་ན་མ་ཐོ་བའོ་ཞེས་སོ། ། འོ་ན་དགེ་སློང་མས་དགེ་སློང་མ་ཟླ་བོའི་ཕམ་པ་བཅབ་པ་ཆོས་ཅན། ལྟུང་བ་མ་ཡིན་པར་ཐལ། ལུས་ངག་གི་བཅས་པ་ལས་འདས་པ་མ་ཡིན་པའི་ཕྱིར་རོ། ། ཇི་སྐད་དུ་ལུང་ལས། བཙུན་པ་ལུས་སུ་ཡང་མ་ཐོན། ངག་ཏུ་ཡང་མ་ཐོན་པར་དགེ་སློང་མར་མི་རུང་བར་མཆིས་སམ།
ཡོད་དེ། དགེ་སློང་མ་ཟླ་བོའི་ཕམ་པ་འཆབ་ནའོ་ཞེས་སོ། ། གསོ་སྦྱོང་གི་དུས་སུ་ཅི་འདི་ལ་ཁྱེད་ཡོངས་སུ་དག་གམ་ཞེས་དྲིས་པ་ན། ལྟུང་བ་ཡོད་པར་ཤེས་བཞིན་དུ་འཆབ་པ་ཆོས་ཅན། ལྟུང་བ་མ་ཡིན་པར་ཐལ། ལུས་ངག་གི་བཅས་པ་ལས་འདས་པ་མ་ཡིན་པའི་ཕྱིར། ཡང་ལུང་དུ། སེམས་འབའ་ཞིག་ལ་ལྟུང་བར་འགྱུར་བ་མཆིས་སམ། ཡོད་དེ། གསོ་སྦྱོང་མི་བྱེད་པའོ་ཞེས་འབྱུང་བས་སོ་ཞེ་ན།
མི་འཐད་དེ། འདོད་པའི་རིག་བྱེད་མ་ཡིན་པ་འགྲུབ་པ་ལ་རིག་བྱེད་ངེས་པར་དགོས་པའི་ཕྱིར་ཏེ། མཛོད་འགྲེལ་ལས། འདོད་པ་ན་སྤྱོད་པའི་རིག་བྱེད་མ་ཡིན་པ་ནི་རྣམ་པར་རིག་བྱེད་མེད་པ་ཅན་ཡང་མེད་པས་ཞེས་གསུངས་པ་ཡིན་ནོ། ། སློབ་དཔོན་འདུལ་བཟང་གིས། ལུང་ལས་གསུངས་པའི་དོན་ནི་རྣམ་པར་རིག་བྱེད་ཅུང་ཟད་ཙམ་ལས་མེད་པ་ལ་དགོངས་ཀྱི། འདི་དག་ལ་གདོན་མི་ཟ་བར་ལུས་དང་ངག་གི་རྣམ་པར་འགྱུར་བ་ཡང་འབྱུང་ངོ་ཞེས་གསུངས་སོ། ། དགེ་སློང་མ་ཟླ་བོའི་ཕམ་པ་འཆབ་པ་ལ་ཡང་ལུས་ཀྱི་རྣམ་པར་རིག་བྱེད་ཅུང་ཟད་ཡོད་ལ། གསོ་སྦྱོང་གི་དུས་སུ་ཉེས་པ་འཆབ་པ་ལ་ནི་བརྫུན་གྱི་ཀུན་སློང་ལས་བྱུང་བའི་ངག་གིས་བཅས་པ་ལས་འདས་པ་ཡོད་པའི་ཕྱིར་རིག་བྱེད་གཏན་ནས་མེད་པ་ཡིན་ནོ། ། ཡིད་ཁོ་ན་ལ་ལྟུང་བ་རྣམ་པར་གཞག་ཏུ་མེད་དོ། །
ཤཱཀྱ་འོད་ཀྱིས། ཡིད་ཀྱིས་སྡོམ་པ་ལ་སོ་སོར་ཐར་བའི་སྡོམ་པ་ཉིད་མེད་པའི་ཕྱིར་ཞེས་གསུངས་པ་དང༌། སོ་སོ་ཐར་བའི་སྡོམ་པ་ནི་སྤོང་བ་བདུན་གྱི་མཚན་ཉིད་ཅན་ཡིན་ཏེ། ལུས་ཀྱི་རྣམ་པ་གསུམ། ངག་གི་རྣམ་པ་བཞི་ཞེས་བྱ་བར་ངེས་པའི་ཕྱིར་ཞེས་གསུངས་པ་ལྟར་རོ། ། འོ་ན་དགེ་བསྙེན་གྱིས་སྲོག་གཅོད་པ་ལ་སོགས་པ་ལ་སྦྱོར་བ་ན་ལྟུང་བ་འབྱུང་བར་ཐལ། ལུས་ངག་གི་བཅས་པ་དང་འགལ་བའི་ཁ་ན་མ་ཐོ་བ་བྱུང་བའི་ཕྱིར་རོ་ཞེ་ན། རྒྱ་ཆེར་འགྲེལ་ལས། ཁྱིམ་པ་ལ་བཅས་པ་མེད་ཅེས་གསུངས་པས་བཅས་པ་ཐམས་ཅད་རབ་ཏུ་བྱུང་བ་ཁོ་ནའི་ཡིན་པས། དགེ་བསྙེན་ལ་བཅས་པ་དང་འགལ་བའི་ཉེས་པ་མི་འབྱུང་ངོ༌། །
མཚན་ཉིད་ལ་ལོག་པར་རྟོག་པ་བསལ་ནས། གཉིས་པ་དབྱེ་བ་ལ་ལོག་པར་རྟོག་པ་བསལ་བ་ནི། དབྱེ་བ་གང་ཞེ་ན། སྡོམ་ཚིག་ནི། སྡེ་ཚན་གནས་སྐབས་རྒྱུ་དང་ནི། ། ཕྱིར་བཅོས་དང་ནི་འབྱུང་བའི་སྒོ། ། ངོ་བོ་དང་ནི་གཞི་དང་ནི། ། བྱ་བྱེད་འདུ་ཤེས་དངོས་པོ་འོ། ། དང་པོ་སྡེ་ཚན་ལས་ནི། ཕམ་པར་འགྱུར་བའི་སྡེ།
དགེ་འདུན་ལྷག་མའི་སྡེ། ལྟུང་བྱེད་ཀྱི་སྡེ། སོ་སོར་བཤགས་པའི་སྡེ། བསླབ་པའི་སྡེ་སྟེ་ལྔའོ། ། གཏན་ལ་དབབ་པ་བསྡུ་བ་ལས། ལྟུང་བ་སྡེ་ཚན་རྣམ་ལྔ་སྟེ། ། ཞེས་གསུངས་པ་ལྟར་རོ། ། འོ་ན་མ་ངེས་པ་གཉིས་པོ་གང་དུ་འདུ་ཞེ་ན། བློས་ལྟུང་བའི་རྭ་བ་མ་ཆོད་པས་མ་ངེས་པ་ཞེས་བརྗོད་ཀྱི། རྫས་ལ་སྡེ་ཚན་ལྔ་ལས་ལོགས་སུ་མེད་དོ། །
འོ་ན་སྦོམ་པོ་སྡེ་ལྔ་གང་དུ་གཏོགས་ཤེ་ན། རྣམ་འབྱེད་ལས། ཉེས་པ་སྦོམ་པོ་ནི་གཉིས་ཏེ། ཕམ་པ་ལས་བྱུང་བ་དང༌། དགེ་འདུན་ལྷག་མ་ལས་བྱུང་བའོ་ཞེས་གསུངས་པས། ཕམ་པས་ཀུན་ནས་སློང་བ་ཕམ་པའི་སྡེ་ཚན་དང༌། ལྷག་མས་ཀུན་ནས་སློང་བ་ལྷག་མའི་སྡེ་ཚན་དུ་གཏོགས་སོ། ། གནས་སྐབས་ཀྱིས་དབྱེ་བ་གང་ཞེ་ན། སྦྱོར་བའི་སྦྱོར་བ་དང༌། དངོས་གཞིའི་གནས་སྐབས་ཀྱི་དབྱེ་བས་གསུམ་མོ། །
རྒྱུ་ལས་དབྱེ་བ་གང་ཞེ་ན། མི་ཤེས་པས་བྱས་པ་དང༌། བག་མེད་པས་བྱས་པ་དང༌། ཉོན་མོངས་མང་བས་བྱས་པ་དང༌། མ་གུས་པས་བྱས་པའོ། ། ཕྱིར་བཅོས་ཀྱིས་དབྱེ་བ་གང་ཞེ་ན། ལྷག་མ་མེད་པ་ཕམ་པ་དང༌། དགེ་འདུན་ལས་གསོ་བར་བྱ་བ་དགེ་འདུན་ལྷག་མ་དང༌། གང་ཟག་ལས་གསོ་བར་བྱ་བ་གང་ཟག་ལྷག་མ་ཅན་ནོ། ། འབྱུང་བའི་སྒོ་ནས་དབྱེ་བ་ནི།
ལུས་ལས་བྱུང་བ་དང༌། ངག་ལས་བྱུང་བའོ། ། དང་པོ་ནི། སྲོག་གཅོད་དང༌། མ་བྱིན་ལེན་དང༌། མི་ཚངས་སྤྱོད་ཕྱོགས་མཐུན་དང་བཅས་པའོ། ། གཉིས་པ་ནི། བརྫུན་དང་ཕྲ་མ་སོགས་ཕྱོགས་མཐུན་དང་བཅས་པའོ། ། ངོ་བོའི་སྒོ་ནས་དབྱེ་བ་གང་ཞེ་ན། རང་བཞིན་གྱི་ཁ་ན་མ་ཐོ་བ་དང༌།
བཅས་པའི་ཁ་ན་མ་ཐོ་བའོ། ། འདི་གཉིས་ཀྱི་ཁྱད་པར་ནི། བྱེ་བྲག་ཏུ་སྨྲ་བ་དང༌། འདུལ་བ་འཛིན་པ་རྣམས་རྐྱེན་དབང་གིས་ཀྱང་མ་གནང་བ་ནི་རང་བཞིན་གྱི་ཁ་ན་མ་ཐོ་བ་ཡིན་ལ། རྐྱེན་གྱི་དབང་གིས་གནང་བ་ནི་བཅས་པ་སྟེ། ཕྲན་ཚེགས་ལས། ཉེ་བར་འཁོར་གྱིས། བཙུན་པ་བཅོམ་ལྡན་འདས་དད་པའི་རིམ་གྲོ་བྱའོ་ཞེས་གསུངས་པ་གང་ལགས། དེ་ལ་ཡོ་བྱེད་ཇི་ལྟ་བུས་བགྱི། ཉེ་བར་འཁོར་རང་བཞིན་གྱི་ཁ་ན་མ་ཐོ་བ་མ་གཏོགས་པ་གཞན་དག་གིས་སོ་ཞེས་གསུངས་པས་སོ་ཞེས་འདོད་དོ། །
མངོན་པ་པ་ཁ་ཅིག་ནི། ངོ་བོ་ཉིད་ཀྱིས་སྡིག་ཏུ་འགྱུར་བར་རང་བཞིན་གྱི་ཁ་ན་མ་ཐོ་བ་དང༌། བཅས་པའི་དབང་གིས་ཉེས་པར་འགྱུར་བ་བཅས་པའི་ཁ་ན་མ་ཐོ་བའོ་ཞེས་སོ། ། འདུལ་བ་བསྡུས་པ་ལས་ནི། མི་དགེ་བའི་སེམས་ཡན་ལག་ཏུ་དགོས་པ་རང་བཞིན་གྱི་ཁ་ན་མ་ཐོ་བ་དང༌། མི་དགོས་པ་བཅས་པའི་ཁ་ན་མ་ཐོ་བའོ་ཞེས་སོ། ། དུལ་བ་ལྷས་ཀྱང་གཙོ་བོར་དེ་བཞིན་དུ་བཞེད་དོ། ། དོན་ནི། རྐྱེན་གྱི་དབང་གིས་གནང་བ་ནི་བཅས་པ་ཡིན་ལ། རྐྱེན་གྱི་དབང་གིས་ཀྱང་མ་གནང་བ་ནི་རང་བཞིན་གྱི་ཁ་ན་མ་ཐོ་བར་རིགས་སོ། །
དམིགས་བསལ་ལ་ཆང་འཐུང་བ་ནི་རྐྱེན་གྱི་དབང་གིས་མ་གནང་ཡང་བཅས་པ་ཁོ་ན་སྟེ། མཛོད་འགྲེལ་ལས། ཇི་ལྟར་ན་མྱོས་པར་འགྱུར་བ་བཅས་པའི་ཁ་ན་མ་ཐོ་བ་ཡིན་པར་ཤེས་ཤེ་ན། རང་བཞིན་གྱི་ཁ་ན་མ་ཐོ་བའི་མཚན་ཉིད་མེད་པའི་ཕྱིར་ཏེ། རང་བཞིན་གྱི་ཁ་ན་མ་ཐོ་བ་ནི་སེམས་ཉོན་མོངས་པ་ཅན་ཁོ་ནས་སྤྱོད་པ་ཡིན་ལ། ཆང་ནི་ཇི་སྲིད་མྱོས་པར་མི་འགྱུར་པར་གཉེན་པོའི་བློ་ཁོ་ནས་བཏུང་བར་ནུས་སོ། ། གང་མྱོས་པར་འགྱུར་བ་ཡིན་པར་ཤེས་ནས་འཐུང་བའི་སེམས་དེ་ཉིད་ཉོན་མོངས་པ་ཅན་ཡིན་ནོ། ། གང་མྱོས་པར་མི་འགྱུར་བར་ཚོད་རིག་ནས་འཐུང་བ་དེ་ནི་ཉོན་མོངས་པ་མ་ཡིན་ནོ་ཞེས་དང༌། རྣམ་འབྱེད་ཀྱི་འགྲེལ་པར། རང་བཞིན་གྱི་ཁ་ན་མ་ཐོ་བ་དང་བཅས་པ་ནི་ཉོན་མོངས་ཀྱི་སེམས་ལས་བྱུང་བ་སྟེ།
ངོ་བོ་ཉིད་ཀྱིས་སྐྱོན་ཆགས་པའི་ཕྱིར་རོ། ། བཅས་པའི་ཁ་ན་མ་ཐོ་བ་དང་བཅས་པ་ནི་ཉོན་མོངས་མ་ཡིན་ཡང་སྨད་པའི་དབང་གིས་བཀག་པའོ་ཞེས་སོ། ། རང་བཞིན་དང་བཅས་པ་ངོ་བོ་གཅིག་གམ་ཐ་དད་ཅེ་ན། འགའ་ཞིག་ངོ་བོ་ཐ་དད་པ་ཡིན་ཏེ། སྡིག་པ་ནི་རྟེན་ཐུན་མོང་བ་ཡིན་ལ། ལྟུང་བ་ནི་རབ་ཏུ་བྱུང་བ་ཁོ་ནའི་རྟེན་ཅན་ཡིན་པའི་ཕྱིར་དང༌། སྐྱེད་བྱེད་ཀྱི་རྒྱུ་དང་ཕྱིར་བཅོས་ཀྱང་ཐ་དད་པའི་ཕྱིར་རོ་ཞེ་ན། ། འོ་ན་རབ་ཏུ་བྱུང་བའི་རྟེན་ཅན་གྱིས་སྲོག་གཅོད་ལ་སྦྱོར་བ་ནི་སྡིག་ལྟུང་ངོ་བོ་གཅིག་ཏུ་བྱུང་བ་མ་ཡིན་པར་ཐལ། སྡིག་ལྟུང་རྫས་ཐ་དད་པའི་ཕྱིར་རོ། ། གལ་ཏེ་ཁྱིམ་པ་ལ་མི་དགེ་བ་འབྱུང་ཡང་ལྟུང་བ་མི་འབྱུང་པས་སྡིག་ལྟུང་ཐ་དད་དོ་ཞེ་ན།
གཟུགས་དང་མི་རྟག་པ་ཡང་ངོ་བོ་ཐ་དད་པར་ཐལ། རིག་པ་ལ་མི་རྟག་པ་ཡོད་ཀྱང་གཟུགས་མེད་པའི་ཕྱིར་རོ་ཞེས་བརྗོད་ན་ལན་ཅི་ཡོད། གཞིའི་སྒོ་ནས་དབྱེ་བ་གང་ཞེ་ན། གཞི་སེམས་ཅན་ལ་བརྟེན་ནས་འབྱུང་བ་དང༌། སེམས་ཅན་མ་ཡིན་པ་ལ་བརྟེན་ནས་འབྱུང་བའོ། ། དང་པོ་ནི། སྲོག་གཅོད་དང་མི་ཚངས་སྤྱོད་ལྟ་བུ་ཡིན་ལ། གཉིས་པ་ནི། ཕྱི་རོལ་གྱི་དངོས་པོ་རྐུ་བ་དང༌། འགོག་བདེན་མ་ཐོབ་པ་ལ་ཐོབ་བོ་ཞེས་སྨྲ་བའི་བརྫུན་ལྟ་བུའོ། །
བྱ་བ་ལས་ནི་བྱེད་དགོས་པ་མི་བྱེད་པ་དང༌། བྱ་མི་རུང་བ་བྱེད་པའོ། ། དང་པོ་ནི། གསོ་སྦྱོང་མི་བྱེད་པ་ལྟ་བུ་ཡིན་ལ། གཉིས་པ་ནི། སྲོག་གཅོད་པ་སོགས་ལ་འཇུག་པར་བྱེད་པ་ལྟ་བུའོ། ། བྱེད་ལས་ཀྱི་སྒོ་ནས་དབྱེ་བ་གང་ཞེ་ན། རང་ཁོ་ནས་རྫོགས་པར་བྱེད་དགོས་པ་དང༌། གཞན་ལ་བཅོལ་ཡང་རྫོགས་པའོ། ། དང་པོ་ནི།
མི་ཚངས་སྤྱོད་ལྟ་བུ་ཡིན་ལ། གཉིས་པ་ནི། སྲོག་གཅོད་པ་ལྟ་བུ་སྟེ། རེས་འགའ་རང་གིས་རྫོགས་པར་བྱེད་ལ། རེས་འགའ་ནི་གཞན་སྲོག་གཅོད་ལ་སྦྱོར་བ་བྱེད་པ་ལྟ་བུའོ། ། ཡང་དངོས་པོ་དང༌། འདུ་ཤེས་གཙོ་བོ་གང་ཞེ་ན། འོད་ལྡན་ལས། བསླབ་པའི་གཞི་ནི་གཉིས་ཏེ། འདུ་ཤེས་གཙོ་བོར་བྱ་བ་དང༌།
དངོས་པོ་གཙོ་བོར་བྱ་བའོ་ཞེས་གསུངས་པ་ལྟ་བུའོ། ། དང་པོ་འདུ་ཤེས་གཙོ་བོ་ནི་བརྫུན་ལྟ་བུ་ཡིན་ལ། དངོས་པོ་གཙོ་བོ་ནི་སྲོག་གཅོད་པ་ལྟ་བུའོ། ། དེ་ཅིའི་ཕྱིར་ཞེ་ན། འདུ་ཤེས་གཞན་དུ་མ་བསྒྱུར་ན་བརྫུན་གྱི་ཉེས་པ་མི་འབྱུང་བའི་ཕྱིར་དང༌། སྲོག་གཅོད་ཀྱི་ལས་ལམ་འབྱུང་བ་ལ་དངོས་པོ་ལ་གཞན་གྱི་སྲོག་ཆད་པ་གཙོ་བའི་ཕྱིར། གཉིས་པ་ངེས་ཚིག་ནི། འདིས་ངན་སོང་དུ་ལྟུང་བར་བྱེད་པས་ན་ལྟུང་བ་དང༌། སྡིག་པའི་མཚན་ཉིད་འཛིན་པའི་ཕྱིར་ཁ་ན་མ་ཐོ་པ་དང༌། བཅས་པ་དང༌།
ཚུལ་ཁྲིམས་ཀྱི་མི་མཐུན་ཕྱོགས་ཡིན་པའི་ཕྱིར་འཆལ་བའི་ཚུལ་ཁྲིམས་ཞེས་བྱའོ། ། ཕམ་པ་ཞེས་བྱ་བ་ནི། སྤང་བྱས་གཉེན་པོ་ཕམ་པར་བྱས་པས་ན་ཕམ་པ་ཞེས་བྱའོ། ། སྡོམ་པའི་ལྷག་མ་ལུས་ཤིང་དགེ་འདུན་ལས་གསོ་བར་བྱ་བས་ན་དགེ་འདུན་ལྷག་མའོ། ། གནས་འོག་མར་ལྟུང་བར་བྱེད་པས་ན་ལྟུང་བྱེད་དོ། ། བཤགས་པའི་ཚེ་སྤང་བྲལ་སྔོན་དུ་བཏང་དགོས་པས་སྤང་ལྟུང་ངོ༌། ། སྤང་བྲལ་བྱས་པ་ལ་མི་ལྟོས་པར་ངོ་བོ་འབའ་ཞིག་བཤགས་པས་ཆོག་པས་ན་ལྟུང་བྱེད་འབའ་ཞིག་པའོ། ། སྨྲེ་སྔགས་འདོན་པའི་ཚུལ་གྱིས་སོ་སོར་བཤགས་པར་བྱ་བས་ན་སོ་སོར་བཤགས་པའོ། ། བཅས་པ་དང་འགལ་བས་ཉེས་བྱས་ཏེ། སྤྱི་མིང་བྱེ་བྲག་ལ་བཏགས་པའོ། །
བསླབ་པ་བསྲུང་བའི་ཕན་ཡོན་ནི་རྣམ་པ་བཅུ་སྟེ། མཆོག་ཏུ་དགའ་བའི་ཆོས་ཐོབ་པ་དང༌། འགྱོད་བ་མེད་པར་འཆི་བའི་དུས་བྱེད་པ་དང༌། ཕྱོགས་བཅུར་སྙན་པའི་གྲགས་པ་དང༌། བདེ་བར་གཉིད་ལོག་པ་དང༌། ལྷ་རྣམས་ཀྱིས་བསྲུང་བ་དང༌། གཞན་ལ་བག་ཚ་བ་སོགས་མེད་པ་དང༌། ལྷས་ཕན་འདོགས་པ་དང༌། མི་མ་ཡིན་གྱིས་བླགས་མ་རྙེད་པ་དང༌། ཆོས་ཚེགས་ཆུང་ངུས་ཐོབ་པ་དང༌།
སྨོན་ལམ་ཡང་དག་པར་འགྲུབ་པར་འགྱུར་བའོ། ། གཉིས་པ་གཞུང་གི་དོན་ལ་གཉིས་ལས། དང་པོ་མདོར་བསྟན་པ་ནི། སྡོམ་པ་ལྷག་མ་མེད་པར་གཏོང་པ་ཕམ་པ་དང༌། དགེ་འདུན་ལས་ལྡང་བ་དགེ་འདུན་ལྷག་མའི་ལྟུང་བ་དང༌། དེ་བཞིན་གང་ཟག་ལས་ལྡང་བ་ཅན་ལྟུང་བ་ལྷག་མ་རྣམས་སོ། ། དེ་ལྟར་ལྟུང་བ་བསྡུ་ན་རྣམ་པ་གསུམ་དུ་གྲགས་སོ། ། གཉིས་པ་རྒྱས་པར་བཤད་པ་ལ་གཉིས་ཏེ། ལྷག་མ་མེད་པའི་ལྟུང་བ་དང༌། ལྷག་མ་དང་བཅས་པའི་ཕྱིར་བཅོས་སོ། །
དང་པོ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་མཚམས་སྦྱར་བ་ནི། ལྟུང་བ་རྣམས་ཀྱི་དང་པོར་གསུངས་པ་ནི་ཕས་ཕམ་བཞི་ཡིན་ཏེ། ཤིན་ཏུ་ལྗི་བའི་ཕྱིར་རོ། ། དངོས་ཀྱི་དོན་ནི། བཞི་པོ་འདི་དག་གང་རུང་ཞིག་བྱུང་བ་ཡིན་ན་ནི་འཆབ་སེམས་མ་སྐྱེས་ཀྱང་དགེ་སློང་རྣམ་པར་ཉམས་པ་ཡིན་ནོ། ། གཉིས་པ་རྒྱས་པར་བཤད་པ་ལ་གཉིས་ཏེ།
དགེ་སློང་གི་ཕམ་པ་དང༌། དགེ་སློང་མའི་ཕམ་པའོ། ། དང་པོ་ལ་སྡོམ་ནི། མི་ཚངས་སྤྱོད་དང་རྐུ་བ་དང༌། ། མི་ལ་གསད་པར་མི་བྱ་བ་དང༌། ། བརྫུན་དུ་སྨྲ་དང་བཅས་པ་ཡི། ། ཆོས་བཞི་འདིར་ནི་གསུངས་པ་ཡིན། ། ཞེས་སོ། ། འདི་དག་ནི་གླེང་གཞི་དང༌། བཅས་པ་གཉིས་ཀྱིས་གསུངས་ལ།
གླེང་གཞི་ནི་ཡུལ་དང༌། གང་ཟག་དང༌། ཉོན་མོངས་པ་དང༌། ཉེས་པའི་གཞིའི་བྱེ་བྲག་གིས་སྟོན་ལ། བཅས་པ་ནི་འཇིག་རྟེན་དང་འགལ་བ་དང༌། འདུལ་བ་དང་འགལ་བའི་མཚམས་རྣམ་པར་གཞག་པའོ། ། དང་པོ་མི་ཚངས་སྤྱོད་ལ་གསུམ་སྟེ། གླེང་གཞི་དང༌། བཅས་པའི་རང་བཞིན་དང༌། དོན་བསྡུ་བའོ། །
དང་པོ་ནི། སྟོན་པའི་བསྟན་པ་ནི་ལོ་བཅུ་གཉིས་སུ་སྟོན་ཀའི་དུས་ཀྱི་ཆུ་བཞིན་དུ་ལྟུང་བའི་དྲི་མ་མེད་པར་ལེགས་པར་གནས་ཏེ། ཉོན་མོངས་པ་སྤོང་བར་བྱེད་པ་ཡིན་ནོ། ། དེ་ནས་ལོ་བཅུ་གསུམ་པ་ལ་སྟོན་པ་སྤོང་བྱེད་དུ་བཞུགས་པའི་ཚེ། སྤོང་བྱེད་ཀྱི་ཀ་ལན་ཏ་ཀའི་གྲོང་དུ་དགེ་སློང་བཟང་སྦྱིན་གྱིས་མའི་ཚིག་གིས་བུའི་ས་བོན་གཞག་པའི་ཕྱིར། བསླབ་པ་མ་ཕུལ་བར་ཆུང་མ་ལ་ནི་འཁྲིག་པ་སྤྱད་པ་ལ་བརྟེན་ནས་སྟོན་པས་ཕམ་པར་འགྱུར་བ་བཅས་སོ། ། རྗེས་བཅས་ནི་དགེ་སློང་དགོན་པ་བ་ཡིས་ཀྱང་སྤྲ་མོ་ལ་ཞུགས་ཏེ་མི་ཚངས་པར་སྤྱོད་དོ། ། དེ་ལ་ཀུན་མཁྱེན་གྱིས་འཁོར་གྱི་ནང་དུ་དགོན་པ་བ་ལ་འདི་སྐད་སྨད་པར་མཛད་དེ། འདོད་ཆགས་ལ་སོགས་པ་དུག་གསུམ་ཞི་བར་བྱ་བའི་ཕྱིར་ང་ཡིས་ཆོས་རྣམས་བསྟན་པ་ཡིན་པ་ལ། ཁྱེད་འདི་ལྟར་སྡིག་པའི་ལས་ལ་ཅིའི་ཕྱིར་ཆགས་ཞེས་སྨད་དོ། །
དེ་ནས་བསླབ་པ་བཅས་པའི་ཕན་ཡོན་བཅུ་གཟིགས་ཤིང་རང་གི་སློབ་མ་རྣམས་ལའང་ཕན་པར་བཞེད་པས་ཐུགས་རྗེའི་བདག་ཉིད་ཅན་གྱི་སྟོན་པས་བསླབ་པའི་གཞི་བཅའ་བ་དག་མཛད་དོ། ། ཕན་ཡོན་བཅུ་ལ་སྡོམ་ཚིག་ནི། དགེ་འདུན་བསྡུ་དང་ལེགས་བསྡུ་དང༌། ། བདེར་གནས་གནོད་མི་བསྐུར་བ་དང༌། ། ཚར་གཅད་ངོ་ཚ་ཤེས་དང་བདེ། ། མ་དད་དེ་དང་དད་རྣམས་འཕེལ། ། འདི་ཡི་ཟག་བསྡམས་ཕྱི་མའི་བཟློག ། བསྟན་པ་ཡུན་རིང་གནས་པའོ། ། འདིའི་དོན་ནི། རྣམ་པར་བཤད་པའི་སྒོ་བསྡུ་བ་ལས་དང་པོ་ནི་མདོར་བསྟན་ནོ། །
གཉིས་པ་ནི་འདོད་པ་བསོད་ཉམས་ཀྱི་མཐའ་སྤང་བའོ། ། གསུམ་པ་ནི་ངལ་ཞིང་དུབ་པའི་མཐའ་སྤང་བའོ། ། བཞི་པ་ནི་ཚུལ་འཆལ་རྣམས་ནན་ཏུར་བྱ་བའི་ཕྱིར་རོ། ། ལྔ་པ་ནི་ཚུལ་ལྡན་རྣམས་སྡིག་པའི་འགྱོད་པ་མེད་པའི་ཕྱིར་རོ། ། དྲུག་པ་ནི་མ་ཞུགས་པ་རྣམས་གཞུག་པའི་ཕྱིར་རོ། ། བདུན་པ་ནི་ཞུགས་པ་རྣམས་སྨིན་པའི་ཕྱིར་རོ། ། བརྒྱད་པ་ནི་ཀུན་དཀྲིས་རྣམ་པར་གནོན་པ་དང་མཐུན་པའི་ཕྱིར་རོ། ། དགུ་པ་ནི་ལེགས་སྨོན་གྱིས་ངས་སྤྱོད་རྣམས་བསལ་བའི་ཕྱིར་རོ། ། བཅུ་པ་ནི་སྟོན་པ་རྒྱུན་མི་འཆད་པར་བྱ་བའི་ཕྱིར་རོ་ཞེས་བཤད་དོ། ། གཉིས་པ་བཅས་པའི་རང་བཞིན་ལ་གསུམ་སྟེ།
ལྟུང་བ་རྣམ་པར་གཞག་པ་དང༌། སྤང་བར་གདམས་པ་དང༌། ཞར་ལ་སྦོམ་པོའི་རབ་དབྱེའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་བཤད་དོ། ། དང་པོ་ལ་སྤྱིའི་དོན་ནི། སྤྱིར་ལྟུང་བ་སོ་སོའི་རྒྱུ་ཚོགས་ནི་གཞུང་སོ་སོའི་གནས་སྐབས་སུ་འབྱུང་ལ། མདོར་བསྡུས་པ་ནི། གཞི་དང༌།
བསམ་པ་དང༌། སྦྱོར་བ་དང༌། མཐར་ཐུག་པའོ། ། བཅས་པའི་དགག་བྱ་ནི་གཉིས་ཏེ། ཉེས་དམིགས་དངོས་དང༌། ཉེས་དམིགས་ཀྱི་དངོས་རྒྱུ་དང་བརྒྱུད་པའི་རྒྱུའོ། ། བཅས་པ་ནི་གསུམ་སྟེ། དགག་བཅས་དང༌། སྒྲུབ་བཅས་དང༌། གནང་བ་བཅས་པའོ། །
ལྟུང་བ་འགྲུབ་པའི་ཡན་ལག་ནི་གཞུང་གིས་སོ་སོར་སྟོན་ནོ། ། གཉིས་པ་གཞུང་གི་དོན་ནི། མཆིལ་མའི་ལམ་ཁ་དང༌། གཅི་བའི་ལམ་མཚན་མ་དང༌། བཤང་བའི་ལམ་དང་གསུམ་དུ་ཆགས་ཅན་ཞུགས་ན་ནི་གསོ་བྱར་མི་རུང་བའི་གདུག་པའི་སྦྲུལ་གྱིས་ཟིན་པ་དང་འདྲ་བར་དགེ་སློང་ཕས་ཕམ་པས་ཟིན་ནོ། ། ཇི་ཙམ་གྱིས་ཕས་ཕམ་དུ་འགྱུར་ཞེ་ན། བཤང་ལམ་གྱི་ཁ་ཤུན་དང༌། ཁའི་སོ་དང༌། གཅི་བའི་པགས་པའི་རིམ་པ་ལས་ནོར་བུ་འདས་ན་ཕས་ཕམ་སྟེ་ཕས་ཕམ་དུ་འགྱུར་བའི་ཚད་ནི་དེའོ། ། ནང་དུ་མ་སོན་པར་ཕྱི་རོལ་ལུས་ཀྱི་ཆ་ནི་ཅི་རིགས་པར་ཏེ།
ཁུ་བ་དབྱུང་འདོད་མེད་པར་ཕྱུང་ན་སྦོམ་པོ། ། དབྱུང་འདོད་ཀྱིས་ཕྱུང་ན་དགེ་འདུན་ལྷག་མའོ། ། གཉིས་པ་རྒྱས་པར་བཤད་པ་ལ་དྲུག་སྟེ། ལྟུང་བ་དངོས་གཞི་དང༌། ན་སྨད་སེལ་བ་བ་དང༌། ངོ་བོ་མཚན་ཉིད་དང༌། སེལ་བའི་རབ་དབྱེ་དང༌། ལྟུང་བ་ཐམས་ཅད་ཀྱི་དབྱེ་བ་དང༌། སེལ་བ་གཞན་བསྟན་པའོ། ། དང་པོ་ནི།
གང་གི་ཕྱིར་བུད་མེད་ཀྱི་སྟོབས་ཀྱིས་དགེ་སློང་མནན་ནས་ཀྱང་བརྟུལ་ཞུགས་ཅན་གྱིས་གྲོང་ཆོས་འཁྲིག་པའི་བདེ་བ་བསྟེན་ན་དགེ་སློང་དེ་ཡང་ཕམ་པར་གསུངས་སོ། ། མདོ་རྩ་བར། བུད་མེད་སྤྱོད་མི་འདོད་བཞིན་དུ་བསྟེན་ན་ཡང་ཕམ་པའོ་ཞེས་སོ། ། གཉིས་པ་ན་སྨད་སེལ་བ་ནི། ཡན་ལག་ཅུང་ཟད་མ་ཚང་བས་དངོས་གཞི་ལས་སེལ་བས་ན་སེལ་བ་སྟེ། ལམ་གསུམ་ཉམས་པ་དང༌། ལམ་གསུམ་ལས་གཞན་པའི་རྨ་ཡི་སྒོར་ཆགས་ཅན་རབ་ཏུ་ཞུགས་ན་སྦོམ་པོར་ཤེས་པར་བྱ། སྤྱད་པ་མི་ཤེས་པ་དང་བྱིས་པ་ཆུང་ངུ་གང་བསྟེན་མི་བཟོད་དེ། ལག་པས་ལག་པ་དང༌། རྐང་པས་རྐང་པ་སྤྲད་དུ་མི་རུང་བ་ལ་སྤྱད་ནའང་སྦོམ་པོའོ། །
གསུམ་པ་ངོ་བོ་མཚན་ཉིད་ནི། ཉམས་པ་དེ་གང་ཞེ་ན། ལམ་གསུམ་པོ་དེ་སྡིག་པ་ལ་སོགས་པས་ཅུང་ཟད་ཟིན་པ་དང༌། ཤས་ཆེར་ཟིན་པ་དང༌། སྐྲངས་པ་དང་རུལ་བ་སྟེ་ཉམས་པའོ། ། མཚན་གང་ཞིག་ཕོ་དབང་མོ་དབང་གཉིས་ཀ་རྣལ་དུ་གནས་ཤིང་སྐྲངས་རུལ་ལ་སོགས་ཀྱི་སྐྱོན་མེད་པ་དེ་ནི་མ་ཉམས་པའོ། ། བཞི་པ་སེལ་བའི་རབ་དབྱེ་ནི། ཐམས་ཅད་དུ་རྨའི་སྒོ་གསུམ་པོ་ཉམས་པ་ལ་ནི་གང་ཞིག་ནོར་བུ་དེ་ཞུགས་པ་དང་དུས་མཉམ་དུ་ཉམས་ན་སྦོམ་པོ་ཡིན་གྱི། མཐར་ཐུག་མ་ཡིན་ནོ། ། མོ་དབང་གི་ནང་དུ་མ་ཆུད་པས་འཁྲིག་པ་བསྟེན་པ་དང༌།
དགེ་སློང་ཞིག་གིས་ལས་སུ་མི་རུང་བ་བཅུག་ན་ཉེས་པར་མི་འགྱུར་རོ་སྙམ་སྟེ་བྱས་པས་དབང་པོ་ལས་སུ་མི་རུང་བས་ཀྱང་འཁྲིག་པ་སྤྱོད་པར་བྱེད་པ་ལ་ཡང་སྦོམ་པོ་ཉིད་དུ་གྲགས་པ་ཡིན་ནོ། ། བུད་མེད་ཤི་བའི་ལུས་གཞུང་གཤགས་སུ་བྱས་ནས་ཡང་སྦྱར་བའི་མོ་མཚན་གྱི་མཚམས་འབྱོར་བར་མངོན་པ་དང༌། མཚམས་མ་འབྱོར་བ་ལ་བསྟེན་ནའང་སྦོམ་པོའོ། ། ཤུགས་ལ་འབྱོར་བ་ལ་སྤྱོད་ན་དངོས་གཞིའོ་ཞེས་སོ། ། མདོ་རྩ་བར། རྨ་གསུམ་ལས་གཞན་པའི་ལུས་ཉམས་པ་དང༌། མོ་མཚན་མཚམས་མ་འབྱོར་པ་ལ་ལྟུང་བར་བཤད་དེ། ། བགྲོད་བར་བྱ་བ་ཕྱེད་བཅད་པ་ཉིད་ལ་ཡང་ན་སྨད་པ་མེད་དོ། ། བསྟེན་པར་བྱ་བའི་དབུས་བྱེ་བའི་མཚམས་སྦྱོར་བ་མི་མངོན་པ་ཡང་ངོ་ཞེས་སོ། ། སྔོན་ཀླུ་མོ་བུད་མེད་དུ་སྤྲུལ་པ་ལ་དགེ་སློང་གིས་སྤྱད་པས་དེས་བདེ་བ་མྱོང་པ་ན་རང་ལུས་སུ་བསྟན་པས་དགེ་སློང་སྐྲག་པར་གྱུར་པས་འཇིགས་པས་བུད་མེད་འདོར་ཞིང་སྤྱོད་པ་ལའང་སྦོམ་པོའོ། །
ཡང་འོད་བཟང་མའི་རོ་ལ་དགེ་སློང་ཞིག་གིས་སྤྱད་སྙམ་ནས་དབང་པོ་མོ་མཚན་གྱི་ཁར་བཙུགས་པ་ན་དེ་ལངས་ཏེ་བྱུང་བས་དགེ་སློང་སྐྲག་པས་ཞེས་སོ། ། ཡང་ན། སྔོན་དགེ་སློང་ཞིག་གིས་བུད་མེད་ལ་སྤྱད་པས་དེ་མར་ཤེས་ནས་ངོ་ཚ་བ་ཡིས་ཀྱང་བུད་མེད་འདོར་ཞིང་སྤྱོད་པ་ལའང་སྦོམ་པོའོ། ། ཞུ་བ་ལས། དགེ་སློང་ཞིག་ཆགས་པས་ཉེན་པ་མ་ལ་སྤྱད་པས་སྔོན་ཡང་འདི་ནས་བྱུང་བས་འདི་ཉིད་དུ་ཞུགས་ཤིག་ཅེས་ནས། དེས་དབང་པོ་རྨ་ཁར་བཙུགས་པ་ན་ངོ་ཚ་ནས་ཞེས་སོ། ། འདོར་བ་ནི་ཆགས་པ་མ་ཡིན་ནོ། ། མི་འདོར་བར་གྱུར་ཀྱང་ལུས་ཉམས་ཏེ་རེག་པ་མི་ཚོར་བ་དང༌། ཡང་ན་བུད་མེད་ཀྱི་མཚན་མ་ཉམས་པ་སྟེ། སྔོན་དགེ་སློང་ཞིག་གིས་བུད་མེད་ཀྱི་རོ་ལ་འཁྲིག་པ་སྤྱད་སྙམ་ནས་དབང་པོ་རྨ་ཁར་བཙུགས་པ་དེའི་ནང་སྲིན་བུས་གང་བ་མཐོང་ནས་ཞེས་ཞུ་བ་ལས་སོ། །
གང་ཡང་བྱིས་པ་ཆུང་བས་འདོད་པ་འཁྲིག་པའི་ལོངས་སྤྱོད་མི་ཤེས་པ་དང༌། ལུས་བསྟེན་དུ་མི་རུང་བ་རྣམས་ལ་དེ་ལྟར་འཁྲིག་པ་བསྟེན་པའང་ཐམས་ཅད་དུ་སྦོམ་པོའི་ཁ་ན་མ་ཐོ་བ་སྟེ་སྐྱོན་དང་བཅས་སོ། ། ལྔ་པ་ལྟུང་བ་ཐམས་ཅད་ཀྱི་རབ་དབྱེ་ནི། སྤྱིར་འདུས་བྱས་ཐམས་ཅད་ཆུང་དང་འབྲིང་དང༌། སོགས་པ་ཆེན་པོའི་དབྱེ་བ་ཡིས་ཐ་དད་ལ། གསུམ་པོ་དེ་ཡིས་ལྟུང་བའི་དབྱེ་བ་ཡང་ངེས་པར་འགྲུབ་པར་ཐེ་ཚོམ་མེད་པས་ལྟུང་བ་ལ་ཡང་ཆུང་འབྲིང་ཆེ་གསུམ་དུ་ཡོད་དོ། ། དྲུག་པ་སེལ་བ་གཞན་བསྟན་པ་ནི། ལམ་གསུམ་པོ་ལས་གཞན་པའི་སྣའི་བུ་ག་སོགས་དང༌། ལུས་ལ་གསར་དུ་བུ་ག་དྲལ་ནས་དེ་དག་ཏུ་རང་གི་ལུས་སྐྱེས་ཕོ་དབང་འཇུག་པར་བྱེད་ན་ཡང་སྡོམ་བརྩོན་ལ་སྦོམ་པོར་བརྗོད་དོ། ། ཡང་བྱིས་པ་ཆུང་ངུ་ལམ་གསུམ་དུ་ནོར་བུ་མི་ཆུད་པ་ལ་ཞུགས་པ་ཡིས་ནི་དགེ་སློང་དེ་ཕམ་པར་ཡོངས་སུ་མི་བརྟག་གོ །
དཔེར་ན་ནུ་མ་གཉིས་ཀྱི་བར་དང་མཆུ་དང་སོའི་བར་ནི་ཤ་མཚམས་དང་མགུལ་པ་ལ་སོགས་པར་འདོད་པ་བསྟེན་པ་བཞིན་ནོ། ། འདི་དག་ལ་ཡང་ཉེས་སྤྱོད་རྒྱས་པར་མི་འགྱུར་བར་དངོས་གཞི་ལས་དམན་པ་སྦོམ་པོའོ། ། ལྟུང་བའི་རྣམ་པར་གཞག་པ་བསྟན་ཟིན་ཏོ། ། གཉིས་པ་སྤང་བར་གདམས་པ་ནི། མཆེ་བ་རྣོ་ཞིང་མང་བའི་སྦྲུལ་གདུག་པ་ཅན་གྱི་ཁར་ནི་ཆུད་པ་བླའི། རྨ་གསུམ་པོ་ལ་ནི་ལུས་བདེ་བ་བསྟེན་པའི་དོན་དུ་ལུས་སྐྱེས་འཇུག་པར་ཇི་ལྟར་རུང་སྟེ་མི་རུང་ངོ༌། ། དེ་ཅིའི་ཕྱིར་ཞེ་ན། སྦྲུལ་གདུག་པ་ཅན་གྱི་མཆེ་བ་དག་གིས་རེག་པར་གྱུར་ཀྱང་ཚེ་འདིའི་སྐྱེ་བ་གཅིག་ཉིད་ལ་འཆི་བར་འགྱུར་གྱི། ཕྱི་མར་སྡུག་བསྔལ་མི་འབྱུང་ངོ༌། ། ཚུལ་ཁྲིམས་འཆལ་བ་ནི་སྐྱེ་བ་བརྒྱུད་པ་དུ་མར་ནི་སྡུག་བསྔལ་མི་བཟད་པ་ལོ་སྟོང་ཕྲག་དུ་མར་འཐོབ་པའི་ཕྱིར་རོ། །
མདོ་སྡེ་མྱང་འདས་ལས། ཉེས་བྱས་ཀྱིས་ཀྱང་ལོ་བརྒྱད་ཁྲིར་དམྱལ་བར་སྐྱེ་ཞེས་པ་དང༌། ལྟུང་བ་ལྗི་ཡང་བསྟན་པ་ལས། ལྟུང་བ་སྡེ་ལྔ་པོ་སྤྱོད་པས་ཉེས་བྱས་སོགས་ཀྱིས་རྒྱལ་ཆེན་བཞིའི་ཚེ་ཚད་སོགས་དང་སྦྱར་བའི་ཚེ་ཚད་དུ་དམྱལ་བར་གནས་ཞེས་སོ། ། གསུམ་པ་ཞར་ལ་སྦོམ་པོའི་རབ་དབྱེ་བསྟན་པ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ། སྡོམ་ཚིག་ནི། མཚན་ཉིད་དང་ནི་སྒྲ་དོན་དང༌། །
དབྱེ་བ་དང་ནི་རྣམ་གཞག་གོ ། དང་པོ་ནི། ལྟུང་བ་སྡེ་ཚན་ལྔ་ལས། དང་པོ་གཉིས་ཀྱི་ཆར་གཏོགས་ཀྱི་ལྟུང་བ་གང་ཞིག་ལྟུང་བ་སྡེ་ཚན་གཞན་གསུམ་ལས་ལྗི་བར་གྱུར་པའོ། ། སྒྲ་དོན་ནི། ཉེས་པ་ཆེ་བར་གྱུར་པས་ན་སྦོམ་པོ་ཞེས་བྱའོ། ། དབྱེ་བ་ལ་གཉིས་སུ་དབྱེ་བ་ནི། འོད་ལྡན་ལས། མིང་དུ་ཆགས་པའི་སྒྲའི་སྦོམ་པོ་དང༌། ཡོན་ཏན་གྱི་སྒྲའི་སྦོམ་པོའོ། །
དང་པོ་ནི་སྦོམ་པོ་དངོས་ཡིན་ལ། ཕྱི་མ་ནི་ཉེས་པ་དུ་མ་བསྡོམས་པ་ལ་ཐ་སྙད་གདགས་པར་གསུངས་སོ། ། སྔོན་གྱི་མཁས་པ་དག་སྔ་མ་ནི་དགེ་སློང་ཕ་མ་ཁོ་ནའི་རྟེན་ལ་འབྱུང་ལ། ཕྱི་མ་ནི་རབ་ཏུ་བྱུང་བ་སྡེ་ལྔ་ཐམས་ཅད་ཀྱི་རྟེན་ཅན་དུ་འཆད་དོ། ། བཞིར་དབྱེ་བ་ནི། འདུ་བྱེད་ལས། ཕམ་པར་གཏོགས་པའི་ལྗི་ཡང་གཉིས། ལྷག་མར་གཏོགས་པའི་ལྗི་ཡང་གཉིས་སུ་གསུངས་སོ། ། བརྒྱད་དུ་དབྱེ་བ་ནི། ཕམ་པར་གཏོགས་པ་ལྗི་བ་དང༌།
ཤིན་ཏུ་ལྗི་བ་དང༌། ཡང་བ་དང༌། ཤིན་ཏུ་ཡང་བ་སྟེ་བཞི་དང༌། ལྷག་མར་གཏོགས་པ་ལ་ཡང་དེ་བཞིན་དུ་དབྱེ་བས་བརྒྱད་དོ། ། རྣམ་པར་གཞག་པ་ལ་རྒྱ་འདུལ་འཛིན་གྱིས་སྦོམ་པོ་མཚན་ཉིད་པ་གཉིས་ཁོ་ན་སྟེ། སྦྱོར་བའི་སྦོམ་པོ་དང༌། དངོས་གཞིའི་སྦོམ་པོའོ་ཞེས་གསུངས་སོ། ། འོ་ན་སྦྱོར་བ་བརྩམས་ནས་མཐར་མ་ཕྱིན་པའི་སྦོམ་པོ་དེ་ཆོས་ཅན། སྦྱོར་སྦོམ་མ་ཡིན་པར་ཐལ། དངོས་གཞི་ལ་སྦྱོར་བ་མེད་པའི་ཕྱིར་དང༌།
མཐར་ཐུག་པ་མེད་པའི་ཕྱིར་ཞེ་ན། ནེའུ་པཎྜི་ཏས། དངོས་གཞི་བསྐྱེད་ངེས་མེད་ཀྱང་སྦྱོར་བ་དངོས་ཡིན་པའི་ཕྱིར་དེའི་སྦོམ་པོ་སྦྱོར་སྦོམ་ཡིན་ནོ་ཞེས་གསུངས་པ་ནི་ལེགས་སོ། ། སློབ་དཔོན་ཤ་མིས་སྦོམ་པོ་གསུམ་ཡིན་ཏེ། སྦྱོར་བའི་སྦོམ་པོ་དང༌། སྦྱོར་བའི་རྣམ་པའི་སྦོམ་པོ་དང༌། དངོས་གཞིའི་རྣམ་པའི་སྦོམ་པོའོ། ། དང་པོ་ནི།

དངོས་གཞི་བསྐྱེད་ངེས་ཀྱིས་སྦྱོར་བའི་སྦོམ་པོའོ། ། གཉིས་པ་ནི། སྦྱོར་བ་བརྩམས་ནས་འདུན་པ་ལོག་པའི་གནས་སྐབས་ཀྱི་སྦོམ་པོའོ། ། གསུམ་པ་ནི། སྦྱོར་བ་བརྩམས་པ་མཐར་ཐུག་ཅིང་དངོས་གཞི་ལས་དམན་པའི་སྦོམ་པོའི་ཞེས་བཞེད་དོ། ། འོ་ན་མིའི་འགྲོ་བ་པའི་ལག་པ་གཅོད་པ་སྦོམ་པོ་གསུམ་པོ་ལས་གང་ཡིན་ཞེ་ན། དངོས་གཞིའི་ཀུན་སློང་གིས་ཀུན་ནས་མ་བསླངས་པའི་ཕྱིར་སྦོམ་པོ་བཏགས་པ་བ་ཡིན་ནོ་ཞེས་སོ། ། བྱ་འདུལ་གྱིས་ནི་སྦོམ་པོ་མཚན་ཉིད་པ་བཞི་ཡིན་ཏེ། སྦྱོར་བ་དང༌། སྦྱོར་བའི་རྣམ་པའི་སྦོམ་པོ་དང༌། དངོས་གཞི་དང༌།
དངོས་གཞིའི་རྣམ་པའི་སྦོམ་པོའོ། ། དང་པོ་ནི། དངོས་གཞི་བསྐྱེད་པའི་རྒྱུ་ཚོགས་ཚང་ལ་མཐར་ཐུག་མ་ཚང་བའོ། ། གཉིས་པ་ནི། སྦྱོར་བ་བརྩམས་ནས་སྦྱོར་བ་རྒྱུན་ཆད་པའོ། ། གསུམ་པ་ནི། སྦྱོར་བ་མཐར་ཐུག་ཀྱང་ཡན་ལག་མ་ཚང་བས་དངོས་གཞི་ལས་དམན་པར་གྱུར་པའོ། ། བཞི་པ་ནི། སྦྱོར་བ་མཐར་ཐུག་ཀྱང་ཡན་ལག་དུ་མ་མ་ཚང་བས་དེ་ལས་ཀྱང་དམན་པར་གྱུར་བའོ་ཞེས་བཞེད་དོ། ། ནེ་པ་པཎྜི་ཏས་ནི།
སྦྱོར་བ་ནི་གཉིས་ཏེ། མཐར་ཐུག་བསྐྱེད་པ་དང༌། མ་འབྲེལ་བའོ། ། དངོས་ཀྱི་སྦོམ་པོ་ནི། དངོས་གཞི་བསྐྱེད་པའི་ཡན་ལག་གཞན་ཚང་ལ་གཞིའི་ཡན་ལག་གཅིག་མ་ཚང་བའོ། ། བཏགས་པ་བ་ནི། ཡན་ལག་གཉིས་མ་ཚང་བ་ཕན་ཆད་ཀྱི་སྦོམ་པོ་ཡིན་པར་བཞེད་དོ། ། འཐད་ལྡན་ནི། སྦོམ་པོ་ནི་གཉིས་ཏེ། སྦྱོར་བའི་སྦོམ་པོ་དང༌།
གནས་སྐབས་གཞན་གྱི་སྦོམ་པོའོ། ། དང་པོ་ནི། ཕམ་པ་དང་ལྷག་མ་བསྐྱེད་པའི་སྦྱོར་བར་གཏོགས་པའི་སྦོམ་པོའོ། ། གཉིས་པ་ནི། སྐྲ་ཅན་འཚོང་བ་ནི་སྦོམ་པོའོ་ཞེས་པ་དང༌། མིའི་ཡན་ལག་གཅོད་པ་སོགས་ཀྱི་སྦོམ་པོའོ། ། གལ་ཏེ་སྦྱོར་སྦོམ་ལ་ཡང་སྦྱོར་བའི་སྦོམ་པོ་དང༌། སྦྱོར་བའི་རྣམ་པའི་སྦོམ་པོའོ་ཞེས་གཉིས་སུ་བྱ་དགོས་སོ་ཞེ་ན། སྦྱོར་བའི་རྣམ་པ་ཞེས་པ་ནི་དངོས་གཞིའི་སྦྱོར་བའི་བྱེ་བྲག་ལ་བྱ་བ་ཡིན་ཏེ། སློབ་དཔོན་ཤེས་རབ་བྱེད་པས།
རྣམ་པ་ཞེས་པ་ནི་རྩ་བའི་བརྩམས་པའོ་ཞེས་པ་དང༌། ཡང་འགྲེལ་པར། རྣམ་པ་ཞེས་བྱ་བ་ནི་འདྲ་བའི་དོན་ཉིད་དུ་བཤད་དེ། སྦྱོར་བ་བཞིན་ཏེ་ཉེས་པ་སྦོམ་པོར་འགྱུར་རོ་ཞེས་པའི་ཐ་ཚིག་གོ་ཞེས་སོ། ། འདིས་ནི་ལྟུང་བའི་དངོས་གཞི་ལ་སྦྱོར་བ་ལ་ཉེས་པ་སྦོམ་པོ་ཐོབ་པ་བཞིན་ནོ་ཞེས་པའི་དོན་ནོ། ། ཡང་དངོས་གཞིའི་རྣམ་པ་ཞེས་པ་ནི་དངོས་གཞིའི་སྦྱོར་བ་སྟེ་ཞེས་ཀྱང་གསུངས་སོ། ། དེས་ན་དངོས་གཞིའི་རྣམ་པ་ཞེས་པ་ཡང་དངོས་གཞིའི་བརྩམས་པ་ལ་འཆད་དགོས་པས། ཕམ་ལྷག་གིས་སྐབས་སུ་གཏོགས་པའི་སྦོམ་པོ་ནི་སྦྱོར་བའི་སྦོམ་པོ་ཁོ་ནའོ། ། གཉིས་པ་གཞུང་གི་དོན་ལ་མདོར་བསྟན་ནི། སྦོམ་པོ་ལྗི་བ་དང༌།
ཤིན་ཏུ་ལྗི་བའི་སྦོམ་པོ་ཉིད་དང༌། ཡང་བ་དང༌། ཤི་ཏུ་ཡང་པའི་སྦོམ་པོ་སྟེ་ཕས་ཕམ་པས་བསླང་བའི་སྦོམ་པོ་ནི་རྣམ་པ་བཞི་ཡིན་ནོ། ། དབྱེ་ན་ཕམ་ལྷག་གི་གནས་སྐབས་སུ་གཏོགས་པ་དང༌། དེ་ལས་གཞན་གྱི་གནས་སྐབས་སུ་གཏོགས་པའོ། ། གཉིས་པ་རྒྱས་པར་བཤད་པ་ལ། ཕམ་པའི་གནས་སྐབས་སུ་གཏོགས་པ་བཞི་ནི། ཉེས་དམིགས་ལ་སྐྲག་པར་མི་བྱེད་པར་ལྟུང་བ་འབྱིན་པ་ནི་ལྗི་བ་སྟེ། གཞན་དག་གིས་བྱ་བ་མིན་པ་སྤྱོད་པ་དེ་ལ་འབད་པ་ཡིས་བཟློག་ཀྱང་མི་ཉན་པར་སྤྱོད་པ་ནི་རབ་ཏུ་ལྗི་བར་ཤེས་སོ། ། གཞན་ལ་ཁྲེལ་ཡོད་བཞིན་དུ་སྤྱད་པ་ནི་ཡང་བ་སྟེ།
རང་ཉིད་ངོ་ཚ་བས་འདི་ལྟ་བུ་མི་རུང་སྟེ་སྙམ་པས་སྤྱད་པ་ནི་ཤིན་ཏུ་ཡང་ངོ༌། ། ལྕི་ཡང་དེ་དག་བསམ་པའི་དབྱེ་བས་འགྱུར་བ་ཡིན་ནོ། ། དགེ་འདུན་ལྷག་མར་གཏོགས་པ་བཞི་ནི། ཕས་ཕམ་གྱིས་བསླང་བའི་སྦོམ་པོའི་འབྱེད་ཚུལ་དེ་བཞིན་དུ་དགེ་འདུན་ལྷག་མ་ཡིས་ཀུན་ནས་བསླང་པའི་སྦོམ་པོ་ཡང་ལྗི་བ་དང་ཡང་བ་སོགས་རྣམ་པ་བཞིའོ། ། གསུམ་པ་དོན་བསྡུ་བ་ནི། ཉམས་པ་དང་མ་ཆགས་པ་ལ་ལྟུང་བ་མེད་དོ་ཞེས་གསུངས་པས། རྟེན་དགེ་སློང་ཉིད་ཡིན་པ་དང༌། དེའི་ནོར་བུ་དེ་མ་ཉམས་པ་དང༌། ལམ་གསུམ་པོ་གང་རུང་དེ་མ་ཉམས་པ་དག་ཏུ་བཅུག་ཅིང་རེག་ལ་བདེ་བའི་རོ་མྱོང་བ་ན་ཕམ་པར་འགྱུར་ཞིང༌། ལུང་ལས།
སྨྱོས་པ་ལ་ལྟུང་བ་མེད་པར་གསུངས་པས་དེ་ཡང་སེམས་རང་བཞིན་དུ་གནས་ཏེ་མ་འཁྲུལ་བ་ལ་འགྱུར་རོ། ། གཉིས་པ་རྐུ་བ་ལ་གསུམ་སྟེ། གླེང་གཞི་དང༌། བཅས་པའི་རང་བཞིན་དང༌། དོན་བསྡུ་བའོ། ། དང་པོ་ནི། རྒྱལ་པོའི་ཁབ་ཏུ་ནོར་ཅན་ལ་བཅས་པ་སྟེ། ནོར་ཅན་རང་གི་ཁང་པ་བརྩིག་པའི་ཕྱིར་དུ་རྒྱལ་པོ་མ་སྐྱེས་དགྲའི་ཤིང་དགེ་སློང་ནོར་ཅན་གྱིས་བརྐུས་ཏེ། དེ་ལ་བརྟེན་ནས་འདི་དག་ཀུན་ནས་བསླང་སྟེ་བཅས་སོ། ། གཉིས་པ་བཅས་པའི་རང་བཞིན་ལ་ཡང་གཉིས་ཏེ།
སྤྱིའི་དོན་དང༌། གཞུང་གི་དོན་ནོ། ། དང་པོ་ལ་ཡན་ལག་བཞི་སྟེ། གཞི་དང༌། བསམ་པ་དང༌། སྦྱོར་བ་དང༌། མཐར་ཐུག་གོ ། དང་པོ་གཞིའི་ཡན་ལག་ནི། ཡུལ་མིའི་འགྲོ་བ་པ། རང་ལས་རྫས་ཐ་དད་པས་ཡོངས་སུ་བཟུང་བ།
དངོས་པོ་དུར་ཁྲོད་ཀྱི་རྫས་ལ་སོགས་པ་དམན་པ་མ་ཡིན་པ། རྐུ་བའི་གནས་དང་དུས་དེར་ཡུལ་དང་བྱེད་པ་པོ་ལ་ལྟོས་ཏེ་སྦྱོར་བ་གཅིག་ལ་རིན་ཐང་ཚང་བའོ། ། སྦྱོར་བ་སོ་སོར་ལ་རིན་ཐང་མ་ཚང་ན་ཐམས་ཅད་བསྡོམས་པས་རིན་ཐང་ཚང་ཡང་ཕམ་པ་དངོས་གཞིར་མི་འགྱུར་བས། སྦྱོར་བ་གཅིག་ལ་རིན་ཐང་ཚང་དགོས་པར་བཤད་དོ། ། བསམ་པ་ལ་འདུ་ཤེས་སྤྱི་དང་བྱེ་བྲག་ལས་མ་འཁྲུལ་བ། ཀུན་སློང་རང་འཚོ་བའི་ཆེད་དུ་རྐུ་སེམས་ཀྱིས་གཏན་དུ་དཔྲལ་བར་འདོད་པ་རྒྱུན་མ་ཆད་པའོ། ། སྦྱོར་བ་རང་ངམ་བསྐོས་པའི་ལུས་ངག་གི་རིག་བྱེད་དུ་གྲུབ་པ། མཐར་ཐུག་བརྐུ་བྱའི་རྫས་བདག་པོ་དང་ཕྲལ་ནས་བདག་གིར་བྱས་པའི་ཚུལ་གྱིས་ཐོབ་བློ་སྐྱེས་པའོ། ། གནས་སྤོས་ཀྱིས་ཁྱད་པར་དུ་བྱས་པ་ཞེས་འདོད་པ་ནི་མི་འཐད་དེ། མཁར་ཞིང་བརྐུ་བ་མི་སྲིད་པར་ཐལ་བར་འགྱུར་བས་སོ། །
དགག་བྱ་ནི། རང་གཞན་ལ་གནོད་དོ། ། རྐུ་བ་ལ་ཞུ་བར་དྲུག་གསུངས་ཏེ། མི་སྟེར་བར་རྐུ་བ་དང༌། མཐུས་རྐུ་བ། ཕྱིར་སྦྱིན་པ་རྐུ་བ། གཏམས་པ་རྐུ་བ། ཡོངས་སུ་བཏགས་པས་རྐུ་བ། ཆོས་རྐུ་བའོ། ། ཆོས་རྐུ་བ་མ་གཏོགས་པ་རྣམས་ཀྱིས་མཐར་འགྱུར་ཞེས་སོ། །
གཉིས་པ་གཞུང་གི་དོན་ལ་གསུམ་སྟེ། ལྟུང་བ་རྣམ་གཞག་དང༌། སེལ་བ་དང༌། བསླབ་བྱའོ། ། དང་པོ་ལ་གཉིས་ཏེ། སྤྱིར་བསྟན་པ་དང༌། སོ་སོར་བཤད་པའོ། ། དང་པོ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌།
དོན་བསྡུ་བའོ། ། དང་པོ་ནི། བསམ་པ་མ་འཁྲུལ་བས་སྤོར་རུང་བ་དག་ནི་གནས་ནས་སྤོ་བར་བྱེད་ཅིང༌། སྤོ་མི་རུང་བ་དག་ནི་ཐབས་ཀྱིས་བདག་པོ་དང་ཕྲལ་ནས་ཐོབ་བློ་སྐྱེས་པས་མཐར་ཐུག་ཏུ་འགྱུར་ཏེ། རང་དང་རྫས་གཅིག་པ་ལ་བརྐུ་སེམས་ཞུགས་ཀྱང་ཕམ་པར་མི་འགྱུར་བས་གཞན་ཞེས་པ་དང༌། ཟས་ལ་དངོས་གཞི་མི་སྐྱེད་པས་ནོར་ཞེས་པ་དང༌། ཡན་ལག་གི་གཙོ་བོ་བརྐུ་སེམས་ཡིན་པས་བརྐུ་སེམས་ཞུགས་པ་དང༌། བརྐུ་བྱའི་རྫས་མིས་བདག་ཏུ་བཟུང་བ་དགོས་པས་མི་ལ་ཞེས་པ་དང༌། རིན་ཐང་ཚང་དགོས་པས་མ་ཤ་ཀ་ལྔ་ཚང་ཞེས་པ་དང༌། བརྐུ་བའི་ཚུལ་ནི་མཐུས་ཏེ་འཕྲོག་པའམ།
འཇབ་བུས་ཏེ་མ་ཚོར་བར་བརྐུས་ན་དེ་ལ་མཐར་ཏེ་ཕམ་པར་འགྱུར་རོ། ། མི་མ་ཡིན་པ་ལས་བརྐུས་ན་རིན་ཐང་ཚང་ཡང་སྦོམ་པོའོ། ། འདིའི་སྟེང་དུ་དངོས་པོ་དམན་པ་མིན་པ་དང༌། སྦྱོར་བ་གཅིག་ལ་རིན་ཐང་ཚང་བའང་བསྟན་ཏེ། སུམ་བརྒྱ་པར། དུར་ཁྲོད་མི་དབང་བསོད་སྙོམས་མ་གཏོགས་པ། ། བསམ་གང་དེ་ཉིད་སྦྱོར་བ་གཅིག་པུ་ཡིས། ། ཞེས་སོ། ། གཉིས་པ་ནི། སྔར་ཚད་མ་ཤ་ཀ་ལྔ་ཞེས་པའི་མ་ཤ་ཀ་དེ་ཇི་ཙམ་ཞེ་ན།
མ་ཤ་ཀ་ནི་མ་ག་དྷཱ་ན་མགྲོན་བུ་བརྒྱད་ཅུའི་མིང་སྟེ། དེ་ཡང་མགྲོན་བུ་ཉི་ཤུ་ལ་ཀ་ཀ་ནིར་བྱེད་པའི་དབང་དུ་བྱས་ཀྱི་རེས་འགའ་ནི་མགྲོན་བུ་བརྒྱད་ཅུ་དེ་ལས་ལྷག་པ་ལ་མ་ཤ་ཀར་བྱེད་པ་དང༌། དེ་བས་ཉུང་བ་ཡང་དེར་བྱེད་པ་ཡང་ཡོད་དེ། རྒྱལ་བུ་ཟླ་བ་སེང་གེས་མགྲོན་བུ་བཅུ་དྲུག་ལ་ཀ་ཀ་ནིར་བྱས་ཤིང༌། རེས་འགའ་ནི་ཉི་ཤུ་ལས་མང་བ་ལ་བྱས་པ་ཡང་ཡོད་དོ། ། མ་ཤ་ཀ་ལྔ་བརྐུས་ཀྱང་མཐར་མི་འགྱུར་བ་ཡོད་དེ། མ་ཤ་ཀ་ལྔའམ་དྲུག་གིས་ཀརྵ་པ་ཎི་མི་ཁུགས་ནའོ། ། ཡང་མ་ཤ་ཀ་གསུམ་གྱིས་ཀརྵ་པ་ཎི་ཁུགས་ན་དེ་ཉིད་རིན་ཐང་ཚང་བས་གསུམ་ལའང་མཐར་འགྱུར་ཞེས་ཞུ་བར་རོ། ། བརྐུ་བྱའི་དངོས་པོ་བསྐྱོད་པ་ལ་སྦོམ་པོ་སྟེ། བསྐྱོད་པའི་སྔ་རོལ་གྱི་སྦྱོར་བ་ལ་ནི་ཉེས་བྱས་སོ། །
ས་གཞི་འཇམ་ཞིང་མཉམ་པ་མཚམས་ཐ་དད་མི་མངོན་པ་ལ་ནི་དངོས་པོ་དེ་བསྐྱོད་ཀྱང་མཐར་མི་འགྱུར་ཏེ། ས་ཕྱོགས་གྲུམ་པ་དང་གས་པ་དང༌། ལ་སོགས་པ་བྲིས་པ་དང༌། ཁ་དོག་གཞན་དུ་གྱུར་པ་དང༌། བར་མཚམས་དང་བར་ཆད་དག་དང་མཐོ་དམན་ཅན་ལ་མཚམས་ལས་རབ་ཏུ་འདས་ན་ཕམ་པ་བསྐྱེད་པར་འགྱུར་རོ། ། དངོས་པོ་དེ་གཞན་གྱི་ཡང་མ་གྱུར་བདག་གིར་ཡང་མ་གྱུར་ཅིག་སྙམ་པའི་སྒོ་ནས་ཞེ་སྡང་གིས་རྒྱ་དང་དོལ་ལ་སོགས་པ་ཆུད་གསོན་པར་བྱེད་པ་ལ་སྦོམ་པོ་ཡིན་ལ། རྒྱ་ལ་སོགས་ལ་ཟིན་པའི་སེམས་ཅན་རྣམས་དགྲོལ་བའི་དོན་དུ་བསོད་ནམས་འདོད་པས་སྲོག་ཆགས་བཏང་ན་ནི་བཤགས་བྱའི་ཉེས་བྱས་སོ། ། སྙིང་རྗེས་རྫུ་འཕྲུལ་གྱིས་བཏབ་ན་ཉེས་པ་མེད་དོ། ། རི་དྭགས་ཤི་ནས་ཤ་ཕྱིར་མ་གཏད་ན་རིན་ཐང་ཚང་ན་ཕམ་པར་འགྱུར་རོ། ། གསུམ་པ་དོན་བསྡུ་བ་ནི།
རྐུ་བ་དེའི་ཡུལ་དང་དུས་དེ་ན་རིན་ཐང་ཚང་ན་ཕམ་པར་ཡང་འགྱུར་རོ། ། རིན་ཐང་གང་གི་ཚད་ནི་མགྲོན་བུ་བརྒྱད་ཅུ་ལ་མ་ཤ་ཀར་བྱས་པའི་ཀརྵ་པ་ཎི་དེའི་བཞི་ཆ་གང་བརྐུས་ན་དགེ་སློང་ལ་ཕམ་པར་འགྱུར་རོ། ། དེ་ཡང་སྟོན་པ་བཞུགས་པའི་ཚེ་ན་མགྲོན་བུ་བཞི་བརྒྱ་ལ་རིན་ཐང་གི་ཚད་དང༌། ཕྱིས་མགྲོན་བུ་སུམ་བརྒྱ་ཉི་ཤུ་ལ་བྱས་པའང་ཡོད་དོ། ། གཉིས་པ་སོ་སོར་བཤད་པ་ལ་བདུན་ཏེ། ཤགས་ཀྱིས་རྐུ་བ་དང༌། སྔགས་ཀྱིས་རྐུ་བ་དང༌། ལོ་ཐོག་རྐུ་བ་དང༌། གཞན་ལ་གནོད་པ་སྤང་བ་དང༌། མཐུ་ཡིས་རྐུ་བ་དང༌།
ཤོ་གམ་རྐུ་བ་དང༌། གྲུ་བ་ཙས་རྐུ་བའོ། ། དང་པོ་ནི། ས་གཞི་རྩོད་པ་ཅན་ལ་ཁྱིམ་དང་བཅས་པ་དང༌། ས་གཞིའི་མཚམས་རྭ་བས་ཡོངས་སུ་བསྐོར་བ་རྣམ་པ་གཉིས་ལ་ཤགས་ཀྱིས་རྐུ་བ་རྣམ་པ་གཉིས་ཏེ་རིགས་ཏེ་འོག་གཟུ་དང༌། རྒྱལ་པོའི་རིགས་ཀྱིས་གཉིས་སུ་གྱུར་པ་ལས། དེ་དག་གི་དྲུང་དུ་དགེ་སློང་དང་ཁྱིམ་པ་ཤགས་འགྱེད་པ་ན་འོག་གཟུ་དང་རྒྱལ་པོ་གཉིས་ཀ་ལ་ཡང་དྲུང་དུ་དགེ་སློང་གིས་རྒྱལ་ན་ནི་ལྟུང་བ་སྦོམ་པོར་བརྗོད་དོ། ། རྣམ་འབྱེད་ལས། བླའི་གྲལ་རྒྱལ་ན་ཕམ་པར་གསུངས་པ་ནི་རྒྱལ་པོ་ཚིག་བརྟན་པའི་དབང་དུ་བྱས་སོ། ། རྒྱལ་པོའམ་འོག་གཟུའི་དྲུང་དུ་དགེ་སློང་ཤགས་རྒྱལ་བ་དེའི་འོག་ཏུ་ཁྱིམ་པས་གལ་ཏེ་ཤགས་འགྱེད་པའི་སྦྱོར་བ་བཏང་ན་ནི་འོག་གཟུ་དང་བླ་གཉིས་ཀར་གྱི་ཡང་ཤགས་རྒྱལ་བ་ཙམ་གྱིས་ཕས་ཕམ་པ་ཉིད་དོ། །
ཕས་ཕམ་པས་ནི་སྡོམ་བརྩོན་དགེ་སློང་དེ་མེ་ཡིས་བསྲེགས་པ་ཡིས་འཚིག་ནས་ཐལ་བ་ལྟ་བུར་འགྱུར་བ་ཡིན་ནོ། ། གཉིས་པ་སྔགས་ཀྱིས་རྐུ་བ་ནི། ནོར་བུ་དང་མུ་ཏིག་ལ་སོགས་པ་གཞན་གྱི་ནོར་ཐག་རིང་པོ་ན་གནས་པ་དགེ་སློང་གིས་སྔགས་ཀྱིས་བཀུག་ནས་བརྐུ་བ་ན་རྫས་དེ་དག་མཐོང་བ་ཙམ་གྱིས་དེ་ལ་འདིར་རིན་ཐང་ཚང་ན་ལྟུང་བའི་མཐའ་ཕམ་པར་འགྱུར་བ་ཡིན་ནོ། ། སྔགས་འདྲེན་པ་པོ་ཐམས་ཅད་ཀྱིས་མཐོང་དགོས་པ་མ་ཡིན་གྱི། ། དེར་གཏོགས་པ་གང་རུང་གིས་མཐོང་བ་ཙམ་གྱིས་མཐར་འགྱུར་རོ། ། གསུམ་པ་ལོ་ཐོག་རྐུ་བ་ནི། བདག་གི་ལོ་ཐོག་ནི་ཕུན་སུམ་ཚོགས་པར་བྱ་ལ། གཞན་གྱི་ཞིང་ལ་དེ་ལྟར་མིན་པར་བྱ་ཞེས་སྲེད་དེ་འདོད་པ་ཡིས་ཆུ་དཀོན་ཞིང་ཞིང་ལ་ཕན་པ་ན་བདག་གི་ཞིང་སར་གཞན་གྱི་ཞིང་ལ་ཆུ་འབབ་པའི་ཆུ་དེ་འདྲེན་པར་བྱེད་ཅིང༌། ཡང་ཆུ་མོད་ཅིང་དེས་ཞིང་ལ་གནོད་པ་ན་རང་གི་ཞིང་ལ་འབབ་པའི་ཆུ་དེ་གཞན་གྱི་ཞིང་ལ་བཏང་ན་དེ་ཚན་གྱིས་འཇིག་པར་བྱེད་ཀྱང་རུང་སྟེ། དེའི་གཞིས་རང་གི་ལོ་ཐོག་ནི་ཕུན་སུམ་ཚོགས་ཤིང༌།
གཞན་གྱི་ལོ་ཐོག་ཉམས་ཏེ་བྲི་བ་ན་ལོ་ཐོག་ཉམས་འཕེལ་དེ་དག་གི་རིན་ཐང་ནི་ཤེས་པར་བྱས་ནས། རིན་ཐང་མ་ཚང་ན་སྦོམ་པོ་དང༌། ཚང་ན་ཕམ་པར་བརྟག་གོ ། བཞི་པ་གཞན་ལ་གནོད་པ་སྤང་བ་ནི། མཉན་ཡོད་དུ་དྲུག་སྡེ་ལ་བཅས་པ་སྟེ། དེ་དག་གིས་ཤོ་གམ་པ་ལ་ཤོ་གམ་འདྲལ་བའི་ཚོང་པ་རྣམས་ཀྱི་ནོར་ཕྲོགས་ཤིག་ཅེས་པའི་ཡི་གེ་ཨ་ནན་ཏ་ཚངས་བྱིན་གྱིས་བྱས་པ་འདི་ན་ཡོད་ཅེས་སྨྲས་པ་ལ་བརྟེན་ནས་གསུངས་པ་སྟེ། སྡིག་པ་ཀུན་ལས་ལྡོག་པའི་ཕྱིར་དང༌། སེམས་ཅན་རྣམས་ལ་ཕན་གདགས་པའི་ཕྱིར་དུ་དུས་ནམ་ཡང་གཞན་ཤོ་གམ་དང་ཚོང་པ་ལ་སོགས་པའི་ནོར་རམ་འཚོ་བ་ནི་དགེ་སློང་གིས་དབྲོག་པ་སྟེ། དེ་ལ་གནོད་པར་མི་བྱའོ། ། ལྔ་པ་མཐུ་ཡིས་རྐུ་བ་ནི།
རྐུན་པོས་སློབ་མ་དང་གསེར་སོགས་ཕྲོགས་པ་ནི་རྐུན་པོས་མ་གནང་བར་དགེ་སློང་གིས་སྟོབས་ཏེ་མཐུ་ཡིས་ནི་མི་བླང་སྟེ། དང་པོ་བློས་བཏང་ནས་བླང་བའམ། འོག་ནས་ཆོས་བཤད་པའམ་ཞེས་པའི་གཞུང་ལུགས་ཇི་བཞིན་མ་བསྒྲུབས་ན་རིན་ཐང་ཚང་ན་མ་རུངས་པའི་ལྟུང་བ་ཕམ་པ་དང་བཅས་སོ། ། ལེན་ན་ཡང་གཞན་ལ་ཆོས་བཤད་པའམ་ཕྱེད་རིན་ནམ་རིན་ཚང་བ་ཡིས་ཀྱང་རུང་སྟེ་ཐབས་གསུམ་པོ་གང་རུང་གིས་བླང་བར་བྱའོ། ། གལ་ཏེ་རྐུན་པོ་གསད་སེམས་མེད་པར་རྒྱལ་པོ་ལ་ཕུལ་བ་ན་རྒྱལ་པོས་བསད་ཀྱང་སྦོམ་པོར་འགྱུར་གྱི། ཕམ་པར་མི་འགྱུར་ཏེ་གསད་སེམས་མེད་པའི་ཕྱིར་རོ། ། མཁན་པོས་ནན་ཏུར་བྱས་པའི་དགེ་སློང་ཞིག་ཉེ་དགས་ཡོ་བྱད་དྲུག་བྱིན་ནས་བསྡུས་པར་གྱུར་པ་ཕྱིས་མཁན་པོས་བསྡུས་པ་ན་ཉེ་དགས་ཁོ་བོས་ཡོ་བྱད་ཐམས་ཅད་སྦྱར་བས་མི་གཏོང་ཟེར་བ་ལ་བརྟེན་ནས་བཅས་པ་སྟེ། བདག་གི་སློབ་མ་ཉིད་དུ་བྱ་བའི་ཕྱིར་དུ་མཐུན་པ་བཙལ་ནས་མཐུན་པར་བྱས་ནས་གཞན་གྱི་དགེ་ཚུལ་དགེ་སློང་གིས་ཕྲོགས་ན་འཁོར་དབྱེ་བར་བྱ་བ་ཡིས་ཀུན་ནས་བསླངས་པའི་ཕྱིར་ན་ལྟུང་བ་སྦོམ་པོ་ཐོབ་པའི་བློ་ཅན་ཡིན་པས་དགེ་སློང་དེ་ལ་སྦོམ་པོས་རེག་གོ ། དྲུག་པ་ཤོ་གམ་རྐུ་བ་ནི། བསྟན་པ་མ་རྒྱས་པའི་དུས་སུ་དགེ་སློང་གི་ཟོང་རྣམས་ཚོང་བ་ལ་བཅོལ་ནས་ཤོ་གམ་འཇལ་བ་ལས་འདའ་བར་བྱེད་ཅིང༌།
ཕྱིས་བསྟན་པ་རྒྱས་པའི་དུས་སུ་ཚོང་པ་རྣམས་ཀྱིས་དགེ་སློང་ལ་རྫས་བཅོལ་ཏེ་ཤོ་གམ་ལས་འདའ་བས་དགེ་སློང་གིས་ནི་ཤོ་གམ་དང་རྫས་ཀྱི་དངོས་པོ་སོགས་ཤོ་གམ་འཇལ་དགོས་པ་མ་གཞལ་ན། ཤོ་གམ་དང༌། སོགས་པ་རྫས་ཀྱི་དངོས་པོ་རང་ངམ་གཞན་གྱི་ལག་གིས་ཕྲོགས་པ་དང་འདྲ་བས་ན་རྫས་ཀྱི་དངོས་པོ་དེ་གང་ཟག་གང་གི་ཡིན་པར་བརྟག་པར་བྱ་བ་སྟེ། རང་དོན་དུ་བརྐུ་ན་རིན་ཐང་ཚང་བའི་ཚེ་དངོས་གཞིའི་ལྟུང་བར་ངེས་པར་བསྟེན་པར་འགྱུར་རོ། ། གཞན་དོན་དུ་རྐུ་ན་རིན་ཐང་ཚང་ཡང་སྦོམ་པོའོ། ། བདུན་པ་གྲུ་བཙས་རྐུ་བ་ནི། རྒྱལ་པོ་དང་ཡུལ་དཔོན་དབང་བའི་ཆུ་འགྲམ་གྱི་ཆུ་བཙས་མ་བྱིན་པར་ལམ་གང་ནས་དགེ་སློང་སོང་ན་དགེ་སློང་རང་ངམ་གཞན་གྱི་ལག་པ་ཉིད་ཀྱིས་འཕྲོག་ཏུ་བཅུག་པ་དེ་ནི་དགེ་སློང་དེ་ཡིས་ཕྲོགས་པ་དང་འདྲ་སྟེ། དེ་ལ་ལྟུང་བ་རྣམ་པར་དཔྱད་པར་བྱས་ན་མ་ཤ་ཀ་ལྔའི་རིན་ཐང་གིས་ནི་མཐའ་སྟེ་ཕམ་པར་འགྱུར་གྱི། གཞན་དུ་སྟེ་རིན་ཐང་མ་ཚང་ན་ནི་ཕམ་པ་མ་ཡིན་ནོ། ། ལྟུང་བ་རྣམ་པར་གཞག་པ་བསྟན་ཟིན་ཏོ། །
གཉིས་པ་སེལ་བ་ལ་བཞི་སྟེ། ལྟུང་མེད་བཤད་པ་དང༌། ལྟུང་བ་བཤད་པ་དང༌། ལྟུང་མེད་གཞན་བསྟན་པ་དང༌། ལྟུང་བ་གཞན་བསྟན་པའོ། ། དང་པོ་ནི། སངས་རྒྱས་ཀྱི་སྐུ་བཞེངས་པ་དང༌། ཆོས་དང་འཕགས་པའི་ཚོགས་སམ་ཕ་དང་མའི་ཕྱིར་དུ་གང་ལ་བསམ་པའི་ཡུལ་གྱི་བསྔགས་པ་གང་ཞིག་ཤོ་གམ་པ་དེ་ལ་བརྗོད་པས་གནང་དུ་གཞུག་པས་སམ་མ་གནང་ན་ཤོ་གམ་བྱིན་ནས་རྫས་ཀྱི་དངོས་པོ་བརྟུལ་ཞུགས་ཅན་གྱིས་བགྱིར་བར་བྱའོ། ། ཡང་ཤོ་གམ་སྟེར་ཚུལ་ཇི་ལྟ་བུ་ཞེ་ན། དཀོན་མཆོག་གསུམ་གྱི་རྫས་ཤོ་གམ་འཇལ་དགོས་ལ་སོ་སོ་ནས་ཕྱུང་ནས་འཇལ་དགོས་པ་མ་ཡིན་གྱི།
མང་པོ་རི་བའི་དངོས་པོ་གཅིག་གི་སྟེང་ནས་ཐུན་མོང་དུ་གཞལ་ཏེ། ལྷག་མ་རྣམས་རུང་བའི་ཆོས་གོས་ཁྱེར་བ་བཞིན་དུ་ཁྱེར་བར་བྱ་ཡི། དགེ་སློང་དེས་རྫས་དེ་སྦ་བར་མི་རུང་སྟེ། ངེས་པར་ལྟུང་བ་མེད་པར་འདོད་དོ། ། ལྟུང་བ་མེད་པ་ནི་དོན་གསུམ་ལ་འཇུག་སྟེ། དངོས་གཞིའི་ལྟུང་བ་མེད་པ་དང༌། སྐབས་དེར་གཏོགས་ཀྱི་ལྟུང་བ་མེད་པ་དང༌། ལྟུང་བ་གཏན་ནས་མེད་པ་སྟེ་འདིར་ནི་ཐ་མའོ། ། རི་བྲག་གི་ཁྱིམ་བདག་གིས་དགེ་སློང་དྲུག་ཅུ་ལ་གོས་ཕྲུགས་རེ་བསྐོན་པ་ན་འདི་དག་ལ་ཤོ་གམ་གཞལ་དགོས་སྙམ་ནས་མ་བླངས་པས་གཞན་ཡང་ཤོ་གམ་ས་ལས་འདའ་བར་བྱ་དགོས་པའི་དུས་སུ་སྔར་བླངས་པ་དེ་རུང་བའི་ཚོན་གསུམ་གྱིས་རུང་བར་བྱས་ཏེ་ཞེས་སོ། ། ཡང་ན་ཁ་ཚར་བཅད་པ་དང་ཕུན་ཚར་བཅད་པ་ལ་སོགས་པས་རུང་བར་བྱས་སམ།
ཡང་ན་བ་ལང་གི་ལྕི་བ་བཙིར་བའི་ཆུ་ཡིས་སྨྱུགས་ནས་ཀྱང་རུང་བར་བྱས་ན་ཉེས་པ་མེད་པར་ཁྱེར་དུ་རུང་བར་ཐུགས་རྗེའི་བདག་ཉིད་ཅན་གྱི་སྟོན་པས་གནང་ངོ༌། ། ཁ་ཚར་ནི་བཏགས་ཟིན་པའི་མཐའ་ཡིན་ལ། ཕུན་ཚར་ནི་འཐག་པར་རྩོམ་པའི་མཐའོ། ། གཉིས་པ་ལྟུང་བ་དང་བཅས་པ་བཤད་པ་ནི། དགེ་སློང་གང་གིས་ཆོས་གོས་ལ་སོགས་པ་གཞན་གྱིས་བདག་གིར་བྱས་པ་ལ་འདི་ལ་བདག་གི་དབང་ཆ་འདི་ཙམ་ཡོད་སྙམ་ནས་འདོད་པས་དང་དུ་ལེན་པ་ནི་ཕྱིས་འགྱོད་པས་བཏང་ན་ཡང་དགེ་སློང་དེ་ལ་ནི་ལྟུང་བ་སྦོམ་པོ་འབྱུང་བར་ཤེས་པར་བྱ། རིན་ཐང་ཚང་ཡང་ཕམ་པར་ནི་མི་འགྱུར་ཏེ་བརྐུ་སེམས་མེད་པས་སོ། ། གསུམ་པ་ལྟུང་མེད་གཞན་བཤད་པ་ནི། རི་ལ་འཛེག་གམ་གྲུ་བརྒལ་བ་ལ་སོགས་པའི་ཚེ་ན་ལྷུང་བཟེད་ལ་སོགས་སྣོད་བསྐུར་ཏེ་ཕན་ཚུན་གཟུང་ངམ་གཏང་ཞེས་སོ་སོར་གོ་བར་བྱས་ནས་བག་ཡོད་རྟག་ཏུ་དྲན་པ་དང་ལྡན་པ་བསྐུར་མཁན་དེ་ཡིས་ལེན་པ་པོ་དེ་ལ་འདི་ནི་ཁྱོད་ཀྱིས་གཟུང་ངམ་ངས་གཏང་ངོ་ཞེས་སྨྲས་པ་ན་ལེན་པ་པོས་ཐོས་བཞིན་དུ་གལ་ཏེ་ལག་པ་སོགས་ཀྱིས་ཤོར་ནས་བརླག་པར་གྱུར་ན་རྫས་དེའི་རིན་ལེན་པ་པོ་དེས་ངེས་པར་སྦྱིན་པ་ལ་འདིར་ནི་རྣམ་པར་དཔྱད་མི་དགོས་ཏེ་སྦྱིན་ནོ། ། བཞི་པ་ལྟུང་བ་གཞན་བསྟན་པ་ནི། ཅི་སྟེ་དགེ་སློང་གང་མགྲོན་དུ་མ་བོས་བཞིན་དུ་གཞན་གྱི་གནས་སུ་འོངས་ནས་ཟན་ཟ་ན་དགེ་སློང་དེ་ལ་ཉེས་བྱས་ཡིན་ཏེ་འདི་ནི་སྡེ་ལྡན་ལྷག་མ་ལའང་ཉེས་བྱས་སུ་འགྱུར་རོ། །
སྡེ་ལྡན་ལྷག་མ་ནི་དགེ་སློང་མ་དང་དགེ་སློབ་མ་དང་དགེ་ཚུལ་ཕ་མ་སྟེ་དེ་བཞི་པོ་ལའང་དེ་ཉིད་དུ་རབ་ཏུ་གསལ་ལོ། ། སེལ་བ་བསྟན་ཟིན་ཏོ། ། གསུམ་པ་བསླབ་བྱ་ལ་གསུམ་སྟེ། དགག་པའི་བསླབ་བྱ་དང༌། སྒྲུབ་པའི་བསླབ་བྱ་དང༌། དགག་སྒྲུབ་གཉིས་ཀའི་བསླབ་བྱའོ། ། དང་པོ་ནི། རྒྱལ་པོས་བྱིན་པ་དང༌། རྐུན་པོས་བྱིན་པ་དང༌། ལས་བྱེད་དག་གིས་བྱིན་པ་ལ་བདག་པོ་ལ་མ་དྲིས་པར་བྱིན་ན་རྫས་དེ་བདག་པོ་གཞན་དང་འབྲེལ་བར་འདུ་ཤེས་བྱུང་ན་ནི་སྦྱིན་པ་པོ་དེ་དག་ལས་དགེ་སློང་གིས་མི་བླང་ངོ༌། །
རྫས་བདག་པོ་གཞན་དང་འབྲེལ་པ་ཞིག་ཏུ་རྣམ་པར་ཤེས་པ་མི་ཕལ་པ་ཡིས་སྟེར་བར་བྱེད་ན་ནི་དེ་ལས་མི་བླང་སྟེ། འདོད་པ་མི་མཐུན་པའི་ཕྱིར་ཏེ། སྦྱིན་བདག་ལ་རེ་བ་དང་བཅས་པས་སོ། ། གཞན་དང་འབྲེལ་བར་མི་ཤེས་ན་ནི་བླངས་ཀྱང་ཉེས་པ་མེད་དོ། ། གཞན་དང་འབྲེལ་བར་ཡང་མི་ཤེས་ཤིང་འདོད་པ་མཐུན་པར་ཤེས་ན་ནི་བླང་དུ་རུང་བར་ཤུགས་ལ་བསྟན་ཏོ། ། སྦྱིན་བདག་གིས་གཙོ་བོ་གང་ལ་བསྔོས་པར་ངེས་པར་རྣམ་པར་དཔྱད་པ་ན་གཞན་ལ་བསྔོས་པར་ཤེས་པ་དེའི་ཚེ། རང་ལས་གཞན་ལ་བསྔོས་པ་དེའི་ཕྱིར་རང་ཉིད་སྦྱིན་པར་བྱ་བའི་ཡུལ་གྱི་གཙོ་བོ་མ་ཡིན་པས་ན་སྦྱིན་བདག་དེ་ལས་རང་གིས་བླང་བར་མི་རིགས་ཏེ། སྦྱིན་བདག་དེ་ནི་བདག་ལ་སྦྱིན་པ་པོར་མི་འདོད་པ་ཉིད་ཀྱི་ཕྱིར་རོ། ། གཉིས་པ་སྒྲུབ་པའི་བསླབ་བྱ་ནི། གལ་ཏེ་དགེ་འདུན་དང་སངས་རྒྱས་ལ་བསྔོས་པ་སོགས་ཀྱི་ནོར་རང་གི་གཉེན་ནམ་གང་ཟག་གཞན་གྱིས་ཀྱང་རུང་ནད་པ་ལ་སྟེར་ན་ནོར་མེད་པའི་ནད་པ་ཡིས་བླང་དུ་རུང་ངོ༌། །
བསམ་པ་གང་གིས་ཤེ་ན། ནོར་བྱུང་ན་སླར་ཡང་བསབ་པར་འདོད་པའི་བསམ་པས་སོ། ། རང་ལ་ཡོ་བྱད་ཡོད་ན་མི་བླང་བར་ཤུགས་ལ་བསྟན་ཏོ། ། སྟོན་པའི་ཞལ་ནས། ནད་པ་དང༌། ནད་གཡོག་པ་དང་དགེ་འདུན་ལ་དཀོར་མེད་ན་སངས་རྒྱས་ཀྱི་སྐུ་ལ་གསོལ་བ་མན་ཆད་གང་ཡང་རུང་བ་བླངས་ནས་ནད་པའི་སྨན་དང་རིམ་གྲོ་བྱའོ་ཞེས་སོ། ། གལ་ཏེ་ནད་པ་ཤི་ན་མ་བསབ་ཀྱང་ཉེས་པ་མེད་དེ་བཅོམ་ལྡན་འདས་ཀྱིས་གནང་བའི་ཕྱིར་རོ། ། གལ་ཏེ་གསོན་ན་གང་ཟག་གཞན་ལས་རྫས་གང་ཡང་རུང་བ་བླངས་ནས་ཀྱང་ནད་པ་དེ་ཡིས་ཅི་ནུས་ཀྱིས་དཀོན་མཆོག་གི་དཀོར་ནི་བསབ་པར་བྱ། བསབ་པའི་ནུས་པ་མེད་ན་མ་བསབས་ཀྱང་ཉེས་པ་མེད་པར་ཤུགས་ལ་བསྟན་ཏོ། ། གསུམ་པ་དགག་སྒྲུབ་གཉིས་ཀའི་བསླབ་བྱ་ལ་ལྔ་སྟེ།
བདག་པོ་དང་འབྲེལ་བའི་བསླབ་བྱ། བསྒོ་བ་དང་འབྲེལ་བའི་བསླབ་བྱ། ཁ་ཟས་དང་འབྲེལ་བའི་བསླབ་བྱ། བྱ་བ་དང་འབྲེལ་བའི་བསླབ་བྱ། ཡིད་གཅུགས་དང་འབྲེལ་བའི་བསླབ་བྱའོ། ། དང་པོ་ལ་གསུམ་སྟེ། ལོངས་སྤྱོད་དང་འབྲེལ་བའི་གནང་བཀག ལོངས་སྤྱོད་མཆོག་གི་གནང་བཀག གཙུག་ལག་ཁང་སོགས་ཀྱི་གནང་བཀག་གོ ། དང་པོ་ལ་མདོར་བསྟན་པ་ནི།
གྲོང་འཕགས་རྒྱལ་གྱི་རྒྱལ་པོ་རབ་སྣང་གིས་ཀ་ཏའི་བུ་ལ་བརྟེན་ནས་འདི་དག་དགེ་འདུན་ལ་ཕུལ་ཏེ། བ་ལང་ལ་སོགས་པའི་ལོངས་སྤྱོད་མཆོག་དང་གྲོང་ལ་སོགས་པ་ལོངས་སྤྱོད་དགེ་འདུན་ལ་ནི་གནང་ལ། གང་ཟག་ལ་ནི་བཀག་གོ ། རྒྱས་བཤད་ལ་ལོངས་སྤྱོད་ནི་ཞིང་དང་གྲོང་དང་རྟ་ལ་སོགས་པའོ། ། བ་ལང་དང་མ་ཧེ་དང་ར་ལུག་རྣམས་ནི་འདུལ་བར་ལོངས་སྤྱོད་མཆོག་ཉིད་དུ་གསུངས་པ་ཡིན་ནོ། ། གང་གིས་ན། དེ་ཁོ་ན་ཉིད་རིག་པ་སྟོན་པས་སོ། ། གཉིས་པ་ལོངས་སྤྱོད་མཆོག་གི་གནང་བཀག་ལ་གཉིས་ཏེ། དགག་སྒྲུབ་ཀྱི་བྱ་བ་སྤྱིར་བསྟན་པ་དང༌། ཡོ་བྱད་བཞི་པོ་སོ་སོའི་མཚན་ཉིད་དོ། །
དང་པོ་ནི། གཞུང་དམ་པ་ལས། གཙུག་ལག་ཁང་གི་དངོས་པོ་དང༌། གནས་ཁང་གི་དང༌། ཀུན་དགའ་ར་བའི་དང༌། དྲི་གཙང་ཁང་གི་དང༌། མལ་སྟན་གྱི་དང༌། མིའི་ཡོ་བྱད་ཀྱི་དངོས་པོ་སྟེ་དངོས་པོ་རྣམ་པ་ལྔ་ཞེས་གསུངས་པ་དག་ནི་ཤེས་རབ་ཅན་གྱིས་རང་དོན་དུ་མི་བཅང་ཞིང་དགེ་འདུན་ལས་གཞན་ལ་མི་བཙོང་མི་བགོ་སྟེ་བགོ་བར་མི་བྱ། ཐམས་ཅད་དུ་སུ་ལ་ཡང་སྦྱིན་དུ་མི་རུང་སྟེ། དེ་བཞིན་དུ་སྦྱིན་པར་ཁས་ཀྱང་མི་བླང་ངོ༌། །
དངོས་པོ་ལྔ་གང་ཞེ་ན། སྐྱེད་མོས་ཚལ་དང༌། གཙུག་ལག་ཁང་དང༌། དེ་ཡི་དངོས་པོ་དང༌། མལ་སྟན་རྣམས་དང༌། མིའི་ཡོ་བྱད་དོ། ། མིའི་ཡོ་བྱད་ནི་དགེ་འདུན་མཆོད་པའི་རྟེན་གྱི་ཡོ་བྱད་དོ། ། བ་ལང་དང་མ་ཧེ་དང་ར་ལུག་རྣམས་ནི་ཡོ་བྱད་ཡིན་ལ། དེ་དག་ཀྱང་དགེ་འདུན་ནམ་མཆོད་རྟེན་གྱི་དོན་དུ་ཡིན་ན་མིའི་ཡོ་བྱད་དུ་འགྱུར་ཞེས་ཞུ་བ་ལས་སོ། ། འདི་དག་ནི་ཚུལ་ཁྲིམས་དང་ལྡན་པ་རྣམས་ཀྱིས་སྦྱིན་བདག་བསོད་ནམས་སྤེལ་བར་བྱ་བའི་ཕྱིར་དུ་མི་ཉམས་པར་ཡོངས་སུ་བསྲུང་བར་བྱའོ། །
གཉིས་པ་ཡོ་བྱད་བཞི་པོ་སོ་སོའི་མཚན་ཉིད་ནི། ལྷ་ཁང་དང༌། སྐྱེད་ཚལ་དང༌། ཀུན་དགའ་ར་བ་དང༌། གཙུག་ལག་ཁང་ནི་གཅིག་ཏུ་འདོད་དོ། ། དེ་དག་གི་དངོས་པོ་ནི་གནས་ཁང་ཡིན་ནོ། ། མལ་སྟན་དག་ནི་འཇིག་རྟེན་དུ་གྲགས་པར་ཟད་དོ། ། འོན་ཀྱང་མལ་སྟན་ཆེན་པོ་ནི། གང་ཟག་ལ་བཀག་པ་ཡིན་ནོ། ། གཉིས་པ་བསྒོ་བ་དང་འབྲེལ་བའི་བསླབ་བྱ་ལ་ལྔ་སྟེ།
གཡོག་ལ་ཕན་གདགས་པ་དང༌། ཆོས་ལྡན་གྱི་ཆད་པ་བཅད་པ་དང༌། ཁྱིམ་པའི་རྫས་སྤྱད་དུ་རུང་མི་རུང་དང༌། ཉོ་ཚོང་གང་གི་བྱ་བ་དང༌། མི་རིགས་པའི་ཆད་པ་སྤོང་བའོ། ། དང་པོ་ནི། རྒྱལ་པོའི་ཁབ་ཏུ་གཟུགས་ཅན་སྙིང་པོས་པི་ལེན་ཏའི་བུ་ལ་གཡོག་ལྔ་བརྒྱ་ཕུལ་བས། གཡོག་དེ་དག་གི་ཁང་པ་གང་དུ་བྱ་སྙམ་ན། གཙུག་ལག་ཁང་གི་སྟེང་ན་གནས་པའི་གང་ཟག་གིས་ལས་འདི་དང་འདི་གྱིས་ཤིག་ཅེས་བསྒོ་བ་གང་དུ་གསལ་བར་ཐོས་པའི་ས་དེར་བཀའ་བསྒོ་བ་བྱེད་པ་ཡིས་ས་ཚོད་དེ་ཙམ་དུ་ཁང་པ་བྱ་བ་དེ་ལ་ངེས་པར་འཇུག་པར་བྱའོ། ། གཡོག་བྱེད་པ་དེ་དག་ལས་ཀྱི་བྱ་བ་བྱེད་པའི་ཚེ་ན་ཟས་དང་གོས་ཀྱིས་རྗེས་སུ་གཟུང་ངོ༌། །
གང་ཟག་དེ་དག་ལས་ནད་པ་ལ་ནི་གཡོག་མི་བྱེད་ཀྱང་ཟས་གོས་རྗེས་སུ་གནང་ངོ༌། ། གཡོག་འགའ་ཞིག་ལས་མི་ནུས་པ་ལ་ཡང་བརྡེག་པ་དང་འཚོག་པ་དང་སྦྱོར་བ་དག་རྣམ་པར་སྤོང་ངོ༌། ། དེར་མ་ཟད་དུད་འགྲོ་ལ་ཡང་གསད་པ་དང་བཅིང་བ་དང་ཉོན་མོངས་པར་བྱེད་པ་རྣམ་པར་སྤོང་ངོ༌། ། སུ་ཞིག་གིས་ན། འཕགས་པ་དགེ་སློང་གིས་སོ། ། ཅིའི་ཕྱིར་ཞེ་ན། འཕགས་པའི་ཆོས་དགེ་སྦྱོང་དུ་བྱེད་པའི་ཆོས་བཞི་དང་འགལ་བ་ཡིན་པའི་ཕྱིར་རོ། ། གཉིས་པ་ཆོས་ལྡན་གྱི་ཆད་པ་བཅད་པ་ནི། གཡོག་གང་དག་བསྒོ་བ་བཞིན་མི་བྱེད་པ་ལ་ཇི་ལྟར་བྱ་ཞེ་ན། མཆོག་སྟོན་པ་དག་གིས་གསུངས་པའི་ཆད་པ་གཏམ་མི་འདྲི་པ་དང༌།
གདམས་ངག་མི་སྦྱིན་པ་དང༌། དགེ་བའི་ཕྱོགས་བརྩམས་པ་གཅོད་པ་ལ་སོགས་པ་ཅི་རིགས་པར་བྱ་བ་དང༌། རྒྱལ་པོ་དང་ཁྱིམ་པའི་རིགས་ཀྱི་ཆོས་ལྡན་གྱིས་བསྟན་པའི་ཡུལ་ཆོས་ལྡན་པའི་ཆད་པ་གང་ཡིན་པ་དེ་ནི་དགེ་འདུན་གྱིས་དང་དུ་བླང་བར་བྱའོ། ། གསུམ་པ་ཁྱིམ་པའི་རྫས་ལ་སྤྱད་དུ་རུང་མི་རུང་དཔྱད་པ་ནི། སྔོན་ཕ་ཞིག་ལ་བུ་ཁྱིམ་པ་གཉིས་དང་དགེ་སློང་གཅིག་སྟེ་གསུམ་ཡོད་པ་ལས། ཕ་དེ་འཆི་ཁར་ནོར་གྱི་སུམ་ཆ་བུ་དགེ་སློང་ལ་བསྔོས་པ་ལ་བརྟེན་ནས། རྒྱལ་པོ་དང༌། སོགས་པ་ནོར་དེའི་བདག་པོར་གྱུར་པ་གཞན་གྱིས་ཡོངས་སུ་བཏང་བའི་དགེ་སློང་རང་གི་སྐལ་པ་བསོད་ནམས་ཀྱིས་རྙེད་ན་དེ་དག་བླངས་ནས་ཡོངས་སུ་ལོངས་སྤྱོད་པ་ལ་ཉེས་པ་མེད་དེ། བཅང་བ་དང་འཚོང་བ་དང་འགོད་པ་ལ་སོགས་པ་དེ་དག་སྔར་བསྟན་པ་བཞིན་དུ་སྤྱོད་པ་ལ་ཉེས་པ་མེད་པར་གནས་སོ། ། སྔར་ཇི་ལྟར་བསྟན་ཅེ་ན།
བསམ་གཏན་ཀློག་དང་ལྡན་པ་ནི། ། རྗེས་གནང་སྤྱོད་པས་ཉེས་པ་མེད། ། ཅེས་གསུངས་པ་ལྟར་རོ། ། བཞི་པ་ཉོ་ཚོང་གི་བྱ་བ་ནི། འདྲེན་པ་སངས་རྒྱས་ཀྱིས་དངོས་པོ་ཐམས་ཅད་ཀྱི་ཉོ་ཚོང་གི་ཐ་སྙད་ནི་དགེ་སློང་རང་གིས་བྱ་བར་མ་གསུངས་ཏེ། འོ་ན་སུ་ཞིག་གིས་བྱ་ཞེ་ན། བསྙེན་པར་མ་རྫོགས་པ་དགེ་སློབ་མའམ། དགེ་ཚུལ་དག་དང༌། རིན་ཐང་གི་ཐ་སྙད་ངེས་པའི་ཞལ་ཏ་བ་ཡིས་སྐབས་བལྟས་ནས་བྱའོ། ། ལྔ་པ་མི་རིགས་པའི་ཆད་པ་སྤང་བ་ནི།
སྟོན་པས་གསུངས་པའི་དགེ་སྦྱོང་གི་ཆོས་བཞི་ལས་འདས་ནས་ནི། སྲེད་པ་དང་ལྡན་པའི་དགེ་སློང་གང་ཞིག་གཞན་ལ་མི་རིགས་པའི་ཆད་པས་གཅོད་ན་དགེ་སློང་དེ་ནི་བསླབ་པ་ཉམས་པ་སྟེ། དེས་བསྟན་པའི་ཆད་པ་ནི་ཡང་དག་པའི་དོན་ལ་བསྒྲིབ་ཅིང་གཡོགས་པར་བྱེད་པའི་མ་རིག་པ་ཉིད་ཀྱིས་བསྐྱེད་པའི་ཕྱིར། གསུམ་པ་ཁ་ཟས་དང་འབྲེལ་བའི་བསླབ་བྱ་ལ་གསུམ་སྟེ། ཡུལ་མཆོག་ལ་བླངས་ནས་དམན་པ་ལ་མི་སྦྱིན་པ་དང༌། ཚིམ་པ་ལས་ལྷག་ན་ཆུད་གསོན་པར་འགྱུར་བ་དང༌། དད་རྫས་གཞན་ལ་སྦྱིན་རུང་བ་དང་མི་རུང་བའི་ཁྱད་པར་རོ། ། དང་པོ་ནི། ཡང་དག་པའི་ལྟ་བ་ཅན་ལ་ཕུལ་བ། གཉིས་པ་ནི།
ཐོབ་པ་ཉིད་ཀྱི་རྫས་ལོག་ལྟ་ཅན་ལས་འབྲས་སོགས་མེད་པར་ལྟ་བ་དེ་ལ་ཁམ་ཅིག་བྱིན་ན་ཡང་དད་པས་བྱིན་པའི་འབྲས་བུ་མེད་པར་གཞུང་བླ་མ་ལས་བཤད་དོ། ། གཞན་ཚུལ་ཁྲིམས་མེད་པ་དེ་ལ་རབ་ཏུ་བྱིན་ན་ནི་སྦྱིན་པའི་འབྲས་བུ་ཙམ་འབྱུང་གི དད་པས་བྱིན་པའི་འབྲས་བུ་མེད་དོ། ། གཞན་ཚུལ་ཁྲིམས་ལྡན་པས་གང་ཡང་བརྟུལ་ཞུགས་ཅན་དག་གིས་ཀྱང་འཚོ་བའི་ཚད་ལྟོ་བ་ཁེངས་པ་ཙམ་ལས་ལྷག་པ་ཟ་བ་དང༌། ད་ལྟ་མི་ཟ་ཡང་སྟོན་མོ་དག་ལ་ལེན་པར་བྱེད་ན་བླངས་པ་དེས་ནི་རྣམ་པར་ཉམས་པར་བྱས་ཏེ་ཉེས་བྱས་སོ། ། འོ་ན་སྟོན་མོའི་དུས་སུ་ཇི་ཙམ་ལེན་པར་བྱེད་ཅེ་ན། གང་གིས་ཆོག་པར་གྱུར་པ་ཇི་ཙམ་པ་དེ་ཙམ་ཞིག་སྟོན་མོའི་དུས་ལ་ནི་བླང་ངོ༌། ། དེ་ལས་ལྷག་པ་ཁམ་གཅིག་ཙམ་ཞིག་ལེན་པར་བྱེད་ཀྱང་བསམ་བཞིན་དུ་བླངས་པ་ཡིན་ན་ནི་ཉམས་པ་སྟེ་ཉེས་བྱས་ཉིད་ཡིན་ནོ། ། མུ་གེའི་དུས་སུ་ནི་ཁྱེར་ཡང་ཉེས་པ་མེད་དོ། ། གསུམ་པ་དད་རྫས་གཞན་ལ་སྦྱིན་དུ་རུང་བ་དང་མི་རུང་བའི་ཁྱད་པར་ལ།
ལྷག་མ་ཁྱེར་ཡང་ཉེས་པ་མེད་པ་ནི་ཕ་མའམ་ནད་པ་ལ་སོགས་པ་འཚོ་བས་ཉེན་པ་ལ་ཁྱེར་ནས་དེ་དག་ལ་སྦྱིན་པར་བྱེད་པ་ལ་ནི་བཀག་པ་མེད་དོ། ། སྦྱིན་བདག་གིས་མ་དཔགས་པར་ཏེ་མ་གནང་བར་ནི་དུས་ནམ་དུ་ཡང་དགེ་སློང་གིས་གཞན་ལ་སྦྱིན་པར་མི་བྱའོ། ། བཞི་པ་བྱ་བ་དང་འབྲེལ་བའི་བསླབ་བྱ་ལ་གཉིས་ཏེ། བོར་བ་རྙེད་པ་ལ་ཇི་ལྟར་བྱ་བ། ལས་ཇི་ལྟར་བྱ་བའི་ཚུལ་ལོ། ། དང་པོ་ནི། དགེ་སློང་གིས་དགེ་སློང་གཞན་གྱི་ལྷུང་བཟེད་རྙེད་ནས་གཏད་པ་ན་ཁྱོད་ཀྱིས་བརྐུས་སོ་ཞེས་ཟེར་བ་ལ་བརྟེན་ནས་གནས་གང་དུ་འཆག་པ་ལ་སོགས་པ་བྱེད་པའི་ཚེ་གྲི་ཁབ་ལ་སོགས་པ་རྙེད་པར་གྱུར་ན། དེས་དེ་གཙུག་ལག་ཁང་སྐྱོང་དག་ལ་གཏད་དོ། ། ཁང་སྐྱོང་དེ་ཡིས་ཀྱང་ལུང་བཞིན་དགེ་འདུན་ལ་གོ་བར་བྱའོ། ། ཇི་ལྟར་གོ་བར་བྱ་ཞེ་ན།
དགེ་འདུན་གྱི་དབུས་སུ་ཁང་སྐྱོང་དེ་ཡིས་དངོས་པོ་དེ་དག་ཞག་གསུམ་གྱི་བར་དུ་བསྟན་པར་བྱའོ། ། དེ་ལྟར་བསྟན་ཡང་སུ་ཡང་དེའི་ངོ་ལེན་མ་བྱུང་ན་ཅི་བདེ་བར་ཏེ་ཚོགས་ཀྱིས་གང་མཁོ་བའི་ཡོ་བྱད་ལ་དབུལ་ལོ། ། གཉིས་པ་ལས་ཇི་ལྟར་བྱ་བའི་ཚུལ་ནི། ནོར་གྱི་བྱིན་གྱིས་ངའི་གྲོགས་བྱེད་པ་ཞིག་བྱུང་ན་ལྷུང་བཟེད་ཆུང་ངུ་སྟེར་ཞེས་མཚན་བཟང་གི་སར་སྨྲས་པ་ན། མཚན་བཟང་གིས་དེའི་དུས་སུ་གྲོགས་མ་བྱས་པར་ཕྱིས་རང་གི་ཞོར་ལ་ལས་གྲོགས་བྱས་ནས་ལྷུང་བཟེད་ཆུང་ངུ་རང་གི་སྣོད་དུ་བཅུག་པས། ནོར་གྱི་བྱིན་གྱིས་ངའི་ལྷུང་བཟེད་གར་སོང་ཞེས་དྲིས་པ་ན་བདག་པོས་ཉ་ར་བྱས་ཡོད་ཅེས་བྱས་པས། ངའི་ལྷུང་བཟེད་ཁྱོད་ཀྱིས་བརྐུས་སོ་ཞེས་ཟེར་བ་ལ་བརྟེན་ནས་གླ་རྔན་བྱིན་ནས་ལས་བྱེད་པ་ན་ཡང་དགོས་པའི་ཚེ་ན་ལས་རྣམས་བྱའོ་ཞེས་གསུངས་སོ། ། ཡང་ན་བསོད་ནམས་ཐོབ་བོ་སྙམ་པའི་བསམ་པས་ལས་བྱ་ཡི། ལྷུང་བཟེད་སོགས་རྙེད་པའི་དོན་དུ་དགེ་སློང་གིས་ལས་ནི་དུས་ནམ་ཡང་མི་བྱའོ། ། ལྔ་པ་ཡིད་གཅུགས་དང་འབྲེལ་བའི་བསླབ་བྱ་ལ་གསུམ་སྟེ།
གྲོགས་པོའི་དོན་དུ་རྫས་བླང་དུ་རུང་མི་རུང་དཔྱད་པ་དང༌། ཡིད་གཅུགས་གང་ལ་ཡིད་བརྟན་ཇི་ལྟར་བྱ་བ་དང༌། ནད་པ་དང་འབྲེལ་བའི་ཡིད་གཅུགས་ཀྱི་ཁྱད་པར་དཔྱད་པའོ། ། དང་པོ་ནི། དགེ་སློང་གྲོགས་པོ་ཡིན་པར་ཡིད་ཆེས་པར་གྱུར་པའི་རྫས་ལ་རང་གི་ཡིད་ཆེས་པའི་བློས་ཇི་སྲིད་དུ་ངེས་པ་དོན་རྟགས་དང་བཅས་པ་ཡིས་རང་སར་འཇོག་པ་ལ་ཉེས་པ་མེད་དེ། མ་ཚོར་བར་ལེན་པ་མ་ཡིན་པར་གྲོགས་པོའི་རྫས་ངས་བླངས་སོ་ཞེས་དཔང་པོ་གཞན་དང་གཞན་བཞག་ནས་སོ། ། གཉིས་པ་ཡིད་གཅུགས་གང་ལ་ཡིད་བརྟན་ཇི་ལྟར་བྱ་བ་ནི། བག་རྫངས་ཅན་གྱིས་གདོལ་བའི་སྣམ་སྦྱར་རན་ན་བླང་ངོ་སྙམ་ནས་གྱོན་པའི་དུས་སུ་གདོལ་པ་བྱུང་ནས་བརྐུས་སོ་ཞེས་ཟེར་བ་ལ་བརྟེན་ནས་ཡིད་ཆེས་བཅའ་བ་གང་གི་ཕྱིར་དུ་གྲོགས་པོ་དམན་པ་དང་འབྲིང་དང་མཆོག་སྟེ་གྲོགས་པོ་རབ་འབྲིང་ཐ་མ་གསུམ་བློས་རྣམ་པར་དཔྱད་ནས་ཡིད་ཆེས་པའི་གནས་གང་ཟག་སེམས་བརྟན་པོ་ཉིད་ལ་འཆའ་ཡི། ངེས་པར་སེམས་ཉིད་མི་བརྟན་པ་ཉིད་ལ་འཆའ་བ་མིན་ནོ། ། ཡིད་ཆེས་པའི་གྲོགས་པོ་རྣམ་པ་གསུམ་དུ་བཤད་པ་ལས་གྲོགས་པོ་ཤིན་ཏུ་མཆོག་ལ་དངོས་པོ་མཆོག་ཉིད་ཀྱི་ཡིད་གཅུགས་བྱ་བར་འདོད་དོ། །
གྲོགས་པོ་འབྲིང་པོ་ལ་ཟས་གོས་སོགས་ཀྱི་དངོས་པོ་འབྲིང་པོ་ཙམ་གྱིས་ཡིད་གཅུགས་བྱ་བ་དང༌། གྲོགས་པོ་ཐ་མ་ཉིད་ལ་དངོས་པོའང་ཐ་མ་ཉིད་དང༌། གྲོགས་པོ་ཤིན་ཏུ་དམན་པ་ལ་དངོས་པོ་ཤིན་ཏུ་ཆུང་བ་ཐ་མ་ཟས་ཙམ་ཉིད་ཀྱིས་ཡིད་གཅུགས་བྱ་བར་འདོད་དོ། ། གསུམ་པ་ནད་པ་དང་འབྲེལ་བའི་ཡིད་གཅུགས་ཀྱི་ཁྱད་པར་དཔྱད་པ་ནི། ནད་པ་ལ་རང་གི་སྦྱིན་བདག་ལ་སྨན་བླང་ངམ་ཞེས་དྲིས་ནས་གནང་བའི་ཚེ་སྨན་བླངས་ནས་ནད་པ་ལ་ཕན་པའི་ཆེད་དུ་སྨན་སྦྱིན་པར་བྱ་སྟེ། དེར་མ་ཟད་ནད་གཡོག་རང་གི་ཡིད་ཆེས་པ་ཉིད་ཀྱི་གནས་ལས་ཀྱང་བླང་དུ་རུང་ངོ༌། ། དགེ་སློང་མ་རིམས་ན་བ་ལ་གཡོག་མོ་དགེ་སློང་མ་གཞོན་ནུས་རིམས་མ་བསྒོས་བཞིན་དུ་དགེ་སློང་མ་གཞོན་ནུས་ཏིལ་སྣོད་ཁྱེར་ནས། དེའི་སྦྱིན་བདག་སྤོས་འཚོང་གི་ཁྱེའུ་ལས་ཏིལ་མར་བླངས་པ་བཞིན་བྱ་བ་ནི་མིན་ནོ། ། བཅས་བའི་རང་བཞིན་བསྟན་ཟིན་ཏོ། ། གསུམ་པ་དོན་བསྡུ་བ་ནི།
ནོར་བདག་མི་ཡིན་པ་དང༌། རང་ལས་རྒྱུད་གཞན་ཡིན་པ་དང༌། བརྐུ་བྱ་ཁ་ཟས་སོགས་མིན་པར་ནོར་ཡིན་པ་དང༌། བསམ་པ་བརྐུ་སེམས་ཀྱིས་བརྐུས་པ་དང༌། སྦྱོར་བ་གཅིག་ལ་རིན་ཐང་ཚང་ན་ནི་བདག་པོ་དང་དབྲལ་ནས་ཐོབ་བློ་སྐྱེས་པའི་དུས་སུ་བསླབ་པ་ཉམས་པ་སྟེ། མདོར་ན་མ་བྱིན་ལེན་གྱི་རྒྱུ་ཚོགས་མཐའ་དག་ཚང་བས་ཕས་ཕམ་པ་སྐྱེ་བའི་རྒྱུ་ཡིན་ནོ། ། གསུམ་པ་སྲོག་གཅོད་ལ་གཉིས་ཏེ། གླེང་གཞི་དང༌། བཅས་བའོ། ། དང་པོ་ནི།
སྟོན་པ་སྤོང་བྱེད་དུ་ཆུ་ཀླུང་ཡིད་འོང་ལྡན་གྱི་འགྲམ་དུ་བཞུགས་པའི་ཚེ། སྟོན་པས་ལུས་མི་གཙང་བ་སྣ་ཚོགས་ཀྱི་སྣོད་དུ་བསྟན་པས་དགེ་སློང་རྣམས་ཀྱིས་ཀྱང་དེ་ལྟར་བསྒོམས་པས་དགེ་སློང་རང་ལུས་མི་གཙང་བར་མཐོང་ནས་ཡིད་བྱུང་བ་གང་རི་དྭགས་དབྱུག་ཐོགས་དགེ་སྦྱོང་སྦེད་ཅེས་པས་བསད་དེ། དེ་ནས་རལ་གྲི་ཁྲུར་ཕྱིན་པ་ན། བདུད་རིགས་མི་ཞིག་གིས་ལེགས་སོ། ། དེ་དག་བསད་པས་བསོད་ནམས་ཆེས་ཕུལ་དུ་ཕྱིན་པ་ཐོབ་ལ། ལྷུང་བཟེད་དང་ཆོས་གོས་སོགས་ཀྱང་ཐོབ་བོ་ཞེས་བྱས་པས་དེ་དག་འདོད་པའི་དོན་དུ་བསད་པས་དེ་ལ་བརྟེན་ནས་བཀག་པའོ། ། འདིར་ཁ་ཅིག་གསོད་པར་བྱེད་པ་པོ་དགེ་སྦྱོང་སྦེད་ལ་བཅས་པར་བཞེད་པ་ནི་མི་འཐད་དེ། ལུང་དང༌། སོ་ཐར་གྱི་འགྲེལ་པ་བམ་པོ་ལྔ་པ་དང༌། རྣམ་འབྱེད་ཀྱི་འགྲེལ་པར་དགེ་སྦྱོང་སྦེད་ཅེས་པ་ནི་ཁྱིམ་པ་ཞིག་གི་མིང་ཡིན་པར་གསུངས་པ་དང་འགལ་བའི་ཕྱིར་རོ། །
དེས་ན་འདིར་དགེ་སློང་གིས་གང་ཟག་གཞན་བསྐུལ་ནས་གང་ཟག་གཞན་མི་གསོད་པ་ལ་སྦྱོར་བ་ཙམ་ལ་བཅས་པ་ཡིན་ནོ། ། གཉིས་པ་བཅས་པ་ལ་དྲུག་སྟེ། ལྟུང་བ་རྣམ་གཞག ནད་པ་དང་འབྲེལ་བའི་བསླབ་བྱ། ཚོང་ལ་བརྟེན་པའི་ཉེས་བྱས། བསླབ་བྱ་གཞན་བསྟན་པ་དང༌། གནས་བསྐྱང་བའི་ཚུལ་དང༌། གྲོགས་བསྐྱང་བའི་ཚུལ་ལོ། ། དང་པོ་ལ་གཉིས་ཏེ། ལྟུང་བ་དངོས་གཞི་དང༌།
སེལ་བ་བསྟན་པའོ། ། དང་པོ་ནི། བསམ་པ་ཡང་དག་པ་མ་འཁྲུལ་བས་དགེ་སློང་རང་ངམ་གཞན་བསྐོས་པ་ཉིད་ཀྱིས་ཕ་རོལ་མིར་གཏོགས་པ་བསད་པས་མཐར་ཐུག་གྲུབ་པར་འགྱུར་རོ། ། དེར་མ་ཟད་མི་ནད་པ་སོགས་ལ་འཆི་བའི་བསྔགས་པ་དག་བརྗོད་པ་ལ་བརྟེན་ནས་འཆི་བ་གྲུབ་པ་དེས་ཀྱང་མཐར་ཏེ་ཕམ་པར་འགྱུར་རོ། ། འདི་ལ་ཡང་གཞི་ནི་མི་ཡིན་པ་དང༌། བསམ་པ་འདུ་ཤེས་སྤྱི་བྱེ་བྲག་མ་འཁྲུལ་པ་དང༌། ཀུན་སློང་གསོད་པར་འདོད་པ་རྒྱུན་མ་ཆད་པ་དང༌། སྦྱོར་བ་རང་ངམ་བསྐོས་པའི་ལུས་ངག་གང་རུང་གིས་དང༌། མཐར་ཐུག་སྲོག་དབང་འགགས་པ་ནའོ། ། གལ་ཏེ་མི་མང་པོ་ཞིག་གིས་སྦྱོར་བ་དུས་གཅིག་ལ་བྱས་ཏེ་གསད་བྱ་གཅིག་ལ་རིམ་བཞིན་དུ་མཚོན་བསྣུན་པས་ཤི་བ་ན་ཐམས་ཅད་ལ་ཕམ་པ་བསྐྱེད་དམ།
ཐ་མ་ཁོ་ན་ལ་ཕམ་པ་བསྐྱེད་ཅེ་ན། ཐམས་ཅད་ཀྱི་ནུས་པ་མཐུ་བསྡོམས་པས་ཤི་བ་དང༌། སྦྱོར་བ་མཐུན་པ་དང་འབྲས་བུ་གཅིག་པའི་ཕྱིར་ཐམས་ཅད་ལ་ཕམ་པར་འགྱུར་རོ། ། འདུལ་བ་འོད་ལྡན་ལས། སྦྱོར་བ་མཐུན་པའི་ཕྱིར་དང༌། འབྲས་བུ་གཅིག་པའི་ཕྱིར་ཞེས་སོ། ། མཐའི་སྐད་ཅིག་མ་གཅིག་ཁོ་ན་ལ་སྦྱོར་བ་བྱས་པས་ཕམ་པར་མི་འགྱུར་ཏེ། སྔ་མ་རྣམས་སུ་འཆི་ངེས་སུ་བྱས་ཟིན་པའི་ཕྱིར། འདུལ་བ་འོད་ལྡན་ལས། དབུགས་རྒྱུ་བ་ཐ་མར་གྱུར་པ་ནི་འཇིག་པའི་གནས་སྐབས་ཡིན་པའི་ཕྱིར།
བྱེད་པ་དོན་མེད་པ་ཉིད་ཡིན་ཞེས་སོ། ། དགག་བྱ་ནི་གཞན་གྱི་སྲོག་ལ་གནོད་ཅིང༌། རང་ཉིད་ལ་འདི་ཕྱི་གཉིས་སུ་སྡུག་བསྔལ་ཆེན་པོ་འབྱུང་ངོ༌། ། གཉིས་པ་སེལ་བ་བསྟན་པ་ནི། མི་དེ་འཆི་བའི་ཐབས་ནི་ཚིག་གིས་བྱས་སམ། གཞན་གསོད་པའི་སྦྱོར་བ་རྣམས་ཀྱིས་ནི་སྦོམ་པོར་འགྱུར་རོ། ། ཚིག་གིས་བྱས་པ་ནི་གཞན་ནད་པ་ལྟ་བུ་ལ་ཤི་ན་མཐོ་རིས་སུ་སྐྱེའོ་ཞེས་སོགས་འཆི་བ་ལ་མངོན་པར་བསྔགས་པ་བརྗོད་པ་ལྟ་བུའོ། ། ཤི་ཞེས་པའི་སྒྲ་སྨོས་པ་ནི། སྦོམ་པོའི་ལྟུང་བ་འབྱུང་བ་སྡུད་པའི་ཚིག་གོ ། གཞན་འཆི་བ་ལ་སེམས་ཀྱིས་རྗེས་སུ་ཡི་རང་བ་བྱས་ན་ཡང་སྦོམ་པོའོ། །
མཉན་ཡོད་དུ་དྲུག་སྡེ་ལ་བཅས་པ་དགེ་སློང་གཞན་རྣམས་ཀྱིས་བསམ་གཏན་དང་ཀློག་པ་བྱས་པ་ན། དྲུག་སྡེ་དག་གིས་ཕྱོགས་གསུམ་ནས་མེ་བཏང་སྟེ། དེ་དག་གི་བསམ་གཏན་དང་ཀློག་པ་ལ་གནོད་པ་བྱས་ཤིང་མི་དགའ་བར་བྱས་པ་ལ་བརྟེན་ནས་མེ་ཡིས་ནགས་བསྲེགས་ནའང་སྦོམ་པོའོ་ཞེས་པ་དང༌། ཉེར་དགས་ཀུན་ཏུ་རྒྱུ་རྣམས་ཀྱི་ལག་པ་གཅོད་དུ་བཅུག་པ་ལ་བརྟེན་ནས་བཅས་པ་མིའི་ཡན་ལག་གཅོད་པ་ནའང་སྦོམ་པོའོ། ། ཝཱ་ར་ཎ་སཱིར་སྡེ་ཚན་གྱི་ཆུང་མས་དགེ་སློང་ནད་པ་ལ་མོ་རང་གི་བརླའི་ཤ་བྱིན་ནས་གསོས་ཏེ། དེས་ཀྱང་བརྩོན་པས་དགྲ་བཅོམ་ཐོབ་ཀྱང་མི་དེ་ཡི་ཤ་ནི་ཟ་ཡང་སྦོམ་པོར་བཅས་སོ། ། ཡང་བདག་ཉིད་བསད་ནའང་སྦོམ་པོའོ། ། གཉིས་པ་ནད་པ་དང་འབྲེལ་བའི་བསླབ་བྱ་ལ་གཉིས་ཏེ། ནད་པ་བསྐྱང་དགོས་པ་དང༌། བསྐྱང་དགོས་པའི་རྒྱུ་མཚན་ནོ། །
དང་པོ་ལ་བཞི་སྟེ། ནད་གཡོག་བསྐོ་བ་དང༌། སྨན་སྦྱིན་པའི་ཚུལ་དང༌། ནད་པའི་ཁམས་དྲི་བ་དང༌། ཆོས་བཤད་པའི་ཚུལ་ལོ། ། དང་པོ་ནི། དགེ་སློང་ཤི་རི་ཀའི་ནད་གཡོག་ལ་མཆུ་ཅན་གྱི་ཚ་བོ་བྱིས་པ་གཉིས་བཞག་པས་དགེ་སློང་དེ་ནད་ཀྱིས་ཉེན་པ་ན་བྱིས་པ་ལ་རང་ཉིད་འཆི་བའི་ཐབས་བསླབས་པས་དེ་གཉིས་ཀྱིས་དེ་ལྟར་བྱས་པ་ལ་བརྟེན་ནས་དགེ་སློང་དེ་ཤི་བ་ལ་བརྟེན་ནས། ཕན་གནོད་ཀྱི་ཁྱད་པར་མི་ཤེས་པའི་བྱིས་པ་ནད་པ་ལ་ནི་ཕན་པའི་ཕྱིར་དུ་ནད་གཡོག་དག་ཏུ་བཞག་ན་འཆི་བར་འགྱུར་བའི་འཆོག་ཆས་དྲུང་དུ་མི་བཞག་པ་སོགས་ལེགས་པར་བསྒོ་དགོས་སོ། ། གཉིས་པ་སྨན་སྦྱིན་པའི་ཚུལ་ནི། མཉན་ཡོད་དུ་ཁྱིམ་བདག་གཉིས་རབ་ཏུ་བྱུང་ནས་གཅིག་ན་བ་དང༌།
ནད་འདི་ལ་སྔོན་འདི་པ་ན་ཟེར་ནས་གཅིག་གིས་ལན་ཚའི་སྨན་རྩབས་བྱིན་པས་ཤི་ནས། མཁས་པའམ་གནས་བརྟན་དག་ལ་ཡང་སྨན་ནི་ཡོངས་སུ་དྲིས་ནས་སུ་དེས་ཕན་ཟེར་ན་ནད་པ་དག་ལ་ཕན་པའི་བློས་སྦྱིན་པར་བྱ་ཞིང༌། གཞན་དུ་ན་འགལ་ཚབས་ཅན་ཉེས་བྱས་སུ་འགྱུར་རོ། ། ནད་པ་གང་གི་ནད་ལ་ཕན་པ་ཅི་འདྲ་བའི་ཡོ་བྱད་ནད་པ་དག་ལ་བཞག་ལ། གཞན་ལ་ཡོངས་སུ་བརྟགས་པ་སྟེ་བསྔོས་པའི་ཟ་བ་དང༌། ལ་སོགས་པ་བྱིན་ལེན་མ་བྱས་པ་དང༌། རུང་བར་མ་བྱས་པ་དང༌། དུས་མ་ཡིན་པའི་ཟས་ལ་སོགས་པ་དག་ཀྱང་ནད་པ་ལ་རྗེས་སུ་བརྩེ་བས་སྟེར་བ་ལ་ཉེས་པ་མེད་དོ། ། གསུམ་པ་ནད་པའི་ཁམས་དྲི་བ་སོགས་ཀྱི་བསླབ་བྱ་ནི། སྔོན་ནད་པ་ཞིག་སུས་ཀྱང་མ་བལྟས་པས་ང་འཆི་སྙམ་པ་ལ་བརྟེན་ནས་བཅས་པ།
དགེ་འདུན་ཀུན་གྱིས་ནད་པ་ལ་བལྟ་བའི་ཕྱིར་དུ་བརྩོན་པར་བྱ་བར་སྟོན་པས་བཀའ་སྩལ་ཏེ། ཡང་འདྲི་མཁན་མང་ནས་དུས་གཅིག་ལ་ནད་པས་ལན་འདེབས་མ་ནུས་ནས་དགེ་འདུན་ཐམས་ཅད་ཀྱིས་བལྟ་བའི་གནས་སྐབས་ཉིད་དུ་ནི་རིམ་པ་བཞིན་དུ་རེ་མོས་བྱས་ནས་བལྟའོ། ། འགའ་ཞིག་འགྲེངས་ནས་ཁམས་དྲི་བ་སོགས་བྱས་པས་ས་ལ་འདུག་ནས་ཀྱང་ནི་བལྟ་བར་བྱའོ། ། དགེ་འདུན་རྣམས་ཀྱིས་ནད་པ་བལྟ་བ་ན་ནད་པའི་ནད་གཡོག་དག་གིས་ཀྱང་བལྟ་མཁན་རྣམས་འདུག་པའི་དོན་དུ་གུས་པས་རྟག་ཏུ་སྟན་རྣམས་ནི་འབད་པས་ངེས་པར་ཉེ་བར་བསྟབ་པར་བྱའོ། ། ཐམས་ཅད་ཀྱིས་བལྟས་པས་ནད་པས་ལན་འཇལ་མ་ནུས་པ་ལ་བརྟེན་ནས་བཅས་པ། གལ་ཏེ་ནད་པ་ཐམས་ཅད་ཀྱིས་ལན་སྨྲ་བའི་ནུས་པ་མེད་པས་ལན་འཇལ་བས་སྐྱོ་བར་གྱུར་པ་དེ་ལྟ་ན་ནད་པ་འདྲི་བའི་སྐབས་འདིར་ནི་ནད་པ་དེ་ལ་རེ་མོས་ཀྱིས་དྲི་བ་བྱེད་པར་ཡང་དག་པར་བསྒོ་བར་གང་འོས་བརྟག་པར་བྱ་བ་ཉིད་དོ། ། བཞི་པ་ཆོས་བཤད་ཚུལ་གྱི་བསླབ་བྱ་ནི། ཚོང་དཔོན་གྱི་བུས་རང་གི་ཕ་ན་བ་ལ་ཤི་ཡང་བླའི། མཐོ་རིས་ནི་དར་དཀར་གྱིས་ཆོད་པ་ཙམ་ཞེས་སོགས་ཀྱི་ཆོས་བཤད་པས། ཕ་དེ་འདི་བས་ཤི་བ་སྐྱིད་སྙམ་ནས་བྲན་མོ་སྐྱོང་མ་ལ་ང་ལ་གདོན་གནོད་པས་ང་ཡི་ལུས་ཚིར་ཅིག་བྱས་ཏེ་གསོད་དུ་བཅུག་པས།
ནད་པའི་མདུན་དུ་གང་ཞིག་གིས་ནད་པ་དེས་ཐོས་སམ་ཚོར་བར་ནད་པ་དེའི་སེམས་ལ་འཆི་བའི་འདུན་པ་སྐྱེ་བར་འགྱུར་བ་དེ་འདྲའི་ཆོས་བཤད་མི་བྱའོ། ། ནད་པ་ལ་མི་བྱ་བའི་ཆོས་བཤད་དེ་གང་ཞེ་ན། ཀྱེ་མ་ཞེས་སྤྲོ་བ་བསྐྱེད་པའི་དོན་དུ་བོས་ནས། ཁྱོད་ཀྱིས་གཞན་ལ་སྦྱིན་པ་ཚུལ་བཞིན་དུ་བྱིན་ཞིང༌། དེར་མ་ཟད་ཚུལ་ཁྲིམས་ཀྱང་ནི་མ་ཉམས་པར་བསྲུངས་ལ། འཇིགས་པ་ལས་སྐྱོབ་པའི་དཀོན་མཆོག་གསུམ་ལ་ཤིན་ཏུ་གུས་པར་བྱས་ཏེ། རྒྱུ་དེ་དག་ལ་བརྟེན་ནས་འབྲས་བུ་ལྷག་བཅས་ཀྱི་མྱ་ངན་ལས་འདས་པ་མདུན་ན་གནས་པ་དང་འདྲ་བར་བདེ་བླག་ཏུ་ཐོབ་ཅིང༌། ཁྱོད་ནི་ལུས་དང་བྲལ་མ་ཐག་ཏུ་མཐོ་རིས་ཀྱི་གནས་ལྷའི་ཁང་བཟང་དུ་སྐྱེ་བའང་ཐག་མི་རིང་པར་མྱུར་དུ་ཐོབ་ཅིང༌། སྲོག་དང་བྲལ་ན་མྱུར་དུ་ལྷག་མེད་ཀྱི་མྱ་ངན་ལས་འདས་པ་ལག་ན་གནས་པ་དང་འདྲ་བར་ཐོབ་བོ་ཞེས་སྨྲས་ནས། གལ་ཏེ་ནད་པ་ཤི་བར་གྱུར་ན་ཆོས་བཤད་དེ་སྐད་གང་སྨྲ་བའི་དགེ་སློང་ནི་མི་བཟད་པའི་ལྟུང་བ་ཕམ་པ་དག་དང་བཅས་པར་འགྱུར་རོ། །
འོ་ན་ཆོས་བཤད་ཇི་ལྟར་བྱ་ཞེ་ན། འཆི་བའི་འདུན་པ་སྐྱེ་བའི་ཆོས་བཤད་བྱར་མི་རུང་བ་དེ་བས་ན། འདི་ལྟར་བྱ་སྟེ། ཁྱོད་ནི་ནད་དང་བྲལ་ནས་ཆོས་སྤྱོད་པའི་དོན་དུ་ཡུན་རིང་དུ་འཚོ་བར་ཤོག་ཅིག ། ཇི་སྲིད་གསོན་ན་ནི་དེ་སྲིད་དུ་བསོད་ནམས་ཀྱི་ཚོགས་ཆེན་པོ་ཐོབ་པའི་དོན་དུ་ཆོས་སྤྱོད་རྫོགས་པར་འགྱུར་རོ་ཞེས་བརྗོད་པར་བྱའོ། ། གཉིས་པ་ནད་པ་བསྐྱང་དགོས་པའི་རྒྱུ་མཚན་ནི། ནད་ཀྱིས་གདུངས་པའི་ནད་པ་ལ་སྨན་དག་སྦྱིན་པ་དང༌། མཁས་པས་གདམས་ངག་ཀྱང་སྦྱིན་པར་བྱ་ཞེས་གནས་དང་གནས་མིན་མཁྱེན་པ་སངས་རྒྱས་ཀྱིས་གསུངས་སོ། ། གནས་ནི་རྒྱུ་ཡིན་ལ། གནས་མིན་ནི་རྒྱུ་མ་ཡིན་པ་སྟེ།
སྦྱིན་སོགས་ནི་ལོངས་སྤྱོད་ཀྱི་རྒྱུ་ཡིན་ལ། སེར་སྣ་ནི་ལོངས་སྤྱོད་ཀྱི་རྒྱུ་མ་ཡིན་ཞེས་སོགས་ཀྱི་རྒྱུ་དང་རྒྱུ་མ་ཡིན་པའི་རབ་དབྱེ་མ་ལུས་པ་མཁྱེན་པ་ནི་གནས་དང་གནས་མ་ཡིན་པ་མཁྱེན་པའོ། ། ནད་པ་དང་འབྲེལ་བའི་བསླབ་བྱ་བསྟན་ཟིན་ཏོ། ། གསུམ་པ་ཚོང་ལ་བརྟེན་པའི་ཉེས་པ་བསྟན་པ་ནི། ཕྲན་ཚེགས་ལས། ཤ་ཟའི་བུ་སྐྲ་ལྗང་གུ་ཅན་ཞིག་ཉེ་དགས་ཟློས་གར་མཁན་ལ་བཙོངས་པས་སྐྲ་ཅན་དགེ་སློང་གིས་བཙོང་བར་མི་བྱའོ་ཞེས་སོ། ། ཡང་དེའི་སྐྲ་གར་མཁན་ལ་བཙོངས་པས་དགེ་སློང་གིས་སྐྲ་བཙོང་བར་མི་བྱའོ་ཞེས་དང༌། གལ་ཏེ་འཚོང་ན་སྦོམ་པོའོ། ། མཉན་ཡོད་དུ་ལྷུང་བཟེད་རང་ལ་ཡོད་བཞིན་དུ་མི་བསྲེག་པར་གཞན་ན་བའི་ལྷུང་བཟེད་ལ། འདི་ཤི་ན་ང་ལ་འབྱུང་སྙམ་དུ་རེ་བས་ལྷུང་བཟེད་དང་སྣམ་སྦྱར་སོགས་ལ་ཆགས་པས་དགེ་སློང་གཞན་ན་བ་དག་ལ་གདོལ་པ་སྟེ་བཤན་པ་བཞིན་དུ་བརྩེ་བ་མེད་པར་དགེ་སློང་གང་ཞིག་ན་བ་དེ་འཆི་བའི་འདོད་སེམས་བསྐྱེད་པར་བྱེད་པ་དེ་ལ་ཉེས་བྱས་ཉིད་དུ་རིག་པར་བྱའོ། །
བཞི་པ་བསླབ་བྱ་གཞན་བསྟན་པ་ནི། བཞད་གད་དང་དགོད་བག་གི་ཆེད་དུ་ཡང་ག་ག་ཚིལ་མི་བྱའོ། ། ག་ག་ཚིལ་ནི་གཞན་གྱི་གཡའ་བསྒག་པའོ། ། འདི་ནི་སྔོན་མཉན་ཡོད་ན་དགེ་སློང་རྒན་པ་ཞིག་དང་གཞོན་ནུ་བཅུ་བདུན་སྡེ་ལ་ལས་ཀྱི་རེ་མོས་བབ་པའི་དུས་སུ་དགེ་སློང་རྒན་པོའི་གྲོགས་མ་བྱས་པས་ཁྲོས་པ་ན། དགེ་སློང་ཁྲོས་པ་ཞི་བའི་དོན་དུ་གཞོན་ནུ་བཅུ་བདུན་སྡེས་གཡའ་བསྒགས་པས་རླུང་གྱེན་དུ་འཚུབས་ཏེ་ཤི་བ་ལ་བརྟེན་ནས་བཅས་སོ། ། གཞན་ཡང་མཆོད་རྟེན་དང་ཁང་པ་བརྩིག་པ་སོགས་ཀྱི་ལས་བྱེད་པའི་ཚེ་ན། ཁང་པ་བརྩིག་པ་ལ་སོགས་པའི་ལས་བྱེད་པས་ཁྱིམ་པ་གྲོགས་སུ་མེད་པའི་ཚེ་ཤིན་ཏུ་ལྕི་བའི་ཁུར་པོ་རང་གིས་མི་ཁྱེར་ཞིང༌། དགེ་སློང་གཞན་ཡང་འཁུར་དུ་མི་གཞུག་གོ ། སྔོན་ཁང་པའི་ལས་བྱེད་པ་ན་དགེ་སློང་གིས་ཤིང་བཏེག་པ་ལག་ནས་ཤོར་ནས་ཤིང་བཟོ་མཁན་གྱི་མགོ་བོར་ཕོག་ནས་ཤི་བ་ལ་བརྟེན་ནས་བཀག་གོ ། སྟོན་པ་འབྲོག་གནས་ན་བཞུགས་པའི་ཚེ་བསྲོ་ཁང་རྩིག་པ་ན་ལག་གླ་བ་རྣམས་ཀྱིས་སོ་ཕག་སྟེང་དུ་རིམ་པས་འདྲེན་པ་ན་སོ་ཕག་ཅིག་ཆག་ནས་ཕྱེད་དགེ་སློང་ལ་ཕོག་སྟེ་ཤི་བས་བཅས་ཏེ།
སོ་ཕག་གི་རྩིག་པ་བྱེད་པའི་དུས་སུ་སོ་ཕག་གས་པོ་ལ་སོགས་པ་གཞན་ལ་གཏོད་པའི་ཚེ་ན་གཞན་ལ་བརྡ་མ་སྤྲད་པར་སྦྱིན་པར་མི་བྱའོ། ། ཡང་དགེ་སློང་རྣམས་ཀྱིས་ཉི་མ་རངས་པར་ལས་བྱས་པས་ཁྱིམ་པ་རྣམས་ཀྱིས་འཕྱ་བ་ན་ཉི་མ་ཟད་པར་དགེ་སློང་གིས་གླ་མི་བཞིན་དུ་ལས་མི་བྱའོ། ། དགེ་སློང་གིས་བསྲོ་ཁང་ལ་སོགས་པའི་ལས་བྱེད་པ་ན་ཡང་སོ་ཀ་ནི་སྔ་དྲོ་ལས་བྱ་ཞིང༌། དགུན་ཁ་ནི་ཕྱི་དྲོ་ལས་བྱའོ་གསུང༌། ལས་བྱེད་པ་ཉིད་ཀྱི་ཞལ་ཏ་བ་བློ་ལྡན་གྱིས་ལས་བྱེད་པ་དེ་དག་ལ་ལས་བྱ་དགོས་པ་གོ་བར་བྱས་ནས། ལས་བྱེད་པ་དེ་རྣམས་ལས་ཀྱིས་དུབ་པ་སྤང་བའི་ཕྱིར་དུ་ཁྱེའུ་སུ་སོགས་བཟའ་བཏུང་གིས་ཚིམ་པར་བྱའོ། ། ཁྱེའུ་སུས་ནི་སྔ་དྲོའི་དུས་ཀྱི་བྲོ་ཆུང་ལ་བྱའོ། ། འདི་འདྲའི་ཟས་ནི་མུ་གེའི་ཚེ་ལྟོ་འགྲངས་པ་མ་རྙེད་དེ་ལྟོགས་ནས་ཉལ་ན་གནང་ངོ༌། ། གཙུག་ལག་ཁང་ནི་བསྲུང་བའི་ཕྱིར་དུ་མེལ་ཙེ་ལ་བརྩོན་པར་ཡང་ནི་རྫེས་སུ་གནང་ངོ༌། ། མེལ་ཙེ་བ་རྒན་ཞུགས་ཀྱིས་ཆོམ་རྐུན་པའི་མགོར་གཎྜི་བསྣུན་ནས་ཤི་བ་ལ་བརྟེན་ནས་བཅས་ཏེ་སེམས་ཅན་དག་ལ་ལྟོས་པ་མེད་པར་མ་བསམས་པར་རྡོ་བ་དང་དབྱུག་པ་སོགས་མི་འཕང་ངོ༌། །
ཡང་ཁྲུ་བཅུའི་ནང་རོལ་གྱི་སྤྱོད་ཡུལ་དུ་མིག་མཐོང་གི་སར་རྡོ་བ་ལ་སོགས་བརྟགས་ནས་དོར་བར་རུང་སྟེ། སྔར་བསླབ་པ་བླངས་པ་རྗེས་སུ་དྲན་པ་བསྐྱེད་པ་ཡིས་ཚུལ་དེ་ལྟར་བྱས་ཀྱང་ནང་གི་བདག་ཉིད་ཀྱི་སྡོམ་པ་ཉམས་པར་མི་འགྱུར་རོ། ། ལྔ་པ་གནས་བསྐྱང་བའི་ཚུལ་ནི། རི་བྲག་གི་གཙུག་ལག་ཁང་དུ་དགེ་སློང་དྲུག་ཅུ་གསོ་སྦྱོང་བྱས་ནས་ཆོས་སྒྲོགས་པའི་ཚེ་ཆོམ་རྐུན་པས་བཅོམ་པ་ལ་བརྟེན་ནས། མཚན་མོ་དམ་པའི་ཆོས་སྒྲོགས་པ་ལ་སོགས་པའི་གནས་དག་ཏུ་སྒོ་ལ་སོགས་པ་བསྡམ་པར་བྱས་སམ་ཞེས་དྲི་བར་བྱའོ། ། སུ་ཞིག་གིས་ན། དགེ་འདུན་གྱི་གནས་བརྟན་གྱིས་སོ། ། སུ་ཞིག་ལ་དྲི་ཞེ་ན། གཙུག་ལག་ཁང་གི་ལས་བྱེད་པ་ལ་དྲི་བ་བྱའོ། ། གཙུག་ལག་ཁང་གང་ལ་དགོས་པར་བརྟག་པར་བྱ་བ་བཅིང་བ་ཞེས་བརྗོད་པར་བྱ་བ་ཡིས་གཙུག་ལག་ཁང་ནི་བསྲུང་བར་བྱའོ། །
དགོས་པ་ནི། གཙུག་ལག་ཁང་རྐུན་པོ་ལ་སོགས་པས་འཇོམས་པ་བཟློག་པའི་ཕྱིར་དུའོ། ། གཙུག་ལག་ཁང་དུ་གནས་པ་དེ་དག་ལ་གཙུག་ལག་ཁང་དུ་དགོས་པའི་བཅིང་བ་ནི་ཅི་རིགས་པ་སྟེ། གང་ལ་གང་འོས་སྦྱིན་ནོ། ། སུ་ཡིས་ན། ཞལ་ཏ་བ་ཡིས་སོ། ། བཅིང་བ་ནི་རྣམ་པ་ལྔ་སྟེ། འཕྲུལ་རྟེན་ནི་ཡུ་བ་ནས་བཟུང་ནས་བསྐོར་བར་བྱའོ། ། སྟེང་གཟེར་ནི་སྟེང་ནས་འཇུག་པའི་གཟེར་རོ། ། འོག་འཇུག་ནི་གཡག་ཤིང་དང༌།
སྒོ་ལྕགས་དང༌། ལྡེ་མིག་ཀྱོག་པོ་ཡང་བཅིང་བ་ཞེས་བརྗོད་དོ། ། བཅིང་བ་གཅིག་གིས་ཐུབ་ན་གཅིག་དང༌། གཉིས་དགོས་ན་གཉིས་དང༌། གསུམ་དགོས་ན་གསུམ་ལ་སོགས་པ་བྱིན་པ་ཉིད་ཀྱིས་བསྲུང་བར་བྱའོ། ། དེ་ཡང་བཅིང་བ་ཐ་དད་པ་སྟེ་སོ་སོར་གཞུག་པར་བྱས་ཏེ་བསྲུང་ངོ༌། ། གལ་ཏེ་བཅིང་བ་ཐམས་ཅད་གཞུག་པར་འོས་ན་ཡང་རྟོག་པ་པོའི་ལས་བྱེད་པ་དེ་ཡིས་ཐམས་ཅད་གཞུག་གོ ། སྒོ་བསྡམ་པ་ནི་ལྔ་སྟེ། རྒྱབ་གཏན་དང༌། སྒོ་གཏན་དང༌།
འཁོར་ལོ་དང༌། སྒོ་ལྕགས་དང༌། ལྡེ་མིག་ཀྱོག་པོ་དག་གོ་ཞེས་གསུངས་སོ། ། དྲུག་པ་གྲོགས་བསྐྱང་པ་ནི། སྟོན་པའི་བསྟན་པ་ལ་གུས་པའི་དགེ་སློང་གིས་ལམ་དུ་འགྲོ་བ་ན་དགེ་སློང་ལུས་དུབ་ཅིང་ཐང་ཆད་པ་དག་ལ་སྔོན་ཕ་ལ་བུས་བྱས་པ་བཞིན་དུ་སྒྲུབ་པར་མི་བྱའོ། ། བུས་སྔོན་ཕ་ལ་ཇི་ལྟར་བྱས་ཤེ་ན། སྔོན་བྱུང་གི་དུས་ན་ཕ་རྒན་པོ་བུ་དང་འགྲོགས་ནས་དལ་བར་འགྲོ་བ་ལ་ཟས་ཀྱི་དུས་ཡོལ་དུ་དོགས་པར་གྱུར་པའི་འཇིགས་པ་ཡིས་ཕ་དེ་བུ་དེ་ཡིས་རྒྱབ་ནས་འཕུལ་བས་ཅུང་ཟད་མགྱོགས་སུ་སོང་བས་ཐབས་ཡོད་དོ་སྙམ་ནས་ཡང་དང་ཡང་དུ་འཕུལ་བས་ལམ་དུ་ཁ་སྦུབ་ནས་ས་ཞིབ་མོ་ཁར་འཚོངས་ཏེ་འཆི་བའི་དུས་བྱས་སོ། ། འདི་ལ་བརྟེན་ནས་བཅས་པ་མཛད་དོ། ། བཞི་པ་བརྫུན་སྨྲ་ལ་གཉིས་ཏེ། གླེང་གཞི་དང༌།
བཅས་པའོ། ། དང་པོ་ནི། སྟོན་པ་ཁྱིམ་དང་འབྱོར་པ་སྦངས་པ་ཡངས་པ་ཅན་སྤྲེའུའི་རྫིང་གི་འགྲམ་ན་བཞུགས་པའི་ཚེ་མུ་གེའི་དུས་ཤིག་ན། སྔོན་ཉ་པར་གྱུར་པ་ཕྱིས་དགེ་སློང་བྱས་པ་རྣམས་ཀྱིས་རང་ལ་མི་སྲིད་པའི་བླ་མའི་ཡོན་ཏན་གྱི་ཆོས་རྣམས་ཕན་ཚུན་གཅིག་གིས་གཅིག་ལ་ཡོད་པར་བསྒྲགས་ཏེ་ཁྱིམ་པ་རྣམས་ལ་གོ་བར་བྱས་ཤིང༌། གྲོང་ཡུལ་དུ་རྒྱུས་ནས་འཚོ་བ་བཅོལ་བར་བྱས་པ་དེའི་ཚེ་དེ་ལ་བརྟེན་ནས་སྟོན་པས་བཀག་པ་མཛད་དོ། ། འདི་ལ་གཞི་ནི་སྲ་བར་བྱ་བའི་ཡུལ་སྨྲ་ཤེས་ཤིང་དོན་གོ་བའོ། ། བསམ་པ་ནི་བརྫུན་སྨྲ་བར་འདོད་ཅིང་འདུ་ཤེས་གཞན་དུ་བསྒྱུར་བའོ། ། སྦྱོར་བ་ནི་ངག་སྨྲ་བར་བརྩམས་པའོ། ། བརྗོད་བྱ་ནི་མིའི་ཆོས་བླ་མའོ། ། མཐར་ཐུག་གཞན་གྱིས་དོན་གོ་བ་ནའོ། །
དགག་བྱ་ནི་འདིར་ཚིག་མི་བཙུན་ཞིང་ཕྱི་མར་དམྱལ་བར་སྐྱེ་བའོ། ། གཉིས་པ་བཅས་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། གཞན་ལས་ཁྱད་པར་དུ་གྱུར་པའི་རྟོགས་པ་མིའི་ཆོས་བླ་མའི་ཡོན་ཏན་རྣམས་མ་ཐོབ་པར་ནི་ཐོབ་བོ་ཞེས་མངོན་པའི་ང་རྒྱལ་མེད་པར་སྨྲ་ན་སྨྲ་བ་པོའི་སྡོམ་བརྩོན་མཐའི་ལྟུང་བ་ཕམ་པ་འཐོབ་པའོ། ། དོན་ལ་མ་འཐོབ་ཀྱང་ཐོབ་བོ་སྙམ་པའི་མངོན་པའི་ང་རྒྱལ་ཡོད་ན་དངོས་གཞིར་མི་འགྱུར་ཏེ། སྔོན་བསམ་གཏན་བཞི་པ་ཐོབ་པའི་དགེ་སློང་ཞིག་དགྲ་བཅོམ་མ་ཐོབ་ཀྱང་ཐོབ་པར་རློན་པ་བཞིན་ནོ། ། མིའི་ཆོས་བླ་མ་ནི། གཞི་འགྲེལ་ལས།
འདོད་པ་ལ་འདུན་པ་སོགས་སྒྲིབ་པ་ལྔ་ནི་མིའི་ཆོས་ཡིན་ལ། བླ་མ་ནི་དེ་དག་སྤངས་བའོ་ཞེས་སོ། ། གཉིས་པ་རྒྱས་པར་བཤད་པ་ལ་བཞི་སྟེ། དངོས་གཞིའི་དོན་བསྟན་པ་དང༌། ན་སྨད་སེལ་བ་བསྟན་པ་དང༌། དངོས་གཞི་གཞན་བསྟན་པ་དང༌། སེལ་བ་གཞན་བསྟན་པའོ། ། དང་པོ་ནི། འདིར་མིའི་ཆོས་བླ་མའི་ཡོན་ཏན་ཞེས་པ་ནི། ཡན་ལག་གིས་འོག་ས་ལས་འདའ་བ་བསམ་གཏན་རྣམས་དང༌།
དམིགས་པའི་སྒོ་ནས་འོག་ས་ལས་འདའ་བ་གཟུགས་མེད་ཀྱི་སྙོམས་འཇུག་དང་སོགས་པའི་སྒྲས་བསྡུས་པ་ཚད་མེད་བཞི་དང༌། བདེན་པ་མཐོང་བ་དང༌། ཟག་པ་ཟད་པའི་ཕུལ་དུ་ཕྱིན་པ་མྱ་ངན་ལས་འདས་པ་རྣམས་འཕགས་པའི་ལམ་ཟག་མེད་ཀྱི་ཡེ་ཤེས་ཀྱིས་ཐོབ་པར་སྨྲ་བ་ན་མཐར་འགྱུར་རོ་ཞེས་པ་མཐའི་ཚིག་རེ་རེ་ལ་སྦྱར་རོ། ། ཁྱད་པར་དུ་འཕགས་པའི་དོན་རྟོགས་པར་མཁས་པ་རྣམས་ཀྱིས་གང་གསུངས་པའི་རྒྱུན་ཞུགས་སོགས་ཀྱི་འབྲས་བུ་བཞི་པོ་མ་ཐོབ་པ་ཐོབ་པར་སྨྲ་ན་ཡང་མཐར་འགྱུར་རོ་ཞེས་སྦྱར་རོ། ། ཤེས་པར་བྱ་བའི་ཡུལ་སྡུག་བསྔལ་ལ་སོགས་པའི་བདེན་པ་བཞི་པོ་ཤེས་པ་དང་མཐོང་ངོ་ཞེས་སྨྲ་བ་ཡང་མཐར་འགྱུར་རོ། ། བསམ་གཏན་ཞེས་བརྗོད་པའི་ཏིང་ངེ་འཛིན་བཞི་པོ་ཡི་བདེ་བ་ལ་རེག་པས་གནས་པར་སྨྲ་བ་དང༌། རྗེས་ཀྱི་ཤེས་པས་སྡུག་བསྔལ་ལ་སོགས་པ་བདག་གིས་ཤེས་སོ་ཞེས་སྨྲ་བ་དང༌། ལྷ་ལ་སོགས་པ་བདག་གིས་མཐོང་བ་དང༌། བདག་གིས་ལྷ་དེ་དག་དང་གཏམ་ཡང་བྱས། དེ་དག་ཀྱང་བདག་ལ་ཚུར་སྨྲའོ་ཞེས་སྨྲ་བ་དང༌།
དེ་བཞིན་དུ་ཀླུ་དང་གནོད་སྦྱིན་དང་དྲི་ཟ་ལ་སོགས་བདག་གིས་མཐོང་ངོ༌། ། བདག་གིས་གཏམ་ཡང་བྱས་སོ། ། དེ་དག་ཀྱང་བདག་ལ་ཚུར་སྨྲའོ་ཞེས་རྫུན་དུ་སྨྲ་ན་དགེ་སློང་ལ་མཐར་ཏེ་ཕམ་པར་འགྱུར་རོ། ། འདི་ལྷ་ནི། འགྲེལ་ཆུང་ལས། རྫུ་འཕྲུལ་དང་ལྡན་པ་དང༌། རྫུ་འཕྲུལ་མེད་ཀྱང་ས་ལ་གནས་པ་ཞེས་སོ། ། གནོད་སྦྱིན་ནི། གཞི་འགྲེལ་ལས། ལྷ་རྟེན་གྱི་གཏོར་མ་ལེན་པ་ཞེས་སོ། །
དྲི་ཟ་ནི། ལྷ་ལ་རོལ་མོ་བྱེད་པ་ཞེས་བཤད་དོ། ། ཡང་ལྷའི་སྐད་ནི་བདག་གིས་ཐོས་སོ། ། བདག་གི་སྐད་ཀྱང་དེ་དག་གིས་ཐོས་སོ། ། ལྷ་དེ་དག་ནི་མཚན་མོ་བདག་གི་དྲུང་དུ་འོང་ངོ་ཞེས་པ་དང༌། དེ་བཞིན་དུ་གནོད་སྦྱིན་དང་ཀླུ་ལ་སོགས་པའི་སྐད་ཀྱང་བདག་གིས་ཐོས། དེ་དག་མཚན་མོ་བདག་གི་དྲུང་དུ་འོང་ངོ་ཞེས་སོགས་ཏེ། དགེ་སློང་རྫུན་དུ་སྨྲ་ན་རང་བཞིན་གྱིས་ཕམ་པར་འདོད་དོ། ། གཉིས་པ་ན་སྨད་སེལ་བ་བསྟན་པ་ནི། ཕན་ཚུན་མཐོང་ངོ་ཞེས་པ་དང༌།
སྒྲ་ཐོས་སོ་ཞེས་པ་དང༌། འགྲོའོ་ཞེས་སོགས་དེ་དག་ཀུན་སྨྲས་པ་ལ་སྦོམ་པོར་འགྱུར་བར་ཤེས་པར་བྱ་བ་ནི། བདག་གིས་རྡུལ་ཁྲོད་ཀྱི་ཤ་ཟ་མཐོང༌། དེ་དག་དང་གཏམ་ཡང་བྱས་སོ། ། བདག་གིས་དེ་དག་གི་སྒྲ་ཡང་ཐོས་ཞེས་སོགས་རྫུན་དུ་སྨྲ་བ་སྟེ། རྡུལ་ཁྲོད་ཀྱི་ཤ་ཟ་ནི། འགྲེལ་ཆུང་ལས། ཕྱག་དར་ཁུང་ན་གནས་ཤིང་འཚུབས་མར་བརྫུ་ནུས་པ་ཞེས་སོ། ། བདག་ཅེས་པའི་སྒྲ་མི་སྦྱར་བར་འདི་ན་གང་ཞིག་ལྷ་དང་ཀླུ་ལ་སོགས་པ་དག་མཐོང་བ་ཡོད་ཅེས་སྨྲ་ན་ཡང་སྦོམ་པོའོ། ། འདི་ནི་འདུལ་བ་གཞིའི་དོན་ནོ། །
རྣམ་འབྱེད་ལས་ནི། བདག་གིས་ཤ་ཟ་མཐོང་བ་སོགས་ཀྱི་རྫུན་དུ་སྨྲ་བ་ཡང་ཕམ་པར་བཤད་དོ། ། གལ་ཏེ་ལྷ་དང་ཀླུ་ལ་སོགས་པ་མཐོང་བ་ལ་ཕམ་པར་བཞག་ལ། རྡུལ་ཁྲོད་ཀྱི་ཤ་ཟ་སོགས་མཐོང་བ་ལ་སྦོམ་པོར་བཞག་པའི་ཁྱད་པར་ཅི་ཞེ་ན། རྣམ་འབྱེད་གྱི་འགྲེལ་པར། ཕལ་ཆེར་ཐ་མལ་པའི་ཤེས་པས་གཟུང་བར་བྱ་བ་ཡིན་པའི་ཕྱིར་དེ་དག་མཐོང་བ་ལ་སོགས་པར་སྨྲ་བ་ནི་སྦྱོར་བར་གྱུར་པ་ཡིན་པའི་ཕྱིར་ཉེས་པ་སྦོམ་པོར་འགྱུར་ཞེས་སོ། ། གསུམ་པ་དངོས་གཞི་གཞན་བསྟན་པ་ནི། བསམ་གཏན་གྱི་དངོས་གཞིས་བསྡུས་པའི་འདུ་ཤེས་ལུས་ལ་དམིགས་ནས་རྣམ་པར་གནག་པར་འདུ་ཤེས་པ་དང༌། མི་རྟག་པར་འདུ་ཤེས་པ་དང༌། སྟོང་པ་ཉིད་དུ་སོ་སོར་རྟོག་པའི་འདུ་ཤེས་སོགས་ཀྱིས་བསམ་གཏན་གྱི་འབྲས་བུ་མངོན་ཤེས་ཐོབ་པར་རབ་ཏུ་སྟོན་ན་དགེ་སློང་དེ་མི་འདོད་ན་ཡང་མཐའི་ཕས་ཕམ་གྱི་ལྟུང་བའི་མཚོན་ཆས་མགོ་གཅད་པ་འཐོབ་པར་འགྱུར་རོ། །
དགེ་སློང་ཞེས་སྨོས་པས་ནི་རྫས་དང་སྔགས་སོགས་ཀྱིས་རང་ལུས་གཞན་དུ་བསྒྱུར་ནས་སྨྲས་ན་སེལ་བའོ་ཞེས་སོ། ། བཞི་པ་སེལ་བ་གཞན་བསྟན་པ་ནི། དགེ་སློང་གང་ཞིག་གང་བདག་གིས་མཐོང་ངོ་ཞེས་དེ་སྐད་དུ་སྨྲ་བར་མི་བྱེད་ཀྱང་སྤྱིར་འདི་ན་རྡུལ་ཁྲོད་ཀྱི་ཤ་ཟ་མཐོང་བ་ཡོད་ཅེས་དེ་སྐད་བརྗོད་ན་ཉེས་བྱས་སོ། ། དགེ་སློང་གི་རྩ་བའི་ལྟུང་བ་བསྟན་ཟིན་ཏོ། ། དགེ་སློང་མའི་རྩ་བའི་ལྟུང་བ་ལ་གསུམ་སྟེ། དོན་དངོས་བསྟན་པ་དང༌། ཐུན་མོང་གི་བསླབ་བྱ་དང༌། ཞར་ལ་གླེང་གཞི་བསྟན་པའོ། ། དང་པོ་ནི། དགེ་སློང་མའི་རྩ་བའི་ལྟུང་བ་ནི།
རྒྱལ་པོའི་ཁབ་ཏུ་མཛའ་ཅན་མ་ལ་བཅས་པ་དགེ་སློང་མ་གཞན་གྱི་རྩ་བའི་ལྟུང་བ་བརྒྱད་པོ་གང་རུང་ཉིན་ཞག་གཅིག་ཡུལ་ཡོད་བཞིན་དུ་འཆབ་པ་དང༌། སྦོམ་དགའ་མོ་ལ་བཅས་པ་རེག་པའི་ལྟུང་བ་དང༌། ལུས་བཀན་གྱི་ལྟུང་བ་གཉིས་ལས། དང་པོ་ནི། ཕོའི་ལུས་ལ་རེག་པར་འདོད་པའི་ཀུན་སློང་གིས་མིག་ནས་པུས་མོའི་བར་གྱིས་སྐྱེས་པ་ལ་རེག་པ་དང་དུ་ལེན་པ་དང༌། ལུས་བཀན་ནི་བདག་ལ་འདོད་པ་བསྟེན་པར་འདོད་པའི་སྐྱེས་པའི་ལག་གིས་སླེབ་པར་ཕན་ཚུན་ཆགས་པར་ཤེས་བཞིན་དུ་ཉལ་བས་ལུས་བཀན་པ་དང༌། བཅུ་གཉིས་སྡེ་ལ་བཅས་པ་དགེ་སློང་གནས་དབྱུང་བྱས་པ་དགེ་འདུན་ལ་བཟོད་པར་གསོལ་བར་ངེས་པ་ཞིག་ཤེས་བཞིན་དུ་བཟོད་པ་གསོལ་བ་དེ་ལས་བཟློག་པའི་དགེ་སློང་མ་ལ་དགེ་སློང་མའི་དགེ་འདུན་གྱིས་གསོལ་བཞིས་བཟློག་ཀྱང་མི་གཏོང་ན་བག་མེད་པའི་ཕྱོགས་བྱེད་པ་ཉིད་བཟློག་པའི་ཕམ་པ་སྟེ། དགེ་སློང་མའི་རྩ་ལྟུང་བཞི་དང༌། དེ་བཞིན་དུ་དགེ་སློང་ལ་བཤད་པའི་ཕས་ཕམ་པ་བཞིས་ཀྱང་དགེ་སློང་མའི་རྩ་བའི་སྡོམ་པ་འཇིག་གོ ། གཉིས་པ་ལ་མི་ཚངས་སྤྱོད་ནི་རྒྱལ་པོའི་ཁབ་ཏུ་སེར་སྐྱ་བཟང་མོ་ལ་བཅས་ཤིང༌།
ལྷག་མ་གསུམ་ནི་དགེ་སློང་གི་བཞིན་ནོ། ། ལྟུང་བ་འཆབ་པ་སོགས་བཞི་པོ་དེ་དག་དགེ་སློང་ལ་ནི་རིམ་པ་བཞིན་དུ། འཆབ་པའི་ལྟུང་བྱེད་དང༌། རེག་པའི་ལྷག་མ་དང༌། མི་ཚངས་སྤྱོད་ཀྱི་སྦོམ་པོ་དང༌། སྤངས་པའི་རྗེས་སུ་ཕྱོགས་པའི་ལྟུང་བྱེད་རྣམས་སུ་འགྱུར་ཞེས་སློབ་དཔོན་ཤེས་རབ་བྱེད་པས་བཤད་དོ། ། གསུམ་པ་ནི། མོའུ་གལ་གྱི་བུས་ཡངས་པ་ཅན་པ་དང༌། རྒྱལ་པོའི་ཁབ་པ་གཉིས་འཐབ་པའི་དུས་སུ་ཡངས་པ་ཅན་པ་རྒྱལ་བར་ལུང་བསྟན་པ་ན། དང་པོ་ཅུང་ཟད་རྒྱལ་ཡང་ཕྱིས་རྒྱལ་པོའི་ཁབ་ཀྱི་མི་མ་ཡིན་པ་དག་གིས་ཡངས་པ་ཅན་གྱི་མི་མ་ཡིན་པ་ཕམ་པར་བྱས་པ་ལ་བརྟེན་ནས་རྒྱལ་བ་དང་ཕམ་པ་སོགས་ལུང་བསྟན་པ་ལ་དགོངས་སུ་གསོལ་བ་སྔོན་དུ་བཏང་ནས་བརྗོད་པར་བྱ་སྟེ།
དགོངས་པ་སྔོན་དུ་བཏང་བ་ལས་གཞན་དུ་སྔོན་དུ་མ་བཏང་བར་ལུང་སྟོན་ན་འགལ་ཚབས་ཅན་དུ་འགྱུར་རོ། ། ཡང་མུ་སྟེགས་པས་ལོ་བཅུ་གཉིས་སུ་ཆར་མི་འབབ་པར་ལུང་བསྟན་པ་ན། མོའུ་གལ་གྱི་བུས་ཞག་བདུན་ན་ཆར་འབབ་པར་ལུང་བསྟན་པས་ཅུང་ཟད་བབས་ནས་ཆད་པས་ཆར་འབབ་པའང་དེ་བཞིན་དུ་བསམས་ཏེ་བརྗོད་དོ། ། སྤྱིར་ཆར་འབབ་པ་མི་རྟོགས་པའི་རྒྱུ་ལྔ་གསུངས་ཏེ། ས་ཆེན་པོ་འདི་ལ་མེའི་ཁམས་འཁྲུགས་ཏེ་དེས་ཆར་བར་མ་དོར་སྐེམས་པ་དང༌། ནམ་མཁའ་ལ་རླུང་ལྡང་ཞིང་དེས་ཆར་དེ་ཀ་ལིང་ཀའི་དགོན་པ་སོགས་སུ་འབེབས་པ་དང༌། ལྷའི་བུ་ཆར་གྱི་ཤུགས་ཅན་མྱོས་ཤིང་བག་མེད་ནས་དུས་དུས་སུ་ཆར་གྱི་རྒྱུན་འབབས་སུ་མི་སྟེར་བ་དང༌། མི་རྣམས་ཆོས་མ་ཡིན་པ་འདོད་ཆགས་དང་དགའ་བས་ཟིལ་གྱིས་ནོན་ཅིང་ཆོས་ལོག་གིས་དཀྲིས་པས་དེ་དག་ལ་ལྷས་དུས་སུ་ཆར་འབེབས་སུ་མི་སྟེར་བ་དང༌། ལྷ་མ་ཡིན་གྱི་རྒྱལ་པོ་སྒྲ་གཅན་རྒྱ་མཚོ་ནས་འཕགས་ཏེ་ལག་པ་གཉིས་ཀྱིས་ཆར་འབབ་པ་རྒྱ་མཚོར་ཕོ་བའོ། ། ཡང་གཅེར་བུ་པ་ལ་ཁྱིམ་བདག་གིས་རང་གི་ཆུང་མའི་མངལ་གྱི་སེམས་ཅན་བུ་མོར་འབྱུང་ངམ་བུར་འབྱུང་ཞེས་དྲིས་པ་ན།
བུ་མོར་འབྱུང་བར་ལུང་བསྟན། མོའུ་གལ་ལ་བུར་ཡོད་དམ་བུ་མོར་ཡོད་ཅེས་དྲིས་པ་ན་བུར་ཡོད་པར་ལུང་བསྟན་པའི་ཚེ་སྔོན་གྱི་ལས་ཀྱིས་བུར་ཡོད་པ་མཚན་གྱུར་ནས་བུ་མོར་བྱུང་བ་དང༌། སོགས་པ་རྒྱལ་པོའི་ཁབ་ཏུ་སྦྱིན་བདག་གཅིག་གིས་དགེ་སློང་རྣམས་ལ་སྣུམ་ཅན་གྱི་ཟས་བྱིན་པས་ལྷུང་བཟེད་ཆུ་དྲོན་ལ་འཁྲུད་པ་ན། ཉེ་དགས་ཆུ་འདི་གང་ནས་འབབ་ཅེས་མོའུ་གལ་ལ་དྲིས་པའི་དུས་སུ་མཚོ་མ་དྲོས་པ་ནས་འབབ་བོ་ཞེས་གསུངས་པ་ན། མ་དྲོས་པའི་ཆུ་ནི་ཡན་ལག་བརྒྱད་ལྡན་ཡིན་པས་འདི་ལ་ཡན་ལག་དང་པོ་བསིལ་བ་མ་ཚང་ངོ་ཞེས་བརྒལ་ལོ། ། ཡང་མཉན་ཡོད་དུ་མོའུ་གལ་གྱིས་ཅི་ཡང་མེད་པའི་ཏིང་ངེ་འཛིན་ལ་སྙོམས་པར་ཞུགས་པ་ན་ཆུ་ཀླུང་དལ་འབབ་ཀྱི་འགྲམ་ན་ཡོད་པའི་གླང་པོ་ཆེའི་སྒྲ་ཐོས་སོ་ཞེས་སྨྲས་པ་ན་ཉེ་དགས་གཟུགས་མེད་ཀྱི་ཏིང་ངེ་འཛིན་ནི་སྒྲའི་འདུ་ཤེས་དང་བྲལ་ལོ་ཞེས་བརྒལ་ལོ། ། འདིར་མོའུ་གལ་ལ་རྫུན་སྨྲའི་ཉེས་པ་ཡོད་པ་མིན་ཏེ། སྔར་བུར་ཡོད་པ་ལས་ཀྱི་དབང་གིས་མཚན་གྱུར་པ་དང༌། ཆར་གྱི་རྒྱུ་ཡོད་པར་མཐོང་ཡང་ཕྱིས་ཆར་བབ་པ་རྒྱ་མཚོར་བྱོ་བ་དང༌། ཡན་ལག་བརྒྱད་ལྡན་གྱི་ཆུར་ཡོད་ཀྱང་ཉི་ཚེ་བའི་དམྱལ་བ་ལྔ་བརྒྱའི་སྟེང་ནས་འོངས་པས་དྲོས་པ་དང༌།
རྗེས་ཐོབ་ཏུ་སྒྲ་ཐོས་པ་སོགས་ལ་དགོངས་པས་དོན་ལ་ཉེས་པ་མེད་དོ། ། འོན་ཀྱང་སྔོན་དང་ཕྱི་མཐའ་མ་བརྟགས་པར་ལུང་བསྟན་པས་ན་ལུང་སྟོན་པའི་གནས་སྐབས་ཀུན་ཏུ་དགོངས་སུ་གསོལ་བ་བྱ་དགོས་ཞེས་བརྗོད་པར་བྱ་སྟེ། དགོངས་པ་སྔོན་དུ་བཏང་བ་ལས་གཞན་དུ་མ་བཏང་ན་འགལ་ཚབས་ཅན་དུ་འགྱུར་རོ། ། བརྫུན་གྱི་གླེང་གཞི་ནི། རི་བྲག་གི་སེར་སྐྱ་ཞི་བའི་བུ་སེར་སྐྱ་ཞེས་པས་སྔོན་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང་དགེ་སློང་བྱས་པ་ཞིག་གིས་རང་གི་མའི་ཚིག་གིས་བསྐུལ་བ་ལ་བརྟེན་ནས་རང་གི་སློབ་མ་སློབ་པ་དང་མི་སློབ་པ་དག་ལ་ཁྱོད་གླང་པོའི་མགོ་བོ་ཅན་ནོ་ཞེས་སོགས་རྫུན་གྱི་ངག་ཚིག་རྩུབ་པོ་སྨྲས་པས་ཆུ་སྲིན་ཉའི་རིགས་ཅན་དང༌། གླང་པོ་དང་རྟ་དང་བོང་བུ་དང་བ་ལང་དང་སྤྲེའུ་དང་སྟག་དང་སེང་གེ་དང་དོམ་དང་དྲེད་དང་གུང་དང་བྱི་བ་དང་རྔ་མོང་དང་ར་ལུག་དང་ཁྱི་དང་ཕག་དང་མ་ཧེ་དང་རི་དྭགས་ཀྱི་གདོང་དང་གདོང་བཅོ་བརྒྱད་པར་སྐྱེས་པ་ལས་བཅས་སོ། ། རྩ་བའི་ལྟུང་བ་རྒྱས་པར་བཤད་པ་བསྟན་ཟིན་ཏོ། ། གསུམ་པ་སྒྲ་དོན་གྱིས་དོན་བསྡུ་བ་ནི། ཅིའི་ཕྱིར་ཕམ་པ་ཞེས་བྱ་ཞེ་ན། དགེ་སློང་གིས་ཉོན་མོངས་པའི་དགྲ་ཕམ་པར་བྱེད་པར་ཁས་བླངས་ནས་ཉོན་མོངས་པའི་དགྲ་ཡིས་ཚུར་ཕམ་པར་བྱས་པ་དེའི་ཕྱིར་ཕས་ཕམ་པར་གྱུར་པ་སྟེ།
འདི་དག་གང་རུང་ཞིག་བྱུང་ན་ཚུལ་ཁྲིམས་དང་བྲལ་བ་ཡིན་ནོ་ཞེས་རྣམ་འབྱེད་ལས་བརྗོད་པ་ངེས་པར་བྱའོ། ། འདིར་བྱེ་བྲག་སྨྲ་བ་ཁ་ཅིག་ནི་ཕམ་པ་གཅིག་བྱུང་བས་ཚུལ་ཁྲིམས་མེད་པར་མི་འགྱུར་བར་བཞེད་དེ། གཞི་འགྲེལ་ལས། ཇི་ལྟར་ཕྱོགས་གཅིག་བླངས་གྱུར་པས། ། མཐའ་དག་བླངས་པར་མི་འགྱུར་ལྟར། ། དེ་བཞིན་ཕྱོགས་གཅིག་འཁྲུགས་པ་ལས། ། མཐའ་དག་འཁྲུགས་པར་ཇི་ལྟར་འགྱུར། ། ཞེས་སོ། ། མཛོད་དུ་ཡང༌། ཁ་ཆེ་རྣམས་ནི་བྱུང་བ་ལ། །
བུ་ལོན་ནོར་ཅན་གཉིས་སུ་འདོད། ། ཅེས་སོ། ། འདིའི་དོན་ནི་འགའ་ཞིག་གིས་རྩ་བའི་ལྟུང་བ་གང་བྱུང་བ་དེ་ཉིད་ལ་འཆབ་སེམས་མ་སྐྱེས་པའི་དབང་དུ་བྱས་ལ། འཆབ་སེམས་སྐྱེས་ན་རྩ་བ་གཞན་རྣམས་ཀྱང་ནུས་མེད་དུ་བྱས་སོ་ཞེས་བཞེད་དོ། ། དེ་ལ་ཡང་རྩ་བའི་ལྟུང་བ་གང་བྱུང་བ་དེ་ཉིད་ཀྱི་རིགས་ལ་ཕྱིས་སྦྱོར་ན་ཉེས་བྱས་དང༌། ཟླ་བོ་གཞན་གྱི་རིགས་ལ་སྦྱོར་ན་གང་སྦྱོར་བ་དེ་ལ་ཕམ་པར་འགྱུར་ཞེས་བཞེད་དོ། ། འདི་ལྟར་ན་གང་ཟག་གཅིག་ལ་ཕམ་པ་དུ་མ་རིམ་ཅན་དུ་འབྱུང་བ་སྲིད་པར་ཁས་བླང་དགོས་སོ། ། གཞུང་འདི་ལྟར་ན་རྩ་བའི་ལྟུང་པ་གང་ཡང་རུང་བ་ཞིག་བྱུང་ན་ཡང་ཟླ་བོ་གཞན་རྣམས་ཀྱང་ཉམས་པར་བཞེད་དེ། གཞན་ལ་ཕྱིར་བཅོས་གསུངས་ལ་ཕམ་པ་ལ་ཕྱིར་བཅོས་མ་གསུངས་པའི་ཕྱིར། སློབ་དཔོན་ཡོན་ཏན་འོད་ནི་འཆབ་སེམས་མ་སྐྱེས་པ་ལ་ཇི་སྲིད་མ་ཤིའི་བར་ལ་ཆད་པ་ལས་ཀྱི་བསླབ་པ་བྱིན་ནས་གལ་ཏེ་དགྲ་བཅོམ་ཐོབ་ན་དང་པོའི་བསླབ་གྲལ་ཐོབ་པར་བཤད་དོ། །
འདིས་ཆད་པའི་ལས་ལ་སློབ་པ་ཉིད་ཚུལ་ཁྲིམས་དག་བྱེད་ཀྱི་རྒྱུ་ཡིན་ལ། སླར་སྡོམ་པ་ལེན་ཡང་མི་དགོས་པར་འདོད་དོ། ། འགའ་ཞིག་གིས་གཅིག་ཉམས་ན་ཟླ་བོ་གཞན་རྣམས་ཀྱང་ཉམས་པར་བཤད་པ་ནི་དྲང་དོན་ཡིན་ཏེ། དགོས་པ་ལྷག་མ་གཞན་ཐམས་ཅད་ལ་བསྲུང་སེམས་ཆེར་བསྐྱེད་པའི་ཐབས་སོ། ། ངེས་པའི་དོན་ནི་རྩ་བའི་ལྟུང་བ་གང་རུང་བྱུང་ཡང་ཕྱིས་ཀྱང་སྔ་མ་ལྟར་སྲུང་བར་བྱེད་ན་ཚུལ་ཁྲིམས་དང་ལྡན་པ་དང་བསོད་ནམས་མཉམ་པར་ས་སྡེ་ལས་བཤད་པ་དང༌། མདོ་སྡེ་མྱ་ངན་ལས་འདས་པ་ལས། སངས་རྒྱས་ལ་ཡོན་ཏན་བསམ་གྱིས་མི་ཁྱབ་པ་ཡོད་པར་ཤེས་ན་ནི་ཤིང་ཏ་ལ་མགོ་བཅད་པ་བཞིན་དུ་ཕམ་པ་མེད་དོ་ཞེས་པ་དང༌། མདོ་ཆོས་ཀྱི་རྒྱལ་པོ་ལས་ཀྱང༌། ཕམ་པ་བཅུ་དང་ལྟུང་བ་བཞི་བཅུ་རྩ་བརྒྱད་བྱུང་ཡང་སངས་རྒྱས་དང་བྱང་ཆུབ་སེམས་དཔའི་དྲུང་དུ་ཞག་བདུན་མཐོལ་ཚངས་བྱས་ནས་ལྟས་བཟང་པོ་མཐོང་ན་ཚུལ་ཁྲིམས་འཐོབ་བོ་ཞེས་གསུངས་སོ། ། སའི་སྙིང་པོ་འཁོར་ལོ་བཅུ་པ་ལས།
དཔེར་ན་སྤོས་བསྲེགས་ཏེ་སྤོས་ཉིད་འཚིག་སྟེ་མེད་པར་སོང་ཡང་དྲི་བསུང་བྲོ་བར་བྱེད་དོ། ། དེ་བཞིན་དུ་དེ་ཡང་མཐོ་རིས་དང་མྱང་འདས་ཀྱི་དྲི་བསུང་བྲོ་བར་བྱེད་དོ། ། དེ་ཚུལ་ཁྲིས་ཉམས་ཀྱང་དེའི་ཆ་ལུགས་འཕགས་པ་དང་མཐུན་པས་དེ་མཐོང་བ་ཙམ་གྱིས་སེམས་ཅན་ཚད་མེད་པའི་དགེ་བའི་རྩ་བ་སྣ་ཚོགས་རྣམ་པར་འཕེལ་བར་འགྱུར་རོ་ཞེས་པ་དང༌། མདོ་དྲན་པ་ཉེར་གཞག་ལས། གར་མཁན་དག་ཀྱང་གོས་ངུར་སྨྲིག་བགོས་པ་ཙམ་གྱིས་ལྷའི་བྱ་ཤིན་ཏུ་མཁས་པར་སྐྱེས་ཞེས་གསུངས་སོ་ཞེས་འཆད་དོ། ། ལྷག་མ་མེད་པའི་སྡེ་བསྟན་ཟིན་ཏོ། ། གཉིས་པ་ལྷག་མ་དང་བཅས་པའི་ཕྱིར་བཅོས་ལ་གཉིས་ཏེ། ལྟུང་བ་ཕྱིར་བཅོས་དང༌། རྩོད་པ་ཕྱིར་བཅོས་སོ། ། དང་པོ་ལ་གསུམ་སྟེ།
དགེ་འདུན་ལྷག་མ་ཕྱིར་བཅོས་དང༌། མ་ངེས་པ་ཕྱིར་བཅོས་དང༌། གང་ཟག་ལྷག་མ་ཕྱིར་བཅོས་སོ། ། དང་པོ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི། སྟོན་པས་ཕས་ཕམ་པའི་ཆོས་དག་ཏུ་གང་གསུངས་པ་མ་ལུས་པ་བརྗོད་ཟིན་ནས་ནི། དགེ་འདུན་གྱི་ལྷག་མ་རྣམས་ནི་ལྕི་བའི་རིམ་པ་ནས་ཇི་ལྟ་བ་བཞིན་དུ་བརྗོད་པར་བྱའོ། །
གཉིས་པ་རྒྱས་པར་བཤད་པ་ལ། སྡོམ་ནི། ཁུ་བ་འཛིན་པ་འཁྲིག་ཚིག་བསྙེན་བཀུར་སྨྱན། ། ཁང་པ་ཁང་ཆེན་དང་ནི་གཞི་མེད་དང༌། ། བག་ཙམ་དགེ་འདུན་དབྱེན་དང་དེ་རྗེས་ཕྱོགས། ། ཁྱིམ་སུན་འབྱིན་དང་བཀའ་བློ་མི་བདེ་བའོ། ། དང་པོ་ཁུ་བ་འབྱིན་པ་ལ་གཉིས་ཏེ། ལྟུང་བ་རྣམ་གཞག་དང༌། ཕྱིར་བཅོས་བསྟན་པའོ། ། དང་པོ་ལ་གཉིས་ཏེ།
ལྟུང་བའི་དོན་དངོས་བསྟན་པ་དང༌། དགེ་ཚུལ་ལ་སྦྱོར་བའོ། ། དང་པོ་ལ་གཉིས་ཏེ། ལྟུང་བ་དངོས་གཞི་དང༌། ན་སྨད་སེལ་བའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རྨའི་སྒོ་ཁ་དང་བཤང་ལམ་དང་ཟག་བྱེད་གསུམ་མ་གཏོགས་པར་ལུས་ལ་ཤེས་པ་དང་ལུས་རང་བཞིན་དུ་གནས་པའི་ཕོའི་དབང་པོའི་ཡན་ལག་དག་གིས་བསམས་བཞིན་དུ་ཁུ་བ་འབྱིན་པ་ལ་ནི་དགེ་འདུན་གྱི་ལྷག་མའི་ལྟུང་བས་རེག་གོ །
འདི་ལ་གཞི་ནི་སེམས་ཅན་དུ་བགྲང་བའོ། ། བསམ་པ་ནི་དབྱུང་བར་འདོད་པའོ། ། སྦྱོར་བ་ནི་ཡན་ལག་གི་རྣམ་པས་རེག་ཅིང་རྩོལ་བའོ། ། མཐར་ཐུག་ཁུ་བ་གནས་ནས་འཕོས་པའོ། ། དགག་བྱ་ནི་ཆགས་སེམས་འཕེལ་བ་དང༌། ཕྱི་མ་ངན་སོང་དུ་སྐྱེ་བ་སོགས་སོ། ། གཉིས་པ་རྒྱས་པར་བཤད་པ་ལ་གཉིས་ཏེ། དབྱེ་བ་དང༌། མཚན་ཉིད་ཀྱི་སྒོ་ནས་དོན་བསྡུ་བའོ། ། དང་པོ་ལ་ཁུ་བ་རིགས་རྣམ་པ་ལྔར་བསྟན་པ་ནི།
ཁུ་བ་སླ་བ་དང༌། སྐ་བ་ཉིད་དང༌། དམར་དང༌། སེར་པོ་དང༌། སྔོན་པོ་སྟེ་འདིར་མས་རིམ་གྱིས་ངོས་གཟུང་སྟེ། ཕྱི་མ་སྔོན་པོ་ནི་འཁོར་ལོས་སྒྱུར་རྒྱལ་གྱི་ཁུ་བ་སྟེ། དེར་མ་ཟད་དེའི་བུ་ཐུ་བོ་ཡང་ནི་སྔོན་པོའོ། ། ཐུ་བོ་དེའི་འོག་ཏུ་བྱུང་བའི་འཁོར་ལོས་སྒྱུར་རྒྱལ་གྱི་བུ་ཡི་ནི་སེར་པོ་ཡིན་ནོ། ། འཁོར་ལོས་སྒྱུར་རྒྱལ་དེའི་བློན་པོ་ཡི་ནི་དམར་པོའོ། ། སྐ་བ་ནི་དབང་པོ་སྨིན་པ་ཉིད་ཀྱིའོ། །
བུད་མེད་ཀྱིས་དུབ་པ་དང་དབང་པོ་མ་སྨིན་པ་དག་གི་ནི་སླ་བར་ཤེས་སོ། ། དབང་པོ་སྨིན་མ་སྨིན་ནི་ན་ཚོད་སྨིན་མ་སྨིན་ནོ། ། གཉིས་པ་ནི། ཐམས་ཅད་དུ་ཡང་ཇི་སྐད་བརྗོད་པའི་ཁུ་བ་གང་ཡང་རུང་བ་ཕྱུང་ན་དགེ་འདུན་ལ་བརྟེན་ནས་ལྟུང་བ་ལས་ལྡང་དགོས་པ་ཉིད་ཀྱིས་དགེ་འདུན་གྱིས་དག་པར་བྱ་བའི་ལྷག་མའི་ལྟུང་བ་ཉིད་དོ། ། གཉིས་པ་ན་སྨད་སེལ་བ་བསྟན་པ་ལ་དོན་གསུམ་སྟེ། སྦོམ་པོར་འགྱུར་བ་དང༌། ཉེས་བྱས་སུ་འགྱུར་བ་དང༌། ཉེས་མེད་དུ་འགྱུར་བའོ། ། དང་པོ་ནི། དགེ་སློང་གིས་ཤེས་བཞིན་དུ་རྩིག་ཁུང་དང་བུམ་པའི་སྦུབས་དང༌།
སོགས་པ་བུ་ག་གཞན་དུ་ཁུ་བ་འབྱིན་པ་ནི་ལྟུང་བ་སྦོམ་པོ་ཡིས་ནི་བཅོམ་པ་སྟེ། དཔེར་ན་ཕ་བོང་སྦོམ་པོས་བསྣད་པ་བཞིན་ནོ། ། གཞུང་དམ་པ་ལས། ཅིའི་ཕྱིར་ཉེས་པ་སྦོམ་པོ་ཞེས་བྱ་ཞེ་ན། རྣམ་པ་གཉིས་ཀྱི་ཕྱིར་ན་ཉེས་པ་སྦོམ་པོ་ཞེས་བྱ་སྟེ། ཉེས་པ་སྦོམ་པོ་ཡིན་པས་ན་ཉེས་པ་སྦོམ་པོའོ་ཞེས་བྱ་བ་དང༌། རང་བཞིན་གྱིས་ཉེས་པ་སྦོམ་པོ་ཡིན་པས་ན་ཉེས་པ་སྦོམ་པོའོ་ཞེས་སོ། ། ཁུ་བ་འབྱིན་པར་བརྩམས་ཏེ་མཐའ་མ་ཕྱིན་ནམ། ཆགས་པའི་སེམས་ཀྱིས་རང་གི་དབང་པོ་འཇལ་བར་བྱེད་དམ། གར་བསྒྱུར་བ་དང་མཁའ་ལ་སྐེད་པ་བསྐྱོད་པས་སམ།
མཉེ་བཤུད་ཀྱིས་ཕྱུང་ན་ཡང་ཐམས་ཅད་ལ་སྦོམ་པོའོ། ། དབང་པོ་རྫི་ཕྱོགས་ལས་བཟློག་པ་ལ་གཏོད་པ་དང༌། ཆུ་རྒྱུན་གྱི་བཟློག་ཕྱོགས་སུ་གཏོང་བ་ལ་ཡང་ཕྱུང་ན་དེ་བཞིན་དུ་སྦོམ་པོར་འདོད་དོ། ། གཉིས་པ་ཉེས་བྱས་སུ་འགྱུར་བ་ནི། དབང་པོ་རྩི་ཕྱོགས་དང་རྒྱུན་ཕྱོགས་དང་མཐུན་པར་གཏོད་པས་བྱུང་བ་ལ་ནི་ཉེས་བྱས་སུ་འགྱུར་བར་གསུངས་པ་ཡིན་ནོ། ། བུད་མེད་ཆུ་བསྟི་བ་སྟེ་གཏོང་བ་དང་བུད་མེད་གཅེར་བུས་ཆུ་འདྲེན་པ་མཐོང་བ་སོགས་ལ་ཆགས་པའི་སེམས་སྐྱེས་པ་དང་ལྡན་པ་ལ་ཡང་ཉེས་བྱས་སོ། ། འདི་ནི་བུད་མེད་གཅེར་བུ་ཞིག་དགེ་སློང་དང་རེ་སྡེས་ཆོད་པ་ན་ཟོ་ཆུ་འདྲེན་པ་མཐོང་བ་ལ་དགེ་སློང་དེ་ཆགས་པ་ལ་བརྟེན་ནས་བཅས་སོ། ། ཆགས་པས་ནི་མངོན་མཐོ་དང་ངེས་ལེགས་ཀྱི་དོན་ལས་ཉམས་པར་བྱེད་པའི་རྩ་བ་སྟེ། དེ་བས་ན་དགེ་སློང་གིས་རྟག་ཏུ་ཆགས་པ་སྤང་བར་བྱའོ། ། གསུམ་པ་ཉེས་མེད་དུ་འགྱུར་བ་ནི།
དབྱུང་འདོད་མེད་པར་ཛེ་ཏིའི་ཤིང་སོགས་ལ་རེག་པས་སམ། བརླ་དང་གོས་ལ་སོགས་པ་དག་ལ་བཤུད་པ་ལས་གནས་སྐབས་དེར་ནི་ཁུ་བ་བྱུང་ཡང་ཉེས་པ་མེད་དོ་ཞེས་ཡར་དྲང་ངོ༌། ། ཡང་དགེ་སློང་ཞིག་ལ་རྨི་ལམ་དུ་ཁུ་བ་བྱུང་ནས་འགྱོད་པ་ལ་བརྟེན་ནས་རྨི་ལམ་ན་ནི་བྱུང་ཡང་ཉེས་པ་མེད་པའི་ཆའོ། ། གཉིས་པ་དགེ་ཚུལ་ལ་སྦྱར་བ་ནི། དགེ་ཚུལ་གྱིས་ཁུ་བ་ཕྱུང་བ་སོགས་བྱས་པ་ལ་ཅིར་འགྱུར་ཞེ་ན། དགེ་སློང་གི་ཚོགས་ལ་བསླབ་པར་བྱ་བའི་ཆོས་ཉིས་བརྒྱ་ལྔ་བཅུ་རྩ་གསུམ་གྱིས་ལྷག་པར་རྒྱས་པར་ཡང་དག་པར་བཤད་པ་རྣམས་ལས་གནང་བ་བཅུ་གསུམ་དང༌། དོན་གྱིས་ཐོབ་པ་དང་བཅས་པ་མ་གཏོགས་པ་རྩ་བའི་ལྟུང་བ་སོགས་གང་སྤྱོད་ཀྱང་དགེ་ཚུལ་ལ་ཐམས་ཅད་དུ་ཉེས་བྱས་སུ་ངེས་པར་འགྱུར་བར་ཤེས་པར་བྱའོ། ། ཅིའི་ཕྱིར་ཐམས་ཅད་དུ་དགེ་ཚུལ་ལ་ཉེས་བྱས་སུ་འགྱུར་ཞེ་ན། འཕགས་པ་ཉེར་སྦས་ཀྱི་ཞལ་ནས། བསྙེན་པར་རྫོགས་པ་དང་མ་རྫོགས་པ་གཉིས་ཀྱི་བྱེ་བྲག་བསྟན་པའི་ཕྱིར་ཞེས་དང༌།
འཕགས་པ་ཟླ་བའི་ནོར་བུའི་ཞལ་ནས། ཚུལ་ཁྲིམས་ཀྱི་ཐ་མར་གྱུར་པའི་ཕྱིར་ཞེས་གསུངས་པས་ཉེས་བྱས་སུ་བཞག་གོ ། གནང་བ་གང་ཞེ་ན། ཆོས་ཀྱི་བཤེས་གཉེན་གྱིས། དགེ་སློབ་མ་ལ་གནང་བ་ནི་བརྒྱད་ཅེས་གསུངས་ཏེ། སྡོམ་ཚིག་ནི། འཆང་དང་འབྲལ་དང་མེ་རེག་དང༌། ། སྤངས་པ་ཟ་དང་ས་བོན་འཇིག ། མི་གཙང་འདོར་དང་ཤིང་ལ་འཛེག ། བླངས་པ་འདོར་གཏོགས་བླ་མའི་མིན། །
ཞེས་སོ། ། འཆང་བ་ལ་གཉིས་ཏེ། གོས་འཆང་བ་དང༌། ལྷུང་བཟེད་འཆང་བའོ། ། དགེ་ཚུལ་ཕ་མ་ལ་གནང་བ་ཡང་སྔར་སྨོས་པ་རྣམས་དང༌། དགེ་ཚུལ་གཉིས་ཀྱིས་རིན་ཆེན་རེག ། གསོག་འཇོག་བྱས་པ་བཟའ་བ་དང༌། ། བྱིན་ལེན་མ་བྱས་ས་རྐོ་དང༌། ། སྐྱེ་བ་འཇིག་དང་བཅས་པ་མིན། ། ཞེས་གསུངས་པ་ལྔ་བསྣན་པས་བཅུ་གསུམ་དང༌།
དོན་གྱིས་ཐོབ་པའི་གནང་བ་ནི། འཇོག་དང་འབྲལ་དང་གསོག་འཇོག་དང༌། ། མ་སྨྲས་འགྲོ་དང་ཉལ་བ་དང༌། དགེ་ཚུལ་མ་ལ། གོས་སོགས་ཉི་མ་དང་པོ་ལ། ། བྱིན་གྱིས་མི་བརླབ་ཟླ་ཕྱེད་ནང༌། ། ཞེས་པའོ། ། ལྟུང་བ་རྣམ་གཞག་བསྟན་ཟིན་ཏོ། ། གཉིས་པ་ཕྱིར་བཅོས་ལ་སྤྱིར་བསྟན་པ་དང༌། བྱེ་བྲག་ཏུ་བཤད་པའོ། །
དང་པོ་ལ་གཉིས་ཏེ། མཐོལ་བ་དང༌། བཤགས་པའོ། ། དང་པོ་ལ་སྡོམ་ནི། ཡུལ་དང་རྟེན་དང་དངོས་པོ་དང༌། ། ཆོ་ག་དང་ནི་དགོས་པ་འོ། ། དང་པོ་ཡུལ་ནི། མཚམས་ནང་གི་དགེ་སློང་ལྟ་བ་དང་མཚན་མཐུན་པ་དག་གོ ། གཉིས་པ་རྟེན་ནི། རབ་ཏུ་བྱུང་བ་སྡེ་ལྔའི་ལྟུང་བ་གསོ་རུང་ཡན་ཆད་དང་ལྡན་པའོ། །
གསུམ་པ་བཤགས་པར་བྱ་བའི་དངོས་པོ་ལ། གཞུང་འདིར་ནི་རྩ་བའི་ལྟུང་བ་ལ་ཕྱིར་བཅོས་མ་བཤད་པས་ལྷག་མ་དང་བཤགས་བྱའི་ཉེས་བྱས་ཀྱི་བར་གྱི་ལྟུང་བ་རྣམས་སོ། ། བཞི་པ་ཆོ་ག་ནི། སྤྱོད་ལམ་བསྟུན་པ་དང་ཐུགས་གཏད་པར་ཞུ་བ་སྔོན་དུ་བཏང་ནས་ལྟུང་བའི་མིང་རིགས་སྨོས་པའི་སྒོ་ནས། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་ལ་ལྟུང་བ་འདི་ལྟ་བུ་བྱུང་བས། དེ་དག་ཚེ་དང་ལྡན་པའི་མདུན་དུ་མཐོལ་ལོ། ། མི་འཆབ་བོ། ། མཐོལ་ན་བདག་བདེ་བ་ལ་རེག་པར་གནས་པར་འགྱུར་རོ། ། མ་མཐོལ་ན་མི་འགྱུར་རོ། །
ཞེས་ལན་གསུམ་བཟླས་པའོ། ། ལྔ་པ་དགོས་པ་ནི། འཆབ་པའི་ཉེས་པ་དག་པའོ། ། གཉིས་པ་བཤགས་པ་ལ་གཉིས་ཏེ། ལྟུང་བ་སྤྱིའི་བཤགས་པ་དང༌། ཞག་གི་ཆད་ལས་དང་འབྲེལ་བའི་བཤགས་པའོ། ། དང་པོ་ལ་ཡང་དོན་དྲུག་ལས་གང་ལ་བཤགས་པར་བྱ་བའི་ཡུལ་དང༌། བཤགས་པ་བྱེད་པ་པོའི་རྟེན་གྱི་གང་ཟག་ནི་སྔ་མ་ལྟར་ཡིན་ལ། བཤགས་བྱའི་དངོས་པོ་ནི་གཞུང་འདི་ལྟར་ན་དགེ་འདུན་ལྷག་མ་ནས་བཤགས་བྱའི་ཉེས་བྱས་ཀྱི་བར་རོ། ། མདོ་རྩ་བ་ལྟར་ན་ཕམ་པ་འཆབ་མེད་ཀྱི་ལྟུང་བ་དག་ཀྱང་བཤགས་པར་བྱ་བའི་ཁོངས་སུ་གཏོགས་སོ། །
ཇི་ལྟར་བཤགས་པའི་ཚུལ་ནི། འཆབ་པའི་ཉེས་པ་དང་འབྲེལ་ན་ཐོག་མར་འཆབ་པའི་ཉེས་པ་ཕྱིར་བཅོས་ནས་ཕྱིས་ལྟུང་བ་ཕྱིར་བཅོས་པར་བྱ་སྟེ། རྒྱ་ཆེར་འགྲེལ་ལས། སྔར་བཅབས་པའི་ཉེས་པ་ཕྱིར་བཅོས་པར་བྱ་ཞིང་ཕྱིས་ལྟུང་བ་ཕྱིར་བཅོས་པར་བྱ་བར་ཤེས་པར་བྱའོ་ཞེས་པ་ལྟར་རོ། །

བཅབས་པ་ལ་ཡང་དགེ་འདུན་ལྷག་མའི་ལྟུང་བ་བཅབས་པ་ནི་སྤོ་བས་དག་པར་བྱེད་དགོས་ལ། ལྟུང་བ་གཞན་རྣམས་ཀྱི་བཅབས་པ་ནི་མཐོལ་བ་དང་བཤགས་པས་འདག་གོ ། ཇི་སྐད་དུ་སོ་ཐར་གྱི་འགྲེལ་པ་བམ་པོ་ལྔ་པར། འཆབ་པའི་ཉེས་པ་ཕྱིར་བཅོས་པ་ནི་ལྟུང་བ་མིང་དང་རིགས་གང་བྱུང་བ་དང༌། ཇི་སྲིད་བཅབས་པ་དེ་དག་ཐོག་མར་མཐོལ་བར་བྱའོ། ། དགེ་འདུན་ལྷག་མ་ལ་ནི་བཅབས་པའི་ཉེས་པ་ཡོད་ན་སྤོ་བ་ཞེས་བྱ་བའི་ལས་ཀྱིས་དེ་མེད་པར་བྱ་དགོས་སོ་ཞེས་སོ། ། ལྟུང་བའི་ངོ་བོ་ཕྱིར་བཅོས་པ་ནི། མདོ་རྩ་བ་ལྟར་ན་རྩ་ལྟུང་འཆབ་མེད་ནི་ཆད་པ་ལས་ཀྱི་བསླབ་པ་བྱིན་ནས་ཇི་སྲིད་འཚོའི་བར་དུ་སྤྱད་པས་ཕྱིར་བཅོས་པར་བྱེད་ལ། ཅིའི་ཕྱིར་ཆད་པ་ལས་ཀྱི་བསླབ་པ་ཞེས་བྱ་ཞེ་ན། སྔར་གྱི་སྤྱོད་པ་ཁྱད་པར་བ་ལས་སྨད་དེ་དམན་པའི་སྤྱོད་པ་དང་དུ་བླངས་ནས་དགེ་འདུན་མགུ་བ་ལ་བསླབ་པའི་ཕྱིར་དེ་སྐད་ཅེས་བྱའོ། ། དགེ་འདུན་ལྷག་མའི་ཕྱིར་བཅོས་ནི་འོག་ཏུ་འཆད་དོ། །
སྤང་ལྟུང་ལ་སོགས་པ་གཞན་རྣམས་ཀྱི་ཕྱིར་བཅོས་ལ། སྤང་ལྟུང་ལ་སྤང་བྲལ་སྔོན་དུ་བཏང་བའི་བཤགས་པ་བྱས་པས་བཅོས་སོ། ། གཞན་རྣམས་ནི་ལྟུང་བའི་ངོ་བོ་བཤགས་པ་ཙམ་གྱིས་འགྲུབ་བོ། ། ཆོ་ག་ནི་མཐོལ་བའི་གནས་སུ་བཤགས་པ་སྦྱར་ནས་གཞན་མཐོལ་བའི་སྐབས་སུ་བཤད་པ་བཞིན་བྱའོ། ། ལྟུང་བ་དག་ཚུལ་གྱི་ཁྱད་པར་དཔྱད་པ་ནི། འགའ་ཞིག་བཤགས་པས་ལྟུང་བ་འཕེལ་བ་རྒྱུན་གཅོད་པ་ཡིན་གྱི། ལྟུང་བའི་ངོ་བོ་མི་འདག་པས་ལྟུང་བ་བྱུང་བ་ན་ངན་སོང་དུ་ལྟུང་བར་འགྱུར་རོ་ཞེས་སོ། ། ལྟུང་བ་འཕེལ་ཡང་རྣམ་སྨིན་ངན་སོང་དུ་ལྟུང་བ་ལས་གཞན་མེད་ལ། བཤགས་པ་བྱས་ཀྱང་ལྟུང་བའི་ངོ་བོ་མི་འདགས་པས་ངན་སོང་དུ་ལྟུང་བར་འགྱུར་བས་ན་བཤགས་པའི་དགོས་པ་ཅི་ཞིག་ཡིན་སྨྲ་དགོས་སོ། ། བཤགས་པས་མི་འདག་པ་ཡང་མ་ཡིན་ཏེ།
བཤགས་པ་ནི་ལྟུང་བའི་གཉེན་པོ་སྟོབས་ལྡན་ཡིན་པའི་ཕྱིར་དང༌། མདོ་སྡེ་ལས་ཀྱང་བཤགས་པས་འདག་པར་གསུངས་པའི་ཕྱིར་བཤགས་པས་ལྟུང་བའི་ངོ་བོ་ཐོབ་པ་ཐག་པ་ཆད་པའི་ཚུལ་གྱིས་བྲལ་བར་འགྱུར་བའི་ཕྱིར་རོ། ། གཉིས་པ་ཞག་གི་ཆད་ལས་དང་འབྲེལ་བའི་བཤགས་པ་ནི། དགེ་འདུན་ལྷག་མ་དང་སྤང་ལྟུང་གི་བཤགས་པ་སྟེ་གཉིས་ཀ་ཡང་ཞག་གི་ཆད་ལས་དང་འབྲེལ་བའི་སྒོ་ནས་བཤགས་པར་བྱ་བ་ཡིན་པའི་ཕྱིར་རོ། ། གཉིས་པ་ཕྱིར་བཅོས་བྱེ་བྲག་ཏུ་བཤད་པ་ལ་གཉིས་ཏེ། སྦོམ་པོའི་ཕྱིར་བཅོས་དང༌། དགེ་འདུན་ལྷག་མའི་ཕྱིར་བཅོས་སོ། ། དང་པོ་ནི། མཐའ་སྟེ་ཕམ་པ་ལས་བྱུང་བའི་སྦོམ་པོ་ཉོན་མོངས་པ་ངན་པས་ཀུན་ནས་བསླང་བ་ལ་ངེས་པར་བཤགས་པར་བྱ་སྟེ། འདི་ལ་སྦོམ་པོ་ལྕི་ཡང་གཉིས་ལས།
སྦོམ་པོ་ལྕི་བ་ནི་མཚམས་ནང་ན་གནས་པའི་དགེ་སློང་ཚོགས་པ་ཇི་སྙེད་ཡོད་པ་ལ་བཤགས་པར་བྱའོ། ། ཡང་བའི་མིང་ཅན་གྱི་སྦོམ་པོ་ནི་དགེ་སློང་བཞི་ལ་བཤགས་པར་བརྗོད་དོ། ། དགེ་འདུན་ལྷག་མ་ལས་བྱུང་བའི་སྦོམ་པོ་ལྕི་བ་ནི་མཚམས་ནང་གི་དགེ་སློང་ཚོགས་པ་ལྔ་དང༌། ཡང་བ་ནི་དགེ་སློང་བཞིས་བཤགས་ཡུལ་བྱས་པས་འདག་གོ ། དགེ་འདུན་ལྷག་མ་དངོས་ནི་མཚམས་ནང་གི་ཚོགས་པ་རྣམས་ལ་སོ་སོར་མ་བཅད་པར་ཐམས་ཅད་ལ་སྤོ་བ་དང་མགུ་བ་སྤྱོད་པས་འདག་པ་ཡིན་ཏེ་ཞེས་བྱའོ། ། ལྷག་མ་ལྟུང་བྱེད་མན་ཆད་ནི་དགེ་འདུན་ཚོགས་པར་མ་ཟད་གང་ཟག་གཅིག་ལའང་བཤགས་པས་འདག་པར་རུང་ངོ༌། ། མདོ་རྩ་ལས། བཤགས་པར་བྱ་བའི་གནས་དེ་ཚོགས་པ་ལའོ་ཞེས་སོ། ། གང་ལ་བཤགས་པར་བྱ་བའི་ཡུལ་དེ་ཇི་ལྟ་བུ་དགོས་ཤེ་ན། དགེ་སློང་སྔར་ལྟུང་བ་བྱུང་བ་ཡིས་ལྟུང་བ་བཤགས་པར་བྱ་བའི་ཡུལ་ནི་ལྟུང་བ་མཐུན་པར་སྣང་བ་དག་ལ་མི་འདོད་དེ།
དུས་དང་གནས་སྐབས་གང་དུ་ཡང་དྲི་མས་དྲི་མ་རྣམ་པར་དག་པ་ནི་རུང་བ་མ་ཡིན་པའི་ཕྱིར་རོ། ། གལ་ཏེ་བཤགས་ཡུལ་ལྟུང་བ་དང་བཅས་པ་ལ་བཤགས་པར་བྱེད་ན་ཡང་བཤགས་པར་བྱ་བའི་ཡུལ་དང་བཤགས་པ་པོའི་ལྟུང་བ་མིང་དང་རིགས་མཐུན་པར་སྣང་བ་ལ་མ་ཡིན་ཏེ། མེ་རེག་གི་ལྟུང་བ་དང་བཅས་པ་ལ་མེ་རེག་གི་ལྟུང་བ་བཤགས་ཀྱང་མི་འདག་པ་བཞིན་ནོ། ། མི་མཐུན་པའི་ཚད་ནི་སྡེ་ཚན་ལས་མི་མཐུན་པ་དང༌། ལྟུང་བའི་རིགས་ཀྱི་ངོ་བོ་ལས་མི་མཐུན་པའོ། ། གལ་ཏེ་བཤགས་ཡུལ་རྙེད་ན་ཇི་ལྟར་བྱ་ཞེ་ན། རང་ཁོ་ནས་བཤགས་པས་འདག་པའང་ཡོད་དེ། མདོ་རྩ་བ་ལས། མཐར་དེ་ལ་བཙལ་བ་རྐྱེན་མ་འབྱོར་བ་ཉིད་ན་ལས་བྱས་པ་དང༌། འདྲའོ་ཞེས་བཤད་པས་སོ། །
གཉིས་པ་ལྷག་མའི་ཕྱིར་བཅོས་བྱེ་བྲག་ཏུ་བཤད་པ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གཉིས་ཏེ། སྤོ་བ་སྤྱོད་པའི་ཚུལ་ལོ། ། མགུ་བ་སྤྱོད་པའི་ཚུལ་ལོ། ། དང་པོ་ལ་ཡང་གཉིས་ཏེ། ཐོག་མར་ནོད་པའི་ཚུལ་དང༌། ཐ་མར་སྤྱད་པའི་ཚུལ་ལོ། ། དང་པོ་ལ་གང་ལ་ནོད་པའི་ཡུལ་ནི་མཚམས་ནང་གི་དགེ་འདུན་ལས་ནོད་དོ། །
གང་གིས་ནོད་པའི་གང་ཟག་ནི་དགེ་སློང་གང་ལ་ནོད་པའི་ཡུལ་དང་ལྟ་བ་དང་མཚན་མཐུན་པའོ། ། དུས་ཇི་སྲིད་ཀྱི་བར་དུ་ནོད་ཅེ་ན། ཇི་སྲིད་ལྷག་མ་བཅབས་པའི་ཉེས་པ་དག་པར་འགྱུར་བའི་དུས་དེ་སྲིད་དུ་ནོད་དོ། ། གཉིས་པ་ཐ་མར་སྤོ་བ་སྤྱད་པ་དངོས་ལ། ཡུལ་ནི་མཚམས་ནང་གི་དགེ་འདུན་ཇི་སྙེད་པའོ། ། གང་གིས་སྤྱོད་པའི་རྟེན་ནི་ཐོག་མར་སྤོ་བ་ནོད་པའི་གང་ཟག་དེ་ཉིད་དོ། ། གནས་ནི་གང་དུ་ནོད་པའི་གནས་དེ་ཉིད་དོ། ། ཡུན་ནི་ཇི་སྲིད་བཅབས་པ་དེ་སྲིད་དུའོ། ། ཇི་ལྟར་སྤྱོད་པའི་ཚུལ་ནི་ཁྱད་པར་ཅན་དང་མཉམ་པའི་སྤྱོད་པ་སྤངས་ནས་དམན་པའི་སྤྱོད་པ་དང་དུ་ལེན་པའི་ཚུལ་གྱིས་སོ། ། དགོས་པ་ནི་དགེ་འདུན་ལྷག་མའི་ཉེས་པ་བཅབས་པ་དག་པའི་དོན་ནོ། །
གཞི་སྤོ་དང་གཞི་ནས་སློང་བའི་སྤོ་བ་གཉིས་ནི་སྤོ་བ་སྤྱོད་པའི་དུས་སུ་དགེ་འདུན་ལྷག་མའི་རིགས་འདྲ་གཉིས་པས་གོས་པ་བཅབས་ན་དེ་དག་པའི་དོན་དང༌། ཡང་རིགས་འདྲ་གསུམ་པས་གོས་པ་བཅབས་པ་ན་དེ་དག་པའི་དོན་ནོ། ། གཉིས་པ་མགུ་བ་ལ་ཡང་གཉིས་ཏེ། ཐོག་མར་ནོད་པ་དང༌། ཐ་མར་ཡོངས་སུ་སྤྱད་པའི་ཚུལ་ལོ། ། དང་པོ་ལ་ཡུལ་གང་ལས་ནོད་པ་ནི་སྤོ་བའི་སྐབས་སུ་བཤད་པ་བཞིན་ནོ། ། རྟེན་གྱི་གང་ཟག་ནི་འཆབ་ཉེས་དང་མ་འབྲེལ་བའི་ལྷག་མ་དང་ལྡན་པའོ། ། ཡུན་ཇི་སྲིད་དུ་ནོད་པ་ནི་ཞག་དྲུག་གམ་ཟླ་བ་ཕྱེད་ཀྱི་བར་དུ་ནོད་དོ། ། གཉིས་པ་ཐ་མར་མགུ་བ་སྤྱད་པའི་ཚུལ་དངོས་ལ་གང་ལ་སྤྱད་པའི་ཡུལ་ནི་སྤོ་བ་བཞིན་ནོ། ། རྟེན་ནི་ཐོག་མར་ནོད་པའི་རྟེན་དེ་ཉིད་དོ། །
གནས་ནི་ཐོག་མར་གང་དུ་ནོད་པའི་གནས་སོ། ། སྤྱོད་པའི་ཡུན་ཚད་ནི། དང་པོར་དུས་ཇི་ཙམ་ནོད་པ་དེ་སྲིད་དུའོ། ། མགུ་བ་སྤྱོད་པའི་ངོ་བོ་ནི་བཀུར་སྟིའི་སྒོ་ནས་དགེ་འདུན་ཐུགས་མཉེས་པར་བྱེད་པ་སྟེ། སྒྲ་དོན་ཡང་དེ་ཉིད་དོ། ། དགོས་པ་ནི་དབྱུང་བ་འཆགས་པའོ། ། ལྟུང་བ་ཕྱིར་མ་འཆོས་པ་ལ་ནན་ཏུར་བྱེད་པའི་ཚུལ་ནི་འོག་ནས་སྟོན་ནོ། ། གཉིས་པ་གཞུང་གི་དོན་ལ་གཉིས་ཏེ། ཕྱིར་བཅོས་དངོས་དང༌། དེའི་ཕན་ཡོན་ནོ། །
དང་པོ་ལ་གསུམ་སྟེ། སྤོ་བ་སྤྱོད་པའི་ཚུལ་དང༌། མགུ་བ་སྤྱོད་པའི་ཚུལ་དང༌། དབྱུང་བ་བྱེད་པའི་ཚུལ་ལོ། ། དང་པོ་ལ་བཞི་སྟེ། འཆབ་བཅས་ཀྱི་ལྷག་མ་དང་པོ་ལ་སྤོ་བ་དང༌། གཉིས་པ་ལ་གཞི་སྤོ་དང༌། གསུམ་པ་ལ་གཞི་ནས་སློང་བའི་སྤོ་བ་དང༌། བཞི་པ་ཕན་ཆད་ལ་ནན་ཏུར་དུ་བྱ་བའོ། ། དང་པོ་ལ་གཉིས་ཏེ།
དོན་དངོས་གཏན་ལ་དབབ་པ་དང༌། ལྟུང་བའི་འཆབ་པ་བསྟན་པའོ། ། དང་པོ་ནི། དགེ་སློང་འགའ་ཞིག་ལ་ལྷག་མའི་ལྟུང་བ་བྱུང་བས་འགྱོད་ནས་བབས་པ་དང༌། དེས་གཞན་གྱི་རབ་བྱུང་སྦྱིན་པ་བཀག་པ་ལ་བརྟེན་ནས་དགེ་འདུན་ལྷག་མའི་ལྟུང་བ་དག་པའི་དོན་དུ་སྤོ་མགུ་གསུངས་ཏེ། དགེ་སློང་གང་ལ་དགེ་འདུན་ལྷག་མས་གོས་པ་ཇི་སྲིད་ངེས་པར་འཆབ་པར་བྱེད་པ་ཇི་ཙམ་བཅབས་པའི་ཡུན་དེ་སྲིད་དུ་འཆབ་པ་དེ་ནི་དག་པར་བྱ་བའི་ཕྱིར་དུ་སྤོ་བ་དག་ལ་ངེས་པར་བཞག་གོ ། འདི་ནི་འཆར་ཀས་དགེ་འདུན་ལྷག་མས་གོས་བཞིན་དུ་བཅབས་པ་ལ་བཅས་སོ། ། ཡང་དྲུག་སྡེས་སྤོ་བ་དང་མགུ་བ་སྤྱོད་བཞིན་པ་ལ་དགེ་སློང་རང་བཞིན་དུ་གནས་པའི་ཕྱག་སོགས་བདག་གིར་བྱས་པ་ལ་བརྟེན་ནས་གང་ལ་དགེ་འདུན་ལྷག་མ་བྱུང་བ་ནས་ཇི་སྲིད་དབྱུང་བར་མ་བྱས་པ་དེ་སྲིད་དུ་ལྷག་མ་ཅན་དེ་ནི་དག་པའི་སར་རྗེས་སུ་གཟུང་བར་བྱ་བ་མིན་པས་རང་བཞིན་དུ་གནས་པའི་ཕྱག་བདག་གིར་མི་བྱའོ། ། འོ་ན་དེ་ལ་ཅི་བྱ་ཞེ་ན། ལྷག་མའི་ལྟུང་བ་དང་ལྡན་པ་དེ་ལ་ལྷག་མའི་འཆབ་ཉེས་མ་དག་པ་དེ་སྲིད་དུ་དེ་ཡོངས་སུ་དག་པར་བྱ་བའི་ཕྱིར་དུ་སྤོ་བའི་ཆོ་ག་བྱའོ། །
གཉིས་པ་ལྟུང་བའི་འཆབ་པ་བསྟན་པ་ནི། སེམས་ཀྱིས་ལྟུང་བ་འཆབ་པ་ཡང་ནི་རྣམ་པ་གཉིས་ཏེ། མཚན་མོའི་མཐའི་སྐད་ཅིག་མ་ལ་ལྟོས་པ་དང༌། མི་ལྟོས་པ་དོན་དེ་ལ་སྦྱོར་བ་ཙམ་ལས་འགྲུབ་པའོ། ། དང་པོ་ནི་ཡོན་ཏན་འོད་ཀྱིས་ཉིན་མཚན་གྱི་ཐ་མའི་ཆ་མིན་པ་ལ་འཆབ་པ་མི་འབྱུང་ཞེས་སོ། ། མི་ལྟོས་པ་ནི་བསྒོ་གྱུར་དང་ཕམ་པའི་འཆབ་པ་སོགས་སོ། ། འཆབ་པའི་ངོ་བོ་ནི་ལྟུང་བ་བྱུང་བ་ཤིན་ཏུ་བསྒྲག་ཏུ་མི་རུང་སྙམ་དུ་སེམས་པའི་སེམས་ཀྱིས་ཉེས་པ་འཁྱུད་པ་ནི་འདིར་འཆབ་པའི་མིང་དུ་ཤེས་པར་བྱ། གཉིས་པ་ལྷག་མ་གཉིས་པ་ལ་གཞི་སྤོ་སྦྱིན་པ་ནི། ལྟུང་བ་འཆོས་པའི་སྐབས་འདིར་ནི་སྤོ་བ་ལ་གནས་བཞིན་དུ་གལ་ཏེ་ཉོན་མོངས་ཀྱི་སྟོབས་ཀྱིས་ལྷག་མའི་འཆབ་ཉེས་དག་བྱེད་ཀྱི་སྤྱོད་པ་ཕམ་པར་བྱས་པས་སླར་ཡང་རྨོངས་པས་དགེ་འདུན་ལྷག་མའི་ལྟུང་བ་རིགས་འདྲ་གཉིས་པ་སྤྱོད་ན་སླར་ཡང་གཞན་དངོས་གཞིའི་སྤོ་བ་དག་ཀྱང་སྦྱིན་པར་བྱའོ། ། ཡང་འབྱིན་པའི་ལྷག་མ་སྤྱད་པ་ལ་འབྱིན་པའི་སྤོ་བ་སྤྱོད་འཕྲོ་ལ་སྔར་འཁྲིག་ཚིག་གི་དགེ་འདུན་ལྷག་མ་ལྟ་བུ་བྱས་པ་དྲན་ན།
སྔ་མ་དང་སོ་སོར་ནོད་ལ་དངོས་གཞི་ལྷན་ཅིག་ཏུ་སྤྱད་པས་འདག་གོ ། ཡང་གཞི་སྤོ་སོགས་ཀྱི་སྐབས་སུ་ཡང་སྔར་གྱི་ལྟུང་བ་དྲན་པ་ལ་ཡང་ཕྱིར་བཅོས་དེ་བཞིན་ནོ། ། ལྷག་མ་གསུམ་པས་གོས་པ་ལ་གཞི་ནས་སློང་བའི་སྤོ་བ་སྦྱིན་པ་ནི། གཞི་སྤོ་སྤྱོད་འཕྲོ་ལ་ལྷག་མ་རིགས་འདྲ་གསུམ་པས་གོས་པ་བཅབས་ན་འདུལ་བ་ནས་གསུངས་པའི་ལྷག་མའི་ཕྱིར་བཅོས་ཀྱི་ཆོ་ག་ལེགས་པར་ཤེས་པའི་གང་ཟག་དག་གིས་གང་ཟག་དེ་ལ་སྤོ་བ་ལན་གསུམ་གྱི་བར་དུ་སྦྱིན་པར་བྱ་བ་ཡིན་པས་གསུམ་པ་གཞི་ནས་སློང་བའི་སྤོ་བ་སྦྱིན་ནོ། ། སྦྱིན་པ་ལ་དགོས་པ་ཅི་ཡོད་ཅེ་ན། ཉོན་མོངས་པའི་དབང་གིས་ལྟུང་བ་ལ་འཇུག་པར་ཤེས་པས་ལྟུང་བ་ཡང་ཡང་སྤྱོད་པས་སྙིང་རྗེའི་ཞིང་དུ་གྱུར་པ་དེ་འདྲ་ལ་སྤོ་བ་ལན་གསུམ་བར་དུ་བྱིན་པས་ངོ་ཚའི་ཁུར་ཆེན་པོ་བསྐུར་བ་ཡིས་ན་བརྒྱ་ལམ་ཞིག་ན་དགེ་འདུན་ལ་འདུད་དེ་ཉེས་པ་ལས་ལྡོག་པར་འགྱུར་རོ། ། བཞི་པ་ཕན་ཆད་ལ་ནན་ཏུར་བྱ་བ་ནི། ཡང་དགེ་སློང་འགའ་ཞིག་ཡང་ཡང་ལྷག་མའི་ལྟུང་བ་སྤྱོད་པ་ལ་བརྟེན་ནས་སྤོ་མགུ་དང་དབྱུང་བའི་བྱ་བ་མང་བས་དགེ་སློང་རྣམས་ཀྱི་བསམ་གཏན་དང་ཀློག་པ་ཆག་པས་བཅས་པ་སྟེ། སྤོ་བ་ལན་གསུམ་བྱིན་པ་དེ་ལྟ་ན་ཡང་གལ་ཏེ་ལྷག་མའི་ལྟུང་བའི་མི་དགེ་བ་ལས་མི་ལྡོག་པ་ཉིད་ཡིན་ན་དེ་ནི་མདོ་ནས་བཤད་པ་བཞིན་དུ་སྨད་པ་ནན་ཏུར་སོགས་ཀྱིས་དོར་བར་བྱ་སྟེ། ཡུན་ཇི་ཙམ་གྱི་བར་དུ་ཞེ་ན།
ཇི་སྲིད་ཡིད་སྐྱོ་བར་གྱུར་ནས་བཟོད་པར་གསོལ་གྱི་བར་དུའོ། ། ནན་ཏུར་བཅུ་གསུམ་དུ་གསུངས་པ་ལས། སྡོམ་ནི། བསྡིགས་སྨད་བསྐྲད་དང་ཕྱིར་འགྱེད་བཞི། ། ས་གཞན་གནས་པ་གནས་དབྱུང་བདུན། ། གསོ་སྦྱོང་དགག་དབྱེ་བཞག་པ་གཉིས། ། ནན་ཏུར་བྱས་པའི་གང་ཟག་གི་སྤྱོད་པ་ནི་སྤོ་བ་སྤྱོད་པ་བཞིན་དུ་བྱའོ། ། སྤོ་བའི་ཕྱིར་བཅོས་བསྟན་ཟིན་ཏོ། ། གཉིས་པ་མགུ་བ་སྤྱད་པ་ནི། སྤོ་བ་སྤྱད་པས་ཡིད་ཡང་དག་པར་སྐྱོ་བར་གྱུར་ཅིང་བསམ་པ་མ་བཅོས་པ་དྲང་པོས་ཕྱིར་བཅོས་མགུ་བ་དོན་དུ་གཉེར་བ་ན་དགེ་འདུན་ཚོགས་པ་རྣམས་ཀྱིས་དབྱུང་བར་འདོད་པའི་བསམ་པ་ཡིས་དབྱུང་བ་ལ་འགོད་པའི་ཐབས་སུ་སྔོན་ལ་གང་ཟག་དེ་ལ་མགུ་བ་སྤྱོད་པ་སྦྱིན་ནོ། །
མགུ་བའི་དོན་ནི་དམན་པའི་སྤྱོད་པ་བླངས་ནས་བཀུར་སྟིའི་སྤྱོད་པ་ཁྱད་པར་ཅན་གྱིས་དགེ་འདུན་རྣམས་སེམས་མགུ་བར་བྱེད་པའོ། ། གལ་ཏེ་མགུ་བ་སྤྱོད་འཕྲོ་ལ་ལྟུང་བའི་རིགས་འདྲ་གཉིས་པས་གོས་ན་གཞི་མགུ་དང༌། ཡང་རིགས་འདྲ་གསུམ་པས་གོས་ན་གཞི་ནས་སློང་བའི་མགུ་བ་སྦྱིན་ནོ། ། འདི་དག་གི་སྤྱོད་པ་ཡང་སྤོ་བ་ལ་གནས་པའི་སྤྱོད་པ་བཞིན་ནོ། ། མགུ་བ་བསྟན་ཟིན་ཏོ། ། གསུམ་པ་དབྱུང་བ་ནི། དགེ་སློང་དེ་མགུ་བའི་ཆུ་ཡིས་ཉེས་པ་རྣམ་པར་བཀྲུས་ནས་དྲི་མ་ལྷག་མ་ཅུང་ཟད་ཡོད་པ་དག་པར་བྱ་བའི་ཕྱིར་དུ་འབྱུང་བར་བྱའོ། ། དབྱུང་བ་བྱེད་པ་དེ་ལ་ནི་མཚམས་ནང་གང་དུ་གནས་པའི་དགེ་སློང་ཉི་ཤུ་ཡིས་གསོལ་བ་དང་བཞིའི་ལས་ཀྱིས་དེ་ནི་ངེས་པར་དབྱུང་བར་བྱའོ། ། ཉི་ཤུ་ནི་གྲངས་ཀྱི་མ་མཐའ་བཟུང་བ་སྟེ་མཐའ་འཁོབ་ཀྱི་དབང་དུ་བྱས་སོ། ། དབྱུང་བ་དེ་ལ་དགེ་འདུན་གཙོ་བོ་ཡིན་ནོ་ཞེས་བྱ་སྟེ།
དགེ་འདུན་ཇི་ལྟ་བུ་ཞེ་ན། མགུ་བ་བྱས་ནས་དབྱུང་བའི་དུས་ལ་བབ་པའི་གདུལ་བྱའི་བསམ་པ་མཁྱེན་པའི་དགེ་འདུན་ཡིན་ནོ། ། དབྱུང་བ་བྱས་པའི་གང་ཟག་ནི་དགེ་འདུན་གྱིས་རྗེས་སུ་གནང་ན་དགེ་འདུན་གྱི་ལས་ཀྱི་བྱ་བ་གསོལ་བ་དང་བཞིའི་ལས་ཀྱི་ཆོ་ག་གཞན་ལ་བྱེད་པར་རུང་ངོ༌། ། ཅིའི་ཕྱིར་དགེ་འདུན་ལྷག་མ་ཞེས་བྱ་ཞེ་ན། དགེ་འདུན་ཚོགས་པའི་ནང་དུ་དགེ་འདུན་ལྷག་མ་ཅན་དེའི་ཆད་ལས་བྱ་བའི་ཕྱིར་དུ་དགེ་འདུན་ཚོགས་པ་དེའི་རིགས་པ་སྟེ་ཆོ་ག་ཡིས་དགེ་འདུན་ལྷག་མའི་ལྟུང་བ་ལས་ལྡང་དགོས་པ་དེའི་ཕྱིར་དགེ་འདུན་ལྷག་མ་ཞེས་བྱ་བར་བརྗོད་དོ། ། དགེ་འདུན་ལྷག་མའི་ཕྱིར་བཅོས་བསྟན་ཟིན་ཏོ། ། གཉིས་པ་དེའི་ཕན་ཡོན་བསྟན་པ་ནི། མགུ་བ་སྤྱད་ཟིན་ནས་གནས་པའི་ཚེ་ན་གལ་ཏེ་དབྱུང་བ་མ་བྱས་པར་དེའི་གོང་དུ་ཤི་བར་གྱུར་ན་ཡང་ལྷག་མའི་ལྟུང་བ་འཆོས་པའི་ཐབས་མགུ་བའི་བྱིན་རླབས་བྱས་པའི་སྟོབས་ཀྱིས་ཀྱང་ངེས་པར་མཐོ་རིས་དག་ཏུ་སྐྱེའོ། ། འོ་ན་དབྱུང་བ་དོན་མེད་དོ་ཞེ་ན། མགུ་བ་སྤྱད་ཟིན་པ་དེ་རང་གི་ལས་ཀྱི་ཉེས་པས་ཅོ་དྲིས་པ་དེའི་སྤྱོན་གྱིས་ངན་འགྲོ་དག་ཏུ་མི་སྐྱེ་མོད།
འོན་ཀྱང་སྙིང་རྗེའི་བདག་ཉིད་ཅན་གྱི་དགེ་འདུན་རྣམས་ཀྱིས་མགུ་བ་སྤྱད་ཟིན་དེ་ལ་བཏང་སྙོམས་མི་བྱ་བར་དབྱུང་བའི་ཆོ་གས་དག་པའི་སར་རྗེས་སུ་གཟུང་བར་བྱའོ། ། འོ་ན་ལྷག་མའི་ལྟུང་བ་དང་ལྡན་པ་ཀུན་གྱིས་སྤོ་མགུ་སོགས་ངེས་པར་སྤྱད་དགོས་སམ་ཞེ་ན། དམིགས་བསལ་བསྟན་པ་ནི། དགེ་སློང་གང་ཞིག་སྙན་པའི་མིང་ནི་གྲགས་པ་ཆེན་པོ་དང་ལྡན་པ་དང༌། མདོ་སྡེ་དང་འདུལ་བ་ལ་སོགས་པ་མང་དུ་ཐོས་པ་དེ་དག་གིས་ནི་དགེ་སློང་གཅིག་གི་མདུན་དུ་ཡང་སྟོབས་བཞི་ཚང་བའི་བཤགས་པས་དག་པར་ངེས་པར་རུང་ངོ༌། ། བསམ་པ་ཡང་ནི་ཆེ་བ་དེ་བཞིན་ངོ་ཚ་བས་བཅབས་པ་དག་ལ་ཡང་གཅིག་གི་མདུན་དུ་བཤགས་པ་དེའི་སྒོ་ནས་དགེ་འདུན་ལྷག་མ་དེའི་སྤོ་བ་དང་མགུ་བ་དང་དབྱུང་བར་ཡོངས་སུ་བརྟག་པར་བྱ་བའི་ཆོ་ག་ཇི་ལྟ་བ་བཞིན་འགྲུབ་སྟེ། དཔེར་ན་སྡེ་སྣོད་གསུམ་འཛིན་པས་གཅིག་གི་མདུན་དུ་བཤགས་པས་སྤོ་མགུ་སོགས་ཀྱི་ཆོ་གའི་དོན་འགྲུབ་པ་བཞིན་ནོ། ། ཆོ་ག་དེ་ནི་སྔོན་དུ་མཐོལ་བ་ལན་གསུམ་བྱས་པས་འགྲུབ་པ་ཡིན་ནོ། ། སྐབས་སུ་གཏོགས་པའི་སྦོམ་པོ་ནི་ནད་ཀྱིས་ནོར་བུ་ཆད་པ་ཉིད་དང་ནོར་བུ་གོས་ཀྱིས་དཀྲིས་པ་དང་ལམ་གསུམ་ཉམས་པའི་སྒོར་བྱེད་ན་ལྟུང་བ་ཆེན་པོ་ལྷག་མར་གྱུར་པ་སྤངས་ནས་སྦོམ་པོའི་ལྟུང་བས་རྣམ་པར་འཇོམས་པར་འགྱུར་རོ། ། གཉིས་པ་རེག་པའི་ལྷག་མ་བསྟན་པ་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། འཆར་ཀ་ལ་བཅས་པ་སྟེ། རང་གི་རྐང་པ་ནས་སྤྱི་བོའི་བར་གྱིས་ཆགས་པ་དང་བཅས་པའི་སྒོ་ནས་བུད་མེད་ཀྱི་ཡན་ལག་གོས་ཀྱིས་མཆོད་པ་ལ་རེག་ཅིང་དོན་དུ་གཉེར་བས་རེག་ན་ལྷག་མའི་ལྟུང་བའོ། ། གོས་ཀྱིས་ཆོད་པ་ལ་རེག་ཅིང་རེག་པ་དེ་མྱོང་ན་སྦོམ་པོ་ཉིད་དོ། ། འདི་ལ་ཡང་གཞི་དང༌། བསམ་པ་དང༌། སྦྱོར་བ་དང༌། མཐར་ཐུག་པ་བཞི་ལས།
གཞི་ནི་ལུས་བསྟེན་རུང་གི་བུད་མེད་དོ། ། བསམ་པ་ནི་ཆགས་སེམས་ཀྱིས་རེག་པར་འདོད་པའོ། ། སྦྱོར་བ་ནི་བུད་མེད་ཀྱི་ལུས་ལ་རེག་པར་རྩོམ་པའོ། ། མཐར་ཐུག་རེག་པའི་བདེ་བ་ཉམས་སུ་མྱོང་བ་ནའོ། ། གཉིས་པ་རྒྱས་པར་བཤད་པ་ལ་གསུམ་སྟེ། སྦྱོར་བས་རབ་ཏུ་དབྱེ་བ་དང༌། བསམ་པས་རབ་ཏུ་གཞག་པ་དང༌། ཡུལ་གྱིས་རབ་ཏུ་གཞག་པའོ། ། དང་པོ་ནི། ཤིང་རྟ་གཅིག་དང་གྲུ་གཅིག་ཏུ་འཇུག་པ་སོགས་ལ་བུད་མེད་ལ་ཕར་འཕུལ་བ་དང་ཚུར་འཐེན་པ་ལ་ཡང་རེག་པའི་བདེ་བ་བདག་ཏུ་བྱེད་པའི་སྒོ་ནས་བར་དང་བཅས་པ་ལ་རེག་ན་སྦོམ་པོ་དང༌།
བར་མེད་པ་ལ་རེག་ན་སྔར་བཞིན་དུ་འདིར་ཡང་ལྷག་མ་དངོས་གཞིར་ངེས་སོ། ། ཡང་རང་གིས་ཕར་ལ་རེག་པར་མ་བྱས་ཀྱང་བུད་མེད་ཀྱིས་ཚུར་དགེ་སློང་ལ་རེག་ཅིང་དེ་ལ་ཆགས་པའི་སེམས་ཀྱིས་རེག་པ་དེ་བདག་གིར་བྱེད་ན་འདི་ལ་ཡང་སྔར་བསྟན་པ་བཞིན་ཐམས་ཅད་དུ་བར་གྱིས་ཆོད་པ་ལ་སྦོམ་པོ་དང༌། བར་མ་ཆོད་པ་ལ་དངོས་གཞིའོ། ། ལག་པས་བུད་མེད་འདྲེན་པ་ལ་སོགས་པ་བྱེད་ཀྱང་སྔར་བཞིན་དུ་བར་ཆོད་མ་ཆོད་ཀྱི་བྱེ་བྲག་གིས་སྦོམ་པོ་དང་དངོས་གཞིའོ། ། གཉིས་པ་བསམ་པས་རབ་ཏུ་གཞག་པ་ནི། སྔར་བསྟན་པའི་རྣམ་གཞག་དེ་དག་འཁྲིག་སེམས་མེད་པ་ལ་ཡིན་གྱི། འཁྲིག་པ་སྤྱད་པའི་བསམ་པས་འདི་དག་ལ་གཉེན་པོ་སྟོབས་ཆུང་གི་སྒོ་ནས་རེག་པར་བྱེད་ན་ནི་དགེ་སློང་དེ་ལ་ཕས་ཕམ་གྱིས་ཀུན་ནས་བསླང་བའི་སྦོམ་པོ་ཡི་ནི་ལྟུང་བར་འགྱུར་རོ། ། གསུམ་པ་ཡུལ་གྱིས་རབ་ཏུ་གཞག་པ་ནི། རེག་པ་ལས་ལྷག་མ་བསྐྱེད་པ་འདི་དག་ནི་ཡུལ་བུད་མེད་ལུས་བསྟེན་བཟོད་རྐང་པ་སོགས་རང་སར་སྤྲད་དུ་རུང་བ་ལས་གཞན་དུ་སྟེ་སྤྲད་མི་བཟོད་པ་དག་ལ་རེག་པ་སྦོམ་པོའི་མིང་ཅན་ཡིན་ནོ། ། སྐྱེས་པའམ་མ་ནིང་དང་ཟ་མ་ལ་སོགས་པ་རེག་པས་སམ།
དུད་འགྲོ་མོ་ལ་རེག་པའི་བདེ་བ་དོན་གཉེར་གྱིས་རེག་ན་ཉེས་བྱས་ཡིན་ནོ། ། མདོ་རྩ་བར་སྐྱེས་པ་ལ་རེག་པ་དང༌། འཁྲིག་ཚིག བསྙེན་བཀུར་བསྔགས་པ་གསུམ་ལ་སྦོམ་པོར་བཤད་ཅིང༌། འགྲེལ་པ་འགའ་ཞིག་ལས། མ་ནིང་མོ་དབང་ཤས་ཆེ་བ་ལ་དངོས་གཞིའོ་ཞེས་སོ། ། མདོ་རྩ་བར་བུད་མེད་ལ་ཕར་རེག་པ་དགུ་དང༌། ཚུར་རེག་པ་དགུ་ཡང་གསུངས་སོ། ། གསུམ་པ་འཁྲིག་ཚིག་ལ་གཉིས་ཏེ། དངོས་གཞི་དང༌།
ན་སྨད་སེལ་བའོ། ། དང་པོ་ནི། དགེ་སློང་གང་ཞིག་དོན་གོ་བའི་བུད་མེད་ལ་རྩེ་བའི་ཕྱིར་དུ་འཁྲིག་ཚིག་དངོས་སུ་སྨྲ་ན་ལྟུང་བ་དངོས་གཞིར་འགྱུར་བར་མ་ཟད་སྨད་ཚིག་སྨྲ་ན་ཡང་སྨྲ་བ་པོ་དགེ་སློང་གི་གཟུགས་བརྙན་ཉིད་དུ་གྱུར་པ་ཡིན་ཏེ། ཚིག་དེ་ཡང་དགེ་འདུན་ལྷག་མ་སྐྱེད་བྱེད་དུ་གྱུར་བ་ཡིན་ནོ། ། ཡང་གི་སྒྲས་ནི་གོང་མ་རྣམས་སྡུད་དོ། ། ཡང་དགེ་སློང་འགའ་ཞིག་བུད་མེད་ལ་ཁྱོད་ཀྱི་རྨའི་སྒོ་གསུམ་པོ་ལེགས་པར་དོད་ལ་ཤིན་ཏུ་འཇམ་ཞེས་པ་དང༌། ཡང་ན་སྒོ་གསུམ་པོ་དེ་དག་ལེགས་པར་མ་དོད་པས་དགའ་བ་མི་སྐྱེད་པའི་གནས་སུ་འདུག་གོ་ཞེས་པ་དང༌། འཁྲིག་མིང་དངོས་སུ་སྨྲས་ནས་འདི་དང་འདི་ནི་ཁྱོད་ལ་སྦྱིན་ནམ་ཞེས་པ་དང༌། གང་ཁྱོད་ཀྱི་ཁྱོད་ནི་ནོར་ཏེ་རྙེད་པ་དང་ལྡན་ཏེ། གང་འདིར་ཁྱོད་དང་ལྷན་ཅིག་ཏུ་འཁྲིག་པའི་བདེ་བ་མྱོང་བ་དེ་ནི་རྙེད་པ་ཆེའོ་ཞེས་པ་དང༌།
དེ་ལ་སོགས་པའི་འཁྲིག་ཚིག་དག་གང་བརྗོད་པ་དེ་ནི་དགེ་འདུན་ལྷག་མའོ། ། རྒྱ་ཆེར་འགྲེལ་དུ་ནི་འདི་དག་སྦོམ་པོར་བཤད་དོ། ། གཉིས་པ་ན་སྨད་སེལ་བ་ལ་གཉིས་ཏེ། སྦོམ་པོ་དང༌། ཉེས་མེད་དོ། ། དང་པོ་ནི། འཁྲིག་ཚིག་གང་ལ་དབང་པོ་གཉིས་སྦྱོར་དུ་གྲགས་པ་དེའི་སྒྲ་ནི་དངོས་སུ་མི་བརྗོད་ཅིང༌། འཁྲིག་པ་གོ་བར་འདོད་ནས་དེ་དང་ཕྱོགས་མཐུན་བརྗོད་ན་སྦོམ་པོ་ཡི་ནི་ལྟུང་བར་སྟོན་པས་གསུངས་སོ། ། བུད་མེད་ངོ་ཚ་ལས་འདས་པའི་ཚིག་དགེ་སློང་ལ་ཚུར་སྨྲ་བ་ལའང་བདག་གིར་བྱེད་ན་དེ་ལ་ཡང་ཅི་རིགས་པ་ཉིད་དེ་འཁྲིག་ཚིག་གསལ་བ་ལས་སྦོམ་པོ་དང༌། མི་གསལ་བ་ལས་ཉེས་བྱས་སོ།
སྐྱོན་དེས་ན་གང་ཞིག་འཁྲིག་པའི་ཚིག་ཏུ་གྱུར་པ་དེ་ནི་དགེ་སློང་གིས་སྨྲ་བར་མི་བྱའོ། ། ཉེས་མེད་ནི་འཁྲིག་ཚིག་ལ་སྨྲ་བར་བྱ་བའི་ཡུལ་སེམས་སྨྱོས་པ་དང༌། མྱ་ངན་གྱིས་སེམས་འཁྲུགས་པ་དང༌། བུ་མོ་ཆུང་ཆུང་སྨྲ་མི་ཤེས་པ་དང༌། ནད་ཀྱི་ཚོར་བས་རྒྱུད་ཡོངས་སུ་གཟིར་བ་ལ་འཁྲིག་ཚིག་བརྗོད་པ་དང༌། སྨྲ་བ་པོ་ལས་དང་པོ་པས་བརྗོད་ན་ཡང་བརྗོད་ངན་གྱི་དངོས་གཞིའི་ལྟུང་བ་ལྷག་མ་དག་ནི་མི་འབྱུང་ངོ༌། ། ལས་དང་པོ་པ་ནི་བཅས་པ་མ་བྱས་པའི་གོང་གི་ཕྱིས་ཀྱི་བཅས་རིགས་ལས་འདས་པའོ། ། ཞུ་བ་མང་ཤོས་ལས། དགེ་སློང་དག་ལ་བསླབ་པའི་གནས་མ་བཅས་པ་ན་འདས་པ་དང་བཅས་པ་ཐམས་ཅད་ནི་ལས་དང་པོ་པ་སྟེ་ཞེས་སོ། ། ཡང་ན་མྱོས་པ་དང་སེམས་འཁྲུགས་པ་དང་ལས་དང་པོ་པ་གསུམ་ནི་སྨྲ་བ་པོ་ལ་སྦྱར་ལ།
སྨྲ་མི་ཤེས་པ་དང་ནད་ཀྱིས་གཟིར་བ་གཉིས་ནི་སྨྲ་བའི་ཡུལ་ལ་སྦྱར་རོ། ། འདི་ལ་ཡང་གཞི་དང༌། བསམ་པ་དང༌། སྦྱོར་བ་དང༌། མཐར་ཐུག་བཞི་ལས། གཞི་ནི་བརྡ་འཕྲོད་པའི་བུད་མེད་བསྟེན་རུང་ངོ༌། ། བསམ་པ་ནི་འཁྲིག་ཚིག་སྨྲ་བར་འདོད་པ་དང་འདུ་ཤེས་མ་འཁྲུལ་བའོ། ། སྦྱོར་བ་ནི་སྨྲ་བར་རྩོམ་པ་ལ་ཞུགས་པའོ། ། མཐར་ཐུག་དོན་གོ་བའོ། ། བཞི་པ་བསྙེན་བཀུར་བསྔགས་པ་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དགེ་སློང་རང་ཉིད་ལ་འཁྲིག་པས་བསྙེན་བཀུར་ན་ལེགས་ཞེས་བསྔགས་པའི་བྱེ་བྲག་དག་འཁྲིག་པ་དོན་དུ་གཉེར་བས་དགེ་སློང་བུད་མེད་ལུས་བསྟེན་རུང་སོགས་ཀྱི་མདུན་དུ་རང་ཉིད་ཀྱིས་བསྔགས་པ་ནི་ལྷག་མའོ། ། དགེ་འདུན་ལ་སྤོ་མགུ་སྤྱད་པ་ཉིད་ཀྱིས་ཟད་པར་བྱེད་དགོས་པས་དགེ་འདུན་ལྷག་མའོ། ། གཉིས་པ་རྒྱས་པར་བཤད་པ་ལ་བཞི་སྟེ། དངོས་ཀྱི་དོན་དང༌། ན་སྨད་སེལ་བ་དང༌། ཀུན་སློང་གི་མཚན་ཉིད། ཡུལ་གྱི་མཚན་ཉིད་དོ། །
དང་པོ་ལ་མདོར་བསྟན་པ་ནི། བདག་ལ་འཁྲིག་པའི་བསྙེན་བཀུར་བྱས་ན་མཆོག་ཅེས་སྨྲས་པའི་ངག་སྟེ། བསྙེན་བཀུར་བྱ་བའི་ཡུལ་དགེ་སློང་མཆོག་དང་ཕུལ་དུ་ཕྱིན་པ་སོགས་སུ་ངེས་པར་བསྟན་པའི་སྒོ་ནས་དེ་ལ་འཁྲིག་པའི་ལོངས་སྤྱོད་ཀྱི་བསྙེན་བཀུར་འདི་ཡིས་ཉེ་བར་གནས་ན་སྲིང་མོ་ཞེས་བོས་ནས་བསྙེན་བཀུར་ཀུན་གྱི་མཆོག་གོ་ཞེས་ཚིག་ཏུ་སྨྲ་བའོ། ། གཉིས་པ་རྒྱས་པར་བཤད་པ་ལ་གསུམ་སྟེ། ཡུལ་དགེ་སློང་ལ་བསྔགས་པ་དང༌། གང་གིས་ལྟུང་བར་འགྱུར་བའི་ཚུལ། ཡུལ་གྱི་བསྔགས་པ་བརྗོད་ཚུལ་ལོ། ། དང་པོ་ནི། བསླབ་པ་གསུམ་དང་ལྡན་པའི་དགེ་སློང་གསོལ་བ་དང༌། སོགས་པ་བརྗོད་པ་ལ་སོགས་པའི་ལས་ཀྱིས་བསྙེན་པར་རྫོགས་པས་ཚུལ་ཁྲིམས་དང་ལྡན་པར་གང་བཤད་པ་ནི་ཚུལ་ཁྲིམས་ཀྱི་ཕུང་པོར་བརྗོད་པའི་བསླབ་པ་དང་ཡང་དག་པར་ལྡན་ལ།
བསམ་གཏན་དང་གཟུགས་མེད་དགེ་བ་དག་པ་བའམ་ཟག་མེད་གང་རུང་གི་ཆོས་ཉིད་ཅན་ཡིན་པས་ན་ཏིང་ངེ་འཛིན་གྱི་ཕུང་པོར་བརྗོད་པ་དང་ཡང་དག་པར་ལྡན་ནོ། ། ཚངས་པར་སྤྱོད་པ་མྱང་འདས་ཀྱི་རྒྱུར་ངེས་པར་བརྗོད་པའི་དོན་རིག་པའི་ཤེས་རབ་ཀྱི་ཕུང་པོར་བརྗོད་པའི་ཡོན་ཏན་དང་ཡང་དག་པར་ལྡན་ནོ། ། འོད་ལྡན་ལས་ནི། དེ་ལ་ལྷག་པའི་ཚུལ་ཁྲིམས་ནི་འདུལ་བའོ། ༴ ། ལྷག་པའི་ཤེས་རབ་ནི་ཟག་པ་མེད་པའི་ཤེས་རབ་ཀྱི་རང་བཞིན་ཆོས་མངོན་པའོ་ཞེས་སོ། ། གཉིས་པ་གང་གིས་ལྟུང་བར་འགྱུར་བའི་ཚུལ་ནི། འདིར་འཁྲིག་པའི་ཚིག་ཅེས་བྱ་བ་ནི་ཡུལ་གང་ན་ཕོ་མོ་གཉིས་ཀྱི་དབང་པོ་གཉིས་ཕྲད་ཅིང་སྦྱོར་བའི་མིང་འཁྲིག་ཚིག་བརྗོད་པ་དག་ཡིན་ནོ། ། སྡོམ་བརྩོན་ཆགས་པའི་སེམས་ཀྱིས་སྔར་བསྟན་པའི་འཁྲིག་ཚིག་འདི་དག་གི་ནང་ནས་ཚིག་གཅིག་ཀྱང་བརྡ་འཕྲོད་པའི་བུད་མེད་ལ་དངོས་སུ་སྨྲ་ན་ལྷག་མའི་ལྟུང་བ་ཡིན་པ་ལ་དཔྱད་མི་དགོས་སོ། ། གསུམ་པ་ཡུལ་གྱི་བསྔགས་པ་བརྗོད་ཚུལ་ནི། འཁྲིག་པ་གང་ལ་གསལ་བར་བྱེད་པའི་ཚིག་གལ་ཏེ་བུད་མེད་ཀྱང་ནི་དགེ་སློང་ལ་སྨྲའོ། །
ཇི་ལྟར་ཞེ་ན། གང་འདིར་ཚངས་པར་སྤྱོད་པ་རྣམས་ལ་འཁྲིག་པས་བསྙེན་བཀུར་ན་དེ་ཉིད་ལོངས་སྤྱོད་མཆོག་ཡིན་ནོ་ཞེས་དང༌། ཁྱེད་ལྟ་བུའི་ཚུལ་ཁྲིམས་དང་ལྡན་པ་ནི་རྟག་ཏུ་དགེ་བའི་ཆོས་ཅན་ཡིན་ལ། ཡོན་གནས་ཁྱད་པར་དུ་འཕགས་པ་ཁྱེད་ལྟ་བུ་དག་ནི་རྩོད་པའི་དུས་ན་ཤིན་ཏུ་རྙེད་པར་དཀའ་ཞེས་སོ། ། སྤྱིར་དུས་བཞི་ནི། དགེ་བཅུ་རྫོགས་པར་ཡོད་ཅིང་མི་དགེ་བ་བཅུ་མེད་པ་ནི་རྫོགས་ལྡན་དང༌། ལུས་ཀྱི་མི་དགེ་བ་གསུམ་སྤོང་བ་ནི་གསུམ་ལྡན་དང༌། གསོད་རྐུ་གཉིས་སྤོང་བ་ནི་གཉིས་ལྡན་དང༌། མི་དགེ་བ་བཅུ་ཆར་སྤྱོད་པ་ནི་རྩོད་ལྡན་ནོ། ། དེ་ལ་སོགས་པའི་འཁྲིག་ཚིག་བུད་མེད་ཀྱིས་བརྗོད་པ་ན་དགེ་སློང་གང་ཚིག་དེ་དགའ་བས་དང་དུ་ལེན་པར་བྱེད་ཅིང་ལན་གྱི་ཚིག་ཀྱང་སྨྲ་བར་བྱེད་ན་དགེ་འདུན་ལྷག་མར་སྟོན་པས་གསུངས་པ་ཡིན་ནོ། །
ལན་གྱི་ཚིག་གང་ཞེ་ན། དགེ་སློང་ང་ལྟ་བུ་དང་འཁྲིག་པ་སྤྱད་ན་བུད་མེད་རྣམས་ཀྱང་འབྲས་བུ་ཆེའོ་ཞེས་སོ། ། གཉིས་པ་ན་སྨད་སེལ་བ་ལ་གཉིས་ཏེ། སྦོམ་པོར་འགྱུར་ཚུལ་དང༌། ཉེས་བྱས་སུ་འགྱུར་ཚུལ་ལོ། ། དང་པོ་ནི། འཁྲིག་པའི་མིང་དངོས་ནི་མི་བརྗོད་ཀྱང་དེའི་རིགས་འདྲ་བརྗོད་པ་གང་དེ་ནི་སྦོམ་པོའི་མིང་ཅན་ཡིན་ནོ། ། དེ་བཞིན་དུ་འཁྲིག་པའི་ཆོས་ཀྱི་ཚིག་གིས་ནི་དགེ་སློང་ཞེས་སོགས་སྔ་མ་བཞིན་ཏེ་འཁྲིག་པས་བསྙེན་བཀུར་ན་འབྲས་བུ་ཆེ་ཞེས་སོགས་སོ། ། ང་ལྟ་བུ་ལ་བསྙེན་བཀུར་ན་ཞེས་མི་བརྗོད་ན་ཡང་འདི་ཡང་སྦོམ་པོ་ཉིད་དུ་གསུངས་སོ། ། ཡང་བུད་མེད་ཀྱིས་ཀྱང་དགེ་སློང་གིས་བརྗོད་པ་དེ་བཞིན་དུ་འཁྲིག་པའི་ཚིག་དངོས་དོར་ནས་ཀྱང་བདག་ཉིད་ལ་བསྔགས་པ་དང་བདག་འཁྲིག་པ་ལ་བསམས་ཏེ།
ཁྱེད་ལྟ་བུ་དང་འཁྲིག་པ་སྤྱད་ན་ཞེས་མི་བརྗོད་ཀྱང་སྔ་མ་དེ་བཞིན་དུ་བསྔགས་ཚུལ་གཉིས་ཀར་ཡང་ནི་སྦོམ་པོ་ཡིན་ནོ། ། གཉིས་པ་ཉེས་བྱས་སུ་འགྱུར་ཚུལ་ནི། འཁྲིག་པ་དེའི་དོན་མི་ཤེས་པ་ལ་འཁྲིག་ཚིག་དངོས་དགེ་སློང་གིས་བརྗོད་ན་སྦོམ་པོ་ལས་དམན་པ་ཉེས་བྱས་སོ། ། འཁྲིག་པ་དེ་ལྟ་བུ་ཞེས་བྱ་བའི་སྒྲ་སྦྱར་བ་མེད་པར་དགེ་སློང་ལ་བསྙེན་བཀུར་ན་ཞེས་བརྗོད་ཀྱང་དེ་ལ་ཡང་ཉེས་བྱས་སུ་འདོད་དོ། ། གསུམ་པ་ཀུན་སློང་གི་མཚན་ཉིད་ནི། དེ་ལྟར་བརྗོད་ན་ཐམས་ཅད་དུ་ཡང་སྡོམ་བརྩོན་ནི་ཆགས་ཅན་ལ་ནི་ལྟུང་བར་དངོས་སུ་འགྱུར་རོ། ། འདིར་ཆགས་ཅན་ཞེས་གང་གསུངས་པའི་དོན་ནི་སེམས་ཆགས་པ་དང་འབྲེལ་བ་ཉིད་དོ། ། བཞི་པ་ཡུལ་གྱི་མཚན་ཉིད་ནི། བུད་མེད་གང་ལུས་བསྟེན་བཟོད་ལ་འཁྲིག་ཚིག་དངོས་སུ་སྨྲ་ན་ལྟུང་བ་དངོས་ཡིན་ལ། བསྟེན་མི་བཟོད་པའི་བུད་མེད་ལ་སྨྲས་ན་སྦོམ་པོ་ཡིན་ནོ། །
སྐྱེས་པ་དང་མ་ནིང་ལ་སོགས་དང་དུད་འགྲོ་མོ་ལ་དེ་ལྟར་སྨྲས་ན་ཉེས་བྱས་ཉིད་དོ། ། ལྔ་པ་སྨྱན་བྱེད་པ་ནི་དྲུག་སྡེ་ལ་བཅས་པ་སྟེ། འདི་ལ་གཉིས་ཏེ། སྨྱན་གྱི་ལྟུང་བ་དངོས་གཞི་དང༌། ན་སྨད་སེལ་བའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་སྤྱིའི་དོན་ནི། གཞི་དང༌།
བསམ་པ་དང༌། སྦྱོར་བ་དང༌། མཐར་ཐུག་པ་རྣམས་ལས། གཞི་ནི་སྤྲད་བྱ་སྐྱེས་པ་དང་བུད་མེད་དོ། ། བསམ་པ་ནི་འདུ་ཤེས་མ་འཁྲུལ་བ་དང༌། ཀུན་སློང་འཕྲད་པར་འདོད་པའོ། ། སྦྱོར་བ་ནི་རང་ངམ་བསྐོས་པ་གཞན་གྱིས་འཕྲིན་བྱེད་པ་ལ་ཞུགས་པའོ། ། མཐར་ཐུག་ཕྲད་པ་ནའོ། ། འདི་དག་ནི་འཕྲིན་རེ་རེའི་ཚེ་ན་སྦྱོར་བ་ལས་བྱུང་བའི་ཉེས་བྱས་སོ། ། ངག་ཏུ་མ་སྨྲས་ཀྱང་ཡི་གེ་དང་ལག་ཡིག་གིས་ཀྱང་འགྲུབ་བོ། །
གཉིས་པ་ཚིག་གི་དོན་ནི། སྨྱན་གྱི་འཕྲིན་དང་པོར་ནོད་པ་དང་དེ་ནས་ཕྱིར་སྐྱེལ་བ་རྣམས་རང་ངམ་གཞན་བྱེད་དུ་འཇུག་ཀྱང་རུང་སྟེ་འཕྲིན་སྐྱེལ་བྱས་པའི་རྒྱུ་ལས་བུད་མེད་དང་སྐྱེས་པ་ཕྲད་ན་ནི་འཕྲིན་སྐྱེལ་ནོད་བྱེད་པའི་དགེ་སློང་དགེ་འདུན་ལྷག་མའི་ལྟུང་བའི་རལ་གྲི་ཡིས་འཕྲིན་སྐྱེལ་ནོད་བྱེད་པ་རང་གི་མགོ་ནི་གཅོད་པར་བྱེད་དོ། ། ཆུང་མ་ནི་མདོར་བསྡུ་ན་ཆུ་ཚིག་གིས་བྱིན་པ་སོགས་རྣམ་པ་བདུན་དུ་བརྗོད་ཅིང༌། མཛའ་ན་མོ་ནི་བཅུའོ། ། དེ་དག་གི་སོ་སོའི་མཚན་ཉིད་ནི་འོག་ནས་ཡང་དག་པར་བཤད་པར་བྱའོ། ། གཉིས་པ་རྒྱས་པར་བཤད་པ་ལ་བཞི་སྟེ། ཆུང་མའི་དབྱེ་བ་མཚན་ཉིད་དང་བཅས་པ་དང༌། ཆུང་མ་དང་པོ་གསུམ་གྱི་འཐབ་ཚིག་ལ་བརྟེན་པའི་ལྟུང་བ། མཛའ་ན་མོ་བཅུར་དབྱེ་བ་དང༌། ལྷག་མ་བཞི་མཛའ་ན་མོ་དང་བཅས་པ་ལ་བརྟེན་པའི་ལྟུང་བའོ། །
དང་པོ་ལ་ཆུ་ཚིག་གིས་བྱིན་པ་ནི། རིན་མ་བླངས་པར་བུ་མོ་དེའི་ལག་པ་ཆུ་ཡིས་བཀྲུས་ནས་རབ་ཏུ་བྱིན་པ་ཡི་དོན་ལ་དེའི་མིང་རབ་ཏུ་བཏགས་པའོ། ། ནོར་གྱིས་ཉོས་པ་ནི། བུད་མེད་གང་ཞིག་རིན་ཆས་ཀྱིས་ཉོས་པ་ཞེས་བྱ་བ་དེ་ལ་རིག་པར་བྱའོ། ། བཙན་འཕྲོག་ནི། རྒྱལ་པོའི་རྒྱལ་མཚན་དང་རང་གི་མགོ་སྟེ་སྟོབས་ཀྱིས་འཕྲོག་པ་ནི་བཙན་འཕྲོག་ཅེས་སུ་བརྗོད་དོ། ། དང་སམ་འདུས་པ་ནི། བུད་མེད་དེ་ཡིས་ངས་ཁྱོད་ཀྱི་ཉེ་གནས་ཏེ་བཙུན་མོ་བྱའོ་ཞེས་ཟེར་བ་ལྟ་བུ་ཡིན་ནོ། ། གོས་ཟས་ཀྱིས་འཚོ་བ་ནི། བུད་མེད་རང་འོངས་ཏེ་ཟས་གོས་ཙམ་བྱིན་ཅིག་ཅེས་ཟེར་བ་ནི་ཟས་དང་གོས་ཀྱི་རྒྱུ་མཚན་གྱིས་ཞུགས་པས་གོས་ཟས་ཀྱིས་འཚོ་བ་ཞེས་བྱ་བ་ཡིན་ནོ། །
ཁ་དུམ་པ་ཞེས་བྱ་བ་ནི། བུད་མེད་རང་འོངས་ཏེ་གང་ཁྱོད་ཀྱི་ནོར་དང་ངའི་ནོར་དེ་ཡིས་མཉམ་དུ་སྲོག་འཚོ་བར་བྱའོ་ཞེས་དེ་སྐད་བརྗོད་ནས་ཞུགས་པ་གང་ཡིན་པ་ནི་ཁ་དུམ་པ་ཞེས་བྱ་བའོ། ། ཐང་འགའ་འཕྲད་པ་ཞེས་བྱ་བ་ནི། སྐད་ཅིག་སྟེ་ལན་འགའ་ཙམ་ཞིག་འཕྲད་ཀྱི་རྟག་ཏུ་མིན་པ་དེ་ལ་ཐང་འགའ་འཕྲད་པ་ཞེས་བྱའོ། ། རྣམ་པ་བདུན་པོ་འདི་དག་ནི་སླར་ཡང་སོ་སོའི་མཚན་ཉིད་དང་དབྱེ་བར་འདོད་དོ། ། གཉིས་པ་ལ་འཐབ་ཚིག་ནི་བདུན་ཏེ། སྐྱེས་པ་དང་བུད་མེད་འཐབས་པའི་མོད་དང༌། འཐབས་པའི་འོག་རེ་ཞིག་པ་དང༌། ཤིང་དང་རྩྭའི་དུམ་པ་བཅད་པ་འདི་མི་འབྱར་བ་ལྟར་མི་འཕྲད་ཟེར་བ་སྟེ་རྣམ་པ་གསུམ་དང༌། ཡང་རྡེའུ་གསུམ་ནི་ཕྱོགས་སུ་གཏོར་ནས་འདི་ལྟར་མི་འཕྲད་ཟེར་བ་བཞི་པ་དང༌།
སྐྱེས་པས་ཆུང་མ་མ་ཡིན་པར་བསྒྲགས་པ་ལྔ་པ་དང༌། བུད་མེད་ཀྱིས་ཁྱིམ་གྱི་ཆོ་ག་རབ་ཏུ་བཏང་བ་དྲུག་པ་དང༌། དེ་བཞིན་དུ་བུད་མེད་ཀྱིས་ལྷ་རྟེན་གྱི་དྲུང་དུ་ལུས་ཕུལ་ལོ་ཞེས་སྨྲས་ནས་དྲིལ་བུའི་སྒྲ་བསྒྲགས་པ་བདུན་པའོ། ། ཆུ་ཚིག་གིས་བྱིན་པ་སོགས་ཆུང་མ་དང་པོ་རྣམ་པ་གསུམ་པོ་ལ་སྐྱེས་པ་དང་བུད་མེད་བྱེ་བ་ཉེ་བར་བསྡུམ་པར་བྱེད་ན་འཐབ་ཚིག་དང་པོ་འཐབས་པའི་མོད་ཀྱི་གཅིག་དང༌། གཉིས་པ་འཐབས་པའི་འོག་དང༌། གསུམ་པ་དུམ་པ་བཅད་པ་གསུམ་ལ་རིམ་པ་བཞིན་དུ་བསྡུམ་པར་བྱེད་ན་རེ་རེ་ལ་ཡང་ཉེས་བྱས་གསོག་པར་འགྱུར་བ་ཡིན་ནོ། ། ཆུང་མ་དང་པོ་གསུམ་གྱི་འཐབ་ཚིག་བཞི་པ་དང་ལྔ་པ་གཉིས་དང་འཐབ་ཚིག་དྲུག་པ་སྟེ་གསུམ་པོའི་གནས་སྐབས་ལ་བསྡུམ་པར་བྱེད་ན་སྦོམ་པོ་ཡིན་ནོ། ། འཐབ་ཚིག་བདུན་པའི་སྐབས་སུ་བསྡུམ་པར་བྱས་ན་བརྟུལ་ཞུགས་ཅན་གྱི་དགེ་སློང་གིས་འདུན་གྱི་ལྷག་མའི་ལྟུང་བ་འཐོབ་བོ། ། གསུམ་པ་སྨྱན་གྱི་ལྟུང་བ་རྣམ་གཞག་གི་སྐབས་འདི་རུ་མཛའ་ན་མོར་འདོད་པ་བཅུ་ནི། ཁྱོ་ནི་ཤིའམ་ཡུལ་གཞན་དུ་སོང་བའི་ཚེ་འདི་ལ་གཞན་གྱིས་འདོད་པ་སྤྱོད་པར་མ་གྱུར་ཅིག་ཅེས་མ་ཡིས་འབད་པས་བསྲུངས་བ་ནི་མ་ཡིས་བསྲུང་ཞེས་བརྗོད་པ་ཡིན་ཏེ་དང་པོའོ། །
དེ་བཞིན་དུ་གཞན་གྱིས་འདོད་པ་སྤྱོད་པར་མ་གྱུར་ཅིག ཅེས་སྦྱར་ཏེ་ཕས་བསྲུངས་པ་ནི་གཉིས་པའོ། ། གྱོས་པོས་བསྲུངས་པ་ནི་གསུམ་པའོ། ། སྒྱུག་མོས་བསྲུངས་པ་ནི་བཞི་པའོ། ། ཕའི་རང་རིགས་ལས་སྐྱེས་པ་རུས་གཅིག་པ་དང་མའི་རིགས་ཏེ་བདུན་བརྒྱུད་ཚུན་ཆད་དེས་བསྲུངས་པ་དེ་ནི་སླར་ཡང་ཉེ་དུས་བསྲུངས་ཞེས་བརྗོད་པ་ཡིན་ཏེ་ལྔ་པའོ། ། ཕ་དང་ཁྱོ་ནི་མེད་པ་ན་མིང་པོས་ཡོངས་སུ་བསྲུངས་པ་ནི་དྲུག་པའོ། ། ཕུ་མོ་དང་ནུ་མོ་ཡིས་ཀྱང་བསྲུངས་པའང་སྤུན་ཟླས་བསྲུངས་ཞེས་བརྗོད་པ་ཡིན་ཏེ་བདུན་པའོ། ། བྲམ་ཟེ་མོ་བྲམ་ཟེ་དང་རིགས་གཅིག་པའམ་རྗེ་རིགས་མོ་རྗེ་རིགས་དང་རིགས་གཅིག་པས་བསྲུངས་པ་ནི་རིགས་ཀྱིས་བསྲུངས་པ་ཡིན་ཏེ་བརྒྱད་པའོ། ། པད་ས་ལ་ཀོའུ་ཏ་མའམ་ཀོ་ས་ལའི་རྒྱུད་དུ་གཅིག་པ་ཉིད་ཀྱིས་བསྲུངས་པ་ནི་རུས་ཆགས་ཀྱིས་བསྲུངས་པ་སྟེ་དགུ་པའོ། ། རིགས་དང་རུས་ཀྱི་ཁྱད་པར་ནི་རིགས་སྤྱི་ཡིན་ལ།
རུས་བྱེ་བྲག་ཡིན་པར་བཤད་དོ། ། བསླབ་པའི་ཆོས་ལ་སྤྱོད་པའི་བརྟུལ་ཞུགས་ཅན་དགེ་སློང་མ་དག་ནི་འཁྲུག་མེད་མར་ནི་ཤེས་པར་བྱ་སྟེ་འདི་ནི་བསླབ་པའི་ཆོས་ཀྱིས་བསྲུངས་པའོ། ། རྣམ་པ་བཅུ་པོ་འདི་དག་ནི་མཛའ་ན་མོ་ཞེས་བྱ་བར་ཤེས་པར་བྱའོ། ། བཞི་པ་ལྷག་མ་བཞི་མཛའ་ན་མོ་དང་བཅས་པའི་ལྟུང་བ་ནི། སྨྱན་གྱི་སྐབས་འདིར་གང་མཛའ་ན་མོར་གསུངས་པ་བཅུ་དང༌། ཆུང་མ་དང་པོ་གསུམ་པོ་མ་གཏོགས་ཆུང་མ་བཞི་པ་དང་སམ་འདུས་པ་ལས་ལྷག་མ་རྣམས་ལ་འཐབ་ཚིག་བདུན་པོ་ཐམས་ཅད་དུ་བདུན་ཆར་ལ་ཡང་བསྡུམ་པར་བྱེད་པ་ན་དགེ་འདུན་ལྷག་མའི་ལྟུང་བར་ངེས་པར་བསྟན་ཏོ། ། བམ་པོ་ལྔ་པ་ལས། ཆུང་མ་ཐ་མ་བཞིའི་འཐབ་པའི་ཚིག་བདུན་ཆར་གྱི་དངོས་གཞི་ལ་ན་སྨད་པ་མེད་དོ་ཞེས་སོ། ། གཉིས་པ་ན་སྨད་སེལ་བ་ནི། ཁྱེའུའམ་བུ་མོ་འདི་དག་ཅིའི་ཕྱིར་ན་ཁྱིམ་མི་བྱེད་ཅེས་བྱ་བ་ལ་སོགས་པ་དེ་སྐད་སྨྲ་བའི་དགེ་སློང་གིས་ནི་ཉེས་བྱས་འཐོབ་བོ། །
དྲུག་པ་དང་བདུན་པ་ཀོའུ་ཤཱམྦིར་དྲུག་སྡེ་ལ་བཅས་པ། ཐུན་མོང་པ་ཁང་པའི་གནང་བཀག ཐུན་མོང་མིན་པ་ཁང་ཆེན་གྱི་གནང་བཀག་གོ ། དང་པོ་ལ་གཉིས་ཏེ། སྤྱིའི་དོན་དང༌། ཚིག་གི་དོན་ནོ། ། དང་པོ་ལ་གསུམ་སྟེ། ཡན་ལག་རྣམ་པར་གཞག་པ་དང༌། ལྟུང་བའི་རྣམ་གཞག་དང༌། ལྟུང་མེད་ཀྱི་རྣམ་གཞག་གོ །
དང་པོ་ལའང་བཞི་སྟེ། གཞི་དང༌། བསམ་པ་དང༌། སྦྱོར་བ་དང༌། མཐར་ཐུག་གོ ། གཞི་ནི་གང་བརྩིག་པར་བྱ་བའི་ཁང་པའོ། ། བསམ་པ་ནི་ཁང་པ་བརྩིག་པར་འདོད་པའོ། ། སྦྱོར་བ་ནི་རང་ངམ་གཞན་བསྐོས་པས་རྩིག་པའི་བྱ་བ་ལ་ཞུགས་པའོ། ། མཐར་ཐུག་ཀུན་ནས་བསྐོར་ཞིང་ཐོག་ཕུབ་པའོ། ། གཉིས་པ་ལྟུང་བ་རྣམ་གཞག་ནི།
མིའི་འགྲོ་བ་ལས་ས་གཞི་ཡོངས་སུ་བཙལ་བ་དང༌། དགེ་འདུན་ལ་གནང་བ་མ་གསོལ་ཞིང་མ་བསྟན་པ་དང༌། གཞི་མི་རུང་བ་དང༌། བརྩམ་དུ་མི་རུང་བ་དང༌། རྩོད་པ་དང་བཅས་པ་དང༌། ཚད་ལས་ལྷག་པ་རྣམས་ཚང་བས་རང་གི་དོན་དུ་ཁང་པ་རྩིག་ན་དགེ་འདུན་ལྷག་མར་འགྱུར་ལ། ཚད་ལས་ལྷག་པ་མ་གཏོགས་པ་ལྷག་མ་རྣམས་ཚང་ན་སྦོམ་པོའོ། ། གཉིས་པོ་མ་གཏོགས་པའི་ཡན་ལག་ལྷག་མ་གཞན་གྱི་སྐྱོན་ཞུགས་པ་ལ་ནི་ཉེས་བྱས་སུ་མངོན་ནོ། ། ཁང་པ་དང་ཁང་ཆེན་གྱི་ཁྱད་པར་ནི་གང་ཟག་གི་དོན་དུ་བརྩིག་པ་དང༌། ཚོགས་ཀྱི་དོན་དུ་བརྩིག་པ་ལ་འཆད་ཅིང༌།
ནོར་གྱིས་ཕྱེ་བ་ནི་ཚིག་དོན་གྱིས་སྟོན་ཅིང༌། མདོ་རྩ་བ་ལས་ནི་རང་གཅིག་པུའི་དོན་དུ་བརྩིག་པ་ནི་ཁང་པ་དང༌། ཚོགས་དང་དུ་མའི་དོན་དུ་བརྩིག་པ་ནི་ཁང་ཆེན་ཞེས་འཆད་དོ། ། གསུམ་པ་ལྟུང་མེད་ནི། ས་གཞི་བསྔགས་པ་དང༌། ལས་དང་པོ་དང༌། སྨྱོ་བ་དང༌། འཁྲུག་པ་དང༌། ནད་ཀྱིས་གདུངས་པ་རྣམས་ཀྱིས་བྱེད་ཀྱང་ལྟུང་བ་མེད་དོ་ཞེས་གསུངས་སོ། ། གཉིས་པ་ཚིག་གི་དོན་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དགེ་སློང་རང་གི་དོན་དུ་ཁང་པ་བརྩིག་པ་ན་དགེ་འདུན་ལ་ཐོག་མར་གསོལ་བ་ལ་སོགས་པའི་ལས་ཀྱིས་གནང་བ་ཐོབ་ནས་བསྟན་པར་བྱ་སྟེ། འདིའི་ལས་ནི་གསོལ་གཉིས་ཀྱི་ལས་སོ། ། གཞན་ཡང་ཚད་དང་གཞི་རུང་བ་ལ་སོགས་པའི་ཡོན་ཏན་དང་ལྡན་པར་བྱའོ། ། གཞན་དུ་ན་བྱེད་པོའི་དགེ་སློང་ལ་དགེ་འདུན་ལྷག་མའི་ལྟུང་བར་འགྱུར་རོ། ། གཉིས་པ་རྒྱས་པར་བཤད་པ་ལ་གསུམ་སྟེ། དངོས་ཀྱི་དོན་དང༌། ན་སྨད་སེལ་བ་དང༌།
ལྟུང་མེད་དོ། ། དང་པོ་ལ་གསུམ་སྟེ། གནས་ཀྱི་མཚན་ཉིད། ཚད་ཀྱི་ཁྱད་པར། གཞིའི་ཁྱད་པར་རོ། ། དང་པོ་ནི། གནས་གང་དུ་སྤྱོད་ལམ་རྣམ་པ་བཞི་གསུངས་པའི་སྤྱོད་པ་རུང་བ་ནི་ཉམ་ང་མེད་པར་ཤོང་བའོ། ། སྤྱོད་ལམ་བཞི་གང་ཞེ་ན། འདུག་པ་དང༌། འཆག་པ་དང༌།
ཉལ་བར་གྲགས་པ་དང༌། བཞི་པ་ནི་ལངས་པ་ཉིད་ཡིན་ནོ། ། འདིས་ནི་སྤྱོད་ལམ་རྣམ་བཞི་མི་ཤོང་བ་ལ་ཁང་པའི་ཐ་སྙད་མེད་པར་བསྟན་ཏོ། ། གཉིས་པ་ཚད་ཀྱི་ཁྱད་པར་ནི། ཁང་པའི་ཟུར་ནི་བདེ་བར་གཤེགས་པའི་མཐོ་བཅུ་དང་གཉིས་ཀྱི་ཚད་ཡིན་ནོ། ། ཞེང་དུ་ནི་བདེ་བར་གཤེགས་པའི་མཐོ་དེ་ཉིད་བདུན་ཡིན་ཏེ། དེ་དག་ཁང་པ་དེའི་ཚད་དུ་གསུངས་སོ། ། འདི་ནི་ཚད་དེ་དག་ལས་ལྷག་པར་མི་བྱ་བའི་དོན་ནོ། ། སྟོན་པའི་མཐོ་ཚད་གང་ཞེ་ན། བདེ་བར་གཤེགས་པའི་མཐོའི་ཚད་ཅེས་གང་གསུངས་པ་ནི་མི་འབྲིང་པོའི་ཁྲུ་ཚད་དག་ཕྱེད་དང་གཉིས་ནི་ཡོད་པ་ཡིན་པར་མཁས་པས་ཤེས་པར་བྱའོ། །
དེས་ཆུར་ནི་མི་འབྲིང་གི་སྐྱེས་བུའི་ཁྲུ་ཚད་བཅོ་བརྒྱད་ཡོད་པ་ཡིན་ནོ། ། ཞེང་དུ་ནི་ཁྲུ་ཕྱེད་དང་བཅུ་གཅིག་སྟེ་འདི་ནི་ཁང་པའི་ཚད་དུ་གསུངས་པ་ཡིན་ནོ། ། གསུམ་པ་གཞིའི་ཁྱད་པར་ལ་གསུམ་སྟེ། གཞི་མི་རུང་བ་དང༌། རྩོད་པ་དང་བཅས་པ་དང༌། བརྩམ་དུ་མི་རུང་པའོ། ། དང་པོ་ནི། སྦྲུལ་དང་སྡིག་པ་དང་ཏྱམ་པུ་ཀ་དང་ཏྲེ་ལ་ཏ་སོགས་མང་བས་གནོད་པའི་ས་ཕྱོགས་ཉིད་ཀྱི་ས་ན་གཞི་མི་རུང་བའོ། ། གཉིས་པ་རྩོད་བཅས་ནི། ལམ་དང་ཤིང་དྲུང་དང༌།
མུ་སྟེགས་ཀྱི་ལྷ་རྟེན་དང་རྒྱལ་པོའི་ཕོ་བྲང་ལ་སོགས་པའི་མཐའ་ནི་རྩོད་བཅས་སོ། ། གསུམ་པ་བརྩམ་དུ་མི་རུང་བ་ནི། ཆུ་དང་གཡང་ས་དང་ཁྲོན་པ་ལ་སོགས་པའི་དྲུང་སྟེ། དེ་དག་གི་འདོམ་གང་ཚུན་ཆད་ན་ཡོད་པ་ནི་བརྩམ་དུ་རུང་པ་མ་ཡིན་ནོ། ། དེས་ན་སྐྱོན་འདི་དག་ནི་མེད་པ་རུ་རིག་པ་ཡིས་ནི་ཁང་པ་བྱའོ། ། གཉིས་པ་ན་སྨད་སེལ་བ་ནི། ཁང་པ་གང་དུ་བརྩིག་པའི་གཞི་ས་གཞིའི་བདག་པོ་རྒྱལ་པོ་དང༌། དགེ་འདུན་གྱི་བཀའ་ཡིས་མ་གནང་བ་དག་དང༌། གཞི་མི་རུང་བ་དང༌། བརྩམ་དུ་མི་རུང་བ་དང༌།
དགེ་འདུན་ལ་གནང་བ་མ་གསོལ་བས་ཁང་པའི་གཞི་དགེ་འདུན་ལ་མ་བསྟན་པ་དང༌། གཞན་དང་རྩོད་པ་དང་བཅས་པ་རྣམས་སུ་ཁང་པ་བྱེད་ན་དགེ་སློང་གིས་སྦོམ་ལྟུང་འཐོབ་བོ། ། ཇི་སྐད་སྨོས་པའི་ཡན་ལག་ལྔ་པོ་ལྔ་ཆར་ཚང་ན་སྦོམ་པོར་འགྱུར་ཞེས་པའི་དོན་ཡིན་གྱི། ལྔ་པོ་རེ་རེ་ལ་ཡང་ལྟུང་བར་འགྱུར་བ་མ་ཡིན་ནོ། ། ཁང་པ་བརྩིག་པ་ལ་སྐྱོན་དུ་བཤད་པ་ཀུན་གྱིས་རབ་ཏུ་སྨད་པར་ཁང་པ་བྱེད་ན་དགེ་འདུན་ལྷག་མར་གྱུར་པ་སྟེ་ཞེས་བཤད་དོ། ། སྐྱོན་རེ་རེ་བྲལ་བ་ཙམ་གྱིས་མ་ཡིན་གྱི། སྐྱོན་རྣམས་ཀུན་དང་བྲལ་བའི་ས་གཞིར་ཁང་པ་བྱ་བར་རྗེས་སུ་བསྔགས་པ་ཉིད་དོ། ། གསུམ་པ་ལྟུང་མེད་ནི། བཅས་པ་མ་མཛད་པའི་སྔ་རོལ་གྱི་ལས་དང་པོ་པ་ལ་ཁང་པ་བྱེད་ཀྱང་ཁང་པ་བྱེད་པ་འདི་ལས་བྱུང་བའི་ལྟུང་བ་ཡོད་པ་མ་ཡིན་ནོ། ། དེ་བཞིན་དུ་སྨྱོས་པ་དང༌།
མྱ་ངན་གྱིས་སེམས་འཁྲུགས་པ་དང༌། ནད་ཀྱིས་གདུངས་པ་ཡིས་ཁང་པ་བྱེད་ཀྱང་ལྟུང་བ་ཡོད་པ་མ་ཡིན་ནོ། ། གཉིས་པ་ཁང་ཆེན་གྱི་གནང་བཀག་བསྟན་པ་ནི། ཚོགས་ཀྱི་དོན་དུ་བརྩིག་པའི་གཙུག་ལག་ཁང་བརྩིག་པ་ལའང་བདག་པོ་དང་བཅས་པའི་ཁང་པའི་ཚད་དང་ཆོ་ག་འདི་ཉིད་ཕལ་ཆེར་མཚུངས་པ་ཉིད་དེ། ཁང་པ་དང་ཁང་ཆེན་གཉིས་པོའི་ཁྱད་པར་ནི། འདིར་ཁང་ཆེན་ནི་དགེ་འདུན་སྤྱིའི་ནོར་མང་པོ་འཇོག་པ་ཉིད་ཀྱིས་ཆེན་པོ་ཉིད་ཀྱི་ཚད་དུ་ཤེས་པར་བྱའོ། ། ཁང་པ་ནི་གང་ཟག་གི་ནོར་ཉུང་ངུ་འཇོག་པ་ཡིན་ནོ་ཞེས་སོ། ། བརྒྱད་པ་དང་དགུ་པ་གཞི་མེད་དང་བག་ཙམ་གྱི་སྐུར་འདེབས་ནི་རྒྱལ་པོའི་ཁབ་ཏུ་མཛའ་བོ་དང་ས་ལས་སྐྱེས་གཉིས་ལ་བཅས་པ་སྟེ་འདི་ལ་གསུམ་སྟེ། ལྟུང་བ་རྣམ་གཞག་སྤྱིར་བསྟན་པ། སྐུར་འདེབས་གཉིས་པོའི་ཁྱད་པར།
བག་ཙམ་གྱི་སྐུར་འདེབས་དཔེས་བསྟན་པའོ། ། དང་པོ་ལ་ཡན་ལག་བཞི་སྟེ། གཞི་དང༌། བསམ་པ་དང༌། སྦྱོར་བ་དང༌། མཐར་ཐུག་གོ ། དང་པོ་ནི། ཡུལ་དགེ་སློང་རྣམ་དག་གོ ། བསམ་པ་ནི་འདུ་ཤེས་མ་འཁྲུལ་པ་དང༌། གཞན་ལ་སྐུར་པ་འདེབས་པར་འདོད་པའོ། །
སྦྱོར་བ་ནི་སྐུར་འདེབས་ཀྱི་ངག་སྨྲ་བ་ལ་ཞུགས་པའོ། ། མཐར་ཐུག་ཕ་རོལ་པོས་དོན་གོ་བའོ། ། སྐུར་འདེབས་ཀྱི་གཞི་མེད་པའམ་ཐ་སྙད་བག་ཙམ་གྱིས་སྡོམ་བརྩོན་ཡོངས་སུ་དག་པ་ཉམས་པར་འདོད་པའི་ཕྱིར་ནི་ཕས་ཕམ་གྱི་ལྟུང་བས་མ་གོས་པ་ལ་ཕས་ཕམ་པ་ཡིས་གོས་པར་བརྗོད་ནས་སྨད་ན་ནི་གཞི་མེད་དང་བག་ཙམ་གཉིས་ཀ་ལ་དགེ་འདུན་ལྷག་མར་འགྱུར་བར་ཤེས་སོ། ། ཡུལ་དགེ་སློང་དག་པར་ཤེས་བཞིན་དུ་རྫུན་གྱི་སྒོ་ནས་ཕྱི་པ་ལ་ནང་པས་སྨྲས་སོགས་དང༌། དགེ་སློང་མ་ལ་དགེ་སློང་གིས་སྨྲས་སོགས་ལའང་འགྱུར་ལ། དེས་མི་ཚངས་སྤྱོད་བྱས་པར་ཐོས་ནས་མ་མཐོང་བཞིན་དུ་མཐོང་བར་སྨྲ་བ་དང༌། ཐེ་ཚོམ་ཟ་བ་སོགས་ཀྱི་སྒོ་ནས་སྨྲས་ནའང་དངོས་གཞིར་འགྱུར་རོ། ། གཉིས་པ་སྐུར་འདེབས་གཉིས་ཀྱི་ཁྱད་པར་ནི། དགེ་སློང་གང་ཞིག་ཚིག་དེའི་སྙད་ཀ་ཅུང་ཟད་བདེན་པར་སྨྲ་བ་འདི་ནི་བག་ཙམ་དུ་ལུང་ལས་ཡང་དག་པར་གྲགས་སོ། ། ཚིག་དེ་ལ་རྒྱུ་མཚན་མེད་པ་སྟེ་སྙད་ཀ་ཅུང་ཟད་ཀྱང་མེད་བཞིན་དུ་སྨྲ་བ་ནི་གཞི་མེད་ཡིན་ནོ། །
གསུམ་པ་བག་ཙམ་གྱི་སྐུར་འདེབས་དཔེས་བསྟན་པ་ནི། བག་ཙམ་ཉིད་རབ་ཏུ་གསལ་བར་བསྟན་པ་ནི། རྒྱལ་པོའི་ཁབ་ཏུ་ཡིད་རབ་ཏུ་དང་ཞིང་ཚངས་སྤྱོད་དག་ལ་བློ་སྟེ་ཤེས་རབ་དང་ལྡན་པ་དགེ་སློང་མ་ཨུཏྤ་ལའི་མདོག་ཅན་ཞེས་བྱ་བ་བྱུང་ལ། རྫིང་བུ་རབ་ཞིའམ་རྡོ་བརྩིགས་ཅན་ཞེས་པའི་འགྲམ་དུ་གྱད་བུ་ནོར་ཞེས་བྱ་བའི་དགེ་སློང་ཞིག་ཡོད་པ་ཅན་གྱི་གནས་སུ་དགེ་སློང་མ་དེས་ཉེ་བར་འོངས་སོ། ། དེ་དང་ཧ་ཅང་དང་མི་རིང་བར་དགེ་སློང་ས་ལས་སྐྱེས་དང་མཛའ་བོ་གཉིས་གནས་སོ། ། རྫིང་བུ་དེར་ནི་རི་དྭགས་ཕོ་མོ་གཉིས་ཆུ་འཐུང་དུ་འོངས་བ་རི་དྭགས་མོ་ལ་འཁྲིག་པ་སྤྱོད་པ་མཛའ་བོ་དང་ས་ལས་སྐྱེས་ཀྱིས་མཐོང་ངོ༌། ། དེ་མཐོང་བ་ན་ས་ལས་སྐྱེས་ཀྱིས་རང་གི་མཛའ་བཤེས་མཛའ་བོ་ལ་དྲིས་པ། ཁྱེད་ཀྱིས་སྲོག་ཆགས་མི་ཚངས་སྤྱོད་བྱེད་པ་དང༌། དགེ་སློང་དང་དགེ་སློང་མ་ཨུཏྤ་ལའི་མདོག་ཅན་ཡང་མཐོང་ངམ་ཅི་ཞེས་དྲིས་པས། མཛའ་བོ་དེ་ཡིས་མཐོང་ངོ་ཞེས་སྨྲས་ཏེ།
སྙད་བག་ཙམ་འདི་ཙམ་ལས་བྱུང་བ་འདི་ཡིས་གྱད་བུ་ནོར་འདི་བདག་ཅག་གིས་ཕམ་པའི་སྒོ་ནས་བརླག་པར་བྱའོ་ཞེས་ས་ལས་སྐྱེས་དེ་ཡིས་ཁྲོས་ནས་གྱད་བུ་ནོར་གྱིས་ཨུཏྤ་ལའི་མདོག་ལ་ཕམ་པ་དང་པོ་སྤྱད་དོ་ཞེས་སྨྲས་པར་ཟད་དོ། ། མཛའ་བོ་དང་ས་ལས་སྐྱེས་གཉིས་ཀྱིས་གྱད་བུ་ནོར་ལ་ཡང་ཡང་སྐུར་པ་འདེབས་པ་ནི་ཚེ་རབས་དུ་མ་ནས་ཞེ་འགྲས་པའི་དོན་གྱིས་ཡིན་ནོ། ། ཀུན་སློང་ཁོང་ཁྲོ་དང་སྐུར་པ་འདེབས་པའི་བསམ་པ་དེ་ལ་སོགས་པས་ཀུན་ནས་བསླང་བའི་བག་ཙམ་གྱི་བྱེ་བྲག་དུ་མ་ཡོད་པ་དག་ཡིད་གཅུགས་དམན་པ་ཕྲག་དོག་གི་བློ་ཅན་དག་གིས་ལྟུང་བ་དང་སྐྱོན་ཅན་དུ་དྲན་པར་བྱས་ནས་སྤང་བྱར་ཤེས་པར་བྱ་བའི་ཕྱིར་གསུངས་པ་ཡིན་ནོ། ། བཅུ་པ་རྒྱལ་པོའི་ཁབ་ཏུ་ལྷས་སྦྱིན་ལ་བཅས་པ་དགེ་འདུན་གྱི་དབྱེན་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི། བཞམས་ཏེ་བསྒོ་བ་དང༌། གསོལ་བ་དང་བརྗོད་པ་སོགས་ཀྱི་ཆོ་ག་ཡིས་ལན་གསུམ་གྱི་བར་དུ་བཟློག་ན་ཡང་མི་ཉན་པར་མཚམས་ནང་གི་དགེ་འདུན་མཐུན་པ་རྣམས་འབྱེད་པའི་ལས་བྱེད་ན་དགེ་འདུན་གྱི་ལྷག་མའི་ལྟུང་བ་འཐོབ་བོ། །
གཉིས་པ་རྒྱས་པར་བཤད་པ་ལ་གཉིས་ཏེ། སྤྱིའི་དོན་དང༌། ཚིག་གི་དོན་ནོ། ། དང་པོ་ལ་གཉིས་ཏེ། ཡན་ལག་དང༌། དགེ་འདུན་གྱི་དབྱེན་གཏན་ལ་དབབ་པའོ། ། དང་པོ་ལ་གཞི་དང༌། བསམ་པ་དང༌། སྦྱོར་བ་དང༌། མཐར་ཐུག་བཞི་ལས།
གཞི་ནི་མཚམས་ནང་གི་ཕྱོགས་གཉིས་ཀྱི་དགེ་འདུན་ཡོངས་སུ་ཚང་བའོ། ། བསམ་པ་ནི་ཕྱོགས་གཉིས་སུ་འབྱེད་པར་འདོད་པའོ། ། སྦྱོར་བ་ནི་ཕྱོགས་གཉིས་སུ་འབྱེད་པའི་ལས་རྩོམ་པའོ། ། མཐར་ཐུག་ཟློག་བྱེད་ཀྱི་བརྗོད་པ་གསུམ་པའི་མཐའ་ལ་མི་གཏོང་ནའོ། ། གཉིས་པ་དགེ་འདུན་གྱི་དབྱེན་གཏན་དབབ་པ་ལ་གཉིས་ཏེ། དགེ་འདུན་གྱི་དབྱེན་དང༌། འཁོར་ལོའི་དབྱེན་ནོ། ། དང་པོ་ལ་ངོ་བོ་ནི་དགེ་འདུན་ཕྱོགས་གཉིས་སུ་བློ་མི་མཐུན་པར་གྱུར་པས་གྱེས་པ་ལྡན་མིན་འདུ་བྱེད་དོ། ། དགེ་མི་དགེ་ལུང་མ་བསྟན་གསུམ་ལས་གང་དུ་གཏོགས་ཤེ་ན། མ་བསྒྲིབས་ལུང་མ་བསྟན་ཏེ།
མཛོད་ལས། དགེ་འདུན་དབྱེན་ནི་མི་འཕྲོད་པའི། ། རང་བཞིན་ལྡན་པ་མ་ཡིན་ཆོས། ། ཉོན་མོངས་ཅན་མིན་ལུང་བསྟན་མིན། ། ཞེས་སོ། ། དགེ་འདུན་གྱི་དབྱེན་བྱེད་པའི་ལས་ནི་རྫུན་གྱི་ངག་གི་ལས་ཏེ་མི་དགེ་བར་གཏོགས་པ་ནི་དེ་ཉིད་དོ། ། འདིར་དགེ་འདུན་གྱི་དབྱེན་དང༌། དབྱེན་བྱེད་པའི་ལས་གཉིས་སོ་སོར་ཤེས་པར་བྱའོ། ། བྱེ་བའི་ཚད་ནི་གཞན་ལ་སྟོན་པར་གཟུང་བ་དང་དེས་བསྟན་པའི་ལམ་ལ་ལམ་དུ་གཟུང་བ་སྟེ། མཛོད་ལས།
སྟོན་དང་ལམ་གཞན་ལ་བཟོད་པ། ། བྱེ་བའོ། ། ཞེས་སོ། ། གཉིས་པ་འཁོར་ལོའི་དབྱེན་ནི། སྟོན་པ་བཞུགས་པའི་དུས་སུ་འབྱུང་གི་ཕྱིས་མི་འབྱུང་སྟེ། འགྲན་ཟླར་གྱུར་པའི་སྟོན་པ་མྱ་ངན་ལས་འདས་པའི་ཕྱིར་རོ། ། ལས་ཀྱི་དབྱེན་ནི་བསྟན་པ་གང་ན་ཡོད་པའི་གནས་སུ་འབྱུང་བར་བཤད་དོ། ། རྒྱས་པར་མཛོད་ཀྱི་རྣམ་བཤད་དུ་བསྟན་ཟིན་ཏོ། ། གཉིས་པ་ཚིག་དོན་ལ་གཉིས་ཏེ། རྫོགས་པར་བྱེད་པའི་རྐྱེན།
གཞིའི་རབ་དབྱེ་བསྟན་པའོ། ། དང་པོ་ལ་བཞམས་སྒོ་ངོས་གཟུང་བ་ནི། གསོལ་བ་མ་གཏོགས་པའི་སྔ་རོལ་གྱི་དགེ་འདུན་གྱི་དབྱེན་བྱེད་པ་བཟློག་པའི་ཚིག་ཐམས་ཅད་བཞམས་ཏེ་བསྒོ་བ་ཞེས་བྱ་སྟེ། གཞན་དབྱེན་བྱེད་པ་པོ་ལ་གྲོས་ཀྱིས་ལྐོག་ཏུ་དབྱེན་བྱེད་པ་བཟློག་པའི་ངག་གིས་བསྒོ་བའོ། ། བཞམས་བསྒོའི་ཚིག་གང་ཞེ་ན། ཚེ་དང་ལྡན་པ་ཁྱོད་འདིར་མཆོག་སྟོན་པ་གཅིག་པ་དང་འབྲས་བུ་གཅིག་པ་ལ་སོ་སོར་འབྱེད་པ་འདི་མ་བྱེད་ཅེས་ལྐོག་ཏུ་རྒྱས་པར་བསྙད་པའི་ངག་གི་ཚིག་ནི་བཞམས་ཏེ་བསྒོ་བའི་ཚིག་གོ ། གལ་ཏེ་བཞམས་ཏེ་བསྒོ་བས་ཀྱང་དགེ་འདུན་གྱི་དབྱེན་བྱེད་པ་མི་གཏོང་ན་དེ་ལ་གསོལ་བཞིའི་ལས་ཀྱིས་དགེ་འདུན་གྱི་དབྱེན་བྱེད་པ་གཏོང་བའི་ཐབས་ཀྱི་བཀའ་བསྒོ་བྱའོ། ། བྱ་བའི་ལས་དེ་ནི་གསོལ་བ་དང་བཞིའི་ལས་སོ། ། བྱིས་པ་གང་དགེ་འདུན་གྱི་དབྱེན་བྱེད་པ་དེ་ཡི་གྲོགས་བྱེད་པ་གང་ཡིན་པ་དེ་ཡང་ཐོག་མར་བཞམས་བསྒོ་དང་དེ་ནས་གསོལ་བ་སོགས་ཀྱི་ལས་ཀྱིས་བཟློག་གོ ། གཉིས་པ་གཞིའི་རབ་དབྱེ་བསྟན་པ་ལ་གསུམ་སྟེ།
གཉིས་སུ་དབྱེ་བ་དང༌། བཅུ་བཞིར་དབྱེ་བ་དང༌། བཞིར་དབྱེ་བའོ། ། དང་པོ་ནི། དབྱེན་གྱི་དབྱེ་བ་རྣམ་པ་གཉིས་སུ་གནས་ཏེ། མཆོག་འབྲས་བུ་གཅིག་པ་ལས་སོ་སོར་འབྱེད་པ་འཁོར་ལོའི་དབྱེན་དང༌། གསོ་སྦྱོང་སོགས་ལས་ཀྱི་འདོན་པ་གཅིག་པ་ལས་སོ་སོར་བྱེ་བའི་དབྱེ་བས་སོ། ། དགེ་འདུན་གྱི་དབྱེན་ལ་ཕྱོགས་གཉིས་སུ་འབྱེད་པར་བྱ་བ་དགེ་འདུན་བཞི་བཞི་ཚང་བ་དང༌། འབྱེད་པ་པོ་དང་དགུས་འགྲུབ་བོ། ། ལས་ཀྱི་དབྱེན་ནི་ཕྱོགས་གཉིས་ཀྱི་དགེ་འདུན་གྲངས་ཚང་སྟེ་བརྒྱད་ཀྱིས་འགྲུབ་པར་བཤད་དོ། །
མཆོག་དང་འདོན་པ་གཅིག་པའི་དོན་ནི། རྣམ་འབྱེད་ཀྱི་འགྲེལ་པ་ལས། མཆོག་གཅིག་ཅེས་བྱ་བ་ནི་འབྲས་བུ་གཅིག་པ་སྟེ། མྱང་འདས་ཀྱི་འབྲས་བུ་མཆོག་དང་ལྡན་པས་སོ། ། འདོན་པ་གཅིག་པ་ཞེས་བྱ་བ་ནི་གསོ་སྦྱོང་གཅིག་པའོ་ཞེས་སོ། ། གཉིས་པ་བཅུ་བཞིར་དབྱེ་བ་ནི། དབྱེན་གྱི་དབྱེ་བ་སྟོན་པའི་སྐབས་འདིར་སྔ་མའི་དབྱེ་ཚུལ་ལས་ཡང་ཐ་དད་པའི་དབྱེ་བ་རྣམ་པ་བཅུ་བཞི་དག་ཏུ་བཞེད་དོ། ། མའི་རྣམ་འབྱེད་ལས། དབྱེན་བྱེད་པའི་དབྱེ་བ་བཅུ་བཞི་སྟེ། ཆོས་ལ་ཆོས་མ་ཡིན་པར་བརྗོད་པ་དང༌།
ཆོས་མིན་ལའང་ཆོས་སུ་བརྗོད་པ་དང༌། འདུལ་བ་ལ་འདུལ་མིན་དུ་བརྗོད་པ་དང༌། འདུལ་མིན་ལ་འདུལ་བ་ཉིད་དུ་བརྗོད་པ་བཞི་དང༌། དེ་ལ་སོགས་པ་བཅུ་བཞིར་བརྗོད་དོ། ། སོགས་པའི་སྒྲས་བསྡུས་པ་ནི། ལྟུང་བ་ཡིན་མིན་གཉིས་དང༌། ལྷག་མ་ཡིན་མིན་གཉིས་དང༌། ལྕི་ཡང་གཉིས་དང༌། བཤགས་བྱ་དང་བསྡམ་བྱ་གཉིས་དང༌། འདུལ་བ་དང་འགལ་བ་དང༌།
ཉེས་པར་བཤད་པར་འགྱུར་བ་སྟེ་ཞེས་སོ། ། འདུལ་བ་དང་འགལ་བ་ནི་རང་བཞིན་གྱི་ཁ་ན་མ་ཐོ་བའོ། ། གསུམ་པ་བཞི་དབྱེ་བ་ལ་གཉིས་ཏེ། མདོར་བསྟན་དང༌། རྒྱས་བཤད་དོ། ། དང་པོ་ནི། རྩོད་པ་ཞི་བ་འདི་ལ་དབང་བྱེད་པའི་འདུལ་བ་མཁས་པ་ཡིས་རྩོད་པ་རྣམ་པ་བཞིར་ཤེས་པར་བྱའོ། ། བཞི་གང་ཞེ་ན། འགྱེད་ཕྱིར་གྱི་རྩོད་པ་དང༌། མི་གདམས་པའི་ཕྱིར་གྱི་རྩོད་པ་དང༌།
ལྟུང་བའི་ཕྱིར་གྱི་རྩོད་པ་དང༌། བྱ་བའི་ཕྱིར་གྱི་རྩོད་པའོ། ། གཉིས་པ་རྒྱས་པར་བཤད་པ་ལ་བཞི་སྟེ། འགྱེད་པའི་ཕྱིར་གྱི་རྩོད་པ་དང༌། མི་གདམས་པའི་ཕྱིར་གྱི་རྩོད་པ་དང༌། ལྟུང་བའི་ཕྱིར་གྱི་རྩོད་པ་དང༌། བྱ་བའི་ཕྱིར་གྱི་རྩོད་པའོ། ། དང་པོ་ནི། ཆོས་དང་འདུལ་བ་དང་སྟོན་པའི་བསྟན་པ་སྣ་ཚོགས་ལ་རྩོད་པ་དང༌། ཚོགས་པ་སྟེ་ལྟུང་བ་སྡེ་ལྔའི་གནས་ལུགས་ལ་མཐུན་པ་མེད་དོ་ཞེས་རྩོད་པ་དང༌།
དགེ་འདུན་ཚོགས་པ་མཐུན་པ་མེད་པས་རྩོད་པ་དང༌། གཞན་ཡང་དགེ་འདུན་རྣམས་བསམ་པ་ཐ་དད་པའི་རྐྱེན་གྱིས་སྒྲ་རྟག་མི་རྟག་པའི་དངོས་པོ་རྣམ་པར་དཔྱོད་པ་ལ་སོགས་པས་འབྱུང་བ་སྟེ། འདི་དག་ཐམས་ཅད་འགྱེད་ཕྱིར་གྱི་རྩོད་པའི་དབང་དུ་བྱས་ནས་བརྗོད་དོ། ། གཉིས་པ་མི་གདམས་པའི་ཕྱིར་གྱི་རྩོད་པ་ནི། དགེ་སློང་དག་ཀུན་ནས་ཉོན་མོངས་པས་ལྟུང་བ་འབྱིན་པ་ན་ལྟུང་བ་བཤགས་པ་ལ་འཇུག་པའི་དོན་དུ་གླེང་དྲན་བྱེད་པར་བརྩམས་པ་ན་སྐབས་མི་འབྱེད་ན་གསོ་སྦྱོང་འཇོག་པ་སོགས་ཀྱིས་ཕན་ཚུན་དུ་གདམས་ངག་མི་གདམས་པ་དེ་ནི་མི་གདམས་པའི་རྩོད་པ་ལས་བྱུང་བ་ཞེས་བྱ་བར་གྲགས་སོ། ། གསུམ་པ་ལྟུང་ཕྱིར་གྱི་རྩོད་པ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི།
ལུས་དང་ངག་དང་ཡིད་ཀྱིས་ཕྱེ་བ་དེ་ལྟར་རྟེན་ཐ་དད་ཀྱིས་ཕྱེ་བའི་སྒོ་ནས་དེ་ལྟར་ལྟུང་བ་ཐ་དད་པ་དུ་མར་ཕྱེ་སྟེ། ལུས་ངག་ཡིད་གསུམ་ལས་གང་རུང་གཅིག་པ་ཅན་དང༌། རྣམ་པ་གཉིས་པ་ཅན་དང༌། རྣམ་པ་གསུམ་པ་ཅན་ཏེ་འདི་ནི་ལྟུང་བའི་དབྱེ་བ་ཕྱོགས་ཙམ་བརྗོད་པ་ཡིན་ནོ། ། གཉིས་པ་རྒྱས་པར་བཤད་པ་ལ་གསུམ་སྟེ། གཞིའི་སྒོ་ནས་རབ་ཏུ་དབྱེ་བ་དང༌། ལྟུང་བར་འཇོག་པའི་རྒྱུ་མཚན་དང༌། ཀུན་སློང་གིས་དུ་མར་འགྱུར་ཚུལ་ལོ། ། དང་པོ་ལ་བཞི་སྟེ། ལུས་ངག་ཡིད་གསུམ་རེ་རེས་ཕྱེ་བ་དང༌།
ལུས་དང་ཡིད་གཉིས་ཀྱིས་ཕྱེ་བ་དང༌། ངག་དང་ཡིད་གཉིས་ཀྱིས་ཕྱེ་བ་དང༌། སྒོ་གསུམ་ཚོགས་པས་ཕྱེ་བའོ། ། དང་པོ་ནི། གལ་ཏེ་གནས་དེ་ན་བུད་མེད་ཡོད་པར་མི་ཤེས་པར་མུན་ནག་གི་གནས་སྐབས་སུ་དགེ་སློང་གང་ཁྱིམ་གཅིག་ཏུ་བུད་མེད་དང་ལྷན་ཅིག་ཉལ་བ་དང༌། མ་བསམས་པར་ནུབ་གསུམ་བསྙེན་པར་མ་རྫོགས་པ་དང་གནས་གཅིག་ཏུ་སྐྱ་རེངས་ཤར་གྱི་བར་དུ་ཉལ་བ་འདི་ནི་ལུས་ཁོ་ན་ལ་བརྟེན་པ་ཉིད་ཀྱི་ལྟུང་བའོ། ། ཚིག་གི་གྲངས་ལ་མ་བསམས་པར་བརྡ་ཕྲད་པའི་བུད་མེད་དག་ལ་ཕུང་པོ་ལྔ་སྟོན་པ་ལས་བརྩམས་ཏེ་ཚིག་རྐང་པ་ལྔས་ཆོས་སྟོན་པར་འདོད་པ་ན་ཚིག་རྐང་པ་དྲུག་གིས་ཆོས་སྟོན་པའམ། ཡུལ་གྱི་སྐྱེ་མཆེད་དྲུག་ལྟ་བུ་ལས་བརྩམས་ཏེ་ཚིག་རྐང་པ་དྲུག་གིས་ཆོས་སྟོན་པ་ན་རྐང་པ་དྲུག་ལས་ལྷག་པའི་ཚིག་སྨྲས་པ་ལ་ནི་ངག་གི་ལྟུང་བར་བརྗོད་དོ། ། ཡིད་རྐྱང་པ་ལས་བྱུང་བ་ནི་གསོ་སྦྱོང་གི་དུས་ཀྱི་ཚེ་འདི་ལ་ཁྱེད་ཡོངས་སུ་དག་གམ་ཞེས་དྲིས་པ་ན་ཡང་ལྟུང་བ་ཡོད་པར་ཤེས་བཞིན་དུ་སྐྱོན་ཡོད་པར་སྨྲ་བར་མི་བྱེད་ན་དེ་ལ་ཉེས་བྱས་ཉིད་དུ་གཏོགས་པའི་ཡིད་ཁོ་ན་ལ་བརྟེན་པ་ཉིད་ཀྱི་ལྟུང་བར་མཁས་པས་རྟོགས་སོ། ། གཉིས་པ་ལུས་དང་ཡིད་གཉིས་ལ་བརྟེན་པ་ནི།
ལུས་དང་ཡིད་གཉིས་དང་འབྲེལ་བའི་ལྟུང་བ་ངོས་གཟུང་བ་ནི་ཡང་དག་པར་བསམས་ནས་སྲོག་གཅོད་པ་ལ་འཇུག་པ་ལྟ་བུ་དང༌། ཡང་དག་པར་བསམས་ནས་མ་བྱིན་ལེན་ལ་འཇུག་པ་ལྟ་བུ་དང༌། ཡང་དག་པར་བསམས་ནས་ཆང་འཐུང་བ་སོགས་ལ་བསྟེན་པ་ཉིད་ལའང་ལྟུང་བ་བདག་ཏུ་འདོད་པ་ཡིན་ནོ། ། གསུམ་པ་ངག་དང་ཡིད་གཉིས་ལ་བརྟེན་པ་ནི། གསུམ་པ་ངག་དང་ཡིད་ལས་གྱུར་པའི་ལྟུང་བ་དེ་ནི། ཡང་དག་པར་བསམས་ནས་ཁྲིམས་གྲོགས་མེད་པར་བུད་མེད་དག་ལ་ཚིག་ལྔ་དང་དྲུག་ཙམ་སྨྲས་པ་ལས་ལྷག་པར་བརྗོད་པའོ། ། ཡང་བསམས་བཞིན་དུ་བརྫུན་དུ་སྨྲ་བ་ལ་སོགས་པ་ལའང་འདོད་པ་ཡིན་ནོ། ། བཞི་པ་ནི། ཡིད་ཀྱིས་ཀུན་ནས་བསམས་ནས་ངག་ཏུ་བརྡེག་ཅེས་བརྗོད་དེ་ལུས་ཀྱིས་ལུས་ཅན་ཕ་རོལ་པོ་ལ་བརྡེགས་ན་འདི་ནི་ལུས་དང་ངག་དང་ཡིད་ཀྱི་བྱ་བ་རྣམ་པ་གསུམ་པ་ཅན་གྱི་ལྟུང་བའོ། ། གཉིས་པ་ལྟུང་བར་འཇོག་པའི་རྒྱུ་མཚན་ནི།
དགེ་སློང་ལ་ནི་མི་དགེ་བས་ཀུན་ནས་བསླངས་པ་ལ་ལྟུང་བ་ལྕི་བར་འགྱུར་གྱི། སེམས་དགེ་བས་ཀུན་ནས་བསླངས་ན་ལྕི་བ་མ་ཡིན་ནོ། ། གསུམ་པ་ཀུན་སློང་གིས་དུ་མར་འགྱུར་ཚུལ་ལ་གསུམ་སྟེ། ཡང་བར་འགྱུར་ཚུལ་དང༌། ལུང་མ་བསྟན་དུ་འགྱུར་ཚུལ་དང༌། མི་དགེ་བར་འགྱུར་ཚུལ་ལོ། ། དང་པོ་ནི། སེམས་དགེ་བས་བྱེད་ན་དེ་ལ་ལྟུང་བ་ཙམ་དུ་གཏོགས་པ་ཡིན་གྱི་ལྕི་བ་མིན་པ་ཡོད་དེ། མཆོད་རྟེན་ལས་སྐྱེས་པའི་རྩ་སྔོན་གཅོད་པར་བྱེད་པ་བཞིན་དང༌། ཇི་ལྟར་སྟོན་པ་ལ་ནི་དགེ་བའི་སེམས་ཀྱིས་ནི་མཆོད་པར་འདོད་པས་མེ་ཏོག་གི་ཕྲེང་བ་སྤེལ་བའི་ཕྱིར་དུ་མེ་ཏོག་སོགས་འཐོག་པ་བཞིན་ནོ། །
གཉིས་པ་ལུང་མ་བསྟན་དུ་འགྱུར་ཚུལ་ནི། མ་བསམས་པར་ཐུབ་པས་བཅས་པའི་བསླབ་པ་དྲལ་བའམ་དགེ་འདུན་རྣམས་ཀྱིས་བཅས་པའི་ནང་ཁྲིམས་དྲལ་བར་གྱུར་ན་ལུང་དུ་མ་བསྟན་པར་གསུངས་པ་སྟེ། ལྟུང་མེད་མིན་ལ་དགེ་བ་ནམ་ཡང་མིན་ནོ། ། གསུམ་པ་མི་དགེ་བར་འགྱུར་ཚུལ་ནི། ཡང་དག་པར་བསམས་ནས་ཐུབ་པའི་བསླབ་པ་ལས་འདས་པའམ་དགེ་འདུན་གྱི་ནང་ཁྲིམས་ལས་འདས་ན་ནི་མི་དགེ་བ་ཉིད་ཁོ་ནར་འགྱུར་རོ། ། ཞུ་བར། བཅོམ་ལྡན་འདས་ཀྱིས་བསླབ་པ་བཅས་པ་ལ་བསམས་བཞིན་དུ་འདས་ན་མི་དགེ་བ་ཞེས་བྱ་ལ། མ་བསམས་པར་འདས་ན་ལུང་མ་བསྟན་ཞེས་བྱའོ་ཞེས་སོ། ། ཉེས་པ་རྣམས་སྒོམ་སྤང་ངོ༌། ། ཞེས་ཀྱང་ངོ༌། །
དབྱེ་བ་འདི་ནི་རྗེས་སུ་མ་གནང་བ་སྟེ་ལུང་ལས་དངོས་སུ་མ་གསུངས་ན་ཡང་དབྱེན་གྱི་སྐབས་ལས་ཞར་ལ་འོངས་པ་བརྗོད་པ་ཡིན་ནོ། ། གསུམ་པ་དོན་བསྡུ་བ་ནི། གོང་དུ་བསྟན་པ་དེ་ལྟར་ལྟུང་བར་འགྱུར་ཚུལ་རྣམ་པ་དུ་མ་ཡོད་པ་ཡིས་ནི་གང་ཟག་གང་ལ་ལྟུང་བ་གང་བྱུང་བ་གླེང་བའི་དུས་སུ་ལྟུང་བ་སོ་སོའི་སྒོ་ནས་རྩོད་པས་ན་འདིར་ལྟུང་ཕྱིར་གྱི་རྩོད་པའི་དབང་དུ་བྱས་པའི་ལྟུང་བ་འདི་ནི་ཤེས་བྱ་མ་ལུས་པ་ལ་མཁས་པས་གསུངས་སོ། ། བཞི་པ་བྱ་ཕྱིར་གྱི་རྩོད་པ་ནི། གསོལ་བ་དང་བརྗོད་པ་ལ་སོགས་པའི་ལས་བྱེད་པ་ན་འདི་དག་ནི་རུང་བ་མིན་ཞེས་འདུན་པ་ཕྱིར་བཟློག་གི་སྒོ་ནས་སྨྲ་བ་མཐུན་པ་མི་སྦྱིན་པ་རྣམས་ནི་བྱ་བའི་རྒྱུ་ལས་རྩོད་པ་དང༌། འཐབ་མོའི་ཡང་རྒྱུ་རུ་འདོད་དོ། ། འདིའི་ཞི་བྱེད་ལ་ཞི་བྱེད་བདུན་ཆར་འཇུག་སྟེ། བྱ་བ་ཐམས་ཅད་ནི་ཞི་བའི་ཕྱིར་འཇུག་གོ་ཞེས་སོ། ། དགེ་འདུན་གྱི་དབྱེན་རྒྱས་པར་བསྟན་ཟིན་ཏོ། ། གསུམ་པ་དོན་བསྡུ་བ་ནི།
མདོར་ན་དགེ་འདུན་འབྱེད་པར་གང་བརྩོན་པའི་བློ་ཆུང་གིས་ནི་བཞམས་ཏེ་བསྒོ་བའི་སྔ་རོལ་དུ་ཉེས་བྱས་འཐོབ་བོ། ། ཡང་དེ་ལ་བཞམས་ཏེ་བསྒོ་བའི་ཚིག་གིས་བཟློག་ཀྱང་མི་གཏོང་ན་ཉེས་བྱས་ཉིད་དུ་རྣམ་པར་གཞག་གོ ། སྦོམ་པོར་བཤད་པ་ནི་མ་དག་པར་མངོན་ཏེ། གསོལ་བའི་མཐའ་ལ་མི་གཏོང་བ་དང་ཉེས་པ་ཆེ་ཆུང་མེད་པར་ཐལ་བའི་ཕྱིར་རོ། ། གསོལ་བ་དང་བརྗོད་པ་དང་པོ་གཉིས་ཀྱི་མཐའ་ལ་མི་གཏོང་བའི་སྦོམ་པོ་ལ་ཡང་བྱེ་བྲག་ཡོད་དེ། གསོལ་བའི་མཐའ་ལ་མི་གཏོང་བ་ལ་སྦོམ་པོ་ཡང་བ་དང༌། བརྗོད་པ་དང་པོ་དང་གཉིས་པའི་མཐའ་ལ་མི་གཏོང་བ་ལ་ཡང་སྦོམ་པོ་ལྕི་བ་དང་ཤིན་ཏུ་ལྕི་བའི་བྱེ་བྲག་ཡོད་པས་སོ། ། གལ་ཏེ་དེ་དག་ལ་ཉེས་པ་ཆེ་ཆུང་གི་བྱེ་བྲག་མེད་ན་བརྗོད་པ་ཐ་མའི་མཐའ་ལ་ཡང་དགེ་འདུན་ལྷག་མར་མི་འགྱུར་རོ། ། གསོལ་བ་དང་བཞིའི་ལས་ལས་དང་པོ་ཟློག་བྱེད་ཉིད་དུ་གསོལ་བའི་ལས་བརྗོད་པའི་ཚེ་མཐའ་ལ་མི་གཏོང་ན་སྦོམ་པོ་ཉིད་དོ། ། བརྗོད་པ་དང་པོའི་མཐའ་ལ་མི་གཏོང་ན་ནི་སྦོམ་པོའོ། །
བརྗོད་པ་གཉིས་པའི་མཐའ་ལའང་མི་གཏོང་ན་སྦོམ་པོ་དེ་ཉིད་ཡིན་ནོ། ། དེ་རྗེས་བརྗོད་པ་གསུམ་པ་ལ་མི་གཏོང་བ་དེ་ལ་ནི་དགེ་འདུན་ལྷག་མ་ཉིད་དུ་འགྱུར་རོ། ། མདོར་ན་ཉེས་བྱས་གཉིས་དང༌། སྦོམ་པོ་གསུམ་དང༌། ལྷག་མ་གཅིག་ཏུ་བཤད་དོ། ། དེ་ལྟར་བསྒོ་བ་ལས་གྱུར་བའི་སྐབས་སུ་ལྟུང་བ་འབྱུང་ཚུལ་འདི་ནི་ལེགས་པར་བརྟགས་པ་སྟེ་ལེགས་པར་ཤེས་པར་གྱིས་ཤིག་ཅེས་པའོ། ། བཅུ་གཅིག་པ་དགེ་འདུན་གྱི་དབྱེན་བྱེད་པའི་རྗེས་སུ་ཕྱོགས་པའི་ལྟུང་བ་ནི། རྒྱལ་པོའི་ཁབ་ཏུ་ཀོ་ཀ་ལི་ཀ་ལ་སོགས་པ་ལ་བཅས་པ་སྟེ། གང་ཡང་དགེ་འདུན་གྱི་དབྱེན་བྱེད་པ་ལྷས་བྱིན་དེའི་རྗེས་སུ་འབྲང་བའི་དགེ་སློང་སྡིག་ཏོ་ཅན་ཀོ་ཀ་ལི་ཀ་ལ་སོགས་པ་རྣམས་ཀྱང་བཞམས་ཏེ་བསྒོ་བ་དང༌། སོགས་པ་གསོལ་བ་དང་བརྗོད་པའི་ཆོ་ག་ཡིས་བཟློག་ཀྱང་མི་གཏོང་ན་འདི་དག་ཀུན་ལའང་སྔར་བཞིན་དུ་བཞམས་བསྒོའི་དུས་སུ་ཉེས་བྱས་དང༌།
གསོལ་བ་དང་བརྗོད་པ་དང་པོ་གཉིས་ཀྱི་མཐའ་ལ་སྦོམ་པོ་དང༌། གསུམ་པའི་མཐའ་ལ་ལྷག་མ་ཉིད་དུ་འགྱུར་རོ། ། བཅུ་གཉིས་པ་ཁྱིམ་སུན་འབྱིན་པ་ནི། ། ནབས་སོ་དང་འགྲོ་མགྱོགས་དང་དམར་སེར་ཅན་ལ་སོགས་པ་ལ་བཅས་པ་སྟེ། འདི་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི། ཁྱིམ་སུན་འབྱིན་པའི་ལྟུང་བ་འདི་ནི་གཞན་ཁྱིམ་པ་སུན་འབྱིན་པ་ཡིས་ནི་གཞག་སྟེ།
གཞན་སུན་འབྱིན་པའི་ཚུལ་ནི་རྣམ་པ་གཉིས་སུ་གསུངས་སོ། ། སུན་འབྱིན་པ་གཅིག་ནི་འགྲོགས་པས་གཞན་སུན་འབྱིན་པ་ཡིན་ཏེ་དང་པོའོ། ། སུན་འབྱིན་པ་གཉིས་པ་ཡང་ནི་ལོངས་སྤྱོད་ལྷན་གཅིག་ཏུ་བྱེད་པ་ཉིད་ཀྱིས་སུན་འབྱིན་པའོ། ། གཉིས་པ་རྒྱས་པ་བཤད་པ་ལ་གསུམ་སྟེ། འགྲོགས་པས་སུན་འབྱིན་པ། ལོངས་སྤྱོད་ཚུལ་གྱིས་སུན་འབྱིན་པ། ལུང་གི་དོན་བཤད་པའོ། ། དང་པོ་འགྲོགས་པས་སུན་འབྱིན་པ་ནི། བུད་མེད་དང་ལྷན་ཅིག་ཏུ་རྩེ་འཇོ་དང་འཕྱར་གཡེང་ལ་སོགས་པར་བརྟེན་པས་ཁྱིམ་པ་མ་དད་པར་བྱེད་པའོ། ། འཕྱར་གཡེང་ནི་གཞི་འགྲེལ་ལས་འཁྱུད་པ་དང་འོ་བྱེད་པ་སོགས་སུ་བཤད་ལ།
ཕྲན་ཚེགས་ཀྱི་འགྲེལ་པར། འཁྱུད་པ་སོགས་རེས་འགའ་བྱེད་པ་ནི་འཕྱར་བ་དང༌། ཡང་ཡང་བྱེད་པ་ནི་གཡེང་བའོ་ཞེས་སོ། ། གཉིས་པ་ལོངས་སྤྱོད་ཚུལ་གྱིས་སུན་འབྱིན་པ་ནི། བུད་མེད་དང་ལྷག་ཅིག་ཏུ་མེ་ཏོག་དང་འབྲས་བུ་འཐོག་པ་དང༌། བཟའ་བཏུང་ལ་སོགས་པ་ལྷན་ཅིག་བྱེད་པས་ཁྱིམ་པ་མ་དད་པར་བྱེད་པའོ། ། གསུམ་པ་ལུང་གི་དོན་བཤད་པ་ནི། ཁྱིམ་སུན་འབྱིན་པ་ནི་མཐོང་བ་ལ་སོགས་རྣམ་པ་གསུམ་དུ་འདོད་དོ། ། གསུམ་ནི་མིག་གིས་ཤེས་པས་མཐོང་བ་ནི་མཐོང་བ་དང༌། སོགས་པ་རྣ་བའི་ཤེས་པས་ཐོས་པས་ནི་ཐོས་པ་དང༌།
ཡིད་དང་སོགས་པ་སྣ་ལྕེ་ལུས་གསུམ་གྱིས་ཤེས་པ་ནི་ཤེས་པ་ཞེས་བྱའོ། ། མཛོད་དུ། སྣ་ལྕེ་ལུས་གསུམ་གྱིས་ཤེས་པ་ནི་རྟོགས་པ། ཡིད་ཀྱིས་ཤེས་པ་ནི་ཤེས་པ་ཞེས་ཏེ། མིག་རྣ་ཡིད་ཀྱི་རྣམ་ཤེས་དང༌། ། གསུམ་གྱིས་ཉམས་སུ་མྱོང་གང་ཡིན། ། མཐོང་ཐོས་རྣམ་པར་ཤེས་པ་དང༌། ། རྟོགས་པ་ཡིན་ཏེ་རིམ་བཞིན་བཤད། ། ཅེས་སོ། ། གསུམ་པ་དོན་བསྡུ་བ་ནི།
ཁྱིམ་སུན་འབྱིན་པ་བསྐྲད་པ་ན། སྐྲོད་བྱེད་དགེ་འདུན་ལ་སྐུར་པ་འདེབས་པ་ལ་བཞམས་བསྒོ་དང་གསོལ་བ་དང་བརྗོད་པ་ལ་སོགས་རིམ་པ་བཞིན་བྱས་ཀྱང་མི་གཏོང་ན་ཉེས་བྱས་དང༌། སོགས་པ་སྦོམ་པོ་དང་ལྷག་མ་སྔར་བསྟན་པ་བཞིན་དུ་བལྟའོ། ། བཅུ་གསུམ་པ་བཀའ་བློ་མི་བདེ་བ་ནི་ཀོའུ་ཤཱམྦིར་འདུན་པ་ལ་བཅས་པ་སྟེ། འདི་ལ་གསུམ་སྟེ། ངོ་བོ་ངོས་གཟུང་བ་དང༌། བསླབ་བའི་གཞི་དང༌། རྫོགས་བྱེད་ཀྱི་རྐྱེན་ནོ། ། དང་པོ་ནི། བཀའ་བློ་མི་བདེ་བས་ཀྱང་ནི་བཞམས་བསྒོ་སོགས་ཀྱིས་མི་གཏོང་ན་དགེ་འདུན་ལྷག་མའི་ལྟུང་བ་འབྱུང་བར་བསྟན་ཏོ། །
ཀྱང་ནི་སྔ་མ་རྣམས་སྡུད་ཚིག་གོ ། བཀའ་བློ་མི་བདེ་བ་ནི་དགེ་སློང་རྣམས་ཀྱིས་སོ་སོ་ཐར་པ་ལ་སོགས་པ་བསླབ་པའི་གཞི་རྣམས་དང༌། མདོར་གཏོགས་པའི་ཆོས་དང༌། འདུལ་བ་དང་མཐུན་པར་སློབས་ཤིག་ཅེས་བསྐུལ་བ་ན་སྐུལ་བར་བྱེད་པའི་ཕན་པར་སྨྲ་བ་རྣམས་ལ་འདི་སྐད་བརྗོད་དུ་རུང་བ་མ་ཡིན་ཞེས་བཟློག་ཚིག་སྨྲ་བའོ། ། འདི་ལ་སྨྲ་བར་བྱ་བའི་གཞི་ནི་དགེ་སློང་ལྟུང་བ་གླེང་བ་ལ་ཕྱིན་ཅི་མ་ལོག་ཏུ་ཞུགས་པའོ། ། བདག་ཉིད་ནི་གཞན་གྱིས་གླེང་དྲན་དང་བཞམས་བསྒོ་བྱས་པའོ། ། ཀུན་སློང་ནི་གཞན་གྱིས་ལྟུང་བ་གླེང་བའི་གོ་སྐབས་མི་འབྱེད་པའི་བསམ་པའོ། ། སྦྱོར་བ་ནི་བདག་ལ་དགེ་སློང་སུས་ཀྱང་ལྟུང་བ་མ་གླེང་ཞེས་གོ་བར་བྱེད་པའོ། ། མཐར་ཐུག་བརྗོད་པ་གསུམ་པ་རྫོགས་པ་ནའོ། ། གཉིས་པ་ནི།
བསླབ་གཞི་དང་མདོར་གཏོགས་པ་གང་ཞེ་ན། ཕས་ཕམ་དང་ལྷག་མ་ལ་སོགས་པ་ལྟུང་བ་སྡེ་ལྔ་དང་མ་ངེས་པའི་ཆོས་གཉིས་ཏེ། གང་ཞིག་སྟོན་པས་སོ་སོ་ཐར་པར་གསུངས་པའི་བསླབ་པ་དེ་ནི་བསླབ་པའི་གཞི་ཞེས་བྱའོ། ། སྟོན་པས་ཉེ་བར་བསྟན་པ་བཤད་ལུང་འདུལ་བ་སྡེ་བཞིར་གང་གསུངས་པ་ནི་མདོར་གཏོགས་པའོ། ། གསུམ་པ་རྫོགས་བྱེད་ཀྱི་རྐྱེན་ནི། ཕན་པར་སྨྲ་བ་འགོག་པ་འདི་ལ་དགེ་སློང་ཆོས་ལྡན་རྣམས་ཀྱིས་ངེས་པར་བསྒོའོ། ། གང་གི་སྒོ་ནས་ན། གང་ཞིག་སྟོན་པའི་བཀའ་ལ་གཏོགས་པའི་ཆོས་རྣམས་དང་མཐུན་པར་སློབ་ཅེས་པའི་ཚུལ་གྱིས་སོ། ། གལ་ཏེ་བཞམས་ཏེ་བསྒོ་བས་མི་གཏོང་ན་སྔར་བཞིན་དུ་ཉེས་བྱས་སོ། ། ལ་སོགས་པ་གསོལ་བ་དང་བརྗོད་པ་དང་པོ་གཉིས་ཏེ་གསུམ་པོ་རེ་རེའི་མཐའ་ལ་མི་གཏོང་ན་སྦོམ་པོ་གསུམ་དུ་འགྱུར་རོ། །
བརྗོད་པ་ཐ་མ་ལ་མི་གཏོང་ན་སྔར་བཞིན་དུ་ལྷག་མར་འགྱུར་རོ། ། དགེ་འདུན་གྱིས་བསྒོ་བའི་མཐར་ལ་མི་གཏོང་ན་ལྷག་མར་འགྱུར་བ་ཡིན་གྱི། གང་ཟག་གིས་གླེང་བ་ལ་མི་གཏོང་བ་ལ་ནི་དངོས་གཞི་མི་བསྐྱེད་དོ་ཞེས་གསུངས་སོ། ། གསུམ་པ་དོན་བསྡུ་བ་ནི། ལྷག་མ་བཅུ་གསུམ་པོ་འདི་དག་ནི་དགེ་འདུན་ལས་སྤོ་མགུ་སྤྱད་པ་ལས་ལྟུང་བ་ལས་ལྡང་བའི་ཕྱིར་དགེ་འདུན་ལྷག་མའོ། ། ལྷག་མ་བཅུ་གསུམ་ལས་ཕྱི་མ་དབྱེན་ལ་སོགས་པ་བཞི་ནི་བརྗོད་པ་གསུམ་གྱིས་བཟློག་པའི་མཐའ་ལ་མི་གཏོང་ན་ལྷག་མའི་ལྟུང་བར་འགྱུར་ལ། ལྷག་མ་སྔ་མ་དགུ་ནི་བཞམས་བསྒོ་སོགས་ཀྱིས་རིམ་པ་བཞིན་དུ་བཟློག་པ་ལ་མི་ལྟོས་པར་དགེ་འདུན་ལྷག་མའི་ལྟུང་བར་ངེས་པར་བསྟན་ནོ། ། ཕྱི་མ་བསྒོ་གྱུར་གྱི་ལྟུང་བ་བཞི་ལ་སྦྱར་བ་ནི་མཚོན་པ་ཙམ་དུ་སྦྱར་བ་ཡིན་ནོ། ། སྤྱིར་བསྒོ་གྱུར་ནི་བཅུ་སྟེ། སྡོམ་ནི།
དགེ་འདུན་དབྱེན་དང་དེ་རྗེས་ཕྱོགས། ། བཀའ་བློ་མི་བདེ་ཁྱིམ་སུན་འབྱིན། ། སྡིག་ལྟ་མི་གཏོང་བཟློག་ཕམ་དང༌། ། དཀོན་མཆོག་གཏོང་དང་སྡེ་ཞིང་གནས། ། གནས་པ་བྱེད་འཇུག་འཐབ་ཀྲོལ་ལོ། ། ལྷག་མ་བཅུ་གསུམ་བསྟན་ཟིན་ཏོ། ། གཉིས་པ་མ་ངེས་པ་ཕྱིར་བཅོས་ལ་གཉིས་ཏེ། མ་ངེས་པ་དངོས་དང༌། དེའི་ཕྱིར་བཅོས་སོ། ། དང་པོ་ལ་གསུམ་སྟེ།
མདོར་བསྟན་པ་དང༌། སོ་སོའི་མཚན་ཉིད་དང༌། ཐུན་མོང་གི་མཚན་ཉིད་དོ། ། དང་པོ་ནི། ཕམ་ལྷག་ལྟུང་བྱེད་གསུམ་དུ་མ་ངེས་པ་དང༌། ལྷག་མ་དང་ལྟུང་བྱེད་གཉིས་སུ་མ་ངེས་པ་སྟེ་མ་ངེས་པའི་ཆོས་གཉིས་ནི་བསླབ་པའི་གཞི་འདུལ་བ་ལས་གསུངས་པ་རབ་ཏུ་བརྗོད་དོ། ། གཉིས་པ་སོ་སོའི་མཚན་ཉིད་ལ་མ་ངེས་པ་དང་པོ་ནི། མཉན་ཡོད་དུ་དགེ་སློང་འཆར་ཀས་སྦེད་མ་དང་ལྷན་ཅིག་ཏུ་ཉེ་བར་གནས་ནས་རེག་སྟེ། འཆར་ཀའི་པུས་མོ་ལ་སྦེད་མའི་པུས་མོ་གཏད་དེ་ཆོས་མཉན་པ་ལས། མགོན་པོ་སངས་རྒྱས་ཀྱིས་དགེ་འདུན་གྱི་ཚོགས་ཀྱི་དབུས་སུ་མ་ངེས་པའི་ཆོས་དང་པོ་ཕམ་པ་དང་ལྷག་མ་དང་ལྟུང་བྱེད་གསུམ་དུ་མ་ངེས་པའི་བཅས་པ་མཛད་དོ། །
མ་ངེས་པ་གཉིས་པ་ནི། རྒྱལ་པོའི་ཁབ་ཏུ་ཤི་རི་ཀས་ཁྱིམ་བདག་གི་ཆུང་མ་གསོ་སྦྱོང་འཕགས་དང་ལྷན་ཅིག་མ་རེག་པ་ལ་འདུག་པ་ལ་བརྟེན་ནས་དབེན་པའི་གནས་སུ་དགེ་སློང་གཅིག་པུ་ཞིག་བུད་མེད་གཅིག་དང་ལྷན་ཅིག་ཏུ་འདུག་པར་བྱེད་ན་བུད་མེད་གང་འདོད་པ་བསྟེན་དུ་རུང་ངམ་མི་རུང་ཡང་མ་ངེས་པ་གཉིས་པའི་ཆོས་ལྷག་མ་དང་ལྟུང་བྱེད་གཉིས་སུ་མ་ངེས་པའི་ཆོས་སུ་བརྗོད་དོ། ། འདིས་འདོད་པ་བསྟེན་ན་ཕམ་པར་མི་འགྱུར་རམ་ཞེ་ན། འདིར་དངོས་པོ་མི་གཙོ་ཡི་བསམ་པས་མ་ངེས་པས་མ་ངེས་པ་ཞེས་བརྗོད་དོ། ། གསུམ་པ་ཐུན་མོང་གི་མཚན་ཉིད་ནི། དབེན་པ་ཞེས་གསུངས་པ་ནི་གནས་གང་དུ་ཁྲིམས་གྲོགས་གཞན་མེད་པ་འདི་ནི་དབེན་པ་ཡིན་ལ། ལུང་ལས་སྐྱབས་ཡོད་ཀྱི་རྣམ་པ་ཞེས་གསུངས་པ་ནི། སྒྲིབ་བྱེད་རྩིག་པ་དང༌། རིབ་མ་ཤིང་ཐགས་ཏེ་སྒྲིབ་ནུས་པའི་ཤིང་གི་དྲྭ་བའོ། ། མུན་པ་དང་ཡོལ་བ་དང་ནགས་ཐིབས་པ་ཞེས་བྱ་བ་སྟེ་སྒྲིབ་བྱེད་ལྔའོ། །
སྒྲིབ་བྱེད་ལྔ་ཡོད་པའི་གནས་སུ་འགྲོ་བ་དང་འདུག་པའམ་ཉལ་བ་དང་འགྲེང་བ་ལ་སོགས་སྤྱོད་ལམ་བཞི་པོ་གང་བྱས་ཀྱང་ལྷག་མ་དང་ལྟུང་བྱེད་གང་དུ་ཡང་བློས་མ་ངེས་པའི་ཆོས་འདིར་འགྱུར་རོ། ། མ་ངེས་པ་དངོས་བསྟན་ཟིན་ཏོ། ། གཉིས་པ་དེ་ཡི་ཕྱིར་བཅོས་ལ་གཉིས་ཏེ། དཔང་པོའི་ཚིག་གིས་ཕྱིར་བཅོས་པ་དང༌། ལྟུང་བ་ཁས་མི་ལེན་པ་ལ་ཇི་ལྟར་བྱའོ། ། དང་པོ་ནི། བུད་མེད་དང་ལྷན་ཅིག་ཏུ་འདུག་པ་སོགས་བྱས་ཀྱང་ཉེས་པ་འདི་བྱུང་ཞེས་ཁས་མི་ལེན་ན་དད་པ་ཅན་སྲོག་གི་ཕྱིར་ཡང་རྫུན་མི་སྨྲ་བ་ཉིད་ཀྱི་ཚིག་གིས་ཇི་ལྟར་ཤགས་ཕྱེ་བ་ལྟར་ཕྱིར་བཅོས་པའི་སྒོ་ནས་དགེ་སློང་དེ་ནི་ལྟུང་བ་ལས་ལྡང་བར་འོས་སོ། ། གཉིས་པ་ལྟུང་བ་ཁས་མི་ལེན་པ་ལ་ཇི་ལྟར་བྱ་བ་ལ་གསུམ་སྟེ། ངོ་བོ་ཉིད་ཚོལ་ནས་མཐུན་པ་སྦྱིན་པ་དང༌། སྦྱིན་པའི་ཡུལ་གྱིས་བསླབ་པར་བྱ་བ་དང༌།
བསླབ་པ་སྤྱད་དུས་སྒྲ་དོན་དང་བཅས་པའོ། ། དང་པོ་ནི། སྔ་མ་ལས་ཡང་ན་དགེ་སློང་འཆར་ཀ་སོགས་དེ་དག་དཔང་པོའི་ཚིག་བཞིན་མི་བྱེད་པར་བུད་མེད་དང་ལྷན་ཅིག་འགྲོ་བ་དང་འདུག་པ་ལ་སོགས་པ་བྱས་པ་ན་ལྟུང་བ་གང་བྱུང་གི་ངོ་བོ་ཅུང་ཟད་ཙམ་ཡང་མ་རྟོགས་ན་ལྟུང་བ་གང་བྱུང་དེའི་ངོ་བོ་ཤེས་པར་བྱ་བའི་ཕྱིར་དུ་གསོལ་བ་དང་བརྗོད་པའི་ཆོ་ག་སྔོན་དུ་འགྲོ་བས་ངོ་བོ་ཉིད་ཚོལ་བ་དང་མཐུན་པ་སྦྱིན་ནོ། ། གཞུང་འདིར་འདི་ནན་ཏུར་དུ་བཤད་ལ། ཡོན་ཏན་འོད་ཀྱིས་སྦྱིན་པའི་ལས་སུ་འཆད་དོ། ། འོན་ཀྱང་གཞན་མི་འདོད་བཞིན་དུ་བྱེད་པས་ནན་ཏུར་དུ་རིགས་སོ། ། གཉིས་པ་གང་སྦྱིན་པར་བྱ་བའི་ཡུལ་གྱི་བསླབ་པར་བྱ་བ་ནི། ངོ་བོ་ཉིད་ཚོལ་བ་དང་མཐུན་པ་སྦྱིན་པའི་གང་ཟག་དེ་ཡིས་རབ་ཏུ་བྱུང་བ་དང་བསྙེན་པར་རྫོགས་པའི་སྡོམ་པ་དག་གཞན་ལ་ནམ་ཡང་ནི་སྦྱིན་པར་བྱ་བ་མིན་ནོ། ། དེར་མ་ཟད་གཞན་གྱིས་གནས་བཅའ་བ་བྱུང་ན་གཞན་ལ་གནས་བཅའ་བའང་མི་སྦྱིན་ཏེ། དགེ་སློང་རང་བཞིན་དུ་གནས་པ་གཞན་དག་དང་ལྷན་ཅིག་ཏུ་འཆག་པའང་མིན་ནོ། །
ཡང་དགེ་སློང་རང་བཞིན་དུ་གནས་པ་དང་འདུག་སྟན་དང་ཟ་མ་བཟའ་བ་ལ་སོགས་ལྷན་ཅིག་ཏུ་མི་བྱའོ། ། སོགས་པའི་སྒྲས་དགེ་སློང་མ་ལ་ཆོས་བསྟན་པ་སོགས་ཀྱང་མི་བྱ། འོན་ཀྱང་འདིས་སོ་ཐར་འདོན་དུ་རུང་ངོ་ཞེས་གསུང་ངོ༌། ། གསུམ་པ་བསླབ་པ་སྤྱད་དུས་སྒྲ་དོན་དང་བཅས་པ་ནི། དགེ་སློང་དེ་ལ་ལྟུང་བ་ཁས་མི་ལེན་གྱི་བར་ལ་ཆད་པ་འདི་མ་ཤིའི་བར་ལ་སྤྱད་དགོས་སོ། ། ཅིའི་ཕྱིར་མ་ངེས་པའི་ཆོས་ཞེས་བྱ་ཞེ་ན། མ་ངེས་པར་བཤད་པའི་ཆོས་གཉིས་པོ་འདི་དག་ལ་ལྟུང་བའི་ངོ་བོ་གང་བྱུང་ཡོངས་སུ་མ་ཆོད་པའི་ཕྱིར་མ་ངེས་པའི་ཆོས་ཞེས་བརྗོད་དོ། ། མ་ངེས་པའི་ཆོས་བསྟན་ཟིན་ཏོ། ། གསུམ་པ་གང་ཟག་ལྷག་མ་ཕྱིར་བཅོས་ལ་གཉིས་ཏེ། གོ་རིམ་གྱིས་མདོར་བསྟན།
རང་བཞིན་རྒྱས་པར་བཤད་པའོ། ། དང་པོ་ནི། དེ་ལྟར་མ་ངེས་པའི་ཆོས་གཉིས་སུ་གསུངས་ཟིན་ནས་གང་ཟག་ལྷག་མ་དེ་ལས་ཇི་ལྟར་ལྡང་བའི་ཕྱིར་བཅོས་དང༌། གང་ཟག་ལྷག་མ་ཅན་ལྟུང་བྱེད་དང༌། སོ་སོར་བཤགས་པ་དང༌། ཉེས་བྱས་རྣམས་དང་རྩོད་པའི་ཆོས་ལ་སོགས་པ་མང་པོ་ཡོད་པའི་ནང་ནས་སྔོན་དུ་རབ་ཏུ་གནས་པ་སྟེ་ཡོད་པ་བཤད་པར་བྱའོ། གང་ཟག་ལྷག་མ་གསུངས་སོ། ། གང་ལས་ན་སོ་ཐར་ལས་སོ། ། འདིར། སྔོན་དུ་རབ་གནས་མཆོག་གིས་སོ། །
ཞེས་འགྱུར་བྱས་ན་ལེགས་སོ། ། གང་གིས་ན་སྨྲ་བའི་མཆོག་སྟོན་པ་དག་གིས་སོ། ། གཉིས་པ་ལ་གསུམ་སྟེ། ལྟུང་བྱེད་དང༌། སོར་བཤགས་དང༌། ཉེས་བྱས་སོ། ། དང་པོ་ལ་གསུམ་སྟེ། སྦད་པའི་ལྟུང་བྱེད་དང༌། ལྟུང་བྱེད་འབའ་ཞིག་པ་དང༌། ཐུན་མོང་གི་སྒྲ་དོན་ནོ། །
དང་པོ་ལ་གཉིས་ཏེ། ལྟུང་བ་རྣམ་གཞག་དང༌། ཕྱིར་བཅོས་སོ། ། དང་པོ་ལ་བཅུ་ཚན་གསུམ་ཡོད་པ་ལས། བཅུ་ཚན་དང་པོ་ལ། སྡོམ་ནི། འཆང་བ་འབྲལ་བ་འཇོག་པ་དང༌། ། འཁྲུར་འཇུག་པ་དང་ལེན་པ་དང༌། ། སློང་དང་སློང་བར་རིགས་པ་དང༌། ། རིན་ཐང་སོ་སོར་བསྐུར་བའོ། །
ཞེས་སོ། ། དང་པོ་ལ་བཞི་སྟེ། ལྟུང་བ་རྣམ་གཞག ཕྱིར་བཅོས་དང༌། གཞན་ལ་སྦྱར་བ་དང༌། སྒྲ་དོན་གྱིས་མཇུག་བསྡུ་བའོ། ། དང་པོ་ལ་གཉིས་ཏེ། མདོར་བསྟན་དང༌། རྒྱས་བཤད་དོ། ། དང་པོ་ནི།
ཆོས་གོས་གསུམ་ལས་ལྷག་པ་ཞག་གཅིག་ཏུ་འཆང་ན་སྤང་ལྟུང་དུ་བཅས་པ་ལས། རྒྱལ་པོའི་ཁབ་ཏུ་ཁྱིམ་བདག་གཅིག་གིས་རས་ཡུག་འོད་སྲུང་ཆེན་པོའི་དགོན་པའི་སྤྱིལ་པོ་ན་འདུག་པ་ལ་ཀུན་དགའ་བོ་ལ་བསྐུར་བ་བླངས་པས་ཞག་བཅུའི་བར་དུ་གནང་བའི་ཕྱིར། ཞག་བཅུ་འདས་པར་དགེ་སློང་གིས་ཆོས་གོས་མ་བརྟགས་ཏེ་བྱིན་གྱིས་མ་བརླབས་པར་འཆང་ན་ནི་སྤང་བའི་ལྟུང་བྱེད་ཀྱི་རྡུལ་གྱིས་རང་གི་མགོ་བོ་གཡོག་པར་བྱེད་པ་ཡིན་ནོ། ། གཉིས་པ་རྒྱས་པར་བཤད་པ་ལ་གཉིས་ཏེ། སྤྱིའི་དོན་དང༌། ཚིག་གི་དོན་ནོ། ། དང་པོ་ལ་གཉིས་ཏེ། ཡན་ལག་རྣམ་པར་གཞག་པ་དང༌། ཤན་གྱི་ཁྱད་པར་གཞག་པའོ། ། དང་པོ་ལ་བཞི་སྟེ།
གཞི་དང༌། བསམ་པ་དང༌། སྦྱོར་བ་དང༌། མཐར་ཐུག་གོ ། གཞི་ནི་བྱིན་གྱིས་བརླབས་པ་དང་མ་འབྲེལ་བའི་ཆོས་གོས་ལྷག་པོའོ། ། བསམ་པ་ནི་འཆང་བར་འདོད་པའོ། ། སྦྱོར་བ་ནི་ཞག་བཅུ་ལས་ལྷག་པར་འཆང་བའི་བྱ་བ་ལ་ཞུགས་པའོ། ། མཐར་ཐུག་ནི་ཞག་བཅུ་འདས་ནས་ཕྱི་མའི་སྐྱ་རེངས་དང་པོ་ཤར་བའོ། ། གཉིས་པ་ཤན་གྱི་ཁྱད་པར་རྣམ་པར་གཞག་པ་ལ་གསུམ་སྟེ། ཤན་འབྱུང་བའི་གཞི།
ཤན་གྱི་དབྱེ་བ། ཤན་བརྡེག་པའི་ཚུལ་ལོ། ། དང་པོ་ནི། གོས་ཀྱི་ཁྱད་པར་དང་ལྷུང་བཟེད་དང་སྨན་གྱི་ཁྱད་པར་རོ། ། གཉིས་པ་ལ་གཞིའི་སྒོ་ནས་གཉིས་ཏེ། ཞག་བཅུ་པ་དང་འབྲེལ་བ་དང༌། ཟླ་བར་གཏོགས་པ་དང་འབྲེལ་བའོ། ། ངོ་བོའི་སྒོ་ནས་གཉིས་ཏེ། ཞག་ཤན་དང༌། ལྟུང་ཤན་ནོ། །
གསུམ་པ་ཤན་བརྡེག་པའི་ཚུལ་ལ་གཉིས་ཏེ། ཞག་ཤན་འབྱུང་ཚུལ་དང༌། ལྟུང་ཤན་འབྱུང་ཚུལ་ལོ། ། དང་པོ་ནི། ཚེས་གཅིག་ལ་ཆོས་གོས་གཅིག་རྙེད་པ་བྱིན་གྱིས་མ་བརླབས་པར་བདག་གིར་འཛིན་པ་རྗེས་སུ་ཞུགས་ཤིང༌། ཞག་ལྔའི་ཚེ་ན་ཆོས་གོས་གཞན་ཞིག་རྙེད་པ་ན་དེ་ཉིད་ཀྱི་ཉིན་པར་ཞག་ཤན་འབྱུང་སྟེ། སྔ་མ་ཞག་ལྔ་པ་ལོན་པའི་སྟོབས་ཀྱིས་ཕྱི་མ་ཡང་ཞག་ལྔ་ལོན་པར་གྱུར་བའི་ཕྱིར་རོ། ། ཡང་ཆོས་གོས་དང་པོ་ཞག་བཅུ་པ་འདས་ནས་བཅུ་གཅིག་པའི་སྐྱ་རེངས་ཤར་བ་ན་སྤང་བའི་ལྟུང་བ་བསྐྱེད་དོ། ། དེའི་ཤན་གྱི་སྟོབས་ཀྱིས་ཕྱི་མར་རྙེད་པས་ཀྱང་སྤང་ལྟུང་བསྐྱེད་པར་འགྱུར་རོ། ། གལ་ཏེ་སྔ་མ་ཞག་བཅུ་འདས་ནས་སྤང་བའི་ལྟུང་བ་བསྐྱེད་པའི་དུས་སུ་ཕྱི་མས་ཀྱང་གོས་ཞག་བཅུ་འཆང་སྤང་གི་ལྟུང་བ་བསྐྱེད་པ་མི་འཐད་པར་ཐལ།
ཕྱི་མ་རྙེད་ནས་ཞག་བཅུ་མ་ལོན་པའི་ཕྱིར་རོ་ཞེ་ན། རང་སྟོབས་ཀྱིས་ཞག་བཅུ་ལོན་པ་མེད་ཀྱང་ཤན་སྟོབས་ཀྱིས་ཞག་བཅུ་ལོན་པར་གྱུར་པའི་ཕྱིར་སྔ་མ་ཞག་བཅུ་འདས་པ་ན་ལྟུང་བ་བསྐྱེད་པའི་དུས་སུ་ཕྱི་མས་ཀྱང་ངེས་པར་བསྐྱེད་པ་ཡིན་ནོ། ། རྒྱ་ཆེར་འགྲེལ་ལས། ཆོས་གོས་སྔར་རྙེད་པ་ལ་རང་གི་ཉིད་ཀྱི་རྗེས་སུ་ཞུགས་པ་ཉིད་དེ། ཡོད་ན་ཆོས་གོས་ཕྱིས་རྙེད་པ་ལ་ཡང་རང་གི་རྗེས་སུ་ཞུགས་པ་དེ་ཉིད་འབྱུང་བ་ཉིད་དུ་རིག་པར་བྱའོ་ཞེས་སོ། ། འདི་ནི་བྱིན་གྱིས་མ་བརླབས་པས་བྱིན་གྱིས་མ་བརླབས་པ་ལ་ཤན་བརྡེག་པ་ཡིན་ནོ། ། གལ་ཏེ་སྔ་མ་ཚེས་གཅིག་ལ་རྙེད་པ་ལྟ་བུ་བྱིན་གྱིས་བརླབས་ལ་ཕྱི་མ་བྱིན་གྱིས་མ་བརླབས་ན་ཅིར་འགྱུར་ཞེ་ན། སྔ་མ་བྱིན་གྱིས་བརླབས་པའི་སྟོབས་ཀྱིས་ཕྱི་མ་ལ་ཤན་མི་འབྱུང་བས་ཕྱི་མས་ལྟུང་བ་བསྐྱེད་པ་ལ་རང་སྟོབས་ཀྱིས་ཞག་བཅུ་འདས་དགོས་སོ། །

གཉིས་པ་ནི། གལ་ཏེ་སྔ་མ་བྱིན་གྱིས་མ་བརླབས་ལ་ཕྱི་མ་བྱིན་གྱིས་བརླབས་ན་ཅིར་འགྱུར་ཞེ་ན། ཕྱི་མ་བྱིན་གྱིས་བརླབས་ཀྱང་སྔ་མའི་ཤན་སྟོབས་ཀྱིས་སྔ་མ་ཞག་བཅུ་འདས་ནས་ལྟུང་བ་བསྐྱེད་པ་ན་ཕྱི་མས་ཀྱང་སྔ་མའི་ཤན་སྟོབས་ཀྱིས་ལྟུང་བ་བསྐྱེད་པར་འགྱུར་ཏེ། ཕྱི་མའི་བྱིན་བརླབས་ཀྱིས་སྔ་མའི་ལྟུང་བ་ལས་སྐྱོབ་མི་ནུས་པའི་ཕྱིར་རོ། ། འདི་ནི་མ་བརླབས་པས་བརླབས་པ་ལ་བརྡེག་པ་ཞེས་བྱ་བ་ཡིན་ནོ། ། གོས་ཀྱི་སྐབས་སུ་བརླབས་པས་བརླབས་པ་ལ་བརྡེག་པ་དང༌། བརླབས་པས་མ་རླབས་པ་ལ་བརྡེག་པ་ཞེས་བྱ་བ་ནི་མེད་དེ། བྱིན་རླབས་ནི་ཉེས་པ་མི་འབྱུང་བའི་རྟེན་ཡིན་པའི་ཕྱིར་རོ། ། སྨན་ལ་ནི་བྱིན་གྱིས་བརླབས་པས་བྱིན་གྱིས་བརླབས་པ་ལའང་བརྩིའོ། ། གལ་ཏེ་གོས་སྔ་མ་བྱིན་གྱིས་མ་བརླབས་པར་ཞག་ལྔ་འདས་ནས་ཕྱི་མ་གཞན་རྙེད་པའི་དུས་སུ་སྔ་ཕྱི་གཉིས་ཀ་ལྷན་ཅིག་ཏུ་བྱིན་གྱིས་བརླབས་ན་ཅིར་འགྱུར་ཞེ་ན། གཉིས་ཀས་ཞག་བཅུ་འདས་ཀྱང་སྤང་བའི་ལྟུང་བ་མི་བསྐྱེད་དེ།
གོས་བྱིན་གྱིས་མ་བརླབས་པར་ཞག་བཅུ་འདས་པ་མེད་པའི་ཕྱིར་རོ། ། ཞག་བཅུ་པའི་ཉིན་བར་བྱིན་གྱིས་བརླབས་པ་ལ་ཡང་ཚུལ་དེ་བཞིན་ནོ། ། དུས་གཅིག་ཏུ་རྙེད་པ་ལ་ནི་བརྡེག་བྱ་རྡེག་བྱེད་གཉིས་སུ་གཞག་ཏུ་མེད་དོ། ། ཞག་བཅུ་པའི་སྔ་རོལ་དུ་བྱིན་གྱིས་མ་བརླབས་ཀྱང་ཞག་བཅུ་པར་བྱིན་གྱིས་བརླབས་ན་སྔ་རོལ་གྱི་བདག་གིར་འཛིན་པར་རྗེས་སུ་ཞུགས་པའི་ཉེས་པ་ཉམས་པ་ཡིན་ནོ། ། ལྷུང་བཟེད་ཀྱི་འཆང་བ་ལ་ཡང་ཚུལ་དེ་བཞིན་དུ་སྦྱར་རོ། ། ཞག་བདུན་པའི་འཆང་སྤང་ལ་ནི་ཤན་བརྡེག་བྱ་དང་རྡེག་བྱེད་རྫས་རིགས་མཐུན་པ་ཁོ་ན་ལ་འབྱུང་བ་ཡིན་གྱི། རྫས་རིགས་མི་མཐུན་པ་ལ་ནི་མ་ཡིན་ནོ། ། ཀུན་སློང་ལས་ནི་ལྟུང་བ་དང་ལྟུང་མེད་ཅི་རིགས་པར་འགྱུར་ཏེ། སྤང་ལྟུང་གི་གཞི་ནི་རང་གི་རྫས་རང་གིར་འདུ་ཤེས་པ་ལྟུང་བ་དངོས་གཞི་བསྐྱེད་པའི་ཡན་ལག་ཏུ་འགྱུར་ལ། གཞན་གྱི་རྫས་རང་གིར་འདུ་ཤེས་པ་ལ་ནི་ཉེས་བྱས་སོ། །
རང་གི་ལ་གཞན་གྱིར་ཤེས་པ་དང༌། གཞན་གྱི་ལ་གཞན་གྱིར་ཤེས་པ་ལ་ནི་ལྟུང་མེད་དོ། ། རང་གི་མིན་པ་ལ་རང་གི་ཡིན་མིན་ཐེ་ཚོམ་ཟ་ན་ཡང་ཉེས་བྱས་ཏེ། མདོ་རྩ་བ་ལས། ཡིད་གཉིས་ནི་འདུ་ཤེས་དང་འདྲའོ་ཞེས་པ་ལྟར་རོ། ། གཉིས་པ་ཚིག་གི་དོན་ལ་གསུམ་སྟེ། བསམ་པའི་མཚན་ཉིད་དང༌། འཆང་སྤང་གི་གཞིའི་མཚན་ཉིད་དང༌། ཆོས་གོས་ཀྱི་རྒྱུ་བསྟན་པའོ། ། དང་པོ་ནི།
ཆོས་གོས་ཀྱི་རྒྱུ་ཁ་དོག་མི་རུང་བ་བཅངས་ཀྱང་ལྟུང་བ་འདི་མི་བསྐྱེད་པར་བསྟན་པའི་ཕྱིར་དུ། ཆོས་གོས་དྲུབས་པ་དང་རུང་བ་གསུམ་གྱི་ཚོན་གང་རུང་གིས་ཆོས་གོས་ཁ་བསྒྱུར་བ་ཟིན་པར་གྱུར་པ་ན་ཆོས་གོས་གཉིས་པ་འཛིན་པར་ཁས་ལེན་པ་ལ་སྤང་བའི་ལྟུང་བ་བསྐྱེད་དོ། ། ཁས་ལེན་པ་ཞེས་པ་འདིར་ནི་ཚིག་གིས་མ་ཡིན་གྱི། བློ་ཡིས་ཁས་བླངས་པའོ། ། ཆོས་གོས་ལ་བདག་གིར་འཛིན་པ་རྗེས་སུ་ཞུགས་པའི་དོན་ནོ། ། ཆོས་གོས་བྱིན་གྱིས་མ་བརླབས་པ་བདག་གིར་འཛིན་པ་ཞུགས་པ་ཞག་བཅུ་འདས་ན་སྤང་བའི་ལྟུང་བ་བསྐྱེད་པའི་དོན་ནོ། ། གཉིས་པ་འཆང་སྤང་གི་གཞིའི་མཚན་ཉིད་ལ་གཉིས་ཏེ། སྲ་བརྐྱང་དབྱུང་བའི་རྣམ་གཞག་དང༌། གཞུང་གི་ཚིག་དོན་ནོ། ། དབྱུང་བའི་དུས་ནི་གཉིས་ཏེ།
དཔྱིད་ཟླ་ར་བའི་ཚེས་བཅོ་ལྔ་དང༌། རྐྱེན་གྱི་དབང་གིས་དེའི་སྔ་རོལ་དུ་ཡང་དབྱུང་བའོ། ། དབྱུང་བ་སྤྱིའི་མཚན་ཉིད་ནི། སྲ་བརྐྱང་བཏིང་ནས་ཕྱིས་སྲ་བརྐྱང་ལ་བསམ་པ་གནས་པ་དང་བྲལ་བའོ། ། དབྱུང་བ་ནི་གཉིས་ཏེ། རང་འཇུག་བྲལ་དང༌། བཅོས་མའི་དབྱུང་བའོ། ། དང་པོ་ནི། སྲ་བརྐྱང་འདིང་བ་པོ་ལས་ལ་མ་ལྟོས་པར་སྲ་བརྐྱང་ལ་བསམ་པ་གནས་པ་དང་བྲལ་བའོ། ། གཉིས་པ་བཅོས་མའི་དབྱུང་བ་ནི་ཆོ་གས་ཕྱུང་བའོ། །
དང་པོ་ལ་ཡང་གཉིས་ཏེ། དགེ་འདུན་མཐའ་དག་གི་རང་འཇུག་བྲལ་དང༌། གང་ཟག་གི་རང་འཇུག་བྲལ་ལོ། ། དང་པོ་ལ་གསུམ་སྟེ། སྲ་བརྐྱང་འདིངས་པའི་མཚམས་ལས་འདས་པ་དང༌། བྱིན་གྱིས་རློབ་པར་བྱེད་པ་པོ་གཅིག་ཀྱང་མེད་པ་དང༌། སྲུང་བ་པོ་མཚམས་ཀྱི་ཕྱི་རོལ་ཏུ་སྐྱ་རེངས་ཤར་བར་གནས་པའོ། ། གཉིས་པ་གང་ཟག་གི་རང་འཇུག་བྲལ་ལ་གསུམ་སྟེ། མཚམས་འདས་དང༌། སྦྱོར་འགྲོ་དང༌།
ངེས་བྱེད་དོ། ། དང་པོ་ནི། མཚམས་ཀྱི་ཕྱི་རོལ་དུ་ཞག་ལོན་པར་གནས་པའོ། ། སྦྱོར་འགྲོ་ལ་ཡང་གཉིས་ཏེ། མཚམས་ཀྱི་ནང་ནས་ཕྱིར་འགྲོ་བའི་དུས་སུ་སླར་ཕྱིར་མི་འོང་བའི་སེམས་སྐྱེས་པ་དང༌། མཚམས་ཀྱི་ཕྱི་རོལ་ཏུ་ཕྱིར་མི་འོང་བའི་སེམས་སྐྱེས་པའོ། ། ངེས་བྱེད་ནི་སྤྱིར་སྲ་བརྐྱང་ལ་མི་བརྟེན་པའི་བསམ་པ་སྐྱེས་པའོ། ། འགྲེལ་པ་ལས་སྦྱོར་འགྲོ་ངེས་བྱེད་གཉིས་བྱུང་ན་ཕྱིར་འོངས་ཀྱང་མི་ཕན་ཞེས་བཤད་དོ། ། ངེས་བྱེད་ལ་ཡང་གཉིས་ཏེ། ཟུར་དུ་ཆོས་གོས་དྲུབས་ཟིན་ན་མི་བརྟེན་སྙམ་པའི་བློ་སྐྱེས་ནས་ཆོས་གོས་དྲུབས་ཟིན་པ་ན་རང་འཇུག་བྲལ་དུ་འགྲོ་བ་དང༌།
ཡང་དེ་ལྟ་བུའི་བསམ་པ་སྔོན་དུ་སོང་བས་ཆོས་གོས་བརྩམས་པ་ཞིག་པ་ན་རང་འཇུག་བྲལ་དུ་འགྲོ་བའོ། ། གཉིས་པ་བཅོས་མའི་དབྱུང་བ་ལ་ཆོ་ག་ནི་གསོལ་བ་དང་བཞིའི་ལས་སོ། ། དབྱུང་བའི་དུས་ནི་གཉིས་ཏེ། དཔྱིད་ཟླ་ར་བའི་ཉའི་ཉིན་པར་ཕྱུང་བ་ནི་དབྱུང་བའི་དུས་ཀྱི་ཚད་དུ་ཕྱིན་པ་དང༌། རྐྱེན་གྱི་དབང་གིས་སྔ་རོལ་དུ་ཕྱུང་བ་ནི་ཚད་དུ་མ་ཕྱིན་པའོ། ། བཅོས་མའི་དབྱུང་བའི་ཚུལ་ནི་གཉིས་ཏེ། མཚམས་ནང་གི་དགེ་འདུན་སོ་སོར་མ་བྱེ་བ་ལ་ནི་ཕྱོགས་གཅིག་ཏུ་དབྱུང་བ་དང༌། ཆོས་དང་ཆོས་མ་ཡིན་པ་སོ་སོར་བྱེ་བ་ལ་ནི་སོ་སོ་ནས་དབྱུང་དགོས་སོ། ། སྲ་བརྐྱང་གི་གཞི་ལས། མ་མོ་བརྒྱད་ཀྱི་གཞིས་སྲ་བརྐྱང་ཕྱུང་བར་འགྱུར་ཏེ།
བརྒྱད་གང་ཞེ་ན། སོང་བའི་མཐའ་ཅན་དང༌། རྫོགས་པའི་མཐའ་ཅན་དང༌། ངེས་པའི་མཐའ་ཅན་དང༌། ཉམས་པའི་མཐའ་ཅན་དང༌། ཐོབ་པའི་མཐའ་ཅན་དང༌། མཚམས་ལས་འདས་པའི་མཐའ་ཅན་དང༌། རེ་ཐག་ཆད་པའི་དང༌། བྱ་བའི་མཐའ་ཅན་དང་བརྒྱད་པོ་ནི་སྲ་བརྐྱང་གི་དབྱུང་བ་ཉིད་དོ་ཞེས་གསུངས་སོ། ། འདིར་བརྒྱད་གསུངས་པའི་ཐ་མ་ནི་བཅོས་མའི་དབྱུང་བའོ། །
སྔ་མ་བདུན་ནི་རང་འཇུག་བྲལ་ལོ། ། སྲ་བརྐྱང་བཏིང་བའི་ཕན་ཡོན་ནི། ཡང་ཡང་ཟ་དང་འདུས་ཤིང་ཟ། ། མ་སྨྲས་གྲོང་དུ་འགྲོ་བ་དང༌། ། གོས་སློང་བ་ལ་ཉེས་པ་མེད། ། དབྱར་གནས་རྙེད་པ་ཐུན་མོང་འགྱུར། ། གནས་གཞན་གནས་དང་ཕྱི་མར་གནས། ། དབྱར་རལ་བ་དང་ས་གཞན་གནས། ། ཕན་ཡོན་འཐོབ་པར་མི་འགྱུར་རོ། ། གཉིས་པ་གཞུང་གི་ཚིག་དོན་ནི།
ཆོས་གོས་ཟིན་ནས་བདག་གིར་འཛིན་པ་ཐམས་ཅད་ལ་འཆང་སྤང་འབྱུང་ངམ་ཞེ་ན། སྲ་བརྐྱང་ཕྱུང་ལ་ཆོས་གོས་མ་ཟིན་པ་དང༌། ཆོས་གོས་ཟིན་ལ་སྲ་བརྐྱང་མ་ཕྱུང་བ་དང༌། གཉིས་ཀ་དང༌། གཉིས་ཀ་མ་ཡིན་པའི་མུ་བཞི་ཅན་ལ་འདིར་འཆང་སྤང་གནས་སྐབས་གང་དུ་འབྱུང་བ་བརྟག་པ་ནི། སྔར་སྲ་བརྐྱང་གཏིང་བ་དབྱུང་བར་བྱས་ཟིན་ནས་ཆོས་གོས་མ་ཟིན་པར་ནི་འཆང་སྤང་འབྱུང་བ་མིན་པས་སྲ་བརྐྱང་ཕྱུང་ནས་ཆོས་གོས་ཟིན་པ་ལ་འབྱུང་ངོ༌། ། ཚུལ་དེ་ལྟ་བུ་ལ་སོགས་པས་འཆང་སྤང་གི་ལྟུང་བར་རྣམ་པར་གཞག་གོ ། སོགས་པའི་སྒྲས་བསྡུས་པ་སྲ་བརྐྱང་དབྱུང་བ་ལ་མ་ལྟོས་པར་འབྱུང་བར་བསྟན་ཏོ། ། སྲ་བརྐྱང་དབྱུང་བ་བྱས་ནས་ནི་ཆོས་གོས་མ་ཟིན་པར་སྤང་ལྟུང་བསྐྱེད་པ་མིན་ཏེ། ཆོས་གོས་མ་ཟིན་ན་སྤང་ལྟུང་བསྐྱེད་པའི་གཞི་མེད་པའི་ཕྱིར་རོ། །
སྲ་བརྐྱང་མ་ཕྱུང་བ་ལ་ཡང་མི་བསྐྱེད་དེ། སྲ་བརྐྱང་གཏིང་བ་ནི་འཆང་སྤང་གི་ལྟུང་བ་མི་བསྐྱེད་པའི་དགོས་པ་ཅན་ཡིན་པའི་ཕྱིར། སྲ་བརྐྱང་མ་ཕྱུང་བ་དང་ཆོས་གོས་མ་ཟིན་པ་གཉིས་ཀ་ལ་ཡང་མི་བསྐྱེད་དེ། སྲ་བརྐྱང་མ་ཕྱུང་བས་ཉེས་པ་ཁེགས་ལ། ཆོས་གོས་མ་ཟིན་པས་སྤང་ལྟུང་གི་གཞི་མེད་པའི་ཕྱིར་རོ། ། གསུམ་པ་ཆོས་གོས་ཀྱི་རྒྱུ་བསྟན་པ་ནི། ཆོས་གོས་ཀྱི་རྒྱུ་ནི་རྣམ་པ་བདུན་དུ་འདོད་དོ། ། བདུན་གང་ཞེ་ན། གཞི་འགྲེལ་ལས། ཆོས་གོས་ཀྱི་རྒྱུའི་དོན་ནི་བལ་ལས་བྱས་པའི་གོས་དང༌།
རྩ་ཤིན་ཕྲ་མོ་ལས་བྱས་པའི་རས་དང༌། ཉི་འོག་སྟེ་རྒྱ་ཡུལ་སོགས་ནས་འོངས་པའི་གོས་དང༌། རས་བལ་ལས་བྱས་པའི་གོས་དང༌། རྩྭའི་རྣམ་པ་ཟར་མའི་ཤུན་པ་ལས་བྱས་པའི་རས་དང༌། རྩྭ་ཀོ་ཏཾ་པ་ཕྲ་མོ་ལས་བྱས་པའི་རས་དང༌། རྩ་དུ་གུལ་ལས་བྱས་པའི་རས་ཞེས་བཤད་དོ། ། གཉིས་པ་ཕྱིར་བཅོས་ཀྱི་ཆོ་ག་ནི། ལྟུང་བ་འདི་དག་པར་འདོད་ན་སྤང་བར་འོས་པ་གང་ལ་བརྟེན་ནས་སྤང་ལྟུང་བྱུང་བའི་དངོས་པོ་དེ་མི་སྤོང་བ་དང༌། ལྟུང་བ་དེ་བཤགས་པར་མི་བྱེད་པ་དང༌། སྤང་ལྟུང་བྱུང་ཕྱིན་ཆད་གལ་ཏེ་ཕྲན་ཚེགས་ཏེ་ཁྲུ་གང་ཡན་ཆད་ཀྱི་གོས་སོགས་དེ་འདྲ་ཡང་ནུབ་གཅིག་འབྲལ་བར་མི་བྱེད་པ་དང་རིགས་ཚིགས་གསུམ་ཡོད་པ་ལས།
གསུམ་པོ་འདི་དག་ལས་གང་ཡང་རུང་བ་གཅིག་མ་ཚང་བར་ནི་སྤང་ལྟུང་དག་པར་འགྱུར་བ་མ་ཡིན་ཏེ། སྤང་ལྟུང་དག་བྱེད་ཀྱི་རྒྱུ་མ་ཚང་བའི་ཕྱིར། གསུམ་པོ་འདི་དག་མ་ལུས་པ་བྱས་ན་ནི་སྤང་བའི་ལྟུང་བ་མེད་པར་གསུངས་པ་ཡིན་ནོ། ། ཡང་གང་ལ་བརྟེན་ནས་སྤང་ལྟུང་བྱུང་བའི་གོས་ཀྱང་མེད་ཅིང༌། དེ་ཕྱིན་ཆད་ཀྱི་ཁྲུ་གང་ཡན་ཆད་ཀྱི་གོས་ཀྱང་མེད་ན་སྤང་བྲལ་གྱི་ཆོ་ག་སྔོན་དུ་གཏང་མི་དགོས་ཏེ། མདོ་རྩ་བར། འདི་ལ་མེད་པ་ཉིད་གཙོ་བོའོ་ཞེས་སོ། ། གསུམ་པ་གཞན་ལ་སྦྱར་བ་ནི། གང་ཡང་ལྷུང་བཟེད་དང་དྲ་བ་དང་ཕོར་བུ་སོགས་ཉེ་བར་བསགས་ནས་བདག་གིར་འཛིན་པ་ཞུགས་པ་དེར་ཡང་ནི་གང་ཟག་གཞན་ལ་སྐྱེལ་ཞིང་སྤོང་བའི་སྒོ་ནས་བཤགས་པར་མི་བྱེད་པ་དེའི་ཚེ་སྤང་བའི་ལྟུང་བ་ཉིད་དུ་འགྱུར་རོ། ། སྤང་ལྟུང་བྱུང་བ་གང་གི་གནས་སྐབས་འདིར་དགེ་བ་ཟད་བྱེད་ཀྱི་ལྟུང་བ་ནི་སྤང་ལྟུང་བྱུང་བའི་གཞིའི་རྫས་གཞན་ལ་ངེས་པར་སྤངས་ནས་བཤགས་པར་བྱ་སྟེ།
སྤང་བྲལ་སྔོན་དུ་བཏང་ནས་བཤགས་པ་བྱ་དགོས་པར་གསུངས་པའི་ཕྱིར་རོ། ། བཞི་པ་སྒྲ་དོན་གྱིས་མཇུག་བསྡུ་བ་ནི། གང་གི་ཕྱིར་ལྟུང་བ་ཞེས་བྱ་ཞེ་ན། གང་གིས་ངན་སོང་དུ་ལྟུང་བར་བྱེད་པའི་ཕྱིར་ལྟུང་བའི་མིང་དེ་དག་ཏུ་བཏགས་སོ། ། སྤང་བྲལ་སྔོན་དུ་གཏོང་དགོས་པས་སྤང་ལྟུང་ངོ༌། ། གཉིས་པ་འབྲལ་བ་ལ་གསུམ་སྟེ། བསླབ་བྱའི་སྒོ་ནས་མདོར་བསྟན། མཚན་ཉིད་ཀྱིས་རྒྱས་པར་བཤད། ལྟུང་བ་མེད་པས་མཇུག་བསྡུ་བའོ། ། དང་པོ་ནི།
མཉན་ཡོད་དུ་དགེ་སློང་ཞིག་ལ་བཅས་པ་སྟེ། དགེ་སློང་གིས་བླ་གོས་དང་མཐང་གོས་དང་སྣམ་སྦྱར་ཏེ་ཆོས་གོས་གསུམ་གྱོན་པ་ཉིད་ཀྱིས་གནས་པར་བྱ་སྟེ། གཙུག་ལག་ཁང་གི་ཕྱི་རོལ་དུ་གསུམ་པོ་འདི་དག་མེད་པར་གནས་པར་བྱ་བ་མིན་ནོ། ། གསུམ་པོ་ཡོད་པ་ལས་གཞན་དུ་མེད་པར་དགེ་སློང་གཙུག་ལག་ཁང་གི་ཕྱི་རོལ་དུ་གནས་ན་ཉེས་བྱས་སུ་འགྱུར། འོན་ཀྱང་འོད་སྲུང་ཆོན་པོ་རྒས་པ་དང༌། ཤཱ་རིའི་བུ་རླུང་ནད་ཅན་ལ་བརྟེན་ནས་དགེ་འདུན་གྱིས་གནང་ན་མ་གཏོགས་སོ། ། འདི་ལའང་གཞི་ནི་ཆོས་གོས་གསུམ་དང༌། གནས་ཉེ་འཁོར་ལས་གཞན་ཡིན་པ་དང༌། གནང་བ་མ་ཐོབ་པ་དང༌། སྲ་བརྐྱང་མ་བཏིང་བའོ། །
བསམ་པ་ནི་འདུ་ཤེས་མ་འཁྲུལ་བ་དང༌། ཀུན་སློང་འབྲལ་བར་འདོད་པའོ། ། སྦྱོར་བ་འབྲལ་བར་རྩོམ་པ། མཐར་ཐུག་གནས་གཞན་དུ་སྐྱ་རེངས་ཤར་བའོ། ། གཉིས་པ་མཚན་ཉིད་ཀྱིས་རྒྱས་པར་བཤད་པ་ལ་གཉིས་ཏེ། མདོར་བསྟན་དང༌། རྒྱས་བཤད་དོ། ། དང་པོ་ལ་གསུམ་སྟེ། གནས་བཤད། ཉེར་སྤྱོད་བཤད།
གཅིག་དང་ཐ་དད་བསྟན་པའོ། ། དང་པོ་ནི། ཆོས་གོས་དང་འབྲལ་བའི་གནས་དང་ཉེ་འཁོར་སོགས་དེ་གང་ཞེ་ན། གནས་ཏེ་ཁྱིམ་གཅིག་དང་གཉིས་དང་གསུམ་དང་བཞི་ལ་སོགས་པ་མང་པོ་ཡི་གྲོང་འོབས་ཀྱིས་ཀུན་ནས་བསྐོར་བ་དང་རྩིག་པས་བསྐོར་བ་དང་རིབ་མའི་ཁོངས་སུ་ཆུད་པའོ། ། གཉིས་པ་ཉེར་སྤྱོད་ནི། གཅིག་དང་ཐ་དད་པའོ། ། ཉེར་སྤྱོད་ནི་སྤོང་པ་སྟེ་མདུན་ས་དང་སྐྱེད་མོས་ཚལ་ནི་སྔར་བཤད་པའི་ལྷའི་གནས་ལ་སོགས་པའོ། ། གསུམ་པ་ནི། ཉེ་འཁོར་འདི་ལ་ཉེ་འཁོར་གཅིག་ནི་ཐུན་མོང་བ་ཉིད་དེ། ཐ་དད་པ་ནི་ཉེར་སྤྱོད་སྣ་ཚོགས་པ་ཉིད་དོ། །
གཉིས་པ་རྒྱས་པར་བཤད་པ་ལ་གསུམ་སྟེ། གནས་བཤད། ཉེ་འཁོར་བཤད། གཅིག་དང་ཐ་དད་བཤད་པའོ། ། དང་པོ་ནི། རྒྱུན་སྲང་ཕྱི་སྒོ་གཅིག་བཏོད་པ་དག་ནི་གནས་གཅིག་པ་ཞེས་བརྗོད་པར་བྱ་སྟེ། གདོལ་པ་སྟེ་ཀླ་ཀློའི་གནས་དང་རི་ཁྲོད་པ་དང་མཐའ་འཁོབ་ཀྱི་གནས་ལ་སོགས་པ་དང་རིགས་ཏེ་ཁྱིམ་གཅིག་པའི་གནས་བཞིན་ནོ། ། རིགས་ཏེ་ཁྱིམ་གཉིས་ནི་གནས་གཉིས་ཞེས་བརྗོད་དེ། གང་དུ་བྲམ་ཟེ་དང་གདོལ་པ་གནས་པ་བཞིན་ཏེ། འདི་གཉིས་གནས་གཅིག་ཏུ་མི་གནས་སོ། །
རྒྱུན་སྲང་གི་སྒོ་སྣ་ཚོགས་པ་སོ་སོར་བཏོད་པ་ལ་གནས་མང་པོ་པར་ནི་རབ་ཏུ་གྲགས་སོ། ། གཉིས་པ་ཉེ་འཁོར་བཤད་པ་ལ་གཉིས་ཏེ། ངོ་བོ་དང༌། དབྱེ་བའོ། ། དང་པོ་ནི། འགྲོ་འདུག་ལ་སོགས་པ་ཉེ་བར་སྤྱོད་པའི་ཉེར་འཁོར་ནི་ནང་གི་གནས་མ་ལུས་པ་དང༌། དེའི་ཕྱི་རོལ་ཡང་ནི་འདོམ་གང་ཚུན་ཆད་ཡིན་ནོ། ། འདོམ་གང་རྩིག་པ་སོགས་ཀྱིས་བསྐོར་བ་མིན་པ་ལ་ནི་རང་གི་ལག་པ་བརྐྱང་བས་སླེབ་པ་ཚུན་ཆད་གནས་དང༌། དེའི་ཕྱི་རོལ་ནས་འདོམ་གང་ནི་ཉེ་འཁོར་ཞེས་ཆོས་བཤེས་འཆད་དོ། ། རྩིག་པ་སོགས་ཀྱིས་བསྐོར་བའི་གྲོང་གི་ཉེ་འཁོར་ནི་ཁྱིམ་བྱ་འཕུར་ནས་ཆགས་པའི་ཚད་ཙམ་དག་གམ།
གང་ཚུན་ཆད་དུ་ཐག་འཐག་པ་དང༌། བཟའ་ལ་སོགས་པ་འཚེད་པ་ལ་སོགས་པའི་བྱ་བས་ཁྱབ་པ་ཚུན་ཆད་དོ། ། གཉིས་པ་དབྱེ་བ་ནི། རིགས་ཏེ་ཁྱིམ་དང༌། ཚོང་ཁང་དང༌། ཚོང་འདུས་དང༌། ཁང་ཐོག་གི་གྲྭ་ཁང་དང༌། གཡུལ་བྱེད་པའི་ས་དང༌། ལས་ལ་འཇུག་པའི་མུའི་འདུག་སྟེགས་ཀྱི་གནས་དང༌། གྲུ་དང༌།
ཤིང་ལྗོན་པ་དང༌། ཤིང་རྟ་དང༌། ཀུན་དགའ་ར་བ་སྟེ་བཅུ་པོ་རྣམས་ཀྱི་ཉེར་སྤྱོད་ནི་གཅིག་པ་དང་སྣ་ཚོགས་ཏེ་ཐ་དད་པ་གཉིས་གཉིས་སོ། ། གསུམ་པ་གཅིག་དང་ཐ་དད་བཤད་པ་ལ་གཉིས་ཏེ། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། ། དང་པོ་ནི། ཁྱིམ་གྱི་ཉེ་འཁོར་གཅིག་པ་གང་ཞེ་ན། སྤུན་དུ་མ་ཡོད་པ་རྣམས་ནོར་སོ་སོར་མ་ཕྱེ་བ་དང་སྐྱེས་བུ་གཅིག་གི་ཡང་ནི་རུང༌། ནང་ཐམས་ཅད་དང་ཕྱི་རོལ་འདོམ་གང་ངམ།
ཁྱིམ་བྱ་འཕུར་ཆགས་སམ། འཐག་འཚེད་ལ་སོགས་པའི་བྱ་བས་ཁྱབ་པ་གནས་གང་ལ་ཇི་ལྟར་རིགས་པར་གསུངས་པ་དེ་ཉིད་ཀྱི་ཉེ་འཁོར་ནི་ཁྱིམ་དེའི་ཉེར་སྤྱོད་གཅིག་པ་ཞེས་བྱ་བ་ཡིན་ནོ། ། ཁྱིམ་དེའི་ཉེར་སྤྱོད་ཀྱང་སྔ་མ་ལྟར་ནང་གི་མ་ལུས་པ་ལ་སོགས་པའོ། ། ཉེར་སྤྱོད་ཐ་དད་པ་སྣ་ཚོགས་པ་ཡང་ནི་གང་དུ་སྤུན་འདི་དག་གི་ཉེར་སྤྱོད་སྒོ་ཐ་དད་པ་དག་ཏུ་བྱེ་བའམ། སྐྱེས་བུ་རིགས་མང་པོའི་ཁྱིམ་ཐ་དད་པ་གང་ཡིན་པའི་ཉེར་སྤྱོད་སོ་སོ་བའོ། ། མདོར་ན་ཉེར་སྤྱོད་ཐུན་མོང་བ་ནི་ཉེར་སྤྱོད་གཅིག་པར་བརྗོད་ལ། གནས་མང་པོའི་ཡང་ཉེར་སྤྱོད་ནི་རིགས་ཏེ་ཁྱིམ་ལ་བཤད་པ་བཞིན་དུ་ཚོང་ཁང་དང་ཚོང་འདུས་ལ་སོགས་པ་དགུར་བཤད་པ་ལའང་འདོད་པ་ཡིན་པས་ཉེར་སྤྱོད་ཀྱི་ཚུལ་མ་ལུས་པ་མདོར་བསྡུ་ན་ཉེར་སྤྱོད་གཅིག་པ་དང་སྣ་ཚོགས་པ་དག་ཏུ་དབྱེ། འདི་ནི་ཀུན་དགའ་ར་བའི་ཉེར་སྤྱོད་གཅིག་པ་དང་ཐ་དད་པ་དག་ཏུ་ཡང་སྦྱར་རོ། ། སྒོ་བྱེ་མ་བྱེ་ནི་ནོར་བགོས་མ་བགོས་སུ་གསལ་ལོ། ། གཉིས་པ་བྱེ་བྲག་ཏུ་བཤད་པ་ལ་གསུམ་སྟེ།
མུ་སྟེགས་ཀྱི་གནས་ལ་མཚོན་པ་དང༌། འཁོར་ལོས་སྤྱོད་པ་ལ་མཚོན་པ་དང༌། ཤིང་ལྗོན་པ་ལ་མཚོན་པའོ། ། དང་པོ་ནི། ཉེར་སྤྱོད་གཅིག་དང་སྣ་ཚོགས་སུ་ཕྱེ་བ་ལ་ལྟ་བས་གཅིག་དང་ཐ་དད་དུ་ཕྱེ་བ་ནི་མུ་སྟེགས་ཅན་ལ་སོགས་པའི་ལྟ་བས་གཅིག་དང་ཐ་དད་པས་རབ་ཏུ་ཕྱེ་བ་སྟེ་འདི་ནི་ལྟ་བས་ཕྱེ་བའོ། ། མུ་སྟེགས་ཅན་གང་ཞེ་ན། གང་དུ་ཆོས་འདི་པ་ལས་ཕྱི་རོལ་དུ་གྱུར་པའི་སྤྱོད་པ་ཡིས་གནས་པ་གཡང་གཞི་ཅན་དང༌། ལོ་མ་གྱོན་པ་དང༌། སྐྲ་འབལ་བ་ལ་སོགས་པའི་སྤྱོད་པ་ཅན་ནོ། ། གཉིས་པ་འཁོར་ལོས་སྤྱོད་པ་ལ་མཚོན་པ་ནི།
འཁོར་ལོ་དང་ལྡན་པ་ཤིང་རྟས་སྤྱོད་པ་ལ་སོགས་པའི་ཁྱིམ་གྱི་གནས་ཀྱི་ཉེ་འཁོར་རོ། ། དེ་ལ་ཉེ་འཁོར་ཐུན་མོང་བ་ནི་སྔར་གྱི་ཁྱིམ་གྱི་བྱ་བས་ཁྱབ་པ་སོགས་ཀུན་ཏེ། གནས་གང་དུ་ཕྱི་རོལ་དུ་རྔ་ཟླུམ་དང་གླིང་བུ་དང་ལ་སོགས་པ་རྔ་དང་རྫ་རྔ་དང་རྔ་པ་ཊ་ཧ་དང་རྔ་བོ་ཆེ་དང་སིལ་ཁྲོལ་དང་ཕེག་རྡོབ་པ་དང་དུང་དང་པི་ཝང་ལ་སོགས་འགྲེམས་པ་ལ་སོགས་པའོ། ། གསུམ་པ་ནི། ཕན་ཚུན་ཤིང་གི་ཡལ་ག་མ་བྲལ་ན་ཤིང་སྡོང་དེའི་ཉེ་འཁོར་ཀུན་སྤྱོད་གཅིག་ཅེས་བྱ་བ་ཡིན་ཏེ། ཕྱི་རོལ་གྱི་ཉེ་འཁོར་ནི་ཉི་མ་ཕྱེད་ཀྱི་དུས་སུ་གྲིབ་མ་བབས་པའམ། གང་དུ་ཤིང་གི་རྩེ་མོ་ནས་འབབ་པའི་ཆུའི་ཐིགས་པས་སླེབས་པའོ། ། གསུམ་པ་ལྟུང་བ་མེད་པས་མཇུག་བསྡུ་བ་ནི། གང་དུ་ཉེར་སྤྱོད་གཅིག་པ་དེར། དགེ་སློང་གིས་ཆོས་གོས་གསུམ་ཉེ་བར་བཞག་ནས་གཞན་དུ་དགེ་སློང་ཉལ་བར་གྱུར་ཀྱང་ཆོས་གོས་དང་འབྲལ་བའི་ལྟུང་བ་བསྐྱེད་པར་འགྱུར་བར་འདོད་པ་མ་ཡིན་ནོ། །
ལྷ་རྟེན་དག་ཐུན་མོང་དུ་གྱུར་པ་ལ་སོགས་པའི་སྒོ་དྲུང་དག་ཏུ་ཆོས་གོས་སྦས་ནས་དགེ་སློང་གཞན་དུ་འདུག་ན་ཡང་དགེ་བ་ཟད་བྱེད་ཀྱི་འབྲལ་བའི་ལྟུང་བ་དང་ལྡན་པར་བརྗོད་པར་བྱ་བ་མ་ཡིན་ནོ། ། ལམ་གང་དུ་འགྲོ་བ་ན་ཡང་མཚམས་གཞན་གྱིས་མ་ཆོད་པར་ཁོར་ཡུག་ཏུ་འདོམ་ནི་བཞི་བཅུ་རྩ་དགུའི་བར་ལ་ཆོས་གོས་གསུམ་བཞག་ནས་ཆོས་གོས་དང་གཞི་གཅིག་ཏུ་ཉེར་སྤྱོད་དག་ཏུ་སོང་བའི་དུས་ན་འདུག་འགྲེང་བྱེད་ན་ཡང་འབྲལ་བའི་ལྟུང་བ་བསྐྱེད་པ་མ་ཡིན་ནོ། ། གསུམ་པ་འཇོག་པ་ལ་ཡང་གསུམ་སྟེ། ལྟུང་བ་རྣམ་གཞག གནང་བཀག་གི་དུས། བསླབ་བྱ་བསྟན་པའོ། ། དང་པོ་ལ་གཉིས་ཏེ། སྤྱིའི་དོན་དང༌། ཚིག་གི་དོན་ནོ། ། དང་པོ་ལ་གཉིས་ཏེ།
ཡན་ལག་རྣམ་པར་གཞག་པ་དང༌། ཁྱད་པར་གྱི་ཆོས་དཔྱད་པའོ། ། དང་པོ་ལ་བཞི་སྟེ། གཞི་དང༌། བསམ་པ་དང༌། སྦྱོར་བ་དང༌། མཐར་ཐུག་པའོ། ། གཞི་ནི་བདག་ཉིད་སྲ་བརྐྱང་མ་གཏིང་བ་ཆོས་གོས་གསུམ་ལས་གང་ཡང་རུང་བ་མེད་པ་ཁ་སྣོན་ལ་རེ་བ་དང་བཅས་པ། ཆོས་གོས་གསུམ་གྱི་རྒྱུའི་གོས་སུ་གྲུབ་པ། ཀུན་སློང་འཆང་བར་འདོད་པའི་བསམ་པའོ། །
སྦྱོར་བ་འཆང་བར་རྩོམ་པ། མཐར་ཐུག་ཞག་སུམ་ཅུ་འདས་པ་ནའོ། ། གཉིས་པ་ཁྱད་པར་གྱི་ཆོས་རྣམ་པར་དཔྱད་པ་ལ། ཆོས་གོས་ཀྱི་རྒྱུའི་གོས་ཅུང་ཟད་མི་ལྡང་བ་རྙེད་པ་ན་ཁ་སྣོན་རྙེད་པའི་རེ་བ་དང་བཅས་ན་ཞག་སུམ་ཅུའི་བར་དུ་གཞག་ཏུ་རུང་ལ། ཞག་སུམ་ཅུ་འདས་ན་སྤང་པའི་ལྟུང་བ་བསྐྱེད་པར་འགྱུར་རོ། ། འདི་ལ་མུ་བཞི་སྟེ། རིགས་ལོག་ལ་ཤན་འབྱུང་བ་དང༌། ཤན་འབྱུང་ལ་རིགས་མ་ལོག་པ་དང༌། རིགས་ལོག་ལ་ཤན་མི་འབྱུང་བ་དང༌། རིགས་ཀྱང་མ་ལོག་ལ་ཤན་ཡང་མི་འབྱུང་བའོ། །
དང་པོ་རིགས་ལོག་ལ་ཤན་འབྱུང་བ་ནི་གོས་ཅུང་ཟད་མི་ལྡང་བ་ཁ་སྣོན་ལ་རེ་བ་དང་བཅས་པས་ཞག་བཅུའི་ནང་དུ་ཁ་སྣོན་རྙེད་པས་ཁ་སྣོན་ལ་རེ་བ་མེད་པའི་ཕྱིར་རིགས་ལོག་ལ། ཕྱིས་རྙེད་པ་ལ་སྔར་གྱི་ཤན་འབྱུང་བ་ཡིན་ནོ། ། གཉིས་པ་ཤན་འབྱུང་ལ་རིགས་མ་ལོག་པ་ནི། ཁ་སྣོན་ལ་རེ་བ་དང་བཅས་པ་ཁ་དོག་རིགས་མི་མཐུན་རྙེད་ཅིང༌། ཟླ་བ་འདས་པ་ན་རིགས་མ་ལོག་ལ་ཕྱིས་རྙེད་པ་ལ་སྔར་གྱི་ཤན་འབྱུང་བ་ཡིན་ནོ། ། གསུམ་པ་རིགས་ལོག་ལ་ཤན་མི་འབྱུང་བ་ནི། གོས་སྔ་མ་གཞན་ཡང་མེད་ཅིང་ཟླ་བ་གཅིག་གི་ནང་དུ་རེས་ནས་ཁ་སྣོན་ལ་རེ་བ་ཆད་པའོ། ། བཞི་པ་རིགས་ཀྱང་མ་ལོག་ལ་ཤན་ཡང་མི་འབྱུང་བ་ནི། ཁ་སྣོན་ལ་རེ་བ་དང་བཅས་པས་ཟླ་བ་འདས་ཤིང་གོས་གཞན་འཁོར་གསུམ་ཁེབས་པའི་ཚད་ཙམ་ཡང་མ་རྙེད་པའོ། ། ཞག་བཅུ་པ་གསུམ་གང་གི་ནང་དུ་ཁ་སྣོན་རྙེད་ཀྱང་གང་རྙེད་པའི་ཞག་བཅུ་པ་དེའི་རིགས་སུ་བསླན་ནོ། །
གལ་ཏེ་ཁ་སྣོན་ལ་ཁ་དོག་རིགས་མི་མཐུན་རྙེད་ན་ཇི་ལྟར་འགྱུར་ཞེ་ན། དེས་ནི་རིགས་མི་བཟློག་སྟེ། གཉིས་ཀ་བསྡོམས་པས་གོས་བྱར་མི་རུང་བའི་ཕྱིར་ཁ་དོག་དཀར་པོ་རྙེད་ན་ཁ་དོག་གང་དུ་ཡང་བསྒྱུར་དུ་རུང་བས་རྙེད་པ་དང་འདྲའོ། ། གཉིས་པ་ཚིག་གི་དོན་ནི། སྔ་མའི་ཆོས་གོས་ཡང་དག་པར་ཚད་དུ་རྫོགས་པ་ཡོད་ན་ཡང་སླར་ཡང་ཆོས་གོས་གཞན་དག་བསྒྲུབ་པར་འདོད་པ་ཡིས། ཁ་སྣོན་དགོས་པས་ཁ་སྣོན་ལ་རེ་བ་དང་བཅས་པའི་གོས་རྙེད་ན་བྱིན་གྱིས་མ་བརླབས་པ་དང་གཞན་ལ་བསྔོ་བའི་ཚུལ་གྱིས་མ་བརྟགས་པར་ཟླ་བ་གཅིག་ལས་ལྷག་པར་གཞག་པར་མི་བྱ་སྟེ། བཞག་ན་སྤང་བའི་ལྟུང་བ་བསྐྱེད་པར་འགྱུར་རོ། ། གཉིས་པ་གནང་བཀག་གི་དུས་བསྟན་པ་ནི། མར་ངོ་སྔོན་འགྲོ་ལ་སྟོན་ཟླ་འབྲིང་པོའི་ཚེས་བཅུ་དྲུག་ནས་སྟོན་ཟླ་ཐ་ཆུང་གི་ཉའི་བར་ནི་སྨིན་དྲུག་གི་ཟླ་བ་ཞེས་ཐ་སྙད་གདགས་པས་ན་སྨིན་དྲུག་ཟླ་བའི་ཚེས་གཅིག་ནས་བཟུང་ནས་ནི། སྨལ་པོ་དང་རྒྱལ་དང་མཆུ་དང་དཔྱིད་ཟླ་ར་བ་ཁྲའི་ཉའི་བར་གྱི་གོས་ནི་སྲ་བརྐྱང་གདིང་བའི་དུས་ཀྱི་གོས་ཡིན་པས་དེ་དུས་ཀྱི་ལྷག་པའི་གོས་ལ་བྱིན་བརླབས་དང་ཡིད་བརྟན་མ་བྱས་ཀྱང་རྣམ་པར་སྤྱོད་དོ། །
ཟླ་བ་ལྔ་པོ་དེ་ལས་ལྷག་པ་གང་ཡིན་པའི་གོས་ནི་དུས་མིན་གྱི་གོས་ཏེ། ཉེ་དུ་དང་མཁན་པོ་སོགས་ལ་ཡིད་བརྟན་བྱ་སྟེ་བཅང་ངོ༌། ། གསུམ་པ་བསླབ་བྱ་བསྟན་པ་ལ་གསུམ་སྟེ། དབྱེ་བ་མདོར་བསྟན་པ་དང༌། སོ་སོའི་རང་བཞིན་རྒྱས་པར་བཤད་པ། ཇི་ལྟར་བསྒྲུབས་པས་དོན་བསྡུ་བའོ། ། དང་པོ་ལ་གསུམ་སྟེ། ལྔར་དབྱེ་བའི་ཚུལ་དང༌། ཕྱག་དར་ཁྲོད་བྱེ་བྲག་ཏུ་བཤད་པ་དང༌། གཉིས་སུ་དབྱེ་བའོ། །
དང་པོ་ལ་གཉིས་ཏེ། དབྱེ་བ་དང༌། སོ་སོའི་མཚན་ཉིད་དོ། ། དང་པོ་ནི། གོས་ནི་རྣམ་པ་ལྔ་ཡིན་ཏེ། ལྔ་གང་ཞེ་ན། དུར་ཁྲོད་པའི་གོས་དང༌། མི་ཤེས་པའི་གོས་དང༌། ཤེས་པ་ཉིད་ཀྱི་ཆོས་གོས་དང༌། སོང་བའི་གོས་དང༌།
སོང་བ་མ་ཡིན་པའི་གོས་དང༌། ཕྱག་དར་ཁྲོད་ཀྱི་གོས་ནི་ལྔ་པ་ཡིན་ནོ། ། གཉིས་པ་སོ་སོའི་མཚན་ཉིད་ལ། དུར་ཁྲོད་པའི་གོས་ནི་དུར་ཁྲོད་དུ་སྤྱོད་པའི་གོས་སོ། ། མི་ཤེས་པ་ནི་སྦྱིན་པ་པོ་ངོ་མི་ཤེས་པ་ཉིད་དོ། ། ཤེས་པའི་ཆོས་གོས་ནི་སྦྱིན་པ་པོ་ངོ་ཤེས་པ་ཉིད་དོ། ། སོང་བའི་གོས་ནི་ཚད་དུ་སོང་ནས་རོའི་གོས་གནས་གཞན་དུ་བླངས་པའོ། ། མ་སོང་བའི་གོས་ནི་རོའི་གོས་བླངས་ནས་གནས་དེ་ཉིད་དུ་སྤྱོད་པའོ། ། ལ་སོགས་པ་ཉམས་པ་ལ་སོགས་པའི་གོས་སོ། ། ཕྱག་དར་ཁྲོད་ནི་བོར་བ་སྟེ།
ཕྲན་ཚེགས་ཀྱི་འགྲེལ་པར། ཆུའི་མཐའ་ནི་ངོགས་ཡིན་ལ། གོས་ཀྱི་མཐའ་ནི་ཕྱག་དར་ཁྲོད་པ་ཡིན་ཏེ། ཕྱག་དར་འདྲ་བའི་ཕྱག་དར་དུ་བོར་བའོ་ཞེས་སོ། ། གཉིས་པ་ཕྱག་དར་ཁྲོད་བྱེ་བྲག་ཏུ་བཤད་པ་ནི། ཕྱག་དར་ཁྲོད་ནི་རྣམ་པ་ལྔར་ཤེས་པར་བྱའོ། ། ལྔ་གང་ཞེ་ན། ཕྱག་དར་ཁྲོད་དེ་ཡང་རྡུལ་གྱིས་སྦགས་པ་སྟེ། ལམ་པོ་ཆེའི་གོས་དང༌། དགོན་པར་བོར་བ་དང༌།
སྲང་དུ་བོར་བ་དང༌། མེ་ཡིས་འཚིག་པ་དང༌། མི་གཙང་བ་དག་གིས་གོས་པའོ། ། ཡང་ཕྱག་དར་ཁྲོད་ནི་རྣམ་པ་ལྔ་སྟེ། མེ་ཡིས་འཚིག་པ་དང༌། ཆུ་ལ་བོར་བ་དང༌། དེ་བཞིན་དུ་མ་མས་བྱིན་པ་ཉིད་ནི་བུ་ཆུང་གི་མི་གཙང་བས་གོས་པ་དང༌། བྱི་པའི་སོ་ཡིས་འཆོས་པ་དང༌། དེ་བཞིན་དུ་བེའུས་ཟོས་པའོ། ། གསུམ་པ་གཉིས་སུ་དབྱེ་བ་ནི།
ཆོས་གོས་རྣམ་པ་གཉིས་སུ་འདོད་དོ། ། གཉིས་གང་ཞེ་ན། ཆོས་གོས་གསར་པ་དང༌། རྙིང་པ་ལོངས་སྤྱོད་བཟོད་ཙམ་དུ་ཡོད་པའོ། ། གཉིས་པ་སོ་སོའི་རང་བཞིན་རྒྱས་པར་བཤད་པ་ལ་ལྔ་སྟེ། ཇི་ལྟར་བསྒྲུབ་པའི་ཚུལ་དང༌། ལོངས་སྤྱོད་པའི་ཚུལ་དང༌། བཅང་བའི་ཚུལ་དང༌། དུར་ཁྲོད་པའི་བསླབ་བྱ་དང༌། མ་དད་པའི་སྤྱོད་པ་སྤང་བའོ། །
དང་པོ་ལ་དྲུག་སྟེ། རིམ་པའི་ཚད་དང༌། ཚལ་བུ་སྦྱར་བའི་ཚུལ། སྣམ་ཕྲན་གྱི་གྲངས། གླེགས་བུའི་ཚད། རྒྱ་ཁྱོན་གྱི་ཚད་དང༌། ཚལ་བུའི་ཚད་དོ། ། དང་པོ་ལ་ཡང་གསུམ་སྟེ། གསར་པའི་རིམ་པ་དང༌། རྙིང་པའི་རིམ་པ་དང༌།
ལྷག་ན་སྤང་བར་འགྱུར་པའོ། ། དང་པོ་ནི། གོས་སྒྲུབ་པ་དེའི་ཆོ་ག་ལུང་ལས་ཇི་སྐད་བཤད་པ་དེ་བཞིན་དུ་གཞུང་འདིར་ནི་མངོན་པར་བརྗོད་པར་བྱ་སྟེ། གསར་པའི་གོས་ལ་འདི་ལྟར་བྱ་སྟེ། ཐོག་མར་རྣམ་སྦྱར་ཉིས་རིམ་དུ་དྲུབ་བོ། ། དེ་བཞིན་དུ་ནི་གདིང་བ་ཡང་ཉིས་རིམ་དུ་བྱ་བ་སྟེ། ཆོས་གོས་གཞན་བླ་གོས་དང་མཐང་གོས་གསར་པ་ལ་ནི་ཉིས་རིམ་ནམ་ཡང་བྱ་བ་མིན་ནོ། ། གཉིས་པ་རྙེད་པའི་རིམ་པ་ནི། ཟླ་བ་བཞི་དང་ལྔ་ལ་སོགས་པར་ལོངས་སྤྱོད་པའི་གོས་དེ་སྡོམ་བརྩོན་གྱིས་སྒྲུབ་པའི་ཚུལ་ཇི་ལྟར་བྱ་བར་རྟོག་ན། གོས་རྙིང་པ་ལས་བྱས་པའི་སྣམ་སྦྱར་ལ་ནི་བཞི་རིམ་སྟེ།
རྒྱུ་རས་ལ་སོགས་པ་སྲབ་མོ་ལས་བྱས་པ་ལ་དགོངས་སོ། ། གཞན་བླ་གོས་དང་མཐང་གོས་དག་ལ་ནི་ཉིས་རིམ་བྱའོ། ། གདིང་བ་ལའང་ཉིས་རིམ་དུ་གསུངས་སོ། ། གསུམ་པ་ལྷག་ན་སྤང་བར་འགྱུར་བ་ནི། རྙིང་པ་ལ་བཞི་རིམ་དང་གསར་པ་ལ་ཉིས་རིམ་དེ་ལས་ལྷག་པ་མི་སྦྱར་ཏེ། ལྷག་ན་སྤང་བའི་ལྟུང་བ་བསྐྱེད་པར་འགྱུར་བས་སོ། ། རིམ་པ་གཉིས་སུ་བཤད་པ་དེ་དག་སྦྱར་བར་བྱ་བ་ཡང་དང་པོར་སྦྱར་ཞིང་ཡང་ཕྲལ་ནས་བཟོ་འཕྲོར་གྱུར་ཏེ་མ་སྦྱར་བར་བཞག་པ་ནི་ཞག་བཅུའི་བར་དུ་བཅང་དུ་རུང་བ་ཡིན་གྱི། བྱིན་གྱིས་མ་བརླབས་པར་ཞག་བཅུ་འདས་ན་སྤང་བའི་ལྟུང་བར་འགྱུར་རོ། ། གཉིས་པ་ཚལ་བུ་སྦྱར་བའི་ཚུལ་ནི། སྣམ་སྦྱར་རྣམས་ཀྱི་ཚལ་བུ་ནི་སྣ་མཐོ་དམན་མི་མཉམ་པ་བསྣོལ་བའི་སྣྲེལ་ཞི་བྱའོ། །
གསུམ་པ་སྣམ་ཕྲན་གྱི་གྲངས་ནི། ཐ་ཚད་དགུ་ལ་སོགས་པ་ནས་སྣམ་ཕྲན་ཉི་ཤུ་རྩ་ལྔའི་བར་དགུ་བྱའོ། ། དགུ་ནི་ཐ་ཚད་གསུམ། འབྲིང་ཚད་གསུམ། རབ་ཚད་གསུམ་མོ། ། ཐ་ཚད་གསུམ་ནི་སྣམ་ཕྲན་དགུ་པ་དང༌། བཅུ་གཅིག་པ་དང༌། བཅུ་གསུམ་པའོ། ། འབྲིང་ཚད་གསུམ་ནི་སྣམ་ཕྲན་བཅོ་ལྔ་པ་དང༌། བཅུ་བདུན་པ་དང༌།
བཅུ་དགུ་པའོ། ། རབ་ཚད་གསུམ་ནི་སྣམ་ཕྲན་ཉི་ཤུ་རྩ་གཅིག་པ་དང༌། རྩ་གསུམ་པ་དང༌། རྩ་ལྔ་པའོ། ། ཐ་ཚད་གསུམ་འབྲིང་ཚད་གསུམ་རབ་ཚད་གསུམ་པོ་དེ་དག་གིས་སྣམ་སྦྱར་གྱི་དབྱེ་བ་ངེས་པར་བསྟན་ཏོ། ། བཞི་པ་གླེགས་བུའི་ཚད་ནི། ཐ་ཚད་གསུམ་ལ་གླེགས་བུ་ཕྱེད་དང་གསུམ་པ་བྱའོ། ། འབྲིང་ཚད་གསུམ་ལ་ནི་གླེགས་བུ་ཕྱེད་དང་བཞི་པ་བྱའོ། ། གྲངས་ཀྱི་ཐ་མ་རབ་ཚད་གསུམ་གྱི་གླེགས་བུ་ནི་ཕྱེད་དང་ལྔ་པར་བྱ་བ་ཡིན་ནོ། ། ཐ་ཚད་དང་འབྲིང་ཚད་དང་རབ་ཚད་ཀྱི་སྡེ་ཚན་གསུམ་པོ་འདི་དག་གི་སྒོ་ནས་སྣམ་སྦྱར་ཞེས་བྱ་བར་གསུངས་པ་ཡིན་ནོ། །
ལྔ་པ་རྒྱ་ཁྱོན་གྱི་ཚད་ལ་གསུམ་སྟེ། སྤྱིར་བཏང་དང༌། དམིགས་བསལ་དང༌། འཇལ་བྱེད་ཀྱི་ཚད་དོ། ། དང་པོ་ནི། སྣམ་སྦྱར་དེ་དག་གི་ཚད་ངེས་པ་ཅན་དུ་བསྟན་པ་ལ། དང་པོར་རབ་ཚད་གསུམ་ལ་དཀྱུས་སུ་ཁྲུ་ནི་ལྔ་དང༌། ཞེང་ལ་གསུམ་མོ། ། ཐ་མ་ཆུང་ཚད་གསུམ་ལ་དཀྱུས་སུ་ཕྱེད་དང་ལྔ་དང༌། ཞེང་དུ་ཕྱེད་དང་གསུམ་སྟེ།
ཕྱེད་ཅེས་པ་གཉིས་ཀ་ལ་སྦྱར་རོ། ། རབ་ཚད་དང་ཐ་ཚད་དེ་གཉིས་ཀྱི་བར་ནི་ཞེང་དང་དཀྱུས་ཀྱི་ཚད་ནི་བར་མ་འབྲིང་ཚད་གསུམ་གྱི་ཞེང་དང་དཀྱུས་ཀྱི་ཚད་ཡིན་ནོ། ། འདིར་ཆེ་ཚད་ལས་ཆུང་བ་དང༌། ཐ་ཚད་ལས་ཆེ་བའི་བར་གང་ཡང་རུང་བ་འབྲིང་ཚད་ཡིན་གྱི། དེ་གཉིས་ཀྱི་བར་གྱི་ཚད་ངེས་པ་ཅན་གཟུང་བ་ནི་གཞུང་གི་དོན་མིན་ནོ། ། སྣམ་སྦྱར་ལ་ཚད་བཤད་པ་དེ་བཞིན་དུ་བླ་གོས་ཉིད་ཀྱི་ཚད་ཀྱང་དེ་ཉིད་དེ། རབ་ཚད་ལ་སྲིད་དུ་ལྔ་དང་ཞེང་དུ་གསུམ་པར་གསུངས་པ་ཡིན་ནོ། ། འབྲིང་ཚད་དང་ཐ་ཚད་གཉིས་ལ་སྲིད་དམ་དཀྱུས་སུ་ལྔར་མཚུངས་ལ། ཞེང་དུ་ནི་སྣམ་སྦྱར་གྱི་འབྲིང་ཚད་དང་ཐ་ཚད་གཉིས་དང་འདྲ་བར་སྦྱར་རོ། ། སྣམ་ཕྲན་ནི་བདུན་པ་དང་གླེགས་བུ་ཕྱེད་དང་གསུམ་པར་བྱའོ། །
མཐང་གོས་ནི་ཞེང་དུ་ཁྲུ་གཉིས་སུ་ངེས་ཏེ་སྲིད་དུ་བཞི་པ་དང་ལྔ་པ་ཡང་བྱ་བ་ཡིན་ནོ། ། འདི་ནི་སྣམ་ཕྲན་ལྔ་པ་དང་གླེགས་བུ་ཕྱེད་དང་གཉིས་པར་བྱའོ། ། སྣམ་སྦྱར་ནི་ངེས་པར་དྲས་ཏེ་བཅང་ལ། གཞན་ནི་མ་ངེས་པར་གསུངས་སོ། ། གཉིས་པ་དམིགས་བསལ་ནི། གལ་ཏེ་གོང་དུ་རྒྱ་ཁྱོན་གྱི་ཚད་བཤད་པ་དེ་དག་གི་ཚད་ཀྱི་མཐང་གོས་མ་འབྱོར་ན་ཕོངས་པ་རྗེས་སུ་གཟུང་བའི་དོན་དུ་པུས་མོ་གཉིས་དང་ལྟེ་བ་སྟེ་འཁོར་གསུམ་ཁེབས་པ་ཙམ་ཡང་རུང་བར་བསྟན་ཏོ། ། གསུམ་པ་འཇལ་བྱེད་ཀྱི་ཚད་ནི། སྤྱིར་ན་ལུས་དང་ཡན་ལག་རང་བཞིན་འཚམ་པའི་གོས་བྱེད་ན་ཚད་རྣམས་ལ་ཁྲུའི་ཚད་དུ་གཞག་པ་ཡིན་ནོ། ། ལུས་དང་ཡན་ལག་ཤིན་ཏུ་རིང་བ་དང་ཐུང་བ་ལུས་དང་ཡན་ལག་མི་འཚམ་པ་རྣམས་ལ་ལུས་ཀྱི་ཆ་བདུན་ལས་ཆ་གཉིས་ལ་ནི་ཁྲུའི་ཚད་དུ་འདོད་པ་ཡིན་ནོ། ། དྲུག་པ་ཚལ་བུའི་ཚད་ལ་ཚལ་བུའི་སྒོ་ནི་གསུམ་དུ་བརྗོད་དོ། །
དང་པོ་རབ་དང་ཐ་མ་ཆུང་བ་དག་དང་དབུས་བར་མའོ། ། གསུམ་པོ་རིམ་པ་བཞིན་དུ་རབ་ཚད་ནི་བྱ་རོག་གི་མཐོ་གང་ངམ་སོར་བཞི་དང༌། ཐ་ཚད་མཐེ་བོའི་ལྟོ་གང་ངམ་སོར་གཉིས་ཡིན་ལ། རབ་ཚད་དང་ཐ་ཚད་དེའི་བར་མ་ནི་འབྲིང་ཚད་དོ། ། སྣམ་སྦྱར་དང་ཆོས་གོས་གསར་པ་འཕྲག་པ་ལ་བཀལ་ཏེ་ཕྱིན་པས་ས་རྡུལ་གྱིས་གོས་པ་ལ་བརྟེན་ནས་གཏོར་བུ་གནང་ངོ༌། ། གཉིས་པ་ཆོས་གོས་ལོངས་སྤྱད་པའི་ཚུལ་ལ། མཚན་ཉིད་མི་ལྡན་པ་སྤྱད་ཚུལ། ལྡན་པ་སྤྱད་ཚུལ། གནང་བཀག་གི་དབྱེ་བའོ། ། དང་པོ་ནི།
ཁོར་ཡུག་ཏུ་ཁྲུའི་ཚད་ལས་ཆུང་བ་ལ་བྱིན་རླབས་མི་འཆགས་པས་ཡིད་བརྟན་མི་དགོས་སོ། ། ཉེ་དགས་རྒན་ཞུགས་གློ་བུར་བ་ཆོས་གོས་གསུམ་མེད་པ་ཞིག་ལ་པོར་ཐང་ལ་མཐང་གོས། ལྭ་བ་ལ་སྟོད་གཡོགས། བེའུ་རས་ལ་སྣམ་སྦྱར་བྱས་ཏེ་རྒན་ཞུགས་ལ་དཀྲིས་ནས་དགེ་འདུན་འདུས་པའི་ནང་དུ་བཏང་བ་དང༌། དགེ་སློང་ཁ་ཅིག་ནི་ཉེས་པ་ངོར་བརྗོད་ལ། ཁ་ཅིག་ནི་རྒན་ཞུགས་འདི་བསྙོན་ཐབས་བྱེད་དོ་ཟེར་བ་ལ་བརྟེན་ནས་སྤུ་རིང་པོ་ལ་ཆོས་གོས་སུ་བྱིན་གྱིས་མི་བརླབ་ཅེས་གསུངས་པས། ཁྲུའི་ཚད་ལས་ཆུང་བ་དེ་བཞིན་དུ་སྤུ་ཅན་ལ་ཡང་བྱིན་རླབས་མི་འཆགས་སོ། ། ཆོས་གོས་སྤུ་ཅན་དེ་གྱོན་ནས་གྲོང་དུ་འཇུག་པར་མི་བྱ་ལ། དགེ་འདུན་དང་ལྷན་ཅིག་ཏུ་ཟན་ཡང་མི་ཟའོ། ། མཆོད་རྟེན་ལ་ཡང་ཕྱག་མི་བྱའོ། །
འོ་ན་ཇི་ལྟར་སྤྱོད་ཅེ་ན། སྤུ་ཅན་འདི་ནི་སྦྱིན་བདག་གིའོ་ཞེས་ཡིད་ཀྱིས་གཞན་ལ་ཡོངས་སུ་བརྟགས་པ་སྟེ་བསྔོས་ནས་བཅང་བར་བྱའོ། ། སྣམ་ཕྲན་དག་གླེགས་བུར་མ་དྲས་པའི་ཆོས་གོས་གྱོན་ནས་ནི་གྲོང་དུ་འཇུག་པར་མི་བྱ་སྟེ། གལ་ཏེ་འཇུག་པར་བྱེད་ན་དགེ་སློང་དག་ལ་ངེས་པར་ཉེས་བྱས་སུ་འགྱུར་ཏེ། དྲས་པ་མེད་ན་མ་གཏོགས་སོ། ། གཉིས་པ་མཚན་ཉིད་དང་ལྡན་པ་སྤྱོད་པའི་ཚུལ་ལ་དྲུག་སྟེ། ཡིད་བརྟན་པའི་ཡུལ་གྱི་ཁྱད་པར་དཔྱད་པ། གོས་ལ་ཇི་ལྟར་བྱ་བའི་ཚུལ། གོས་ཀྱི་དབྱེ་བ་དང༌། གོས་བཅང་བའི་ཚུལ་དང༌།
གོས་ཀྱི་མཚན་ཉིད་དང༌། སྤྱད་པའི་དུས་སོ། ། དང་པོ་ནི། རང་ལ་མི་མཐུན་པ་བྱེད་པ་ཞེ་འགྲས་པ་དང༌། གཞན་ལ་ཀླན་ཀ་བརྐོ་བའི་འཁྲུག་ལོང་ཅན་དང༌། འགྲེལ་མེད་མུ་ཅོར་སྨྲ་བ་དང༌། ཤིན་ཏུ་ཁོང་ཁྲོ་བས་གཏུམ་པོ་དང༌། ཡུལ་གཞན་དུ་འགྲོ་བར་འདོད་པ་དང་འགྲོ་བཞིན་པ་ལ་མཁས་པས་ཡིད་བརྟན་བཅའ་བའི་ཕྱིར་དུ་ཆོས་གོས་ཀྱི་ཡིད་བརྟན་མི་གཞོག་གོ ། གལ་ཏེ་རང་ཡིད་ཆེས་པའི་དགེ་སློང་ཞིག་ཡིན་ན་ནི་གང་ཟག་དེ་ཆུའི་ཕ་རོལ་དུ་གནས་ན་ཡང་ཡིད་ཆེས་པའི་གནས་སུ་གྱུར་པ་དེའི་ཕྱིར་དེ་ལ་ཆོས་གོས་ཀྱི་ཡིད་བརྟན་བྱ་བར་གསུངས་པ་ཡིན་ནོ། ། གལ་ཏེ་གཞན་ཆུའི་ཕ་རོལ་དེར་གནས་པའི་དགེ་སློང་དག་ཤི་བར་ཤེས་ན་ནི་སླར་ཡང་དགེ་སློང་གཞན་ཞིག་གི་མིང་གིས་ཆོས་གོས་ཀྱི་ཡིད་བརྟན་བྱ་བ་ཡིན་ཏེ།
དགེ་སློང་མིང་འདི་ཞེས་བྱ་བའི་ཡིན་ནོ་ཞེས་པའི་ཚུལ་གྱིས་སོ། ། ལྷག་པའི་ཆོས་གོས་ལ་ཡིད་བརྟན་བྱ་བ་ཡིན་ཞེས་གསུངས་པ་འདིར་ཡིད་བརྟན་མི་བྱ་བའི་ཡུལ་ཇི་ལྟ་བུ་ཞེ་ན། ཡིད་མི་བརྟན་པ་བརྗེད་ངས་ཅན་ལ་ཆོས་གོས་ཀྱི་ཡིད་བརྟན་བྱ་བ་མིན། རང་གི་མངོན་སུམ་དུ་གྱུར་པའི་གང་ཟག་ལ་ཡང་མིན་ནོ། ། དེ་བཞིན་དུ་དགེ་ཚུལ་རྣམས་ལ་ཡང་ཆོས་གོས་ཀྱི་ཡིད་བརྟན་བྱ་བ་མིན་ནོ། ། གཉིས་པ་གོས་ལ་ཇི་ལྟར་བྱ་བའི་ཚུལ་ལ་གསུམ་སྟེ། གཞན་ལས་བརྙན་པའི་གོས་ལ་ཇི་ལྟར་བྱ་བ། གོས་ཀྱི་རྟགས་ཇི་ལྟར་བྱ་བ། ཤི་བའི་གོས་ལ་ཇི་ལྟར་བྱ་བའོ། ། དང་པོ་ནི།
ཆོས་གོས་གང་དག་གཞན་གྱིས་བརྙན་པོ་གཏད་ནས་ནི་ཆོས་གོས་གྱོན་པའི་དོན་དུ་རེ་ཞིག་པའི་གོས་སུ་བྱིན་གྱིས་བརླབས་པ་ན་དང་པོའི་དགེ་སློང་དེ་ཤི་ན་ཡང་བརྙན་པ་པོའི་དགེ་སློང་དེས་ཤི་བའི་ཡོ་བྱད་ཡིན་པས་དགེ་འདུན་སྤྱི་ལ་ནི་དབུལ་བར་བྱའོ། ། གཉིས་པ་གོས་ཀྱི་རྟགས་ཇི་ལྟར་བྱ་བ་ནི། སྔོན་ཀུན་ཏུ་རྒྱུ་ཞིག་ལ་དགེ་སློང་ཞིག་གིས་རང་ཕྱོགས་ཀྱི་དགེ་སློང་དུ་འཁྲུལ་ཏེ་ཕྱག་བྱས་པ་ལ་བརྟེན་ནས་བཅས་པ་རང་གི་ཆོས་གོས་གང་གི་རྟགས་སུ་ཆོས་གོས་དེའི་མཐར་ངོས་གཟུང་བའི་དོན་དུ་སྣག་ཚ་དང་མཚལ་ལ་སོགས་པའི་ཐིག་ལེ་བྱའོ། ། སྡེ་པ་བཞི་ལ་ཆོས་གོས་ཀྱི་རྟགས་མཚན་མི་འདྲ་བ་བཞི་ཡོད་པར་གྲགས་སོ། ། གཅུང་དགའ་བོ་སྟོན་པ་དང་བོང་དང་གསེར་མདོག་ཅན་དུ་མཚུངས་པ་ལ་སྟོན་པར་འཁྲུལ་ནས་སྔོན་ལ་ལྡང་བ་བྱས་པས་མི་འདྲ་བའི་བྱེ་བྲག་དག་གི་ཁྱད་པར་ཡང་མཚན་མ་ཕྲ་མོ་ལས་རྟོགས་པར་བྱ་བ་ཉིད་ཡིན་པས་མི་འདྲ་བའི་མཚན་མ་བྱེད་དགོས་སོ། ། གཅུང་མཛེས་དགའ་བོ་གསེར་གྱི་མདོག་ཅན་དུ་འབྱུང་བ་ཅི་ཞེ་ན། སྔོན་སངས་རྒྱས་རྣམ་གཟིགས་ལ་དད་པས་ཁྲུས་ཀྱིས་བསྙེན་བཀུར་བྱས་ཤིང༌། ལུས་གསེར་གྱི་ཁ་དོག་གི་མཚན་དང་ལྡན་པར་གྱུར་ཅིག་ཅེས་སྨོན་ལམ་བཏབ་པ་ལས་གྱུར་ཏོ། ། འཁོར་ལོས་སྒྱུར་བའི་རིགས་སུ་འཁྲུངས་པ་ནི་རྒྱལ་པོ་ཀྲི་ཀྲི་ལས་སྟོན་པ་འོད་སྲུང་གྱི་མཆོད་རྟེན་བྱས་པ་ལ་གདུགས་གསུམ་ཡོད་པའི་བར་མ་འདིས་ཕུལ་བའི་འབྲས་བུའོ་ཞེས་ཕྲན་ཚེགས་ལས་བཤད་དོ། ། གསུམ་པ་ཤི་བའི་གོས་ལ་ཇི་ལྟར་བྱ་བ་ནི།
རོའི་གོས་མི་གཙང་བས་གོས་པ་ནད་གཡོག་ལ་བྱིན་པས་ལེན་དུ་མ་འདོད་པ་ལ་བརྟེན་ནས་བཅས་པ་སྟེ། ཆོས་གོས་གསུམ་དང་གདིང་བ་དང་ལྷུང་བཟེད་དང་ཆུ་ཚགས་ཏེ་ཡོ་བྱད་དྲུག་ལས་བཟང་ངན་གཉིས་ཀྱི་བར་མ་འབྲིང་པོའི་ཆ་དེ་ཉིད་ནད་གཡོག་ལ་བྱིན་ནས། ཤི་བའི་ཡོ་བྱད་ལྷག་མ་རྣམས་ནི་མཚམས་ནང་གི་དགེ་འདུན་རྣམས་ཀྱིས་ཆོས་བཤད་པ་དང་ཐ་མའི་ཆོ་ག་བྱས་ནས་བགོ་བར་བྱ་སྟེ། དགོས་པ་ནི་ཤི་བའི་གང་ཟག་དེ་ལ་བསོད་ནམས་ཁྱད་པར་ཅན་འགྲུབ་པར་བྱ་བའི་ཕྱིར་དུའོ། ། གལ་ཏེ་ནད་གཡོག་སྔ་ཕྱི་དུ་མ་ཡོད་ན་གང་ལ་སྦྱིན་ཞེ་ན། ཕྱི་མ་ལ་སྦྱིན་ནོ། ། ནད་གཡོག་དགེ་སློང་མ་ལ་སོགས་པ་ཡིན་ན་མི་སྦྱིན་ཞེས་འདུལ་བ་གཞུང་བླ་མ་ལས་བཤད་དེ། ཡོ་བྱད་དྲུག་ཆར་ཚང་བར་མི་སྦྱིན་པར་དགོངས་པའམ། ངན་ངོན་མ་གཏོགས་པ་བར་མ་ཙམ་ཡང་མི་སྦྱིན་པའི་དོན་ནོ། ། གསུམ་པ་གོས་ཀྱི་དབྱེ་བ་ནི།
གཟུགས་ཅན་སྙིང་པོས་ཚོང་པ་ཞིག་ལ་དགེ་སློང་དུ་འཁྲུལ་ཏེ་ཕྱག་བྱས་པས་དེ་ལ་བརྟེན་ནས་ཆོས་གོས་ལ་མཚན་མ་གདབ་པར་ཞུས་པས་ཆོས་གོས་སྣམ་ཕྲན་དང་གླེགས་བུར་དྲས་པ་བྱའོ་ཞེས་གསུངས་སོ། ། ཡང་སྟོན་པ་འབྲོག་གནས་ན་བཞུགས་པའི་ཚེ་གྲང་ཞིང་རླུང་ལྡང་ནས་མཚན་མོའི་ཐུན་དང་པོ་ལ་མཐང་གོས་དང༌། བར་པ་ལ་བླ་གོས་དང༌། ཐ་མ་ལ་སྣམ་ཕྲན་གསོལ་ནས་དེ་ཕྱིན་ཆད་གཞན་ལ་གསུམ་གསུམ་གནང་བས་གསུམ་དང་ནི་ཞེས་སོ། ། རྔུལ་གཟན་དང་ཤམ་ཐབས་གཉིས་ལ་རེ་རེ་ལའང་ངོ་བོ་དང་གཟན་གཉིས་གཉིས་ཏེ། རྔུལ་གཟན་ནི་ཉིན་མོ་ཤ་ལ་གྱོན་པའོ། ། རྔུལ་གཟན་གྱི་གཟན་ནི་མཚན་མོ་ཤ་ལ་གྱོན་པའོ། ། ཤམ་ཐབས་ནི་ཉིན་པར་གྱོན་པའོ། ། ཤམ་ཐབས་ཀྱི་གཟན་ནི་མཚན་མོ་རྔུལ་གཟན་གྱི་སྟེང་དུ་གྱོན་པའོ། ། རྣམ་འབྱེད་ཀྱི་འགྲེལ་པ་ལས།
རྔུལ་གཟན་དང་རྔུལ་གྱི་གཟན་ནི་སྟོད་ཤགས་དང་སྟོད་ཤགས་ཀྱི་ཐེབ་ཅེས་བཤད་དོ། ། དགེ་སློང་གཡན་པའི་ནད་ཅན་ཆོས་གོས་ལ་གོས་པའི་རྣག་ཁྲག་ལ་སྦྲང་མ་འདུས་པ་ཞིག་བསོད་སྙོམས་ལ་ཞུགས་པས་གཡན་པ་དགབ་པ་གནང་ངོ༌། ། གཞན་གྱི་གནས་མལ་ཆུད་ཟོས་པ་ལ་བརྟེན་ནས་གདིང་བ་གནང་ངོ༌། ། ས་ག་མའི་ཀུན་དགའ་ར་བར་གཅེར་བུར་ཁྲུས་བྱས་པས་མངག་གཞུག་མས་དགེ་སློང་དེ་འཚོ་བ་པར་འཁྲུལ་བ་ལ་བརྟེན་ནས་ས་ག་མས་ཕུལ་བའི་རས་ཆེན་གནང་ངོ༌། སྐྲ་བྲེག་པའི་དུས་སུ་སྐྲས་གོས་ཆུད་ཟོས་པས་སྐྲ་བཟེད་དང༌། གདོང་དང་ལག་པའི་དྲི་མ་ཕྱི་བའི་དོན་དུ་ནི་གདོང་པ་དང་ལག་པ་ཕྱི་བའི་གོས་གནང་ངོ༌། མདོ་རྩ་བར་ལག་ཕྱིས་མ་བགྲངས་པར་རྣག་གཟན་བགྲངས་སོ། ། བཅུ་གསུམ་པོ་འདི་དག་ནི་གོས་ཀྱི་དབྱེ་བར་འདོད་དོ། ། བཞི་པ་གོས་བཅང་བའི་ཚུལ་ནི། སྤྱིར་གོས་ནི་བཞི་སྟེ།
ཆོས་གོས་ལྷག་པ་ནི་ལྷག་པའི་ཡོ་བྱད་དོ། ། ལ་སོགས་པ་རས་ཡུག་ལ་སོགས་ནི་མཁོ་བའི་ཡོ་བྱད་དོ། ། ཁྲུ་གང་ཁོར་ཡུག་ཏུ་མ་ལོངས་པ་ནི་ཡོ་བྱད་ཕྲན་ཚེགས་སོ། ། འཚོ་བའི་ཡོ་བྱད་ནི་བཅུ་གསུམ་པོའོ། ། འདི་དག་ནི་ཚད་དང་ལྡན་པ་རེ་རེར་ངེས་པ་དག་གོ ། གོས་འདི་དག་འཆང་བའི་ཚུལ་ཇི་ལྟ་བུ་ཞེ་ན། དགེ་སློང་ཆོས་གོས་རྣམས་ལ་འཆང་བའི་ཚུལ་ནི་འདི་ལྟར་ཡིན་ཏེ། འཚོ་བའི་ཡོ་བྱད་རྣམས་ནི་ངེས་པར་བྱིན་གྱིས་བརླབས་ལ་བཅང་ངོ༌། ། དེ་ལས་གཞན་པ་ལྷག་པའི་ཡོ་བྱད་དུ་རུང་བ་རྣམས་མཁན་པོ་ལ་སོགས་ལ་ཡིད་བརྟན་བྱ་ཞིང༌། མི་རུང་བ་རྣམས་ནི་སྦྱིན་བདག་ལ་ཡིད་བརྟན་བྱ་སྟེ་བཅང་ངོ༌། །
མཁོ་བའི་ཡོ་བྱད་རྣམས་ནི་བདག་དང་ཚངས་མཚུངས་གཉིས་ཀའི་དོན་དུ་བྱིན་གྱིས་བརླབ་བོ། ། རྔུལ་གཟན་དང་ཐང་གོས་མེད་པར་ནི་ཆོས་གོས་ཆེན་པོ་སྣམ་སྦྱར་ལོངས་མི་སྤྱད་ཅིང་མི་གྱོན་ནོ། ། གལ་ཏེ་ཆོས་གོས་སུམ་ཕྲུགས་བགོ་བ་ལ་མཁས་པ་དག་གིས་ནི་ཆོས་གོས་ཕལ་པ་བླ་གོས་སོགས་ཀྱང་བགོ་བར་བྱ་སྟེ། གང་གི་ཕྱིར་ན་ཆོས་གོས་སུམ་ཕྲུགས་ལོངས་སྤྱོད་པ་ཤེས་པ་ཡིས་སོ། ། ལྔ་པ་གོས་ཀྱི་མཚན་ཉིད་ལ་གཉིས་ཏེ། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། ། དང་པོ་ནི། དཀར་པོ་སོགས་ཁ་བསྒྱུར་བར་འོས་པ་རྣམས་ནི་རུང་བའི་ཚོན་གསུམ་གང་རུང་གིས་ཁ་བསྒྱུར་ཞིང༌། དྲུབ་པར་འོས་པ་རྣམས་ནི་ཚེམས་བུས་དྲུབ་པ་དང༌།
མཁོ་བའི་ཡོ་བྱད་དུ་འོས་པ་རྣམས་ནི་མཁོ་བའི་ཡོ་བྱད་དུ་བྱིན་གྱིས་བརླབ། ལྷག་པའི་ཡོ་བྱད་དུ་འོས་པ་རྣམས་ནི་ལྷག་པའི་ཡོ་བྱད་དུ་བྱིན་གྱིས་བརླབ་བོ། ། བརྟག་པར་འོས་པ་དག་ནི་གཞན་ལ་ཡིད་བརྟན་བྱ་སྟེ་བཅང་བར་བྱའོ། ། གཉིས་པ་བྱེ་བྲག་ཏུ་བཤད་པ་ལ་གཉིས་ཏེ། ཚོན་དུ་རུང་མི་རུང་གི་དབྱེ་བ་དང༌། དྲ་བར་བྱ་མི་བྱ་བའི་དབྱེ་བའོ། ། དང་པོ་ནི། ཁ་བསྒྱུར་བར་བྱ་ཞེས་གསུངས་ན། ཚོན་ཇི་ལྟ་བུས་ཁ་བསྒྱུར་བར་བྱ་ཞེ་ན། སྒྱུར་བྱེད་དུ་རུང་བའི་ཚོན་ནི།
རམས་ལྟ་བུ་སྔོན་པོ་དང༌། བཙག་ཏུ་གྲགས་པ་དང༌། ངུར་སྨྲིག་རྩེ་ནི་སྐྱེར་པ་ལྟ་བུའི་བར་ཤུན་ཏེ། རྣམ་འབྱེད་ལས། ངུར་སྨྲིག་ནི་ཤིང་ཤུན་ནོ་ཞེས་པ་དང༌། རྣམ་འབྱེད་ཀྱི་འགྲེལ་བ་ལས། ངུར་སྨྲིག་ནི་སེར་པོ་ཞེས་སོ། ། འདི་དག་ནི་རུང་བའི་ཚོན་གསུམ་ཞེས་བྱའོ། ། ཆོས་གོས་ཀྱི་ཁ་སྒྱུར་བྱེད་དུ་མི་རུང་བའི་ཚོན་གང་ཞེ་ན། སྟོན་པས་ཚོན་ཆེན་དག་གིས་དགེ་སློང་གི་ཆོས་གོས་ནི་ཁ་སྒྱུར་བར་བྱེད་པ་བཀག་པ་ཡིན་ནོ། །
འདི་དག་ནི་ཚོན་ཆེན་བརྒྱད་དུ་འདོད་དོ། ། བརྒྱད་ནི། རྒྱ་སྐྱེགས་ནི་ཚོས་སོ། ། ལེ་བརྒན་རྩི་ནི་དམར་ནག་གོ ། བཙོད་ནི་དམར་པོའོ། ། རྨ་ཤིང་རྩི་དང་མཐིང་ཤིང་ཞེས་པ་གཉིས་ནི་ཤིང་ཤུན་དམར་པོའོ། ། མཚལ་ནི་ཡོངས་སུ་གྲགས་པར་ཟད་དོ། ། སིནྡྷཱུ་ར་ནི་དམར་སེར་རོ། ། གུར་གུམ་ཡང་དམར་སེར་རོ། ། གཉིས་པ་དྲ་མི་དྲའི་དབྱེ་བ་ལ།
ཕྲན་ཚེགས་ལས། ལྔ་པོ་འདི་དག་ནི་མི་དྲ་སྟེ། བེའུ་རས་དང༌། ལྭ་བ་དང༌། ཕྱིང་པ་དང་ཀམ་དང་སིང་བ་ཐམས་ཅད་དོ་ཞེས་གསུངས་པས་ན་སིང་བ་ཡང་ཤིན་ཏུ་སྲབ་པས་ཆོས་གོས་འདོད་པ་ཡིས་དྲ་བར་བྱ་བ་མ་ཡིན་ནོ། ། དགེ་སློང་འགའ་ཞིག་ལ་ཆོས་གོས་གསུམ་མེད་པས་ཕྲུག་དང་ཕྱིང་པ་དང་ལྭ་བ་དྲ་བར་བརྩམས་པ་ན་ཕྲུག་དང་ཕྱིང་པ་དང་ལྭ་བ་ཤིན་ཏུ་ཐུག་པོ་དག་འདི་དག་ཆོས་གོས་བྱ་བར་འདོད་པ་ཡིས་དྲ་བར་བྱ་བ་མ་ཡིན་ནོ། ། ཉེ་དགས་པར་ཐང་ལ་མཐང་གོས་དང༌། ལྭ་བ་ལ་སྟོད་གཡོགས། བེའུ་རས་ལ་སྣམ་སྦྱར་བྱས་ཏེ་རྒན་ཞུགས་གྱོན་དུ་བཅུག་པ་ལ་བརྟེན་ནས་སྤུ་ཅན་དག་ལ་དེ་དག་གི་སྤུ་རྣམ་པར་སྤངས་ནས་ཏེ་སྤུ་ཕྱི་ནས་བརྟུལ་ཞུགས་ཅན་གྱིས་གོས་ཀྱི་ནང་ཤུན་བྱའོ། ། གདིང་བ་ལ་ནི་ཆོས་གོས་གསུམ་པོ་ལྟར་སྣམ་ཕྲན་དང་གླེགས་བུར་དྲ་མི་དགོས་ལ།
རྟག་ཏུ་འབྲལ་བའི་ལྟུང་བ་ཡང་ནི་མེད་དོ། ། འོན་ཀྱང་གླེགས་བུ་གཉིས་པར་ནི་བྱ་དགོས་ཏེ། མདོ་རྩ་བར། གླེགས་བུ་གཅིག་པ་བྱིན་གྱིས་བརླབ་པར་མི་བྱ་ཞེས་སོ། ། སྣམ་སྦྱར་ནི་སྣམ་ཕྲན་དང་གླེགས་བུར་ངེས་པར་དྲས་ཏེ་བཅང་ངོ༌། ། ཆོས་གོས་གཞན་དག་ལ་ནི་དྲ་བར་མ་ངེས་ཏེ། གང་གི་ཕྱིར་ན་འདོད་པ་ཆུང་བ་དག་རང་གི་ཆོས་གོས་ཀྱི་ལས་ཀྱིས་སྐྱོ་བ་བསྐྱེད་པ་དགག་པའི་ཕྱིར་རོ། ། དྲུག་པ་གོས་སྤྱད་པའི་དུས་ནི། སྔོན་དགེ་སློང་མི་མཁས་པས་ཆོས་གོས་གསུམ་ཆར་གྱོན་ཏེ་ཆག་ཆག་འདེབས་པ་དང་བཤང་གཅི་སོགས་བྱས་པས་བཅས་ཏེ། ཆོས་གོས་དང་པོ་གསུམ་དང༌།
བཞི་པ་ཤམ་ཐབས་དང༌། ལྔ་པ་ཤམ་ཐབས་ཀྱི་གཟན་རྣམས་ལས། བཞི་པ་ཤམ་ཐབས་དང༌། ལྔ་པ་ཤམ་ཐབས་ཀྱི་གཟན་རྣམས་ལུས་ལ་གྱོན་ནས་བཤང་གཅི་སོགས་བྱ་བ་མཐའ་དག་བྱེད་པ་རུང་ལ། བླ་གོས་གྱོན་ནས་ས་ཕྱོགས་གཙང་མར་ནི་ལས་ཡོངས་སུ་བྱེད་པ་ལ་བཀག་པ་མེད་དོ། ། འོ་ན་སྣམ་སྦྱར་བགོ་བ་དང་མི་བགོ་བའི་གནས་སྐབས་གང་ཞེ་ན། སྣམ་སྦྱར་ནི་དགེ་སློང་རྣམས་ལས་ཀྱི་ཆོ་ག་ལ་འདུས་པ་དང༌། ཟས་ཀྱི་གྲལ་ལ་འདུག་པ་དང༌། མཆོད་རྟེན་དང་མཁན་སློབ་སོགས་ལ་ཕྱག་བྱེད་པ་དང༌། སྤྱོད་ཡུལ་གྱི་གྲོང་དང༌།
སོགས་པ་མུ་སྟེགས་ཀྱི་འདུག་གནས་སོགས་སུ་འཇུག་པ་ལ་བགོ་བར་བྱ་ཡི། དེ་ལས་གནས་སྐབས་གཞན་དག་ཏུ་ནི་སྣམ་སྦྱར་གྱོན་པ་བཀག་པ་ཡིན་ནོ། ། གཞན་ཡང་ལྭ་བ་གྱོན་པ་དང༌། ཕྲུག་གྱོན་པ་དང༌། ཕྱིང་པ་དང༌། རྔ་མོའི་ལྭ་བ་དག་གྱོན་པ་དང༌། ཆོས་གོས་ཉིས་རིམ་གྱོན་པ་ནི་མི་གཙང་བའི་ས་ཕྱོགས་སུ་གྱོན་པ་བཀག་པ་ཡིན་ནོ། ། ཡངས་པ་ཅན་སྤྲེའུའི་རྫིང་གི་འགྲམ་གྱི་ཁང་པ་བརྩེགས་པ་ན་སྟོན་པ་བཞུགས་པའི་ཚེ་ཀུན་དགའ་ར་བའི་སྒོ་ན་གནས་མལ་མི་གཙང་བས་གོས་པ་གཏིང་བ་གཟིགས་ནས་གདིང་བས་མ་གཡོགས་པར་དགེ་འདུན་གྱི་གནས་མལ་ལ་སྤྱད་པར་མི་རུང་བའི་ཕྱིར་ན། གཞན་གདིང་བ་མེད་ན་བླ་གོས་བཞི་བལྟབ་ཏུ་བྱས་ཏེ་བཏིང་ནས་དྲན་པ་དང་ལྡན་པས་ལྡང་བ་ཡང་ཞིང་མྱུར་དུ་ལྡང་བར་འདོད་པས་ཉལ་བར་བྱའོ། ། གསུམ་པ་གནང་བཀག་གི་བྱེ་བྲག་ནི།
གལ་ཏེ་ཉེ་འཁོར་དང་བཅས་པ་ལས་གཞན་དུ་ཆོས་གོས་མ་ཁྱེར་བར་གནས་ན་ཇི་ལྟར་བྱ་ཞེ་ན། གནས་གཞན་དུ་ཆོས་གོས་མ་ཁྱེར་བར་ཞག་གཅིག་གནས་ན་གཞན་གྱི་གོས་དཀར་པོའམ་དྲས་པ་མ་ཡིན་ན་ཡང་རུང་སྟེ། ཆོས་གོས་ཀྱི་རྒྱུར་བྱིན་གྱིས་བརླབ་པར་བྱ་བ་ཉིད་དོ། ། དྲུག་སྡེས་བླ་གོས་མེད་པར་གོས་གཅིག་གྱོན་པས་ཟས་ཟོས་པ་ལ་བརྟེན་ནས་ནད་པ་མ་གཏོགས་པར་ཟས་ཟ་བ་ལ་གོས་གཅིག་པ་བཀག་པ་ཡིན་ནོ། ། སྡོམ་བརྩོན་བགོ་བའི་གོས་དག་མེད་པར་ནི་ཁྲུས་བྱེད་པ་བཀག་གོ ། གལ་ཏེ་གོས་གཞན་མེད་ན་དབེན་པར་རུང་ངོ༌། ། མཉན་ཡོད་དུ་ཀུན་གྱིས་བརྙན་པའི་ནུབ་གོས་ཉེ་དགའ་གཅིག་པུས་གྱོན་ཏེ་འཆག་པ་ན་དགེ་སློང་རྣམས་ཀྱིས་བདག་ཅག་གྲང་བས་སྡུག་བསྔལ་ན་ཁྱོད་འབའ་ཞིག་གིས་གྱོན་ནས་འཆག་གམ། བདག་ཅག་རྣམས་ལ་བཀག་གམ་ཅི་ཞེས་སྨྲས་ཤིང་མཚན་རངས་བར་གྲང་བས་སྡུག་བསྔལ་བ་ལ་བརྟེན་ནས་བཅས་ཏེ། མང་པོས་བརྙན་པོར་བསླངས་ནས་ལྭ་བ་ལ་སོགས་པ་ཐུན་མོང་དུ་གཅིག་རྙེད་པ་ནི་ཐུན་མོང་དུ་ཀུན་གྱིས་སྤྱད་པར་བྱ་ཡི། དགེ་འདུན་གྱིས་རྗེས་སུ་གནང་བ་མ་གཏོགས་པར་གཅིག་པུས་བདག་གིར་གཟུང་བར་མི་བྱའོ། །
སྔོན་དགེ་སློང་རྣམས་གྲང་ནས་ཉལ་བ་ན་ཁྱིམ་བདག་མགོན་མེད་ཟས་སྦྱིན་གྱིས་བེའུ་རས་ལྔ་བརྒྱ་ཕུལ་བ་སོ་སོ་ནས་གྱོན་ཏེ་ཕྱི་རོལ་ཏུ་དོང་བ་ན་གཞན་དག་གིས་ཁྱེད་རྣམས་བབས་སམ་ཞེས་ཅོ་འདྲི་བ་ལ་བརྟེན་ནས་རུང་བའི་ཚོན་གྱིས་ཁ་མ་བསྒྱུར་བའི་གོས་དཀར་པོ་ཉིན་མོར་གྱོན་ན་ཕྱི་རོལ་ནས་ངུར་སྨྲིག་གིས་ངེས་པར་གཡོགས་པར་བྱ་དགོས་སོ། ། དགེ་འདུན་གྱི་གོས་ནི་ཕྱི་ནང་གཉིས་ཀ་ནས་ངུར་སྨྲིག་གིས་གཡོགས་པ་དྲན་ཤེས་བཞིན་དང་ལྡན་པས་སྤྱད་པར་བྱའོ། ། སྟོན་པས་གནོད་སྦྱིན་བ་ཀུ་ལའི་གནས་སུ་བཞུགས་པའི་ཚེ། ཚེ་དང་ལྡན་པ་ཀླུ་སྐྱོང་གིས་ལྭ་བ་སྤུ་བཟློག་ནས་ཕྱིར་བསྟན་ཏེ་གྱོན་ནས་ང་གནོད་སྦྱིན་བ་ཀུ་ལ་ཡིན་ནོ་ཞེས་སྟོན་པ་ལ་བསྡིགས་པས། སྟོན་པས་མི་བླུན་པོ་ཁྱོད་ཀྱིས་དེ་བཞིན་གཤེགས་པ་ལ་གནོད་སྦྱིན་བ་ཀུ་ལའི་གཟུགས་ཀྱིས་བསྡིགས་སམ། དེ་བཞིན་གཤེགས་པ་ནི་བསྙེངས་པ་དང་ཞུམ་པ་དང་སྤུ་ཟིང་ཞེས་བྱེད་པ་མི་མངའོ་ཞེས་གསུངས་པ་ལ་བརྟེན་ནས་ལྭ་བའི་གོས་ཀྱི་སྤུ་ནི་ཕྱིར་བསྟན་ནས་གྱོན་ཏེ་བཅག་པར་མི་བྱའོ། ། དགེ་སློང་གནས་ན་འཁོད་པ་རྣམས་ལྭ་བ་མཐུག་པོའི་གོས་གྱོན་པས་ཤིག་གིས་ཟོས་པ་ལ་བརྟེན་ནས་སྲིན་བུ་དང་ཤིག་ལ་སོགས་པའི་འཇིགས་པས་ལྭ་བའི་སྤུ་ཕྱིར་བསྟན་ཏེ་འདུག་པ་དང་ཉལ་བར་རྗེས་སུ་གནང་བ་ཉིད་ཡིན་ནོ། ། དགེ་འདུན་རྣམས་ལ་ནི་བེའུ་ཕྲུག་གི་གོས་རྗེས་སུ་གནང་ངོ༌། ། དེར་མ་ཟད་གང་ཟག་ལའང་གནང་ངོ༌། ། སོག་པོ་པར་སིག་གི་ཡུལ་ནས་བྱུང་བའི་པར་སིག་ལྭ་བ་ནི་དགེ་འདུན་ལ་གནང་ལ།
ཤིན་ཏུ་བཟང་པས་གང་ཟག་ལ་ནི་མ་གནང་ངོ༌། ། ལྭ་བ་གཞན་ནི་གང་ཟག་ལའང་རྗེས་སུ་གནང་ངོ༌། ། ལྭ་བ་ཀུན་ཀྱང་ལྭ་བར་མཚུངས་མོད། འོན་ཀྱང་པར་སིག་གི་ཡུལ་ནས་བྱུང་བའི་ལྭ་བ་དེ་ནི་པར་སིག་གི་ལྭ་བ་ཞེས་བྱའོ། ། དགེ་སློང་བསོད་སྙོམས་པ་ཞིག་གིས་བསོད་སྙོམས་ལ་ཞུགས་པ་ན་ཆོས་གོས་ལྷུང་ནས་མྱུར་བ་མྱུར་བར་ལྷུང་བཟེད་ས་ལ་བཞག་པས། ལྷུང་བཟེད་གར་བབ་བབ་ཏུ་འཇོག་གོ ། ཞེས་ཁྱིམ་པ་རྣམས་ཀྱིས་སྨོད་པ་ལ་བརྟེན་ནས་སྟོན་པས་ཆོས་གོས་ཀྱི་སྒྲོག་མིག་གདགས་ཞེས་གསུངས་ལ། ཡང་སྨད་གཡོགས་ཉིལ་བ་ལ་བརྟེན་ནས་སྨད་གཡོགས་བསྡམ་པའི་དོན་ཉིད་དུ་སྐེ་རགས་ཀྱང་ནི་རུང་བ་ཡིན་ཞེས་གསུངས་སོ། ། སྐེ་རགས་ནི་ལྷས་མ་གྲུ་བཞི་པ་ལྕགས་པོད་ཅེས་པ་དང༌། ལྟེ་བ་མ་དང་ནི་རྒྱ་ཅང་སྟེ་སྐུད་པ་ལས་བྱས་པ་དབུས་ཁོང་སྟོང་དང༌།
ཤུར་བུ་ཉིད་ནི་སྐུད་པ་ལས་བྱས་པ་ཕྲ་མོ་ཞེང་རྒྱ་ཆེ་བའོ། ། སྐེ་རགས་གསུམ་པ་ཤུར་བུ་ཕྲེའུ་ཉིད་ནི་སྐུད་པ་ལས་བྱས་པ་མདོ་མདོར་བུ་གུ་བྱས་པའོ། ། གོས་གང་ཟག་རང་གི་བཟང་པོར་གྱུར་པ་གང་ཡིན་པ་ཐམས་ཅད་དགེ་འདུན་ཉིད་ཀྱི་ཕྱིར་དུ་ཕུལ་ནས་ཤིན་ཏུ་བཟང་པོ་མ་ཡིན་པ་སོགས་རང་གིས་སྤྱད་དོ། ། དགེ་འདུན་གྱི་གདན་ལ་སོགས་པ་གདིང་བས་མ་གཡོགས་པར་ལོངས་སྤྱད་པས་ཆུད་ཟོས་པ་ལ་བརྟེན་ནས་གདིང་བ་དག་གིས་ནི་གཡོགས་པ་མེད་པར་ཡང་གཞན་གྱི་མལ་སྟན་སོགས་ལ་ནམ་ཡང་ལོངས་མི་སྤྱད་དོ། ། གོས་སྤྱད་པའི་ཚུལ་བསྟན་ཟིན་ཏོ། ། གསུམ་པ་བཅང་བའི་ཚུལ་ལ་བཞི་སྟེ། འཛད་པ་བསྲུང་བ། དྲི་མ་བསྲུང་བ། ཆགས་པ་བསྲུང་བ། ཉམས་པ་སྲུང་བའོ། །
དང་པོ་ནི། མཉན་ཡོད་དུ་ཉེ་དགས་གོས་ངུར་སྨྲིག་འཁྲུར་བཅུག་པ་ཉམས་པ་ལ་བརྟེན་ནས་ཤམ་ཐབས་སོགས་དྲི་མས་གོས་པ་དག་པར་བྱ་བའི་ཕྱིར་དུ་བཙོ་བླག་མཁན་ལ་འཁྲུར་མི་གཞུག་གོ ། ཡང་མཉན་ཡོད་དུ་དྲུག་སྡེས་བཙོ་བླག་མཁན་ལ་གོས་འཁྲུར་བཅུག་པ་ལ་བརྟེན་ནས་གོས་ལ་བརྩེ་བ་དང་ལྡན་པ་རང་ངམ་གཞན་གྱིས་ཀྱང་སྣོད་ཀྱི་ནང་དུ་སྲན་ཚེགས་མི་འཇིག་པར་དལ་བུས་བཀྲུའོ། ། བཙོ་བླག་མཁན་གྱིས་བཀྲུས་པ་ལ་ཉེས་པ་ཅི་ཡོད་ཅེ་ན། བསྟན་བཅོས་ལས་གོས་བཙོ་བླག་མཁན་གྱིས་བཀྲུ་བ་རབ་ཏུ་བཀག་གོ ། ཅིའི་ཕྱིར་བཀག་ཅེ་ན། བཙོ་བླག་མཁན་ལ་བརྩེ་བ་མེད་པར་གོས་དག་བཀྲུ་བའི་དུས་སུ་དྲག་ཏུ་སྤྲུགས་ཤིང་བརྡབས་ནས་གོས་ཀྱི་ཚགས་སྲན་ཟད་པར་བྱེད་པའི་ཕྱིར་རོ། ། གོས་མ་ཟད་པ་ལ་ཡོན་ཏན་ཅི་ཡོད་ཅེ་ན། ཡོན་ཏན་ནི་ཚུལ་ཁྲིམས་དང་ལྡན་པས་དུས་ཇི་སྲིད་དུ་ཆོས་གོས་ལ་སོགས་པ་ལེགས་པར་གྱོན་ནས་ལོངས་སྤྱོད་པ་དེ་སྲིད་དུ་རྒྱུན་མི་འཆད་པར་སྦྱིན་བདག་རྣམས་ཀྱི་བསོད་ནམས་འཕེལ་བར་འགྱུར་བའོ། ། གཉིས་པ་ནི་གཞི་མི་གཙང་བ་བསྲུང་བའི་དོན་དུ་སྐྲ་བཟེད་བཅང་སྟེ།
དེ་ལ་ཚད་ནི་ཞེང་ཁྲུ་ཕྱེད་དང་གཉིས་ཡིན་ལ། སྲིད་དུ་ཁྲུ་ནི་གསུམ་ཡིན་ཏེ། ཚད་དེ་ལས་ལྷག་པ་བརྟག་པ་སྟེ་བཅང་བར་མི་བྱའོ། ། གསུམ་པ་ནི། གལ་ཏེ་ཆོས་གོས་འཚེར་བག་ཅན་གཞན་ལས་དགེ་སློང་གིས་རྙེད་ན་དེའི་འཚེར་བག་ཆུ་ཡིས་ཉམས་པར་བྱས་ནས་ཡོངས་སུ་སྤྱད་དོ། ། ཆུ་ཡིས་ཉམས་པར་བྱས་པ་ལས་གཞན་དུ་སྤྱད་པར་བྱ་བ་མིན་ནོ། ། འཚེར་བག་དང་བཅས་པ་ཤིན་ཏུ་འཇམ་པོའི་ཆོས་གོས་བཅང་བར་མི་བྱ་སྟེ། གལ་ཏེ་འཆང་བར་བྱེད་ན་དགེ་སློང་དེ་དག་ལ་ངེས་པར་འགལ་ཚབས་ཅན་ཉེས་བྱས་དག་ཏུ་འགྱུར་རོ། ། མཉན་ཡོད་དུ་མཛེས་མ་པུཎྜ་རི་ཀས་ཆོས་གོས་འཚེར་བག་ཅན་མཛེས་དགའ་ལ་ནི་ནན་གྱིས་བྱིན་ལ། ཆོས་གོས་དེ་ལ་བརྟེན་ནས་མཛེས་དགའ་ཀུན་ནས་ཆགས་པ་སྐྱེས་པས་ན་དེའི་ཕྱིར་ན་ཐུབ་པའི་གསུང་གིས་བསྟན་བཅོས་ཆེན་པོ་ལས་རབ་ཏུ་བཀག་གོ །
བཞི་པ་ཉམས་པ་བསྲུང་པ་ནི། མཉན་ཡོད་དུ་དགེ་སློང་དུ་མ་ལ་བཅས་པ་སྟེ། གང་དགེ་སློང་དེས་ཡོངས་སུ་ལོངས་སྤྱད་པར་བཟོད་པའི་གོས་གཞན་རྔུལ་གཟན་ཆེན་པོ་དག་ཡོད་པ་མིན་ན་ཆོས་གོས་རྔུལ་གྱིས་མ་རུངས་པར་བྱས་སུ་དོགས་པའི་འཇིགས་པ་ཡིས་སྣམ་སྦྱར་ལ་མཆན་ཁུང་གཡས་པའི་འོག་ཏུ་རྔུལ་གཟན་གྱི་ལྷན་པ་བཏབ་སྟེ་བཅང་བར་བྱའོ། ། རྔུལ་གཟན་དེའི་ཚད་ནི་ཞེང་དུ་མཐོ་གང་བ་དང༌། སྲིད་དུ་ཁྲུ་ཕྱེད་དང་དོ་བྱ་ཡི། དེ་ལས་ལྷག་པར་མི་བྱའོ། ། སྣམ་སྦྱར་ཡོངས་སུ་སྲུང་བར་བྱེད་པའི་རྔུལ་གཟན་ནི་བཙག་དང་ཡུང་བ་རྣམས་ཀྱིས་ཁ་བསྒྱུར་བར་བྱའོ། ། ཡང་མཉན་ཡོད་དུ་དགེ་སློང་དུ་མ་ལ་བཅས་པ། ཁྱད་པར་དུའང་བླ་གོས་ཀྱི་ཐ་མ་ཡོངས་སུ་ཟེགས་པ་ན་གོས་གྱི་མཐའ་མའི་ཁ་དྲིལ་བའི་སྨྱུག་ཚེམས་ལ་སོགས་པ་ཡང་དག་པར་སྒྲུབ་ལ། གོས་དྲུབ་པའི་ཁབ་ཀྱི་ལས་ཀྱང་དགེ་སློང་རྣམས་ལ་རྗེས་སུ་གནང་ངོ༌། །
ཡང་དགེ་སློང་འགའ་ཞིག་ཕྱག་དར་ཁྲོད་ལ་ཆེས་དགའ་བའི་སྟོབས་ཀྱིས་ཕྱག་དར་ཁྲོད་ཀྱི་དོན་དུ་བསམས་ནས་གོས་གསར་བ་དྲལ་པར་མི་བྱའོ། ། གོས་བཅད་ཚུལ་བསྟན་ཟིན་ཏོ། ། བཞི་པ་དུར་ཁྲོད་པའི་བསླབ་བྱ་བཤད་པ་ནི། སྔོན་མཉན་ཡོད་དུ་སྤོས་འཚོང་གི་ཁྱེའུ་ཞིག་ལྭ་བ་བཟང་པོ་ཞིག་ཡོད་པ་ལ་ཆགས་ཏེ་ཤི་བས་དེའི་རོ་གོས་གནག་དགའ་བོས་ཁྱེར་བ་ལ་བརྟེན་ནས། ནམ་ཡང་དགེ་སློང་གིས་ཆོས་གོས་ཀྱི་དོན་དུ་ཡང་རྨ་མེད་པའི་རོ་ལས་གོས་མི་བླང་ངོ༌། ། ཡང་དྲུག་སྡེས་ཁྱི་ལ་སོགས་པ་ཁྲིད་དེ་རྨ་བཏོད་པ་ལ་བརྟེན་ནས་སྲིན་བུ་སོགས་ཀྱིས་རྨ་བཏོད་ཀྱང་རོ་གོས་དེ་རང་གི་གནས་སུ་ཞག་བདུན་བཞག་ནས་ནི་དུར་ཁྲོད་པའི་དགེ་སློང་གིས་རོ་གོས་དེ་བཀྲུས་ཏེ་ཚོན་རུང་བ་གསུམ་གང་རུང་གིས་ཁ་བསྒྱུར་ཏེ་བཅང་བར་བྱའོ། ། དགེ་སློང་གི་དགེ་འདུན་གྱི་ནི་མལ་ཆ་དང་སྟན་ནི་དུར་ཁྲོད་པ་དེ་ལ་བཀག་པ་ཡིན་པས་དེས་ལོངས་མི་སྤྱད་དོ། ། དུར་ཁྲོད་པའི་དགེ་སློང་དེ་བསོད་སྙོམས་ལ་འཇུག་པ་ན་བརྡ་མ་བྱས་པར་གཞན་གྱི་ཁྱིམ་དུ་མི་འཇུག་སྟེ། གཞན་དག་མི་གཙང་བའི་རྟོག་པར་འགྱུར་པས་སོ། ། དེས་ན་སྒོ་དྲུང་དུ་བསོད་སྙོམས་བླང་བར་བྱའོ། །
ཁྱིམ་པ་དེ་དག་གིས་སྟན་ལ་འདུག་པར་གྱིས་ཤིག་ཅེས་པ་དང༌། ཟས་ལ་སོགས་པ་ལ་འབོད་པ་ན་ཁོ་བོ་ནི་དུར་ཁྲོད་པ་ཡིན་ནོ་ཞེས་གཞན་ལ་གོ་བར་བྱས་ནས་འོངས་པས་ཆོག་གམ་ཞེས་གནང་བ་ཞུ་བར་བྱའོ། ། གལ་ཏེ་གནང་ན་གནང་བའི་ཕྱིར་ན་ཁྱིམ་དུ་ཞུགས་ནས་ནི་སྟན་ལ་འདུག་པ་དང༌། སོགས་པ་བཟའ་བ་ལ་སོགས་པ་ལ་འཇུག་པར་བྱའོ། ། གལ་ཏེ་མཆོད་རྟེན་དག་ལ་ཕྱག་བྱེད་པའི་ཚེ་ན་འདོམ་གང་ནར་དུ་ནོར་བར་བྱས་ཏེ་ཕྱག་བྱའོ། ། ལྔ་པ་མ་དད་པའི་སྤྱོད་པ་སྤང་བ་ནི། མཆོད་རྟེན་གྱི་དྲུང་དུ་ཤ་དང་ཉ་ལ་སོགས་པ་མི་བཟའ་ཞིང༌། དེར་ནི་ཤ་བཟའ་ཞིང་འཚེད་པའི་གནས་ཁང་ཡང་བརྩིག་པར་མི་བྱའོ། ། དེ་ཅིའི་ཕྱིར་ཞེ་ན། ཤན་པའི་ཁང་པ་དང་མཚུངས་པར་ཐལ་བར་འགྱུར་བས་སོ། །
རྒྱལ་བྱེད་ཚལ་དུ་མགོན་མེད་ཟས་སྦྱིན་གྱིས་ཁ་མ་བསྒྱུར་བ་དང་ཁ་ཚར་ཅན་གྱི་བེའུ་རས་ཕུལ་བ་ལ་བརྟེན་ནས་ཁ་མ་བསྒྱུར་བ་དང་ཁ་ཚར་ཅན་གྱི་བེའུ་རས་དང་སྣམ་བུ་སོགས་ནི་དགེ་འདུན་གྱིས་བླང་དུ་རུང་ངོ༌། ། ཚོན་ཆེན་གྱིས་ཁ་བསྒྱུར་བ་ཅན་གྱི་གོས་ཀྱང་རྒྱལ་བྱེད་ཚལ་དུ་མགོན་མེད་ཟས་སྦྱིན་གྱིས་ཕུལ་བ་ལ་བརྟེན་ནས་དགེ་འདུན་གྱིས་བླང་དུ་རུང་གི གང་ཟག་ལ་ནི་བཀག་གོ ། ཚོན་ཆེན་གྱིས་ཁ་བསྒྱུར་བའི་བེའུ་རས་ལ་སོགས་པ་ཡང་བཀག་སྟེ། སྔར་ཚོན་ཆེན་བརྒྱད་ཀྱིས་ཁ་བསྒྱུར་བ་བཀག་པ་དེས་ནའོ། ། སོ་སོའི་རང་བཞིན་རྒྱས་པར་བཤད་པ་བསྟན་ཟིན་ཏོ། ། གསུམ་པ་ཇི་ལྟར་བསྒྲུབ་པས་དོན་བསྡུ་བ་ནི། སྤང་ལྟུང་བྱུང་བའི་གོས་གཞན་ལ་སྤངས་ནས་བཤགས་པ་བྱ་དགོས་ཞེས་བསྟན་པས་མཉན་ཡོད་དུ་མི་མཁས་པ་ཞིག་གིས་སྤང་ལྟུང་བྱུང་བའི་གོས་དགེ་འདུན་ལ་སྤངས་པ་ལ་བརྟེན་ནས་སྤང་ལྟུང་བྱུང་བའི་གཞི་སྤང་བར་བྱ་བའི་དངོས་པོ་གང་ཡང་རུང་བ་དེ་ནི་དགེ་འདུན་ལ་སྤང་བར་བྱ་བ་མིན་ཏེ་ཞེས་གསུངས་སོ། ། ཡང་ན་དགེ་འདུན་ལ་མི་སྤང་ཞེས་བྱའོ། ། འགྱུར་སྔ་མ་ལས།
སྤང་བར་བྱ་བའི་དངོས་པོ་གང༌། ། དེ་ནི་དགེ་འདུན་ལ་མི་སྤང༌། ། ཞེས་གསུངས་པ་ལྟར་བྱའོ། ། འོ་ན་སུ་ལ་སྤང་ཞེ་ན། ། གང་ཟག་ལ་སྤང་ངོ༌། གང་ཟག་ཇི་ལྟ་བུ་ལ་ཞེ་ན། སྤང་ལྟུང་བྱུང་བའི་རྫས་གང་སྤང་ལྟུང་དག་པའི་དོན་དུ་བདག་ལ་རེ་ཞིག་གཏང་བ་ཡིན་ནོ་ཞེས་འདུལ་བའི་གཞུང་ལུགས་ཤེས་པ་དང༌། ཕྱིས་སྟེར་བའི་གང་ཟག་གཞན་དག་ལ་སྤང་ངོ༌། ། སྤང་བར་མི་བྱ་བའི་གང་ཟག་ཇི་ལྟ་བུ་ཞེ་ན། སྤང་ལྟུང་དག་པའི་དོན་དུ་བཏང་བ་ཡིན་ནོ་ཞེས་མི་ཤེས་ཤིང༌།
གོས་ལ་ཤིན་ཏུ་ཆགས་པ་དང་བཅས་པ་གང་ཡིན་པ་ལ་སྟེར་མི་སྟེར་མ་ཤེས་ནས་ཐོག་མར་སྤང་ན་ཡང་སྤངས་ནས་བཟློག་པར་མི་བྱེད་ཅིང༌། སྤང་ལྟུང་དག་པའི་དོན་དུ་གཏང་བ་ཡིན་ནོ་ཞེས་ལེགས་པར་བསྒོ་བ་བྱས་ཀྱང་མི་སྟེར་ན་དེ་ལ་སྟོབས་ཀྱིས་དབྲོག་པར་བྱའོ། ། བྱིན་འཕྲོག་གི་ཉེས་པ་མི་འབྱུང་ངམ་སྙམ་ན། མི་འབྱུང་སྟེ་སྤང་ལྟུང་དག་པའི་དོན་དུ་གཏད་པ་ཡིན་གྱི། དེ་ལ་བྱིན་པ་མ་ཡིན་པའི་ཕྱིར་རོ། ། བཞི་པ་འཁྲུར་འཇུག་ལ་གཉིས་ཏེ། གླེང་གཞི་དང༌། བཅས་པའི་རང་བཞིན་ནོ། ། དང་པོ་ནི། དགེ་སློང་འཆར་ཀའི་ཁུ་བའི་ཐིགས་པ་གང་མཐང་གོས་ལ་བབས་པ་སྦེད་མ་ཡིས་མཐོང་བས་ཆགས་པའི་སྒོ་ནས་མངལ་དུ་ཁྱེར་བས་བུའི་རྒྱུར་གྱུར་བས་དེ་ཡིས་ཀུན་ནས་བསླངས་ནས་འཁྲུར་འཇུག་གི་བསླབ་པ་འདི་དག་རབ་ཏུ་གནས་སོ། །
འདི་ལ་གཞི། བསམ་པ། སྦྱོར་བ། མཐར་ཐུག་བཞི་ལས། གཞི་ནི་ཉེ་དུ་མ་ཡིན་པའི་དགེ་སློང་མ་ལ་རང་གི་ཆོས་གོས་རྙིང་པ་འཁྲུར་འཇུག་པའོ། ། བསམ་པ་ནི་འདུ་ཤེས་མ་འཁྲུལ་ཞིང་ཆོས་གོས་རྙིང་པ་འཁྲུར་འཇུག་པར་འདོད་པའོ། ། སྦྱོར་བ་ནི་འཁྲུར་འཇུག་བརྩོམ་དུ་འཇུག་པའོ། ། མཐར་ཐུག་ཕྱོགས་གཅིག་ཙམ་འཁྲུ་བའི་ལས་བྱས་པ་ནའོ། ། གཉིས་པ་བཅས་པའི་རང་བཞིན་ལ་བཞི་སྟེ། དངོས་གཞི་དང༌།
ན་སྨད་སེལ་བ་དང༌། ཡུལ་གྱི་མཚན་ཉིད་དང༌། བསླབ་བྱའོ། ། དང་པོ་ནི། དགེ་སློང་གང་ཞིག་གིས་ཉེ་དུ་མིན་པའི་དགེ་སློང་མ་ལ་རང་གི་ཆོས་གོས་སོགས་འཁྲུ་བ་དང༌། འཚེད་པ་དང༌། འཆག་པར་བྱེད་དུ་འཇུག་པ་ཡི་དགེ་སློང་ནི་ངེས་པར་སྤང་བའི་ལྟུང་བ་དག་དང་ལྡན་ནོ། ། གཞན་གྱི་གོས་དང་གོས་གསར་པ་དང་བྱིན་གྱིས་བརླབས་པ་དང་མ་འབྲེལ་བ་ལ་ཉེས་བྱས་སུ་འགྱུར་བས་ན། རང་གི་དང་རྙིང་པ་དང་བྱིན་གྱིས་བརླབས་པ་དང་འབྲེལ་བ་ཞེས་གསུམ་ཚང་དགོས་པར་བཤད་དོ། ། དགེ་སློང་མ་སོགས་ཞེས་པའི་སོགས་སྒྲ་སྨོས་པ་ནི་མ་དག་པར་མངོན་ཏེ།
འགྱུར་རྙིང་ལ་སོགས་སྒྲ་མེད་པའི་ཕྱིར་དང༌། མདོ་རྩ་བ་དང་རྒྱ་ཆེར་འགྲེལ་གཉིས་ཀ་ལས་ཀྱང་མི་འབྱུང་ངོ༌། ། དགེ་སློང་མ་ལ་འཁྲུ་བ་དང་འཚེད་པ་ལ་སོགས་པ་བྱེད་དུ་འཇུག་ན་གསུམ་པོ་གང་རུང་གཅིག་ལས་ཀྱང་ནི་ལྟུང་བ་དངོས་གཞི་བསྐྱེད་པས་ལྟུང་བས་ཉེ་བར་འཇོམས་སོ། ། གཉིས་པ་ནི། གལ་ཏེ་རང་གི་ཉེ་དུ་ལ་ཉེ་དུ་ཡིན་མིན་ཐེ་ཚོམ་ཟོས་ན་ཅིར་འགྱུར་ཞེ་ན། ཉེ་དུ་ལའང་ཉེ་དུ་ཡིན་མིན་ཐེ་ཚོམ་ཟ་ན་ཉེས་བྱས་ཀྱི་དྲི་མ་ཡོད་པར་ཡོངས་སུ་བསྒྲགས་སོ། ། འགྱུར་རྙིང་ལྟར་ན་ཉེས་བྱས་སུ་ཡོངས་སུ་གྲགས་སོ་ཞེས་བྱའོ། ། འདིས་མཚོན་ནས་འདུ་ཤེས་གཞན་རྣམས་ལའང་སྦྱར་རོ། ། གསུམ་པ་ཡུལ་གྱི་མཚན་ཉིད་ནི། ཉེ་དུ་ཡིན་མིན་དུ་གང་གིས་འཇོག་ཅེ་ན།
ཕའི་ཕ་ལ་སོགས་པ་བདུན་བརྒྱུད་ཀྱི་བར་དང༌། མ་ཡི་མ་ལ་སོགས་པ་བདུན་བརྒྱུད་ཀྱི་བར་དུའོ། ། མའི་བརྒྱུད་ནི་མའི་མ་ལ་སོགས་པ་བདུན་དང༌། མའི་ཕ་ལ་སོགས་པ་བདུན་མེས་ཚུན་ཆད་ནས་ཉེ་བར་བཟུང་སྟེ་ཉེ་དུར་གསུངས་སོ། ། གང་གིས་ན་མཁྱེན་ཆེན་རྫོགས་པའི་སངས་རྒྱས་ཀྱིས་སོ། ། ཕ་དང་མའི་བདུན་བརྒྱུད་དེ་ལས་གཞན་ནི་གཉེན་དུ་གཏོགས་པ་མིན་པ་ཉིད་དོ། ། སློབ་དཔོན་ཤེས་རབ་བྱེད་ཀྱིས་བདག་ཉིད་ནས་བུ་ཚ་རབས་བདུན་གྱི་བར་ཡང་ཉེ་དུའོ་ཞེས་སོ། ། བཞི་པ་བསླབ་བྱ་ནི། འཚེད་པས་ཀྱང་སྤང་བའི་ལྟུང་བར་འགྱུར་ཞེས་གསུངས་པ་ལས་འཕྲོས་ནས་ཆོས་གོས་ཁ་བསྒྱུར་བར་འདོད་ནས་འཚེད་པའི་དུས་ན་ཚོས་ཁུ་དྭངས་མས་ཁ་བསྒྱུར་བ་དང༌། ལ་སོགས་པ་འབྲིང་པོས་ཁ་བསྒྱུར་བ་དང༌།
ཐ་མས་ཁ་བསྒྱུར་བའི་གོས་ལ་རེ་རེ་ལ་ཡང་འོག་གཞི་གདིང་དགོས་ཏེ། མ་བཏིང་ན་འོག་གིས་རྔུལ་གྱིས་ཉམས་པའི་སྐྱོན་ཡོད་པས་སོ། ། སྐྱོན་ཡོད་པ་བྱས་ན་བསླབ་པའི་གཞི་ཉམས་པར་བྱེད་པས་བྱེད་པ་པོའི་དགེ་སློང་ལ་ནི་ལྟུང་བར་འགྱུར་རོ། ། ལྔ་པ་ལེན་པའི་སྤང་བ་ནི་ཉེ་དགའ་ལ་བཅས་པ་སྟེ། འདི་ལ་དངོས་ཀྱི་དོན་དང༌། སེལ་བ་གཉིས་ལས། དང་པོ་ནི། དགེ་སློང་གང་ཞིག་ཉེ་དུ་མིན་པའི་དགེ་སློང་མ་དེ་ལས་བསམ་བཞིན་དུ་ཆོས་གོས་གསུམ་པོ་གང་རུང་ཞིག་ལེན་པར་བྱེད་ན་རྒྱུ་དེ་ཡིས་བསླབ་པའི་གཞི་ཉམས་པར་བྱས་པ་ཡིན་ནོ། ། ཉེ་དུ་མ་ཡིན་པ་ཞེས་སྨོས་པས་ནི་ཉེ་དུ་ལ་ཉེས་པ་མེད་པར་བསྟན་ཏོ། ། ཆོས་གོས་ཞེས་སྨོས་པ་ནི་བསླབ་པའི་གཞི་འདི་གོས་ཁོ་ནའི་དབང་དུ་བྱས་པ་ཡིན་ཞེས་བསྟན་ཏོ། །
གང་རུང་ཞེས་སྨོས་པ་ནི་གོས་གསུམ་ཀའི་དབང་དུ་བྱས་པའི་དོན་ནོ། ། ལེན་པར་བྱེད་ཅེས་པ་ནི་ངག་གི་རྣམ་པར་རིག་བྱེད་ཀྱིས་སློང་བའི་དོན་ནོ། ། གལ་ཏེ་དགེ་སློང་མ་འདི་ལ་ཆོས་གོས་སྦྱིན་པར་བྱས་པ་ནི་སླར་ཡང་དབྲོག་པར་མི་བྱའོ། ། གཉིས་པ་སེལ་བ་ནི། ཉེ་དུ་མ་ཡིན་ཡང་དགེ་སློང་མ་དང་བརྗེ་པ་ལ་ནི་ཉེས་པ་མེད་དོ། ། ཅི་སྟེ་བརྗེ་ན་ཡང་རིན་མཉམ་པོས་སམ། ཡང་ན་དགེ་སློང་མ་ཡི་འདོད་པ་ཇི་ལྟ་བ་བཞིན་བྱའོ། ། རྣམ་འབྱེད་ལས། ཇི་ཙམ་གྱིས་དགེ་སློང་མ་དགའ་བར་འགྱུར་བ་དེ་བརྗེ་ཞེས་གསུངས་པས་དགེ་སློང་མ་རྒྱལ་ཙམ་བྱའོ་ཞེས་སོ། ། གལ་ཏེ་ཉེ་དུ་ཡིན་པ་ལས་བླངས་ན་རྣམ་པ་ཀུན་ཏུ་ཉེས་པ་ཡོད་དམ་ཞེ་ན།
ལན་ལ་རེ་བ་མེད་ཀྱི་བསོད་ནམས་འཐོབ་པའི་བློས་ནོར་རྒྱ་ཆེན་པོ་དང་ལྡན་པའི་དགེ་སློང་མས་གལ་ཏེ་གོས་འབུལ་ན་བླངས་པ་ལ་ཉེས་པ་མེད་དོ། ། ཡང་ན་གལ་ཏེ་ནོར་རྒྱ་ཆེན་པོ་དང་ལྡན་པའི་དགེ་སློང་མས་དད་པས་གོས་འབུལ་ན་བླངས་པ་ལ་ཉེས་པ་མེད་དོ། ། དེ་བཞིན་དུ་དགེ་སློང་གིས་ཆོས་ལེགས་པར་གསུངས་པའི་ཡོན་དུ་འབུལ་བ་དང༌། དགེ་ཚུལ་བསྙེན་པར་རྫོགས་པར་བྱེད་པའི་གོས་ཀྱི་དོན་དུ་ལེན་པ་དང༌། དགེ་སློང་ཆོས་གོས་བོར་བརླག་ཏུ་གྱུར་པ་དག་གིས་ལེན་པ་དང༌། དགེ་སློང་དབུལ་པོས་ལེན་པ་ལ་ཡང་ཉེས་པ་མེད་དོ། ། དྲུག་པ་གོས་སློང་བའི་སྤང་བ་ལ་གཉིས་ཏེ། ལྟུང་བ་རྣམ་གཞག་དང༌། ལྟུང་མེད་དོ། ། དང་པོ་ལ་ལྟུང་བའི་ཡན་ལག་རྣམ་པར་གཞག་པ་ལ།
གཞི་ནི་ཉེ་དུ་མ་ཡིན་པའི་ཁྱིམ་བདག་དང་ཁྱིམ་བདག་མོ་ལས་ཆོས་གོས་གསུམ་པོ་གང་ཡང་རུང་བ་ཚད་ལྡན་བླངས་པའོ། ། བསམ་པ་ནི་སློང་བར་འདོད་པའོ། ། སྦྱོར་བ་ནི་ངག་གི་རྣམ་པར་རིག་བྱེད་ཀྱིས་དངོས་སུ་སློང་བའོ། ། མཐར་ཐུག་ལག་ཏུ་ཐོབ་པ་ནའོ། ། ཚིག་དོན་ནི། དགེ་སློང་ཆོས་གོས་གསུམ་ཆར་ཡོད་པས་ཉེ་དུ་མ་ཡིན་པའི་ཁྱིམ་བདག་དང་དེའི་ཁྱིམ་བདག་མོ་ལས་ཀྱང་རུང་ཆོས་གོས་ནམ་ཡང་མི་བསླང་ངོ༌། ། གལ་ཏེ་བསློངས་ན་ལག་ཏུ་ཐོབ་པ་ན་སྤང་བའི་ལྟུང་བར་འགྱུར་རོ། ། རིན་ཐང་ངམ་ཁ་དོག་གམ་ཁྲུའི་ཚད་གང་གི་སྒོ་ནས་བསླངས་ཀྱང་ཐོབ་པ་ན་སྤང་བའི་ལྟུང་བར་འགྱུར་རོ། ། གལ་ཏེ་རིན་ཐང་གཞན་ནམ་ཁ་དོག་གཞན་ནམ་ཁྲུ་ཚད་གཞན་ནམ་གནས་སྐབས་གཞན་དུ་ཐོབ་པ་ལ་ནི་ལྟུང་བ་མེད་དོ། ། རྒྱུན་གཅིག་ལ་ནི་ལྟུང་བ་ཡོད་ཅེས་རྒྱ་ཆེར་འགྲེལ་ལས་བཤད་དོ། །
གོས་ཚད་དུ་ལོངས་པ་ཞེས་སྨོས་པ་ནི། གོས་ཚད་དུ་ལོངས་པ་དགོས་ཀྱི། རས་མ་དང་ཁ་ཚར་ཙམ་སློང་བ་ལ་ནི་ལྟུང་བ་མེད་དོ། ། འདིར་ཁྱིམ་བདག་ཅེས་པ་ནི་ཀུན་ཏུ་སྐྱེས་པར་གྱུར་པ་ལ་བརྗོད་ལ། དེའི་ཁྱིམ་བདག་མོར་བརྗོད་པ་ནི་བུད་མེད་དོ། ། གཉིས་པ་ལྟུང་མེད་ནི། སྟོན་པ་མཉན་ཡོད་དུ་བཞུགས་པའི་ཚེ། གྲོང་ཕྲེང་བ་ཅན་གྱི་དགེ་སློང་བཞི་ལྗོངས་རྒྱུ་བ་ན་ཆོམ་རྐུན་གྱིས་བཅོམ་ནས་གོས་བསླངས་པས། ཆོས་གོས་བོར་བ་དང་བརླག་པ་དང་འཕྲོག་པ་སོགས་བྱུང་ན་སློང་བ་ནི་དགེ་སློང་འདི་ལ་ཡང་ཉེས་པ་མེད་པར་བརྗོད་དོ། ། དགེ་སློང་དབུལ་པོ་ལ་ནི་ངག་གིས་གཞན་ལ་བསླངས་པ་ཡིས་ཉེས་པ་བསྐྱེད་པ་མེད་དོ། །
གང་ལ་ཞེ་ན། ཁ་ཚར་དང་རས་མ་ལ་སོགས་པ་བསླངས་པས་ཐོབ་པ་དང༌། གར་མཁན་ལ་སོགས་པའི་གོས་བཟང་པོ་ཐོབ་པ་ལ་ཡང་ཉེས་པ་མེད་དོ། ། འགྱུར་རྙིང་ལས། བཟང་པོ་ལ་ཡང་ཉེས་པ་མེད། ། ཅེས་གསུངས་སོ། ། བདུན་པ་གྲོང་ཕྲེང་བ་ཅན་གྱི་དགེ་སློང་བཞི་བཅུ་ཆོམ་རྐུན་གྱིས་བཅོམ་པ་ལ་བཅས་པ་སློང་བར་རིགས་པ་ལ་གསུམ་སྟེ། ལྟུང་བ་རྣམ་གཞག སློང་དུ་གནང་བའི་ཚད། ལྷག་པ་ལས་ཇི་ལྟར་བྱ་བའོ། །
དང་པོ་ནི། ཆོས་གོས་དང་སྣམ་སྦྱར་ཕྲོགས་པ་ལ་སོགས་ཀྱིས་ཁྱིམ་པ་རྣམས་ལ་གོས་བསླངས་ནས་མང་པོ་རྙེད་པར་གྱུར་ན་ཡང་བསླབ་པ་ལ་དྲན་པ་ཉེ་བར་གཞག་པས་སྟོད་གཡོགས་དང་སྨད་གཡོགས་ཙམ་བླང་བར་རིགས་ཀྱི། དེ་ལས་ལྷག་པར་བསླང་བར་མི་བྱའོ། ། འདི་ནི་ཉེ་དུ་མ་ཡིན་པ་ལའང་སློང་བར་རིགས་པའི་དོན་ནོ། ། ལྷག་པ་བསླངས་བ་ལ་ནི་སྤང་བའི་ལྟུང་བར་འགྱུར་རོ། ། གཉིས་པ་སློང་བར་གནང་བའི་ཚད་ནི། སྟོད་གཡོགས་དང་སྨད་གཡོགས་ཀྱི་ཚད་གང་ཞེ་ན། སྟོད་གཡོགས་ཀྱི་གོས་ཀྱི་ཚད་ནི། སྲིད་དུ་ཁྲུ་བཅུ་གཉིས་དང་ཞེང་དུ་ཁྲུ་གསུམ་ཞེས་རྒྱ་ཆེར་འགྲེལ་པ་ལས་བཤད་དོ། ། སྨད་གཡོགས་ཀྱང་ནི་སྲིད་དུ་ཁྲུ་བདུན་དང་ཞེང་དུ་ཁྲུ་གཉིས་ཏེ།
རེ་ཞིག་འདི་ནི་འཇིག་རྟེན་པའི་སྟོད་གཡོགས་དང་སྨད་གཡོགས་ཀྱི་ཚད་ཅེས་སུ་གསུངས་སོ། ། སྟོད་གཡོགས་དག་ཀྱང་སྣམ་སྦྱར་དེ་ནི་ཉིས་རིམ་དུ་བྱས་པའི་ཚད་སྲིད་དུ་ཁྲུ་ལྔ་དང་ཞེང་དུ་ཁྲུ་གསུམ་སྟེ། དེ་ནི་སྟོད་གཡོགས་ཀྱི་ཚད་དོ། ། སྲིད་དུ་ཁྲུ་ལྔ་དང་ཞེང་དུ་ཁྲུ་གཉིས་སུ་བྱས་པའི་ཚད་གཉིས་པོ་དག་དང་ལྡན་པ་ནི་རེ་ཞིག་གོང་དུ་ཇི་སྐད་བསྟན་པའི་རབ་ཏུ་བྱུང་བའི་སྨད་གཡོགས་སོ། ། འདི་དག་ནི་སྟོད་གཡོགས་སྨད་གཡོགས་ཆེ་ཚད་དོ། ། སློང་བའི་ཚད་ནི་ཁྱིམ་པའམ་རབ་ཏུ་བྱུང་བའི་སྟོད་གཡོགས་སྨད་གཡོགས་ཟུང་གཅིག་གོ ། གསུམ་པ་ལྷག་པ་ལ་ཇི་ལྟར་བྱ་བ་ནི། གོས་བསླངས་ཟིན་ནས་དངོས་པོ་ལྷག་པ་དག་གལ་ཏེ་ག་ཤེད་ནས་ནི་རྙེད་པ་གོ་བར་བྱས་ནས་ནི་དེ་ནི་ང་ལ་མི་དགོས་སོ་ཞེས་བཟློག་པར་བྱ་སྟེ། གལ་ཏེ་དེ་ལྟར་བྱས་ཀྱང་རྗེས་སུ་གནང་ན་བླང་བར་བྱའོ། ། ཉེ་དགའ་ལ་བཅས་པ་བརྒྱད་པ་དཔགས་པ་སློང་པ་ལ་གསུམ་སྟེ།
ལྟུང་བ་རྣམ་གཞག་དང༌། ལྟུང་མེད་དང༌། བསླབ་བྱའོ། ། དང་པོ་ལ་བསྟན་བཤད་གཉིས་ལས། དང་པོ་ལ་ཡན་ལག་ནི། གཞི་ནི་ཉེ་དུ་མ་ཡིན་པའི་ཁྱིམ་བདག་གམ་ཁྱིམ་བདག་མོས་གོས་ཀྱི་རིན་བློས་བསྔོས་པའོ། ། བསམ་པ་ནི་སློང་བར་འདོད་པའོ། ། སྦྱོར་བ་ནི་ངག་གི་རྣམ་པ་རིག་བྱེད་ཀྱིས་སློང་བའོ། མཐར་ཐུག་ལག་ཏུ་ཐོབ་པའོ། ། ཚིག་གི་དོན་ནི།
ཁྱིམ་བདག་མོའམ་ཁྱིམ་བདག་གིས་དགེ་སློང་ལ་ཆོས་གོས་འབུལ་བར་འདོད་ནས་ཆོས་གོས་ཀྱི་རིན་ནི་འབུལ་ལོ་ཞེས་དཔགས་པ་ན་དེར་དགེ་སློང་གིས་རྣམ་པར་རྟོག་བཞིན་དུ་སློང་ན་ལག་ཏུ་ཐོབ་པའི་ཚེ་ན་དགེ་སློང་དེ་ནི་ལྟུང་བ་དང་བཅས་པའོ། ། གཉིས་པ་བཤད་པ་ནི། སྔར་སློང་བར་རིགས་པའི་སྐབས་སུ་བསྟན་པ་བཞིན་དུ་གང་ལ་བསླང་བའི་ཡུལ་ཉེ་དུ་མིན་པ་ཞེས་བྱ་བ་ལ་སློང་ན་ལྟུང་བར་འགྱུར་ཞེས་བྱའོ། ། གོས་ཞེས་པ་བཤད་པ་ནི། ཆོས་གོས་རྒྱུ་ནི་རྣམ་པ་བདུན། ། ཞེས་པའི་སྐབས་སུ་བཤད་པ་ལྟར་ཆོས་གོས་ཀྱི་རྒྱུ་རྣམ་པ་བདུན་པོ་དག་དགེ་སློང་གིས་ཡོངས་སུ་སྤྱད་པར་བཟོད་པའི་གོས་དེ་ནི་བདག་ལ་རུང་བའོ་ཞེས་བྱ་བའི་ཚུལ་གྱིས་སློང་བའོ། ། རིན་བློས་དཔགས་པ་ཞེས་བྱ་བའི་དོན་ནི་གོས་ཀྱི་རིན་གསེར་དང་དངུལ་ལ་སོགས་པ་ཞེས་པའི་མིང་བྱེ་བྲག་ཏུ་དངོས་སུ་མ་སྨོས་ཤིང༌། ཁྱིམ་དུ་མགྲོན་དུ་ཡང་མ་བོས་པས་ལུས་ཀྱིས་ཀྱང་མ་ཕུལ་བར་ཤེས་པར་བྱ་སྟེ་ཡིད་ཀྱིས་འབུལ་བར་བརྟག་ཏུ་རུང་བ་དྲན་པར་བྱ་བའི་དོན་དུ་ངག་གིས་དངོས་སུ་མ་བརྗོད་པ་སྟེ། འདི་ནི་རིན་དཔགས་པ་ཞེས་བྱ་བའི་དོན་ནོ། ། རིན་གྱིས་སྒོ་ནས་བསླང་ཚུལ་ནི་ཁྲུ་ལྔ་པ་དང་ཁྲུ་བཅུ་པའི་རིན་དག་གིས་ཉོས་ལ་བྱིན་ཅིག་ཅེས་ངག་ཏུ་དངོས་སུ་བརྗོད་པར་བྱེད་ཅིང༌།
ཁ་དོག་གི་སྒོ་ནས་ནི་སྔོན་པོ་དང་སེར་པོ་སོགས་དགོས་ཞེས་པ་ཉིད་ཀྱིས་སློང་བའོ། ། ཁྲུའི་ཚད་ཀྱི་སྒོ་ནས་ནི་ཁྲུ་སྲིད་དུ་བཅུ་གཉིས་ཞེང་དུ་གསུམ་ཞེས་སོགས་ཀྱི་སྒོ་ནས་སློང་བ་ནི་ཁྲུ་ཉིད་ཀྱི་སྒོ་ནས་སློང་བ་ཉིད་དོ། ། དེ་ལྟར་རིན་དང་ལ་སོགས་པ་ཁ་དོག་དང་ཁྲུ་ཚད་གསུམ་པོ་དག་གིས་སློང་བའི་ཚེ་ན་ཉེས་བྱས་སོ། ། ལག་ཏུ་ཐོབ་ན་སྤང་བའི་ལྟུང་བར་འགྱུར་རོ། ། གཉིས་པ་ལྟུང་མེད་ནི། ངག་གིས་དངོས་སུ་མ་བསླངས་ན་ནི་ལག་ཏུ་ཐོབ་ཀྱང་སྤང་བ་དེ་ལྟུང་བ་བསྐྱེད་པ་མ་ཡིན་ནོ། ། གསུམ་པ་བསླབ་བྱ་ནི། ཆོས་གོས་ཕྲོགས་པ་ལ་སོགས་པའི་དགེ་སློང་གིས་ཁྱིམ་པའམ་རབ་ཏུ་བྱུང་བ་གང་ཡང་རུང་བའི་སྟོད་གཡོགས་སྨད་གཡོགས་ཟུང་གཅིག་བསླང་བར་བྱ་སྟེ། དགེ་སློང་གི་ལུས་ལ་འདི་པའི་རྟགས་ཀྱིས་མ་གཡོགས་ན་ནམ་ཡང་མཛེས་པ་མ་ཡིན་ནོ། ། དགུ་པ་སོ་སོར་དཔགས་པ་སློང་བ་ལ་ཡན་ལག་སྔར་བཞིན་དུ་སྦྱར་ལ།
ཚིག་གི་དོན་ནི། དཔགས་པ་སློང་བར་མ་ཟད་སོ་སོར་དཔགས་པ་སློང་བ་ལ་ཡང་ནི་སྐྱེས་པ་དང་བུད་མེད་སོ་སོར་དགེ་སློང་ལ་ཡིད་ཀྱིས་དཔགས་པའོ། ། འདི་ལ་ཡང་གཞི་དང༌། བསམ་པ་དང༌། སྦྱོར་བ་དང༌། མཐར་ཐུག་སྟེ་ཡན་ལག་ཐམས་ཅད་དཔགས་པའི་གནས་སྐབས་ཇི་ལྟ་བ་བཞིན་ཁོ་ན་སྟེ། ཇི་ལྟར་བྱས་པས་ལྟུང་བ་འབྱུང་བའི་ཚུལ་དང༌། ལྟུང་བ་མེད་པའི་ཚུལ་ཡང་ནི་སྔ་མ་དང་མཚུངས་པར་གྲགས་སོ། ། ཁྱད་པར་ནི་སྐྱེས་པ་དང་བུད་མེད་གང་རུང་གིས་དཔགས་པ་ཡིན་ལ། སོ་སོར་དཔགས་པ་ནི་གཉིས་ཆར་གྱིས་སོ་སོ་ནས་དཔགས་པའོ། །
བཅུ་པ་རིན་ཐང་སོ་སོར་བསྐུར་བ་ལ་གཉིས་ཏེ། དངོས་དང༌། ཞར་བྱུང་ངོ༌། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་བཤད་དོ། ། དང་པོ་ལ་གསུམ་སྟེ། རུང་བ་སྒྲུབ་པའི་ཆོག བཅས་པ་ལས་འདས་པའི་ལྟུང་བ། བསླབ་བྱ་རྣམ་པར་གཞག་པའོ། །
དང་པོ་ནི། རྒྱལ་པོའམ་བྲམ་ཟེ་ལ་སོགས་པས་ཕོ་ཉ་བཏང་ནས་དགེ་སློང་ལ་ཆོས་གོས་ཀྱི་རིན་བསྐུར་བ་ན་ཇི་ལྟར་བྱ་ཞེ་ན། དགེ་སློང་གིས་བདག་ཅག་ལ་ནི་ཆོས་གོས་ཀྱི་རྒྱུའི་རིན་གསེར་དངུལ་ལ་སོགས་པ་ལེན་དུ་མི་རུང་བའི་གནས་སོ་ཞེས་བརྗོད་ནས་ཕོ་ཉ་ལས་ནི་ཆོས་གོས་ཀྱི་རྒྱུའི་རིན་མི་བླང་ངོ༌། ། འོ་ན་དགེ་སློང་གིས་ཕོ་ཉ་དེ་ལ་ལན་ཇི་སྐད་བརྗོད་ཅེ་ན། རྒྱལ་པོ་སོགས་ཀྱིས་བཏང་བའི་ཕོ་ཉ་དེ་ལ་ཆོས་གོས་ལེགས་པར་དྲུབས་ཟིན་བདག་ཅག་ལ་རུང་བས་གལ་ཏེ་དེ་སྦྱིན་ན་ལེན་ནོ་ཞེས་བརྗོད་དོ། ། ཕོ་ཉ་བས་ཞལ་ཏ་བ་སུ་ཡོད་ཅེས་དྲིས་ན། ཞལ་ཏ་བྱེད་པའི་ཀུན་དགའ་ར་བ་པའམ་ཡང་ན་ཞལ་ཏ་བྱེད་པའི་དགེ་བསྙེན་སོགས་བསྟན་པར་བྱའོ། ། ཞལ་ཏ་བ་བསྟན་པ་ན་གང་གི་ཚེ་ཕོ་ཉ་བ་དེ་ཡིས་ཞལ་ཏ་བྱེད་པ་ལ་ཆོས་གོས་ཀྱི་རིན་གཏད་པར་བྱས་ནས་དགེ་སློང་ལ་ངས་གོས་ཀྱི་ཞལ་ཏ་བ་ལ་ཆོས་གོས་ཀྱི་རིན་གཏད་པས་ཁྱེད་རང་སྐུལ་ཅིག་ཅེས་བརྗོད་པར་བྱའོ། ། དེ་ནས་དགེ་སློང་ཆོས་གོས་དོན་དུ་གཉེར་བ་དེས་ཞལ་ཏ་བ་ལ་ལན་དྲུག་གི་བར་དུ་བསྐུལ་ནས་སྔར་གཏད་པའི་དོན་དྲན་པར་བྱའོ། ། ལན་དྲུག་བསྐུལ་བར་བྱས་པའི་མཐའ་དེར་ནི་གོས་མངོན་པར་གྲུབ་ན་ནི་ཆོས་གོས་དེ་ནི་དགེ་སློང་དེས་བླང་བར་རུང་བ་ཉིད་དོ། །
འདི་ནི་སྔ་འགྱུར་གྱི་གཞུང་བཞིན་བཤད་པ་ཡིན་ནོ། ། གཉིས་པ་བཅས་པ་ལས་འདས་པའི་ལྟུང་བ་ནི། ལན་དྲུག་བསྐུལ་བ་དེ་ལས་ལྷག་པར་བསྐུལ་བ་ལ་བརྩོན་པར་བྱེད་ན་སྤྱོར་བའི་ཚེ་ན་ཉེས་བྱས་དང༌། ཐོབ་ན་སྤང་བའི་ལྟུང་བའི་ཚེར་མའི་ཚང་ཚིང་གི་ནང་དུ་ལྟུང་ངོ༌། ། གསུམ་པ་བསླབ་བྱའི་རྣམ་གཞག་ནི། ཞལ་ཏ་བྱེད་པ་འདི་ལ་དགེ་སློང་གིས་ལན་དྲུག་གི་བར་དུ་བསྐུལ་ནས་མཐར་ནི་ཞལ་ཏ་བ་རང་ཉིད་འོངས་ནས་གོས་སྟེར་བར་བྱེད་ན། དགེ་སློང་གིས་ནི་འདི་སྐད་དུ། བདག་གིས་ཁྱོད་ཀྱི་གོས་འདི་བློས་སྤངས་པས་དགོས་པ་མེད་དོ་ཞེས་བརྗོད་དོ། ། དེ་ལྟ་ན་ཡང་གལ་ཏེ་ཞལ་ཏ་བ་དེ་ཡིས་ཕྱག་སོགས་ཤིན་ཏུ་གུས་པ་སྔོན་དུ་འགྲོ་བས་སྟེར་ན་དགེ་སློང་གིས་ལེན་པ་ལ་ལྟུང་བ་མེད་པར་གསུངས་པ་ཡིན་ནོ། ། གལ་ཏེ་ཞལ་ཏ་བས་གུས་པས་འབུལ་བར་མི་བྱེད་ན་ཁྱོད་ཀྱིས་ཆོས་གོས་ཀྱི་རིན་དེ་ཞལ་ཏ་བ་ལས་ལོང་ཞེས་བསྙད་དོ། །
གཉིས་པ་རྒྱས་པར་བཤད་པ་ལ་བཞི་སྟེ། གང་ལ་སྒྲུབ་པའི་ཡུལ། གང་དུ་སྒྲུབ་པའི་གནས། གང་གིས་སྒྲུབ་པའི་ཆོ་ག ལྟུང་བ་དུ་མར་འགྱུར་ཚུལ་ལོ། ། དང་པོ་ལ་བླང་བྱའི་ཡུལ་ནི་སྐྱེས་པར་མ་ཟད་བུད་མེད་ཀྱང་ནི་རྒྱལ་སྲིད་ལ་དབང་བསྐུར་གྱུར་ཏམ། བྲམ་ཟེར་གཏོགས་པའམ། རྒྱལ་པོའི་གནང་ཆེན་པ་ལ་གཏོགས་པ་བློན་པོའམ། དམག་དཔོན་དང་ཁྱིམ་བདག་ལ་སོགས་པ་ལ་འདོད་དོ། ། གཉིས་པ་གང་དུ་སྒྲུབ་པའི་གནས་ནི།
བསྐུལ་བ་དང་ཕྱོགས་སུ་འདུག་པའི་ས་དང༌། ཉོ་ཚོང་བྱེད་པའི་ཚོང་ཁང་དང༌། ཆུའི་གནས་དང༌། མགྲོན་དུ་འབོད་པའི་གནས་དང༌། ཁྱིམ་གནས་སོ། ། ཚོང་ཁང་ནི་གང་དུ་ཉོ་ཚོང་བྱེད་པའི་གནས་སོ། ། ཆུའི་གནས་ནི་ཆུ་སྣོད་སྦེད་པའི་སའོ། ། འབོད་གནས་ནི་སྐྲ་འབྲེག་མཁན་དག་དང་ནི་རྫ་མཁན་ལ་སོགས་རིགས་ངན་གྱི་མིང་ཅན་རྣམས་ཀྱི་སའོ། ། འདི་དག་ཏུ་དགེ་སློང་མི་གནས་པས་ཕྱི་རོལ་ནས་འབོད་དགོས་པས་འབོད་གནས་སོ། ། ཁྱིམ་གནས་ནི་འཇིག་རྟེན་ན་ཁྱིམ་དུ་རབ་ཏུ་བརྗོད་པའོ། །
ཚོང་ཁང་སོགས་འདི་དག་ནི་འབོད་གནས་བཞི་རུ་སྟོན་པས་གསུངས་སོ། ། གསུམ་པ་ནི། འབོད་གནས་བཞི་པོ་འདི་དག་ཏུ་ཞལ་ཏ་བྱེད་པ་ལ་བསྐུལ་བ་ན་ཞལ་ཏ་བས་དགེ་སློང་ལ་ཚུར་བྱོན། ། ལེགས་པར་བྱོན་ནམ། ཁྱོད་གདན་འདི་ལ་ཡང་ལེགས་པར་བཞུགས་ནས་ནི་ཕྱག་དང་ཞབས་ལེགས་པར་བཀྲུ་བར་བགྱི་བ་དང༌། བཟའ་བ་དང་བཏུང་བ་དགྱེས་བཞིན་དུ་གསོལ་ཞེས་སྨྲ། དགེ་སློང་གིས་ལན་དྲུག་བསྐུལ་བའི་སྒོ་དེར་ཡང་མ་ཐོགས་པར་ནི་བརྗོད་པར་བྱེད་ན་ལན་དྲུག་བསྐུལ་བའི་མཐར་བླངས་ཀྱང་ལྟུང་བ་མེད་དོ། ། གལ་ཏེ་ལན་དྲུག་བསྐུལ་བའི་རྗེས་ཐོག་ཏུ་ཡུན་རིང་དུ་ཐོགས་ནས་ཚུར་བྱོན་ནས་ཞེས་སོགས་བརྗོད་པར་བྱེད་པ་ལ་ནི་བླངས་ན་ལྟུང་བར་འགྱུར་བ་ཁོ་ནའོ། ། བཞི་པ་དུ་མར་འགྱུར་ཚུལ་ནི། གལ་ཏེ་ཕོ་ཉ་མི་མ་ཡིན་དང་སྦྱིན་བདག་དང་ཞལ་ཏ་བའང་མི་མ་ཡིན་ཡིན་ན་བསྐུལ་བའི་སྒོ་དྲུག་པོ་ཡོངས་སུ་རྫོགས་པ་ན་སྡོམ་བརྩོན་གང་དག་ཉེས་བྱས་གསུམ་གྱིས་དབྱུག་པ་རྣམས་ཀྱིས་མགོ་བོ་འཇོམས་སོ་ཞེས་གཟུགས་ཅན་གྱི་རྒྱན་དུ་བྱས་སོ། །
གལ་ཏེ་སྦྱིན་བདག་ནི་མི་ཡིན་ལ། ཕོ་ཉ་དང་ཞལ་ཏ་བ་ནི་མི་མིན་ཏེ་མ་ཡིན་ན་བསྐུལ་བའི་སྒོ་དྲུག་པོ་རྫོགས་པ་ན་ཉེས་བྱས་གཉིས་སོ། ། གཞན་གཉིས་མི་ཡིན་ལ་ཞལ་ཏ་ཙམ་མི་མ་ཡིན་ན་བསྐུལ་བའི་སྒོ་དྲུག་པོ་རྫོགས་པ་ན་ཉེས་བྱས་གཅིག་གོ ། ཞལ་ཏ་བ་ལ་བསྐུལ་བའི་གནས་སྐབས་གང་དུ་སྦྱིན་བདག་དང་ཕོ་ཉ་དང་ཞལ་ཏ་བ་ཡང་མི་ཡིན་ཞིང༌། གནས་ཀྱང་ཁྱིམ་པ་ཡིན་ན་བསྐུལ་བའི་སྒོ་དྲུག་པོ་ཡོངས་སུ་རྫོགས་ནས་གོས་ཐོབ་པ་ན་དེ་ལ་ནི་ངེས་པར་ལྟུང་བྱེད་བསྐྱེད་པས་ཁྲིམས་ལྡན་ངན་སོང་གསུམ་དུ་འཕེན་པར་བྱེད་དོ། ། གཉིས་པ་ཞར་བྱུང་ལ་གཉིས་ཏེ། སྤྱད་ཅིང་དབང་པའི་ཚུལ། ཉེས་པར་མི་འགྱུར་བའི་རྒྱུའོ། ། དང་པོ་ནི། སྐུར་བྱེད་དགེ་སློང་གང་ཞིག་བསྐུར་བྱ་དགེ་སློང་གང་ལ་ཕན་པར་བྱེད་པར་འདོད་པས་ཆོས་གོས་བསྐུར་བ་ནི་དེ་ཉིད་ལ་ནི་ཡིད་བརྟན་བྱས་པས་འཁུར་བྱེད་ཕོ་ཉ་བས་བར་དུ་ཡོངས་སུ་སྤྱོད་པར་བྱེད་པ་ལ་ཉེས་པ་མེད་ཅེས་སམ།
ཡང་ན་འཆང་བ་ལ་ཉེས་པ་མེད་ཅེས་སྦྱར་རོ། །

གནས་སྐབས་གང་དུ་སྐུར་བྱེད་ཤི་ན་ཡང་ཆོས་གོས་འདི་གསལ་པོར་བསྐུར་བ་དེ་ཡིར་འགྱུར་བ་ཡིན་ནོ། ། གཉིས་པ་ནི། སྐུར་བྱེད་ཀྱིས་བློས་བཏང་ནས་བསྐུར་ཞིང་བསྐུར་ས་དེས་གོས་དེ་མ་ཐོབ་པ་ལས་ནི་སྤང་བའི་ལྟུང་བ་དག་གཉིས་ཀ་ལ་ཡང་མེད་པས་ཏེ། སྔ་མ་སྐུར་མཁན་གྱིས་བློས་ཡོངས་སུ་བཏང་ནས་བསྐུར་བ་ དང༌། གཞན་ཡུལ་གྱིས་ནི་གོས་དེ་བདག་གིར་མ་བྱས་པས་སོ། ། གཞན་གྱིས་གཞན་ལ་ཆོས་གོས་བསྐུར་བ་དེ་ལ་བར་དུ་ཞག་བཅུ་འདས་ན་ཡང་བསྐུར་ས་དང་སྐུར་བ་པོ་གཉིས་ཀ་ལ་ཡང་སྤང་བའི་ལྟུང་བ་མེད་དོ། ། བཅུ་ཚན་གཉིས་པ་ལ། སྡོམ་ནི། སྲིན་བལ་འབའ་ཞིག་ཆ་གཉིས་དང༌། ། ལོ་དྲུག་མཐོ་གང་ལམ་དང་ནི། ། འཁྲུ་བ་དང་ནི་གསེར་དངུལ་དང༌། །
མངོན་མཚན་ཅན་དང་ཉོ་ཚོང་ངོ༌། ། ཞེས་པའོ། ། སྲིན་བལ་གྱི་སྟན་ལ་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ནི། མཉན་ཡོད་དུ་དགེ་སློང་དུ་མ་ལ་བཅས་པ་སྟེ། ཡན་ལག་ལ་གཞི་ནི་ཡུལ་དེ་ན་དཀོན་པའི་སྲིན་བལ་གསར་པ་འབའ་ཞིག་གི་སྟན་ནོ། ། བསམ་པ་སྟན་རྩོམ་པར་འདོད་པའོ། ། སྦྱོར་བ་རང་ངམ་གཞན་བྱེད་དུ་འཇུག་པར་རྩོམ་པའོ། །
མཐར་ཐུག་བཀྲམ་པ་རྫོགས་པའོ། ། ཚིག་དོན་ནི། གང་ཡང་དགེ་སློང་དག་གིས་རྒྱུ་སྲིན་བལ་གྱིས་གསར་པའི་སྟན་དག་བྱེད་ན་ནི་གདན་བརླིངས་པར་བྱེད་ན་སྲིན་བལ་བཀྲམ་པ་རྫོགས་པ་དང༌། གཡོགས་པ་ནི་གྲུབ་པ་ཙམ་ན་བྱེད་པ་པོའི་དགེ་སློང་དེ་ལ་ལྟུང་བར་འགྱུར་བའོ། ། སྟན་དེ་ཡང་རྣམ་པ་གཉིས་ཏེ། ནང་སྲིན་བལ་གྱིས་བྱས་ལ་གཞན་གྱིས་གཡོགས་པ་དང༌། སྲིན་བལ་ཉིད་བརླིངས་པའོ། ། གཉིས་པ་ལྟུང་མེད་ནི། སྟན་བྱས་ཟིན་པ་གཞན་གྱིས་བྱིན་པར་གྱུར་པ་དང༌། དེ་བཞིན་དུ་གཞན་གྱིས་བྱས་ཟིན་པ་ལོངས་སྤྱོད་པ་ལ་ཉེས་པ་མེད་དེ།
དེ་བས་ན་གཞན་གྱིས་བྱས་ཟིན་པ་སྦྱིན་ན་དགེ་སློང་གིས་ནི་བླང་བར་བྱ་སྟེ། དགོས་པ་བསོད་ནམས་ཐོབ་པར་འདོད་པའི་སྦྱིན་བདག་གི་བསོད་ནམས་འཕེལ་བར་བྱ་བའི་ཕྱིར་དུའོ། ། གཉིས་པ་བལ་ནག་པོ་འབའ་ཞིག་པའི་སྟན་ལ་གཉིས་ཏེ། ལྟུང་བ་དང༌། དགག་བྱའོ། ། དང་པོ་ལ་ཡན་ལག་ནི། གཞི་ནི་ཡུལ་དེ་ན་དཀོན་པའི་བལ་ནག་པོ་འབའ་ཞིག་གི་སྟན་ཡོངས་སུ་བརླིངས་པའོ། ། ཡན་ལག་ལྷག་མ་རྣམས་སྔ་མ་བཞིན་ནོ། ། ཚིག་དོན་ནི། ལུག་བལ་ནག་པོ་འབའ་ཞིག་གིས་གསར་བའི་སྟན་བརླིངས་པ་དག་ནི་རང་གིས་མི་བྱ་སྟེ།
གཞན་ལ་ཡང་བྱེད་དུ་མི་གཞུག་གོ ། གཉིས་པ་ནི། སྟན་དེའི་རྒྱུ་དེ་ཚོལ་བའི་སྡུག་བསྔལ་གྱིས་ཀློག་པ་དང་ཁ་འདོན་ཉམས་པར་བྱེད་དོ། ། གལ་ཏེ་ནག་པོ་བཙལ་སླ་ཞིང་དཀར་པོ་རིན་ཆེན་དེ་ལས་བཟློག་པར་འགྱུར་རོ། ། ཆ་གཉིས་བསྲེ་བ་ལ་ཡང་གཉིས་ཏེ། ལྟུང་བ་རྣམ་གཞག་དང༌། ལྟུང་མེད་དོ། ། དང་པོ་ལ་གསུམ་སྟེ། གནང་བའི་ཚད། དངོས་པོའི་རང་བཞིན།
ཚད་ལས་འདས་པའི་ལྟུང་བའོ། ། དང་པོ་ནི། ལུག་བལ་ནག་པོ་ལ་ཆ་གཉིས་དང༌། དཀར་པོ་ཉིད་ཀྱི་ཆ་གཅིག འཁོབ་བལ་ཉིད་ཀྱི་ཆ་གཅིག་བསྲེ་པས་ན་ནག་པོ་ལ་ཕྱེད། གཞན་གཉིས་བསྡོམས་པ་ལ་ཕྱེད་དུ་བྱས་ནས་བརླིངས་པའི་སྟན་ངེས་པར་བྱེད་ན་ནི་སྟན་དེས་ལྟུང་བ་བསྐྱེད་པ་མེད་པ་ཡིན་ལ། གཞན་གཉིས་ཕྱེད་དུ་བྱས་ནས་ནག་པོ་དེ་ལས་ཅུང་ཟད་ཉུང་ན་ཡང་ལྟུང་བ་མེད་དོ། ། གཉིས་པ་ནི། ལུག་བལ་ནག་པོ་ཞེས་པ་ནི་རང་བཞིན་གྱིས་གནག་པ་ཉིད། ཁ་བསྒྱུར་ནས་བཅོས་མར་བྱས་པའི་ནག་པོ་ལ་ནི་ལྟུང་བ་མེད་དོ། །
དཀར་པོ་ལུག་གི་མགྲིན་པ་དང་རྒྱབ་དང་བློ་གཉིས་ལས་སྐྱེས་པའི་དཀར་པོའོ། ། འཁོབ་བལ་ནི་སྤྱི་བོ་དང་ལྟོ་བ་དང་ཚེའུ་དང་རྒྱབ་ལས་སྐྱེས་པའོ། ། གསུམ་པོ་འདི་ལ་འཁོབ་བལ་དང་དཀར་པོ་དང་ནག་པོ་ཞེས་སུ་བརྗོད་དོ། ། གསུམ་པ་ནི། ལུག་བལ་དཀར་པོ་དང་ནག་པོ་དང་འཁོབ་པ་ལ་གསུམ་ལས་དཀར་པོ་ནི་སྲང་ཕྱེད་ཙམ་གྱིས་ཉུང་བ་དང༌། དེའི་དོད་ནག་པོ་སྲང་ཕྱེད་ཙམ་གྱིས་ལྷག་པ་ཞིག་བྱས་ནས་སྟན་གསར་པ་རྩོམ་པར་བྱེད་ན་དེ་ལ་ལྟུང་བར་ཐེ་ཚོམ་མེད་དོ། ། གསར་པ་ཞེས་བྱེ་བྲག་ཏུ་སྨོས་པས་རྙིང་པ་རལ་བ་འཆོས་པ་ལྟ་བུ་ལ་ཉེས་པ་མེད་པར་བསྟན་ཏོ། ། མདོར་ན་ནག་པོ་ལ་ཆ་གཉིས། དཀར་པོ་དང་འཁོབ་བལ་གཉིས་ལ་ཆ་རེ་རེ་མཉམ་པོར་བྱས་ནས་སྟན་བྱས་པ་ལ་སྐྱོན་མེད་ལ། ནག་པོ་ཕྱེད་ཀྱི་ཆ་ལས་ཅུང་ཟད་ཅིག་ལྷག་ན་ཡང་སྤང་བའི་ལྟུང་བར་འགྱུར་ལ།
གཞན་དཀར་པོ་དང་འཁོབ་བལ་ལྷག་པར་བྱེད་པ་ལ་ནི་ལྟུང་བ་མེད་དོ་ཞེས་བསྟན་ཏོ། ། གཉིས་པ་ལྟུང་མེད་ནི། ནག་པོ་དེ་ལས་གཞན་པ་དཀར་པོ་དང་འཁོབ་བལ་མ་རྙེད་ན་ནག་པོས་ཀྱང་ནི་སྟན་བྱ་བ་ཡིན་ནོ་ཞེས་གནང་ངོ༌། སྔ་མ་རྣམས་ནི་གཞན་གཉིས་རྙེད་བཞིན་དུ་མ་བསྲེས་པའི་དབང་དུ་བྱས་སོ། ། ནག་པོ་འབའ་ཞིག་ལས་བྱས་ཀྱང་གཞན་ལས་རབ་ཏུ་ཐོབ་པ་ནི་ཅི་བདེ་བར་ཡང་ཡོངས་སུ་སྤྱོད་དོ། ། ལོ་དྲུག་གི་སྤང་བ་ལ་གཉིས་ཏེ། མདོར་བསྟན་དང༌། རྒྱས་བཤད་དོ། ། དང་པོ་ལ་ཡན་ལག་བརྩི་བ་ནི། གཞི་ནི་སྟན་སྔ་མ་ཡོད་བཞིན་དུ་གནང་བ་མ་ཐོབ་པར་ལོ་དྲུག་གི་ནང་དུ་བྱས་པའི་སྟན་གཉིས་པའོ། །
བསམ་པ་དང༌། སྦྱོར་བ་དང༌། མཐར་ཐུག་པ་གསུམ་ནི་སྲིན་བལ་འབའ་ཞིག་པ་དང་འདྲའོ། ། ཚིག་དོན་ནི། ནན་ཏན་གྱིས་བྱས་པའི་སྟན་དེ་ལོ་དྲུག་གི་བར་དུ་བཅང་བར་བྱའོ། ། སྔ་མའི་སྟན་ཡོད་བཞིན་དུ་ལོ་དྲུག་གི་ཚུ་རོལ་དུ་སྟན་གཉིས་པ་དེ་བྱས་ན་སྤང་བའི་ལྟུང་བའོ། ། བྱས་ཀྱང་ཉེས་པ་མེད་པ་ནི། ཚོགས་དགེ་འདུན་གྱིས་གནང་བ་ཡིན་ནའོ། ། གཉིས་པ་བཤད་པ་ལ་གཉིས་ཏེ། ལྟུང་བ་དང༌།
ལྟུང་མེད་དོ། ། དང་པོ་ནི། ལོ་གཅིག་ལ་ཡང་སྟན་གཅིག་ཡོད་བཞིན་དུ་གལ་ཏེ་སྟན་གཉིས་པ་དག་གལ་ཏེ་དགེ་སློང་གིས་རྩོམ་པར་བྱེད་ན་རྩོམ་པ་ལ་ཉེས་བྱས་གཅིག་ཡིན་ཏེ། ཡོངས་སུ་རྫོགས་པ་ལ་ལྟུང་བ་དངོས་གཞིར་གཞག་གོ ། དེ་བཞིན་དུ་ལོ་གཉིས་པ་དང༌། གསུམ་པ་དང༌། བཞི་པ་ལ་དང༌། ལྔ་པར་སྟན་གཉིས་པ་བརྩམས་པ་ལ་ཡང་རྩོམ་ཙམ་ན་ཉེས་བྱས་ཀྱི་ལྟུང་བ་ཐོབ་པ་དང༌། རྫོགས་ན་དངོས་གཞིའོ། ། གཉིས་པ་ལྟུང་མེད་ནི།
སྟན་སྔ་མ་དང་པོ་དྲུག་བར་དུ་ཞུགས་པར་གྱུར་ནས་སྟན་གཉིས་པ་རྩོམ་པར་བྱེད་པ་ལ་ནི་ཉེས་པ་སྟེ་ཉེས་བྱས་ཀྱང་མེད་ལ། རྫོགས་ན་དངོས་གཞི་ཡང་མེད་དོ། ། མཉན་ཡོད་དུ་དགེ་སློང་རྣམས་ཀྱིས་གདིང་བ་གསར་པ་བྱས་ནས་རྙིང་པ་རྣམས་འདོར་བ་ལ་བརྟེན་ནས་བཅས་པ་མཐོ་གང་གི་སྤང་པ་ལ་གསུམ་སྟེ། བསླབ་བྱ་དང༌། ལྟུང་བ་དང༌། ལྟུང་མེད་དོ། ། དང་པོ་ནི། གདིང་བ་གསར་པ་བྱེད་པ་ན་གསར་པའི་ཁ་དོག་ངན་པོར་བྱེད་པར་འདོད་པས་རྙིང་པ་ལས་བཅད་ནས་ངེས་པར་ཆུང་མཐའ་ཡང་བདེ་བར་གཤེགས་པའི་མཐོ་གང་གླན་ནོ། ། གཉིས་པ་ལྟུང་བ་ནི། གལ་ཏེ་སྟོན་པའི་མཐོ་གང་གི་ཚད་དེ་ལས་བསམས་བཞིན་དུ་ཅུང་ཟད་ཙམ་ཞིག་གཅོད་པར་བྱེད་ཀྱང་དེའི་སྐབས་ཀྱི་ལྟུང་བའི་དབྱུག་པ་ཡིས་མགོ་བོ་གཅོག་པར་བྱེད་པ་ཡིན་ནོ། །
གསུམ་པ་ལྟུང་མེད་ནི། གལ་ཏེ་གདིང་བ་རྙིང་པ་དེ་ཤིན་ཏུ་མཐའ་ཟེགས་པའམ་ལོངས་སྤྱོད་མི་བཟོད་ཅིང་དེངས་ཏེ་ཤིན་ཏུ་སྲབ་མོར་གྱུར་པ་ན་མཐོ་གང་དེ་ཙམ་ཉིད་དམ་དེ་ལས་ཆུང་བ་གླན་པ་ནི་ཉེས་པ་མེད་དོ། ། དྲུག་སྡེ་ལ་བཅས་པ་བལ་ཁུར་གྱི་སྤང་བ་ལ། ཡན་ལག་ལ་གཞི་ནི་བལ་གྱི་ཁུར་པོར་ལངས་པའོ། ། ཀུན་སློང་འཁུར་བར་འདོད་པ། སྦྱོར་བ་འཁུར་བར་རྩོམ་པ། མཐར་ཐུག་དཔག་ཚད་གསུམ་ལས་འདས་པར་ཁུར་བའོ། ། གཉིས་པ་ཚིག་དོན་ལ་གསུམ་སྟེ། བསླབ་བྱ་དང༌། ལྟུང་མེད་དང༌།
ལྟུང་བའོ། ། དང་པོ་ནི། སྡོམ་བརྩོན་དགེ་སློང་རང་གིས་བལ་གྱི་ཁུར་པོ་དག་ཁྱེར་དགོས་པ་བྱུང་ན་ནི་ཁུར་བར་བྱེད་པ་གཞན་མེད་ན་དཔག་ཚད་གསུམ་གྱི་ཚད་དུ་ཁྱེར་བར་གནང་ལ། དཔག་ཚད་གསུམ་ལས་ལྷག་པར་ནི་མི་འཁུར་རོ། ། ཁུར་པོའི་ཚད་ནི། དུལ་བ་ལྷས་སྲང་ཉིས་སྟོང་ཞེས་བཤད་དོ། ། གཉིས་པ་ལྟུང་མེད་ནི། ཞྭ་ལ་སོགས་པའི་ཕྱིར་དུ་ཉུང་ངུ་ཙམ་ཞིག་མངོན་པར་འཁྱེར་ཡང་ཉེས་པ་མེད་དོ། ། གསུམ་པ་ནི། ཁྱེར་བ་པོ་གཞན་ཡོད་བཞིན་དུ་གྲོང་ལས་རྒྱང་གྲགས་ཕྱེད་ཙམ་དུ་ཡང་སྡོམ་བརྩོན་རང་གིས་བལ་ཁུར་འཁྱེར་ན་ཉེས་བྱས་ཡིན་ཏེ།
གྲོང་ཁྱེར་ནས་ནི་གྲོང་ཁྱེར་དུ་རྒྱང་གྲགས་གཅིག་རང་གིས་ཁུར་ན་ལྟུང་བ་འབྱུང་བ་ཡིན་ནོ། ། དགོན་པ་ནས་དགོན་པར་ནི་དཔག་ཚད་ཕྱེད་ཁུར་ན་ཉེས་བྱས་དང༌། དཔག་ཚད་གཅིག་ཙམ་དུ་ཁུར་ན་ལྟུང་བའོ། ། བདུན་པ་འཆར་ཀ་ལ་བཅས་པ་བལ་རྨེལ་བ་ལ་གཉིས་ཏེ། ལྟུང་བ་དང༌། དེའི་ཉེས་པའོ། ། དང་པོ་ནི། དགེ་སློང་གང་ཞིག་དགེ་སློང་མ་ཉེ་དུ་མིན་པ་ལ་བལ་དག་ནི་རྨེལ་བ་དང༌། ལ་སོགས་པ་འཆག་པ་དང་འཚེད་པ་སོགས་བྱེད་དུ་འཇུག་ན་དགེ་སློང་འཇུག་མཁན་དེ་ཡང་བསླབ་པ་ལས་ཉམས་པ་དང་ལྡན་པར་འགྱུར་རོ། ། རྨེལ་བ་དང་འཆག་པ་དང་འཚེད་པ་ལ་སོགས་བྱེད་དུ་འཇུག་ན་ཡན་ལག་མཐའ་དག་གིས་ཀྱང་བསྐྱེད་པར་མ་ཟད་རེ་རེ་དག་གིས་ཀྱང་ལྟུང་བ་ཀུན་ནས་བསྐྱེད་དོ། །
གཞི་ནི་བལ་ལོ། ། བསམ་པ་ནི་རྨེལ་དུ་འཇུག་པར་འདོད་པའོ། ། སྦྱོར་བ་རྨེལ་དུ་འཇུག་པར་རྩོམ་པའོ། ། མཐར་ཐུག་རྨེལ་བའོ། ། གཉིས་པ་ནི། ལྟུང་བ་བྱུང་བ་ལ་ཉེས་པ་ཅི་ཡོད་ཅེ་ན། སྡོམ་བརྩོན་གང་དག་ལྟུང་བ་དང་བཅས་ན་ཉེས་པ་མི་དགེ་བ་བྱེད་པ་བཞིན་དུ་འོག་ནས་འོག་ཏུ་འགྲོའོ། ། བརྒྱད་པ་དྲུག་སྡེ་ལ་བཅས་པ་གསེར་དངུལ་ལ་ལྟུང་བ་རྣམ་གཞག་དང༌། ། བསླབ་པ་འཆའ་བའི་རྒྱུ་དང༌། བསླབ་བྱ་བསྟན་པའོ། །
དང་པོ་ལ། ཡན་ལག་ལ་གཞི་ནི་རིན་པོ་ཆེའི་ཐ་སྙད་གདགས་སུ་རུང་བའོ། ། བསམ་པ་ནི་ལེན་པར་འདོད་པའོ། ། སྦྱོར་བ་ལེན་པར་རྩོམ་པའོ། ། མཐར་ཐུག་ལག་ཏུ་ཐོབ་པ་ནའོ། ། ཚིག་དོན་ནི། བཅོམ་ལྡན་འདས་ཀྱིས་ཐུགས་བརྩེ་བས་དགེ་སློང་དག་ལ་ས་ལེ་སྦྲམ་ལེན་པ་བཀག་པ་ཡིན་ནོ། ། ལེན་པའི་དོན་ནི། ཆོས་བཤེས་ཀྱིས་ཐོབ་པར་ནུས་པ་དང་ལག་ཏུ་འོང་བ་ལ་བྱེད་ལ། དགེ་ལེགས་བཤེས་གཉེན་ནི་རེག་པ་དང་རེག་ཏུ་འཇུག་པ་ལ་བྱེད་དོ། །
ཡུལ་ཙམ་པ་ཀའི་ཁྱིམ་བདག་གིས་གོས་ཀྱི་རིན་ཀརྵ་པ་ཎི་བསྐུར་བ་དགེ་སློང་རྣམས་ཀྱིས་མ་བླངས་པ་ལ་བརྟེན་ནས་རང་ལ་ཆོས་གོས་མེད་ན་ཆོས་གོས་ཀྱི་རྒྱུར་བྱིན་གྱིས་བརླབ་ཏུ་རུང་བས་ན་ཆོས་གོས་ཀྱི་རྒྱུར་ལེན་པའམ། ལམ་རྒྱགས་དང་ནད་པའི་སྨན་གྱི་རྒྱུར་ལེན་པ་ནི་ལྟུང་བ་བསྐྱེད་པ་ལ་མ་གཏོགས་སོ། ། དགེ་སློང་གིས་གསེར་དང་དངུལ་དང་མུ་ཏིག་ལ་སོགས་ལ་རེག་ན་ལྟུང་བར་འགྱུར་བས་རེག་པར་མི་བྱའོ། ། ནོར་བུ་དང་མུ་ས་ལ་གར་བྷ་དང་དུང་གཡས་སུ་འཁྱིལ་བ་དང་དམར་པོ་དང་ཤང་ཀ་ཤི་ལ་དང་ཕྱེ་རུ་ལ་སོགས་པ་ལ་དགེ་སློང་གིས་རེག་ན་ལྟུང་བར་འགྱུར་བས་རེག་པར་མི་བྱའོ། ། རྣམ་འབྱེད་ཀྱི་འགྲེལ་པ་ལས། ནོར་བུ་ནི་འོད་ཀྱི་བདག་ཉིད་དུ་གསལ་བ་ཞེས་པའོ། ། མུ་ས་ལ་ནི་རྡོའི་སྙིང་པོ་དང༌། གར་བྷ་ནི་སྤུག་གོ ། དུང་གཡས་འཁྱིལ་ནི་ཤིས་པ་སྐྱེད་པར་བྱེད་པའོ། ། ཕྲན་ཚེགས་ཀྱི་འགྲེལ་པར།
དམར་པོ་ནི་པདྨ་རཱ་ག་ཤང་ཀ་ཤི་ལ་ནི་མན་ཤེལ་དམར་པོ་ཞེས་སོ། ། གཉིས་པ་བསླབ་པ་འཆའ་བའི་རྒྱུ་ནི། ཐུབ་པའི་དགེ་སློང་ནི་དོན་ཉུང་བ་དང་བྱ་བ་ཉུང་བ་མཛེས་པས་ན་ཉོ་ཚོང་གི་དོན་དུ་གསེར་དངུལ་ལ་སོགས་ལེན་པ་དགག་པར་བྱས་སོ། ། གསུམ་པ་བསླབ་བྱ་ནི། དོན་མང་པོ་དང་བྱ་བ་མང་པོས་ནི་ཐོས་བསམ་ལ་གཡེང་བར་འགྱུར་བས་ན་ཡོ་བྱད་ཤིན་ཏུ་མང་པོ་དག་ཀྱང་མི་དགའ་བས་ཡོ་བྱད་མང་པོ་གསོག་པར་མི་བྱ་ཞིང༌། ཡོ་བྱད་ཀྱིས་གཏན་ནས་དབེན་པ་དང་ཡང་མི་དགའ་བས་འཚོ་བའི་དོན་དུ་ཉུང་ངུ་ཙམ་ཞིག་བཅང་བར་བྱའོ། ། མངོན་མཚན་ཅན་ནི་ཉེ་དགས་གཅེར་བུ་པའི་ལྭ་བ་བཟང་པོ་རང་གི་ངན་པ་དང་བརྗེས་པས་དེ་གཅེར་བུ་པའི་གནས་སུ་མ་ཆུད་ནས་དེ་སྟོན་པ་ལ་ཞུས་པས་ཀུན་དགའ་བོ་བཏང་ནས་འདིའི་ལྭ་བ་མ་གཏད་ན་ཁ་ནས་ཁྲག་ཚ་བོ་སྐྱུགས་ནས་དུས་བྱེད་དོ་ཞེས་བསྒོ་བ་ན། སྟོན་པས་གསུངས་ན་གཏད་དགོས་ལ། དེ་མ་གཏོགས་འཛམ་བུའི་གླིང་གི་མི་རྣམས་ཁྲག་སྐྱུགས་ཀྱང་ཉེ་དགའི་བྱིན་པའི་བ་སྤུ་ཙམ་ཡང་མི་གཡོ་ཞེས་པ་ལ་བརྟེན་ནས་བཅས་ཏེ། འདི་ལ་ལྟུང་བ་དང༌།
ལྟུང་མེད་དང༌། བསླབ་བྱའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ། ཡན་ལག་ལ་གཞི་ནི་ཆོས་ལྡན་མ་གཏོགས་པ་ཁྱིམ་པ་ལ་གཏང་བར་བྱ་བའི་རྫས་ཀྱི་དངོས་པོ། བསམ་པ་ནི་སྐྱེད་ཀྱི་དོན་དུ་གཏོང་བར་འདོད་པའོ། ། སྦྱོར་བ་ནི་ལུས་ངག་གིས་སྐྱེད་ཀྱི་ནོར་དུ་གཏོང་བའི་བྱ་བ་ལ་ཞུགས་པའོ། ། མཐར་ཐུག་ལག་ཏུ་ཐོབ་པ་ནའོ། །
ཚིག་དོན་ནི། སྡོམ་བརྩོན་གང་ཞིག་ནོར་དང་ལྡན་པས་ཆོས་ལྡན་མ་གཏོགས་པ་གཞི་སྐྱེད་ཀྱི་དོན་དུ་ནོར་གཏོང་བར་བྱེད་ན། སྐྱེད་ལག་ཏུ་ཐོབ་པའི་དུས་སུ་ལྟུང་བའི་རྡོ་རྗེ་ཡིས་དགེ་སློང་བདག་ཉིད་འཇོམས་པར་བྱེད་པ་ཡིན་ནོ། ། གཉིས་པ་རྒྱས་པར་བཤད་པ་ལ་གཉིས་ཏེ། མཚན་ཉིད་ཀྱི་རབ་དབྱེ། ཕྱེ་བ་སོ་སོའི་དོན་ནོ། ། དང་པོ་ནི། མངོན་མཚན་ཅན་དུ་བྱེད་པ་དང༌། མི་བྱེད་པ་ལྐོག་ཏུ་གཏོང་བ་ཞེས་བྱ་བ་དང་གཉིས་ལས། དང་པོ་མངོན་མཚན་ཅན་ནི་རྣམ་པ་བཞི་སྟེ།
སྦྱོར་བ་དང༌། རབ་སྦྱོར་དང༌། བསྒྲུབ་པ་དང༌། དེ་བཞིན་དུ་བརྗེ་བར་གྲགས་པ་དག་གོ ། ཕྱེ་བ་སོ་སོའི་དོན་ལ་བཞི་ལས། སྦྱོར་བ་ནི་ཟོང་འདྲེན་པར་བྱེད་པའི་ཤིང་རྟ་ལ་སོགས་པའི་སྣོད་འབྲིམས་ཤིང་གང་དུ་འགྲོ་བའི་ཡུལ་ཕྱོགས་ཀྱི་ཟོང་ནི་འདྲི་བར་བྱེད་ལ། འགྲོ་བའི་གྲོགས་པོ་དག་ཀྱང་འཚོལ་བར་བྱེད་པ་འདི་དག་ནི་སྦྱོར་བར་འདོད་པ་ཡིན་ནོ། ། རབ་སྦྱོར་ནི་བདུན་སྡེ་ལ་སོགས་པའི་སྐྱེད་ཐོབ་པ་ཉིད་ཀྱི་ཕྱིར་དུ་ནོར་གཏོང་བར་བྱེད་པ་འདོད་པས་དཔང་པོ་འཚོལ་བ་དང༌། དམ་གཞག་གི་ཡི་གེ་འབྲི་བའི་དོན་དུ་གྲོ་ག་དང་སྣག་ཚ་དང་སྨྱུ་གུ་འཚོལ་བ་དག་ལ་འདོད་དོ། ། སྒྲུབ་པའི་དོན་ནི་ལུང་དུ་འབྱེད་པ་ཞེས་འབྱུང་སྟེ།
ནོར་འདོད་པས་རྙེད་པ་ལ་ཆགས་པ་ཡིས་ཉིས་འགྱུར་དང་གསུམ་འགྱུར་ལ་སོགས་པ་སྤེལ་བའི་ཕྱིར་དུ་ནས་ལ་སོགས་པའི་འབྲུ་བུན་དངོས་སུ་གཏོང་བས་ཡི་གེ་འབྲི་བའི་གྲོ་ག་ལ་སོགས་པ་དངོས་སུ་སྒྲུབ་པར་བྱེད་པ་དེ་ནི་སྒྲུབ་པར་གསུངས་པ་ཡིན་ནོ། ། བརྗེ་བ་ནི་ལུང་དུ་བུན་སྐྱེད་པ་ཞེས་སོ། ། འདིར་ནི་ནོར་བུ་དང་མུ་ཏིག་དང་བྱེ་རུ་ལ་སོགས་པའི་རྫས་རྣམས་ཕན་ཚུན་ཡོངས་སུ་བརྗེ་བའི་དུས་ན་སྣག་ཚ་དང་གྲོ་ག་ལ་སོགས་པ་འཚོལ་བ་དེ་ནི་བརྗེ་བར་ཡོངས་སུ་གྲགས་པ་ཡིན་ནོ། ། སྐྱེད་མ་ཐོབ་ཀྱི་བར་དུ་ནི་འདིར་ཉེས་བྱས་ཀྱི་དྲི་མ་ཡོད་པར་ཡོངས་སུ་གྲགས་ལ། གང་ཚེ་སྐྱེད་ཐོབ་པ་དེ་ཉིད་ཀྱི་ཚེ་ན་གསལ་པོར་ལྟུང་བ་ཉིད་དུ་གྲགས་སོ། ། འདི་དག་ནི་བསྡུ་ན་མངོན་མཚན་ཅན་དུ་བྱེད་པ་དང་མི་བྱེད་པ་གཉིས་ཡིན་ལ། བྱེད་པ་ནི་མངོན་མཚན་ཅན་ལ་སོགས་པར་སྐྱེད་ཀྱི་དོན་དུ་གཏོང་བར་བྱེད་པ་ལ་བརྗོད་དོ། ། མངོན་མཚན་ཅན་དུ་མི་བྱེད་པ་ནི་སླར་ཡང་གསེར་སོགས་ལྐོག་ཏུ་གཏོང་གི མངོན་མཚན་ཅན་དུ་མི་གཏོང་བ་སྟེ། ལུང་ལས་གསེར་དངུལ་མངོན་མཚན་ཅན་མིན་པར་གཏོང་བ་ཞེས་སོ། །
གཉིས་པ་ལྟུང་བ་མེད་པ་ནི། སྟོན་པ་ཡངས་པ་ཅན་ན་བཞུགས་པའི་ཚེ་ན་གཙུག་ལག་ཁང་དྲུག་བརྩེགས་དང་བདུན་བརྩེགས་ཡོད་པ་བརྡིབས་ནས་སྦྱིན་བདག་རྣམས་ཀྱིས་མཁར་ལན་གྱི་སླད་དུ་ཕུལ་བ་མི་ལེན་ཅིང་སྦྱོར་བ་དང་རབ་སྦྱོར་སོགས་མི་བྱེད་པ་ལ་བརྟེན་ནས་གནང་སྟེ། དཀོན་མཆོག་གསུམ་གྱི་ཆེད་དུ་ནི་འདིར་ཡང་སྔར་བསྟན་པ་བཞིན་གྱི་ཆོ་ག་སྦྱོར་བ་དང་རབ་སྦྱོར་སོགས་དག་བྱའོ། ། སུ་ཞིག་གིས་ན། དཀོན་མཆོག་གསུམ་གྱི་ཆེད་དུ་རྙེད་པ་འདོད་པ་དག་གིས་སོ། ། ཚུལ་ཇི་ལྟར་བྱ་བ་ནི། རབ་སྦྱོར་སོགས་འཇིག་རྟེན་གྱི་སྤྱོད་པ་ལས་གཞན་མིན་པར་བརྟག་སྟེ་ཡུལ་ཁྱིམ་པ་བཞིན་དུ་རིགས་པ་དང་ལྡན་པ་ཁྱིམ་པ་དང་ཞལ་ཏ་བ་དག་ལ་བཅོལ་དུ་རུང་ངོ༌། ། དཀོན་མཆོག་གསུམ་གྱི་ཆེད་དུ་ནི་ནོར་མི་ཟད་པ་བླང་བ་དང་སྐྱེད་པ་གཉིས་ཆར་རུང་ངོ༌། ། གསུམ་པ་བསླབ་བྱ་ནི། རྒྱལ་པོ་དང༌།
རྒྱལ་པོའི་འཁོར་དང༌། སྦྱིན་བདག་རྣམས་ཀྱི་དྲུང་དུ་ནི་ནམ་ཡང་སྦྱོར་བ་དང་རབ་སྦྱོར་སོགས་མི་བྱའོ། ། ནོར་གྱི་སྐྱེད་བདས་པ་ན་ཁྱིམ་པའི་དྲུང་དུ་རྩོད་པ་འབྱུང་བས་མི་མཛེས་པའི་ཕྱིར་རོ། ། འདི་དག་རྣམས་ལས་ནོར་གཏང་བའི་སྐྱེད་ཀྱི་རྙེད་པ་མེད་དམ། འོན་ཏེ་སྐྱེད་ཤིན་ཏུ་དཀའ་བས་རྙེད་ཀྱང་རུང་སྟེ་ནོར་མི་གཏང་ངོ༌། ། ནོར་ཁྱེར་ནས་ནོར་གྱི་ངོ་བོ་དང་སྐྱེད་མི་སྟེར་བ་ལ་ནི་གཏའ་མ་བླངས་ནས་སྦྱིན་ནོ། ། གཏའ་མ་ནི་ཉིས་རི་བླང་ངོ༌། ། སྔ་འགྱུར་ལས། གཏའ་མ་འོས་པར་བླངས་ནས་སྦྱིན། ། ཞེས་འབྱུང་ངོ༌། །
གལ་ཏེ་ནོར་ཁྱེར་ཡང་སྐྱེད་དང་བཅས་པ་སྟེར་ནུས་ཀྱི་ཁྱིམ་བདག་དད་པ་ཅན་རྣམས་ལ་ནི་དེ་ལྟ་མིན་པར་གཏའ་མ་མེད་པར་ཡང་ནི་སྦྱིན་པར་བྱའོ། ། སྔ་འགྱུར་ལས། གཏའ་མ་མེད་པར་ཡང་ནི་སྦྱིན། ། ཞེས་འབྱུང་ངོ༌། ། བཅུ་པ་ཉོ་ཚོང་ལ་ཡང་བཞི་སྟེ། བསླབ་བྱ་དང༌། ལྟུང་བ་དང༌། ལྟུང་མེད་དང༌། ཞར་ལས་བྱུང་བའི་དོན་ནོ། ། དང་པོ་ནི།
རྔས་ཉོ་བར་བྱེད་པ་རང་གི་གཡོག་ལ་སོགས་པ་ཅི་ཙམ་རི་བ་ཁོང་དུ་ཆུད་པའི་ཤེས་རབ་ཅན་མེད་ན། དགེ་སློང་གིས་གང་ཉོ་བར་འདོད་པའི་རྫས་རྣམས་ཇི་ཙམ་རི་བ་རྗེས་སུ་བརྟགས་ནས་ནི་འདི་ཙམ་འཇལ་ལོ་ཞེས་ངེས་པར་ལན་གསུམ་གྱི་བར་དུ་བརྗོད་དོ། ། འདི་ལ་གཞི་ནི་རིན་པོ་ཆེའི་རིགས་སུ་གཏོགས་པའོ། ། གཞན་རྣམས་སྔ་མ་བཞིན་ལ། མཐར་ཐུག་ཁེ་ཐོབ་པ་ནའོ། ། གཉིས་པ་ལྟུང་བ་ནི། དྲུག་སྡེས་རང་གིས་ཉོ་ཚོང་བྱེད་ཅིང་གཞན་གྱི་དངོས་པོ་ལ་རིན་ཐང་གཅོད་པ་ན། ཉེ་དགས་གཅིག་ལ་ཀརྵ་པ་ཎི་ཉི་ཤུའོ་ཞེས་སྨྲ་ཞིང༌། གཞན་ལ་བཞི་བཅུའོ་སྨྲས་པ་ལ་བརྟེན་ནས་རང་གིས་ཉོ་ཚོང་མི་བྱའོ་ཞེས་གསུངས་པས། ཉོ་ཚོང་བྱེད་པ་ན་ཡང་རྙེད་པའི་དོན་དུ་དགེ་སློང་གིས་མི་བཙོང་ཞིང༌།
རྙེད་པའི་དོན་དུ་ཉོ་ན་ནམ་ཡང་ལྟུང་བ་ཉིད་དོ། ། གལ་ཏེ་དཀོན་མཆོག་གསུམ་གྱི་དགོས་པ་རྗེས་སུ་འབྲེལ་བའི་ངོར་བྱས་ནས་དགེ་སློང་གིས་ཉོ་ཚོང་བྱེད་པ་ལ་ནི་ཉེས་པ་མེད་དེ། རང་གིས་ཁེ་འདོད་པ་མ་ཡིན་གྱི། སངས་རྒྱས་དང་ཆོས་དང་དགེ་འདུན་གྱི་ཡིན་པའི་ཕྱིར་རོ། ། ཇི་ལྟར་བྱེད་པའི་ཚུལ་ནི། འཇིག་རྟེན་པའི་ཆོས་ལུགས་ཀྱི་རྗེས་སུ་འབྲང་བའི་རིན་བཏབ་ཅིང་ཉོ་ཚོང་ཡང་ཞལ་ཏ་བ་ཡིས་བྱའོ། ། དཀོན་མཆོག་གསུམ་གྱི་དགོས་པའི་རྗེས་སུ་འབྲང་བ་ལས་གཞན་དུ་ནི་སྐྱེད་འདོད་པའི་དོན་དུ་གཞན་ཞལ་ཏ་ཉིད་ཀྱིས་ཀྱང་བྱ་བ་མ་ཡིན་ནོ། ། སྟོན་པ་ཡངས་པ་ཅན་ན་བཞུགས་པའི་ཚེ། བྱང་ལམ་པའི་ཚོང་པས་མཆོད་སྟོན་གྱི་ཕྱིར་དགེ་འདུན་ལས་འབྲས་ཉོས་པའི་ཚེ་མ་བཙོངས་པ་ལ་བརྟེན་ནས་བཅས་པ། གུས་པས་མཆོད་སྟོན་གྱི་ཕྱིར་རྟག་ཏུ་གཙུག་ལག་ཁང་དུ་འབྲས་ལ་སོགས་པ་ཉོ་ཚོང་བྱེད་ན་ཉོ་མཁན་རང་གིས་གཞལ་བའི་རིན་ལས་ཀྱང་གང་ཟག་དེ་ལ་སྐྱེད་དེ་སྤར་ཆ་དང་བཅས་པ་སྦྱིན་པར་བྱ་སྟེ།
སྦྱིན་བདག་དད་པ་བསྐྱེད་པའི་ཕྱིར་རོ། ། ཡང་མཆོད་སྟོན་བྱེད་པ་མང་པོ་བྱུང་ནས་དགེ་འདུན་གྱི་སྤྱིའི་འབྲས་ལ་སོགས་པ་བཙོངས་ནས་ཟད་པ་ན་རིན་དེས་འབྲས་གཞན་ནས་ཉོས་ལ་བྱ་ཞེས་གསུངས་སོ། ། བཞི་པ་ཞར་ལས་བྱུང་པ་ནི། དགེ་འདུན་ལ་ཆོས་སྟོན་འདྲེན་པའི་སྦྱིན་བདག་ལ་བཙོང་བར་བྱ་བའི་སོ་བ་དང་ཏིལ་དང་མུ་དཀར་སྟེ་མོན་སྲན་དང་འབྲས་ལ་སོགས་པ་དོན་ལ་སྲོག་ཆགས་དང་བཅས་ཤིང༌། བློས་སྲོག་ཆགས་ཡོད་མེད་མ་བརྟགས་པའི་འབྲས་ལ་སོགས་པ་དེ་ནི་བསིལ་གྲིབ་གྱི་ནི་ས་ཕྱོགས་སུ་རབ་ཏུ་བཀྲམ་སྟེ་གཞག་གོ ། བཀྲམ་ནས་གཞག་པ་དེ་ལྟར་ཡང་དེ་ནས་གལ་ཏེ་སྲོག་ཆགས་དེ་དང་བྲལ་བར་མ་གྱུར་ན་དེའི་ཚེ་སླར་ཡང་གནས་ཁང་དུ་བཞག་ནས་སྒོ་ནི་རྟག་ཏུ་བསྡམ་མོ། ། སྲོག་ཆགས་དང་བྲལ་ན་ཉོ་ཚོང་བྱ་ཡི། སྲོག་ཆགས་དང་བཅས་བཞིན་དུ་མི་བྱའོ། ། བཅུ་ཚན་གསུམ་པ་ལ། སྡོམ་ནི།
ལྷུང་བཟེད་གཉིས་དང་ཐ་ག་གཉིས། ། བྱིན་འཕྲོག་སྟོན་ཟླ་ཐ་ཆུང་དང༌། ། དགོན་པ་བ་དང་རས་ཆེན་དང༌། ། བསྔོས་པ་དང་ནི་གསོག་འཇོག་གོ ། དང་པོ་ནི། དྲུག་སྡེ་ལ་བཅས་པ་ལྷུང་བཟེད་འཆང་བ་ལ་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ལ། ཡན་ལག་ལ་གཞི་ནི་བྱིན་བརླགས་དང་མ་འབྲེལ་བའི་རང་གི་ལྷུང་བཟེད་ཚད་ལྡན་ནོ། །
བསམ་པ་ནི་འཆང་བར་འདོད་པའོ། ། སྦྱོར་བ་འཆང་བར་རྩོམ་པའོ། ། མཐར་ཐུག་ཞག་བཅུ་འདས་པ་ནའོ། ། ཚིག་དོན་ནི། ཞག་བཅུ་ལས་འདས་པར་རང་དབང་བའི་ལྷུང་བཟེད་ལྷག་པ་ནི་བརྟུལ་ཞུགས་ཅན་གྱིས་རང་གི་ཕྱིར་དུ་བཅང་བར་མི་བྱའོ། ། འདི་ནི་གནང་ལ་ཚད་གཟུང་ཡོད་པ་ཡིན་པས་ཞག་བཅུ་པའི་མཚན་མོའི་མུན་མཐའི་སྐད་ཅིག་མ་ཐ་མ་མ་གཏོགས་པ་སྔ་རོལ་གྱི་སྐད་ཅིག་མ་རྣམས་ནི་ལྟུང་བ་བསྐྱེད་པའི་ཡན་ལག་མ་ཡིན་གྱི་ཐ་མ་ཁོ་ན་ཡིན་ནོ། ། དུས་འབྲེལ་གྱི་ལྟུང་བ་གཞན་མགོ་བརྩམས་པ་ནས་ཉེས་པ་བསྐྱེད་པ་རྣམས་ལ་ནི་ཐ་མའི་སྔ་རོལ་རྣམས་ཀྱང་ལྟུང་བ་བསྐྱེད་པའི་ཡན་ལག་གོ ། རྒྱལ་པོའི་ཁབ་ཏུ་མེ་སྐྱེས་ཀྱིས་ཙནྡན་ས་མཆོག་གི་ལྷུང་བཟེད་ཤིང་གི་རྩེ་ལ་བཏགས་པ་འོད་སྲུང་སྟོབས་བཅུ་པས་རྫུ་འཕྲུལ་གྱིས་བླངས་པ་ལ་བརྟེན་ནས། ཤིང་ལ་སོགས་པའི་ལྷུང་བཟེད་མི་རུང་བས་ལྷུང་བཟེད་ནི་ལྕགས་ལས་བྱས་པ་དང༌། ས་ལས་བྱས་པའི་རང་བཞིན་རྣམ་པ་གཉིས་སུ་བརྗོད་དོ། །
གཉིས་པ་ལྟུང་མེད་ནི། ལྷུང་བཟེད་ཚད་དང་ལྡན་པ་ཆུང་ངུའམ་ཆེན་པོའི་ཚད་ནི་གཞན་བསྙེན་པར་རྫོགས་པའི་དོན་གྱི་ཕྱིར་དུ་གཅིག་གམ་གཉིས་ཡིན་ཡང་རུང༌། མང་པོ་ཡིན་ན་ཡང་ནི་རུང་འཆང་བ་ལ་ནི་སྨད་པ་མེད་དོ། ། གཉིས་པ་ལྷུང་བཟེད་ཚོལ་བ་ནི། ཉེ་དགའ་ལ་བཅས་ཏེ། བསོད་སྙོམས་པ་ཞིག་གིས་དད་པར་བྱས་པའི་སྤོས་འཚོང་གི་ཁྱེའུ་ཞིག་གིས། བསོད་སྙོམས་པ་དེ་ལ་དགེ་སློང་ལྷུང་བཟེད་མེད་པ་ཡོད་ན་ངས་འབུལ་ལོ་ཞེས་སྨྲས་པའི་དོན་བསོད་སྙོམས་པས་ཉེ་དགའ་ལ་བསྙད་པ་ན། ཉེ་དགས་ལྷུང་བཟེད་ཡོད་བཞིན་དུ་བསླངས་པ་ལ་བརྟེན་ནས་བཅས་པ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌།
ལྷུང་བཟེད་ལ་གུས་པར་བྱ་བའོ། ། དང་པོ་ནི། ལྷུང་བཟེད་ལ་ལྷན་པ་གཅིག་སྦྱར་བའམ། གཉིས་དང་གསུམ་དང་བཞི་སྦྱར་བ་ཙམ་གྱིས་ནི་ལྷུང་བཟེད་སྤྱད་བཟོད་མེད་པའི་གྲངས་སུ་མི་འགྲོ་བས། ལྷན་པ་སྦྱར་བའི་རྒྱུ་མཚན་གྱིས་ལྷུང་བཟེད་གཞན་དག་བསླང་དུ་མི་རུང་ངོ༌། ། ལྷན་པ་ལྔ་དང་དྲུག་ཕོག་པ་སོགས་ཡིན་ན་ཡོ་བྱད་ལ་ལྷག་པར་ཆགས་པ་དང་བྲལ་བའི་དགེ་བའི་སེམས་ཀྱིས་བག་ཡོད་པར་བྱས་ནས་འཚོ་བའི་ཡོ་བྱད་ཀྱི་དོན་དུ་ལྷུང་བཟེད་རིན་གྱིས་ཉོ་བ་ལ་ཉེས་པ་མེད་དོ། ། བསོད་སྙོམས་པའི་ལྷུང་བཟེད་ཆག་སྟེ་གྱོ་དུམ་ལྟར་གྱུར་པ་ལ་བརྟེན་ནས་ལྷན་པ་ལྔ་ཕོག་ནས་གཞན་བཙལ་བར་གནང་ངོ༌། ། འདི་ལ་ཡང་གཞི་ནི་ལྷུང་བཟེད་ཚད་ལྡན་སྤྱད་བཟོད་ཡོད་པའོ། ། བསམ་པ་ནི་གཞན་སློང་བར་འདོད་པའོ། ། སྦྱོར་བ་ནི་ལུས་ངག་གིས་གཞན་སློང་བར་རྩོམ་པའོ། །
མཐར་ཐུག་ལག་ཏུ་ཐོབ་ནའོ། ། གཉིས་པ་རྒྱས་པར་བཤད་པ་ལ་དོན་ལྡ་སྟེ། གླན་པར་བྱ་བའི་ལྷན་པ་དང༌། ལྟུང་མེད་ཀྱི་མཚན་ཉིད་དང༌། ལྟུང་བའི་མཚན་ཉིད་དང༌། ཕྱིར་བཅོས་ཀྱི་མཚན་ཉིད་དང༌། ལྷུང་བཟེད་ཀྱི་དབྱེ་བའོ། ། དང་པོ་ནི། བསོད་སྙོམས་པའི་ལྷུང་བཟེད་རྡོལ་བ་ན་ཕྱེ་དང་འབྲས་ཆན་ཟགས་ཏེ། སྦྲང་བུ་འདུས་ནས་གཞན་གྱིས་འཕྱ་བ་ན།
མགོན་མེད་ཟས་སྦྱིན་གྱིས་དགེ་སློང་དེ་ལ་འདི་ལྟ་བུའི་ལྷུང་བཟེད་གྱིས་དོན་མི་འགྲུབ་བོ་ཞེས་གསུངས་པ་ལ་བརྟེན་ནས་ལྷན་པ་གླན་པར་གསུངས་པས་ན་ལྷན་པ་སྙི་བ་གླན་པར་བྱས་པས་སྡོམ་བརྩོན་གྱིས་ལྷུང་བཟེད་བུག་རྡོལ་ཅན་ལ་མི་བརྟན་པའི་ལྷན་པ་གླན་པར་མི་བྱའོ། ། མི་བརྟན་པའི་ལྷན་པ་གང་ཞེ་ན། རྒྱ་སྐྱེགས་ཀྱི་ཚིག་མ་དང༌། ཚོན་མོ་སྟེ་ཞ་ཉེ་ནག་པོ་དང་དེ་བཞིན་སྤྲ་ཚིལ་དང་བུ་རམ་དང་སའི་ཕྱེ་མས་ལྷན་པར་བྱ་བ་མ་ཡིན་ནོ། ། འོ་ན་གང་གིས་གླན་པར་བྱ་ཞེ་ན། ལྷན་པ་བརྟན་པོ་གླན་པར་བྱ་བ་སྟེ། ལྕགས་ལས་བྱས་པའི་ལྷན་པ་རིང་པོ་ཞེས་གང་བརྗོད་པ་དང༌། ཡང་ན་རྡོའི་ཕྱེ་མ་དམ་པོར་སྦྱར་བ་ནི་ལྷན་པ་བརྟན་པ་ཉིད་དུ་བརྗོད་དོ། ། ཐམ་ཕྲན་ནི་ལྕགས་གཟེར་མགོ་ལེབ་བོ། ། ལྷན་ཐབས་ནི་ལྕགས་ཀྱི་ལྷན་པ་གྲུ་བཞི་ལ་སོགས་པ་ཉིད་ཆུ་སྲིན་སོ་ཡང་ནི་སྐུད་པ་ལྟ་བུར་བྱས་པའི་ལྕགས་ཀྱིས་བརྩེམས་པ་ཐོ་བས་ཀླེབས་པའོ། །
འགྲེལ་ཆུང་ལས། ལྕགས་རལ་པ་ལྟ་བུར་བྱས་པའི་མཐའ་གཉིས་ཆར་སོག་ལེ་ཁ་བཏོད་ནས་ཐོ་བས་ཀླེབས་པ་ཞེས་ཟེར་རོ། ། གཉིས་པ་ནི། ལྷུང་བཟེད་བཟང་པོ་འདོད་པས་ཀུན་ནས་བསླངས་ནས་ལྷུང་བཟེད་གཞན་བཙལ་ཏེ་ཕྱིས་བརྗེ་བར་བྱེད་ན་ཆོས་དང་མི་མཐུན་པས་ཉེས་པ་ཡོད་ལ། བཟང་པོ་འདོད་པ་མ་ཡིན་པའི་བསམ་པས་བཙལ་ནས་བརྗེ་བར་བྱེད་པ་ནི་ཆོས་དང་མཐུན་པ་ཉིད་ཀྱིས་ཡོངས་སུ་བརྗེ་བ་ཡིན་པས་འདི་ལ་ཉེས་པ་མེད་དོ་ཞེས་གསུངས་ཏེ། རྣམ་འབྱེད་ལས། བརྗེ་བས་ལེན་ན་ལྟུང་བ་མེད་དོ་ཞེས་གསུངས་པའི་དོན་ཏོ། ། གསུམ་པ་ནི། དེ་བས་གཞན་དུ་ལྷུང་བཟེད་སྤྱད་བཟོད་ཡོད་བཞིན་དུ་བཟང་པོ་འདོད་པས་སླར་སློང་བའི་ཚེ་ན་ཉེས་བྱས་ཏེ། ལག་ཏུ་ཐོབ་པ་ན་ནི་སྤང་བའི་ལྟུང་བར་འགྱུར་རོ། །
གང་ལ་བསླང་བར་བྱ་བའི་ཡུལ་ནི་ཉེ་དུ་མ་ཡིན་པའི་ཁྱིམ་བདག་ལ་འདོད་དོ། ། བཞི་པ་ནི། ལྷུང་བཟེད་བཙལ་བས་མང་པོ་ཐོབ་ན་ཇི་ལྟར་བྱ་ཞེ་ན། མང་པོ་ལག་ཏུ་གྲུབ་ན་ཡང་སྤང་ལྟུང་མི་འབྱིན་པའི་བསམ་པ་དགེ་བས་ལྷུང་བཟེད་དུ་མའི་ནང་ནས་མཆོག་ཏུ་གྱུར་པ་ཞིག་དགེ་འདུན་ལ་བྲིམ་པར་བྱའོ། ། བྲིམ་པའི་ཚུལ་ནི། འབྲིམ་པར་བྱེད་པའི་དགེ་སློང་ཞིག་བསྐོས་ནས་དེས་མཐར་ཆགས་སུ་བྲིམ་པར་བྱའོ། ། ལྷུང་བཟེད་བྲིམ་པ་ན་ཐམས་ཅད་ཀྱི་སྙིགས་མར་ལུས་པ་ནི་བྱིན་གྱིས་བརླབས་པ་དང་མ་འབྲེལ་བ་དང་དགེ་སློང་རྣམས་ཀྱིས་སྤངས་བས་ལྷུང་བཟེད་འབྲེལ་མེད་ཞེས་བྱ་བ་ཡིན་ལ། ཐམས་ཅད་ཀྱི་སྙིགས་མར་ལུས་པའི་ལྷུང་བཟེད་ཐ་མ་དེ་ཡང་ནི་དགེ་སློང་དེ་ཡིས་ལུང་ནས་བཤད་པ་བཞིན་དུ་བཅང་པར་བྱ་སྟེ། ཟས་ལ་མི་སྤྱོད་ཀྱང་བྱི་དོར་དང་པོར་བྱ་ཞིང་ཡོ་བྱད་ཆེས་བཟང་བར་སྦྱར་རོ། ། འོ་ན་མང་པོ་གྲུབ་པའི་ལྷག་མ་རྣམས་ཅི་ལྟར་བྱ་ཞེ་ན།
དགེ་སློང་དུ་མ་ཟད་རབ་ཏུ་བྱུང་བ་འདི་པ་ཡན་ཆད་གང་ཡང་རུང་བ་ལ་སྤར་བར་བྱའོ། ། ལྔ་པ་དབྱེ་བ་ལ་ཆུང་ངུ་དང༌། འབྲིང་དང༌། ཆེན་པོ་དང་གསུམ་མོ། ། དེ་དག་གི་ཚད་བསྟན་པ་ལ་གཉིས་ཏེ། སྤྱིའི་དོན་དང༌། ཚིག་གི་དོན་ནོ། ། དང་པོ་ལ་ཆུང་ངུའི་ཚད་ནི། འབྲས་ཐུག་པོ་ཆེ་མ་ག་དྷཱ་ཡི་བྲེའུ་ཆུང་གང་འབྲས་ཆན་དུ་བྱས་པ་ན་སུམ་འཕེལ་དུ་གྱུར་པ་དང༌། འབྲས་ཟན་གྱི་སྤགས་ཚོད་མ་དང་བཅས་པ་ཁའི་ཁོར་ཡུག་ལ་མཐེ་བོའི་ལྟོ་གང་མ་གཏོགས་པའི་ལྷག་མ་ལ་ཤོང་བའོ། །
གཞི་འགྲེལ་ལས། མཐེ་བོའི་སོར་གཅིག་སྟེ། མཐེ་བོའི་ཚིགས་དང་པོའི་ཕྱོགས་གཅིག་ནས་བརྩམས་ཏེ་ཚིགས་དེ་ཉིད་ཀྱིས་ཕྱོགས་གཅིག་གི་བར་དུ་ལྟོ་རོལ་ནས་གཞལ་བ་ཞེས་སོ། ། བམ་པོ་ལྔ་པར། མཐེབ་སོར་གཅིག་སྟེ་མཐེ་བོའི་ཚིགས་དང་པོའི་ཟུར་ཡ་གཅིག་ནས་ལྟོ་རོལ་དུ་དཀྲིས་ཏེ་ཟུར་ཡ་གཅིག་ལ་ཐུག་པའོ་ཞེས་སོ། ། མ་ག་དྷཱའི་བྲེའུ་ཆུང་གི་ཚད་ལ་ནི། རྣམ་འབྱེད་ཀྱི་འགྲེལ་པ་དང༌། གཞི་འགྲེལ་དང༌། རྒྱ་ཆེ་འགྲེལ་རྣམས་སུ། མ་ག་དྷཱའི་བྲེའུ་ཆུང་ལ་ནི་འབྲས་ཐུག་པོ་ཆེ་དྲུས་པ་མ་ག་དྷཱའི་སྲང་བཅུ་དྲུག་སྟེ།
བོད་ཀྱི་སྲང་ཚད་དུ་བརྩི་ན་ནི་སྲང་སུམ་ཅུ་རྩ་གཉིས་ཡོད་དོ། ། ཕུལ་ཚད་དུ་བརྩི་ན་བདུན་ཕུལ་དོ་དང་ཁྱོར་གང་ཡོད་དོ་ཞེའོ། ། བོད་སྲང་ཉི་ཤུ་རྩ་བརྒྱད་ནི་དྲུག་ཕུལ་དོ་ཡིན་ནོ། ། ཕྲན་ཚེགས་ཀྱི་འགྲེལ་པ་ལས། དྲུག་ཕུལ་ནི་སྲང་བརྒྱད་ཤོང་བ་ཡིན་ལ་ཞེའོ། ། འདི་དག་འབྲས་ཆན་མ་བཙོས་པའི་དབང་དུ་བྱས་ལ་བཙོས་ན་སུམ་འགྱུར་དུ་བརྩི་བས་དེ་ཡང་བོད་ཀྱི་བྲེ་གང་དང་ཁྱོར་པ་གསུམ་ཡིན་པས་ཁྱོར་བ་ཉི་ཤུ་རྩ་བཞིའོ། ། སྤགས་དེའི་སུམ་ཆ་ཡིན་པས་ཁྱོར་བ་སུམ་ཅུ་སོ་གཉིས་ཡིན་ནོ། ། མའི་རྣམ་འབྱེད་དུ། སྤགས་བཞི་ཆར་བཤད་པ་ནི་ཐམས་ཅད་བསྡོམས་པའི་བཞི་ཆ་ལ་དགོངས་སོ། ། བོད་ཀྱི་བྲེ་ཚད་དུ་བརྩིས་ན་བྲེ་ཕྱེད་དང་དོ་དང་ཁྱོར་བ་ཕྱེད་དོ། །
བམ་ལྔ་ལས། འབྲས་དྲུས་པ་བྲེའུ་ཆུང་ཕྱེ་དང་ལྔ་ལ་བོད་ཀྱི་བྲེ་ཕྱེད་དང་དོ་ཡོད་དོ། ། དེའི་ཆན་ནི་སུམ་འགྱུར་ཏེ། བྲེ་ཕྱེད་དང་ལྔ་ཡོད་དོ་ཞེས་པའོ། ། འདི་ལྟར་ན་བོད་བྲེར་ཁྱོར་བ་ཉི་ཤུ་རྩ་གཅིག་ཤོང་བ་སྟེ། དེའི་ཕྱེད་ནི་ཁྱོར་བ་ཕྱེད་དང་བཅུ་གཅིག ཐམས་ཅད་བསྡོམས་པས་ཁྱོར་བ་སུམ་ཅུ་སོ་ཕྱེད་དང་གཉིས་སོ། ། བམ་ལྔ་ལས། མ་ག་དྷཱའི་བྲེའུ་ཆུང་ཕྱེད་དང་དོ་ལ་ནི་བོད་ཀྱི་བདུན་ཕུལ་ཕྱེད་དང་བཞི་ཡོད་དོ། ། མ་ག་དྷཱའི་བྲེའུ་ཆུང་དོ་ལ་ནི་བོད་ཀྱི་བདུན་ཕུལ་བཞི་དང་ཁྱོར་དོ་ཡོད་དོ་ཞེས་སོ། །
ཚོད་མའི་ཚད་ནི་འགྲེལ་ཆུང་ལས་འབྲས་ཆན་གྱི་སུམ་ཆ་ཞེས་བཤད་པས། ཆན་དུ་བྱས་ནས་སུམ་འཕེལ་དུ་གྱུར་པའི་སུམ་ཆའོ། ། རྒྱ་ཆེར་འགྲེལ་ལས། འདི་ལྟར་ཚོད་མ་དག་མང་བ་ཡིན་མོད་ཀྱི་ཞེས་པའི་དོན་ནི། དང་པོ་ཚོད་མར་མ་བཙོས་པའི་ཚད་ལས་ཅུང་ཟད་མང་པ་ལ་བཤད་པས་ན་རགས་རྩིས་ལ་གཉིས་ཀ་དོན་གཅིག་གོ ། བོད་དག་གིས་ནི་འདིའི་དོན་ཁོང་དུ་མ་ཆུད་པར་སྣང་ངོ༌། ། ཆེ་ཚད་ནི་འདི་དག་གི་ཉིས་འགྱུར་དུ་བརྩིའོ། ། འབྲིང་ཚད་ནི་ཆེ་ཆུང་གཉིས་ཀྱི་བར་གང་ཡང་རུང་བའོ། ། ཁྱོར་ཚད་དུ་བརྩིས་ན་ཚད་ངེས་པ་ཅན་དུ་འགྱུར་བས་ཁྱོར་བའི་ཚད་ཀྱིས་བརྩི་བར་བྱའོ། ། བྲེ་ཚད་དང་སྲང་ཚད་ནི་ཡུལ་གྱི་བྱེ་བྲག་གིས་མ་ངེས་སོ། །
གཉིས་པ་ཚིག་གི་དོན་ལ་ལྷུང་བཟེད་ཆེ་བའི་ཚད་ནི། ཕུ་ལུ་བདུན་གྱི་ཚད་ཀྱི་ཕུ་ལུ་དོ་དང་ཁྱོར་གང་ནི་མ་ག་དྷཱའི་བྲེའུ་ཆུང་གཅིག་ཡིན་ལ། བྲེའུ་ཆུང་དོའི་འབྲས་བཙོས་ནས་སུམ་འགྱུར་དུ་བརྩིས་པའི་འབྲས་ཟན་དང༌། དེའི་སུམ་ཆའི་ཚོད་མར་བཅས་པ་བླུགས་ནས་བཞག་པ་དེ་ལ་ནི་མཐེ་བོའི་ལྟོ་གང་གིས་མ་ཁེབས་པས་ལག་པས་བཀབ་པའི་ཚེ་མི་རེག་པ་དེ་ནི་ལྷུང་བཟེད་ཆེན་པོའི་ཚད་དུ་བརྗོད་དོ། ། མ་ག་དྷཱའི་བྲེའུ་ཆུང་གང་སུམ་འགྱུར་དུ་བཙོས་པའི་ཟན་དང༌། དེའི་སུམ་ཆའི་ཚོད་མ་དང་བཅས་པ་ཤོང་བ་ལྷུང་བཟེད་ཆུང་ངུར་རབ་ཏུ་གྲགས་སོ། ། ཆེ་ཆུང་འདི་དག་གཉིས་ཀྱི་བར་གང་ཡང་རུང་བ་དག་ནི་ལྷུང་བཟེད་འབྲིང་པོར་བརྗོད་དེ། ལྷུང་བཟེད་རྣམ་པ་གསུམ་མོ། ། གསུམ་པ་ལྷུང་བཟེད་ལ་གུས་པར་བྱ་བ་ནི། གང་ཞིག་ལྷུང་བཟེད་གས་དང་རྡོལ་ན་དེ་ནི་གུས་པས་གླན་པར་བྱའོ། །
ས་ལས་བྱས་པ་ཡིན་ན་ཟླ་ཕྱེད་ནས་བསྲེག་ཅིང༌། གཞན་ཡིན་ན་ཡང་ཟླ་བ་དྲུག་ནས་བསྲེག་ལ། བསྲེག་ཐབས་དང་བཅས་པ་མདོ་རྩ་བར་གསུངས་སོ། ། དགེ་སློང་ཞིག་གིས་ལྷུང་བཟེད་ཀྱི་ལྷན་པ་མགར་བ་ལ་བཅོལ་བས་ཟིན་རྒྱུ་མ་བྱུང་ནས་ཡང་ཡང་བསྐུལ་དུ་ཕྱིན་པས། གཞན་དག་གིས། ངས་ཤེས་ཏེ་ལག་ཆ་མེད་ཟེར་བ་ལ་བརྟེན་ནས་ལྷུང་བཟེད་དེའི་ལྷན་པའི་ལས་བྱེད་པའི་ཚོགས་ཆས་ལག་ཆ་དག་ཀྱང་དགེ་འདུན་གྱི་གནས་ཁང་དུ་གཞག་པར་བྱའོ། ། དགེ་སློང་ལམ་དུ་འགྲོ་བ་ན་ལྷུང་བཟེད་དང་བཅས་པས་འགྲོ་བར་བྱ་བ་ཡིན་ཏེ། ཟས་ལ་ལོངས་སྤྱོད་པའི་ཆེད་དུ་དགོས་པའི་ཕྱིར། གལ་ཏེ་ལྷུང་བཟེད་མེད་པ་དེ་ཉིད་དམ་གཞན་དུ་སྟེ་ཡོད་ཀྱང་རྐུན་མས་འཕྲོག་པའི་འཇིགས་པའམ། དོ་ནུབ་རང་གི་གནས་སུ་སླར་ལོག་པར་འདོད་པ་ཡིན་ན་མ་ཁྱེར་ནའང་རུང་ངོ༌། །
གསུམ་པ་ཐ་ག་གཉིས་ལས་འཐག་ཏུ་འཇུག་པ་ལ་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ལ་གཞི་ནི་ཉེ་དུ་མ་ཡིན་པའི་ཐག་མཁན་ལ་ཆོས་གོས་འཐག་ཏུ་འཇུག་པའོ། ། བསམ་པ་ནི་འཐག་ཏུ་འཇུག་པར་འདོད་པའོ། ། སྦྱོར་བ་ནི་རང་ངམ་གཞན་བསྐོས་པས་གླ་མེད་པར་འཐག་ཏུ་འཇུག་པར་རྩོམ་པའོ། ། མཐར་ཐུག་ལག་ཏུ་གྲུབ་པ་ནའོ། ། ཚིག་དོན་ནི། ཉེ་དུ་མ་ཡིན་པའི་ཐག་མཁན་ལ་གླ་རྔན་མེད་པར་ཆོས་གོས་ཀྱི་རྒྱུ་རས་ཡུག་ལ་སོགས་པ་འཐག་ཏུ་འཇུག་ན་དགེ་སློང་ལྟུང་བ་དང་བཅས་སོ། ། གཉིས་པ་ལྟུང་བ་མེད་པ་ནི།
འཐག་ཏུ་འཇུག་པའི་ཡུལ་ཉེ་དུ་ཡིན་ནམ་གླ་རྔན་བྱིན་ན་ལྟུང་བ་མེད་པ་ཡིན་ནོ། ། བཞི་པ་འཐག་པ་བསྐྱེད་པ་ལ་གཉིས་ཏེ། མདོར་བསྟན་དང༌། རྒྱས་བཤད་དོ། ། དང་པོ་ནི། ངེས་པར་དགེ་སློང་གི་ཆེད་དུ་ཁྱིམ་བདག་གིས་ཆོས་གོས་འཐག་ཏུ་འཇུག་ན་དགེ་སློང་དེ་ཡིས་འཐག་པའི་གནས་དེར་སོང་སྟེ་འཐག་པ་བསྐྱེད་པའི་ཆེད་དུ་སྙན་པའི་ཚིག་གིས་བསྔགས་པ་བརྗོད་པ་ལ་བརྟེན་ནས་འཐག་པ་བསྐྱེད་པ་དེ་གྲུབ་ན་དེ་ཙམ་ལས་ལྟུང་བ་འབྱུང་ངོ༌། ། འཐག་པ་ཅི་ལྟར་བསྐྱེད་པའི་ཚུལ་ནི། རས་ཡུག་ཞེང་ཆེ་བ་དང་ཐར་ཚགས་བཟང་བ་སོགས་ཀྱི་དོན་དུ་བསོད་སྙོམས་ཀྱི་ལྷག་རོལ་བྱིན་ནས་སམ་མ་བྱིན་ཡང་རུང་སྟེ། སྦྱིན་བདག་གིས་བསྒོ་བ་ལས་ལྷག་པར་འདོད་པ་མི་བསྐྱེད་དོ། ། གལ་ཏེ་བསྐྱེད་པ་དེ་ལྟར་བྱེད་ན་ལག་ཏུ་ཐོབ་པའི་ཚེ་ན་སྡོམ་བརྩོན་ལ་སྤང་བར་འགྱུར་རོ། །
དེའི་སྔོན་དུ་ནི་ཉེས་བྱས་སོ། ། ཡང་འཐག་པ་ལ་ཁ་ཏ་མི་བྱེད་ཀྱང་དེར་ཡང་ཡང་འགྲོ་ན་ཉེས་བྱས་སོ། ། ཡང་སྦྱིན་བདག་གིས་དགེ་སློང་ལ་ཁྱེད་ཀྱི་ཆོས་གོས་འཐག་ཏུ་བཅུག་ཡོད་པས་དེར་ཞལ་ཏ་མཛོད་ལ་ཤིན་ཏུ་བཟང་པོ་ཞིག་འོང་བ་མཛོད་ཅེས་དེ་ལྟར་བྱས་ན་གྲུབ་ཀྱང་ལྟུང་བ་མེད་དོ། ། གཉིས་པ་རྒྱས་པར་བཤད་པ་ནི། ཉེ་དགའ་ལ་བཅས་པ་སྟེ། གཞི་ནི་ཉེ་དུ་མ་ཡིན་པའི་སྦྱིན་བདག་ལ་རང་གི་དོན་དུ་གོས་འཐག་ཏུ་འཇུག་པའོ། ། བསམ་པ་འཐག་པ་བསྐྱེད་པར་འདོད་པའོ། ། སྦྱོར་བ་འཐག་པ་སྐྱེད་པར་རྩོམ་དུ་འཇུག་པའོ། ། མཐར་ཐུག་གྲུབ་ནས་ལག་ཏུ་ཐོབ་པ་ནའོ། ། ཚིག་གི་དོན་ནི།
ཞེང་ཆེ་བ་སོགས་གང་ཞེ་ན། རས་ཡུག་སོགས་ཞེང་ཆེ་བ་ནི་ཚད་ཆེན་པོ་སྟེ། མཉེན་པར་གྱུར་བ་ནི་ཤིན་ཏུ་འཇམ་པོ་ཞེས་བྱའོ། ། ཐར་བཟང་བ་ཞེས་པ་ཉིད་ཀྱིས་ནི་ཞགས་པ་འཇུར་མདུད་མེད་པར་བསྟན་ཏོ། ། ཚགས་བཟང་བ་ནི་ཐགས་གཞན་ལས་དམ་པའོ། ། བསོད་སྙོམས་ཞེས་པ་དག་ཀྱང་འོག་ནས་འབྱུང་བ་འདིར་ཤེས་པར་བྱ་སྟེ། བཟའ་བ་དང་བཏུང་བ་སོགས་ལྷའི་རིགས་ཀྱི་ལག་ལས་བྱུང་བ་སྟེ་ཉེ་དགའ་ལ་བཙུན་མོ་ཕྲེང་ལྡན་མས་ཕུལ་བའི་ཧྭགས་ཀྱི་ལ་དུ་ལྟ་བུའོ། ། ལྷའི་རིགས་ཀྱི་ཡ་ག་ལས་བྱུང་བའི་བཟའ་རྒྱུའི་སྟོན་མོ་དག་ནི་འཐག་པ་སྐྱེད་པར་བྱེད་པའི་དོན་དུ་ཐག་པ་དེའི་བརྒྱགས་སུ་སྦྱིན་བྱར་རྣམ་པར་ཤེས་སོ། ། དགའ་བོ་ལ་བཅས་པ་ལྔ་པ་བྱིན་འཕྲོག་ལ་གཉིས་ཏེ། མདོར་བསྟན་དང༌།
རྒྱས་བཤད་དོ། ། དང་པོ་ལ། ཡན་ལག་ལ་གཞི་ནི་གོས་སམ་ལྷུང་བཟེད་རང་དང་ལྟ་བ་དང་མཚན་མཐུན་པའི་དགེ་སློང་ལ་བྱིན་པ་དེ་ལེན་པར་འདོད་པའོ། ། སྦྱོར་བ་རང་ངམ་གཞན་བསྐོས་པའི་ལུས་ངག་གིས་ལེན་པར་རྩོམ་པའོ། ། མཐར་ཐུག་ཕ་རོལ་པོའི་ལུས་དང་བྲལ་བ་ནའོ། ། ཚིག་དོན་ནི། ཆོས་གོས་དགེ་སློང་ལ་བྱིན་ནས་དུས་གཞན་དུ་སྦྱིན་བྱའི་ཡུལ་དེ་ལ་ཁྲོ་བ་དང་རང་གི་ཆོས་གོས་ལ་ཆགས་པའི་རྒྱུ་ཡིས་གོས་བྱིན་པ་དེ་འཕྲོག་པའི་བྱ་བ་རྩོམ་ན་ནི་ཉེས་བྱས་ཏེ། གཞན་དེ་ལ་མི་ཕན་པ་དང༌། བྱིན་པ་དེའི་རྒྱུས་འཁྲུག་ལོང་ལ་སོགས་པ་འབྱུང་བར་མཐོང་བས་ཕན་པར་འདོད་པས་འཕྲོགས་པ་ལ་ཉེས་པ་མེད་དོ། ། གཉིས་པ་རྒྱས་བཤད་ལ་གཉིས་ཏེ།
སྦྱོར་བའི་རབ་དབྱེ་དང༌། ལྟུང་བ་བསྐྱེད་དུས་སོ། ། དང་པོ་ནི། འཕྲོག་ཚུལ་ལ་ལུས་ཀྱིས་འཕྲོག་པ་ནི། ལུས་ཀྱི་རབ་ཏུ་གཡོ་བ་ལག་པས་འཐེན་པ་སོགས་ཀྱིས་ལེན་པར་བྱེད་པའོ། ། ངག་གི་གཡོ་བ་ཡིས་འཕྲོག་པར་བྱེད་པ་ཡང་ཁྱེར་ཤོག་ཅེས་ངག་གི་བརྗོད་པ་ཡིས་འཕྲོག་པར་བྱེད་པ་སྟེ། རྒྱུ་དེ་དག་གིས་འཕྲོག་པར་བྱེད་ན་ལུས་དང་ངག་གི་གཡོ་བ་གཉིས་ལས་གང་རུང་གཅིག་གིས་ཀྱང་རུང་སྟེ་གང་གིས་འཕྲོགས་ཀྱང་ལྟུང་བའོ། ། གཉིས་པ་ལྟུང་བ་བསྐྱེད་དུས་ནི། འཕྲོག་པར་རྩོམ་པ་ན་ཅི་སྲིད་དུ་ཆོས་གོས་ཀྱི་གྲྭ་ཡང་ནི་ལུས་དང་བྲལ་བར་མ་གྱུར་པ་དེ་སྲིད་དུ་ཉེས་བྱས་ཙམ་ཡིན་ཏེ། གལ་ཏེ་གོས་ཕ་རོལ་པོའི་ལུས་དང་བྲལ་ན་སྤང་བའི་ལྟུང་བྱེད་ཡིན་ནོ། །
འོ་ན་རིན་ཐང་ཚང་ན་ཕམ་པར་མི་འགྱུར་རམ་ཞེ་ན། མི་འགྱུར་ཏེ་རང་གི་ཡིན་སྙམ་ནས་འཕྲོག་པས་སོ། ། བྱིན་པ་འཕྲོག་ཚུལ་ནི་རྣམ་པ་གསུམ་སྟེ། རང་ཉིད་སེལ་པར་གྱུར་པ་དང༌། བློ་གྲོས་ངན་པས་བྱས་པ་དང༌། རིགས་པའི་དོན་གྱི་དབང་གིས་བྱས་པའོ། ། དང་པོ་ནི་འདིར་དངོས་སུ་བསྟན་པའི་བྱིན་འཕྲོག་ཡིན་ལ། གཉིས་པ་ནི་ཕ་རོལ་པོ་ཡིད་ཆད་པར་གྱུར་ཅིག གནོད་པར་གྱུར་ཅིག་ཅེས་པས་འཕྲོག་པའོ། ། གསུམ་པ་ནི་འདིར་ཕན་པར་འདོད་པས་ཉེས་པ་མེད་ཅེས་གསུངས་པ་ལྟ་བུའོ། །
དྲུག་པ་སྟོན་ཟླ་ཐ་ཆུང་ཞེས་བྱ་བ་ནི་མཉན་ཡོད་དུ་དྲུག་སྡེ་ལ་བཅས་པ་སྟེ། འདིར་ཡན་ལག་ལ་གཞི་ནི་དབྱར་གནས་པ་ཁོ་ན་ལ་ཕུལ་བའི་རྒྱུ་ལས་བྱུང་བའི་རྙེད་པའོ། ། བསམ་པ་ནི་རང་ལ་དབང་ཆ་ཡོད་པས་དབྱར་ནང་དུ་བགོ་བར་འདོད་པའོ། ། སྦྱོར་བ་ནི་དབྱར་ནང་དུ་འགོད་པར་རྩོམ་པའོ། ། མཐར་ཐུག་བགོས་ནས་ལག་ཏུ་ཐོབ་པའོ། ། གཉིས་པ་ཚིག་གི་དོན་ལ་གསུམ་སྟེ། ལྟུང་བ་རྣམ་གཞག་དང༌། ལྟུང་མེད་དང༌། གང་དབང་བའི་གང་ཟག་གོ ། དང་པོ་ལ་གཉིས་ཏེ།
མདོར་བསྟན་པ་དང༌། རྒྱས་བཤད་དོ། ། དང་པོ་ནི། དབྱར་གནས་པ་ལ་ནི་དབྱར་གྱི་རྙེད་པ་ཉིད་དབྱར་ནང་དུ་རབ་ཏུ་འགྱེད་པར་བྱེད་ན་ནི་སྦྱོར་བ་ལ་ཉེས་བྱས་དང༌། དངོས་གཞི་ལ་སྤང་ལྟུང་དུ་འགྱུར་རོ། ། ཡང་ན་དབྱར་གྱི་རྙེད་པ་གང་ཞེ་ན། དབྱར་ཟླ་བ་གསུམ་གྱི་ནང་དུ་གནས་པའི་དགེ་འདུན་རྣམས་ལ་ཕུལ་བའོ། ། གལ་ཏེ་དབྱར་ཟླ་དེ་ནི་འདས་ནས་བགོས་སམ། དབྱར་གྱི་རྙེད་པ་དེ་མིན་པ་ནི་དབྱར་ནང་དུ་བགོས་ཀྱང་འདིར་གཏོགས་པའི་ལྟུང་བ་བསྐྱེད་པ་མིན་ནོ། ། གཉིས་པ་རྒྱས་པར་བཤད་པ་ལ་བཞི་སྟེ།
བགོ་རུང་བའི་རྙེད་པ། བགོ་ཕྱིས་པའི་ལྟུང་བ། བགོ་རུང་བའི་དུས་དང༌། བགོ་སྔས་པའི་ལྟུང་བའོ། ། དང་པོ་ནི། དབྱར་ནང་དུ་དབྱར་གྱི་རྙེད་པ་གང་ཡིན་པ་བདག་གིར་བྱེད་པར་མི་འདོད་དོ་ཞེས་སྤྱིར་བཏང་ནས། དམིགས་བསལ་ནི་ཆོས་སྦྱིན་གྱིས་ས་ག་མ་ལས་རྒྱུ་བླངས་ནས་རལ་གྱི་མཐུ་ཅན་གྱི་གནས་སུ་སྟོན་པ་དགེ་འདུན་དང་བཅས་པ་ཟླ་བ་གསུམ་སྤྱན་དྲངས་ནས་གོས་ཕུལ་བ་སྦས་པ་རུལ་བ་ལ་བརྟེན་ནས། ཆོས་གོས་སྦེད་པའི་གང་ཟག་བསྐོས་པ་མེད་པར་ནི་གཏད་པ་ལས་བྱུང་བའི་ཆོས་གོས་སམ། དབྱིག་ལ་སོགས་པ་དབྱར་ནང་གི་མཐའི་ཞག་བཅུ་ལུས་པའི་སྐབས་སུ་རུང་བ་ཡིན་ནོ། ། གཏད་པ་ལས་བྱུང་བ་དུ་ཞེ་ན།
འཆི་བའི་དོན་གྱི་ཕྱིར་བྱིན་པ་དང༌། འཆི་བ་ལ་བྱིན་པས་གཏད་པ་དང༌། ནད་པ་ལ་སྦྱིན་པ་དང༌། ནད་པ་ཉིད་ཀྱི་ཕྱིར་སྦྱིན་པ་དང༌། ལམ་ལ་འགྲོ་བར་ཆས་པས་གང་སྦྱིན་པ་འདི་དག་ནི་གཏད་པ་ལས་བྱུང་བ་རྣམ་པ་ལྔའོ། ། གཏད་པ་ཞེས་པའི་དོན་ནི། སྦྱིན་བདག་གིས་དགག་དབྱེའི་གོང་རོལ་དུ་རྙེད་པ་གཏད་པའོ། ། ལྔ་པོ་འདི་དག་ནི་དབྱར་ཟླ་བ་གསུམ་གནས་པའི་མཐའི་ཞག་བཅུའི་ནང་དུ་ནི་བགོས་ཀྱང་རུང་བ་ཉིད་ཡིན་ཏེ། དེ་ཡང་བར་ཆད་ཀྱི་དབང་གིས་སམ། ཡོན་བདག་གི་ཚིག་གིས་ཡིན་ན་རུང་བའི་དོན་ནོ། །
གཉིས་པ་བགོ་ཕྱིས་པའི་ལྟུང་བ་ནི། སྦྱིན་བདག་གི་ཚིག་གིས་མ་གཏོགས་པར་དབྱར་གྱི་རྙེད་པ་སྦྱིན་པའི་དུས་དགག་དབྱེའི་ཕྱི་དེ་ཉིན་པར་ལས་འདས་པར་ནམ་ཡང་བཅངས་ན་དངོས་གཞིའི་ལྟུང་བར་འགྱུར་རོ། ། སྦྱིན་པའི་དུས་ནི་དབྱར་གནས་པར་ཁས་བླངས་པ་སྔ་མ་ལ་ནི་སྟོན་ཟླ་འབྲིང་པོའི་ཉའི་ཕྱི་དེ་ཉིན་པར་ཚེས་བཅུ་དྲུག་གོ ། དབྱར་གནས་པར་ཁས་བླངས་པ་ཕྱི་མ་ལ་ནི་སྟོན་ཟླ་ཐ་ཆུང་གི་ཉའི་ཕྱི་དེ་ཉིན་པར་ཚེས་བཅུ་དྲུག་གོ ། གསུམ་པ་བགོ་རུང་བའི་དུས་ནི། ཆོས་གོས་སྦྱིན་པ་བགོ་རུང་བའི་དུས་ནི། མཁས་པ་སྟོན་པས་ཡང་དག་པར་བསྟན་པ་གང་དག་ནི་འདིར་དགག་དབྱེ་ཞག་བཅུ་ནས་བྱེད་པའི་ནང་རོལ་དུའོ། ། བཞི་པ་བགོ་སྔས་པའི་ལྟུང་བ་ནི། ཞག་བཅུ་ལས་ལྷག་པ་ཞག་བཅུ་གཅིག་ཙམ་ནས་དགག་དབྱེ་བྱེད་པའི་གོང་རོལ་དུ་ནི་བགོ་རུང་བ་མིན་ནོ། ། གཉིས་པ་ལྟུང་མེད་ནི།
རྙེད་པ་འགོད་པའི་དུས་འདིར་སྦྱིན་བདག་རང་གིས་ལག་པས་འབུལ་ལོ་ཞེས་ཟེར་བ་ལ། སྦྱིན་བདག་དགག་དབྱེའི་དུས་སུ་མ་སླེབས་པས། གལ་ཏེ་སྦྱིན་བདག་གི་ཚིག་གིས་འཇོག་པར་བྱེད་དགོས་ན་ནི་དགག་དབྱེའི་ཕྱི་དེ་ཉིན་པར་ལས་ཕྱི་བར་གལ་ཏེ་འཇོག་ཀྱང་འགོད་ཕྱིས་པའི་སྐྱོན་དགེ་སློང་ལ་ནམ་ཡང་ཡོད་པ་མ་ཡིན་ནོ། ། གསུམ་པ་གང་དབང་བའི་གང་ཟག་ནི། དགག་དབྱེའི་དུས་ཀྱི་རྙེད་པ་གང་ཡིན་པ་ཐམས་ཅད་དབྱར་གནས་པར་དམ་བཅས་པའི་གང་ཟག་ཡང་ཡིན་པ་དེ་དབང་ངོ༌། ། གང་ཞིག་དབྱར་གནས་པར་དམ་མ་བཅས་པའང་གང་དང་ལྷན་ཅིག་དགག་དབྱེ་བྱས་ན་དེ་དག་ཀྱང་དབང་ངོ༌། ། བདུན་པ་དགོན་པ་བ་ཞེས་པའི་སྡོམ་ཚིག་གི་དོན་ལ་ལྔ་སྟེ། བསླབ་བྱ་བསྟན་པ་དང༌། གནང་བའི་ཚད་དང༌། ཚད་ལས་འདས་པའི་ལྟུང་བ་དང༌།
ཟླ་གཤོལ་ལ་དབྱར་གནས་ཕྱི་མ་བྱ་བ་དང༌། སྐབས་ཀྱིས་འཇིགས་པ་དུ་མར་འགྱུར་ཚུལ་ལོ། ། དང་པོ་ནི། རི་བྲག་ཏུ་གནས་པའི་དགེ་སློང་དྲུག་ཅུ་ཆོམ་རྐུན་གྱིས་བཅོམ་པས་འཇིགས་པ་དང་བཅས་པའི་དགོན་པར་གནས་པ་ཡིས་ཆོས་གོས་གསུམ་པོ་དག་ལས་གང་ཡང་རུང་བ་གཅིག་དྲན་པ་དང་ལྡན་པས་ཁྱིམ་དུ་གཞག་པར་བྱ་སྟེ། ཅི་ལྟ་བུ་ཞིག་གིས་གཞག་པར་བྱ་ཞེ་ན། ཆོས་གོས་ལ་བག་ཡོད་པར་འདོད་པས་སོ། ། གཉིས་པ་གནང་བའི་ཚད་ནི། དགེ་སློང་དག་ཆོས་གོས་བཞག་སར་ཉལ་ཞིང་སྐྱ་རེངས་ཤར་བ་ན་ཐུགས་མི་ཆེས་ན་བསྣམས་ལ་བཞུད་ཟེར་བ་སོགས་ལ་བརྟེན་ནས། དགོས་པའི་ཆེད་དུ་དགོན་པ་དང་ཆོས་གོས་བཞག་པའི་ཁྱིམ་ལས་གཞན་དུ་ཞག་དྲུག་འདས་པར་གནས་ཀྱང་ཉེས་པ་མེད་དོ་ཞེས་སྟོན་པས་གསུངས་སོ། ། འདི་ནི་གནང་ལ་ཚད་གཟུང་ཡོད་པའོ། །
གསུམ་པ་ནི། བཅོམ་ལྡན་འདས་ཀྱིས་དེ་སྐད་གསུངས་པས་དྲུག་སྡེ་དག་གིས་བསམས་བཞིན་དུ་ཞག་བདུན་དུ་ཡང་འབྲལ་བའི་སྐབས་དེ་སྟོན་པ་ལ་གསོལ་བ་ལ་བརྟེན་ནས་ཞག་དྲུག་འདས་པར་གནང་བའི་སྐབས་དེར་ཡང་རང་དང་མཚམས་གཅིག་པའི་ཆོས་གོས་ཀྱི་གནས་ལས་གྲོང་གཞན་དུ་གནས་ན་ཞག་བདུན་པའི་སྐྱ་རེངས་ཤར་ན་ལྟུང་བའོ། ། ཡང་གནས་དེར་ཞག་བདུན་སོགས་མ་གནས་ན་སྲོག་གི་བར་ཆད་དུ་འགྱུར་བ་སོགས་ཡིན་ན་ཞག་བདུན་སོགས་གནས་ཀྱི་ཉེས་པ་མེད་དོ། ། ཡང་འཇིགས་བཅས་ཀྱི་དགོན་པ་དེར་ནི་གྲོང་དུ་ཆོས་གོས་བཞག་ནས་ཡུན་རིང་དུ་གནས་ཀྱང་ཉེས་པ་མེད་དོ། ། བཞི་པ་ཟླ་གཤོལ་ལ་དབྱར་གནས་ཕྱི་མ་བྱ་བ་ནི། གལ་ཏེ་ཟླ་གཤོལ་བྱུང་ན་ཟླ་བ་སྔ་ཕྱི་གང་ལ་དབྱར་གནས་འཆའ་བར་བྱེད་ཅེ་ན། དབྱར་ནང་དུ་ཟླ་གཤོལ་འབྱིན་པ་འཐོབ་པར་འགྱུར་ཏེ། དབྱར་འབྲིང་གཉིས་བྱུང་ན་དབྱར་འབྲིང་ཕྱི་མར་རབ་ཏུ་གྲགས་པ་ལ་ཐོབ་བོ། ། ལྔ་པ་ནི། འཇིགས་པ་དང་བཅས་པ་ཞེས་བརྗོད་པ་འདི་ནི་གནས་གང་དུ་ངེས་པར་རྐུན་པོའི་འཇིགས་པ་དང་བཅས་པ་ལ་འདོད་དོ། །
འོ་ན་སྟག་དང་སེང་གེ་སོགས་ཀྱི་འཇིགས་པ་ཡང་འདིར་བཤད་ཀྱི་འཇིགས་པར་འཛིན་པར་བྱ་བ་མིན་ནམ་ཞེ་ན། སྟག་དང་སེང་གེ་ལ་སོགས་པའི་འཇིགས་པ་ནི་དོགས་བཅས་ཀྱི་མིང་དུ་འདོད་པར་བྱ་ཡི། རྐུན་པོའི་འཇིགས་པ་དང་ཐ་དད་དོ། ། ཤ་སྦྲང་ལ་སོགས་པའི་འཇིགས་པ་ནི་འཇིགས་བཅས་ཀྱི་དགོན་པ་ཞེས་པའི་སྐབས་ཀྱི་འཇིགས་པ་དང་ཐ་དད་ཡིན་པར་གསུངས་སོ། ། ཡང་བར་ཆད་བརྒྱད་གསུངས་པ་ནི། མེ་དང༌། ཆུ་དང༌། རྒྱལ་པོ་དང༌། ཆོམ་རྐུན་དང༌། སེང་གེ་དང༌།
མི་མ་ཡིན་དང༌། མི་དང༌། སྡིག་སྦྲུལ་ཏེ་དེ་དག་ཀྱང་སྲོག་དང་ཚངས་སྤྱོད་ཀྱི་བར་ཆད་དུ་གྱུར་པ་ན་ནད་པ་ལ་སོགས་པ་གཞན་དག་གི་དཔེའོ་ཞེས་མདོ་སྡེ་འཛིན་པའི་དགེ་བའི་བཤེས་གཉེན་འཆད་དོ། ། འདི་ལ་རྒྱུ་ཚོགས་རྣམས་གཞུང་དུ་ཕལ་ཆེར་བཤད་ལ། དངོས་པོ་རང་གི་ཆོས་གོས་གསུམ་ལས་གང་ཡང་རུང་བར་ཡོངས་སུ་རྫོགས་པར་བྱིན་གྱིས་བརླབས་པ་རུང་བ་ཚད་དང་ལྡན་པ། དགོས་པའི་དབང་གིས་གཞན་དུ་གཞག་པའོ། ། དགག་བྱ་ནི་རྟགས་ཉམས་པའོ། ། བརྒྱད་པ་རས་ཆེན་ལ། དོན་དངོས་དང༌། ཞར་ལ་སྲ་བརྐྱང་བཏིང་ཚུལ་ལོ། །
དང་པོ་ནི། སོས་ཀའི་ཟླ་བ་གཉིས་ཡོད་པའི་ལྷག་མ་སྟེ། ཟླ་བ་ཕྱི་མ་ལ་ཁྲུས་བྱས་པའི་དུས་ན་དགོས་པའི་དོན་ལུས་སྦ་བའི་ཕྱིར་དུ་དབྱར་གྱི་རས་ཆེན་ཞེས་པའི་མིང་ཅན་གྱི་ཆོས་གོས་བརྟུལ་ཞུགས་ཅན་གྱིས་བཙལ་ལོ། ། འཆང་བའི་དུས་ནི། རས་ཆེན་འདི་ནི་དབྱར་ཟླ་གསུམ་དག་ལས་འདས་ནས་ཀྱང་ཟླ་ཕྱེད་ཀྱི་བར་དུ་བཅང་བར་བྱའོ། ། སོ་ཀའི་ཟླ་བ་ཕྱི་མ་ལས་ཟླ་བ་གཅིག་གི་སྔ་བར་འཚོལ་ན་སྤང་བའི་ལྟུང་བར་འགྱུར་རོ། ། དབྱར་ཟླ་གསུམ་དང་ཟླ་ཕྱེད་ལས་ལྷག་པར་འཆང་བ་ལ་ཡང་སྤང་བའི་ལྟུང་བར་འགྱུར་རོ། ། དགག་དབྱེ་བྱས་ནས་ཟླ་ཕྱེད་ཀྱི་བར་དུ་བཅང་རུང་གི དེ་ལས་ལྷག་པར་བཅང་མི་རུང་བས་ན་འདི་འཆང་བའི་གནས་སྐབས་ནི་ཟླ་བ་ཕྱེད་དང་ལྔའོ། ། འདི་ལའང་གཞི་ནི་ཁྱིམ་པ་ཉེ་དུ་མ་ཡིན་པ་ལས་དབྱར་གྱི་རས་ཆེན་བཙལ་བའོ། །
བསམ་པ་ནི་འཚོལ་བར་འདོད་པའོ། ། སྦྱོར་བ་ནི་འཚོལ་བར་རྩོམ་པའོ། ། དངོས་གཞི་ནི་བཙལ་བའི་དུས་ཀྱི་སྔ་རོལ་དུ་ལག་ཏུ་ཐོབ་པའོ། ། གཉིས་པ་ཞར་ལ་སྲ་བརྐྱང་བཏིང་བའི་ཚུལ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གཉིས་ཏེ། སྲ་བརྐྱང་གི་ངོ་བོ། ། གཏིང་བའི་ཚུལ་ལོ། ། དང་པོ་ནི།
དགེ་འདུན་སྤྱིའི་དོན་དུ་བྱིན་གྱིས་བརླབས་པའི་ཆོས་གོས་སོ། ། ཅིའི་ཕྱིར་ཆོས་གོས་ལ་སྲ་བརྐྱང་ཞེས་བྱ་ཞེ་ན། སྲ་བརྐྱང་ནི་ཆོས་གོས་དྲུབ་པའི་གཞིའི་གཏན་པ་ལ་བྱ་ལ། དེའི་མིང་གིས་ཆོས་གོས་ལ་བཏགས་ནས་སྲ་བརྐྱང་ཞེས་བྱའོ། ། བཏགས་པའི་དགོས་པ་ནི་བཞི་སྟེ། གཏན་པའི་སྟེང་དུ་ཆོས་གོས་གཏིང་བས་ཁ་དོག་གཅིག་ཏུ་འགྱུར་བ་ལྟར་འདིང་བ་པོ་དག་བློ་རྩེ་གཅིག་ཏུ་འགྱུར་བ་དང༌། གཏན་པའི་སྟེང་དུ་སྣམ་ཕྲན་དང་གླེགས་བུ་གནས་པ་ལྟར་འདིང་བ་པོའི་བྱིན་རླབས་གནས་པ་དང༌། གཏན་པས་ཆོས་གོས་མི་འཁུམས་པར་བྱེད་པ་ལྟར་འདིང་བ་པོ་བག་ཡངས་སུ་བྱེད་པས་བློ་མི་འཁུམས་པར་བྱེད་པ་དང༌། གཏན་པས་ཆོས་གོས་ལ་ཁྱབ་པ་ལྟར་འདིས་ཀྱང་འདིང་བ་པོ་ལ་ཕན་ཡོན་གྱིས་ཁྱབ་པར་བྱེད་པའོ། ། གཉིས་པ་སྲ་བརྐྱང་བཏིང་བའི་ཚུལ་ནི།
མཚམས་ནང་དུ་བློ་མཐུན་བྱས་ནས་དགེ་སློང་གཞན་ཞིག་ལ་གསོལ་བའི་ལས་ཀྱིས་རྒྱུ་གཏང་པར་བྱའོ། ། དགེ་སློང་དེས་ཀྱང་ཁ་བསྒྱུར་བ་དང་དྲུབ་པ་སོགས་བྱས་ནས་ཟིན་པ་ན་དྲི་ཞིམ་པོས་བདུག་ནས་སྤྲོག་མའི་ནང་དུ་བཞག་སྟེ། དགེ་སློང་རེ་རེའི་མདུན་དུ་འདུག་སྟེ་བཏིང་ངོ་ཞེས་གོ་བར་བྱའོ། ། གཞན་གྱིས་ནི། ལེགས་པར་བཏིང་ངོ༌། ། ཤིན་ཏུ་བཏིང་ངོ་ཞེས་ལན་བྱའོ། ། སྲ་བརྐྱང་བཏིང་བའི་བསླབ་བྱ་ནི། དུས་དུས་སུ་བསེང་བ་དང༌། མི་གཙང་བའི་ཁྲོད་དུ་མི་གཞག་གོ ། སྲུང་བ་པོས་དེ་དང་ཞག་གཅིག་ཀྱང་འབྲལ་བར་མི་བྱ།
གདིང་བའི་དུས་ནི་སྟོན་ཟླ་འབྲིང་པོའི་ཚེས་བཅུ་དྲུག་གོ ། གདིང་བའི་ཡུན་ཚད་ནི། སྟོན་ཟླ་འབྲིང་པོའི་ཚེས་བཅུ་དྲུག་ནས། དཔྱིད་ཟླ་ར་བའི་སྐར་མ་དབོའི་ཉའི་བར་ཟླ་བ་ལྔའོ། ། ཆོས་གོས་སུམ་ཕྲུགས་ལོ་སྔ་མར་མ་བཏིང་བའི་གསར་པ་དག་གདིང་ངོ༌། ། ལུང་ལས་ཆོས་གོས་གསུམ་མ་གསུངས་སོ་ཞེ་ན། ལུང་གཞི་ལས། བཙུན་པ་གང་ཟག་གི་སྣམ་སྦྱར་གྱིས་ཆོས་གོས་གཏན་པ་བཏིང་དུ་རུང་ངམ། ཉེ་བར་འཁོར་མི་རུང་ངོ༌། ། གལ་ཏེ་དགེ་འདུན་ལ་ཕུལ་ན་ནི་རུང་ངོ༌། །
བླ་གོས་དང་མཐང་གོས་ཀྱང་དེ་བཞིན་ནོ་ཞེས་གསུངས་པས། ཆོས་གོས་སུམ་ཕྲུགས་དགོས་པར་མངོན་ནོ། ། གཉིས་པ་གཞུང་གི་དོན་ལ་བཞི་སྟེ། ཇི་ལྟར་གདིང་བའི་ཚུལ། གཏིང་བའི་ཕན་ཡོན། དུས་ཇི་སྲིད་དུ་གདིང་བ་དང༌། གདིང་བ་གང་ལ་འབྱུང་མི་འབྱུང་དཔྱད་པའོ། ། དང་པོ་ནི། སྟོན་པ་མཉན་ཡོད་དུ་བཞུགས་པའི་ཚེ། གནས་བཅས་སུ་དབྱར་གནས་པ་རྣམས་གོས་དང་ལྷུང་བཟེད་ཐོགས་ཏེ།
རྩ་སྟུག་པོ་དང་རྫབ་ཆེན་པོར་ཚ་བས་ངལ་ཞིང་ལུས་རྔུལ་གྱིས་གཡོགས་ནས་མཉན་ཡོད་དུ་འོངས་པ་ལ་བརྟེན་ནས་སྲ་བརྐྱང་གདིང་བ་གསུངས་ཏེ། རྒྱུ་ཇི་ལྟ་བུ་ལ་བྱ་ཞེ་ན། དགག་དབྱེའི་དུས་ཀྱི་རྙེད་པའི་གོས་ཤིན་ཏུ་བཟང་བས་བྱའོ། ། སྲ་བརྐྱང་གདིང་བའི་ཚུལ་ཇི་ལྟར་ཞེ་ན། སྲ་བརྐྱང་གདིང་བའི་དོན་དུ་དགེ་འདུན་ཚོགས་པ་ལ་གསོལ་བ་འབའ་ཞིག་པའི་ལས་སྔོན་དུ་འགྲོ་བར་བྱས་ནས་སྲ་བརྐྱང་གདིང་བའི་ལས་བྱེད་པའི་དགེ་སློང་ལ་གསོལ་གཉིས་ཀྱི་ལས་ཀྱིས་སྲ་བརྐྱང་གདིང་བར་ཡང་དག་པར་བསྒོའོ། ། མཚམས་ནང་དུ་གསོལ་གཉིས་ཀྱི་ལས་ཀྱིས་བློ་མཐུན་བྱས་ནས་ཚོགས་ཀྱིས་ཡང་དག་པར་བླངས་ནས་ནི་འཕགས་པའི་ཚོགས་དགེ་འདུན་གྱིས་གསོལ་བརྐྱང་པའི་ལས་ཉིད་ཀྱིས་སྲ་བརྐྱང་གདིང་བའི་རྒྱུ་གཏད་དོ། ། གང་ལ་ན་སྲ་བརྐྱང་གདིང་བར་གསོལ་གཉིས་ཀྱིས་བསྐོས་ཤིང་སྲ་བརྐྱང་གདིང་བ་ལ་གུས་པར་བྱེད་པའི་དགེ་སློང་ལ་གཏད་དོ། ། གཏད་པའི་རྗེས་དེ་ནས་དགེ་སློང་དེ་ཡིས་ཇི་ལྟར་རིགས་པར་རུང་བའི་ཚོན་གསུམ་གྱིས་ཁ་བསྒྱུར་བ་དང་དྲུབ་པ་ལ་སོགས་པ་བྱའོ། ། སྲ་བརྐྱང་ལ་ནི་ཚོན་ཆེན་གྱིས་ཁ་བསྒྱུར་བ་ལ་ཡང་བྱིན་རླབས་འཆགས་སོ། ། འདིར་འགྱུར་ནི།
ཁ་བསྒྱུར་ལ་སོགས་བྱས་ནས་ནི། ། ཞེས་བྱའོ། ། ཁ་བསྒྱུར་བ་དང་དྲུབ་པ་ལ་སོགས་བྱས་ནས་ནི། དགེ་འདུན་གྱི་ཐད་དུ་སོང་ནས་ཚོགས་ཀྱི་དབུས་སུ་སྲ་བརྐྱང་གཏིང་བར་འགྱུར་གྱི། རང་རང་གི་ཆོས་གོས་ཀྱི་བྱིན་རླབས་ཕྱུང་ངོ་ཞེས་ཞུའོ། ། དེ་ནས་འདིར་གསོལ་གཉིས་ཀྱི་ཆོ་གས་ཇི་ལྟ་བ་བཞིན་དུ་གདིང་བར་བྱ་སྟེ་ཆོས་གོས་སུམ་ཕྲུགས་སྤྲོག་མའི་ནང་དུ་ཁྱེར་ནས་དགེ་སློང་རེ་རེའི་མདུན་དུ་འདུག་སྟེ་བཏིང་ངོ་ཞེས་གོ་བར་བྱའོ། ། གཞན་གྱིས་ཀྱང་གཏིང་ངོ༌། ། ལེགས་པར་གཏིང་ངོ༌། ། འདི་ལ་རྙེད་པ་དང་ཕན་ཡོན་གང་ཡིན་པ་བདག་གིའོ་ཞེས་ལན་བརྗོད་པར་བྱའོ། ། གཉིས་པ་སྲ་བརྐྱང་བཏིང་བའི་ཕན་ཡོན་ནི།
སྔ་འགྱུར་ལས། སྲ་བརྐྱང་གདིང་བ་དག་གིས་ནི། ། དགེ་སློང་རྣམས་ལ་ཕན་ཡོན་མང༌། ། ཞེས་གསུངས་པས། སྲ་བརྐྱང་གདིང་བ་དག་གི་དགེ་སློང་རྣམས་ལ་ནི་སྲ་བརྐྱང་བཏིང་བའི་ཕན་ཡོན་མང་ངོ་ཞེས་འགྲོ་ལ་ཕན་པར་བཞེད་པའི་སྟོན་པས་ཡང་དག་པར་གསུངས་སོ། ། ཕན་ཡོན་གང་ཞེ་ན། ཞག་གཅིག་གི་འབྲལ་བ་དང༌། ཞག་བཅུའི་འཆང་སྤང་གི་ཉེས་པ་ཡང་མེད་པ་དང༌། ཟླ་བར་ངེས་པར་འཇོག་པ་དང༌། གོས་ལྷག་པོ་མ་བརྟགས་པར་འཆང་བ་དང༌།
སྣམ་སྦྱར་མེད་པར་གྲོང་དང་ལྗོངས་སོགས་སུ་འཇུག་པ་དང༌། ཡང་ཡང་ཟ་བ་ཉིད་དང༌། འདུས་ཤིང་ཟ་བའི་ཉེས་པ་མེད་པ་དང༌། དགེ་སློང་ཟླ་བོ་ལ་བསྒོ་བ་མ་བྱས་པར་ཡང་གྲོང་དུ་འགྲོ་བ་ལ་ཉེས་པ་མེད་དོ། ། གསུམ་པ་སྲ་བརྐྱང་དུས་ཇི་སྲིད་དུ་གདིང་བ་ནི། མར་ངོ་སྔོན་འགྲོའི་དབང་དུ་བྱ་སྟེ། སྨིན་དྲུག་གི་ཟླ་བ་སྟོན་ཟླ་འབྲིང་པོའི་ཚེས་བཅུ་དྲུག་ནས་དཔྱིད་ཟླ་ར་བ་ཁྲའི་ཟླ་བའི་བར་ཟླ་བ་ལྔ་ནི་སྲ་བརྐྱང་གདིང་བའི་དུས་སུ་སྟོན་པས་གསུངས་སོ། ། བཞི་པ་གདིང་བ་གང་ལ་འབྱུང་མི་འབྱུང་དཔྱད་པ་ལ་གསུམ་སྟེ། རྙེད་པ་ཡོད་ལ་ཕན་ཡོན་མེད་པ། རྙེད་པ་དང་ཕན་ཡོན་གཉིས་ཀ་མེད་པ་དང༌།
རྙེད་པ་དང་ཕན་ཡོན་གཉིས་ཀ་ཡོད་པའོ། ། དང་པོ་ནི། མགུ་བ་སྤྱད་བཞིན་པ་དང༌། མགུ་བ་བྱས་ཀྱང་དབྱུང་བ་མ་བྱས་པ་དང༌། སྤོ་བ་སྤྱོད་བཞིན་པ་དང༌། སྤོ་བ་དེ་ལས་ལངས་ཀྱང་མགུ་བ་མ་བྱིན་པ་དང༌། དབྱར་ཟླ་བ་གསུམ་གནས་དགོས་པ་ལས་དབྱར་གནས་མ་རྫོགས་པ་དང༌། དབྱར་རལ་བ་དང༌། དབྱར་གནས་སྔ་ཕྱི་གཉིས་ལས་དབྱར་ཕྱི་མར་གནས་པ་དང༌། དེ་བཞིན་དུ་སྲ་བརྐྱང་བཏིང་བ་ལ་མངོན་དུ་མ་གྱུར་པ་ལྐོག་ཏུ་གྱུར་པར་གནས་པའི་དགེ་སློང་དང་དགེ་ཚུལ་དག་དང༌།
བསླབ་པ་སྤྱོད་པར་བྱེད་བཞིན་པ་སྟེ་བཅུ་པོ་འདི་དག་ལ་ནི་ཇི་སྐད་བརྗོད་པའི་སྲ་བརྐྱང་གདིང་བའི་ཕན་ཡོན་མེད་དོ། ། སྲ་བརྐྱང་གི་རྙེད་པ་དབང་བ་ཁོ་ན་མ་བཀག་གོ ། གཉིས་པ་ནི། ལྟ་བ་དྲི་མ་ཅན་སྡིག་པའི་ལྟ་བ་འཆང་བ་དང༌། ཚུལ་ཁྲིམས་དྲི་མ་ཅན་ཕམ་པས་གོས་པ་དང༌། དགེ་སློང་གང་ཞིག་འཐབ་ཀྲོལ་སོགས་ཀྱི་རྒྱུས་དགེ་འདུན་གྱིས་གནས་དབྱུང་བྱས་ནས་རབ་ཏུ་སྤངས་བ་དང༌། ཆོས་ཕྱོགས་པ་དང་ཆོས་མ་ཡིན་གཉིས་སུ་གྱེས་པའི་དུས་སུ་ཆོས་མ་ཡིན་པའི་ཕྱོགས་སུ་ལྟུང་བ་དང༌། དེ་བཞིན་དུ་གནས་གཞན་དབྱར་གནས་བཅས་པ་སྟེ་ལྔ་པོ་འདི་དག་ལ་སྲ་བརྐྱང་གི་རྙེད་པ་དང་ཕན་ཡོན་ཡང་ནི་མེད་པར་གསུངས་སོ། ། གསུམ་པ་ནི། སྲ་བརྐྱང་གཏིང་བ་ལ་གཏོགས་པ་འདིར་ནི་གང་བཟང་པོ་ཡན་ཏན་དང་ལྡན་པ་དང་མཁས་པ་ཀུན་ལ་སྲ་རྐྱང་བཏིང་བའི་ཡོན་ཏན་དང་རྙེད་པ་ཡང་ཡོད་དོ། །
སྲ་བརྐྱང་དབྱུང་ཚུལ་ནི། སྲ་བརྐྱང་དབྱུང་བ་བྱས་ནས་ནི། ། ཞེས་པའི་སྐབས་སུ་བསྟན་ཟིན་ཏོ། ། དགུ་པ་བསྔོས་བསྒྱུར་ལ་གཉིས་ཏེ། མདོར་བསྟན་དང༌། རྒྱས་བཤད་དོ། ། དང་པོ་ནི། དགེ་འདུན་ལ་བསྔོས་པའི་རྙེད་པ་གང་དག་ཤེས་བཞིན་དུ་བརྟུལ་ཞུགས་ཅན་གྱི་དགེ་སློང་དག་གིས་རང་ལ་བསྒྱུར་ནས་དབང་བར་བྱེད་ན་སྤང་བའི་ལྟུང་བྱེད་ཀྱི་ལྕག་ཚན་གྱིས་སྡུག་བསྔལ་ཉམས་སུ་མྱོང་བར་འགྱུར་རོ། ། སྔ་འགྱུར་ལས། སྤང་བའི་ལྟུང་བྱེད་ལྕག་ཚན་གྱིས། །
ཞེས་གསུངས་པ་ལྟར་བྱས་སོ། ། འདི་ནི་ཉེ་དགའ་ལ་བཅས་པ་སྟེ། གཞི་ནི་ཁྱིམ་པས་ནོར་དགེ་འདུན་ལ་བསྔོས་པའོ། ། བསམ་པ་ནི་གཞན་ལ་བསྔོས་པར་ཤེས་བཞིན་དུ་བདག་གིར་བྱེད་པར་འདོད་པའོ། ། སྦྱོར་བ་རང་ལ་བསྒྱུར་བར་རྩོམ་པའོ། ། མཐར་ཐུག་རང་དབང་བར་བྱས་པ་ནའོ། ། གཉིས་པ་རྒྱས་པར་བཤད་པ་ལ་བཞི་སྟེ། བསྒྱུར་བྱའི་རྙེད་པ། ན་སྨད་སེལ་བ། དངོས་གཞིའི་ལྟུང་བ།
སེལ་བའི་དབྱེ་བའོ། ། དང་པོ་བསྒྱུར་བྱའི་རྙེད་པ་ནི། གོས་དང་དབྱིག་ལ་སོགས་པ་ནོར་དང༌། བཟའ་བ་ལ་སོགས་པའི་ཟང་ཟིང་ཡང་བསྒྱུར་བྱའོ། ། ཟས་དང་ནོར་གཉིས་ཀའང་དགེ་འདུན་གཞན་ལ་བསྔོས་པ་གང་ཟག་རང་ལ་བསྒྱུར་བ་ནི་སྤང་བའི་ལྟུང་བར་འགྱུར་བས་རབ་ཏུ་བཀག་པ་གསུངས་པ་ཡིན་ནོ། ། འདུལ་བ་མདོ་རྩ་བ་ལས། གང་ཟག་ལ་བསྔོས་པའི་གོས་བསྒྱུར་བ་ལ་སྤང་བའི་ལྟུང་བར་འགྱུར། ཟས་བསྔོས་པ་བསྒྱུར་བ་ལ་ནི་སྦྱོར་དངོས་གཉིས་ཀར་ཉེས་བྱས་སུ་བཅས་སོ། ། གཉིས་པ་ནི། ཚོགས་ཀྱི་རྙེད་པ་ཚོགས་གཞན་ལ་བསྒྱུར་བར་བྱེད་ཅིང༌།
ཚོགས་གཞན་གྱི་རྙེད་པ་ཡང་ཚོགས་དེར་བསྒྱུར་བར་བྱེད་པའི་ཚུལ་གྱིས་རྙེད་པ་ཕན་ཚུན་བསྒྱུར་བར་བྱེད་ན་ཉེས་བྱས་དང་ནི་ཡང་དག་པར་ལྡན་པར་འགྱུར་རོ། ། སྤང་ལྟུང་དངོས་གཞི་རུ་ནི་མི་བརྟག་གོ ། དེ་ཅིའི་ཕྱིར་ཞེ་ན། ཅིག་ཤོས་ཀྱི་སྐལ་བ་བཅད་པ་མ་ཡིན་གྱི། ཕན་ཚུན་བསྒྱུར་བ་ཙམ་ཡིན་པའི་ཕྱིར། གསུམ་པ་ནི། དགེ་འདུན་ཕན་ཚུན་བློ་མཐུན་པ་བྱས་པ་ཉིད་ཀྱིས་དགེ་འདུན་གཞན་ལ་བསྔོས་པའི་རྙེད་པ་གང་ཟག་གིས་བདག་གིར་བྱ་བར་འདོད་ནས་སློང་བར་བྱེད་ན་སྦྱོར་བའི་དུས་ན་ཉེས་བྱས་ཡིན་ལ། ལག་ཏུ་ཐོབ་པའི་ཚེ་ན་སྤང་པའི་ལྟུང་བར་འགྱུར་རོ། ། བཞི་པ་ནི། གང་ཟག་ལ་བསྔོས་པ་གཞན་ལ་བསྒྱུར་བ་དང༌།
སྐུ་གཟུགས་གཞན་ལ་བསྔོས་པ་གཞན་དུ་བསྒྱུར་བ་དང༌། མཆོད་རྟེན་གཞན་ལ་བསྔོས་པ་གཞན་དུ་བསྒྱུར་བ་དང༌། དུད་འགྲོ་གཅིག་ལ་བསྔོས་པའི་རྩྭ་དུད་འགྲོ་གཞན་ལ་བསྒྱུར་བ་དང༌། ནམ་མཁའི་གདུགས་ལ་བསྔོས་པ་ས་ལ་བཞག་པ་ལ་བསྒྱུར་བ་དང༌། ནམ་མཁའ་ལ་བཞག་པའི་ཆར་ཁེབས་སོགས་ས་ལ་བཞག་པ་ཐེམ་སྐས་དང་ཀ་བ་སོགས་ལ་བསྒྱུར་བ་དང༌། ཁང་བཟངས་དང་ཁྱམས་ལ་སོགས་པ་ལ་བསྔོས་པ་ཁང་པ་གཞན་ལ་སོགས་པར་བསྒྱུར་བར་བྱེད་ན་ཉེས་བྱས་ཡིན་ནོ། ། སྐུ་གཟུགས་གཞན་གྱི་རྒྱན་གཞན་ལ་གཡར་པོའི་ཚུལ་དུ་སྦྱིན་པ་ལ་ནི་ཉེས་པ་མེད་དོ། ། བཅུ་པ་གསོག་འཇོག་ནི། རྒྱལ་པོའི་ཁབ་ཏུ་པི་ལིང་ཏའི་མཁན་བུ་དང་སློབ་མ་ལ་བཅས་པ་གསོག་འཇོག་ལ་གཉིས་ཏེ། གནང་བའི་ཚད་དང༌།
ཚད་ལས་འདས་པའི་ལྟུང་བའོ། ། དང་པོ་ནི། དང་པོར་སྔ་དྲོ་བྱིན་ལེན་བྱས་ནས་ནི། མར་དང་ཞུན་མར་དང་བུ་རམ་དང་སྦྲང་རྩི་སོགས་དགེ་སློང་གིས་ཞག་བདུན་བར་བྱིན་གྱིས་བརླབ་བོ། ། མདོ་རྩ་བ་ལས་མར་དུས་སུ་རུང་བར་འཆད་པ་ནི་ནོར་བ་སྟེ། ཞུན་མར་ཡང་དུས་རུང་དུ་ཐལ་བར་འགྱུར་བས་སོ། ། བྱིན་གྱིས་རློབ་པ་པོའི་དགེ་སློང་རང་གིས་རེག་ཀྱང་ལག་ཉར་མི་འགྱུར་ལ། དང་པོའི་སྦྱིན་ལེན་ལས་དུས་ཕྱིས་ཞག་ཏུ་འདས་ཀྱང་གསར་དུ་བྱིན་ལེན་བྱ་མི་དགོས་པར་རང་གིས་བླངས་ནས་སྤྱད་པར་བྱའོ། ། དུས་ཇི་ཙམ་གྱི་བར་དུ་ཞེ་ན། ཞག་བདུན་གྱི་བར་དུ་ཡིན་ནོ། །
གཉིས་པ་ནི། ཞག་བདུན་དེ་ལས་ལྷག་པར་སྤྱད་པར་བྱ་བ་མིན་ཏེ། དེ་ལས་ལྷག་པར་བཅངས་ན་སྤང་བའི་ལྟུང་བར་འགྱུར་རོ། ། གལ་ཏེ་ཞག་གསུམ་བཞི་ལ་སོགས་པར་རོ་བསྐ་བ་དང་སླ་བ་དང་སྐྱུར་བ་ལ་སོགས་པར་འགྱུར་ན་ཇི་ལྟར་བྱ་ཞེ་ན། ཐོག་མར་ཞག་བདུན་པར་བྱིན་གྱིས་བརླབ་པར་བྱེད་ལ། ལོངས་སྤྱོད་པའི་མཚམས་ནི། རོ་བསྐ་བ་དང་སླ་བར་འགྱུར་བ་སོགས་ཀྱི་མཚམས་ཀྱི་བར་དུ་ཡིན་པས་བྱིན་གྱིས་རློབ་པའི་མཚམས་དང་ལོངས་སྤྱོད་པའི་མཚམས་ཐ་དད་དོ། ། འདི་ལ་གཞི་ནི་མར་དང་ཞུན་མར་དང་བུ་རམ་སོགས་བཟའ་བའི་ཆེད་དུ་བྱིན་གྱིས་བརླབས་ནས་བྱིན་ལེན་བྱས་པ་ཡིན་ལ། བསམ་པ་ནི་རང་གི་ཆེད་དུ་འཇོག་འདོད་པའོ། ། སྦྱོར་བ་ནི་འཇོག་པར་རྩོམ་པའོ། །
མཐར་ཐུག་བྱིན་གྱིས་བརླབ་པའི་དུས་ལས་འདས་པའོ། ། སྤང་བའི་ལྟུང་བ་བཤད་ཟིན་ཏོ། ། གཉིས་པ་ཕྱིར་བཅོས་ལ་དོན་དངོས་དང༌། མ་བཅོས་པའི་ཉེས་པ་དང༌། སྤང་བའི་སྒྲ་དོན་ནོ། ། དང་པོ་ནི། གང་ལ་སྤང་བར་བྱ་བའི་ཡུལ་ནི་སྡོམ་བརྩོན་སྤང་བའི་ལྟུང་བ་དེ་བཤགས་པའི་དོན་གྱི་ཚུལ་ལ་མཁས་པའི་དགེ་སློང་ལ། སྤང་ལྟུང་བྱུང་བའི་གང་ཟག་གིས་ཁྲུ་གང་ཡན་ཆད་སྤང་བར་འོས་པ་ཞག་གཅིག་སྤངས་ནས་ནི། དེ་ནས་སྤང་བའི་ལྟུང་བ་དེ་ལས་ལྡང་བའི་ཕྱིར་དུ་རྫས་སྤང་པ་དང་ནུབ་ཀྱིས་ཆོད་པར་བྱས་ནས་ལྟུང་བའི་བཤགས་པ་བྱའོ། ། མཁས་པ་བདག་ཉིད་དམ་གཞན་གྱིས་སྤང་ལྟུང་བཤགས་པའི་དོན་དུ་སྤངས་པའི་གོས་ཚུར་ལ་གཏད་པར་བསྐུལ་བ་བྱས་ནས་ནི་ཉི་མ་གཉིས་པ་ལ་ནི་བླང་བར་བྱའོ། །
གཉིས་པ་ཕྱིར་མ་བཅོས་པའི་ཉེས་དམིགས་ནི། སྔར་ཇི་ལྟར་གསུངས་པའི་བསླབ་བྱའི་བརྟག་པ་དག་མི་བྱེད་པ་ལས་སྤང་བའི་ལྟུང་བར་འགྱུར་རོ། ། ཡང་ན་ལྟུང་བ་མི་འབྱུང་བའི་ཐབས་ཀྱི་བརྟག་པ་དག་མི་བྱེད་པ་ལས་སྤང་བའི་ལྟུང་བར་འགྱུར་ཞེས་བྱས་སོ། ། སྤང་ལྟུང་དེས་མ་དག་ན་སྤང་བའི་ལྟུང་བ་བཅོས་པའི་དོན་དུ་ཆོས་གོས་དང་ལྷུང་བཟེད་སོགས་ཡོ་བྱད་ཀྱི་དངོས་པོ་ཅུང་ཟད་ཙམ་ཡང་དེ་དག་གིས་བདག་གི་དོན་དུ་གཞན་ལས་བླང་བར་མི་བྱའོ། ། གསུམ་པ་སྤང་བའི་སྒྲ་དོན་ལ་གཉིས་ཏེ། ལྟུང་བ་སྤང་བ་དང༌། རྟེན་གྱི་རྫས་སྤང་བའོ། ། དང་པོ་ནི། ལྟུང་བ་འདི་གང་ལས་བྱུང་བའི་རྟེན་གྱི་ཡོ་བྱད་ཡོད་བཞིན་དུ་སྤང་བར་བྱས་ནས། གཞན་དུ་ན་ལྟུང་བ་ལས་གྲོལ་བར་འགྱུར་བ་མ་ཡིན་ནོ། །
གཉིས་པ་ནི། སྤང་བར་མ་བྱས་ན་ཞེས་གསུངས་པའི་སྤང་བར་བྱ་བ་གང་ཞེ་ན། སྤང་ལྟུང་འབྱུང་བའི་རྒྱུ་ཆོས་གོས་དང་ལྷུང་བཟེད་ལ་སོགས་པ་ལ་སྤང་བར་བྱ་བར་བརྗོད་པས་ན་ཆོས་གོས་འདི་དག་སྤང་བར་ཡང་ནི་ཤེས་པར་བྱའོ། ། གཉིས་པ་ལྟུང་བྱེད་འབའ་ཞིག་པ་ལ་གཉིས་ཏེ། མཚམས་སྦྱར་བ་དང༌། དངོས་ཀྱི་དོན་བཤད་པའོ། ། དང་པོ་ནི། སྤང་བའི་ལྟུང་བྱེད་སུམ་ཅུ་པོ་བསླབ་བྱ་དང་བཅས་པ་བཤད་ཟིན་ནས། དེའི་རྗེས་སུ་ལྟུང་བྱེད་འབའ་ཞིག་པ་དགུ་བཅུ་ལུང་ལས་བསྟན་པ་རབ་ཏུ་གསལ་བར་བྱ། ལྟུང་བ་འདི་དག་བཤགས་པ་ལ་སྤང་བྲལ་སྔོན་དུ་གཏང་མི་དགོས་པས་འབའ་ཞིག་པ་ཞེས་བཤད་དོ། །
གཉིས་པ་དངོས་ཀྱི་དོན་བཤད་པ་ལ། བཅུ་ཚན་དགུ་ཡོད་པའི་སྤྱི་སྡོམ་ནི། ཤེས་བཞིན་དང་ནི་ས་བོན་དང༌། ། མ་བསྐོས་པ་དང་ཡང་དང་ཡང༌། ། ཆུ་དང་ཁྱིམ་དང་བསམས་བཞིན་དང༌། ། མགྲོན་མང་རྐུན་མ་མཆོད་སྟོན་ནོ། ། ཞེས་པའོ། ། བཅུ་ཚན་དགུའི་དང་པོ་ཤེས་བཞིན་གྱི་སྡེ་ཚན་བཅུ་ལ། སྡོམ་ནི། བརྫུན་སྐྱོན་དགེ་སློང་ཕྲ་མ་དང༌། །
སྐྱོ་སྔོགས་བྱེད་དང་སྟོན་པ་དང༌། ། འདོན་དང་གནས་ངན་ལེན་དང་ཆོས། ། བཤེས་ངོར་བྱེད་དང་ཁྱད་དུ་གསོད། ། ཅེས་པའོ། ། དང་པོ་ཤཱཀྱའི་བུ་ལག་རྒྱུད་ལ་བཅས་པ་བརྫུན་ལ་གཉིས་ཏེ། གླེང་གཞི་དང༌། བཅས་པའི་རང་བཞིན་ནོ། ། དང་པོ་ལ་གཉིས་ཏེ། བྱུང་གླེང་དང༌། བཅས་གླེང་ངོ༌། །
དང་པོ་ལ་གཉིས་ཏེ། དོན་དངོས་དང༌། དེ་ལ་སྨད་པའོ། ། དང་པོ་ནི། རྒྱལ་པོའི་ཁབ་ཏུ་བཅོམ་ལྡན་འདས་ལ་དད་ནས་བལྟ་བར་འདོད་པའི་ཁྱིམ་པ་རབ་ཏུ་མང་པོ་རྣམས་ཀྱིས་བཅོམ་ལྡན་འདས་ཉིད་གང་ན་བཞུགས་ཞེས་སྒྲ་གཅན་འཛིན་ལ་དྲིས་པ་དང༌། གཞན་འོད་མའི་ཚལ་ན་བཅོམ་ལྡན་འདས་བཞུགས་བཞིན་དུ་གཞན་བྱ་རྒོད་ཕུང་པོའི་རི་དག་ཏུ་བཞུགས་སོ་ཞེས་ཉེ་བར་བསྟན་པ་ལས་བཅས་སོ། ། དང་པོའི་དུས་སུ་བཅས་པ་མེད་དེ། རྣམ་འབྱེད་ལས། འདི་ནི་རེ་ཞིག་བྱུང་བ་ཙམ་ཡིན་གྱི། བསླབ་པའི་གཞི་བཅའ་བར་ནི་མ་མཛད་ཅེས་སོ། །
འདི་ལ་ཡང་གཞི་ནི་ཕམ་པར་གྱུར་བའི་བརྫུན་གྱི་གནས་སྐབས་སུ་བསྟན་པ་བཞིན་ནོ། ། དངོས་པོ་ནི་ལྟུང་བྱེད་ཀྱི་བརྫུན་ནོ། ། ཀུན་སློང་ནི་འདུ་ཤེས་གཞན་དུ་བསྒྱུར་ཏེ་སྨྲ་བར་འདོད་པའོ། ། སྦྱོར་བ་སྨྲ་བར་ཞུགས་པའོ། ། མཐར་ཐུག་ཕ་རོལ་པོས་དོན་གོ་བ་ནའོ། ། གཉིས་པ་དེ་ལ་སྨད་པ་ནི། སྔ་མ་དེ་བཞིན་དུ་མདོ་ལས་བཅས་པ་གཉིས་པ་ལ་སྟོན་པས་ཚིགས་སུ་བཅད་པ་གཉིས་པོ་འདི་གསུངས་སོ། ། གསུངས་པ་གང་གི་དོན་ནི། ཆོས་གཅིག་ལས་འདས་པ་གང་ཡིན་པ་ནི་འཇིག་རྟེན་ཕ་རོལ་གྱི་དོན་སྤངས་པ་ཡིན་པས་སྨྲ་བ་པོ་འདི་ཡིས་སྡིག་པ་མི་བྱ་བ་མེད་དོ། ། སྔ་འགྱུར་ལས།
འཇིག་རྟེན་ཕ་རོལ་སྤངས་པ་ཡིན། ། ཞེས་གསུངས་པ་ལྟར་རོ། ། ཆོས་གཅིག་གང་ཞེ་ན། ལུས་ཅན་བརྫུན་དུ་སྨྲ་བའོ། ། ལྕགས་ཀྱི་གོང་བུ་མེ་ལྕེ་འབར་བ་དག་ཟོས་པར་གྱུར་པ་ཆོག་སྟེ་བླའི། ཚུལ་ཁྲིམས་འཆལ་བ་ལུས་ངག་ཉེས་སྤྱོད་ལས་ཡང་དག་པར་མི་སྡོམ་པས་ཡུལ་འཁོར་གྱི་བསོད་སྙོམས་ཟ་བ་ནི་ཚུལ་དེ་ལྟར་མིན་ནོ། ། གཉིས་པ་བཅས་གླེང་ནི། བསླབ་པའི་གཞི་ཡང་དག་པར་བསྒྲུབ་པའི་ཕྱིར་བཅོམ་ལྡན་འདས་ཀྱིས་བརྫུན་ཚིག་ངེས་པར་བཀག་གོ ། འདིས་ནི་དགག་བཅས་བསྟན་ཏེ་ངེས་པར་བཀག་དགོས་པའི་དོན་ནོ། ། གལ་ཏེ་མ་བཀག་ན་ཉེས་པ་བྱུང་ཡང་ལྟུང་བ་མེད་ཅེས་བརྫུན་དུ་སྨྲ་བར་འགྱུར་བས་སོ། །
བརྫུན་གྱི་དང་པོ་ནི་སྨྲ་བའི་ཁྱུ་མཆོག་ཤཱཀྱ་ལག་རྒྱུད་ནས་བརྩམས་ཏེ་ལུས་ཅན་བརྫུན་དུ་སྨྲ་བ་རྣམས་ལ་རང་ལ་བདེན་པར་རློམ་པ་མེད་པར་ཤེས་བཞིན་དུ་སྨྲ་བའི་དགེ་སློང་ལ་ནི་ལྟུང་བྱེད་ཀྱི་བརྫུན་འབྱུང་བར་བརྗོད་དོ། ། གཉིས་པ་བཅས་པའི་རང་བཞིན་ལ་གཉིས་ཏེ། ཞར་ལ་བརྫུན་གྱི་དབྱེ་བ། སྐབས་ཀྱི་བརྫུན་ངོས་གཟུང་བའོ། ། དང་པོ་ལ་གཉིས་ཏེ། གྲངས་ཀྱི་སྒོ་ནས་དབྱེ་བ། ལྟུང་བའི་སྒོ་ནས་དབྱེ་བའོ། ། དང་པོ་ལ་གཉིས་ཏེ། དབྱེ་བ་དང༌། སོ་སོར་བཤད་པའོ། །
དང་པོ་ནི། བརྫུན་ཚིག་རྣམ་པ་དགུ་ཡིན་པ་ནས། རྣམ་པ་གཉིས་ཀྱི་བར་དུ་དབྱེ་ཚུལ་བརྒྱད་ཡོད་པར་བརྗོད་དོ། ། གཉིས་པ་ནི། སྡོམ་བརྩོན་དག་ལ་སྡོམ་པ་དྲུང་ནས་འབྱིན་པའི་ཆོས་ཕས་ཕམ་དང༌། ལ་སོགས་པས་བསྡུས་པ་ལྟུང་བ་ལྷག་མ་བཞི་སྟེ། ལྟུང་བ་སྡེ་ཚན་རྣམ་པ་ལྔའི་སྒོ་ནས་སྐུར་བ་འདེབས་པའི་བྱེ་བྲག་གིས་བརྫུན་ཚིག་རྣམ་པ་ལྔ་དང༌། ཚུལ་ཁྲིམས་དང་ལྟ་བ་དང་ཆོ་ག་དང་འཚོ་བའི་སྒོ་ནས་སྐུར་པ་འདེབས་པའི་བརྫུན་སྨྲ་བ་བཞི་སྟེ། སྔ་མ་ལྔ་དང་བསྡོམས་པས་བརྫུན་ཚིག་དགུའོ། ། ཞུ་བ་ལས་ལྟ་བ་ཉམས་པ་ནི་སྡིག་ལྟ་དྲུག་ཅུ་རྩ་གཉིས་ལས་གང་རུང་བྱུང་བའོ། །
སྤྱོད་པ་ཉམས་པ་ནི་དགེ་སློང་གི་བསླབ་པ་ལ་མི་བསླབ་པའོ། ། འཚོ་བ་ཉམས་པ་གང་ཞེ་ན། འཚོ་བ་ཡོངས་སུ་མ་དག་པའོ་ཞེས་སོ། ། སྤྱོད་པ་དང་ཆོ་ག་ནི་དོན་གཅིག་གོ ། འདི་དག་མ་ཉམས་པ་ལ་ཉམས་སོ་ཞེས་བརྫུན་ཚིག་སྨྲ་བའོ། ། བརྫུན་ཚིག་རྣམ་པ་བརྒྱད་ནི་མ་མཐོང་བ་ལ་མཐོང་བ་དང༌། མ་ཐོས་པ་ལ་ཐོས་ཞེས་སོགས་བརྫུན་ཚིག་རྣམ་པ་གསུམ་ཡིན་ཏེ། བརྫུན་ཚིག་དེ་དག་གི་སྒོ་ནས་སྨྲ་བ་ལ་ལྟུང་བ་སྡེ་ལྔའི་སྒོ་ནས་སྐུར་བ་འདེབས་པའི་བརྫུན་ཚིག་རྣམ་པ་ལྔ་བསྣན་པས་བརྫུན་ཚིག་རྣམ་པ་བརྒྱད་ཅེས་འདོད་དོ། ། སྡོམ་བརྩོན་བརྫུན་དུ་སྨྲ་བའི་བྱེ་བྲག་གང་ལ་སླར་ཡང་རྣམ་པ་བདུན་ཉིད་དུ་བརྗོད་དེ། གང་ཞེ་ན།
ཚུལ་ཁྲིམས་དང༌། ལྟ་བ་དང༌། སྤྱོད་པའི་ཆོ་ག་དང༌། འཚོ་བ་ཉམས་པར་སྨྲ་བའི་བརྫུན་བཞི་དང༌། མཐོང་བ་དང༌། ཐོས་པ་དང༌། དོགས་པའི་སྒོ་ནས་བརྫུན་དུ་སྨྲ་བ་སྟེ་བདུན་ནོ། ། ཡང་བརྫུན་དུ་སྨྲ་བ་དྲུག་ཏུ་བརྗོད་དོ། ། དྲུག་གང་ཞེ་ན། མ་འོངས་པ་ན་སྨྲ་བར་འགྱུར་བ་དང༌།
དེ་བཞིན་དུ་ད་ལྟ་སྨྲ་བཞིན་པ་དང༌། སྔར་སྨྲས་པ་ཞེས་བྱ་བའི་བརྫུན་ཚིག་གསུམ་དང༌། མཐོང་བ་དང༌། ལ་སོགས་པ་ཐོས་པ་དང༌། དོགས་པའི་བརྫུན་ཚིག་གསུམ་སྟེ་དྲུག་གོ ། དེ་ལྟར་ཕྱི་མ་ཚུལ་ཁྲིམས་དང༌། ལྟ་བ་སོགས་ཀྱི་སྒོ་ནས་སྐུར་པ་འདེབས་པའི་བརྫུན་ཚིག་ཡ་གྱལ་རེ་རེ་བ་ཅན་རྣམས་དོར་བའི་ལྟུང་བ་སྡེ་ལྔ་ཡིས་སྐུར་བ་འདེབས་པའི་ཚིག་གི་དབྱེ་བས་བརྫུན་ཚིག་རྣམ་པ་ལྔའི་དབྱེ་བ་འདིར་ནི་ཤེས་པར་བྱ་བ་ཡིན་ལ། བཞི་ནི་ཚུལ་ཁྲིམས་སོགས་བཞི་ཡི་སྒོ་ནས་སྐུར་པ་འདེབས་པའོ། ། གསུམ་ནི་མཐོང་ཐོས་སོགས་གསུམ་གྱི་སྒོ་ནས་སྐུར་པ་འདེབས་པའོ། ། གཉིས་སུ་དབྱེ་བ་ནི་སྐུར་བ་འདེབས་པ་དང༌།
སྒྲོ་འདོགས་པའི་དབྱེ་བ་རྣམ་པ་གཉིས་སོ། ། བརྫུན་ཚིག་ངོ་བོ་ཇི་ལྟ་བུ་ཞེ་ན། བརྫུན་ཚིག་ཏུ་རབ་ཏུ་ཤེས་པར་བྱ་བའི་ངོ་བོ་ལ་ནི། འདུ་ཤེས་བསྒྱུར་ཏེ་བརྗོད་ནས་གཞན་གྱིས་དོན་གོ་བའོ། ། གཉིས་པ་ལྟུང་བའི་སྒོ་ནས་དབྱེ་བ་ལ་གཉིས་ཏེ། དབྱེ་བ་དང༌། སོ་སོར་བཤད་པའོ། ། དང་པོ་ནི། སླར་ཡང་ཕས་ཕམ་ལ་སོགས་ལྟུང་བ་སྡེ་ལྔའི་དབྱེ་བ་ལས། ཕས་ཕམ་དང་ལྷག་མའི་བརྫུན་ལ་སོགས་པ་རྣམ་པ་ལྔ་རུ་འགྱུར་བར་ཤེས་པར་བྱའོ། །
གཉིས་པ་ལ་ལྔ་སྟེ། ཕམ་པར་འགྱུར་བའི་བརྫུན་དང༌། ལྷག་མར་འགྱུར་བ་དང༌། སྦོམ་པོར་འགྱུར་བ་དང༌། ཉེས་བྱས་སུ་འགྱུར་བ་དང༌། ལྟུང་བྱེད་དུ་འགྱུར་བའོ། ། དང་པོ་ནི། གང་ཕས་ཕམ་གྱི་གནས་སུ་བརྗོད་པའི་རྫུན་ཚིག་སྔར་སྨྲས་པ་མཐའ་ཉིད་དུ་འགྱུར་བ་མི་ཆོས་བླ་མའི་བརྫུན་ནི་ཕས་ཕམ་ཉིད་དུ་འགྱུར་བའི་བརྫུན་ནོ། ། གཞན་ལྷག་མ་སོགས་ཀྱི་བརྫུན་ལ་ནི་ཕས་ཕམ་དུ་འགྱུར་བར་ནམ་ཡང་མི་བཞེད་དོ། ། གཉིས་པ་དགེ་འདུན་ལྷག་མར་འགྱུར་བའི་རྫུན་ཚིག་ནི།
བག་ཙམ་གྱིས་སམ་གཞི་མེད་དུ་རྩ་བ་སྟེ་ཕམ་པས་སྐུར་བ་འདེབས་པའི་བརྫུན་ཚིག་གོ ། གསུམ་པ་སྦོམ་པོའི་བརྫུན་ནི། ཆོས་དང་འདུལ་བ་ལ་ཆོས་དང་འདུལ་བ་མིན་ཞེས་པ་ལ་སོགས་པ་དེས་དགེ་སློང་གང་ཞིག་དགེ་འདུན་གྱི་དབུས་སུ་སྨྲ་ན་དེ་ལ་སྦོམ་པོར་འགྱུར་བའི་བརྫུན་ཚིག་ཅེས་ནི་རྣམ་པར་གཞག་གོ ། བཞི་པ་ཉེས་བྱས་སུ་འགྱུར་བའི་བརྫུན་ནི་གསོ་སྦྱོང་གི་དུས་ཀྱི་ལས་དག་ལ་བབ་པ་ན། ཁྱེད་འདི་ལ་དག་གམ་ཞེས་གཞན་གྱིས་བརྗོད་པའི་ཚེ་ཁ་རོག་ཉེས་པ་སྦེད་པར་བྱེད་ན་ཉེས་བྱས་སུ་ནི་འགྱུར་བར་བརྗོད་དོ། ། སྔ་འགྱུར་ལས། ཉེས་བྱས་སུ་ནི་འགྱུར་བར་བརྗོད། ། ཅེས་སོ། ། དེ་ལྟར་ཕམ་པ་སོགས་ཀྱི་བརྫུན་དེ་དག་བསྟན་པ་གང་དག་ནི་རྫུན་གྱི་ཚིག་ནི་རྣམ་པ་བཞི་ཞེས་བྱའོ། ། ལྔ་པ་ནི།
བཞི་པོ་དེ་ལས་གཞན་པའི་བརྫུན་ཚིག་ནི་ལྟུང་བྱེད་དུ་འགྱུར་བའི་བརྫུན་ཞེས་བྱ་བར་བསྟན་ཏོ། ། གཉིས་པ་སྐབས་ཀྱི་བརྫུན་བསྟན་པ་ནི། མ་མཐོང་བ་དང་མ་ཐོས་པ་སོགས་ལ་མཐོང་བ་དང་ཐོས་པ་སོགས་སུ་སྨྲ་བ་དང༌། མཐོང་བ་དང་ཐོས་པ་སོགས་ལའང་དེ་ལས་བཟློག་པ་མ་མཐོང་བ་སོགས་སུ་ཤེས་བཞིན་དུ་ནི་སྨྲ་བར་བྱེད་ན་ཕ་རོལ་པོས་ཚིག་གི་དོན་རིག་པ་ན་ལྟུང་བྱེད་དུ་འགྱུར་བར་འདོད་དོ། ། དྲུག་སྡེ་ལ་བཅས་པ་དྲུག་ལས། དང་པོ་སྐྱོན་ནས་སྨྲ་བའི་ལྟུང་བྱེད་ལ་གསུམ་སྟེ། གླེང་གཞི་དང༌། ལྟུང་བ་དང༌། ལྟུང་མེད་དོ། ། དང་པོ་ནི།
འདས་པའི་དུས་ན་རི་བྲག་ཞིག་ན་ཞིང་པའི་བུ་མོ་ཤིང་ཐུན་པ་ཞིག་ལ་སྟེར་བའི་དཔང་པོ་གླང་ལ་བཅོལ་བས། དེས་རྭ་ཆག་ཅེས་སོགས་སྐྱོན་བརྗོད་པ་ལ་བརྟེན་ནས་དཔང་པོ་མི་བྱེད་པ་དང༌། ཤིང་རྟ་འདྲུད་པ་ལ་ཉེ་བར་སྤྱོད་པའི་དགའ་བྱེད་དང་ས་རི་གཉིས་ཀྱི་བེའུ་ལ་རུ་འདེལ་དང་ཁུ་ཡུ་ཞེས་བརྗོད་པས་ཁལ་ཁྱེར་མི་ཉན་པ་དང་གཞན་དུ་ཤོར་བ་ལ་བརྟེན་ནས་དུད་འགྲོ་གླང་ལ་ཡང་རྭ་ཆག་དང༌། མཇུག་རྡུམ་སོགས་སྐྱོན་ནས་བརྗོད་པ་ཚིག་ཏུ་སྨྲས་པ་ན་སེམས་ཞུམ་པས་ལས་བྱེད་པ་ལ་མི་བརྩོན་ན། ཤེས་ལྡན་མི་རྣམས་ལ་སྐྱོན་བརྗོད་པ་སྨྲས་ན་མི་དགའ་བ་ལྟ་སྨོས་ཅི་དགོས། སྐྱོན་བརྗོད་ན་གཞན་མི་དགའ་བ་དེའི་ཕྱིར་སེམས་ཅན་ཐམས་ཅད་ལ་ཕན་པར་བཞེད་པའི་བཅོམ་ལྡན་འདས་ཀྱིས་གཞན་གྱི་སྐྱོན་བརྗོད་པ་བཀག་གོ ། འདི་ལ་ཡང་གཞི་ནི་ལྟ་བ་དང་མཚན་མཐུན་པའི་དགེ་སློང་གཞན་ནོ། ། དངོས་པོ་ནི་ཡུལ་དེ་ན་སྐྱོན་དུ་བྱེད་པའོ། ། ཀུན་སློང་བརྗོད་པར་འདོད་པའོ། ། སྦྱོར་བ་སྐྱོན་སྨྲ་བར་རྩོམ་པའོ། །
མཐར་ཐུག་གཞན་གྱིས་དོན་གོ་བའོ། ། གཉིས་པ་ལྟུང་བ་ལ་གསུམ་སྟེ། བསྟན། བཤད། བསྡུ་བའོ། ། དང་པོ་ནི། མི་རྣམས་ལ་ནི་སྐྱོན་བརྗོད་པའི་བསམ་པས་དགེ་སློང་གིས་གཞན་གྱི་སྐྱོན་བརྗོད་པ་ལ་ནི་ལྟུང་བྱེད་ཡིན་ནོ། ། གཉིས་པ་རྒྱས་པར་བཤད་པ་ལ། རིགས་ཀྱི་སྒོ་ནས་སྐྱོན་བརྗོད་པ་དང༌། བཟོ་དང༌།
ལས་དང༌། རྟགས་དང༌། ནད་དང༌། ལྟུང་བ་དང༌། ཁྲོ་སོགས་ཀྱི་སྒོ་ནས་སྐྱོན་བརྗོད་པའོ། ། དང་པོ་ནི་དགེ་སློང་གིས་རིགས་ཀྱི་སྒོ་ནས་སྐྱོན་བརྗོད་པའི་བསམ་པས་བྲམ་ཟེ་ལ་ནི་རིགས་དྲིས་ནས། ཁྱོད་ནི་བྲམ་ཟེ་རབ་བྱུང་ངམ་ཞེས་བརྗོད་པར་བྱེད་པ་དེ་ལ་ནི་ཉེས་བྱས་ཀྱི་ལྟུང་བར་འགྱུར་རོ། ། ཡང་རིགས་ཀྱི་སྒོ་ནས་སྐྱོན་བརྗོད་པར་འདོད་པ་དེ་འདྲའི་སེམས་ཀྱིས་རྒྱལ་རིགས་ལའང་ཁྱོད་ནི་རྒྱལ་རིགས་རབ་བྱུང་ངམ་ཞེས་སྨྲ་བར་བྱེད་ན་ཉེས་བྱས་ཁོ་ནའོ། ། འདི་ནི་སྐྱོན་བརྗོད་པའི་བསམ་པས་ཀུན་ནས་བསླང་བས་ཉེས་པ་ཅན་དུ་གཞག་གོ ། དེ་བཞིན་དུ་རིགས་ཀྱི་སྒོ་ནས་སྐྱོན་བརྗོད་པའི་བསམ་པས་རྗེ་རིགས་དང་དམངས་རིགས་དག་ལ་ཡང་རིགས་ཀྱི་སྒོ་ནས་སྨྲ་བར་བྱེད་ན་སྨྲ་བ་པོའི་སྡོམ་བརྩོན་ལ་ནི་དངོས་གཞིའི་ལྟུང་བྱེད་ཉིད་ཡིན་ནོ། །
ཡང་ཐག་མཁན་དང་ལྷ་རྟེན་བཟོ་མཁན་དང་ལྷྭམ་མཁན་དང་ཤིང་བཟོ་མཁན་དང་ཚེམས་བུ་མཁན་དང་སྨྱིག་མ་མཁན་ཏེ་མདའ་མཁན་དང༌། དེ་ལ་སོགས་པའི་རིགས་རྣམས་ཀྱི་སྒོ་ནས་སྐྱོན་ཡོངས་སུ་སྨྲ་ན་ལྟུང་བྱེད་དུ་བརྗོད་དོ། ། བཟོའི་སྒོ་ནས་སྐྱོན་བརྗོད་པའི་བསམ་པས་ཀུན་ནས་བསླངས་ནས་ཁྱོད་ནི་རྫ་མཁན་རབ་བྱུང་ཞེས་པ་དང༌། མགར་བ་དང་ལས་བྱེད་པའི་བྲན་དང་ཀོ་ལྤགས་མཁན་དག་གོ་ཞེས་བརྗོད་ན་ཡང་དགེ་སློང་ཉམས་པ་དང་བཅས་པར་འགྱུར་རོ། ། ལས་ཀྱི་སྒོ་ནས་བྱ་གཤོར་བ་དང་ཉ་པ་དང་རྔོན་པ་དང༌། བློའི་སྒོ་ནས་གཏུམ་པོ་སོགས་ཀྱི་སྒོ་ནས་སྐྱོན་བརྗོད་ན་ཡང་ཉམས་པ་དང་བཅས་པར་འགྱུར་རོ། ། གཞན་ཡང་ལས་ཀྱི་སྒོ་ནས་ཁྱོད་ནི་བྲམ་ཟེའི་རིགས་ཡིན་ཏེ། ཁྱོད་ཀྱི་རིགས་ཀྱི་བྱ་བ་ནི་གཙང་སྦྲ་དང་རིག་བྱེད་སོགས་ལ་བསླབ་པར་བྱ་ཡི། ཁྱོད་ལ་དགེ་སློང་གིས་ཅི་ཞིག་བྱ་ཞེས་སྨྲ་ནའང་ཉེས་བྱས་ཉིད་དོ། ། ཡང་སྐྱོན་བརྗོད་པའི་བསམ་པས་ཁྱོད་ནི་རྒྱལ་རིགས་ཡིན་པས།
ཁྱོད་ཀྱི་ལས་མཚོན་ཆ་བཟང་ངན་དཔྱོད་པའི་རིགས་པ་དང༌། མདུང་དང་མདའ་དང་གླང་པོ་ཆེ་ཞོན་པ་ལ་སོགས་པ་ལ་སློབས་ཤིག་ཅེས་སྨྲ་བ་གང་ཡིན་པ་དེ་ལ་ཡང་ཉེས་བྱས་སོ། ། དེ་བཞིན་དུ་རྗེ་རིགས་ཀྱི་ལས་གཞན་ལ་ལས་ཀྱི་བྱ་བ་སློབ་པ་དང༌། དམངས་རིགས་ཀྱི་ལས་ཞིང་རྨོ་བ་ལ་སོགས་པ་ལ་ངེས་པར་སྦྱར་བའི་སྒོ་ནས་སྐྱོན་བརྗོད་ན་ཡང་ལྟུང་བྱེད་དོ། ། ཐག་མཁན་གྱི་ལས་དར་ལ་སོགས་པ་འཐག་པ་དང༌། སྨྱིག་མ་མཁན་གྱི་ལས་མདའི་སྒྲོ་འདོགས་པ་ལ་སོགས་པ་དང༌། མགར་བ་སོགས་ཀྱི་ལས་ལྕགས་བརྡུང་བ་ལ་སོགས་པའི་སྒོ་ནས་སྐྱོན་བརྗོད་པ་ལའང་ལྟུང་བྱེད་ཀྱི་ལྟུང་བར་བརྗོད་དོ། ། ཡང་ལས་ཀྱི་སྒོ་ནས་སྐྱོན་བརྗོད་པའི་བསམ་པས་བྲམ་ཟེ་རང་གི་ལས་མཆོད་སྦྱིན་དང༌། གདོལ་པ་སོགས་ལ་ཁྱོད་ཀྱི་དང་པོའི་རང་གི་ལས་བྱོས་ཤིག་ཅེས་སྨྲ་ན་ཡང་འདུལ་བའི་དོན་ལ་མི་མཁས་པ་དེ་དག་ལ་སྔ་མ་བཞིན་དུ་ཉེས་བྱས་སུ་འགྱུར་བ་ཡིན་ལ། རྗེ་རིགས་སོགས་ཀྱི་ལས་ལ་སྦྱོར་བའི་སྒོ་ནས་སྐྱོན་བརྗོད་ན་ལྟུང་བྱེད་དོ། །
རྟགས་ཀྱི་སྒོ་ནས་སྐྱོན་བརྗོད་པ་ནི། འཐེང་པོ་ཡིན་པ་སོགས་ལ་འཐེང་པོ་དང༌། ཞར་བ་དང་ལག་རྡུམ་དང་སྒུར་པོ་དང་མིའུ་ཐུང་དང་འོན་པ་དང་ལོང་བ་དང་ཞེས་སོགས་སྨྲ་ན་ཡང་ལྟུང་བྱེད་ཀྱི་མེའི་ནང་དུ་བསྲེག་པ་འཐོབ་བོ། ། འཐེང་པོ་ལ་སོགས་མིན་པ་ལ་དེ་ལྟར་སྨྲ་ན་བརྫུན་དུ་སྨྲ་བའི་ལྟུང་བ་དང་གཉིས་ཆར་འགྱུར་རོ། ། ནད་ཀྱི་སྒོ་ནས་སྐྱོན་བརྗོད་པ་ནི། ཁྱོད་ནི་མཛེ་ཅན་དང་ཁྲག་ནད་ཅན་དང་ལྐུགས་པ་དང་ཉམ་ཆུང་དང་གཡན་པ་དང་འོག་ཀྲོལ་ཏེ་སྐྱ་རྦབ་ཅན་དང༌། དེ་ལ་སོགས་པ་སྐྱོན་བརྗོད་པའི་ངན་ཚིག་རྣམས་སྨྲ་ན་སྡོམ་བརྩོན་ལ་ནི་ལྟུང་བྱེད་ཁོ་ནར་འདོད་དོ། །

ལྟུང་བའི་སྒོ་ནས་སྐྱོན་བརྗོད་པ་ནི། ཁྱོད་ནི་མ་དག་པ་ལྟུང་བས་བཅོམ་པ་དང༌། གཞན་ལ་གནོད་པས་གདུག་པ་ཅན་དང༌། མི་རིགས་པ་བྱེད་པས་འགྱོད་པ་ཅན་དང༌། ཁྱོད་ནི་ཁྲོ་བའི་མེས་སེམས་རྒྱུད་བསྲེག་པ་ཞེས་སྨྲ་བ་སོགས་ལ་ཡང་ལྟུང་བྱེད་དེ་ཉིད་དོ། ། དགེ་སློང་གིས་གཞན་ལ་སྐྱོན་བརྗོད་པའི་བསམ་པ་ཡིས་གཞན་ལ་བོང་བུ་དང་གླང་བུ་སོགས་ཀྱི་མིང་ཉིད་ཀྱིས་བོད་པའི་སྒོ་ནས་གཤེ་བར་བྱེད་ཅིང༌། རྒྱ་གང་སྟེ་བསམ་པ་རྩུབ་པ་ལ་སོགས་པ་ཀུན་ནས་ལྡང་བ་དྲག་པོས་དགེ་སློང་གིས་གཞན་ལ་སྤྱོ་ན་ལྟུང་བྱེད་ཀྱིས་རེག་པར་འགྱུར་རོ། ། ཀུན་ནས་ལྡང་བ་ནི། རྒྱུད་བླ་མ་ལས། ཉོན་མོངས་པ་ཀུན་ལྡང་དྲག་དང༌། ། ཞེས་གསུངས་པས་ཉོན་མོངས་པ་ནུས་པ་མཐུ་ལྡན་ལ་འདོད་དོ། །
གསུམ་པ་དོན་བསྡུ་བ་ནི། རིགས་ལ་སོགས་པའི་སྒོ་ནས་སྐྱོན་བརྗོད་ན་ལྟུང་བར་འགྱུར་བ་དེ་ལྟར་ན་རིགས་དང་བཟོ་དང་ལས་རྣམས་དང་རྟགས་དང་ནད་དང་ལྟུང་བ་དང་ཁྲོ་བ་ལ་སོགས་པའི་ཚིག་གིས་གཞན་ལ་སྨྲ་བར་མི་བྱའོ། ། གསུམ་པ་ལྟུང་མེད་ནི། གཞན་དག་གིས་ཐེ་ཚོམ་བསལ་བའི་དོན་དུ་སངས་རྒྱས་ཤཱཀ་ཐུབ་ཀྱི་གདུང་གང་ཡིན་ཞེས་དྲིས་པ་ན། ཤཱཀྱ་ཐུབ་པ་གང་རྒྱལ་རིགས་ལས་རབ་ཏུ་བྱུང་བ་ཡིན་ནོ་ཞེས་སོགས་སྨྲ་བ་ལ་ནི་རིགས་ཀྱི་སྒོ་ནས་སྐྱོན་བརྗོད་པའི་ཉེས་པ་མེད་དོ། ། ཕྲ་མ་ལ་ཡང་བསྟན། བཤད་གཉིས་ལས། དང་པོ་ནི། དགེ་སློང་གང་ཞིག་གཞན་འབྱེད་པའི་ཕྲ་མ་སྨྲ་ན་ཡང་ལྟུང་བྱེད་ཀྱི་ལྟུང་བ་འདི་ཉིད་དང་ཡང་དག་པར་ལྡན་ནོ། ། ཡུལ་ནི་ཕ་རོལ་པོ་མཐུན་པའི་གང་ཟག་གོ །
ཀུན་སློང་དབྱེ་བར་འདོད་པའོ། ། སྦྱོར་བ་འབྱེད་པའི་ཚིག་སྨྲ་བར་རྩོམ་པའོ། ། མཐར་ཐུག་དོན་གོ་བ་ནའོ། ། གཉིས་པ་རྒྱས་བཤད་ལ་གསུམ་སྟེ། ཕྲ་མའི་མཚན་ཉིད། དཔེར་བརྗོད་དང༌། དབྱེ་བའོ། ། དང་པོ་ལ་ཕྲ་མ་ནི་མཐུན་པའི་གང་ཟག་ཕ་རོལ་པོ་དབྱེ་བའི་ཕྱིར་དུ་སྨྲས་པའི་ཉོན་མོངས་པ་ཅན་གྱིས་ཀུན་ནས་བསླངས་བའི་ཚིག་ཡིན་ནོ། ། གཉིས་པ་ནི། དཔེར་ན་རིགས་ངན་འདྲེག་མཁན་དང༌།
གྱོལ་པོ་ཞེས་སྨྲ་བར་འདུག་གོ ། དེ་སྐད་དུ་སུ་ཞིག་སྨྲ་ཞེ་ན། སྨྲས་པ་དགའ་བྱེད་ཀྱིས་སྨྲས་སོ་ཞེས་ཟེར་བ་ལྟ་བུའོ། ། འདི་ལ་ཡང་དེ་སྐད་ཟེར་བ་ལ་དེ་སྐད་དུ་སྨྲ་བ་ནི་ཕྲ་མ་ཁོ་ན་དང༌། མི་བདེན་བཞིན་དུ་སྨྲས་ན་བརྫུན་དང་ཕྲ་མ་གཉིས་ཆར་དུ་འགྱུར་ཞེས་ས་སྡེ་ལས་བཤད་དོ། ། གསུམ་པ་ནི། གཞན་གྱིས་གྱོལ་པོ་ཞེས་ཟེར་རོ་ཞེས་པ་འདི་ནི་ཕྲ་མའི་ཕྱོགས་ཙམ་བསྟན་པ་སྟེ། ཕྲ་མའི་སྐབས་འདིར་ཡང་རང་བཞིན་དང་དབྱེ་བ་སོགས་ཐམས་ཅད་སྔ་མ་སྐྱོན་ནས་སྨྲ་བ་བཞིན་དུ་རིགས་དང་བཟོ་ལ་སོགས་པ་ཉིད་ཀྱི་སྒོ་ནས་སྨྲས་པ་ལ་ཉེས་བྱས་དང༌། སོགས་པ་ལྟུང་བྱེད་ཅི་རིགས་པར་ཤེས་པར་བྱས་ཏེ་དགེ་སློང་བློ་དང་ལྡན་པ་ཉིད་ཀྱིས་ཕྲ་མའི་ཚིག་སྤང་བར་བྱའོ། ། སྐྱོ་སྔོགས་ལ་བསྟན།
བཤད། བསྡུ་བ་གསུམ་ལས། དང་པོ་ནི། དགེ་འདུན་གང་ཞིག་མཆོག་སྟོན་པའི་འབྲས་བུ་གཅིག་པ་ཡིས་ནི་བློ་མཐུན་པར་གྱུར་པའི་ལས་བྱས་པ་ན། དགེ་སློང་འགའ་ཞིག་གིས་ལས་ལ་སྐྱོ་སྔོགས་བྱེད་ན་དགེ་སློང་དེས་དགེ་བ་ཟད་བྱེད་ཀྱི་ལྟུང་བ་འཐོབ་པར་འགྱུར་རོ། ། སྐྱོ་སྔོགས་ཞེས་པ་ནི་དགེ་འདུན་གྱིས་བློ་མཐུན་བྱས་པའི་ལས་བཤིག་པར་འདོད་ནས་ཀླན་ཀ་བྱེད་པའོ། ། གཞི་ནི་གཞན་དགེ་སློང་གཉིས་ཀྱི་རྩོད་པ་དགེ་འདུན་གྱིས་ཞི་བར་བྱས་པ་ལ་བྱ་ཞིང༌། དེ་བྱེད་པ་ལ་རང་ཉིད་ཀྱང་གཏོགས་པའོ། ། ཀུན་སློང་སྐྱོ་སྔོགས་བྱེད་པར་འདོད་པའོ། ། སྦྱོར་བ་ངག་གིས་སྔར་བྱས་པའི་ལས་བཤིག་པར་རྩོམ་པའོ། །
མཐར་ཐུག་དོན་གོ་བ་ནའོ། ། གཉིས་པ་བཤད་པ་ལ་ལྔ་སྟེ། དངོས་གཞི་བསྟན་པ་དང༌། སེལ་བ་བསྟན་པ་དང༌། དངོས་གཞི་གཞན་དང༌། སེལ་བ་གཞན་དང༌། གང་ཟག་གི་མཚན་ཉིད་དོ། ། དང་པོ་ནི། མཆོག་སྟེ་འབྲས་བུའམ་སྟོན་པ་གཅིག་པའི་དགེ་འདུན་དག་གིས་བསམ་པ་གཅིག་པའི་སྒོ་ནས་འདུལ་བ་ལས་གསུངས་པའི་ཆོ་ག་བཞིན་དུ་འགྱེད་ཕྱིར་གྱི་རྩོད་པ་དང༌། ལྟུང་ཕྱིར་གྱི་རྩོད་པ་སོགས་རྣམ་པ་བཞིའི་དབང་དུ་བྱས་པའི་ཞི་བྱེད་ཆོས་བཞིན་དུ་བསྟན་པ་དེ་དག་གི་ལས་ལ་སྐྱོ་སྔོགས་བྱེད་པ་ཞེས་བྱ་བ་ནི་རང་ཉིད་ཀྱིས་འདུན་པ་ཕུལ་རྗེས་སུ་འདི་མ་ལེགས་ཞེས་རྩོད་པ་འདིའི་ཞི་བྱེད་ཀྱི་ཆོ་ག་རྫོགས་ནས་སྐྱོ་སྔོགས་བྱེད་ན་ལྟུང་བར་བཅས་སོ། །
ཆོ་ག་རྫོགས་མ་རྫོགས་ཐེ་ཚོམ་གྱིས་ཀྱང་ཆོས་ཕྱོགས་སུ་ཞི་བ་ལ་སྐྱོ་སྔོགས་བྱེད་ན་ལྟུང་བ་དང་བཅས་སོ། ། ཆོས་མ་ཡིན་གྱི་ཕྱོགས་སུ་ཞི་བ་ལ་སྐྱོ་སྔོགས་བྱེད་ན་ཉེས་བྱས་སོ། ། དགེ་སློང་དང་དགེ་སློང་མ་རྩོད་པ་དང༌། དགེ་སློབ་མ་དང་དགེ་ཚུལ་དང་དགེ་ཚུལ་མ་དང་རྩོད་པ་ཞི་བར་བྱས་པ་ལ་སྐྱོ་སྔོགས་བྱེད་ན་ཉེས་བྱས་སོ། ། གཉུག་མར་གནས་པ་དག་གིས་སྐྱོ་སྔོགས་བྱེད་ན་དངོས་གཞིར་འགྱུར་གྱི། གློ་བུར་བ་དག་གིས་སྐྱོ་སྔོགས་བྱེད་པ་ལ་ནི་ཉེས་བྱས་སོ་ཞེས་རྒྱ་ཆེར་འགྲེལ་ལས་བཤད་དོ། ། གཉིས་པ་སེལ་བ་ནི། ཐོག་མར་འདུན་པ་ཕུལ་ནས་ལས་ཀྱིས་མ་བྱང་བ་ལ་བྱང་བར་བྱས་སམ་འོན་ཏེ་མ་བྱས་ཞེས་ཐེ་ཚོམ་གྱིས་སྐྱོ་སྔོགས་བྱེད་ན་ཡང་ཉེས་བྱས་སུ་འགྱུར་ཏེ། དེ་ལ་ནི་ཅིག་ཤོས་ལྟུང་བྱེད་ཀྱི་དངོས་གཞི་མིན་ཞེས་མཁས་པས་རྣམ་འབྱེད་ལས་གསུངས་སོ། ། གསུམ་པ་དངོས་གཞི་གཞན་ནི།
རྩོད་པ་བཞི་ལས་གཞན་འགྱེད་ཕྱིར་གྱི་རྩོད་པ་དག་གི་དབང་དུ་བྱས་པའི་ཞི་བྱེད་ལ་གཞན་མི་གདམས་པའི་ཕྱིར་གྱི་རྩོད་པའི་དབང་དུ་བྱས་པར་འདུ་ཤེས་པས་སྐྱོ་སྔོགས་བྱེད་ནའང་ལྟུང་བྱེད་དོ། ། བཞི་པ་ནི། ཡང་རྫོགས་ཏེ་ཤད་ཀྱིས་བྱང་བ་ལ། མ་རྫོགས་པ་སྟེ་མ་བྱང་བར་འདུ་ཤེས་པས་སྐྱོ་སྔོགས་བྱེད་ན་ལྟུང་བའི་ཚུལ་ནི་སྔར་བཞིན་ཉེས་བྱས་སོ། ། ལྔ་པ་གང་ཟག་གི་མཚན་ཉིད་ལ་གཉིས་ཏེ། དབྱེ་བ་དང༌། སོ་སོ་བཤད་པའོ། ། དང་པོ་ནི། གཉུག་མར་གནས་པ་དང༌། ལས་བྱེད་པ་དང༌།
འདུན་པ་ཕུལ་བ་དང༌། ལྟ་བ་སྨྲ་བ་དང༌། གློ་བུར་བ་སྟེ་འདི་དག་ནི་གང་ཟག་ལྔ་ཞེས་ཡོངས་སུ་གྲགས་སོ། ། གཉིས་པ་ནི། རྩོད་པ་དེའི་ཐོག་མ་དང་ཐ་མ་དང་དབུས་སུ་བྱུང་ཚུལ་གང་ཇི་ལྟ་བ་བཞིན་དུ་རིག་པ་དེ་དག་ནི་གཉུག་མར་གནས་པ་ཞེས་བྱའོ། ། དགེ་སློང་གང་ཞིག་རྩོད་པ་ཞི་བྱེད་ཀྱི་ལས་ཀྱི་དབང་དུ་བྱས་པ་ལས། ལས་དེ་བྱེད་པ་དེ་ནི་ལས་བྱེད་པའི་གང་ཟག་ཅེས་བྱའོ། ། རྩོད་པ་ཞི་བྱེད་ཀྱི་ལས་བྱེད་པ་དེར་ནི་དགེ་སློང་གང་གིས་ཁོ་བོ་ཡང་ལས་བྱེད་པ་དེ་ལ་འདུན་ནོ་ཞེས་པའི་ཚུལ་གྱིས་འདུན་པ་ཕུལ་བ་དེ་ནི་གང་ཟག་གོ ། གང་ལྟ་བ་སྨྲ་བ་ཞེས་བྱ་བ་ནི་སྐྱོ་སྡོགས་བྱེད་འདོད་ཀྱི་བསམ་པ་མེད་པར་གང་དག་དགེ་འདུན་གྱི་དབུས་སུ་རང་གི་རྟོག་ཚུལ་ཞུ་བའི་ཚེ་ན། བདག་གིས་འདི་དང་འདི་ལྟར་མཐོང་གི
གཞན་ནི་འདི་དང་འདི་ལྟར་མིན་ཞེས་རང་གི་ལྟ་བ་སྨྲ་བའོ། ། རྩོད་པ་དེའི་ཐོག་མ་དང་ཐ་མ་དང་དབུས་སུ་བྱུང་ཚུལ་མི་ཤེས་པ་གནས་དེར་གསར་དུ་འོངས་པ་དེ་ནི་གློ་བུར་དུ་འོངས་པར་འདོད་དོ། ། གསུམ་པ་དོན་བསྡུ་བ་ནི། གང་ཟག་ལྔ་ལས་གཉུག་མར་གནས་པ་སོགས་དང་པོ་རྣམ་པ་གསུམ་པོ་ཡིས་རྩོད་པ་ཞི་བྱེད་ཀྱི་ལས་ལ་ཆོས་ཕྱོགས་སུ་ཞི་བར་ཤེས་བཞིན་དང༌། ཐེ་ཚོམ་ཟ་བས་ཀྱང་རྩོད་ན་ལྟུང་བྱེད་དོ། ། དམ་པའི་ལས་ཆོས་ཕྱོགས་སུ་རྩོད་པ་ཞི་བ་ལ་གང་ཟག་ཐ་མ་ལྟ་བ་སྨྲ་བ་དང་གློ་བུར་དུ་འོངས་པ་གཉིས་ཀྱིས་རྩོད་ན་ཉེས་བྱས་སོ། ། ཆོས་སྟོན་པ་ལ་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ལ་བསྟན་བཤད་གཉིས་ལས།
བསྟན་པ་ནི། དགེ་སློང་རྣམས་ཀྱིས་དགེ་སློང་མ་རྣམས་ལ་ཆོས་མ་བསྟན་པས་བསོད་སྙོམས་མ་ཕུལ་བའི་དུས་སུ་ཆོས་སྟོན་པ་གནང་བ་ན། ཚིག་ལྔའམ་དྲུག་གིས་ཆོས་བསྟན་དུ་རུང་གི སྨྲ་ཤེས་ཤིང་དོན་རིག་པའི་སྐྱེས་པ་ཁྲིམས་གྲོགས་སུ་མེད་པར་ནི་བུད་མེད་དག་ལ་ཚིག་དྲུག་ལས་ལྷག་པར་ཆོས་སྟོན་ན་ལྟུང་བྱེད་ཀྱི་སྐྱོན་དུ་འགྱུར་བ་ཡིན་ནོ། ། འདི་ལ་ཡང་གཞི་ནི་ཁྲིམས་གྲོགས་མེད་པའི་བུད་མེད་ལ་ཆོས་སྟོན་པའོ། ། བསམ་པ་ཚིག་དྲུག་ལས་ལྷག་པར་ཆོས་སྟོན་པར་འདོད་པའོ། ། སྦྱོར་བ་ཚིག་དྲུག་ལས་ལྷག་པ་སྟོན་པར་རྩོམ་པའོ། ། མཐར་ཐུག་བསྟན་ཟིན་པ་ནའོ། ། གཉིས་པ་རྒྱས་བཤད་ལ་གཉིས་ཏེ། གནང་བའི་ཚད་དང༌།
ཚད་ལས་འདས་པའི་ལྟུང་བའོ། ། དང་པོ་ནི། ཚིག་ལྔ་གང་ཞེ་ན། རྩོམ་བྱེད་ཕུང་པོ་ལྔ་ལས་བརྩམས་ནས། གཟུགས་མཐའ་དག་མི་རྟག་ཅིང༌། དེ་བཞིན་དུ་ཚོར་བ་མཐའ་དག་མི་རྟག འདུ་ཤེས་མི་རྟག འདུ་བྱེད་མི་རྟག རྣམ་ཤེས་ཀྱང་མི་རྟག་ཅེས་པའི་ཚིག་ནི་ཚིག་ལྔར་མཁས་པས་ངེས་པར་རྟོགས་པར་བྱའོ། ། ཚིག་དྲུག
གང་ཞེ་ན། དབང་པོ་དྲུག་ལས་བརྩམས་ནས། མིག་མི་རྟག་ཅེས་པ་དང༌། རྣ་བ་དང་སྣ་དང་ལྕེ་དང་ལུས་དང་ཡིད་ཀྱང་མི་རྟག་ཅེས་པའི་ཚིག་འདི་ནི་ཚིག་དྲུག་བརྗོད་པ་ཡིན་པར་མཁས་པ་རྣམས་ཀྱིས་གསུངས་པ་ཡིན་ནོ། ། ཐོག་མར་ཚིག་ལྔ་བསྟན་པར་བྱའོ་སྙམ་དུ་བསམས་ནས་ཤེས་བཞིན་དུ་ཚིག་དྲུག་བརྗོད་པར་བྱེད་ན་ལྟུང་བའོ། ། དེ་བཞིན་དུ་ཐོག་མར་ཚིག་དྲུག་བསྟན་པར་བསམས་ནས་ཡང་ཤེས་བཞིན་དུ་བདུན་པ་རྗེས་སུ་སྟོན་ན་ཡང་ལྟུང་བའོ། ། གཉིས་པ་ལྟུང་མེད་ནི། གཏམ་འབྲེལ་མེད་དྲུག་ལས་འདས་པར་སྨྲ་ན་ཡང་ཉེས་པ་མེད་དོ། ། ཤིན་ཏུ་མྱུར་བར་སྨྲ་བ་ལ་ཡང་ཡུན་ཐུང་བས་དྲུག་ལས་འདས་པར་སྨྲ་ན་ཡང་ཉེས་པ་མེད་དོ། ། ཨུཏྤ་ལའི་མདོག་ཅན་གྱིས་གོང་ནས་གོང་དུ་དྲིས་པ་ལ་བརྟེན་ནས་དྲིས་ལན་འདོད་པ་མཁན་བུད་མེད་ལ་ནི་ཞེ་འདོད་དང་མཐུན་པའི་རིགས་པ་དང་ལྡན་པའི་ལན་སྟོན་པ་ལ་ཉེས་པ་མེད་དོ། །
དུས་ཁྲིམས་དབོག་པ་ལ་ཡང་ཚིག་དྲུག་ལས་འདས་པ་ལ་ཡང་ཉེས་པ་མེད་དོ། ། གནས་ཐ་དད་དུ་གསུངས་པ་བསྡོམས་པས་ཚིག་དྲུག་ཏུ་ལྷག་པ་ལ་ཡང་ཉེས་པ་མེད་དོ། ། འདོན་པ་ལ་ཡང་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ནི། དྲུག་སྡེས་དགེ་ཚུལ་ཚེར་མ་པ་དང་ཆེན་པོ་པ་དག་དང་མཉམ་པོར་འདོན་པ་སོགས་བྱས་པ་ལ་བརྟེན་ནས་དགེ་སློང་གིས་བསྙེན་པར་མ་རྫོགས་པ་དང་ཆོས་བརྗོད་པའི་ཚིག་མཉམ་པོར་བརྗོད་པ་ལས་ཀྱང་ལྟུང་བྱེད་དུ་འགྱུར་རོ། ། འདི་ལ་གཞི་ནི་བསྙེན་པར་མ་རྫོགས་པའོ། ། བསམ་པ་ནི་ཆོས་ཀྱི་ཚིག་མཉམ་པོར་བརྗོད་པར་འདོད་པའོ། ། སྦྱོར་བ་ནི་ལྷན་ཅིག་ཏུ་འདོན་པར་རྩོམ་པ་ལ་ཞུགས་པའོ། །
མཐར་ཐུག་ལྷན་ཅིག་ཏུ་འདོན་པ་གྲུབ་པ་ནའོ། ། གཉིས་པ་ལྟུང་མེད་ནི། སློབ་པར་འདོད་པའི་བསམ་པས་རང་གི་ངག་གི་རྗེས་སུ་དགེ་ཚུལ་གྱི་ངག་གིས་འབྲངས་པ་ལ་ཉེས་པ་མེད་དོ། ། འདོན་པ་བྱང་བའི་ཕྱིར་དང་ཁ་ཐོན་སྦྱོང་བའི་དོན་དུ་རང་གི་ངག་གི་རྗེས་སུ་དགེ་ཚུལ་གྱིས་འབྲང་བ་ལ་ཡང་ཉེས་པ་མེད་དོ། ། གལ་ཏེ་དགེ་སློང་གིས་བསྙེན་པར་མ་རྫོགས་པ་ལས་ལུང་ནོད་པར་བྱེད་དགོས་ན་ཅིག་ཆར་རམ་མཇུག་ཐོག་ཏུ་འདོན་ན་ཡང་ཉེས་བྱས་སོ། ། གནས་ངན་ལེན་བརྗོད་པའི་ལྟུང་བྱེད་ལ། དགེ་སློང་གཞན་འདི་ནི་གནས་ངན་ལེན་ཚུལ་ཁྲིམས་འཆལ་བ་དང་ལྡན་པའོ་ཞེས་པའི་ཚིག་ཚོགས་དགེ་འདུན་གྱིས་གནང་བ་མེད་པར་རང་དགར་བརྗོད་པར་མི་བྱའོ། ། ཉེས་པ་མེད་པ་ནི་དགེ་སློང་དང་དགེ་སློང་མ་སྡིག་ཅན་བྲལ་བ་དང་གསལ་བ་ལྟ་བུ་ཁྱིམ་པ་རྣམས་སུན་འབྱིན་པ་དག་གི་གནས་ངན་ལེན་བརྗོད་པར་དགེ་འདུན་གྱིས་བསྐོས་པ་དག་གིས་ཁྱིམ་པ་རྣམས་ལ་དེ་གཉིས་ཀྱི་གནས་ངན་ལེན་གོ་བར་བྱས་ཀྱང་དགེ་འདུན་གྱིས་གནང་བས་ཉེས་པ་མེད་པ་ལྟ་བུའོ། ། གཞི་ནི་དགེ་སློང་དང་དགེ་སློང་མ་གཞན་གྱི་གནས་ངན་ལེན་ནོ། ། བསམ་པ་གནས་ངན་ལེན་བརྗོད་པར་འདོད་པའོ། །
སྦྱོར་བ་དགེ་འདུན་གྱིས་མ་གནང་བར་གཞན་གྱི་གནས་ངན་ལེན་བརྗོད་པར་རྩོམ་པའོ། ། མཐར་ཐུག་ཕ་རོལ་པོས་དོན་གོ་བ་ནའོ། ། བརྗོད་པར་བྱ་བའི་གནས་ངན་ལེན་གང་ཞེ་ན། ཕས་ཕམ་པ་དང་དགེ་འདུན་ལྷག་མའི་ལྟུང་བ་ལ་གནས་ངན་ལེན་ཞེས་བརྗོད་དོ། ། གནས་ངན་ལེན་འདི་གཉིས་ཀྱི་སྒོ་ནས་སྐུར་པ་འདེབས་པའི་ཚིག་ནི་གནས་ངན་ལེན་བརྗོད་པའོ། ། མི་ཆོས་བླ་མ་ལ་བསྟན། བཤད་གཉིས་ལས། དང་པོ་ནི། སྔ་འགྱུར་ལས། བསྙེན་པར་མ་རྫོགས་པ་རྣམས་ལ། །
བདེན་པ་ཉིད་ཀྱི་བླ་མའི་ཆོས། ། ཞེས་འབྱུང་སྟེ། ཡུལ་བསྙེན་པར་མ་རྫོགས་པའི་གང་ཟག་དགེ་ཚུལ་ལྟ་བུ་རྣམས་ལ་མིའི་ཆོས་བླ་མ་ཐོབ་པ་ལ་ཐོབ་བོ་ཞེས་བདེན་པ་ཉིད་ཀྱི་སྒོ་ནས་བླ་མའི་ཆོས་སྡོམ་བརྩོན་གང་ཞིག་གིས་སྨྲ་བར་བྱེད་ན་འདི་ལ་ཡང་ནི་ལྟུང་བྱེད་ཀྱི་ལྟུང་བར་འགྱུར་རོ། ། མ་ཐོབ་པ་ལ་ཐོབ་པར་སྨྲས་ན་ཕམ་པར་འགྱུར་རོ། ། སྨྲ་བའི་ཡུལ་ནི་བསྙེན་པར་མ་རྫོགས་པའོ། ། བརྗོད་བྱ་མི་ཆོས་བླ་མ་བདེན་པའོ། ། བསམ་པ་དེ་སྨྲ་བར་འདོད་པའོ། ། སྦྱོར་བ་སྨྲ་བ་ལ་ཞུགས་པའོ། ། མཐར་ཐུག་གཞན་གྱིས་དོན་གོ་བ་ནའོ། ། གཉིས་པ་བཤད་པ་ལ།
མིའི་ཆོས་བླ་མ་ཞེས་གསུངས་པ་འདིར་ནི། འདོད་པ་ལ་འདུན་པ་དང༌། གནོད་སེམས་དང༌། ཐེ་ཚོམ་དང༌། རྒོད་འགྱོད་དང༌། གཉིད་རྨུགས་རྣམས་ལ་སྒྲིབ་པ་རྣམ་པ་ལྔ་ཞེས་བརྗོད་ལ། འདི་རྣམས་ལ་མི་རྣམས་ཀྱི་ཆོས་སུ་བརྗོད་པར་བྱ་བར་ཐོས་སོ། ། སྒྲིབ་པ་ལྔ་པོ་འདི་རྣམས་ཟད་པ་ལ་བླ་མའི་ཆོས་སུ་འདོད་དོ། ། དེ་གང་ཞེ་ན། བསམ་གཏན་གྱི་དངོས་གཞི་རྣམས་སོ། །
ཅིའི་ཕྱིར་བླ་མ་ཞེས་བརྗོད་ཅེ་ན། འདོད་ཁམས་ལས་བླ་མར་གྱུར་པས་བླ་མ་ཞེས་བྱའོ། ། གོང་མའི་ཆོས་འདི་བདེན་པར་སྨྲ་ན་ཕ་རོལ་པོས་དོན་གོ་ན་ལྟུང་བྱེད་དོ། ། རྒྱལ་པོའི་ཁབ་ཏུ་མཛའ་བོ་དང་ས་ལས་སྐྱེས་ལ་བཅས་པ་བཤེས་ངོར་བྱེད་པ་ནི། དགེ་འདུན་གྱིས་རྩོད་པ་སྨྲ་བར་མ་གནང་བར་དགེ་འདུན་གྱི་རྫས་གང་ཟག་ལ་སྟེར་བར་བྱེད་ཅེས་རྫས་བྱིན་ནས་སླར་རྩོད་པ་རྩོམ་ན་ནི་སྨྲ་བའི་ཡུལ་ལ་སྐུར་པ་གདབ་བྱའམ། གཞན་གང་ལ་སྨྲས་ཀྱང་སྡོམ་བརྩོན་ལ་རྩོད་པ་དེ་ཡང་ཟད་བྱེད་ཀྱི་ལྟུང་བ་ཉིད་དུ་འགྱུར་རོ། ། བཤེས་ངོར་བྱེད་པ་ལ་དེ་ལྟར་བྱས་ཞེས་སྨྲས་ན་ལྟུང་བ་མེད་དོ། ། ཡན་ལག་ལ་གཞི་ནི་དགེ་འདུན་དང་གྲོས་མཐུན་པར་དགེ་འདུན་གྱི་རྫས་གང་ཟག་ལ་གནང་བར་བྱེད་པའི་དགེ་སློང་ངོ༌། ། ཀུན་སློང་སྐུར་པ་འདེབས་པར་འདོད་པའོ། ། སྦྱོར་བ་སྐུར་པ་འདེབས་པར་རྩོམ་པའོ། །
མཐར་ཐུག་དོན་གོ་བ་ནའོ། ། ཁྱད་དུ་གསོད་པའི་ལྟུང་བྱེད་ནི་དྲུག་སྡེ་ལ་བཅས་པ་སྟེ། འདི་ལ་བཞི་སྟེ། དངོས་གཞི་དང༌། བསྟན་པའི་དགོས་པ་དང༌། སྦྱོར་བའི་དབྱེ་བས་ལྟུང་བ་དུ་མར་འགྱུར་ཚུལ་དང༌། ལུང་གི་ཁུངས་དང་སྦྱར་བའོ། ། དང་པོ་ནི། ཟླ་བ་ཕྱེད་ཕྱེད་གསོ་སྦྱོང་བྱེད་པའི་དུས་ལ་སོ་སོར་ཐར་པའི་མདོ་འདོན་པའི་ཚེ་ན་དྲུག་སྡེས་བསླབ་པ་ཕྲ་བ་གང་ཞིག་ཁྱད་དུ་གསད་པས། ཁྱད་དུ་གསད་པ་དེ་ལ་ཡང་དགེ་བ་ཟད་བྱེད་ཀྱི་ལྟུང་བར་འདོད་པ་ཡིན་ནོ། །
ཞུ་བར། སོ་ཐར་ཀློག་པ་ནི་ལྔ་སྟེ། གསོལ་བ་བྱས་ནས་གླེང་གཞི་བཀླགས་ནས་ལྷག་མ་རྣམས་ཐོས་པར་འགྱུར་རོ་ཞེས་སྒྲོགས་པ་དང༌། གསོལ་བ་བྱས་ཏེ་ཕམ་པ་བཀླག དེ་གཉིས་དང་ལྷག་མ་བཀླག དེ་གསུམ་དང་མ་ངེས་པ་བཀླག རྒྱས་པར་བཀླག་པ་རྣམས་ཞེས་སོ། ། འདི་ལ་ཡང་གཞི་ནི་གསོ་སྦྱོང་གི་དུས་སུ་སོ་སོར་ཐར་པའི་མདོ་འདོན་པའོ། ། བསམ་པ་ནི་བསླབ་པ་ཕྲ་ཞིང་ཕྲ་བ་ཁྱད་དུ་གསོད་པར་འདོད་པའོ། ། སྦྱོར་བ་ཁྱད་དུ་གསོད་པའི་ཚིག་སྨྲ་བར་རྩོམ་པའོ། །
མཐར་ཐུག་གཞན་གྱིས་དོན་གོ་བ་ནའོ། ། གཉིས་པ་བསྟན་པའི་དགོས་པ་ནི། བསླབ་པ་ཁྱད་དུ་གསོད་པ་ལྟུང་བྱེད་དུ་བཅས་པ་ལ་དགོས་པ་ཅི་ཡོད་ཅེ་ན། གསོ་སྦྱོང་བྱེད་པའི་སྐབས་འདིར་བསླབ་པ་ཕྲ་ཞིང་ཕྲ་བ་འདི་དག་ཡང་ཡང་ཉེ་བར་བསྟན་པ་ལ་དགོས་པ་ཅི་ཞིག་ཡོད་ཅེས་དྲུག་སྡེས་སྨོད་པ་ལྟ་བུ་གང་དག་ཉོན་མོངས་ཀྱི་དབང་གིས་བསླབ་པ་ཁྱད་དུ་གསོད་པའི་ཉེས་པ་དགག་པའི་ཕྱིར་ཡིན་ནོ། ། གསུམ་པ་ནི། བསླབ་པའི་གྲངས་རྩིས་གདབ་པའི་ཕྱིར་སོ་ཐར་གྱི་མདོ་འདོན་པ་ཡིན་ནམ། དགེ་སློང་རྣམས་ཁྱད་དུ་གསོད་པའི་ཕྱིར་ཡིན་ནམ། དགེ་སློང་རྣམས་སེམས་བསྲེག་པའི་ཕྱིར་ཡིན་ནམ། སེམས་ཡོངས་སུ་གདུང་བའི་ཕྱིར་ཡིན་ནམ། དེ་བཞིན་དུ་དགེ་སློང་རྣམས་སྨ་འབེབས་པའི་དོན་དུ་འདོན་པ་ཡིན་ནམ་ཞེས་སོགས་ཀྱི་ཚིག་འདི་ལྟ་བུ་རེ་རེ་ལ་ཟད་བྱེད་ཀྱི་ལྟུང་བ་བསྐྱེད་དོ། །
བཞི་པ་ལུང་གི་ཁུངས་དང་སྦྱར་བ་ནི། འདི་དག་གང་ལས་གསུངས་ཤེ་ན། ཕྲན་ཚེགས་ཀྱི་ལུང་དང༌། སོགས་པ་གླེང་གཞི་དང༌། ལུང་སིལ་བུ་སོགས་ལས་གསུངས་པ་སྟེ། ཇི་ལྟར་གསུངས་ཤེ་ན། ཇི་སྲིད་འདུལ་བའི་བསླབ་པ་དང་འབྲེལ་བས་སོ་ཐར་གྱི་མདོ་འདོན་པའི་གནས་སྐབས་དེར་ནི་དགེ་སློང་གིས་བསླབ་པ་ཕྲ་ཞིང་ཕྲ་བ་ཁྱད་དུ་གསོད་ན་དེ་ཉིད་ལྟུང་བྱེད་དང་བཅས་པར་འགྱུར་རོ། ། མདོ་སྡེ་དང་མངོན་པའི་སྐབས་ལ་ཉེས་བྱས་དང༌། འདུལ་བའི་སྐབས་སུ་ལྟུང་བྱེད་དངོས་གཞིར་བཅས་སོ། ། བཅུ་ཚན་གཉིས་པ་ལ།
སྡོམ་ནི། ས་བོན་འཕྱ་བ་བསྒོ་བ་དང༌། ། ཁྲི་དང་གདིང་དང་སྐྲོད་པ་དང༌། ། ཕྱིས་གནོན་འབྱུང་དང་འདེབས་པ་དང༌། ། རིམ་པ་གཉིས་སུ་བརྩིགས་པའོ། ། དང་པོ་དྲུག་སྡེ་ལ་བཅས་པ་ས་བོན་དང་སྐྱེ་བ་འཇོམས་པ་ལ་གསུམ་སྟེ། བསྟན་པ་དང༌། བཤད་པ་དང༌། བསླབ་བྱའོ། ། དང་པོ་ནི།
དགེ་སློང་རང་ངམ་གཞན་བསྐོས་པ་ཉིད་ཀྱིས་ཀྱང་རུང༌། ནས་དང་སྲན་མ་ལ་སོགས་ས་བོན་གྱི་ཚོགས་མ་ལུས་པ་དང༌། རྩྭ་སྔོན་དང་སྐྱེ་ཤིང་སོགས་འབྱུང་པོའི་གནས་བསམ་བཞིན་དུ་འཇིག་པར་བྱེད་ན་ཐེ་ཚོམ་མེད་པར་གསལ་པོར་ལྟུང་བྱེད་བསྐྱེད་པ་ཉིད་དུ་འདོད་དོ། ། འདི་ལ་ཡང་གཞི་ནི་ཕྱི་རོལ་གྱི་ས་བོན་དང༌། སྐྱེ་བ་ཁྱེའུ་ཁ་ཐོན་པ་སོགས་སོ། ། ཀུན་སློང་འཇིག་པར་བྱེད་པར་འདོད་པའོ། ། སྦྱོར་བ་འཇིག་པར་བྱེད་པར་རྩོམ་པའོ། ། མཐར་ཐུག་འཇིག་པར་གྲུབ་པ་ནའོ། ། གཉིས་པ་བཤད་པ་ལ་དྲུག་སྟེ། གཞིའི་ཁྱད་པར་དང༌།
བསམ་པའི་དང༌། སྦྱོར་བའི་དང༌། སྦྱོར་དངོས་ཀྱི་ཚུལ་དཔྱད་པ་དང༌། དངོས་གཞི་དང༌། སེལ་བའོ། ། དང་པོ་ལ་གཉིས་ཏེ། ས་བོན་འཇོམས་པ་དང༌། སྐྱེ་བ་འཇོམས་པའོ། ། དང་པོ་ལ། རྩ་བའི་ས་བོན་དང༌།
སྡོང་བུ་དང༌། ཐོག་གུ་དང༌། བཀས་པ་དང༌། ས་བོན་གྱི་ས་བོན་རྣམས་སོ། ། དང་པོ་ནི། ས་བོན་གང་ཞིག་རྩ་བའི་ངོ་བོར་སྐྱེས་པ་དེ་ནི་རྩ་བའི་ས་བོན་ཞེས་བྱ་སྟེ། གང་ཞེ་ན། ཡུང་བ་དང་སྒེའུ་པའི་དང་གླ་སྒང་དང་ཤུ་དག་ལ་སོགས་སོ། ། གཉིས་པ་ནི། སྡོང་པོའི་ས་བོན་དེ་ཡང་ནི་སྡོང་པོ་ཉིད་ས་གང་ལ་ལེགས་པར་བཙུགས་པས་སླར་ཡང་དེ་ལས་སྡོང་བུ་ཉིད་སྐྱེ་བ་སྟེ།
གང་ཞེ་ན། ནྱ་གྲོ་དྷ་དང་ཨུ་དུམ་ཝཱ་ར་དང་ཨ་ཤྭ་ཏཱ་དང་ཀ་ར་བཱི་ར་དང་ཀ་པི་ཏ་ལ་སོགས་པ་རྣམས་སོ། ། གསུམ་པ་ཐོག་གུའི་ས་བོན་ནི། ས་བོན་གང་ཞིག་བཅད་པའི་རྩེ་མོ་ཐོག་གུ་ཡང་ས་ལ་བཙུགས་པས་འཕེལ་ཞིང་སྐྱེ་བར་འགྱུར་བ་གང་ཡིན་པའོ། ། གང་ཞེ་ན། ཀ་ཤི་ཀ་དང་སུར་ཤིང་དང་འདམ་བུ་དང་སྨྱུག་མ་སོགས་ཏེ་དེ་དག་ནི་ཐོག་གུའི་མིང་ཅན་གྱི་ས་བོན་ཡིན་ནོ། ། བཞི་པ་ནི། བཀས་པའི་ས་བོན་ཇི་ལྟ་བུ་ཞེ་ན། བཀས་པས་སྐྱེ་བ་ནི་བཀས་པའི་ས་བོན་ཡིན་ཏེ། ཨརྫ་ཀ་དང་ཙ་བུ་དང་ཛཾ་བྷི་ར་དང་པཉྫི་ཀ་དང་ཞེས་སོགས་ཏེ་རྒྱ་སྐད་སོར་གཞག་གོ །
ལྔ་པ་ས་བོན་གྱི་ས་བོན་ནི། ཏིལ་དང་མུད་ཀ་ར་དང་གང་ཡང་གཞན་ཏིལ་སོགས་དེ་འདྲའི་ས་བོན་གྱི་རིགས་ཀྱང་ས་བོན་གྱི་ས་བོན་ནོ། ། ས་སྡེ་ལས་ས་བོན་གསུམ་གསུངས་ཏེ། འབྲས་བུ་ཕྱུང་ཟིན་པ་དང༌། མ་ཕྱུང་བ་དང༌། འབྲས་བུ་ཉེ་བར་གནས་པའོ། ། གསུམ་པ་ནི། ས་བོན་ལྔ་ཆར་ལ་རེ་རེ་ལ་ཡང་གསུམ་གསུམ་དུ་ཡོད་དོ། ། གཉིས་པ་སྐྱེ་བ་འཇོམས་པ་ལ་སྐྱེ་བ་ནི་འབྱུང་པོའི་མིང་གི་སྒྲ་ཡིས་བརྗོད་པར་བྱ་བ་ཅན་སེམས་ཅན་གྱི་རིགས་ཀུན་ལ་ངེས་པར་བརྗོད་པར་བྱ་བའོ། ། གང་ཞེ་ན།
འབུ་སྲིན་དང་ཕྱེ་མ་ལེབ་དང་སྤུར་བ་ལ་སོགས་པ་ཡིན་ལ། དེའི་གནས་ནི་ཤིང་དང་ཚང་ཚིང་དང་རྩ་ལ་སོགས་སུ་གྲགས་སོ། ། གཉིས་པ་བསམ་པའི་ཁྱད་པར་ནི། ས་བོན་དང་སེམས་ཅན་གྱི་གནས་དེ་ལ་དེར་འདུ་ཤེས་པས་སམ་དེ་དག་ཡིན་མིན་ཐེ་ཚོམ་ཙམ་གྱིས་ཀྱང་ས་བོན་འཇོམས་པ་དང༌། སྐྱེ་གནས་ཀྱི་ཤིང་སོགས་གཅོད་ན་ལྟུང་བྱེད་དོ། ། དེ་ལྟར་ས་བོན་དང༌། སེམས་ཅན་གྱི་སྐྱེ་གནས་རྩྭ་སྔོན་སོགས་དག་འཇོམས་པ་ན་འདི་ལ་ལྟུང་བར་འདོད་དོ་ཞེས་དོན་བསྡུས་སོ། ། ས་བོན་གཞན་སྡོང་བུའི་ས་བོན་ལ་གཞན་རྩ་བའི་ས་བོན་ཉིད་དུ་འདུ་ཤེས་པའམ། ཐེ་ཚོམ་གྱིས་ཀྱང་ཉམས་པར་བྱས་པ་ན་ལྟུང་བར་འདོད་དེ། ། ས་བོན་ཉམས་པར་བྱས་པ་ལ་ཁྱད་པར་མེད་པའི་ཕྱིར་རོ། །
གསུམ་པ་སྦྱོར་བའི་ཁྱད་པར་ནི། དགེ་སློང་གིས་གཏུན་དུ་རྩ་བའི་ས་བོན་དང་སྡོང་བུའི་ས་བོན་སོགས་ས་བོན་རྣམ་པ་ལྔ་བླུགས་ནས་ཉམས་པར་བྱའོ་ཞེས་ལྷུར་ལེན་པའི་སྒོ་ནས་ཉམས་པར་བྱས་ན་ནི་ས་བོན་གྱི་བྱེ་བྲག་གིས་ལྟུང་བྱེད་ལྔ་འབྱུང་བ་ཉིད་དུ་འདོད་པ་ཡིན་ནོ། ། གལ་ཏེ་ས་བོན་དེ་དག་བརྡུངས་ཀྱང་མ་ཉམས་ན་ནི་དེ་དག་ལ་ཉེས་བྱས་ཀྱང་ནི་རྣམ་པ་ལྔའོ། ། ས་བོན་དེ་དག་མེར་འཇུག་ན་ཡང་ཉམས་ན་ལྟུང་བྱེད་དང༌། མ་ཉམས་ན་ཉེས་བྱས་སུ་འགྱུར་བའི་ཚུལ་དེ་ཉིད་ཡིན་ནོ། ། དགེ་སློང་གིས་ཉམས་པར་བྱའོ་སྙམ་པའི་སེམས་དེ་ལྟ་བུས་ཁུ་ཚན་ལ་སོགས་པར་ས་བོན་བླུག་པ་ལ་ཡང་རུང་རྩྭ་སྔོན་ལ་འཆག་པར་བྱེད་པ་དག་ཀྱང་ཉམས་ན་ལྟུང་བྱེད་དང༌། མ་ཉམས་ན་ཉེས་བྱས་སོ། ། ཉམས་པར་བྱ་བའི་སེམས་མེད་ན་དེ་ལྟར་བྱས་ཀྱང་ལྟུང་བ་མེད་ཅེས་རྒྱ་ཆེར་འགྲེལ་ལས་བཤད་དོ། ། ཤིང་དང་རེ་ལྡེ་དང་རྡོ་ལ་སོགས་པ་སྔོ་གསར་པ་ལ་འདྲུད་པ་དང༌། སྔོ་གསར་པ་ལ་ཁུ་ཚན་དང་ཐུག་པ་ལ་སོགས་པ་འབོ་པ་ལ་ཡང་ཉམས་ན་ལྟུང་བྱེད་དང༌།
མ་མཉམ་ན་ཉེས་བྱས་སུ་འདོད་པ་ཡིན་ནོ། ། བཞི་པ་སྦྱོར་དངོས་ཀྱི་ཚུལ་དཔྱད་པ་ནི། སྟྭ་རེ་ལ་སོགས་པ་བསྣུན་པའི་སྦྱོར་བ་གཅིག་ཉིད་ཀྱིས་ཀྱང་འདིར་ཤིང་གཅིག་གཅོད་པར་བྱེད་པ་ན་དགེ་སློང་དེ་ལ་སྦྱོར་བ་ལ་ཉེས་བྱས་དང༌། དངོས་གཞི་ལ་ཟད་བྱེད་ཀྱི་ལྟུང་བ་གཅིག་འབྱུང་བ་ཡིན་ནོ། ། བསྣུན་པའི་སྦྱོར་བ་ཡང་གཉིས་བྱས་པ་དག་གིས་སྡོམ་བརྩོན་ཤིང་དང་རྩ་སོགས་གཅིག་གཅོད་པར་བྱེད་པ་ན་སྦྱོར་བ་ལ་ཉེས་བྱས་གཉིས་དང༌། དངོས་གཞི་ལ་ལྟུང་བྱེད་གཅིག་གོ ། ཅིའི་ཕྱིར་སྦྱོར་བའི་ཉེས་བྱས་ཀྱི་གྲངས་བཞིན་དུ་དངོས་གཞིའི་ལྟུང་བར་མི་འཇོག་ཅེ་ན། དངོས་གཞི་ནི་རྫས་ཀྱི་སྒོ་ནས་འཇོག་ཅིང་གཅད་བྱའི་རྫས་ཀྱང་གཅིག་ལས་མེད་པའི་ཕྱིར་སྦྱོར་བ་དང་གྲངས་མི་མཉམ་མོ། ། དེ་ལྟར་ན་སྦྱོར་བའི་གྲངས་ཇི་སྙེད་ཡོད་པ་དེ་སྙེད་ཀྱི་ཉེས་བྱས་འདོད་དོ། ། དངོས་གཞི་ལ་ནི་རྫས་ཀྱི་ཚད་ཀྱི་དབྱེ་བ་ཡིས་ཟད་བྱེད་ཀྱི་ལྟུང་བ་ཐ་དད་འཇོག་པར་འདོད་དོ། །
ལྔ་པ་དངོས་གཞིའི་མཚན་ཉིད་ནི། ལོ་མ་ལ་སོགས་པའི་འདབ་མ་སྔོན་པོ་དང༌། མེ་ཏོག་དང་འབྲས་བུ་དང་མྱུ་གུ་ལ་སོགས་པ་ཁ་འབུས་པ་དང༌། ལོ་མ་ལ་སོགས་པའི་རྩ་བ་ཉིད་དང༌། སྡོང་བུ་དང༌། ཆུ་བ་སོགས་གཅོད་པ་དང༌། ཉ་ཕྱིས་འདོན་ཡང་ལྟུང་བྱེད་ཉིད་ཡིན་ནོ། ། ཤིང་སོགས་ཀྱི་ཕྱིའི་ཤུན་པ་དང་འདབ་མ་སྐྱ་བོ་དང་མཚོ་སྐྱེས་དག་རྒྱས་ཟིན་པ་ཉིད་གཅོད་པ་ལ་ནི་ཉེས་བྱས་སུ་གསུངས་སོ། ། ས་བོན་འཇོམས་པ་དང་སྐྱེ་བ་གཅོད་པའི་ལྟུང་བ་འབྱུང་བའི་ཚུལ་ཇི་སྐད་བརྗོད་པ་འདི་དག་ནི་མདོར་བསྡུས་པའི་ཚུལ་གྱིས་གསུངས་པ་ཡིན་ནོ། ། རྒྱས་པར་གཞན་ལ་ཡང་སྦྱར་རོ། །
རྒྱས་པར་བཤད་པ་བསྟན་ཟིན་ཏོ། ། གསུམ་པ་བསླབ་བྱ་ལ་གཉིས་ཏེ། འཕྲལ་དུ་དགོས་པའི་བྱ་བ་བསྟན་པ་དང༌། ལས་ལ་ཤིང་གཅོད་ཚུལ་ལོ། ། དང་པོ་ནི། སོ་ཤིང་དང་ལོ་མའི་རྩ་བ་དང་ཤུན་པའི་སྨན་དང་ཤིང་གི་འདབ་མ་དང་མེ་ཏོག་དང་འབྲས་བུ་སོགས་འདོན་དགོས་པ་བྱུང་ན་དགེ་སློང་གིས་གཞན་ལས་བླང་བར་བྱའོ། ། ཇི་ལྟ་བུས་ཤེ་ན། རིལ་ཆོད་ཅིག་ཅེས་པ་དང༌། ཤོགས་ཤིག་ཆོད་ཅིག་ཅེས་སོགས་ཀྱི་ཚིག་སྤངས་ནས་རུང་བར་གྱིས་ཤིག་ཅེས་པའི་ཚིག་གིས་སོ། ། ཡང་སྦྲང་ཚང་དང༌།
ཞུ་བའི་འགྲེལ་པ་ལས་ས་ཞག་སྔོན་པོ་ཞེས་གསུངས་པ་ཤ་བ་ལ་ཉིད་དང༌། འབྲུག་བྱུང་བ་ན་འབྱུང་བ་ཤ་མོ་ཞེས་གྲགས་པ་དང༌། འབུ་སྲིན་གྱི་ཚང་ཡང་དབྱུང་བར་མི་བྱའོ། ། དེ་བཞིན་དུ་བྱ་ཚང་དང༌། སྤང་ཤ་ཞེས་པ་གསེར་ཤར་གྲགས་པ་དང༌། བརྒྱ་ཡང་ནི་དབྱུང་བར་མི་བྱའོ། ། ཐོག་མར་རུང་བ་བྱས་པས་འདབ་མ་གཅོད་པ་དང༌། རྩ་བ་ནས་འདོན་དུ་གཞུག་པ་སོགས་ལ་ཐམས་ཅད་དུ་ཡང་ཉེས་པ་ཡོད་པ་མ་ཡིན་ནོ། ། རུང་བ་ནི་གཉིས་ཏེ། ཆེད་དུ་བྱས་པའི་རུང་བ་དང༌།
རུང་བ་དང་འདྲ་བའོ། ། དང་པོ་ནི། ཞག་བདུན་པ་དང༌། ཐུན་ཚོད་དུ་རུང་བ་ཕྱི་དྲོ་ལོངས་སྤྱོད་པའི་ཚེ་ཆུ་གྲང་མོ་གཏོར་བས་རུང་བར་བྱས་པ་དང༌། ཤིང་ཏོག་དང་ལ་ཕུག་ལྟ་བུ་ལ་སེན་མོས་རྨ་བྱས་པ་ལྟ་བུའོ། ། གཉིས་པ་ནི། ཤིང་ཏོག་དང་ལ་ཕུག་ལ་ནེ་ཙོས་རྨ་དོད་པ་ལྟ་བུའོ། ། དགོས་པའི་དོན་འདི་དག་ཤེས་པར་གྱིས་ཤིག་ཅེས་བརྗོད་ན་འདབ་མ་དང་མེ་ཏོག་སོགས་འདི་ནི་བླང་དུ་རུང་བ་ཡིན་ནོ། ། གཉིས་པ་ལས་ལ་ཤིང་གཅོད་ཚུལ་ལ་གཉིས་ཏེ། སྦྱོར་བ་དང༌།
དངོས་གཞིའོ། ། དང་པོ་ལ་གཉིས་ཏེ། ཟང་ཟིང་གི་སྦྱིན་པས་ཡོངས་སུ་གཟུང་བ་དང༌། ཆོས་ཀྱི་སྦྱིན་པས་རྗེས་སུ་གཟུང་བའི་ཚུལ་ལོ། ། དང་པོ་ནི། སྟོན་པ་འབྲོག་གནས་ན་བཞུགས་པའི་ཚེ་ན། ཤིང་མེད་པར་ལག་གི་གླས་མཁར་ལེན་མ་བྱས་པ་ན་ཆོ་ག་འདི་གསུངས་ཏེ། མཆོད་རྟེན་བརྩིག་པ་སོགས་གསར་བའི་ལས་བྱེད་པ་ལ། ལས་བྱེད་པ་པོ་ཉིད་ཀྱིས་ཞག་དུ་མའི་སྔོན་རོལ་ནས་ཤིང་གི་ལྷ་ལ་གནས་གཞན་ཚོལ་ལ་འདི་ནས་འཕོས་ཤིག་ཅེས་གསོལ་བ་གདབ་ཅིང༌། ཤིང་གི་དྲུང་དུ་དཀྱིལ་འཁོར་བཅས་ནས།
གཏོར་མ་དང་མེ་ཏོག་ལ་སོགས་པས་ཆོ་ག་བཞིན་དུ་མཆོད་པར་བྱས་ལ། གཅོད་དུ་རུང་མི་རུང་དགུག་པའི་ཚུལ་དུ་གནས་པར་བྱ། སྔ་འགྱུར་ལས། ཆོ་ག་བཞིན་དུ་མཆོད་ནས་སོ། ། ཞེས་འབྱུང་བ་ལྟར་ན། མེ་ཏོག་ལ་སོགས་པས་ཆོ་ག་བཞིན་དུ་མཆོད་ནས་གསོལ་བ་གདབ་པར་བྱའོ་ཞེས་པའོ། ། གཉིས་པ་ཆོས་ཀྱི་སྦྱིན་པས་རྗེས་སུ་གཟུང་བ་ལ་གཉིས་ཏེ། སྤྱིར་བསྟན་དང༌། བྱེ་བྲག་ཏུ་བཤད་པའོ། ། དང་པོ་ནི།
ཆོས་ཉན་པ་སྦྱིན་པའི་མདུན་རོལ་དུ་རྒྱུན་ཆགས་གསུམ་པ་བྱས་ནས་དམ་ཆོས་ཉན་པ་སྦྱིན་པར་བྱ་སྟེ། ཆོས་བཤད་པར་བྱའོ། ། རྒྱུན་ཆགས་གསུམ་པ་གང་ཞེ་ན། ཕྱག་འཚལ་བ་དང༌། མདོ་འདོན་པ་དང༌། སྨོན་ལམ་གདབ་པའོ། ། དེ་ལ་ཆོས་ཇི་ལྟར་བཤད་ཅེ་ན། ཤིང་གི་ལྷ་དེ་ལ་དགེ་བའི་ལས་ལམ་བཅུ་པོ་བརྗོད་པར་བྱའོ། ། དགེ་བའི་ལས་ལམ་བཅུ་ནི། སྲོག་གཅོད་པ་སོགས་ལུས་ཀྱི་མི་དགེ་བ་གསུམ་སྤོང་བ་དང༌།
བརྫུན་ལ་སོགས་པ་ངག་གི་མི་དགེ་བ་བཞི་སྤོང་བ་དང༌། ཡིད་ཀྱི་བརྣབ་སེམས་གནོད་སེམས་ལོག་ལྟ་གསུམ་སྤོང་བའོ། ། མི་དགེ་བའི་ལས་ལམ་ནི། དགེ་བཅུའི་བཟློག་ཕྱོགས་རྣམས་སོ། ། དགེ་མི་དགེ་རྣམ་སྨིན་གྱིས་བརྗོད་པར་བྱ་སྟེ། དགེ་བས་ནི་མཐོ་རིས་སུ་འབྲས་བུ་བདེ་བ་སྟེར་བར་བྱེད་ལ། ཅིག་ཤོས་མི་དགེ་བས་ནི་ངན་སོང་དུ་ལྟུང་བ་མྱོང་བར་བྱེད་པ་ཡིན་ནོ་ཞེས་བརྗོད་དོ། ། གཉིས་པ་བྱེ་བྲག་ཏུ་བཤད་པ་ནི། ཤིང་ལ་སོགས་པ་ཆགས་པས་གཅོད་དུ་མི་སྟེར་བ་དག་ལ་སེར་སྣའི་སྐྱོན་ཡོད་པས་སེར་སྣའི་སྐྱོན་དང་བཅས་པ་བརྗོད་ཅིང༌། སྦྱིན་པའི་ཡོན་ཏན་ལེགས་པར་བརྗོད་པར་བྱའོ། །
ཡོན་ཏན་གང་ཞེ་ན། ལྷ་གང་ཞིག་གི་གནས་སུམ་ཅུ་རྩ་གསུམ་ན་དགའ་བའི་ཚལ་དང༌། ཤིང་རྟ་སྣ་ཚོགས་ཀྱི་ཚལ་ལ་སོགས་པ་ཚལ་ཆེན་པོ་བཞི་རྣམས་སུ་ལྷ་མོའི་ཚོགས་རྣམས་དང་ལྷའི་བུ་རྣམས་ཀྱིས་ཡུན་རིང་དུ་རྩེད་འཇོའི་བདེ་བ་ཉམས་སུ་མྱོང་བ་དེ་ནི་སྦྱིན་པའི་འབྲས་བུར་གསུངས་སོ། ། སེར་སྣའི་སྐྱོན་གང་ཞེ་ན། བཀྲེས་པ་དང་སྐོམ་པ་དང་ལུས་གདུང་བ་སོགས་ཀྱི་མེ་དག་གིས་ལུས་རིད་ཅིང༌། ལྕེ་དང་མགྲིན་པ་སྐམ་པའི་སྐལ་ངན་གྱི་འགྲོ་བར་འཁོར་བར་བྱེད་པ་དེ་ནི་ཐོག་མ་མེད་པའི་སྲིད་པ་ནས་གཅིག་ནས་གཅིག་ཏུ་བརྒྱུད་པའི་བག་ཆགས་མཐུ་དང་ལྡན་པ། འགྲོ་བ་ངན་པ་ཀུན་ལ་ཁྱབ་པས་བྱེད་པ་ཡིན་ནོ། ། འབྲས་བུ་ནི་ཡི་དྭགས་གང་མིའི་གཟུགས་དང་འདྲ་བ་བཀྲེས་སྐོམ་གྱི་སྡུག་བསྔལ་ཅན་ནོ། ། མཆོག་ཏུ་དོན་མེད་པར་འགྱུར་བའི་བཀྲེས་སྐོམ་གྱི་སྡུག་བསྔལ་ཉམས་སུ་མྱོང་བ་ནི་སེར་སྣའི་འཚེ་བས་བྱས་པ་ཡིན་པར་འདོད་དོ། ། སྦྱོར་བ་བསྟན་ཟིན་ཏོ། །
གཉིས་པ་དངོས་གཞི་ལ། ཇི་སྐད་བརྗོད་པའི་སྦྱོར་བ་ཞག་བདུན་གྱི་གོང་ནས་བྱས་པས་ཤིང་ལས་ཁྲག་འཛག་པ་དང་འགུལ་བ་ལ་སོགས་པའི་སྒོ་ནས་རྣམ་འགྱུར་མི་སྟོན་ན་གཅོད་དུ་རུང་བའི་ཚུལ་འདི་ལེགས་པར་རིག་ནས་ནི་ཤིང་ཆེན་པོ་གཅད་པ་དང་གཤོག་པ་ལ་སོགས་པ་བྱའོ། ། རྒྱལ་པོའི་ཁབ་ཏུ་མཛའ་བོ་དང་ས་ལས་སྐྱེས་ལ་བཅས་པ་འཕྱ་བ་ལ་བསྟན། བཤད། བསྡུ་བ་གསུམ་ལས། དང་པོ་ནི། དགེ་སློང་དགེ་འདུན་གྱི་ཞལ་ཏ་བྱེད་པ་ལ་རྣམ་པ་དུ་མའི་སྒོ་ནས་འཕྱ་བ་དང༌། དེར་མ་ཟད་གཞོགས་འཕྱས་ཀྱང་བྱེད་ན་སྔར་བཤད་པའི་བསྒོ་བ་ལས་གྱུར་པའི་ལྟུང་བ་འབྱུང་ཚུལ་ཇི་ལྟ་བ་བཞིན་དུ་འཕྱ་བའི་གནས་སྐབས་འདིར་ཡང་གཞན་གྱིས་གསོལ་བའི་ལས་ཀྱིས་ངན་པའི་གྲངས་སུ་བཅུག་ཀྱང་འཕྱ་བ་སོགས་བྱེད་ན་ལྟུང་བ་ཁོ་ནར་བརྗོད་དོ། ། འདི་ལ་གཞི་ནི་དགེ་འདུན་གྱི་ས་བསྐོས་པའི་ཞལ་ཏ་པ་ལ་འཕྱ་བ་སོགས་ལ་བརྟེན་ནས་གསོལ་བའི་ལས་ཀྱིས་བདག་ཉིད་ངན་པའི་གྲངས་སུ་བཅུག་པའོ། ། བསམ་པ་ནི་རང་གི་དོན་དུ་འཕྱ་བ་དང་གཞོགས་འཕྱས་བྱེད་པར་འདོད་པའོ། །
སྦྱོར་བ་འཕྱ་བ་དང་གཞོགས་འཕྱས་སྨྲ་བ་ལ་ཞུགས་པའོ། ། མཐར་ཐུག་དོན་གོ་བ་ནའོ། ། གཞན་དོན་དུ་འཕྱ་བ་ལ་ནི་ཉེས་བྱས་སུ་བཤད་དོ། ། ཆོས་ཀྱི་བཤེས་གཉེན་གྱིས། འཕྱ་བ་ནི་མིང་ནས་དངོས་སུ་སྨོས་པ་ཡིན་ལ། གཞོགས་འཕྱས་ནི་མིང་མ་སྨོས་པར་ཟུར་གྱིས་གོ་བར་བྱེད་པའོ། ། གསོལ་བའི་ལས་ཀྱིས་ངན་པའི་གྲངས་སུ་མ་བགྲངས་པའི་གོང་རོལ་དུ་ནི་ཉེས་བྱས་སོ། ། གཉིས་པ་རྒྱས་པར་བཤད་པ་ལ་གཉིས་ཏེ། ཡུལ་གྱི་མཚན་ཉིད། ཡུལ་གྱི་དབྱེ་བའོ། །
དང་པོ་ནི། ཞལ་ཏ་བྱེད་པ་འདི་དག་ལ་འཕྱ་བ་དང་གཞོགས་འཕྱས་བྱེད་པ་ཉིད་ཀྱི་དབང་དུ་བྱས་ནས་དགེ་སློང་གཞན་ལ་འཕྱ་བར་བྱེད་པའི་མཁན་པོ་ཡང་འདིར། གསོལ་བ་དང་གཉིས་ཀྱི་ལས་སྔོན་དུ་འགྲོ་བས་དགེ་འདུན་གྱིས་གང་བསྐོས་པའི་དགེ་སློང་གུས་པས་གནས་ཁང་གཏོད་པ་སོགས་ཀྱི་ལས་རིགས་མི་རིགས་ཀྱི་རྣམ་དབྱེ་ངེས་པ་དང་ལྡན་པ་དེ་ལ་དགེ་སློང་གཞན་གང་ཞིག་འཕྱ་བར་བྱེད་པ་ན་ཁྲོ་སེམས་ཀྱིས་འཕྱ་ན་ནི་ལྟུང་བྱེད་དོ། ། ཅིག་ཤོས་ཁྲོ་སེམས་མེད་པ་ཉིད་ལ་ནི་ཉེས་བྱས་སོ། ། སྔ་འགྱུར་ལས། དགེ་འདུན་གྱིས་ནི་གང་བསྐོས་པའི། ། ཞེས་འབྱུང་བར་ལྟར་རོ། ། ཡང་ལས་ལ་དགེ་འདུན་གྱིས་མ་བསྐོས་ཀྱང་ཞལ་ཏ་བའི་ལས་དེ་དག་བྱེད་བཞིན་པ་དང༌། ད་ལྟ་མི་བྱེད་ཀྱང་སྔར་བྱས་པ་དག་ལ་འཕྱ་ནའང་ལྟུང་བྱེད་དོ། ། གཉིས་པ་ལ་གཉིས་ཏེ།
དངོས་གཞིར་འགྱུར་བའི་ཡུལ་དང༌། སེལ་བར་འགྱུར་བའི་ཡུལ་ལོ། ། དང་པོ་ནི། ཡུལ་གང་ལ་འཕྱ་བ་དང་གཞོགས་འཕྱས་བྱེད་ན་ལྟུང་བྱེད་དུ་འགྱུར་ཞེ་ན། གཞན་ལ་གཙུག་ལག་ཁང་གཏོད་པ་དང༌། ཟས་ཟ་ས་འགྱེད་པ་དང༌། འོ་ཐུག་འགྱེད་པ་དང༌། འབྲས་བུ་སྟེ་བག་ཚོས་འགྱེད་པ་ཉིད་དང༌། ཉི་མ་སྔ་མའི་ལྷག་མ་ཕྱི་དེ་ཉིན་པར་འགྱེད་པ་ཡང་ནི་རུང༌། ཕྲན་ཚེགས་ཏེ་པར་བུར་དག་འདྲེན་པ་དང༌།
སྣོད་སྤྱད་རྣམས་འབྲུབ་པ་དང༌། སྲ་བརྐྱང་གི་ཆོས་གོས་གསུམ་པོ་དག་ནི་སྦེད་པ་དང༌། དགེ་འདུན་ལ་ཆོས་གོས་རྣམས་ནི་འགྱེད་པ་དང༌། ཆར་པའི་གནོད་པ་ལས་སྐྱོབ་པའི་དབྱར་གྱི་རས་ཆེན་གྱི་མིང་ཅན་སྦེད་པ་དང༌། ཁང་པ་མཛེས་པར་འཆོས་པ་ཁང་སྐྱོང་དང༌། དེའི་མངག་གཞུག་སྟེ་གྲོགས་བྱེད་པ་དང་བཅུ་གཉིས་སོ། ། གཉིས་པ་སེལ་བར་འགྱུར་བའི་ཡུལ་ནི། ཇི་སྐད་བརྗོད་པའི་གང་ཟག་བཅུ་གཉིས་པོ་ལ་འཕྱ་བ་དང་གཞོགས་འཕྱས་ཀྱིས་ལྟུང་བར་འགྱུར་བ་དེ་བཞིན་དུ་སྡེར་སྤྱད་འབྲིམས་པ་དང༌། རྩོད་པ་བྱུང་བ་འགོག་པ་དང༌། དགེ་འདུན་སོ་སོ་ལ་ཆུ་འབྲིམས་པ་དང༌།
རྫས་ལ་གནོད་པ་བསྲུང་བའི་དོན་དུ་བྱ་རོག་དང་ནེའུ་ལེ་སོགས་སྐྲོད་པ་དང༌། དགེ་འདུན་སོ་སོ་ལ་མལ་སྟན་དང་འདུག་སྟན་སོགས་སྟོབས་པ་དང༌། ཧ་ཅང་ཟས་ལ་འདུན་པས་འཇིག་རྟེན་མ་དད་པ་འབྱུང་བ་བཟློག་པ་དང༌། ཉེ་བར་མཁོ་བའི་ལས་གཞན་ཡང་བྱེད་པ་འདི་དག་གསོལ་བ་དང་གཉིས་ཀྱི་ལས་གང་ཡིན་པས་དགེ་འདུན་གྱི་ནི་བསྐོ་བར་བྱའོ། ། ཕྱི་མ་འདི་དག་ལ་འཕྱ་བ་དང་གཞོགས་འཕྱས་ཀྱིས་ནི་ཉེས་བྱས་སུ་འགྱུར་རོ། ། དོན་བསྡུ་བ་ནི། གང་གི་ཕྱིར་གཙུག་ལག་ཁང་གཏོད་པ་ལ་སོགས་པ་དང་པོ་རྣམ་པ་བཅུ་གཉིས་པོ་བྱེད་པའི་ཞལ་ཏ་བ་ལ་ནི་འཕྱ་བ་དང་གཞོགས་འཕྱས་བྱས་པ་ཉིད་ཀྱིས་ལྟུང་བྱེད་དུ་འགྱུར་རོ། ། སྔ་མ་རྣམས་ལ་ལྟུང་བྱེད་དུ་འགྱུར་བར་དངོས་སུ་བསྟན་པའི་ཤུགས་ཀྱིས་ཕྱི་མ་རྣམས་ལ་སེལ་བར་ཤུགས་ལ་འཕངས་སོ། ། གཞོགས་འཕྱས་དང་འཕྱ་བ་གཉིས་ཀྱི་ཁྱད་པར་གང་ཞེ་ན། འདིར་གཞོགས་འཕྱས་ནི།
ཀུན་སློང་བརྩེ་བ་མེད་པས་ཀུན་ནས་བསླངས་པའི་ཚིག་ཟུར་གྱིས་སྐྱོན་གོ་བར་བརྗོད་པའོ། ། འཕྱ་བ་ནི་ཀུན་སློང་བརྩེ་བ་མེད་པས་ཕ་རོལ་པོ་ལ་མིང་དངོས་སུ་སྨོས་པས་སྨོད་པའོ། ། ཆོས་ཀྱི་བཤེས་གཉེན་གྱིས་ཀྱང་མིང་ནས་མི་འབྱིན་པར་ཟུར་གྱིས་སྨོད་པ་ནི་གཞོགས་འཕྱས་དང༌། མིང་དངོས་སུ་སྨྲོས་ནས་ཕ་རོལ་པོས་ཐོས་པར་འཕྱ་བ་ཞེས་བཤད་པ་འདི་དང་དོན་གཅིག་གོ ། ཀོའུ་ཤཱམྦཱིར་འདུན་པ་ལ་བཅས་པ་བསྒོ་བ་རྣ་ལ་གཟོན་པ་ལ་གསུམ་སྟེ། དངོས་གཞི་དང༌། ལྟུང་མེད་དང༌། ན་སྨད་དོ། ། དང་པོ་ནི། ལྷག་པ་ཚུལ་ཁྲིམས་ཀྱི་བསླབ་པ་ལས་བརྩམས་ཏེ།
གླེང་བར་གཏོགས་པའི་བསྒོ་བ་ཡིས་ཚིག་རྣ་ལ་གཟོན་པ་ནི་ལྟུང་བའོ། ། འདིར་བསྒོ་བ་ཞེས་བྱ་བ་ནི་ཁྱོད་ལ་ལྟུང་བ་འདི་ལྟ་བུ་ཡོད་པ་མ་ཡིན་ནམ་ཞེས་འདྲི་བར་བྱེད་པའི་ཚིག་ལ་བརྗོད་དོ། ། རྣ་ལ་གཟོན་པ་ཞེས་བྱ་བ་ནི་འོན་པ་ལ་དྲིས་པ་ལྟ་བུ་མ་ཡིན་པར་གཞན་གྱིས་དྲིས་པའི་དོན་ངེས་པའི་སྒོ་ནས་ངན་སེམས་ཀྱིས་ལན་གཞན་ལོག་པར་སྨྲ་བའོ། ། གཞན་ས་བརྐོའི་ལྟུང་བྱེད་དྲིས་པ་ན། གཞན་གྱི་སེམས་གདུང་བར་བྱ་བའི་ཕྱིར་དུ་ལན་གཞན་དུ་མེ་རེག་གི་ལྟུང་བའི་ལན་སྨྲ་བ་ཡང་ཡིན་ནོ། ། འདི་ལ་གཞི་ནི་དགེ་སློང་གིས་ཚུལ་ཁྲིམས་ཀྱི་བསླབ་པ་ལས་བརྩམས་ཏེ་ཕྱིན་ཅི་མ་ལོག་པར་གླེང་བ་པོ་ཡིན་ལ། བསམ་པ་རྣ་ལ་གཟོན་པར་འདོད་པའོ། ། སྦྱོར་བ་དྲིས་པའི་ལན་ལོག་པར་སྨྲ་བའོ། ། མཐར་ཐུག་དོན་གོ་བ་ནའོ། ། གཉིས་པ་ལྟུང་མེད་ནི།
དགྲ་བོ་ཡིས་གསད་བྱའི་གང་ཟག་འདི་ནས་སོང་བ་མཐོང་ངམ་ཞེས་དྲིས་པའི་ཚེ། ངན་སེམས་ལས་གཞན་དུ་བསམ་པ་བཟང་པོས་འདི་སྐད་དུ། ནམ་མཁའ་འམ་སེན་མོ་བདག་གིས་མཐོང་ངོ༌། ། དམ་པའི་དོན་དུ་སེམས་ཅན་མཐོང་བ་མིན་ཞེས་མཁས་པ་དག་གིས་གསད་བྱ་བ་སྐྱབས་པའི་དོན་དུ་ཁ་ནས་གཞན་བསླུ་ཚིག་དག་བརྗོད་པ་ལ་ནི་བཀག་པ་མེད་དོ། ། གསུམ་པ་ན་སྨད་ནི། འདུལ་བ་ལས་བརྩམས་པའི་གླེང་བར་བྱ་བ་ལྟུང་བ་དྲིས་པའི་ཚེ་ན། རྣ་ལ་གཟོན་པའི་བསམ་པ་ཡིས་སྡོམ་བརྩོན་མི་སྨྲ་བར་འདུག་ན་ཉེས་བྱས་ཀྱི་ལྟུང་བ་ཡིས་ནི་ངན་སོང་དུ་སྡུག་བསྔལ་མྱོང་བར་འགྱུར་རོ། ། རྣ་ལ་གཟོན་པ་ནི་གཉིས་ཏེ། ཚིག་གིས་རྣ་ལ་གཟོན་པ་དང༌། ཅང་མི་སྨྲ་བས་རྣ་ལ་གཟོན་པའོ། །
མཐར་ལྟུང་བྱེད་དུ་འགྱུར་བ་ལ་ནི། ངག་སྨྲ་བར་འདོད་པས་ཚིག་གིས་རྣ་ལ་གཟོན་པ་དགོས་སོ། ། ཅང་མི་སྨྲ་བའི་རྣ་ལ་གཟོན་པ་ལ་ཉེས་བྱས་ཁོ་ནའོ། ། མཉན་ཡོད་དུ་དགེ་སློང་རབ་ཏུ་མང་པོ་ལ་བཅས་པ་གནས་མལ་ལ་གསུམ་སྟེ། ལྟུང་བ་དང༌། བསླབ་བྱ་དང༌། ལྟུང་མེད་དོ། ། དང་པོ་ལ་བཞི་སྟེ། ལྟུང་བའི་དངོས་གཞི་དང༌། སེལ་བའི་མཚན་ཉིད་དང༌།
ཕན་ཕུན་གྱི་དབྱེ་བ་དང༌། གཞན་ལ་ཉེས་པ་འབྱུང་ཚུལ་ལོ། ། དང་པོ་ནི། དགེ་འདུན་གྱི་མལ་སྟན་ཟླུམ་པོ་དང༌། སྟན་ནང་ཚངས་ཅན་དང༌། རྐང་རྟེན་གྱི་ཁྲིའུ་དང༌། མལ་ཁྲི་ལ་སོགས་པ་བླ་གབ་སྟེ་ཐོག་མེད་པར་ཡལ་བར་བོར་ནས་ཀྱང་གང་ཟག་གཞན་ལ་སྡུས་ཤིག་ཅེས་མ་བཅོལ་བར་ཡང་ནི་དགེ་སློང་འགྲོ་ན་ཟད་བྱེད་ཀྱི་ལྟུང་བ་ཐོབ་བོ། ། དགེ་འདུན་གྱི་གནས་མལ་ཞེས་དགར་པས་གང་ཟག་གི་གནས་མལ་ལ་ནི་དངོས་གཞི་མིན་ནོ། ། གཞི་ནི་དགེ་འདུན་གྱི་གནས་མལ་བླ་གབ་མེད་པར་བོར་ཞིང་གཞན་ལ་ཡང་མ་བཅོལ་བའོ། ། བསམ་པ་བསམས་བཞིན་དང་བརྗེད་པས་ཀྱང་རུང་ངོ༌། །
སྦྱོར་བ་རང་གིས་མ་བསྡུས་པ་དང༌། གཞན་ལ་ཡང་མ་བཅོལ་བའོ། ། མཐར་ཐུག་ཕན་ཕུན་དུ་གྱུར་པའོ། ། མ་གྱུར་ཀྱང་ཉེ་འཁོར་ལས་འདས་པའོ། ། གཉིས་པ་སེལ་བའི་མཚན་ཉིད་ནི། བརྟུལ་ཞུགས་ཅན་གྱི་དགེ་སློང་གིས་ནི་རང་ལ་བཅོལ་བའི་དགེ་འདུན་གྱི་ཁྲི་དང་ཁྲིའུ་སོགས་མ་བསྡུས་པར་ཡུལ་གཞན་དུ་འགྲོ་བ་ན། ཇི་སྲིད་ཁྲི་དང་ཁྲིའུ་ལ་སོགས་པ་བཞག་པའི་ཕྱིའི་མཚམས་ནས་བརྩམས་ཏེ། འདོམ་བཞི་བཅུ་རྩ་དགུ་མ་འདས་པ་དེ་སྲིད་དུ་ནི་ཉེས་བྱས་སོ། ། གལ་ཏེ་ཕྱིའི་ཉེ་འཁོར་ལས་འདས་ནས་སླར་ལོག་པའི་ཚེ་ན། གནས་མལ་སོགས་མ་ཉམས་ན་ནི་ཉེས་བྱས་དང་ནི་ལྡན་པར་འགྱུར་ཏེ།
མ་ལོག་པའི་ཚེ་ཕན་ཕུན་དུ་གྱུར་ན་ནི་དགེ་སློང་དེ་ལ་དགེ་བ་ཟད་བྱེད་ཀྱི་ལྟུང་བྱེད་བསྐྱེད་དོ། ། རྒྱ་ཆེར་འགྲེལ་ལས། ཕན་ཕུན་དུ་གྱུར་ན་མཚམས་ལས་མ་འདས་ཀྱང་ལྟུང་བ་དངོས་གཞིར་འགྱུར་ལ། མཚམས་ལས་འདས་ན་ཕན་ཕུན་དུ་མ་གྱུར་ཀྱང་ལྟུང་བ་དངོས་གཞིར་བཤད། གཞུང་འདིའི་དོན་ནི། མཚམས་ལས་འདས་ཀྱང་དེའི་ཉིན་ཕྱིར་ལོག་པའི་དུས་སུ་ཕན་ཕུན་དུ་མ་གྱུར་ན་ཉེས་བྱས་སུ་འདོད་པ་མངོན་ནོ། ། དགག་བྱའི་གཙོ་བོ་ཕན་ཕུན་དུ་གྱུར་པ་ཡིན་པས། དེ་མ་བྱུང་ན་ཉེས་པ་ཆུང་བར་དགོངས་སོ། ། གསུམ་པ་ཕན་ཕུན་གྱི་དབྱེ་བ་ནི། མེའི་ཕན་ཕུན་དང༌།
རླུང་གི་ཕན་ཕུན་དང༌། ཆར་པའི་ཕན་ཕུན་གྱི་དབྱེ་བས་ཕན་ཕུན་རྣམ་པ་གསུམ་དུ་ལུང་ལས་གསུངས་སོ། ། གསུམ་པོ་གང་ཞེ་ན། མེ་ཡིས་སྟན་ལ་སོགས་པ་རིམ་པ་གཉིས་བར་ཚིག་ན་ནི་མེའི་ཕན་ཕུན་ཞེས་བྱའོ། ། སྟན་ལ་སོགས་པ་རླུང་གིས་རིམ་པ་གཉིས་དག་ཟློག་ན་ནི་རླུང་གི་ཕན་ཕུན་ཉིད་ཅེས་བྱའོ། ། མལ་སྟན་ལ་སོགས་པ་ཆར་ཆུ་ཡིས་རིམ་པ་གཉིས་པ་ཕིགས་ན་ཆར་པའི་ཕན་ཕུན་ཞེས་བྱ་བ་ཡིན་ནོ། ། མེ་ལ་སོགས་པའི་ཕན་ཕུན་གྱི་ལྟུང་བའི་རྣམ་གཞག་འདི་ལ། གཙུག་ལག་ཁང་དུ་ཞུགས་པ་ན་ཕྱིའི་མཚམས་ལས་མ་འདས་པར་ལོག་པའི་ཚེ་ཕན་ཕུན་དུ་མ་གྱུར་ན་ཉེས་བྱས་དང༌། སོགས་པའི་སྒྲས་བསྡུས་པ་ཕན་ཕུན་དུ་གྱུར་ན་ལྟུང་བྱེད་དངོས་གཞིར་འགྱུར་རོ་ཞེས་པའི་རྣམ་གཞག་དག་སྔ་མ་བཞིན་དུ་ཡང་དག་པར་བཤད་དོ། ། བཞི་པ་གཞན་ལ་ཉེས་པར་འགྱུར་ཚུལ་ནི།
གནས་མལ་སྦེད་པ་བརྗེད་ནས་རང་ཉིད་ལམ་དུ་རབ་ཏུ་ཞུགས་པ་ན་མ་བརྟུལ་བ་དེ་ལྟའི་གཞི་གལ་ཏེ་དྲན་པར་འགྱུར་ན། ཐག་ཉེ་ན་ལོག་ནས་བརྟུལ་ཞིང༌། ཅི་སྟེ་ཐག་རིང་བར་སོང་ན་དྲན་པ་དེའི་མོད་ལ་བདག་ནི་བྱིས་པའི་རང་བཞིན་ཐུབ་པའི་བསླབ་པ་བརྗེད་པའོ་ཞེས་བདག་ཉིད་ལ་ཡང་དག་པར་སྨད་ནས། དེ་ཡིས་ཇི་སྲིད་དུ་དགེ་སློང་གཞན་གནས་དེར་འགྲོ་བ་མཐོང་ན། དེའི་ཐད་དུ་ཉེ་བར་སོང་ནས་ནི། གནས་མལ་དང་མལ་སྟན་སྦ་བའི་ཕྱིར་དུ་གུས་པ་སྔོན་དུ་འགྲོ་བས་དགེ་སློང་དེ་ལ་གསོལ་བ་གདབ་པར་བྱའོ། ། བསླབ་བྱ་འདི་ལྟར་ན། མཚམས་ལས་འདས་པ་ཙམ་གྱིས་ལྟུང་བྱེད་དངོས་གཞིར་མི་འགྱུར་བར་གསལ་ལོ། ། གལ་ཏེ་དགེ་སློང་གཞན་དེ་ཡིས་བཅོལ་པའི་ཚིག་ཐོས་ནས་ཀྱང་གནས་མལ་སོགས་དེ་དག་སྦ་བརྟུལ་མི་བྱེད་ན། བཅོལ་བའི་ཡུལ་དགེ་སློང་དེ་ཡང་ལྟུང་བྱེད་ཀྱི་མདའ་ཕོག་པ་ཡིས་བྱས་པའི་སྡུག་བསྔལ་ཉམས་སུ་མྱོང་བར་འགྱུར་རོ། །
གལ་ཏེ་རང་ཉིད་སྦ་བརྟུལ་བྱེད་པའི་ཕྱིར་དུ་ལོག་པ་ལ་སྲོག་དང་ཚངས་སྤྱོད་ཀྱི་བར་གཅོད་ཡོད་ན། མ་ལོག་ཀྱང་ཉེས་པ་མེད་པར་བཤད་པས་མཚམས་ལས་འདས་པ་ཙམ་གྱིས་ལྟུང་བྱེད་དངོས་གཞི་མ་ཡིན་ནོ། ། གཉིས་པ་བསླབ་བྱ་ལ་བཞི་སྟེ། གནས་མལ་གཡར་པོར་སྦྱིན་པ་དང༌། བྱིན་པ་བསྲུང་བའི་གང་ཟག་དང༌། བརྟུལ་པའི་རིམ་པ་དང༌། ཆོས་སྨྲ་བ་ལ་གུས་པར་བྱའོ། ། དང་པོ་ནི། དགེ་སློང་རྣམས་ཁྱིམ་པས་མགྲོན་དུ་བོས་པའི་ཚེ་མི་འགྲོ་བ་དང༌། སྟན་གཡར་བོ་མ་བྱིན་པ་ལ་བརྟེན་ནས་ཁྱིམ་པས་དགེ་སློང་རྣམས་མགྲོན་དུ་བོས་པའི་ཚེ་འགྲོ་བར་བྱ་ཞིང་སྟན་ཡང་གཡར་བར་བྱ་བར་གསུངས་སོ། །
ཁྱིམ་པ་ལ་འདུག་སྟན་ལ་སོགས་པ་གཡར་བ་ན་ཕན་ཚུན་དགེ་ཚུལ་དག་གམ་ཁྱིམ་པ་ཡིས་བསྐུར་བར་བྱ་ཡི། དགེ་སློང་རང་གིས་བསྐུར་བ་མ་ཡིན་ནོ། ། ཡང་གཙུག་ལག་ཁང་དུ་ཁྱིམ་པ་རྣམས་ལྟད་མོ་ལ་ཕྱིན་ནས་ཟན་ཟ་བའི་དུས་སུ་སྟན་མ་གཡར་བའམ། ཟས་མ་རྫོགས་པར་སྟན་ཕྲོགས་པ་ལ་བརྟེན་ནས། གཙུག་ལག་ཁང་དུ་ཁྱིམ་བདག་ལྟད་མོ་ལ་ལྷགས་ནས་ཟན་ཟ་བའི་ཚེ་ན། ཟན་ཟ་བ་རྫོགས་ཀྱི་བར་དུ་འདུག་སྟན་སྦྱིན་པར་བྱ་ཞེས་གསུངས་སོ། ། གཉིས་པ་ནི། ཁྱིམ་ནས་ལངས་ཏེ་ཕྱིན་པ་ན། སྟན་རྐུན་པོས་ཁྱེར་བ་ལ་བརྟེན་ནས་སྟན་དེ་དག་སྲུང་མཁན་གཞག་གོ ། སྲུང་མཁན་དེ་ཡིས་བསྲུང་བའི་བར་དུ་ཡང་རང་གིས་ཀློག་པ་དང་བསམ་གཏན་སོགས་མ་ཉམས་པར་བྱས་ནས་བསྲུང་ངོ༌། །
སྲུང་བ་པོ་ཇི་ལྟ་བུ་དགོས་ཤེ་ན། སྲུང་བ་པོ་ནད་པ་དང༌། ནད་གཡོག་དག་དང༌། ཤིན་ཏུ་རྒན་པོར་གྱུར་པ་དང༌། ཚུལ་ཁྲིམས་འཆལ་བ་དང༌། ནད་འཁོན་དང་བཅས་པ་དང༌། བསྙེན་པར་མ་རྫོགས་པ་དགེ་ཚུལ་མན་ཆད་ལ་ནམ་ཡང་སྟན་བསྲུང་བའི་ཡིད་བརྟན་མི་བྱའོ། ། སྐྱོན་འདི་དག་དང་བྲལ་བའི་དགེ་སློང་སྲུང་མཁན་ལ་གཞག་གོ ། གསུམ་པ་བརྟུལ་བའི་རིམ་པ་ནི། དགེ་སློང་རྒན་གཞོན་གཉིས་སྟན་གཅིག་ལ་འདུག་པ་ན་སྟན་དེ་དག་གསར་བུས་བརྟུལ་བར་བྱ་ཞིང༌།
གལ་ཏེ་གཉིས་ཀ་གསར་བུ་ཡིན་ན་ནི་གང་ཕྱི་ནས་དོང་བས་ཏེ་ལངས་པས་སྟན་བརྟུལ་བར་བྱ་བ་ཡིན་ནོ། ། བཞི་པ་བླ་མ་ལ་དམ་པའི་ཆོས་ཉན་པ་དང༌། ཀུན་དགའ་ར་བར་གསོ་སྦྱོང་ལ་འཚོགས་པ་ལ་སོགས་པའི་དུས་སུ་གནས་བརྟན་ཤིན་ཏུ་རྒས་པས་ལུས་ཤེད་ཆུང་བ་འཁྲད་མི་ཚུགས་པ་ཡིས་དགེ་སློང་གཞན་དང་ལྷན་ཅིག་ཏུ་འཚོགས་པ་ན་གང་དུ་འདུག་ས་དེར་འདུག་སྟན་གཞག་པར་བྱ། འགྱེལ་བ་བསྲུང་བ་ཉིད་ཀྱི་ཕྱིར་ཡང་རྒྱབ་རྟེན་གཞག་པར་བྱའོ། ། འདུག་སྟན་དང་རྒྱབ་རྟེན་སོགས་གཞག་དགོས་པ་དེའི་ཕྱིར་སྒོ་གསུམ་ཐམས་ཅད་ཀྱིས་བསྙེན་བཀུར་གྱི་ཆོ་ག་ནི། བླ་མ་དང་སློབ་མ་གཉིས་ཀ་ལ་ཡང་ཕན་པར་འདོད་པས་བླ་མ་ལ་བརྟེན་ནས་བྱ་བར་མཁྱེན་མཆོག་བཅོམ་ལྡན་འདས་ཀྱིས་གསུངས་སོ། ། གསུམ་པ་ལྟུང་མེད་ལ་བཞི་སྟེ། གློ་བུར་གྱི་རྐྱེན་གྱིས་ཉེས་པ་མེད་པ། ཞར་ལ་ཉེ་འཁོར་གྱི་ཚད་བསྟན་པ། དགོས་པའི་རྐྱེན་གྱིས་ཉེས་པ་མེད་པ།
ཡུལ་གྱི་སྟོབས་ཀྱིས་ཉེས་པ་མེད་པའོ། ། དང་པོ་ནི། དགེ་སློང་གཞོན་ནུ་ཞིག་ཕྱི་རོལ་དུ་དོང་བའི་བར་ལ་དགེ་འདུན་གྱིས་གཙུག་ལག་ཁང་གི་སྒོ་བཅད་པས། ཁྱིམ་གཞན་དུ་གདུགས་ཚོད་ལ་སྔ་ཚོམས་སུ་སོང་བ་ན། གཞོན་ནུའི་གདུགས་ཚོད་བཅག་པས་རིངས་པའི་རྐྱེན་དག་བྱུང་བ་ན་རྩིག་པའི་རྩ་བའམ་ཤིང་གི་དྲུང་དུ་མལ་སྟན་བཞག་པ་ལ་ནི་ཉེས་པ་མེད་དེ། རྐྱེན་གྱི་དབང་གིས་གནང་བས་སོ། ། དེས་ན་གློ་བུར་དུ་གང་ཟག་གཞན་གྱི་ཟན་གཅད་པར་མི་བྱའོ་ཞེས་གདམས་སོ། ། གཉིས་པ་ཞར་ལ་ཉེ་འཁོར་གྱི་ཚད་བསྟན་པ་ནི། གནས་གང་དུ་སོང་ནས་མིག་གིས་བལྟ་བའི་ཡུལ་མིན་པར་གྱུར་པའམ། སྔར་གསུངས་པའི་ཆོས་གོས་ཀྱི་ཉེ་འཁོར་ཇི་སྲིད་པ་དེ་སྲིད་ཀྱི་ཚད་ཙམ་མལ་སྟན་གྱིའང་ཉེ་འཁོར་གྱི་ཚད་དུ་གཟུང་ངོ༌། །
དེ་ཡང་རྩིག་པ་སོགས་ཀྱིས་བསྐོར་བ་ཡིན་ན་སྒོ་ཁང་ནས་འདོམ་བཞི་བཅུ་རྩ་དགུ་ནི་ཉེ་འཁོར་རོ། ། གསུམ་པ་དགོས་པའི་རྐྱེན་གྱིས་ཉེས་པ་མེད་པ་ནི། འཁོར་བའི་སྡུག་བསྔལ་སྤངས་པས་ཤིན་ཏུ་བདེ་བའི་གནས་ཐར་པ་སྒྲུབ་པར་བྱེད་པའི་ཆོས་དགོས་འདོད་འབྱུང་བས་རིན་པོ་ཆེ་དང་འདྲ་བ་སྟོན་པ་ན། བཤད་པར་བྱ་བའི་སྟོན་པའི་བཀའ་ལ་མཆོད་པར་བྱ་བའི་བསམ་པས་སྟན་མཐོ་བ་དང་མཛེས་པ་ལ་འདུག་པར་བྱའོ། ། ཁྲི་རྐང་ལ་སེང་གེའི་གདོང་བྲིས་པའི་སེང་གེའི་ཁྲི་ཡང་ཆོས་སྟོན་པ་ན་བཅང་བར་བྱའོ། ། ཁྲིའི་ཁྱད་པར་ནི། གྲུ་བཞི་ངོས་རབ་ཏུ་མཉམ་པ་ལ་བདེ་བའི་སྟན་དང༌། རྒྱབ་རྟེན་དང༌། རྐང་རྟེན་དང༌། ཁྲི་ལ་འཛེག་པའི་སྐས་དང་བཅས་པ་དང༌།
ཆུན་འཕྱང་དང་མཛེས་པའི་བླ་རེ་ལེགས་པར་བཀོད་པའི་སེང་གེའི་ཁྲི་ཡང་ཆོས་སྟོན་པའི་ཁྲིར་བཅང་བར་བྱའོ། ། ཆོས་སྟོན་པ་དེའི་ཚེ་ནོར་ཡོད་པ་དག་གིས་ཕུལ་བའི་ཁྲི་ལ་འདུག་པར་རྗེས་སུ་གནང་པའི་ཕྱིར་རིན་པོ་ཆེའི་རྒྱན་ཀུན་གྱིས་མཛེས་པར་སྤྲས་ཤིང༌། བཟོ་ལེགས་པར་བྱས་པ་དེ་ལ་འདུག་པར་བྱ་བ་ཉིད་དོ། ། བསམ་པ་ཇི་ལྟ་བུས་ཤེ་ན། འདུས་བྱས་ཐམས་ཅད་མི་རྟག་པར་ཡིད་ཆེས་པས་འདུག་པར་བྱའོ། ། དེ་ལྟར་འདུས་བྱས་ཐམས་ཅད་མི་རྟག་པར་ཡིད་ལ་བྱེད་པ་དང༌། སྦྱིན་བདག་ལ་ཡང་བསོད་ནམས་གསོག་པའི་སྒོ་ནས་ཕན་པའི་ཕྱིར་དུ་རིན་པོ་ཆེ་སྣ་ཚོགས་ཀྱི་རྒྱན་གྱིས་མཛེས་པའི་ཁྲི་ལ་སྡོམ་བརྩོན་ཆོས་སྟོན་པ་ན་འདུག་པར་བྱའོ། ། གསུམ་པ་ནི། ཡུལ་གྱི་སྟོབས་ཀྱིས་རིན་པོ་ཆེའི་ཁྲི་ལ་འདུག་པ་ལ་ཉེས་པ་མེད་པའི་གནས་སྐབས་ནི། གནོད་སྦྱིན་གྱི་གནས་དང༌།
ཀླུའི་ཡུལ་དང༌། ལྷ་མིན་གྱི་གནས་དང༌། ལྷའི་ཡུལ་ལ་སོགས་པ་ལོངས་སྤྱོད་རིན་པོ་ཆེ་ལས་གྲུབ་པ་དག་ལ་རིན་པོ་ཆེའི་སྣོད་དང་ས་གཞི་ལ་སོགས་པ་ལ་རེག་ཀྱང་ལྟུང་བའི་སྐྱོན་མེད་དེ། གང་གི་ཕྱིར་ན་རིན་པོ་ཆེ་འདི་དག་ལྷ་ལ་སོགས་པ་དེ་དག་གི་བསོད་ནམས་ལས་དེ་དག་གི་ལོངས་སྤྱོད་རྩོལ་མེད་དུ་ལེགས་པར་གྲུབ་པའི་ཕྱིར་རོ་ཞེས་ཐུབ་པས་རྣམ་འབྱེད་ལས་གསུངས་པའི་ཕྱིར་རོ། ། ལྷོ་ལམ་ནས་འོངས་པའི་དགེ་སློང་གཉིས་ལ་བཅས་པ་གདིང་བ་ལ་གཉིས་ཏེ། ལྟུང་བའི་རྣམ་གཞག ཇི་ལྟར་བསྟེན་པའི་ཚུལ་ལོ། ། དང་པོ་ལ་བསྟན། བཤད་གཉིས་ལས། དང་པོ་ནི།
དགེ་འདུན་གྱི་གཙུག་ལག་ཁང་དག་ཏུ་སྡོམ་བརྩོན་གྱིས་རྩྭ་སོགས་བཏིང་ནས་ནི་མ་བསྡུས་ཤིང་གཞན་ལ་མ་བཅོལ་བར་སྲོག་དང་ཚངས་སྤྱོད་ཀྱི་བར་ཆད་དུ་འགྱུར་པ་སོགས་ཀྱི་རྐྱེན་མེད་བཞིན་དུ་གྱི་ནར་ཡང་བོར་ནས་འགྲོ་བར་བྱེད་ན་ལྟུང་བའོ། ། རྐྱེན་དེ་ལྟ་བུ་བྱུང་ན་ནི། མ་བརྟུལ་ཡང་ལྟུང་བ་མེད་དོ། ། འདི་ལ་གཞི་ནི་དགེ་འདུན་གྱི་གཙུག་ལག་ཁང་སྲོག་ཆགས་སྐྱེ་བའི་ཉེས་དམིགས་ཡོད་པའི་སར་རང་ངམ་གཞན་བསྐོས་པས་རྩྭ་སོགས་གདིང་བར་བྱ་བ་བཏིང་ནས་མ་བསྡུས་པའོ། ། བསམ་པ་ནི་ཤེས་བཞིན་དུའམ་བརྗེད་ཀྱང་རུང་ངོ༌། ། སྦྱོར་བ་ནི་རང་གིས་མ་བསྡུས་པའམ། གཞན་ལ་མ་བཅོལ་བར་ཉེ་འཁོར་ལས་གཞན་དུ་འགྲོ་བར་རྩོམ་པའོ། ། མཐར་ཐུག་ཉེ་འཁོར་ལས་འདས་པའོ། ། གཉིས་པ་བཤད་པ་ལ་གཉིས་ཏེ། དངོས་གཞི་དང༌།
སེལ་བའོ། ། དང་པོ་ནི། མལ་སྟན་མ་བསྡུས་ན་ཉེ་འཁོར་ལས་མ་འདས་ཀྱང་ཕན་ཕུན་དུ་གྱུར་པ་ན་ལྟུང་བ་དང༌། འདས་ན་ཕན་ཕུན་དུ་མ་གྱུར་ཀྱང་ཉེས་བྱས་སུ་བཤད་པ་ཉིད་ཀྱི་རིགས་པ་འདི་ཡིས་མལ་སྟན་གྱི་རྗེས་ལ་བསྟན་པ་རྩྭ་སོགས་གདིང་བ་འདི་ལ་ཡང་འདུལ་བའི་ཆོ་ག་ལ་མཁས་པས་སྔ་མ་ཁོ་ན་ལྟར་ངེས་པར་ལྟུང་བ་ཉིད་དུ་འགྱུར་པར་བཤད་དོ། ། གཉིས་བསེལ་བ་ནི། རི་བྲག་ཅིག་ཏུ་ཁྱིམ་བདག་གིས་གཞན་གྱིས་གདིང་བའི་རྩ་སོགས་མི་གཅང་བའི་ས་ཕྱོགས་སུ་བོར་བ་ལ་བརྟེན་ནས། གཙུག་ལག་ཁང་དུ་བསྡུ་དགོས་པའི་རྩྭ་སོགས་ཀྱི་གདིང་བ་ཡང་ཆུའི་ནང་དུ་དོར་ནས་གཞན་དུ་འགྲོ་བ་བྱས་སམ། ཁྱིམ་གཞན་དུ་བཏིང་བའི་རྩྭ་སོགས་ཀྱང་མི་བརྟུལ་ལམ། ཅི་དགའ་བར་མ་བརྟུལ་ན་ཉེས་བྱས་སོ། ། ཡང་ན་ཁྱིམ་གཞན་དུ་རྩྭ་སོགས་བཏིང་བའང་ཁྱིམ་བདག་རྣམས་ལ་དྲིས་ནས་བརྟུལ་ཟེར་ནའང་མ་བརྟུལ་ལམ།
ཁྱིམ་བདག་གིས་མ་བསྐོས་བར་ཆུའི་ནང་དུ་དོར་ནས་སམ། གཙུག་ལག་ཁང་དུ་གདིང་བ་ཐོབ་པ་སྟེ་དགོས་པའི་རྩྭ་སོགས་ཀྱང་ནང་དུ་མ་བརྟུལ་ན་ནི་ཉེས་བྱས་སོ་ཞེས་པ་སྔ་འགྱུར་ལྟར་བྱས་སོ། ། གཉིས་པ་ཇི་ལྟར་བསྟེན་ཚུལ་ནི། བསམ་གཏན་པའི་འཆག་པའི་ས་རྒྱ་ཁྱོན་ཆེ་བ་དགོས་པས་ཁྲུ་ནི་བཅོ་བརྒྱད་ཀྱི་ཚད་དག་ཏུ་བྱའོ། ། ཁ་ཏོན་པའི་འཆག་ས་ནི། བསམ་གཏན་པའི་འཆག་ས་ཙམ་མི་དགོས་པས་ཁྲུ་བཅུ་གཉིས་བྱའོ། ། འཆག་ས་དེ་རྐང་འོག་ཏུ་རྩུབ་ན་བར་ཐང་སྟེ་རྩྭ་དང་ཤིང་བལ་ལ་སོགས་པ་གདིང་ངོ༌། ། རླན་ཆེ་བའི་གནས་སུ་རྩྭ་སོགས་བཏིང་བ་ལས་གཞན་དུ་མ་བཏིང་ན་ནད་བསྐྱེད་པར་འགྱུར་བས་ན་ས་གཞི་དག་ཏུ་རྩྭ་གདིང་བར་བྱའོ། ། འཆག་པའི་དུས་སུ་ཡང་སྤྱོད་ལམ་གཟོབ་པའི་བག་ཡོད་དང༌། བླང་དོར་ཕྱིན་ཅི་མ་ལོག་པའི་ཤེས་བཞིན་དང་བཅས་པས་གཅག་གོ །
རླན་ཆུང་ན་གཏིང་བའི་རྩྭ་སོགས་ཟླ་བ་ཕྱེད་ཕྱེད་ཅིང་སྐྱོང་ནུལ་བྱའོ། ། ས་རླན་ཆེ་ན་ཉིན་རེ་བཞིན་བླ་འོག་བསྒྱུར་བར་བཤད་དོ། ། འཆར་ཀ་ལ་བཅས་པ་གཉིས་ཡོད་པ་ལས། དང་པོ་སྐྲོད་པ་ལ་གཉིས་ཏེ། རང་གིས་སྐྲོད་པ་དང༌། བཅོལ་ཏེ་སྐྲོད་པའོ། ། དང་པོ་ནི། དགེ་སློང་གི་དགེ་འདུན་གྱི་གཙུག་ལག་ཁང་ནས་ནི་ཞེ་སྡང་བས་དགེ་སློང་གཞན་ཕྱིར་ལ་སྐྲོད་ན་སྐྲོད་པ་པོའི་དགེ་སློང་ལ་ནི་ལྟུང་བྱེད་འབྱུང་བར་གསུངས་སོ། ། ཡང་མ་བསྐྲད་ན་བསྐྲད་བྱ་ཉིད་ལ་གནོད་པ་དང༌། དགེ་འདུན་འཁྲུགས་པ་ལ་སོགས་པ་དེ་འདྲའི་རྐྱེན་ཡོད་པ་ཅན་ཡིན་ན་ལྟུང་བ་སྐྱེད་བྱེད་དུ་མ་གཏོགས་སོ། །
སྔ་འགྱུར་ལས། དེ་འདྲའི་སྐྱོན་ནི་མ་གཏོགས་སོ། ། ཞེས་འབྱུང་བ་ལྟར་ལེགས་སོ། ། འདི་ལ་ཡང་གཞི་ནི་དགེ་སློང་དགེ་འདུན་གྱི་གཙུག་ལག་ཁང་ནས་སྐྲོད་པའོ། ། བསམ་པ་ནི་ཞེ་སྡང་བས་སྐྲོད་པར་འདོད་པའོ། ། སྦྱོར་བ་གཞན་སྐྲོད་པ་ལ་ཞུགས་པའོ། ། དངོས་གཞི་ཕྱི་རོལ་དུ་ཐོན་པའོ། ། དགག་བྱ་གཞན་ལ་གནོད་པའོ། ། གཉིས་པ་བཅོལ་ཏེ་སྐྲོད་པ་ལ་གཉིས་ཏེ། དགེ་སློང་ལ་བཅོལ་བ་དང༌།
དགེ་སློང་མ་ཡིན་པ་ལ་བཅོལ་བའོ། ། དང་པོ་ནི། གལ་ཏེ་རང་མིན་པའི་དགེ་སློང་གཞན་ལ་བཅོལ་ཏེ། སེམས་སྡང་པ་དང་བཅས་པས་དགེ་སློང་གཞན་སྐྲོད་དུ་འཇུག་ན་ཡང་དང་པོའི་སྐྲོད་དུ་འཇུག་བྱེད་དང༌། དངོས་སུ་སྐྲོད་མཁན་གྱི་དགེ་སློང་དེ་དག་གཉིས་ཀ་ལ་ཡང་ལྟུང་བྱེད་འབྱུང་བ་ཁོ་ནར་གསུངས་པ་ཡིན་ནོ། ། གཉིས་པ་ནི། དགེ་སློང་རང་གིས་བསྐུལ་ནས་དགེ་ཚུལ་ལ་སོགས་རྣམས་ཀྱིས་ཀྱང་སྡོམ་བརྩོན་གཞན་སྐྲོད་དུ་འཇུག་པར་བྱེད་ན་སྐུལ་བྱེད་ཀྱི་དགེ་སློང་ལ་ནི་ལྟུང་བྱེད་དོ། ། དགེ་ཚུལ་དེ་དག་ལ་ནི་འགལ་ཚབས་ཅན་ཏེ་ཉེས་བྱས་སོ། ། མདོ་རྩ་བ་ལས་ནི། ཡང་དགེ་སློང་གིས་དགེ་སློང་མ་སོགས་སྐྲོད་ན་ཉེས་བྱས་དང༌།
དགེ་སློང་གིས་ཁྱིམ་པ་བསྐོས་ནས་དགེ་སློང་སྐྲོད་དུ་འཇུག་ན་ཁྱིམ་པ་ལ་རང་བཞིན་གྱི་སྡིག་པ་བསྐྱེད་ལ། དགེ་སློང་གིས་ཁྱིམ་པ་སྐྲད་ན་ཉེས་བྱས་སོ་ཞེས་བཤད་དོ། ། ཡང་འཆར་ཀ་ལ་བཅས་པ་ཕྱིས་གནོན་ལ་བསྟན། བཤད་གཉིས་ལས། དང་པོ་ནི། འཆར་ཀས་དགེ་སློང་གསར་བུ་ཞིག་བྲིད་ནས་དེས་ཁ་ཟས་ངན་པ་ཟོས་པ་ན་ཁ་འདོན་གྱིས་ཤིག་ཅེས་བསྐུལ་བ་དང༌། ཁ་ཟས་བཟང་པོ་ཟོས་པ་ན་བསམ་གཏན་བྱེད་དུ་བཅུག་པས་སམ། གྲང་བ་ན་བསིལ་ཡབ་ཀྱིས་གཡབས་པ་དང༌། དྲོ་བ་ན་རྩྭ་རུ་མེ་སྤར། བཤང་གཅིའི་སྐྱབས་མེད་པར་ཆོལ་ཟངས་སྦས།
རི་ལུ་ཟོ་ཞིག་ཅེས་བྱས་ནས་མེ་ཁང་དུ་འཁྲུར་བཅུག་པ་སོགས་ཀྱིས་ཀྱང་རུང༌། དགེ་སློང་ལ་ནི་མཐོ་འཚམས་ན་ལྟུང་བྱེད་ཁོ་ནར་འགྱུར་བ་ཡིན་ནོ། ། འདི་ལ་གཞི་ནི་དགེ་སློང་དགེ་འདུན་གྱི་གཙུག་ལག་ཁང་སོགས་སུ་སྔར་བར་ཞུགས་པའོ། ། ཀུན་སློང་སྔ་ནས་གནས་པར་ཤེས་བཞིན་དུ་མཐོ་འཚམས་པར་འདོད་པའོ། ། སྦྱོར་བ་མཐོ་འཚམས་པར་རྩོམ་པའོ། ། མཐར་ཐུག་མཐོ་འཚམས་པའི་བྱ་བ་རྫོགས་པའོ། ། དགག་བྱ་གཞན་ལ་གནོད་པའོ། ། གཞན་གྱིས་བསྙེན་བསྐུར་འདྲེན་པའི་ས་དང༌། ཁྲུས་བྱེད་པའི་ཁང་པ་དང༌། ཁང་པའི་སྒོ་མོ་ཉིད་དང་ནི།
གནས་ཁང་དང་མཛོད་དང་ཁང་བཟང་རྣམས་སུ་གནས་པའི་དགེ་སློང་སྔ་མ་ཉིད་ལ་སྔར་ཞུགས་པ་ཤེས་བཞིན་དུ། ཆེད་དུ་གཏད་ནས་ནི་འདུག་སྟན་དང་གནས་དང་གནས་མལ་སོགས་ལ་དགེ་སློང་སྔ་རོལ་ནས་གནས་པ་ལ་ལུས་དང་ངག་གིས་འཚེ་བར་བྱེད་པ་དང་ཕྱིས་གནོན་བྱེད་པ་ལ་ལྟུང་བྱེད་དོ། ། ཉེ་དགའ་ལ་བཅས་པ་རྩ་བ་འབྱུང་བ་ལ་འདུག་པ་ལ་བསྟན། བཤད་གཉིས་ལས། དང་པོ་ལ་བསླབ་བྱ་ནི། གཙུག་ལག་ཁང་གི་སྟེང་གི་གནས་སུ་སྤང་ལེབ་དང༌། དེ་དང་འདྲ་བ་སོགས་ཀྱིས་ཕུབ་པ་ལ་འདུག་པར་བྱའོ། ། གལ་ཏེ་འདུག་ཁྲིའི་རྐང་པ་དག་མནན་པས་ཐུར་དུ་འབྱུང་བའི་ཐོག་སྙི་བ་ལ་ནི་ཁྲི་རྐང་རྣོན་པོ་འཛུགས་པར་བྱས་ནས་འདུག་པ་ལ་ལྟུང་བྱེད་དུ་འདོད་དོ། ། འདི་ལ་ཡང་གཞི་ནི་དགེ་འདུན་གྱི་གཙུག་ལག་ཁང་གི་ཡང་ཐོག་སྙི་བ་ལ་ཁྲི་རྐང་འཛུགས་པའོ། ། བསམ་པ་ནི་ཁྲི་རྐང་གི་རྩ་བ་ཐོག་ལ་ཐལ་བྱུང་དུ་དབྱུང་བར་འདོད་པའོ། །
སྦྱོར་བ་ནི་ཁྲི་རྐང་རྣོན་པོ་སྟེང་ཐོག་ཏུ་མནན་པའོ། ། མཐར་ཐུག་ཐལ་བྱུང་དུ་སོང་ནའོ། ། དགག་བྱ་གཙུག་ལག་ཁང་སོགས་ལ་གནོད་པའོ། ། གཉིས་པ་བཤད་པ་ནི། ཁྲི་གང་གི་རྩ་བ་ཐུར་ལ་འབྱུང་བ་ཞེས་བྱ་བ་ནི་གཙུག་ལག་ཁང་གི་སྟེང་གི་ཐོག་ཤིན་ཏུ་མ་ཁྲང་བ་མ་ཡིན་པར་སྙི་བ་ལ་ཁྲི་བཙུགས་ནས་སྟེང་དུ་ལུས་ཀྱི་ལྗིད་ཕབ་སྟེ་མནན་པས་རྩ་བ་ཕྱིར་འབྱུང་བའོ། ། སྤང་ལེབ་སོགས་ཀྱིས་ཕུབ་པ་ལ་ལྟུང་བ་མེད་པ་དེ་བཞིན་དུ། གཙུག་ལག་ཁང་གི་ཐོག་ཤིན་ཏུ་སྲ་བར་ལེགས་པར་གནས་པ་དང་བཅས་པ་དང༌། ཁྲིའི་རྐང་རྟེན་རྡོ་ལེབ་སོགས་ཀྱིས་བྱས་པ་ལ་འདུག་པ་ཉིད་དང་ནི། ཁྲི་བཀན་ཏེ་བཞག་ནས་འདུག་པ་ལ་ཡང་འདིར་ནི་བཀག་པ་ཡོད་པ་མིན་ཏེ། འདུག་པར་མ་ཟད་ཉལ་བ་ལ་ཡང་ལྟུང་བ་མེད་པའི་ཚུལ་འདི་ཉིད་དོ། །
ཡང་ཁྲི་རྐང་ལྕགས་ཀྱི་གཟེར་བུས་བསྡམས་པ་དང༌། ཁྲི་རྐང་གི་རྩ་བ་བརྟན་པོར་བྱས་པ་དག་ལ་འདུག་ཀྱང་རུང་ལ། ཁྲི་རྐང་རྩ་བ་བལ་བ་ཛ་སོགས་ཀྱིས་ལེགས་པར་བཅིངས་པ་དག་ལ་འདུག་ཀྱང་རུང་ངོ༌། ། ཁྲི་རྐང་རྣོན་པོ་རྩེ་མོ་ཕུར་བུ་ལྟ་བུ་མནན་པས་ཐལ་བྱུང་དུ་འབྱུང་བ་ནི་བཀག་པ་ཡིན་ནོ། ། ཀོའུ་ཤཱམྦཱིར་འདུན་པ་ལ་བཅས་པ་འདེབས་པ་ལ་གསུམ་སྟེ། དངོས་དང༌། ཞར་བྱུང་དང༌། བསླབ་བྱའོ། ། དང་པོ་ནི། སྲོག་ཆགས་དང་བཅས་པའི་ཆུ་ཡིས་ནི་རྩྭ་དང་ཤིང་སོགས་ལ་རང་གི་འདེབས་པར་བྱེད་དམ།
གཞན་འདེབས་སུ་འཇུག་པ་ཉིད་ཀྱང་རུང་སྟེ། སྡོམ་བརྩོན་ལ་ནི་ལྟུང་བྱེད་ཡིན་ནོ། ། འདུ་ཤེས་ཀྱི་བྱེ་བྲག་གིས་ནི་སྲོག་ཆགས་དང་བཅས་པའི་ཚུལ་དེར་འདུ་ཤེས་སམ། སྲོག་ཆགས་ཡོད་པ་ལ་ཐེ་ཚོམ་ཟ་བ་ཉིད་ཀྱིས་ཀྱང་སྡོམ་བརྩོན་ཅན་ལ་ལྟུང་བར་འགྱུར་རོ། ། སྲོག་ཆགས་མེད་པ་ལ་མེད་པར་འདུ་ཤེས་པས་འདེབས་པར་བྱེད་ན་ཉེས་པ་མེད་དོ། ། ཐེ་ཚོམ་གཞན་གྱི་སྒོ་ནས་ཀྱང་ཉེས་བྱས་སུ་འགྱུར་བ་ཉིད་དུ་བསྟན་ཏེ། ཡོད་པ་ལ་ཕལ་ཆེར་མེད་སྙམ་པ་དང༌། མེད་པ་ལ་ཕལ་ཆེར་ཡོད་སྙམ་པའོ། ། འདི་དག་ནི་འདུ་ཤེས་དྲུག་གི་སྒོ་ནས་ལྟུང་བ་ཡོད་མེད་དཔྱད་པའོ། ། དེ་ལྟར་ལྟུང་བྱེད་གཉིས་དང༌།
ལྟུང་མེད་གཉིས་དང༌། ཉེས་བྱས་གཉིས་སོ། ། དེ་ལའང་གཞི་ནི་སྲོག་ཆགས་དང་བཅས་པའི་ཆུའོ། ། བསམ་པ་ནི་སྲོག་ཆགས་དང་བཅས་པར་འདུ་ཤེས་པའམ། ཡོད་པ་ལ་ཐེ་ཚོམ་ཟ་བའོ། ། སྦྱོར་བ་ནི་རང་གིས་སམ་འདེབས་སུ་འཇུག་པར་བྱེད་པའོ། ། མཐར་ཐུག་སྲོག་ཆགས་ཤི་བ་ནའོ། ། དགག་བྱ་སྲོག་ཆགས་ལ་གནོད་པའོ། ། གཉིས་པ་ཞར་བྱུང་ནི། མི་རྒོད་བྲོས་པ་ཞིག་གིས་དགེ་སློང་ལ་ཆུ་འདྲེན་པའི་དཔྱང་ཐག་དང་ཆུ་སྣོད་མེད་པས་མི་རྒོད་རང་གི་ལྟོ་བ་དྲལ་ཏེ།
དགེ་སློང་གིས་ཁྲག་འཐུང་བར་བྱས་པ་ལ་བརྟེན་ནས། ཆུ་དཀོན་པའི་ས་ཕྱོགས་སུ་བུམ་པ་དཔྱང་ཐག་དང་བཅས་པ་བྱས་ནས་ཁྲོན་པ་ནས་ཆུ་དྲངས་ཏེ་ཆུ་སློང་བ་ལ་སྟེར་བར་བྱེད་པ་ལ་ཉེས་པ་མེད་དོ། ། གསུམ་པ་བསླབ་བྱ་ལ་གསུམ་སྟེ། རུང་བར་བྱས་པ་སྤྱད་པས་མདོར་བསྟན། སོ་སོར་ཕྱེ་སྟེ་རྒྱས་པར་བཤད། སྦྱིན་ཚུལ་གྱིས་མཇུག་བསྡུ་བའོ། ། དང་པོ་ནི། ཆུ་རྙོག་པ་ཅན་ལ་སྲོག་ཆགས་ཡོད་མེད་རྟོག་ན་ཤིང་ཀ་ཏ་ཀའི་ལོ་མ་སོགས་ཀྱིས་ཆུ་དྭངས་པར་བྱས་ཏེ་བརྟག་པར་བྱའོ། ། རྙོག་པ་ཉིད་དྭངས་པའི་ཚད་ནི་གང་དུ་ཆུ་ལ་བྱད་བཞིན་གྱི་གཟུགས་བརྙན་གསལ་བར་བལྟར་ཡོད་པའོ། ། དྭངས་པར་བྱས་ཏེ་སྲོག་ཆགས་ཡོད་མེད་ལེགས་པར་བརྟགས་པ་དེ་ནི་འབད་པས་བཙགས་ནས་ནི་བཙགས་པའི་ཆུ་བཏུང་དུ་རུང་ངོ༌། །
ཅིའི་ཕྱིར་ཞེ་ན། སྲོག་ཆགས་མེད་པར་ཤིན་ཏུ་དག་པར་གཏན་ལ་ཕབ་པས་སོ། ། གཉིས་པ་སོ་སོར་ཕྱེ་སྟེ་རྒྱས་པར་བཤད་པ་ལ་གསུམ་སྟེ། གང་སྤྱོད་པར་བྱ་བ་དང༌། ཇི་ལྟར་སྤྱོད་པའི་ཚུལ་དང༌། རུང་མི་རུང་གི་དབྱེ་བའོ། ། དང་པོ་ལ་གསུམ་སྟེ། དག་པའི་ཆུའི་དབྱེ་བ། ཆུ་ཚགས་ཀྱི་དབྱེ་བ། བརྟག་པ་ལ་གུས་པར་བྱ་བའོ། །
དང་པོ་ནི། དགེ་སློང་གི་བཏུང་བྱ་དག་པ་ལྔས་རུང་བར་བྱས་པའི་ཆུ་ལྔ་ཡང་དག་གཟུང་ངོ༌། ། ལྔ་གང་ཞེ་ན། སྔར་སྲོག་ཆགས་འབྱུང་མ་མྱོང་བའི་ཁྲོན་པ་ཁྲོན་པ་རྣམ་དག བཀོད་མའི་ཆུ་མིག་ནས་བྱུང་བ་བཀོད་མས་རྣམ་པར་དག་པ་དང༌། ཞབས་ཚགས་ཅན་ལ་སོགས་ཆུ་ཚགས་དམ་པོས་བཙགས་པ་ཆུ་ཚགས་ཀྱིས་དག་པར་བྱས་པ་དང༌། དགེ་འདུན་མཐུན་པས་བསྐོས་པའི་དགེ་སློང་གིས་བརྟགས་པ་དགེ་འདུན་གྱིས་དག་པར་བྱས་པ་དང༌། དགེ་སློང་ཚུལ་ཁྲིམས་དང་ལྟ་སྤྱོད་དང་འཚོ་བ་མ་ཉམས་པས་བརྟགས་པ་གང་ཟག་གིས་དག་པར་བྱས་པའོ། ། གཉིས་པ་ནི། ཆུ་ཚགས་ཀྱང་རྣམ་པ་ལྔའོ། །
ལྔ་གང་ཞེ་ན། རིལ་ཚགས་ཞེས་བྱ་བའི་དབྱིབས་ཀྱི་རྣམ་པ་ནི། འོད་ལྡན་ལས། རིལ་ཚགས་ནི་ཟླུམ་པོ་ཁ་གཉིས་པའོ་ཞེས་སོ། ། དེ་བཞིན་དུ་གྲོལ་བར་བྱེད་པའི་རས་ནི་བསལ་ཚགས་ཏེ། འགྲེལ་ཆུང་ལས་ནས་ཆུ་ལ་སྦངས་བ་འཚིར་བ་ལ་བཤད་དོ། ། གྲུ་གསུམ་པ་ནི་གྲུ་གསུམ་ཡོད་པའོ། ། རིལ་བ་ཞབས་ཚགས་ཅན་ཏེ་རིལ་བའི་ཞབས་སུ་ཚགས་བྱས་པའོ། ། བུམ་ཚགས་གཅེའུ་ཅན་དང་ཞེས་བྱ་བ་ནི། མདོ་རྩ་བར།
དེ་ནི་བུམ་པའི་དབྱིབས་ཅན་པདྨའི་སྦུ་གུ་ལྟ་བུ་དང་ལྡན་པ་འོག་སྦུབས་ཅན་ཡིན་ནོ་ཞེས་བཤད་ལ། འགྲེལ་པ་ལས། བུམ་པའི་སྦུབས་ནས་པདྨའི་སྙིང་པོ་ལྟ་བུའི་འབུར་བ་བྱས་པ་ལ་བུ་ག་མང་དུ་བཏོད་པ་ཞེའོ། ། གསུམ་པ་བརྟག་པ་ལ་གུས་པར་བྱ་བ་ནི། ཡུན་ཇི་སྲིད་དུ་བརྟག་ཅེ་ན། ཇི་སྲིད་ཆུ་འདི་དག་པར་ངེས་པའི་བར་དུ་རྩེ་གཅིག་པའི་བློ་ཡིས་རྒྱུན་དུ་སྟེ་ཡུན་རིང་པོར་འབད་པས་ཆུ་རྣམས་ལ་སྲོག་ཆགས་ཡོད་མེད་ཡོངས་སུ་བརྟག་སྟེ། འོན་ཀྱང་སྣོད་བླ་འོག་ཡང་ཡང་བསྒྱུར་ནས་བརྟག་པ་མིན་ནོ། ། ཡུན་ཇི་སྲིད་བརྟག་པའི་ཡུན་ཚད་ནི། བ་ལང་དྲུག་གིས་འདྲེན་པའི་ཤིང་རྟ་སྨྱུག་མས་གང་བ་ཡུལ་མ་ག་དྷཱ་པའི་གྲོང་གཅིག་ཡོངས་སུ་འཁོར་བའི་དུས་གང་གི་ཚད་དེར་ཆུ་དེ་ལ་སྲོག་ཆགས་ཡོད་མེད་ཡོངས་སུ་བརྟག་གོ ། ཡང་བརྟག་པ་དེ་ལ་སྣོད་ཀྱི་སྐྱོན་ལ་སོགས་པ་ཡིས་གལ་ཏེ་སྲོག་ཆགས་ཡོད་མེད་ཐེ་ཚོམ་དང༌།
ལེགས་པར་མ་བརྟགས་པའི་འགྱོད་པ་སྐྱེས་ཏེ་སྲོག་ཆགས་ཡོད་པར་དོགས་ན་ཆུ་དེ་ནི་སླར་ཡང་བརྟག་པར་བྱས་ཏེ་ཐེ་ཚོམ་མེད་པར་བྱས་ནས་ཡོངས་སུ་སྤྱད་དོ། ། ཡང་དགེ་སློང་འགྲོ་བ་ན་རྒྱང་གྲགས་ལྔའི་བར་དག་ཏུ་སོང་ནས་ཕྱིན་པའི་ས་དེ་ན་ནི་སྲོག་ཆགས་ལས་གྲོལ་བྱེད་ཀྱི་རས་ལ་སོགས་པའི་ཆུ་ཚགས་ལྔ་པོ་གང་ཡང་རུང་བ་ཞིག་ཡོད་པ་ཡིན་ན་འགྲོ་རུང་ལ། ཆུ་ཚགས་མེད་ཀྱང་སླར་དེ་མ་ཐག་ཏུ་ལོག་པར་འདོད་པའི་བསམ་པ་ཡིས་དཔག་ཚད་ཕྱེད་དུ་འགྲོ་བ་ལ་ཉེས་པ་མེད་དོ། ། རང་ལ་ཆུ་ཚགས་དངོས་སུ་མེད་ཀྱང་ཡིད་བརྟན་པའི་གྲོགས་ལ་ཡོད་པ་ལ་ནི་ཆུ་ཚགས་དངོས་སུ་ཡོད་པ་དང་དོན་མཐུན་པས་ཤིན་ཏུ་རྒྱང་རིང་དུ་སོང་ཡང་ཉེས་པ་མེད་དོ། ། ཆུ་བོ་འབབ་པའི་རྒྱུན་ཕྱོགས་བཞིན་དུ་འགྲོ་བ་ལ་ནི་སྔ་རོལ་དུ་བརྟགས་པའི་ཆུ་འཐུང་བ་ལ་ཉེས་པ་མེད་ལ། དང་པོའི་འབབ་ཆུ་ཆུ་གཞན་དང་མ་འདྲེས་ན་རྒྱང་གྲགས་རེ་རེར་སོང་བ་ན་བརྟག་པར་བྱ་ཞིང༌། གཞན་དང་འདྲེས་ན་ནམ་འདྲེས་པའི་མགོ་རྩོམ་པ་ནས་བརྟག་པར་བྱའོ། ། ཆུ་བོའི་རྒྱུན་ལས་བཟློག་པའི་ཕྱོགས་སུ་འགྲོ་བ་ཡིས་ནི་འཇུག་ངོགས་རེ་རེར་སོང་བ་ན་བརྟག་པར་བྱའོ། ། རྒྱུན་གྱི་བཟློག་ཕྱོགས་སུ་འགྲོ་བའི་དུས་སུ་ཆུ་གཞན་དང་ནི་འདྲེས་པ་ལའང་སྔར་བསྟན་པའི་ཚུལ་བཞིན་དུ་འཇུག་ངོགས་རེ་རེར་བརྟག་དགོས་པ་འདི་ཉིད་དུ་ཤེས་པར་བྱའོ། ། གཉིས་པ་ཇི་ལྟར་སྤྱོད་པའི་ཚུལ་ལ་གསུམ་སྟེ།
ཆོ་ག་གང་གིས་སྤྱད་པ་དང༌། སྣོད་གང་དུ་སྤྱད་པ་དང༌། སྣོད་མི་ཉམས་པར་བྱ་བའོ། ། དང་པོ་ནི། ཁྲོན་པ་ལ་སོགས་པ་ལས་ཆུ་བླངས་ནས་ཆུ་དེ་བདག་པོ་གང་གི་ཡིན་པའི་ཆེད་དང༌། ཆུ་དེའི་ལྷག་པའི་ལྷའི་ཕྱིར་དུ་བདེ་གཤེགས་ཀྱིས་གསུངས་པའི་ཚིགས་སུ་བཅད་པ། རྒྱལ་པོ་སྦྱིན་བདག་ཉིད་དང་ནི། ། ཞེས་སོགས་འདོན་ནོ། ། གཉིས་པ་ནི། ལོ་མ་དང་འདབ་མ་ལ་སོགས་པ་ཡོད་ན་ཆུས་གང་བའི་བུམ་པའི་ཁ་ནི་བཟློག་པ་ཡིས་དུས་ནམ་ཡང་ཆུ་བཏུང་བར་མི་བྱ་སྟེ་ཞེས་གསུངས་སོ། །
དམིགས་བསལ་ལ་ཆུ་འཐུང་བའི་སྣོད་ལོ་མ་དང་འདབ་མ་ལ་སོགས་པ་མ་རྙེད་ན་དབེན་པར་ཁ་བཟློག་ནས་འཐུང་བ་ལ་ཉེས་པ་མེད་དོ། ། གསུམ་པ་ནི། རིལ་ཚགས་དང་བླམ་ཚགས་ལ་སོགས་པའི་ཁ་དག་ནི་འདབ་མ་དང་ལོ་མ་སོགས་ཀྱིས་ངེས་པར་དགབ་པ་བྱ་ལ་ཆུ་འཐུང་བ་དེའི་རྗེས་སུ་བུམ་པ་སོགས་མ་བཀབ་པར་ཡལ་བར་དོར་ན་ཉེས་བྱས་ཡིན་ནོ། ། བུམ་པ་ལ་སོགས་པའི་སྣོད་ལ་དྲི་མ་ཡོད་པ་ནི་རབ་ཏུ་འབད་པས་བཀྲུ་བར་བྱ་ལ། སྐམ་པར་འོས་པའི་བུམ་པ་གཤེར་བ་དང་ཕམ་པ་སོགས་ནི་དུས་ཇི་སྲིད་དུ་སྤྱོད་དུ་རུང་བའི་དོན་དུ་ཉེ་བར་བསྐོམ་མོ། ། ཇི་ལྟར་སྤྱོད་པའི་ཚུལ་བསྟན་ཟིན་ཏོ། ། གསུམ་པ་ནི་རུང་མི་རུང་གི་དབྱེ་བ་ལ་བཞི། གང་ཟག་གང་གི་སྒོ་ནས་རུང་མི་རུང་དང༌། དངོས་པོའི་སྒོ་ནས་རུང་མི་རུང་དང༌། དམིགས་བསལ་བསྟན་པ་དང༌།
སྣོད་གང་དུ་རུང་མི་རུང་ངོ༌། ། དང་པོ་ནི། ཁྱིམ་པས་ཆུ་ལ་སྲོག་ཆགས་ཡོད་མེད་བརྟག་པ་ཁྱིམ་པ་ཉིད་ལ་རུང་སྟེ། དགེ་ཚུལ་གྱིས་ནི་སྤྱད་དུ་མི་རུང་ངོ༌། ། དགེ་ཚུལ་གྱིས་སྲོག་ཆགས་ཡོད་མེད་ལེགས་པར་བརྟགས་པ་ནི་ཁྱིམ་པ་དང་དགེ་ཚུལ་གཞན་ལའང་སྤྱད་བྱ་ཉིད་དུ་འགྱུར་བ་ཡིན་ནོ། ། དགེ་སློང་དེ་ཡིས་སྲོག་ཆགས་ཡོད་མེད་རྣམ་པར་བརྟགས་པ་ནི་ཁྱིམ་པ་ཡན་ཆད་གང་ལ་ཡང་རུང་སྟེ། གང་གི་ཕྱིར་ན་དགེ་སློང་གིས་བརྟགས་པ་ནི་ཤིན་ཏུ་དག་པའི་ཕྱིར་རོ། ། རྟོག་བྱེད་ཀྱི་དགེ་སློང་ཡང་བསླབ་པ་ལ་ཡང་དག་པར་གནས་པས་བརྟག་དགོས་སོ། ། བསླབ་པ་ལ་ཡང་དག་པར་གནས་པ་ལས་གཞན་དུ་བསླབ་པ་ལ་གཡེལ་བས་བརྟགས་ཀྱང་སྤྱད་དུ་རུང་བ་མིན་ནོ། ། གཉིས་པ་ནི།
ཁྲོན་པ་དང་རྫིང་བུ་ལ་སོགས་པའི་ཆུ་རྣམས་ཟས་ལ་སོགས་པས་དྲི་མ་ཅན་དུ་གྱུར་ན་ཐེ་ཚོམ་མེད་པར་ཆུ་དེ་ཆུ་ཚགས་ཀྱིས་བཙགས་ནས་ནི་ཆུ་ཚགས་དེ་ཡིས་ཟས་ཀྱི་རྟོག་པ་དེ་མེད་པར་བྱའོ། ། ཁྲོན་པ་དང་བུམ་པ་སོགས་ཀྱི་ནང་གི་ཆུ་གང་དུས་རུང་གི་དྲི་ཙམ་ཡོད་པ་ཁྱིམ་པ་རྣམས་ཀྱིས་ཡོངས་སུ་བརྟག་པར་བྱས་པས་དག་པ་གང་ཡིན་པ་དེའི་གནས་སྐབས་ཤེས་པར་བྱས་ནས་ནི་དུས་མ་ཡིན་པར་ཡང་སྤྱད་དུ་རུང་ངོ༌། ། གསུམ་པ་ནི། ཆུ་མེད་པ་བ་གླང་གི་ལྷས་ལ་སོགས་པར་དགེ་སློང་སོང་བའི་ཚེ་ན་ཆུ་གཏན་མེད་དམ། ཆུ་ཉུང་བ་ཞོག་ཆུའམ་འོ་མ་ལ་སོགས་པ་ཉིད་ཀྱིས་ཀྱང་རྐང་པ་བཀྲུར་རུང་བས་ཆུའི་བྱ་བ་འགྲུབ་བོ། ། བཞི་པ་ནི། བཤང་པ་དང་ཆང་དང་གཅི་བའི་སྣོད་དག་བཏུང་བར་བྱ་བའི་ཆུ་ཡི་སྣོད་དུ་རྣམ་པར་སྤང་བར་བྱའོ། ། མར་ཁུ་དང་སྣུམ་བག་ཡོད་པ་ལ་སོགས་པའི་སྣོད་ལ་ཆུ་སྣོད་བྱེད་དགོས་པ་བྱུང་ན་ཐོག་མར་མེ་ཡིས་དང༌། དེ་ནས་ཆུ་ཡིས་དྲི་མ་ཡོངས་སུ་སྦྱང་ངོ༌། ། སྣོད་ཁ་སྦུབས་པའི་དུས་སུ་ཉ་དང་རུས་སྦལ་གྱིས་སྣོད་བལྡགས་པའི་གཤེར་གྱི་དྲི་མ་ཡོད་པ་ལ་ནི་དྲི་མ་སྤང་པའི་ཕྱིར་མེ་དང་ཆུས་རུང་བར་བྱས་པའི་སྣོད་ཀྱི་ཆུ་ནི་སྐོམ་པའི་དུས་ལ་དུས་མ་ཡིན་པར་ནི་སྤྱད་དོ། །
གསུམ་པ་ནི་སྦྱིན་ཚུལ་གྱིས་མཇུག་བསྡུ་བ་ནི། སྔོན་དགེ་སློང་མཛེས་པ་ཞིག་གིས་བུད་མེད་ལ་བུམ་པའི་ཆུ་ཁ་ནང་དུ་རྒྱུན་བསྲིང་བས་བུད་མེད་དགེ་སློང་ལ་ཆགས་ནས་ཆོག་ཟེར་མ་ཕོད་ནས་ཤི་བར་གྱུར་པ་ལ་བརྟེན་ནས་བུད་མེད་དག་ལ་དགེ་སློང་གིས་ཆུ་ལ་སོགས་པ་བླུད་པར་འདོད་པ་ན་རྒྱུན་བསྲིང་བའི་ཚུལ་གྱིས་སྦྱིན་པར་མི་བྱ་སྟེ། བུད་མེད་ལ་ཀུན་ནས་ཆགས་སེམས་ཀྱིས་ཀྱང་སྦྱིན་པར་བྱ་བ་མིན་ནོ། ། ཀོའུ་ཤཱམྦཱིར་དྲུག་སྡེ་ལ་བཅས་པ་རིམ་པ་གཉིས་སུ་བརྩིག་པ་ལ། སྒྲུབ་ཚུལ་དང༌། ལྟུང་བའི་རྣམ་གཞག་དང༌། ལྟུང་མེད་དོ། དང་པོ་ནི། ཁང་པ་བྱེད་པར་འདོད་པ་སྒོ་ལེབ་ལ་སོགས་པའི་སྒོ་ཆ་དང༌། ལྷུང་བཟེད་སོགས་འཇོག་པའི་ངོས་ཁུང་དག་དང་ནི་རྨང་གཞི་བརྟན་པོ་དང༌།
ཆུ་ཁུང་བཏོད་པ་དང༌། སྐར་ཁུང་དང་འབབ་སྟེགས་དང་བཅས་པའི་གཙུག་ལག་ཁང་ཆེན་པོ་བྱ་བ་ཡིན་ནོ། ། ཆར་དང་རླུང་བཟློག་པའི་ཕྱིར་དུ་སྟེང་ནས་བརྩིག་འཕྲོ་མནན་པར་བྱ་བ་ནི་རྩྭ་དང་བཅས་པའི་འཇིམ་པའི་གོང་བུ་དག་གཉིས་སམ་གསུམ་གྱི་བར་དུ་སྟེ། དེ་ཙམ་ཉིན་གཅིག་ལ་གཞག་ཏུ་རུང་ངོ༌། ། གཉིས་པ་ནི། ཉི་མ་གཅིག་ལ་ཕ་གུ་རིམ་པ་གསུམ་པོ་དེ་ལས་ལྷག་པར་གང་འཇོག་པར་བྱེད་པ་ནི་དགེ་སློང་ལ་ངེས་པར་ལྟུང་བྱེད་དུ་འགྱུར་བ་ཡིན་ནོ། ། འདི་ལ་གཞི་ནི་གཞི་མི་བརྟན་པ་དང་ཆུ་ཁུང་སོགས་མ་བཏོད་པར་གཙུག་ལག་ཁང་བརྩིག་པའོ། ། ཀུན་སློང་བརྩིག་པར་འདོད་པ། སྦྱོར་བ་རང་ངམ་གཞན་བསྐོས་པའོ། ། མཐར་ཐུག་རིམ་པ་ལྷག་པར་འཁོར་བའོ། །
གསུམ་པ་ལྟུང་མེད་ནི། ཐམས་ཅད་སོ་ཕག་དང་རྡོ་བ་དག་གིས་སམ། ཐམས་ཅད་ཤིང་ལས་བྱེད་ན་ཉིན་གཅིག་ལ་རིམ་པ་གསུམ་ལས་ལྷག་ཀྱང་ལྟུང་བའི་ཉེས་པ་མེད་དོ། ། བཅུ་ཚན་གསུམ་པ་ལ། སྡོམ་ནི། མ་བསྐོས་ཉི་མ་ནུབ་པ་དང༌། ། ཟས་དང་ཆོས་གོས་གཉིས་དག་དང༌། ། དོན་མཐུན་གྲུ་དང་དབེན་གཉིས་དང༌། ། དགེ་སློང་མ་ཡིས་སྦྱོར་བཅུག་པའོ། ། ཞེས་པའོ། །
དང་པོ་དྲུག་སྡེ་ལ་བཅས་པ་མ་བསྐོས་པར་སྟོན་པ་ལ་གསུམ་སྟེ། ལྟུང་བ་དང༌། གདམས་པའི་དབྱེ་བ་དང༌། སྟོན་པའི་མཚན་ཉིད་དོ། ། དང་པོ་ནི། ཆོས་ལྔ་དང་ལྡན་པའི་དགེ་སློང་དགེ་སློང་མ་རྣམས་ལ་ཆོས་འདོམས་པ་བསྐོ་བར་བྱ་སྟེ། ཆོས་ལྔ་གང་ཞེ་ན། ཚུལ་ཁྲིམས་དང་ལྡན་པ་ནི་ཕམ་པ་མ་བྱུང་བ་ཡིན་ལ། རྣམ་འབྱེད་ཀྱི་འགྲེལ་པ་ལས། ཐོས་པ་འཛིན་པ་ནི་ཚིག་མི་བརྗེད་པའོ། །
ཐོས་པ་བསགས་པ་ནི་བསམ་པས་དོན་མི་བརྗེད་པའོ་ཞེས་པའི་ཁྱད་པར་དང༌། གནས་བརྟན་རྒྱལ་ཚབ་ལྟ་བུ་ནི་བསྙེན་པར་རྫོགས་ནས་ལོ་ཉི་ཤུ་ལོན་པའོ། ། ཚིག་ཕུན་སུམ་ཚོགས་པ་དང་ནི་ལྡན་པ་ནི། སློབ་དཔོན་ཆོས་ཀྱི་བཤེས་གཉེན་གྱིས། རིག་པ་དང་གྲོལ་བར་སྨྲ་བ་ལ་བྱེད་དོ། ། སུན་མ་ཕྱུང་བ་ནི་ལུས་ཀྱིས་དགེ་སློང་མ་ལ་རེག་པས་སུན་མ་ཕྱུང་བའོ། ། ཆོས་ལྔ་པོ་འདི་དང་ལྡན་པའི་དགེ་སློང་ལ་དགེ་འདུན་གྱིས་བསྐོས་པ་དག་ནི་དགེ་སློང་མ་ལ་ཆོས་འདོམས་པའི་གང་ཟག་ཏུ་འོས་པས་ཏེ། ཆོས་ལྔ་དང་ལྡན་པ་ལས་གཞན་དུ་མི་ལྡན་པ་གཞན་གྱིས་ཆོས་སྟོན་ན་ལྟུང་བ་ཉིད་ཡིན་ནོ། ། ཆོས་ལྔ་དང་ལྡན་ཡང་དགེ་འདུན་གྱིས་མ་བསྐོས་པར་སྟོན་ན་ལྟུང་བའོ། ། འདི་ལ་ཡང་གཞི་ནི་དགེ་སློང་མའོ། །
བསམ་པ་ནི་ཆོས་ལྔ་དང་མི་ལྡན་པར་ཆོས་སྟོན་པར་འདོད་པའོ། ། སྦྱོར་བ་གཞན་གྱིས་མ་བསྐོས་པར་ཆོས་སྟོན་པར་རྩོམ་པའོ། ། མཐར་ཐུག་ཆོས་བསྟན་ནས་དོན་གོ་བའོ། ། དགག་བྱ་འཁྲིག་པའི་རྒྱུར་གྱུར་པ་དང༌། གཉིས་ཀ་ལ་སྐུར་པ་འོང་བའོ། ། གཉིས་པ་གདམས་པའི་དབྱེ་བ་ལ་གཉིས་ཏེ། བཀའ་དང༌། བསྟན་བཅོས་སོ། ། དང་པོ་ནི། མདོ་སྡེ་དང༌།
འདུལ་བ་དང༌། ཆོས་མངོན་པ་སྟེ། མདོ་སྡེའི་རྒྱན་ལས། གནས་རྣམས་དང་ནི་མཚན་ཉིད་དང༌། ། ཆོས་དོན་སྨོས་ཕྱིར་མདོ་ཡིན་ནོ། ། ལྟུང་དང་འབྱུང་དང་ལྡང་བ་དང༌། ། ངེས་པར་འབྱུང་དང་གང་ཟག་དང༌། ། བཅས་པ་དང་ནི་རབ་དབྱེ་དང༌། ། རྣམ་པར་ངེས་ཕྱིར་འདུལ་བ་ཉིད། ། མངོན་དུའི་ཕྱིར་དང་ཡང་ཡང་དང༌། །
ཟིལ་གནོན་རྟོགས་ཕྱིར་མངོན་པའི་ཆོས། ། ཞེས་པ་ལྟར་རོ། ། འདི་དག་ནི་རྩོད་པ་མེད་པར་འདྲེན་པ་ཡིས་གདམས་པ་ཡིན་པར་གསུངས་པ་ཡིན་ནོ། ། གསུམ་པོ་འདི་དག་ནི་བཀའ་ཡིན་ཏེ། རྒྱུད་བླ་མ་ལས། གང་ཞིག་དོན་ལྡན་ཆོས་དང་ཉེ་འབྲེལ་ཞིང༌། ། ཁམས་གསུམ་ཀུན་ནས་ཉོན་མོངས་སྤོང་བྱེད་གསུང༌། ། ཞི་བའི་ཕན་ཡོན་སྟོན་པར་མཛད་པ་གང༌། ། དེ་ནི་དྲང་སྲོང་གསུང་ཡིན་ཞེས་གསུངས་པ་ལྟར་རོ། ། སྡེ་སྣོད་གསུམ་པོ་འདི་དག་དང་འབྲེལ་བའི་དོན་ནི།
ལྷག་པའི་སེམས་དང༌། ལྷག་པའི་ཚུལ་ཁྲིམས་ལ་སོགས་པ་རབ་ཏུ་སྟོན་པ་ནི་རྩོད་པ་མེད་པར་འདྲེན་པ་ཡིས་གདམས་པ་ཡིན་པར་གསུངས་པ་ཡིན་ནོ་ཞེས་གཉིས་ཀ་ལ་སྦྱར་རོ། ། གཉིས་པ་ནི། བཀའ་ལས་གཞན་བསྟན་བཅོས་འདི་ནི་གདམས་པ་གཉིས་པར་ཡང་ནི་སླར་ཡང་གསུངས་པ་ཡིན་ནོ། ། གང་ཞེ་ན། འཕགས་པ་གནས་བརྟན་གྱིས་བསྟན་པའི་ཚིག་འཕགས་པའི་ཚོགས་ཀྱིས་བཞེད་པའི་ཐར་པ་ཐོབ་པའི་ཐབས་སྟོན་པའོ། ། རྒྱུད་བླ་མ་ལས། གང་ཞིག་རྒྱལ་བའི་བསྟན་པ་འབའ་ཞིག་གི ། དབང་བྱས་རྣམ་གཡེང་མེད་ཡིད་ཅན་གྱིས་བཤད། ། ཐར་པ་ཐོབ་པའི་ལམ་དང་རྗེས་མཐུན་པ། །
དེ་ཡང་དྲང་སྲོང་གསུང་བཞིན་སྤྱི་བོས་བླངས། ། ཞེས་སོ། ། གསུམ་པ་སྟོན་པའི་མཚན་ཉིད་ནི། སྟོན་པ་པོ་སྡེ་སྣོད་གསུམ་ཁ་ཏོན་དུ་ཐོན་པ། དེ་ཡང་མེད་ན་སོ་ཐར་ཐོན་པ། དེ་ཡང་མེད་ན་དགེ་སློང་མའི་ཕམ་པ་བརྒྱད་དང་ལྕི་བའི་ཆོས་བརྒྱད་ཐོན་པ། དེ་ཡང་མེད་ན་འདི་ལྟར་བརྗོད་ནུས་པ་སྟེ། ཐོག་མར་ཆོས་སྟོན་པར་བསྐོས་པའི་དགེ་སློང་གིས་འདི་ལྟར་བརྗོད་དེ། དགེ་སློང་མའི་དགེ་འདུན་ཁྱེད་རྣམས་ཐམས་ཅད་ཡོངས་སུ་དག་གམ་ཞེས་དྲི་བ་བྱས་ནས། ཁྱེད་རྣམས་ལ་གདམས་ངག་རྗེས་སུ་སྟོན་པ་ནི་དགེ་སློང་དུ་ཡང་སྤྲོ་བ་མེད་ལ།
འོན་ཀྱང་ཁྱེད་རྣམས་ངན་སོང་གསུམ་དུ་འགྲོ་བ་ལ་འཇིགས་པར་བྱེད་པས་ཐུབ་པའི་བསྟན་པ་ལ་ཞུགས་པའི་སྲིང་མོ་རྣམས་ཀྱིས་ཇི་ལྟར་ཁས་བླངས་པའི་བསླབ་པ་མི་འཁྲུགས་པར་རྟག་ཏུ་ནི་བག་ཡོད་པར་སྒྲུབས་ཤིག་ཅེས་འདོམས་པའོ། ། སྔར་གནས་བརྟན་རྒྱལ་ཚབ་ལྟ་བུ་ཞེས་གསུངས་པ་གང་ཞེ་ན། གང་ལེགས་པར་གསུངས་པའི་འདུལ་བ་དེ་ལ་རྒྱལ་སྲིད་ཅེས་བརྗོད་དེ། གདུལ་བྱའི་འགྲོ་བ་ལ་རྗེས་སུ་བརྩེ་བས་གདུལ་བྱ་འདུལ་བའི་དོན་དུ་བསྟན་པའི་ཕྱིར། འདུལ་བ་ལ་རྒྱལ་སྲིད་དུ་བརྗོད་པ་དེ་ལྟར་ན་དགེ་སློང་འདི་ནི་འདུལ་བ་ལེགས་པར་འཛིན་པ་སྟེ་འདུལ་བ་ལ་དབང་བསྒྱུར་བས་དགེ་སློང་ལ་རྒྱལ་པོ་ལྟ་བུ་ཞེས་བྱའོ། ། དགའ་བྱེད་ལ་བཅས་པ་ཉི་མ་ནུབ་ཀྱི་བར་དུ་དགེ་སློང་མ་རྣམས་ལ་ཆོས་སྟོན་པ་ལ་གསུམ་སྟེ། གནང་བའི་ཚད་དང༌། ཚད་ལས་འདས་པའི་ལྟུང་བ་དང༌། ལྟུང་མེད་དོ། ། ཚུལ་ལྡན་གྱི་དགེ་འདུན་རྣམས་ཀྱིས་རེ་ཞིག་གདམས་ངག་གདམས་པར་དགེ་འདུན་འདོད་པ་མཐུན་པས་བསྐོས་པས་ཀྱང་འཇིག་རྟེན་པའི་མིག་དང་འདྲ་བའི་ཉི་མ་ཇི་སྲིད་མ་ནུབ་ཀྱི་བར་དུ་གདམས་ངག་བསྟན་པར་བྱའོ། །
གཉིས་པ་ནི། ནུབ་ནས་ནི་མ་ཡིན་ཏེ། ཉི་མ་ནུབ་པ་ལ་ནུབ་པ་དེར་ནི་འདུ་ཤེས་སམ་ཐེ་ཚོམ་ཟ་བཞིན་པ་ཉིད་ཀྱིས་ཀྱང་གདམས་ངག་དང་རྗེས་སུ་གདམས་པ་སྟོན་ན་ཟད་པར་བྱེད་པའི་ལྟུང་བྱེད་དང་ནི་ཡང་དག་ལྡན་ནོ། ། འདི་ལ་ཡུལ་ནི་དགེ་སློང་མ་རྣམས་སོ། ། བསམ་པ་ནི་ཉི་མ་ནུབ་པ་ལ་ནུབ་པར་འདུ་ཤེས་པའམ་ཐེ་ཚོམ་ཟ་བཞིན་པའོ། ། སྦྱོར་བ་ནི་ཆོས་སྟོན་པ་ལ་ཞུགས་པའོ། ། མཐར་ཐུག་སྟོན་པ་རྫོགས་པའོ། ། དགག་བྱ་སྔ་མ་བཞིན་ནོ། ། སེལ་བ་ནི། རང་གླིང་གི་ཉི་མ་མ་ནུབ་པ་ལ་ནུབ་པར་འདུ་ཤེས་སམ།
ཐེ་ཚོམ་ཟ་བཞིན་པ་ཉིད་ཀྱིས་ཀྱང་སྟོན་པར་བྱེད་ན་ངེས་པར་ཉེས་བྱས་ཀྱི་མདའ་ཡིས་ཕོག་པའི་སྡུག་བསྔལ་ཆེན་པོ་ཉམས་སུ་མྱོང་བར་འགྱུར་རོ། ། གསུམ་པ་ལྟུང་མེད་ནི། ཆར་པ་འབབ་པའི་སྟོབས་ཀྱིས་ཉི་མ་ནུབ་པ་མ་ཚོར་བ་དང༌། དབྱར་ཁང་གི་སྒོའང་སྒོ་དང་ཉེ་བར་ཡང་གལ་ཏེ་ཆར་འབབ་པར་གྱུར་ན་ཤིན་ཏུ་ཡུན་རིང་དུ་གདམས་ངག་འདོམས་པ་ལ་ནི་ཉི་མ་ནུབ་ནས་ཀྱང་ལྟུང་བ་མེད་པར་གསུངས་སོ། ། ཉེ་དགའ་ལ་བཅས་པ་ཟས་ངོར་སྟོན་ཏོ་ཞེས་སྐུར་པ་འདེབས་པ་ལ་གསུམ་སྟེ། བསླབ་བྱ་དང༌། ལྟུང་བ་དང༌། ལྟུང་མེད་དོ། ། དང་པོ་ནི། དགེ་སློང་དགའ་བྱེད་ལ་སྐྱེ་དགུའི་བདག་མོ་ལ་ཆོས་སྟོན་ཅིག་ཅེས་བསྐོས་པ་ལྟར་ཆོས་བསྟན་པས་ཅུང་ཟད་མ་གོ་བའི་དོན་འདྲི་མ་ནུས་པ་ལ་བརྟེན་ནས་མི་འཇིགས་པའི་རྒྱུར་བསྙེན་བཀུར་བྱ་བར་གསུངས་པ་ནི།
དགེ་སློང་མ་མཁས་པ་རྣམས་ཀྱིས་བླ་མ་ལ་ཆོས་འདྲི་བའི་དོན་དུ་ཅི་ནུས་པས་བསྙེན་བཀུར་བྱའོ། ། བླ་མ་ཡིས་ཀྱང་བསྙེན་བཀུར་སྤྱད་པར་བྱ་སྟེ། དགེ་སློང་མ་དེ་ཡི་སྤྲོ་བ་བསྐྱེད་པ་དང༌། སྦྱིན་བདག་གི་བསོད་ནམས་དག་སྤེལ་བར་བྱ་བའི་ཕྱིར་དུའོ། ། འདི་ལ་ཡང་ཡུལ་ནི་ཟས་ངོར་ཆོས་སྟོན་པ་མ་ཡིན་པའི་དགེ་སློང་ངོ༌། ། བསམ་པ་སྐུར་པ་འདེབས་པའོ། ། སྦྱོར་བ་སྐུར་བ་གདབ་བྱའི་མིང་ནས་སྨོས་ནས་ཟས་ཅུང་ཟད་ཙམ་གྱི་ཕྱིར་དུ་ཆོས་སྟོན་ནོ་ཞེས་སྨྲ་བའོ། ། མཐར་ཐུག་དོན་གོ་བ་ནའོ། ། དགག་བྱ་ནི་བསམ་པ་དང་ངག་གི་ཉེས་པ་འབྱུང་བའོ། །

གཉིས་པ་ལྟུང་བ་ནི། ཕྲག་དོག་གི་དྲི་མས་བསྐོས་པའི་སེམས་ཀྱིས་ཀུན་ནས་བསླངས་ནས་ཟས་ངོར་ཆོས་སྟོན་པ་མ་ཡིན་པ་དེ་ལ་དེ་ལྟར་སྟོན་ནོ་ཞེས་སྨོད་པར་བྱེད་པའི་དགེ་སློང་ཉེ་དགའ་ལྟ་བུ་ནི་ལྟུང་བས་ཀུན་ནས་བསླང་བའི་དམྱལ་བའི་མེ་རང་ལུས་ལ་སྤོར་བར་བྱེད་པ་ཡིན་ནོ། ། གསུམ་པ་ལྟུང་མེད་ནི། ལྟུང་བ་ཡོད་པ་ལས་ཡང་ན་ལྟུང་བ་མེད་པ་ནི། ཟང་ཟིང་འདོད་པའི་སྲེད་པའི་དབང་དུ་གྱུར་པ་ཁོ་ནས་དགེ་སློང་མའི་ཚོགས་ལ་གདམས་ངག་དང་རྗེས་སུ་བསྟན་པ་གདམས་པར་བྱེད་ན་ཟས་ངོར་ཆོས་སྟོན་པ་བྱེད་དོ་ཞེས་བདེན་པར་སྨྲ་བར་བྱེད་པ་ཡིན་ན་སྐུར་འདེབས་ཀྱི་ཉེས་པ་ཡོད་པ་མ་ཡིན་ནོ། ། ཆོས་གོས་གཉིས་ཞེས་གསུངས་པ་ལ་དོན་གཉིས་ཏེ། ཆོས་གོས་བྱེད་པ་དང༌། ཆོས་གོས་སྟེར་བའོ། ། དང་པོ་ནི། འཆར་ཀ་ལ་བཅས་པ་སྟེ། རང་གི་ཉེ་དུ་མ་ཡིན་པའི་དགེ་སློང་མའི་ཆོས་གོས་དགེ་སློང་གིས་བཟོ་བར་བྱེད་ན་བཟོ་རྫོགས་པ་ན་ལྟུང་བྱེད་དོ། །
འདི་ལ་ཡུལ་ནི་དགེ་སློང་མ་ཉེ་དུ་མ་ཡིན་པའོ། ། ཀུན་སློང་བཟོ་བྱེད་པར་འདོད་པའོ། ། སྦྱོར་བ་བཟོ་བྱེད་པ་ལ་ཞུགས་པའོ། ། མཐར་ཐུག་བཟོ་གྲུབ་པ་ནའོ། ། དགག་བྱ་གཞན་གྱིས་སྐུར་པ་འདེབས་པའོ། ། གཉིས་པ་ཆོས་གོས་སྟེར་བ་ནི། མཉན་ཡོད་དུ་དེད་དཔོན་ལས་རབ་ཏུ་བྱུང་བའི་དགེ་སློང་ལ་བཅས་པ་སྟེ། ཉེ་དུ་མ་ཡིན་པའི་དགེ་སློང་མ་འདི་ལ་བོར་རླག་བྱུང་བ་དང་བསྙེན་རྫོགས་བྱས་པའི་དུས་དང་གོས་བརྗེ་བ་དང་དགེ་སློང་མའི་དགེ་འདུན་ལ་ཕུལ་བ་མ་གཏོགས་པར་གོས་སྟེར་བར་བྱེད་ནའང་ལྟུང་བྱེད་དུ་རྗེས་སུ་བསྟན་པ་ཁོ་ནའོ། ། འདི་ལ་ལའང་ཡུལ་ནི་དགེ་སློང་མ་ཉེ་དུ་མ་ཡིན་པའོ། ། ཀུན་སློང་གོས་སྟེར་བར་འདོད་པའོ། །
སྦྱོར་བ་ལུས་ངག་གིས་སྟེར་བར་བྱེད་པའོ། ། མཐར་ཐུག་དགེ་སློང་མས་ལག་ཏུ་ཐོབ་པ་ནའོ། ། དགག་བྱ་སྐུར་པ་འདེབས་པའོ། ། དྲུག་སྡེ་ལ་བཅས་པ་ལ་གསུམ་ལས། དང་པོ་དོན་མཐུན་ལ་གཉིས་ཏེ། དངོས་ཀྱི་དོན་དང༌། ཞར་ལས་བྱུང་བའོ། ། དང་པོ་ལ་གསུམ་སྟེ། ལྟུང་བ་དང༌། ལྟུང་མེད་དང༌།
བསླབ་བྱའོ། དང་པོ་ནི། དགེ་སློང་འགྲོན་ལམ་དུ་འགྲོ་བ་ན། དགེ་སློང་མ་གཅིག་དང་གཉིས་དང་དུ་མའི་འགྲོན་གྲོགས་བྱེད་པ་ན། རྒྱང་གྲགས་རེ་རེ་སོང་བ་ན་ལྟུང་བྱེད་རེ་རེ་དང༌། རྒྱང་གྲགས་ཕྱེད་ན་ཉེས་བྱས་རེ་རེ་འབྱུང་བས་ན་སྟོན་པས་བཀག་གོ ། འདི་ལ་ཡུལ་ནི་འཇིགས་བཅས་མ་ཡིན་པའི་དུས་ཀྱི་དགེ་སློང་མ་དང་ལྷན་ཅིག་ཏུ་འགྲོ་བའོ། ། ཀུན་སློང་ལྷན་ཅིག་ཏུ་འགྲོ་བར་འདོད་པའོ། ། སྦྱོར་བ་འགྲོ་བར་རྩོམ་པའོ། ། གང་གི་ཚེ་ན་མཐར་ཐུག་རྒྱང་གྲགས་རེ་རེ་འདས་པ་ན་ལྟུང་བྱེད་རེ་རེའོ། །
རྒྱང་གྲགས་ཕྱེད་ཕྱེད་འདས་པ་ན་ཉེས་བྱས་རེ་རེའོ། ། དགག་བྱ་གཞན་གྱིས་སྐུར་པ་འདེབས་པའོ། ། གཉིས་པ་ནི། དགེ་སློང་མང་པོས་རྒྱལ་པོའི་ཁབ་ཏུ་དབྱར་གནས་བྱས་ནས་སྟོན་པ་ལ་ཕྱག་འཚལ་དུ་འགྲོ་བའི་དུས་སུ། དགེ་སློང་མ་རྣམས་ཀྱིས་དགེ་སློང་དང་མ་འགྲོགས་པར་མཉན་ཡོད་དུ་སོང་བས་ཆོམ་རྐུན་གྱིས་བཅོམ་པ་ལ་བརྟེན་ནས། ཆོམ་རྐུན་དང་སྟག་ལ་སོགས་པའི་འཇིགས་པ་དང་བཅས་པའི་ལམ་དུ་དགེ་སློང་མ་དང་འགྲོགས་ཀྱང་ལྟུང་བར་མི་འདོད་དོ། ། གསུམ་པ་ནི། དགེ་སློང་དང་དགེ་སློང་མ་རྣམས་ལམ་དུ་ན་བ་ན་གཅིག་གིས་གཅིག་སྐྱུར་བ་ལ་བརྟེན་ནས་དགེ་སློང་རྣམས་ཀྱིས་དགེ་སློང་མ་ལམ་དུ་ན་བ་ན་ཁུར་བོར་བར་བྱ་བའམ། དགེ་སློང་ཡང་ནི་ལམ་དུ་ན་བ་ན་དགེ་སློང་མས་ཁུར་བར་བྱ་སྟེ། ཁུར་བྱེད་གཞན་ཡེ་ནས་མེད་པར་གྱུར་ནའོ། །
མཚན་མཐུན་པ་རྣམས་ནི་ཕན་ཚུན་ཁུར་བ་ལ་སྐྱོན་ཅུང་ཟད་ཀྱང་མེད་དོ། ། གཉིས་པ་ཞར་བྱུང་ནི། དགེ་སློང་ཕ་མ་གཉིས་ཀྱིས་རང་རང་གིས་ཁུར་བའི་ལམ་རྒྱགས་གཅིག་གིས་ཁུར་བ་གཅིག་གིས་མ་ཟོས་པས་བསོད་སྙོམས་ཀྱིས་ཕོངས་པ་ལ་བརྟེན་ནས་དགེ་སློང་མ་ཡིས་ཁྱེར་འོངས་པའི་ལམ་རྒྱགས་དགེ་སློང་མས་རེག་ཀྱང་དགེ་སློང་ལ་ནི་ལག་ཉར་མི་འགྱུར་བས་སྤྱད་དུ་རུང་ངོ༌། ། དགེ་སློང་གིས་ཁྱེར་འོངས་པའི་ལམ་རྒྱགས་དེ་ལ་ཡང་དགེ་སློང་མ་ལ་ལག་ཉར་མི་འགྱུར་བས་དགེ་སློང་མས་སྤྱོད་པ་ལ་རྣམ་པ་ཀུན་ཏུ་བཀག་པ་མེད་དོ། ། དགེ་སློང་དང་དགེ་སློང་མ་རྣམས་ཕན་ཚུན་གཅིག་གིས་གཅིག་བྱིན་ལེན་ཡང་བྱར་རུང་ངོ༌། ། དྲུག་སྡེས་དགེ་སློང་མ་བཅུ་གཉིས་སྡེ་དང་གྲུ་ལ་ལྷན་ཅིག་ཏུ་ཞུགས་པ་ལ་བརྟེན་ནས་བཅས་པར་གྲུར་འགྲོ་བ་ལ་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ནི། དགེ་སློང་གིས་དགེ་སློང་མ་དང་ལྷན་ཅིག་ཏུ་ཆུ་ཡི་རྒྱུན་ཕྱོགས་སུ་གྲུར་འཇུག་པ་ན་ལྟུང་བའོ། །
ཡང་རྒྱུན་གྱི་བཟློག་ཕྱོགས་སུ་ཞུགས་པ་ན་བཅས་པ་ཡང་ཆུའི་བཟློག་ཕྱོགས་སུ་གྲུར་འཇུག་པ་ལ་ཡང་ལྟུང་བ་འབྱུང་བས་སྟོན་པས་བཀག་པ་ཡིན་ནོ། ། གཉིས་པ་ལྟུང་མེད་ནི། ཆུ་ཀླུང་གནས་ཅན་གྱི་ཕ་རོལ་ཐིབ་ཅན་གྱི་ཀུན་དགའ་ར་བར་གཉིས་ཀའི་དགེ་སློང་བདུན་སྤྱན་དྲངས་པ་ན་དགེ་སློང་དང་ལྷན་ཅིག་གྲུར་མ་ཞུགས་པས་དགེ་སློང་མ་ཞིག་གི་གདུགས་ཚོད་ཆག་ནས་བཅས་པ་མཛད་དོ། ། འཇིགས་པ་དང་བཅས་པ་ཡིན་ན་གྲུ་གཅིག་ལ་ཞུགས་ནས་ཐད་ཀར་འགྲོ་ཡང་ཉེས་པ་མེད་ལ། ཡང་ཆུ་འགྲམ་ན་འཇིགས་པ་དང་བཅས་ན་གྲུ་གཅིག་ཏུ་འགྲོ་ཡང་ཉེས་པ་མེད་དོ། ། འདི་ལ་ཡུལ་དང་བསམ་སྦྱོར་སོགས་སྔ་མ་ལྟར་རོ། ། འཆར་ཀ་མཉན་ཡོད་དུ་སོང་བ་ན་སྦེད་མའི་ཁྱིམ་དུ་སོང་སྟེ། སྦེད་མ་དང་ཁང་པ་གཅིག་ཏུ་འདུག་པ་ལ་བརྟེན་ནས་བཅས་པ་དབེན་པ་ན་འདུག་པ་ནི། སྐྱེ་བོའི་རྒྱུན་ལུགས་མེད་པའི་དབེན་པར་དགེ་སློང་གཅིག་བུད་མེད་གཅིག་དང་ལྷན་ཅིག་ཏུ་འདུས་པས་གནས་པར་མི་བྱ་སྟེ། གལ་ཏེ་ལྷན་ཅིག་ཏུ་འདུག་ན་འདོམ་གང་ཙམ་གྱིས་ཆོད་ཀྱང་ས་ལ་འདུག་པ་ཙམ་གྱིས་ལྟུང་བའོ། །
ཡང་འཆར་ཀ་སྦེད་མ་དང་ལྷན་ཅིག་ཏུ་འགྲེང་བ་ལ་བརྟེན་ནས་དབེན་པར་བུད་མེད་དང་ཁྱད་པར་དགེ་སློང་མ་དང་ལྷན་ཅིག་ཏུ་འགྲེང་ན་ཡང་ལྟུང་བའོ། ། འདི་ལ་ཡང་གཞི་ནི་དབེན་པར་གནས་པའི་བུད་མེད་དོ། ། བསམ་པ་ནི་ལྷན་ཅིག་ཏུ་འདུག་པ་དང་འགྲེང་བར་འདོད་པའོ། ། སྦྱོར་བ་དེ་དག་རྩོམ་པའོ། ། མཐར་ཐུག་འདུག་པ་དང་འགྲེང་བ་འགྲུབ་པ་ནའོ། ། དགག་བྱ་མི་ཚངས་སྤྱོད་དང་སྐུར་བ་འདེབས་པའོ། ། དྲུག་སྡེས་མུ་གེ་བྱུང་བའི་དུས་སུ་ཡང་དག་པ་མ་ཡིན་པའི་ཡོན་ཏན་བརྗོད་པའི་སྒོ་ནས་སྦྱིན་བདག་དད་པ་ཅན་ལ་དགེ་སློང་མས་རང་ལ་ཟས་སྦྱོར་དུ་བཅུག་པ་ལ་བརྟེན་ནས་བཅས་པ་སྦྱོར་དུ་བཅུག་པའི་ཟས་ཟ་བ་ལ་གཉིས་ཏེ། ལྟུང་མེད་དང༌། ལྟུང་བའོ། ། དང་པོ་ལ་གཉིས་ཏེ།
དུས་ཀྱིས་ལྟུང་བ་མེད་པ་དང༌། ཡོན་ཏན་གྱིས་ལྟུང་བ་མེད་པའོ། ། དང་པོ་ནི། མཉན་ཡོད་དུ་ཁྱིམ་བདག་གིས་སྤྱན་དྲངས་ཏེ་བསོད་སྙོམས་ལ་འཇུག་པ་ན། སྦོམ་དགའ་མོས་དགེ་སློང་ཁྱོད་ཀྱི་བསྔགས་པ་བརྗོད་དོ་ཞེས་པ་ཐོས་པ་ན་དགེ་སློང་ཕྱིར་ལོག་ནས་ཟན་བཅད་པ་ན། དགེ་སློང་གིས་ནི་ཟང་ཟིང་གི་ཟས་དགེ་སློང་མ་ཡིས་སྦྱོར་དུ་བཅུག་པ་ནི་སྔར་ཡང་ཡང་མགྲོན་དུ་གཉེར་བ་ཡིས་ཡོངས་སུ་སྤྱོད་པ་ལ་ཉེས་པ་མེད་དོ། ། མགྲོན་དུ་གཉེར་བ་ཡིན་ཡང་ཡོན་ཏན་གྱིས་ལྟུང་བ་མེད་པ་ལ་གསུམ་སྟེ། བསྟན་པ་དང༌། བཤད་པ་དང༌། བསྡུ་བའོ། །
དང་པོ་ལ། སྦྱོར་དུ་བཅུག་པའི་སྒོ་ནས་རྣམ་པ་གཉིས་ཏེ། སྒྲུབ་པའི་ཡོན་ཏན་བརྗོད་པ་ཡིས་སྦྱོར་དུ་བཅུག་པ་དང༌། ཐོས་པའི་ཡོན་ཏན་བརྗོད་པ་ཡིས་སྦྱོར་དུ་བཅུག་པའོ། ། སྒྲུབ་པ་ནི་རྒྱུན་དུ་ཞུགས་པ་ཐོབ་པ་ནས་བཟུང་སྟེ། ཇི་སྲིད་དགྲ་བཅོམ་ཐོབ་པར་གྱུར་གྱི་བར་རོ། ། ཐོས་པ་ནི་མདོ་སྡེ་འཛིན་པ་དང༌། འདུལ་བ་འཛིན་པ་དང༌། མ་མོ་འཛིན་པ་ཉིད་ཀྱང་སྟེ། ཐོས་པ་དང་ལྡན་པའོ། །
གསུམ་པ་བསྡུ་བ་ནི། སྒྲུབ་པ་དང་ཐོས་པའི་ཡོན་ཏན་དེ་ཉིད་ཡོད་པར་བདེན་པར་སྨྲ་བ་ཡིན་ན་ནི་དེའི་སྒོ་ནས་སྦྱོར་དུ་བཅུག་པ་ཡོངས་སུ་སྤྱད་ཀྱང་ཉེས་པ་མེད་དོ། ། སྒྲུབ་པ་དང་ཐོས་པའི་ཡོན་ཏན་ཡོད་པར་མི་བདེན་བཞིན་དུ་སྨྲ་བ་ཡིས་ཟས་ཀྱི་རྙེད་པ་སྦྱོར་དུ་བཅུག་པ་ཟོས་ན་ལྟུང་བའོ། ། མགྲོན་དུ་བོས་པ་ལ་ཡང་ལྷག་པར་སྦྱོར་དུ་བཅུག་པ་ཟོས་ན་ལྟུང་བྱེད་དོ། ། འདི་ལ་ཡང༌། གཞི་ནི་ཉེ་དུ་མ་ཡིན་པ་དང༌། མགྲོན་དུ་གཉེར་པ་མ་ཡིན་པར་ཟས་སྦྱོར་དུ་བཅུག་པའོ། ། བསམ་པ་ནི་ཟ་བར་འདོད་པའོ། ། སྦྱོར་བ་ནི་ཟ་བར་རྩོམ་པའོ། ། མཐར་ཐུག་མགུལ་དུ་མིད་པ་ནའོ། །
དགག་བྱ་གཞན་གྱི་ཟས་ལ་གནོད་པ་དང་མ་དད་པའོ། ། བཅུ་ཚན་བཞི་པ་ལ། སྡོམ་ནི། ཡང་ཡང་དང་ནི་འདུག་གནས་གཅིག ། ཕྱེ་དང་བཅའ་དང་སྟོབ་པ་དང༌། ། འདུས་དང་དུས་མིན་གསོག་འཇོག་དང༌། ། ཁ་ནས་མིད་དང་བསོད་པ་ཉིད། ། ཅེས་པའོ། ། དང་པོ་ནི། ཡངས་པ་ཅན་དུ་དྲུག་སྡེ་ལ་བཅས་པ་ཡང་ཡང་ཟ་བ་ལ་གསུམ་སྟེ།
དངོས་གཞི་དང༌། སེལ་བ་དང༌། བསླབ་བྱའོ། ། དང་པོ་ནི། སྡོམ་བརྩོན་གང་དག་གནང་བའི་དུས་མ་གཏོགས་པར་དུས་གཞན་དུ་ཟས་མངོན་པར་འདོད་པ་ཡིས་ཡང་ཡང་ཟ་ན་ལྟུང་བྱེད་ཡིན་ནོ། ། ན་བའི་དུས་ནི་ནད་ཀྱི་ཚོར་བས་གཟིར་བའོ། ། ཆོས་གོས་ཀྱི་དུས་ནི་མགྲོན་དུ་བོས་པའི་དུས་སུ་ཆོས་གོས་ཀྱི་རྒྱུ་འབུལ་བ་སྟེ། མཉན་ཡོད་དུ་ཁྱིམ་བདག་གཅིག་གིས་བསྙེན་གནས་བྱས་པའི་དུས་སུ་དགེ་སློང་རྣམས་ཀྱིས་ཟན་མ་ཟོས་པར་རང་ཉིད་ཀྱིས་ཟན་མི་ཟ་བར་དམ་བཅས་ནས་དགེ་སློང་རྣམས་སྔ་མའི་ཟས་ཟོས་ཟིན་ནས་ཡང་ཡང་ཟ་བའི་ལྟུང་བས་འཇིགས་ནས་ཕྱི་མའི་ཟས་ལ་འདོད་པ་ལ་མ་འོངས་པས། རས་ཡུག་འབུལ་ལོ་ཞེས་སྨྲས་ཀྱང་འབོད་པ་དང་དུ་མ་བླངས་པས་ཁྱིམ་བདག་གི་ཟན་ཆད་པ་ལ་བརྟེན་ནས་འདི་གནང་ངོ༌། ། དགེ་འདུན་དང་མཆོད་རྟེན་གྱི་ལས་བྱེད་པའི་དུས་སུ་བཀྲེས་ཀྱང་མི་ཟ་བ་ལ་བརྟེན་ནས་ལསཾ་དུསཾ་དངཾ༌། ༴
ཾ ལམ་ལ་འགྲོ་བའི་དུས་སུ་ཡང་ཡང་ཟ་བ་གནང་ངོ༌། ། འདི་ལ་གཞི་ནི་ཉེ་དུ་མ་ཡིན་པའི་ཁྱིམ་བདག་གིས་མགྲོན་དུ་བོས་པ་གཉིས་པ་ཁས་ལེན་པའོ། ། བསམ་པ་ནི་མགྲོན་དུ་འབོད་པ་གཉིས་པའི་རྙེད་པ་བཟའ་བར་འདོད་པའོ། ། སྦྱོར་བ་ནི་བཟའ་བར་རྩོམ་པའོ། ། མཐར་ཐུག་མགུལ་དུ་མིད་པ་ནའོ། ། འདི་ལ་མུ་གེའི་དུས་མ་ཡིན་པ་དང༌། ཕྱི་མ་ལ་རྙེད་པ་མེད་པ་དང༌། ། སྲ་བརྐྱང་བཏིང་བ་མ་ཡིན་པ་ཞིག་ཡན་ལག་ཏུ་དགོས་སོ། ། དགག་བྱ་ཟས་ལ་འདོད་པ་ཆེ་བ་དང་གཞན་མ་དད་པའོ། ། གཉིས་པ་སེལ་བ་ལ་གསུམ་སྟེ།
དུས་བཞིའི་སེལ་བ་སྤྱིར་བསྟན། ཆོས་གོས་ཀྱི་སེལ་བ་བྱེ་བྲག་ཏུ་བཤད། དེའི་རྒྱུ་མཚན་འགོད་པའོ། དང་པོ་ནི། ནད་པ་ཞེས་སོགས་གསུངས་པ་གང་ཞེ་ན། ཟས་ལན་གཅིག་ཟོས་པས་ནད་མི་འཚོ་བ་དེ་ནི་ནད་པ་ཞེས་བྱའོ། ། ཆོས་གོས་ཀྱི་དུས་གང་ཞེ་ན། ཡུལ་ནི་ཕྱོགས་བཞིར་ཁྲུ་གང་སྟེ། ཁྲུ་གྲུ་བཞི་ཙམ་མགྲོན་འབོད་པའི་སར་སྟེར་བ་ཉིད་ཀྱིས་ཀྱང་ཆོས་གོས་ཀྱི་དུས་སུ་འདོད་དོ། ། ལས་ཀྱི་དུས་ནི་གཙུག་ལག་ཁང་ངམ་མཆོད་རྟེན་དག་གི་ཆེད་ལ་ཡང་ཁྲུ་གང་ངམ་རེ་ལྡེ་ཙམ་ཡང་རུང་བ་ལ་འཇིམ་བྱུག་པ་དག་གམ་ས་ཀུན་ནས་སྙོམས་པར་བྱེད་ན་ལས་ཀྱི་དུས་བརྗོད་པ་ཡིན་ནོ། །
ལམ་དུས་ནི་སྡོམ་བརྩོན་དཔག་ཚད་ཕྱེད་ཙམ་དུ་སོང་ནས་ནི་སླར་ཡང་ལོག་པ་ན་དེ་ནི་ལམ་གྱི་དུས་ཞེས་བྱ་སྟེ། ནད་ཀྱི་དུས་དང༌། ཆོས་གོས་དང༌། ལས་དང༌། ལམ་གྱི་དུས་སུ་བསྟན་པ་བཞི་པོ་འདིའི་གནས་སྐབས་སུ་དགེ་སློང་གིས་ཡང་ཡང་ཟ་བ་ལ་ཉེས་པ་མེད་དོ། ། ཡང་ཡང་ཟ་བའི་དོན་ནི་མགྲོན་དུ་འབོད་པ་སྔ་ཕྱི་གཉིས་ཀ་ལ་ཡང་ཟས་ཟ་བའོ། ། གཉིས་པ་ནི། མགྲོན་དུ་འབོད་པ་སྔ་ཕྱི་གཉིས་ལས་དང་པོ་ལ་ཟས་ཟོས་ཀྱང་ཕྱི་མ་ལ་ཆོས་གོས་ཀྱི་འབུལ་བ་ཡོད་ན་ཆོས་གོས་དང་བཅས་པར་འབོད་པ་ལ་ཕྱི་མ་ལ་འགྲོ་བ་ཡང་རྗེས་སུ་གནང་བས་ཉེས་པ་མེད་དོ། ། ཕྱི་མ་ལ་ཆོས་གོས་མེད་པར་ནི་འོང་བར་ཁས་མི་བླང་ངོ༌། ། ཕྱི་མའི་ཟས་འབའ་ཞིག་ལ་འབོད་པ་དང་དུ་བླངས་ན་ཉེས་བྱས་ཡིན་ནོ། །
ཟོས་ན་ལྟུང་བྱེད་དོ། ། མགྲོན་དུ་འབོད་པ་དང་པོར་གོས་ཀྱི་འབུལ་བ་མེད་པ་དང་ཕྱི་མ་གོས་ཀྱི་འབུལ་བ་དང་བཅས་པ་ཡིན་གྲང་ན་གང་གི་ཕྱིར་སྟོན་མོ་གཉིས་ཀ་ཡང་ཟ་བ་ལ་ནི་དགག་པ་མེད། ཕྱི་མའང་ཞེས་པའི་འང་གི་སྒྲ་ནི་སྔ་འགྱུར་ལ་མེད་དོ། ། མགྲོན་དུ་འབོད་པ་དང་པོ་ཡང་ནི་གོས་ཀྱི་འབུལ་བ་དང་བཅས་ལ། ཕྱི་མའང་གོས་ཀྱི་འབུལ་བ་དང་བཅས་པ་ཡིན་ན་ནི་མགྲོན་དུ་འབོད་པ་གཉིས་ཀ་ལ་ཡང་ཅི་འདོད་དུ་བཟའ་བ་བཀག་པ་ཡོད་པ་མ་ཡིན་ནོ། ། གསུམ་པ་ནི། རང་གི་ཆོས་གོས་བོར་ནས་མེད་པར་གྱུར་པ་ལ་འབུལ་བའི་གོས་དང་བཅས་པ་དང་དུ་ལེན་པ་ནི་ཀུན་མཁྱེན་ཐུགས་རྗེ་ཅན་གྱིས་རྗེས་སུ་གནང་བར་མཛད་དེ། གོས་ནི་ཀུན་ཏུ་རྩོལ་བ་མ་བྱས་པར་མི་རྙེད་པའི་ཕྱིར། གསུམ་པ་བསླབ་བྱ་ནི། ཁྱིམ་པས་གྲོང་དུ་དགེ་འདུན་རྣམས་མགྲོན་དུ་གཉེར་བ་ན།
དགེ་བསྐོས་ཀྱིས་དགེ་འདུན་མཐའ་དག་ལ་ཡུལ་འདིར་ཁྱིམ་བདག་འདི་ཞེས་བྱ་བས་མགྲོན་དུ་འབོད་དོ་ཞེས་གོ་བར་བྱས་ནས་གཙུག་ལག་ཁང་སྐྱོང་གི་རྒན་པོ་དག་གིས་སྐབས་སུ་བབ་པའི་དུས་སུ་གཎྜི་བརྡུང་དུ་གཞུག་པར་བྱས་ནས། དགེ་སློང་རང་གི་སྡེ་པ། དགེ་སློང་དང༌། དགེ་སློང་མ་དང༌། དགེ་སློབ་མ་དང༌། དགེ་ཚུལ་དང༌། དགེ་ཚུལ་མ་དང༌། གློ་བུར་དུ་ལྷགས་པའི་སྡེ་པ་གཞན་མཐོང་བ་ལ་ཡང་མགྲོན་དུ་འགྲོ་བའི་ཆེད་དུ་བསྐུལ་བར་བྱ་སྟེ། གཞན་དུ་སྟེ་བསྐུལ་བར་མ་བྱས་ན་འགལ་ཚབས་ཅན་དུ་འགྱུར་རོ། ། དྲུག་སྡེ་ལ་བཅས་པ་གསུམ་གྱི་དང་པོ་འདུག་གནས་ལ་གཉིས་ཏེ།
ལྟུང་བ་དང༌། ལྟུང་མེད་དོ། ། དང་པོ་ནི། དགེ་སློང་གིས་ཁྱིམ་པ་གནས་པའི་མུ་སྟེགས་པའི་འདུག་གནས་སུ་འདུག་ནས་གནས་དེར་ནི་གཡོས་པའི་ཁ་ཟས་ཞག་གཅིག་གནས་ནས་བཟར་རུང་གི ཞག་གཅིག་ལས་ལྷག་པར་གནས་ནས་ཟོས་ན་ནི་ནད་པ་ལས་གཞན་ལ་ལྟུང་བར་འགྱུར་རོ། ། ནད་པ་ལ་གནང་བ་ནི། ཤཱ་རིའི་བུ་འཁོར་ལྔ་བརྒྱ་དང་བཅས་པ་འདུག་གནས་དེར་ཕྱིན་ཏེ་ཡུན་རིང་དུ་གནས་ཤིང་ཆོས་བསྟན་པས། གདུགས་ཚོད་ཡོལ་ཞིང་རླུང་གིས་རོ་རྒྱབ་ན་བཞིན་དུ་མ་བསྡད་པས་ནད་པ་ལས་གཞན་ལ་འགྱུར་རོ་ཞེས་སོ། ། ནད་པས་ནི་ཞག་གཅིག་ལས་ལྷག་པར་གནས་ཀྱང་གནང་ངོ༌། ། ནད་པ་མིན་པས་ནི་ཉིན་ཞག་གཉིས་པར་གནས་ན་ཉེས་བྱས་ཡིན།
བཟའ་བ་ཟོས་ན་ལྟུང་བྱེད་དེ། གནས་གཞན་ནས་དེར་ཟས་ཁྱེར་འོངས་ནས་ཟ་ན་ཡང་ལྟུང་བྱེད་དོ། ། ཡང་འདུག་གནས་དེ་ཕྱི་ནང་གཉིས་ཀའི་ཐུན་མོང་པ་ཡིན་ན་ཉེས་བྱས་སོ། ། ཡང་མུ་སྟེགས་དེ་དག་ལ་ཕན་གདགས་པ་དང་ལྟ་བ་ལས་དབྲལ་བའི་ཕྱིར་ཡིན་ན་ཉེས་པ་མེད་དོ། ། འདི་ལ་ཡང་གཞི་ཉེ་དུ་མ་ཡིན་པའི་ཁྱིམ་པའི་གནས་མུ་སྟེགས་པའི་འདུག་གནས་སུ་གཏོགས་པ་ན་ཞག་གཅིག་ལས་ལྷག་པར་གནས་པའོ། ། བསམ་པ་ནི་ཟས་གཉིས་པ་ཟ་བར་འདོད་པའོ། ། སྦྱོར་བ་ནི་ཟས་གཉིས་པ་ཟ་བར་རྩོམ་པའོ། ། མཐར་ཐུག་མགུལ་དུ་མིད་པ་ནའོ། ། དགག་བྱ་འཐབ་རྩོད་འབྱུང་བའོ། ། གཉིས་པ་ལྟུང་མེད་ནི།
སྤྱིར་ན་འགྲོ་བ་ཐམས་ཅད་ཀྱི་རྗེ་བོ་སྟོན་པས་ཉེ་དུ་འབྲེལ་བའི་ཁྱིམ་ཁོ་ན་ལ་ལན་བརྒྱར་བཟའ་བ་ཟོས་ཀྱང་ནི་ལྟུང་བའི་དྲི་མ་ཡོད་པ་མ་ཡིན་པར་གསུངས་སོ། ། ཁྱིམ་གཞན་དུ་ནི་ཅི་རིགས་པའོ། ། ཕྱི་དང་ཞེས་པ་ནི་ཉེ་དགའ་ལ་བཅས་པ་སྟེ། འདི་ལ་བསྟན། བཤད་གཉིས་ལས། དང་པོ་ནི། སྦྱིན་བདག་གིས་ཅི་བདེར་སྟོབ་པ་མ་ཡིན་པར་དགེ་སློང་གི་ཉེ་དུ་མ་ཡིན་པའི་ཁྱིམ་ནས་ཕྱེ་དང་ཁུར་བ་ཡིས་གང་བའི་ལྷུང་བཟེད་རབ་ཚད་གཉིས་སམ། ཡང་ན་འབྲིང་ཚད་གསུམ་ལས་ལྷག་པར་ལེན་ན་ལྟུང་བྱེད་ཡིན་ནོ། ། འདི་ལ་ཡང་གཞི་ནི་ཅི་བདེར་སྟོབ་པ་ཡང་མ་ཡིན། ཉེ་དུ་ཡང་མ་ཡིན་པའི་ཁྱིམ་ནས་བསོད་སྙོམས་ལེན་པའོ། །
བསམ་པ་ལྷུང་བཟེད་དོ་གསུམ་ལས་ལྷག་པར་ལེན་པར་འདོད་པ། སྦྱོར་བ་ལེན་པར་རྩོམ་པ། མཐར་ཐུག་རྫོགས་པ་ནའོ། ། དགག་བྱ་ནི་སྦྱིན་བདག་ལ་གནོད་པ་དང༌། གཞན་མ་དད་པའོ། ། གཉིས་པ་བཤད་པ་ལ་བཞི་སྟེ། གནང་བའི་ཚད་གཟུང་བ་དང༌། ཚད་ལས་འདས་པའི་ལྟུང་བ་དང༌། ལྟུང་མེད་དང༌། བསླབ་བྱའོ། །
དང་པོ་ནི། ལྷུང་བཟེད་ཆེན་པོ་གཉིས་དང་དུ་ལེན་པ་ནི་ལྟུང་བ་ཡོད་པ་མིན་ཞེས་མཐར་སྦྱར་རོ། ། ལྷུང་བཟེད་ཆུང་ངུ་གཉིས་དང་ཆེན་པོའི་ཕྱེད་ཀྱི་ཚད་ལེན་པ་ལའང་ལྟུང་བ་ཡོད་པ་མིན། ལྷུང་བཟེད་ཆུང་ངུ་གསུམ་གྱི་ཚད་ལེན་པ་ལའང་ལྟུང་བ་ཡོད་པ་མིན་ཞེས་པ་དང༌། སྔར་འབྲིང་པོ་གཉིས་སུ་གང་བསྟན་པའི་འབྲིང་པོ་གཉིས་ཀྱི་ཚད་ལེན་པ་ལ་ཡང་ལྟུང་བ་ཡོད་པ་མིན། ཡང་འབྲིང་པོ་གཉིས་དང་ཆུང་ངུའི་གཅིག་ལེན་པ་ལ་ཡང་ལྟུང་བ་ཡོད་པ་མིན། ལྷུང་བཟེད་ཆེན་པོའི་ཚད་གཅིག་དང་ཆུང་ངུ་གཅིག་གི་ཚད་ལེན་པ་ལ་ཡང་ལྟུང་བ་ཡོད་པ་མིན་ནོ། ། འབྲིང་པོ་གཉིས་དང་ཆུང་ངུ་གཅིག་ཅེས་པའི་གཞུང་ཚིག་འདི་ནི་སྔ་འགྱུར་ལ་མི་སྣང་ངོ༌། ། ཡང་འགྱུར་གཅིག་ལ་ཆེན་པོ་གཉིས། ཆུང་ངུ་གཅིག་ཅེས་པ་ཡང་སྣང་ངོ༌། །
གཉིས་པ་ལ་གཉིས་ཏེ། སེལ་བ་དང༌། དངོས་གཞིའོ། ། དང་པོ་ནི། ལྷུང་བཟེད་འབྲིང་པོ་གསུམ་དུ་ལེན་པར་བྱེད་པ་ལ་ནི་ཉེས་བྱས་ངེས་པར་ཐོབ་པ་ཡིན་ནོ། ། གཉིས་པ་དངོས་གཞི་ནི། སྔར་བསྟན་པ་བཞིན་དུ་ལྷུང་བཟེད་རབ་ཚད་དོའམ་ཡང་ན་འབྲིང་ཚད་གསུམ་ཡོངས་སུ་གང་བ་ལས་གཞན་དེ་ལས་ལྷག་པ་ལེན་པ་ལ་དགེ་སློང་ལ་ནི་ལྟུང་བྱེད་ཡིན་ནོ། ། གསུམ་པ་ལྟུང་མེད་ནི། ཅི་བདེར་སྟོབ་པ་མིན་པ་ལས་གཞན་དུ་ཅི་བདེར་སྟོབ་པར་བྱེད་པའི་ས་ནས་ལྷུང་བཟེད་གང་བ་ཆེ་ཚད་གཉིས་ལས་ལྷག་པ་དང་འབྲིང་ཚད་གསུམ་ལས་ལྷག་པར་ལེན་པར་བྱེད་པ་ལ་ཉེས་པ་མེད། ཕན་སེམས་ཀྱིས་ཉེ་དུའི་ཁྱིམ་ལས་ལྷུང་བཟེད་གང་བ་ཇི་ཙམ་ལེན་པ་ལ་ཉེས་པ་ཡོད་པ་མིན་ཏེ།
ཞུ་བ་ལས། གནས་དེ་ཉིད་དུ་འདུག་སྟེ་ཟ་ན་ཇི་སྙེད་ཟོས་ཀྱང་ལྟུང་བ་མེད་དོ་ཞེས་བཤད་དོ། ། བཞི་པ་བསླབ་བྱ་ནི། གནང་བའི་ཚད་དང་ཉེ་དུ་ལས་ལྷག་པར་བླངས་བ་དེ་རྣམས་ཀྱང་རང་དང་ལྷན་ཅིག་གནས་པའི་དགེ་སློང་རྣམས་ལ་བགོ་བཤའ་བྱའོ། ། བཅའ་བ་སྤངས་པ་བཟའ་བ་ནི། མཉན་ཡོད་དུ་དྲུག་སྡེ་ལ་བཅས་པ་སྟེ། འདི་ལ་བསྟན། བཤད་གཉིས་ལས། དང་པོ་ལ་སྤངས་པ་ནི་གཉིས་ཏེ། ཟས་བརྩམས་པའི་སྟན་སྤངས་པ་དང༌།
ཟས་སྤངས་པའོ། ། སྟན་སྤངས་པ་དང་བཟའ་བ་སྤངས་ནས་གང་ཟ་བའི་དགེ་སློང་རྣམས་བསླབ་པའི་གནས་ལ་མ་བརྟགས་པའི་ལྟུང་བ་འབྱུང་བ་ཡིན་ནོ། ། གལ་ཏེ་ཟས་སྤངས་ནས་ཕྱིས་ཟ་ན་ངེས་པར་ལྟུང་བར་འདོད་དམ་ཞེ་ན། ལྷག་བོར་གྱི་ཆོ་ག་བྱས་ན་མ་ཡིན་ལ། ལྷག་བོར་ལེགས་པར་མ་བྱས་པར་སྤངས་པའི་ཟས་ཟ་བ་དེ་ལ་ལྟུང་བྱེད་ངེས་པར་འབྱུང་བ་ཉིད་དུ་འདོད་དོ། ། འདི་ལ་གཞི་ནི་ཟས་བརྩམས་པའི་སྟན་དང༌། ཟས་སྤངས་པའོ། ། བསམ་པ་ནི་སྤངས་པ་ཟ་བར་འདོད་པའོ། ། སྦྱོར་བ་ནི་སྤངས་པ་ཟ་བར་རྩོམ་པའོ། ། མཐར་ཐུག་མགུལ་དུ་མིད་པ་ནའོ། །
དགག་བྱ་ཟས་ལ་ཧ་ཅང་ཆགས་པ་དང་མ་དད་པ་བསྐྱེད་པའོ། ། གཉིས་པ་བཤད་པ་ལ་བཞི་སྟེ། བཟའ་བའི་དངོས་པོ་དང༌། སྤངས་པའི་ཚད་དང༌། ལྷག་པོར་གྱིས་མཚན་ཉིད་དང༌། ལྟུང་བའི་མཚན་ཉིད་དོ། ། དང་པོ་ནི། བཟའ་བར་བྱ་བ་སྤངས་ནས་འདིར་སླར་ཡང་བཟའ་བར་ནམ་ཡང་རྗེས་སུ་མ་གནང་ངོ༌། ། བཟའ་བ་སྤངས་ནས་སླར་ཡང་བཟའ་བ་རྗེས་སུ་མ་གནང་བར་མ་ཟད་འདིར་བཅའ་བ་སྤངས་ནས་སླར་འཆའ་བ་ཉིད་ཀྱང་རྗེས་སུ་མ་གནང་ངོ༌། ། བཟའ་བ་གང་ཞེ་ན་བཟའ་བ་ནི་རྣམ་པ་ལྔ་སྟེ།
ནས་དང་གྲོ་ལ་སོགས་པ་འབྲུ་སྣ་ཚོགས་པའི་ཆན་དང༌། ཟན་དང༌། ཤ་དང༌། ཕྱེ་དང༌། ཁུར་བ་རྣམས་སོ། ། བཅའ་བ་གང་ཞེ་ན། བཅའ་བ་ཡང་ནི་རྣམ་པ་ལྔ་སྟེ། རྩ་བ་དང༌། སྡོང་བུ་དང༌། མེ་ཏོག་དང༌།
འབྲས་བུ་དང༌། ལོ་མ་རྣམས་སོ། ། ལུང་གི་སྐབས། གང་དུ་ཟང་ཟིང་ཞེས་བྱ་བར་བརྗོད་པ་ནི་བཟའ་བ་ལྔ་པོ་རྣམས་སུ་ཤེས་པར་བྱའོ། ། གཉིས་པ་སྤངས་པའི་ཚད་ནི། སྤངས་པ་གང་ཞེ་ན། ཟས་དེ་ཡོད་པ་དང༌། སྟེར་བ་སྟེ་སྟོབ་པ་དང༌། ཟས་ཟ་བ་དེའི་རྣམ་འགྱུར་ཏེ་བཟའ་བར་བརྩམས་པ་དང༌། ཟས་སྤངས་པ་དང༌།
སྟན་ནི་བོར་ནས་སྤྱོད་ལམ་ཉམས་པ་སྟེ་གནས་ནི་རྣམ་པ་ལྔ་པོ་འདི་དག་ལ། དགེ་སློང་གིས་སྤངས་པ་ཞེས་བྱ་བར་བརྗོད་དོ། ། སྤངས་པ་ལྔ་བཤད་པ་ལས་གཞན་དུ་ལྔ་པོ་འདི་དག་མིན་པ་ལ་སྤངས་པའི་དོན་ཡོད་པ་མ་ཡིན་ནོ། ། རེ་ཞིག་ཆོག་གོ་ཞེས་པའི་ཚིག་དང་ལྡན་པ་ཡིས་ནི་ཟས་ཀྱིས་ཚིམ་པར་གྱུར་པའི་མཐར་ཕྱིན་པ་སྟོན་པ་ཡིན་ཏེ། ཟས་ཀྱིས་ཚིམ་པས་ཆོག་གོ་ཞེས་པའི་ཚིག་སྨྲས་པའི་ཕྱིར། རེ་ཞིག་གི་སྒྲ་སྦྱར་བས་ནི་གཏན་ནས་སྤངས་པ་མ་ཡིན་པར་བསྟན་ཏོ། ། དེ་བཞིན་དུ་རེ་ཞིག་སོང་ཞིག་ཅེས་བྱ་བ་ལ་སོགས་པ་བརྗོད་པ་ཡིས་སྤངས་པར་གྱུར་ཀྱང་རེ་ཞིག་གི་སྒྲས་གཏན་ནས་སྤངས་པ་མ་ཡིན་པས་ཟོས་པ་ལ་ཉེས་པ་མེད་དོ། ། རེ་ཞིག་གི་སྒྲ་མ་སྦྱར་ན་སྤངས་པ་ལྔ་པོ་དེ་དག་ལ་ཟོས་ན་ཉེས་པ་ཡོད་དོ། ། གསུམ་པ་ལྷག་བོར་གྱིས་མཚན་ཉིད་ལ་གཉིས་ཏེ། ལྷག་བོར་དགོས་པ་དང༌།
མི་དགོས་པའོ། ། དང་པོ་ལ་བཞི་སྟེ། གནས་གང་དུ་བྱ་བ་དང༌། སྤྱོད་ལམ་ཇི་ལྟ་བུས་དང༌། ཆོ་ག་གང་གིས་བྱ་བ་དང༌། ལྷག་བོར་གྱི་དོན་ནོ། ། དང་པོ་ནི། ཁྱིམ་བདག་གཅིག་གིས་སངས་རྒྱས་ལ་སོགས་པ་གདུགས་ཚོད་ལ་སྤྱན་དྲངས་པ་ན་ནད་གཡོག་གིས་ནད་པའི་སྐལ་བ་བླངས་པ་ནད་པ་མི་ཟ་ཞིང་ནད་གཡོག་གིས་ཟས་སྤངས་པས་ཀུན་དགའ་ར་བའི་ནང་དུ་ཕུང་པོར་བཞག་པ་བྱ་རོག་གིས་ཟ་བ་ན་སྒྲ་བྱུང་བ་གསན་ནས་ལྷག་བོར་བྱ་བར་གསུངས་ཏེ། ལྷག་བོར་བྱ་བའི་ཡུལ་གྱི་གློ་ནས་ལྷག་བོར་བྱ་བ་མ་ཡིན་ཞིང༌། རྒྱབ་ནས་ལྷག་བོར་བྱ་བ་མིན།
པང་དུ་ལྷག་བོར་བྱ་བ་ཡང་མ་ཡིན་ལ། ནམ་མཁར་བྱ་བ་ཡང་མིན་ནོ། ། དཀྱིལ་འཁོར་དག་གི་སྟེང་དུ་ཡང༌། ། ནམ་ཡང་ལྷག་བོར་མི་བྱའོ། ། ཅི་སྟེ་ན། རགས་པ་མཚམས་གཞན་དུ་འགྱུར་བའི་ཕྱིར་རོ། ། གཉིས་པ་སྦྱོང་ལམ་ཇི་ལྟ་བུས་བྱ་བ་ནི། ལྷག་བོར་ཞུ་མཁན་གྱིས་འབད་པས་ཆུ་ཡིས་ལག་པ་རབ་ཏུ་བཀྲུས་ནས་ལྷག་བོར་བྱ་བའི་ཁ་ཟས་དེ་ནི་ལག་ཏུ་ཡོངས་སུ་བླངས་ལ། ལྷག་བོར་བྱེད་པ་པོའི་དགེ་སློང་ཡང་དང་པོའི་འདུག་ས་མ་བོར་བར་དགེ་སློང་གིས་ཟས་གང་ཁམ་གཉིས་གསུམ་ཟོས་ནས་ལྷག་མར་བྱས་པ་གཞན་ལ་སྟེར་བ་དེ་ནི་ལྷག་བོར་བྱེད་པ་པོ་ཡིན་ནོ། ། འགྱུར་རྙིང་ལས།
འདུག་ས་མ་བོར་དགེ་སློང་གིས། ། གང་ཟོས་དེ་ནི་ལྷག་བོར་ཡིན། ། ཞེས་པ་ལྟར་རོ། ། འགྱུར་གསར་ལས། འདུག་ས་མང་པོར་དགེ་སློང་གིས། ། གང་ཟོས་དེ་ནི་ལྷག་བོར་མིན། ། ཞེས་འབྱུང་བ་ལྟར་ན། འདུག་ས་མང་པོར་ཟས་གང་ཟོས་པའི་དགེ་སློང་གིས་ནི་ལྷག་བོར་བྱ་བ་དེ་ནི་མིན་ཏེ། སྤྱོད་ལམ་ཉམས་པས་སོ་ཞེས་པའོ། ། འོན་ཀྱང་སྔ་འགྱུར་ལྟར་ལེགས་པར་མངོན་ནོ། །
ཡང་ན་སྔ་འགྱུར་ལ་ཕྱི་མ་ཁ་བསྐང་བ་དང༌། འགྱུར་གསར་པ་ལ་སྔ་འགྱུར་གྱིས་ཁ་བསྐངས་ན་ལེགས་སོ། ། ལྷག་བོར་བྱེད་པའི་དགེ་སློང་གིས་ཟོས་པའི་ལྷག་མ་བོར་བ་ནི་ལྷག་བོར་ཞེས་བྱའོ། ། གསུམ་པ་ཆོ་ག་གང་གིས་བྱ་བ་ནི། ལྷག་བོར་ཞུ་བ་པོའི་དགེ་སློང་གུས་པས་ལྷག་བོར་བྱེད་པ་པོའི་དགེ་སློང་དེའི་མདུན་དུ་ནི་ཙོག་པུར་འདུག་ནས་འདི་སྐད་བརྗོད་དེ། བཙུན་པ་བདག་ལ་དགོངས་ཤིག བདག་མིང་འདི་ཞེས་བགྱི་བས་སྤངས་པའི་ཟས་དག་ལྷག་བོར་བྱས་པའི་བཟའ་བ་དག་བཟའ་བར་འཚལ་བས། འདི་ནི་བདག་གི་ཕུན་སུམ་ཚོགས་པའི་བཟའ་བ་དང་བཅའ་བ་ལ་སོགས་པ་རུང་བ་སྟེ། ལྷག་བོར་མཛད་པར་དགོངས་ནས་ཅུང་ཟད་གསོལ་ཅིག་ཅེས་གུས་པ་དང་བཅས་པས་བརྗོད་པར་བྱ། ཆོ་ག་ནི།
བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་འཚལ་མ་སྤངས་ཤིང་མཐར་ཐུག་བར་བགྱིས་བ་ལས། བཅའ་བ་དང་བཟའ་བ་རྙེད་ཅིང་འཚལ་ན་ལྷག་བོར་བགྱིས་ཏེ་བདག་ལ་སྩལ་དུ་གསོལ་ཞེས་སོ། ། བྱེད་པ་པོའི་དགེ་སློང་དེས་ཀྱང་ཟས་དེ་ལ་ཁམ་གཉིས་སམ་ཁམ་གསུམ་ཙམ་གྱི་ཕུད་ཟོས་ནས། ཞུ་མཁན་དེ་ལ་ཁྱོད་ཀྱིར་གྱུར་གྱི་སོང་ཞིག ཇི་ལྟར་བདེ་བར་ནི་ཟས་འདི་དག་རྣམས་ནི་བཟའ་བར་གྱིས་ཤིག ཅེས་བརྗོད་དོ། ། ཡུལ་ཟས་མ་སྤངས་པ་ཁོ་ན་ཞིག་དགོས་སམ་ཞེ་ན། མི་དགོས་ཏེ། ཡུལ་དེ་ནི་ཟས་ཟོས་ནས་སྤངས་པ་དང༌།
གནས་ནས་མ་ལངས་པས་སྤྱོད་ལམ་མ་ཉམས་པར་འདུག་པ་ཉིད་ཀྱིས་ལྷག་བོར་བྱས་པ་ལ་ནི་ཡོན་ཏན་ཅན་གྱི་དགེ་སློང་དེའི་མདུན་དུ་འདུག་ནས་ཆོ་ག་སྔ་མ་བཞིན་དུ་བྱའོ། ། ལྷག་བོར་བྱེད་པ་པོས་ཟས་ཟ་བ་ཁོ་ན་དགོས་སམ་ཞེ་ན། ལྷག་བོར་བྱེད་པ་པོ་དེ་ཡིས་ཟས་དེའི་ཕུད་མ་ཟོས་པ་ན་ཡང་ཟས་དེ་ལ་ལྷག་བོར་དེ་ནི་བྱ་བར་རུང་སྟེ། ལྷག་བོར་ཞུ་བ་དེ་ལ་སོང་ལ་འདི་ནི་ཅི་བདེར་ཟོ་ཞིག་ཅེས་པའི་ཚུལ་འདི་ནི་ལྷག་བོར་གྱི་ཆོ་གར་བརྗོད་དོ། ། གཉིས་པ་ལྷག་བོར་མི་དགོས་པ་ནི། སྡོམ་བརྩོན་གྱི་དགེ་སློང་དག་གིས་མགུལ་བར་བཏུང་བར་བྱ་བ་འོ་མ་དང་ཞོ་ལ་སོགས་པ་ལ་སྤངས་ཀྱང་ལྷག་བོར་གྱི་ཆོ་གའི་ཚུལ་འདིས་ངེས་པར་བརྟག་མི་དགོས་སོ། ། ལྷག་བོར་གྱི་མཚན་ཉིད་བསྟན་ཟིན་ཏོ། ། བཞི་པ་ལྟུང་བའི་མཚན་ཉིད་ལ་གཉིས་ཏེ། དངོས་ཀྱི་དོན་དང༌། སེལ་བའོ། །
དང་པོ་ནི། ནས་ལ་སོགས་པའི་ཐུག་པ་ལ་ནི་སྤངས་པ་ཡོད་པ་ཁོ་ན་སྟེ། ཐུག་པ་ཇི་ལྟ་བུ་ལ་ཞེ་ན། ཐུག་པ་སོར་མོས་མནན་པ་ན་སོར་རྗེས་ཡོད་པར་མངོན་པ་དང༌། ཐུག་པ་གང་གི་སྟེང་དུ་ནི་སླ་བར་གནས་ལ། གང་གི་གཏིང་ནི་བསྐ་བར་གནས་པར་མཐོང་བར་གནས་པའི་བསྐ་མོ་དེ་མཛུབ་མོས་ལྷག་པར་བྱེད་དགོས་པ་ལའོ། ། སྤངས་པ་ལ་སྤངས་པ་དེར་ནི་འདུ་ཤེས་པས་ཟོས་སམ། སྤངས་མ་སྤངས་ཐེ་ཚོམ་ཟ་བཞིན་པ་ཉིད་ཀྱིས་ལོངས་སྤྱོད་ཀྱང་རུང༌། སྤངས་པ་ཟ་བའི་ལྟུང་བྱེད་ཀྱིས་དམྱལ་བའི་ལམ་ལ་འཇུག་པས་ལས་རྣམས་ཀྱིས་ཡོངས་སུ་སྦྱོང་བར་བྱེད་དོ། ། ཐུག་པ་དངོས་དང་སྐྱོ་མ་དངོས་ལ་ནི་སྤངས་པ་ཟ་བའི་དངོས་གཞི་མེད་དོ། །
མདོ་རྩ་བར། ཁ་གཟར་གྱེན་དུ་འགྲེང་མི་ཐུབ་པའི་ཐུག་པ་དག་ནི་ཐུག་པ་ཉིད་དོ། ། སོར་མོ་ལྔ་མི་མངོན་པ་ནི་སྐྱོ་མའོ་ཞེས་པ་ལྟར་རོ། ། གཉིས་པ་སེལ་བ་ནི། ཟས་གང་དུ་མ་སྤངས་པར་ཡང་ནི་གང་གི་ཕྱིར་སྤངས་པར་འདུ་ཤེས་པས་ཟོས་སམ་མ་སྤངས་པ་ལ་ཐེ་ཚོམ་ཟ་བ་ཁོ་ན་ཡིས་ཟོས་ཀྱང་རུང་སྟེ་ཉེས་བྱས་ཀྱི་སྡུག་བསྔལ་སྟེར་བྱེད་ཡིན་ནོ། ། རྒན་ཞུགས་ལ་བཅས་པ་སྤངས་པ་སྟོབ་པ་ལ། མི་རུང་བར་སྟོབ་ན་ལྟུང་བར་བསྟན། རུང་བ་བསྟེན་ཚུལ། གཏོར་མ་སྦྱིན་པའི་ཆོ་གའོ། ། དང་པོ་ནི།
དགེ་སློང་གང་ཞིག་གིས་ཟས་རབ་ཏུ་སྤངས་ནས་ལྷག་བོར་མ་བྱས་པར་དགེ་སློང་གཞན་ཞིག་གིས། གང་གི་ཕྱིར་དགེ་སློང་སྔ་མ་ལ་ལྟུང་བ་འབྱུང་བར་བྱའོ་སྙམ་པའི་ངན་སེམས་ཀྱི་བསམ་པ་ཡིས་བཟའ་བ་སྟོབ་པར་བྱེད་ན་སྟོབ་པར་བྱེད་པ་པོའི་དགེ་སློང་ལ་ལྟུང་བྱེད་དོ། ། འདི་ལ་ཡང་གཞི་ནི་དགེ་སློང་ཕ་རོལ་པོ་སྤངས་པ་ཟ་བར་འདོད་པའོ། ། བསམ་པ་ནི་གཞན་ལ་ངན་སེམས་ཀྱིས་ལྟུང་བ་བསྐྱེད་པར་འདོད་པའོ། ། སྦྱོར་བ་ལྷག་བོར་མ་བྱས་པ་ལ་བྱས་པར་སྨྲ་བའོ། ། མཐར་ཐུག་ལྷག་བོར་མ་བྱས་པ་བསྟབས་ནས་ཕ་རོལ་པོ་གཞན་གྱིས་ཟོས་ནའོ། ། དགག་བྱ་བརྫུན་གྱི་ཉེས་པའོ། ། གཉིས་པ་རུང་བ་བསྟེན་པའི་ཚུལ་ལ་བཞི་སྟེ། སྨན་ཇི་ལྟར་བསྟེན་པའི་ཚུལ། སྨན་གྱི་གནས་རུང་ཁང་བྱ་བ་དང༌།
ཆོ་ག་གང་གིས་སྤྱད་པ་དང༌། དེ་དག་གི་དམིགས་བསལ་ལོ། ། དང་པོ་ལ་གསུམ་སྟེ། སྤྱིར་བསྟེན་ཚུལ་དང༌། སྨན་བཞིར་དབྱེ་བ་དང༌། ཤའི་སྨན་བསྟེན་ཚུལ་ལོ། ། དང་པོ་ལ་བཞི། དངོས་གཞི་སྦྱང་ཚུལ་དང༌། སྦྱོར་བ་བླང་ཚུལ་དང༌། གཞན་རྗེས་སུ་གཟུང་ཚུལ་དང༌།
བླང་ཚུལ་ལ་དམིགས་བསལ་ལོ། ། དང་པོ་ནི། དགེ་སློང་ཞིག་གིས་ལྷུང་བཟེད་ལ་རྐང་པ་གཏད་ནས་ཟས་ཟོས་པ་ལ་བརྟེན་ནས་ལྷུང་བཟེད་རང་གི་རྐང་པ་གཉིས་དག་གིས་མནན་ནས་ནམ་ཡང་ལྷུང་བཟེད་ནས་ཟས་བཟའ་བར་མི་བྱའོ། ། གལ་ཏེ་ཟོས་ན་ནད་པ་མ་ཡིན་པར་ལུས་བདེ་བར་གནས་པ་ཡིན་ན་ལྟུང་བར་འགྱུར་ཏེ། ནད་ཅན་མ་ནུས་པ་དག་ལ་ཉེས་པ་མེད་དོ། ། ཡང་མཆིལ་ལྷྭམ་གྱོན་ནས་བཟའ་བ་དག་བཟའ་བར་མི་རུང་ལ། དགེ་སློང་ནད་པ་ཡིན་ན་མ་གཏོགས་ལ། ནད་པ་དེས་ཀྱང་མཆིལ་ལྷྭམ་གྱི་སྟེང་དུ་རྐང་པ་གཞག་གི དེ་ལས་གཞན་དུ་ན་མཆིལ་ལྷྭམ་གྱོན་ནས་ཟས་བཟའ་བར་བྱ་བ་མིན་ནོ། ། གཉིས་པ་སྦྱོར་བ་བླང་ཚུལ་ལ་དྲུག་སྟེ།
བྱིན་ལེན་གྱི་མཚན་ཉིད་དང༌། འདྲེས་པ་ལ་ཇི་ལྟར་བྱ་བ་དང༌། བྱིན་ལེན་འཇིག་པ་བསྲུང་བ་དང༌། རྒན་པ་ལ་མ་གུས་པ་སྤང་བ་དང༌། བྱིན་ལེན་དག་མ་དག་གི་དབྱེ་བ་དང༌། དམིགས་ཀྱིས་བླང་དུ་རུང་མི་རུང་ངོ༌། ། དང་པོ་ལ་དོན་དངོས་དང༌། དོགས་གཅོད་དོ། ། དང་པོ་ནི། ཟས་འདྲེན་བྱེད་ཀྱིས་ལེན་པ་པོའི་རྒྱབ་དང༌།
རྒྱང་རིང་ན་གནས་པས་ཟས་འདྲེན་པར་བྱ་བ་མིན་པ་དང༌། ལེན་པ་པོའི་གློ་དང་བྱིན་ལེན་ཐོབ་པའི་ཆོ་ག་མི་ཤེས་པས་ཀྱང་བྱ་བ་མིན་པ་དང༌། ལེན་མཁན་གྱི་དགེ་སློང་རང་གིས་ལུས་ཆེར་བསྐྱོད་ནས་བླང་བར་མི་བྱ་ལ། ལག་པ་གཉིས་མ་བཀན་པར་ཁ་ཕུབ་པས་ཀྱང་ལེན་པ་མིན་ནོ། ། འོ་ན་སྦྱོར་བ་ཇི་ལྟ་བུས་ལེན་པར་བྱ་ཞེ་ན། ཟས་འདྲེན་པ་པོ་རྒྱང་རིང་དུ་གནས་པ་མ་ཡིན་གྱི། ཉེ་བར་གནས་པ་དང་སྟེ། རྩིག་པ་ལ་སོགས་པ་རགས་པ་མཚམས་གཞན་དང༌། མེས་ཆོད་པ་མེ་མཚམས་གཞན་དང༌། ཆུས་ཆོད་པ་ཆུ་མཚམས་གཞན་མིན་པ་དང༌།
འདྲེན་པ་པོ་མདུན་དུ་འདུག་པ་དང༌། བྱིན་ལེན་ཐོབ་པའི་ཆོ་ག་ཤེས་པ་ལས་དགེ་སློང་གིས་ལག་པ་གཉིས་པོ་དག་བཀན་པ་ཡིས་ཟས་ལེགས་པར་བླང་བར་བྱ། གཉིས་པ་དོགས་གཅོད་ནི། ཟས་ལེན་པའི་དུས་སུ་ལྷུང་བཟེད་བཟེད་པ་ན་ལྷུང་བཟེད་ཀྱི་གཞིར་ལྟུང་བ་དང༌། ལྷུང་བཟེད་ཀྱི་གཞིར་བཟེད་པ་ན་ལྷུང་བཟེད་དུ་ལྟུང་བས་འགྱོད་དེ་ཟས་མི་ཟ་བ་ལ་བརྟེན་ནས་ལྷུང་བཟེད་ཀྱི་གཞི་བཟེད་པར་གྱུར་པ་ན་བྱིན་གྱིས་བརླབས་པར་གྱུར་པའི་ལྷུང་བཟེད་ཀྱི་ནང་དུ་བཟའ་བ་གང་ཞིག་ལྟུང་བར་གྱུར་པ་དེ་ནི་བྱིན་ལེན་བྱས་པ་ཡིན་པས་ཐེ་ཚོམ་མེད་པའི་སེམས་ཀྱིས་དེ་བཟའ་བར་རུང་ངོ༌། ། འདི་ནི་གཞན་བཟེད་པ་ལ་གཞན་དུ་ལྷུང་ན་བྱིན་ལེན་མི་འཐོབ་བོ་སྙམ་པའི་དོགས་པ་གཅོད་པའོ། ། གཉིས་པ་འདྲེས་པ་ལ་ཇི་ལྟར་བྱ་བ་ལ་གཉིས་ཏེ། རྡུལ་གྱི་དབྱེ་བ་དང༌། དེ་དག་རུང་མི་རུང་ངོ༌། ། དང་པོ་ལ་རྡུལ་ནི་བཅུ་སྟེ།
མེ་ཏོག་དང་འབྲས་བུ་ནི་བཅའ་བའི་རྡུལ་ཏེ་རྡུལ་གཉིས་སོ། ། ཟན་ནི་བཟའ་བའི་རྡུལ་ཏེ་གསུམ་པའོ། ། བཏུང་བ་ནི་བཞི་པའོ། ། བཟའ་བ་དང་བཅའ་བས་སྦགས་པའི་གོས་ཀྱང་རུང་སྟེ་ལྔ་པའོ། ། གང་ཞིག་གསོག་འཇོག་ཏུ་གྱུར་པ་ནི་དྲུག་པའོ། ། གསོག་འཇོག་དེ་ལས་གཞན་གསོག་འཇོག་ཏུ་མ་གྱུར་པའི་རུང་བ་ནི་བདུན་པའོ། ། བྱིན་ལེན་མ་བྱས་པ་མི་ཤ་ལ་སོགས་པ་གང་དག་མི་རུང་བ་ནི་བརྒྱད་པའོ། ། ལེགས་པར་བརྟགས་པ་བྱིན་ལེན་བྱས་པ་སོགས་འདི་དག་དང་དགུ་པོ་སྟེ། རྡུལ་བཅུ་པ་ནི་ས་རྡུལ་གྱི་རྡུལ་ཡིན་ནོ། ། གཉིས་པ་རུང་མི་རུང་ནི།
རྡུལ་བཅུ་པོ་དེ་དག་གི་ནང་ནས་དུས་རུང་གི་རྡུལ་འདྲེས་ཀྱང་གཟུགས་གསལ་པོ་མ་ཡིན་པའི་བཏུང་བ་ལ་སོགས་པ་དེ་དག་ཕྱི་དྲོ་སྤྱོད་པ་ལ་ནི་ཉེས་པ་མེད་དོ། ། ཡང་གསོག་འཇོག་བྱས་པའི་ཟས་དེ་དང་གང་བྱིན་ལེན་མ་བྱས་པའི་ཟས་དེ་ཡིས་གོས་དང་ལྷུང་བཟེད་སོགས་འབགས་པར་གྱུར་ན་བཀྲུའོ། ། བཀྲུ་བ་ལས་གཞན་དུ་མ་བཀྲུས་པར་སྣོད་སོགས་སུ་བཟའ་བཏུང་བྱས་ན་ཉེས་བྱས་སུ་འགྱུར་བ་ཡིན་ནོ། ། གསུམ་པ་བྱིན་ལེན་འཇིག་པ་སྲུང་བ་ནི། ལན་ཚྭ་དང་ཟས་ལ་སོགས་པ་བྲིམས་ཏེ་བྱིན་ལེན་བྱས་ནས་ནི་བསྙེན་པར་མ་རྫོགས་པ་གསར་བུས་བླང་བ་དང་རེག་པར་མི་བྱ་སྟེ་བྱིན་ལེན་འཇིག་པས་སོ། ། ཟས་ལ་མི་མཐུན་པ་སྟེ་མི་རུང་བ་འདྲེས་པ་མེད་པར་ནི་གནང་བའི་སྐབས་ཇི་ལྟ་བ་བཞིན་གྱི་དུས་སུ་སྤྱད་པར་བྱ་བར་ངེས་པར་བསྟན་ཏོ། ། བཞི་པ་རྒན་པ་ལ་མ་གུས་པ་སྤང་བ་ནི་གང་ཞིག་རྒན་པོས་ཟས་མ་ཟོས་པའི་གོང་དུ་མ་ཟོས་པར་ངེས་པའམ། ཐེ་ཚོམ་གྱིས་ཀྱང་ནི་ཟན་ཟ་བ་དེ་ལ་ཉིན་ཞག་རེ་རེ་ལ་ཉེས་བྱས་ངེས་པར་འཕེལ་བ་ཡིན་ནོ། ། ལྔ་པ་བྱིན་ལེན་དག་མ་དག་གི་དབྱེ་བ་ནི། ལག་ཉར་བླངས་པ་ལ་སོགས་པ་ཡིན་མིན་བརྟགས་པས་མི་རུང་བ་ཡིན་ན་ངེས་པར་གཞན་ལ་ཕྱིར་བྱིན་པ་དང༌།
ཟས་གང་ཡང་རུང་བ་དེ་ནི་སྦྱིན་བདག་ཟས་དེ་ལ་སྲེད་པས་བཅིངས་པ་ན་སྲེད་པ་ཅུང་ཟད་ཅིག་ཞུགས་པའི་སྦྱིན་བདག་གཅིག་གིས་བྱིན་པའི་ཟས་དེ་ནི་བྱིན་ལེན་བྱས་ཀྱང་ཟས་དེ་ལ་སྦྱིན་བདག་དེ་ཆགས་པར་ཤེས་ན་དེའི་ཚེ་དགེ་སློང་གིས་སྤྱད་པར་རུང་བ་མ་ཡིན་ནོ། ། སྦྱིན་པ་པོ་ཡིས་ལྟས་པ་མེད་པར་གང་ཡོངས་སུ་བཏང་བ་ལེན་པས་ཐོབ་པ་དེ་ནི་བྱིན་ལེན་དག་པ་སྟེ། ལེན་པ་པོའི་དགེ་སློང་གིས་ཟོས་པ་ན་ཡང་ཉེས་པ་མེད་དོ། ། དྲུག་པ་དམིགས་ཀྱིས་བླང་དུ་རུང་མི་རུང་ནི། ང་ལ་ཟས་བཤམས་པ་འདི་ལས་འདི་དག་བྱིན་ཅིག་ཅེས་འདྲེན་པ་པོ་ལ་དགེ་སློང་གིས་སྨྲ་བར་མི་རུང་ངོ༌། ། རིགས་པས་ཐོབ་པའི་སྐལ་བར་འོས་པ་གང་བྱིན་པ་དེ་ཉིད་བཟའ་བར་བྱ་ཡི། གཞན་གདམས་ནས་བཟའ་བར་བྱ་བ་ནི་མ་ཡིན་ནོ། ། འོན་ཀྱང་ནད་པས་གང་ལ་གང་ཕན་གདམ་པ་ལ་ཉེས་པ་མེད་དོ། ། གསུམ་པ་གཞན་རྗེས་སུ་གཟུང་ཚུལ་ནི། མཉན་ཡོད་དུ་ལྷག་མ་ཁྱི་ལ་མ་བྱིན་པས་རེ་བ་ཆད་དེ་ཁྱི་ཤི་བ་ལ་བརྟེན་ནས་ཞེས་སློབ་དཔོན་དག་འཆད་ལ།
ཕྲན་ཚེགས་ལས་ཁྭ་རྣམས་ལ་ཆང་བུ་བྱིན་པས་བྱ་རོག་ཁྲོས་ནས་ཆོམ་རྐུན་པ་ལ་དེ་ལྟར་སྨྲས་པས་སོ་ཞེས་སོ། ། སྡོམ་བརྩོན་དགེ་སློང་གིས་ཟས་ཟོས་ནས་ལྷག་མའི་ཆང་བུ་ཡང་ནི་སེམས་ཅན་བྱེ་བྲག་པ་ཞིག་ལ་དམིགས་པའི་ཁྱད་པར་མི་བྱ་ཡི། ཅི་བདེར་གཞག་གོ ། ཡང་མཉན་ཡོད་དུ་ལྷག་མ་ཝ་རྣམས་ལ་རྒྱུན་དུ་སྟེར་བ་ན། བྱ་རོག་རྣམས་འདུས་པ་དེ་དག་བསྐྲད་དེ། དེ་དག་ལ་མ་བྱིན་པས་བྱ་རོག་ཁྲོས་ཏེ་དགེ་སློང་འདི་ལ་གསེར་ཡོད་དོ་ཞེས་སྨྲས་པས་ཆོམ་རྐུན་པས་དགེ་སློང་དེའུ་གསད་པ་ལ་བརྟེན་ནས་བྱ་རོག་ལ་སོགས་པ་འདི་ཁོ་ན་ལ་སྟེར་ཞེས་དམིགས་པའི་ཀུན་སློང་གི་ཁྱད་པར་མི་བྱའོ། ། བཞི་པ་བླང་ཚུལ་ལ་དམིགས་བསལ་ནི། དགེ་སློང་སྡེ་སོ་སོར་ཆད་དེ་འོངས་པ་ལ་ཁྱིམ་བདག་གིས་ཟས་བྲིམས་པས་ཁྱིམ་བདག་བྲེལ་ནས་སྟོན་པས་ཚོགས་སུ་ཞུགས་ནས་བཟའ་བར་བྱའོ་ཞེས་གསུངས་པ་ན། དགེ་སློང་ན་བ་ཞིག་གི་ནད་གཡོག་ཟས་ནོད་དུ་སོང་བ་རེ་ཞིག་ཏུ་མ་འོངས་པ་ལ་བརྟེན་ནས་འདི་རྣམས་གསུངས་ཏེ། གློ་བུར་དུ་ལྷགས་པ་དང་གཞན་དུ་འགྲོ་བར་འདོད་པ་དང་དགེ་བསྐོས་དང་ནད་པ་དང་ནད་པ་དེའི་ནད་གཡོག་ཉིད་ལ་ཡང་བཟའ་བ་དགེ་འདུན་གྱིས་མ་ཟོས་པའི་སྔ་རོལ་དུ་ནི་སྦྱིན་པར་བྱ་བར་གནང་ངོ༌། །
གཉིས་པ་སྨན་བཞིར་དབྱེ་བ་ལ་གསུམ་སྟེ། ། གནང་བའི་སྒོ་ནས་མདོར་བསྟན། མཚན་ཉིད་ཀྱིས་རྒྱས་པར་བཤད། སྤྱད་ཚུལ་གྱིས་དོན་བསྡུ་བའོ། ། དང་པོ་ནི་གྲོ་བཞིན་སྐྱེས་ལ་འདི་བསྟེན་དགོས་པ་བྱུང་བས་དེ་ཉིད་ཀྱི་དབང་དུ་བྱས་ནས་བཏུང་བའི་སྨན་དགེ་འདུན་ལ་ཡང་གནང་ངོ༌། ། དེ་ཡི་ཕྱིར་ན་བཏུང་བ་དེའི་དོན་དུ་ཞིང་དག་གཟུགས་ཅན་སྙིང་པོས་དགེ་འདུན་ལ་ཕུལ་བར་ལུང་ཞུ་བ་ལས་བཤད་དོ། ། གཉིས་པ་བཤད་པ་ལ་བཞི། དུས་སུ་རུང་བ་དང༌། ཐུན་ཚོད་དུ་རུང་བ་དང༌། ཞག་བདུན་པ་དང༌།
འཚོ་བའི་བར་དུ་བཅང་བའོ། ། དང་པོ་ནི། བཀྲེས་པའི་ནད་སེལ་བ་ལ་གཙོ་བོར་གྱུར་ཅིང་གུང་ཚིགས་ཚུན་ཆད་ཁོ་ནར་བྱེ་བྲག་མེད་པར་བསྟེན་དུ་རུང་བ་སྟེ། དགེ་སློང་རྣམས་སྟོན་ཀའི་ནད་ཀྱིས་ཉེན་པ་ལ་བརྟེན་ནས་འབྲས་ཆན་དང་ཐུག་པ་དང་ཟན་དྲོན་དང་ཉ་ཤ་དང་གཞན་རུང་བའི་ཤ་དག་ནི་དགེ་སློང་གིས་སྤྱད་དུ་རུང་བ་སྟེ། འཚོ་བ་སྟེ་སྲོག་བསྲུང་བའི་ཕྱིར་དུའོ། ། འབྲས་ཆན་སོགས་འདི་དག་ནི་བཟའ་བར་བྱ་བའི་དུས་རུང་གི་སྨན་དུ་གསུངས་སོ། ། ཞུ་བར་ཐུག་པ་བཅུ་གསུངས་ཏེ། འོ་མའི་དང༌། ཞོའི་དང༌། ཤའི་དང༌།
དར་བའི་དང༌། མར་གྱི་དང༌། འབྲུ་མར་གྱི་དང༌། ཏིལ་གྱི་དང༌། བལ་སྲན་གྱི་དང༌། སེའུའི་དང༌། ཆུའི་ཐུག་པ་རྣམས་སོ། ། བཟའ་བ་ལྔ་ལ། ཐུག་པ་དང༌། ཉ་ཤ་དང༌།
ནས་ཆན་དང༌། འབྲས་ཕྱེ་དང༌། ཁུར་བ་རྣམས་བགྲངས་སོ། ། གཉིས་པ་ཐུན་ཚོད་དུ་རུང་བ་ནི། སྐོམ་པའི་ནད་སེལ་བ་ལ་གཙོ་བོར་གྱུར་ཅིང་ཐུན་ཚོད་ཀྱི་མཐའ་ནུབ་ཕྱོགས་ཀྱི་དམར་འོད་ཡལ་བའི་མཚམས་ཚུན་ཆད་ཁོ་ནར་རང་གིས་བྱིན་གྱིས་བརླབས་ནས་བསྟེན་པར་བྱ་བའོ། ། སྟོན་པ་རྫིང་བུ་དལ་གྱིས་འབབ་ཏུ་རྒྱལ་ཆེན་བཞི་ལ་ཆོས་སྟོན་པ་དྲང་སྲོང་ཀེ་ནའི་བུས་ཐོས་པས་ཕྱིར་མི་འོང་ཐོབ་ནས་བཏུང་བའི་རྒྱུ་བརྒྱད་ཕུལ་བ་ནི། རྒུན་འབྲུམ་དང༌། ཨ་ཤྭཏྠ་དང༌། འབྲ་གོ་དང༌། ཀུ་ཤུ་དང༌།
ཆུ་ཤིང་གི་འབྲས་བུ་དང༌། རྩུབ་འགྱུར་ནི་བ་རུ་ཤཀ་ཅེས་ལུང་ལས་འབྱུང་ངོ༌། ། ཨུ་དུམྦཱ་ར་དང༌། རྒྱ་ཤུག་དག་ནི་བཏུང་བར་རྗེས་སུ་བསྔགས་པ་ཡིན་ལ། འདི་དག་རྣམས་ནི་ཁྱིམ་པའམ་དགེ་ཚུལ་རྣམས་ཀྱིས་ཆུའི་ནང་དུ་ལེགས་པར་མཉེ་ཞིང་ཚགས་ཀྱིས་ཡོངས་སུ་བཙག་གོ ། གཞུང་འདིས་ནི་སྦྱར་ཚགས་བྱེད་པའི་སྔ་རོལ་དུ་ལག་ཉ་འགེགས་བྱེད་ཀྱི་བྱིན་ལེན་བྱ་བར་འདོད་པ་བཀག་པ་ཡིན་ནོ། ། རྒུན་འབྲུམ་ལ་སོགས་པ་ལས་བྱུང་བའི་བཏུང་བ་འདི་དག་ནི་རུང་བ་ཐུན་ཚོད་པ་སྟེ། བྱིན་ལེན་བྱས་ནས་ནུབ་ཕྱོགས་ཀྱི་དམར་འོད་ཡལ་བའི་མཚམས་ཀྱི་ཐུན་ཚོད་ཀྱི་བར་དུ་སྤྱད་དུ་རུང༌། གལ་ཏེ་མཚན་མོ་ནད་པ་སྐོམ་པར་གྱུར་ན་ཇི་ལྟ་བུ་བྱ་ཞེ་ན། ཡང་བྱིན་ལེན་བྱས་ནས་ཐུན་མཚམས་ལས་འདས་ནས་ལོངས་སྤྱོད་ཀྱང་ཉེས་པ་མེད་དོ། །
འོ་ན་བཏུང་བ་ཐུན་ཚོད་པར་བཤད་པ་དང་འགལ་ལོ་ཞེ་ན། དང་པོར་བྱིན་གྱིས་བརླབས་པའི་མཐའི་མཚམས་གཟུང་བ་ཡིན་གྱི། དེ་ལས་འདས་ནས་ཡང་བྱིན་གྱིས་བརླབ་ཏུ་མི་རུང་བ་ནི་མིན། སྐྱུར་པོ་དང་ཞོའི་ཁ་ཆུའང་དེ་བཞིན་དུ་ཐུན་ཚོད་པའོ། ། གསུམ་པ་ཞག་བདུན་པ་ནི། འདུ་བའི་ནད་སེལ་བ་ལ་གཙོ་བོར་གྱུར་ཅིང་ཞག་བདུན་ཚུན་ཆད་ཁོ་ནར་རང་གིས་བྱིན་གྱིས་བརླབས་པ་བསྟེན་པར་བྱ་བ་ནི་འབྲུ་མར་དང༌། བུ་རམ་དང༌། སྦྲང་རྩི་དང༌། མར་དག་ནི་ཞག་བདུན་པར་བསྟེན་པར་བྱ་བའི་སྨན་དུ་གསུངས་སོ། ། མདོ་རྩ་བར།
མར་དུས་རུང་དང༌། ཞུན་མར་ཞག་བདུན་པར་གསུངས་ཀྱང༌། ཞུ་བར། ནད་པ་ལ་མར་བསྟེན་དགོས་པ་བྱུང་བ་ལ་ཞག་བདུན་པར་བྱིན་གྱིས་བརླབས་ཏེ་སྤྱད་པས་སོས་པ་ལ་བརྟེན་ནས་གནང་བ་དེ་དང་མཐུན་པར་འདིར་གསུངས་སོ། ། འབྲུ་མར་ཡང་དེ་བཞིན་ནོ། ། བུ་རམ་ནི་གྲོང་ཐི་བ་ཅན་གྱི་བྲམ་ཟེ་སྨྲ་འདོད་ཀྱི་སེང་གེས་བུ་རམ་དྲངས་ནས་ལྷག་མ་ཁྱེར་བས་དད་པ་ལ་བརྟེན་ནས་གནང་ངོ༌། ། ཤ་ཁ་ར་དག་དང༌། བྱེ་མ་ཀ་ར་སོགས་འདི་དག་ནི་བུ་རམ་གྱི་ལྦུ་བ་ཆུ་ལ་བསྡུས་པ་སྟེ་འདི་ཡང་ཞག་བདུན་པའོ། ། བཞི་པ་འཚོ་བའི་བར་དུ་བཅང་བ་ལ་བསྟན། བཤད།
བསྡུ་བ་གསུམ་ལས། དང་པོ་ནི། སྨན་སྔ་མ་གསུམ་ལས་གཞན་ཡང་ཇི་སྲིད་འཚོ་བའི་བར་གྱི་སྨན་ནི་མ་ཤིའི་བར་གྱི་སྨན་ཏེ། འདུ་བའི་ནད་སེལ་བ་ལ་གཙོ་བོར་གྱུར་ཅིང་ཇི་སྲིད་འཚོའི་བར་དུ་རང་གིས་བྱིན་གྱིས་བརླབས་ནས་བསྟེན་པར་བྱ་བའོ། ། ཇི་སྲིད་འཚོ་བའི་སྒྲ་ནད་སོས་ཀྱི་བར་ལ་འཆད་པ་ནི་ནོར་བའོ། ། སུམ་བརྒྱ་པ་ལས། ཇི་སྲིད་མ་ཤི་བར་བཅང་ལ། ། ཞེས་གསུངས་སོ། ། འདི་དག་ནི་རྩ་བ་དང་སྡོང་བུ་སོགས་སྦྱར་བ་ཚུལ་བཞིན་དུ་ནི་ནད་ཞི་བའི་དོན་དུ་བྱིན་གྱིས་བརླབས་ཏེ། ཇི་སྲིད་འཚོའི་བར་དུ་ཡོངས་སུ་སྤྱད་པར་རུང་བ་ཡིན་ནོ། །
གཉིས་པ་རྒྱས་བཤད་ལ། རྩ་བའི་སྨན་ནི་གླ་སྒང་དང་སྒེའུ་གཤེར་དང་ཤུ་དག་ལ་སོགས་པའོ། ། སྡོང་བུར་ཡོངས་སུ་གྲགས་པའི་སྨན་ནི་ཙནྡན་དང་ཐང་ཤིང་དང་སླེ་ཏྲེས་དང་ཡུང་བ་དང་པདྨ་དཀར་པོ་དང་དབྱི་མོ་དང་སྐྱེར་པ་ལ་སོགས་པའོ། ། མདོ་རྩ་བ་ལས་ནི་ཡུང་བ་རྩ་བའི་སྨན་དུ་བཤད་དོ། ། ལོ་མའི་སྨན་ནི་འདབ་མ་བདུན་པ་དང་པ་ཏོ་ལ་དང་བ་ཤ་ཀ་དང་ནིམ་པ་ལ་སོགས་པའོ། ། དེ་དག་གི་མེ་ཏོག་ཀྱང་ཡིན་ནོ། ། མཉན་ཡོད་དུ་དགེ་སློང་ནད་པ་ལ་སྨན་པའི་ངག་གིས་བསྒོ་བ་ལ་བརྟེན་ནས་འབྲུའི་སྨན་ལྔ་གནང་སྟེ། འབྲུའི་སྨན་ནི་ན་ལེ་ཤམ་དང་སྐྱུ་རུ་ར་དང་ཨ་རུ་ར་དང་བ་རུ་ར་དང་པི་པི་ལིང་ལ་སོགས་པའོ། ། དེ་བཞིན་དུ་ཤིང་ཀུན་དང་སྐྲ་ཚིལ་དང་རྒྱ་སྐྱེགས་དང་ཟང་ཆུ་དག་ཀྱང་ཇི་སྲིད་འཚོའི་སྨན་ནོ། ། ཐལ་བའི་སྨན་ནི་ཏིལ་གྱི་ཐལ་བ་དང་ནས་ཀྱི་ཚིག་མ་དང་ལ་སོགས་པ་ཕུབ་མའི་ཐལ་བ་དང་ཤིང་བ་རྫི་ཀ་དང་བ་ཤི་ཀའི་ཐལ་བ་སྟེ་འགྱུར་བྱེད་ལྔའོ། །
དེ་བཞིན་དུ་རྒྱམ་ཚ། ལན་ཚ། ལན་ཚ་སྨུག་པོ། ཁ་རུ་ཚ། རྒྱ་མཚོའི་ལན་ཚ་སྟེ་ཚྭ་ལྔ་ཡང་ཇི་སྲིད་འཚོའི་སྨན་ཡིན་ནོ། ། སྨན་ཁུ་བའམ་བསྐ་བའི་སྨན་ནི་ཨ་སྨྲ་དང་ཨ་མྲའི་ནང་ཤུན་དང་འདབ་མ་བདུན་པའི་ཤུན་པ་དང་ཤི་རི་ཤའི་ཤུན་པ་དག་གི་སྨན་རྣམས་ནི་ཇི་སྲིད་འཚོ་བའི་སྨན་ཞེས་བྱའོ། ། གསུམ་པ་དོན་བསྡུ་བ་ནི། སྨན་ག་འདི་འདྲའི་རིགས་གཞན་དག་ནི་ཇི་སྲིད་འཚོ་བའི་སྨན་ཞེས་བྱ་སྟེ། འདི་དག་སྤྱིར་བཟའ་བའི་དོན་དུ་བཅང་བར་བྱ་བ་མིན་པའི་ཕྱིར་དང༌། ཟོས་ཀྱང་བཀྲེས་པ་མི་སེལ་བའི་སྨན་ཡིན་པའི་ཕྱིར།
གསུམ་པ་སྤྱད་ཚུལ་གྱིས་དོན་བསྡུ་བ་ནི། རྒུན་འབྲུམ་དང་བལ་པོའི་སེའུ་དང་འབྲ་གོ་དང་ཨ་མྲ་དང་སྟ་སྒ་ལ་སོགས་འབྲས་བུ་དང་ཨུཏྤལ་དང་གླ་སྒང་ལ་སོགས་རྩ་བ་དག་གི་སྨན་ནི་མཁས་པས་དུས་སུ་རུང་བར་གསུངས་སོ། ། ཤཱ་རིའི་བུ་རླུང་ནད་ཅན་ལ་མོའུ་གལ་གྱི་བུས་སྟེར་བར་བརྩམས་པས། དུས་སུ་རུང་བ་དང་ཐུན་ཚོད་དུ་རུང་བ་སོགས་འདི་དག་ནི་ཕན་ཚུན་འདྲེས་པར་གྱུར་པ་ན་དུས་སུ་རུང་བ་སོགས་སྔ་མ་སྔ་མའི་དབང་དུ་བྱས་ནས་ཡོངས་སུ་སྤྱད་པ་ལ་ཉེས་པ་མེད་དོ། ། འདི་ནི་དུས་རུང་དང་ཐུན་ཚོད་དུ་རུང་བ་འདྲེས་ན་དུས་སུ་རུང་བའི་དབང་དུ་བྱས་ནས་སྤྱད་པ་དང༌། ཐུན་ཚོད་དུ་རུང་བ་དང་ཇི་སྲིད་འཚོ་བ་འདྲེས་ན་ཐུན་ཚོད་དུ་རུང་བའི་དབང་དུ་བྱས་ནས་སྤྱོད་ཅེས་པའི་དོན་ནོ། ། གསུམ་པ་ཤའི་སྨན་བསྟེན་ཚུལ་ལ། མཉན་ཡོད་དུ་དགེ་སློང་རླུང་ནད་ཅན་གྱིས་ཤའི་སྨན་བསྟེན་དགོས་པ་བྱུང་བ་ལ་བརྟེན་ནས་ཉའི་ཚིལ་ཞག་དང༌། རུས་སྦལ་གྱི་ཚིལ་ཞག་དང༌། ཕག་པའི་ཚིལ་ཞག་དང༌།
ཉ་སྒོང་དང༌། ཆུ་སྲིན་བྱིས་པ་གསོད་དང༌། དོམ་དང་རི་བོང་དང་ཕག་རྒོད་དང་དྲེད་ཀྱི་ཚིལ་ཞག་བྱིན་ལེན་བྱས་པ་རླུང་ནད་ཅན་གྱིས་སྤྱོད་དུ་རུང་ངོ༌། ། བྱེ་མ་སྐྱེས་སྨྱོ་བ་ལ་ཤའི་སྨན་བསྟེན་དགོས་པ་བྱུང་ཞིང༌། ཤ་རྗེན་སྐྱུག་བྲོ་བ་ལ་བརྟེན་ནས་ནད་པའི་སྐབས་འདིར་ཤ་རྗེན་ཟ་བ་དག་ལ་དར་གྱིས་མིག་བསྒྲིབས་ཤིང༌། དྲི་ཞིམ་རྫས་ཀྱི་ཕྱེ་མ་དང་བཅས་པ་སྦྱིན་པར་བྱའོ། ། འདི་ཡང་སྨན་པའི་ངག་གིས་ཤ་རྗེན་ཟོས་ན་ནད་སོས་སོ་ཞེས་གནང་ན་ཡིན་གྱི། དེ་ལས་ཕར་ནི་རུང་བ་མ་ཡིན་ནོ། ། ཤ་ནི་བཟའ་བར་བྱ་བ་མིན་པ་མི་དང་ལྟོ་འཕྱེ་དང་གླང་པོ་དང༌། བཱ་རཱ་ཎ་སཱིར་སྡེ་ཅན་གྱི་ཆུང་མས་དགེ་སློང་ནད་པ་ལ་མོ་རང་གི་བརླའི་ཤ་བྱིན་ཏེ་སོས་ནས་བརྩོན་པས་དགྲ་བཅོམ་པ་ཐོབ་ཀྱང་མི་ཤ་བཀག་གོ །
ཡུལ་ཙམ་པ་ཀ་ན་དྲང་སྲོང་གར་གའི་རྫིང་འགྲམ་ན་བཞུགས་པའི་ཚེ་ཡུལ་ཙམ་པ་ཀའི་ཀླུས་དུས་བཟང་ལ་བསྙེན་གནས་བླངས་ནས་ལུས་བཏང་བའི་ཤ་དྲུག་སྡེས་ཟོས་པ་ཀླུའི་ཆུང་མས་ཞུས་པས་ལྟོ་འཕྱེའི་ཤ་བཀག་གོ ། གསལ་རྒྱལ་གྱི་གླང་པོ་ཆེའི་ཤ་དྲུག་སྡེས་ཟོས་པས་གླང་པོ་ཆེའི་ཤ་བཀག་གོ ། སོགས་པས་བསྔོས་པའི་ཤ་ལ་སོགས་པ་བསྡུའོ། ། བདག་གི་ཕྱིར་དུ་བསད་པར་མཐོང་ཐོས་དོགས་གསུམ་མེད་པ་ནི་རྣམ་གསུམ་དག་པའི་ཤའོ། ། ཤ་མི་རུང་བ་དུ་མ་ཡོད་པ་འབྲིམས་པའི་ཚེ་ན་དགེ་སློང་མཁས་པ་རྣམས་ཀྱི་གྲལ་མགོ་མས་འདི་ནི་གང་གི་ཤ་ཞེས་དྲིས་ལ། གལ་ཏེ་སྔ་མས་མ་དྲིས་ན་འོག་མ་རྣམས་ཀྱིས་དྲིའོ། ། གཉིས་པ་སྨན་གྱི་གནས་རུང་ཁང་བྱ་བ་ལ་བཞི་སྟེ། གནས་གང་དུ་བྱ་བ་དང༌། ཆོ་ག་གང་གིས་བྱ་བ་དང༌། མ་བྱས་པའི་ཉེས་དམིགས་དང༌།
རུང་བའི་ཆོ་ག་གཞན་བསྟེན་པའོ། ། དང་པོ་ནི། མཆོད་རྟེན་གྱི་དྲུང་དུ་རུང་ཁང་བྱས་པས་མཆོད་རྟེན་དུ་བས་མ་རུངས་པར་བྱས་པ་ལ་བརྟེན་ནས་མཆོད་རྟེན་གྱི་ཉེ་འཁོར་དང༌། མུ་གེའི་ཚེ་ཡངས་པ་ཅན་པས་འབྲིམས་པའི་དུས་སུ་དགེ་སློང་ཞལ་ཏ་པར་བསྐོས་པ་ཞིག་གིས་བླ་གབ་མེད་པར་ཟས་བཙོས་པ་ཆར་གྱིས་མ་རུངས་པར་བྱས་པ་ལ་བརྟེན་ནས་བླ་གབ་མེད་པ་དང༌། སྒོ་ཁང་དང་བང་རིམ་དང་ཆུའི་གནས་ཁྲུས་ཁང་དང་བསྲོ་ཁང་དང༌། རྒྱལ་པོའམ་མུ་སྟེགས་པའི་ཁྱིམ་བདག་རྣམས་ཀྱི་ཁྱིམ་དང༌། གནས་ཁང་དང༌། དགེ་སློང་མའི་གནས་ཁང་སོགས་དག་ཏུ་བཟའ་བ་དང༌། སོགས་པ་ནམ་འཚེད་པ་རྣམ་པར་སྤངས་ཏེ་རུང་ཁང་མི་བྱའོ། ། དམིགས་བསལ་དུ་ཕྱེ་བ་ལས་གཞན་པའི་གནས་སུ་བྱའོ་ཞེས་ཤུགས་ལ་བསྟན་ནོ། །
གཉིས་པ་ཆོ་ག་གང་གིས་བྱ་བ་ལ་གཉིས་ཏེ། སྤྱིའི་དོན་དང༌། ཚིག་གི་དོན་ནོ། ། དང་པོ་ནི། མདོ་རྩ་བ་ལས། རུང་ཁང་བྱིན་གྱིས་བརླབ་པའི་དུས་བཞི་གསུངས་ཏེ། དུས་དང་པོ་ནི་ཁང་པ་བརྩིག་པའི་དུས་སུ་ཐོག་མར་སོ་ཕག་འགྲམས་པའོ། ། དུས་གཉིས་པ་ནི་སོ་ཕག་བཀྲམ་ནས་མཇུག་མ་རྫོགས་པའི་བར་རོ། ། དུས་གསུམ་པ་ནི་ཁང་པ་གསར་པ་མཐར་ཕྱིན་པའི་འོག་རོལ་དུ་དགེ་སློང་ཞུགས་ནས་མ་བྲལ་བའོ། ། དུས་བཞི་པ་ནི་སྔར་གྱི་དགེ་སློང་རྣམས་མེད་པར་གྱུར་པའི་གནས་སྐབས་སུ་དགེ་སློང་གསར་པ་གཞན་ཕྱིན་མ་ཐག་ངལ་བསོ་བ་ཙམ་ཡང་མ་བྱས་པའི་གནས་སྐབས་སོ། །
དུས་དང་པོར་བྱིན་གྱིས་བརླབས་པའི་རུང་ཁང་ལ་ནི་མིང་བཏེག་པའི་མཐའ་ལས་བྱུང་བ་ཞེས་བྱའོ། ། དུས་གཉིས་པ་ལ་ནི་སེམས་བསྡུས་པའི་མཐའ་ལས་བྱུང་བ་ཞེས་བྱའོ། ། དུས་གསུམ་པ་ལ་ནི་ལས་ཀྱི་མཐའ་ལས་བྱུང་བ་ཞེས་བྱའོ། ། དུས་བཞི་པར་བྱིན་གྱིས་བརླབས་པའི་རུང་ཁང་ལ་ནི་འཕྲལ་ལས་བྱུང་བའི་གནས་ཞེས་བྱའོ། ། དུས་དང་པོ་གཉིས་ཀྱི་གནས་སྐབས་སུ་ནི་གང་ཟག་གིས་ཀྱང་བྱིན་གྱིས་བརླབ་ཏུ་རུང་ལ། གང་ཟག་ནི་ལག་གི་གླས་སོ། ། དུས་གསུམ་པ་ལ་ནི་གསོལ་གཉིས་ཀྱི་ལས་ཀྱིས་སོ། ། དུས་བཞི་པ་ལ་ནི་གནས་དེར་ཕྱིན་པ་ཐམས་ཅད་ཀྱིས་རུང་བའི་ཁང་པར་འགྱུར་རོ་ཞེས་གཅིག་ཆར་དུ་བརྗོད་པས་བྱིན་གྱིས་བརླབ་བོ། ། འགྲེལ་ཆུང་ལས་ནི། མཚམས་ཆེན་པོ་གཅིག་གི་དགེ་འདུན་ཀུན་འདུས་ནས་རུང་ཁང་གཅིག་བྱིན་གྱིས་བརླབས་པས་མཚམས་ནང་གི་རུང་ཁང་ཀུན་བྱིན་གྱིས་བརླབས་པར་འགྱུར་ཞེས་བཤད་དོ། །
གཞུང་འདིར་ནི་རུང་བའི་ཁང་པ་ལྔར་གསུངས་ཏེ། དང་པོར་རྩོམ་པའི་མཐའ་ཅན། གཉིས་པ་སེམས་གཏོད་པའི་མཐའ་ཅན། གསུམ་པ་བ་ལང་ལྷས་ལྟ་བུའི་གནས། བཞི་པ་ཚིག་གི་མཐའ་ཅན་གྱི་གནས། ལྔ་པ་ཆོ་ག་ལས་བྱུང་བའི་མཐའ་ཅན་ནོ། ། དང་པོ་ནི་སོ་ཕག་འབྲེམས་པའི་དུས་སུ་བྱིན་གྱིས་བརླབས་པ་ཡིན་ལ། གཉིས་པ་ནི་ཕྱེད་ཟིན་པའི་དུས་སུ་བྱིན་གྱིས་བརླབས་པའོ། ། གསུམ་པ་ནི་གཙུག་ལག་ཁང་མང་པོའི་སྒོ་སོ་སོར་བཏོད་པ་རུང་ཁང་གཅིག་ཏུ་བྱིན་གྱིས་བརླབས་པའོ། ། བཞི་པ་ནི་སྔར་གྱི་གཙུག་ཁང་རྙིང་པ་བྱིན་གྱིས་བརླབས་པའོ། །
ལྔ་པ་ནི་དགེ་འདུན་མཐུན་པས་གསོལ་གཉིས་ཀྱི་ལས་ཀྱིས་བྱིན་གྱིས་བརླབས་པའོ། ། གཉིས་པ་ཚིག་གི་དོན་ལ་མདོར་བསྟན་པ་ནི། རུང་ཁང་བྱ་བར་འདོད་པ་ན་སེམས་བསྡུས་པ་དང་ངག་ཏུ་བརྗོད་པའི་ཆོ་ག་ལ་སོགས་པ་ཡིས་རུང་བར་བྱས་པའི་གནས་ནི་རྣམ་པ་ལྔའོ། ། ལྔ་གང་ཞེ་ན། རྩོམ་པའི་མཐའ་ཅན་དང༌། སེམས་གཏོད་པའི་མཐའ་ཅན་དང༌། བ་ལང་ལྷས་ལྟ་བུའི་གནས་དང༌། ཚིག་གི་མཐའ་ཅན་དང༌། ཆོ་གའི་མཐའ་ཅན་ནོ། ། འདི་དག་གནས་གང་དུ་བྱ་ཞེ་ན།
ནད་གཡོག་གཅིག་གིས་ཤིང་དྲུང་དུ་འབྲས་བཅོས་པས་ཁྭ་ཏའི་རྟུག་པས་མ་རུངས་པར་གྱུར་པ་ལ་བརྟེན་ནས་དགེ་འདུན་གྱི་ཟས་ཀྱི་གནས་ཀྱི་དོན་དུ་གཙུག་ལག་ཁང་དུ་བྱ་བར་འདྲེན་པས་གསུངས་སོ། ། གཉིས་པ་རྒྱས་པར་བཤད་པ་ལ་རུང་བའི་གནས་རྣམ་པ་ལྔ་ལས། དང་པོ་རྩོམ་པའི་མཐའ་ཅན་ནི། གཙུག་ལག་ཁང་གི་གཞི་འདིངས་པའི་ཐིག་བརྐྱངས་ནས་འགྲམ་གྱི་སོ་ཕག་ཉེ་བར་འཇོག་པ་ན། དེའི་ལས་བྱེད་པའི་ལག་གི་གླ་མཁས་པ་ཡིས་གནས་དེ་ན་གནས་པ་ཀུན་ལ་ཕན་པར་འདོད་པའི་སེམས་བསྐྱེད་སྔོན་དུ་འགྲོ་བར་བྱ་བ་ཉིད་ཡིན་པས། ཕན་འདོད་ཀྱི་སེམས་སྔོན་དུ་བཏང་ནས་ཁང་པ་དེ་ཚོགས་དགེ་འདུན་གྱི་རུང་བའི་གནས་སུ་བྱ་བའི་ཕྱིར་དུ་ནི་ས་ཕྱོགས་འདི་ནི་ཡང་དག་པར་བྱིན་གྱིས་བརླབ་བོ། ། བྱིན་གྱིས་བརླབས་པ་དེའི་ཚིག་ནི། གཞི་འདི་དག་དགེ་འདུན་གྱི་རུང་བའི་གནས་སུ་འགྱུར་རོ་ཞེས་པ་འདི་དག་ཏུ་ཡང་ནི་ལན་གསུམ་དུ་བརྗོད་དོ། ། གཉིས་པ་སེམས་གཏོད་པའི་མཐའ་ཅན་ནི། གོང་དུ་བསྟན་པ་དེ་ལྟར་སེམས་བསྐྱེད་པ་སྔོན་དུ་འགྲོ་བར་བྱས་ནས་གཙུག་ལག་ཁང་གི་ཕྱེད་ཙམ་ཟིན་པ་ན་ལས་བྱེད་པའི་ལག་གི་གླ་པས་དགེ་འདུན་རྣམས་ཀྱི་མདུན་དུ་འདུག་ནས་གནས་འདི་ལ་རུང་བའི་ཁང་པ་བྱའོ་སྙམ་དུ་འདི་ལ་སེམས་རྩེ་གཅིག་ཏུ་རབ་ཏུ་སྡུས་ཤིག་ཅེས་ལག་གླ་ཡིས་ལན་གསུམ་གྱི་བར་དུ་བརྗོད་པར་བྱའོ། །
རྒྱ་ཆེར་འགྲེལ་ལས། དང་པོ་གཉིས་ལ་གང་ཟག་གིས་བྱིན་གྱིས་བརླབ་པར་རུང་བར་བཤད་ཀྱང༌། འདིར་ནི་གཉིས་པའི་གནས་སྐབས་སུ་དགེ་འདུན་གྱིས་བྱིན་གྱིས་བརླབ་པར་བཤད་དོ། ། ཁང་པ་འདི་ཉིད་དགེ་འདུན་གྱི་ཟས་འཚེད་པ་སོགས་ཀྱི་གནས་ཉིད་དུ་མཁས་པའི་ཡིད་ལ་མཛེས་པའི་དངོས་པོར་བྱིན་གྱིས་བརླབ་བོ། ། ཚུལ་དེ་ལྟར་བསྒྲུབས་པའི་ཁང་པ་ལ་ནི་སེམས་བསྡུས་པའི་མཐའ་ལས་བྱུང་བར་མཁས་པས་གསུངས་སོ། ། སྔ་འགྱུར་ལས། དེ་ལྟར་བསྒྲུབས་ལ་སེམས་བསྡུས་པའི། ། མཐའ་ལས་བྱུང་བར་མཁས་པས་གསུངས། ། ཞེས་གསུངས་པ་ལེགས་སོ། ། གསུམ་པ་བ་ལང་ལྷས་ལྟ་བུའི་གནས་ནི།
གཙུག་ལག་ཁང་ཆེན་པོ་སྣ་ཚོགས་པ་མང་པོ་དག་སྒོ་ཐ་དད་དུ་བཏོད་པ་དག་ན་ནི་རུང་ཁང་གཅིག་ཏུ་ལེགས་པར་བྱ་བ་སྟེ། སྒོ་ཀུན་ནས་བ་ལང་ལྷས་བཞིན་ནོ། ། བཞི་པ་ཚིག་གི་མཐའ་ཅན་ནི། གཙུག་ལག་ཁང་རྙིང་པ་སྒོ་ལ་སོགས་པ་ཉམས་པར་གྱུར་ཅིང་དགེ་སློང་སྔ་མ་རྣམས་ཀྱིས་བོར་བ་དག་ལ་རུང་ཁང་བྱེད་ན། དགེ་སློང་འཕྲལ་དུ་བྱུང་བར་གྱུར་པའི་ཚིག་གི་མཐར་གང་ལ་རུང་ཁང་བྱ་བར་འདོད་པ་དེ་ལ་གཞི་འདི་ནི་དགེ་སློང་གི་རུང་བའི་ཁང་པར་འགྱུར་རོ་ཞེས་སླེབ་མ་ཐག་ཏུ་ཐམས་ཅད་ཀྱིས་ཅིག་ཅར་དུ་བརྗོད་པས་བྱིན་གྱིས་བརླབ་པར་བརྗོད་དོ། ། ལྔ་པ་ཆོ་གའི་མཐའ་ཅན་ནི། གཞན་ཡང་དགེ་འདུན་རྣམས་འདོད་པའི་དོན་ལ་བསམ་པ་གཅིག་པ་དང༌། གསོལ་གཉིས་ཀྱི་ལས་བརྗོད་པ་སྔོན་དུ་འགྲོ་བར་བྱས་ནས་དགེ་འདུན་བློ་མཐུན་པས་ལས་དག་གི་ཆོ་ག་ཤེས་པས་བྱིན་གྱིས་བརླབ་པ་ཞེས་བྱའོ། ། གང་གི་ཚེ་བྱིན་གྱིས་བརླབ་ཅེ་ན། གནས་ཁང་ཡོངས་སུ་རྫོགས་པར་བྱས་པ་དེའི་དུས་ལའོ། །
དེ་ནི་གནས་དེར་དགེ་སློང་གཅིག་ཞུགས་ནས་གནས་པ་དང་མ་བྲལ་གྱི་བར་གྱི་དུས་དེ་ལ་བྱའོ། ། གསུམ་པ་མ་བྱས་པའི་ཉེས་དམིགས་ནི། དེ་ལྟར་སྡོམ་བརྩོན་གྱིས་ནི་ཟས་འཚེད་པ་སོགས་ཀྱི་གནས་རུང་ཁང་གང་དག་མ་བྱས་ན་གང་ཞིག་མཚམས་ནང་དུ་བཙོས་པའི་ཟས་དང༌། ཞག་ལེན་པ་ཡང་སྤྱད་དུ་རུང་བ་མ་ཡིན་ནོ། ། མཚམས་བཙོས་དང་ཞག་ལོན་ནི། སྟོན་པ་ཀ་ཤི་ན་ལྗོངས་རྒྱུ་བའི་དུས་སུ་ནད་ཀྱིས་ཐེབས་པ་ན་སྨན་པའི་ངག་ལ་བརྟེན་ནས་ཀུན་དགའ་བོས་སྨན་དྲངས་པ་ལ་བརྟེན་ནས་ཞག་ལོན་དང་མཚམས་བཙོས་ཀྱི་ཉེས་པ་མི་འབྱུང་བའི་དོན་དུ་རུང་ཁང་བྱིན་གྱིས་བརླབ་པ་གསུངས་སོ། ། བཞི་པ་རུང་བའི་ཆོ་ག་གཞན་བསྟན་པ་ལ་ལྔ་ཚན་གཉིས་ལས། ལྔ་ཚན་དང་པོ་ནི། ས་བོན་སེན་མོས་ཉམས་པར་བྱས་པ་དང༌། ནེ་ཙོའི་མཆུས་ཉམས་པར་བྱས་པ་དང༌།
མེ་དང༌། མཚོན་སོགས་ཀྱིས་ཉམས་པར་བྱས་པ་དང༌། ས་བོན་རྙིང་པ་དང་ལྔའོ། ། ལྔ་ཚན་གཉིས་པ་ནི། ཁབ་ལ་སོགས་པས་དབུག་པ་དང༌། ལག་པའི་སོར་མོས་བརྟོལ་བ་དང༌། མཚོན་སོགས་ཀྱིས་བཅད་པ་དང༌། གཤེག་པའི་མིང་ཅན་གྱི་ས་བོན་བཅས་པའང་རུང་བར་བྱས་པའི་གྲངས་སུ་གཏོགས་པས་སྤྱད་དུ་རུང་བ་ཡིན་ནོ། ། འདི་ནི་རྣམ་འབྱེད་ལས་རུང་བར་བྱས་པ་ལྔ་ཚན་གཉིས་སུ་ཕྱེ་བའི་དོན་ནོ། ། གསུམ་པ་ཆོ་ག་གང་གིས་སྤྱད་པ་ལ་དྲུག་སྟེ།
དུས་རུང་གི་ཟས་སྤྱད་པའི་ཚུལ། ཞར་ལ་སྨན་བསྟེན་པའི་ཆོ་ག བསོད་སྙོམས་ལ་འཇུག་པའི་ཆོ་ག མགྲོན་དུ་བོས་པའི་ཆོ་ག ཕོངས་པའི་ཚེ་ཇི་ལྟར་བསྒྲུབ་པ། འདྲེས་པ་ལ་ཇི་ལྟར་བསྒྲུབ་པའི་ཆོ་གའོ། ། དང་པོ་ལ་ལྔ། དག་པར་བྱས་ཏེ་བཟའ་བ་དང༌། ཟོས་ནས་ཡོན་བཤད་པ་དང༌། གྲལ་མཛེས་པར་བྱ་བ་དང༌།
མཚན་མོའི་འཆད་ཉན་བྱེད་ཚུལ་དང༌། ཟས་ལ་འགྲོ་ཞིང་ལྡོག་ཚུལ་ལོ། ། དང་པོ་ནི། མུ་སྟེགས་དཔལ་སྦེད་ཀྱིས་དགེ་འདུན་རྣམས་ལ་ཟས་དུག་ཅན་དྲངས་པ་ལ་བརྟེན་ནས་ཟས་འདྲེན་པ་ན་རྒན་པོའི་མདུན་དུ་འདྲེན་པ་ཡིས་སྃ་པྲ་བ་ཏ་ཞེས་བརྗོད་པར་བྱའོ། ། འདི་དོན་བཞི་ལ་འཇུག་སྟེ། ཟས་འདི་ཁྱོད་དབང་བ་ཡིན་ནོ་ཞེས་པ་དང༌། ཁྱོད་དང་དགེ་འདུན་གྱིས་ལོངས་སྤྱོད་ཅིག་ཅེས་པ་དང༌། འདི་ལ་མི་རུང་བ་མི་ཤ་སོགས་ཀྱིས་གོས་པ་མེད་དོ་ཞེས་པ་དང༌། དུག་ལ་སོགས་པ་དང་མ་འདྲེས་པའོ་ཞེས་སོ། ། སྃ་པྲ་བ་ཏ་ཞེས་པའི་སྒྲ་དེ་བརྗོད་པའི་དགོས་པ་ནི་བཟའ་བ་དང་བཏུང་བ་རྣམས་ཤིན་ཏུ་དག་པར་བྱ་བའི་ཕྱིར་ཡིན་ནོ། །
དགེ་འདུན་གྱི་གནས་བརྟན་གྱིས་ཀྱང་ས་མ་ཙ་རི་ཞེས་བརྗོད་པར་བྱའོ། ། འདི་ནི་དོན་བཞི་ལ་འཇུག་སྟེ། བདེན་པར་སྙོམས་པར་བྲིམས་ཤིག་ཅེས་པ་དང༌། མཉམ་པོར་སྤྱོད་ཅིག་ཅེས་པ་དང༌། ཟས་འདི་ལུས་ལ་གནས་ཀྱི་བར་དུ་བདེན་པ་བཞི་སྒོམས་ཤིག་ཅེས་པ་དང༌། ཟས་དང་སྦྱིན་བདག་གཉིས་ལ་མ་ཆགས་ཤིག་ཅེས་པའོ། ། ཟས་ཟ་བ་ན་བདག་ཉིད་ལ་ནད་པ་དང༌། ཟས་ལ་སྨན་གྱི་འདུ་ཤེས་སོགས་ཤེས་བཞིན་དང་ལྡན་པས་བཟའ་བར་བྱ་ཞིང་གནས་པར་བྱའོ། ། གཉིས་པ་ཟོས་ནས་ཡོན་བཤད་བྱ་བ་ནི། དགེ་སློང་དག་ཟས་ཟོས་ནས་ཕྱིར་སོང་བའི་དུས་སུ་ཁྱིམ་བདག་ཆོས་ཉན་འདོད་པས་བལྟས་པ་ན་དགེ་སློང་གཅིག་ཀྱང་མེད་པ་ལ་བརྟེན་ནས་ཟས་ཟོས་ནས་ཀྱང་ནི་དུད་འགྲོ་ལ་བྱིན་ཡང་རྣམ་པར་སྨིན་པ་བརྒྱ་འགྱུར་དུ་འཕེལ་བ་ལ་སོགས་པའི་ཡོན་བཤད་བྱའོ། །
འདོད་པ་མཐུན་པའི་ནགས་སུ་སྟོན་པ་བྱོན་པ་བྲམ་ཟེ་པདྨའི་སྙིང་པོས་ཐོས་ནས་སྟོན་པ་འཁོར་དང་བཅས་པ་གདན་དྲངས་ནས་གདུགས་ཚོད་དྲངས་པ་ན་ཡོན་བཤད་བྱེད་ཀྱི་བར་རྒན་ཞུགས་ཀྱིས་ཏིལ་གྱི་མར་ཁུ་ཟོས་པས་ཡོན་བཤད་པ་ལ་ནི་འཇུག་པ་ན་དགེ་སློང་གང་གིས་ཀྱང་བཟའ་བར་མི་རུང་ངོ༌། ། ཡང་ཡོན་བཤད་བྱེད་པ་དེ་མ་ཐོས་ཤིང་མ་གོ་བ་ལ་ནི་ཉེས་པ་མེད་དོ། ། ཡོན་བཤད་པའི་དུས་དེ་ལས་གཞན་པའི་དུས་དེར་དུས་མ་ཡོལ་ན་ཅི་བདེ་བར་བཟའ་བར་བྱའོ། ། ཡོན་བཤད་ཀྱི་བར་ལ་མ་ཟོས་ན་དུས་ཡོལ་ནས་ཟས་ཆག་ན་ཡོན་བཤད་ཀྱི་ཚིགས་བཅད་དང་པོ་བརྗོད་པ་ན་དེ་ལ་ནི་རྣ་བ་ཉེ་བར་གཏད་དེ། རེ་ཞིག་ཟས་མི་ཟ་བར་ཅུང་ཟད་བསྡད་ནས་ཀྱང་དེ་ནས་ཚིགས་བཅད་ཀྱི་མཐར་ཡང་མི་ཟ་བར་ཚིགས་བཅད་ཐ་མའང་ཉན་པར་བྱེད་ན་དེར་ཟ་བ་ལ་བཀག་པ་མེད་དོ། ། སྔ་འགྱུར་ལས། ཚིགས་བཅད་ཐ་མའང་ཉན་པ་ཡིས། ། ཟ་བ་ལ་ནི་ཉེས་པ་མེད། ། ཅེས་པ་ལྟར་རོ། ། ཡོན་བཤད་པ་དེ་སུས་བྱ་སྙམ་ན།
དགེ་འདུན་གྱི་གནས་བརྟན་ནམ། དེས་མ་ནུས་ན་གཉིས་པས་སོ། ། ཡང་ན་དགེ་འདུན་གྱི་ནི་རྒན་པོས་བྱ་བའམ། རྒན་པོས་མ་ནུས་ན་དེའི་འོག་མས་སོ། ། དེས་ཀྱང་མ་ནུས་ན་ཡོན་བཤད་པར་ནུས་པ་དང་ལྡན་པའི་དགེ་སློང་གཞན་གྱིས་ཀྱང་བརྗོད་དོ། ། མང་ཉུང་ཇི་ཙམ་བྱ་ཞེ་ན། སྦྱིན་བདག་རྣམས་ཀྱིས་མང་ཉུང་ཇི་ལྟར་འདོད་པ་དང་ཉན་པ་པོའི་བསམ་པ་ཇི་ལྟ་བ་བཞིན་དུ་ཆོས་ཀྱང་བཤད་དོ། ། སྔ་འགྱུར་ལས་ཀྱང༌། བསམ་པ་ཇི་བཞིན་ཆོས་ཀྱང་བཤད། ། ཅེས་པ་ལྟར་རོ། །
སྦྱིན་བདག་ཆོས་ཉན་པར་འདོད་ན་བསྐོས་པའི་དགེ་སློང་གིས་ཆོས་བཤད་དོ་ཞེས་གསུངས་པ་ན། བསྐོས་པའི་དགེ་སློང་གཅིག་པུ་བཞག་སྟེ་དོང་བ་ན་སྦྱིན་བདག་གི་ཉེ་དུ་དབང་ཆེ་བ་མང་པོ་འདུས་ཏེ་ཆོས་ཉན་པ་ལ་བརྟེན་ནས་འདི་གསུངས་ཏེ། གང་ཞིག་ཆོས་ནི་འཆད་པ་པོ་ལ་ཡང་ཉེར་གནས་དང་གཡོག་འཁོར་གྱི་དོན་དུ་ནི་དེར་དགེ་སློང་རྣམས་ནི་སྦྱིན་པར་བྱ་སྟེ། ཆོས་སྟོན་པའི་དགེ་སློང་གཅིག་བུ་གྲོང་དུ་མཛེས་པ་མ་ཡིན་ནོ། ། གསུམ་པ་ནི། མགོན་མེད་ཟས་སྦྱིན་གྱིས་ཞུས་ནས་འདི་གནང་སྟེ། དགའ་སྟོན་གྱི་དུས་ཀྱི་ཚེ་སྟོན་པའི་སྐུ་གཟུགས་ནི་ཆེ་ཆུང་གང་ཡང་རུང་བ་ཞིག་རྒན་པོའི་གོང་དུ་རྟག་ཏུ་གཞག་གོ ། དེ་ཅིའི་ཕྱིར་ཞེ་ན། སྟོན་པ་དགེ་འདུན་དང་བཅས་པ་ནི་དམ་ཆོས་ཀྱི་སྒྲོན་མེས་འཇིག་རྟེན་གསུམ་སྣང་བར་བྱེད་པའི་ཁྱབ་བདག་ཡིན་པའི་ཕྱིར། བཞི་པ་ནི།
མཚན་མོ་ཆོས་ཉན་པ་ན་པང་དུ་སྦྲུལ་བྱུང་བས་སྔངས་ནས་མཚན་མོ་སྒྲོན་མེ་མེད་པར་ནི་ཆོས་ཉན་པ་དང་བཤད་པར་མི་བྱའོ། ། དེར་སྲོག་ཆགས་ལྟུང་བས་དབྱར་གྱི་དུས་སུ་སྒྲོན་མེ་དེ་ལ་རྟག་ཏུ་ནི་འོད་ཁང་མིག་བརྒྱ་པ་ཡིས་དགབ་བོ། ། མདོ་རྩ་བར། སྨྱིག་མའི་གཟེབ་བམ་ལྷང་ཚེར་དཀར་པོས་བཀབ་པ་དག་ཅེས་སོ། ། ལྔ་པ་ཟས་ལ་འགྲོ་ཞིང་ལྡོག་ཚུལ་ནི། ཁྱིམ་གཞན་ནས་ཁྱིམ་གཞན་དུ་དགེ་སློང་རྣམས་དགོས་པའི་དབང་གིས་མགྲོན་དུ་བོས་པ་ན། ཁང་བཟང་དུ་འགྲོའི་སྦྱིན་བདག་གིས་གནང་བ་ལས་གཞན་དུ་ནམ་ཡང་ཁང་བཟང་དེ་ནས་དགེ་སློང་དེ་དག་ཡོན་བཤད་མ་ཟིན་གྱི་བར་འགྲོ་བར་མི་བྱའོ། ། ཁང་བཟང་དེར་ཕྱིན་པའི་འཕགས་པའི་དགེ་འདུན་རྣམས་ཀྱིས་ཀྱང་ཚུལ་བཞིན་དུ་ཅི་བདེར་བཟའ་བ་ཟོས་ནས་ནི་སྦྱིན་བདག་གིས་འགྲོ་བར་གནང་བའི་གནས་སྐབས་ཐོབ་ནས་འགྲོ་བར་བྱེད་པ་ལ་ནི་ཉེས་པ་མེད་དོ། ། གཉིས་པ་ཞར་ལ་སྨན་བསྟེན་པའི་ཆོ་ག་ནི། བ་ལང་ལ་སོགས་པའི་ཤ་དང༌།
ཉ་ལ་སོགས་པ་འཇིག་རྟེན་ན་དམ་པའི་སྐྱེ་བོ་རྣམས་ཀྱིས་མ་སྨད་པ་རྣམ་གསུམ་དག་པའི་ཤ་གང་དག་དགེ་སློང་གི་ལྷུང་བཟེད་དུ་འོངས་པ་དེ་དག་བཟའ་བར་བྱ་སྟེ། རུང་བའི་ཤ་དེ་འདྲ་ཟོས་པས་ལྟུང་བར་མི་འགྱུར་རོ། ། ཡངས་པ་ཅན་དུ་སྡེ་དཔོན་ཆེན་པོའི་ཆེད་དུ་བྱས་པའི་ཤ་སྡེ་དཔོན་གྱིས་བདེན་པ་མཐོང་ནས་མ་ཟོས་པ་དགེ་སློང་གཞན་གྱིས་ཟོས་པས་མུ་སྟེགས་པས་འཕྱ་བ་ལ་བརྟེན་ནས། གང་ཞིག་དགེ་སློང་སོགས་ལ་དམིགས་ནས་ཆེད་དུ་བྱས་པའི་ཤ་མཐོང་ངམ་ཐོས་སམ་དོགས་པ་སྐྱེས་པ་ནི་དགེ་སློང་གིས་ནམ་ཡང་བཟའ་བར་བྱ་བ་མིན་པར་འགྲོ་བ་ཀུན་ལ་ཕན་པར་བཞེད་པའི་སྟོན་པས་གསུངས་སོ། ། ཤའི་རོ་ལ་བརྐམ་པས་སྲོག་ཆགས་གསོད་པར་བྱེད་པ་ནི་སྙིང་རྗེ་མེད་པའི་བསམ་པས་ཀུན་ནས་བསླངས་པ་ཡིན་པས་སྤང་ངོ༌། ། གང་ཞིག་སྲོག་གནས་པའི་ཆེད་དུ་རྣམ་གསུམ་དག་པའི་ཤ་བཟའ་བ་ལ་ཉེས་པ་མེད་དོ། ། དྲུག་སྡེ་དག་གི་སྤྱོད་པ་ནི། དུ་བ་གང་ན་འཐུལ་བ་དང༌། བྱ་རྒོད་གང་ན་ལྡིང་བར་རྟོག་པས་ཉེ་དགའ་སྔར་ལངས་ཏེ་ཁང་ཐོག་ཏུ་འཛེགས་ཏེ་བརྟགས་པ་ན། ཕྱོགས་ཤིག་ན་བྱ་རྒོད་ཅིག་ལྡིང་ནས་དེར་ཕྱིན་པ་ན་སྟག་གིས་ནགས་ཐིབས་པོ་ཞིག་ན་ཤ་ཟོས་པའི་ལྷག་མ་སྦས་པ་ཉེ་དགས་ཁྱེར་ཏེ།
རྒྱལ་བྱེད་ཚལ་དུ་འོངས་པ་ན། སྟག་དེ་ཡང་དེའི་དྲི་སྣོམ་ཞིང་རྒྱལ་བྱེད་ཚལ་གྱི་སྒོ་དྲུང་གི་བར་དུ་འོངས་ནས་དེར་སྟག་གིས་སྒྲ་འབྱིན་ཏོ། ། དེ་སྟོན་པས་གསན་པ་ཀུན་དགའ་བོ་ལ་སྨྲས་པས་ཀུན་དགའ་བོས་ཇི་ལྟར་གྱུར་པའི་ཚུལ་སྟོན་པ་ལ་གསོལ་བས་དགེ་སློང་དག་རི་དྭགས་ཀྱི་རྒྱལ་པོ་སེང་གེ་ནི་རི་དྭགས་བཟང་པོ་ཡིན་པས་ཤ་ཟོས་ནས་ལྷག་མ་བོར་ནས་འགྲོ་ཡི་སྟག་གིས་ནི་ལྷག་མ་སྦེད་པ་ནམ་ཡང་མི་གཏོང་བས་དགེ་སློང་གིས་སྟག་གི་གོད་མ་ནམ་ཡང་མི་བཟའ་སྟེ། ཟོས་ན་འགལ་ཚབས་ཅན་དུ་འགྱུར་རོ་ཞེས་གསུངས་པ་ལ་བརྟེན་ནས་སྟག་གི་མཆེ་བས་བཟུང་ནས་བསད་པའི་ལྷག་མའི་ཤ་ནི་གཟུང་བར་མཐོང་ངམ་ཐོས་སམ་དོགས་པ་ཉིད་ཡིན་ན་ཡང་དེ་ནི་དགེ་སློང་གིས་བཟའ་བར་མི་བྱ་སྟེ། སྟག་དེ་ཡིས་ནམ་ཡང་བསམ་པས་མི་གཏོང་བས་དེ་བླངས་ན་དུད་འགྲོ་ལས་བརྐུས་པར་འགྱུར་བའི་ཕྱིར་རོ། ། མཉན་ཡོད་དུ་དགེ་སློང་ཞིག་བདེན་པ་མཐོང་བའི་སྐལ་པ་ཡོད་ཀྱང་སྒོག་སྐྱ་ཟོས་ནས་ཁ་ཕྱིར་བལྟས་ཏེ་ལན་གསུམ་ཆོས་ཉན་ཡང་བདེན་པ་མཐོང་བའི་སྣོད་དུ་མ་གྱུར་པས་སྒོག་སྐྱ་ལ་སོགས་པའི་སྨན་རྣམས་ནི་ནད་པ་དག་གི་ནད་ལ་ཕན་ན་རྗེས་སུ་གནང་བ་ཡིན་གྱི། གཞན་དུ་ནི་མ་ཡིན་ནོ། ། ཅིའི་ཕྱིར་ནད་པ་ལ་གནང་ཞེ་ན། གང་གི་ཕྱིར་ཚེ་སྲོག་ནི་དགེ་བའི་ཆོས་བྱེད་པ་རྣམས་ཀྱི་དགེ་བའི་སྣོད་ཡིན་པའི་ཕྱིར་རོ། ། མི་ན་བ་དང་དྲི་ཚོར་བས་མ་དད་པ་སྐྱེ་བའི་སྐབས་ལ་ནི་བཀག་གོ །
དགེ་སློང་ནད་པས་སྒོག་པ་ཟོས་པ་ན་གང་དུ་དགེ་སློང་གཞན་རྣམས་ཀྱིས་སྒོག་པའི་དྲི་ཚོར་བ་ལ་མ་དད་པ་ཡིས་དྲི་མི་སྣོམ་པ་སྟེ་ཚོར་བར་མི་འདོད་ན་བླ་མ་དེ་ལ་དགོས་པ་ཉེ་བར་སྦྱོར་བ་ཉེར་གནས་རྣམས་ཀྱིས་ཀྱང་གནས་ཀྱི་བླ་མའི་ནད་སེལ་བའི་དོན་དུ་བསྙེན་བཀུར་བྱ་བའི་རྒྱུར་ཤེས་པར་བྱས་ནས་ལྐོག་ཏུ་བྱའོ། ། ནད་པས་སྒོག་པ་ཟོས་པའི་བྱ་བ་རྫོགས་པའི་མཐར་ཡང་ནི་ལུས་ནི་དྲི་མས་རྣམ་པར་དག་པར་བྱའོ། སྒོག་པའི་དྲི་མ་མ་སངས་པར་གཙུག་ཁང་དུ་ཞུགས་པ་ལ་བརྟེན་ནས་ནམ་སྒོག་པའི་དྲི་མའི་ལྷག་མ་མེད་པ་ན་སླད་གཙུག་ལག་ཁང་དུ་འཇུག་པར་བྱའོ། ། དུས་ཇི་ཙམ་ནས་སྒོག་པའི་དྲི་མ་མེད་པར་འགྱུར་ཞེ་ན། རིམ་པ་བཞིན་དུ་སྒོག་སྐྱ་ནི་ཟོས་ནས་ནུབ་མོ་བདུན་གྱིས་དག་པར་གསུངས། བྲེག་བཙོང་ནི་ནུབ་མོ་གསུམ་གྱིས་དང༌། དེ་བཞིན་དུ་ཀེའུ་ཡང་ནི་ཟོས་ནས་ནུབ་གཅིག་གིས་དག་པར་གསུངས་སོ། ། གསུམ་པ་བསོད་སྙོམས་ལ་འཇུག་པའི་ཆོ་ག་ནི། སྔོན་བསོད་སྙོམས་པ་ཞིག་གིས་ནང་དུ་བསོད་སྙོམས་ལ་ཞུགས་པ་ན། བུད་མེད་གཉིད་ལོག་པ་ཞིག་ལ་འཁྲིག་པ་སྤྱོད་པའི་སྣང་བ་བྱུང་སྟེ།
སྐད་ངན་ཆེར་བྱུང་བས་དགེ་སློང་སྐྲག་སྟེ་བྲོས་པས་ཕྱི་སྒོ་དང་ནང་སྒོ་འཛོལ་ནས་ནང་དུ་ཕྱིན་པ་ན་སྐྱེས་པས་ཚོར་ནས་རབ་བྱུང་ཁྱོད་གང་ནས་འདིར་འོངས་བྱས་ཀྱང་སྤ་བཀོང་ནས་ཅི་ཡང་མི་ཟེར་རོ། ། ཁྱིམ་བདག་དེས་བལྟས་པ་ན་ཆུང་མ་ལ་ཚུལ་མི་སྡུག་པ་མཐོང་ནས་ངའི་བུད་མེད་ལ་ཁྱོད་ཀྱིས་འཁྲིག་པ་སྤྱད་དོ་ཞེས་སྨྲས་ནས་བརྡུངས་པ་ལ་བརྟེན་ཏེ། དགེ་སློང་བསོད་སྙོམས་དག་ལ་འཇུག་པ་ན་ཁང་བཟང་གི་སྒོ་མང་པོ་ནས་རྒྱུ་བ་བྱ་དགོས་པ་བྱུང་ན། སྒོ་མི་ནོར་བར་བྱ་བའི་ཕྱིར་ཟས་ལ་སོགས་པའི་མཚན་མ་སྒོར་གཞག་གོ ། གང་གིས་ན་ཡང་ཕྱིར་ལྡོག་པར་འདོད་པ་དག་གིས་སོ། ། དགག་བྱ་དེ་ལྟར་གྱུར་པ་ལ་བརྟེན་ནས་ཁང་པར་འཇུག་པའི་ཚེ་སྒྲ་བྱའོ་ཞེས་གསུངས་པས་ན། ནང་གི་སྦྱིན་བདག་ལ་སྒྲས་གོ་བར་བྱ་བའི་དོན་དུ་སྒྲ་དང་ལྡན་པའི་འཁར་གསིལ་ཁྱེར་བར་བྱ་སྟེ། འཁར་གསིལ་གྱི་སྒྲ་དེ་ཡིས་སྦྱིན་བདག་ལ་སྒོ་དྲུང་དུ་བསོད་སྙོམས་ལ་ཕྱིན་པར་གོ་བར་བྱའོ། ། ཁྱི་ལ་སོགས་པས་འཚེ་བར་བྱས་ན་འཁར་གསིལ་གྱིས་ཁྱི་དང་བ་ལང་ལ་སོགས་པ་དག་ལ་སྡིགས་སོ། ། བརྡེག་པར་ནི་ནམ་ཡང་མི་བྱའོ། །
མཉན་ཡོད་དུ་ལ་ཕུག་སོགས་ཟོས་པའི་ཟས་ཀྱི་སྒྲ་སོལ་སོལ་དང་ཅག་ཅག་ཟེར་བ་སོགས་ཐོས་པས་སྔོན་གར་མཁན་དུ་གྱུར་བའི་དགེ་སློང་ཞིག་གིས་དགེ་སློང་སོལ་སོལ། དགེ་སློང་ཅག་ཅག་ཅེས་སོགས་ངག་ཏུ་སྨྲས་ནས་གར་བྱས་པ་ལ་བརྟེན་ནས་བཟའ་བར་བྱ་བའི་རྩ་བ་དང་འབྲས་བུ་སོགས་དག་བསོད་སྙོམས་ཀྱི་དུས་སུ་རྙེད་ན། དལ་གྱིས་དལ་གྱིས་ལག་པས་དུམ་བུར་བྱས་སམ་མཉེས་སམ་དུམ་བུར་བསིལ་ནས་ནི་དགེ་སློང་གིས་ལུས་ངག་དུལ་བའི་སྒོ་ནས་གྲོང་ཡུལ་དུ་བཟའ་བར་བྱའོ། ། བཞི་པ་མགྲོན་དུ་བོས་པའི་ཆོ་ག་ནི། དགེ་སློང་རྣམས་མགྲོན་དུ་བོས་པའི་ཚེ་དགོས་པ་ཁྱད་པར་ཅན་མེད་པར་རྒན་གཞོན་འཆོལ་བའི་གྲལ་གྱིས་ཟས་མི་བཟའོ། ། དུས་མ་ཡིན་པའི་ཟན་དག་ཀྱང་མི་བཟའོ། ། དགེ་སློང་ནད་པས་ནི་སྨན་པ་ལ་དྲིས་ནས་གནང་ན་བཟའ་རུང་ངོ༌། ། མུ་གེ་ཤིན་ཏུ་ཆེ་བའི་དུས་ན་ནི་མགྲོན་དུ་གཉེར་བ་ཤིན་ཏུ་མང་པོ་བྱུང་ཡང་དང་དུ་བླངས་ལ། སྦྱིན་བདག་གིས་ལེགས་པར་གནང་བ་ཡིན་ན་ནི་དགེ་སློང་ཟླ་བོ་གཞན་དང་བགོ་བཤའ་བྱས་པ་ཡིས་ཡོངས་སུ་སྤྱད་དུ་རུང་ངོ༌། ། རང་ཉིད་གཙོ་བོར་མགྲོན་དུ་བོས་པའི་དགེ་སློང་གིས་ཕྱེད་ཟོས་པའི་ལྷག་མ་ཡིན་ཀྱང་ཟས་ཀྱིས་ཕོངས་པའི་དགེ་སློང་གཞན་ལ་སྦྱིན་པར་བྱ་སྟེ།
ཚངས་པར་སྤྱོད་པ་དབུལ་ཞིང་ཕོངས་པ་ཡིན་མིན་གྱི་རྣམ་དབྱེ་ལ་རབ་ཏུ་མཁས་པ་དེས་དབུལ་ཞིང་ཕོངས་པ་དག་ཉམ་ང་བ་མུ་གེའི་དུས་དག་གི་ཚེ་ཡོངས་སུ་བསྐྱང་ངོ༌། ། རྒྱུ་མཚན་ནི་ཐུབ་པའི་བསྟན་པ་དང་འཕྲད་པ་དང༌། དལ་འབྱོར་གྱི་སྲོག་ནི་ཉི་མ་གཅིག་ཀྱང་རྙེད་པར་དཀའ་བས་སོ། ། ཡུན་རིང་དུ་འཚོ་བར་འདོད་པའི་ཚངས་པ་མཚུངས་པར་སྤྱོད་པ་དེ་དག་གིས་ཀྱང་ལྷག་མ་གང་ཡོངས་སུ་སྤྱོད་དོ། ། གལ་ཏེ་ལྷུང་བཟེད་བུག་རྡོལ་སོགས་ཡོད་པའི་འཕན་ཅན་དུ་ཟས་སྤྱོད་དགོས་པ་བྱུང་ན་ཁུ་ཚིགས་དག་ཡོད་པར་མཐོང་བ་ན་དངོས་པོ་གང་ཡང་རུང་བ་ཞིག་གིས་ཁུ་ཚིགས་དེ་བསལ་ནས་ལྷུང་བཟེད་ལན་གསུམ་གྱི་བར་དུ་བཀྲུས་ཏེ། དེ་ནས་ཟས་ཀྱི་སྣོད་དུ་སྤྱོད་དོ། ། ཟས་ཟོས་ནས་ཁའི་དྲི་མ་རགས་པ་ནི་ས་དང་ལྕི་བ་སོགས་ཀྱིས་ཡོངས་སུ་སྦྱོང་ངོ༌། ། དྲི་མ་ཕྲ་བ་ནི་ཆུ་ཁྱོར་བ་གསུམ་མམ་དེ་ལས་ལྷག་པས་ཀྱང་བཀྲུ་བཤལ་བྱས་པའི་སྒོ་ནས་ཡོངས་སུ་དག་པར་བྱའོ། ། ཡང་ཟས་བྱིན་ལེན་བྱས་པ་དགེ་སློང་གིས་མ་བཟུང་བ་ལ་དགེ་སློང་མིན་པས་རེག་གམ་མ་རེག་ཅེས་བལྟ་བར་བྱ། རེག་མ་རེག་ཐེ་ཚོམ་མེད་པར་མ་རེག་པར་ངེས་ན་བཟའོ། །
དགེ་སློང་མ་ཡིན་པས་མ་རེག་པ་ལས་གཞན་དུ་རེག་པར་གྱུར་པ་ལྟ་ན་སླར་ཡང་བྱིན་ལེན་བྱེད་དགོས་པ་ལ་ལྟོས་པ་ཡིན་ཏེ། སྔར་གྱི་བྱིན་ལེན་ཞིག་པའི་ཕྱིར་རོ། ། ལྔ་པ་ཕོངས་པའི་ཚེ་ཇི་ལྟར་བསྒྲུབ་པའི་ཆོ་ག་ནི། གལ་ཏེ་དགེ་སློང་དག་ལམ་དུ་སོང་བའི་ཚེ་ན་ལམ་རྒྱགས་དག་ཁུར་ཁྱེར་བར་བྱེད་པ་བསྙེན་པར་མ་རྫོགས་པ་སུའང་མེད་པ་ན་ཇི་ལྟར་བྱ་ཞེ་ན། ཕྱིས་གཞན་དང་བརྗེ་བའི་འདུ་ཤེས་ཀྱིས་རང་ཉིད་ཀྱིས་ནི་ཁུར་བར་བྱར་རུང་ངོ༌། ། སྔ་འགྱུར་ལས། ཁུར་བ་སུ་ཡང་མེད་པ་ན། ། ཞེས་གསུངས་པ་ལེགས་སོ། ། གལ་ཏེ་བརྗེ་མཁན་མ་རྙེད་ན་ཇི་ལྟར་བྱ་ཞེ་ན། བྱིན་ལེན་མ་བྱས་པར་དགེ་སློང་རང་གིས་ལག་ཉར་གྱུར་པ་དག་གཞན་སུ་ཡང་བརྗེ་བ་དག་མེད་པ་ན་ཞེས་པ་སྟེ།
སྔ་འགྱུར་ལས། བརྗེ་བ་སུ་ཡང་མེད་ན་ནི། ། ཞེས་གསུངས་པ་ལྟར་ལེགས་པས། བརྗེ་བའི་ཡུལ་སུ་ཡང་མེད་ན་ནི་ཉི་མ་དང་པོར་ཟན་བཅད་ནས་བསྙུང་བར་བྱ། ཉི་མ་གཉིས་པ་ལ་ནི་སྤར་མོ་མར་ཕུབ་པ་གང་ཙམ་བཟའ་ཡི། དེ་ལས་ལྷག་པར་བཟའ་བར་བྱ་བ་མིན་ནོ། ། ཉི་མ་གསུམ་པར་ནི་སྤར་བ་བཀན་པ་གཉིས་ཀྱི་ཚད་བཟའོ། ། དེ་ལས་བར་ནི་ཅི་བདེར་བཟའ་བར་བྱའོ། ། གལ་ཏེ་ཟན་མེད་དེ་བཀྲེས་པར་གྱུར་ན་ཇི་ལྟར་བྱ་ཞེ་ན། རང་ཉིད་ཀྱིས་ཤིང་ཐོག་ལ་སོགས་པ་འབད་པས་བཏོག་པ་ལ་སོགས་པ་རང་གིས་བསྒྲུབས་ནས་ཀྱང་བཟའ་བར་བྱ་སྟེ།
སྲོག་བསྲུང་བར་འདོད་པས་སོ། ། སྤྱིར་ས་བརྐོ་བ་བཀག་ཀྱང་དགེ་སློང་བཀྲེས་ནས་འཆི་ལ་ཐུག་པ་ཡིས། ས་བརྐོས་ནས་ནི་ལོ་མ་ལ་སོགས་པའི་རྩ་བ་བླངས་ཏེ་གཅད་པའམ། སྤྱིར་ཤིང་ལ་མི་གང་ལས་མཐོ་བ་འཛེག་པ་བཀག་ཀྱང་ཤིང་ལ་འཛེག་ནས་འབྲས་བུ་བླངས་ཏེ་བཀྲེས་པ་བསལ་བའི་དོན་གྱི་ཕྱིར་དུ་སྤྱད་དོ། ། ས་བརྐོ་སོགས་འདི་དག་ནི་བཅས་པའི་ཁ་ན་མ་ཐོ་བ་ཡིན་ལ། འདིར་བཅས་པའི་ཁ་མ་ཐོ་བ་ནི་གནས་སྐབས་རྐྱེན་དབང་གིས་རྗེས་སུ་གནང་ངོ༌། ། རང་བཞིན་གྱི་ཁ་ན་མ་ཐོ་བ་ནི་ཚུལ་ཁྲིམས་དང་ལྡན་པ་སྲོག་འཆོར་བ་ལ་ཐུག་ཀྱང་གནང་བ་མིན་ནོ། ། དྲུག་སྡེས་ལྷུང་བཟེད་གཅིག་ནས་ཅིག་ཅར་དུ་ཟོས་པ་ན་དྲུག་ཅར་གྱི་ལག་པ་ཅིག་ཆར་དུ་འདོམས་ནས་ལྷུང་བཟེད་ཆག་པ་ལ་བརྟེན་ནས་སྣོད་གཅིག་ནས་ཟ་བ་བཀག་ལ། གལ་ཏེ་ཉེ་དུས་སྣོད་གཅིག་ནས་ཟ་བར་འདོད་པར་གྱུར་ན་དྲན་ཤེས་བཞིན་གྱིས་ཟིན་པས་ལེགས་པའི་བློས་ཉེ་དུ་དང་ལྷན་ཅིག་ཏུ་བཟར་རུང་བ་ཁོ་ནའོ། ། གལ་ཏེ་འཇིགས་པ་དང་བཅས་པའི་ལམ་དུ་རིམ་གྱིས་ཟ་བའི་ལོང་མེད་ཅིང་སྣོད་གཞན་མེད་ན་དགེ་ཚུལ་དང་ཡང་སྣོད་གཅིག་ཏུ་བཟར་རུང་བ་ཉིད་དོ། །
དགེ་སྦྱོང་སྟེ་དགེ་ཚུལ་དང་ལྷན་ཅིག་ཟ་བའི་དུས་ཀྱི་ཚེ་ཡང་དགེ་སློང་གིས་ལྷུང་བཟེད་ལག་པ་གཡོན་པས་བཟུང་ཞིང༌། དགེ་ཚུལ་གྱིས་ཟས་ལ་ཁམ་གཅོད་པ་ལ་སོགས་པ་བྱེད་པའི་དུས་སུ་རྟག་ཏུ་དྲན་ཤེས་བཞིན་དང་ལྡན་པས་ལྷུང་བཟེད་ལག་པས་བསྲུང་ངོ༌། ། ཁྭ་ཏ་སོགས་ཀྱིས་རེག་པ་ནི་བྱིན་ལེན་ཞིག་པས་བཟར་མི་རུང་ངོ་སྙམ་པའི་དོགས་པ་བསུ་བ་ནི། ཡང་གང་དུ་བག་མེད་པའི་བྱ་ཁྭ་ཏའི་མཆུ་དག་གིས་ཟས་ལ་རེག་པར་གྱུར་པ་ན་མཆུ་རེག་པའི་ཉེ་འཁོར་དོར་ནས་ནི་བཟའ་བ་དེ་ལ་རུང་མི་རུང་བརྟག་མི་དགོས་སོ། ། མར་དང་འབྲུ་མར་དང་བུ་རམ་དང་སྦྲང་རྩི་སོགས་དང༌། གཞན་ཡང་དགེ་འདུན་གྱི་ཟས་དགེ་སློང་རང་གིས་ཁྱེར་ནས་དྲན་པ་བརྗེད་པ་ཡིས་གནས་གང་དུ་ལུས་པ་དེ་ནི་ལག་ཉར་གྱུར་ཏོ་སྙམ་པས་དོར་བར་མི་རུང་སྟེ། ལག་ཉར་མ་གྱུར་པའི་ཕྱིར་ཏེ། བརྗེད་པས་སོ། ། མདོ་རྩ་བ་ལས་ནོར་བ་དང་བརྗེད་པས་ལག་ཉར་མི་འགྱུར་བར་བཤད་པ་ལྟ་བུའོ། ། གལ་ཏེ་དྲན་པ་སྐྱེས་ན་དེ་མ་ཐག་ཏུ་ས་ལ་འཇོག་དགོས་སོ། །
མི་འཇོག་ན་ལག་ཉར་འགྱུར་རོ། ། གལ་ཏེ་དགེ་སློང་གིས་རེག་ཀྱང་བརྗེད་པས་ལག་ཉར་མ་གྱུར་པའི་རུང་བ་དེ་ནི་ཚོགས་སམ་གང་ཟག་གིས་ཀྱང་རུང་ཡོངས་སུ་བླང་ངོ༌། ། མདོ་རྩ་བ་ལས་ནོར་བ་དང་བརྗེད་པས་ནི་དགེ་སློང་གིས་གནས་གཅིག་ནས་སྤོས་ནས་གཞན་དུ་བཞག་ཀྱང་ལག་ཉར་མི་འགྱུར་བར་བཤད་པ་ལྟར་རོ། ། ཡང་དགེ་འདུན་གྱི་ཆེད་དུ་མཁར་ལེན་བྱས་པ་འཕྲོ་ལ་ལུས་ན། གྲོགས་དགེ་འདུན་གྱིས་ཀྱང་བྱེད་དགོས་པའི་ཕྱིར་ན་མཁར་ལེན་གྱི་ལས་ཀྱི་དུས་ལ་བབ་པ་ན་ཐོག་མར་ཟས་ལེགས་པར་ཟོས་ནས་ལས་ལ་འཇུག་པར་བྱའོ། ། མདོ་རྩ་བར། གལ་ཏེ་དགུན་ཡིན་ན་ཟས་ཀྱི་འོག་རོལ་དུའོ། ། གལ་ཏེ་སོས་ཀ་ཡིན་ན་ཟས་ཀྱི་མདུན་རོལ་དུའོ་ཞེས་སོ། ། དྲུག་པ་འདྲེས་པ་ལ་ཇི་ལྟར་བསྒྲུབ་པའི་ཆོ་ག་ནི། བུ་རམ་དང་འབྲས་ཕྱེ་ལྟ་བུ་ཞག་བདུན་པ་དང་དུས་རུང་འདྲེས་པར་གྱུར་པ་ན།
གང་འབྲས་ཕྱེ་འདྲེས་པའི་ཕྱོགས་གཙང་མའི་ཆུ་ཡིས་ཡོངས་སུ་སྦྱངས་ནས་ཕྱི་དྲོ་ལྟ་བུ་དུས་མིན་པར་ཡང་སྤྱོད་པ་ལ་དུས་རུང་གི་ཟས་ཟོས་པ་ཉིད་ཀྱི་ཉེས་པ་ཡོད་པ་མ་ཡིན་ནོ། ། ཐུན་ཚོད་དུ་རུང་བ་བུར་ཆུ་ལ་སོགས་པའི་སྨན་ནི་འབྲས་ཕྱེ་སོགས་དུས་སུ་རུང་བ་དང་འདྲེས་པར་གྱུར་པ་ལོངས་སྤྱོད་པ་ན་དུས་མ་ཡིན་པ་ཕྱི་དྲོ་ལ་སོགས་པར་མི་སྤྱད་ཅིང་ལག་པས་རེག་ནས་བྱིན་ལེན་མ་བྱས་པར་ནི་རུང་བ་མིན་ནོ། ། དེ་བཞིན་དུ་ཐུན་ཚོད་དུ་རུང་བའང་དེ་ལས་གཞན་ཞག་བདུན་པ་དང་འདྲེས་ན་ནི་ཐུན་ཚོད་ཁོ་ནར་སྤྱད་པར་བྱ་ཡི། དེ་ལས་གཞན་ཞག་བདུན་པར་ནི་སྡོམ་བརྩོན་གྱིས་སྤྱད་པར་བྱ་བ་མིན་ནོ། ། བྱིན་ལེན་མ་བྱས་པར་ཡང་སྤྱད་པར་བྱ་བ་མིན་ནོ། ། ཞག་བདུན་པ་ཡང་ཇི་སྲིད་དུ་འཚོ་བར་སྤྱད་པའི་ཟས་དང་དམིགས་པ་སྟེ་མངོན་དུ་གྱུར་པ་དང་འདྲེས་ན་ཡང་ཞག་བདུན་པར་ནི་སྤྱད་པར་བྱ་སྟེ། དེ་ལས་དུས་ལྷག་པར་སྤྱད་པར་བྱ་བ་མ་ཡིན་པས་སྔ་མ་སྔ་མའི་དབང་དུ་བྱས་ནས་སྤྱད་ཅིང༌། བྱིན་ལེན་ཡང་ངེས་པར་བྱའོ། ། ཆོ་ག་གང་གིས་སྤྱད་པའི་ཚུལ་བསྟན་ཟིན་ཏོ། ། འདུལ་བའི་ཚིག་ལེའུར་བྱས་པ་ལས།
བམ་པོ་བཞི་པ་སྟོན་པ་ནི། བཞི་པ་དེ་དག་གི་དམིགས་བསལ་ལ་གསུམ་སྟེ། ནད་པ་མིན་ཡང་བྱིན་གྱིས་བརླབ་པ་སྤྱད་པ་དང༌། ཟས་དང་འདྲེས་ཀྱང་ཕྱི་དྲོ་སྤྱད་པ་དང༌། རྙེད་དཀའ་ཞིང་ཕོངས་ན་སྤངས་བ་ཟ་བ་གནང་བའོ། ། དང་པོ་ནི། མཉན་ཡོད་དུ་ཁྱིམ་བདག་ལུག་ཅེས་བྱ་བ་ལ་དྲོ་ཡོལ་གྱི་བར་དུ་ཆོས་བཤད་པས་ཉི་མ་ཡོལ་ནས་གདུགས་ཚོད་མ་གསོལ་བ་ལ་བརྟེན་ནས་ཞག་བདུན་པ་སྤྱད་པར་གནང་སྟེ། ཞག་བདུན་པའི་ཟས་བུ་རམ་གང་དགེ་སློང་གཅིག་གིས་རང་གིས་སྤྱོད་པར་བྱ་བའི་ཕྱིར་དུ་བྱིན་གྱིས་བརླབས་ཏེ། འོ་ན་རང་གིས་སྤྱད་པར་བྱ་བའི་ཕྱིར་བྱིན་གྱིས་བརླབས་པས་གཞན་གྱིས་སྤྱད་པར་མི་རུང་ངམ་ཞེ་ན། རང་ལས་གཞན་ཡིན་ཡང་ཕན་ཚུན་ཡིད་གཅུགས་པར་གྱུར་པའི་གང་ཟག་ལྔ་པོ་རྣམས་ལ་རྗེས་སུ་གནང་ངོ༌། །
ལྔ་གང་ཞེ་ན། ནད་པ་ཉིད་དང༌། སྔ་དྲོའི་ཟན་ཆད་པ་དང༌། དགེ་བསྐོས་དང༌། ལག་གི་གླ་དང༌། ལམ་དུ་ཞུགས་པའོ། ། ལྔ་པོ་འདི་ལས་གཞན་དག་ལ་ནི་སྦྱིན་དུ་རུང་བ་མ་ཡིན་ནོ། ། གཉིས་པ་ནི། དུས་རུང་གི་ཟང་ཟིང་ཕྲ་མོ་འདྲེས་པའི་བུ་རམ་ཆུ་ཡིས་མཉེས་ནས་ནི་ཚགས་མ་དག་གིས་བཙགས་ནས་སྡོམ་བརྩོན་དག་གིས་སྐོམ་དུ་འཐུང་བ་ནི་དུས་མིན་པར་ཡང་རུང་བའོ། ། སྔ་འགྱུར་ལས།
བུ་རམ་ཆུ་ཡིས་མཉེས་ནས་ནི། ། ཞེས་འབྱུང་བ་ལྟར་ལེགས་སོ། ། གསུམ་པ་ནི། མཉན་ཡོད་དུ་མུ་གེས་ཉམ་ང་བའི་དུས་ན། དགེ་སློང་རྣམས་ཀྱིས་ལྟོ་འགྲངས་བ་མ་རྙེད་དེ་ཉལ་བ་ལ་བརྟེན་ནས་རྙེད་དཀའ་བའི་དུས་སུ་ནི་འབྲས་བུ་དང་མེ་ཏོག་ལ་སོགས་ཡིད་འཕྲོག་པའི་བཟའ་བར་བྱ་བ་གང་ཡིན་དག་རྙེད་ན་ལན་གཅིག་སྤང་བར་བྱས་ཀྱང་ནི་བཟའ་བར་འདོད་ན་དགེ་སློང་གིས་བཟའ་བར་གནང་བ་ཡིན་ནོ། ། བསོད་སྙོམས་ཐོབ་པ་གྲོང་ཡུལ་དུ་བཟར་རུང་ངམ་ཞེ་ན། བསོད་སྙོམས་ཡང་དག་ཐོབ་པའི་ཚེ་ན། སྦྱིན་བདག་གིས་འདི་ཉིད་དུ་གསོལ་དགོས་ཞེས་སྨྲ་ན་གཙུག་ཁང་ལས་གཞན་བསོད་སྙོམས་པ་ཡིས་སྤྱོད་ཡུལ་གྱི་ཁྱིམ་དུ་གནས་ཏེ་ཟ་བ་ནི་རུང་སྟེ། སྦྱིན་བདག་གི་བསོད་ནམས་སྤེལ་བར་བྱ་བའི་ཕྱིར་དུའོ། ། སླར་ཡང་ཉི་མ་དེ་ལ་ཟ་བར་འདོད་པ་ལྟ་ན།

སྤྱོད་ཡུལ་གྱི་གྲོང་དག་ནས་བསོད་སྙོམས་ཀྱི་ཟས་ཁྱེར་འོངས་ནས་ནི་གཙུག་ལག་ཁང་དུ་བཟའ་བར་བྱའོ། ། སྤྱིར་སྔ་མར་བླངས་པས་ཕྱི་མ་བླང་དུ་མི་རུང་མོད་ཀྱི། མུ་གེའི་དུས་དག་ཏུ་ནི་སྔོན་བླངས་སོ་སྙམ་པའི་བསམ་པ་སྐྱེས་ཀྱང་ཕྱི་མ་བླང་དུ་རུང་བ་ཡིན་ནོ། ། ཡང་བསོད་སྙོམས་ཀྱི་དུས་སུ་ཁྱིམ་དུ་ཟོས་པའི་ལྷག་མ་དག་གལ་ཏེ་སྦྱིན་བདག་གིས་འདི་སྣོམས་ཤིག་ཅེས་སྦྱིན་བདག་གིས་བསྐུར་ན། སྔར་བླངས་སོ་སྙམ་པའི་བསམ་པ་སྐྱེས་པ་ཡིས་ཀྱང་ཉམ་ང་བ་མུ་གེའི་དུས་ན་ལྷག་མ་བསྐུར་བ་དེ་ཡང་སྤྱད་དུ་རུང་ངོ༌། ། འདི་ནི་ཡང་ཡང་ཟ་བ་དང་སྤངས་བ་ཟ་བའི་ཉེས་པ་འབྱུང་ངམ་སྙམ་པའི་དོགས་པ་བསུ་བའོ། ། ཞུ་བ་ལས། ཀུན་དགའ་བོ་ལོ་ཉེས་ཤིང་དཀོན་ལ་རྙེད་དཀའ་བའི་ཚེ་དགེ་སློང་རྣམས་ལ་དངོས་པོ་བརྒྱད་གནང་བ་འདི་ལྟ་སྟེ། ནང་དུ་གཞག་པ་དང༌། ནང་དུ་བཙོས་པ་དང༌། རང་གིས་བཙོས་པ་དང༌།
དགེ་སློང་གིས་བཙོས་པ་དང༌། སྔ་དྲོ་བྱིན་ལེན་མ་བྱས་པ་དང༌། དེ་ནས་སླར་ཁྱེར་བ་དང༌། ནགས་ཀྱི་ཚི་གུ་ཅན་དང༌། རྫིང་བུའི་རྣམས་སོ་ཞེས་གསུངས་ཤིང༌། ནགས་ཀྱི་ཚི་གུ་ནི་ཤིང་ཏོག་ལ་སོགས་པ་རྣམས་ཡིན་ལ། རྫིང་བུའི་ནི་པདྨའི་རྩ་བའོ། ། རུང་བ་བསྟེན་པའི་ཚུལ་བསྟན་ཟིན་ཏོ། ། གསུམ་པ་གཏོར་མ་སྦྱིན་པའི་ཆོ་ག་ནི། གཙུག་ལག་ཁང་དུ་གནས་པའི་གནས་སྐབས་ཀུན་ཏུ་ཡང་གནོད་སྦྱིན་ཟས་འདོད་པ་རྣམས་ལ་ཟས་གྱི་ཕྱིར་དུ་གཏོར་མ་སྦྱིན་ནོ། །
དུས་ཇི་ཙམ་ན་ཞེ་ན། སྔ་དྲོ། ཕྱི་དྲོ། གུང་ཚིགས་ཀྱི་དུས་གསུམ་ཀུན་ཏུ་ཡང་ནི་གཏོར་མ་སྦྱིན་ཏེ། གནོད་སྦྱིན་རྣམས་ནི་དུས་དང་དུས་མིན་པར་ཟ་བ་ཉིད་ཀྱི་ཕྱིར་རོ། ། གཙུག་ལག་ཁང་གི་གནོད་སྦྱིན་དུ་མ་ཟད། བུ་ལྔ་བརྒྱ་དང་བཅས་པའི་འཕྲོག་མ་ལའང་བདེར་གཤེགས་ཀྱིས་གཏོར་མ་སྦྱིན་པར་གསུངས་ཏེ། གཙུག་ལག་ཁང་ནི་བསྲུང་བར་བྱ་བའི་ཕྱིར་དང༌། བསྟན་པ་ཡང་ནི་ཕུན་སུམ་ཚོགས་པར་བྱ་བའི་ཕྱིར་རོ། ། འཕྲོག་མ་ནི་རྒྱལ་པོའི་ཁབ་ཀྱི་གནོད་སྦྱིན་ས་ཏའི་བུ་མོ་དགའ་བྱེད་མའོ། །
རྒྱལ་པོའི་ཁབ་ཏུ་ལྷས་བྱིན་ལ་བཅས་པ་འདུས་ཤིང་ཟ་བ་ལ་བསྟན། བཤད་གཉིས་ལས། དང་པོ་ནི། ན་བ་དང༌། སོགས་པ་ལས་ཀྱི་དུས་དང༌། ལམ་གྱི་དུས་མ་གཏོགས་པར་མཚམས་ནང་གི་དགེ་འདུན་བྱིངས་པོ་ལས་ལོགས་ཤིག་ཏུ་འདུས་ཤིང་ཟ་ན་ལྟུང་བྱེད་དོ། ། འདི་ལ་ཡང་གཞི་ནི་ཟས་ཟ་བའི་གནས་སོ་སོར་ངེས་པ་མ་ཡིན་པར་མཚམས་ནང་གཅིག་གི་དགེ་འདུན་ལས་ལོགས་ཤིག་ཏུ་ཟ་བའོ། ། བསམ་པ་ནི་ལོག་ཤིག་ཏུ་བཟའ་བར་འདོད་པའོ། ། སྦྱོར་བ་ཟོས་པ་དང༌། མཐར་ཐུག་མགུལ་དུ་མིད་པ་དང༌།
དགག་བྱ་དགེ་འདུན་བྱེ་བའོ། ། གཉིས་པ་བཤད་པ་ལ་བཞི་སྟེ། གཞིའི་མཚན་ཉིད་དང༌། གནང་བའི་དུས་དང༌། འདུ་ཤེས་ཀྱི་མཚན་ཉིད་དང༌། ལྟུང་མེད་དོ། ། དང་པོ་ནི། འདུས་ནས་བཟའ་བར་བྱ་བའི་ཟས་ལས། དགེ་འདུན་ལ་གང་ཅུང་ཟད་བྱིན་པའམ། ཡང་ན་དགེ་འདུན་བྱིངས་པོས་ཟ་བའི་ཟས་དེ་ལས་ཅུང་ཟད་བླངས་ཏེ་ཟ་བ་དེ་ལ་འདུས་ཤིང་ཟ་བའི་ལྟུང་བ་མེད་དོ། །
གློ་བུར་བའི་བཟའ་བ་དང༌། གཉུག་མ་སྟེ་ནར་མའི་བཟའ་བ་གང་ལ་འདུས་ཤིང་ཟ་བར་བྱེད་ན་དེ་ལ་ཡང་འདུས་ཤིང་ཟ་བའི་ལྟུང་བར་འདོད་དོ། ། གཉིས་པ་ནི། དགེ་སློང་ནད་པ་རྣམས་ཁོ་ན་ལ་སྨན་པས་ཞལ་ཚུལ་དྲངས་པ་མི་ཟ་བ་ལ་བརྟེན་ནས་ན་བའི་དུས་སུ་ལྟུང་བ་མེད་པར་གསུངས་སོ། ། མཆོད་རྟེན་ལ་སོགས་པའི་ལས་བྱེད་པ་བཀྲེས་པས་ཉལ་བ་རྣམས་ཁོ་ན་ལ་ཞལ་ཚུལ་བྱིན་པ་མི་ཟ་བ་ལ་བརྟེན་ནས་ལས་ཀྱི་དུས་སུ་ལྟུང་བ་མེད་པར་གསུངས་སོ། ། རི་བྲག་ཅིག་ཏུ་དོན་མཐུན་དུ་སོང་བ་རྣམས་ཀྱིས་འགའ་ཞིག་གིས་དགེ་སློང་བཞི་ལ་བསོད་སྙོམས་དྲངས། གཞན་རྣམས་ཀྱིས་ལྔ་ལ་དྲངས་པ་མི་ཟ་བ་ལ་བརྟེན་ནས་ལམ་གྱི་དུས་སུ་ལྟུང་བ་མེད་པར་གསུངས་སོ། ། འདི་དག་ནི་སྔར། ནད་དང་ཆོས་གོས་ལས་དང་ལམ། ། དེ་མ་གཏོགས་པར་སྡོམ་བརྩོན་ནི། །
ཞེས་པའི་སྐབས་སུ་རབ་ཏུ་བསྟན་ཟིན་པ་ཉིད་དོ། ། དགེ་སློང་རབ་ཏུ་མང་པོ་དང་དོན་མཐུན་དག་ལྷན་ཅིག་གྲུར་ཞུགས་ནས་ལྗོངས་རྒྱུར་དོང་བ་ན། རི་བྲག་ཅིག་ཏུ་ཕྱིན་ཏེ། ཁོ་བོ་ཅག་གིས་འདིར་བསོད་སྙོམས་བསྡུ་བའི་བར་དུ་སྡོད་ཅིག་ཅེས་སྨྲས་པ་དང༌། དོན་མཐུན་རྣམས་ན་རེ། གྲུའི་ཤུལ་འདི་འཇིགས་པ་ཆེ་བས་བདག་ཅག་གིས་བཤོས་གསོལ་ཟིན་གྱི། ཁྱེད་རྣམས་ཀྱིས་ཀྱང་གསོལ་ལ་བྱོན་ཅིག་ཅེས་སྨྲས་པ་ན། འདུས་ཤིང་ཟ་བའི་ཉེས་པ་འབྱུང་ངོ་སྙམ་པས་མི་ཟ་བ་ལ་བརྟེན་ནས་གྲུ་དང་གྲུ་ཆེན་པོ་གཟིངས་སུ་ཞུགས་པ་ལ་སོགས་པ་ནས། དཔག་ཚད་ཕྱེད་ཙམ་གྱི་ལམ་དུ་སོང་ནས་ནི་དེ་ནས་སླར་ལོག་ནས་གལ་ཏེ་ཟ་བར་བྱེད་ན་ཡང་དགེ་སློང་ལ་འདུས་ཤིང་ཟ་བའི་ལྟུང་བ་ཡོད་པ་མ་ཡིན་ནོ། ། གཙུག་ཕུད་ཀྱི་དུས་སྟོན་ལ་སོགས་པར་དགེ་སློང་ཧ་ཅང་མང་བས་སྦྱིན་བདག་ལ་ལས་ཉི་ཤུ་ལ་དྲངས།
ལ་ལས་སུམ་ཅུ་ལ་དྲངས་པ་མི་ཟ་བ་ལ་བརྟེན་ནས། གལ་ཏེ་སྦྱིན་བདག་སོ་སོ་བ་མང་པོས་དགེ་སློང་རྣམས་ལ་སོ་སོར་འདྲེན་ན་སྦྱིན་བདག་དག་གི་ནུས་པ་ཆེ་ཆུང་དང་སྦྱར་བའི་ངོར་བྱས་ནས་སོ་སོར་སྤྱད་པར་གནང་ངོ༌། ། འདི་ནི་སྦྱིན་བདག་གིས་སོ་སོར་བྱིན་པ་སོ་སོར་སྤྱད་པར་གནང་བའི་དུས་ནི་ལྔ་པའོ། ། ན་བ་དང༌། ལས་དང༌། ལམ་དང༌། གྲུར་ཞུགས་པ་སོགས་བཞི་གསུངས་པའི་རྗེས་ཐོག་ཏུ་བསྟན་པས་ན་ལྔ་པའོ། ། རྒྱལ་པོ་གཟུགས་ཅན་སྙིང་པོའི་ཞང་པོ་ཀུན་ཏུ་འཚོ་བའི་ནང་དུ་རབ་ཏུ་བྱུང་བ་ཞིག་འོད་མའི་ཚལ་ན་ཡོད་པས་དགེ་སློང་ཉི་ཤུའམ་ཉི་ཤུ་རྩ་ལྔ་ལ་གདུགས་ཚོད་གསོལ་ཟེར་བ་མ་ཟོས་པ་ལ་བརྟེན་ནས་མུ་སྟེགས་ཀྱི་དགེ་སྦྱོང་གིས་སྦྱིན་བདག་ལ་ཞུས་ནས། སྦྱིན་བདག་དེ་ཡིས་གལ་ཏེ་དགེ་སློང་གི་ཚན་པ་དམིགས་ཀྱིས་ཕྱེ་བ་ལ་བརྟེན་ན་སྦྱིན་པ་དག་དེ་དག་གི་དད་པ་ཁྱད་པར་དུ་སྤེལ་བའི་ཕྱིར་དུ་བཟའ་བར་བྱ་བར་གནང་བ་ཉིད་དོ། ། གསུམ་པ་འདུ་ཤེས་ཀྱི་མཚན་ཉིད་ནི།
མཚམས་ནང་ལ་མཚམས་ནང་དེར་འདུ་ཤེས་པའམ། ཐེ་ཚོམ་ཟ་བ་ཙམ་གྱིས་ཀྱང་མཚམས་ནང་དེར་ལོགས་ཤིག་ཏུ་ཟོས་ན་ལྟུང་བྱེད་ཡིན་ནོ། ། ཡང་དགེ་སློང་འགའ་ཞིག་ཕྱོགས་གཞན་དུ་སོང་ན། དེར་གནས་པའི་དགེ་སློང་ཀུན་གྱི་ཟས་དུས་ཀྱི་ཚེ་དེ་དག་སླེབ་བམ་མ་སླེབ་ཅེས་མ་དྲིས་པར་ཟོས་ནའང་དགེ་འདུན་དེ་དག་ལ་ལྟུང་བྱེད་ཡིན་ནོ། ། བཞི་པ་ལྟུང་མེད་ནི། འོག་ནས་འབྱུང་བ་གསུམ་པོ་འདི་ལ་ནི་འདུས་ཤིང་ཟ་བའི་ཉེས་པ་མེད་དོ། ། གསུམ་གང་ཞེ་ན། སྔོན་ཉིད་ནས་དགེ་སློང་རྣམས་གནས་གཅིག་ཏུ་མ་འདུས་པར་སོ་སོར་འདུག་ནས་ཟ་བ་ལ་སོགས་པ་གནས་སོ་སོར་ངེས་པས་ཐོབ་པ་ནི་དང་པོའོ། ། གཙུག་ལག་ཁང་གཅིག་ཉིད་དུའང་ཐོག་མ་ནས་ཕྱོགས་ཐ་དད་དུ་ཟ་བ་ནི་གཉིས་པའོ། ། སྦྱིན་བདག་རྣམས་ཀྱིས་སོ་སོར་གསོལ་བར་ཞུ་ཞེས་སྦྱིན་བདག་རྣམས་ཀྱི་འདོད་པའི་ངོར་བྱས་ནས་སོ་སོར་ཟ་བ་ནི་གསུམ་པ་སྟེ།
འདི་དག་ལ་བཀག་པ་ཡོད་པ་མ་ཡིན་ནོ། ། མཉན་ཡོད་དུ་གཞོན་ནུ་བཅུ་བདུན་སྡེ་ལ་བཅས་པ་དུས་མ་ཡིན་པར་ཁ་ཟས་ཟ་བ་ནི། རང་གནས་པའི་གླིང་གི་ཉི་མ་ཕྱེད་ཀྱི་དུས་ནས་ཕར་བཟུང་སྟེ། ཞག་ཕྱི་མའི་སྐྱ་རེངས་དང་པོ་མ་ཤར་གྱི་བར་དུ་དགེ་སློང་གིས་བཟའ་བ་གང་ཡང་རུང་བ་ཟ་བར་བྱེད་ན་ལྟུང་བྱེད་ཀྱི་འཁོར་ལོས་རྣམ་པར་འཇོམས་སོ། ། གལ་ཏེ་སྐྱེ་གླིང་དབང་བཙན་ནམ། གནས་གླིང་དབང་བཙན་པར་བྱེད་ཅེ་ན། དང་པོ་ལྟར་ན། འཛམ་བུ་གླིང་དུ་སྐྱེས་པ་ཞིག་གི་རྫུ་འཕྲུལ་གྱིས་བ་ལང་སྤྱོད་དུ་ཕྱིན་པ་ན་ཟས་བཟར་མི་རུང་བར་འགྱུར་ཏེ། སྐྱེ་གླིང་ལས་ཉི་མ་ཡོལ་བའི་ཕྱིར། གཉིས་པ་ལྟར་ན།
འཛམ་བུ་གླིང་དུ་གནས་པ་ཞིག་གིས་དྲོ་ཡོལ་ནས་ནུབ་བ་ལང་སྤྱོད་དུ་ཕྱིན་པའི་ཚེ་ཟས་བཟར་མི་རུང་བར་ཐལ། དང་པོའི་གནས་གླིང་ལས་ཉི་མ་ཡོལ་བའི་ཕྱིར་དང༌། ཡང་དེ་ནས་དྲོ་ཡོལ་ནས་རྫུ་འཕྲུལ་གྱིས་བྱང་སྒྲ་མི་སྙན་དུ་ཕྱིན་པའི་ཚེ་ན་ཡང་དྲོ་བཟར་མི་རུང་བར་ཐལ། དང་པོའི་གནས་གླིང་ལས་ཉི་མ་ཡོལ་བའི་ཕྱིར་ཞེ་ན། དྲོ་གཅིག་ཟ་བའི་དབང་དུ་བྱས་པའི་དང་པོའི་གནས་གླིང་གཙོ་ཆེའོ། ། ནམ་ཕྱེད་ཉི་མ་ནུབ་པ་དང༌། ། ཉི་མ་ཕྱེད་དང་འཆར་དུས་གཅིག ། ཅེས་འབྱུང་བས་འཛམ་བུ་གླིང་དུ་ཉི་མ་ནུབ་ནས་ཅུང་ཟད་སོང་བ་དང༌། ནུབ་ཏུ་ཉི་མ་ཡོལ་བ་གཉིས་དུས་གཅིག་པས་ན་འཛམ་བུ་གླིང་ན་ཉི་མ་ཡོལ་བ་ན། རྫུ་འཕྲུལ་གྱིས་ནུབ་ཏུ་ཕྱིན་ཀྱང་དུས་མ་ཡོལ་བར་མི་འགྱུར་རོ། །
འདི་ལ་གཞི་ནི་དུས་རུང་གི་ཟས་སོ། ། བསམ་པ་ཟ་བར་འདོད་པ། སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པའོ། ། དགག་བྱ་རྒྱགས་པའོ། ། ནག་པོ་ཆེན་པོ་ལ་བཅས་པ་གསོག་འཇོག་བྱས་ཏེ་ཟ་བ་ལ་བསྟན། བཤད་གཉིས་ལས། དང་པོ་ནི། བཟའ་བ་དང་བཅའ་བ་དང་བཏུང་བ་ལ་སོགས་གསོག་འཇོག་བྱས་པ་དགེ་སློང་གིས་ཟོས་ན་ལྟུང་བྱེད་དོ། ། གཞི་ནི་སྨན་རྣམ་པ་བཞི་ལས་གང་ཡང་རུང་བ་ཞིག་རང་དང་རང་འདྲ་བས་གསོག་འཇོག་བྱས་པའོ། །
བསམ་པ་འདུ་ཤེས་མ་འཁྲུལ་པ་ཟ་བར་འདོད་པའོ། ། སྦྱོར་བཾ་ཟཾ་བརཾ་རྩོམཾ་པཾ། མཐར་ཐུག་ཟོས་པ་ནའོ། ། དགག་བྱ་དམ་པ་དག་གིས་སྨད་པ་དང༌། མ་དད་པ་སོགས་སོ། ། གཉིས་པ་རྒྱས་བཤད་ལ་གསུམ་སྟེ། གསོག་འཇོག་གི་དབྱེ་བ། ཕྱེ་བ་སོ་སོའི་དོན། བསླབ་བྱ་དང་དམིགས་བསལ་ལོ། ། དང་པོ་ནི།
སྔ་དྲོ་དང་ཕྱི་དྲོ་གཉིས་སུ་ལོངས་སྤྱོད་པའི་དབྱེ་བས་གསོག་འཇོག་དེ་ནི་རྣམ་པ་གཉིས་སུ་གསུངས་སོ། ། གཉིས་པ་ཕྱེ་བ་སོ་སོའི་དོན་ནི། དུས་སྔ་དྲོར་སྤྱོད་པར་བྱ་བ་གུང་ཚིགས་ཀྱི་སྔ་རོལ་དུ་བྱིན་ལེན་བྱས་པ་ནི་གུང་ཚིགས་འདས་པ་ན་གསོག་འཇོག་ཏུ་འགྱུར་བས་ཕྱི་དྲོ་སྤྱོད་པ་བཀག་པ་ཡིན། ཕྱི་དྲོ་བྱིན་ལེན་བྱས་པ་ནི་ཐུན་ཚོད་ལས་འདས་པ་ན་གསོག་འཇོག་ཏུ་འགྱུར་པས་ཐུན་ཚོན་ལས་འདས་པ་སྤྱད་པར་རུང་བ་མ་ཡིན་ནོ། ། ཐུན་ཚོད་ལས་འདས་པ་ནི། འགྲེལ་ཆུང་ལས། ཉི་མ་ནུབ་སྟེ་དམར་ཐག་ཆད་པའོ་ཞེས་སོ། ། གསུམ་པ་བསླབ་བྱ་ནི། ཆོས་གོས་དང༌། ལྡེའུ་མིག་ཀྱོག་པོ་དང༌།
ལྷུང་བཟེད་དང་ལྷུང་བཟེད་དམན་པ་ཚད་དུ་མ་ལོངས་པ་ལའང་ལག་པ་ཟས་ཀྱིས་འབགས་པས་མི་རེག་སྟེ། མི་རེག་པའི་ཚུལ་དེ་ལའང་རྐྱེན་གྱི་དབང་གིས་ནི་མ་གཏོགས་སོ། ། བྱིཾན་ལེནཾ་མཾ་བྱསཾ་པཾར་བཟཾའ་བཾ་ལཾ་བསྟན། བཤད་གཉིས་ལས། དང་པོ་ནི། སྡོམ་བརྩོན་གང་ཞིག་བཟའ་བ་དང་བཅའ་བ་སོགས་བྱིན་ལེན་མ་བྱས་པར་ཟ་བར་བྱེད་ན་དགེ་སློང་དེ་ཡི་བསླབ་པ་ཟད་བྱེད་དོ། ། བྱིན་ལེན་མ་བྱས་པ་བཀག་པས་དགོན་པ་བ་ཞིག་ལ་ཆུ་དང་སོ་ཤིང་སྟོབ་པ་མེད་པས་དགོན་པའི་གནས་མལ་བོར་བ་ལ་བརྟེན་ནས་ཆུ་དང་སོ་ཤིང་ནི་བྱིན་ལེན་དགོས་པའི་ཁོངས་སུ་མ་གཏོགས་སོ། ། གཞི་ནི་དུས་སུ་རུང་བ་སོགས་སྨན་བཞི་པོ་བྱིན་ལེན་མ་བྱས་པའོ། ། བསམ་པ་བྱིན་ལེན་མ་བྱས་པར་འདུ་ཤེས་པས་བཟའ་བར་འདོད་པའོ། ། སྦྱོར་བ་ཟ་བར་རྩོམ་པ་ནའོ། །
མཐར་ཐུག་ཟོས་པ་ནའོ། ། དགག་བྱ་མ་བྱིན་ལེན་གྱི་རྒྱུར་འགྱུར་བ་སོགས་སོ། ། གཉིས་པ་བཤད་པ་ལ་ལྔ་སྟེ། གང་སྤྱད་པ་བྱ་བ་དང༌། དུས་དྲན་བྱ་བ་དང༌། བསླབ་བྱ་དང༌། བྱིན་ལེན་འཇིག་པ་དང༌། འཐོབ་པའི་རྒྱུའོ། ། དང་པོ་ནི། སྟོན་པ་བསྙུང་དྭངས་མ་ཐག་ཁྱིམ་བདག་གིས་འབྲས་ཆན་མ་ཚོས་པ་བསྐུར་བ་ཀུན་དགའ་བོས་བཙོས་ཏེ་དྲངས་པས་དགྱེས་པ་ལ་བརྟེན་ནས།
གང་ཞིག་དོན་ལ་མ་ཚོས་པ་ལ་ཚོས་པ་དང་འདྲ་བ་བསོད་སྙོམས་པ་ཡིས་རྙེད་པ་ན་སྲ་བ་རྗེན་པ་ཉིད་ནི་སུམ་ཆ་བངས་པ་ན་ཚོས་པ་ཡིན་པས་བྱིན་ལེན་བྱ་བར་རུང་ངོ༌། ། སུམ་ཆ་མ་བངས་པའི་སྔོན་རོལ་དུ་ནི་རྗེན་པ་དང་མ་བྲལ་བས་མ་ཚོས་པའོ། ། ཉ་ཤ་དང་ཤ་དང་འབྲས་བུ་སོགས་ཁ་དོག་སྔར་ལས་གཞན་དུ་ཡོངས་སུ་གྱུར་པ་ན་རྗེན་པ་དང་བྲལ་བའོ། ། བའི་འོ་མ་སོགས་ནི་ལན་གསུམ་འཁོལ་བ་དང་རྗེན་པ་དང་བྲལ་བའོ། ། རྗེན་པ་དང་བྲལ་བ་ན་བྱིན་ལེན་བྱ་བར་རུང་བ་ཉིད་དོ། ། དགེ་སློང་གིས་རེག་ནས་ལག་ཉར་གྱུར་པ་ནི་བྱིན་ལེན་མི་བྱ་སྟེ། བཟར་མི་རུང་བས་སོ། ། ཉམ་ང་བ་མུ་གེ་ལ་སོགས་པའི་དུས་ན་ལག་ཉར་གྱུར་པ་ཟོས་ཀྱང་དགག་པ་མེད་དོ། ། གོང་དུ་སོ་ཤིང་ཞེས་གསུངས་ན། རྒྱུ་གང་ལ་བྱ་ཞེ་ན།
སོ་ཤིང་དག་བྱེད་ན་འདབ་མ་ཅན་ལ་འོ་མ་ཅན་ནི་ཡོངས་སུ་སྤངས་ནས་དེ་མ་ཡིན་པའི་ཤིང་ལ་བྱའོ། ། གཉིས་པ་དུས་དྲན་བྱ་བ་ནི། དགེ་སློང་རྣམས་ལ་སྦྱིན་བདག་གིས་གལ་ཏེ་བཟའ་བ་ལག་ཏུ་མ་གཏད་པར་དཀྱིལ་འཁོར་གྱི་སྟེང་དུ་བཞག་ན་ནི་བྱང་སྒྲ་མི་སྙན་གྱི་གླིང་དུ་དངོས་པོ་ལ་བདག་ཏུ་བཟུང་བ་མེད་པས་གཅིག་གིས་གཅིག་ལ་སྟེར་མི་དགོས་པའི་ཕྱིར་དེར་འདུ་ཤེས་པའི་དབང་དུ་བྱས་ནས་དུས་ཡོལ་བར་གྱུར་ནས་ཀྱང་ནི་བཟའ་བར་བྱ། སྔ་འགྱུར་ལས། སྒྲ་མི་སྙན་པའི་དབང་བྱས་ནས། ། ཞེས་གསུངས་པ་ལྟར་རོ། ། མདོ་རྩ་བ་ལས། ཤིན་ཏུ་བཀྲེས་པ་ཡིན་ན་ཞེས་སོ། ། དཀྱིལ་འཁོར་གྱི་སྟེང་དུ་བཞག་པས་བྱིན་ལེན་མ་བྱས་ཀྱང་རུང་ཞེས་གསུང༌། རྣམ་འབྱེད་དང་ཞུ་བ་མང་ཤོས་ལས་དེ་ལ་ནི་གཞག་པའི་བྱིན་ལེན་ཞེས་ཐ་སྙད་བྱས་སོ། །
རྣམ་འབྱེད་དང་ཞུ་བ་ལས་བྱིན་ལེན་ལྔ་གསུངས་ཏེ། ལག་པ་ཡིས་ནི་ལག་པ་དང༌། ། ཞེས་སོགས་རྩ་ཚིག་གིས་ཟིན་པ་བཞི་དང༌། ཐུ་བ་དང་ལྷུང་བཟེད་སོགས་སུ་གཞག་པ་དང་ལྔའོ། ། གསུམ་པ་བསླབ་བྱ་ནི། མགུལ་དུ་མིད་པའི་ཟས་ལ་སོགས་པ་མ་ཡིན་ན་ཁ་བཀྲུ་བའི་ཆུ་ལ་སོགས་པ་འདི་ལ་བྱིན་ལེན་མི་བྱ་ཞིང༌། ཇི་སྲིད་འཚོ་བའི་བར་དུ་བསྒྲུབས་པའི་སྨན་ལ་ནི་བྱིན་རླབས་མ་བྱས་པར་མི་བཅང་ངོ༌། ། ཡང་ཟས་ལ་སྦྲང་མ་ལ་སོགས་པས་རེག་པ་ན་བྱིན་ལེན་ཞིག་གོ་སྙམ་ནས་ཟས་བོར་བ་ལ་བརྟེན་ནས་ཚང་ནི་གསོག་པར་མི་ནུས་པའི་སྦྲང་མ་དག་གིས་རེག་པའམ། སེམས་ཅན་ཏི་ཏི་ཀ་ལ་སོགས་པ་དག་གིས་རེག་པ་ནི་རེག་པའི་ཆ་དོར་ནས་ལྷག་མ་སྤྱད་པར་བྱའོ། ། ནམ་གྲུ་སོ་ཉི་ཅན་གྱིས་བཤང་བའི་སར་ཡང་སྦྲང་མ་མཐོང་ལ།
ཁ་ཟས་ཀྱི་སྟེང་དུ་ཡང་སྦྲང་མ་མཐོང་བས་བཤང་བའི་སྦྲང་མ་དེ་ཉིད་འདི་ཡིན་ནོ་སྙམ་ནས་ཟས་མ་ཟོས་ཤིང༌། དེ་ལ་བརྟེན་ནས་དགེ་སློང་གཞན་རྣམས་ཀྱིས་ཀྱང་མ་ཟོས་པ་ལ་བརྟེན་ནས་ཀྱང་གསུངས་སོ། ། བཞི་པ་བྱིན་ལེན་འཇིག་པའི་རྒྱུ་ནི། བྱི་བ་སོགས་ཚང་གསོག་པར་ནུས་པ་ཉིད་ཀྱིས་རེག་ན་བྱིན་ལེན་ངེས་པར་འཇིག་པས་བྱིན་ལེན་གསར་དུ་བྱ་དགོས་སོ། ། བྱིན་ལེན་བྱེད་པའི་ཚུལ་ནི་མུ་བཞི་སྟེ་འདྲེན་པ་པོའི་ལག་པས་དགེ་སློང་གི་ལག་པར་སྟེར་བ་དང༌། འདྲེན་པ་པོའི་ལག་པ་དེ་དང་འབྲེལ་བའི་སྣོད་དེས་དགེ་སློང་གི་ལག་པ་ལ་བྱིན་པ་དང༌། ལག་པས་དེ་དང་འབྲེལ་བའི་སྣོད་དག་ཏུ་ཡང་བྱིན་ལེན་བྱ་བ་དང༌། ཡང་འདྲེན་པ་པོའི་སྣོད་གང་ཡང་རུང་བ་ཡིས་དགེ་སློང་གི་ལག་པ་དེ་དང་འབྲེལ་བའི་སྣོད་དག་ཏུ་ཡང་བྱིན་ལེན་བྱའོ། ། ཐག་ཤིན་ཏུ་ཉེ་བས་སྟེར་དུ་མི་བདེ་ན་བར་རྒྱང་རིང་ན་ཡང་བྱིན་ལེན་བྱ་བར་རུང་བ་ཉིད་དོ། ། གླང་པོ་སོགས་ཀྱིས་དགེ་སློང་ལ་ཤིང་ཐོག་ཕུལ་བ་མི་ལེན་པ་ལ་བརྟེན་ནས།
དགེ་སློང་འདི་ལ་གླང་པོ་ཅང་ཤེས་དང་སྤྲེའུ་ཡིས་ཀྱང་བྱིན་ལེན་བྱར་རུང་ངོ༌། སྤྱིར་སྟོབ་པར་བྱ་བའི་ཡུལ་དམའ་བར་གནས་པ་ཡིན་ཡང་སྤྲེའུ་ཡིས་ཤིང་རྩེ་ནས་ཤིང་ཐོག་བསྐྱུར་བ་ཡང་བྱིན་ལེན་ཐོབ་པའི་ཁོངས་སུ་གཏོགས་སོ། ། ལྔ་ཚན་གྱི་ལུང་ལས། བྱིན་ལེན་འཇིག་པའི་རྒྱུ་ནི། ཕྲོགས་དང་འདྲིལ་དང་རེག་པ་དང༌། ། བསྔོས་དང་དགེ་སློང་མིན་གྱུར་དང༌། ། དངོས་པོར་གྱུར་དང་སྐྱེ་བར་གྱུར། ། དོར་བས་ཀྱང་ནི་བྱིན་ལེན་འཇིག ། ཅེས་སོ། ། ཞུ་བ་མང་ཤོས་ལས།
ཕྲོགས་པ་དང༌། ཤོར་བ་དང༌། བོར་བ་དང༌། སླར་བབས་པ་དང༌། དུས་བྱས་པ་སྟེ་ལྔས་བྱིན་ལེན་འཇིག་ཅེས་སོ། ། སེར་སྐྱར་དྲུག་སྡེ་ལ་བཅས་པ་བསོད་པ་སློང་བ་ལ་བསྟན། བཤད་གཉིས་ལས། དང་པོ་ནི། མར་དང་འོ་མ་དང་ཞོ་དང་ཤ་དང་ཉ་ཤ་ལ་སོགས་པ་བསོད་པ་དག་དགེ་སློང་བདག་ཉིད་ཀྱིས་ལོངས་སྤྱོད་པའི་དོན་དུ་དགེ་སློང་ལུས་ན་བ་སོགས་མིན་པ་བདེ་བར་གནས་པས་བླང་བར་བྱ་བ་མིན་པ་སྟེ། སྟོན་མོའི་དུས་དག་ཏུ་ནི་དགེ་སློང་ནད་པས་སློང་བར་བྱེད་པ་ལ་ལྟུང་བ་མེད་དོ། །
འདི་ལ་གཞི་ནི་ཉེ་དུ་མ་ཡིན་པའི་ཁྱིམ་བདག་གོ ། བསམ་པ་བཟས་བསོད་པ་སློང་བར་འདོད་པའོ། ། སྦྱོར་བ་སློང་བར་རྩོམ་པའོ། ། མཐར་ཐུག་བླངས་ནས་ཟོས་པ་ནའོ། ། དགག་བྱ་འདོད་པ་ཆེ་བ་དང་གཞན་མ་དད་པ་སོགས་སོ། ། གཉིས་པ་བཤད་པ་ལ་གཉིས་ཏེ། དངོས་གཞི་དང༌། ལྟུང་མེད་དོ། ། དང་པོ་ནི། དགེ་སློང་མིན་པ་ཡིས་ཁྱིམ་བདག་ལ་ཟས་བསོད་པ་སློང་བ་ན་ཉེས་བྱས་ཡིན་ལ།
ཟོས་ན་ལྟུང་བྱེད་ཡིན་ནོ། ། གཉིས་པ་ལྟུང་མེད་ནི། སྤྱོད་ཡུལ་དུ་དགེ་་སློང་བསོད་སྙོམས་དག་ལ་རྒྱུ་བ་ན་འདི་དང་འདི་བྱིན་ནོ་ཞེས་མི་སྨྲ་བར་ཁ་རོག་འདུག་སྟེ་གནས་པ་ལ་སྦྱིན་བདག་གིས་ཅི་སྦྱིན་ཞེས་འདྲི་བ་ལ་ནི་བཟང་ངན་ཇི་ལྟར་འདོད་པ་བླང་བར་བྱའོ། ། བཅུ་ཚན་ལྔ་པ་ལ། སྡོམ་ནི། སྲོག་ཆགས་བཅས་དང་ཉལ་སར་འདུག ། འགྲེང་དང་གཅེར་བུ་དམག་དང་ནི། ། ཞག་གཉིས་བཤམས་དཀྲུགས་འགྲོ་བ་དང༌། ། བརྡེག་དང་གཟས་དང་གནས་ངན་ལེན། ། ཞེས་སོ། །
དང་པོ་ནི། ཀོའུ་ཤཱམྦིར་འདུན་པ་ལ་བཅས་པ་ལ་གསུམ་སྟེ། འདི་ལ་ལྟུང་བ་དང༌། ལྟུང་མེད་དང༌། སྤྱོད་ཡུལ་མཚོན་ཏེ་བསྟན་པའོ། ། དང་པོ་ནི། སྲོག་ཆགས་དང་བཅས་པའི་ཆུ་རྣམས་ལ་ལུས་ཀྱི་ཕྱི་རོལ་དུ་སྤྱོད་པ་ཁྲུས་ལ་སོགས་དང༌། ནང་དུ་སྤྱོད་པ་འཐུང་བར་བརྗོད་པ་ཡིས་ནམ་དུ་ཡང་ཡོངས་སུ་སྤྱོད་པ་ནི་བཀག་པ་ཡིན་པས་ན་སྤྱོད་ན་འདིར་ནི་ལྟུང་བྱེད་ཀྱི་ལྟུང་བ་ཡིན་ནོ། ། གཉིས་པ་ལྟུང་མེད་ནི། གཞན་རས་ལ་སོགས་པས་ལེགས་པར་ཡོངས་སུ་བཙགས་ཏེ་སྤྱད་པའོ། །
གསུམ་པ་སྤྱོད་ཡུལ་མཚོན་ཏེ་བསྟན་པ་ནི། ཕྱི་རོལ་གྱི་དགོས་པར་སྤྱད་པའི་བྱེ་བྲག་རྩ་དང་ཁང་པ་སོགས་དག་ལ་འདེབས་པ་རྣམས་ལ་ལྟུང་བ་འབྱུང་ཚུལ་གང་དག་ནི་སྔར་འདེབས་པའི་སྐབས་སུ་བཤད་ཟིན་པས་འདིར་ནི་སླར་ཡང་མ་བྲིས་སོ། ། འཆར་ཀ་ལ་བཅས་པ་འདུག་འགྲེང་ལ་གཉིས་ཏེ། སོ་སོའི་དབྱེ་བ་དང༌། ཐུན་མོང་གི་མཚན་ཉིད་དོ། ། དང་པོ་ལ་འདུག་པ་ནི། སྐྱེས་པས་བུད་མེད་གང་ཞིག་ལོངས་སྤྱོད་པར་བྱེད་པའི་ཁྱིམ་གང་ཞིག་རྩིག་པ་དང་ཡོལ་བ་སོགས་ཀྱི་སྐྱབས་དང་བཅས་པར་ནི་དགེ་སློང་གིས་རྐྱེན་དབང་མ་གཏོགས་པར་འདུག་པ་བཀག་པ་ཡིན་ནོ། ། གཞི་ནི་འཁྲིག་པ་སྤྱོད་པ་ལ་ཞུགས་པའི་སར་ཉེ་བར་གནས་པ། བསམ་པ་ཕྱིས་གནོན་བྱ་བར་འདོད་པ། སྦྱོར་བ་ཉེ་བར་གནས་པར་རྩོམ་པ།
མཐར་ཐུག་མངོན་སུམ་དུ་འདུག་པ། དགག་བྱ་ཕ་རོལ་པོའི་འདོད་པ་སོགས་ལ་གནོད་པའོ། ། འགྲེང་པ་ལ་ཡང་གཞན་སྔ་མ་དང་འདྲ་ལ། བསམ་པ་ཉནཾ་རྣཾ་བྱེད་པར་འདོད་པ། སྦྱོར་བ་འགྲེང་བར་རྩོམ་པ། མཐར་ཐུག་ཕ་རོལ་པོས་ཚོར་བ། དགག་བྱ་གཞན་གྱི་འདོད་པ་ལ་གནོད་པའོ། ། སྐྱེས་པས་བུད་མེད་ལོངས་སྤྱོད་པའི་ས་དང་ཉེ་བར་གནས་པ་ཡང་རྐྱེན་དབང་མ་གཏོགས་པར་བཀག་པ་ཡིན་ནོ། ། དགེ་སློང་ཚུལ་དེ་ལྟ་བུ་དང་ཉེ་བའི་སར་འདུག་པ་དང་འགྲེང་བ་ནི་སྲོག་གི་བར་ཆད་དུ་འགྱུར་བ་སོགས་ཀྱི་རྐྱེན་དབང་ལས་གཞན་དུ་ལྟུང་བ་ཡིན་ནོ། ། གཉིས་པ་ཐུན་མོང་གི་མཚན་ཉིད་ནི།
ལོངས་སྤྱོད་དང་བཅས་པ་གང་ཞེ་ན། གནས་གང་དུ་སྐྱེས་པ་བུད་མེད་དང་བཅས་པ་སེམས་ཕན་ཚུན་ཆགས་པ་དང་ལྡན་པས་འདོད་པར་སྤྱོད་པ་གྱུར་པ་དེ་ནི་ལོངས་སྤྱོད་ཅེས་བྱ་བར་བསྟན་ཏེ། བུད་མེད་སྐྱེས་པས་ལོངས་སྤྱོད་པས་སོ། ། དེའི་གནས་ལ་ནི་ལོངས་སྤྱོད་དང་བཅས་པའི་གནས་ཞེས་བྱའོ། ། ཀུན་དགའ་བོ་ལ་བཅས་པ་གཅེར་བུ་པ་ལ་ཟས་ལ་སོགས་པ་སྟེར་བ་ལ་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ནི། མུ་སྟེགས་རྣམས་ལ་གཞན་སྟེར་དུ་བཅུག་པ་མ་ཡིན་པར་རང་ཉིད་ཀྱིས་ལག་གིས་བཟའ་བ་དང་བཅའ་བ་སོགས་མི་སྦྱིན་ཏེ། གལ་ཏེ་བྱིན་ན་ལྟུང་བྱེད་དོ། །
གཉིས་པ་ལྟུང་མེད་ནི། མུ་སྟེགས་ཀྱི་ལྟ་བ་ལས་ལྡོག་པའི་དོན་དུ་སྟེར་བ་ཡིན་ན་ནི་ལག་པས་དུམ་བུར་བསིལ་བར་བྱས་ཏེ་སྦྱིན་པར་རྗེས་སུ་གནང་ངོ༌། ། སྟེར་བའི་དུས་སུ་ཡང་དེའི་སྣོད་ནི་ས་ལ་མ་བཞག་པར་ཁོ་རང་གིས་བཟུང་བ་ལ་སྦྱིན་ན་ཉེས་བྱས་སོ། ། བསམ་པ་ཡང་སྙིང་རྗེའི་བསམ་པ་དང་ལྡན་པས་སྦྱིན་པར་བྱ་ཡི། ནམ་ཡང་གུས་པའི་ཕྱིར་དུ་ནི་མ་ཡིན་ནོ། ། དགོས་པ་མུ་སྟེགས་པ་དེ་ནི་རྗེས་སུ་གཟུང་བར་བྱ་བའི་ཕྱིར་ཡིན་ནོ། ། མའི་རྣམ་འབྱེད་དུ། གལ་ཏེ་སློང་ན་དེ་ལ་འདི་སྐད་ཅེས་སློང་ཕོར་ས་ལ་ཞོག་ཅིག་ཅེས་བརྗོད་པར་བྱའོ། ། གལ་ཏེ་བཞག་ན་སྦྱིན་པར་བྱའོ། ། འོན་ཏེ་མ་བཞག་ན་སྦྱིན་པར་མི་བྱའོ་ཞེས་སོ། །
དྲུག་སྡེ་ལ་བཅས་པ་གསུམ་ལས། དང་པོ་དམག་ལ་བལྟ་བ་ལ་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ནི། འགྲན་ཟླ་དང་འཐབ་ཏུ་ཆས་པའི་དམག་སོགས་ལ་དགེ་སློང་གིས་བལྟ་བའི་ཕྱིར་དུ་ནམ་ཡང་མི་འགྲོ་སྟེ། གལ་ཏེ་ཕྱིན་ན་ལྟུང་བའོ། ། འདི་ལ་གཞི་ནི་ཡན་ལག་བཞི་པའི་དམག་ཚོགས་སོ། ། བསམ་པ་བལྟ་བར་འདོད་པའོ། ། སྦྱོར་བ་འགྲོ་བར་རྩོམ་པའོ། །
མཐར་ཐུག་མཐོང་བ་ནའོ། ། དགག་བྱ་ཆགས་སྡང་འཕེལ་བའོ། ། གཉིས་པ་ལྟུང་མེད་ནི། འཇིགས་པས་དམག་གི་ནང་དུ་འབྲོས་དགོས་པའམ། རྒྱལ་པོས་བོས་པ་སོགས་དེ་ལྟ་བུའི་རྐྱེན་དབང་དག་གིས་སོང་བར་གྱུར་པ་ལ་ནི་བཀག་པ་མེད་དོ། ། གཉིས་པ་དམག་གི་ནང་ན་གནས་པ་ནི། གལ་ཏེ་ཆོས་དང་དགེ་འདུན་གྱི་བྱ་བ་ལ་དགོས་པས་དམག་གི་ནང་དུ་སོང་ཡང་དེ་ན་ནུབ་གཉིས་ལས་ཕར་ནུབ་གསུམ་སོགས་མི་གནས་སོ། ། དགོས་པ་གྲུབ་ཟིན་ནས་ཀྱང་གནས་ན་ལྟུང་བའོ། ། གསུམ་པ་དམག་བཤམ་པ་དཀྲུག་པར་བྱེད་པ་ལ་བསྟན། བཤད་གཉིས་ལས།
དང་པོ་ནི། གལ་ཏེ་ཡུན་རིང་དུས་སུ་ནང་དུ་གནས་དགོས་པ་བྱུང་ནའང་བསླབ་བྱའི་ཆོ་ག་ནི། དགེ་སློང་གང་ཞིག འཇིགས་པས་སམ་རྒྱལ་པོའམ་བློན་པོའམ་མཛའ་བཤེས་ཀྱི་ཚིག་གིས་ཀྱང་རུང་སྟེ། ཡུན་རིང་གི་དུས་སུ་དམག་གི་ནང་དུ་གནས་པ་ནའང་རྟ་དང་གླང་པོ་དང་ཤིང་རྟ་སོགས་ལ་ཆེད་དུ་མི་བལྟའོ། ། སྔ་འགྱུར་ལས། ཡུན་རིང་དུས་སུ་ནང་དུ་ནི། ། གནས་པའང་གང་ཞིག་འཇིགས་པས་སམ། ། ཞེས་གསུངས་པ་ལྟར་ལེགས་སོ། ། དམག་ཚོགས་རྣམས་ཀྱི་བཀོད་པ་འབྲུའི་ཁ་ལྟ་བུ་དང༌།
ཤིང་རྟའི་ཁ་ལྟ་བུ་དང༌། ཟླ་གམ་གྱི་རྣམ་པ་ལྟ་བུ་དང༌། ནམ་མཁའ་ལྡིང་གི་རྒྱལ་མཚན་ལྟ་བུ་དང༌། དཔུང་དང་རྒྱལ་མཚན་མཆོག་གི་བཀོད་པ་ཡང་རྒྱལ་པོ་དང་བློན་པོས་བཤམས་པ་དཀྲུག་པར་མི་བྱའོ། ། གཞི་ལ་སོགས་པ་སྔ་མ་བཞིན་སྦྱར་རོ། ། གཉིས་པ་བཤད་པ་ནི། བཀོད་པ་དང་དཔུང་ཞེས་སོགས་གསུངས་པ་དེ་ལ། དཔུང་གི་མཆོག་ནི་གནས་གང་དུ་གླང་པོ་ཆེ་དང༌། རྟ་བ་དང༌། ཤིང་རྟ་དང༌།
དཔུང་བུ་ཆུང་གི་ཚོགས་འདུས་པའོ། ། དེའི་བཀོད་པ་ནི་སྤྲས་པ་ལ་བྱའོ། ། གང་དུ་གནས་པའི་རྒྱལ་མཚན་མཆོག ། ཅེས་པ་དེ་ནི་རྒྱལ་མཚན་མཆོག་གི་རྣམ་པར་བཀོད་པ་ཞེས་བྱ་བ་སྟེ། ཁྱུ་མཆོག་དང༌། ཆུ་སྲིན་དང༌། སེང་གེ་དང༌། ཀླུའི་རྒྱལ་མཚན་ནོ། ། རྒྱལ་མཚན་དེ་དག་གི་རྒྱན་གྱིས་སྤྲས་པའོ། ། འཆར་ཀ་ལ་བཅས་པ་བརྡེག་པ་དང༌།
གཟས་པ་ལ་གསུམ་སྟེ། དངོས་ཀྱི་དོན་དང༌། སེལ་བ་དང༌། ལྟུང་མེད་དོ། ། དང་པོ་ནི། སྡོམ་བརྩོན་གྱིས་ཁྲོས་པའི་སེམས་ཀྱིས་དགེ་སློང་གཞན་ལ་བརྡེག་པར་བྱེད་པར་མི་རུང་ལ། འདྲེན་པ་སྟོན་པས་དགེ་སློང་རྣམས་ལ་བླ་མར་བྱ་དགོས་པའི་དབང་དུ་བྱས་ནས་བརྡེག་པ་བཀག་པ་དེ་བཞིན་དུ་བརྡེག་པར་གཟས་པའང་བཀག་གོ ། བརྡེག་པའི་སྐབས་འདིར་ནི་སོར་མོ་ཐམས་ཅད་ཀྱིས་མ་ཟད་སོར་མོ་གཅིག་གིས་ཀྱང་དགེ་སློང་ལ་བརྡེག་པར་བྱེད་ན་ཟད་བྱེད་ཀྱི་ལྟུང་བར་འདོད་དོ། ། དེ་བཞིན་དུ་མགོ་བོ་དང་ཁུ་ཚུར་དང་རྐང་པ་དང་ལག་པ་དང་རྡོ་བ་དང་དབྱུག་པ་དང་བོང་བ་ལ་སོགས་པས་བརྡེག་ནའང་ལྟུང་བྱེད་དོ། ། ཕྱགས་མ་ལ་སོགས་ཀྱིས་བརྡེག་ནའང་དེའི་ཉག་མའི་གྲངས་ཇི་སྙེད་པ་དེ་སྙེད་ལུས་ལ་རེག་པའི་གྲངས་ཀྱི་ལྟུང་བྱེད་འབྱུང་བར་གསུངས།
སུ་ཞིག་ལ་ཞེ་ན། སྡོམ་བརྩོན་གྱི་དགེ་སློང་དག་ལའོ། ། དེ་བཞིན་དུ་སྲན་ལྗང་དྲུང་པོ་སོགས་ཀྱིས་བརྡེག་ནའང་ལྟུང་བྱེད་ཁོ་ནར་བརྗོད་དོ། ། འདི་ལའང་གཞི་ནི་དགེ་སློང་ངོ༌། ། བསམ་པ་ཞེ་སྡང་གིས་བརྡེག་པར་འདོད་པའོ། ། སྦྱོར་བ་བརྡེག་པ་ལ་ཞུགས་པའོ། ། མཐར་ཐུག་རེག་ནའོ། ། དགག་བྱ་གཞན་གྱི་ལུས་ལ་གནོད་པའོ། ། གཟས་པ་ལ་ཡང་གཞི་དང་བསམ་པ་སྔར་དང་འདྲ་ལ། སྦྱོར་བ་བརྡེག་པར་གཟས་པ་དང༌།
མཐར་ཐུག་ཕ་རོལ་གྱིས་ཚོར་ནའོ། ། དགག་བྱ་གཞན་ནི་དགའ་བའོ། ། གཉིས་པ་སེལ་བ་ནི། བརྡེག་པའི་སྐབས་འདིར་བརྡེག་བྱ་ཕྱགས་མ་སོགས་དེ་ནི་ལུས་ལ་མ་ཕོག་པར་འཕངས་པ་ན་ཡང་ཉེས་བྱས་ཉིད་དོ། ། གསུམ་པ་ལྟུང་མེད་ནི། ཕན་སེམས་ཀྱི་བློས་མ་རུངས་པའི་སློབ་མ་སོགས་གདུལ་བའི་ཕྱིར་དུ་བརྡེག་པ་དང་གཟས་པ་ལ་ནི་ལྟུང་བ་མེད་དོ། ། གཞན་ཡང་སྔགས་ཀྱི་ནུས་པ་གྲུབ་པའི་མཐུ་ལྡན་གྱི་དགེ་སློང་དག་གིས་འདྲེ་ནད་ཅན་ལ་བརྡེག་པ་དང༌། གཟས་པའང་ལྟུང་བར་མི་འགྱུར་རོ། ། ཉེ་དགའ་ལ་བཅས་པ་གནས་ངན་ལེན་འཆབ་པ་ལ་གསུམ་སྟེ། སྤྱིར་བཏང་དང༌།
དམིགས་བསལ་དང༌། གནས་ངན་ལེན་ངོས་གཟུང་བའོ། ། དང་པོ་ནི། དགེ་སློང་ཟླ་བོ་རྣམས་ཀྱི་གནས་ངན་ལེན་རང་གིས་མཐོང་ངམ་ཤེས་ནས་ལྟུང་བ་འཆོས་པ་ལ་མི་བསྐུལ་བར་འཆབ་པ་ཡང་བཀག་སྟེ། འདི་ལ་ཡང་གཞི་ནི་དགེ་སློང་ཟླ་བོའི་ལྟུང་བའོ། ། བསམ་པ་འཆབ་པར་འདོད་པའོ། ། སྦྱོར་བ་འཆབ་པ་ལ་ཞུགས་པའོ། ། མཐར་ཐུག་ཉིན་མཚན་འདས་པ་ནའོ། ། དགག་བྱ་ཚུལ་ཁྲིམས་མ་དག་པར་འགྱུར་བའོ། ། གཉིས་པ་དམིགས་བསལ་ནི།
རྩོད་པ་སོགས་ཀྱི་འཇིགས་པས་བཅབ་པ་ནི་མ་གཏོགས་སོ། ། རྩོད་པ་སོགས་ཀྱི་འཇིགས་པ་འབྱུང་བར་གྱུར་ན་གནས་ངན་ལེན་ནི་བཅབ་པར་བྱ་བ་ཉིད་དོ། ། གསུམ་པ་གནས་ངན་ལེན་ངོས་གཟུང་བ་ནི། འཆབ་པའི་ལྟུང་བ་བསྐྱེད་པའི་གནས་ངན་ལེན་གང་ཞེ་ན། ཕས་ཕམ་པ་ཉིད་གཙོ་བོར་བྱས་ནས་ཇི་སྙེད་ཀྱི་ལྟུང་བར་བརྗོད་པ་དག་བཅབས་ན་བསླབ་པའི་གཞི་འདི་ལ་དེ་སྙེད་ཀྱི་གྲངས་ཀྱི་གནས་ངན་ལེན་བཅབས་པའི་ལྟུང་བ་འབྱུང་ཞེས་མཁས་པས་གསུངས་སོ། ། མདོ་མཛད་པས་ནི། ཕམ་ལྷག་བཅབས་པ་ཁོ་ན་ལ་ལྟུང་བྱེད་དུ་མཛད་མོད། འོན་ཀྱང་གཞུང་འདི་ཉིད་ནས་འབྱུང་བ་ཉིད་ལེགས་པར་སེམས་སོ། ། འོ་ན་གཞན་གྱི་ཉེས་བྱས་ཀྱི་ལྟུང་བ་བཅབས་པ་ལ་ཡང་ལྟུང་བྱེད་དུ་འགྱུར་རམ་ཞེ་ན། ཚུལ་ཁྲིམས་མ་དག་པར་འགྱུར་བས་དགག་བྱའི་ཉེས་དམིགས་ཆེ་བས་འགྱུར་རོ། །
བཅུ་ཚན་དྲུག་པ་ལ། སྡོམ་ནི། བདེ་དང་མེ་དང་འདུན་པ་དང༌། ། བསྙེན་པར་མ་རྫོགས་ཆོས་སྨྲ་དང༌། ། དགེ་ཚུལ་ཁ་དོག་མ་བསྒྱུར་དང༌། ། རིན་པོ་ཆེ་དང་ཚ་བའི་དུས། ། ཞེས་གསུངས་པའི་དང་པོ་ཉེ་དགའ་ལ་བཅས་པ་ཟས་གཅོད་པ་ནི། ཉོན་མོངས་པ་ངན་སེམས་དང་བཅས་པའི་སེམས་ཀྱིས་ཟས་དུས་དེར་ནད་པ་མ་ཡིན་པའི་དགེ་སློང་ལ་དུས་ནམ་ཡང་ཟན་གཅད་པར་མི་བྱའོ། ། ཅི་སྟེ་སེམས་དེ་ལྟ་བུས་ཟན་གཅོད་པར་བྱེད་ན་ཟད་བྱེད་ཀྱི་ལྟུང་བའོ། ། འདི་ལའང་གཞི་ནི་ཁྱིམ་པས་དགེ་སློང་ལ་སྦྱོར་བ་ཟན་ནོ། །
བསམ་པ་ངན་སེམས་ཀྱིས་གཅོད་དུ་འཇུག་པར་འདོད་པའོ། ། སྦྱོར་བ་གཞན་གཅོད་པ་ལ་བསྐུལ་བའོ། ། མཐར་ཐུག་གཞན་གྱིས་ཟས་གཅོད་དགོས་པར་གོ་བའོ། ། དགག་བྱ་གཞན་གྱི་འཚོ་བ་ལ་གནོད་པའོ། ། རྒྱལ་པོའི་ཁབ་ཏུ་དྲུག་སྡེ་ལ་བཅས་པ་མེ་ལ་རེག་པ་ལ་གསུམ་སྟེ། དངོས་གཞི་དང༌། སེལ་བ་དང༌། ལྟུང་མེད་དོ། ། དང་པོ་ནི། དཀོན་མཆོག་གསུམ་ལ་སོགས་པ་ལ་དགོས་པའི་དུས་མ་གཏོགས་པར་རྩྭ་དང་ཤིང་ལ་སོགས་པ་ལ་མེ་དག་གིས་ཉེ་བར་སྤོར་བར་བྱེད་པ་ནི་ལྟུང་བ་འབྱུང་བས་སྨད་པར་གསུངས་སོ། །
གཉིས་པ་སེལ་བ་ནི། ཡང་དགེ་སློང་གིས་ཁང་པ་ལ་མེ་ཤོར་བ་སོགས་གསོད་པ་དང༌། གྲང་བས་ཉེན་ནས་བསྲོ་བ་དག་ཉམ་ང་བའི་དུས་ན་རེག་ཀྱང་ཉེས་པ་མེད་དོ། ། ཡང་སྐྲ་དང་སེན་མོ་དང་སྤུ་དང་ངར་སྣབས་དང་མཆིལ་མ་དང་ལུད་པ་རྣམས་མེ་ལ་འཇུག་པ་དང་མེ་ལྕེ་དང་མེ་མ་མུར་ལ་རེག་པ་ལ་ཉེས་བྱས་སུ་འགྱུར་རོ། ། དགོས་པས་གནང་བ་ནི་མ་གཏོགས་སོ། ། གསུམ་པ་ལྟུང་མེད་ནི། གནང་བའི་དུས་གང་ཞེ་ན། སངས་རྒྱས་ལ་སོགས་པ་དཀོན་མཆོག་གསུམ་གྱི་དོན་དང༌། ཕ་མའི་དོན་དང༌། ཚངས་པ་མཚུངས་པར་སྤྱོད་པ་ཉིད་ཀྱི་དོན་དང༌།
བླ་མའི་དོན་དང༌། ཆོས་ཀྱི་དོན་དུ་ནི་རེག་ཀྱང་ཉེས་པ་མེད་དེ། གནས་སྐབས་འདི་དག་ནི་རེག་པའི་དུས་སུ་བརྗོད་པ་ཡིན་ནོ། ། འདུན་པ་དང་དགའ་བོ་ལ་བཅས་པ་འདུན་པ་ཕྱིར་བསྒྱུར་ནི། དགེ་འདུན་གྱི་ལས་ལ་འདུན་པ་འབུལ་ལོ་ཞེས་སྨྲས་ནས་ནི། དགེ་འདུན་གྱི་ལས་ནི་བྱེད་པར་ཉེ་བ་ན་སྡོམ་བརྩོན་དགེ་སློང་གིས་སྔར་རང་གིས་འདུན་པ་འབུལ་བ་སླར་ཡང་བླངས་ནས་མི་འབུལ་ན་དགེ་སློང་དེ་ནི་ལྟུང་བས་འཇོམས་པ་ཡིན་ནོ། ། མདོ་རྩ་ལས། ལས་འདི་ཡང་དགེ་སློང་ཁོ་ན་ལ་བྱ་བའི་ལས་སུ་བཤད་དོ། ། འདི་ལའང་གཞི་ནི་དགེ་འདུན་གྱིས་དགེ་སློང་གི་ཆེད་དུ་ཆོས་ལྡན་གྱི་ལས་བྱེད་པ་ན་འདུན་པ་ཕུལ་བའོ། ། བསམ་པ་འདུན་པ་ཕུལ་བ་ཕྱིར་ལེན་པར་འདོད་པའོ། །
སྦྱོར་བ་ལེན་པར་རྩོམ་པའོ། ། མཐར་ཐུག་བླངས་པ་དང༌། དགག་བྱ་དགེ་འདུན་གྱི་ལས་ལ་གནོད་པའོ། ། ཉེ་དགའ་ལ་བཅས་པ་བསྙེན་པར་མ་རྫོགས་པ་དང་ནུབ་གཉིས་ལས་ལྷག་པར་ཉལ་བ་ལ། ལྟུང་བ་དང༌། བསླབ་བྱའོ། ། དང་པོ་ལ་བསྟན། བཤད་གཉིས་ལས། དང་པོ་ནི། ཤཱ་རིའི་བུའི་དགེ་ཚུལ་སྲས་སྒྲ་གཅན་འཛིན་དང་ནུབ་གཉིས་ལྷན་ཅིག་ཉལ་དུ་གནང་བ་ན།
ནུབ་གཉིས་ཉལ་དུ་རུང་ན་གསུམ་པའང་རུང་ཞེས་ཉེ་དགས་དགེ་ཚུལ་ཚེར་མ་དང༌། ཆེན་པོ་དང་ལྷན་ཅིག་ནུབ་གསུམ་ཉལ་བ་ལ་བརྟེན་ནས། དགེ་སློང་གིས་བསྙེན་པར་མ་རྫོགས་པའི་གང་ཟག་དང་ནུབ་གཉིས་ལྷན་ཅིག་ཏུ་ཉལ་དུ་རུང་ལ། དེ་ལས་ཕར་ནུབ་གསུམ་པ་སོགས་ལ་ནི་རུང་བ་མ་ཡིན་ཏེ། གལ་ཏེ་ནུབ་གསུམ་པ་སོགས་ལ་ལྷན་ཅིག་ཏུ་ཉལ་ན་ལྟུང་བ་བསྐྱེད་དོ། ། འདི་ལའང་གཞི་ནི་བསྙེན་པར་མ་རྫོགས་པའོ། ། བསམ་པ་ལྷན་ཅིག་ཏུ་ཉལ་བར་འདོད་པའོ། ། སྦྱོར་བ་ཉལ་པར་རྩོམ་པའོ། ། མཐར་ཐུག་ཞག་གསུམ་འདས་པ་ནའོ། ། དགག་བྱ་བསྙེན་པར་རྫོགས་མ་རྫོགས་མགོ་མཉམ་དུ་ཐལ་བ་དང༌།
འདོད་ཆགས་དང་བྲལ་བ་ལ་གནོད་དོ། ། གཉིས་པ་བཤད་པ་ལ་གཉིས་ཏེ། གནས་ཀྱི་མཚན་ཉིད་དང༌། དུས་ཀྱི་མཚན་ཉིད་དོ། ། དང་པོ་ནི། ཉལ་བའི་གནས་ཀྱི་ཁྱིམ་ནི་བཞི་སྟེ། རིམ་པ་བཞིན་དུ་དཔེར་བརྗོད་ན། ཁྱིམ་དང་པོ་ནི་སྐར་ཁུང་མ་གཏོགས་པའི་སྟེང་ཐམས་ཅད་གཡོགས་ཤིང༌། སྒོ་མ་གཏོགས་པ་ཐམས་ཅད་བསྐོར་བའི་ཁྱིམ་ནི་གནས་ཁང་མཐའ་ཀུན་ནས་བསྐོར་ཞིང་གཡོགས་པ་བཞིན་ནོ། ། སྟེང་ཕལ་ཆེར་གཡོགས་ཤིང་སྒོ་མ་ཡིན་པ་ཀུན་ནས་བསྐོར་བའི་ཁྱིམ་ནི་ངོས་བཞི་པའི་ཁྱམས་བཞིན་བརྟག་གོ །
སྐར་ཁུང་མ་གཏོགས་པ་ཐམས་ཅད་གཡོགས་ཤིང་ཕལ་ཆེར་ཏེ་མཐའ་གསུམ་ཙམ་བསྐོར་བའི་ཁྱིམ་ནི་ངོས་གསུམ་པའི་ཁྱམས་བཞིན་ནོ། ། སྟེང་ཕལ་ཆེར་ཏེ་སུམ་གཉིས་ཙམ་གཡོགས་ཤིང་མཐའ་སུམ་གཉིས་ཙམ་བསྐོར་བའི་ཁང་པ་དང་ཁང་བཟང་ནི་ངོས་གཉིས་པའི་ཁྱམས་ཏེ་རིམ་པ་བཞིན་ནོ། ། གཉིས་པ་དུས་ཀྱི་མཚན་ཉིད་ནི། དེ་ལྟར་སོ་སོར་ངོས་གཟུང་བའི་ཁྱིམ་ནི་བཞི་པོ་རུ་དགེ་སློང་སྡོམ་བརྩོན་བསྙེན་པར་མ་རྫོགས་པ་དང་ལྷན་ཅིག་ཉལ་བར་བྱེད་ན་ཉི་མ་གསུམ་པའི་ཐ་མ་སྐྱ་རེངས་ཀྱི་འོད་ཤར་པའི་ཚེ་ན་གསལ་པོར་ལྟུང་བ་བསྐྱེད་པ་ཡིན་ནོ། ། སྐྱ་རེངས་ནི་རྣམ་པ་གསུམ་དུ་འདོད་དེ། དང་པོ་སྔོན་པོ་དང༌། གཉིས་པ་སེར་པོ་དང༌། གསུམ་པ་དམར་པོ་སྟེ། སྐྱ་རེངས་དང་པོ་སྔོན་པོ་ཉིད་ཤར་པའི་ཚེ་ནའང་ལྟུང་བར་འགྱུར་ན་གཞན་གཉིས་པོ་དག་གི་ཚེ་ན་སྨོས་ཅི་དགོས། སྐྱ་རེངས་སྔོན་པོ་ནི།
འོད་ལྡན་ལས། མཚན་མོའི་བརྒྱད་ཆ་ལུས་པ་ན་འཆར་ཞེས་སོ། ། གཉིས་པ་བསླབ་བྱ་ལ་གསུམ་སྟེ། དགག་པའི་བསླབ་བྱ་དང༌། དགག་སྒྲུབ་གཉིས་ཀའི་བསླབ་བྱ་དང༌། སྒྲུབ་པའི་བསླབ་བྱའོ། ། དང་པོ་ནི། གནས་གང་དུ་བསྙེན་པར་མ་རྫོགས་པས་བསྙེན་པར་རྫོགས་པར་བརྗོད་པའི་སྒྲ་དང༌། དོན་སོ་སོར་གོ་བའི་ཁྱམས་དང༌། ཁང་བཟང་ལ་སོགས་པ་དེ་འདྲ་དེར་ཡང་སྡོམ་བརྩོན་གྱིས་ནི་བསྙེན་པར་མ་རྫོགས་པ་དང་ལྷན་ཅིག་ཏུ་ཉལ་དུ་རུང་བ་མ་ཡིན་ནོ། །
གཉིས་པ་དགག་སྒྲུབ་གཉིས་ཀའི་བསླབ་བྱ་ལ་བཞི་སྟེ། སྣང་བཅས་སུ་ཉལ་དུ་རུང་མི་རུང་དང༌། ཉིན་མོ་ཉལ་དུ་དུ་རུང་མི་རུང་དང༌། ཁྲི་གཅིག་ལ་ཉལ་དུ་རུང་མི་རུང་དང༌། མུན་ཁྲོད་དུ་ཕྱག་བྱ་བའི་བསླབ་བྱའོ། ། དང་པོ་ནི། འཁྲུ་ནད་ཅན་གྱི་རྐང་པ་ལ་མུན་པར་བཤང་བ་ལ་སོགས་གོས་པ་ལ་བརྟེན་ནས་སྣང་བ་དང་བཅས་པའི་གནས་སུ་ནི་ཉལ་བ་ནད་པ་དག་ལ་རྗེས་སུ་གནང་སྟེ། དེར་མ་ཟད་ནད་པ་དེའི་ནད་གཡོག་དག་ཀྱང་ཉལ་དུ་གནང་ངོ༌། ། དེར་གནང་བ་ན་རྒན་ཞུགས་མིན་པས་ཀྱང་དེར་ཉལ་བ་ལ་བརྟེན་ནས་ནད་པ་དང་ནད་གཡོག་དེ་ལས། སོགས་པ་གཞན་གྱིས་ནི་ནམ་ཡང་ཉལ་བར་གནང་བ་མིན་ནོ། །
གཉིས་པ་ཉིན་མོ་ཉལ་དུ་རུང་མི་རུང་ནི། མི་ན་བ་ལ་ནི་བསྙེན་པར་མ་རྫོགས་པ་དང་གནས་གཅིག་ཏུ་ཉིན་མོ་ཉལ་བ་སྟོན་པས་བཀག་པ་ཡིན་ནོ། ། བསམ་གཏན་དང་ཀློག་པའི་ལས་དང་ལྡན་པ་ལ་བརྩོན་འགྲུས་བསྐྱེད་པས་གཉིད་ཀྱིས་རྨྱ་ནས་སྟོབས་ཆུང་དག་ལ་ཉིན་མོ་ཡུད་ཙམ་ཉལ་བ་རྗེས་སུ་གནང་བ་ཡིན་ནོ། ། གསུམ་པ་ཁྲི་གཅིག་ཏུ་ཉལ་དུ་རུང་མི་རུང་ནི། བསྙེན་པར་རྫོགས་པ་གཉིས་སམ་གསུམ་པོ་དག་གིས་ཀྱང་རུང་ཁྲི་གཅིག་ལ་ནི་ཉལ་བར་མི་བྱ་ལ། དགེ་སློང་མང་པོ་ལྗོངས་རྒྱུ་བ་ན་ཁྲི་རེ་རེ་མ་རྙེད་ནས་ཁྲི་ཤིན་ཏུ་རྒྱ་ཆེན་པོ་ཡིན་ན་གོས་དང་ཡོལ་བ་སོགས་ཀྱིས་བར་བཅད་ནས་ཉལ་བ་རྗེས་སུ་གནང་བ་ཡིན་ནོ། ། བཞི་པ་མུན་ཁྲོད་དུ་ཕྱག་བྱ་བའི་བསླབ་བྱ་ནི། ཆམ་པ་ན་བའི་མཁན་པོ་ལ་མུན་ཁུང་དུ་ཕྱག་བྱས་པས་དེའི་ལུད་པ་དཔྲལ་པ་ལ་གོས་པ་ལ་བརྟེན་ནས། མུན་ཁུང་དག་ཏུ་ཕྱག་བྱེད་པའི་ཚེ་མགོ་བོ་ས་ལ་གཏུགས་ནས་བླ་མ་ལ་ཕྱག་མི་བྱའོ། ། འོ་ན་ཕྱག་མི་བྱའམ་ཞེ་ན།
མུན་ཁུང་དེར་ནི་ཚིག་གིས་ཕྱག་འཚལ་ལོ་ཞེས་བྱ་བའམ། ཡང་ན་ངེས་པར་ཡིད་ཀྱིས་གུས་པས་ཕྱག་བྱའོ། ། འོད་ལྡན་ལས་ཚིག་གི་ཕྱག་དང་ཚངས་པའི་ཕྱག་གཅིག་པར་བཤད་དོ། ། གསུམ་པ་སྒྲུབ་པའི་བསླབ་བྱ་ནི། ལམ་དུ་ནུབ་མོ་དགེ་ཚུལ་དོར་བ་སྟག་ལ་སོགས་པས་འཚེ་བར་བྱས་པ་ལ་བརྟེན་ནས་གལ་ཏེ་དགེ་ཚུལ་དང་ལྷན་ཅིག་ཏུ་ལམ་དུ་འོངས་པའི་དུས་སུ་ཉལ་དགོས་པ་བྱུང་ཡང་གཉིད་མི་ལོག་གོ ། གལ་ཏེ་གཉིད་མི་ལོག་པར་མི་ནུས་ན། མྱུར་དུ་ལྡང་བའི་བློས་སྐྱིལ་ཀྲུང་དག་བཅིངས་ཏེ་ཅུང་ཟད་གཉིད་ལོག་ཏུ་རུང་ངོ༌། ། ནམ་ཡང་གཉིད་མི་ལོག་པར་མི་ནུས་པ་ལ་ནི་ཉེས་པ་མེད་དོ། ། དགེ་སློང་སྡིག་ཅན་གྱིས་དགེ་ཚུལ་ནུབ་མོ་གནས་སུ་མ་བཞག་པར་ཕུད་པས་དེ་ལ་གང་དུ་ཉལ་དྲིས་པས། སྒོ་ཁང་དུ་ཉལ་ཟེར་བ་མཁན་པོས་ཐོས་ནས་དུས་ཐམས་ཅད་དུ་ནི་དགེ་ཚུལ་དག་ནི་འབད་པས་བསྐྱང་བར་བྱ་སྟེ།
སངས་རྒྱས་ཀྱི་ལྗོན་ཤིང་མྱུ་གུ་ལྟ་བུ་ཡིན་ལ། དེ་ནི་དགྲ་བཅོམ་སྐྱེ་བའི་སྒོ་ང་ལྟ་བུ་ཡིན་ནོ། ། བོང་རྫི་ལས་རབ་ཏུ་བྱུང་བའི་དགེ་སློང་འཆི་ལྟས་ལ་བཅས་པ་སྡིག་ལྟ་འཛིན་པ་ནི། དགེ་སློང་བློ་གྲོས་དམན་པ་ལོག་ལྟ་ཅན་གང་དག་དང་དགེ་སློང་དང་དགེ་ཚུལ་གྱིས་ལྷན་ཅིག་ཏུ་གནས་ངན་ལེན་བྱས་པ་ལས་དུས་ཕྱིས་དགེ་སློང་གིས་བཤགས་འོས་བཤགས་ཤིང༌། བསྡོམ་འོས་རྣམས་བསྡམས་པས་རྫུ་འཕྲུལ་སོགས་ཐོབ་སྟེ་ནམ་མཁའ་ལ་ཕྱིན་པའི་གྲིབ་མ་ལ་སྔར་གྱི་དགེ་ཚུལ་དེ་མེ་ཏོག་འཐུ་ཞིང་གནས་པའི་སྟེང་དུ་བྱུང་བ་མཐོང་ནས། དགེ་ཚུལ་གང་ཡང་འདི་སྐད་ཅེས་སྟོན་པས་འདོད་པ་ལ་འདོད་ཆགས་སོགས་སྤྱད་པས་བར་དུ་གཅོད་པར་བསྟན་མོད་ཀྱི། འོན་ཀྱང་བར་དུ་གཅོད་པ་མིན་ཏེ། ངེད་དང་ལྷན་ཅིག་གནས་ངན་ལེན་བྱེད་བྱེད་པ་དག་གིས་ཀྱང་རྫུ་འཕྲུལ་སོགས་ཐོབ་ཟེར་ན། དེ་སྐད་སྨྲ་བ་དེ་འདིར་ལན་གསུམ་གྱི་བར་དུ་དེ་ལྟར་མ་ཟེར་ཞེས་བཟློག་པར་བྱ་སྟེ། དེ་ལྟར་བཟློག་པས་ཀྱང་ལྟ་བ་ངན་པ་དེ་མི་གཏོང་ན་ལོག་ལྟ་འདི་ལས་ལྷག་པའི་སྡིག་པ་ཡོད་པ་མ་ཡིན་པས་དགེ་སློང་སྡིག་ལྟ་འཛིན་པ་དེ་གནས་དབྱུང་བྱས་ནས་རྒྱང་རིང་པོར་སྤང་བར་བྱས་ལ་དགེ་ཚུལ་བསྙིལ་བར་བྱའོ། །
དགེ་སློང་ལ་གནས་དབྱུང་དང༌། དགེ་ཚུལ་ལ་བསྙིལ་བའི་ཐ་སྙད་ཀྱི་ཁྱད་པར་ནི། བསྟན་པ་ལ་ཞུགས་པ་རྫོགས་པ་དང༌། མ་རྫོགས་པའོ། ། འདི་ལའང་གཞི་ནི་ལོག་ལྟ་སྐྱེས་པའི་དགེ་སློང༌། བསམ་པ་སྡིག་ལྟ་མི་གཏོང་བར་འདོད་པ། སྦྱོར་བ་གཞན་གྱིས་བཟློག་ཀྱང་མི་ཉན་པ། མཐར་ཐུག་གཞན་གྱིས་བཟློག་པའི་བརྗོད་པ་གསུམ་པ་རྫོགས་པ་ནའོ། ། དགག་བྱ་ལོག་ལྟ་སྐྱེ་བའོ། ། ཉེ་དགའ་ལ་བཅས་པ་སྤངས་པའི་རྗེས་ཕྱོགས་དང༌།
བསྙིལ་བ་སྡུད་པ་ལ་སྤྱིར་བཏང་དང༌། དམིགས་བསལ་ལོ། ། དང་པོ་ལ་ཡང་བསྟན། བཤད་གཉིས་ལས། དང་པོ་ནི། ཉེ་དགས་བསྙིལ་བ་དེ་དག་དང་སྨྲ་བ་སོགས་བྱས་པ་ལ་བརྟེན་ནས་ལྟ་བ་ལ་ཉམས་པའི་དགེ་སློང་དང་དགེ་ཚུལ་དེ་དག་ལ་སྨྲ་བ་དང་ཡང་དག་པའི་དོན་ནམ་ཡང་སྨྲ་བར་མི་བྱའོ། ། གནས་གཅིག་ཏུ་གནས་པ་དང་ལོངས་སྤྱོད་ལ་སོགས་ཀྱང་ལྷན་ཅིག་ཏུ་མི་བྱའོ། ། གལ་ཏེ་བྱེད་ན་ལྟུང་བར་འགྱུར་རོ། ། འདི་ལ་གཞི་ནི་སྡིག་ལྟ་འཛིན་པའི་དགེ་སློང་དང་དགེ་ཚུལ་གནས་དབྱུང་དང་བསྙིལ་བ་བྱས་པའོ། ། བསམ་པ་ལྷན་ཅིག་ཏུ་གནས་ཤིང་ལོངས་སྤྱོད་པར་འདོད་པའོ། །
སྦྱོར་བ་ཆོས་དང་ཟང་ཟིང་གི་ལོངས་སྤྱོད་ཕྱོགས་གཅིག་ཏུ་བྱེད་པའོ། ། མཐར་ཐུག་བྱ་བ་རྫོགས་པ་ནའོ། ། དགག་བྱ་སྡིག་པ་འཕེལ་བའོ། ། གཉིས་པ་བཤད་པ་ལ་བཞི། སྨྲ་བ་དང༌། ཡང་དག་པར་སྨྲ་བ་དག་གནས་དང༌། ལོངས་སྤྱོད་ཀྱང་ལྷན་ཅིག་ཏུ་མི་བྱ་ཞེས་གསུངས་ན། བཞི་པོ་དེ་དག་གང་ཞེ་ན། ཡང་དག་པར་སྨྲ་བ་ནི་ཁ་ཏོན་ལྷན་ཅིག་ཏུ་བྱེད་པ་ཡིན་ལ། སྨྲ་བ་ནི་ཀློག་པ་ལྷན་ཅིག་ཏུ་བྱེད་པ་ཡིན་པར་འདོད་དོ། །
གནས་པ་གཅིག་པ་ནི་འདུག་ས་ལྷན་ཅིག་ཏུ་བྱེད་པའོ། ། ལོངས་སྤྱོད་གཅིག་པ་ནི་ཆོས་དང་ཟང་ཟིང་གི་ལོངས་སྤྱོད་གཅིག་ཏུ་བྱེད་པའོ། ། དམིགས་བསལ་ནི། གང་དག་ལྟ་བ་ངན་པ་ལས་བཟློག་པའི་ཆེད་དུའམ་རང་གི་ཉེ་དུ་ཡིན་པའམ་ནད་པ་ཡིན་ན་ནི་སྨྲ་བ་དང་ཡང་དག་པར་སྨྲ་བ་ལ་སོགས་པ་ཡང་རྗེས་སུ་གནང་ངོ༌། ། ལོངས་སྤྱོད་ནི་ནམ་ཡང་གཅིག་ཏུ་བྱ་བ་མ་ཡིན་ནོ། ། རྒྱལ་པོའི་ཁབ་ཏུ་དྲུག་སྡེ་ལ་བཅས་པ་ཁ་དོག་མ་བསྒྱུར་བར་གྱོན་པ་ལ་བསྟན། བཤད་གཉིས་ལས། དང་པོ་ནི། གལ་ཏེ་ཆོས་གོས་གསར་པ་གཞན་ལས་རྙེད་པ་ན་ཁ་དོག་ངན་པ་སྔོན་པོ་སོགས་སུ་བྱས་ཏེ་བཅང་ངོ༌། ། ཆུ་ཚགས་མ་གཏོགས་པ་རང་གི་གོས་དཀར་པོ་ཚད་ལྡན་ཕྱི་རོལ་དུ་གྱོན་ན་ལྟུང་བའོ། །
གཞི་ནི་ཁ་མ་བསྒྱུར་བའི་གོས། བསམ་པ་གྱོན་པར་འདོད་པ། སྦྱོར་བ་གྱོན་པར་རྩོམ་པ། མཐར་ཐུག་ལུས་ལ་གྱོན་པ་ནའོ། ། དགག་བྱ་རྟགས་འདྲེས་ནས་ཉེས་དམིགས་ལ་འཇུག་པའོ། ། གཉིས་པ་བཤད་པ་ནི། དཀར་པོ་ཞེས་པ་དེ་ཡང་གསར་པར་དགོངས་ཏེ་བཤད་ལ། ཁ་དོག་ངན་པ་ཡང་རང་བཞིན་གྱིས་ངན་པ་དང༌། བཅོས་མའི་ངན་པ་གཉིས་ལས། བཅོས་མའི་ངན་པ་ཡང་རྣམ་པ་གསུམ་སྟེ།
སྔོན་པོ་དང༌། བཙག་ཏུ་གྲགས་པ་དང༌། ངུར་སྨྲིག་གིས་ཁ་བསྒྱུར་བའོ། ། སྔོན་པོ་ནི་རྒྱ་ཆེར་འགྲེལ་ལས་རམས་སུ་བཤད་དོ། ། ངུར་སྨྲིག་ནི་མེ་ཏོག་གི་ཁུ་བ་དང་འབྲུའི་ཁུ་བ་དང་འདབ་མའི་ཁུ་བ་དང་ཤུན་པའི་ཁུ་བས་སེར་པོར་ཁ་བསྒྱུར་བ་ལ་འདོད་དོ། ། རྣམ་འབྱེད་ཀྱི་འགྲེལ་པ་ལས། ངུར་སྨྲིག་ནི་སེར་པོའོ་ཞེས་སོ། ། གཞན་མདོག་བཟང་པོ་ཚོན་ཆེན་བརྒྱད་ཀྱིས་ཁ་བསྒྱུར་བ་ནི་རུང་བ་མ་ཡིན་ནོ། ། ཚོན་ཆེན་བརྒྱད་ནི་བཤད་ཟིན་ཏོ། ། ཡངས་པ་ཅན་དུ་དྲུག་སྡེ་ལ་བཅས་པ་རིན་པོ་ཆེ་ལ་རེག་པ་ལ་གསུམ་སྟེ།
ཉེས་དམིགས་དང༌། ལྟུང་བ་དང༌། བསླབ་བྱའོ། ། དང་པོ་ནི། དྲག་པོ་སྦྲུལ་གདུག་རེག་པ་ཡི། ། དུག་ལ་རྟག་ཏུ་རེག་བླ་ཡི། ། ཞེས་གསུངས་ཏེ། དུག་དྲག་པོ་ཅན་གྱི་སྦྲུལ་གདུག་པ་ཅན་གྱི་སོས་རེག་པའི་དུག་ལ་རྟག་ཏུ་རེག་པ་ནི་བླ་ཡི། རིན་པོ་ཆེ་ལ་རེག་པ་དང་རིན་པོ་ཆེའི་མིང་གིས་སྨོས་པ་ལ་རེག་པ་ནི་དེ་ལྟར་མིན་པར་ལྟུང་བྱེད་དུ་འགྱུར་རོ། ། གཞི་ནི་རིན་པོ་ཆེའམ་རིན་པོ་ཆེར་སྨོས་པའོ། །
བསམ་པ་འདུ་ཤེས་མ་འཁྲུལ་བས་རེག་པར་འདོད་པའོ། ། སྦྱོར་བ་རང་ངམ་གཞན། མངོན་སུམ་དུ་བསྐོས་པའོ། ། མཐར་ཐུག་རེག་ནའོ། ། དགག་བྱ་ལོངས་སུ་འཆོས་པ་དང༌། རྒྱགས་པ་སོགས་སོ། ། གཉིས་པ་ལྟུང་བ་ནི། རེག་ན་ལྟུང་བར་འགྱུར་བའི་རིན་པོ་ཆེ་གང་ཞེ་ན། ནོར་བུ་དང་མུ་ཏིག་དང་བྱེ་རུ་དང་ས་ལེ་སྦྲམ་སོགས་སོ། ། རིན་པོ་ཆེ་དེ་རུ་མིང་གིས་སྨོས་པ་ཡང༌།
གཡུལ་འགྱེད་པ་ལ་དགོས་པའི་ཡན་ལག་རལ་གྲི་དང་མདའ་ལ་སོགས་པའི་མཚོན་ཆ་སོགས་དང༌། རོལ་མོར་སྤྱད་པར་བྱ་བའི་ཡན་ལག་རྔ་ཟླུམ་སོགས་སོ། ། རྣམ་འབྱེད་ལས། ཀུན་དགའ་བོ་དེ་ལྟ་བས་ན་ཀུན་དགའ་ར་བར་གཏོགས་པ་ན་འདུག་པའམ། གནས་ཁང་དུ་གཏོགས་པ་ན་འདུག་པ་མ་གཏོགས་ཞེས་གསུངས་པའི་ཀུན་དགའ་ར་བར་གཏོགས་པ་ནི་དེའི་ཕྱི་ཡིན་ལ། གནས་ཁང་དུ་གཏོགས་པ་ནི་ཀུན་རའི་ནང་ཡིན་པའི་ཕྱིར་གཙུག་ལག་ཁང་དང་སྐྱེད་མོས་ཚལ་ཐམས་ཅད་ནི་ནང་གི་གནས་སུ་བརྗོད་པ་ཡིན་ཞིང༌། ཀུན་རར་གཏོགས་པ་ནི་ཕྱི་ཡིན་ལ། ནང་མ་ཡིན་པ་ཀུན་རར་གཏོགས་པ་ནི་སླར་ཡང་གཙུག་ལག་ཁང་སོགས་དེ་དག་གི་ཕྱི་རོལ་གྱི་ཉེ་འཁོར་ཡིན་པར་ལུང་ལས་གསུངས་སོ། ། མིག་ཕུག་པའི་ནོར་བུ་དང་མུ་ཏིག་སོགས་ལ་རེག་པ་ནི་ལྟུང་བྱེད་དངོས་ཡིན་ལ། མིག་མ་ཕུག་པའི་ནོར་བུ་སོགས་དང༌།
མཆིང་བུ་ལ་རེག་ཀྱང་ཉེས་བྱས་ཉིད་དོ། ། རོལ་མོའི་ཡན་ལག་པི་ཝང་དང་གླིང་བུ་དང་རྔ་ཟླུམ་སོགས་དང༌། མཚོན་ཆའི་ཡན་ལག་མདའ་དང་གཞུ་ལ་སོགས་པ་དག་ཀྱང་ཡན་ལག་ཚང་བ་ལ་རེག་པར་བྱས་ན་ལྟུང་བྱེད་ཡིན་ལ། མ་ཚང་པ་ལ་རེག་པ་ནི་ཉེས་བྱས་ཡིན་ནོ། ། རོལ་མོའི་ཡན་ལག་ཚང་བ་ནི་སྒྲ་འབྱིན་པ་ཡིན་ལ། མ་ཚང་བ་ནི་སྒྲ་མི་འབྱིན་པའོ། ། མཚོན་ཆའི་ཡན་ལག་མདའ་ལ་སོགས་པ་མདེའུ་ཡོད་མེད་སོགས་ནི་ཡན་ལག་ཚང་བ་དང་མ་ཚང་བའོ། ། མཚོན་ཆ་ལ་རེག་པའི་སྐབས་འདིར་གོ་ཆ་ལ་སོགས་པ་ལ་དགེ་སློང་གིས་རེག་ན་ཉེས་བྱས་བསྐྱེད་པ་ཡིན་ནོ། ། གཞན་གཡུལ་དུ་ཆས་པའི་མདའ་གཞུ་ལ་སོགས་པའི་མཚོན་ཆ་ལ་རེག་ན་ལྟུང་བ་འབྱུང་བ་ལྟ་ཅི་སྨོས། སྐུ་གདུང་རིང་བསྲིལ་དང༌།
ཤ་རི་རམ་དང་བཅས་པའི་མཆོད་རྟེན་དང༌། སྐུ་གཟུགས་ལ་རེག་ན་ལྟུང་བྱེད་བསྐྱེད་དེ། སྐུ་གདུང་མེད་པའི་མཆོད་རྟེན་དང༌། སྐུ་གཟུགས་ལ་གང་རེག་པའི་དགེ་སློང་དེ་ལ་ཉེས་བྱས་ཀྱི་མདའ་ཡིས་རེག་པར་འགྱུར་རོ། ། གསུམ་པ་བསླབ་བྱ་ནི། གར་དང་གླུ་དང་རོལ་མོ་དང་ངག་འཁྱལ་ལ་སོགས་ཀྱང་དགེ་སློང་གིས་མིག་གིས་བལྟ་བ་དང་རྣ་བས་ཉན་པའི་ཡུལ་དུ་བཀག་གོ ། འཐབ་མོ་དང་བྲེ་མོ་དང་དོན་མིན་པའི་གཏམ་སོགས་ཀྱིས་ཉེས་པ་འབའ་ཞིག་བསྐྱེད་ཀྱི། ཉེས་པ་ཞི་བར་མི་བྱེད་དོ། ། སྔ་འགྱུར་ལས། འཐབ་མོ་བྲེ་མོ་གཏམ་སོགས་ཀྱིས། །
ཉེས་པ་འབའ་ཞིག་ཞི་མི་བྱེད། ། ཅེས་གསུངས་པ་ལྟར་རོ། ། དགེ་སློང་གང་ཞིག་གར་དང་གླུ་ལ་སོགས་པ་ལ་ཆགས་བཞིན་པས་མཆོད་རྟེན་ལ་བསྐོར་བ་དང་ཕྱག་བྱེད་ན་བསྐོར་བ་དེར་འགྲོ་བའི་གོམ་པ་རེ་རེར་ཡང་ཉེས་བྱས་ཀྱི་ཕུང་པོ་རེ་རེ་གསོག་གོ ། ཆགས་པས་གཟུགས་ལ་བལྟ་བ་དང༌། སྒྲ་ཉན་པ་སོགས་ལ་ཉེས་པ་ཡོད་པ་དེའི་ཕྱིར་ཡང་སྲིད་པ་ཟད་པར་འདོད་པའི་དགེ་སློང་རྣམས་ཀྱིས། གཟུགས་སྡུག་པ་དང༌། སྒྲ་སྙན་པ་སོགས་ལ་ཆགས་པའི་སེམས་བསྐྱེད་པ་སོགས་སུ་ནམ་ཡང་མི་བྱའོ། ། རི་དྭགས་འཛིན་གྱི་མ་ས་ག་མའི་ཁང་པར་བཞུགས་པའི་ཚེ། དེའི་རྒྱན་གྱི་ཐུམ་པོ་བུ་མོས་ལུས་པ་ཀུན་དགའ་བོས་རྙེད་དེ་སྦས་པས་ས་ལེ་སྦྲམ་ལ་སོགས་པ་དང༌། རིན་པོ་ཆེར་སྨོས་པ་གང་སྐྱེད་མོས་ཚལ་གང་དུ་རྙེད་པ་ན་རྩྭ་དང་ལོ་མ་ལ་སོགས་དག་གིས་བཀབ་ནས་ནི་ཞག་བརྒྱད་ཀྱི་བར་དུ་བསྲུང་སྟེ་ཉ་ར་བྱའོ། །
གང་ཟག་སུ་དག་ངའི་ཡིན་ནོ་ཞེས་དོན་དུ་གཉེར་བ་བྱུང་ན་ཐོག་མར་རྫས་དེའི་མཚན་མ་དྲིས་ནས་ངོས་ཟིན་ན་བསྟན་པར་བྱའོ། ། གལ་ཏེ་སུ་ཡང་དོན་དུ་གཉེར་བ་མེད་ན་དགེ་འདུན་གྱི་ནང་ཉིད་དུ་བདག་པོ་བརྟག་པའི་ཕྱིར་དུ་ཟླ་བ་དྲུག་ཏུ་གཞག་གོ ། སྔོན་དགེ་སློང་གིས་ནོར་བུ་རིན་པོ་ཆེའི་རྐྱལ་པ་རྙེད་ནས་འདི་འདྲ་སྟོར་བ་མེད་དམ་ཞེས་བྱས་པས། མི་ཞིག་གིས་ངའི་ཡིན་ཟེར་ནས་ཁྱེར་བའི་རྗེས་སུ་བདག་པོ་བྱུང་བ་ལ་བརྟེན་ནས་གཞན་གྱིས་རྫས་ཀྱི་ཁ་དོག་གི་མཚན་མ་དང༌། ཁྱད་པར་འདི་འདྲ་དང༌། རྟགས་འདི་འདྲ་ཡོད་དོ་ཞེས་སོགས་ཀྱིས་མཚོན་ན་སྦྱིན་ནོ། ། ཁྱད་པར་རྟགས་ཀྱི་སྒོ་ནས་མཚོན་པ་མིན་ན་རྫས་དེ་ནི་བརྟན་པའི་དངོས་པོར་བྱ་སྟེ། དགེ་འདུན་གྱི་ལོངས་སྤྱོད་ཀྱི་ཕྱིར་དུའོ། ། སྔ་འགྱུར་ལས། གལ་ཏེ་སྣོད་དུ་བྱས་ནས་ཀྱང༌། །
ཞེས་གསུངས་པས། གལ་ཏེ་རིན་པོ་ཆེ་ས་ལེ་སྦྲམ་ལྟ་བུ་གཞོང་པ་ལ་སོགས་པའི་སྣོད་དུ་བཟོ་བྱས་ནས་ཀྱང༌། བདག་པོ་དེས་ཐོས་ནས་བློ་ཆུང་བ་དག་གིས་སློང་བར་བྱེད་ན། དེ་ལ་དེ་ནི་རིན་གྱིས་སམ། ། ཞེས་གསུངས་པ་ལྟར། རྫས་དེ་ནི་བདག་པོ་དེ་ལ་རིན་བྱིན་པ་ཉིད་ཀྱིས་སམ། ཡང་ན་སྦྱིན་པར་བྱ། སྐྱེད་སློང་ན་སྐྱེད་ནི་ནམ་ཡང་མིན་ནོ། ། འགྱུར་གསར་ལྟར་ན། གལ་ཏེ་འདོད་དབང་བྱས་ནས་ཀྱང༌། །
ཞེས་གསུངས་པས། གལ་ཏེ་ཡང་འདོད་པའི་དབང་དུ་བྱས་ཏེ་ལོངས་སྤྱོད་ཟིན་ཀྱང་ཞེས་སྦྱར་རོ། ། རྒྱལ་པོའི་ཁབ་ཏུ་དྲུག་སྡེ་ལ་བཅས་པ་ཁྲུས་བྱེད་པ་ལ་གསུམ་སྟེ། ལྟུང་བ་དང༌། ལྟུང་མེད་དང༌། བསླབ་བྱའོ། ། དང་པོ་ནི། སྡོམ་བརྩོན་གྱིས་གནང་བའི་དུས་མ་གཏོགས་པར་ཟླ་བ་ཕྱེད་ཀྱི་ནང་རོལ་དུ་ལུས་རིལ་པོ་ཁྲུས་བྱེད་པ་ནི་སྟོན་པས་བཀག་གོ ། གཞི་ནི་ཆུར་ལུས་ཕྱེད་ནུབ་པའོ། ། དུས་ནི་སོས་ཀའི་ཟླ་བ་ཕྱེད་དང་གཉིས་དང༌།
དབྱར་གྱི་ཟླ་བ་སྔ་མ་གཅིག་མ་གཏོགས་པ་དང༌། ཟླ་བ་ཕྱེད་ཕྱེད་ཀྱི་སྔ་རོལ་དུའོ། ། བསམ་པ་ཁྲུས་བྱེད་འདོད་དོ། ། སྦྱོར་བ་ཁྲུས་བྱེད་པ་ལ་འཇུག་པའོ། ། མཐར་ཐུག་ཆུའི་ནང་དུ་ཕྱིན་པའོ། ། དགག་བྱ་གཞན་མ་དད་པའོ། ། གཉིས་པ་ལྟུང་མེད་ལ་གཉིས་ཏེ། གནང་བའི་དུས་དང༌། དུས་ལས་འདས་པའོ། ། དང་པོ་ནི།
མ་གཏོགས་པ་ནི་གང་ཞེ་ན། སྨན་པས་བསྒོས་པ་ལ་བརྟེན་ནས་ན་བ་དང༌། མཆོད་རྟེན་གྱི་ལས་བྱས་པས་འདམ་རྫབ་ཀྱིས་གོས་པ་ལ་བརྟེན་ནས་ལས་དང༌། ལམ་དུ་སོང་ཞིང་འོངས་ནས་ཆད་པས་དུབ་པ་ལ་བརྟེན་ནས་ཉལ་བ་དང༌། རླུང་གི་འཚུབས་མའི་རྡུལ་ཚུབས་ཀྱིས་གོས་པ་ལ་བརྟེན་ནས་རླུང་དང༌། ཆར་གྱིས་ལྡར་པས་ཆར་དང་རྫི་ཆར་གྱིས་ལུས་ཁྲ་བོར་གྱུར་པ་ལ་བརྟེན་ནས་དེ་དག་ཚོགས་པའི་དུས་སུ་ཁྲུས་བྱས་པ་ལ་སྐྱོན་མེད་དོ། ། ན་བའི་སྐབས་སུ་གནང་བ་གང་ཞེ་ན། ན་བའི་དུས་སུ་གནང་བའི་སྐབས་ནི། ནད་གང་ཡང་རུང་བ་དེ་ལས་སོས་པར་གྱུར་ནའོ། ། ལས་དང་ལམ་གྱི་དུས་ནི་ཡང་ཡང་ཟ་བའི་སྐབས་སུ་སྔར་བཤད་པ་བཞིན་ནོ། །
རླུང་དུ་གྲགས་པའི་དུས་བསྟན་པ་ནི། རླུང་དུ་གྲགས་པའི་དུས་དེ་ཡང་གང་དུ་ཆོས་གོས་སྣེའུ་ནི་རླུང་གིས་བཟློག་པར་བྱེད་པའོ། ། ཆར་པའི་དུས་སུ་གྲགས་པ་ནི། ལུས་ལ་ཆར་ཐིགས་གཉིས་གསུམ་ཕོག་པ་ཡིན་པ་ནའོ། ། སྔ་འགྱུར་ལས། ཆར་པ་ཞེས་གྲགས་ལུས་ལ་ནི། ། ཆར་ཐིགས་གཉིས་ཕོག་པ་ཡང་ངོ༌། ། ཞེས་གསུངས་པ་ལྟར་རོ། ། རླུང་དང་ཆར་པ་འདྲེས་པའི་དུས་ནི། རླུང་ཆར་དེ་དག་ཚོགས་པའི་དུས་ཞེས་བྱའོ། །
གཞན་ཡང་ཚ་བའི་དུས་སུ་གནང་ཞེས་གསུངས་ན། ཚ་བའི་དུས་ཞེས་པ་གང་ཞེ་ན། སོས་ཀའི་དུས་སུ་ཟླ་བ་ཕྱེད་དང་གཉིས་དང༌། དབྱར་གྱི་ཟླ་བ་སྔ་མ་གཅིག་སྟེ་ཟླ་བ་ཕྱེད་དང་གསུམ་ལའོ། ། གཉིས་པ་དུས་ལས་འདས་པ་ནི། ཆོས་གོས་མ་ལུས་པ་བཞག་ནས་ཁྲུས་བྱེད་པར་འདོད་པས་ཆུར་ཞུགས་ཏེ་ལྟེ་བ་ལ་མ་སླེབས་པར་ཁྲུས་བྱས་ན་ཉེས་བྱས་ཏེ། ལྟེ་བ་ནུབ་པ་འཁྲུས་བྱས་ན་དགེ་སློང་དེ་ལ་ནི་ངེས་པར་ཟད་བྱེད་ཀྱི་ལྟུང་བ་འབྱུང་བ་ཡིན་ནོ། ། གཉིས་པ་ལྟུང་མེད་ནི། ཆུ་ལྟེ་བར་སླེབ་པར་སོང་ཡང་ཆུ་བོའི་ཕ་རོལ་དུ་བརྒལ་བ་དང༌། བརྒྱལ་བ་ལ་སོགས་ལ་དྲན་པ་རྙེད་པའི་དོན་དུ་ཆུ་འདེབས་པར་བྱེད་ཀྱང་རུང་པ་དང༌།
གྲུ་ལ་སོགས་པ་མེད་པའི་གནས་སྐབས་འགའ་ཞིག་ཏུ་ཡང་ཆུ་ཀླུང་ཟབ་མོ་དག་བརྒལ་བ་ལ་ཉེས་པ་མེད་དོ། ། ཡང་དགེ་སློང་གྲུར་ཞུགས་ནས་ཕ་རོལ་ཏུ་ཕྱིན་པའི་དོན་དུ་ཆུ་བོ་དག་ལ་འགྲོ་བ་ན་ཆུ་ནང་དུ་བཤང་གཅི་སོགས་དོར་བར་བྱེད་པའམ་གཞན་དུ་ཕྱིའི་རྒྱ་མཚོ་ལ་འགྲོ་བ་ལ་ཡང་རུང་བཤང་གཅི་སོགས་ཆུ་ནང་དུ་འདོར་བར་བྱེད་པ་ལ་བཀག་པ་མེད་དོ། ། གསུམ་པ་བསླབ་བྱ་ནི། ཁྲུས་བྱེད་པའི་དུས་སུ་འཇུག་ངོགས་གང་དུ་བུད་མེད་ཁྲུས་བྱེད་དམ། རྒྱལ་པོའམ། དེའི་དམག་དང༌། སྐྱེས་བུ་གཡོན་ཅན་ཁྲུས་བྱེད་པའི་འཇུག་ངོགས་དེ་ལ་ནི་དགེ་སློང་གིས་ཁྲུས་བྱེད་པ་རྒྱང་རིང་དུ་སྤང་བར་བྱ། ཆུ་ལ་རྩེད་མོ་བྱེད་པའི་དོན་དུ་ཆུ་གཏིང་རིང་པོ་ལ་འོག་ཏུ་བྱི་འཛུལ་ལམ། ཡང་ན་ཆུའི་སྟེང་དུ་ཉ་བརྒལ་ལམ། ཆུ་ལ་རྐྱལ་བ་སོགས་ཀྱང་མི་བྱའོ། །
གལ་ཏེ་དགེ་སློང་གིས་རྐྱལ་སློབ་པར་འདོད་པའམ་ནད་དང་བྲལ་བར་འདོད་པ་ཡིས་སྐྱེ་བོའི་རྒྱུན་ལུགས་ཀྱིས་ཤིན་ཏུ་དབེན་པའི་གནས་སུ་ནི་ཆུ་ལ་རྐྱལ་ལ་སོགས་པ་ཀུན་ཏུ་སྤྱད་ཀྱང་རུང་ངོ༌། ། བཅུ་ཚན་བདུན་པ་ལ། སྡོམ་ནི། དུད་འགྲོ་འགྱོད་པ་སོར་མོ་དང༌། ། རྩེ་དང་ལྷན་ཅིག་སྔངས་བྱེད་དང༌། ། སླེད་དང་གདེང་མེད་གཞི་མེད་དང༌། ། སྐྱེས་པ་མེད་པར་ལམ་འགྲོ་བའོ། ། ཞེས་པ་འཆར་ཀ་ལ་བཅས་པ་གཉིས་ལས། དང་པོ་དུད་འགྲོ་གསོད་པ་ནི། སྡོམ་བརྩོན་དགེ་སློང་གིས་ཤེས་བཞིན་དུ་རང་ངམ་གཞན་བསྐོས་པ་ཉིད་ཀྱིས་ཀྱང་རུང༌།
དུད་འགྲོའི་སྐྱེ་གནས་གང་གསོད་ཅིང་ཤི་བ་ན་ལྟུང་བྱེད་ཀྱི་མེ་ལྕེ་ཡིས་རེག་པའི་སྡུག་བསྔལ་ཉམས་སུ་མྱོང་བར་འགྱུར་རོ། ། གཞི་ནི་ཐ་མལ་པའི་མིག་ལམ་དུ་སྣང་བའི་དུད་འགྲོའོ། ། བསམ་པ་གསོད་པར་འདོད་པ། སྦྱོར་བ་གསོད་པར་རྩོམ་པ། མཐར་ཐུག་ཤི་བ་ནའོ། ། དགག་བྱ་གཞན་གྱི་སྲོག་ལ་གནོད་པའོ། ། གཞན་འགྱོད་པ་བསྐྱེད་པ་ལ་བསྟན། བཤད་གཉིས་ལས། དང་པོ་ནི། ཉོན་མོངས་པ་དང་བཅས་པའི་སེམས་ཀྱིས་ནི་ཤེས་བཞིན་དུ་ཚངས་སྤྱོད་དང་བཅས་པ་རྣམས་ལ་ནི་འགྱོད་པ་བསྐྱེད་པར་བྱེད་ན་ལྟུང་བྱེད་དུ་འགྱུར་བས་ངེས་པར་བཀག་སྟེ།
དེ་ལས་གཞན་དུ་ནི་འགྱུར་བ་མིན་ནོ། ། འདི་ལ་གཞི་ནི་དགེ་སློང་ངོ༌། ། བསམ་པ་འགྱོད་པ་བསྐྱེད་པར་འདོད་པའོ། ། སྦྱོར་བ་འགྱོད་པ་བསྐྱེད་པའི་ཚིག་སྨྲ་བའོ། ། མཐར་ཐུག་ཕ་རོལ་པོས་གོ་བ་ནའོ། ། དགག་བྱ་གཞན་གྱི་སྡོམ་པའི་བར་ཆད་དོ། ། གཉིས་པ་བཤད་པ་ལ་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ནི།
ཁྱོད་ལ་བསྙེན་རྫོགས་ཀྱི་སྡོམ་པ་གང་ན་ཡོད་དེ། ཁྱོད་བསྙེན་པར་རྫོགས་པ་ན་ལོ་ཉི་ཤུ་མ་ལོན་པས་ནའོ། ། ཁྱོད་ལ་བསྙེན་རྫོགས་ཀྱི་སྡོམ་པ་མ་ཆགས་ཏེ། མཁན་པོའང་ཚུལ་ཁྲིམས་འཆལ་པ་ཡིན་པའི་ཕྱིར་དང༌། ཁྱོད་ཀྱི་བསྙེན་རྫོགས་བྱེད་པའི་གནས་སྐབས་དེ་ནི་མཚམས་ཀྱི་ཕྱི་རོལ་ཡིན་པའི་ཕྱིར་རོ། ། དེ་ལ་སོགས་པ་གཞན་འགྱོད་པ་བསྐྱེད་པའི་དོན་དུ་ནི་སྨྲ་བར་བྱེད་ན་སྨྲ་བ་པོ་དེ་ལ་ལྟུང་བྱེད་དུ་འགྱུར་བ་ཡིན་ནོ། ། གཉིས་པ་ལྟུང་མེད་ནི། ལོ་མ་ཚང་བ་སོགས་བདེན་པའི་སྐྱོན་དུ་འགྱུར་བ་བརྗོད་པ་ན་ཉེས་པ་མེད་དོ། ། བཅུ་བདུན་སྡེ་ལ་བཅས་པ་སོར་མོས་ག་ག་ཚིལ་བྱེད་པ་ལ་ལྟུང་བ་དང༌། ལྟུང་མེད་གཉིས་ལས།
དང་པོ་ནི། བློ་ཆུང་ཞིང་གཞོན་པ་དག་གིས་དགེ་སློང་ལ་རྩེ་བའི་ཕྱིར་དུ་རང་གིས་སོར་མོ་གཅིག་གིས་ཀྱང་གཡའ་སྒོག་ན་ལྟུང་བྱེད་དུ་འགྱུར་ན་སོར་མོ་དུ་མས་གཡའ་སྒོག་པ་ལྟ་སྨོས་ཀྱང་ཅི་དགོས། གཉིས་པ་ལྟུང་མེད་ནི། ལུས་ཀྱི་གནས་འདི་ན་སྨེ་བ་ནག་པོ་དག་འདུག་གོ་ཞེས་སོར་མོས་སྟོན་པ་དག་ལ་ཉེས་པ་མེད་དོ། ། གཞི་ལ་སོགས་པ་སྔ་མ་དང་ཆ་མཚུངས་སུ་སྦྱར། ཡང་གཞོན་ནུ་བཅུ་བདུན་སྡེ་ལ་བཅས་པ་ཆུ་ལ་རྩེ་བ་ལ་གཉིས་ལས། དང་པོ་ནི། དགའ་བ་དང་གཡེང་བས་ཆུ་ལ་རྩེད་མོ་དག་བྱེད་ན་ཟད་བྱེད་ཀྱི་ལྟུང་བར་འགྱུར་བ་ཡིན་ནོ། ། རྩེ་ཚུལ་ནི། དེ་ཡང་ཆུའི་ཕ་རོལ་ཏུ་ཕར་བརྒལ་པ་དང༌།
ཚུ་རོལ་དུ་ཚུར་བརྒལ་བར་བྱེད་པ་སོགས་སོ། ། གཉིས་པ་ནི། ཆུ་ལ་བྱེ་མ་རྡོལ་བརྡེག་པ་དང༌། གསེག་མ་སོགས་བརྡེག་པ་ནི་ཉེས་བྱས་སོ། ། འདི་ལ་ཡང་གཞི་ནི་འཇིག་རྟེན་ན་ཆུར་གྲགས་པ་ལ་བརླ་མན་ཆད་ནུབ་པའོ། ། བསམ་པ་རྩེ་བར་འདོད་པའོ། ། སྦྱོར་བ་བརྒལ་བར་རྩོམ་པའོ། ། མཐར་ཐུག་བརྒལ་བ་ནའོ། ། དགག་བྱ་སྲོག་ལ་གནོད་པའོ། ། མ་འགགས་པ་ལ་བཅས་པ་བུད་མེད་དང་ལྷན་ཅིག་ཉལ་བ་ལ་གཉིས།
ལྟུང་བ་དང༌། ལྟུང་མེད་དོ། ། དང་པོ་ལ་བསྟན། བཤད་གཉིས་ལས། དང་པོ་ནི། བདག་པོ་སྐྱེས་པ་དང་ཁྲིམས་གྲོགས་ཀྱིས་མ་བསྲུངས་པའི་བུད་མེད་དང་ལྷན་ཅིག་ཏུ་ཁང་པའི་ནང་དུ་དགེ་སློང་གིས་ཉལ་དུ་མི་རུང་སྟེ། གལ་ཏེ་ཉལ་ན་ལྟུང་བ་བསྐྱེད་ལ། ཡང་བུད་མེད་དང་དགེ་སློང་གི་བར་གྱི་སྒོ་བཅིངས་ཏེ་དགེ་སློང་གི་ངོས་ནས་བསྡམས་ནས་ཉལ་བ་ལ་ནི་ཉེས་པ་མེད་དོ། ། འདི་ལ་ཡང་གཞི་ནི་བདག་པོས་མ་བསྲུངས་པའི་བུད་མེད་དང་ལྷན་ཅིག་གནས་པའོ། ། བསམ་པ་ཉལ་བར་འདོད་པ།
སྦྱོར་བ་ཉལ་བར་རྩོམ་པ། མཐར་ཐུག་མཚན་མོའི་མཐའ་འདས་པ་ནའོ། ། དགག་བྱ་འཁྲིག་པའི་རྒྱུར་འགྱུར་བའོ། ། གཉིས་པ་བཤད་པ་ལ་བཞི་སྟེ། གྲོགས་ཀྱི་མཚན་ཉིད། གནས་ཀྱི་མཚན་ཉིད། སྦྱོར་བའི་མཚན་ཉིད། མཐར་ཐུག་གི་མཚན་ཉིད་དོ། ། དང་པོ་ནི། བུད་མེད་དང་ཉལ་བའི་སྐབས་འདིར་ནི་ཁྲིམས་གྲོགས་ནི་ལེགས་པར་སྨྲས་པ་དང་ཉེས་པར་སྨྲས་པའི་དོན་གང་ཞིག་མ་ནོར་བར་སོ་སོར་རྟོགས་པ་དང་ལྡན་པའོ། །
གང་ལྷན་ཅིག་ཏུ་ཉལ་བ་ན་ལྟུང་བ་བསྐྱེད་པའི་གཞི་བུད་མེད་ཅེས་པ་དེ་ནི་མིར་གཏོགས་པའི་མོ་ཡིན་ནོ་ཞེས་ཤེས་རབ་ལྡན་པས་ཡང་དག་གསུངས་སོ། ། གཉིས་པ་གནས་ཀྱི་མཚན་ཉིད་ནི། གནས་སྟེང་ཐམས་ཅད་གཡོགས་པ་དང༌། མཐའ་ཐམས་ཅད་ཡོངས་སུ་བསྐོར་བ་ཞེས་སོགས་ཏེ། བྱ་བ་འདི་ཡང་སྔ་མ་ནུབ་ལྷག་གི་སྐབས་སུ་བསྟན་པ་བཞིན་ནོ། ། གསུམ་པ་སྦྱོར་བའི་མཚན་ཉིད་ནི། ཉལ་བར་བརྗོད་པ་གང་ཡིན་པ་དེ་ནི་གློ་ས་ལ་ཕབ་པའོ། ། བཞི་པ་མཐར་ཐུག་གི་མཚན་ཉིད་ནི། སྡོམ་བརྩོན་གཉིད་ཀྱིས་ནོན་པའི་དུས་སུ་གཉིད་ཀྱིས་རེག་པའི་རླུང་གིས་སྤར་བའི་ལྟུང་བྱེད་ཀྱི་མེ་གང་ཡིན་པས་དགེ་སློང་ཀུན་ནས་བསྲེག་པར་བྱེད་པ་ཡིན་ནོ། ། མདོ་རྩ་བ་ལས།
མཚན་མོའི་མཐར་སོན་ན་ལྟུང་བ་ཡིན་གྱི། ཉལ་བ་ཙམ་དང་གཉིད་ལོག་པ་ཙམ་ནི་མིན་ནོ་ཞེས་གསུངས་པ་ནི་དངོས་གཞི་མ་ཡིན་པ་ལ་དགོངས་སོ། ། གཉིས་པ་ལྟུང་མེད་ནི། གནས་ཁང་ཁྱམས་ལ་སོགས་སུ་བུད་མེད་དག་གང་ན་ཡོད་པའི་སྐས་སོགས་བརྟུལ་ཞིང་སྲུང་བྱེད་ཀྱི་ཁྲིམས་གྲོགས་བཞག་ནས་དགེ་སློང་ཉལ་བ་ལ་ནི་སྨད་པ་མེད་དོ། ། སྤྱིར་བསྲུང་བ་ལ་གསུམ་སྟེ། མདོ་རྩ་བ་ལས། སྒོ་བཅད་ནས་བསྐོར་བ་དང༌། སྲུང་བྱེད་དགེ་སློང་གཞན་གཞག་པ་དང༌། ཤམ་ཐབས་ཀྱི་མདུད་པ་བོར་བའོ་ཞེས་སོ། ། ཁྱད་པར་དགེ་སློང་ཉིན་མོ་ཉལ་བའི་ཆོ་ག་ཡང་ནི་ཐབས་འདི་ཡིན་ཏེ།
ཤམ་ཐབས་ཀྱི་སྣེ་མོ་ལ་མདུད་པ་བོར་ནས་ཉལ་བ་ནི་ཉེས་པ་མེད་པར་སྟོན་པས་རྗེས་སུ་གནང་ངོ༌། ། བོར་པ་ལས་གཞན་དུ་མ་བོར་བར་ཉལ་ན་ཉེས་བྱས་སུ་འགྱུར་བ་ཡིན་ནོ། ། འཆར་ཀ་ལ་བཅས་པ་སྡངས་བྱེད་ལ་གསུམ། དངོས་གཞི་དང༌། སེལ་བ་དང༌། ལྟུང་མེད་དོ། ། དང་པོ་ནི། དགེ་སློང་རང་ངམ་གཞན་བསྐོས་པས་ཀྱང་རུང་སྟེ། དགེ་སློང་གཞན་སྔངས་པར་བྱེད་པ་སྟོན་པས་བཀག་གོ ། བླ་མ་དང་སེམས་ཅན་ཀུན་ལ་མི་འཇིགས་པ་སྦྱིན་པར་མཛད་པའི་སངས་རྒྱས་ལ་དམིགས་ནས་གནོད་བྱེད་ཀྱི་ཤ་ཟ་དང༌།
གནོད་སྦྱིན་ལ་སོགས་པའི་སྡིག་པ་ཅན་གྱི་གཟུགས་ནི་བཟུང་ནས་ཀྱང་དེའི་གཟུགས་དང་སྒྲ་དང་དྲི་རྣམས་ཀྱི་སྒོ་ནས་སྔངས་པར་བྱེད་པ་ལ་ཟད་བྱེད་ཀྱི་ལྟུང་བར་འགྱུར་རོ། ། གཞི་ནི་འགྱོད་པ་བསྐྱེད་པ་དང་འདྲ་ལ། བསམ་པ་སྔངས་པར་བྱེད་པར་འདོད་པ། སྦྱོར་བ་འཇིགས་པ་བསྐྱེད་པ་ལ་འཇུག་པ། མཐར་ཐུག་དོན་གོ་བ་ནའོ། ། དགག་བྱ་གཞན་གྱི་ལུས་སྲོག་ལ་གནོད་པའོ། ། གཉིས་པ་སེལ་བ་ནི། གྱ་ནོམ་ལྷའི་གཟུགས་དང་དྲི་ཟ་དང་བྲམ་ཟེ་ལ་སོགས་འཇིགས་པ་ཡིས། ཁྱོད་ནི་བཟུང་ནས་གསད་ཅེས་བརྗོད་པས་གལ་ཏེ་ཕ་རོལ་པོ་དང་བརྡ་ཕྲད་ན་ཉེས་བྱས་ཡིན་ནོ། ། གསུམ་པ་ལྟུང་མེད་ནི།
གལ་ཏེ་གཞན་ལ་ཕན་པར་འདོད་པས་སྡིག་པ་བྱས་ན་མི་བཟད་པའི་སྡུག་བསྔལ་ཅན་དུ་ལྟུང་ངོ་ཞེས་པའི་འཇིགས་པ་བསྐྱེད་པའི་ཕྱིར་དུ་གལ་ཏེ་དམྱལ་བ་དང་ཡི་དྭགས་དང་དུད་འགྲོའི་གཟུགས་སྟོན་པར་བྱེད་པ་ལ་ཉེས་པ་མེད་དོ། ། དྲུག་སྡེ་ལ་བཅས་པ་སྦེད་པ་ནི། དགེ་སློང་གིས་དགེ་སློང་གཞན་གྱི་ལྷུང་བཟེད་དམ་ཆོས་གོས་ལ་སོགས་པའི་ཡོ་བྱེད་ཀྱི་དངོས་པོ་དུས་ནམ་དུ་ཡང་བཞད་གད་ཀྱི་དབང་དུ་བྱས་ནས་ས་དང་ལོ་མ་སོགས་ཀྱི་གསེབ་ཏུ་སྦེད་པ་ནི་བཀག་གོ ། མདོ་རྩ་བ་ལས་ནི་དགེ་ཚུལ་གྱི་གོས་ལ་སོགས་པ་སྦས་ནའང་ལྟུང་བར་བཤད་དོ། ། འདིར་ནི་དགེ་སློང་གི་ཞེས་བྱེ་བྲག་བཀར་ནས་གསུངས་པས་དགེ་སློང་དགོས་པར་མངོན་ནོ། ། གཞི་ནི་དགེ་སློང་གི་འཚོ་བའི་ཡོ་བྱད་དོ། ། བསམ་པ་སྦེད་པར་འདོད་པའོ། ། སྦྱོར་བ་སྦེད་པ་ལ་ཞུགས་པ། མཐར་ཐུག་སྦེད་པ་གྲུབ་པ་ནའོ། ། དགག་བྱ་མ་བྱིན་ལེན་སོགས་ཀྱི་རྒྱུར་འགྱུར་བ་སོགས་སོ། །
ཉེ་དགའ་ལ་བཅས་པ་གདེང་མེད་པར་སྤྱོད་པ་ནི། དགེ་སློང་གིས་ཆོས་གོས་གཡར་བོར་བྱིན་པ་ལ་གདེང་མེད་པར་ལོངས་སྤྱོད་ན་ནི་ལྟུང་བྱེད་དོ། ། གལ་ཏེ་དགེ་སློང་རང་གི་ཡིད་བརྟན་པའི་མཛའ་བོའམ་མཆོད་འོས་སམ་བླ་མས་ནི་གདེང་མེད་པར་སྤྱད་ཀྱང་ཉེས་པ་མེད་དོ། ། འདི་ལ་ཡང་གཞི་ནི་གཡར་བའི་གོས་སོ། ། བསམ་པ་གདེང་མེད་པར་སྤྱོད་པར་འདོད་པའོ། ། སྦྱོར་བ་གདེང་མེད་པར་སྤྱོད་པར་རྩོམ་པའོ། ། མཐར་ཐུག་གཞན་གྱི་གོས་ཉམས་པའོ། ། དགག་བྱ་གཞན་ལ་གནོད་པའོ། ། རྒྱལ་པོའི་ཁབ་ཏུ་མཛའ་བོ་དང་ས་ལས་སྐྱེས་ལ་བཅས་པ་གཞི་མེད་དུ་སྐུར་བ་འདེབས་པ་ནི། སྡོམ་བརྩོན་གྱིས་དགེ་འདུན་ལྷག་མའི་ཉེས་པས་དག་པའི་དགེ་སློང་གཞན་ལ་འདིས་དགེ་འདུན་ལྷག་མ་སྤྱད་དོ་ཞེས་པའི་ཚུལ་གྱིས་སྐུར་པ་འདེབས་པར་བྱེད་ན་སྐུར་པ་འདེབས་པ་པོ་ལ་ལྟུང་བྱེད་ཉིད་དུ་ངེས་པར་བསྟན་ཏོ། །
ཕྱི་མ་ལྟུང་བྱེད་རྣམས་ཀྱིས་སྐུར་ན་ཉེས་བྱས་དང༌། ཉེས་བྱས་ཀྱིས་སྐུར་པ་འདེབས་ན་ཉེས་བྱས་ཕྲ་མོའོ། ། གཞི་ནི་ལྷག་མ་བཅུ་གསུམ་གང་རུང་གིས་སྐུར་པ་འདེབས་པའོ། ། ལྷག་མ་གཞན་ཕམ་པས་སྐུར་པ་འདེབས་པའི་སྐབས་བཞིན་ནོ། ། ཐ་ག་པ་ཆད་ལ་ངན་གྱི་བུས་བུད་མེད་དང་འགྲོགས་ཏེ་ཕྱིན་པ་ལ་བཅས་པ་སྐྱེས་པ་མེད་པར་ལམ་དུ་འགྲོ་བ་ལ། ལྟུང་བ་དང༌། བསླབ་བྱ་དང༌། ལྟུང་མེད་དོ། ། དང་པོ་ལ་དངོས་དང༌། སེལ་བ་གཉིས་ལས།
དང་པོ་ནི། དགེ་སློང་གིས་ལམ་དུ་འགྲོ་བ་ན། བླང་དོར་གྱི་དོན་རིག་པའི་སྐྱེས་པ་ཁྲིམས་གྲོགས་སུ་ཡང་མེད་པར་ནི་བུད་མེད་དང་འགྲོགས་ནས་རྒྱང་གྲགས་ཀྱི་ཚད་ཙམ་དུ་འགྲོ་བར་མི་བྱ། ཅི་སྟེ་རྒྱང་གྲགས་གྱི་ཚད་ཙམ་དུ་འགྲོགས་ནས་འགྲོ་ན་དགེ་སློང་དེའི་སྤྱི་བོར་ལྟུང་བྱེད་ཀྱི་གནམ་ལྕགས་འབབ་པར་འགྱུར་རོ། ། སྡོམ་བརྩོན་དགོན་པ་ལས་གྲོང་དེར་བུད་མེད་དང་འགྲོགས་ནས་རྒྱང་གྲགས་ཙམ་དུ་ནམ་སོང་བའི་དུས་སུ་ངེས་པར་ལྟུང་བྱེད་ཉིད་དུ་འགྱུར་རོ། ། གཉིས་པ་སེལ་བ་ནི། གྲོང་གང་གི་ལམ་ཕྱེད་དུ་ཕྱིན་པ་ཙམ་ན་ཉེས་བྱས་ཙམ་དུ་བརྗོད་པ་ཡིན་ནོ། ། འདི་ལ་ཡང་གཞི་ནི་ཁྱིམ་པ་མོ། བསམ་པ་ལམ་དུ་འགྲོགས་པར་འདོད་པའོ། ། སྦྱོར་བ་ལམ་དུ་ལྷན་ཅིག་ཏུ་ཞུགས་པའོ། །
མཐར་ཐུག་རྒྱང་གྲགས་འདས་པ་ནའོ། ། དགག་བྱ་མི་ཚངས་སྤྱོད་ཀྱི་རྒྱུར་འགྱུར་བ་སོགས་སོ། ། གཉིས་པ་བསླབ་བྱ་ནི། དགེ་སློང་རང་ཉིད་བུད་མེད་དང་སྔ་ཕྱིར་བྱས་ནས་ནི་བུད་མེད་ལམ་མི་ཤེས་པ་ལ་ལམ་བསྟན་པར་བྱའོ། ། གསུམ་པ་ལྟུང་མེད་ནི། འཇིགས་པས་ཉམ་ང་བའི་ལམ་དུ་བུད་མེད་དག་ཁྲིད་ན་ལྟུང་བར་མི་འགྱུར་རོ། ། བཅུ་ཚན་བརྒྱད་པ་ལ། སྡོམ་ནི། རྐུ་དང་ཉི་ཤུ་མ་ལོན་དང༌། ། བརྐོ་དང་མགྲོན་དང་བསླབ་པ་དང༌། །
འཐབ་དང་ཅི་སྨྲ་འགྲོ་བ་དང༌། ། མི་གུས་ཆང་འཐུང་དུས་མིན་པའོ། ། ཞེས་པའི་དང་པོ་མགྲོན་ལམ་དུ་འགྲོ་བའི་དགེ་སློང་ལ་བཅས་པ་རྐུན་མ་དང་ལྷན་ཅིག་འགྲོ་བ་ལ་བསྟན། བཤད་གཉིས་ཀྱི། དང་པོ་ནི། དགེ་སློང་གང་ཞིག་རྐུན་མའི་གྲོགས་དང་འགྲོགས་ནས་རྒྱང་གྲགས་འདས་པར་འགྲོ་ན་དེ་ལའང་ལྟུང་བྱེད་ཀྱིས་རེག་པར་འགྱུར་རོ། ། འདི་ལའང་གཞི་ནི་ཆོམ་རྐུན་ནོ། ། བསམ་པ་འགྲོགས་པར་འདོད་པའོ། ། སྦྱོར་བ་ལམ་དུ་ལྷན་ཅིག་ཞུགས་པའོ། ། མཐར་ཐུག་རྒྱང་གྲགས་འདས་པ་ནའོ། །
དགག་བྱ་གཞན་མ་དད་པ་སོགས་ཀྱི་ཉེས་པའོ། ། གཉིས་པ་བཤད་པ་ལ་གཉིས་ཏེ། ལྟུང་མེད་དང༌། མཚན་ཉིད་དོ། ། དང་པོ་ནི། རྐུན་མ་དང་འགྲོགས་པའི་གནས་སྐབས་འདི་ལ་ཡང་ནི། གལ་ཏེ་བུད་མེད་དང་འགྲོགས་ནས་འགྲོ་བའི་སྐབས་སུ་སྔར་བསྟན་པ་བཞིན་སྔ་ཕྱིར་བྱས་ནས་སོང་ན་ཉེས་པ་མེད་དོ། ། རྐུན་མ་མ་ཡིན་ཡང་གཡོ་སྒྱུ་ཅན་དང་འགྲོགས་ན་ཉེས་བྱས་སུ་བཤད་དེ། མདོ་རྩ་བ་ལས། ཟོལ་པ་དག་དང་འགྲོགས་ན་ཉེས་བྱས་སོ་ཞེས་སོ། །
གཉིས་པ་མཚན་ཉིད་ནི། རྐུན་མ་དག་དང་འགྲོགས་ན་ཞེས་བཤད་པའི་རྐུན་མ་གང་ཞེ་ན། ཚོང་པའི་ཤོ་གམ་དང་གྲུ་རྫས་ལ་སོགས་པ་འཕྲོག་པར་བྱེད་པ་སོགས་ནི་རྐུན་མར་འདོད་ན། གྲོང་འཇོམས་པ་དང་ལམ་དུ་འགྲོན་པོ་སོགས་གང་དག་འཇོམས་པར་བྱེད་པའི་དྲག་པོ་ཆོམ་རྐུན་པ་སོགས་ནི་རྐུན་མ་ཡིན་པ་ལྟ་སྨོས་ཀྱང་ཅི་དགོས། མོའུ་གལ་གྱི་བུ་ལ་བཅས་པ་ལོ་ཉི་ཤུ་མ་ལོན་པར་བསྙེན་པར་རྫོགས་པར་བྱེད་པ་ལ་བཞི་སྟེ། བསྙེན་པར་རྫོགས་པར་མི་རུང་བའི་རྒྱུ་མཚན། བསྙེན་པར་རྫོགས་པར་བྱས་པའི་ལྟུང་བ། བསམ་པའི་ཁྱད་པར་གྱིས་ལྟུང་བ་མེད་པ་དང༌། བྱ་བ་ཐམས་ཅད་ལ་ངེས་པས་འཇུག་པའོ། ། དང་པོ་ནི།
ལོ་ནི་ཉི་ཤུ་མ་ལོན་པ་འདི་བསྙེན་པར་རྫོགས་པར་མི་བྱ་བར་ལུང་ལས་བརྗོད་དེ། དོན་གང་གི་ཕྱིར་ན། བཀྲེས་སྐོམ་ལ་སོགས་པའི་གནོད་པ་མི་བཟོད་ཅིང༌། མི་བརྟན་པའི་ལུས་དང་བློ་ཅན་ཡིན་པའི་ཕྱིར། འདི་ལའང་གཞི་ནི་སྐྱེས་པ་ལོ་ཉི་ཤུ་མ་ལོན་པའོ། ། བསམ་པ་ལོ་ཉི་ཤུ་མ་ལོན་པར་ཤེས་པའོ། ། སྦྱོར་བ་བསྙེན་པར་རྫོགས་པར་རྩོམ་པའོ། ། མཐར་ཐུག་བརྗོད་པ་གསུམ་པ་རྫོགས་པ་ནའོ། ། དགག་བྱ་སྡོམ་པ་གནས་པའི་བར་ཆད་དོ། ། གཉིས་པ་ནི།
བསྙེན་པར་རྫོགས་པར་བྱས་པའི་ལྟུང་བ་བསྒྲུབ་བྱ་གང་ཞིག་ལོ་མ་ཚང་བར་སྨྲ་བ་དག་དེར་མ་ཟད། མཁན་པོས་ལོ་མ་ཚང་བ་ལ་དེར་ཤེས་བཞིན་དུ་ཡང་བསྙེན་པར་རྫོགས་པར་བྱེད་ན་རྫོགས་པར་བྱེད་པ་པོའི་མཁན་པོ་དེ་དག་ཟད་བྱེད་ཀྱི་ལྟུང་བར་ལྡན་ནོ། ། ལོ་ཚང་མ་ཚང་ཐེ་ཚོམ་ཟོས་པ་ཉིད་ཀྱིས་ཀྱང་བསྙེན་པར་རྫོགས་པར་བྱེད་ན་ལྟུང་བར་བརྗོད་དོ། ། གསུམ་པ་བསམ་པའི་ཁྱད་པར་གྱིས་ལྟུང་བ་མེད་པ་ནི། བསྒྲུབ་བྱ་གང་ཞིག་ལོ་མ་ཚང་ཡང་ཚང་བར་རློམ་པའི་བློས་ལོ་ནི་ཚང་བར་སྨྲས་པ་ལ་བརྟེན་ནས་མཁན་པོས་བསྙེན་པར་རྫོགས་པར་བྱས་པ་ལ་ལྟུང་བ་ཡོད་པ་མ་ཡིན་ནོ། ། མཁན་པོས་ལོ་ཚང་བ་ལ་ཚང་བར་འདུ་ཤེས་པ་དང་བསྒྲུབ་བྱ་གང་ཡང་ལོ་ཚང་བར་སྨྲ་བ་དག་ལ་བསྙེན་པར་རྫོགས་པར་བྱས་ཀྱང་ལྟུང་བ་མེད་དོ། ། མཁན་པོས་ཚང་བར་ངེས་ན་བསྒྲུབ་བྱ་ཐེ་ཚོམ་སྐྱེས་པ་ཅན་ཉིད་ཀྱིས་ཀྱང་ཚང་བར་སྨྲ་བ་ལ་ཡང་བསྙེན་པར་རྫོགས་པར་བྱེད་པ་དེ་ལ་ལྟུང་བ་མེད་པ་ཉིད་དོ། ། སྔ་འགྱུར་ལས། ཐེ་ཚོམ་སྐྱེས་ཀྱང་སྨྲ་བ་ལ། ། ཞེས་འབྱུང་བ་ལེགས་སོ། །
བཞི་པ་བྱ་བ་ཐམས་ཅད་ལ་ངེས་པར་འཇུག་པ་ནི། གོང་དུ་བསྟན་པ་དེ་ལྟར་བྱ་བ་རྣམས་ལ་འདུ་ཤེས་གཙོ་ཆེ་ཞེས་པ་འདིར་ནི་བསྙེན་པར་རྫོགས་པ་ལ་མཚོན་ནས་ཕྱོགས་ཙམ་ཞིག་མདོར་བསྡུས་ནས་བསྟན་པ་ཡིན་ནོ། ། བསྟན་པ་དེས་ན་བརྟུལ་ཞུགས་དང་བཅས་པའི་བློ་ལྡན་རྣམས་ཀྱིས་བྱ་བ་ལ་འཇུག་པ་ན་ཤིན་ཏུ་ངེས་པ་དང་བཅས་པས་བྱའོ། ། མདོ་རྩ་བ་ལས། འདུ་ཤེས་གཙོ་ཆེ་ཞེས་གསུངས་པའི་དོན་ཐམས་ཅད་འདི་ལ་དགོངས་པ་ཡིན་ནོ། ། དྲུག་སྡེ་ལ་བཅས་པ་ས་བརྐོ་པ་ལ་བསྟན། བཤད་གཉིས་ལས། དང་པོ་ནི། དགེ་སློང་གིས་ཤེས་བཞིན་དུ་རང་གིས་ས་མི་བརྐོའོ། ། གཞན་ཡང་བརྐོར་མི་གཞུག་གོ །
སོ་ཕག་འབའ་ཞིག་པ་དག་དང༌། ཕྱོགས་ཀུན་ནས་བྱེ་མ་ཉིད་ཡིན་ན་ཉེས་པ་མེད་དོ། ། འདི་ལའང་གཞི་ནི་འཇིག་རྟེན་ལ་གྲགས་པའི་སའོ། ། བསམ་པ་བརྐོ་བར་འདོད་པའོ། ། སྦྱོར་བ་རང་ངམ་གཞན་བསྐོས་ནས་བརྐོར་གཞུག་པའོ། ། མཐར་ཐུག་གཞི་དང་བྲལ་བའོ། ། དགག་བྱ་སྲོག་ཆགས་ལ་གནོད་པའོ། ། གཉིས་པ་བཤད་པ་ལ་གསུམ་སྟེ། གཞིའི་མཚན་ཉིད་དང༌། སྦྱོར་བའི་དབྱེ་བ་དང༌།
ཀུན་སློང་གི་སེལ་བའོ། ། དང་པོ་ནི། ས་ནི་རྣམ་པ་གཉིས་སུ་གྲགས་ཏེ། གཉིས་གང་ཞེ་ན། བརྐོས་པའི་རྗེས་སུ་ཆར་བས་སྲ་བར་བསྐྱེད་པར་བྱེད་པ་དང༌། བསྐྱེད་པར་བྱེད་པ་མ་ཡིན་པའོ། ། ཆར་འབབ་པའི་རྗེས་སུ་གྱུར་པ་ལ་ཟླ་བ་དྲུག་གིས་སྲ་ཞིང་འཐས་པར་སྐྱེ་བ་སྟེ། འདིར་བརྐོས་པས་ལྟུང་བ་བསྐྱེད་པ་ལ་ནི་སྐྱེད་བྱེད་ཀྱི་སར་ངེས་པ་ཡིན་ནོ། ། ས་མང་ཞིང་བྱེ་མ་ཉུང་བ་བརྐོས་ན་ཡང་ལྟུང་བྱེད་དོ། ། བྱེ་མ་ལྷག་པར་བྱས་པ་དང༌།
གསེག་མ་དང་ནི་རྡོ་བ་ལྷག་པར་བྱས་པའི་ས་ལ་བརྐོས་ན་ཉེས་བྱས་སུ་འགྱུར་ཏེ། སླར་སྲ་བར་མི་སྐྱེ་བའི་ཕྱིར་རོ། ། སྲ་བར་སྐྱེ་མི་སྐྱེའི་བྱེ་བྲག་གིས་ལྟུང་བྱེད་དང་ཉེས་བྱས་གཉིས་སུ་འདུལ་བའི་དེ་ཁོ་ན་ཉིད་རིག་པས་བཤད་དོ། ། གཉིས་པ་སྦྱོར་བའི་དབྱེ་བ་ནི། ས་གཞི་འཐས་པ་དང༌། རྩིག་པའི་ངོས་ལ་ཕུར་པ་བརྡེགས་ན་ལྟུང་བྱེད་ཡིན་ནོ། ། ཕུར་པ་དེ་ཉིད་འདོན་པར་བྱེད་པ་དང༌། གནོན་པ་དང་སའི་འདམ་བསྐྱོད་པར་བྱེད་པ་ལ་ཉེས་བྱས་སོ། ། སྔ་འགྱུར་ལས། དེ་ནི་འདོན་པར་བྱེད་པ་དང༌། །
ཞེས་པ་ལྟར་ལེགས་སོ། ། ཕུར་པ་བརྡེག་པ་ལ་ལྟུང་བྱེད་ཡིན་པ་དེ་བཞིན་དུ་རྩིག་པའམ་ངོས་ཀྱི་ཞལ་ཞལ་ལམ། ཆུ་ངོགས་རྡེབ་པར་བྱེད་ནའང་ཟད་བྱེད་ཀྱི་ལྟུང་བར་འགྱུར་རོ། ། ས་ཆད་པའམ་གས་པའམ་ཉིལ་ནས་ཉམས་པ་ལའང་རྐོ་བར་བྱེད་ན་ཉེས་བྱས་སུ་འདོད་དོ། ། གསུམ་པ་ཀུན་སློང་གི་སེལ་བ་ནི། འགྲོ་བར་འདོད་པས་རྐང་པ་བཏེག་པའི་ཞར་ལ་ཆུ་འགྲམ་གྱི་འདམ་བསྐྱོད་པ་ལ་ནི་ཉེས་པ་མེད་དོ། ། རྩིས་ཀྱི་དོན་དུ་རི་མོ་ནི་སའམ་རྩིག་ངོགས་སུ་འབྲི་བ་དང༌། སྐྱེད་མོས་ཚལ་ལ་སོགས་པར་རྒྱུ་བ་ན་ས་འཇིག་པ་མིན་ན་ཆར་པའི་དུས་སུ་སའི་ངོས་ལ་རི་མོ་འབྲི་བ་རུང་བ་ཉིད་ཡིན་ནོ། ། སྔ་འགྱུར་ལས། འཇིག་པ་མེད་ན་ཆར་པ་ཡི། །
དུས་སུ་རུང་བ་ཉིད་ཡིན་ནོ། ། ཞེས་གསུངས་པ་ལྟར་ལེགས་སོ། ། སེར་སྐྱར་དྲུག་སྡེ་ལ་བཅས་པ་མགྲོན་དུ་གཉེར་བ་ལས་རིང་དུ་འདུག་པ་ལ་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ལ་བསྟན། བཤད་གཉིས་ལས། བསྟན་པ་ནི། སྦྱིན་བདག་གིས་མགྲོན་དུ་བོས་པ་ན། དབྱར་གྱི་ཟླ་བ་བཞི་ལས་ནི་ལྷག་པར་འདུག་པར་ཁས་མི་བླང་ངོ༌། །
འདི་ལ་གཞི་ནི་སྦྱིན་བདག་གིས་མགྲོན་དུ་གཉེར་བའོ། ། བསམ་པ་ཟླ་བ་བཞི་ལས་ལྷག་པར་ཡང་འདུག་ནས་ཟ་བར་འདོད་པའོ། ། སྦྱོར་བ་ཟས་བླངས་པའོ། ། མཐར་ཐུག་མགུལ་དུ་མིད་པ་ནའོ། ། དགག་བྱ་ཆོག་མི་ཤེས་པ་སོགས་སོ། ། གཉིས་པ་བཤད་པ་ལ་བཞི། གནང་བའི་དུས་བསྟན་པ་དང༌། དུས་ལས་འདས་པའི་ལྟུང་བ་དང༌། སྦྱོར་བའི་དབྱེ་བ་དང༌། གཞིའི་དབྱེ་བའོ། །
དང་པོ་ནི། རྒྱལ་པོའི་ཁབ་ཏུ་གཟུགས་ཅན་སྙིང་པོས་སྟོན་པ་འཁོར་དང་བཅས་པ་ཟླ་བ་བཞིར་ཡོ་བྱད་ཐམས་ཅད་ཀྱིས་སྤྱན་དྲངས་པ་ན། ཕྱིས་ལྷག་པ་རྣམས་བདག་ཅག་མ་བོས་སྙམ་ནས་བསོད་སྙོམས་བྱས་པས་སྦྱིན་བདག་གིས་ཡང་ཡང་མགྲོན་དུ་འབོད་དོ་ཞེས་པ་དང༌། གཤེགས་སྟོན་ལ་བོས་པའི་ཕྱིར་ཉིན་བསོད་སྙོམས་བྱས་པས་རྟག་ཏུ་མགྲོན་དུ་བོས་པ་དང༌། རྒྱལ་པོ་བྱ་བྱེད་མང་ལ། བདག་ཅག་བྱ་བྱེད་ཉུང་བས་མི་མཐུན་སྙམ་ནས་འབོད་པ་ལ་མ་ཕྱིན་པར་བསོད་སྙོམས་བྱས་པས་རྒྱལ་པོས་དུས་ཀྱི་མགྲོན་དུ་འབོད་ཅེས་པ་དང༌། པི་ལིན་ཏའི་བུས་སྔ་རོལ་དུ་རང་གི་མག་པ་བྲམ་ཟེས་ཟླ་བ་བཞིར་བོས་པས་རྒྱལ་པོས་འབོད་པ་ལ་མ་ཕྱིན་པ་ན། སྦྱིན་བདག་སོ་སོས་སོ་སོ་མགྲོན་དུ་འབོད་པ་ལ་ནི་གཉིས་ཀ་བསྡོམས་པས་དུས་ལས་ལྷག་པར་ཟོས་ཀྱང་ལྟུང་བ་སྐྱེད་པ་ལ་མ་གཏོགས་སོ། ། གཟུགས་ཅན་སྙིང་པོས་སྟོན་པ་འཁོར་དང་བཅས་པ་ཟླ་བ་བཞིར་སྤྱན་དྲངས་པའི་རྗེས་སུ། པི་ལིན་ཏའི་བུ་ལ་རང་གི་གཉེན་གྱིས་མགྲོན་དུ་བོས་པ་ན།
སྔར་རྒྱལ་པོས་མ་བོས་སོ་ཞེས་སྨྲས་ནས་མ་གནང་ཞིང༌། སྟོན་པ་ལ་རང་གི་གཉེན་གྱི་སར་ཟླ་བ་བཞི་འགྲོའམ་ཞེས་ཞུས་པས་སྟོན་པས་གནང་བས་སྦྱིན་བདག་སོ་སོས་སོ་སོ་མགྲོན་དུ་བོས་པ་ལ་ནི་ལྟུང་བ་བསྐྱེད་པ་ལ་མ་གཏོགས་སོ་ཞེས་བྱའོ། ། སྦྱིན་བདག་གཅིག་གིས་མགྲོན་དུ་བོས་པ་ན་ཟླ་བ་བཞི་ལས་ལྷག་ན་ལྟུང་བ་བསྐྱེད་པར་འགྱུར་པ་ཡིན་གྱི། སྦྱིན་བདག་སོ་སོས་སོ་སོར་བོས་ནས་གཉིས་ཀ་ལ་ཕྱིན་པ་ལ་ནི་མ་ཡིན་ནོ་ཞེས་པའི་དོན་ནོ། ། ཡང་ཡང་བོས་པ་སོགས་བཞི་པོ་གང་ཞེ་ན། གནས་གང་དུ་རྟག་ཏུ་མགྲོན་དུ་གཉེར་བས་འབོད་པ་གང་ཡིན་པ་ནི་རྟག་ཏུ་འབོད་པ་ཉིད་དུ་འདོད་དོ། ། དགེ་སློང་ཐ་དད་པ་རྣམས་སྦྱིན་བདག་ཐ་དད་ཀྱིས་ཐ་དད་དུ་བོས་པ་ནི་སོ་སོར་མགྲོན་དུ་བོས་པ་ཉིད་དུ་བརྗོད་དོ། ། སྔ་འགྱུར་ལས། སོ་སོར་མགྲོན་དུ་འབོད་པ་ནི། ། སོ་སོར་ཐ་དད་ཉིད་ལ་བརྗོད། །
ཅེས་འབྱུང་བ་ལྟར་ལེགས་སོ། ། དུས་སུ་འབོད་པ་ནི། ཇི་སྲིད་བསོད་སྙོམས་འདོད་པའི་དུས་སུ་འབོད་པའོ། ། ཡང་ཡང་དུ་འབོད་པ་ཞེས་བརྗོད་པ་ནི་ཡང་ཡང་མགྲོན་དུ་གཉེར་བའོ། ། གཉིས་པ་དུས་ལས་འདས་པའི་ལྟུང་བ་ནི། གནས་སྐབས་བཞི་པོ་འདི་དག་ཏུ་མགྲོན་དུ་བོས་པ་མ་གཏོགས་པར་དུས་ལས་འདས་པར་འདུག་ན་གསལ་པོར་ལྟུང་བྱེད་ཉིད་དུ་བརྗོད་དོ། ། གསུམ་པ་སྦྱོར་བའི་དབྱེ་བ་ནི། སྡོམ་བརྩོན་དག་གིས་ཟས་གྱ་ནོམ་པ་ལ་བོས་བཞིན་དུ་ཟས་དམན་པ་སློང་བར་བྱེད་ན་སློང་བའི་ཚེ་ན་ཉེས་བྱས་དང༌། ཟས་དེ་ལོངས་སྤྱོད་པའི་དུས་ནའང་ཉེས་བྱས་སོ། ། ཟས་དམན་པ་ལ་བོས་པ་ན་ཟས་བཟང་པོ་སློང་བ་ནི་ཇི་སྲིད་སློང་བའི་དུས་སུ་ཉེས་བྱས་ཡིན་ལ།
དངོས་སུ་ལོངས་སྤྱོད་པ་ལ་ནི་ཟད་བྱེད་ཀྱི་ལྟུང་བར་བརྗོད་པ་ཡིན་ནོ། ། བཞི་པ་གཞིའི་དབྱེ་བ་ནི། འོ་མ་ལ་མགྲོན་དུ་བོས་པའི་དུས་སུ་ཤ་དང་ཞོ་སློང་བ་དང༌། ཡང་ན་འོ་མ་ལ་བོས་པའི་དུས་སུ་མར་སློང་ན་སློང་བའི་ཚེ་ན་ཉེས་བྱས་ཏེ། ཟོས་ན་ནད་པ་མ་གཏོགས་པ་ལ་ལྟུང་བྱེད་དོ། ། གཉིས་པ་ལྟུང་མེད་ནི། སྦྱིན་བདག་དད་པ་ཆེན་པོ་དང་ལྡན་པ་དང༌། ཡོ་བྱད་ཕུན་སུམ་ཚོགས་པ་དང་ལྡན་ཞིང་སྦྱིན་པ་གཏོང་བར་ལ་ཞུམ་སེམས་སམ་འཇིགས་པ་མེད་པའི་བློ་དང་ལྡན་པ་དེ་ལ་ནི་དུས་ལས་ལྷག་པར་དང་དུ་ལེན་པ་ལ་བཀག་པ་མེད་དེ། ཡུན་རིང་དུ་སྦྱིན་བདག་གི་བསོད་ནམས་སྤེལ་བའི་ཕྱིར་དུའོ། ། རྒྱལ་པོའི་ཁབ་ཏུ་དྲུག་སྡེ་ལ་བཅས་པ་བསླབ་པ་ལ་ཉེར་འཇོག་སྤོང་པ་ལ་གསུམ་སྟེ།
ལྟུང་བ་དང༌། བསླབ་བྱ་དང༌། ལྟུང་མེད་དོ། ། དང་པོ་ལ་བསྟན་བཤད་གཉིས་ལས། དང་པོ་ནི། མགྲོན་ལ་རིང་དུ་འདུག་པའི་བསླབ་བྱ་སྒྲོག་པ་ལ་ལམ་དུ་བུ་ཆུང་བཏང་བས་ལམ་དུ་དྲུག་སྡེ་དང་ཕྲད་པས་མགྲོན་དུ་ཡུན་རིང་དུ་འདུག་པའི་བསླབ་པ་འདི་ལ་ཁྱོད་ཀྱིས་བསླབ་པར་བྱ་ཞེས་གང་གི་ཚེ་དགེ་སློང་གིས་རབ་ཏུ་བསྐུལ་བ་དེའི་ཚེ་ལན་དུ་དྲུག་སྡེ་དག་གིས་སྒྲོག་པ་པོ་དེ་ལ་ཁྱོད་ནི་བྱིས་པའོ། ། རྨོངས་པའོ་ཞེས་སོགས་ཀྱིས་སྨོད་ན་བློ་ཆུང་དེ་ནི་ལྟུང་བྱེད་ཀྱི་དབྱུག་པ་ཕོག་ནས་ངེས་པར་འགྱེལ་བར་འགྱུར་རོ། ། སྔ་འགྱུར་ལས། དེ་ལ་བྱིས་པ་སོགས་ཀྱིས་སྨོད། ། ཅེས་པ་ལྟར་ལེགས་སོ། །
འཇིགས་པ་ནི་གནས་ངན་སོང་དུ་ལྟུང་ཞིང་དམྱལ་བའི་མེ་རབ་ཏུ་འབར་བའི་སྒོ་ནས་ནི་མེ་དེ་ཡིས་བློ་གཡེང་བར་འགྱུར་རོ། ། འདི་ལའང་གཞི་ནི་དགེ་སློང་གི་སྡོམ་པ་དང་ལྡན་པས་བསླབ་པ་ལ་སློབ་པར་བསྐུལ་བའོ། ། བསམ་པ་སྐུལ་བ་པོ་ལ་སྨོད་པར་འདོད་པའོ། ། སྦྱོར་བ་དག་གིས་སྨོད་པའོ། ། མཐར་ཐུག་ཕ་རོལ་པོས་དོན་གོ་བ་ནའོ། ། དགག་བྱ་བསླབ་པ་ལ་མ་དད་པ་སྐྱེ་བའོ། ། གཉིས་པ་བཤད་པ་ནི། བྱིས་པ་དང་རྨོངས་པ་སོགས་སྨོས་པའི་དོན་ཅི་ཞེ་ན། བྱིས་པ་ཞེས་བྱ་བ་ནི་ངན་སེམས་ཅན་ཞེས་བྱ་བའི་དོན་ནོ། ། རྨོངས་པ་ཞེས་པའི་དོན་ནི་མདོ་སྡེ་དང་མངོན་པ་སོགས་ལ་མི་མཁས་པའོ། །
མི་གསལ་བ་ཞེས་པ་དེ་ནི་འདུལ་བའི་ཚིག་ལ་སྟེ། མི་མཁས་པ་ཞེས་པ་ནི་འདུལ་བའི་དོན་ལའོ། ། སྔ་འགྱུར་ལས། མི་མཁས་དེ་ནི་དོན་ལའོ། ། ཞེས་སོ། ། བསླབ་བྱ་ཡིན་པར་ཤེས་བཞིན་དུ་སྐུལ་བ་པོ་ལ་བྱིས་པ་དང་རྨོངས་པ་སོགས་ཀྱི་ཚིག་རྣམས་ལས་ནི་རེ་རེས་ཀྱང་བཟློག་པ་ན་དམྱལ་བའི་མེར་འཇུག་པར་བྱེད་པའི་ལྟུང་བྱེད་ཀྱིས་ནི་དགེ་སློང་ངན་སོང་དུ་ལྟུང་ངོ༌། ། སྔ་འགྱུར་ལས། བྱིས་དང་རྨོངས་སོགས་ཚིག་ལས་ནི། །

རེ་རེ་ཡིས་ཀྱང་བཟློག་པ་ན། ། དམྱལ་བའི་མེར་ནི་འཇུག་བྱེད་པའི། ། ལྟུང་བྱེད་ཀྱིས་ནི་དགེ་སློང་ལྟུང༌། ། ཞེས་འབྱུང་བ་ལྟར་ལེགས་སོ། ། གཉིས་པ་བསླབ་བྱ་ནི། གང་ལ་སྨྲ་བར་བྱ་བའི་ཡུལ་དེ་ཡིས་བསླབ་པ་སྒྲོག་པ་པོ་དེའི་ཚིག་བཟུང་ནས་ནི་མཁས་པ་དག་ལ་དོན་ཡིན་མིན་འདྲི་བར་བྱས་ནས་མཁས་པའི་ཚིག་གིས་རྣམ་པར་ཕྱེ་བའང་བྱ་བ་སྟེ། ཅིའི་ཕྱིར་ཞེ་ན། དེ་ནི་ལོང་བ་དང་འདྲ་བ་རྣམས་ཀྱིས་ཚད་མར་བྱ་བ་ཡིན་པའི་ཕྱིར། གསུམ་པ་ལྟུང་མེད་ནི། ཡང་ན་རང་ཉིད་མཁས་པ་མིན་ཡང་གཞན་གྱིས་བསླབ་པ་ལ་བསྒོ་བ་དེ་དག་བརྫུན་པ་ཉིད་དུ་ཤེས་ན་ནི་གཞན་ཡང་བྱིས་པ་ཞེས་པ་དང་རྨོངས་པ་ཞེས་པ་ལ་སོགས་པའི་ཚིག་གིས་ཀྱང་བདེན་པའི་དོན་སྨྲ་བ་ལ་ཉེས་པ་མེད་དོ། ། སྔ་འགྱུར་ལས།
བདེན་པར་སྨྲ་ལ་ཉེས་པ་མེད། ། ཅེས་གསུངས་སོ། ། ཉེ་དགའ་ལ་བཅས་པ་ཉན་རྣ་བྱེད་པ་ལ་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ལ་བསྟན། བཤད་གཉིས་ལས། དང་པོ་ནི། འཆར་ཀས་དགྲ་བཅོམ་པ་ཐོབ། ནབས་སོ་དང་འགྲོ་མགྱོགས་གཉིས་དུས་ལས་འདས།
འདུན་པ་ཀཽ་ཤཱམྦིར་སོང༌། དགའ་བོ་དང་ཉེར་དགའ་དགེ་འདུན་གྱི་དབུས་ན་འདུག་པའི་ཚེ་ན། ཉེ་དགའ་ལ་རྩོད་ཕྱིར་གྲོས་བྱེད་པ་དག་ལ་ཉེ་དགས་ཉན་རྣ་བྱས་པ་ལ་བཅས་པ་སྟེ། ཕན་ཚུན་སེམས་མི་མཐུན་པའི་དགེ་སློང་གང་ལ་གླགས་སམ་ཀླན་ཀའི་སྐབས་འཚོལ་ཞིང་ཅོ་འདྲི་བར་བྱེད་པའི་གྲོས་རྩོམ་པ་ལ་ཁ་རོག་པ་ཉན་ནས་འདུག་ན་ནི་དགེ་སློང་དེ་ཡང་ལྟུང་བྱེད་དག་དང་ཡང་དག་ལྡན་ནོ། ། སྔ་འགྱུར་ལས། ལྟུང་བྱེད་དག་དང་ཡང་དག་ལྡན། ། ཞེས་སོ། ། གཞི་ནི་དབེན་པར་བདག་ཉིད་ལ་རྩོད་པའི་ཕྱིར་དགེ་སློང་རྣམས་གྲོས་བྱེད་པ། བསམ་པ་ཉན་རྣ་བྱེད་པར་འདོད་པ། སྦྱོར་བ་ཉན་རྣ་བྱེད་པ་ལ་ཞུགས་པ།
མཐར་ཐུག་དོན་གོ་བ་ནའོ། ། དགག་བྱ་ཞེ་སྡང་འཕེལ་བའོ། ། གཉིས་པ་བཤད་པ་ལ་གཉིས། སེལ་བ་དང༌། དངོས་གཞིའོ། ། དང་པོ་ནི། གནས་ཁང་དང་ཁྱམས་ལ་སོགས་པར་གཞན་གསང་གཏམ་དག་བྱེད་པའི་ཚེ་སེ་གོལ་སོགས་ཀྱི་སྒྲ་བརྡ་མ་བྱས་པར་ཞུགས་པས་ན་སྒྲ་དོན་གྱི་གཙོ་བོ་ནི་གོ་བར་མ་ཐོས་ཀྱང་སྒྲ་ཉན་པ་ཙམ་ལ་ཉེས་བྱས་སུ་འགྱུར་རོ། ། གཉིས་པ་དངོས་གཞི་ནི། དེ་ལྟར་ཁང་བཟང་དང་སྐས་དང་སྒོ་དང་ལམ་དུ་འཇུག་པའི་ཚེ་སྔར་བཤད་པ་དེ་ལྟར་ཉན་རྣ་བྱེད་ན་ཚུལ་ལྡན་ལ་ལྟུང་བྱེད་དེ། སྔར་ཕན་ཚུན་མི་མཐུན་ཞེས་པ་དང༌།
སྒྲ་བརྡ་མ་བྱས་པར་ཞེས་པའི་སྐབས་སུ་བཤད་པ་བཞིན་ནོ། ། གཉིས་པ་ལྟུང་མེད་ནི། འཐབ་མོ་ཞི་བར་བྱ་བའི་ཕྱིར་དུ་ཉན་རྣ་བྱེད་པ་ལ་ནི་ཉེས་པ་མེད་དོ། ། དགའ་བོ་ལ་བཅས་པ་མི་སྨྲ་བར་འགྲོ་བ་ནི། གསོལ་བའི་ལས་དང༌། སོགས་པ་བརྗོད་པའི་ལས་ཆོས་ནི་གཏན་ལ་འབེབས་པའི་གཏམ་བྱེད་པའི་ཚེ་སྡོམ་བརྩོན་གྱིས་ལས་གྲལ་གྱི་དགེ་སློང་གཞན་ལ་མི་སྨྲ་བར་ལས་དེ་བོར་ནས་འགྲོ་བར་མི་བྱའོ། ། གལ་ཏེ་འགྲོ་ན་ལས་ཀྱི་གེགས་སུ་མ་གྱུར་ཏམ་ཞེས་བསམ་པས་གཞན་ལ་རབ་ཏུ་བསྒོ་བར་བྱའོ། ། དགེ་སློང་གིས་ཚུལ་དེ་ལྟར་མི་བྱེད་ན་མྱུར་དུ་ལྟུང་བྱེད་ཀྱི་རྒྱ་མཚོར་ལྟུང་ངོ༌། ། ཆོས་དང་མི་མཐུན་པའི་ལས་ལ་ནི་སོང་ཡང་ཉེས་བྱས་སོ། ། གཞི་ནི་དགེ་སློང་གི་ཆོས་ལྡན་གྱི་ལས་ལ་འདུན་པ་མ་ཕུལ་བའོ། །
བསམ་པ་འདུན་པ་མ་ཕུལ་བར་འགྲོ་བར་འདོད་པའོ། ། སྦྱོར་བ་འགྲོ་བ་ནའོ། ། མཐར་ཐུག་ཉེ་འཁོར་ལས་འདས་ནའོ། ། དགག་བྱ་དགེ་འདུན་གྱི་ལས་མི་འཆགས་པའོ། ། རྒྱལ་པོའི་ཁབ་ཏུ་གླང་ཆེན་ལྷས་ཀྱི་བུ་ནག་པ་ལ་བཅས་པ་མ་གུས་པ་ལ་གཉིས་ཏེ། ལྟུང་བ་དང༌། ལྟུང་མེད་དོ། ། དང་པོ་ལ་བསྟན་བཤད་གཉིས་ལས། བསྟན་པ་ནི། དགེ་འདུན་གྱིས་ཚུལ་བཞིན་དུ་བསྒོ་བ་ལ་ཤད་སྦྱང་མ་བྱས་པར་མ་གུས་པས་གཅོག་ན་ལྟུང་བྱེད་དོ། །
གཉིས་པ་བཤད་པ་ནི། ཡུལ་དགེ་འདུན་དང་གང་ཟག་གཉིས་ལས་དགེ་འདུན་ལ་མ་གུས་པ་ནི་ལྟུང་བྱེད་དུ་བརྗོད་དོ། ། གང་ཟག་དག་ལ་ནི་ཉེས་བྱས་སོ། ། ཡང་དགེ་འདུན་གྱི་ནང་ན་གཙུག་ལག་ཁང་སྐྱོང་གི་ཚིག་ནི་དགེ་འདུན་གྱི་ཚིག་དང་འདྲ་བས་ཚིག་ནི་རབ་ཏུ་བཟློག་ན་ལྟུང་བར་འགྱུར་རོ། ། སྔ་འགྱུར་ལས། དགེ་འདུན་ནང་ན་དགེ་བསྐོས་ཀྱི། ། ཚིག་ནི་རབ་ཏུ་བཟློག་པ་ཡང༌། ། ཞེས་འབྱུང་བ་ལྟར་ན། དགེ་འདུན་གྱི་ནང་ན་དགེ་བསྐོས་ཀྱི་ཚིག་ནི་དགེ་འདུན་གྱི་ཚིག་དང་འདྲ་བས་དགེ་སློང་གཞན་གྱིས་བཟློག་པ་ཡང་ལྟུང་བྱེད་དོ། ། སྔ་འགྱུར་ལས།
དོན་མེད་པ་ཡི་ཚིག་ལ་ནི། ། ཞེས་གསུངས་སོ། ། དགེ་འདུན་ལས་གཞན་བླ་མ་དང་དགེ་འདུན་གྱི་ནང་ནས་རྒན་པོ་དང་གང་ཟག་གཞན་གྱི་ཚིག་ལ་བཟློག་ཀྱང་ལྟུང་བྱེད་མིན་ནོ། ། གཉིས་པ་ལྟུང་མེད་ནི། དོན་མེད་པའི་ཚིག་ལ་རབ་ཏུ་བསྒོ་བ་ལ་ནི་རིགས་པས་ཤད་ཀྱིས་སྦྱང་བ་ཡི་སྒོ་ནས་ཟློག་པར་བྱེད་ན་སྨྲ་བ་པོ་ལ་ནི་འདིར་ལྟུང་བ་མེད་པར་གསུངས་པ་ཡིན་ནོ། ། ཁྱིམ་བདག་རྟོགས་ལྡན་གྱི་བུ་ལེགས་འོངས་ལ་བཅས་པ་ཆང་འཐུང་བ་ལ་བསྟན་པ་དང༌། བཤད་པའོ། ། དང་པོ་ནི། འབྲུའམ་བཅོས་པའི་ཆང་མྱོས་པར་འགྱུར་བ་དག་ནི་ཀུ་ཤའི་རྩེ་མོ་ཙམ་ཡང་འཐུང་བ་སྤང་ངོ༌། ། ཆང་དེ་དག་རང་གིས་འཐུང་ངམ་གཞན་ལ་སྟེར་བ་ཡང་སྟེར་བ་དང་འཐུང་བ་གཉིས་ཀ་བག་མེད་པའི་ཁང་ཆེན་དུ་འཇུག་པ་ཡིན་ནོ། །
གལ་ཏེ་ཁའི་ནད་སེལ་བ་ལ་ཕན་ན། ཁའི་མཁུར་ཕུག་ཏུ་ཅུང་ཟད་བསྲེལ་བ་ཙམ་ལ་ཉེས་པ་མེད་དོ། ། སྨན་པའི་ངག་གིས་ནད་ལ་ཕན་ཞེས་སྨྲ་ན་འཐུང་ངམ་ཞེ་ན། སྨན་པའི་ངག་གིས་འཐུང་ཞེས་བསྐུལ་ཡང་འཐུང་བར་ནི་སྲོག་ལ་བབ་ཀྱང་འདོད་པར་མི་བྱའོ། ། འདི་ལ་ཡང་གཞི་ནི་མྱོས་པའི་རྫས་སོ། ། བསམ་པ་འཐུང་བར་འདོད་པའོ། ། སྦྱོར་བ་འཐུང་བར་རྩོམ་པའོ། ། མཐར་ཐུག་མགུལ་དུ་མིད་པ་ནའོ། ། དགག་བྱ་བྱ་བ་མ་ཡིན་པ་ལ་འཇུག་པའོ། ། གཉིས་པ་བཤད་པ་ལ་བཞི་སྟེ།
མཚན་ཉིད་དང༌། ལྟུང་མེད་དང༌། ལུང་ཚིག་བཤད་པ་དང༌། སེལ་བའི་དབྱེ་བའོ། ། དང་པོ་ནི། འབྲུའི་ཆང་གང་ཞེ་ན། ཕབས་དང་འབྲས་ཕྱེ་དང་ཟན་གྱི་ཚོགས་ཀྱི་རྣམ་འགྱུར་གྱི་བྱེ་བྲག་ལས་སྐྱེས་པ་འཇིག་རྟེན་པ་དག་གི་བཏུང་བའི་ཁྱད་པར་གང་ཡིན་པ་དེ་ནི་འབྲུའི་ཆང་ཞེས་བྱའོ། ། སྡོང་བུ་དང་མེ་ཏོག་དང་འབྲས་བུ་དང་རྩ་བ་དང་འདབ་མ་རྣམས་ཀྱི་ཁུ་བ་རྣམས་ནི་ནུས་པ་ཡོངས་སུ་གྱུར་ནས་མྱོས་བྱེད་ཀྱི་ནུས་པ་ཅན་དུ་གྱུར་པ་ནི་བཅོས་པའི་ཆང་དུ་ལུང་ལས་ངེས་པར་བསྟན་ཏོ། ། རྒྱུ་སྦྲང་རྩི་དང་རྒུན་འབྲུམ་སོགས་ལས་བྱུང་བའོ། ། དྲི་མེད་འོད་དུ་ཆང་ལྔ་གསུངས་ཏེ།
སྦྲང་རྩི་ལས་བྱུང་བ་སྦྲང་ཆང༌། བུ་རམ་གྱི་ཆང༌། འབྲས་ཆང༌། ཤིང་ལས་བྱུང་བའི་ཆང༌། དེ་ལས་གཞན་པའི་ཆང་ཞེས་པ་རྣམས་སོ། ། སྦྱར་བའི་ཆང་ནི། ཨ་རུ་ར་དང་བུ་རམ་སོགས་གསར་དུ་འདུས་པ་ལས་བྱུང་བའོ། ། གཉིས་པ་ལྟུང་མེད་ནི། གང་གི་ཚེ་ཆང་མ་རེད་པ་དང་ནུས་པ་ཉམས་ནས་སྐྱུར་པོར་སོང་བ་ཡིས་ནི་མྱོས་བྱེད་ཀྱི་ནུས་པ་ཟད་པས་ན་དེའི་ཚེ་འཐུངས་ཀྱང་ཉེས་པ་མེད་དེ། ཆང་གི་རྒྱུ་མཚན་སྤངས་པའི་ཕྱིར་རོ། །
མྱོས་བྱེད་ནི་འོད་ལྡན་དུ། གང་ཞིག་སྤྱད་ན་བྱ་བ་དང་བྱ་མིན་མི་ཤེས་པ་ཞེས་སོ། ། ཡང་སུ་ལུ་ཀ་དང་ཞོའི་ཁ་ཆུ་དང་སུག་ཏ་སོགས་སྐྱུར་པོར་གྱུར་པ་དག་བཙགས་ནས་ཆུ་བསྲེས་ཏེ་བཏུང་བའི་དོན་དུ་བྱེད་པ་ནི་དུས་མ་ཡིན་པར་ཕྱི་དྲོ་ཡང་བཀག་པ་མེད་དོ། ། སུ་ལུ་ཀ་ཞེས་སོགས་སྨོས་པ་གང་ཞེ་ན། འབྲུའི་ཆང་སྐྱུར་པོར་གྱུར་པ་ནི་སུ་ལུ་ཀར་ཡོངས་སུ་གྲགས་སོ། ། གང་བཅོས་པའི་ཆང་སྐྱུར་པོར་གྱུར་པ་ནི་སུག་ཏ་ཞེས་བྱ་བར་བརྗོད་པ་ཡིན་ནོ། ། སྔ་འགྱུར་ལས། སུག་ཏ་ཞེས་ནི་བརྗོད་པ་ཡིན། ། ཞེས་སོ། ། གསུམ་པ་ལུང་ཚིག་བཤད་པ་ནི།
མྱོས་བྱེད་ཐམས་ཅད་ཆང་ཡིན་ནམ་ཞེ་ན། ཀོ་ཊ་པ་སོགས་དང་གླ་གོར་ཞོ་ཤ་སོགས་མྱོས་བྱེད་ཡིན་ཡང་ཆང་ཡིན་པ་བཀག་པའི་ཕྱིར་འབྲུའི་ཆང་དང་བཅོས་པའི་ཆང་ཞེས་ཆང་གི་སྒྲ་བྱེ་བྲག་ཏུ་སྨོས་སོ། ། མ་རེད་པ་དང་ཉམས་པ་ལ་ནི་ཆང་གི་དངོས་པོ་བཟློག་པའི་ཕྱིར་དུ་མྱོས་འགྱུར་ཞེས་བྱེ་བྲག་ཏུ་སྨོས་སོ། ། བཞི་པ་སེལ་བའི་དབྱེ་བ་ནི། ཆང་གི་མདོག་དང༌། དེ་བཞིན་དུ་དྲི་དང་རོ་མྱོང་བ་དག་གིས་ཀྱང་གལ་ཏེ་འཐུངས་པའི་དུས་སུ་མྱོས་པའི་ནུས་པ་ཟད་ན་ཆང་གི་དངོས་པོ་མེད་པས་འཐུངས་ཀྱང་དངོས་གཞི་མི་བསྐྱེད་ཀྱི། ཉེས་བྱས་བསྐྱེད་པའི་གཞིར་འདོད་དོ། ། དེ་ལྟར་མྱོས་པའི་ནུས་པ་ཟད་ན་ཆང་གི་ཁ་དོག་དང་དྲི་ལ་སོགས་པ་གསུམ་འདྲ་བ་དང༌། ཁ་དོག་དང་དྲི་གཉིས་འདྲ་བ་དང༌། ཁ་དོག་གཅིག་པུ་འདྲ་བ་འཐུངས་ཀྱང་ཉེས་བྱས་སོ། །
དེ་ལྟར་ཆང་དང་ཁ་དོག་སོགས་གསུམ་འདྲ་བ་དང༌། གཉིས་འདྲ་བ་དང༌། དེ་བཞིན་དུ་ཁ་དོག་གཅིག་པུ་འདྲ་བ་ལ་ནི་འཐུངས་ཀྱང་མྱོས་པའི་ནུས་པ་མེད་པས་འདི་རྣམས་ལ་ཉེས་བྱས་སུ་བཞག་གོ ། རྩ་བ་དང་སྡོང་བུ་དང་མེ་ཏོག་དང་འབྲས་བུ་དང་འདབ་མ་ཡང་ནི། མྱོས་བྱེད་ཀྱི་ནུས་པ་དང་ལྡན་པ་ཟོས་ན་འགལ་ཚབས་ཅན་དུ་འགྱུར་ལ། ཕབས་དང་ཟན་ཆང་བསྲེས་པ་དག་ཟོས་ནའང་འགལ་ཚབས་ཅན་དུ་འགྱུར་རོ། ། འཆར་ཀ་ལ་བཅས་པ་དུས་མ་ཡིན་པར་གྲོང་དུ་འགྲོ་བ་ལ་བསྟན། བཤད་གཉིས་ལས། དང་པོ་ནི། དགེ་སློང་གི་སྡོམ་པ་ལ་གནས་པའི་སྡོམ་བརྩོན་གྱིས་གྲོགས་དགེ་སློང་ཡོད་བཞིན་དུ་མ་སྨྲས་པར་དུས་མིན་པ་ཕྱི་དྲོ་གྲོང་དུ་འཇུག་ན་རང་གི་ཆོས་གོས་ཡོད་པའི་སར་མེ་ཤོར་བ་སོགས་དེ་འདྲའི་རྐྱེན་ཡོད་པ་ལ་ཉེས་པ་མེད་དེ།
རྐྱེན་དབང་ལས་གཞན་དུ་དུས་མིན་པར་གྲོང་དུ་འཇུག་ན་དགེ་བ་ཟད་པའི་ལྟུང་བ་འཐོབ་པར་འགྱུར་རོ། ། གཞི་ནི་རྐྱེན་དབང་མ་གཏོགས་ཤིང་གྲོགས་ལ་མ་སྨྲས་པར་ཕྱི་དྲོ་གྲོང་དུ་འགྲོ་བའོ། ། བསམ་པ་དུས་མིན་དུ་གྲོང་དུ་འགྲོ་བར་འདོད་པ། སྦྱོར་བ་གྲོང་དུ་ཕྱིན་པའོ། ། མཐར་ཐུག་སྒོ་གཏན་དང་ཉེ་འཁོར་གྱི་མཐའ་ལས་འདས་པའོ། ། དགག་བྱ་གཞན་གྱི་འདོད་པ་དང་རང་གི་ལུས་སྲོག་ལ་གནོད་པའོ། ། གཉིས་པ་བཤད་པ་ལ་གཉིས་ཏེ། མཚན་ཉིད་དང༌། ཀུན་སློང་ངོ༌། ། དང་པོ་ནི།
དུས་མིན་པ་གང་ཞེ་ན། རང་གནས་པའི་གླིང་ལས་ཉི་མ་ཕྱེད་ཀྱི་མཚམས་ནས་ཕར་འདས་ནས་ཕྱི་མའི་སྐྱ་རེངས་མ་ཤར་བའི་བར་ནི་དུས་མ་ཡིན་པ་ཞེས་འདོད་པ་སྟེ། འདི་ནི་དུས་དང་དུས་མ་ཡིན་པའི་རྣམ་དབྱེ་ལ་མཁས་པའི་སྟོན་པས་གསུངས་སོ། ། གཉིས་པ་ཀུན་སློང་ནི། དགེ་སློང་གིས་དུས་མིན་པར་འདུ་ཤེས་བཞིན་དུ་གྲོང་དུ་འཇུག་པར་བྱེད་ན་ལྟུང་བྱེད་ཀྱིས་རྣམ་པར་འཇོམས་སོ། ། དེར་མ་ཟད་དུས་ཡིན་མིན་ཐེ་ཚོམ་སྐྱེས་པ་ཉིད་ཀྱིས་འཇུག་ཀྱང་ངོ༌། ། དུས་ལ་དུས་མིན་དུ་འདུ་ཤེས་པ་དང༌། དུས་ལ་དུས་ཡིན་མིན་ཐེ་ཚོམ་ཟ་བས་འཇུག་པ་གཉིས་ལ་ནི་ཉེས་བྱས་ཡིན་ནོ། ། བཅུ་ཚན་དགུ་པ་ལ། སྡོམ་ནི།
ཟས་བཅས་སྐྱ་རེངས་ད་གདོད་དང༌། ། ཁབ་རལ་དང་ནི་ཁྲི་རྐང་དང༌། ། གདལ་དང་གདིང་དང་གཡན་པ་དང༌། ། རས་ཆེན་བདེ་གཤེགས་ཆོས་གོས་སོ། ། ཞེས་པའི་དང་པོ་ཉེ་དགའ་ལ་བཅས་པ་ཟས་བཅས་ལ། ལྟུང་བ་དང༌། ལྟུང་མེད་གཉིས་ཀྱི་དང་པོ་ནི། ཉེ་དགའི་ངག་གི་དབང་གིས་ཁྱིམ་པ་རྣམས་ཀྱིས་ཁྱིམ་དུ་དགེ་སློང་རྣམས་བདག་ཉིད་གང་གི་ཕྱིར་དུ་མགྲོན་དུ་བོས་པ་ན་བདག་མ་སླེབས་ཀྱང་དགེ་འདུན་ལ་དུས་མ་ཡོལ་བར་ཟས་དྲོངས་ཤིག་ཅེས་མ་བརྗོད་པར་དགེ་སློང་དེ་ནི་སྔ་དྲོ་ཁྱིམ་གཉིས་ལས་ལྷག་པ་དང༌། ཕྱི་དྲོ་ཁྱིམ་གསུམ་ལས་ལྷག་པར་ཁྱིམ་གཞན་དག་ཏུ་ནི་ནམ་ཡང་དེ་ལྟར་འགྲོ་བར་མི་བྱའོ། ། ཕྱི་དྲོ་གྲོང་བཞིར་རྒྱུས་ན་ལྟུང་བའོ། །
གཞི་ནི་ཁྱིམ་པས་སྔ་དྲོ་དུས་རུང་གི་ཟས་ལ་བོས་པའོ། ། བསམ་པ་རང་མ་སླེབས་ཀྱང་འདྲེན་པར་མ་བསྒོ་བར་ཁྱིམ་གསུམ་ལ་སོགས་པ་ལ་རྒྱུ་བར་འདོད་པའོ། ། སྦྱོར་བ་ཕྱིན་པའོ། ། མཐར་ཐུག་སྒོ་གཏན་དང་ཉེ་འཁོར་གྱི་མཐའ་ལས་འདས་པའོ། ། དགག་བྱ་དགེ་འདུན་གྱི་ལོངས་སྤྱོད་ལ་གནོད་པའོ། ། གཉིས་པ་ལྟུང་མེད་ནི། བདེན་པའི་ཚིག་གིས་འཕགས་པའི་ཚོགས་ལ་བདག་མ་སླེབས་ཀྱང་ཅི་བདེར་ནི་དྲོངས་ཞེས་པ་དང༌། ཅི་བདེར་གདུགས་ཚོད་གསོལ་ཞེས་སྨྲས་ནས་སྦྱིན་བདག་གིས་ཀྱང་འགྲོ་བར་གནང་ན་སྔ་དྲོ་གྲོང་གཉིས་ལས་ལྷག་པ་དང༌། ཕྱི་དྲོ་གྲོང་གསུམ་ལས་ལྷག་པ་དེར་སོང་བ་ལ་ཡང་ཉེས་པ་མེད་དོ། ། འཆར་ཀ་ལ་བཅས་པ་རྒྱལ་པོའི་ཕོ་བྲང་དུ་སྐྱ་རེངས་མ་ཤར་བར་འགྲོ་བ་ལ་བསྟན།
བཤད་གཉིས་ལས། དང་པོ་ནི། ལུས་བདེ་བར་གནས་པའི་དགེ་སློང་གང་ཞིག་རྒྱལ་པོའམ་བཙུན་མོའི་འཁོར་གྱི་སྒོ་གཏན་ནམ། དེར་མ་ཟད་དེའི་ཉེ་འཁོར་ཉིད་ལ་ཡང་སྐྱ་རེངས་གསུམ་ལས་ཐ་མ་མ་ཤར་བར་འདས་ན་དགེ་སློང་དེ་ཡང་སྡིག་བྱེད་ཀྱི་ལྟུང་བ་ཅན་ཡིན་ནོ། ། སྐབས་གཞན་སྔོ་རེངས་ལ་ནམ་ལངས་པའི་དང་པོར་བྱེད་ཀྱང༌། འདིར་ནི་ཐ་མ་སེར་རེངས་ལ་བཤད་དོ། ། འདིར་སྒོ་གཏན་གྱི་མཐའ་ནི་རྩེ་མོ་ཕུག་ལོགས་སུ་བསྟན་པའི་རྩེ་མོའི་མཐའོ། ། ཉེ་འཁོར་གྱི་མཐའ་ནི་ཕྱི་ལོགས་སུ་བསྟན་པའི་རྩེ་མོའི་མཐའོ། ། འདིར་གནས་ཀྱི་མཐའ་གཉིས་སྨོས་པའི་སྒོ་གཏན་གྱི་མཐའ་ནི་སྒོ་མ་བཅད་པའི་བཙུན་མོའི་གནས་ཀྱི་དང་པོ་ཡིན་ལ། ཉེ་འཁོར་གྱི་མཐའ་ནི་སྒོ་བཅད་པའི་བཙུན་མོའི་གནས་ཀྱི་དང་པོ་ཡིན་ནོ། །
གཞི་ནི་ནམ་མ་ལངས་པར་རྒྱལ་པོའི་བཙུན་མོའི་གནས་སུ་འགྲོ་བའོ། ། བསམ་པ་འགྲོ་བར་འདོད་པའོ། ། སྦྱོར་བ་ཕྱིན་པ་ནའོ། ། མཐར་ཐུག་སྒོ་གཏན་ནམ་དེའི་ཉེ་འཁོར་འདས་པ་ནའོ། ། དགག་བྱ་རིན་པོ་ཆེ་སོགས་སྟོར་བ་བརྐུས་སམ་སྙམ་པའོ། ། གཉིས་པ་བཤད་པ་ལ་གསུམ་སྟེ། མཚན་ཉིད་དང༌། ཀུན་སློང་དང༌། ལུང་གི་ཚིག་བཤད་པའོ། ། དང་པོ་ནི།
དང་པོ་གྲོང་ཁྱེར་དང༌། གཉིས་པ་རྒྱལ་པོའི་ཕོ་བྲང་དང༌། གསུམ་པ་བཙུན་མོའི་འཁོར་གྱི་གནས་དག་གི་སྒོ་གཏན་དང་དེ་དང་ཉེ་བ་ལ་ནི་ཉེ་འཁོར་ཞེས་ནི་བརྗོད་པ་ཡིན། གཉིས་པ་ཀུན་སློང་ནི། དགེ་སློང་སྡོམ་བརྩོན་གྱིས་ནི་ནམ་མ་ལངས་པར་གནས་པ་ལ་མ་ལངས་པའི་འདུ་ཤེས་ཀྱིས་གྲོང་ཁྱེར་གྱི་སྒོ་གཏན་ལས་འདས་པ་ལ་ཉེས་བྱས་བསྐྱེད་པར་འགྱུར་བ་ཡིན། ནམ་མ་ལངས་པ་ལ་དེ་རུ་འདུ་ཤེས་སམ་མ་ལངས་པར་ཐེ་ཚོམ་ཟ་བ་ཉིད་ཀྱིས་ཀྱང་མིའི་བདག་པོའི་སྒོའམ། བཙུན་མོའི་འཁོར་གྱི་གནས་དག་ཏུ་སྒོ་གཏན་ནམ་ཉེ་འཁོར་གྱི་མཐའ་ལས་འདས་པ་ལ་ནི་ཟད་བྱེད་ཀྱི་ལྟུང་བ་ཉིད་ཀྱིས་རེག་གོ ། ཅིག་ཤོས་ལངས་པ་ལ་མ་ལངས་པ་དག་ཏུ་འདུ་ཤེས་པས་སམ་ཐེ་ཚོམ་ཟ་བས་འདས་པ་ཐམས་ཅད་ལ་ཡང་ཉེས་བྱས་སོ། ། གསུམ་པ་ལུང་ཚིག་བཤད་པ་ནི། རྒྱལ་པོའི་ཕོ་བྲང་དུ་མཚོན་མོ་ནང་དུ་རིན་པོ་ཆེ་བཀྲམ་ནས་མ་བསྡུས་པར་འོད་ཀྱིས་བྱ་བ་བྱེད་པ་ལ་མཚན་མོ་དང༌། །
བསྡུས་པ་ལ་ཉིན་མོར་བྱེད་པས། ལུང་ལས་རིན་པོ་ཆེ་མ་བསྡུས་པ་ཞེས་བྱ་བ་གསུངས་པ་ནི་རིན་པོ་ཆེ་སྦ་བར་མ་བྱས་པ་དང༌། གནས་ནས་བརྟུལ་བར་མ་བྱས་པ་ལ་བརྗོད་དོ། ། དྲུག་སྡེ་ལ་བཅས་པ་བསླབ་པ་ལ་ཁྱད་དུ་གསོད་པ་ད་གདོད་ཤེས་སོ་ཞེས་སྐུར་པ་འདེབས་པ་ནི། ཟླ་བ་ཕྱེད་ཕྱེད་ཀྱི་དུས་སུ་སོ་སོ་ཐར་པ་ཡང་ཡང་དུ་ཐོས་ནས་ཀྱང༌། བསླབ་བྱ་འདི་དག་ནི་མདོ་རུ་གཏོགས་པ་དང༌། དགེ་སློང་གི་ཆོས་སུ་རང་བྱུང་སྟོན་པ་དག་གིས་བསྟན་པའི་རྣམ་གཞག་བྱས་པ་དེ་དག་མ་ལུས་པ་ཇི་ལྟ་བ་བཞིན་དུ་བདག་གིས་ད་གདོད་ཤེས་ཀྱི། སྔར་མ་ཤེས་ཞེས་བསྟིང་ཚིག་གིས་དེ་ལྟར་གོ་བར་བྱེད་པའི་སྡོམ་བརྩོན་ཚུལ་འཆོས་ཅན་དེ་ལ་ནི་ལྟུང་བྱེད་ཀྱིས་རེག་པར་འདོད་དོ། ། གཞི་ནི་རང་ཉིད་སོ་ཐར་ཡང་ཡང་ཐོས་པའོ། ། བསམ་པ་བསླབ་པ་ཁྱད་དུ་གསོད་པར་འདོད་པ།
སྦྱོར་བ་ངག་གིས་སྨྲས་པ་ནའོ། ། མཐར་ཐུག་དོན་གོ་བའོ། ། དགག་བྱ་ཉེས་པ་ཆེའོ། ། དགེ་སློང་དུ་མ་ལ་བཅས་པ་ཁབ་རལ་ལ་ལྔ་སྟེ། ལྟུང་བ་དང༌། བཤགས་པའི་ཚུལ་དང༌། ཁབ་རལ་བྱ་ཚུལ་དང༌། ཉེར་མཁོ་གཞན་བྱ་ཚུལ་དང༌། བསླབ་བྱའོ། ། དང་པོ་ནི།
དགེ་སློང་རྣམས་ཀྱིས་ཁབ་རལ་གྱི་རྒྱུ་གང་བཟང་ཞེས་ཁབ་རལ་མཁན་ལ་དྲིས་པ་ན། གླང་པོ་ཆེའི་རུས་པ་བཟང་ཞེས་པ་ལ་བརྟེན་ནས་གླང་པོ་ཆེའི་རུས་པ་དང་བ་སོ་དང་རྭའི་རང་བཞིན་ལ་བློ་ངན་གང་ཞིག་ཁབ་རལ་བྱེད་པ་དེ་ནི་འདིར་ལྟུང་བྱེད་ཀྱི་ཆུ་སྲིན་གྱི་ཁར་རང་ཉིད་ལྟུང་བར་བྱེད་པར་འདོད་པ་ཡིན་ནོ། ། གཞི་ནི་དཀོན་ཞིང་རིན་ཆེ་བ་གླང་པོ་ཆེའི་རུས་པ་སོགས་ལས་བྱས་པའི་ཁབ་རལ། བསམ་པ་བཟོ་བར་འདོད་པ། སྦྱོར་བ་རང་ངམ་གཞན་བསྐོས་པས་བྱེད་དུ་འཇུག་པ། མཐར་ཐུག་བཟོ་ཡོངས་སུ་རྫོགས་པའོ། ། དགག་བྱ་འདོད་པ་ཆེ་བའོ། ། གཉིས་པ་བཤགས་པའི་ཚུལ་ནི། གལ་ཏེ་བ་སོ་སོགས་ལ་ཁབ་རལ་བྱས་ན་ཡང་མ་བཅག་ན་ལྟུང་བ་མི་འདག་པས་དགེ་སློང་དེའི་ཁབ་རལ་བཅག་ནས་ནི་ལྟུང་བ་དེ་ནི་བཤགས་པར་བྱའོ། ། གསུམ་པ་ཁབ་རལ་བྱ་ཚུལ་ནི།
རིགས་ཤིང་འཐད་པའི་ཁབ་རལ་བྱེད་པ་དེ་ལ་བྱ་བའི་ཆོ་ག་ནི་འདི་ཡིན་ཏེ། གློ་ནས་ཁ་དབྱེར་རུང་བ་འཆང་བའི་རྣམ་པ་དང༌། ནང་གི་ཁབ་དེ་དང་འཚམ་པའི་ཚད་སྦུ་གུ་ཅན་དང༌། གྲིའི་ཤུབས་ཀྱང་གྲི་གུ་དེའི་ཚད་དང་ཡང་དག་པར་ལྡན་པའོ། ། ཚད་དེ་ལས་གཞན་དུ་ཤིན་ཏུ་རིང་བ་དང་ཐུང་བ་ནམ་ཡང་བྱ་བ་མིན་ནོ། ། བཞི་པ་ཉེར་མཁོ་གཞན་བྱ་བའི་ཚུལ་ནི། ཁབ་ཀྱང་རྣམ་པ་བཞི་སྟེ། ཟངས་མ་དང༌། འཁར་བ་དང༌། ར་གན་དང༌།
ལྕགས་ལས་བྱས་པ་རྣམས་སོ། ། གྲི་གུ་ཉིད་ནི་ལྕགས་ལས་བྱ་བ་ཁོ་ནར་གསུངས་སོ། ། སྔ་འགྱུར་ལས། རབ་དང་འབྲིང་དང་ཐ་མ་དང༌། ། ཞེས་པས། དེ་ལ་ནི་རབ་འབྲིང་ཐ་མ་གསུམ་དུ་འདོད་དོ། ། རབ་ཚད་ནི་སོར་བརྒྱད་དུ་ཤེས་པར་བྱ་སྟེ། ཐ་མའི་ཚད་ནི་སོར་བཞི་ཡིན་ནོ། ། འབྲིང་ནི་དེ་གཉིས་ཀྱི་བར་གང་ཡང་རུང་བའོ། ། གྲི་གུ་དབྱིབས་ཇི་ལྟར་བྱ་ཞེ་ན།
གྲི་གུ་ནི་བྱ་གག་སྟེ། ཁྱིམ་བྱའི་གཤོག་པ་ལྟ་བུའི་རྣམ་པའི་དབྱིབས་སུ་བྱ་བ་ཡིན་ནོ། ། ལྔ་པ་བསླབ་བྱ་ནི། གང་གི་ཚེ་དགེ་སློང་རིངས་པར་གྱུར་ཀྱང་གྲོང་གཞན་དུ་འགྲོ་བ་ན་འགྲོ་བའི་གནས་དེར་ཁབ་གཅིག་ཙམ་ངེས་པར་འཁྱེར་བར་བྱ་སྟེ། དགོས་པ་ཁབ་ཀྱི་བསླབ་བྱ་བསྲུང་བར་བྱ་བའི་ཕྱིར་དུའོ། ། ཉེ་དགའ་ལ་བཅས་པ་ཁྲི་རྐང་ལ་གཉིས་ཏེ། ལྟུང་བ་དངོས་དང༌། ཕྱིར་བཅོས་སོ། ། དང་པོ་ནི། དགེ་འདུན་གྱི་ཁྲི་དང་ཁྲིའུ་སོགས་བྱེད་ན་ཁྲིའི་རྐང་པའི་ཚད་ལ་ནི་བདེ་གཤེགས་ཀྱི་སོར་མོ་ཉིད་ཀྱི་ཚད་ཀྱིས་གཞལ་བའི་སོར་བརྒྱད་ཀྱི་ཚད་བྱའོ། །
སོར་བརྒྱད་ལས་ལྷག་པར་བྱས་ན་དགེ་སློང་ལ་ལྟུང་བར་འགྱུར་བས་སོར་བརྒྱད་ལས་ལྷག་པར་མི་བྱའོ། ། དགེ་འདུན་གྱི་ཁྲི་ཞེས་བྱེ་བྲག་ཏུ་དགར་བས་གང་ཟག་གི་ཁྲི་ལ་ལྷག་ཀྱང་ལྟུང་བ་མེད་དོ། ། བདེ་གཤེགས་ཀྱི་སོར་བརྒྱད་ལ་ཁྲུའི་ཚད་ཇི་ལྟར་བྱ་ཞེ་ན། བདེ་བར་གཤེགས་པའི་སོར་བརྒྱད་ལ་མི་འབྲིང་པོའི་ཁྲུ་གང་གི་ཚད་དུ་འདོད་པ་ཡིན་ནོ། ། གཞི་ནི་དགེ་འདུན་གྱི་ཁྲི་དང་ཁྲིའུའོ། ། བསམ་པ་ཚད་ལས་ལྷག་པར་བྱེད་འདོད་པའོ། ། སྦྱོར་བ་རང་ངམ་གཞན་བྱེད་དུ་འཇུག་པའོ། ། མཐར་ཐུག་བཟོ་རྫོགས་པ་ནའོ། ། དགག་བྱ་དགེ་འདུན་གྱི་རྫས་ལ་གནོད་པའོ། ། གཉིས་པ་ཕྱིར་བཅོས་ནི།
ཁྲུ་གང་གི་ཚད་དེ་ལས་ལྷག་པར་བྱས་ན་དགེ་སློང་གིས་ལྷག་པོ་བཅད་ནས་ལྟུང་བ་སོ་སོར་བཤགས་པར་བྱའོ། ། མ་བཅད་ན་བཤགས་ཀྱང་ལྟུང་བ་མི་འདག་གོ ། ཉེ་དགའ་ལ་བཅས་པ་གདལ་བ་ལ་བཞི་སྟེ། ལྟུང་བ་དང༌། གདལ་བྱ་དང༌། བཤགས་པ་དང༌། གདལ་བའི་དོན་ནོ། ། དང་པོ་ནི། དགེ་སློང་གིས་གཞན་ལ་མཐོ་འཚམ་པའི་དོན་དུ་དགེ་འདུན་གྱི་གནས་མལ་དང་མལ་སྟན་དང་ཁྲི་དང་ཁྲིའུ་སོགས་ལ་ཤིང་བལ་དང་བལ་ལ་སོགས་པ་གདལ་བར་མི་བྱའོ། ། གལ་ཏེ་གདལ་ན་དགེ་སློང་དེ་ལ་དགེ་བ་ཟད་བྱེད་ཀྱི་ལྟུང་བར་འགྱུར་རོ། །
གང་ཟག་གི་གནས་མལ་སོགས་ལ་དངོས་གཞི་མིན་ནོ། ། གཞི་ནི་དགེ་འདུན་གྱི་གནས་མལ་དང་ཁྲིའུ་སོགས་སོ། ། བསམ་པ་ཤིང་བལ་སོགས་གདལ་བར་འདོད་པ། སྦྱོར་བ་རང་ངམ་གཞན་བྱེད་དུ་བཅུག་པའོ། ། མཐར་ཐུག་གནས་མལ་སོགས་ལ་གོས་པའོ། ། དགག་བྱ་གནས་མལ་སོགས་ཆུད་ཟ་བའོ། ། གཉིས་པ་གདལ་བྱ་ནི། རས་བལ་དང༌། ལུག་བལ་དང༌། ཤིང་ཀ་ཤའི་བལ་དང༌།
ཤིང་ཤལ་མ་ལའི་བལ་ཡང་གདལ་བྱར་གཟུང་ངོ༌། ། གསུམ་པ་བཤགས་པ་ནི། གང་གདལ་བའི་རས་བལ་ལ་སོགས་པའི་དངོས་པོ་དེ་ནི་བསྡུས་ནས་ལྟུང་བ་བཤགས་པར་བྱ་བ་ཡིན་ནོ། ། མ་བསྡུས་ན་མི་འདག་གོ ། བཞི་པ་གདལ་བའི་དོན་ནི། རས་བལ་དང་ཤིང་བལ་ལ་སོགས་པ་གནས་མལ་གྱི་སྟེང་དུ་འགྲེམས་པར་བྱེད་པ་གང་ཡིན་པ་དེ་ནི་འདིར་གདལ་བའི་དོན་དུ་ཤེས་པར་བྱའོ། ། གདལ་བ་ཐམས་ཅད་མ་ཡིན་གྱི། དངོས་པོ་གང་དང་འབྲེལ་བས་དགེ་སློང་གི་གོས་དག་མཛེས་པར་མི་འགྱུར་བར་སྐྱ་ཐིབ་ཐིབ་ཏུ་སོང་བའོ། ། དགེ་སློང་དུ་མ་ལ་བཅས་པ་གདིང་བ་ལ་གཉིས་ཏེ། ལྟུང་བ་དངོས་དང༌།
ཕྱིར་བཅོས་སོ། ། དང་པོ་ནི། དང་པོ་མཐོ་དོ་བར་བཅས་པ་ལ། འཆར་ཀ་ལུས་ཆེ་བས་གདིང་བས་མ་ཁྱབ་པར་རྐང་པའི་ངོས་སུ་ལོ་མའི་ཆུན་པོ་བཞག་པ་སྟོན་པས་གཟིགས་པས། གདིང་བའི་སྲིད་དུ་བདེ་བར་གཤེགས་པའི་མཐོ་གསུམ་དུ་གསུངས་པས་ཕལ་པའི་ཁྲུ་ཕྱེད་དང་ལྔའོ། ། ཚད་དེ་ལས་ལྷག་པར་བྱ་བ་མིན་ཏེ། གལ་ཏེ་བྱས་ན་ལྟུང་བྱེད་དོ། ། ཞེང་དུ་སྟོན་པའི་མཐོ་ཕྱེད་དང་གཉིས་ཡོད་པ་སྟེ། ཚད་དེ་ལ་བརྟུལ་ཞུགས་ཅན་གྱིས་གདིང་བ་བྱའོ། ། སྤྱིར་ཁྲུས་འཇལ་བ་ཐམས་ཅད་ལ་ཚད་ལས་ཁྲུ་ཕྱེད་ཀྱིས་ལྷག་ན་ལྟུང་བ་ཡིན་ལ།
སོར་གྱིས་འཇལ་བ་ཐམས་ཅད་ལ་སོར་ཕྱེད་ཀྱིས་ལྷག་ནའོ། ། འདི་ལ་གཞི་ནི་གདིང་བའོ། ། བསམ་པ་ཚད་ལས་ལྷག་པར་བྱེད་པར་འདོད་པ། སྦྱོར་བ་རང་ངམ་གཞན་བྱེད་དུ་བཅུག་པ། མཐར་ཐུག་བཟོ་རྫོགས་པ་ནའོ། ། དགག་བྱ་འདོད་པ་ཆེ་བའོ། ། གཉིས་པ་ཕྱིར་བཅོས་ནི། ཚད་ལས་ལྷག་པའི་ལྟུང་བ་ནི་གང་ལ་བཤགས་པར་བྱེད་པ་ན་ལྷག་པོ་བཅད་ནས་བཤགས་པར་བྱའོ། ། བཤགས་ཡུལ་ཚུལ་ལྡན་དེས་ཀྱང་ཁྱོད་ཀྱིས་ནི་ལྷག་པོ་བཅད་དམ་ཞེས་དྲི་བར་བྱས་ནས་བཤགས་པ་བྱེད་དུ་འཇུག་གོ ། གཡན་པ་དགབ་པ་ནི།
གཡན་ནད་ཅན་གྱི་དགེ་སློང་རབ་ཏུ་མང་པོ་ལ་བཅས་པ་ལ། ལྟུང་བ་དང༌། ཕྱིར་བཅོས་གཉིས་ལས། དང་པོ་ནི། དགེ་སློང་དག་གི་གཡན་པ་དགབ་པའི་ཚད་ནི། སྟོན་པ་འདི་ཉིད་ཀྱི་མཐོའི་དབང་དུ་བྱས་ནས་ཆུར་བཞི་དང་ཞེང་དུ་མཐོ་གཉིས་སུ་བསྔགས་པ་སྟེ། དེ་ལས་ཚད་ལྷག་ན་ལྟུང་བྱེད་དོ། ། གཉིས་པ་ཕྱིར་བཅོས་ནི། ལྷག་པོ་བཅད་ནས་བཤགས་པར་བྱ་ཞིང༌། བཤགས་ཡུལ་གྱིས་ཀྱང་བཅད་དམ་ཞེས་དྲི་བར་བྱའོ། །
འདི་ནི་ཁབ་རལ་སོགས་ཐམས་ཅད་ལ་སྦྱར། གཞི་ལ་སོགས་པ་ཡང་སྔར་བཞིན་དུ་སྦྱར་རོ། ། དབྱར་གྱི་གོས་རས་ཆེན་ཞེས་བྱ་བ་ནི། འཇལ་བྱེད་ཀྱང་སྔ་མ་དང་འདྲ་སྟེ། གང་གི་ཕྱིར་ན་སྟོན་པའི་མཐོ་ཡི་སྒོ་ནས་འཇལ་བས་སོ། ། སྲིད་དུ་སྟོན་པའི་མཐོ་དྲུག་ཡིན་པར་ཤེས་པར་བྱ་སྟེ། ཕལ་པའི་ཁྲུ་དགུའོ། ། རྒྱར་ནི་སྟོན་པའི་མཐོ་ཕྱེད་དང་གསུམ་ཡིན་ཏེ། ཕལ་པའི་ཁྲུ་གསུམ་དང་སོར་བཅོ་བརྒྱད་དོ། ། གཞི་ལ་སོགས་པ་སྔར་བཞིན་ནོ། །
ཉེ་དགའ་ལ་བཅས་པ་བདེ་གཤེགས་ཀྱི་ཆོས་གོས་ནི། སྟོན་པའི་ལུས་ཙམ་མེད་པར་བདེ་བར་གཤེགས་པའི་ཆོས་གོས་ཀྱི་ཚད་དུ་ཆོས་གོས་མི་བྱ་སྟེ། སྟོན་པའི་ཆོས་གོས་དང་མཉམ་པའམ་ལྷག་པར་བྱས་ན་ཡང་ལྟུང་བའོ། ། སྟོན་པའི་ཆོས་གོས་ཀྱི་ཚད་གང་ཞེ་ན། སྟོན་པའི་ཆོས་གོས་དེ་ལ་ནི་སྲིད་དུ་སྟོན་པའི་མཐོ་བཅུ་དང་ཞེང་དུ་དྲུག་གོ ། འདི་ལ་ཕལ་པའི་ཁྲུ་བཅོ་ལྔ་དང༌། དགུ་ཡོད་དོ། ། གཞི་ནི་སྟོན་པའི་ཆོས་གོས་དང་མཉམ་པའམ་ཚད་ལས་ལྷག་པའོ། ། བསམ་པ་ཚུལ་དེ་ལྟར་བཟོ་འདོད་པའོ། ། སྦྱོར་བ་རང་ངམ་གཞན་བྱེད་དུ་བཅུག་པའོ། །
མཐར་ཐུག་བཟོ་གྲུབ་པའོ། ། དགག་བྱ་བླ་མ་ལྟར་འཆོས་པའོ། ། ལྟུང་བྱེད་འབའ་ཞིག་པ་བསྟན་ཟིན་ཏོ། ། གཉིས་ཀའི་ཐུན་མོང་གི་སྒྲ་དོན་བསྟན་པ་ནི། བསླབ་པ་ཉམས་པར་བྱེད་པའི་བྱིས་པ་གང་དག་སྡུག་བསྔལ་ཤིན་ཏུ་མི་བཟད་པ་དང་ལྡན་པའི་ངན་སོང་གསུམ་དག་ཏུ་ངེས་པར་ལྟུང་བར་བྱེད་པ་དེའི་ཕྱིར་ལྟུང་བྱེད་ཅེས་བྱའོ། ། འཇིགས་པ་བརྒྱ་ཕྲག་དུ་མ་བསྐྱེད་པས་ན་ཡང་ལྟུང་བྱེད་ཅེས་བྱའོ། ། གཉིས་པ་སོ་སོར་བཤགས་པ་ལ་གཉིས་ཏེ། མཚམས་སྦྱར་དང༌། དོན་དངོས་གཏན་ལ་དབབ་པའོ། ། དང་པོ་ནི།
ལྟུང་བྱེད་རྣམས་ཡང་དག་པར་བཤད་ཟིན་ནས་ཀྱང༌། སླར་ཡང་དེའི་རྗེས་ཐོག་ཏུ་སོ་སོར་བཤགས་པ་རྣམ་པ་བཞི་རང་གི་མཚན་ཉིད་ཀྱི་དབྱེ་བ་ཡིས་བརྗོད་པར་བྱའོ། ། གཉིས་པ་དངོས་ཀྱི་དོན་གཏན་ལ་དབབ་པ་ལ་གཉིས་ཏེ། ལྟུང་བའི་རྣམ་གཞག་དང༌། ཕྱིར་བཅོས་སོ། ། དང་པོ་ལ། སྡོམ་ནི། གྲོང་དང་ཁྱིམ་གཞན་ཉིད་དང་ནི། ། བསླབ་པ་རྣམས་དང་དགོན་པ་ནི། ། བདེ་གཤེགས་ཕན་པར་གསུངས་པ་ཡིས། །
སོ་སོར་བཤགས་པར་བྱ་བར་གསུངས། ། ཞེས་སོ། ། དང་པོ་རྒྱལ་པོའི་ཁབ་ཏུ་ཉེ་དགའ་ལ་བཅས་པ་དགེ་སློང་མ་ལས་ཟས་ལེན་པ་ནི། སྡོམ་བརྩོན་བསོད་སྙོམས་བྱེད་པའི་དུས་ཀྱི་རང་གི་སྤྱོད་ཡུལ་གྱི་གྲོང་དང་གྲོང་གི་ཉེ་འཁོར་དུ་ཉེ་དུ་མ་ཡིན་པའི་དགེ་སློང་མ་ལས་བསོད་སྙོམས་བླངས་ནས་ནི་དགེ་སློང་མ་དང་རང་ཉིད་གཉིས་ཆར་གྲོང་ན་གནས་བཞིན་པས་ཟོས་ན་སོ་སོར་བཤགས་པར་བྱ་བའི་ལྟུང་བ་ཡིན་ནོ། ། རྒྱ་ཆེར་འགྲེལ་ལས་ནི། སྦྱིན་པ་མོ་དང་ལེན་པ་གཉིས་ཀ་ལ་ལམ་པོ་ཆེ་ན་འདུག་པ་ཡན་ལག་ཏུ་དགོས་ཞེས་བཤད། ཉེ་དུ་མ་ཡིན་པའི་དགེ་སློང་མ་ལས་བླངས་ཀྱང་དགེ་སློང་རང་གནས་སུ་ཟ་ན་ལྟུང་བ་མེད། དགེ་སློང་མ་མེད་པར་དེས་གྲོང་དུ་བཞག་པའི་ཟས་ལེན་པ་ལ་ཡང་ལྟུང་བ་མེད་ཅེས་བཤད་དོ། ། གཞུང་འདིར་ནི་རང་གི་སྤྱོད་ཡུལ་དུ་ཞེས་བཤད་པས། རང་གི་སྤྱོད་ཡུལ་དུ་བླངས་ནས་ཟོས་ཀྱང་ལྟུང་བ་འབྱུང་བ་ལྟར་སྣང་ངོ༌། །
ཉེ་དུ་མ་ཡིན་པའི་དགེ་སློང་མ་ལས་ཟས་བླངས་ན་དེ་དང་འདྲིས་པའི་དགག་བྱ་ཡོད་པ་ལ་དགོངས་པར་མངོན་ནོ། ། གཞི་ནི་ཉེ་དུ་མ་ཡིན་པའི་དགེ་སློང་མ་ལས་བསོད་སྙོམས་ལེན་པར་བྱེད་པའོ། ། བསམ་པ་བདག་ཉིད་གྲོང་ན་འདུག་པས་ཟ་བར་འདོད་པའོ། ། སྦྱོར་བ་ལེན་ཅིང་ཟ་བའོ། ། མཐར་ཐུག་མགུལ་དུ་མིད་པའོ། ། དགག་བྱ་སྐུར་པའི་རྒྱུར་འགྱུར་བའོ། ། གཉིས་པ་དྲུག་སྡེ་ལ་བཅས་པ་ཁྱིམ་གཞན་དུ་དགེ་སློང་མས་བསྒོ་བཤམ་བྱས་པ་ཟ་བ་ལ་བཞི་སྟེ། བཟློག་པའི་ཚུལ་དང༌། མ་བཟློག་པའི་ཉེས་པ་དང༌། བཤགས་པ་དང༌།
ལྟུང་མེད་དོ། ། དང་པོ་ནི། སྦྱིན་བདག་གི་ཁྱིམ་གང་དག་ཏུ་དགེ་སློང་རྣམས་ཟས་གསོལ་བའི་ཚེ་ན། གལ་ཏེ་དགེ་སློང་མ་གང་ཞིག དགེ་སློང་འདི་ལ་མར་བྱིན། གཞན་འདི་དག་ལ་ཟས་གཞན་བྱིན་ཞེས་སོགས་སྨྲ་ན་དགེ་སློང་རྣམས་ནི་ཟན་ཟ་བའི་བར་དུ་སྲིང་མོ་མ་སྨྲ་ཞེས་ལེགས་པར་བཟློག་པར་བྱའོ། ། དགེ་འདུན་དེ་དག་ལས་གཅིག་གིས་ཀྱང་བཟློག་ཚིག་མི་སྨྲ་ན་ནི་ཟས་ཟ་བ་པོའི་དགེ་འདུན་ཀུན་ལ་སོ་སོར་བཤགས་པར་བྱ་བའི་ལྟུང་བ་འབྱུང་བ་ཡིན་ནོ། ། གང་ལ་སྦྱིན་པར་སྨྲ་བའི་ཡུལ་ནི། ནང་གི་གནས་དང༌། བར་དང༌།
ཕྱིའི་གནས་ནི་གསུམ་ཀར་གདུགས་ཚོད་གསོལ་བ་རྣམས་སོ། ། གང་གིས་བཟློག་ཅེ་ན། དགེ་འདུན་གྱི་ནི་གནས་བརྟན་ནམ། ཡང་ན་དགེ་འདུན་གྱི་གསར་བུ་ཀུན་གྱིས་བཟློག་ཚིག་བརྗོད་པར་བྱའོ། ། བཟློག་ཚིག་ནི་དགེ་སློང་མ་འདི་ནི་དགེ་སློང་རྣམས་ཟས་གསོལ་གྱི་བར་དུ་མ་སྨྲ་བར་འདུག་ཅིག་ཅེས་པའོ། ། གཉིས་པ་མ་བཟློག་པའི་ཉེས་པ་ནི། ནང་ན་གནས་པ་ལ་དགེ་སློང་མ་བསྒོ་བཤམ་བྱེད་པ་ན་མ་བཟློག་གམ་ཞེས་དགེ་སློང་ཕྱི་རོལ་ན་ཡོད་པ་རྣམས་ཀྱིས་དྲིའོ། ། བར་ན་གནས་པའི་ཟས་ཟ་བ་རྣམས་ཀྱིས་ནི་གལ་ཏེ་མ་དྲིས་པར་ཟོས་ན་ལྟུང་བ་དངོས་ཡིན་ནོ། ། ཕྱི་རོལ་ན་གནས་པས་བར་ལ་གནས་པ་རྣམས་ལ་མ་དྲིས་པར་ཟོས་པ་ལ་ཉེས་བྱས་སོ། ། གལ་ཏེ་བར་དང་ཕྱི་ན་གནས་པ་རྣམས་གཅིག་ཀྱང་དྲི་བ་དང་བཟློག་ཚིག་མི་སྨྲ་བར་ཟོས་ན་དགེ་འདུན་གྱི་གནས་བརྟན་དང་གསར་བུ་ལ་སོགས་པ་ཀུན་ལ་སོ་སོར་གཤགས་པར་བྱ་བ་ཡིན་ནོ། །
གསུམ་པ་བཤགས་པ་ནི། ལྟུང་བ་དེ་ཡང་སྡོམ་བརྩོན་གཅིག་གི་མདུན་དུ་བཤགས་པར་བྱ་སྟེ། དཔེར་ན་ལྟུང་བྱེད་ཇི་ལྟ་བ་བཞིན་དུའོ། ། བཞི་པ་ལྟུང་མེད་ནི། དགེ་སློང་མ་རང་གནས་པའི་དབྱར་ཁང་དུ་རང་གིས་སྦྱར་བའི་ཟས་ལ་བསྒོ་བཤམ་བྱེད་པ་ལ་བཀག་པ་མེད་དེ། ཟས་དེ་ནི་དགེ་སློང་མ་དེའི་རང་གི་རྫས་ལ་སྦྱར་བའི་ཕྱིར་རོ། ། ཕན་ཚུན་བསྒོ་བ་མི་ཐོས་པའི་ཁང་བཟང་རྒྱ་ཆེན་འགར་ཡང་བསྒོ་བཤམ་བྱེད་པ་ལ་ཉེས་པ་མེད་དོ། ། འདི་ལ་ཡང་གཞི་ནི། ཁྱིམ་པའི་གནས་སུ་དགེ་སློང་མས་ཟས་མི་སྙོམས་པར་བསྒོ་བཤམ་བྱེད་པའོ། ། བསམ་པ་བཟའ་བར་འདོད་པའོ། །
སྦྱོར་བ་ཟ་བར་རྩོམ་པའོ། ། མཐར་ཐུག་མགུལ་དུ་མིད་པ་ནའོ། ། དགག་བྱ་གཞན་མ་དད་པའོ། ། གསུམ་པ་ཡངས་པ་ཅན་དུ་དྲུག་སྡེ་ལ་བཅས་པ་ཁྱིམ་གྱི་བསླབ་པ་དྲལ་བ་ལ་གསུམ། ལྟུང་བ་དང༌། ལྟུང་མེད་དང༌། བསླབ་བྱའོ། ། དང་པོ་ནི། དགེ་འདུན་བློ་མཐུན་པས་གསོལ་བའི་ལས་ཀྱིས་ཁྱིམ་གྱི་བསླབ་པའི་སྡོམ་པ་བྱིན་པ་ལ་སློབ་པའི་ཁྱིམ་པ་བསླབ་པའི་སྡོམ་ཅན་གྱིས་ཁྱིམ་གང་དུ་སྔར་མགྲོན་དུ་མ་བོས་ན་དགེ་སློང་བྲུ་བས་ཉེན་ན་ཡང་དེ་ལས་ཟན་ལ་སོགས་པ་མི་བཟའོ། ། དེ་ལས་གང་ལེན་པ་བཀག་པ་ནི།
མར་དང་ཞོ་དང་འོ་མ་དང་སྦྲང་རྩི་དང་བུ་རམ་གྱི་བཏུང་བ་དང་ཉ་ཤ་དང་ཤ་དང་ཤ་སྐམ་དང་མར་དང་བཅས་པ་བཀག་པ་ཡིན་ནོ། ། འདི་ལའང་གཞི་ནི་ཁྱིམ་གྱི་བསླབ་པ་བྱིན་པའི་ཁྱིམ་ལས་ཟས་ལེན་པའོ། ། བསམ་པ་ཟས་ཟ་བར་འདོད་པའོ། ། སྦྱོར་བ་ཟས་ཟ་བར་རྩོམ་པའོ། ། མཐར་ཐུག་མགུལ་དུ་མིད་ནའོ། ། དགག་བྱ་སྦྱིན་བདག་ལ་གནོད་པ་དང༌། དགེ་འདུན་གྱི་ཁྲིམས་དྲལ་བའོ། ། གཉིས་པ་ལྟུང་མེད་ནི། སྡེ་དཔོན་སེང་གེའི་ཆུང་མས་ལོ་མ་སོགས་ཕུལ་བ་ལ་བརྟེན་ནས། བསླབ་པའི་སྡོམ་ཅན་གྱི་ཁྱིམ་དུ་ལོ་མ་དང་མེ་ཏོག་དང་འབྲས་བུ་སོགས་ཕུལ་ན་དང་དུ་ལེན་པ་ལ་འགལ་བ་མེད་དོ། །
དམག་དཔོན་སེང་གེའི་ཆུང་མས་ཞུས་པ་ལ་བརྟེན་ནས་དམ་པའི་ཆོས་སྟོན་པ་ན། ། མལ་སྟན་སྤྱོད་པ་ལ་ཡང་ཉེས་པ་མེད་དོ། ། གསུམ་པ་བསླབ་བྱ་ནི། སྡོམ་བརྩོན་དག་གིས་ཁྱིམ་གཞན་དུ་བཟའ་བ་ཟོས་ནས་བཟའ་བའི་ལྷག་མ་བསླབ་པའི་སྡོམ་ཅན་གྱི་ཁྱིམ་དུ་འོངས་ནས་བྱིས་པ་རྣམས་ལ་སྦྱིན་ནོ། ། རིལ་པོར་བྱིན་པ་ལ་སྦྱིན་བདག་གཞན་མ་དགའ་བ་ལ་བརྟེན་ནས་དུམ་བུར་བགོས་ཏེ་སྦྱིན་པར་བྱ་ཞེས་གསུངས། བྱིས་པ་ལ་བྱིན་པས་ཚུལ་ལྡན་ལ་ནི་བྱིས་པ་དེ་དག་དགའ་བར་འགྱུར་རོ། ། བཞི་པ་སེར་སྐྱར་དྲུག་སྡེ་ལ་བཅས་པ་མ་བརྟགས་པར་ཟ་བ་ནི། གང་ཞིག་ཆོམ་རྐུན་གྱི་འཇིགས་པ་དང་བཅས་པའི་དགོན་པའི་གཙུག་ལག་ཁང་ན་གནས་པའི་དགེ་སློང་རྣམས་ཀྱིས་གྲོང་ལས་རྒྱང་གྲགས་འཕགས་པའི་ཕྱི་རོལ་དུ་འོངས་ནས་བཟའ་བ་ལེན་པ་ནི་བཀག་པ་ཡིན་ནོ། ། ཟས་དེ་ཐོབ་ནས་རྒྱང་གྲགས་སུ་འཕགས་པ་དེར་རམ། སྔར་གྱི་གནས་ལས་གཞན་དུ་ཁྱེར་ཏེ་ཟ་བའམ།
གཙུག་ལག་ཁང་དུ་དགེ་འདུན་རྣམས་དང་ལྷན་ཅིག་ཏུ་མི་ཟ་བར་ལོགས་ཤིག་ཏུ་དགར་ནས་ཟ་བ་ལ་ཡང་དགེ་སློང་ལ་ནི་ལྟུང་བར་འགྱུར་རོ། ། ཆོམ་རྐུན་ཡོད་མེད་བརྟག་པའི་ཕྱིར་ནགས་ཉུལ་ནས་མེད་པར་ངེས་པ་ན་ཕྱི་རོལ་དུ་འཕགས་ནས་ཟ་བ་ནི་ལྟུང་བ་སྐྱེད་བྱེད་དུ་མ་གཏོགས་སོ། ། ནགས་མ་ཉུལ་བར་ཟ་ན་དགེ་སློང་ལ་སོ་སོར་བཤགས་པའི་ལྟུང་བར་འགྱུར་རོ། ། འདི་ལའང་གཞི་ནི་ནགས་མ་ཉུལ་བར་འཇིགས་བཅས་ཀྱི་གནས་གཙུག་ལག་ཁང་ནས་ཕྱི་རོལ་དུ་འཕགས་ཏེ་ཟས་ཟ་བའོ། ། བསམ་པ་ཟས་ཟ་བར་འདོད་པ། སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པ་ནའོ། ། དགག་བྱ་ཆོམ་རྐུན་གྱིས་བཅོམ་པ་སོགས་སོ། ། དངོས་ཀྱི་དོན་གཏན་ལ་དབབ་པ་བསྟན་ཟིན་ཏོ། ། གཉིས་པ་ཕྱིར་བཅོས་ནི།
སོར་བཤགས་བཞིའམ་གཉིས་དང་གཅིག་ལ་སོགས་པ་དེ་ལྟར་བྱས་ན། གང་བྱུང་བའི་མིང་ནས་སྨོས་ནས་ཅི་རིགས་པར་ཀུན་དགའ་ར་བར་འཚོགས་པའི་སྡོམ་བརྩོན་ཀུན་གྱི་མདུན་དུ་བདག་ལ་མི་རིགས་པ་སྨད་པའི་གནས་སོ་སོར་བཤགས་པར་བྱ་བ་བྱུང་ངོ་ཞེས་སོ་སོར་བཤགས་པར་བྱའོ། ། སོར་བཤགས་བསྟན་ཟིན་ཏོ། ། གསུམ་པ་ཉེས་བྱས་བཤད་པ་ལ་གཉིས་ཏེ་མཚམས་སྦྱར་བ་དང༌། དངོས་ཀྱི་དོན་ནོ། ། དང་པོ་ནི། གོང་དུ་བསྟན་པ་དེ་ལྟར་ལུང་གང་དུ་སོ་སོར་བཤགས་པ་རྣམ་པ་བཞི་གསུངས་པ་ཇི་ལྟ་བ་བཞིན་བཤད་ཟིན་ནས་ནི་ཞེས་པའོ། ། གཉིས་པ་དངོས་ཀྱི་དོན་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌།
དོན་བསྡུ་བའོ། ། དང་པོ་ནི། ད་ནི་གང་ཞིག་བསླབ་པར་བྱ་བའི་ཆོས་མང་པོའི་སྐབས་སུ་སོན་པ་སྟེ་སྐབས་སུ་བབ་པ་བསྟན་པར་བྱའོ། ། གཉིས་པ་རྒྱས་པར་བཤད་པ་ལ་གསུམ་སྟེ། སོ་སོའི་མཚན་ཉིད། སྤྱོད་ལམ་ཕུན་ཚོགས་སུ་བྱ་བ། དེའི་འཐད་པའོ། ། དང་པོ་ལ་སྡེ་ཚན་དགུ་སྟེ། དང་པོ་གོས་བགོ་བའི་སྡེ་ཚན་ནི། ཤམ་ཐབས་ལ་ནི་རྣམ་པ་བདུན། །
སྟོད་གཡོགས་ལ་ཡང་རྣམ་པ་གསུམ། ། ཞེས་པའི་དང་པོ་ཝཱ་རཱ་ཎ་སིར་ལྔ་སྡེ་ལ་ཆོས་བསྟན་པས་བདེན་པ་མཐོང་ཡང་སྟོད་གཡོགས་དང་སྨད་གཡོགས་གྱོན་མ་ཤེས་པ་ལ་བརྟེན་ནས་བཅས་པ། ཤམ་ཐབས་གྱོན་པ་ན། སྟེང་གི་ཡ་མཐའ་དེ་ནི་མཉམ་པར་བྱས་ནས་ཤིན་ཏུ་ཟླུམ་པོར་བགོ ཧ་ཅང་བརྩེངས་པ་པུས་མོ་ལས་ཐལ་བ་མ་ཡིན་པ་དང༌། ཧ་ཅང་འཇོལ་པ་ལོང་བུ་ལ་སླེབ་པ་མ་ཡིན་པར་བགོ་བར་བརྗོད་དོ། ། གླང་པོའི་སྣ་ལྟར་མདུན་དུ་འཕྱང་བ་མ་ཡིན་པ་དང༌། ཏ་ལའི་ལོ་མ་ལྟར་གློ་རུ་ལྟེབས་པ་བགོ་བར་མི་འདོད་དོ། ། སྦྲུལ་མགོའི་གདེངས་ཀ་ལྟ་བུ་མདུན་གྱི་སྟེང་ལོགས་གཞན་ལས་རིང་བ་དང༌། སྦྲུལ་གྱི་མགོ་བོ་ལྟར་རྩེ་མོ་རོང་རོང་པོ་ཉིད་ཀྱང་བྱ་བ་མིན་ནོ། །
བརྟུལ་ཞུགས་ལྡན་པས་ཤམ་ཐབས་གྱོན་པའི་ཚེ་ན་ནི་འབྲུའི་ཕུར་མ་ལྟར་སྐེ་རགས་ཀྱི་གསེབ་ནས་ལྷུག་ལྷུག་པོར་བྱུང་བར་མི་བགོ སློབ་དཔོན་ཤེས་རབ་བྱེད་དང་ཡོན་ཏན་འོད་ནི་ཤམ་ཐབས་ཀྱི་སྣ་དང་སྐེ་རགས་ལྟེ་བ་ལས་མཐོར་མི་རུང་ཞེས་སོགས་བཤད་དོ། ། སྟོད་གཡོགས་བླ་གོས་ཟླུམ་པོར་མིན་པ་དང༌། སྟོབས་ཀྱི་ལྷ་གྱད་བཞིན་དུ་ཤིན་ཏུ་བརྩེངས་པ་དང་ཧ་ཅང་འཇོལ་བར་བགོ་བར་མི་བྱའོ། ། གཉིས་པ་སྤྱོད་ཡུལ་དུ་རྒྱུ་བའི་སྡེ་ནི། ཤིན་ཏུ་བསྡམ་ལ་སོགས་པ་ལྔ། ། མགོ་གཡོགས་ལ་སོགས་རྣམ་པ་ལྔ། ། མཆོངས་ལ་སོགས་པ་རྣམ་པ་ལྔ། ། ལུས་ལ་སོགས་པ་རྣམ་པ་ལྔ། ། ཞེས་པ་ལས་དང་པོ་ནི།
རྐང་ལག་བསྐྱོད་པ་མ་ཡིན་པར་ཤིན་ཏུ་སྡོམ་པ་དང༌། ཆོས་གོས་བསྡུས་ཤིང་ཕྲག་པ་ལ་གཟར་བ་མ་ཡིན་པར་ལེགས་པར་བགོ་བ་དང༌། འགྲོ་བའི་ཚེ་རྒྱང་མིག་མི་བལྟ་བར་གཉའ་ཤིང་གང་ཙམ་བལྟ་བ་དང༌། བརྟུལ་ཞུགས་ཅན་གྱིས་གྲོང་དུ་བསོད་སྙོམས་ལ་རྒྱུ་བ་ན་སྒྲ་བསྐྱུང་བ་དང༌། སེམས་མ་ཡེངས་པར་ལྟ་བ་ཡིས་ནི་འཇུག་པར་བྱ། མགོ་གཡོགས་ལ་སོགས་རྣམ་པ་ལྔ་ནི་མགོ་གཡོགས་པ་དང༌། ཤམ་ཐབས་བརྫེས་པ་ཡིས་གྲོང་དུ་འཇུག་པར་མི་བྱའོ། ། ཆོས་གོས་ཕྲག་པ་ལ་མི་གཟར་བ་དང༌། ལག་པ་མདུན་ནས་གཉའ་གོང་དུ་བསྣོལ་ནས་གཟེད་པར་མི་བྱའོ། ། ལུང་དུ་འདིའི་སྐབས་ན་ལག་པ་ལྟག་པར་མི་བསྣོལ་ཞེས་འབྱུང་ངོ༌། །
རྟིང་པ་བཙུགས་ཏེ་རྐང་པའི་བྲང་བཏེག་ནས་ཙོག་བུར་འགྲོ་བར་མི་བྱའོ། ། དེ་བཞིན་དུ་རྐང་པའི་བྲང་གིས་འགྲོ་བར་མི་བྱའོ། ། ལག་མགོ་དཀུར་བརྟེན་ནས་གྲུ་མོ་སྙུང་སྙུང་པོར་མི་བྱའོ། ། མཆོངས་ལ་སོགས་པ་རྣམ་པ་ལྔ། ། ཞེས་པ་ནི་དྲུག་སྡེས་རིག་མ་ལ་མཆོངས་པས་སྡོམ་བརྩོན་གྱིས་མཆོངས་པ་ལ་སོགས་པ་དང༌། རྐང་པ་བགྲད་པ་དང་གོམ་པ་ཧ་ཅང་ཆེ་བར་མི་བྱ་ཞིང༌། གྲོང་དུ་བསོད་སྙོམས་ལ་འགྲོ་བའི་དུས་སུ་གཞན་དང་ལག་པ་མི་སྦྲེལ་བ་དང་ཕྲག་པ་མི་སྤྲད་དོ། ། ལུས་ལ་སོགས་པ་རྣམ་པ་ལྔ་ནི་ལུས་བསྒྱུར་བ་དང་ལག་པ་དང་མགོ་བོ་དག་བསྒྱུར་ཞིང་ཀྱོགས་པས་གྲོང་དུ་བསོད་སྙོམས་ལ་མི་འཇུག་གོ ། གསུམ་པ་སྟན་ལ་འདུག་པའི་སྡེ་ལ་འདིར། འདུག་པར་བྱ་བ་དགུ་དག་དང༌། །
ཞེས་གསུངས་པས་འཆར་ཀས་གཏུམ་མོའི་ཁྱིམ་དུ་ཁྲི་ལ་བུ་ཆུང་ཉལ་བའི་སྟེང་དུ་བསྡད་པས་བུ་ཆུང་དུས་བྱས་པ་ལ་བརྟེན་ནས་བཅས་པ་མ་བརྟག་པར་སྟན་ལ་འདུག་པ་དང༌། འོག་གི ཁྱིམ་དུ་མཉམ་གཞག་མིན་མི་འདུག ། ཞེས་པ་འདིར་སྦྱར་རོ། ། བྲམ་ཟེ་གཙང་སྦྲ་འདོད་པའི་ཁྱིམ་དུ་མ་བསྒོ་བར་མི་འདུག་ཅེས་པ་དང༌། སེར་སྐྱར་གྲགས་འཛིན་གྱིས་འཆར་ཀ་ལ་མཐོ་འཚམས་ཤིང༌། འཆར་ཀས་དེའི་ཁྲི་ལ་ལྗིད་ཕབ་ནས་བཅགས་པས། ལུས་ཀུན་གྱི་ནི་ལྗིད་མི་དབབ། ། ཅེས་བྱའོ། ། རྐང་པ་གཡས་པ་ཡིས་ནི་རྐང་པ་གཡོན་པ་དང་བསྣོལ་བར་མི་བྱ།
ལོང་བུ་དང་ལོང་བུ་གཞན་བསྣོལ་བར་མི་བྱ། འདི་ནི་རྐང་མགོ་གཉིས་བསྣོལ་བའོ། ། རྐང་པ་ཁྲིའི་སྟེང་ནས་མི་བརྐྱང་ཞིང་ཁྲིའི་འོག་ཏུ་མི་དགུག་ཅིང༌། བྱིན་པ་མི་གདངས་ཤིང་བསྣོལ་བར་མི་བྱའོ། ། འདི་ལ་ལུང་ནས། འདོམ་མི་སྣང་བར་སྟན་ལ་འདུག་པར་བྱ་ཞེས་སོ། ། བརླ་ཡང་གཅིག་གི་སྟེང་དུ་གཅིག་བཞག་པའི་ཚུལ་གྱིས་བསྣོལ་བར་མི་བྱ། ཁྱིམ་དུ་མཉམ་གཞག་གི་འདུག་སྟངས་སྐྱིལ་ཀྲུང་མིན་པར་མི་འདུག་གོ ། བཞི་པ་ཟས་བླང་བའི་སྡེ་ནི། བྱིན་ལེན་བྱ་བ་བརྒྱད་རྣམས་སོ། །
ཞེས་པ་ལ་རྒན་ཞུགས་ལ་བཅས་པ་གྲོགས་གཞན་གྱི་ལྷུང་བཟེད་ལ་འཕྱ་བའི་ཚུལ་གྱིས་བལྟ་བར་མི་བྱ། གཞན་གྱི་ཟས་ལ་མཐར་ཆགས་སུ་བལྟ་བར་མི་བྱ། སྣོད་ཚོད་མས་ཁེངས་པར་འབྲས་ཆན་བཟེད་པ་ལ་བརྟེན་ནས། ཚོད་མ་དང་སྣོད་ཀྱི་ཁ་མཉམ་པར་ཁེངས་པའི་ནང་དུ་ཟས་གཞན་མི་བཟའ། ཡང་ན། ཚོད་མ་དང་ཟན་མཉམ་པར་མི་བཟའ་བར་མི་བྱ་སྟེ། ཚོད་མ་སུམ་ཆ་ཙམ་དང་འབྲས་ཆན་སུམ་གཉིས་ཙམ་ཡིན་པའི་ཕྱིར། ལྷུང་བཟེད་ཆན་གྱིས་ཕྱུར་བུར་གྱུར་པ་ཡིས་ཡོངས་སུ་བླང་བར་མི་བྱ་ཞིང༌། སྔར་བླངས་པའི་ཟས་ཀྱི་སྟེང་དུ་ལྷུང་བཟེད་མི་གཞག་གོ ། བཟའ་བ་ཉེ་བར་མི་སྟོབ་པར་སྔ་རོལ་ཏུ་ལྷུང་བཟེད་བཟེད་པར་མི་བྱའོ། །
ཚོད་མ་ཞིམ་དུས་སུ་སླར་ཡང་ཚོད་མ་འདོད་པས་ཚོད་མ་ལ་ཆན་གྱིས་དགབ་པ་དང༌། ཡང་བཟློག་སྟེ་ཚོད་མས་ཆན་ལ་དགབ་པ་སོགས་ཕན་ཚུན་དགབ་པར་མི་བྱའོ། ། བདུན་པོ་འདི་དག་གི་སྟེང་དུ་ཟས་ལེགས་པར་བསླང་བ་བསྣན་པས་བརྒྱད་དོ། ། འདི་ནི་ཆུ་སྲིན་བྱིས་པ་གསོད་ཀྱི་རི་ལ་རྒྱལ་བུ་རྟོགས་ལྡན་གྱི་ཁང་བཟང་པདྨ་ཅན་ཚོན་སྣ་བརྒྱ་རྩ་གཅིག་གིས་བྲིས་པར་ཚོད་མ་རྐྱང་པ་ལ་བོས་པས་བཅས་སོ། ། ལྔ་པ་ཟས་ཟ་བའི་སྡེ་ནི། ཟས་ལ་ལེགས་པར་བྱ་བ་དྲུག ། ཙུག་ཙུག་ལ་སོགས་རྣམ་པ་ལྔ། ། འབྲུ་ནས་ཐ་དད་འབྱེད་པ་ལྔ། ། ལག་པ་བལྡག་ལ་སོགས་པ་ལྔ། ། ཞེས་སོ། །
དེ་དག་གི་དོན་སྟོན་པ་ནི། ཟས་ཀྱི་རོ་ལ་ཆགས་པས་མི་བཟའ་ཞིང་ཟས་ཤིན་ཏུ་མང་པོ་ཡང་བཟའ་བར་བྱ་བ་མ་ཡིན་ནོ། ། ཟས་ལ་མ་གུས་པ་དང་ཟས་ལ་བརྙས་པ་དང་བཅས་པས་ཀྱང་མི་བཟའོ། ཁམ་ཧ་ཅང་ཆེ་བས་ཀྱང་མ་ཡིན་ལ་ཧ་ཅང་ཆུང་བ་ཡང་མི་བྱའོ། ། རྒན་ཞུགས་ལ་བཅས་པ་ཁམ་ནི་མ་གཟས་ཀྱི་བར་དུ་ནི་ཁ་གདང་བར་མི་བྱའོ། ། འགྲམ་མི་བསྐྱོད་པ་ནི་འགྲམ་མི་སྤོ་བའོ། ། དགེ་སློང་གིས་ཟས་ཀྱིས་ཁ་བཀང་ནས་སྨྲ་བར་མི་བྱའོ། ། ཙུག་ཙུག་ལ་སོགས་པ་རྣམ་པ་ལྔ་ནི། ཟས་ལ་སྒྲ་ཆེས་གསལ་བ་ཅག་ཅག་ཟེར་བས་བཟའ་བ་མིན་ནོ། ། མངར་བ་ལ་ཙུག་ཙུག་ཞེས་ཀྱང་མི་བྱ་སྟེ།
ཚ་བ་ལ་ཕུ་ཕུ་ལ་སོགས་པ་ཀུན་ཀྱང་མི་བྱ། ཚ་བ་ལ་གྲང་ངོ་ཞེས་ཧུ་ཧུ་ཞེས་ཀྱང་མི་བྱའོ། ། དགེ་སློང་གིས་ཟས་ལ་འཕྱས་མི་གདགས་སོ། ། འབྲུ་ནས་ཐ་དད་འབྱེད་པ་ལྔ་ནི། འབྲུ་ཐ་དད་དུ་ཕྱེ་ནས་མི་བཟའོ། ། འགྲམ་པ་ཟས་ཀྱིས་མི་དགང་ཞིང༌། ཁམ་ནི་འཕྲོ་བཅད་པ་ཡིས་བཟའ་བར་མི་བྱ། རྐནཾ་སྒྲཾ་མིཾ་བཏོཾག་གཾོ ། ཟས་ནི་ཟ་བའི་ཚེ་ནམ་ཡང་ལྕེ་བརྐྱང་བ་ཡིས་བཟའ་བ་མ་ཡིན་ནོ། ། ལག་པ་བལྡག་ལ་སོགས་པ་ལྔ་ནི།
ལག་པ་ལ་ཟས་འཁར་བ་དག་ནི་ལྕེ་ཡིས་མི་བལྡག་ཅིང༌། ལྷུང་བཟེད་ལ་ཟས་འགོས་པ་ཡང་ནི་སོར་མོས་བྱོགས་པར་མི་བྱའོ། ། ལག་པ་ལ་ཟས་ཀྱིས་གོས་པ་སྤྲུག་པར་མི་བྱའོ། ། དྲུག་སྡེས་ལྷུང་བཟེད་ལ་ཆུ་བསྐྱོམས་ཏེ་གཏོར་བས་ལྷུང་བཟེད་བསྐྱོམས་པར་མི་བྱའོ། ། ཡང་དྲུག་སྡེས་ཟས་མཆོད་རྟེན་གྱི་རྣམ་པར་བྱས་ཏེ་བཅོམ་ནས་ཟ་བ་ལ་བརྟེན་ནས་མཆོད་རྟེན་གྱི་རྣམ་པར་བྱས་ཏེ་བཅོམ་ནས་ནི་བཟའ་བར་མི་བྱའོ། ། དྲུག་པ་ལྷུང་བཟེད་སྤྱོད་པའི་སྡེ་ནི། འཕྱ་བ་ལ་སོགས་རྣམ་པ་བཞི། ། ལྷུང་བཟེད་ལ་ཡང་རྣམ་པ་དྲུག ། ཅེས་པ་དྲུང་ན་འདུག་པའི་དགེ་སློང་གི་ལྷུང་བཟེད་ལ་སྨད་པའི་དོན་དུ་མིག་མི་བལྟའོ། ། ལག་པ་ཟས་དང་བཅས་པ་ཡིས་ཆུ་ཡི་སྣོད་དག་ལ་གཟུང་བར་མི་བྱའོ། །
ཟས་དང་བཅས་པའི་ཆུ་ཡིས་ནི་དྲུང་ན་གནས་པ་ལ་གཏོར་བར་མི་བྱའོ། ། ཁྱིམ་བདག་རྟོགས་ལྡན་གྱི་ཁང་པར་དྲུག་སྡེས་ཆུ་དང་ཟས་ལྷག་གཏོར་བ་ལ་བརྟེན་ནས་ཟས་དང་བཅས་པའི་ཆུ་དང་ཟས་ཀྱི་ལྷག་མ་ནི་ལྷུང་བཟེད་ཀྱིས་དོར་བར་མི་བྱའོ། ། ཁྱིམ་པ་ལ་དྲིས་ནས་ཁྱིམ་པས་བཀྲུ་བཤལ་དོར་བར་རྗེས་སུ་གནང་ན་ནི་ཁྱིམ་གཞན་དུ་བཀྲུ་བཤལ་དོར་བ་ལ་ཉེས་པ་མེད་དོ། ། འདིར་ལྷུང་བཟེད་དུ་ཟས་བླུག་སྟེ་མདོར་ཞེས་གསུངས། ལྷུང་བཟེད་ལ་ཡང་རྣམ་པ་དྲུག ། ཅེས་པ་ནི། ལྷུང་བཟེད་གང་ཁར་མི་གཞག་ཅིང༌། གཡང་ཁ་དང༌། དཀན་ངོས་སུ་ཡང་མི་གཞག་གོ ། ལྷུང་བཟེད་ལངས་ནས་ལམ་གྱི་གཞི་མདོར་བཀྲུ་བར་མི་བྱའོ། །
རྫའི་ལྷུང་བཟེད་ཀྱིས་འབབ་ཆུ་དྲག་ཏུ་འབབ་པའི་རྒྱུན་ལས་བཟློག་ནས་ཆུ་ནི་བླང་བར་མི་བྱ་སྟེ། ལྷུང་བཟེད་ཀུན་ཏུ་མི་རྙེད་པའི་ཕྱིར། ཡང་འོག་གི་གཞི་མེད་པའི་ཕྱོགས་སུ་མི་གཞག་གོ ། བདུན་པ་ཆོས་བཤད་པའི་སྡེ་ནི། འགྲེང་བར་བྱེད་ལ་སོགས་པ་ལྔ། ། མགོ་གཡོགས་ལ་སོགས་རྣམ་པ་ལྔ། ། དོ་ཀེར་ཅན་ལ་སོགས་པ་ལྔ། ། གླང་ཆེན་ལ་སོགས་བཞོན་པ་ལྔ། ། ལག་ན་འཁར་བ་ལ་སོགས་དྲུག ། ཅེས་པ་སྟེ།
ཉེ་བར་འཁོར་གྱིས་འདུལ་བ་གསུངས་པ་ན་འདུས་པ་ཤིན་ཏུ་ཆེ་བས་སྐད་མ་ཐོས་པའི་དུས་སུ་སྤྱོད་ལམ་རྣམ་པ་བཞིས་ཆོས་བཤད་པར་གནང་བ་ན། དྲུག་སྡེས་ཀྱང་དེ་ལྟར་བྱས་པས་སྟོན་པས་བསྐལ་པ་བརྒྱ་སྟོང་དུ་མར་བསྒྲུབས་པའི་ཆོས་ཆུད་གསོན་ནམ་ཞེས་པ་ལ་བརྟེན་ནས་མི་ན་བཞིན་དུ་འདུག་པ་ལ་འགྲེང་བས་ཆོས་བཤད་པར་བྱ་བ་མིན་ལ། ཉན་པ་པོ་ཉལ་བ་ལ་ནི་འདུག་པས་ཆོས་བཤད་པ་ཡང་མིན། འདུག་སྟན་དམའ་མོ་ལ་འདུག་པས་ཉན་པ་པོ་མཐོན་པོ་ལ་འདུག་པ་དང༌། ཉན་པ་པོ་སྔོན་ལ་སོང་ནས་འཆད་པ་པོ་ཕྱི་བཞིན་འོངས་པས་ཀྱང་ཆོས་མི་བསྟན་ནོ། ། དེ་བཞིན་དུ་ཉན་པ་པོ་ལམ་དུ་འགྲོ་བཞིན་པ་ལ་འཆད་པ་པོ་ལམ་མིན་པ་ཟུར་ལ་འདུག་པས་ཀྱང་འཆད་པར་བྱ་བ་མིན་ནོ། ། ཉན་པ་པོ་ལམ་གྱི་དབུས་ནས་འགྲོ་བ་ལ་ཡང་ཟུར་ནས་འཆད་པར་བྱ་བ་མ་ཡིན་ནོ། ། དོ་ཀེར་ཅན་ལ་སོགས་པ་ལྔ། ། ཞེས་པ་ནི། ཉན་པ་པོ་མགོ་བོ་ལ་ཞྭ་ཐོགས་པ་དང༌།
ཅོད་པན་ཐོགས་པ་དང༌། མགོ་བོ་ལ་ཕྲེང་བ་ཐོགས་པ་དང༌། མགོ་ལ་གོས་ཀྱི་གཙུག་ཏོར་བྱས་པ་ཅན་དང༌། དོ་ཀེར་ཅན་ལ་ཆོས་བཤད་པར་བྱ་བ་མིན་ནོ། ། ལུང་དུ་དོ་ཀེར་ཅན་དང་མགོ་བོ་དཀྲིས་པ་སོ་སོར་བཤད་དོ། ། གླང་ཆེན་ལ་སོགས་བཞོན་པ་ལྔ། ། ཞེས་པ་ནི། གླང་ཆེན་ལ་ཞོན་པ་དང༌། རྟ་ལ་ཞོན་པ་དང༌། ཁྱོགས་ལ་བཏེག་པ་དང༌།
བཞོན་པ་ལ་ཞོན་པ་དང༌། མཆིལ་ལྷྭམ་གྱོན་པ་དག་ལ་ཡང་མི་བཤད་དོ། ། ལག་ན་འཁར་བ་ལ་སོགས་དྲུག ། ཅེས་པ་ནི། གདུགས་འཛིན་པ་དང༌། དབྱུག་པ་ཐོགས་པ་དང༌། མདའ་གཞུ་ཐོགས་པ་དང༌། རལ་གྲི་ཐོགས་པ་དང༌། དགྲ་སྟྭ་ཐོགས་པ་དང༌། གོ་ཆ་གྱོན་པ་རྣམས་ལ་མི་འཆད་དོ། །
མགོ་གཡོགས་ལ་སོགས་རྣམ་པ་ལྔ། ། ཞེས་པ་ནི། འཆད་པ་པོ་མགོ་བོ་གཡོགས་པ་ལ་སོགས་པས་ཉན་པ་པོ་གནས་པ་ལ་ནི་དགེ་སློང་དག་གིས་ཆོས་བཤད་པར་མི་རུང་སྟེ། ནད་པ་ལ་ནི་འགལ་བ་མེད་དོ། ། སོགས་པས་བསྡུས་པ་བརྫེས་པ་དང་གཟར་བ་དང་གཉའ་གོང་དང་ལྟག་པ་བསྣོལ་བ་དང་བཞི་སྟེ་བཤད་ཟིན་ཏོ། ། བརྒྱད་པ་གཙང་སྦྲ་བྱ་བ་ནི། ན་བ་རྣམ་པ་བཞི་རྣམས་སོ། ། ཞེས་པའི་བཞི་ཡོད་པ་ལས། དང་པོ་གསུམ་ཉེ་དགའ་ལ་བཅས་པའི་དང་པོ་ནི། སྡོམ་བརྩོན་དག་གིས་རྐྱེན་མེད་པར་ལངས་ནས་ནི་བཤང་གཅི་དོར་བའི་བྱ་བ་དག་མི་བྱའོ། །
ལུས་ནི་ནད་མེད་པ་བདེ་བར་གནས་པས་ལངས་ནས་བཤང་གཅི་སོགས་བྱས་ན་འགལ་ཚབས་ཅན་དུ་འགྱུར་རོ། ། སེར་སྐྱར་བཅས་པ་བཀྲུ་སྨན་ཟོས་ནས་མི་གཙང་བ་བྱུང་བ་ལྡུམ་ཞིང་ལ་བཤང་གཅི་གཏོར་བས་ཝ་འདུས་ནས་ལྡུམ་ཞིང་མ་རུངས་པར་བྱས་པ་ལ་བརྟེན་ནས་གང་ཡང་སྡོམ་ལྡན་ལུས་བདེ་བར་གནས་པས་ཆུའམ་རྩྭ་སྔོན་དག་ལ་ཡང་བཤང་གཅི་དང་སྐྱུགས་པ་དང་མཆིལ་མ་དང་ངར་སྣབས་རྣམས་མི་འདོར་རོ། ། ཅི་སྟེ་འདོར་བར་བྱེད་ན་སྡོམ་བརྩོན་དེ་ལ་འདིར་ཉེས་བྱས་བསྐྱེད་པར་ཐེ་ཚོམ་མེད་དོ། ། གཞན་དུ་འདོར་ས་མ་རྙེད་པར་འདོར་དགོས་པ་དེ་འདྲའི་རྐྱེན་དག་བྱུང་ན་ནི་ལྟུང་བ་ཡོད་པ་མ་ཡིན་ནོ། ། དཔེར་ན་ས་ཕྱོགས་ཐམས་ཅད་རྩྭ་སྔོན་གྱིས་ཁྱབ་ནས་འདོར་ས་མ་རྙེད་པ་ལྟ་བུའོ། ། དགུ་པ་རྒྱུ་བ་དགག་པ་ནི། མཉན་ཡོད་དུ་ཉེ་དགས་དགེ་བསྐོས་ཀྱི་ཟན་གཅད་པའི་ཕྱིར་དུ་དེའི་གདུགས་ཚོད་ཁྱེར་ནས་ཡུན་རིང་པོ་མ་བྱུང་བ་ལ་དགེ་བསྐོས་ཀྱིས་ཤིང་ལ་འཛེགས་ཏེ་བལྟས་པས་མི་གང་ལས་ལྷག་པར་ཤིང་ལ་འཛེག་པར་མི་བྱ་ཞེས་བཅས་སོ། ། ཡང་དོན་མཐུན་དང་འགྲོགས་པའི་དགེ་སློང་སྟག་གིས་བསད་པས་རྐྱེན་མ་གཏོགས་པར་ཞེས་གསུངས་སོ། ། གཉིས་པ་སྤྱོད་ལམ་ཕུན་ཚོགས་སུ་བྱ་བ་ནི། ཀུན་མཁྱེན་ཡབ་ཀྱིས་བསྟན་པའི་སྤྱོད་པས་དགེ་སློང་རྣམས་རྟག་ཏུ་གནས་པར་བྱ་སྟེ།
དེར་མ་ཟད་འགྲེང་བ་དང་ཉལ་བ་དང་འདུག་པ་དང་འཆག་པ་ལ་ཡང་ཀུན་མཁྱེན་གྱིས་བསྟན་པ་དེ་བཞིན་དུ་བྱ་སྟེ་ཞེས་བྱ་བའོ། ། ཀུན་མཁྱེན་ལ་ཡབ་ཅེས་བརྗོད་པ་ནི་དགེ་སློང་རྣམས་དེའི་སྲས་ཡིན་པས་སོ། ། གསུམ་པ་འཐད་པ་བསྟན་པ་ནི། ཀུན་མཁྱེན་གྱིས་ཇི་སྐད་བསྟན་པའི་སྤྱོད་པ་ལ་གནས་དགོས་པ་གང་གི་ཕྱིར་ན་བདག་ཅག་རྣམས་ནི་བདེ་གཤེགས་ཀྱི་སྲས་ཡིན་པའི་ཕྱིར་རོ། ། བདེ་གཤེགས་ཇི་ལྟ་བུ་ཞེ་ན། མཐའ་ཡས་པའི་ཡོན་ཏན་འབྱུང་གནས་ཀྱི་བདག་ཉིད་དོ། ། ཟླ་མེད་པའི་ཡོན་ཏན་གྱི་འབྱུང་གནས་ཡིན་པས་ཡབ་གཅིག་གོ ། བདེ་གཤེགས་དེས་བསྟན་པའི་སྤྱོད་ཡུལ་གསུང་རབ་ཀྱི་བརྗོད་བྱ་ནི་ཆོས་ཀུན་གྱི་རང་བཞིན་བདག་མེད་པ་ཡིན་ལ། དེ་གང་གིས་རྟོགས་པའི་བློ་ནི་ལྷག་པ་ཤེས་རབ་ཀྱི་བསླབ་པའོ། ། དེའི་རྟོགས་པ་ཐོབ་པར་འདོད་པས་ཀྱང་སེམས་ཞི་བྱེད་ཀྱི་ཏིང་ངེ་འཛིན་གྱིས་བདག་ཉིད་ཀྱི་སེམས་ཕྱི་རོལ་དུ་གཡོ་བ་ལས་བཟློག་པར་བྱ་སྟེ།
སེམས་ཀྱི་བསླབ་པ་ཏིང་ངེ་འཛིན་དང༌། ཤེས་རབ་ཀྱི་བསླབ་པ་ཐོབ་པར་འདོད་པ་དེ་དག་གིས་གོང་དུ་བསྟན་པ་དེ་ལྟར་དུས་ཐམས་ཅད་དུ་ཇི་སྐད་གསུངས་པའི་ཚུལ་ཁྲིམས་ཀྱི་བསླབ་བྱ་ལ་སྤྱད་དོ། ། གསུམ་པ་དོན་བསྡུ་བ་ནི། བསླབ་པ་བརྒྱ་དང་བཅུ་གཉིས་བསྟན་པ་འདི་ནི་བསླབ་པར་བྱ་བའི་ཆོས་མང་པོ་ཚིག་ཉུང་ངུས་མདོར་བསྡུས་ནས་བསྟན་པ་ཡིན་ནོ། ། ལྟུང་བ་ཕྱིར་བཅོས་བསྟན་ཟིན་ཏོ། ། གཉིས་པ་རྩོད་པ་ཕྱིར་བཅོས་ལ་མཚམས་སྦྱར་བ་དང༌། དངོས་ཀྱི་དོན་ནོ། ། དང་པོ་ནི། བསླབ་པར་བྱ་བའི་ཆོས་མང་པོ་བསྟན་པ་དེའི་རྗེས་སུ་རྩོད་པ་ཞི་བྱེད་སྟོན་ཏེ། སྟོན་པ་སེར་སྐྱའི་ཤིང་ནྱ་གྲོ་དྷའི་ཀུན་དགའ་ར་བར་ཆོས་སྟོན་པའི་དུས་ཀྱི་སིདྒ་ལའི་རྒྱལ་པོའི་བུ་མོ་མུ་ཏིག་གིས་ཕུལ་བའི་མུ་ཏིག་ལ་བརྟེན་ནས་རྩོད་པ་བྱུང་བས་ཞི་བྱེད་བདུན་གྱི་དབང་དུ་བྱས་ནས་བསྟན་པ་འདིར་བརྗོད་པར་བྱའོ། །
དེ་གང་ཞེ་ན། མངོན་སུམ་དྲན་པ་མ་སྨྱོས་དང༌། ། དེ་བཞིན་གང་མང་ངོ་བོ་ཉིད། ། རྩྭ་རྣམས་བཀྲམ་པ་ལྟ་བུ་དང༌། ། ཁས་བླང་བར་ཡང་བྱ་བའོ། ། ཞེས་བྱ་བའོ། ། གཉིས་པ་དངོས་ཀྱི་དོན་ལ་གསུམ་སྟེ། བསྟན་པ་དང༌། བཤད་པ་དང༌། བསྡུ་བའོ། །
དང་པོ་ནི། བམ་པོ་ལྔ་བཅུ་པ་ལས། རྩོད་པ་ཞེས་བྱ་བ་ནི་འཁྲུག་ལོང་སྟེ། དགྲ་བོས་མི་མཐུན་པར་སྨྲས་པའི་ཚིག་གི་ཕྱིར་སེམས་གཞོལ་བ་ཡིན་གྱི། ཁྲོ་བ་ནི་མ་ཡིན་ནོ་ཞེས་པ་ལྟར་རྩོད་པ་ནི་འཁྲུག་ལོང་དག་ཏུ་བརྗོད་དོ། ། ཞི་བྱེད་ནི་འཁྲུག་ལོང་དེའི་རྗེས་ཀྱི་ཆོས་སུ་བརྗོད་དོ། ། དུ་ཡོད་ཅེ་ན། ཞི་བྱེད་དེ་ནི་རྣམ་པ་བདུན་ཏེ། ངོ་བོ་ཉིད་ཚོལ་བ་ལ་སོགས་པའི་ཐབས་དང༌། མངོན་སུམ་ལ་སོགས་པ་གང་ཟག་གི་ཁྱད་པར་ལས་ཕྱེ་བའོ། །
གཉིས་པ་བཤད་པ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གསུམ་སྟེ། ངོ་བོ་དང༌། དབྱེ་བ་དང༌། ཞི་བྱེད་དོ། ། དང་པོ་རྩོད་པའི་ངོ་བོ་ནི། ཚིག་གི་ཕྱིར་སེམས་གཞོལ་བའི་འཁྲུག་ལོང་སྟེ། རྩོད་པའི་རྒྱུ་ལ་འབྲས་བུའི་མིང་གིས་བཏགས་པའོ། །
དབྱེ་ན་འགྱེད་ཕྱིར་དང༌། མི་གདམས་པའི་ཕྱིར་དང༌། ལྟུང་ཕྱིར་དང༌། བྱ་ཕྱིར་གྱི་རྩོད་པ་སྡེ་བཞིའོ། ། ཞི་བྱེད་ལ་གཉིས་ཏེ། ཤི་འཕོས་པ་ལ་སོགས་པ་ངང་གིས་ཞི་བ་དང༌། ཞི་བྱེད་ཀྱི་ཆོས་ཀྱིས་ཞི་བའོ། ། འདི་ལ་གང་ལ་གང་འཇུག་སྤྱིར་བསྟན་པ་དང༌། སོ་སོར་བཤད་པ་གཉིས། དང་པོ་ནི།
མངོན་སུམ་དྲན་པ་མ་སྨྱོས་དང༌། ། དེ་བཞིན་གང་མང་ངོ་བོ་ཉིད། ། རྩྭ་རྣམས་བཀྲམ་པ་ལྟ་བུ་དང༌། ། ཁས་བླང་བར་ཡང་བྱ་བ་འོ། ། ཞེས་བྱ་བ་བདུན་ལས། འགྱེད་ཕྱིར་ལ་མངོན་སུམ་དང༌། གང་མང་གཉིས་སོ། ། མི་གདམས་པའི་ཕྱིར་ལ་མངོན་སུམ་དང༌། དྲན་པ་དང༌། མ་སྨྱོས་པ་གསུམ་མོ། །
ལྟུང་ཕྱིར་ལ་མངོན་སུམ་དང༌། རྩྭ་བཀྲམ་དང༌། ཁས་བླངས་དང༌། ངོ་བོ་ཉིད་ཚོལ་བ་སྦྱིན་པ་བཞིའོ། ། བྱ་ཕྱིར་ལ་བདུན་ཆར་རོ། ། གཉིས་པ་ལ་བཞི་ལས། འགྱེད་ཕྱིར་གྱི་ཞི་བྱེད་ལ་གཉིས་ཏེ། མངོན་སུམ་དང༌། དེས་མ་ཞི་ན་གང་མང་ངོ༌། ། མངོན་སུམ་ལ་བརྒྱད་དེ།
རྒོལ་ཕྱིར་རྒོལ་དང༌། གཟུ་བོ་དང༌། དགེ་འདུན་གཞིར་གནས་དང༌། གསལ་བ་དང༌། གསལ་བའི་གསལ་བ་དང༌། གནས་བརྟན་སོ་ཐར་དང་བཅས་པའི་དགེ་འདུན་དང༌། སྡེ་སྣོད་འཛིན་པ་དང༌། གནས་བརྟན་མཐུ་ལྡན་གྱི་མངོན་སུམ་མོ། ། དེ་དག་སྔ་མ་སྔ་མས་མ་ཞི་ན་ཕྱི་མ་ཕྱི་མས་བྱེད་དོ། ། གཉིས་པ་གང་མང་ལ་ལྔ་སྟེ།
གཞི་དང༌། དུས་དང༌། དགེ་འདུན་དང༌། བྱེད་པ་པོ་དང༌། ཆོ་གའོ། ། གཞི་ནི་རྒོལ་ཕྱིར་རྒོལ་གྱིས་གཅེས་པའམ་དམ་པར་གཟུང་ཞིང་བསྡམ་བྱའི་དོན་མ་ཡིན་པའི་ཆོས་རྣམ་པར་གཏན་ལ་དབབ་པའི་རྩོད་པ་མངོན་སུམ་བརྒྱད་ཀྱིས་མ་ཞི་བའོ། ། དུས་ནི་མ་བྱས་ན་དགེ་འདུན་བྱེ་བའི་དོགས་པ་ཡོད་པ་ནའོ། ། དགེ་འདུན་ནི་ཞིར་གནས་སོ། ། བྱེད་པ་པོ་ནི་ཚུལ་ཤིང་བྲིམ་པར་བསྐོས་པའོ། ། ཆོ་ག་ལ་སྦྱོར་བ་ནི་དགེ་འདུན་གྱིས་བྱེད་པ་པོར་བསྐོ་ཞིང་དེས་ཚུལ་ཤིང་གཞག་པ་ལ་སོགས་པའོ། །
དངོས་གཞི་ནི་ཚུལ་ཤིང་བྲིམས་ཏེ་གང་མང་བ་རྒྱལ་བ་དང༌། མཉམ་ན་ཉན་ཐོས་ཆེན་པོའི་ཕྱིར་ཆོས་ཀྱི་ཚུལ་ཤིང་བླང་ངོ༌། ། མཇུག་སྐྱོ་སྡོགས་མི་བྱ་ཞིང༌། དེས་མ་ཞི་ན་རྣམ་པར་གཏན་ལ་འབེབས་པ་ལས་གྱུར་པའི་གནས་དབྱུང་བྱའོ། ། སློབ་དཔོན་དྲི་མེད་བཤེས་གཉེན་ནི། ཆོས་དང་ཚུལ་ཁྲིམས་གཉིས་ཀ་གཏན་ལ་དབབ་པའི་འགྱེད་ཕྱིར་ལ་མངོན་སུམ་དང༌། ཆོས་ཁོ་ན་གཏན་ལ་དབབ་པའི་འགྱེད་ཕྱིར་ལ་གང་མང་བྱེད་དེ། ལྔ་བཅུ་པ་ལས། ཆོས་རྣམ་པར་གཏན་ལ་དབབ་པ་དང༌། ཚུལ་ཁྲིམས་རྣམ་པར་གཏན་ལ་དབབ་པའི་དངོས་པོའི་དེ་བཞིན་ཉིད་ལ་ལོག་པར་བསྒྲུབ་པ་ལས་བྱུང་བའི་འཁྲུག་ལོང་འགྱེད་པའི་ཕྱིར་རྩོད་པ་ནི་མངོན་སུམ་གྱི་འདུལ་བས་རྒྱུད་གཅིག་ཏུ་བྱ་བས་ཞི་བར་བསྟན་ལ།
ཆོས་རྣམ་པར་གཏན་ལ་དབབ་པའི་ཉི་ཚེའི་དངོས་པོའི་དེ་བཞིན་ཉིད་ལ་ལོག་པར་བསྒྲུབ་པ་ལས་བྱུང་བའི་འཁྲུག་ལོང་འགྱེད་པའི་ཕྱིར་རྩོད་པ་ནི་ཚུལ་ཤིང་མང་པོ་སྦྱིན་པས་རྒྱུད་གཅིག་ཏུ་བྱ་བས་ཞི་བར་བསྟན་ཏོ་ཞེས་སོ། ། གཉིས་པ་མི་གདམས་པའི་ཕྱིར་གྱི་ཞི་བྱེད་ལ་གཉིས་ལས། དང་པོ་གླེང་རྒྱུ་དང་བཅས་པ་མངོན་སུམ་གྱིས་སོ། ། གཉིས་པ་གླེང་རྒྱུ་མེད་པ་ལ་གཞི་མེད་དང༌། གཞི་གཞན་དང༌། བཅོས་ཟན་དང༌། སྨྱོན་པས་བྱས་པ་བཞི་ལས། དང་པོ་གསུམ་ལ་དྲན་པ་དང༌། ཐ་མ་ལ་མ་མྱོས་པས་འདུལ་བས་སོ། ། དྲི་མེད་བཤེས་གཉེན་ནི།
རྒྱུ་བཅས་ལ་གང་མང་ཡང་སྟེར་ཏེ། ལྔ་བཅུ་པ་ལས། ཆོས་དང་ཚུལ་ཁྲིམས་གཉིས་ཀའི་གདམས་ངག་ལ་སོགས་པ་འཇོགས་པས་གཞན་སྤོང་བ་རྒྱུ་དང་བཅས་པ་ཉིད་ལས་བྱུང་བའི་འཁྲུག་ལོང་མི་གདམས་པའི་ཕྱིར་རྩོད་པ་ནི་མངོན་སུམ་གྱིས་འདུལ་བས་རྒྱུད་གཅིག་ཏུ་བྱ་བས་ཞི་བར་འགྱུར་ལ། ཆོས་ཉི་ཚེའི་གདམས་ངག་ལ་སོགས་པ་འཇོག་པས་གཞན་སྤོང་བ་རྒྱུ་དང་བཅས་པ་ཉིད་ལས་བྱུང་བའི་འཁྲུག་ལོང་མི་གདམས་པའི་ཕྱིར་རྩོད་པ་ནི་ཚུལ་ཤིང་མང་པོ་སྦྱིན་པས་རྒྱུད་གཅིག་ཏུ་བྱས་པས་ཞི་བར་འགྱུར་རོ་ཞེས་སོ། ། གསུམ་པ་ལྟུང་ཕྱིར་རྩོད་པའི་ཞི་བྱེད་ལ་གཉིས་ལས། དང་པོ་ནི། ཉེས་པ་མི་ཤེས་པ་ནི་ངོ་བོ་ཉིད་ཚོལ་བས་སོ། ། གཉིས་པ་ཤེས་པ་ལ་འཕྲོས་མེད་དང༌། འཕྲོས་བཅས་གཉིས་ལས། འཕྲོས་མེད་ནི་ཁས་བླངས་ཀྱིས་སོ། །
འཕྲོས་བཅས་ལ་གཉིས་ལས། ཉི་ཚེ་བ་ལ་འཕྲོས་པ་མངོན་སུམ་གྱིས་སོ། ། མཐའ་དག་ལ་འཕྲོས་པ་རྩྭ་བཀྲམ་གྱིས་སོ། ། བཞི་པ་བྱ་ཕྱིར་གྱི་རྩོད་པ་ནི་རྒྱུའི་སྒོ་ནས་ཞི་བྱེད་ཐམས་ཅད་ཀྱིས་ཞི་བར་བྱ་སྟེ། རྩོད་པ་སྔ་མ་གསུམ་ཆར་ལ་བརྟེན་ནས་ལས་ལ་མཐུན་པ་མི་སྦྱིན་པ་འབྱུང་བའི་ཕྱིར་རོ། ། གཉིས་པ་གཞུང་གི་དོན་ལ་བཞི་སྟེ། འགྱེད་ཕྱིར་གྱི་རྩོད་པ་ཞི་བྱེད་དང༌། མི་གདམས་པའི་ཕྱིར་དང༌། ལྟུང་ཕྱིར་གྱི་རྩོད་པ་དང༌། བྱ་ཕྱིར་གྱི་རྩོད་པ་ཞི་བྱེད་དོ། །
དང་པོ་ལ་གཉིས་ཏེ། མངོན་སུམ་གྱི་ཞི་བྱེད་དང༌། གང་མང་གི་ཞི་བྱེད་དོ། ། དང་པོ་ལ་གསུམ། གཟུ་བོའི་མཚན་ཉིད་དང༌། རྩོད་པ་སྦེད་པའི་མཚན་ཉིད་དང༌། མངོན་སུམ་གྱི་སྒྲ་དོན་ནོ། ། དང་པོ་ནི། འོག་ནས་བགྲང་བའི་མངོན་སུམ་བརྒྱད་ལ་གཟུ་བོའི་མངོན་སུམ་ཞེས་གསུངས་པའི་གཟུ་བོའི་མཚན་ཉིད་གང་ཞེ་ན། འདིར་མཆོག་ཟུང་གཅིག་གིས་ཡུལ་ལྗོངས་གཅིག་གི་རྩོད་པ་ཞི་བར་བྱས་པ་ལ་བརྟེན་ནས་གསུངས་ཏེ།
གཟུ་བོ་ནི་གང་ཞིག་ལུས་དང་ངག་མི་མཐུན་ཕྱོགས་ལ་བསྡམས་པའི་སྒོ་ནས་ཕྱོགས་ལྷུང་མེད་པའོ། ། གཟུ་བོ་དེ་ལ་སྤྲོ་བ་ཡང་དག་པར་དྲི་བར་བྱས་ཏེ་དགེ་འདུན་མཐའ་དག་གི་དབུས་སུ་བསྐོའོ། ། གཟུ་བོ་དེས་ཀྱང་གླིང་བྱ་གླིང་བྱེད་དེ་གཉིས་ཚུལ་བཞིན་དུ་ལེགས་པར་འགྲང་བར་བྱ་སྟེ་སུ་བདེན་བརྟག་པར་བྱའོ། ། གཉིས་པ་རྩོད་པ་སྦེད་པའི་མཚན་ཉིད་ནི། གནས་བརྟན་དང་བཅས་སོ་སོར་ཐར་པ་དང་བཅས་པའི་དགེ་འདུན་གྱི་སྐབས་སུ་རྩོད་པ་སྦེད་པ་ཞེས་གསུངས་པ་ལས། རྩོད་པ་སྦེད་པའི་མཚན་ཉིད་ནི། འདུན་པས་འགྲོ་བ་དང༌། ཞེ་སྡང་དང༌། གཏི་མུག་དང༌། འཇིགས་པས་འགྲོ་བ་རྣམ་པ་བཞི་སྤངས་པ་དང༌།
རྩོད་པ་དག་ཡང་དག་པར་སྦེད་པར་བྱེད་པར་འདོད་པ་དེ་ལ་རྩོད་པ་སྦེད་པའི་ཐབས་སྔ་མ་རྣམས་དང༌། དེས་མ་ཞི་ན་སྦེད་པའི་ཐབས་ཕྱི་མ་ཡང་ནི་ཤེས་པའོ། ། གསུམ་པ་མངོན་སུམ་གྱི་སྒྲ་དོན་ནི། རྩོད་པ་བྱུང་བ་རྣམས་ཆོས་དང་འདུལ་བ་དང་སྟོན་པའི་བསྟན་པ་བཞིན་དུ་ཞི་བར་བྱ་ཞེས་གསུངས་པ་ལ། སྔ་འགྱུར་ལས། རྩོད་པ་གཟུ་བོའི་མངོན་སུམ་དང༌། ། གང་ཟག་དེ་ཡང་མངོན་སུམ་བརྗོད། ། ཅེས་པ་ལས། རྩོད་པ་པོའི་རྒོལ་ཕྱིར་རྒོལ་གྱི་གང་ཟག་དེ་ཡང་མངོན་སུམ་དུ་བརྗོད་དོ། ། ཆོས་མངོན་པའི་དོན་ལ་རྩོད་པ་ན་ཤེས་བྱའི་གནས་ཚུལ་བཞིན་གཏན་ལ་འབེབས་པ་དེ་ཡང་ཆོས་མངོན་སུམ་དང༌།
མདོ་སྡེའི་དོན་ལ་རྩོད་པ་ན་སྟོན་པའི་བཀའ་བཞིན་དུ་ཞི་བར་བྱས་པ་དེ་གཏན་ལ་འབེབས་པ་བཀའ་མངོན་སུམ་མོ། ། འདུལ་བ་ལ་རྩོད་པ་ན་འདུལ་བར་བརྗོད་པ་བཞིན་ལྟུང་བ་དང་ལྟུང་བ་མ་ཡིན་པར་གཏན་ལ་འབེབས་པ་ནི་འདུལ་བ་མངོན་སུམ་སྟེ། འདི་དག་ནི་མངོན་སུམ་དང༌། གང་མང་གི་ཞི་བྱེད་གཉིས་ལས་གཅིག་རྩོད་པ་མངོན་སུམ་དུ་ཞི་བྱེད་དུ་བརྗོད་དོ། ། མངོན་སུམ་གྱི་ཞི་བྱེད་འདི་ནི་བློ་དམན་རྣམས་ཀྱིས་མངོན་སུམ་གྱི་ཞི་བྱེད་དྲན་པའི་ཕྱིར་དུ་ཕྱོགས་ཙམ་བསྟན་པ་ཡིན་ནོ། ། གཉིས་པ་གང་མང་གི་ཞི་བྱེད་ལ་བསྟན། བཤད། བསྡུ་བ་གསུམ་གྱི་དང་པོ་ནི། མངོན་སུམ་གྱིས་མ་ཞི་ན་གང་ཡང་དགེ་སློང་དགུའམ་བཅུ་ཡིས་སམ་ལྔའམ། དེ་ལས་ལྷག་པས་ཀྱང་རུང་གང་མང་བ་དག་གིས་ནི་ཤགས་ཕྱེ་བ་ལྟར་རྩོད་པ་དག་ཞི་བར་བྱེད་པ་དེ་ནི་གང་མང་གི་ཞི་བྱེད་དུ་བརྗོད་དོ། །
གཉིས་པ་བཤད་པ་ལ་གསུམ་སྟེ། ཚུལ་ཤིང་བྲིམས་པར་བྱེད་པ་བསྐོ་བ་དང༌། ཚུལ་ཤིང་ཇི་ལྟར་བྲིམས་པ་དང༌། རྩོད་པ་ཞི་བའི་ཚུལ་ལོ། ། དང་པོ་ནི། གཟུ་བོའི་མངོན་སུམ་དང༌། རྒོལ་ཕྱིར་རྒོལ་ལ་སོགས་པ་གང་ཟག་གི་མངོན་སུམ་དང༌། དགེ་འདུན་གཞིར་གནས་དང༌། མཁས་ཤིང་གསལ་བ་དང༌། ཆེས་མཁས་ཤིང་གསལ་བ་དང༌།
སོ་སོར་ཐར་པ་དང་བཅས་པའི་དགེ་འདུན་དང༌། གལ་ཏེ་གཟུ་བོའི་ཞི་བྱེད་དང༌། གང་མང་གི་ཞི་བྱེད་དང༌། གང་ཡང་མདོ་སྡེ་དང་འདུལ་བའི་བསྟན་བཅོས་ཤེས་པའི་གནས་བརྟན་ནམ་གནས་བརྟན་མཐུ་ལྡན་གྱི་བར་གྱི་སྔ་མ་སྔ་མ་རྣམས་ཀྱིས་མ་ཞི་ན་ཕྱི་མ་ཕྱི་མ་ལ་གཏད་པར་བྱའོ། ། གལ་ཏེ་གཞན་གནས་བརྟན་མཐུ་དང་ལྡན་པ་ཉིད་ཀྱིས་ཀྱང་འགྱེད་ཕྱིར་གྱི་རྩོད་པ་མ་ཞི་ན་རྩོད་པ་དེ་ཚོགས་དགེ་འདུན་གཞིར་གནས་ལ་འབུལ་ལོ། ། ཚོགས་དགེ་འདུན་གྱིས་ཀྱང་ཆོས་ལྔ་དང་ལྡན་པའི་དགེ་སློང་ཚུལ་ཤིང་ཡང་དག་པར་བྲིམ་པ་བསྐོའོ། ། ཆོས་ལྔ་ནི། སྔར་བཞིན་འགྲོ་བ་རྣམ་བཞི་དང་བྲལ་བ་དང༌། འདིར་ལྷག་པར་དགོས་པ་ཚུལ་ཤིང་བྲིམ་པ་ལ་སྤྲོ་བ་ཡང་བསྣན་པས་ལྔའོ། ། གཉིས་པ་ཚུལ་ཤིང་ཇི་ལྟར་བྲིམས་པ་ནི།
གང་ཚུལ་ཤིང་བྲིམ་པར་བསྐོས་པ་དེས་བྲིམས་པར་བྱ་བའི་ཚུལ་ཤིང་ནི་གཉིས་ཏེ། ཆོས་སྟོན་བྱེད་དང༌། ཆོས་མིན་སྟོན་བྱེད་ཀྱི་ཚུལ་ཤིང་ངོ༌། ། ཆོས་ཀྱི་ཚུལ་ཤིང་དེ་ནི་མཆོད་པར་འོས་པ་དང་ཡ་ཡོ་མེད་པ་དྲང་པོ་དང་དྲི་ཞིམ་པ་དང་རེག་ན་བདེ་བའོ། ། ཅིག་ཤོས་ཆོས་མ་ཡིན་གྱི་ཚུལ་ཤིང་ནི་དེ་ལས་བཟློག་པ་སྟེ། ཡོན་པོ་དང་དྲི་ངན་པ་དང་རེག་བྱ་རྩུབ་པའོ། ། བྲིམས་པའི་ཚེ་ན་ཆོས་ཀྱི་ཚུལ་ཤིང་ལག་པ་གཡས་སུ་བཅང་ཞིང༌། ཅིག་ཤོས་ཆོས་མིན་གྱི་ཚུལ་ཤིང་གཡོན་པར་སྟེང་ནས་བཀབ་སྟེའོ། ། སླར་ཡང་དགེ་འདུན་འདུས་པ་ན་ནན་ཏན་དང་ལྡན་པས་ལན་གསུམ་གྱི་བར་དུ་གནས་བརྟན་གྱིས་དང་པོར་ཆོས་ཀྱི་ཚུལ་ཤིང་ལོངས་ཤིག་ཅེས་སྨོས་ནས་རབ་ཏུ་བྲིམ་མོ། ། གསུམ་པ་རྩོད་པ་ཞི་བའི་ཚུལ་ལ་གཉིས་ཏེ།
ཆོས་ཕྱོགས་སུ་ཞི་ཞིང་དེ་ལ་སྐྱོར་པའི་ཉེས་པ་དང༌། ཆོས་མིན་དུ་ཞི་ཞིང་དེ་ལ་སྐྱོར་བའི་ཉེས་པའོ། ། དང་པོ་ནི། གལ་ཏེ་ཚུལ་ཤིང་བྲིམས་པ་དེར་ནི་ཆོས་ཀྱི་ཕྱོགས་སྟོན་པའི་བརྡར་གྱུར་པ་དགེ་བའི་ཚུལ་ཤིང་ལེན་པ་རྣམས་ནི་མང་བར་གྱུར་ན་ཚུལ་ཤིང་དེ་ཡིས་ཆེད་དུ་བྱ་བའི་དོན་ཆོས་ཀྱི་ཕྱོགས་སུ་རྩོད་པ་དེས་ཞི་བར་གོ་བར་བྱའོ། ། ཆོས་ཕྱོགས་སུ་རྩོད་པ་ཞི་བ་དེ་ལ་ཆོས་ཕྱོགས་སུ་ཞི་བ་ལས་མ་ཞི་ཞེས་སྐྱོར་བར་བྱེད་པའི་དགེ་སློང་ལ་ནི་སྔར་བཤད་པའི་སྐྱོ་སྔོགས་ཀྱི་ལྟུང་བར་འགྱུར་རོ། ། གཉིས་པ་ནི། སླར་ཡང་ཅིག་ཤོས་ཆོས་མ་ཡིན་གྱི་ཚུལ་ཤིང་མང་བ་དེ་ལྟར་ནའང་རྩོད་པ་དེ་ནི་ཆོས་མ་ཡིན་གྱི་ཕྱོགས་སུ་ཞི་བར་བརྗོད་པར་བྱའོ། ། ཆོས་མིན་སྐྱོར་བྱེད་དགེ་སློང་ལ། ། ཞེས་གསུངས་ཏེ། ཆོས་མ་ཡིན་གྱི་ཕྱོགས་སུ་ཞི་བ་དེ་ལྟར་ན་ཡང་སླར་ཡང་སྐྱོར་བྱེད་ཀྱི་དགེ་སློང་ལ་ཉེས་བྱས་ཏེ།
ལྟུང་བྱེད་དངོས་ནི་མིན་ནོ། ། གསུམ་པ་དོན་བསྡུ་བ་ནི། ཇི་སྐད་བརྗོད་པ་འདི་ནི་གང་མང་གི་ཞི་བྱེད་ཅེས་རབ་ཏུ་གྲགས་པའི་འདུལ་བར་སྟོན་པ་དཔའ་བོས་གསུངས་སོ། ། འདི་ནི་རྩོད་པ་དང་འཁྲུག་ལོང་ལས་བརྩམས་པའི་ཞི་བྱེད་ཀྱི་འདུལ་བ་ལ་མངོན་སུམ་དང་གང་མང་གཉིས་ལས། འདི་ནི་གཉིས་པར་གྲགས་སོ། ། གཉིས་པ་མི་གདམས་པའི་རྩོད་པ་ཞི་བྱེད་ལ་བསྟན། བཤད་གཉིས་ལས། དང་པོ་ནི་རྩོད་པ་ཞི་བྱེད་བཞི་ལས་དང་པོ་བཤད་ཟིན་པའི་གཉིས་པ་མི་གདམས་པའི་རྩོད་པ་ཞི་བྱེད་འདི་ནི་འདུལ་བ་རིག་པ་རྣམས་ཀྱིས་གསུངས་སོ། ། འགྱུར་གསར་ལས། གསུམ་པོ་མི་གདམས་རྩོད་ཞི་བྱེད། །
ཅེས་པ་ལྟར་ན། འོག་ནས་འབྱུང་བའི་གསུམ་པོ་འདི་ནི་མི་གདམས་པའི་རྩོད་པ་ཞི་བྱེད་དུ་འདུལ་བ་རིག་པ་རྣམས་ཀྱིས་གསུངས་སོ། ། གསུམ་པོ་ནི་མངོན་སུམ་གྱིས་འདུལ་བ་དང༌། དེ་བཞིན་དུ་དྲན་པས་འདུལ་བ་དང༌། མ་སྨྱོས་པ་ཡིས་འདུལ་བའོ། ། གཉིས་པ་བཤད་པ་ལ་བཞི་ལས། དང་པོ་མངོན་སུམ་གྱིས་འདུལ་བ་ནི། འགའ་ཞིག་ལ་ལྟུང་བ་གླེངས་ནས་གསོ་སྦྱོང་དགག་དབྱེ་ལ་སོགས་པའི་གདམས་ངག་བཞག་པས་རྩོད་པ་གླེང་རྒྱུ་ཡོད་མེད་གཉིས་ཀྱི་གླེང་རྒྱུ་ཡོད་པ་ལ་སྔ་མ་མངོན་སུམ་གྱིས་འདུལ་བ་བཞིན་དུ་མངོན་སུམ་བརྒྱད་པོ་སྔ་མ་སྔ་མས་མ་ཞི་ན་ཕྱི་མ་ཕྱི་མ་བྱ་སྟེ། སྔ་མ་འགྱེད་ཕྱིར་གྱི་སྐབས་ཇི་ལྟ་བ་དེ་ལྟར་བརྗོད་དོ། ། གཉིས་པ་གླེང་རྒྱུ་མེད་པ་ལ་བཞི་སྟེ།
གཞི་མེད་པར་གླེང་བ་དང༌། གཞི་གཞན་གྱིས་གླེང་བ་དང༌། ཕྱིར་བཅོས་ཟིན་པ་གླེང་བ་དང༌། སྨྱོན་པས་བྱས་པ་ལ་གླེང་བའོ། ། གནས་སྐབས་དང་པོ་གསུམ་ལ་དྲན་པས་འདུལ་བ་ཤེས་པར་བྱ་བ་ཉིད་ལ་མི་བདེན་པའི་སྐུར་པ་འདེབས་པའི་ཚིག་ནི། མཛའ་བོ་དང་ས་ལས་སྐྱེས་གཉིས་ཀྱིས་བསྐུལ་ནས་དགེ་སློང་མ་མཛའ་མོས་གྱད་བུ་ནོར་གྱིས་བདག་ལ་མི་ཚངས་པར་སྤྱོད་དོ་ཞེས་བྱ་བ་ལ་སོགས་པའི་བརྫུན་ཚིག་སྔོན་སྟོན་པ་ལ་ཞུས་པ་ཇི་ལྟ་བ་བཞིན་ཏེ། ཞི་བར་བྱ་བའི་རྩོད་པ་ནི་དེ་ལྟ་བུའོ། ། དྲན་པས་འདུལ་བ་སྦྱིན་ཚུལ་དངོས་ནི། གྱད་བུ་ནོར་ལ་ཚུལ་འདིས་གླེང་པ་ན། དགེ་སློང་ཁྱེད་ཅག་གིས་གྱད་བུ་ནོར་ལ་དྲན་པས་འདུལ་བ་བྱིན་ཅིག
སྦྱིན་པའི་ཚུལ་ཡང་ནི་འདི་ལྟར་བྱ་སྟེ། དེས་ནི་གྱད་བུ་ནོར་གྱིས་རྒན་པའི་མཐའ་ལོགས་སུ་འདུད་པ་བྱས་ནས་ཙོག་པུར་ཐལ་མོ་སྦྱར་ཏེ་འདི་སྐད་ཅེས་བརྗོད་དེ། དགེ་འདུན་བཙུན་པ་རྣམས་གསོན་ཅིག བདག་གྱད་བུ་ནོར་ལ་ཚུལ་མིན་བྱས་སོ་ཞེས་པ་ལ་སོགས་ལོག་པའི་ཚིག་གིས་སྐུར་པ་འདེབས་པ་དེ་ནི་ཚོགས་དགེ་འདུན་ལ་གསོལ་ལོ། ། ཇི་སྐད་དུ། དྲན་པས་འདུལ་བ་བདག་ལ་གནང༌། ། ཞེས་སོ། ། ཚིག་དེ་ལྟར་ལན་གསུམ་བརྗོད་པའི་རྗེས་ལ། དགེ་སློང་གཅིག་གིས་གསོལ་བའི་ལས་བྱས་ནས་ལྟུང་བ་མེད་པའི་ཆོས་དང་ལྡན་ཞིང་དག་པས་ན་གྱད་བུ་ནོར་དེ་ལ་དྲན་པས་འདུལ་བ་སྦྱིན་ནོ། ། ཆོ་ག་ནི་ལུང་ལས་གསུངས་པ་བཞིན་ནོ། །
གཞན་ལས་གསོལ་བཞིས་སྦྱིན་ནོ་ཞེས་པའང་སྣང་ངོ༌། ། འདི་ནི་དགེ་འདུན་གྱིས་དག་པ་བྱིན་པས་རྩོད་པ་ཞི་བའོ། ། གསུམ་པ་མ་སྨྱོས་པས་འདུལ་བ་ནི། སྨྱོན་པས་བྱས་པ་ལ་གླེངས་ནས་རྩོད་པ་ན་སྨྱོས་པ་དེ་དག་ལ་སྦྱིན་པར་བྱ་བ་མ་སྨྱོས་པའི་འདུལ་བ་གསུངས་པ་ནི། དགེ་སློང་བྱེ་མ་སྐྱེས་བཞིན་དུ་བདག་གིས་གཞན་ལ་བརྡེག་པ་དང་ཚིག་ངན་ལ་སོགས་པ་སྨྲ་བ་དེའི་ཚེ་སེམས་འཁྲུག་པའམ། སྨྱོས་པའམ་བློ་ནི་ཚོར་བས་གཟིར་བའི་གནས་སྐབས་ཏེ། དེས་ན་སྡོམ་བརྩོན་རྣམས་ཀྱིས་བདག་དྲན་པ་དམན་པའི་ཕྱིར་གཞན་བརྡེག་པ་སོགས་ལ་འཇུག་པ་ན་ལྟུང་བ་ཆོས་ཤིག་ཅེས་ཡང་དང་ཡང་དུ་བསྐུལ་བའི་གཞི་དེས་གླེང་ན་མ་སྨྱོས་པའི་འདུལ་བ་གནང་བར་གསོལ་ལོ། ། ཇི་སྐད་དུ། དགེ་འདུན་ལ་གསན་དུ་གསོལ་ཞེས་ལན་གསུམ་བརྗོད་པས་སོ། ། མ་སྨྱོས་པའི་འདུལ་བ་འདི་ལ་ཡང་སྦྱིན་ཚུལ་ནི།
གསོལ་བ་སྔོན་དུ་བརྗོད་པའི་གསོལ་བཞིའི་ལས་ཀྱིས་སྦྱིན་ནོ། ། དྲན་པ་དང་མ་སྨྱོས་པ་གཉིས་ཀ་ལུང་ལས་གསོལ་གཉིས་སུ་སྣང་ཡང་འདིར་ཀརྨ་ཤ་ཏམ་དང་བམ་པོ་ལྔ་བཅུ་པ་ལྟར་བཀོད་དོ། ། ཚུལ་དེས་དེ་ལྟར་རྩོད་པ་ཞི་བ་ནི་མ་སྨྱོས་པའི་འདུལ་བ་ཡིས་ཞི་བའོ། ། མི་གདམས་པའི་རྩོད་པ་ཞི་བྱེད་བསྟན་ཟིན་ཏོ། ། གསུམ་པ་ལྟུང་ཕྱིར་གྱི་རྩོད་པ་ཞི་བྱེད་ལ་བསྟན། བཤད་གཉིས་ལས། དང་པོ་ནི། སྔ་མར་མ་ཟད་ལྟུང་ཕྱིར་གྱི་རྩོད་པ་དག་ལ་ཡང་འདུལ་བ་བཞི་ཡིས་མྱུར་དུ་ཞི་བའི་བྱ་བ་འཇུག་གོ ། འདུལ་བ་ནི་ཞི་བྱེད་དོ། ། བཞི་གང་ཞེ་ན།
ལྟུང་བ་ཡང་དག་པར་ཁས་བླངས་པ་དང༌། མངོན་སུམ་དང༌། རྩྭ་བཀྲམ་དང༌། དེ་བཞིན་དུ་ལྟུང་བ་མངོན་པར་བྱ་བའི་དོན་དུ་ལྟུང་བའི་དེ་ཉིད་འཚོལ་བའོ། ། སྔ་འགྱུར་ལས། རྩྭ་བཀྲམ་དེ་ཉིད་འཚོལ་ལ་ནི། ། ཞེས་འདོན་ནོ། ། ལྟུང་ཕྱིར་གྱི་རྩོད་པ་ལ་ལྟུང་བ་རང་གི་ངོ་བོ་ཤེས་པ་དང༌། མི་ཤེས་པ་གཉིས་ལས། ཤེས་པ་ལ་ཁས་བླངས་དང༌།
རྩྭ་བཀྲམ་དང༌། མངོན་སུམ་འཇུག་གོ ། མི་ཤེས་པ་ལ་ངོ་བོ་ཉིད་འཚོལ་བ་འཇུག་གོ ། ལྟུང་བའི་ངོ་བོ་ཤེས་པ་ལ་ཡང་གླེང་བྱ་གླེང་བྱེད་གཉིས་པོ་ཁོ་ན་ལས་གཞན་ལས་ཕྱིར་མ་འཕྲོས་པ་དང་འཕྲོས་པའོ། ། མ་འཕྲོས་པ་ནི་ཁས་བླངས་ཀྱིས་ཞི་བའོ། ། ཕྱིར་འཕྲོས་པ་ལ་དགེ་འདུན་འགའ་ཞིག་དང་འབྲེལ་པ་ལ་མངོན་སུམ་འཇུག་ལ། དགེ་འདུན་མཐའ་དག་དང་འབྲེལ་པ་ལ་རྩྭ་བཀྲམ་འཇུག་གོ ། གཉིས་པ་བཤད་པ་ལ་བཞི་སྟེ། ཁས་བླངས་དང༌། མངོན་སུམ་དང༌།
རྩྭ་བཀྲམ་དང༌། ངོ་བོ་ཉིད་འཚོལ་བའོ། ། དང་པོ་ནི། ལྟུང་བར་བཅས་པའི་དགེ་སློང་ལ་ལྟུང་བ་གླེང་པའམ་མ་གླེང་ན་ཡང་ལྟུང་བ་ཅན་གྱི་དགེ་སློང་གིས་དག་པའི་དགེ་སློང་ཞིག་གི་མདུན་དུ་ཙོག་པུར་འདུག་པ་ཡིས་ཐལ་མོ་སྦྱར་ལ་དྲན་པ་དང་ལྡན་པས་རྒན་པ་ལ་ཕྱག་བྱས་ནས་རང་གི་དོན་དུ་སྔགས་ལན་གསུམ་བརྗོད་དེ། དགེ་སློང་དགོངས་ཤིག ཁྱོད་ཀྱི་མདུན་དུ་ལྟུང་བ་འདི་ལྟ་བུ་བྱུང་བ་བཤགས་སོ་ཞེས་བརྗོད་དོ། ། བཤགས་ཡུལ་དེས་ཀྱང་བཤགས་མཁན་དེར་ལྟུང་བ་མཐོང་ངམ་ཞེས་དྲི་ཞིང༌། དེས་མཐོང་ངོ་ཞེས་ལན་ཕྱིན་ཅི་མ་ལོག་པར་སྨྲའོ། ། ཡུལ་དེའི་ཚིག་གིས་ཕྱིན་ཆད་ལྟུང་བ་དག་ལ་དགའ་བ་མིན་པ་སྟེ་མི་དགའ་བར་བྱེད་དམ་ཞེས་དྲི་ཞིང༌། དེས་ཀྱང་དགའ་བར་མི་བྱེད་ཅེས་པའི་ཚིག་བརྗོད་དོ། །
ཡུལ་གྱིས་ཐབས་ཡིན་ནོ་ཞེས་པ་དང༌། རང་གིས་ལེགས་སོ་ཞེས་ཀྱང་ངེས་པར་བརྗོད་དེ། འདི་ནི་ལྟུང་བ་དེ་ཁས་བླངས་པས་རྩོད་པ་དེ་ཞི་བའོ། ། ཕས་ཕམ་ལ་སོགས་ལྟུང་བ་སྡེ་ལྔ་གང་རུང་བྱུང་བ་ལ་བྱུང་ངོ་ཞེས་ཚོགས་མཆོག་དགེ་འདུན་ལ་ཁས་བླངས་པས་འདུལ་བ་གསོལ་ཞིང༌། གསོལ་བ་ལྟར་སྟེར་བ་ན་དེ་ལྟར་རྩོད་པ་དེ་ཞི་བའི་དོན་དུ་བྱེད་པ་ནི་ཁས་བླངས་པའི་ཞི་བྱེད་ཉིད་དུ་མཁས་པས་བརྗོད་དོ། ། གཉིས་པ་མངོན་སུམ་གྱིས་འདུལ་བ་ནི། འདི་ལྟར་སྤྲེའུའི་རྫིང་གི་འགྲམ་དུ་སྔོན་དགེ་སློང་རི་དྭགས་འཛིན་གྱི་བུ་ནག་པོས་ཁྲུས་ཟིན་པ་ན་བདག་གི་ཡིན་སྙམ་ནས་གཞན་གྱི་ཆོས་གོས་དག་ཁྱེར་ནས་སོང་པ་ལ། ཡངས་པ་ཅན་གྱི་དགེ་སློང་རྣམས་ཀྱིས་གླེང་དྲན་མ་བྱས་པར་མཐུ་ཡིས་གནས་ནས་ཕྱུང་བ་དང༌། ནག་པོ་མཉན་ཡོད་དུ་སོང་སྟེ་བཅོམ་ལྡན་འདས་ཀྱིས་ལྟུང་བ་ལས་བསླང་ངོ༌། ། དེ་ནས་དགེ་སློང་ནག་པོ་ལ་བཟོད་པར་གསོལ་བའི་ཕྱིར་དགེ་སློང་ཡངས་པ་ཅན་རྣམས་མཉན་ཡོད་དུ་འོངས་པར་གྱུར་པ་ལ་བརྟེན་ནས་མངོན་སུམ་དུ་རྩོད་པས་འགྲོ་བ་ལ་མངོན་སུམ་གྱིས་འདུལ་བ་ཞེས་ཡང་དག་པར་བསྟན་ཏེ།
མངོན་སུམ་གྱིས་འདུལ་བའི་དེ་ཉིད་འདི་འདིར་ཡང་བསྟན་ཏེ། མངོན་སུམ་གྱིས་འདུལ་བ་སྔར་ཡང་རབ་ཏུ་བཤད་པ་ཉིད་སླར་ཡང་འདིར་བཟླས་པས་སོ། ། གསུམ་པ་རྩྭ་བཀྲམ་ལྟ་བུ་ནི། དགེ་འདུན་ཀུན་ཕན་ཚུན་ལྟུང་བ་གླེང་པའི་སྒོ་ནས་རྩོད་པས་འབྲེལ་བ་ལ་རྩྭ་བཀྲམ་པ་ལྟ་བུར་སེམས་ཕན་ཚུན་བཏུད་དེ་རབ་ཏུ་ཞི་བར་བྱ་བར་གསུངས་སོ། ། བྱེད་ཚུལ་ནི། རང་ཕྱོགས་ཀྱི་གནས་བརྟན་གཞན་ཞིག་ཏུ་སོང་ནའང་གནས་སྐབས་དེར་གཞན་ཕྱོགས་སུ་འགྲོ་བའི་སྔོན་ལ་རང་གི་ཕྱོགས་ལ་འོག་ནས་འབྱུང་བ་འདི་ལྟར་དུ་ཡང་དག་པར་རྗེས་སུ་བསྟན་པར་བྱའོ། ། ཁྱེད་ཅག་རྣམས་རྩོད་པ་ལ་མངོན་པར་དགའ་ཞིང་རྩོད་པ་ལས་སླར་ལྡོག་པར་བྱེད་པའང་དཀའ་བར་གནས་པས་འདིར་ཁྱེད་རྩོད་པ་བྱེད་པ་འདི་ནི་ལེགས་པར་རྙེད་པ་མིན་ཏེ། འདི་འདྲ་དགེ་སློང་ཡིན་ནམ་ཅི་སྟེ་དགེ་སློང་གི་གྲངས་སུ་མི་འགྲོའོ། ། གཞན་ཡང་ཁྱེད་ཀྱི་གནས་བརྟན་དང་བདག་ཅག་ལ་ངེས་པར་ལྟུང་བ་གང་བྱུང་བའི་ནང་ནས་སྦོམ་པོའམ་མཐར་ཐུག་ཕམ་པ་བྱུང་ནས་ཁྱིམ་ན་གནས་པ་གླེང་བ་སྤངས་ནས་ནི། ཕམ་ལྷག་མ་གཏོགས་པའི་ལྟུང་བ་ལྷག་མ་དེ་ནི་གཞན་ཕྱོགས་ལ་བཤགས་པའི་སྒོ་ནས་ཉེ་བར་ཞི་བར་སྤྲོ་བས་གནས་སོ་ཞེས་རང་ཕྱོགས་དེ་ལ་གནས་བརྟན་དེས་སྨྲས་པ་ལ་རང་ཕྱོགས་གཅིག་ཀྱང་མི་ཉན་པའམ་མི་ཟློག་ཅིང་གཤེ་བ་མིན་ན་དེའི་ཚེ་རང་བཞིན་དུ་རྩོད་པ་དེ་ཞི་བར་གནས་སོ། །
སྦོམ་པོའི་མཐར་ཐུག་སྤང་དགོས་ནི། མདོ་མཛད་པས། འདི་ལ་མང་པོ་དག་གི་དོན་དུ་དགེ་འདུན་མ་ཡིན་པ་ལ་བཤགས་པར་བྱ་བ་དག་ནི་གཅིག་གིས་ཕྱིར་བཅོས་པར་བྱའོ་ཞེས་གསུངས་ཤིང༌། དྲི་མེད་བཤེས་གཉེན་གྱིས་ཀྱང༌། གཅིག་གིས་གཅིག་ལ་ཅིག་ཅར་བཤགས་པས་ཕྱིར་བཅོས་ཞེས་འཆད་པ་ན་སྤྱིར་བཏང་ལ་སྦོམ་པོ་དང་ཕམ་ལྷག་ཕྱིར་འཆོས་ཚུལ་དེ་འདྲ་མེད་པའི་ཕྱིར་རོ། ། ཅིག་ཤོས་གཞན་ཕྱོགས་ཀྱི་གནས་བརྟན་ལ་ཡང་རང་ཕྱོགས་ཀྱི་གནས་བརྟན་དེས་ནི་སྔར་བཞིན་བརྗོད་པར་བྱའོ། ། གཞན་ཕྱོགས་ཀྱི་གནས་བརྟན་གྱིས་ཀྱང་རང་གི་འཁོར་ལ་སྔར་བཞིན་བརྗོད་པ་ན་སྐབས་དེ་ལ་ཡང་གལ་ཏེ་རང་གི་འཁོར་གྱི་ནང་ནས་ཞི་བའི་སེམས་བཟང་པོ་དང་ལྡན་པ་ཉིད་ཀྱིས་སྨྲས་པ་དེའི་ཚིག་གཅིག་ཀྱང་ཉན་པར་བྱེད་པ་མིན་ན་ལྟུང་ཕྱིར་གྱི་རྩོད་པ་དེ་རྩྭ་བཀྲམ་པའི་ཚུལ་གང་ཡིན་པ་ཉིད་ཀྱིས་ཉེ་བར་ཞི་བ་ནི་འཐོབ་བོ། ། རྩོད་པ་ནི་ཕན་ཚུན་བཤགས་པར་ཁས་བླངས་པ་ཙམ་གྱིས་ཞི་ཞིང༌། བཤགས་པ་ནི་ཕྱིས་བྱེད་པར་གསལ་ལོ། ། བཞི་པ་ངོ་བོ་ཉིད་འཚོལ་བ་དང་མཐུན་པ་སྦྱིན་པ་ནི།
སྔར་བྱས་བའི་ལྟུང་བ་བརྗེད་པ་དྲན་ཏེ། དགེ་འདུན་གྱི་མདུན་དུ་ལྟུང་བ་དེ་ཁས་བླངས་པ་ཡང་ནི་སླར་ཡང་བློ་འཁྲུལ་ནས་ལོག་པར་ཤེས་པ་ཡིས་དགེ་འདུན་གྱི་ཚོགས་ནང་དུ་ལྟུང་བ་དེ་བརྗེད་ནས་སླར་ཁས་མི་ལེན་པ་ནི་སྔོན་དགེ་སློང་མེ་བཞི་ལ་ཇི་ལྟར་བྱས་པ་བཞིན་དུ་འདིར་ཡང་མེ་བཞི་ལྟ་བུ་ལ་ལྟུང་བ་དེའི་ངོ་བོ་ཉིད་འཚོལ་བ་སྦྱིན་པས་རྩོད་པ་དེ་འདུལ་བའི་ཐབས་དགེ་སློང་ལ་སྦྱིན་པར་བྱའོ་ཞེས་གཞན་ལ་ཕན་པར་བཞེད་པའི་འགྲོ་བ་རྣམས་ཀྱི་རྩ་ལག་སྟོན་པས་གསུངས་སོ། ། མེ་བཞི་ལྟ་བུ་དེས་ཀྱང་སྔར་བསྟན་པ་དེ་ལྟར་རྒན་པའི་མཐར་ནི་འདུག་སྟེ། དགེ་འདུན་ཀུན་ལ་ལན་གསུམ་གསོལ་བ་གདབ་པར་བྱ་ཞིང༌། གསོལ་བ་འདེབས་པ་དེ་ལ་མེ་བཞི་ལ་བྱ་བ་དེ་བཞིན་དུ་དགེ་འདུན་གྱི་ཚོགས་ཀྱིས་ཀྱང་གསོལ་བཞིའི་ཆོ་ག་ཐམས་ཅད་སྔ་མ་བཞིན་བྱ། འདིའི་ཀུན་སྤྱོད་མཁན་པོ་དང་སློབ་དཔོན་མི་བྱ་བ་ལ་སོགས་པ་སྤོ་མགུ་སྤྱོད་པ་དང་འདྲ་སྟེ། འདིས་གཞན་མེད་ཀྱང་སོ་སོར་ཐར་པའི་མདོ་འདོན་དུ་མི་རུང་ངོ༌། ། བཞི་པ་བྱ་ཕྱིར་གྱི་རྩོད་པ་ཞི་བྱེད་ནི། རྩོད་པ་སྔ་མ་གསུམ་པོའི་རྗེས་སམ་རྗེས་མིན་ཡང་རུང་སྟེ་ལས་ལ་མི་འདུ་བའམ། འདུས་ཀྱང་ཕྱིར་བཟློག་བྱེད་པའི་རྒྱུ་ལས་རྩོད་པ་ནི་བྱ་ཕྱིར་གྱི་རྩོད་པ་སྟེ།
དགེ་སློང་གི་ཚོགས་ཀྱིས་ལས་ལ་མཐུན་པ་བྱིན་པས་ཞི་སྟེ། རྒྱུའི་སྒོ་ནས་ཞི་བྱེད་བདུན་པོ་ཀུན་གྱིས་ཞི་བ་ཐོབ་བོ། ། གསུམ་པ་རྩོད་པ་ཞི་བྱེད་ཀྱི་དོན་བསྡུ་བ་ནི། མི་མཐུན་པ་བྱེད་པ་མིན་པ་མཐུན་པར་འདོད་པའི་དགེ་སློང་ཁ་ཅིག་ལ་ཞི་བྱེད་བདུན་པོ་དེས་འདིར་རྩོད་པ་རྣམས་ཞི་བར་ཤེས་པར་བྱའོ། ། གལ་ཏེ་འགྱེད་ཕྱིར་གྱི་རྩོད་པ་མངོན་སུམ་དང་གང་མང་གིས་མ་ཞི་ན་རྣམ་པར་གཏན་ལ་འབེབས་པ་ཉེ་བར་མ་ཞི་བ་གནས་དབྱུང་བྱ་ཞིང༌། མི་གདམས་པའི་ཕྱིར་གྱི་རྩོད་པ་རྒྱུ་བཅས་ཁས་བླངས་ཀྱིས་མ་ཞི་ན་འཐབ་ཀྲོལ་ལ་འབད་པས་མ་ལོག་པ་གནས་དབྱུང་བྱའོ། ། ལྟུང་ཕྱིར་གྱི་རྩོད་པ་ཉེས་པ་རང་གི་ངོ་བོ་ཤེས་པ་གསུམ་ཁས་བླངས་མངོན་སུམ་རྩྭ་བཀྲམ་གྱིས་མ་ཞི་ན་ཕྱིར་མི་འཆོས་པ་གནས་དབྱུང་བྱའོ། ། ཉེས་པ་རང་གི་ངོ་བོ་མི་ཤེས་པ་ངོ་བོ་ཉིད་འཚོལ་བ་བྱིན་ཡང་ངོ་བོར་མ་ཤེས་ན་མ་མཐོང་བ་གནས་དབྱུང་བྱའོ། ། གསུམ་པ་དོན་བསྡུ་བ་ནི། ཇི་སྐད་བརྗོད་པ་འདི་ནི་རྩ་བའི་ལུང་སོ་སོར་ཐར་པ་ལས་བཤད་པའི་མདོ་དོན་མདོར་བསྡུས་པ་ཙམ་ཞིག་ཡིན་ནོ། །
རྩ་བའི་ལུང་ལས་བཤད་པ་བསྟན་ཟིན་ཏོ། ། གཉིས་པ་བཤད་པའི་ལུང་ལས་བྱུང་བ་གསུངས་པ་ལ་གསུམ་སྟེ། ། མདོར་བསྟན། རྒྱས་པར་བཤད། མཇུག་བསྡུ་བའོ། ། དང་པོ་ནི། བཤད་པའི་ལུང་གཞི་དང༌། སོགས་པ་རྣམ་འབྱེད་དང༌། ཕྲན་ཚེགས་དང༌། གཞུང་བླ་མར་གང་གསུངས་པ་དེ་ཡང་ཅི་ནུས་བརྗོད་པར་བྱ།
ཞུ་བ་དང་འདུལ་བྱེད་ལ་སོགས་པ་ནི་གཞུང་བླ་མའི་བྱེ་བྲག་ཡིན་ཏེ། གཅིག་འཕྲོས་ལྔ་ཚན་བཅུ་དྲུག་དག་པ་དང༌། ། གླིང་གཞི་རྐྱང་པ་གཏམ་གྱི་དངོས་པོ་དང༌། ། མ་ན་ཝི་ཀ་བྱ་བའི་ཕུང་པོ་སྟེ། ། ཞུ་བ་འདུལ་བྱེད་བླ་མའི་ལེའུ་ལག་བཅུ། ། ཞེས་གྲགས་པའི་ཕྱིར་རོ། ། གཉིས་པ་བཤད་པ་ལ་གསུམ་སྟེ། གང་དུ་བསྒྲུབ་པ་དང༌། ཇི་ལྟར་བསྒྲུབ་པ་དང༌། དེའི་འཐད་བའོ། །
དང་པོ་ནི། ། སྟོན་པས་བཱ་རཱ་ཎ་སཱིར་བསོད་སྙོམས་ལ་གཤེགས་པ་ན་དགེ་སློང་ཞིག་དྲུང་ན་མི་དགེ་བའི་རྣམ་རྟོག་གི་སྡིག་པ་ལ་ཆགས་པ་གཟིགས་ནས། ཉེས་དམིགས་རྣམས་སྤྱོད་ཡུལ་མ་ཡིན་པར་གནས་པ་ལས་འགྱུར་རོ་སྙམ་ནས་དགེ་སློང་གིས་སྤྱོད་ཡུལ་མིན་པར་མི་གནས་སོ་ཞེས་གསུངས་པ་ན། སྤྱོད་ཡུལ་མ་ཡིན་པ་དུ་ཡོད་མ་ཤེས་པ་ལ་བརྟེན་ནས་གསུངས་པ་ནི། རིགས་ངན་གྱི་གནས་དང༌། རེག་འོས་མ་ཡིན་པ་རོལ་མོ་མཁན་གྱི་གནས་དང༌། ཆང་འཚོང་གི་ཁྱིམ་དང༌། རྒྱལ་པོའི་ཁབ་དང༌། སྨད་འཚོང་མའི་ཁྱིམ་དུ་བརྗོད་པ་སྟེ་ལྔ་པོ་འདི་ནི་དགེ་སློང་གི་སྤྱོད་ཡུལ་མིན་པ་ཉིད་དོ། །

ཞུ་བ་ལས་ཤན་པའི་ཁྱིམ་དང་རྒྱན་པོ་འགྱེད་པ་གཉིས་བསྣན་པས་བདུན་དུ་བཤད་དོ། ། གཉིས་པ་ཇི་ལྟར་བསྒྲུབ་པ་ལ་ལྔ་སྟེ། དུས་རྒྱུན་དུ་བྱ་བའི་རིམ་པ་དང༌། བླ་མ་བསྟེན་པའི་ཚུལ་དང༌། བསླབ་པ་ཡོངས་སུ་སྦྱོང་པའི་ཆོ་ག་དང༌། རྙེད་པ་གང་དབང་གི་མཚན་ཉིད་དང༌། ཆོ་ག་ཕུན་སུམ་ཚོགས་པར་བྱ་བའོ། ། དང་པོ་ལ་གསུམ། དགག་སྒྲུབ་ཀྱི་བྱ་བ་མདོར་བསྟན་པ་དང༌། བྱ་བ་དེ་སྒྲུབ་པའི་གང་ཟག་གི་དབྱེ་བ་དང༌། གང་ཟག་གིས་བསྒྲུབ་པའི་བྱ་བ་རྒྱས་པར་བཤད་པའོ། །
དང་པོ་ལ་ཡིད་དང་ལུས་དང་ངག་གི་བྱ་བ་གསུམ་ཡོད་པ་ལས། ཡིད་ཀྱི་བྱ་བ་ནི། གྲངས་ཅན་དང་རྒྱང་འཕེན་པ་ལ་སོགས་པ་བརྫུན་པའི་བསྟན་བཅོས་བདེན་པར་འཛིན་པའི་བློས་རྒྱུན་དུ་ཀློག་པར་བྱེད་ན་ཀློག་པར་བྱེད་པ་པོ་དེ་དག་ལ་བསོད་སྙོམས་དུག་ཏུ་འགྱུར་བ་ཡིན་ནོ། ། འོ་ན་མུ་སྟེགས་ཀྱི་བསྟན་བཅོས་ལ་གཏན་ནས་མི་བལྟའམ་ཞེ་ན། མཉན་ཡོད་དུ་ཤཱ་རིའི་བུས་མུ་སྟེགས་འཆར་བ་ཞེས་པ་ཚར་བཅད་པ་ལ་བརྟེན་ནས་ཐོག་མར་ངན་སོང་གི་སྡུག་བསྔལ་མི་བཟད་པའི་ནད་ཀྱི་སྨན་བདེ་གཤེགས་ཀྱིས་བསྟན་པའི་བསྟན་བཅོས་ཤེས་པར་བྱས་ནས་ནི། ཕྱིས་གཞན་དག་གི་བསྟན་བཅོས་ཀྱང་སུན་དབྱུང་བའི་ཆེད་དུ་བལྟ་བར་བྱ། བདེན་པར་ཞེན་པའི་བློས་ནི་མི་བསླབ་སྟེ། གང་གི་ཕྱིར་ན། ཀུན་མཁྱེན་དག་པའི་བཀའ་མངར་བའི་རོ་དང་ལྡན་པ་སྦྲང་རྩིའི་ཚོགས་ཆེན་པོ་དང་འདྲ་བ་ཡོད་བཞིན་དུ། མུ་སྟེགས་ཀྱིས་བསྟན་པའི་བསྟན་བཅོས་ནིམྦ་ཚྭ་བའི་རོ་སུ་ཞིག་གིས་མྱོང་བར་བྱེད།
ལུས་ཀྱི་བྱ་བ་ནི། རང་གི་ཁྲིའུ་རྐང་པ་རི་མོ་སྣ་ཚོགས་ཀྱིས་བཀྲ་བ་ཅན་སྤང་ཞིང༌། དེར་མ་ཟད་མུ་སྟེགས་ཀྱི་རྒྱལ་མཚན་གཡང་གཞི་སོགས་ཉིད་ཀྱང་སྤང་སྟེ། གཞུང་དམ་པ་ལས། གནས་གཅིག་ཏུ་ཡུན་རིང་དུ་གནས་པའི་གང་ཟག་ལ་ཉེས་དམིགས་རྣམ་པ་ལྔར་འགྱུར་ཏེ། བྱ་བ་མང་པོར་འགྱུར། སྣོད་སྤྱད་མང་པོར་འགྱུར། ཡོ་བྱད་མང་ཞིང་གནས་ལ་སེར་སྣ་ཅན་དུ་འགྱུར། གནས་ལ་ཆགས་ཤིང་ཁྱིམ་ལ་སེར་སྣ་ཅན་དུ་འགྱུར། རིགས་ལ་ཆགས་ཤིང་ཁྱིམ་པ་དང་རབ་ཏུ་བྱུང་བ་དེ་དག་དང་ལྷན་ཅིག་ཏུ་འདྲེས་པར་འགྱུར་ཞེས་དང༌།
རྟག་ཏུ་མི་གནས་པའི་ཡོན་ཏན་ལྔ་པོ་དེ་ལས་བཟློག་པར་གསུངས་པ་ལ་བརྟེན་ནས་སྣོད་ཀྱང་ཧ་ཅང་མང་བ་དང་ཚོན་སྣ་ཚོགས་ཀྱིས་བཀྲ་བ་སོགས་སྤང་བར་བྱའོ། ། རྒྱལ་པོའི་ཁབ་ཏུ་པི་ལིན་ཏའི་བུ་ན་བ་ཉེ་དུ་རྣམས་ལ་ཆོས་སྟོན་དུ་ཕར་འགྲོ་དགོས་བྱུང་བ་ལ་བརྟེན་ནས་སྐྱོབ་པ་སངས་རྒྱས་ཀྱིས་ན་བ་དང་རྒན་པོ་ལ་ཁྱོགས་དང་རྟ་ལ་སོགས་པའི་བཞོན་པ་ཐམས་ཅད་རྗེས་སུ་གནང་བར་མཛད་དོ། ། ཡང་དྲུག་སྡེ་དག་གིས་རྒྱན་སྣ་ཚོགས་ཀྱིས་བརྒྱན་པའི་ཁྱོགས་བཅས་པ་ལ་བརྟེན་ནས་ནད་པས་ཀྱང་རྒྱན་གྱིས་བརྒྱན་པའི་ཁྱོགས་མི་བྱ་ཞེས་གསུངས་སོ། ། མཁར་ལེན་ལ་སོགས་པས་ཆད་པའི་དུས་དང་ལས་ཀྱིས་དུབ་པ་ལ་སོགས་པའི་དུས་དག་ལ་གསང་བའི་གནས་ནི་གོས་ཀྱིས་དཀྲི་བ་ཡང་གནང་ངོ༌། ། ཁུར་ཕྱེད་ཀྱི་ཚད་ཙམ་ཁུར་བའི་རིམ་པས་འགྲོ་བ་གནང་བ་དང༌། རྒྱལ་པོའི་ཁབ་ཏུ་བྱ་རྒོད་ཕུང་པོའི་རི་ལ་དགེ་སློང་འདྲེད་པས་དབྱུག་པ་འཆང་བ་གནང་བ་དང༌། དེར་ནད་པ་འདྲེད་ནས་བུམ་པ་དང་རིལ་པ་ཆག་པ་ལ་བརྟེན་ནས་སྣོད་དྲྭ་བ་སོགས་ཀྱང་གནང་ངོ༌། ། བསམ་གཏན་དང་ཀློག་པ་དང་ལྡན་པ་རྣམས་ལ་གནང་བའི་བཅས་པ་འདི་བྱེད་པའི་དུས་སུ་དགེ་འདུན་ལ་གུས་པ་སྔོན་དུ་འགྲོ་བས་ཞུས་ཏེ་བཅང་བར་བྱའོ། ། སྒེག་པའི་ཕྱིར་དུ་མིག་སྨན་བཅུག་པ་དང་མཆུའི་བྱི་དོར་བྱེད་པ་དང་དེ་བཞིན་དུ་ཆོས་གོས་ལ་དྲི་ཞིམ་པོས་བསྒོ་བ་དང་སེན་མོ་འཆོས་པ་དང་མགོ་བོའི་ཁྲུས་བྱེད་པ་དང་གདུགས་ཁྲ་བོ་དང་མཆིལ་ལྷྭམ་ཁྲ་བོ་རྣམས་ཀྱང་སྒེག་པའི་ཕྱིར་དུ་བྱེད་པ་བཀག་གོ ། མཉན་ཡོད་དུ་བྲམ་ཟེ་གཅིག་གིས་སྟོན་པ་འཁོར་བཅས་གདན་དྲངས་པ་ན།
བྲམ་ཟེས་གོས་བཏིང་བའི་སྟེང་དུ་གོས་ཆར་པས་བངས་ཟིན་པའི་དགེ་སློང་རྣམས་བསྡད་པས་བྲམ་ཟེ་མ་དད་ནས་སྟོན་པ་ལ་ཞུས་པས་གདུགས་གནང་ངོ༌། ། གདུགས་ནི་རྒྱུ་ལོ་མའམ་སྨྱིག་མས་བྱས་པ་ཉིད་དག་གོ ། འདི་གཉིས་ལས་བྱས་པའི་གདུགས་ནི་སྡོམ་བརྩོན་དག་གི་གདུགས་སུ་གནང་ངོ༌། ། གྲོང་གི་དབུས་སུ་ནི་གདུགས་དེའི་ཡུ་བ་རྟག་ཏུ་བསྒྲེང་བར་མི་བྱའོ། ། དྲུག་སྡེ་དག་གིས་གདུགས་ཀྱི་ཡུ་བ་རིང་པོར་བྱས་པས་ཁྱིམ་པ་རྣམས་མ་དད་པས་ཡུ་བ་གདུགས་ཀྱི་ཁོག་པའི་ཚད་ཁྲུ་དོ་ཉིད་དོ། ། དེ་ལས་ནམ་དུ་ཡང་རིང་དུ་བྱ་བ་མིན་ནོ། ། རྒན་ཞུགས་ཀྱིས་གླལ་བའི་དུས་སུ་ཁ་གདངས་པས་ཉེར་དགས་བོང་བ་ཁར་བཅུག་སྟེ། རྒན་ཞུགས་བོང་བ་བོ་ལ་ལྟོས་ཤིག་བྱས་པ་ལ་བརྟེན་ནས་དུས་ནམ་ཡང་ཁ་གདངས་པའི་ཚེ་ནི་རང་གི་ལག་པ་ལ་སོགས་པས་ཁ་དགབ་བོ། ། སྡོམ་བརྩོན་གྱིས་སོའི་རུས་པ་ནི་གཞན་ལ་བསྟན་ཏེ་བགད་པར་མི་བྱའོ། ། ངག་གི་བྱ་བ་ནི།
སྟོན་པའི་ཡོན་ཏན་བརྗོད་པར་འདོད་ན་སྒྲ་དབྱངས་ཆུང་ངུས་སྟོན་པའི་ཡོན་ཏན་བརྗོད་པར་བྱའོ། ། དམ་ཆོས་མཛེས་བྱེད་ཀྱི་དབྱངས་ནི་མངོན་པར་མི་ཤེས་ན་སྟོན་པའི་དམ་ཆོས་མཛེས་པར་བྱ་བའི་ཕྱིར་དུ་དབེན་པར་གྱུར་པའི་གནས་སུ་དབྱངས་སློབ་པ་ལ་བཀག་པ་མེད་དོ། ། ཉོན་མོངས་ཆགས་སོགས་དང་བཅས་པའི་སེམས་ཀྱིས་ནི་མིན་ནོ། ། གཉིས་པ་བྱ་བ་བསྒྲུབ་པ་གང་ཟག་གི་དབྱེ་བ་ལ་བསྟན། བཤད་གཉིས་ལས། དང་པོ་ནི། དགེ་སློང་དང་དགེ་སློང་མ་དང༌། ལ་སོགས་པ་དགེ་ཚུལ་ཕ་མ་གཉིས་དང་དགེ་སློབ་མ་སྟེ་རབ་བྱུང་གི་སྡེ་རྣམ་པ་ལྔའོ། ། འདི་དག་ལ་དབྱར་ཟླ་བ་གསུམ་གཅིག་ཏུ་གནས་པ་དང༌། དགེ་སློང་རྣམས་ཀྱིས་དབྱར་ལྗོངས་ལ་རྒྱུ་བ་ན་མུ་སྟེགས་རྣམས་འཕྱ་བ་ལ་བརྟེན་ནས་དབྱར་གྱི་མཐར་དགག་དབྱེ་བྱ་བར་སྟོན་པས་རྗེས་སུ་གནང་ངོ༌། །
གཉིས་པ་བཤད་པ་ལ་གསུམ་སྟེ། དགེ་སློང་ཕ་མ་ངོས་གཟུང་བ་དང༌། དགེ་ཚུལ་ཕ་མ་ངོས་གཟུང་བ་དང༌། དགེ་སློབ་མ་ངོས་གཟུང་བའོ། ། དང་པོ་ནི། བསླབ་པ་ཉིས་བརྒྱ་ལྔ་བཅུ་རྩ་གསུམ་བླངས་པ་ནི་དགེ་སློང་དུ་ཤེས་པར་བྱའོ། ། བསླབ་པ་སུམ་བརྒྱ་དྲུག་ཅུ་རྩ་བཞི་མཐའ་དག་གང་ཁས་བླངས་པ་དག་ནི་དགེ་སློང་མར་ཤེས་པར་བྱ་སྟེ། དགེ་སློང་གི་བསླབ་པ་ཉིས་བརྒྱ་ལྔ་བཅུ་རྩ་གསུམ་ནི་བསྟན་ཟིན་ལ། དགེ་སློང་མའི་བསླབ་པའི་གྲངས་ནི། ཕམ་པ་བརྒྱད།
ལྷག་མ་ཉི་ཤུ། སྤང་ལྟུང་སུམ་ཅུ་རྩ་གསུམ། ལྟུང་བྱེད་འབའ་ཞིག་པ་བརྒྱ་དང་བརྒྱད་ཅུ། སོར་བཤགས་བཅུ་གཅིག ཉེས་བྱས་བརྒྱ་དང་བཅུ་གཉིས་ཏེ། དེ་སྐད་དུ་ཡང་མའི་རྣམ་འབྱེད་ལས། མཐའ་བརྒྱད་དགེ་འདུན་ལྷག་མ་ཉི་ཤུ་དང༌། ། དེ་བཞིན་སྤང་བ་སུམ་ཅུ་རྩ་གསུམ་དང༌། ། གཞན་ཡང་ལྟུང་བྱེད་བརྒྱ་དང་བརྒྱད་ཅུ་དང༌། ། སོ་སོར་བཤགས་པར་བྱ་བ་བཅུ་གཅིག་དང༌། །
བསླབ་པ་ཡི་ནི་ཕྲེང་བ་ལྷག་པ་སྟེ། ། ཞི་བར་བྱེད་པ་དགེ་སློང་དག་དང་མཐུན། ། ཞེས་སོ། ། དགེ་སློང་མ་བསྙེན་པར་རྫོགས་ཚུལ་ནི་དགེ་སློང་མའི་གྲངས་བཅུ་གཉིས་ཡན་ཆད་དགོས་ཤིང༌། གསང་སྟེ་དང་ལས་བྱེད་པ་དགེ་སློང་མས་བྱ་ལ། དགེ་སློང་ཕ་ཉུང་ན་གྲངས་བཅུ་ཡན་ཆད་དང་བཅས་ཏེ་དེ་དག་ལ་གསོལ་བ་འདེབས་སུ་བཅུག་ལ་ལས་བྱེད་པའི་དགེ་སློང་ཕ་ཡིས་སྡེ་གཉིས་ལས་རྫོགས་པའི་ལས་བྱ་བར་ཕྲན་ཚེགས་ལས་བཤད་དོ། ། རྩ་བ་བརྒྱད་ལ། ཐུན་མོང་བ་བཞི་ནི་དགེ་སློང་དང་འདྲ་ལ། ཐུན་མོང་མ་ཡིན་པ་བཞི་ནི། རེག་པ་ལུས་བཀན་འཆབ་དང་བཟློག་པའོ། །
ཞེས་པའོ། ། དགེ་འདུན་ལྷག་མ་ལ་དབྱེན་ལ་སོགས་པ་བཞི་ནི་དགེ་སློང་ཕ་དང་འདྲ་ལ། གཞན་ནི་འདི་དག་སྟེ། སྨྱན་བྱེད་གཞི་མེད་བག་ཙམ་ཅི་ཡང་ལེན་དང་ལེན་འཇུག་གོ ། མཚན་བྲལ་ཉིན་བྲལ་ལམ་དུ་འཇུག་པ་དང༌། ། ཆུ་བརྒལ་རབ་འབྱིན་ཤི་བའི་ནོར་ལེན་དང༌། ། བཟོད་གསོལ་འཇུག་དང་བསྒོ་གྱུར་དཀོན་མཆོག་གཏོང༌། ། འཐབ་ཀྲོལ་སྡེ་ཞིང་གནས་དང་གནས་སུ་འཇུག ། ཅེས་པ་རྣམས་སོ། ། སྤང་ལྟུང་ལ།
བཅུ་ཚན་དང་པོ་དང༌། གསེར་དངུལ་ལེན་པ་ནི་དགེ་སློང་དང་འདྲ་ལ། ཐུན་མོང་མ་ཡིན་པ་ནི། འཁྲུར་འཇུག་བྱིན་འཕྲོག་ལྷུང་བཟེད་འཆང་བ་དང༌། ། བྱིན་གྱིས་མི་རློབ་སྲ་བརྐྱང་འབྱིན་མི་འབྱིན། ། གོས་ཟས་གོས་མལ་དབྱར་ཁང་རྒྱུ་རྣམས་ཟ། ། མང་ལ་བསྔོས་དང་དགེ་འདུན་དངོས་བྱིན་རློབ། ། བཅིངས་པ་གྲོལ་འཇུག་གོས་ལྕེ་བསྟེན་པ་འོ། ། ཞེས་པ་དག་གོ ། ལྟུང་བྱེད་ལ།
དགེ་སློང་གི་བསླབ་བྱ་རྣམས་ལས། མ་བསྐོས་པ་ལ་སོགས་པའི་བཅུ་ཚན་དང༌། སྐྲོད་པ། ཡང་ཡང་ཟ་བ། བསོད་པ་སློང་བ། ཉལ་ཤོམ་འདུག་འགྲེང༌། ཕྱིར་མ་བླངས་པ། སྤྱོད་པ་མ་ལོན་པ། དབྱར་གོས་རས་ཆེན་ལས་གྱུར་པ་སྟེ་བཅོ་བརྒྱད་ནི་དགེ་སློང་མ་ལ་མེད་ལ། ལྷག་མ་བདུན་ཅུ་རྩ་གཉིས་ཐུན་མོང་བ་དང༌།
ཐུན་མོང་མ་ཡིན་པ་ལ་སྡོམ་ཚིག་ནི། མ་ལོན་པ་འཇོག་འཁོར་མང་འཇོག་པ་དང༌། ། ཁྱིམ་སོ་བཟུང་དང་མ་བཟུང་བྱེ་བྲག་ལས། ། བཅུ་གཉིས་ཉི་ཤུའི་གོང་དུ་བསྙེན་རྫོགས་བྱེད། ། ཚིག་ལས་འདས་པའི་ལྟུང་བྱེད་གཉིས་པོ་དང༌། ། བསླབ་ལ་མ་བསླབས་རྫོགས་བྱེད་བསླབས་མི་རྫོགས། ། ཆོས་འཚོང་འདྲི་དང་འཁོར་མང་གསོག་པ་དང༌། ། མ་གནང་སྡུད་དང་འཁྲུལ་མོ་སྦྲུམ་མ་སྡུད། ། མྱ་ངན་གཟིར་རྒྱུད་རྩྭ་བཀྲོལ་ཅན་སྡུད་དང༌། ། ཡལ་འདོར་འདོད་རྟེན་འདོད་རྟེན་ལྟར་བཅོས་དང༌། །
འདོད་རྟེན་ལྟར་གནོད་བརྟེན་བྱར་འཆོས་པ་དང༌། ། རེག་བྱ་མིན་དང་རྟེན་པ་བཅུ་གཅིག་དང༌། ། བུ་འཚོ་མཚན་མོ་ཁྱིམ་གཞན་མ་བརྟགས་ཉལ། ། གཅིག་ཉལ་ཁྲི་གཅིག་ཉལ་དང་ལོངས་སྤྱོད་གཏོང༌། ། དྲིལ་ཕྱིས་བཀྲུ་བཤལ་བྱེད་འཇུག་དྲི་ཞིམ་སྐུད། ། མར་ཚིག་སྐུད་དང་བྱི་དོར་ལས་གྱུར་དང༌། ། ཆོས་སྤྱོད་ཆོས་གྱུར་རྒྱགས་གྱུར་དྲུག་དང་གསུམ། ། གདུགས་ཐོགས་མཆིལ་ལྷམ་གྱོན་དང་ཁྲི་ཆུང་འདུས། ། ཕྱིས་གཞོན་ལོག་ཐབས་བྱེད་དང་སྐུད་པ་འཁལ། ། དགེ་འདུན་མ་ཡི་གོས་ཀྱི་བདག་བྱེད་དང༌། །
གཞན་ལ་ཟས་ཀྱང་འཚོང་བར་བྱེད་པ་འོ། ། གཡོས་གཡོ་རྗེན་པ་འཚོད་དང་ལྟོ་འདུན་དང༌། ། སྒོག་སྐྱ་བསྟེན་དང་རྨེ་ཁབ་མི་བསྟེན་དང༌། ། ཆུ་གོས་མི་འཆང་བཀྲུ་བཤལ་གོས་འཁྲུར་འཇུག ། གོས་ལ་མི་གུས་རྒྱལ་མཚན་བཏག་པ་དང༌། ། གཞན་བསྔགས་ཁྱིམ་གནས་རྙེད་ཆོས་སེར་སྣ་ལྔ། ། སྐྲོད་པ་ལས་གྱུར་མཐོ་འཚམས་ལས་གྱུར་དང༌། ། ལོག་པར་སྟོན་དང་རྣམ་འགྱུར་བརྙས་ཐབས་བྱེད། ། སྤྱོད་དང་ལུས་ལ་ཆུ་འཐོར་འཁྲུག་ཡལ་འདོར། ། བློ་མཐུན་མི་བྱེད་གདམས་ངག་མྱོང་མི་བྱེད། །
ཕ་མེད་གསོ་སྦྱོང་བྱེད་དང་ལྕི་ཆོས་འདས། ། དབུལ་པོ་སྲ་བརྐྱང་སྦྱོར་འཇུག་ཚོགས་མི་སྦྱིན། ། གཞག་གནོན་དབྱར་ཁང་ཡལ་འདོར་བྱ་ལྗོངས་རྒྱུ། ། དབྱར་འོག་མི་འགྲོ་དོགས་དང་བཅས་པར་འགྲོ། ། བཀག་པའི་ཕྱོགས་འགྲོ་གཞན་ནས་འཐབ་ཀྲོལ་བྱེད། ། འདྲི་བའི་གོ་སྐབས་མ་ཕྱེ་འདྲི་བ་དང༌། ། ཕྱི་སར་ལོགས་སུ་བདག་ཉིད་གཅིག་པུར་འགྲོ། ། རྩྭ་སྔོན་སྟེང་དང་མ་བལྟས་བཤང་བ་འདོར། ། ཞེས་པ་རྣམས་སོ། ། སོར་བཤགས་བཅུ་གཅིག་ནི།
འོ་ཞོ་མར་ཞུན་འབྲུ་མར་སྦྲང་རྩི་དང༌། ། བུར་ཁུ་ཉ་ཤ་ཤ་དང་ཤ་སྐམ་རྣམས། ། མིན་བཞིན་བསླངས་ཟོས་སམ་འཐུངས་ནའོ། ། དེ་དག་གི་སྟེང་དུ། དགེ་སློང་དང་ཐུན་མོང་བ་ནི། བསླབ་པ་དྲལ་ཏེ་ཁྱིམ་དུ་འཇུག་པའོ། ། བསླབ་བྱ་ལ་དགེ་སློང་དང་ཐུན་མོང་མ་ཡིན་པ་ནི། ཤམ་ཐབས་རྐེད་པ་སྣང་བར་མི་བགོ་པ་དང༌། ཆགས་པར་གྱུར་ཅིང་ཁྱིམ་གཞན་དུ་མི་འགྲོ་བ་གཉིས་ཡིན་ལ། མ་བསྒོ་བར་སྟན་ལ་འདུག་པ་དང༌།
རྩྭ་སྔོན་ཡོད་པའི་ས་ཕྱོགས་སུ་བཤང་གཅི་སོགས་འདོར་བ་གཉིས་ལ་ལྟུང་བྱེད་ཡིན་ལ། བསླབ་བྱ་གཞན་ཐམས་ཅད་དགེ་སློང་གི་སྐབས་བཞིན་ནོ། ། གཉིས་པ་དགེ་ཚུལ་ཕ་མ་ངོས་གཟུང་བ་ནི། བསླབ་པར་བྱ་བའི་གནས་སྲོག་གཅོད་སྤོང་བ་སོགས་བཅུ་ལ་སློབ་པ་ནི་དགེ་ཚུལ་ཉིད་དེ། བཅུ་ནི་བསྟན་ཟིན་ཏོ། ། དགེ་ཚུལ་མའི་བསླབ་བྱ་ཡང་དགེ་ཚུལ་དེ་བཞིན་ནོ། ། གསུམ་པ་དགེ་སློབ་མ་ངོས་གཟུང་བ་ནི། འཕགས་སྐྱེས་པོས་ཤཱཀྱ་རྣམས་བསད་པའི་ཚེ་མྱ་ངན་གྱིས་རབ་ཏུ་བྱུང་པའི་ཤཱཀྱ་མོ་རྣམས་ལ་བཅུ་གཉིས་སྤང་བྱེད་ཀྱི་བསླབ་པ་ལ་སློབ་པར་གསུངས་པ་ནི། དགེ་སློབ་མ་ཁྲིམས་གྲོགས་མེད་པར་གཅིག་པུ་ལམ་དུ་མི་འགྲོ་ཞིང༌། ཆུ་བོའི་ཕ་རོལ་དུ་རྐྱལ་གྱིས་འགྲོ་བར་མི་བྱ་བ་དང༌།
ཆགས་སེམས་ཀྱིས་སྐྱེས་པ་ལ་མི་རེག་ཅིང༌། སྐྱེས་པ་དེ་དང་ལྷན་ཅིག་ཏུ་འདུག་པར་མི་བྱ་བ་དང༌། རང་དང་གཞན་གྱི་ཁ་ན་མ་ཐོ་བ་མི་བཅབ་ཅིང༌། གཞན་གྱི་སྨྱན་དུ་འགྱུར་བ་མི་བྱ་སྟེ་དྲུག་པོ་འདི་དག་ནི་དགེ་སློབ་མ་རྣམས་ཀྱི་རྩ་བའི་ཆོས་དྲུག་ཅེས་ནི་ལུང་ལས་ཡོངས་སུ་བསྒྲགས་སོ། ། རྗེས་མཐུན་གྱི་ཆོས་དྲུག་ནི། ས་ལེ་སྦྲམ་ལེན་པ་དང༌། གསང་བའི་གནས་ཀྱི་སྤུ་འབྲེག་པ་དང༌། ས་རྣམས་བརྐོ་བར་བྱེད་པ་དང༌། རྩྭ་སྔོན་ལ་སོགས་པ་གཅོད་པ་དང༌། བྱིན་ལེན་མ་བྱས་པར་ཟས་ལེན་པ་དང༌།
གསོག་འཇོག་བྱས་པ་ཟ་བ་དང་དྲུག་པོ་ལས་ལྡོག་པ་ཞེས་བྱ་བ་སྟེ། རྩ་བ་ལ་ཆོས་དྲུག་ཡོད་པ་དེ་བཞིན་དུ་གཞན་རྗེས་མཐུན་གྱི་ཆོས་ཀྱང་དྲུག་ཏུ་རབ་ཏུ་འདོད་དོ། ། འདི་སྤྱད་པའི་དུས་ཚིགས་ནི་གཉིས་སུ་བཤད་དེ། ། བཅོམ་ལྡན་འདས་ཀྱི་གསུང་རབ་ནི་ལུང་ལས་གསུངས་པའི་རྩ་བའི་ཆོས་དྲུག་དང༌། རྗེས་མཐུན་གྱི་ཆོས་དྲུག་སྟེ་བཅུ་གཉིས་སྤོང་བྱེད་ཀྱི་བསླབ་པའི་དགེ་བའི་ཆོས་དང་ལྡན་པ་ཡིས་འཇིག་རྟེན་མགོན་པོ་རྫོགས་པའི་སངས་རྒྱས་ཀྱི་བསྟན་པ་ལ་སློབ་པའི་དགེ་སློབ་མའི་མིང་ཅན་ཡིན་ཞེས་བྱའོ། ། འདིའི་གོས་ནི་ལྔར་གསུངས་ཏེ། ཆོས་གོས་གསུམ་དང༌། ཤིང་ང་དཔུང་ཆད་དང༌། རྔུལ་གཟན་ནོ། ། གསུམ་པ་གང་ཟག་གིས་བསྒྲུབ་པའི་བྱ་བ་རྒྱས་པར་བཤད་པ་ལ་གསུམ་སྟེ།
བསླབ་པ་ལ་གུས་པར་བྱ་བ་དང༌། ཡོན་ཏན་འཕེལ་བར་བྱ་བ་དང༌། ལམ་ལ་བརྩོན་པར་བྱ་བའོ། ། དང་པོ་ལ་ལྔ། དུས་ཤེས་པར་བྱ་བ་དང༌། བསྙེན་བཀུར་བྱ་བ་དང༌། རྒྱགས་པ་ཞི་བར་བྱ་བ་དང༌། རྫས་མི་ཉམས་པར་བྱ་བ་དང༌། ལུས་མི་ཉམས་པར་བྱ་བའོ། ། དང་པོ་གཉིས།
དུས་ཀྱི་དབྱེ་བ་སྤྱིར་བསྟན་པ་དང༌། དུས་ཅན་གྱི་བྱ་བ་བྱེ་བྲག་ཏུ་བཤད་པའོ། ། དང་པོ་ནི། སྤྱིར་གཙུག་ལག་ཁང་དུ་གནས་པའམ་དབྱར་གནས་པའི་དུས་ཀྱི་ཚེ་དགེ་འདུན་དག་གི་རྒན་རབས་ཀྱིས་རབ་ཏུ་འབད་པས་ཚེས་གྲངས་བརྩི་བ་མ་བརྗེད་པར་དྲན་པར་བྱས་ཏེ། གཙུག་ལག་ཁང་སྐྱོང་དག་གིས་ཀྱང་ཉིན་རེ་བཞིན་དུ་ཚོགས་ཀྱི་ཐད་དུ་དེ་རིང་ཡར་ངོའི་ཚེས་གཅིག་ལགས་ཏེ་ཞེས་སོགས་བརྗོད་དོ། ། དགོས་པ་ནི། གསོ་སྦྱོང་གི་དུས་རྟོགས་པའི་ཆེད་དུའོ། ། ལོ་དང་ཟླ་བ་ལ་སོགས་པའི་དུས་རྣམས་རིམ་པ་བཞིན་དུ་ཡང་དག་པར་འཕོ་བའི་ཚུལ་གྱིས་བརྩིས་པ་ན། ཚེས་ཞག་གི་ཟླ་ཕྱེད་གསུམ་གསུམ་གྱི་རྗེས་ལ་ཉིན་ཞག་རེ་རེའི་བརྩིས་ཆད་དེ། ཇི་སྐད་དུ།
ཟླ་བ་ཕྱེད་དང་གཉིས་འདས་ན། ། མཁས་པས་ཞག་མི་ཐུབ་པ་དོར། ། ཞེས་པ་ལྟར་རོ། ། རྒྱལ་པོས་ལོ་གསུམ་གསུམ་ནས་ཟླ་གཤོལ་འདོར་བ་ནི་རགས་ཙམ་ཡིན་ལ། ཞིབ་ཏུ་བརྩིས་ན་ལོ་གཅིག་ལ་གསོ་སྦྱོང་བཅུ་བཞི་པ་དྲུག་ཏུ་གསུངས་པས་ན་ལོ་རེ་རེ་ལ་ཞག་རེས་མ་ཚང་བའི་ཟླ་བ་དྲུག་ཏུ་བསྟན་པ་ཡིན་ནོ། ། དགེ་ཚུལ་གྱི་ལོ་དྲི་བ་ནས། རྒྱལ་དང་དབོ་དང་ས་ག་དང༌། ། ཆུ་སྟོད་ཁྲུམས་སྨད་སྨིན་དྲུག་ཅན། ། འདི་རྣམས་ལ་ནི་ནག་པོའི་ཕྱོགས། ། ཟླ་ཕྱེད་གསོ་སྦྱོང་བཅུ་བཞི་པ། །
ཞེས་སོ། ། ལོ་གཅིག་ལ་ཞག་མི་ཐུབ་པ་དྲུག་འོང་བའི་ཚུལ་ནི། ཉིན་ཞག་ཐམས་ཅད་ཆུ་ཚོད་དྲུག་ཅུ་པ་ཁོ་ན་ཡིན་པས་རིང་ཞིང༌། ཚེས་ཞག་ཕལ་ཆེར་ཆུ་ཚོད་ལྔ་བཅུ་ང་དགུ་ལྷག་ཙམ་ཡིན་པས་ཐུང་བ་ན་ཉིན་ཞག་ལྔ་བཅུ་ང་དགུ་ལ་ཚེས་ཞག་དྲུག་ཅུ་དྲུག་ཅུ་རྫོགས་པའི་ཕྱིར་ཏེ། རྒྱ་ཆེར་འགྲེལ་ལས། གསོ་སྦྱོང་བཅུ་བཞི་པ་ཞེས་བྱ་བའི་ཉི་མ་དེ་ཉིད་ཚེས་བཅོ་ལྔ་པ་ཡིན་པའི་ཕྱིར་རོ་ཞེས་སོ། ། རབ་ཏུ་བྱུང་བ་རྣམས་ཐོས་བསམ་གཙོ་བོར་བྱེད་དགོས་པས་རྩིས་ལ་ལྷུར་མི་ལེན་པས་ན། ལོའི་ཞག་གྲངས་དང་ཟླ་བ་དང་ཟླ་གཤོལ་ཟླ་བ་གང་ལ་དོར་བ་དག་རྒྱལ་པོའི་བཀའ་ཡིས་བཅད་པ་དག་ཀྱང་བསྔགས་ཏེ། དེའི་དྲུང་དུ་རྟག་ཏུ་རྩིས་བྱེད་པ་ཡོད་པས་སོ། ། རྒྱལ་པོ་བཀའ་བཙན་པ་དང༌།
འཇིག་རྟེན་ན་གྲགས་པ་དང་ལྡན་པ་དང༌། རྩིས་ཀྱི་བྱེ་བྲག་རྟོགས་པའི་ཤེས་རབ་ཅན་ཡིན་པ་དང༌། ཕྱོགས་བྱེད་པའི་དཔུང་དང་ལྡན་པ་ཡིན་པས་འཇིག་རྟེན་པའི་ཐ་སྙད་ལ་མཁས་པའི་དོན་དུ་དེའི་རྗེས་སུ་འབྲང་བར་བྱའོ། ། ལོ་མགོ་ངོས་འཛིན་དང་ཟླ་གཤོལ་དོར་ཚུལ་རྒྱས་པར་ནི་མངོན་པ་མཛོད་ཀྱི་རྣམ་བཤད་དུ་བསྟན་ཟིན་ཏོ། ། གཉིས་པ་དུས་ཅན་གྱི་དབྱེ་བ་བྱེ་བྲག་ཏུ་བཤད་པ་ལ་གསུམ། ཟས་ཀྱི་དུས་ན་ཇི་ལྟར་དུ་བྱ་བ་དང༌། ལམ་དུ་འགྲོ་བའི་དུས་ན་ཇི་ལྟར་དུ་བྱ་བ་དང༌། བརྗེད་ངས་པའི་དུས་ན་ཇི་ལྟར་བྱ་བའོ། ། དང་པོ་ནི། ལྷུང་བཟེད་ལ་སོགས་པའི་སྣོད་དང་ལག་པ་ལེགས་པར་བཀྲུས་ནས་བརྟུལ་ཞུགས་ཅན་གྱིས་ལྷུང་བཟེད་འཇོག་པའི་གཞིར་བྱུག་རིས་བྱའོ། །
དབྱིབས་ཀྱི་རྣམ་པ་ཇི་ལྟ་བུ་བྱ་ཞེ་ན། ཉི་ཟླའི་རྣམ་པ་ལྟར་བྱས་པས་ཉི་ཟླ་ལ་ལྷར་འཛིན་ནམ་ཞེས་སྨད་པ་ལ་བརྟེན་ནས་མདུང་རྩེའམ་རྫ་རྔའི་རྣམ་པ་ལྟར་བྱ་ཡི། ཅི་ནས་ཀྱང་ཉི་མ་དང་ཟླ་བའི་དཀྱིལ་འཁོར་ལྟ་བུ་དང་མཆོད་རྟེན་ལྟ་བུར་མི་བྱའོ། ། གཉིས་པ་ལམ་དུ་འགྲོ་བའི་དུས་ན་ཇི་ལྟར་བྱ་བ་ལ་གཉིས་ཏེ། འཇིག་རྟེན་པའི་ལྷ་ལ་ཕན་གདགས་པ་དང༌། གཏན་གྱི་སྐྱབས་མི་ཞུ་བའོ། ། དང་པོ་ལ་བཞི། ཆོས་ཀྱི་སྦྱིན་པ་བྱ་བ་དང༌། དེ་མ་བྱས་པའི་ཉེས་པ་དང༌། ཟང་ཟིང་གི་སྦྱིན་པ་བྱ་བ་དང༌།
དེའི་ཕན་ཡོན་བསྟན་པའོ། ། དང་པོ་ནི། སྡོམ་བརྩོན་གང་གིས་ལམ་དུ་འགྲོ་བའི་ཚེ་ན་ལམ་གང་དུ་ལྷའི་གཟུགས་དག་མཐོང་བ་ན། ཀྱེ་མ་འདུས་བྱས་རྣམས་མི་རྟག ། ཅེས་སོགས་དེ་བཞིན་གཤེགས་པའི་ཞལ་ནས་གསུངས་པའི་ཚིགས་བཅད་བརྗོད་དོ། ། ཚུལ་ནི་གུས་པས་སེ་གོལ་གཏོག་སྟེ་བརྗོད་དོ། ། གཉིས་པ་དེ་མ་བྱས་པའི་ཉེས་པ་ནི། འཇིག་རྟེན་པའི་ལྷ་དེ་དག་མགུ་ན་ཕན་པ་དང༌། མ་མགུ་ན་གནོད་པ་ཅན་ཡིན་པས་ཆོས་ཀྱི་སྦྱིན་པ་མ་བྱས་པ་ལ་རྒྱལ་བས་ཉེས་བྱས་དག་ཏུ་བཅས་སོ། ། དེ་ལྟར་མ་བྱས་པ་ལ་ཉེས་པ་ཡོད་པ་དེ་བས་ན་ང་བསླབ་པ་རྗེས་སུ་བསྲུང་བར་འདོད་པས་འཇིག་རྟེན་པའི་ལྷ་མཐོང་བ་ན་སྟོན་པའི་ཚིགས་བཅད་གདོན་པ་རྟག་ཏུ་དྲན་པར་བྱ་བ་ཡིན་ནོ། །
གསུམ་པ་ཟང་ཟིང་གི་སྦྱིན་པ་བྱ་བ་ནི། འཇིག་རྟེན་པའི་ལྷའི་གཟུགས་ལ་ནི་དགའ་བའི་དོན་དུ་མཆོད་པ་བྱ་བ་སྟེ། དེའི་མཆོད་པ་དགེ་སློང་རང་ཉིད་ཀྱིས་གཏོར་མ་གཏོང་བའི་མན་ངག་བསླབ་པ་ཡང་དག་པར་ཐོབ་པ་བཞིན་བྱ་བའམ། ཡང་ན་སྡོམ་བརྩོན་དགེ་སློང་གཞན་ཉིད་ཀྱིས་བྱའོ། ། ཅིའི་ཕྱིར་མཆོད་ཅེ་ན། འཕྲལ་དུ་ཕན་པའི་དགོས་པའི་ཆེད་དུའོ། ། མཆོད་པ་ནི་འཇིག་རྟེན་པའི་ལྷའི་གཟུགས་དེ་ལ་གཏོར་མ་དང་མེ་ཏོག་ལ་སོགས་པ་སྦྱིན་པའོ། ། སྔ་འགྱུར་ལས། སྡོམ་བརྩོན་དགེ་སློང་གཞན་གྱིས་སོ། ། དགོས་པའི་ཆེད་དུ་གཟུགས་དེ་ལ། །
གཏོར་མ་མེ་ཏོག་ལ་སོགས་སྦྱིན། ། ཞེས་སོ། ། བཞི་པ་དེའི་ཕན་ཡོན་བསྟན་པ་ནི། འདུས་པ་ཆེན་པོའི་མདོ་ཞེས་པ་ལས་གསུངས་སོ། ། ཇི་ལྟར་ན། གཏོར་མ་བྱིན་པས་ལྷ་རྣམས་ཀྱིས་སངས་རྒྱས་ལ་རྗེས་སུ་བསྔགས་པས་སངས་རྒྱས་ཀྱི་འཁོར་དུ་གཏོགས་པ་ལ་ཅི་ནས་ཀྱང་གནོད་པ་མི་བྱེད་པར་གསུངས་སོ། ། དེའི་དོན་ནི། གཏོར་མ་བྱིན་པས་ལྷ་རྣམས་ཀྱིས་རང་གི་གནས་སུ་གནས་པ་དག་ལ་ནི་མི་མཐུན་པ་དག་མི་སྟོན་པའི་ཕྱིར་མགོན་པོས་སེམས་ཅན་ཐམས་ཅད་ལ་ཀུན་ཏུ་བསམ་སྦྱོར་གྱིས་བྱམས་པ་བྱེད་པ་རབ་ཏུ་བསྔགས་ཏེ། གང་ལ་བྱམས་པའི་ས་བོན་དེ་ཡོད་ན་སྲིད་པ་ལས་བྱུང་བའི་སྡུག་བསྔལ་མེད་པའི་ཕན་ཡོན་དང༌། འཇིག་རྟེན་ན་གནས་པའི་སྐྱེ་བོ་གང་ཞིག་གིས་འཇིག་རྟེན་པའི་ལྷ་གང་དག་ལ་འཕྲལ་དུ་གུས་པས་མཆོད་པར་བྱེད་པ་དེ་ལ་འདིར་གནས་སྐབས་གང་ཡིན་དུ་སྲིད་པའི་ལོངས་སྤྱོད་ཇི་ལྟར་འདོད་པ་འཐོབ་པར་བྱེད་པའི་ཕན་ཡོད་ཀྱང་ཡོད་དོ། །
གཉིས་པ་གཏན་གྱི་སྐྱབས་མི་ཞུ་བ་ནི། དགེ་སློང་སོགས་གང་ཞིག་སངས་རྒྱས་ལ་སྐྱབས་སུ་སོང་ནས་གཞན་འཇིག་རྟེན་པའི་ལྷ་ལ་འཕྲལ་དུ་ཕན་པར་འཛིན་པ་ལས་རྣམ་པ་གཞན་སྐྱབས་སུ་འཛིན་པ་ཉིད་ཀྱིས་བསྟེན་ན་གསལ་པོར་སྐྱབས་མ་ཡིན་པ་ལ་སྐྱབས་སུ་འཛིན་པའི་སེམས་ནི་ལོག་པར་གཡོ་བ་ཅན་ཡིན་པས་དེ་ལ་སྐྱབས་སུ་བསྟེན་པའི་འབྲས་སུ་ཐར་པ་ག་ལ་ཡོད། དེར་མ་ཟད་སྐྱབས་ལོག་པར་འཛིན་པར་སོང་བ་ལ་ཡུལ་འཁོར་དག་གི་བསོད་སྙོམས་ཀྱང་འབར་བའི་མེ་མདག་ཟ་བ་ལྟ་བུར་སྤྱོད་དོ། ། འོ་ན་གཞུང་དམ་པ་ལས། སྐྱེས་བུ་གང་ཟག་དད་པ་དག ། གང་གིས་ལྷ་རྣམས་མཆོད་བྱེད་པ། ། སྟོན་པའི་བཀའ་བཞིན་བྱེད་པ་སྟེ། ། སངས་རྒྱས་ཀྱིས་ཀྱང་དེ་ལ་བསྔགས། ། ཞེས་གསུངས་པ་མ་ཡིན་ནམ་ཞེ་ན། མ་མཆོད་ན་གནོད་པ་བྱེད་པས་འཕྲལ་དུ་ཕན་གདགས་པ་ཙམ་ལ་དགོངས་ཏེ།
ཤིང་གི་ལྷ་ལ་མཆོད་པ་བྱེད་པ་བཞིན་ནོ། ། འཇིག་རྟེན་པའི་ལྷ་ལ་སྐྱབས་སུ་འཛིན་པ་ནི་ངུར་སྨྲིག་གི་ཆ་ལུགས་བཟུང་ནས་དགེ་སློང་གི་རྟགས་སུན་འབྱིན་པ་ཡིན་ནོ། ། གསུམ་པ་བརྗེད་ངས་པའི་དུས་ན་ཇི་ལྟར་བྱ་བ་ནི། དྲན་འཛིན་གྱི་བློ་ངན་པས་བརྗེད་སླ་བ་དག་གིས་སྔར་ཁོང་དུ་ཆུད་པའི་དོན་དྲན་པའི་དོན་དུ་ནི་འདུལ་བ་དང་མདོ་སྡེ་ལ་སོགས་པའི་སྡེ་སྣོད་བྲི་བར་བྱ་སྟེ། ཇི་ལྟར་བྲི་བའི་ཚུལ་ནི། བདག་གི་པའི་འཛིན་པ་དག་ནི་དགག་པར་བྱ་བའི་ཕྱིར་དུ་རང་མིང་སྨོས་ནས་འདིས་སྦྱིན་པར་བྱ་བའི་ཆོས་ཞེས་བྲིའོ། ། གཉིས་པ་བསྙེན་བཀུར་བར་བྱ་བ་ལ་གསུམ། མ་དད་པ་ལ་བསྙེན་བཀུར་མི་བྱ་བ་དང༌། ཚུལ་འཆལ་ལ་བསྙེན་མི་བཀུར་བ་དང༌། དེའི་དམིགས་བསལ་ལོ། །
དང་པོ་ནི། རང་ལ་མ་དད་པའམ་དད་པ་ཆུང་བའི་གང་ཟག་དག་ནི་ཚུལ་ཁྲིམས་ཅན་གྱི་བསྲོ་ཁང་གི་ལས་དང་ལུས་ཀྱི་དྲིལ་ཕྱི་དང་བསྐུ་མཉེའི་ལས་དག་བྱེད་པ་ལ་ནི་རབ་ཏུ་བཀག་པར་མཛད་དོ། ། གཉིས་པ་ནི། མཉན་ཡོད་དུ་དགེ་སློང་དགྲ་བཅོམ་པས་ཚུལ་འཆལ་བསྙེན་བཀུར་བྱས་པ་ལ་བརྟེན་ནས་ཁྲིམས་དང་ལྡན་པ་ཉིད་ཀྱིས་ནི་ཚུལ་ཁྲིམས་འཆལ་བ་ལ་ཕྱག་དང་བསྙེན་བཀུར་ལ་སོགས་པ་མི་བྱའོ། ། འདི་ལ་ནི་ཚུལ་ལྡན་སུས་ཀྱང་ཉེ་གནས་བྱ་བའི་སྐལ་བ་མེད་དེ། འདི་ཉིད་བསྟན་པའི་ཚེར་མ་ཡིན་པས་སོ། ། འོད་ལྡན་ལས། དགེ་སློང་ཚུལ་ཁྲིམས་དང་ལྡན་པས་ཤེས་བཞིན་དུ་ཚུལ་འཆལ་ལ་སོ་ཤིང་སྟོབ་ན་ལོ་སྟོང་ཕྲག་དྲུག་ཅུར་དམྱལ་བར་འགྲོ་བའི་ལས་བསྒྲུབས་སོ་ཞེས་གསུངས་སོ། ། གསུམ་པ་དམིགས་བསལ་བསྟན་པ་ལ་གསུམ། བསྙེན་བཀུར་བྱ་བའི་དབྱེ་བ་སྤྱིར་བསྟན་པ་དང༌།
ཕ་མའི་བསྙེན་བཀུར་བྱེ་བྲག་ཏུ་བཤད་པ་དང༌། ཁྱད་པར་དུ་མ་ལ་བསྙེན་བཀུར་བྱ་ཚུལ་ལོ། ། དང་པོ་ནི། མཁན་པོ་དང་སློབ་དཔོན་དང་ཕ་མ་དང་དེ་བཞིན་དུ་ནད་པ་དག་ཡིན་ན་ཚུལ་ཁྲིམས་ཉམས་པ་ཕམ་པ་བྱུང་བ་དག་ཀྱང་བསྙེན་བཀུར་བྱ་བའི་ཡུལ་དུ་གསུངས་སོ། ། དེ་དག་ལ་གཡོག་གཞན་མེད་ན་ཉེ་གནས་ཀྱང་བྱའོ། ། གཉིས་པ་ཕ་མའི་བསྙེན་བཀུར་བྱེ་བྲག་ཏུ་བཤད་པ་ནི། མཉན་ཡོད་དུ་བུ་ཞིག་ཕ་མ་ལ་མ་དྲིས་པར་རབ་ཏུ་བྱུང་སྟེ་བསོད་སྙོམས་ལ་རྒྱུ་བ་ཕས་མཐོང་བས་ཁྱོད་རབ་ཏུ་བྱུང་ན་ང་སུ་ཞིག་གིས་གསོ་ཟེར་བ་ལ་བརྟེན་ནས། སྡོམ་ལྡན་དགེ་སློང་རྣམས་ཀྱིས་ཕ་མ་ཁྱིམ་པ་ཡིན་ཡང་བསོད་སྙོམས་ཀྱི་དངོས་པོ་ཕྱེད་དག་ཀྱང་བགོ་བཤའ་བྱ་སྟེ། ཕ་མ་དེ་དག་རང་ལ་དཀའ་བའི་ལས་བྱེད་པ་པོ་དང་རྟག་ཏུ་ཕན་འདོགས་བྱེད་ཀྱང་ཡིན་པའི་ཕྱིར། བསོད་སྙོམས་བགོ་བཤའ་བྱས་པ་ཕ་མས་ཡོངས་སུ་སྤྱད་པར་བྱ་བ་འདི་དག་ནི་སུས་ཀྱང་ཀུན་ཏུ་བཟློག་པར་མི་བྱའོ། །
གསུམ་པ་ཁྱད་པར་དུ་མ་ལ་བསྙེན་བཀུར་བྱ་བ་ནི། གལ་ཏེ་མ་ན་བར་གྱུར་པ་ན་དགེ་སློང་གིས་མ་ན་བའི་རྐང་པའི་མཐིལ་གྱི་བསྐུ་མཉེ་དང་ལུས་ཀྱི་ཁྲུས་དང་དྲིལ་ཕྱི་སོགས་བྱེད་པ་དག་སུས་ཀྱང་བཟློག་ཏུ་མེད་དོ། ། གལ་ཏེ་མ་དེ་ལ་གཡན་པའི་ནད་བྱུང་ན་ལོང་བུ་མན་ཆད་དུ་ཤིང་ཚལ་སོགས་ཀྱིས་དྲུད་ནས་ཟ་འཕྲུག་སེལ་བ་དང༌། སྣུམ་སྐུད་པ་དང་རྐང་པ་དག་གོས་ཀྱིས་དཀྲི་བ་སོགས་བྱེད་པ་ཡང་བཟློག་ཏུ་མེད་དོ། ། གསུམ་པ་རྒྱགས་པ་ཞི་བར་བྱ་བ་ལ་གསུམ། ལུས་ལ་རྒྱན་མི་གདགས་པ་དང༌། མེ་ཏོག་སོགས་ཀྱིས་བསྙེན་བཀུར་རུང་མི་རུང་དང༌། མ་དག་པའི་སྦྱིན་པ་མི་བྱ་བའོ། ། དང་པོ་ནི། དྲུག་སྡེས་བྲམ་ཟེའི་ཚངས་སྐུད་ཐོགས་ནས་བསོད་སྙོམས་བྱས་པས་མང་དུ་རྙེད་པས་ཚོན་སྣ་ལྔའི་ཚངས་སྐུད་ཐོགས་ཏེ་ཕྱིན་པས་སྐྱེ་བོ་རྣམས་འཕྱ་བ་ལ་བརྟེན་ནས་མཆོད་ཕྱིར་ཐོགས་པའི་བྲམ་ཟེའི་ཚངས་སྐུད་སེ་རལ་ཁར་བྱས་ཏེ་མི་གདགས་སོ། །
དྲུག་སྡེས་རྐང་རྒྱན་དང་ལག་རྒྱན་ཐོགས་པ་ལ་བརྟེན་ནས་རྐང་གདུབ་དང་ལག་གདུབ་དག་ཀྱང་མི་་གདགས་ཏེ་ཞེས་གསུངས་སོ། ། སྨན་པས་སྔགས་བཟླས་པའི་ཚངས་སྐུད་བཏགས་ན་ནད་ཞི་བྱས་ཀྱང་མི་འདོགས་པ་ན། རིམས་ལ་སོགས་པ་ཞི་བར་བྱ་བའི་ཕྱིར་དུ་བསྔགས་བཟླས་པའི་ཚངས་པའི་སྐུད་པ་དཔུང་པ་གཡོན་པར་གདགས་སུ་རུང་ངོ༌། ། ནད་སོས་པ་ན་སྐུད་པ་གང་དགར་དོར་བས་མི་མ་ཡིན་རྣམས་ཀྱིས་མ་གུས་པར་བྱས་པ་ལ་བརྟེན་ནས་ནད་དང་བྲལ་བ་ན་སྐུད་པ་དེ་ནི་རྩིག་པ་ལ་སོགས་པའི་ཁུང་བུར་གཞུག་གོ་ཞེས་གསུངས་སོ། ། གཉིས་པ་ནི། དྲུག་སྡེ་དག་གིས་ལུས་ལ་དྲིས་བྱུགས་ནས་གཞོན་ནུ་རྣམས་ཀྱི་ནང་དུ་སོང་སྟེ་གཞོན་ནུ་དག་དྲི་སྣོམས་ཤིག་བྱས་པ་ལ་བརྟེན་ནས་སྟོན་པས་ལུས་ལ་དྲིའི་བྱུག་པ་བཀག་པ་ན། ནད་པ་ཞིག་ལ་སྨན་པས་དྲི་བྱུགས་ན་འཚོའོ་ཞེས་བྱས་ཀྱང་མི་ཉན་པ་ན་སྨན་པའི་མན་ངག་གིས་ཙནྡན་ལ་སོགས་པའི་དྲི་ཞིམ་པོས་བསྒོ་བར་བྱའོ་ཞེས་སྨྲ་ན་ངེས་པར་བྱུག་པར་བྱའོ། ། གལ་ཏེ་མ་བྱུགས་ན་མ་དད་པའི་རིགས་ཅན་གྱི་སྐྱེ་བོ་དག་འདུག་ན་ཅི་ནས་ཀྱང་དེའི་དད་པ་སྦྱོང་བར་མི་འགྱུར་བར་བྱ་བ་འདི་དོན་དུ་ཙནྡན་ལ་སོགས་པའི་དྲི་ཞིམ་པོ་བྱུགས་ནས་ནི་དབེན་པར་འདུག་གི ཕྱི་རོལ་སྐྱེ་བོ་མང་པོ་རྒྱུ་བའི་གནས་སུ་མིན་ནོ། ། འདི་ཡང་སྟོན་པས་དྲིས་བྱུག་པ་གནང་བ་ན་འགའ་ཞིག་དགེ་འདུན་གྱི་ནང་ན་འདུག་ཅིང་བྲམ་ཟེ་དང་ཁྱིམ་པ་སོགས་ལ་ཆོས་སྟོན་པ་ལ་ཁྱིམ་རྣམས་སུ་འགྲོ་བར་བྱེད་པ་ལ་བརྟེན་ནས་གསུངས་སོ། །
གལ་ཏེ་དད་པ་ཅན་ཁ་ཅིག་ནན་ཏན་གྱིས་དྲིས་བྱུག་པའི་བསོད་ནམས་ཐོབ་པར་འདོད་པ་བྱུང་བ་ན་རྩིག་ངོས་སུ་མཎྜལ་བྱས་ནས་ནི་མིག་གསལ་བར་བྱ་བའི་ཕྱིར་དུ་སྦྱིན་བདག་དེ་ཡིས་མཐོང་བར་བསྣམ་མོ། ། ཙནྡན་སོགས་ཀྱི་དྲི་དེ་ནི་ནམ་ཡང་རྐང་པར་བསྐུ་བར་བྱ་བ་མིན་ནོ། ། གལ་ཏེ་དད་པ་ཅན་དག་གིས་དྲི་བཟང་ཕུལ་བ་བྱུག་པར་ཁས་བླངས་ན་བྱུགས་པའི་རྗེས་ཐོག་དེའི་ཚེ་ཆུ་མང་པོ་ཡིས་དག་པར་བཀྲུ་བར་བྱའོ། ། གལ་ཏེ་མེ་ཏོག་ཁ་དོག་མཛེས་ཤིང་ཞིམ་པ་དག་རྙེད་ཅིང་དེ་སྣོམ་པར་འདོད་པ་ན། མིག་ལ་ཕན་པ་དག་གི་ཆེད་དུ་རྣམ་པར་བསམས་ནས་བསྣམ་པར་བྱ་བ་ཡིན་གྱི། དྲི་ལ་ཆགས་པའི་བློས་ནི་མ་ཡིན་ནོ། ། གསུམ་པ་མ་དག་པའི་སྦྱིན་པ་མི་བྱ་བ་ནི། གང་སུ་ལ་ཡང་སྦྱིན་བྱ་མ་དག་པའི་རྫས་མཚོན་ཆ་དང་ཆང་ལ་སོགས་པ་དག་མ་དག་པའི་གནོད་སེམས་ཀྱིས་སྦྱིན་པར་མི་བྱའོ། ། ཆོས་ཀྱི་རྒྱལ་མོ་ལས། ལ་ལ་ཞིག་གིས་བདག་གི་ལུས་དང་ལག་གིས་ཆང་སྣོད་བླངས་ཏེ་མི་ཕ་རོལ་པོ་ལ་བྱིན་ཏེ་བླུད་ན་ཚེ་རབས་ལྔ་བརྒྱའི་བར་དུ་ལག་པ་མེད་པར་འོངས་ན་འཐུང་པ་ལྟ་སྨོས་ཀྱང་ཅི་དགོས་ཞེས་གསུངས་པ་བཞིན་ནོ། །
བཞི་པ་རྫས་ནི་ཉམས་པར་བྱ་བ་ལ་གཉིས་ཏེ། སྒོ་ལྕགས་དང༌། དམ་རྒྱ་བྱ་བའོ། ། དང་པོ་ནི། ཇི་སྲིད་འཚོ་བའི་སྨན་ལ་སོགས་པ་རྣམས་ཆུད་མི་ཟ་བར་སྦ་བའི་ཕྱིར་དུ་རྒྱུ་ལྕགས་དག་ལས་བྱས་པའི་སྒོ་ལྕགས་སོགས་བྱས་ཏེ་བཅང་བར་བྱའོ། ། གཉིས་པ་ནི། རྫས་མི་སྟོར་བར་བྱ་བའི་དོན་དུ་ཐུབ་པས་དམ་རྒྱ་དག་གང་ཟག་དང་ཚོགས་དགེ་འདུན་ལ་ཡང་རྗེས་སུ་གནང་ངོ༌། ། ཡང་དྲུག་སྡེས་རྒྱུ་གསེར་ལ་སོགས་པ་ལ་བྱས་པ་ལ་བརྟེན་ནས་རྒྱུ་ཟངས་དང་ལྕགས་དང་ར་གན་དང་ས་དང་ཤིང་ངམ་ཞ་ཉེ་དང་རྡོ་ལས་བྱས་པ་གནང་ངོ༌། ། གང་ཟག་གི་དམ་རྒྱ་ལ་ནི་ཐོད་པ་དང་སྒལ་ཚིགས་དང༌། ཡན་ལག་བཞི་སྟེ་དྲུག་པོ་དག་གི་རུས་པས་མཚན་པ་དྲིའོ། །
དགེ་འདུན་གྱི་དམ་རྒྱ་དག་ལ་ནི་གློ་གཉིས་སུ་རི་དྭགས་དང་འོག་ཏུ་གཙུག་ལག་ཁང་གི་བདག་པོའི་མིང་དང༌། རི་མོའི་ཆ་ཤས་ཀུན་རྫོགས་པའི་ཆོས་ཀྱི་འཁོར་ལོས་རྣམ་པར་མཛེས་པའི་རི་མོ་བྱའོ། ། དམ་རྒྱ་ཡང་ལྐོག་ཏུ་སྦ་བར་བྱ་ཡི། གཞན་གྱིས་མངོན་མཚན་ཅན་དུ་གསལ་པོར་མཐོང་དུ་རུང་བར་མི་བཅང་ངོ༌། ། དྲུག་སྡེས་ཉལ་པོ་བྱེད་པའི་རི་མོ་བྲིས་པ་ལ་བརྟེན་ནས་སྐྱེས་པ་བུད་མེད་ལྷན་ཅིག་སྤྱོད་པའི་ཚུལ་ངན་བྲི་བ་བཀག་གོ ། ལྔ་པ་ལུས་མི་ཉམས་པར་བྱ་བ་ལ་གཉིས་ཏེ། ལུས་ཀྱི་བྱི་དོར་བྱ་བ་དང་བྱི་དོར་ལོག་པར་བསྒྲུབ་པ་དགག་པའོ། ། དང་པོ་ལ་གསུམ། སྐྲ་སེན་བཅོས་པ་ཞར་བྱུང་དང་བཅས་པ་དང༌། རྐང་ཁྲུས་བསིལ་ཡབ་དང་བཅས་པ་དང༌།
ངོ་ཚ་བ་སྤང་བ་ཞར་བྱུང་དང་བཅས་པའོ། ། དང་པོ་ནི། མགོན་མེད་ཟས་སྦྱིན་གྱིས་སྐྲ་སེན་འབྲེག་པས་བསྙེན་བཀུར་བའི་ཕྱིར་འབྲེག་མཁན་བཏང་བ་དྲུག་སྡེ་ཉིན་རངས་བསྒོར་བས་སྦྱིན་བདག་གི་དད་པ་དང་ཚོགས་སྤེལ་བའི་ཕྱིར་སྐྲ་སེན་བཅོས་པ་ཙམ་བྱ་བ་ཉིད་དོ། ། ཚོགས་དགེ་འདུན་ཉིད་ཀྱི་ཡང་དེ་བཞིན་དུ་བཅོས་སོ། ། དྲུག་སྡེས་རང་གི་བཞིན་མཛེས་མི་མཛེས་བརྟག་པའི་དོན་དུ་མེ་ལོང་ངམ་ཆུ་ལ་སོགས་པ་ལ་བལྟས་པ་ལ་བརྟེན་ནས་མེ་ལོང་ངམ་ཆུ་ལ་སོགས་པ་ལ་རང་གི་བཞིན་མཛེས་མི་མཛེས་རྟོག་པའི་དོན་དུ་བལྟ་བར་མི་བྱའོ། ། ལུས་ཀྱི་ན་ཚོད་རྒན་གཞོན་ནམ་སྨེ་བ་ལ་སོགས་པའི་མཚན་མའམ་རྨ་དག་གང་ན་ཡོད་པ་བལྟ་བའི་ཕྱིར་དུ་བལྟས་པ་ལ་ཉེས་པ་མེད་དོ། ། ཡང་དགེ་སློང་སྤོང་བ་པ་ཞིག་གིས་སྐྱིལ་ཀྲུང་བཅས་པ་ཙམ་གྱིས་དབང་པོ་ལས་སུ་རུང་བ་རྡོ་བས་བཅོམ་པ་ལ་བརྟེན་ནས་རང་གི་ལུས་སྐྱེས་ལག་པས་མི་དགུག་ཅིང་རྡོ་དང་གཏུན་ཤིང་ལ་སོགས་པས་མི་གཞོམ་མོ། ། འོ་ན་འདོད་ཆགས་སྐྱེས་ན་ཇི་ལྟར་བྱ་ཞེ་ན། གལ་ཏེ་འདོད་ཆགས་ཀྱི་མེ་མངོན་པར་འཕེལ་བ་བྱུང་ན་མི་སྡུག་པའི་ཏིང་ངེ་འཛིན་བསྒོམ་པའི་ཆུ་ཡིས་རབ་ཏུ་ཞི་བར་བྱའོ། ། གཉིས་པ་རྐང་ཁྲུས་བསིལ་ཡབ་དང་བཅས་པ་ནི།
མཉན་ཡོད་དུ་དགེ་སློང་རྣམས་གར་བབ་ཏུ་རྐང་པ་བཀྲུས་པས་རྐང་པ་བཀྲུ་བའི་གནས་ཤར་ལྷོའི་མཚམས་སུ་རུས་སྦལ་ལྟ་བུར་བྱ་བར་གསུངས། དགེ་སློང་རྒས་པ་དག་གིས་རྐང་ཁྲུས་ཀྱི་སར་འགྲོ་མ་ནུས་པས་རྐང་ཁྲུས་ཀྱི་སྣོད་སའི་རང་བཞིན་ལས་བྱས་པ་གླང་ཆེན་གྱི་རྨིགས་རྗེས་ལྟ་བུའི་རྣམ་པར་བྱ་བར་གསུངས་སོ། ། ཀཽའུ་ཤཱ་མྦིར་སྒྲ་ལེན་ཞེས་པའི་ཀུན་དགའ་ར་བར་ན་བ་ལ་བསིལ་ཡབ་གནང་བས་དྲུག་སྡེས་ཡུ་བ་སེར་པོ་སོགས་བྱས་པ་ལ་བརྟེན་ནས་བསིལ་ཡབ་ཀྱང་རྣམ་པ་གཉིས་སུ་གསུངས་ཏེ། འོད་མ་ལ་བྱས་པ་དང༌། ཏ་ལའི་ལོ་མའི་བསིལ་ཡབ་བོ། ། ཡང་པ་ཅན་དུ་དགེ་སློང་རྣམས་ཀྱི་ལུས་སྦྲང་མས་ཟོས་པས་སྦྲང་མ་ལ་སོགས་པ་ཟློག་པར་བྱེད་པའི་སྦྲང་ཡབ་རྣམ་པ་ལྔ་ནི་རབ་ཏུ་གནང་ངོ༌། ། ལྔ་ནི། ལོ་མ་ལས་བྱས་པ་དང༌། ཡལ་འདབ་དང༌། རས་མ་དག་དང༌།
རྩྭ་ཤ་ན་དང༌། ཐ་ན་བལ་གྱི་སྦྲང་ཡབ་སྟེ་ལྔའོ། ། གསུམ་པ་ངོ་ཚ་བ་སྤང་བ་ཞར་བྱུང་དང་བཅས་པ་ནི། ཤིང་ལ་འཛེག་པ་ན་ཤིང་མཁན་གྱིས་གསང་གནས་མཐོང་བ་ལ་བརྟེན་ནས་ཤིང་ངམ་སྐས་ལ་འཛེག་པར་ཤམ་ཐབས་ཀྱི་མཐའ་ནི་བསྣོལ་ལ་ཅིང་བར་བྱའོ་ཞེའོ། ། དགེ་སློང་གིས་ཤིང་ལྕི་བའི་ཁུར་ནི་ཕལ་པ་བཞིན་དུ་ཁུར་བར་མི་བྱའོ། ། བྱི་དོར་ལ་སོགས་པར་རྟོག་པ་དགག་པ་ལ་གཉིས་ཏེ། དངོས་ཀྱི་དོན་དང༌། དོགས་གཅོད་དོ། ། དང་པོ་ནི། དྲུག་སྡེ་ལ་བརྟེན་ནས་བཅས་པ་སོ་མང་སོགས་ཀྱིས་ཡན་ལག་གི་མཆོག་མགོ་བོའི་སྐྲ་ཤད་པར་བྱ་བའི་ཕྱིར་མ་ཡིན་ནོ། །
མགོ་སྐྱེས་ཏེ་སྐྲ་ལག་པ་དག་གིས་ཀྱང་གྱེན་དུ་བརྫེ་བར་མི་བྱའོ། ། གཉིས་པ་ནི། སྐྲ་ལ་རྡུལ་གྱིས་གོས་པ་ན་བརྟུལ་ཞུགས་ལྡན་པ་དག་གིས་ལག་པས་མགོ་བོ་ཡོངས་སུ་སྤྲུག་པའམ་གོས་ཀྱིས་ཀྱང་འཕྱི་བ་ལ་ཉེས་མེད་དོ། ། བསླབ་པ་ལ་གུས་པར་བྱ་བའི་ཆོ་ག་བསྟན་ཟིན་ཏོ། ། གཉིས་པ་ཡོན་ཏན་འཕེལ་བར་བྱ་བ་ལ་ལྔ། གསུར་རབ་ལ་གུས་པར་བྱ་བ་དང༌། སྲོག་ཆགས་ལ་བརྩེ་བར་བྱ་བ་དང༌། ལམ་དུ་འགྲོ་ཚུལ་དང༌། དགེ་སློང་མ་རྗེས་སུ་བཟུང་ཚུལ་དང༌། དགོན་པར་གནས་པའི་ཚུལ་ལོ། །
དང་པོ་ལ་བཞི་སྟེ། གསུང་རབ་བསྒྲག་ཚུལ། གཙང་སྦྲ་བྱ་ཚུལ། ཆུ་སྣོད་གཞག་པའི་ཆོ་ག སྦྲིད་པ་བྱུང་ན་ཇི་ལྟར་བྱ་བའོ། ། དང་པོ་གསུང་རབ་བསྒྲག་ཚུལ་ནི། ཁྱིམ་བདག་བཟང་ལྡན་གྱི་བུ་གཉན་པ་བཟང་ལྡན་གྱི་སྐད་ཀྱི་གཏང་རག་ཤིན་ཏུ་སྙན་པ་ལ་ཆགས་པས་རྒྱལ་པོ་གསལ་རྒྱལ་གྱི་གླང་ཡང་དེར་ཤོར་ནས་གསལ་རྒྱལ་གྱིས་ཀྱང་རས་ཡུག་ཕུལ་བ་མགོན་མེད་ཟས་སྦྱིན་གྱིས་དགེ་སློང་རྣམས་ལ་སྐད་ཀྱི་གཏང་རག་ལ་ཕུལ་ནས་མདོ་འདོན་པར་ཞུས་པ་སྟོན་པས་གནང་ནས་མདོ་འདོན་པ་ན་རོལ་མོ་མཁན་གྱི་གནས་དང་འདྲ་ཞེས་བྱས་པས། སྐད་གསང་ཧ་ཅང་ཆེ་བ་དང་ཆུང་བ་དག་གིས་ཐུབ་པའི་བཀའ་ནི་མི་བརྗོད་དེ། བརྗོད་བྱ་དང་མི་འགལ་བར་རང་རང་གི་ཡུལ་གྱི་སྐད་དང་དུས་དང་རྗེས་སུ་མཐུན་པར་བྱའོ། ། གཉིས་པ་གཙང་སྦྲ་བྱ་ཚུལ་ནི།
བཤང་གཅི་བྱ་བའི་ཁང་པ་དག་ནི་ཕལ་ཆེར་གཙུག་ལག་ཁང་གི་སྟེང་གི་ངོས་ཀྱི་གྱད་དང༌། ནུབ་ཀྱི་ཕྱོགས་ཀྱི་ཆ་རུ་བྱ་བ་ཡིན་ཏེ། དྲི་ངན་གྱིས་ཁང་པ་ལ་མི་གནོད་པའི་ཕྱིར་རོ། ། གསུམ་པ་ཆུ་སྣོད་གཞག་པའི་ཆོ་ག་ནི། གཙུག་ལག་ཁང་གི་ནང་གི་ངོས་ཀྱི་ལྷོ་དང་ཤར་གྱི་མཚམས་སུ་ནི་ཆུའི་སྣོད་གཞག་གོ ། གལ་ཏེ་ཆུ་དོན་དུ་གཉེར་བ་བྱུང་ན་ཆུ་དོན་དུ་གཉེར་བ་རྣམས་ལ་རང་གིས་ནུས་པ་དང་མཐུན་པར་སྦྱིན་པར་བྱའོ། ། བཞི་པ་སྦྲིད་པ་བྱུང་ན་ཇི་ལྟར་བྱ་བ་ལ་གཉིས་ཏེ། སྤྱིར་བསྟན་པ་དང༌། ཕྱག་བྱ་མི་བྱའི་བྱེ་བྲག་གོ ། དང་པོ་ནི།
རྒན་ཞུགས་སྦྲིད་པ་བྱུང་བ་ལ་དགེ་སློང་རྣམས་ཀྱིས་སོས་པར་གྱུར་ཅིག་ཅེས་མ་སྨྲས་པ་ལ་མི་མ་ཡིན་གྱིས་མདངས་འཕྲོག་པར་བརྩམས་པས། སྔོན་གྱི་ཆུང་མས་ས་གཏོར་ཏེ་སོས་པར་གྱུར་ཅིག་བྱས་པས་སོང་བ་དང༌། ཡང་ཁྱིམ་པ་སྦྲིད་པ་བྱུང་བ་བྲམ་ཟེ་མ་དད་པས་ཁྲིད་པ་ལ་བརྟེན་ནས་དགེ་སློང་ངམ་ཁྱིམ་པ་ཡང་རུང་རྒན་པ་སྦྲིད་པ་བྱུང་བ་ལ་དགེ་སློང་གིས་ཚེ་རིང་བར་གྱུར་ཅིག་ཅེས་བརྗོད་དེ། དེ་དག་ཚེ་རིང་བར་འདོད་པའི་ཕྱིར་རོ། ། གསར་བུ་སྦྲིད་པ་བྱུང་བ་ལ་ནི་རྒན་པོ་ཡིས་ཨ་རོག་ཁྱ་ཞེས་བརྗོད་པར་བྱ་སྟེ། ནད་མེད་པར་གྱུར་ཅིག་ཅེས་པའི་དོན་ནོ། ། སེར་སྐྱར་སྟོན་པ་ལ་སྦྲིད་པ་བྱུང་བ་ལ་གོའུ་ཏ་མས་ཡུན་རིང་དུ་འཚོ་བར་གྱུར་ཅིག་བྱས་པས་བཀྱོན་ནས། དགེ་འདུན་མཐུན་པར་གྱུར་ཅིག་ཅེས་བརྗོད་དེ་ཕྱག་བྱའོ་ཞེས་གསུངས་པ་ལ་བརྟེན་ནས་གསར་བུ་ཡིས་ཀྱང་རྒན་པོ་སྦྲིད་པ་བྱུང་བ་ལ་ལུས་ཀྱིས་ཕྱག་བྱ་བ་ཡིན་ནོ། ། གཉིས་པ་ཕྱག་བྱ་མི་བྱའི་བྱེ་བྲག་ལ་གསུམ་སྟེ། མི་བྱེད་ཅིང་མི་བླང་པའི་དུས་དང༌།
རྟག་ཏུ་ཕྱག་བྱ་བ་དང༌། ཕྱག་གི་དབྱེ་བ་བསྟན་པའོ། ། དང་པོ་ལ་རང་གིས་ཕྱག་མི་བྱ་བ་དང༌། གཞན་གྱི་ཕྱག་མི་བླང་པའི་དུས་བརྟུལ་ཞུགས་ལྡན་པ་རྣམས་ཟས་ལ་འཁོད་པ་ན་ཕྱག་མི་བླང་ཞིང་གཞན་ལ་ཡང་མི་བྱ་སྟེ། བརྩམས་ལྡང་དང་འབགས་པ་ལ་སོགས་པའི་ཉེས་པ་དགག་པའི་ཕྱིར་རོ། ། ནད་པ་རྒན་པོ་ཞིག་ལ་ནད་འདྲིའི་དུས་སུ་རྒན་པ་ཕྱག་བྱེད་ཅིང་གཞོན་པའི་ཕྱག་ལེན་པས་སྐྱོ་བས་འབགས་པའི་ཕྱག་བྱེད་པ་དང་ལེན་པ་གཉིས་ཀ་བཀག་པས་ན་འོག་གི་སྒོའི་ལམ་མི་གཙང་བས་ཀྱང་ཕྱག་བྱེད་པ་དང་ལེན་པ་གཉིས་ཀ་བཀག་གོ ། གཞོན་ནུ་གཉིད་པོ་ཆེས་རྔུལ་གཟན་ཤམ་ཐབས་སུ་གྱོན་ཏེ་མཁན་པོ་ཤམ་ཐབས་གྱོན་འཕྲོ་ལ་ཕྱག་བྱས་པས་སྐྲ་བཞར་མ་ཐག་གི་སྐྲ་ལ་ཤམ་ཐབས་ཐོགས་ནས་གཉིས་ཀ་སྒྲེན་མོར་གྱུར་པ་ལ་བརྟེན་ནས་གོས་གཅིག་པ་ཅན་དག་གིས་འདུག་པ་དང༌། དགེ་སློང་གང་ཞིག་གིས་ཟས་དངོས་མིད་པ་མིན་ན་ཡང་ཁ་ཟས་ཀྱི་ཁ་ནི་བཀང་བ་ལ་ཕྱག་མི་བྱ་ཞིང༌། དེས་ཀྱང་གཞན་ལ་ཕྱག་མི་བྱའོ། ། འདི་ནི་སྔ་མ་རྣམས་ཀྱིས་མཐར་ཡང་སྦྱར་རོ། །
གཞན་དགེ་སློང་ཡིན་ཡང་ཕྱག་བྱ་བའི་ཡུལ་མིན་པ་མང་སྟེ། སྤོ་བ་དང་མགུ་བ་སྤྱོད་པ་ལ་སོགས་པ་ས་གཞན་ན་གནས་པ་ཉི་ཤུ་རྩ་ལྔ་ཡིན་ནོ། ། ཉི་ཤུ་རྩ་ལྔ་ནི། སྤོ་བ་དང༌། གཞི་ནས་སྤོ་བ་དང༌། ཡང་གཞི་ནས་སྤོ་བ་སྤྱོད་པ་གསུམ་དང༌། སྤོ་བ་སྤྱད་ཟིན་ནས་མགུ་བ་མ་བྱིན་པའི་སྤོ་བ་དང་ལྡན་པ་དང༌། གཞི་ནས་སྤོ་བ་དང་ལྡན་པ་དང༌། ཡང་གཞི་ནས་སྤོ་བ་དང་ལྡན་པ་གསུམ་སྟེ་དྲུག་དང༌། མགུ་བ་དང༌།
གཞི་ནས་མགུ་བ། ཡང་གཞི་ནས་མགུ་བ་སྤྱོད་པ་གསུམ་དང༌། མགུ་བ་སྤྱད་ཟིན་ནས་དབྱུང་བ་མ་བྱིན་པའི་མགུ་བ་དང་ལྡན་པ་དང༌། གཞི་ནས་མགུ་བ་དང་ལྡན་པ་དང༌། ཡང་གཞི་ནས་མགུ་བ་དང་ལྡན་པ་སྟེ་བཅུ་གཉིས་སོ། ། ཕྱིར་མི་འཆོས་པ་དང༌། མ་མཐོང་བ་དང༌། སྡིག་ལྟ་ཅན་དང༌། འཐབ་ཀྲོལ་ལ་འབད་པས་མ་ལོག་པ་དང༌། རྣམ་པར་གཏན་ལ་ཕེབས་པ་ལས་གྱུར་པ་དང༌།
འཐབ་ཀྲོལ་གྱི་རྒྱུ་ཉེ་བར་བསྒྲུབ་པ་དང༌། དགེ་སློང་མ་དང་འདྲེ་ཞིང་གནས་པ་སྟེ་གནས་ཕྱུང་བདུན་དང༌། བསྡིགས་པ་དང༌། སྨད་པ་དང༌། བསྐྲད་པ་དང༌། ཕྱིར་འབྱེད་པ་སྟེ་བཞི་དང༌། ངོ་བོ་ཉིད་འཚོལ་བ་དང༌། བསླབ་པ་བྱིན་པ་སྟེ་དེ་དག་ནི་གཞན་ན་གནས་པ་ཉི་ཤུ་རྩ་ལྔའོ། ། གནས་ཕྱུང་བདུན་དང༌། བསྡིགས་པ་ལ་སོགས་པ་བཞི་དང༌།
གསོ་སྦྱོང་གཞག་པ་དང་དགག་དབྱེ་གཞག་པ་གཉིས་ནི་ནན་ཏུར་བཅུ་གསུམ་མོ། ། གཉིས་པ་རྟག་ཏུ་ཕྱག་བྱ་བའི་ཡུལ་ནི། སྟོན་པ་མཉན་ཡོད་ན་བཞུགས་པའི་དུས་སུ་དགེ་སློང་རྣམས་ཀྱིས་སུ་ལ་ཕྱག་བྱེད་མ་ཤེས་པས་ཞུས་པ་ལ་བརྟེན་ནས་དགེ་སློང་གིས་རྟག་ཏུ་ཕྱག་བྱ་བའི་ཡུལ་ནི་གཉིས་ཏེ། སངས་རྒྱས་དང་སྡོམ་པས་རྒན་པའོ། ། གསུམ་པ་ཕྱག་གི་དབྱེ་བ་ནི། སངས་རྒྱས་ཀྱི་བསྟན་པ་ལ་དམ་པར་གཟུང་བར་བྱེད་པའི་དགེ་སློང་གི་ལུས་ཀྱི་ཕྱག་ནི་གཉིས་ཏེ། ཕྱག་གཅིག་ནི་དཀྱིལ་འཁོར་ལྔ་པ་སྟེ། སྤྱི་གཙུག་དང༌། ལག་པ་གཉིས་དང༌། པུས་མོས་གཉིས་དང་ལྔ་ས་ལ་འདུད་པའོ། །
ཕྱག་གཉིས་པ་ནི་གཞན་གྱི་སྒྱིད་པ་ན་འཁྱུད་པ་ཡིན་ཏེ། སྐྱེས་བའི་རབས་ཀྱི་གླེང་གཞི་ལས། བྱིན་པ་བཟུང་སྟེ་ཞབས་མགོ་བོའི་སྟེང་དུ་བཞག་ནས་ཇི་ལྟར་འདོད་པའི་ཕྱག་བྱས་སོ་ཞེས་གསུངས་པ་ལྟར་རོ། ། གསུང་རབ་ལ་གུས་པར་བྱ་བ་བསྟན་ཟིན་ཏོ། ། གཉིསཔ་སྲོག་ཆགས་ལ་བརྩེ་བར་བྱ་བ་ལ་གཉིས་ཏེ། དངོས་ཀྱི་དོན་བསྟན་པ་དང༌། ཞར་ལ་འབྲུ་མར་གྱི་སྣོད་ཀྱི་ཚད་དོ། ། དང་པོ་ལ་གསུམ། ལག་འགྲོ་ལ་མཚོན་ཏེ་མདོར་བསྟན་པ་དང༌། སྐྲོད་ཚུལ་རྒྱས་པར་བཤད་པ་དང༌།
རིགས་ཅན་གཞན་ལ་སྦྱར་བས་དོན་བསྡུ་བའོ། ། དང་པོ་ནི། ཙམ་པ་ཀ་ན་དྲང་སྲོང་གར་གའི་རྫིང་འགྲམ་དུ་བཞུགས་པའི་ཚེ་ཀླུའི་བུ་ཆོས་ཉན་པ་བཟུང་བས་མགྲིན་པ་བསྣད་པ་ལ་བརྟེན་ནས་སྒྲའི་རང་བཞིན་སྲད་བུ་རྩུབ་པ་ཡིས་ལག་འགྲོ་སྟེ་སྦྲུལ་ནི་གཟུང་བར་མི་བྱ་སྟེ། ཕྲན་ཚེགས་ལས། ཀླུ་གཞོན་ནུ་རྔ་མའི་སྙིས་གདགས་པར་མི་བྱའོ་ཞེས་སོ། ། འོ་ན་ཇི་ལྟ་བུར་ཞེ་ན། བཞིན་བཟང་མིག་ལམ་ན་མ་འདུག་ཅེས་སེ་གོལ་གཏོགས་ཏེ་ཞི་བས་བསྐྲད་དོ། ། རང་བཞིན་གྱིས་མི་འགྲོ་ན་སྦྲུལ་དེ་ནི་བསྐྲད་པའི་སྦྱོར་བའོ། ། བམ་པོ་ལྔ་པའོ། ། གཉིས་པ་ནི།
ཇི་ལྟར་བྱ་ཞེ་ན། ཐག་གུ་ཤིན་ཏུ་འཇམ་པོ་ཡིས་མགུལ་པར་བཅིངས་ཏེ་ལེགས་པར་དོར་རོ། ། གང་དུ་ཞེ་ན། གཡང་ས་མ་ཡིན་པའི་ས་ཕྱོགས་སུའོ། ། ཇི་ལྟར་ན། སྦྲུལ་འགྲོ་བ་ན་ནེའུ་ལེ་ལ་སོགས་པའི་འཚེ་བ་མེད་པར་བྱའོ། ། སྦྲུལ་དེ་བཞིན་དུ་བྱི་བ་ལ་སོགས་པའི་སྲོག་ཆགས་གཞན་སྐྱེ་འགྲོ་རྣམས་ལ་ཡང་གནོད་པ་མེད་པར་དལ་གྱིས་བག་ཡོད་པར་རབ་ཏུ་བཟུང་ནས་འབད་པས་ཅི་བདེར་དོར་བར་བྱའོ། ། བསླབ་པ་རྗེས་སུ་བསྲུང་ཞིང་སེམས་ཅན་ལ་བརྩེ་བ་དང་ལྡན་པ་རྣམས་ཀྱིས་ཤིག་རྣམས་ཀྱང་དལ་གྱིས་བཟུང་ནས་དེ་ནས་ཕྱོགས་གཅིག་ཏུ་བསྡུས་ནས་རྩིག་པ་ལ་སོགས་པའི་བུ་གར་སྙིང་རྗེ་ཅན་གྱིས་གཞུག་པར་བྱའོ། ། དེར་མ་ཟད་རྩྭ་སྔོན་སྟུག་པོའི་ས་ཕྱོགས་སུ་རྩ་ཤིག་དག་ཀྱང་དོར་བར་བྱའོ། ། གསུམ་པ་རིགས་ཅན་གཞན་ལ་སྦྱར་བས་དོན་བསྡུ་བ་ནི།
སྲོག་ཆགས་ལྷག་མ་གཞན་ལ་ཡང་མ་བསྣད་པར་རང་རང་གི་སྤྱོད་ཡུལ་དག་ཏུ་དོར་རོ། ། གཉིས་པ་ཞར་ལ་འབྲུ་མར་གྱི་སྣོད་ཀྱི་ཚད་བསྟན་པ་ནི། མཉན་ཡོད་དུ་ཉེ་དགའི་དགེ་ཚུལ་གཉིས་ཀྱིས་སྣོད་ཤིན་ཏུ་ཆེན་པོ་ཁྱེར་ཏེ་འབྲུ་མར་བསླང་པས་འདི་ཙམ་སུས་འགེངས་ནུས་ཟེར་བ་ལ་བརྟེན་ནས་འབྲུ་མར་གྱི་སྣོད་ཆེ་བ་ཕུལ་ཚད་དང༌། ཆུང་ངུ་ཕུལ་ཕྱེད་དང༌། འབྲིང་པོ་དེ་དག་གི་བར་མ་སྟེ་འབྲུ་མར་གྱི་སྣོད་དུ་ཉེ་བར་བསྟན་པ་རྣམ་པ་གསུམ་པོ་དེ་ལས་གང་འདོད་པ་བཅད་དོ། ། གསུམ་པ་ལམ་དུ་འགྲོ་ཚུལ་ནི། དགེ་སློང་རྒན་པོ་གཅིག་དང་གསར་བུ་གཅིག་ལམ་དུ་འགྲོ་བ་ན་འཆལ་གཏམ་མང་དུ་སྨྲས་པས་གནོད་སྦྱིན་མ་དད་པ་ཞིག་གིས་མདངས་འཕྲོག་པར་བརྩམས་པ་ལ་བརྟེན་ནས་ལམ་དུ་འགྲོ་བའི་ཚེ་ན་ཆོས་ཀྱི་གཏམ་སྨྲ་བ་ཉིད་དམ་གལ་ཏེ་མི་སྨྲ་བ་ཡིས་འགྲོ་ན་ཚུལ་བཞིན་ཡིད་ལ་བྱེད་པས་འགྲོ་བར་བྱའོ། ། ལམ་དུ་ངལ་བསོ་བའི་ཚེ་ན་དེ་བཞིན་གཤེགས་པའི་ཞལ་ནས་གསུངས་པའི་ཚིགས་བཅད་འདོན་ནོ། ། མཚན་མོ་གནས་པའི་ཚེ་ན་རྒྱུན་ཆགས་གསུམ་པ་གདོན་པར་བྱའོ། ། སྔར་ཆུ་དཀོན་པའི་དུས་སུ་དཔྱང་ཐག་བཅང་པར་གསུངས་པའི་ཚད་ཇི་ཙམ་ཞེ་ན།
ཆེ་བ་སྟེ་རིང་བ་ནི་ཁྲུ་བརྒྱའི་ཚད་དང༌། ཆུང་བ་སྟེ་ཐུང་བའི་ཚད་ནི་ཁྲུ་བརྒྱད་པའོ། ། བར་མ་ནི་ཁྲུ་ལྔ་བཅུ་པ་སྟེ། རྣམ་པ་གསུམ་པོ་ཆུ་དཀོན་པའི་བས་མཐར་དགོས་པར་ཤེས་པར་བྱ་ཞིང༌། ཁྲོན་པ་རིང་ཐུང་གི་བྱེ་བྲག་གང་ལ་དཔྱང་ཐག་ཀྱང་རིང་ཐུང་ཇི་ལྟར་རིགས་པས་བྱའོ། ། གོ་རིམ་བཞིན་དུ་བས་མཐར་ཁྲོན་པ་རིང་ཐུང་དང་རྗེས་སུ་མཐུན་པར་བྱ་བ་ཉིད་ཀྱིས་དཔྱང་ཐག་ཁྱེར་བར་བྱ་བའམ། མི་ཁྱེར་བ་ནི་ཆུ་རབ་ཏུ་ཆེ་བའི་ས་ཕྱོགས་སམ་ཕྱོགས་ཀུན་ཆུས་ཁྱབ་པར་ཡང་ནི་རུང་སྟེ། གནས་སྐབས་དེ་དག་ལ་མི་དགོས་སོ། ། བཞི་པ་དགེ་སློང་མ་རྗེས་སུ་གཟུང་ཚུལ་ལ་བཞི་སྟེ། ཆོས་གོས་ཀྱི་སྦྱིན་པ་ཞར་བྱུང་དང་བཅས་པ་དང༌།
རང་བཞིན་ཉམས་པ་སྤངས་པ་དང༌། གནས་མལ་སྦྱིན་ཚུལ་དང༌། ལྟུང་བ་བཤགས་ཚུལ་ཞར་བྱུང་དང་བཅས་པའོ། ། དང་པོ་ནི། གལ་ཏེ་སྡོམ་བརྩོན་གྱིས་དགེ་སློང་མ་རྣམས་ལ་འདུལ་བའི་ཆོས་སྟོན་པ་ན་དགེ་སློང་མ་དང་བར་དུ་ཡོལ་བས་གཅད་པར་བྱ་སྟེ། གཞན་དུ་ན་ཆོས་སྟོན་པ་པོ་ལ་འགལ་ཚབས་ཅན་དུ་འགྱུར་རོ། ། གལ་ཏེ་རྐུན་མས་དུད་འགྲོ་བསད་པ་སོགས་ཀྱི་ཡན་ལག་བོར་ནས་ནི་བདག་ཏུ་ཡོངས་སུ་མ་བཟུང་བ་རྙེད་པ་ལྟ་ན་སྐྱེ་བོ་ཕལ་པོ་ཆེས་གོ་བར་བྱས་ནས་འཁྱེར་བ་ལ་ནམ་ཡང་འགལ་བ་ཡོད་པ་མ་ཡིན་ནོ། ། གལ་ཏེ་གོ་བར་མ་བྱས་ན་བརྐུས་སོ་ཟེར་བའི་དགག་བྱ་ཡོད་དོ། ། གལ་ཏེ་དགེ་སློང་ཀུན་དགའ་ར་བ་བྱེད་འདོད་པས་ལྗོན་ཤིང་བཙུགས་ན། དགེ་སློང་དེ་ཡིས་ལོ་ལྔའི་བར་དུ་ལྗོན་ཤིང་བཙུགས་པའི་གནས་དེ་བསྲུང་བའི་དོན་དུ་མངོན་པར་བལྟ་བར་བྱའོ། །
དགེ་སློང་གིས་ཤིན་ཏུ་བཀྲེན་པར་གྱུར་ཀྱང་ལྷུང་བཟེད་སོགས་འཚོ་བའི་ཡོ་བྱད་བཙོང་བར་མི་རིགས་སོ། ། ཡང་དྲུག་སྡེས་མནའ་དོར་བ་འདི་ནི་བདེན་གྱི། གཞན་ནི་རྫུན་ནོ་ཞེས་པར་སོང་བས་རྩོད་པ་བྱེད་པ་མི་རིགས་ཤིང༌། མནའ་ཡང་དོར་བར་མི་རིགས་སོ། ། ཁྱིམ་པ་རྣམས་ནི་རྫུན་སྨྲ་བའི་ཤོ་བེ་ཅན་ཡིན་པས་ཆོ་ལོང་བྱེད་ལ། ཚུལ་ཁྲིམས་དང་ལྡན་པ་ལ་ནི་རྫུན་བཀག་པས་ཆོ་ལོང་ཇི་ལྟར་རུང༌། གཉིས་པ་རང་བཞིན་ཉམས་པ་སྤང་བ་ནི། འོད་བཟང་མ་ཞེས་པས་སངས་རྒྱས་འོད་སྲུང་གི་མཆོད་རྟེན་ལ་མེ་ལོང་ཕུལ་བའི་ལས་ཀྱིས་མདོག་དང་འོད་ཕུན་སུམ་ཚོགས་པ་ཞིག་ཁྱིམ་བདག་ཞིག་གི་ཆུང་མར་གྱུར་པ་ན། ཁྱིམ་བདག་གིས་དགེ་སློང་རྣམས་སྤྱན་དྲངས་པ་ལ་བུད་མེད་ལ་ཆགས་པ་ལ་བརྟེན་ནས་སྡོམ་བརྩོན་གནས་གང་དུ་བུད་མེད་དམ་བུད་མེད་དེས་ཀྱང་སྡོམ་བརྩོན་མཐོང་བ་ཡིས་ཆགས་པ་སྐྱེས་པར་གྱུར་ན་དགེ་སློང་དེས་དེ་འདྲའི་སྤྱོད་ཡུལ་དེ་ནི་མྱུར་དུ་སྤང་ངོ༌། ། གསུམ་པ་གནས་མལ་སྦྱིན་ཚུལ་ནི།
དགེ་སློང་མ་ནི་བླ་མའི་ཐད་དུ་ཉེ་བར་འོངས་ནས་བླ་མ་བལྟ་བར་འདོད་པར་གྱུར་ཅིང༌། བླ་མས་ཀྱང་རང་ལ་དམ་པའི་ཆོས་ཉན་པར་ཤེས་པ་ན་སོ་ཕག་གམ་ཤིང་སྟན་ཕྱེད་ཚལ་ལམ་གོར་བུ་སྟེ་སྟན་ཟླུམ་དག་གམ་རས་ལྟ་བུ་སྲ་མོའི་སྟན་དག་ཀྱང་བཏིང་དུ་རུང་བས་འདི་དག་གང་ཡང་རུང་བ་བཏིང་ནས་འདིར་ལེགས་པར་འདུག་ཅེས་བརྗོད་པར་བྱ་སྟེ་ཆོས་བཤད་དོ། ། གཞན་སྟན་བཟང་པོ་དག་ནི་དགེ་སློང་གི་མདུན་དུ་དགེ་སློང་མ་ཡིས་བཏིང་ནས་འདུག་པར་བྱ་བ་མིན་ནོ། ། ཡང་གོའུ་ཏ་མ་འཁོར་ལྔ་བརྒྱ་དང་བཅས་པ་རྫེ་ཏའི་ཚལ་དུ་ཉི་མ་ནུབ་ཙམ་ནས་ཕྱིན་པ་ན་དེར་སྟན་མེད་པར་ཉལ་བས་ཆོས་གོས་རྣམས་རྡུལ་གྱིས་གོས་པ་སྟོན་པས་གཟིགས་ནས། ཀུན་དགའ་བོ་དགེ་སློང་མ་ལ་དགེ་སློང་གི་མལ་སྟན་གྱི་ལྷག་མ་མ་བྱིན་ནམ་ཞེས་གསུངས་པ་ལ་བརྟེན་ནས་དགེ་སློང་རྣམས་ཀྱི་མལ་སྟན་གྱི་ལྷག་མ་དགེ་སློང་མའི་མལ་སྟན་དུ་གནང་ངོ༌། ། མལ་སྟན་གྱི་ལྷག་མ་དེ་ཡང་དམན་པ་དང་འབྲིང་པོ་གནང་གི བཟང་པོ་ནི་ནམ་ཡང་གནང་བ་མ་ཡིན་ནོ། ། བཞི་པ་ལྟུང་བ་བཤགས་ཚུལ་ཞར་བྱུང་དང་བཅས་པ་ནི། དགེ་སློང་དང་དགེ་སློང་མ་རྣམས་ཀྱང་ཕན་ཚུན་གཅིག་གིས་གཅིག་ལ་ལྟུང་བ་བཤགས་པ་རྣམས་ཀྱི་དུས་སུ་ཕན་ཚུན་དུ་ནི་རང་རང་གི་སྐྱོན་གོ་བར་བྱ་བ་གང་གི་ཕྱིར་དུ་སྒྲོག་པར་མ་ནུས་ན། ལྟུང་བའི་ངོ་བོ་གང་བྱུང་ཐེ་ཚོམ་ཟ་བའི་ཚུལ་འདི་ལ་དགེ་སློང་མས་ནི་ལྟུང་བའི་ངོ་བོ་གོ་བར་བྱ་བའི་ཕྱིར་དུ་དགེ་སློང་ལ་དྲིའོ། །
འདུ་ཤེས་ཇི་ལྟ་བུས་ཤེ་ན། ཡུལ་དགེ་སློང་ལ་བླ་མའི་འདུ་ཤེས་བཞག་པ་ཉིད་ཀྱིས་སོ། ། གནས་ནི་དགེ་སློང་ལ་ཕྱོགས་གཞན་དབེན་པ་དག་ཏུའོ། ། དུས་ནི་གང་གི་ཚེ་དགེ་སློང་མ་གང་ཞིག་གིས་དགེ་སློང་གནས་སུ་འཇུག་པ་དེའི་ཚེ་འདྲིའོ། ། ནང་འཁོན་དང་བཅས་པ་མ་ཡིན་ན་དགེ་སློང་དེས་ཀྱང་དེ་ལ་ཤོག་ཅེས་བརྗོད་པར་བྱའོ། ། ལྔ་པ་དགོན་པར་གནས་པའི་ཚུལ་ལ་གཉིས་ཏེ། དོན་དངོས་བསྟན་པ་དང༌། ཞར་ལ་བཟོ་ཆའི་གནང་བཀག་གོ ། དང་པོ་ནི། མདོ་སྡེ་དང་ཆོས་མངོན་པ་དང་འདུལ་བ་ཤེས་པའི་དགེ་སློང་དགོན་པའི་ཕན་ཡོན་འདོད་པ་རྣམས་གྲོང་ནས་རྒྱང་གྲགས་ཀྱི་ཚད་ཙམ་དུ་གནས་པར་བྱའོ། །
དགོན་པ་ན་གནས་པ་རྣམས་ལ་ཆོམ་རྐུན་པས་རྒྱུ་སྐར་དང་ཉིན་ཞག་གི་རྩིས་དྲིས་པ་མ་ཤེས་པས་ཆོམ་རྐུན་པས་བརྡུངས་པ་ལ་བརྟེན་ནས་རྒྱུ་སྐར་དང་ཉིན་ཞག་གི་རྩིས་ཤེས་པ་གནས་པར་བྱའོ། ། ཡང་ནགས་ཁྲོད་དབེན་པར་འདུག་པའི་གནས་སྐབས་ལ་མཁས་པས་འབྲུ་མར་ལ་སོགས་པ་ཉེར་མཁོའི་སྣོད་ཉེ་བར་གཞག་པར་བྱ་སྟེ། ཆོམ་རྐུན་པ་དག་ངེས་པར་དགའ་བ་བསྐྱེད་པའི་ཕྱིར་དུའོ། ། ཕྲན་ཚེགས་ལས། དགོན་པའི་དགེ་སློང་གིས་རྟག་ཏུ་མེ་དང་ཕྱེ་ཉུང་ཟད་དང་རས་མ་དང་འབྲས་ཆན་དང་ཟན་རང་གི་ལྷག་མ་དང་མར་དང་འབྲུ་མར་དག་གཞག་པར་བྱ། རྒྱུ་སྐར་དང་ཚེས་གྲངས་དང་ཉི་མ་དང་ཕྱོགས་དང་སྤྱོད་ཡུལ་ལ་མཁས་པར་བྱ། སྡེ་སྣོད་གསུམ་འཛིན་པ་དང་ཐ་ན་སྙན་པར་སྨྲ་བ་ཙམ་ལ་མཁས་པར་བྱ་ཞེས་སོ། ། གཉིས་པ་ནི། ཀ་ཤི་ཀའི་ཚོང་བརྡལ་དུ་རྒན་ཞུགས་ཕ་བུ་གཉིས་ཀྱིས་ཚོང་དཔོན་གྱི་འབྲེག་མཁན་བྱས་པས། ཚུལ་ལྡན་སྔར་ཁྱིམ་པའི་དུས་སུ་བཟོ་ཤེས་པ་ཉིད་ཀྱིས་ཕྱིས་དགེ་སློང་གི་དུས་སུ་རང་གི་བཟོ་ཆ་སྤང་བར་བྱའོ། །
སྔོན་སྨན་པ་ཡིན་ན་གཙག་བུ་སོགས་འཆང་བར་བྱེད་པ་ལ་བཀག་པ་མེད་ལ། སྔོན་སྐྲ་འབྲེག་མཁན་ཡིན་ན་ནི་འབྲེག་སྤྱད་འཆང་བ་ལ་བཀག་པ་མེད་དོ། ། ཡོན་ཏན་འཕེལ་བར་བྱ་བའི་ཆོ་ག་བསྟན་ཟིན་ཏོ། ། གསུམ་པ་ལམ་ལ་བརྩོན་པར་བྱ་བ་ལ་གསུམ་སྟེ། མདོར་བསྟན་དང༌། རྒྱས་བཤད་དང༌། དོན་བསྡུ་བའོ། ། དང་པོ་ནི། འཚོ་བ་སོགས་ཀྱིས་ཕོངས་པའི་ཚེ་ན་ཡང་དགེ་སློང་གིས་ཐར་པའི་ལམ་ཉམས་སུ་ལེན་པའི་བརྩོན་འགྲུས་ལ་དགའ་བ་དོར་བར་མི་བྱ་སྟེ། རབ་ཏུ་བྱུང་བ་ནི་ཐར་ལམ་ལ་བརྩོན་འགྲུས་རྩོམ་པའི་ངོ་བོ་ཅན་ཉིད་དུ་གནས་དགོས་པས་སོ། །
བརྩོན་འགྲུས་དེ་སྤངས་ན་ངེས་པར་འགལ་ཚབས་ཅན་དུ་འགྱུར་རོ། ། གཉིས་པ་རྒྱས་པར་བཤད་པ་ལ་བཞི། ལམ་གྱི་རྒྱུ་ལུང་ནོད་པ་དང༌། ལམ་གྱི་མཐུན་རྐྱེན་བསྒྲུབ་པ་དང༌། གཞན་དོན་བྱ་ཞིང་མ་དད་པ་སྤང་བ་དང༌། ཉམས་སུ་བླང་བྱ་ལམ་གྱི་ངོ་བོའོ། ། དང་པོ་ལ་གཉིས་ཏེ། རྗེས་བསྟན་དང༌། གདམས་ངག་གོ ། དང་པོ་ནི།
བསམ་པས་དགེ་བ་ལ་སྤྲོ་བ་གོ་ཆའི་བརྩོན་འགྲུས་རྩོམ་པ་ཅན་དང༌། སླར་སྦྱོར་བས་དགེ་བ་ལ་སྤྱོད་པ་དང་བཅས་པ་གཉིས་པོ་གང་དག་ནི་རྗེས་སུ་བསྟན་པར་ཡང་དག་པར་ཤེས་པར་བྱ་སྟེ། འདི་གཉིས་ནི་ཐོབ་ཟིན་གྱི་དགེ་བ་འཕེལ་བར་བྱེད་པས་སོ། ། རྗེས་བསྟན་དེ་མེད་ན་གང་ཟག་དེ་ལ་ལྟ་བ་སྟེ་ཐོས་བྱུང་དང༌། དད་པ་སྟེ་བསམ་བྱུང་དང༌། སྒོམ་པའི་ཤེས་རབ་ཀྱང་ཡོད་པ་མ་ཡིན་ནོ། ། གཉིས་པ་གདམས་དག་ནི། གོ་ར་ཞེས་པའི་རྒྱལ་པོས་གསལ་རྒྱལ་ལ་སྐྱེས་སུ་བསྐུར་བའི་བྲན་བུ་དང༌། སྐྱོང་བ་ཞེས་བྱ་བས་འོད་སྲུང་གི་བསྟན་པ་ལ་གདམས་ངག་མེད་པར་བསམ་གཏན་བྱས་པས་ལྟ་བ་ངན་པར་གྱུར་བ་ལ་བརྟེན་ནས་བླ་མའི་མན་ངག་དང་བྲལ་བའི་གང་ཟག་གིས་སེམས་བསམ་གཏན་ལ་སྦྱོར་བར་མི་བྱའོ། ། གལ་ཏེ་དེ་ལྟར་སྦྱར་ན་ལྟ་བ་འཁྲུལ་བ་ཅན་ཉིད་དུ་གནས་པར་འགྱུར་རོ། །
གདམས་ངག་མེད་ན་བསམ་གཏན་ཕུན་སུམ་ཚོགས་པ་གང་ཡིན་པ་དེ་ཡང་རྙེད་པར་དཀའ་སྟེ། འདུ་ཤེས་མེད་པའི་སྙོམས་འཇུག་བཞིན་ནོ། ། གཉིས་པ་ལམ་གྱི་མཐུན་རྐྱེན་བསྒྲུབ་པ་ལ་གཉིས་ཏེ། གནས་དང་ཡོ་བྱད་བསྒྲུབ་པ་དང༌། འཁོར་བསྒྲུབ་པའོ། ། དང་པོ་ནི། གྲོང་ཐི་པ་ཅན་གྱི་བྲམ་ཟེ་ཚེ་དང་ལྡན་པ་སྨྲ་འདོད་ལུས་ཀྱི་དྲི་མི་ཞིམ་པས་སེམས་རྩེ་གཅིག་པ་མ་ཐོབ་ནས་སྟོན་པས་ཀུན་དགའ་བོ་བཏང་ནས་གནས་དྲི་ཞིམ་པོས་བརྒྱན་པས་གྲོལ་བ་ལ་བརྟེན་ནས་བསམ་གཏན་དག་པར་བྱེད་པའི་ཐབས་སུ་འགྱུར་ན་གནས་ཁང་དང་གོས་དང་མལ་སྟན་སོགས་ལ་དྲི་ཞིམ་པོའི་སྤོས་ཀྱིས་བདུག་པ་དང་མེ་ཏོག་དྲི་ཞིམ་པོས་ཀྱང་བདུག་གོ ། བསམ་གཏན་དག་པར་བྱེད་པའི་ཐབས་སུ་འགྱུར་བ་འདི་ལས་གཞན་དུ་བྱ་བ་མིན་ནོ། ། ཤིང་དྲུང་དང་ཤིང་གི་མེ་ཏོག་དང་འབྲས་བུ་ལ་སོགས་ཁྱིམ་པ་ལ་མི་མཁོ་བ་དག་ཁྱིམ་པ་དེ་ཡིས་བྱིན་ན་ལག་གི་གླ་ཡིས་ཤིང་དག་གི་དངོས་པོ་ཚོན་གྱི་ལས་གཅོད་པ་ལ་སོགས་པ་ཡང་ཉེས་པ་མེད་དོ། ། གཉིས་པ་འཁོར་བསྒྲུབ་པ་ནི།
སེམས་རབ་ཏུ་ཞི་ཞིང་དུལ་བ་དང་ལུས་ངག་གི་ཀུན་སྤྱོད་ལ་མཁས་པའི་སྐྱེས་བུ་དགེ་སློང་གི་སྤྱོད་ཡུལ་དུ་གྱུར་ཅིང་རབ་ཏུ་བྱུང་བར་འདོད་པ་བྱུང་ན་རབ་ཏུ་འབད་པ་ཡིས་བར་ཆད་ཡོད་མེད་བརྟགས་ནས་རབ་ཏུ་ཕྱུང་སྟེ། དེ་ནས་ལྷན་ཅིག་གནས་པའི་སློབ་མར་གཟུང་གི མ་བརྟགས་པར་གཟུང་བར་བྱ་བ་མ་ཡིན་ནོ། ། གསུམ་པ་གཞན་དོན་བྱ་ཞིང་མ་དད་པ་སྤང་བ་ནི། གལ་ཏེ་བུད་མེད་གང་དག་ཆུ་དང་མེ་ཡི་ནང་ལ་སོགས་པར་འཆི་བར་འགྱུར་བ་མཐོང་ན་སྙིང་རྗེ་དང་ལྡན་པའི་དགེ་སློང་གིས་ལག་པས་བཟུང་ནས་དེ་འདོན་པར་བྱེད་པ་ལ་ཉེས་པ་མེད་དོ། ། སྔོན་རི་མོ་དང་ལྡེར་སོ་སོགས་ཀྱི་གཟུགས་བརྙན་རྣམས་ཀྱི་བཟོ་ཤེས་པས་རི་མོ་སོགས་གང་དེ་བྱེད་པར་འདོད་པ་ན་སྡོམ་བརྩོན་ཅན་གྱི་བྱ་བ་སྟེ། འཇིག་རྟེན་པ་རྣམས་ཀྱིས་སེམས་བསྲུང་བའི་ཕྱིར་རོ། ། འཇིག་རྟེན་གྱི་མ་དད་པ་སྤང་བའི་དོན་དུ་མཁར་གྱི་སྒོ་དང་དེ་བཞིན་དུ་ཁང་བཟང་དང་ཁང་བཟང་གི་སྒོར་དགེ་སློང་གིས་བུད་མེད་རྣམས་དང་ལྷན་ཅིག་ཏུ་འདུག་པ་དང་གཏམ་དང་རེག་པ་སོགས་མི་བྱའོ། ། བཞི་པ་ལམ་གྱི་ངོ་བོ་བསྟན་པ་ནི། རབ་བྱུང་རྣམས་ཐར་ལམ་ལ་བརྩོན་འགྲུས་རྩོམ་པ་ཅན་གྱི་བདག་ཉིད་ཡིན་པ་དེའི་ཕྱིར།
གཟུགས་སོགས་འདོད་ཡོན་རྣམ་པ་ལྔའི་ཡུལ་ལ་ཞེན་པ་རྟག་ཏུ་སྤངས་ནས་ཀྱང་རྒྱུན་དུ་དྲན་པ་ཉེ་བར་གཞག་པ་བཞི་པོ་དག་གི་རྣལ་འབྱོར་རྣམས་ཡང་དག་པར་བསྒོམ་པར་བྱའོ། ། བཞི་པོ་འདི་དག་ཞི་གནས་དང་ལྷག་མཐོང་གཉིས་ཀྱི་ཚུལ་དུ་བསྒོམ་སྟེ། ཞི་གནས་བསྒོམ་ཚུལ་ནི། དབུགས་དབྱུང་རྔུབ་ལ་སེམས་རྩེ་གཅིག་ཏུ་གཏོད་པ་དང༌། མི་སྡུག་པའི་ཏིང་ངེ་འཛིན་བསྒོམས་པ་སོགས་སོ། ། མཛོད་ལས། ཀེང་རུས་ཆགས་ཅན་ཐམས་ཅད་ལ། ། རུས་པ་རྒྱ་མཚོའི་བར་དུ་ནི། ། སྤྲོ་ཞིང་སྡུད་པ་ལས་དང་པོ། ། ཀེང་རུས་དང་ནི་ཐོད་ཕྱེད་པར། །
བཏང་བས་སྦྱང་བར་བྱས་པར་བཤད། ། སྨིན་མའི་བར་དུ་སེམས་འཛིན་པས། ། ཡིད་ལ་བྱེད་པ་རྫོགས་པ་ཡིན། ། ཞེས་དང༌། འགྲེལ་བ་ལས། དབུགས་རྔུབ་དབུགས་དབྱུང་དྲན་པ་འདི། ། བགྲང་དང་རྗེས་འགྲོ་འཇོག་པ་དང༌། ། རྟོག་པ་དང་ནི་བསྒྱུར་བ་དང༌། ། ཡོངས་དག་རྣམ་པ་དྲུག་ཏུ་འདོད། ། ཅེས་འབྱུང་བ་ཡིན་ནོ། །
ལྷག་མཐོང་བསྒོམ་པ་ནི། ཕྱིན་ཅི་ལོག་བཞིའི་གཉེན་པོར་ལུས་ལ་སོགས་པ་ལ་རང་སྤྱིའི་མཚན་ཉིད་གཉིས་གཉིས་ཀྱི་སྒོ་ནས་ཤེས་རབ་ཀྱིས་བརྟགས་ནས་བསྒོམ་སྟེ། ཇི་སྐད་དུ་མཛོད་ལས། དྲན་པ་ཉེར་གཞག་བསྒོམ་པར་བྱ། ། ཞེས་པ་ལྟར་རོ། ། གསུམ་པ་དོན་བསྡུ་བ་ནི། དྲན་པ་ཉེར་གཞག་བསྒོམ་དགོས་པ་གང་གི་ཕྱིར་ན་དྲན་པ་ཉེར་གཞག་གི་ལམ་འདི་ནི་འགྲོ་བ་ལ་ཕན་པར་བཞེད་པའི་འདས་པའི་སངས་རྒྱས་ཀུན་གྱི་ལམ་སྟེ། དེར་མ་ཟད་མ་འོངས་པ་དང༌། ད་ལྟར་བྱུང་བའི་སངས་རྒྱས་དང༌། རང་སངས་རྒྱས་དང༌།
ཉན་ཐོས་རྣམས་ཀྱི་ཡང་སྔོན་དུ་འགྲོ་བའི་ལམ་ཡིན་ནོ། ། བསྒོམ་ཚུལ་རྒྱས་པར་ནི་མཛོད་དུ་ཤེས་པར་བྱའོ། ། དུས་རྒྱུན་དུ་བྱ་བའི་རིམ་པ་བསྟན་ཟིན་ཏོ། ། གཉིས་པ་བླ་མ་བསྟེན་པའི་ཚུལ་ལ་གཉིས་ཏེ། གནས་དང་གནས་པའི་ཚུལ་ཁྲིམས། གནས་པའི་ཚུལ་ཁྲིམས་བྱེ་བྲག་ཏུ་བཤད་པའོ། ། དང་པོ་ལ་ལྔ་སྟེ། གནས་དང་གནས་པ་ཕན་ཚུན་དུ་བརྟག་པ། གནས་དང་གནས་པའི་མཚན་ཉིད། འཇིག་མི་འཇིག་ཞར་བྱུང་དང་བཅས་པ།
གནས་པ་ལམ་དུ་གཞུག་པའི་ཚུལ། གནས་བཙལ་ནས་ཕན་ཚུན་སེམས་བསྲུང་བའོ། ། དང་པོ་ནི། གནས་ཀྱི་བླ་མ་མཚན་ཉིད་དང་ལྡན་མི་ལྡན་ལེགས་པར་བརྟགས་ནས་གནས་སུ་འོས་པར་མཐོང་ན་འདུལ་བའི་ཆོ་ག་བཞིན་དུ་གནས་སུ་གཟུང་ངོ༌། ། མཁན་པོ་ལ་ནི་གནས་སུ་བྱ་བའི་ཆོ་ག་མི་དགོས་ཏེ། མཁན་པོ་ཉིད་ཀྱིས་གནས་སུ་གྲུབ་ཟིན་པས་སོ། ། ཡང་གནས་ཀྱི་བླ་མས་ཀྱང་ནི་མཚན་ཉིད་ལྡན་མི་ལྡན་ཡོངས་སུ་བརྟགས་པའི་གནས་པ་སློབ་མ་ཡོངས་སུ་གཟུང་བར་བྱ་ཡི། གནས་དང་གནས་པ་ཕན་ཚུན་སྐྱོན་དང་བཅས་པ་ཡིས་གནས་དང་གནས་པའི་ཆོ་ག་བྱས་ན་གཉིས་ཀ་ལ་ངེས་པར་འགལ་ཚབས་ཅན་དུ་འགྱུར་རོ། ། ཇི་ལྟར་རྟོག་པའི་ཚུལ་ནི། གནས་དང་གནས་པ་གང་གིས་གཉིས་ཀ་དག་ཀྱང་ནི་ཕན་ཚུན་འོག་ནས་འབྱུང་བ་འདི་ལྟར་མཚན་ཉིད་ཡོངས་སུ་བརྟག་གོ །
གཉིས་པ་ལ་བླ་མའི་མཚན་ཉིད་ནི། ཚུལ་ཁྲིམས་དང་ལྡན་པ་དང༌། ན་བའི་དུས་སུ་ནད་གཡོག་བྱེད་པ་དང༌། ཆོས་དང་ཟང་ཟིང་ལ་སེར་སྣ་མེད་པ་དང༌། གདམས་ངག་ཀྱང་དུས་སུ་འདོམས་པའི་བླ་མ་ནི་གནས་ཀྱི་བླ་མའི་ཡོན་ཏན་དང་ལྡན་པར་ཤེས་པར་བྱའོ། ། སུམ་བརྒྱ་པ་ལས། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། ། ནད་པར་སྙིང་བརྩེ་འཁོར་ནི་དག་པ་དང༌། ། ཆོས་དང་ཟང་ཟིང་ཕན་འདོགས་བརྩོན་པ་དང༌། ། དུས་སུ་འདོམས་པ་དེ་དག་བླ་མར་བསྔགས། །
ཞེས་སོ། ། གནས་པ་སློབ་མའི་མཚན་ཉིད་ནི། ཚུལ་ཁྲིམས་དང་ལྡན་པ་དང་ཆོས་བསྟན་པའི་དོན་བདེ་བླག་ཏུ་རིག་པའི་ཤེས་རབ་ཅན་དང༌། སྒོ་གསུམ་དུལ་ཞིང་བླ་མའི་བྱ་བ་ལ་དཀའ་སྤྱད་བཟོད་པ་དང་ལྡན་པ་དང༌། བླ་མ་ལ་རྟག་ཏུ་གུས་པའོ། ། སྒྲུབ་པ་བསམ་གཏན་དང༌། ཀློག་པ་ཐོས་བསམ་གྱི་ལས་དང་ཡང་ལྡན་པའོ། ། གནས་པ་ངན་པའི་མཚན་ཉིད་ནི་བླ་མ་ལ་ཕྱག་མི་བྱེད་པ་དང༌། བླ་མས་བསྒོ་བ་མི་ཉན་པར་རང་དབང་ཅན་དུ་གནས་པ་དང༌། མཁན་པོ་དང་ཕྲད་པ་ལས་རྗེས་སུ་བསྟན་པ་མི་སློབ་ཅིང༌།
དེ་བཞིན་དུ་མཁན་པོ་དང་སློབ་དཔོན་གྱི་མི་མཐུན་པའི་ཕྱོགས་ལ་བརྟེན་པར་བྱེད་པའོ། ། འདི་དག་ལ་ནི་གཞན་གནས་ཀྱི་སློབ་དཔོན་དེས་གནས་ཀྱི་བྱ་བ་བྱེད་པ་ལ་ལྟོས་པ་མེད་པ་ཡིན་ནོ། ། ཕྱག་མི་བྱེད་པ་སོགས་ཀྱི་ངན་པའི་ཆོས་དང་ལྡན་པ་འདི་ནི་གནས་པ་ངན་པར་ཤེས་པར་བྱ་སྟེ། གནས་ཀྱི་སློབ་དཔོན་གྱིས་འདི་བཏང་ནས་གནས་པ་གཞན་ནི་ཡང་དག་པར་བཟུང་ངོ༌། ། གསུམ་པ་འཇིག་མི་འཇིག་ཞར་བྱུང་དང་བཅས་པ་ནི། གནས་ཀྱི་སློབ་དཔོན་གྱིས་ལེགས་པར་བསྐྱངས་པའི་གནས་པ་ཞིག་གཞན་དུ་སོང་བ་ལས་འགྱོད་དེ་ལམ་ནས་ལོག་ནས་ད་གདོད་གནས་བཅའ་དགོས་སྙམ་པ་ན། བླ་མས་ལྟོས་པ་མ་སྤངས་པའི་ཕྱིར་བཅའ་མི་དགོས་ཞེས་སྟོན་པ་ནི་དཔོན་སློབ་གཉིས་ཀས་ཕན་ཚུན་ལྟོས་པ་སྤངས་པ་ལ་གནས་ནི་འཇིག་པར་བརྗོད་པ་ཡིན་ལ། གལ་ཏེ་དཔོན་སློབ་གང་རུང་གཅིག་གིས་ཀྱང་ལྟོས་པ་དང་བཅས་པ་ཡིན་ན་ནི་སླར་ཡང་གནས་པ་གཞན་ནི་མི་གཟུང་ངོ༌། ། སྟོན་པ་མཉན་ཡོད་ན་བཞུགས་པའི་ཚེ་གནས་གཞན་དུ་གོས་དང་ལྷུང་བཟེད་ལེན་དུ་སོང་བའི་དགེ་སློང་ཞིག་གིས་ཞག་གཅིག་ལས་གནས་བཅས་པ་ལ་བརྟེན་ནས་ཕྱོགས་གང་དུ་དགོས་པས་འགྲོ་བ་ན་སླར་ཡང་ཕྱིར་མྱུར་དུ་འོང་བར་འདོད་པ་ཡིས་ཕྱིར་འགྲོ་བའི་དུས་སུ་གནས་ཀྱི་བླ་མ་དེ་ལ་གོ་བར་བྱས་ཏེ། ཞག་ལྔའི་བར་དུ་ལུས་ཀྱང་སྔ་མའི་སློབ་དཔོན་ཉིད་ལས་གཞན་མི་བཙལ་ལོ། །
གནས་མེད་པར་ཕྱོགས་གཞན་དུ་སོང་བ་དག་གིས་ཀྱང་ཞག་ལྔའི་བར་དུ་ཚོགས་ཀྱི་རྙེད་པའི་སྐལ་བ་དབང་བ་ཡིན་ནོ། ། གནས་ཀྱང་རྐྱེན་དབང་མ་གཏོགས་པར་ཞག་ལྔ་དེ་ཙམ་ལས་ལྷག་པར་གནས་མེད་དུ་བསྡད་པར་རུང་བ་མ་ཡིན་ཏེ། གང་གི་ཕྱིར་ན་ཡུན་རིང་དུ་བསྡད་ན་གནས་ལ་མ་བརྟེན་པའི་ཉེས་པ་ཡོད་པའི་ཕྱིར། གལ་ཏེ་ཕྱོགས་དེར་གནས་སུ་གཟུང་བར་འོས་པ་མེད་པའམ་སྲོག་དང་ཚངས་སྤྱོད་ཀྱི་བར་ཆད་དུ་འགྱུར་བ་སོགས་ཡིན་ན་ཉེས་པ་མེད་དོ། ། བཞི་པ་གནས་པ་ལམ་དུ་གཞུག་པ་ལ་གསུམ། ཆད་པའི་གོ་རིམ་དབྱེ་བ་དང་བཅས་པ་དང༌། བཟོད་པར་འོས་པ་དང་མི་འོས་པ་དང༌། བསྙེན་པར་མ་རྫོགས་པ་བསྐྲད་པའི་ཚུལ་ལོ། ། དང་པོ་ནི། སྡོམ་བརྩོན་གྱི་དགེ་སློང་སྐྱོན་ཅན་དག་དགེ་འདུན་གྱི་གཙུག་ལག་ཁང་ལས་དང་པོ་ནས་མི་དབྱུང་སྟེ།
དགེ་སློང་གཙུག་ལག་ཁང་གི་མངའ་བདག་ཡིན་པའི་ཕྱིར། འོ་ན་ཇི་ལྟར་བྱ་ཞེ་ན། ཆད་པས་གཅད་པར་བྱ་སྟེ། ཆད་པ་ནི་རྣམ་པ་ལྔ་ཞེས་བརྗོད་དོ། ། ལྔ་གང་ཞེ་ན། གཞན་གྱིས་གནས་འཆའ་བ་བཟློག་པར་བྱ་བ་དང༌། ཀློག་པ་སློབ་པ་དགག་པ་དང༌། གདམས་ངག་དགག་པ་དང༌། ལོངས་སྤྱོད་གཅིག་ཏུ་བྱེད་པ་དགག་པ་དང༌། ཡང་དག་པར་སྨྲ་བ་དགག་པའོ། །
གཉིས་པ་བཟོད་པར་འོས་པ་དང་མི་འོས་པ་ནི། ཅི་སྟེ་ཆད་པ་གཅོད་པའི་རྒྱུ་གཏང་ཞིང་བཟོད་པར་གསོལ་བ་ཉིད་ཡིན་ན་དེ་ལ་བཟོད་པ་ལེན་པར་རྗེས་སུ་གནང་བར་འོས་སོ། ། ཆད་པ་གཅད་པ་དང་བཟོད་པར་གསོལ་བར་མི་འོས་པ་ཡིན་ན་མི་འོས་པ་གཉིས་ཀ་ལ་ཆད་པ་དང་བཟོད་པ་དེ་བྱེད་ན་ནི་འགལ་ཚབས་ཅན་དུ་འགྱུར་རོ། ། བཟོད་པ་བླང་བར་མི་འོས་པ་ནི་བླ་མ་ལ་མ་དད་པ་དང་དགེ་བ་ལ་མི་སྤྲོ་བའི་ལེ་ལོ་ཅན་དག་དང༌། གཞན་ལ་གདུག་སེམས་ཅན་དང༌། ཚིག་ངན་སྨྲ་བ་ཅན་དང༌། སྡིག་པའི་གྲོགས་སུ་གྱུར་པ་དང༌། དགེ་འདུན་ལ་མ་གུས་པའི་བཟོད་པ་བླང་བར་མི་བྱའོ། ། གསུམ་པ་བསྙེན་པར་མ་རྫོགས་པ་བསྐྲད་པའི་ཚུལ་ནི། བླ་མས་བསྐྲད་པར་འོས་མི་འོས་ལེགས་པར་ཡོངས་སུ་བརྟགས་ཏེ་འོས་ན་དགེ་ཚུལ་ཡང་ནི་བསྐྲད་པར་བྱའོ། །
ཇི་ལྟར་ན། མཐང་གོས་དང་བླ་གོས་དང་བཅས་པ་བསྐོན་ཞིང་ཆུ་ཚགས་དང་ཟས་ཀྱི་སྣོད་ལྷུང་བཟེད་དང་ཡང་བཅས་པ་བྱིན་ནས་སོ། ། དགེ་ཚུལ་གཞོན་པ་བསྙེན་པར་རྫོགས་པར་འདོད་པ་དེ་ལ་རང་ལ་འོས་པའི་ཡོ་བྱད་ཆོས་གོས་གསུམ་དང་གདིང་བ་དང་ཆུ་ཚགས་དང་ལྷུང་བཟེད་དང་དྲུག་པོ་བྱིན་ནས་སུ་བླ་མས་བསྐྲད་པར་བྱ་བ་སྟེ། བསྐྲད་པར་བྱ་བ་མིན་ན་བཟོད་པར་བྱ་བར་འོས་སོ། ། ལྔ་པ་གནས་བཙལ་ནས་ཕན་ཚུན་སེམས་བསྲུང་བ་ནི། བསྙེན་པར་རྫོགས་ནས་ལོ་བཅུ་མ་ལོན་ཞིང་ལྔ་ཕྲུགས་ཐ་མ་དང་མི་ལྡན་པ་དེ་ནི་གནས་ཀྱི་སློབ་དཔོན་མེད་པར་ངེས་པར་ཞག་གཅིག་ཀྱང་འདུག་པར་མི་བྱའོ། ། གནས་ཀྱི་སློབ་དཔོན་མ་བརྟེན་པ་ལ་ཉེས་པ་ཡོད་པ་ལས་གཞན་དུ་ཉེས་པ་མེད་པ་ནི་བསྙེན་པར་རྫོགས་ནས་ལོ་ལྔ་ལོན་པར་གྱུར་ཅིང་འདུལ་བའི་དོན་རིག་པའི་ལྔ་ཕྲུགས་དང་ལྡན་པ་ནི་ལྗོངས་རྒྱུ་བའི་ལམ་དུའོ། ། མདོ་རྩ་བ་ལས། ལོ་ལྔ་ལོན་ཞིང་ལྷན་ཅིག་སྦྱར་བ་ཐ་མ་དང་ལྡན་ན་ཞེས་པ་ལྟར་རོ། ། གནས་པ་སློབ་མ་དེས་གཙུག་ལག་ཁང་གཞན་དུ་ཕྱིན་ནས་ནི་གནས་ཀྱི་སློབ་དཔོན་མེད་པར་ཞག་ལྔ་ལོན་ཀྱང་དེ་ཡིས་སྦྱོར་བ་མ་བཏང་བར་གནས་ཀྱི་སློབ་དཔོན་བཙལ་བར་བྱ་སྟེ།
གནས་ཀྱི་སློབ་དཔོན་དེ་མེད་པར་འདུག་པར་མི་བྱའོ། ། གནས་ཀྱི་བླ་མ་རྣམས་ལ་ཡན་ལག་གི་དྲིལ་ཕྱི་དང་ཆོས་གོས་ཀྱི་ཁ་བསྒྱུར་བའི་ཚོན་སོགས་ཀྱི་ལས་ཀྱི་ཆོ་ག་ཇི་ལྟ་བ་བཞིན་དུ་བྱ་བ་ནི་གནས་པ་སློབ་མ་རྣམས་ཀྱི་ཆོས་ཉིད་དོ། ། གནས་ཀྱི་བླ་མ་བླང་དོར་གྱི་ཚུལ་ཤེས་པའི་ཡོན་ཏན་དང་ལྡན་པས་ཀྱང་རང་གི་བྱ་བ་གནས་པ་དགེ་བ་ལ་སྦྱོར་བ་སོགས་ཀྱི་གནས་སྐབས་ཤེས་པར་བྱ་སྟེ། ཇི་སྐད་བརྗོད་པ་འདི་དག་ནི་བླ་མ་དང་སློབ་མས་ཀྱང་རྟག་ཏུ་ཡོངས་སུ་བསྲུང་བར་བྱ་བའི་བསླབ་བྱ་ཡིན་ནོ། ། གཉིས་པ་གནས་པའི་ཚུལ་ཁྲིམས་བྱེ་བྲག་ཏུ་བཤད་པ་ལ་གཉིས་ཏེ། སྤྱིར་བསྟན་པ་དང༌། དམིགས་ཀྱིས་བསལ་བའོ། ། དང་པོ་ལ་གསུམ། གང་ལ་བསྙེན་བཀུར་བ་དང༌། གང་གིས་བཀུར་བ་དང༌།
དུས་ཇི་སྲིད་ན་བཀུར་བའོ། ། དང་པོ་ནི། ཀློག་པའི་སློབ་དཔོན་ན་བ་མ་བལྟས་པ་སོས་ནས་ལུང་ཕོག་བྱས་པས། གང་ཞིག་ཁྱོད་ལྟ་བུ་མ་གུས་པ་ལ་དང་པོར་ཀློག་ཏུ་འཇུག་པ་དེ་དག་ལས་ཀློགས་ཤིག་ཅེས་སྨྲས་པ་ལ་བརྟེན་ནས་གནས་ཀྱི་སློབ་དཔོན་དུ་མ་ཟད་ཀློག་པའི་སློབ་དཔོན་ལ་ཡང་སློབ་མ་མཁས་པས་དགོས་པའི་བྱ་བ་བསྒྲུབ་པའི་ཉེ་གནས་བྱ་བ་སྟེ། མན་ངག་འབོགས་པ་དེ་ལ་རག་ལས་པའི་ཕྱིར་རོ། ། གལ་ཏེ་གཉིས་ཀ་དུས་མཉམ་དུ་ན་ན་སུའི་ཞབས་ཏོག་བྱ་ཞེ་ན། ཕྲན་ཚེགས་ལས། གལ་ཏེ་ནུས་ན་གཉིས་ཀའི་བྱའོ། ། དེ་ལྟར་མི་ནུས་གནས་ཀྱི་སློབ་དཔོན་ལ་བྱ་སྟེ། འདི་ལྟར་ཀློག་པ་མེད་པར་ནི་འདུག་ཏུ་རུང་གི
གནས་མེད་པར་ནི་མ་ཡིན་ནོ་ཞེས་གསུངས་པའི་ཕྱིར། སློབ་མའི་ཀུན་སྤྱོད་ཁྱད་པར་དུ་འཕགས་པ་གནས་ཀྱི་སློབ་དཔོན་དག་ལ་གཙོ་བོར་བྱའོ། ། སློབ་མས་ཀློག་པའི་སློབ་དཔོན་མེད་པར་མི་གནས་ཤིང༌། གནས་ཀྱི་སློབ་དཔོན་མེད་པར་ཡང་ནི་མ་ཡིན་ཏེ་གཉིས་ཀ་ལ་བརྟེན་དགོས་སོ། ། གཉིས་ཀ་ལ་བརྟེན་དགོས་པ་དེ་ལྟ་ནའང་སེམས་ནི་གནས་ཀྱི་སློབ་དཔོན་ལ་དེ་ལྟར་ཞེན་པར་བྱའོ། ། གཉིས་པ་གང་གིས་བཀུར་བ་ནི། མངོན་པ་ལ་སོགས་པའི་སྡེ་སྣོད་གསུམ་ཤེས་ཤིང་ཉོན་མོངས་པ་ཟད་པའི་དགྲ་བཅོམ་པ་ཡིན་ཡང་བསྙེན་པར་རྫོགས་ནས་ལོ་བཅུ་ལོན་པ་མ་ཡིན་ན་སྟོན་པའི་བཀའ་མདུན་དུ་སྟེ་དཔང་པོར་བྱས་ནས་དེས་ཀྱང་གནས་ཀྱི་སློབ་དཔོན་གཟུང་བར་བྱའོ། ། གསུམ་པ་དུས་ཇི་སྲིད་ན་བཀུར་པ་ནི། ཚེ་དང་ལྡན་པ་དག་ལྡན་གྱིས་ཞུས་པ་ལ་བརྟེན་ནས་སློབ་མ་ཐག་རིང་བར་གནས་པ་ཡིས་ནི་ཟླ་བ་ཕྱེད་ན་གནས་སྟེར་བའི་སློབ་དཔོན་ལ་ཕྱག་བྱའོ། ། གཞོན་ནུ་ཞིག་གིས་སློབ་དཔོན་ལ་གསོ་སྦྱོང་གི་ཚེ་གསོ་སྦྱོང་བྱིན་གྱིས་རློབས་བྱས་པས།
ཁྱོད་ལྟ་བུ་མ་གུས་ཤིང་ཞེས་མེད་པ་ཟེར་པ་ལ་བརྟེན་ནས་ཐག་ཉེ་བར་གནས་པ་ཡིས་ནི་ཟླ་ཕྱེད་དེའི་ཕྱེད་ཞག་བདུན་བརྒྱད་ཙམ་ལའོ། ། གཙུག་ལག་ཁང་ན་གནས་པས་ནི་རབ་ཏུ་བརྩོན་པས་ཉིན་རེ་ལན་གསུམ་དུའོ། ། གནས་ཉེ་རིང་གི་ཚད་ནི། ཟླ་བ་ཕྱེད་ནས་ཕྱག་བྱེད་དགོས་པ་ནི་གང་ཞིག་དཔག་ཚད་ཕྱེད་དང་གསུམ་ན་གནས་པས་སོ། ། ཟླ་ཕྱེད་དེའི་ཕྱེད་ན་གནས་པས་ཕྱག་བྱེད་དགོས་པ་ནི་ཕྱེད་དང་གསུམ་དེའི་ཕྱེད་དཔག་ཚད་གཅིག་དང་བཞི་ཆ་ན་གནས་པ་ཡིས་སོ། ། ཉིན་རེ་ལ་ལན་གསུམ་དུ་བྱེད་དགོས་པ་ནི་གཙུག་ལག་ཁང་དེར་གནས་པ་ཉིད་ཀྱིས་སོ། ། སྤྱིར་བཏང་བསྟན་ཟིན་ཏོ། ། དམིགས་བསལ་བསྟན་པ་ནི། དབྱར་ཕྱི་མའི་དུས་སུ་གནས་ཀྱི་སློབ་དཔོན་འདས་ན་ཇི་ལྟར་བྱ་ཞེ་ན། གལ་ཏེ་དབྱར་ཕྱི་མའི་དུས་ལ་བླ་མ་དུས་ལས་འདས་པར་གྱུར་ན་གནས་པ་སོ་སོའི་རྟེན་གྱིས་ཕན་ཚུན་གཅིག་གིས་གཅིག་ལ་བལྟས་ཏེ་བྱ་བ་ཞུས་ནས་ཡང་ནི་གནས་པར་བྱའོ། །
དབྱར་གནས་པར་གྱུར་པའི་དུས་སུ་གནས་ཀྱི་སློབ་དཔོན་འདས་པ་ན་གལ་ཏེ་གནས་བཅའ་བར་འོས་པའི་རྒན་པ་འདུག་པའི་དོན་རིག་པ་མ་རྙེད་ན་གནས་བཅའ་བར་འོས་པ་གཉིས་པ་མེད་པའི་ཕྱིར་གནས་དེར་ནི་གསོ་སྦྱོང་གི་དུས་བསྒུག་པར་མི་བྱ་སྟེ། གསོ་སྦྱོང་ལས་གནས་ཀྱི་སློབ་དཔོན་ལ་བརྟེན་པ་གལ་ཆེ་བའི་ཕྱིར་རོ། ། བླ་མ་བསྟེན་པའི་ཚུལ་བསྟེན་ཟིན་ཏོ། ། གསུམ་པ་བསླབ་པ་ཡོངས་སུ་སྦྱོང་བའི་ཆོ་ག་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གཞི་དང༌། བསམ་པ་དང༌། ངོ་བོ་དང༌། ཉམས་སུ་མྱོང་བ་དང༌།
ཆགས་པའི་དུས་དང་ལྔ་ལས། དང་པོ་ལ། དགེ་འདུན་དང༌། ལས་མཁན་དང༌། བསྒྲུབ་བྱ་གསུམ་གྱི་དང་པོ་ལ། གྲངས་དང༌། མཚན་ཉིད་དང༌། མི་མཐུན་པ་མེད་པ་གསུམ་ལས། དང་པོ་གྲངས་ནི་བཅུ་གཅིག་སྟེ། དགེ་སློང་མའི་དབྱུང་བ་ལ་བཞི་བཅུ་དང༌།
དབུས་སུ་བུད་མེད་བསྙེན་པར་རྫོགས་པ་ལ་ཉི་ཤུ་རྩ་གཉིས་དང༌། དགེ་སློང་དབྱུང་བ་ལ་ཉི་ཤུ་དང༌། སྔོན་རོལ་གྱི་སྡོམ་པ་དང་འཁོར་དང་འཁོར་མང་པོ་ཉེ་བར་འཇོག་པའི་གནང་བ་སྦྱིན་པ་ལ་བཅུ་གཉིས་དང༌། བུད་མེད་བསྙེན་པར་རྫོགས་པ་ལ་བཅུ་གཅིག་དང༌། སྐྱེས་པ་དབུས་སུ་བསྙེན་པར་རྫོགས་པ་ལ་བཅུ་དང༌། དགེ་སློང་མའི་དགག་དབྱེ་ལ་དགུ་དང༌། མགུ་བའི་ཡུལ་ལ་བརྒྱད་དང༌། སྔོན་རོལ་གྱི་སྡོམ་པ་ལ་སོགས་པ་མཐའ་འཁོབ་ཏུ་དྲུག་དང༌། དགག་དབྱེ་དང་སྐྱེས་པ་མཐའ་འཁོབ་ཏུ་བསྙེན་པར་རྫོགས་པ་ལ་ལྔ་དང༌། དེ་ལས་གཞན་པ་ལ་བཞིའོ། །
གཉིས་པ་མཚན་ཉིད་ནི། བཅུ་བཞི་པོ་འདི་དག་མ་ཡིན་པ་སྟེ། མཚམས་ཀྱི་ཕྱི་རོལ་དང༌། མི་འདུག་པ་དང༌། གང་ལ་བྱ་བ་དང༌། འདུན་པ་ཡོངས་དག་ཕུལ་བ་དང༌། མ་རྫོགས་པ་དང༌། ཉམས་པ་དང༌། མཚམས་མེད་ཅན་དང༌། སྡིག་ལྟར་ཅན་དང༌།
ས་གཞན་ན་གནས་པ་དང༌། ལས་བྱེ་བ་དང༌། འཁྲུལ་བཅས་དང༌། དཀོན་མཆོག་གཞན་དང༌། མཚན་མི་མཐུན་པ་དང༌། ཐ་སྙད་དང་མི་ལྡན་པའོ། ། གསུམ་པ་མི་མཐུན་པ་མེད་པ་ནི། མ་འདུས་པ་དང༌། ཕྱིར་བཟློག་མེད་པའོ། ། གཉིས་པ་ལས་མཁན་ནི།
སྤྱིར་བཏང་ལ་ཁ་སྐོང་དང་ལྡན་ཞིང་ཆོ་ག་ཤེས་པ་དང༌། དམིགས་བསལ་ལ་ཆོ་ག་ཤེས་པ་ཙམ་མོ། ། གསུམ་པ་བསྒྲུབ་བྱ་ལ་གཉིས་ཏེ། མཚམས་བཅད་པ་ལྟ་བུ་སེམས་ཅན་མ་ཡིན་པ་དང༌། སེམས་ཅན་ལ་བྱ་བའོ། ། འདི་ལ་གཉིས་ཏེ། ལྷུང་བཟེད་ཁ་སྦུབ་ལྟ་བུ་ཁྱིམ་པ་དང༌། རབ་བྱུང་ལ་བྱ་བའོ། ། འདི་ལ་གཉིས་ཏེ། རྫོགས་པ་དང༌།
མ་རྫོགས་པ་ལ་བྱ་བའོ། ། དང་པོ་ལ་དགེ་སློང་དང༌། དགེ་སློང་མ་ལ་བྱ་བ་གཉིས་ལས། དང་པོ་ལ་སྦྱིན་པ་དང༌། བསྐོ་བ་དང༌། ཆད་པས་གཅད་པ་དང༌། བཟློག་པ་དང༌། གྲངས་སུ་གཞུག་པ་སྟེ་དགེ་སློང་མ་དང་མ་རྫོགས་པ་ལ་ཡང་དེ་དག་ཉིད་དོ། ། གཉིས་པ་བསམ་པ་ལ་གཉིས་ཏེ། འདུ་ཤེས་དང༌།
ཀུན་སློང་ངོ༌། ། འདུ་ཤེས་ལ་སེམས་ཅན་མ་ཡིན་པ་ལ་བྱ་བ་དང༌། ཆད་པས་གཅད་པ་དང༌། བཟློག་པ་དང༌། གྲངས་སུ་གཞུག་པ་ལ་དགེ་འདུན་གྱི་འདུ་ཤེས་དང༌། སྦྱིན་པ་དང་བསྐོ་བ་ལ་ཡུལ་གྱི་འདུ་ཤེས་ཀྱང་དགོས་སོ། ། ཀུན་སློང་ནི་བསམ་པ་ཐག་པས་བྱེད་པའོ། ། གསུམ་པ་ངོ་བོ་ལ། ཚང་བ་དང༌། མ་ནོར་བ་དང༌།
མ་འཁྲུག་པ་གསུམ་ལས། དང་པོ་ནི། གསོལ་བ་ཉི་ཤུ་རྩ་བཞི་དང༌། གསོལ་གཉིས་བཞི་བཅུ་རྩ་བདུན་དང༌། གསོལ་བཞི་སུམ་ཅུ་སྟེ། གསང་དང་ནང་དུ་དྲི་ཕྱིར་དང༌། ། གསོ་སྦྱོང་དེ་ལ་ལྟུང་བཅས་དང༌། ། དེ་ལ་དགེ་འདུན་ཡིད་གཉིས་དང༌། ། རྩོད་དང་ངེས་ཉིད་མ་ཡིན་དང༌། ། དེ་ཡི་དོན་དུ་ལྔ་པོ་དག །
ཐམས་ཅད་དགག་དབྱེར་གཏོགས་པ་ཡིན། ། དབྱར་གནས་ཁས་བླངས་ཉིད་དང་ནི། ། ཤི་བའི་རྫས་དང་ནོར་འདྲ་དང༌། ། ཆོས་གོས་སྲ་བརྐྱང་གཏིང་བ་དང༌། ། ཆོས་གོས་སྦྱིན་པར་བྱ་བ་དང༌། ། གནས་ངན་ལེན་ནི་བརྗོད་པ་དང༌། ། གྲངས་སུ་གཞུག་པ་བཞི་དག་དང༌། ། ཁྱིམ་གྱི་སྡོམ་དང་དེ་གཞིག་དང༌། ། ལྷུང་བཟེད་ཁ་སྦུབ་བྱ་བ་དང༌། ། དེ་ཉིད་བཟློག་པར་བྱ་བ་དག །
གསོལ་བ་འབའ་ཞིག་ལས་ཡིན་ནོ། ། གནས་དང་མཚམས་ནི་གཉིས་པོ་དང༌། ། མི་འབྲལ་སྨྱོས་དང་དགག་དབྱེ་དང༌། ། གནས་མལ་སྟོབ་པར་བྱེད་པ་དང༌། ། རུང་བའི་ས་གཞི་བསྐོ་བ་དང༌། ། ས་བརྐྱང་དང་ནི་དེ་གདིང་དང༌། ། སྤོང་དང་ལག་གི་གླ་དང་ནི། ། གནང་ཁང་བསྐོ་ལ་སོགས་པ་དང༌། ། གཟུ་དང་གསལ་དང་སྦེད་པ་དང༌། ། ཚུལ་ཤིང་འབྲིམས་པར་བྱེད་པ་དང༌། །
ཁང་པ་ཁང་ཆེན་བསྟེན་པ་དང༌། ། གླེང་དང་འབྲལ་བར་མི་འགྱུར་དང༌། ། རྟེན་དང་ལྷུང་བཟེད་འབྲིམས་པ་དང༌། ། མ་དད་གོ་བར་བྱ་བ་དང༌། ། སྟོན་པ་དང་ནི་ནགས་ཉུལ་དང༌། ། ཕྱག་མི་བྱ་དང་མང་ཕྱིར་དང༌། ། འཁར་བ་དྲ་བའི་ཕྱིར་དང་ནི། ། རྙེད་པ་གཅིག་ཏུ་བྱ་ཕྱིར་དང༌། ། བསླབ་པ་སྦྱིན་དང་ཉེ་གནས་དང༌། ། བུ་དང་ཉེ་དུའི་ཕྱིར་འགྲོ་བ། །
གསོལ་དང་གཉིས་ཀྱི་ལས་ཡིན་ནོ། ། བསྙེན་པར་རྫོགས་པར་བྱ་བ་དང༌། ། མུ་སྟེགས་གནས་དང་མཚམས་དགྲོལ་དང༌། ། མཐུན་སྦྱིན་གསོ་སྦྱོང་བདུན་པོ་དང༌། ། བརྒྱད་དང་ལྡན་དང་མ་མྱོས་དང༌། ། དེ་ཉིད་འཚོལ་དུ་གཞུག་པ་དང༌། ། བསྒོ་བར་བྱ་བ་རྣམས་དང་ནི། ། ཉམས་པ་སྦྱིན་པར་བྱ་བ་རྣམས། ། གསོལ་དང་བཞི་ཡི་ལས་ཡིན་ནོ། ། ཞེས་སོ། །
གཉིས་པ་མ་ནོར་བ་ནི། གང་ལ་གང་གིས་བྱ་བར་གསུངས་པའི་ལས་དེ་ཉིད་བྱེད་པའོ། ། གསུམ་པ་མ་འཁྲུགས་པ་ནི། སྤྱོད་ལམ་དང་ཚིག་དང་གོ་རིམ་མ་འཁྲུགས་པའོ། ། བཞི་པ་ཉམས་སུ་མྱོང་བ་ནི། རང་རང་གི་དགེ་འདུན་གྱི་ཚིག་ཐོས་ཤིང་དོན་གོ་བའོ། ། ལྔ་པ་ལས་ཆགས་པའི་དུས་ནི། ཚིག་འོག་མ་མེད་པ་ཕལ་ཆེར་བྱས་པའོ། ། གཉིས་པ་གཞུང་གི་དོན་ལ་གསུམ་སྟེ། གསོ་སྦྱོང་དང༌།
དགག་དབྱེ་དང༌། དབྱར་གནས་སོ། ། དང་པོ་ལ་གསུམ། དམིགས་བསལ་གྱི་གསོ་སྦྱོང༌། སྤྱིར་བཏང་གི་གསོ་སྦྱོང༌། བྱིན་གྱིས་བརླབས་པའི་ཚུལ་ལོ། ། དང་པོ་ནི། རྒྱལ་པོའི་ཁབ་ཏུ་དགེ་སློང་མང་པོས་ཞུས་པ་གསོ་སྦྱོང་བྱ་བར་གསུངས་པས་དགག་དབྱེའི་ཉིན་མོ་ཡང་གསོ་སྦྱོང་བྱས་པ་ལ་བརྟེན་ནས། སྡིག་པའི་ནད་གསོ་བར་བྱེད་པའི་སྨན་གྱིས་གསོ་སྦྱོང་ནི་དགག་དབྱེ་བྱས་ནས་སླར་ཡང་གསོ་སྦྱོང་བྱ་མི་དགོས་ཏེ། དགོས་པ་གཅིག་པའི་ཕྱིར་ཏེ།
གསོ་སྦྱོང་ནི་སྡིག་པ་དག་པའི་ཆེད་དུ་ཡིན་ལ། དགག་དབྱེའི་ལས་ཀྱང་དེ་དག་ཉིད་ཀྱི་ཆེད་ཡིན་པའི་ཕྱིར་རོ། ། འོ་ན་གཉིས་པོ་ལ་ཁྱད་པར་ཅི་ཡོད་ཅེ་ན། སྟོན་པས་དགེ་འདུན་རྣམས་ཕན་ཚུན་གདམས་པའི་དོན་དུ་ནི་དགག་དབྱེ་བྱ་བར་རྗེས་སུ་གནང་བ་ཡིན་ལ། ཟླ་ཕྱེད་རེ་རེའི་སྡིག་པ་རྣམས་ཡོངས་སུ་དག་པའི་ཕྱིར་དུ་ནི་གསོ་སྦྱོང་གནང་ངོ༌། ། གཞུང་བླ་མ་ལས། གསོ་སྦྱོང་ནི་ལྔ་སྟེ། བཀླགས་པ་དང་མ་བཀླགས་པར་སེམས་བསྐྱེད་པ་དང༌། བྱིན་གྱིས་བརླབས་པ་དང༌། ཡོངས་སུ་དག་པ་དང༌།
སྐབས་འབྱེད་པའོ་ཞེས་གསུངས་སོ། ། གཉིས་པ་སྤྱིར་བཏང་གི་གསོ་སྦྱོང་ལ་བཞི་སྟེ། གསོ་སྦྱོང་བཟླས་སུ་རུང་བའི་དུས་དང༌། གསོ་སྦྱོང་གི་དབྱེ་བ་དང༌། གློ་བུར་ལྷགས་པ་གཙོ་བའི་སྐབས་དང༌། གསོ་སྦྱོང་འགྲུབ་བའི་རྒྱུའོ། ། དང་པོ་ནི། གློ་བུར་ལྷགས་པ་དང་གཉུག་མར་གནས་པ་གསོ་སྦྱོང་བྱེད་འཕྲོ་ལ་དུས་ཕྱིས་སྔ་མ་དང་གྲངས་མཉམ་པའམ་ལྟག་པའི་དགེ་འདུན་བྱུང་བ་ཡིན་ན་སླར་ཡང་སྔ་མ་རྣམས་ཀྱིས་རྗེས་སུ་བཟླས་པའི་གསོ་སྦྱོང་བྱའོ། ། གཉིས་པ་གསོ་སྦྱོང་གི་དབྱེ་བ་ནི། ཁ་བའི་དུས་དགུན་དང༌།
སོ་ཀའི་དུས་དང༌། དབྱར་གྱི་དུས་རྣམས་ཀྱི་ནང་ནས་ཟླ་བ་གཉིས་དང་བཞི་སྟེ་དྲུག་པོ་ཡི་ནི་ཟླ་བ་མར་ངོ་ལ་ནི་སྡོམ་བརྩོན་དག་གིས་བཅུ་བཞི་པའི་གསོ་སྦྱོང་བྱའོ། ། མར་ངོ་ལ་གསོ་སྦྱོང་བཅུ་བཞི་པ་བྱ་བའི་ཟླ་བ་དྲུག་གང་ཞེ་ན། ། ཟླ་བ་ཉའི་དུས་སུ་སྐར་མ་ས་ག་འཆར་བ་དང༌། ཆུ་སྟོད་དང༌། དེ་བཞིན་དུ་སྐར་མ་ཁྲུམས་སྨད་དང༌། སྐར་མ་སྨིན་དྲུག་དང༌། སྐར་མ་རྒྱལ་དང༌། དབོ་ཞེས་བྱ་བ་འཆར་བའི་ཟླ་བ་ཉིད་དོ། ། འདི་མར་ངོ་སྔོན་འགྲོ་ཡིན་པས་ཉ་སྐར་གང་ལ་འཆར་བས་ཟླ་བའི་མཇུག་རྫོགས་པས་ཟླ་སྨད་ཀྱི་ཉ་སྐར་གྱིས་ཟླ་བ་དེའི་ཐ་སྙད་དུ་བརྗོད་དོ། །
ལོའི་མགོ་ཡང་སྟོན་ཟླ་ཐ་ཆུང་གི་ཚེས་གཅིག་ནས་འཛིན་ནོ། ། སྟོན་ཟླ་ཐ་ཆུང་ནི། མདོ་སྡེ་ཉི་མའི་སྙིང་པོ་ལས། བདག་གི་རྒྱུ་སྐར་སྨིན་དྲུག་བརྗོད། ། ཟླ་བ་ཉ་ཚེས་ཟླ་རངས་འགྱུར། ། སྟོན་ཟླ་ཐ་ཆུང་ཞེས་བྱ་བ། ། འདི་ནི་རབ་ཏུ་བརྗོད་པ་ཡིན། ། ཞེས་གསུངས་པ་ལྟར་རོ། ། འོ་ན་སྨིན་དྲུག་གི་མར་ངོ་ལ་གསོ་སྦྱོང་བཅུ་བཞི་པར་མི་ཡོང་སྟེ། ཕྱེད་འདས་ཡིན་པའི་ཕྱིར་རོ་ཞེ་ན།
ཚེས་བཅོ་ལྔ་ལ་སྐར་མ་སྨིན་དྲུག་འཆར་བས་སྨིན་དྲུག་གི་ཟླ་བ་རྫོགས་པའི་ཕྱིར་ན་ཚེས་བཅོ་ལྔ་སྐར་མ་དབྱུག་པ་འཆར་བའི་ཕྱི་ཉིན་ཚེས་བཅུ་དྲུག་ནས་སྨིན་དྲུག་ཟླ་བའི་མགོ་འཛིན་པ་ཡིན་ལ།

དེ་ནི་སྟོན་གྱི་ཕྱེད་དང་གཉིས་འདས་ཡིན་པའི་ཕྱིར་ཉེས་པ་མེད་དོ། ། འདི་ནི་སྟོན་ཟླ་ར་བ་དང་སྟོན་ཟླ་འབྲིང་པོའི་ཕྱེད་འདས་པའི་མར་ངོ་ལ་བཅུ་བཞི་པའི་གསོ་སྦྱོང་འབྱུང་བས་ཤིན་ཏུ་འགྲིག་གོ ། ཚེས་ཞག་བཅོ་ལྔ་ཡིན་ཡང་ཉིན་ཞག་ལ་གཅིག་མ་ཚང་བས་བཅུ་བཞི་པ་ཞེས་བརྗོད་དོ། ། གསོ་སྦྱོང་བཅུ་བཞི་པ་བཤད་པ་དེ་བཞིན་དུ་གསོ་སྦྱོང་བཅོ་བརྒྱད་པ་ཡང་བརྗོད་པར་བྱ་སྟེ། བཅུ་བཞི་པ་དེ་ལས་གཞན་དག་ཟླ་ཕྱེད་བཅོ་བརྒྱད་ཀྱི་དུས་ནི་ཉིན་ཞག་ཚང་བས་གསོ་སྦྱོང་བཅོ་ལྔ་པ་ཉིད་དུ་འདོད་དོ། ། ཟླ་བ་རྣམས་ཀྱི་ཐ་སྙད་ནི། མདོ་སྡེ་ཉི་མའི་སྙིང་པོ་ལས། སྨིན་དྲུག་མགོ་རྒྱལ་མཆུ་དབོ་དང༌། ། ནག་པ་ས་ག་སྣྲོན་ཆུ་སྟོད། ། གྲོ་བཞིན་མོན་གྲེ་ཐ་སྐར་ཏེ། ། ལོ་སྐོར་དག་ནི་བརྗོད་པ་ཡིན། །
ཞེས་གསུངས་པ་ལྟར་རོ། ། གསུམ་པ་གློ་བུར་དུ་ལྷགས་པ་གཙོ་བོའི་སྐབས་ནི། གཉུག་མར་གནས་པ་དང་གློ་བུར་བ་དག་ཚེས་གྲངས་ལ་མ་མཐུན་པའི་དུས་སུ་གློ་བུར་ལྷགས་པའི་དགེ་སྦྱོང་མང་བར་གྱུར་ཅིང༌། ཅིག་ཤོས་གཉུག་མར་གནས་པ་ནི་ཉུང་བ་ན་གློ་བུར་དུ་ལྷགས་པའི་དགེ་སློང་ཡོན་ཏན་ཅན་དེ་དག་གི་འདོད་པ་དང་བསྟུན་ནས་གསོ་སྦྱོང་བྱའོ། ། ཕྲན་ཚེགས་ཀྱི་འགྲེལ་པ་ལས། སོ་ཐར་གྱི་མདོ་འདོན་པའི་དུས་སུ་གནས་བརྟན་དང་པོས་མ་ཐོན་ན་གཉིས་པས་སོ། ། གཉིས་པས་མ་ཐོན་ན་གསུམ་པས་སོ། ། གསུམ་པས་ཀྱང་མ་ཐོན་ན་རེས་བྱས་ནས་རེ་མོས་བྱའོ། ། རེ་མོས་བྱས་པས་ཀྱང་མི་ཐོན་ན་གང་ཐོན་པ་ལ་བཅོལ་ལོ། ། ཐམས་ཅད་ཀྱི་ནང་ནའང་རྫོགས་པར་ཐོན་པ་མེད་ན་ཕམ་པ་བཞི་དང༌།
ལྷག་མ་བཅུ་གསུམ་དང༌། སྤང་ལྟུང་སུམ་ཅུ་དང༌། ལྟུང་བྱེད་དགུ་བཅུ་དང༌། སོར་བཤགས་བཞི་དང༌། བསླབ་བྱ་མང་པོ་དང༌། ཞི་བྱེད་ཀྱི་ཆོས་བདུན་དང་སྡེ་ཚན་དེ་རྣམས་ལས་གང་ཐོན་པ་དེ་གདོན་པར་བྱ་ཡི། གསོ་སྦྱོང་གཞག་པར་ནི་མི་བྱ་ཞེས་སོ། ། བཞི་པ་གསོ་སྦྱོང་འགྲུབ་པའི་རྒྱུ་ལ་གཉིས་ཏེ། གྲོགས་ལྟུང་བ་ལས་བསླང་བ་དང༌། མཚམས་གཅད་པའི་ཚུལ་ལོ། །
དང་པོ་ནི། གནས་དེ་ན་གནས་པའི་དགེ་འདུན་ཐམས་ཅད་ལྟུང་བ་དང་བཅས་པར་གྱུར་ན་དགེ་སློང་འདུལ་བ་ཤེས་པ་ཡིས་དགའ་གཅུགས་ཀྱི་བློ་ཉེ་བར་གཞག་པ་ཉིད་ཀྱི་སྒོ་ནས་རང་གི་གྲོགས་ཤིག་ལ་ལྟུང་བའི་ཚུལ་ལེགས་པར་གོ་བར་བྱས་ནས་རབ་ཏུ་འབད་པས་ལྟུང་བའི་ཚུལ་གླེང་སྟེ། དགེ་སློང་རྣམས་རིམ་པ་བཞིན་དུ་ཚངས་པར་སྤྱོད་པ་གཅིག་གི་མངོན་སུམ་དུ་ལྟུང་བ་ཡོད་པ་ཇི་ལྟ་བ་བཞིན་ཡང་དག་པར་མཐོལ་བ་དང་བཤགས་པ་བྱའོ། ། དང་པོས་བཤགས་པ་བྱས་པ་དེ་ལ་བལྟས་ནས་ལྷག་མ་གཞན་དག་ཀྱང་མཁས་པས་སྔ་མ་དེ་བཞིན་དུ་བཤགས་པ་བྱེད་དུ་གཞུག་གོ ། གཉིས་པ་མཚམས་གཅད་པའི་ཚུལ་ནི། རྒྱལ་པོའི་ཁབ་ཏུ་ཀ་བི་ན་གསོ་སྦྱོང་ལ་མ་འདུས་པས་མི་འདུ་བ་དགག་པའི་དོན་དུ་དཔག་ཚད་ཕྱེད་དང་གསུམ་ཁོར་ཡུག་མཚམས་ཆེན་པོ་གཅོད་པ་ན་མཚམས་ཀྱི་མཐའ་མ་ཀ་བ་དང་རྩིག་པ་ལ་སོགས་པའི་མཚན་མས་མནན་ནས་སམ། གནས་སྐབས་ལ་ལར་དགེ་འདུན་ཐམས་ཅད་མི་འདུ་བར་དགེ་འདུན་ཉི་ཚེ་བས་ལས་བྱེད་པ་དགོས་པ་བྱུང་ན་མཚམས་པོ་ཆེ་བཀྲོལ་ནས་སླར་ཡང་རིས་སུ་བཅད་པའི་དཀྱིལ་འཁོར་པ་བྱའོ། ། མཚམས་གཅོད་ཚུལ་དེ་བཞིན་དུ་བྱས་ནས་དགེ་འདུན་གྱི་ལས་ཐམས་ཅད་ལ་མཚམས་གཅད་པར་རུང་པ་ཡིན་ནོ། ། གསུམ་པ་བྱིན་གྱིས་བརླབ་པའི་ཚུལ་ནི། དགེ་འདུན་ཚོགས་པ་བཞི་ཡན་ཆད་མེད་པར་གྱུར་ན་གང་ཟག་གཅིག་གི་མདུན་ཉིད་དུ་གསོ་སྦྱོང་བྱིན་གྱིས་བརླབ་བོ། །
གཅིག་པོ་དེ་ཡང་མེད་ན་ནི་རང་གི་སེམས་ཀྱིས་བྱིན་གྱིས་བརླབ་པར་བརྗོད་དོ། ། གསོ་སྦྱོང་གང་ཟག་གཅིག་གི་མདུན་དུ་བྱིན་གྱིས་བརླབ་པས་འགྲུབ་པ་དེ་ལྟར་བརྟུལ་ཞུགས་ཅན་གྱི་ལྷུང་བཟེད་དང་ཆོས་གོས་བྱིན་གྱིས་བརླབ་པ་དང་དབྱུང་བའི་ཐབས་སུ་ཡང་འགྱུར་རོ། ། གྲོགས་གཅིག་ཀྱང་མེད་ན་སེམས་ཀྱིས་ཀྱང་དེ་དག་བྱིན་གྱིས་བརླབ་པ་དང་དབྱུང་བ་ཡང་འགྲུབ་བོ། ། དེ་བཞིན་གང་ཟག་མགྲོན་དུ་བོས་པ་ཡང་སེམས་ཀྱིས་འགྲུབ་སྟེ། ཕྲན་ཚེགས་ལས། ལྔ་པོ་འདི་དག་ནི་སེམས་བསྐྱེད་པས་འགྲུབ་སྟེ། གསོ་སྦྱོང་དང༌། དགག་དབྱེ་དང༌། ཆོས་གོས་བྱིན་གྱིས་བརླབ་པ་དང༌། ཆོས་གོས་དབྱུང་བ་དང༌།
གང་ཟག་མགྲོན་དུ་བོས་པའོ་ཞེས་སོ། ། ཡང་གང་གི་འཁོར་འདུལ་བའི་ཆོ་ག་ལ་མཁས་པ་སོ་སོར་ཐར་པའི་མདོ་རྫོགས་པར་ཐོན་པ་ཡོད་ན་གསོ་སྦྱོང་གི་དོན་དུ་དེ་ལ་གཏད་ནས་ཀྱང་གནས་པར་བྱའོ། ། ཡང་ན་དེ་ལ་བརྟེན་ནས་ཀྱང་ནི་གསོ་སྦྱོང་བྱ་བར་གནང་ཞེས་པའོ། ། སྔ་འགྱུར་ལས། དེ་ལས་ཀྱང་ནི་བརྟེན་ནས་གནང༌། ། ཞེས་པའོ། ། དེ་ཡང་མེད་ན་གཅིག་གི་མདུན་དུ་བྱིན་གྱིས་བརླབ་པའམ། སེམས་ཀྱིས་ཀྱང་ཅི་འདོད་པ་བྱའོ། ། བསླབ་པ་ལ་གུས་ཤིང་ལྟུང་བ་ལ་འཇིགས་པ་དང་བཅས་པ་ལ་ནི་ལྟུང་བ་ཡིད་ཀྱིས་བྱིན་གྱིས་བརླབ་པའི་བརྟག་པའང་གསོ་སྦྱོང་དངོས་སུ་བྱས་པ་དེ་དང་འདྲའོ། ། གསོ་སྦྱོང་བསྟན་ཟིན་ཏོ། །
གཉིས་པ་དགག་དབྱེ་ལ་གཉིས་ཏེ། དངོས་ཀྱི་དོན་དང༌། ཞར་ལས་བྱུང་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དགག་དབྱེ་ལ་དགེ་འདུན་གྲངས་མ་ཚང་ན་བྱིན་གྱིས་བརླབ་ཚུལ་སྔ་མ་དེ་ལྟར་དུ་ཤེས་པར་བྱ་སྟེ། དགེ་འདུན་གྱི་གྲངས་ནི་དགག་དབྱེ་དེ་ཡང་དགེ་འདུན་ལྔ་ཚོགས་ཀྱིས་བྱ་དགོས་སོ། ། བྱེད་ཚུལ་ནི་དགེ་འདུན་མཐུན་པའི་བསམ་པ་བཟང་པོ་ཡིས་དགག་དབྱེ་བྱ་བ་ཁོ་ན་སྟེ།
བསམ་པ་བཟང་པོ་ནི་རབ་ཏུ་དགའ་བས་ཚངས་པ་མཚུངས་པར་སྤྱོད་པ་གཞན་ལ་སོ་སོར་གུས་པའི་བསམ་པས་སོ། ། གཉིས་པ་བཤད་པ་ལ་གསུམ་སྟེ། སྦྱོར་བ་དང༌། དངོས་གཞི་དང༌། རྗེས་སོ། ། དང་པོ་ནི། སྟོན་པས་འཁོན་ཅན་རྣམས་ཕན་ཚུན་བཟོད་པ་མ་གསོལ་བར་དགག་དབྱེ་མི་བྱའོ་ཞེས་གསུངས་པས། དགག་དབྱེ་བྱེད་པ་ན་ཞག་བདུན་ནམ་བརྒྱད་དམ་བཅུ་རྣམས་ཀྱི་གོང་ནས་འཁོན་ཅན་རྣམས་རབ་ཏུ་འབད་པས་འཁོན་རྣམས་སྦྱང་བར་བྱ། གཉིས་པ་དངོས་གཞི་ལ་གཉིས་ཏེ། ལས་བྱ་བ་སྤྱིར་བསྟན་པ་དང༌།
དགག་དབྱེ་བྱེ་བྲག་ཏུ་བཤད་པའོ། ། དང་པོ་ལ་ལྔ་སྟེ། གནས་གང་དུ་བྱ་བའི་གཞི་དང༌། བྱེད་པ་པོ་དགེ་འདུན་གྱི་དབྱེ་བ་དང༌། ཕྱེ་བའི་དོན་སོ་སོར་བཤད་པ། གནས་དང་གནས་མིན་གྱི་ཁྱད་པར་དང༌། ཡི་དམ་ངན་པ་སྤང་བར་བྱའོ། ། དང་པོ་ནི། མཐའི་མཚམས་ཆེན་པོ་བཀྲོལ་ནས་ཀྱང་དགེ་སློང་ཉུང་ངུས་བྱ་བའི་ལས་ཀྱི་ཕྱིར་དུ་ནི་དཀྱིལ་འཁོར་པ་མཚམས་བུ་ཆུང་བྱའོ། ། མཐའ་མཚམས་མ་བཀྲོལ་ན་མཚམས་བུ་ཆུང་མི་འཆགས་སོ། །
མཚམས་གཅིག་ཏུ་ཕན་ཚུན་འདུན་པ་མ་བླངས་པའི་ལས་ཐ་དད་དུ་བྱེད་པ་དང་མ་འབྲེལ་བ་ཚོགས་དགེ་འདུན་ཉུང་ངུ་ཉིད་ཀྱིས་ལས་ནི་བྱ་བར་བརྗོད་དོ། ། གཉིས་པ་ནི། ཚོགས་ཀྱི་ཕྲིན་ལས་བྱེད་པ་པོའི་དགེ་འདུན་གྱི་གྲངས་འདི་ལྟ་སྟེ། འོག་ནས་འབྱུང་བ་ལྟར་གྲངས་ཉི་ཤུ་དང༌། སྐབས་འགའ་ཞིག་ཏུ་ཡང་ན་བཅུ་འམ་ལྔ་དང་དགེ་སློང་བཞི་ཞེས་བྱ་བ་རྣམས་སོ། ། འདི་དག་མ་མཐའ་བཟུང་བ་ཡན་ཆད་ནི་ཚོགས་ཞེས་བྱ་བར་གྲགས་སོ། ། གལ་ཏེ་དགེ་འདུན་གྱི་གྲངས་མ་ཚངས་ན་ཁ་སྐོང་སངས་རྒྱས་ཀྱིས་བྱ་བར་རུང་ངམ་ཞེ་ན། དགེ་འདུན་གྱི་ཁ་སྐོང་སངས་རྒྱས་ཀྱིས་བྱ་བའི་ལས་ནི་འགའ་ཡང་མེད་དེ། སངས་རྒྱས་དེའི་ལས་ནི་དགེ་འདུན་དེའི་ལས་མིན་པའི་ཕྱིར་ཏེ། སངས་རྒྱས་དགེ་འདུན་དཀོན་མཆོག་ལས་དཀོན་མཆོག་ཐ་དད་ཡིན་པའི་ཕྱིར།
གསུམ་པ་ཕྱེ་བའི་དོན་སོ་སོར་བཤད་པ་ནི། དགེ་སློང་ཉི་ཤུས་བྱ་བ་ནི་ཡུལ་དབུས་སུ་དགེ་སློང་ལྷག་མ་ལས་དབྱུང་བའོ། ། བཅུའི་ཚོགས་ཀྱིས་བྱ་བ་ནི་ཡུལ་དབུས་སུ་སྐྱེས་པ་བསྙེན་པར་རྫོགས་པའོ། ། དགེ་སློང་ལྔ་རྣམས་ཀྱིས་བྱ་བ་ནི་དགག་དབྱེ་སྟེ། དགེ་སློང་བཞི་པོ་རྣམས་ཀྱིས་བྱ་བ་ནི་གསོ་སྦྱོང་ངོ༌། ། འདི་དག་ནི་དགེ་འདུན་གྱི་མ་མཐའི་གྲངས་སོ། ། བཞི་པ་ནི། ལས་དེ་བྱ་བའི་གནས་དང་གནས་མ་ཡིན་པ་གང་ཞེ་ན། བརྗོད་པ་དང་གསོལ་བ་ལ་སོགས་པའི་ལས་ཆོག་ཇི་ལྟ་བ་བཞིན་གང་དུ་བྱེད་པ་དེ་ནི་གནས་ཞེས་བྱ་བར་བརྗོད་པ་སྟེ། བཟློག་པ་ཆོ་ག་ཇི་ལྟ་བ་བཞིན་མི་བྱེད་པ་ལ་ནི་ལས་ཀྱི་གནས་སུ་མི་བཏགས་སོ། །
ལྔ་པ་ནི། སྟོན་པ་མཉན་ཡོད་ན་བཞུགས་པའི་ཚེ་ལྗོངས་ཤིག་ཏུ་དགེ་སློང་རྣམས་ཀྱིས་མི་སྨྲ་བའི་ཁྲིམས་བྱས་པས་ཆོས་སྨྲ་བ་ནི་ངག་གི་ལས་ཉིད་ཡིན་ལ། ཆོས་སྨྲ་བ་དེ་བཀག་ན་ཉེས་པར་འགྱུར་བས་དགེ་སློང་གིས་མི་སྨྲ་བའི་ཡི་དམ་བྱེད་པ་ནི་སྟོན་པས་བཀག་གོ ། མི་སྨྲ་བ་བཀག་པ་འདི་ནི་མུ་སྟེགས་པའི་སྐྱེ་བོ་དག་གིས་འདི་ནི་བླུན་པོའོ་ཞེས་བསྒྲུབ་པ་སྤང་བའི་ཕྱིར་རོ། ། གཉིས་པ་དགག་དབྱེ་བྱེ་བྲག་ཏུ་བཤད་པ་ནི། དབྱར་གནས་པའི་མཐར་དགག་དབྱེ་བྱེད་པ་ན། བརྟུལ་ཞུགས་ཅན་གྱི་དགེ་སློང་གིས་གནས་གསུམ་གྱིས་དགག་དབྱེ་བྱའོ། ། ཇི་ལྟར་གནས་གསུམ་གྱི་སྒོ་ནས་བྱ་ཞེ་ན། ལྟུང་བ་མཐོང་བ་དང༌། ཐོས་པ་དང༌།
དོགས་པའི་དངོས་པོ་ཀུན་གྱི་བཤགས་པ་བྱ་བ་སྟེ། དེའི་སྒོ་ནས་བྱའོ། ། སྔ་འགྱུར་ལས། མཐོང་དང་ཐོས་དང་དོགས་པ་ཡིས། ། དངོས་པོ་ཀུན་གྱི་བྱ་བ་སྟེ། ། ཞེས་པ་ལྟར་རོ། ། འགྱུར་གསར་ལྟར་ན། ལྟུང་བ་མཐོང་བ་དང༌། ཐོས་པ་དང༌། དོགས་པའི་སྒོ་ནས་ལྟུང་བའི་དངོས་པོ་ཀུན་གྱི་བཤགས་པའི་བྱ་བ་སྟེ་ཞེས་པའོ། །
གསུམ་པ་རྗེས་ནི། གནས་ལ་མེ་ཤོར་བ་སོགས་ཀྱི་བར་ཆད་མ་གཏོགས་པར་ལས་ཀྱི་དགག་དབྱེ་མ་བྱས་པར་གང་དུ་ཡང་མི་འགྲོའོ། ། གནས་ལ་མེ་ལ་སོགས་པའི་བར་ཆད་བྱུང་བ་ཡིན་ན་དགག་དབྱེ་མ་བྱས་ཀྱང་རྒྱ་མཚོ་ཡང་ནི་བརྒལ་ནས་འགྲོ་བར་བྱའོ། ། གཉིས་པ་ཞར་ལས་བྱུང་བའི་དོན་ལ་བཞི་སྟེ། འདུལ་བ་བཤད་དུ་རུང་བའི་གང་ཟག་དང༌། ལས་ལ་མི་བསྐོ་བའི་གང་ཟག་གི་དབྱེ་བ་དང༌། སྡེ་སྣོད་འཛིན་པ་ལ་སྲི་ཞུ་བྱ་བ་དང༌། འཕྲལ་དུ་རུང་མི་རུང་གི་ཁྲིམས་ཀྱི་དབྱེ་བའོ། ། དང་པོ་ནི། གལ་ཏེ་འདུལ་བ་མ་བཤད་ན་གནོད་པ་བྱེད་པའི་གླགས་ཚོལ་བ་དང་ཕུང་ཁྲོལ་ཅན་དང་ཆོམ་རྐུན་དང་རྒྱལ་པོ་དང་མི་ཕལ་པའི་བླ་མ་སྟེ་གོང་ན་འདུག་པའི་གཙོ་བོ་སྟེ་འདི་དག་རྣམས་གུས་པས་ཉན་ན་ནི་འདུལ་བ་མི་བཤད་པར་མི་བྱའོ། །
དད་པ་ཅན་ནོར་མེད་པ་དང༌། ནོར་དེ་ཡོད་པ་ཡིན་ཡང་དད་པ་ཆུང་བ་འདུལ་བ་རབ་ཏུ་ཉན་པའི་ཕྱིར་འབད་པ་རྣམས་ལ་ནི་བཤད་ཀྱང་ལྟུང་བ་མེད་པས་འདུལ་བ་བཤད་པར་བྱའོ། ། གཉིས་པ་ནི། ཀུན་དགའ་བོ་ཁང་སྐྱོང་བྱེད་པས་བྲེལ་ནས་གསལ་རྒྱལ་ལ་ཆོས་མདོར་བསྡུས་ཏེ་བསྟན་པས་གསལ་རྒྱལ་གྱིས་ཞུས་པས་གནང་བ་ནི། མདོ་སྡེ་དང་མངོན་པ་ལ་སོགས་པའི་སྡེ་སྣོད་ལ་མཁས་པ་དེ་དག་རྣམས་ལས་ལ་མི་བསྐོ་བར་གཞག་པར་བྱ་བར་རབ་ཏུ་གྲགས་ཏེ། སྡེ་སྣོད་གསུམ་ཁ་ཐོན་བྱེད་པ་སོགས་འདི་ཉིད་དེ་དག་གི་ལས་ཡིན་པའི་ཕྱིར་རོ། ། ཡང་དྲུག་སྡེས་མདོ་སྡེའི་ལེའུ་གཅིག་གཉིས་ཙམ་བཀླགས་ནས་ལས་མ་བྱས་པས་མདོ་སྡེ་དང་ཆོས་མངོན་པ་དང་འདུལ་བ་རྣམས་ལས་ཤླཽ་ཀ་སྟོང་ཕྲག་བརྒྱ་བརྒྱ་འཛིན་པ་དང་སྡེ་སྣོད་ཚོགས་ལ་ཀློག་པ་དང༌། ནད་པ་དང༌། ཚོགས་ཀྱི་རྒན་པོ་སྟེ་དྲུག་པོ་འདི་དག་ལས་ལ་བསྐོ་བར་བྱེད་པ་རིགས་པ་མིན་ནོ་ཞེས་གསུངས་སོ། ། གསུམ་པ་སྡེ་སྣོད་འཛིན་པ་ལ་སྲི་ཞུ་བྱ་བ་ནི།
དགེ་སློང་མདོ་སྡེ་དང་མངོན་པ་སོགས་ལ་མཁས་པ་དག་ལས་ཕྱེད་ཙམ་ལས་འོངས་པ་ཐོས་པ་ན་རང་གི་གནས་ནས་ཇི་སྲིད་དཔག་ཚད་ཕྱེད་དང་གསུམ་ནས་གནས་ན་ཡོད་པའི་དགེ་འདུན་རྣམས་ཀྱིས་རང་གི་ནུས་པ་དང་སྦྱར་ནས་བསུ་བར་བྱའོ། ། ཚུལ་ཇི་ལྟར་ན་གཎྜི་བརྡུངས་ཏེ་བ་དན་བསྒྲེང་བ་དང་དུང་འབུད་པ་སོགས་སྔོན་དུ་འགྲོ་བས་སོ། ། སྡེ་སྣོད་འཛིན་པ་ནང་དུ་འོངས་ནས་གདན་གྱི་སྟེང་ན་བཞུགས་པའི་དུས་སུ་གནས་སྐབས་དེར་སེམས་དགའ་བས་རྙེད་པ་ཡང་འབུལ་ལོ། ། ཞར་ལ་གཉུག་མར་གནས་པ་དང་གློ་བུར་བའི་ཚོགས་ཀྱིས་ཀྱང་སྣུམ་བག་གི་རྙེད་པ་ཐོབ་བོ། ། ཡང་སྡེ་སྣོད་འཛིན་པ་དེ་དག་ལ་བཞུགས་པའི་གནས་ཁང་དང་འདུག་སྟན་དང་མལ་སྟན་སོགས་གུས་པས་བཞུགས་པའི་བར་དུ་རྟག་ཏུ་འབུལ་ལོ། ། ཉེ་གནས་ལ་ཡང་ལས་སུ་མི་བསྐོ་ཞིང་ལས་མི་དབབ་པར་རབ་ཏུ་བཤད་དོ། ། བཞི་པ་དྲལ་དུ་རུང་མི་རུང་གི་ཁྲིམས་ཀྱི་དབྱེ་བ་ནི། བསླབ་པ་འཆའ་བ་ལ་ནི་བདེ་བར་གཤེགས་པ་ཁོ་ན་དབང་ལ། བསླབ་པ་བཅས་པ་སྐྱོང་བ་ལ་ནི་དགེ་འདུན་དབང་ངོ༌། ། དགེ་འདུན་གྱིས་ནི་གཞན་ལ་ཁྲོ་བ་ཡིས་རབ་བྱུང་གི་བསླབ་པ་མི་བཅའ་འོ། །
དགེ་འདུན་བསམ་པ་སོ་སོ་ཐ་དད་པས་བསླབ་པ་བཅས་པ་བྱས་ན་ཡང་མ་བྱས་པ་དང་མཚུངས་པ་ཡིན་པས་དྲལ་ཡང་ཉེས་པ་མེད་དོ། ། གཉིས་མེད་གསུང་པ་སྟོན་པ་ཡིས་བཅས་པའི་བསླབ་པ་ནི་སུས་ཀྱང་གཞན་དུ་བྱ་མི་ནུས་སོ། ། གསུམ་པ་དབྱར་གནས་ལ་བསྟན། བཤད་གཉིས་ལས། བསྟན་པ་ནི། ཚེས་བཅོ་ལྔ་ལ་སྐར་མ་གྲོ་བཞིན་འཆར་བའི་གྲོ་བཞིན་ཟླ་བའི་མར་ངོའི་ཚེས་གཅིག་ནས་དབྱར་ཟླ་བ་གསུམ་གནས་པར་ཁས་ལེན་པ་ནི་དབྱར་སྔ་མའི་ཁས་ལེན་ཏེ་གཙོ་བོ་ཡིན་ནོ། ། རི་བོར་གྱི་གཙུག་ལག་ཁང་དུ་དབྱར་གནས་དམ་བཅས་པ་ལས་འཇིགས་པ་བྱུང་ནས་དགག་དབྱེ་མ་བྱས་པར་མཉན་ཡོད་དུ་འོངས་པ་ལ་བརྟེན་ནས། སྐར་མ་ཁྲུམས་སྟོད་ཟླ་བའི་མར་ངོའི་ཚེས་གཅིག་ནས་དབྱར་དེ་ཉིད་ཟླ་བ་གསུམ་དུ་ཁས་ལེན་བྱེད་པ་ནི་དབྱར་ཕྱི་མར་གྲགས་སོ། ། དབྱར་ཟླ་བ་གསུམ་དུ་གནས་པར་ཁས་བླངས་པ་ལ་ནི་དབྱར་ནང་དུ་གནས་གཞན་དུ་འགྲོ་བའི་སྤྱོད་པ་དགེ་སློང་རྣམས་ཀྱིས་སྤང་ངོ༌། ། བྱ་རྣམས་ཀྱིས་ཀྱང་དབྱར་གྱི་དུས་སུ་རང་གི་གནས་མི་སྤོང་བར་སྡོད་ན་དགེ་སློང་དག་ལྟ་ཡང་ཅི་སྨོས།
གཉིས་པ་བཤད་པ་ལ་གཉིས། ཁས་བླང་པའི་ཆོ་ག ཁས་བླངས་ཇི་ལྟར་བསྲུང་བའོ། ། དང་པོ་ལ་གཉིས་ཏེ། སྦྱོར་བ་དང༌། དངོས་གཞིའོ། ། སྦྱོར་བ་ལ་ལྔ་སྟེ། གནས་བྱི་དོར་བྱ་བ་དང༌། གནས་མལ་སྟོབ་པ་བསྐོ་བ་དང༌། ཁྲིམས་བརྗོད་ཅིང་ཚུལ་ཤིང་བྲིམས་པ་དང༌།
གནས་དང་གནས་མལ་སྟོབ་པ་དང༌། གནས་དང་སྤྱོད་ཡུལ་བརྟག་པའོ། ། དང་པོ་ནི། ཚེས་བཅོ་ལྔ་ལ་སྐར་མ་ཆུ་སྟོད་འཆར་བའི་ཆུ་སྟོད་ཅན་གྱི་ཡང་ངོའི་ཟླ་ཕྱེད་ཀྱི་ཚེས་གཅིག་ནས་རབ་ཏུ་འབད་པ་ཡིས་གཙུག་ལག་ཁང་རྣམས་སྐྱོང་བའི་ལས་བྱི་དོར་དང་གྲུམ་པ་དང་རལ་པ་བཅོས་པ་ལ་སོགས་པ་བྱ་བ་ཡིན་ཏེ། དབྱར་གནས་བྱ་བ་ལ་ཀུན་ནས་ཉེ་བའི་ཕྱིར་རོ། ། གཉིས་པ་ནི། དབྱར་ཟླ་འབྲིང་པོའི་ཡར་ངོའི་ཚེས་བཅོ་ལྔ་ལ་ནི་དབྱར་གནས་བྱེད་པའི་དགེ་འདུན་མ་ལུས་པ་ཀུན་འདུས་ནས་ཡང་ནི་གནས་མལ་དེ་དག་སྟོབ་པ་གང་འོས་ལེགས་པར་བརྟགས་ནས་སྤྲོ་བ་དྲི་བས་སྤྲོ་བར་བྱ་སྟེ་ཀུན་ནས་བསྐོའོ། ། ཇི་ལྟ་བུ་བསྐོ་ཞེ་ན། འདུན་པས་འགྲོ་བ་དང༌། ཞེ་སྡང་དང༌།
འཇིགས་པ་དང༌། རྨོངས་པས་འགྲོ་བའི་སྐྱོན་བཞི་པོ་རྣམས་རིང་དུ་སྤངས་ནས་གནས་མལ་གང་ཞིག་བསྟབས་པ་དང་མ་བསྟབས་པ་མ་ལུས་པ་ཤེས་པ་ཞིག་གནས་མལ་བསྐོ་བ་པོར་གཟུང་ངོ༌། ། གསུམ་པ་ནི་གནས་མལ་སྟོབ་པ་བསྐོ་བའི་རྗེས་དེ་ནས་གཙུག་ལག་ཁང་སྐྱོང་གི་དགེ་སློང་གིས་གནས་འདི་ན་ཁྲིམས་སུ་བྱ་བ་འདི་དང་འདི་ལྟ་བུ་ཡོད་དོ་ཞེས་རབ་ཏུ་བསྒྲག་གོ ། དགེ་སློང་མཁས་པ་ཡིས་བདེ་བ་ལ་རེག་པར་གནས་པའི་ཆེད་དུ་ཚིག་བསྒྲག་པར་བྱའོ། ། ཚིག་གང་ཞེ་ན། གང་ཞིག་སྤྲོ་བའི་གཞི་མེད་པར་དང་བཞད་གད་དང་རྩོད་པས་གནས་པ་མ་ཡིན་ན་གནས་འདི་དག་ཏུ་བྲིམས་པའི་ཚུལ་ཤིང་ལོངས་ཞེས་སོ། ། ལས་ནི་གསོལ་བ་འབའ་ཞིག་པའི་ལས་ཀྱིས་བྱ་སྟེ། དེང་ཚེས་བཅོ་ལྔ་དབྱར་ཟླ་བ་གསུམ་གནས་པའི་ཆེད་དུ་ཚོགས་ཀྱིས་ཚུལ་ཤིང་བླང་དུ་གསོལ་ཞེས་བྱའོ། ། གསོལ་བའི་ལས་བྱས་པའི་རྗེས་དེ་ནས་རྒན་རིམ་ཇི་ལྟ་བ་བཞིན་དུ་ཚུལ་ཤིང་བྲིམ་མོ། ། བཞི་པ་ནི།
ཚུལ་ཤིང་བྲིམས་པའི་རྗེས་ལ་གནས་ཁང་དང་ཆུ་སྣོད་ལ་སོགས་པ་ཅི་རིགས་པ་སྦྱིན་ནོ། ། དེར་མ་ཟད་གནས་མལ་དག་ཀྱང་སྦྱིན་ནོ། ། ལྔ་པ་ནི། དབྱར་གནས་བྱེད་པ་ཉེ་བའི་དུས་ན་ཡང་ནི་འབད་པས་བརྟག་གོ ། གང་གིས་ན། དབྱར་གནས་པར་འདོད་པའི་དགེ་སློང་གིས་སོ། ། གང་བརྟག་ན། གནས་དང་ཉེ་འཁོར་གྱི་སྤྱོད་ཡུལ་ཉིད་ཀྱང་བརྟག་གོ ། ཅིའི་དོན་དུ་ན། དབྱར་གྱི་ཡོན་ཏན་གྲུབ་པར་འདོད་པས་སོ། །
མཁས་པ་ཡིས་གནས་ཁང་ཡོངས་སུ་བརྟག་གོ ། ཇི་ལྟར་ན། གནས་དེ་རུ་རང་དང་བསླབ་པ་མཚུངས་པར་སྤྱོད་པ་དག་གནས་པ་དང༌། དད་པ་ལ་སོགས་པའི་ཡོན་ཏན་དང་ལྡན་པ་ཅན་དང༌། སྡེ་སྣོད་མང་དུ་ཐོས་པ་འཛིན་པ་དང༌། སྙིང་རྗེའི་ཡིད་ཅན་མངོན་པར་གནས་པའི་གནས་བཙལ་ལོ། ། གྲོགས་བརྟག་པ་ནི། ཐོག་མར་ལྟུང་བ་མི་འབྱིན་ཞིང་ལྟུང་བ་བྱུང་བ་སླར་ཡང་འཆོས་པར་བྱེད་པ་སྟེ། དེ་ལ་སོགས་པའི་རྣམ་པ་དང་ལྡན་པ་ཡིས་གནས་ནི་ཡོངས་སུ་བརྟག་པར་བྱའོ། ། སྤྱོད་ཡུལ་གྱི་གྲོང་ཁྱེར་བརྟག་པ་ནི།
གནས་གང་དུ་སྨན་དང་བསོད་སྙོམས་ལ་སོགས་པ་དག་ཀྱང་སྙིང་ལས་ཆུང་ངུས་རྙེད་པ་དང༌། སྨད་འཚོང་སོགས་ཀྱི་ཚོགས་ཀྱིས་གང་བ་དག་མ་ཡིན་པ་ནི་སྤྱོད་ཡུལ་དུ་འོས་པར་ཡོངས་སུ་བརྟག་གོ ། སྦྱོར་བ་བསྟན་ཟིན་ཏོ། ། གཉིས་པ་དངོས་གཞི་ནི། སྟེང་གཡོགས་ཅན་གྱི་གནས་འདི་ལ་དབྱར་གནས་ཐོབ་པར་བྱ་བའི་ཕྱིར་དུ་དགེ་སློང་གི་མདུན་དུ་རང་ཉིད་ཙོག་པུར་འདུག་སྟེ། ཆོ་ག་ཇི་ལྟ་བ་དེ་ལྟར་ངེས་པར་བརྗོད་དོ། ། སྦྱིན་བདག་འདིའི་མིང་དང༌། ཉེ་གནས་ཀྱི་མིང་དང༌། སྤྱོད་ཡུལ་གྱི་གྲོང་གི་མིང་དང༌། ཞལ་ཏ་བའི་མིང་དང༌།
ནད་གཡོག་གི་མིང་རྣམས་ཀྱང་སྨོས་སོ། ། ལུང་ལས་ནད་གཡོག་གི་མིང་མི་འབྱུང་བ་ནི་ཡི་གེའི་རིག་མ་དག་པར་མངོན་ནོ། ། ཆོ་ག་བརྗོད་ཚུལ་ནི། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་ཡིས་དབྱར་གནས་སྔ་མ་ཟླ་བ་གསུམ་གནས་པར་ཁས་ལེན་པའམ། ཡང་ན་དབྱར་ཕྱི་མ་ཟླ་བ་གསུམ་གནས་འདི་ལ་གནས་པར་བགྱིད་དེ། གནས་རལ་པ་དང་གྲུམ་པ་བཅོས་པའི་ཕྱིར་གནས་འདི་ཉིད་བདག་གི་དབྱར་གནས་ཡིན་ཏེ། ཕྱི་རོལ་གཞན་དུ་དབྱར་གནས་པ་མ་ཡིན་ནོ་ཞེས་དམ་འཆའ་བའོ། ། གཉིས་པ་ཁས་བླངས་པའི་དམ་ཚིག་བསྲུང་ཚུལ་ལ། དམ་ཚིག་དངོས་ཀྱི་དོན་དང༌།
རྐྱེན་གྱིས་རལ་དུ་གནང་མི་གནང་དང༌། བྱིན་རླབས་ཀྱི་སྤྲོས་པའོ། ། དང་པོ་ལ་གཉིས་ཏེ། སྤྱིར་བཏང་དང༌། དམིགས་བསལ་ལོ། ། དང་པོ་ནི། གོང་དུ་བསྟན་པ་དེ་ལྟར་དབྱར་གནས་པར་དམ་བཅས་ཟིན་པ་དང༌། དེ་ནས་ཕྱི་རོལ་གཞན་དུ་གནས་ན་ཉེས་བྱས་ཆེ་སྒོ་ཅན་གྱི་ཆུས་ངན་སོང་གི་ཐུར་དུ་བརྒལ་བར་འགྱུར་བ་ལས་གཞན་དུ་མི་གནས་པའི་ཐབས་ཀྱིས་མི་བརྒལ་ལོ། ། གཉིས་པ་དམིགས་བསལ་ལ་གཉིས་ཏེ། གནང་བ་མ་ཐོབ་པ་དང༌།
ཐོབ་པའི་དམིགས་བསལ་ལོ། ། དང་པོ་ལ་གཉིས། བྱིན་གྱིས་བརླབ་ཚུལ་མདོར་བསྟན། བྱ་བའི་དབྱེ་བ་རྒྱས་པར་བཤད་པའོ། ། དང་པོ་ནི། གླང་པོ་ཆེ་སྐྱོང་བའི་གྲོང་དུ་ཁྱིམ་བདག་འཆར་ཀས་བག་མ་བླངས་ནས་སྤྱན་དྲངས་པ་ལ་བརྟེན་ནས། ཆོས་ལྡན་གྱི་དགོས་པའི་ཆེད་དུ་ཞག་བརྒྱད་ཀྱི་མདུན་རོལ་ཞག་བདུན་ཙམ་དུ་མཚམས་ནང་འདིར་མི་འདུག་ཀྱང་ཉེས་པ་མེད་དོ། ། ཇི་ལྟར་བྱས་པས་ཤེ་ན། དགེ་སློང་གཅིག་གི་མདུན་དུ་སོང་ལ་ཞག་བདུན་དུ་ཆོ་གས་ཡང་དག་པར་བྱིན་གྱིས་བརླབས་པས་སོ། ། གཉིས་པ་ལ་གསུམ་སྟེ།
དགེ་སློང་གིས་བསྒྲུབ་པའི་བྱ་བ་དང༌། དགེ་སློང་མས་བསྒྲུབ་པའི་བྱ་བ་དང༌། ཐུན་མོང་དུ་བསྒྲུབ་པའི་བྱ་བའོ། ། དང་པོ་ལ་གསུམ་སྟེ། དགེ་སློང་ཕ་མའི་བྱ་བ་དང༌། དགེ་ཚུལ་ཕ་མའི་བྱ་བ་དང༌། དགེ་སློབ་མའི་བྱ་བའོ། ། དང་པོ་ནི། ཀུན་དགའ་ར་བ་འབུལ་བ་དང༌། སོགས་པའི་སྒྲས་བསྡུས་པ་གཙུག་ལག་ཁང་ཞལ་བསྲོ་བ་དང༌།
གནས་མལ་འབུལ་བ་དང༌། བསླབ་པ་བརྟན་པོ་འཆའ་བ་སྟེ་བཞི་པོའི་གཞི་ཉེ་བར་འགོད་པ་དང༌། མཆོད་རྟེན་མཆོད་པ་སོགས་ཀྱིས་ཞལ་བསྲོ་བ་དང༌། མཆོད་སྡོང་འཛུགས་པ་སོགས་དང༌། སྟོན་མོ་དང༌། མཆོད་རྟེན་ལ་ཚོན་དང༌། ཙནྡན་དང་གུར་གུམ་གྱིས་བྱུག་པ་བྱ་བ་དང༌། སྔར་སྤངས་པ་ལ་སོགས་པ་ཆད་པའི་ལས་བྱིན་པའི་གང་ཟག་གིས་བཟོད་པ་གསོལ་བའི་གྲོགས་བྱེད་པ་དང༌། དགེ་འདུན་ལྷག་མ་ལས་དབྱུང་བའི་བྱ་བ་སྟེ། དགེ་སློང་ལ་དགོས་པའི་བྱ་བ་འདི་དག་གི་སྒོ་ནས་ཞག་བདུན་བྱིན་གྱིས་བརླབས་ནས་མཚམས་ཀྱི་ཕྱི་རོལ་དུ་ཐེ་ཚོམ་མེད་པར་འགྲོ་བར་བྱའོ། །
དགེ་སློང་གི་བྱ་བ་འདི་དག་ལས་ཀྱང་ལྷག་པར་དགེ་སློང་མའི་བྱ་བ་སླར་ཡང་བྱ་བའི་ལྷག་མ་འོག་ནས་འབྱུང་བ་འདི་དག་ཡོད་པ་ཡིན་ཏེ། ལྕི་བའི་ཆོས་ལས་འདས་པའི་ལྟུང་བ་ཉིད་དང་ལྡན་པ་ཡིས་སྤོ་མགུ་སྤྱོད་ཟིན་པའི་འཇུག་ཐོག་ཏུ་དེ་ལས་དབྱུང་བས་མངོན་པར་འདོད་པས་འགྲོ་བའོ། ། གཉིས་པ་ནི། དགེ་ཚུལ་ལ་ནི་ལྷག་པའི་བྱ་བ་དགེ་སློང་གི་སྡོམ་པ་འདོད་པའི་དོན་ནོ། ། གསུམ་པ་ནི། དགེ་ཚུལ་མ་ལས་ལྷག་པའི་བསླབ་པ་དགེ་སློབ་མས་སློབ་པར་བྱ་བ་རྩ་བའི་ཆོས་དྲུག་དང་རྗེས་མཐུན་གྱི་ཆོས་ལ་སློབ་པའི་ཕྱིར་དུ་འགྲོ་བ་དང༌། བསྙེན་པར་རྫོགས་པ་ཐོབ་པར་བྱ་བའི་ཕྱིར་དུ་ཐོག་མར་ཚངས་སྤྱོད་ཉེར་གནས་ཀྱི་སྡོམ་པ་འཛིན་པར་འདོད་པའི་ཕྱིར་དུ་འགྲོ་བ་དང༌། དགེ་སློང་མའི་བྱེད་དགོས་པའི་ཆོས་ལྡན་གྱི་བྱ་བ་དུ་མ་དང༌། ཡང་ཆོས་ལྡན་གྱི་བྱ་བ་གཞན་ཡང་ནི་གསང་སྟེ་སྟོན་པ་པོ་ཉིད་ཀྱི་ལས་གསོལ་བ་འབའ་ཞིག་པ་དང༌། སོགས་པ་གསོལ་བཞིའི་ལས་དང༌།
གང་གི་ཕྱིར་ལས་མི་འདོད་པར་གསོལ་བ་འདེབས་པར་བྱེད་ན་ཕ་མ་གཉིས་ཀའི་ཚོགས་ལ་བསྙེན་པར་རྫོགས་པ་གསོལ་བཞིའི་ལས་བྱ་བ་རྣམས་ནི་དགེ་སློང་མ་ཡིས་བྱེད་དགོས་པ་དག་གི་དོན་ནོ། ། གསུམ་པ་གཉིས་ཀས་ཐུན་མོང་དུ་བསྒྲུབ་པའི་བྱ་བ་ནི། དགེ་སློང་ཕ་མ་གང་ཡང་རུང་བས་ཁྱིམ་བདག་གི་ཁྱིམ་དུ་སོང་ལ་བསྒྲུབ་དགོས་པའི་བྱ་བ་ནི། གལ་ཏེ་སྤྱན་འདྲེན་པ་ཡོད་ན་སྔ་མ་ཞག་བདུན་ལས་ལྷག་པར་བྱིན་གྱིས་བརླབ་ཏུ་རུང་ངོ༌། ། གཞན་ཡང་བུ་དང་བུ་མོ་རྣམས་ཀྱི་བག་མ་གཏོང་ལེན་སོགས་པ་དང༌། ཕ་མའི་དགོས་པ་བསྒྲུབ་པ་དང༌། དཀོན་མཆོག་གསུམ་གྱི་དགོས་པ་དང༌། སློབ་དཔོན་ལ་སོགས་པའི་དགོས་པ་བསྒྲུབ་དགོས་ལ་ཞག་བདུན་བྱིན་གྱིས་བརླབས་སམ་ཞག་བདུན་ལས་ལྷག་པར་བྱིན་གྱིས་བརླབས་ཀྱང་རུང་ངོ༌། ། གཉིས་པ་གནང་བ་ཐོབ་པའི་དམིགས་བསལ་ནི། ཞག་བདུན་ལས་ལྷག་པར་རུང་བ་གང་ཞེ་ན།
ཉིན་དང་མཚན་མོ་ཉི་ཤུའམ་སུམ་ཅུའམ་ཉིན་ཞག་བཞི་བཅུའི་བར་དུ་ཡང་བྱིན་གྱིས་བརླབ་ཏུ་རུང་སྟེ། བྱིན་གྱིས་བརླབས་པའི་དུས་སུ་དགེ་འདུན་ཚོགས་པ་ལ་ཞུས་ནས་འགྲོ་བར་བྱ་སྟེ། དགོས་པ་སྔར་བསྟན་པའི་ཡུལ་གྱི་དགོས་པ་བསྒྲུབ་པའི་ཕྱིར་རོ། ། དགོས་པ་ཁྱད་པར་དུ་འཕགས་པ་ཆོས་ལྡན་གྱི་བྱ་བ་ཡོད་པར་རྣམ་པར་ཤེས་པར་བྱ་སྟེ། གསོལ་གཉིས་ཀྱི་ལས་དགེ་འདུན་ལ་ཞུས་ནས་ཀྱང་གསོལ་བ་སྔོན་དུ་འགྲོ་བའི་བརྗོད་པ་གཅིག་གིས་ནི་དགེ་སློང་འདི་ལ་ཚོགས་དགེ་འདུན་གྱིས་བྱིན་ནོ། ། གཞུང་བླ་མ་ལས། བྱིན་གྱིས་བརླབ་པའི་ཚེ་མཚམས་ནང་དུ་བྱིན་གྱིས་བརླབ་པར་གསུངས་སོ། ། གཉིས་པ་རྐྱེན་གྱིས་རལ་དུ་གནང་མི་གནང་ནི། གལ་ཏེ་གནས་དེར་དགེ་སློང་བསོད་སྙོམས་ཀྱིས་ཕོངས་པའམ་ན་བར་གྱུར་ན་སྨན་ཡང་རྙེད་པར་དཀའ་བ་དང་གཡོག་བྱེད་ཉེར་གནས་འགའ་ཡང་མེད་པ་ཡིན་ན་ནི་དབྱར་དྲལ་ཡང་ཉེས་པ་མེད་དོ། ། དེ་བཞིན་དུ་གནས་གཞན་དུ་མ་ཕྱིན་ན་ཚངས་སྤྱོད་ཉམས་པར་བྱེད་པ་ཉེ་བར་གནས་ན་གནས་གཞན་དུ་ཕྱིན་ཡང་ཉེས་པ་མེད་དོ། །
ཡང་ཉེ་དུ་མ་ཡིན་པའི་བུད་མེད་དམ་རྒྱལ་པོས་ཚོགས་རྫོགས་པའི་དོན་དུ་འབུལ་བ་རྒྱ་ཆེན་བྱེད་པས་མགྲོན་དུ་གཉེར་ན་གནས་གཞན་དུ་གནས་ན་ཡང་ཉེས་པ་མེད་དོ། ། དེ་བཞིན་དུ་མ་ནིང་དང་ཉེ་དུ་ལ་སོགས་པའི་མགྲོན་དུ་གཉེར་ན་གཞན་དུ་ཕྱིན་ཡང་ཉེས་པ་མེད་དོ་ཞེས་བྱའོ། ། ཡང་རང་གི་གནས་སུ་བུད་མེད་འགའ་ཡིས་རང་མཐོང་བས་ཆགས་པ་སྐྱེས་པ་དེ་ནི་བཟློག་པར་དཀའ་ན་སྔར་ཁས་བླངས་པའི་གནས་ལས་གཞན་དུ་ཕྱིན་ཏེ་གནས་གཞན་ཡང་དག་པར་བསྟེན་པར་བྱའོ། ། ཡང་གནས་དེར་རྒྱལ་པོའི་འཇིགས་པའམ། རྐུན་མ་དང༌། སྦྲུལ་གདུག་པ་ཅན་དང༌། མི་དང༌། མེ་དང༌། མི་མ་ཡིན་དང༌། ཆུའི་འཇིགས་པས་གནོད་ན་དགེ་སློང་དག་གནས་གཞན་དུ་སོང་བ་ན་ཡང་ཉེས་པ་མེད་དོ། །
གནས་གང་དུ་སྡིག་པའི་བློ་ཅན་གྱིས་དགེ་སློང་གི་དགེ་འདུན་འབྱེད་པར་རྩོམ་པའི་ཚིག་དེ་ཐོས་ནས་གང་ཟག་ཕྲད་པའི་འཇིགས་པ་ཡིས་གལ་ཏེ་དབྱར་རལ་ཏེ་སོང་ཡང་ཉེས་པ་མེད་དོ། ། རང་གི་གནས་ལས་གནས་གཞན་དུ་དགེ་འདུན་གྱི་དབྱེན་ལ་སོགས་པ་སྣ་ཚོགས་པའི་འཇིགས་པ་དག་ཀྱང་འཇམ་པོས་བཟློག་པའི་ཕྱིར་དུ་དེས་དབྱར་དྲལ་ཡང་ཉེས་པ་མེད་པས་འགྲོ་བར་བྱ་སྟེ། དབྱེན་ཞི་བའི་དོན་དུ་མ་སོང་ན་འགལ་ཚབས་ཅན་དུ་འགྱུར་རོ། ། གསོ་སྦྱོང་ཐ་དད་པ་དང་རྙེད་པ་ཐུན་མོང་བའི་གཙུག་ལག་ཁང་གཉིས་ལས་གཅིག་ཏུ་དམ་བཅས་ནས་གཙུག་ལག་ཁང་འདིར་འགྲོའོ་ཞེས་བྱ་བ་དང༌། དབྱར་གྱི་རྙེད་པའི་དངོས་པོ་གཅིག་པོ་འདིའོ་ཞེས་བརྗོད་དེ་དགེ་སློང་གཞན་ལ་གོ་བར་བྱས་ནས་དམ་བཅས་པའི་གནས་སུ་མ་སོང་ན་ཉེས་བྱས་སོ། ། གསུམ་པ་བྱིན་རླབས་ཀྱི་སྤྲོས་པ་ནི། ཆོས་ལྡན་གྱི་དོན་དུ་ཞག་བདུན་བྱིན་གྱིས་བརླབ་བམ། ཞག་བདུན་གྱིས་དགོས་པ་མ་གྲུབ་ན་ཡང་ཞག་བདུན་ལས་ལྷག་པར་བྱིན་གྱིས་བརླབ་བོ། ། དགེ་སློང་གང་ཞག་བདུན་ནམ་ཞག་བདུན་ལས་ལྷག་པར་བྱིན་གྱིས་བརླབས་ནས་སོང་སྟེ་ཞག་གསུམ་བཞི་ཙམ་ལོན་པའི་བར་དེར་མཚམས་ནང་དུ་འོངས་ཏེ། ཡང་ཞག་བདུན་ཙམ་ནས་ལྡོག་བསམ་པས་ཕྱིར་སོང་ལ་ཡང་བྱིན་གྱིས་བརླབ་པ་ནི་སྔར་གྱི་དེ་ཉིད་ལས་གཞན་ཡོད་པ་མིན་པས་བྱིན་རླབས་བསྐྱར་ནས་བྱེད་མི་དགོས་ཏེ།
སྔར་གྱི་བྱིན་གྱིས་བརླབས་པ་དེ་ཉིད་རྒྱུན་མི་འཆད་པར་གནས་པས་སོ། ། བྱིན་གྱིས་བརླབས་ཀྱི་རྒྱུན་གནས་པ་ལ་སྔར་གྱི་བྱིན་རླབས་དེ་གཏོང་བའི་རྒྱུའི་ཚོགས་པ་ནི་བྱ་བ་ཡོད་པ་དེ་ལས་གཞན་དུ་བྱ་བ་མེད་པར་ཤེས་པས་ཡང་གཏོང་ལ། བྱ་བ་གྲུབ་ཟིན་ནའང་གཏོང་སྟེ། གནས་སྐབས་གཉིས་པོ་ལས་སྔར་གྱི་བྱིན་རླབས་དེ་མི་འཐོབ་པས་སོ། ། བསླབ་པ་ཡོངས་སུ་སྦྱང་བའི་ཆོ་ག་བསྟན་ཟིན་ཏོ། ། བཞི་པ་རྙེད་པ་གང་དབང་གི་མཚན་ཉིད་ལ་གསུམ་སྟེ། རྙེད་པའི་གཞི་མཚམས་གཅད་པ། རྙེད་པ་ཉིད་ལ་ཇི་ལྟར་བྱ་བ། རྙེད་པ་ལ་སྤྱོད་པས་སྒྲུབ་པ་ལ་བརྩོན་པའོ། ། དང་པོ་ལ་གསུམ།
མདོར་བསྟན་པ་དང༌། རྒྱས་པར་བཤད་པ་དང༌། ཞར་ལས་བྱུང་བའི་དོན་ནོ། ། དང་པོ་ནི། མཚམས་བཅིང་ཚུལ་རྣམ་པ་མང་པོ་རབ་ཏུ་གསུངས་པ་ལས་འདིར་བསྡུ་ན་བཅིང་ཚུལ་རྣམ་པ་བཞི་སྟེ། མཚམས་ཆེན་པོའི་བཅིང་གྲོལ་གཉིས། ཆུང་ངུའི་བཅིང་གྲོལ་གཉིས་སོ། ། འདིར་ཡང་མདོར་བསྡུས་པའི་དབང་དུ་བྱས་ནས་ལུང་ལས་མཚམས་བཅིང་ཚུལ་བསྟན་པ་ཕྱོགས་ཙམ་བརྗོད་པར་བྱའོ། ། གཉིས་པ་བཤད་པ་ལ་ལྔ་སྟེ། མཚམས་ཆེན་པོ་བཅིང་བའི་ཚུལ་དང༌།
དེར་མི་འབྲལ་བའི་གནང་བ་སྦྱིན་ཚུལ་དང༌། མཚམས་ཆེ་ཆུང་གི་བཅིང་གྲོལ་བྱ་ཚུལ་དང༌། མཚམས་འཇིགས་པའི་རྒྱུ་དང༌། མཚམས་འཆགས་པའི་ཚུལ་ལོ། ། དང་པོ་ནི། མཚམས་ཆེན་པོ་དེ་ནི་ཁོར་ཡུག་ཏུ་དཔག་ཚད་ཕྱེད་དང་གསུམ་པའི་མཚམས་སུ་ཕྱོགས་བཞི་རུ་ལྗོན་ཤིང་སྐྱེས་པ་དང༌། ཆུ་བོ་འབབ་པ་དང༌། བྲག་རི་དང༌། ལམ་ཆེན་པོ་སོགས་ཀྱིས་མཐའ་མཚོན་ཏེ་མཚམས་གཅད་དོ། ། ཞུ་བ་ལས།
མཚམས་ཆེན་པོ་དེ་ཡང་དཔག་ཚད་ཕྱེད་དང་གསུམ་ལས་འདས་ན་མི་རུང་ལ། དཔག་ཚད་ཕྱེད་དང་གསུམ་ལས་ཆུང་བ་ནས་དཀྱིལ་འཁོར་གང་དུ་དགེ་སློང་བཞི་བཅུ་བསྐོར་བ་ཤོང་བའི་བར་ནི་མཚམས་ཆུང་ངུའོ་ཞེས་སོ། ། མཚམས་གཅོད་ཚུལ་ནི། དགེ་འདུན་མཚམས་ནང་ན་ཡོད་ཚོད་ཚོགས་པ་ན་དགེ་སློང་གཅིག་གིས་གསོལ་བའི་ལས་བྱ་ཞིང༌། དེ་བཞིན་དུ་བརྗོད་པ་གཅིག་ཉིད་ཀྱི་ལས་བྱ་སྟེ། འདི་ནི་མཚམས་ཆེན་པོ་གཅད་པ་རབ་ཏུ་འགྲུབ་པའི་ཕྱིར་ཡིན་ནོ། ། མཚམས་ཀྱི་ཤར་མཚམས་ནས་ཚུ་རོལ་དུ་མཚམས་གཅོད་མཁན་གནས་པའི་གནས་ལམ་གྱི་མཐར་ཐུག་གི་བར་དུ་གྲོང་དུ་གྲོང་གི་ཉེ་འཁོར་སྤངས་ཏེ་མཚམས་བཅིང་བར་བྱའོ། ། གཉིས་པ་དེར་མི་འབྲལ་བའི་གནང་བ་སྦྱིན་པ་ནི། ཆོས་གོས་དང་རྟག་ཏུ་མི་འབྲལ་བར་བྱ་བའི་ཕྱིར་དུ་སླར་ཡང་མཚམས་དེར་གསོལ་བ་སྔོན་དུ་འགྲོ་བའི་ལས་བྱའོ། ། དགོས་པ་ནི།
ཚུལ་དང་ལྡན་པ་དག་བདེ་བ་ལ་གནས་པའི་ཕྱིར་རོ། ། དེ་ཉིད་ཀྱི་དོན་ནི་སྡོམ་བརྩོན་གྱིས་ཆོས་གོས་གསུམ་པོ་མེད་པར་ཡང་མཚམས་ནང་འདིར་གནས་སུ་རུང་སྟེ། གྲོང་དང་དེའི་ཉེ་འཁོར་དུ་འགྲོ་བ་ལ་ནི་གྱོན་དགོས་པས་མ་གཏོགས་སོ། ། གནས་གཞན་དུ་ནི་གྱོན་མ་གྱོན་ཅི་བདེར་རོ། ། གསུམ་པ་མཚམས་ཆེན་པོའི་བཅིང་གྲོལ་ནི། སྔར་གྱི་མཚམས་ཆེན་པོ་མི་མཁོ་ན་དགོས་པ་ཕྲ་མོའི་ཆེད་དུ་མཚམས་ཆུང་ངུ་ཡང་ནི་བྱ་བ་སྟེ། ཇི་ལྟར་ན་མཚམས་ཆེན་པོ་མ་བཀྲོལ་བར་ཆུང་ངུ་མི་འཆགས་པས་ཆེན་པོ་ཉེ་བར་བཀྲོལ་ནས་ནི་གསོལ་བ་དང་བཞིའི་ལས་ཀྱིས་མཚམས་ཆུང་ངུ་བཅིང་ནས་སྔ་མ་མཚམས་ཆེན་པོ་བཞིན་དུ་ལྗོན་ཤིང་ལ་སོགས་པའི་མཚན་མ་བརྟན་པོ་རྣམས་ཀྱིས་མཚོན་ནས་བཅིང་ངོ༌། ། ཉི་ཟླ་རྒྱུ་སྐར་སོགས་མི་བརྟན་པ་རྣམས་ཀྱིས་མཚམས་གཅད་དུ་མི་རུང་ཞེས་སོ། ། དེར་ཅི་བྱ་ཞེ་ན། མཚམས་ཆུང་ངུ་དཀྱིལ་འཁོར་བ་ཞེས་གྲགས་པ་དེར་བསྙེན་རྫོགས་ལ་སོགས་པ་ཚོགས་ཀྱིས་ལས་ནི་བསྒྲུབ་པར་བྱ་བ་ལ་འཆིང་ཚུལ་གྱི་གོ་རིམ་ཇི་ལྟ་བུ་བྱ་ཞེ་ན།
སྔར་བཞིན་གསོལ་བ་དང་བཞིའི་ལས་ཀྱིས་མཚམས་ཆུང་ངུ་བཅིངས་ནས་ཀྱང་དེ་ནས་ལས་ཀྱི་ཆོ་ག་དང་མཚན་མ་བརྗོད་པས་ཆེན་པོ་བཅིང་བར་བྱའོ། ། མཚམས་གཅོད་ཚུལ་འདིར་ཆེན་པོའི་སྟེང་དུ་ཆུང་ངུ་མ་འཆགས་ལ། ཆུང་ངུའི་སྟེང་དུ་ཆེན་པོ་འཆགས་པས་ཐོག་མར་ཆུང་ངུ་བཅིངས་ནས་དེ་ནས་ཆེན་པོ་འཆིང་བའི་ཚུལ་ནི་མཚམས་བཅིང་བའི་ཚུལ་ལ་གནང་བ་ཡིན་ནོ། ། བཞི་པ་ནི། མཚམས་འཇིག་པའི་རྒྱུ་ནི་རྣམ་པ་ལྔའོ། ། ལྔ་གང་ཞེ་ན། མཚམས་ནང་གི་དགེ་འདུན་ཐམས་ཅད་ཤི་སྲིད་པའི་གནས་སྐབས་ཉིད་དམ། ཡང་ན་མཚམས་ནང་ན་གནས་པ་རྣམས་མཚན་གཞན་དུ་གྱུར་རམ། ཐམས་ཅད་ཀྱིས་བསླབ་པ་ཕུལ་ལམ། ཡང་ན་ཐམས་ཅད་ཀྱིས་མཚམས་ཀྱི་ཕྱི་རོལ་དུ་སྐྱ་རེངས་ཤར་བར་བསྡད་པ་དང༌།
ཡང་ན་གསོལ་བ་སྔོན་འགྲོའི་ལས་ཀྱིས་མཚམས་དགྲོལ་པའོ། ། ཞུ་བ་ལས། ལྔས་མཚམས་ཞིག་པར་གྱུར་ཏེ། དགེ་འདུན་ཐམས་ཅད་དོང་བ་དང༌། བབས་པ་དང༌། ཤི་བ་དང༌། ཕྱོགས་ཕྱོགས་ཆད་དེ་དོང་བ་དང༌། གསོལ་བ་དང་ལས་བྱས་ཏེ་བཤིག་པ་ཞེས་སོ། ། ལྔ་པ་མཚམས་འཆགས་པའི་ཚུལ་ནི། མཚམས་གཉིས་མུ་ཕྲད་པའི་མཚམས་ཀྱི་ལྗོན་ཤིང་ངམ་ཕུར་པ་ནི་ལྗོན་ཤིང་གཅིག་གི་ཕྱེད་ཆ་རེ་མཚམས་གཉིས་པའི་ཁོངས་སུ་གཏོགས་པའམ།
མཚན་མ་གཉིས་པ་མཚམས་གཉིས་ཀྱི་བར་གྱི་ཕུར་པའང་ཕྱེད་ཆ་རེ་ཐོབ་སྟེ་སྔ་མ་བཞིན་ནོ། ། ཡང་མཚམས་བཞི་མུ་ཕྲད་པའི་བར་གྱི་ཕུར་པའམ་ཤིང་གཅིག་ལ་བཞི་ཆར་རྣམ་པར་ཕྱེ་བ་ཡིས་མཚམས་བཞི་ཆར་དུ་ཡང་བཞི་ཆ་ཐོབ་པ་སྟེ། མཚམས་ལྔར་གཏོགས་པའི་ཆ་ལྔ་པ་ནམ་ཡང་གཞག་ཏུ་རུང་བ་མ་ཡིན་ནོ། ། ཞུ་བ་ལས། ཤིང་གཅིག་གིས་གནས་ལྔའམ་དེ་ལས་ལྷག་པའི་མཚམས་ནི་མི་རུང་ཞེས་སོ། ། རིའི་སྐེད་པ་ལྟ་བུ་ལ་གནས་བཅའ་ན་འོག་ཐུར་དུ་ཡང་ནི་དཔག་ཚད་དག་ཕྱེད་དང་གསུམ་མོ། ། སྟེང་དུ་ཡང་དེའི་ཚད་དེ་རིའི་སྟེང་གི་ཤིང་རྩི་འམ་སྤྱིལ་བུ་ལ་སོགས་པའི་མཚམས་ཀྱི་མཚན་མ་བྱའོ། ། གསུམ་པ་ཞར་ལས་བྱུང་བའི་དོན་ནི། འདུས་པ་ཆེན་པོའི་དུས་སུ་སྦྱིན་བདག་རྗེས་སུ་བཟུང་བའི་དོན་གྱི་ཕྱིར་སྟོན་པ་ཉིད་ཀྱི་སྐུ་གཟུགས་ལ་འདུས་པ་ཆེན་པོའི་དུས་སུ་རིན་པོ་ཆེ་སྣ་ཚོགས་པའི་འོད་འབར་བས་མཛེས་པའི་རྒྱན་གྱིས་སྤུད་པ་ཁྱེར་ཏེ་དགེ་འདུན་ཚོགས་པའི་གྲལ་གོང་དུ་གཞག་པར་ཡང་དག་པར་རྗེས་སུ་གནང་ངོ༌། ། ཐུབ་པའི་སྐུ་གཟུགས་ལ་རྣ་རྒྱན་དང༌།
ལག་གདུབ་དང་རྐང་པ་ལ་སོགས་པའི་རྒྱན་རྣམས་འདོགས་པ་ནི་དགག་གོ ། རྨད་དུ་བྱུང་བའི་རྒྱན་འདི་དག་ནི་ངེས་པར་བུད་མེད་ཀྱི་རྒྱན་ཡིན་པས་སོ། ། གདུལ་བྱ་རྟག་ཏུ་རྗེས་སུ་འཛིན་པར་མཛད་པ་སྐྱེས་བུ་སེང་གེ་ཆེན་པོ་ལ་སྨད་འཚོང་མས་གྱོན་པ་ལྟ་བུའི་བུད་མེད་གྱི་གོས་སོགས་ཀྱིས་བརྒྱན་པར་ཡང་མི་རིགས་སོ། ། གཟུགས་སྐུ་ལ་ཏུརྻ་སྟེ་སིལ་སྙན་གྱི་སྒྲ་ཡིས་མཆོད་པར་བྱས་ནས་འདུག་པའི་གཙུག་ལག་ཁང་དུ་ལྟད་མོ་རྣམས་ནི་སོང་བའི་ཚེ་སྐུ་གཟུགས་དག་ལ་བརྒྱན་པའི་མཆོད་པ་རྣམས་སླར་ཡང་བསྡུ་བར་བྱའོ། ། ལྟད་མོ་བའི་སྐྱེ་བོ་མང་པོ་འདུས་པའི་ཚེ་ཕན་ཚུན་ཅ་ཅོའི་སྒྲ་ཡིས་གཡེང་པར་གྱུར་ན་ཕྱིར་འགྱེས་པའི་དུས་ཚོད་ཀྱི་བརྡ་སྤྲད་པའི་ཕྱིར་དུ་རྔའམ་དུང་ལ་སོགས་པའི་བརྡ་སྦྱར་བར་བྱས་པའི་ཐབས་བྱ་བར་འདོད་དོ། ། གཉིས་པ་རྙེད་པ་ཉིད་ལ་ཇི་ལྟར་བྱ་བ་ལ་ལྔ་སྟེ། དུས་དང་གློ་བུར་གྱི་རྙེད་པ་ལ་ཇི་ལྟར་བྱ་བ་དང༌། ཤི་བའི་ཡོ་བྱད་ཀྱི་རྙེད་པ་ལ་ཇི་ལྟར་བྱ་བ་དང༌། ཆོས་དང་དབྱར་གྱི་རྙེད་པ་ལ་ཇི་ལྟར་བྱ་བ་དང༌། ཞར་ལ་མཆོད་རྟེན་བཞེངས་ཤིང་ནད་པ་བསྐྱང་པའི་ཚུལ་དང༌།
གནས་ཀྱིས་བསྒྲུབ་པའི་རྙེད་པ་ལ་ཇི་ལྟར་བྱ་བའོ། ། དང་པོ་ལ་གསུམ། མགོ་བའི་ཆོ་ག་དང༌། དེའི་སྔོན་དུ་འགྲོ་བ་དང༌། རྙེད་པའི་རིགས་བསྡུ་བའོ། ། དང་པོ་ལ་བསྟེན་པ་དང༌། བཤད་པ་གཉིས་ཀྱི། དང་པོ་ནི། སྟོན་པས་རྙེད་པ་རྣམས་རྒན་རིམ་དུ་བགོས་ཤིག་གསུངས་པ་ན་དགེ་སློང་མང་པོ་འདུས་པ་དེ་དག་བུན་ལོང་དུ་གྱུར་ནས་སྟོན་པས་བཅུ་དང་བརྒྱ་དང་སྟོང་དག་བསྡེབས་ཏེ་བགོའོ་ཞེས་གསུངས་པས་དགེ་སློང་བཅུ་འམ་བརྒྱ་འམ་སྟོང་ཕྲག་ལ་སོགས་པའི་ཚོགས་པ་ཆེ་ཆུང་གི་བྱེ་བྲག་ལས་ཚན་ཚན་དུ་བསྡེབས་ནས་མདུན་དུ་བཤམ་པར་བྱ་སྟེ་ཉེ་བར་བགོའོ། ། གང་ན་རྙེད་པའོ། །
མཉན་ཡོད་དུ་བྲམ་ཟེ་ཞིག་ཤཱཀྱའི་དགེ་སྦྱོང་རྣམས་རྙེད་པ་མི་འགོད་ལ། མུ་སྟེགས་བྱེད་མཉམ་པོར་འགོད་པས་མུ་སྟེགས་བྱེད་བཟང་ཞེས་པ་ཐོས་པས་བྲམ་ཟེ་ཞིག་གིས་འགོད་མི་འགོད་བརྟག་པའི་ཕྱིར་དུ་རས་ཡུག་ཕུལ་བ་བགོས་པས་བྲམ་ཟེ་དད་པ་ལ་བརྟེན་ནས་སྟོན་པས་ཟས་ཀྱི་རྙེད་པ་བྱུང་ན་འབྲུའི་ལོ་མ་ཙམ་ཡང་མཉམ་པོར་བགོ་ལ། གོས་ཀྱི་རྙེད་པ་བྱུང་ན་མར་མེའི་སྙིང་པོ་ཙམ་ཡང་མཉམ་པོར་བགོའོ་ཞེས་གསུངས་པས་ན་ནད་པ་ལ་ཡང་བགོ་དགོས་པས་བརྟུལ་ཞུགས་ཅན་འཆི་བར་འདོད་པ་དག་འཆི་མི་འཆི་བལྟས་ཏེ། དེའི་སྐལ་པ་ཇི་ལྟར་འོས་པ་རྣམ་པར་བརྟགས་ཏེ་སྦྱིན་ནོ། ། གཉིས་པ་བཤད་པ་ལ་གཉིས་ཏེ། གློ་བུར་གྱི་རྙེད་པ་བགོ་བ་དང༌། དུས་ཀྱི་རྙེད་པ་བགོ་བའོ། ། དང་པོ་ལ་གཉིས་ཏེ། ཤི་བའི་ཡོ་བྱད་ཀྱི་བགོ་ཚུལ། ཟས་དུས་ཀྱི་རྙེད་པ་བགོ་ཚུལ་ལོ། །
དང་པོ་ནི། གལ་ཏེ་རྙེད་པ་བགོས་ནས་ནད་པ་དེ་ཤི་བར་གྱུར་པ་ལྟ་ན་སྐལ་བ་དེ་སླར་དགེ་འདུན་ཐམས་ཅད་ཀྱི་ཐུན་མོང་བར་འགྱུར་རོ། ། མ་བགོས་པར་ཤི་ན་ཡང་དེའི་སྐལ་བ་ནི་གཞན་ཐོག་མར་ཚོམ་གང་དུ་བགྲངས་པའི་ལྷག་མ་དེས་བགོ་བར་བྱ་སྟེ། བཅུའི་ཚོམ་དང་ལྷན་ཅིག་ཏུ་བགྲངས་ན་བཅུ་ཚོམ་དེས་བགོ་བར་བྱ་བའི་དོན་ནོ། ། གླེང་གཞི་ལས། བཙུན་པ་གལ་ཏེ་བཅུ་རྣམས་ལས་གཅིག་གུམ་ན་ཤི་བའི་ཡོ་བྱད་ཀྱི་རྙེད་པ་སུ་དག་དབང་ལགས། བཅོམ་ལྡན་འདས་ཀྱིས་བཀའ་སྩལ་པ། ཉེ་བར་འཁོར་གལ་ཏེ་བགོས་ནས་ཤི་ན་དགེ་འདུན་ཐུན་པས་བགོ་བར་བྱའོ། ། འོན་ཏེ་མ་བགོས་པར་ཤི་ན་དགུ་པོ་རྣམས་དབང་ངོ་ཞེས་གསུངས་པའི་ཕྱིར་རོ། ། ཤི་བའི་སྐལ་བ་དེ་ཤི་བ་མི་དབང་སྟེ་སྦྱིན་བདག་ཁོ་ནའི་ཡིན་ལ།
སྦྱིན་བདག་གིས་དགེ་འདུན་འཚོ་ཞིང་བཞུགས་པ་ཁོ་ན་ལ་ཕུལ་བའི་ཕྱིར་རོ། ། དགེ་འདུན་གང་ལ་རྙེད་པ་དེ་ཕྱིར་ཕུལ་བ་དེའི་སྐབས་སུ་ཡང་ཐམས་ཅད་དུ་མ་གནང་བ་སྟེ། གནས་ནས་ཕྱུང་བའི་དགེ་སློང་རྣམས་ལ་རྙེད་པ་དེ་མི་འོས་སོ། ། གཉིས་པ་ཟས་དུས་ཀྱི་རྙེད་པ་བགོ་ཚུལ་ནི། དགེ་སློང་རྣམས་སྦྱིན་བདག་གིས་མགྲོན་དུ་བོས་ཤིང་དགེ་སློང་མ་རྣམས་ཀྱང་མགྲོན་དུ་བོས་པའི་མཆོད་སྟོན་ཐ་མ་དེར་ནི་རྙེད་པ་གང་རྒན་པའི་མཐར་བཞག་ན་གཉིས་ཀ་བོས་པའི་དོན་གྱིས་ཕ་མ་གཉིས་ཀས་ཀྱང་ནི་བགོ་བའམ། ཡང་ན་སྦྱིན་བདག་གིས་འདི་ལ་འབུལ་ལོ། ། ཞེས་ཇི་ལྟར་འདོད་པས་འབུལ་བ་ལྟར་བྱའོ། ། གཉིས་པ་དུས་ཀྱི་རྙེད་པ་བགོ་བ་ལ་གཉིས་ཏེ། ཟས་བགོ་བ་དང༌། དབྱིག་བགོ་བའོ། །
དང་པོ་ནི། སྒྲ་གཅན་ཟིན་དགེ་ཚུལ་དུ་གནས་ལ་ཟས་ཀྱི་སུམ་ཆ་ལས་མ་བྱིན་པས་རིད་པ་ལ་བརྟེན་ནས་ཟང་ཟིང་སྟེ་ཟས་ཀྱི་སྐལ་བ་ནི་དགེ་ཚུལ་ལ་ཡང་མཉམ་པོར་སྦྱིན་ལ། དེར་མ་ཟད་ཀུན་ཏུ་སྐྱོབ་པ་སྟོན་པ་ལ་ཡང་མཉམ་པར་འབུལ་བར་བྱ་བ་ཡིན་ནོ། ། གཉིས་པ་ནི། དབྱིག་གམ་ནོར་རྣམས་རྣམ་པར་འགོད་པར་འདོད་ན་དགེ་སློབ་མ་རྣམས་ལ་དགེ་སློང་གི་སྐལ་བའི་ཆ་གཉིས་སྦྱིན་ཏེ། ནོར་འགོད་པ་འདི་ལ་བསྙེན་པར་རྫོགས་པར་འདོད་པའི་དགེ་ཚུལ་ལ་ཡང་ཅི་རིགས་པ་སྟེ་སུམ་གཉིས་སྦྱིན་པར་བརྗོད་དོ། ། བསྙེན་པར་རྫོགས་པར་འདོད་པ་དེ་ལས་གཞན་པའི་དགེ་ཚུལ་དང་དགེ་ཚུལ་མ་རྣམས་ལ་སུམ་ཆ་འོས་ཏེ། ལུང་སིལ་བུ་ལས། དགེ་ཚུལ་དང་དགེ་ཚུལ་མ་ལ་སུམ་ཆའོ། ། བསྙེན་པར་རྫོགས་པར་འདོད་པ་དང་དགེ་སློབ་མ་ལ་ནི་སུམ་གཉིས་སྦྱིན་པར་བྱའོ་ཞེས་གསུངས་པའི་ཕྱིར་རོ། །
ཡང་སྟོན་པ་འཁོར་བཅས་ཀོ་ས་ལར་ལྗོངས་རྒྱུར་བྱོན་པ་ན། ཁྱིམ་བདག་གཅིག་གིས་སྟོན་པ་འཁོར་བརྒྱ་ཕྲག་ཕྱེད་དང་བཅུ་གསུམ་དང་བཅས་པ་ལ་རས་ཡུག་བརྒྱ་ཕྲག་ཕྱེད་དང་བཅུ་གསུམ་ཕུལ་བ་བགོད་མ་ཤེས་པས། སྟོན་པས་དགེ་སློང་ཕ་མང་ཞིང་མ་ཉུང་ན་རེ་རེའི་གྲངས་ཀྱི་བགོས་ཤིག མ་མང་ཞིང་ཕ་ཉུང་ན་སྟེ་གཉིས་ཕྱེད་མར་བགོས་ཤིག་ཅེས་གསུངས་པས་དགེ་སློང་ཕ་མ་གྲངས་མཉམ་ན་རྙེད་པའི་སྐལ་བ་མཉམ་པར་བགོ་བར་བྱ་བ་ཉིད་དོ། ། འཚོགས་པའི་གྲལ་གང་དུ་དགེ་སློང་མང་བར་གྱུར་ཅིང་དགེ་སློང་མའི་ཚོགས་ཉུང་བར་གྱུར་ན་ནི་རྙེད་པ་དེ་ནི་མཉམ་པོར་མི་བགོ་སྟེ་གང་ཟག་རེའི་གྲངས་ཀྱིས་བགོའོ། ། བགོ་བའི་ཆོ་ག་བསྟན་ཟིན་ཏོ། ། གཉིས་པ་དེའི་སྔོན་དུ་འགྲོ་བ་ལ་དྲུག འཇིག་རྟེན་གྱི་གནོད་པ་བཟློག་པ་དང༌། རྙེད་པ་ལ་ཉོ་ཚོང་བྱ་བ་དང༌། རྟེན་ལ་མཆོད་པ་བྱ་བ་དང༌།
གཙུག་ལག་ཁང་བཞེངས་ཤིང་གསོ་བ་དང༌། དཀོན་མཆོག་གསུམ་ལ་གུས་པར་བྱ་བ་དང༌། སྦྱིན་བདག་གི་བསོད་ནམས་སྤེལ་བའི་ཚུལ་ལོ། ། དང་པོ་ནི། འཇིག་རྟེན་མགོན་པོ་སྟོན་པས་འཇིག་རྟེན་གྱི་ཡམས་ཀྱི་འཚེ་བ་སོགས་ཞི་བར་བྱ་བའི་ཕྱིར་དུ་སངས་རྒྱས་ཀྱི་སྐུ་གཟུགས་གྲོང་དང་ལྗོངས་རྣམས་སུ་སྤྱན་དྲང་བར་གསུངས་པ་ཡིན་པས་ཡམས་ནད་ཞི་བའི་དོན་དུ་གྲོང་དུ་སྐུ་གཟུགས་སྤྱན་དྲངས་ལ། དྲངས་པའི་གནས་དེར་ནི་དྲི་བཟང་གིས་ཆག་ཆག་གདབ་ཅིང་བྱུག་པ་བྱ་བ་དང༌། ལམ་སྲང་གི་བཞི་མདོར་ས་གཞི་ལ་ཁ་དོག་སྣ་ཚོགས་པའི་མེ་ཏོག་གི་བཀོད་པ་ཡིས་རབ་ཏུ་མཛེས་པར་བྱ་བ་ཡིན་ལ། སྐུ་གཟུགས་ལ་ཙནྡན་དང་ཨ་ག་རུ་དང་ག་པུར་གྱི་བདུག་སྤོས་ཀྱང་ཀུན་ནས་དབུལ་བར་བྱའོ། ། ཤར་ལ་སོགས་པའི་ཕྱོགས་ཀྱི་སྒོ་ཀུན་ནས་སྤོས་ཀྱི་དྲི་ཞིམ་པོ་དག་དལ་ཞིང་དལ་བའི་རླུང་གིས་བསྐྱོད་པའི་བཀོད་པ་བྱའོ། ། སྒྲ་ཆེན་པོ་འབྱུང་བའི་རྔ་པ་ཊ་ཧ་དག་བརྡུང་བ་དང༌།
འཁར་རྔ་དང་ཏིང་ཏིང་ཤགས་ལ་སོགས་པ་རོལ་མོའི་བྱེ་བྲག་སྣ་ཚོགས་ཀྱི་སྒྲ་འབྲུག་སྒྲ་ལྟ་བུའི་སྒྲའི་ཚོགས་རྣམས་རྒྱུན་དུ་རྗེས་སུ་བསྒྲག་གོ ། གཞན་ཡང་རོལ་མོའི་ཆ་སྣ་ཚོགས་པ་ནམ་མཁའི་ཁམས་ཀུན་གང་བའི་གྲངས་མང་པོས་ཡང་དང་ཡང་དུ་ངལ་བ་མེད་པར་མཆོད་པར་བྱ་བ་དང༌། གསལ་པོར་ཏེ་ངེས་པར་དགའ་སྟོན་ཆེན་པོ་བྱའོ། ། རྒྱལ་མཚན་རྣམས་ཀྱང་མཚར་དུ་དངར་རོ། ། རྒྱལ་མཚན་དེ་ཡང་རྣམ་པ་ལྔ་སྟེ། ནམ་མཁའ་ལྡིང་གི་ཏོག་གིས་སྤྲས་པའི་རྒྱལ་མཚན་དང༌། སེང་གེ་དང༌། ཆུ་སྲིན་དང༌། ཁྱུ་མཆོག་དང༌། གླང་པོ་ཆེ་ཞེས་བྱ་བ་ཉིད་ཀྱི་ཏོག་གིས་སྤྲས་པའོ། །
རབ་བྱུང་ཆེན་པོ་སྟེ་རྒན་པོ་རྣམས་ཀྱིས་བསྐུལ་ནས་ཁྱིམ་པའི་འཁོར་རྣམས་རྒྱལ་མཚན་གཟུང་བ་དང་རྔ་བརྡུང་བ་སོགས་རོལ་མོ་བྱེད་པ་ལ་སྦྱར་རོ། ། མཆོད་པའི་བྱེ་བྲག་དེ་འདྲ་ལ་སོགས་པ་ནི་ཀུན་མཁྱེན་གྱི་སྐུ་གཟུགས་གྲོང་དུ་གཤེགས་པ་ན་མཆོད་པའི་དོན་དུ་བསྒྲུབ་པར་བྱའོ། ། སྐུ་གཟུགས་གྲོང་དུ་སྤྱན་དྲངས་པའི་རྗེས་དེ་ན་སངས་རྒྱས་ཀྱི་སྐུ་གཟུགས་མདུན་དུ་བདར་བ་དེ་མཐོང་ཞིང་ཚུལ་འདི་ལྟ་བུ་མཐོང་བར་དགའ་བའི་སེམས་དཔའ་ཡིས་ཡིད་ཚིམ་ཞིང་གནོད་སེམས་ཞི་ནས་ཀླུ་དང་གནོད་སྦྱིན་ལ་སོགས་པའི་འཇིགས་པ་ཟད་པར་སེལ་བར་བྱེད་པ་ཉིད་དོ། ། གཉིས་པ་རྙེད་པ་ལ་ཉོ་ཚོང་བྱ་བ་ནི། བྲམ་ཟེས་ཕུལ་བའི་ལྭ་བ་དུམ་བུར་གཏུབས་པས་མ་དད་པ་ལ་བརྟེན་ནས་ལྭ་བ་ལ་སོགས་པའི་རྙེད་པ་ཀུན་ནས་ཐོབ་པ་དག་ཚོགས་ཀྱི་ཐད་དུ་བཙོང་བར་བྱ་ཡི། གཏུབ་པར་མི་བྱའོ། ། འཚོང་པའི་ཚེ་ན་ཡང་དགེ་འདུན་གྱི་གནས་བརྟན་བློ་ལྡན་གྱིས་རིན་ཤེས་ན་རིན་ཐང་ངེས་པར་གདབ་པར་བྱའོ། ། ལྭ་བ་ལ་སོགས་པ་ངེས་པར་ཉོ་བར་འདོད་པ་བྱུང་ན་ཉོ་བ་པོས་དེ་ལ་རིན་ཐང་བསྐྱེད་པར་འདོད་པ་ཡིན་ནོ། ། འཚོང་པར་བྱེད་པ་པོས་ཀྱང་སྦྱིན་བདག་ཇི་ཙམ་འཇལ་འདོད་པ་དེ་ཙམ་དུ་བླུར་གཏང་བར་བྱའོ། ། སྡོམ་བརྩོན་གྱིས་ཉོས་པའི་དངོས་པོའི་རིན་ཐམས་ཅད་མ་གཞལ་བ་དེ་སྡོམ་བརྩོན་གྱིས་ལོངས་སྤྱད་དུ་མི་རུང་ངོ༌། །
གང་ཟག་སུ་ཡང་རུང་བ་དག་གིས་དཀོན་མཆོག་གསུམ་ལ་གུས་པས་ཆུང་མ་དང་བུ་དང་བུ་མོ་སོགས་ཕུལ་ན་དེ་ལ་རིན་ཐང་མི་གདབ་ཅིང༌། སྦྱིན་བདག་ཁོ་རང་རིན་ཇི་ཙམ་འཇལ་འདོད་པས་བླུར་གཏང་བར་བྱའོ། ། གསུམ་པ་རྟེན་ལ་མཆོད་པ་བྱ་བ་ནི་དགེ་སློང་གིས་ཁྱིམ་པ་རྣམས་ལ་མི་ཁྱོད་གླུ་གྱིས་ཤིག གར་དང་རོལ་མོ་རྣམས་ཀྱིས་ཤིག་ཅེས་བསྒོ་བར་མི་བྱ་སྟེ། གླུ་དང་གར་ལ་སོགས་པ་འདི་ཚུལ་ལྡན་གྱིས་ལས་མ་ཡིན་པ་ཉིད་ཀྱི་ཕྱིར་རོ། ། འོ་ན་ཇི་ལྟར་བསྒོ་བར་བྱ་ཞེ་ན། སྟོན་པ་འདི་ལ་ཚུལ་ཇི་ལྟ་བ་བཞིན་དུ་མཆོད་པར་བྱ་བ་ཡིན་པས་བཞིན་བཟང་ཁྱོད་ཀྱིས་སྟོན་པའི་མཆོད་པ་ཇི་ལྟར་མཛེས་པ་དེ་ལྟར་ནི་འབད་པས་བྱོས་ཤིག་ཅེས་བརྗོད་པར་བྱའོ། ། སྟོན་པས་མཆོད་རྟེན་ལ་མཆོད་པ་གྱིས་ཤིག་ཅེས་གསུངས་པས་མཆོད་རྟེན་ལ་ཕུར་པ་བཏབ་སྟེ་མེ་ཏོག་གི་ཕྲེང་བ་བཏགས་པ་ལ་བརྟེན་ནས་མཆོད་པའི་ཕྱིར་ཡིན་ཡང་མཆོད་རྟེན་ལ་ཕུར་བུ་ལ་སོགས་གསར་དུ་མི་གཟུག་སྟེ། འོ་ན་ཇི་ལྟར་བྱ་ཞེ་ན། དང་པོ་མཆོད་རྟེན་རྩོམ་པའི་དུས་ཉིད་ན་ཕུར་པའི་གཟུག་རྟེན་བྱས་པ་ལ་འཛུགས་པར་བྱེད་པ་ལ་ནི་ཉེས་པ་མེད་དོ། །
མགོན་མེད་ཟས་སྦྱིན་གྱིས་སྟོན་པའི་དབུ་སྐྲ་དང་སེན་མོའི་མཆོད་རྟེན་བྱས་ཏེ་དེའི་སྟེང་དུ་མར་མེའི་ཕྲེང་བ་ཕུལ་བས་མར་ཟགས་ནས་མཆོད་རྟེན་གྱི་ཁ་དོག་མ་རུངས་པར་བྱས་པ་ལ་བརྟེན་ནས་བརྟུལ་ཞུགས་ཅན་གྱིས་མར་མེ་མཆོད་རྟེན་སོགས་ཀྱི་འོག་ཏུ་འབུལ་བར་བྱ་སྟེ། སྟེང་དུ་གཞག་པར་བྱ་བ་མིན་ནོ། ། ཡང་དགེ་སློང་རྣམས་ཀྱིས་མཆོད་རྟེན་ལ་འཛེགས་ཏེ་མེ་ཏོག་གི་ཕྲེང་བ་འདོགས་པ་ན། སྟོན་པས་ཕྲེང་བ་འདོགས་པ་དང་མཆོད་རྟེན་ལ་ཐིགས་ས་སོགས་བྱེད་པ་ན་དགེ་ཚུལ་དང་ཁྱིམ་པ་སོགས་གཞན་ཡོད་བཞིན་དུ་མཆོད་རྟེན་སོགས་མཆོད་བྱའི་སྟེང་དུ་འཛེགས་པར་མི་བྱའོ། ། དགེ་ཚུལ་དང་ཁྱིམ་པ་སོགས་གཞན་དག་མེད་ན་སྡོམ་བརྩོན་གྱིས་དྲི་བཟང་པོའི་ཆུས་རྐང་པ་དག་ལེགས་པར་བཀྲུས་ནས་གོས་གཙང་མས་དཀྲིས་ཏེ་གུས་པས་སྟོན་པའི་འདུ་ཤེས་ཡིད་ལ་བྱེད་པས་རང་གིས་འཛེགས་ནས་མེ་ཏོག་གི་ཕྲེང་བ་སོགས་འདོགས་པར་བྱའོ། ། བཞི་པ་གཙུག་ལག་ཁང་བཞེངས་ཤིང་གསོ་བའི་ཆོ་ག་ནི། ལྔ་སྡེ་རྣམས་ཀྱིས་དགོན་པར་གནས་པའི་དུས་སུ་སྟག་ལ་སོགས་པའི་འཇིགས་པ་བྱུང་བས་གཙུག་ལག་ཁང་བརྩིག་པར་བཞེད་པ་ན་བཱ་རཱ་ཎ་སཱིའི་ཁྱིམ་བདག་དགེ་བཟང་གིས་བརྩིག་པར་ཞུས་པ་ལ་བརྟེན་ནས་གཙུག་ལག་ཁང་གི་ནང་གི་དངོས་པོ་གཅིག་ཉིད་ལ་ཁང་མིག་ལྷག་པ་མང་བ་ལ་བརྒྱ་དང༌། ཉུང་བ་ལ་གསུམ་དང་བཞི་ལ་སོགས་པ་བྱ་སྟེ་གཙུག་ལག་ཁང་དག་གི་གློ་དང་གློར་ཁང་མིག་དེ་ཡང་སུམ་བརྩེགས་དང་ལྔ་བརྩེགས་དག་ཏུ་བྱ་བར་བརྗོད་དོ། ། ལྔ་བརྩེགས་བྱེད་པ་ན་དྲི་གཙང་ཁང་དང་སྒོ་ཁང་གི་སྟེང་གི་བསིལ་ཁང་ཀུན་ཏུ་བདུན་བརྩིགས་བྱ་བ་སྟེ། དེའི་སྐར་ཁུང་ནང་སྟེགས་ཅན་ནི་ཡང་ཐོག་ཏུ་འཛེགས་པའི་སྐས་ཡོད་པའོ། །
དབུས་སུ་སྟོན་པའི་ཁང་ཆེན་ཞེས་པ་ནི་དྲི་གཙང་ཁང་ངོ༌། ། དྲི་གཙང་ཁང་གི་སྒོ་ནི་གནས་གཙུག་ལག་ཁང་གི་ཕྱི་སྒོའི་བྲང་ཐད་དུ་བྱའོ། ། དགེ་སློང་མའི་དབྱར་ཁང་བྱེད་ན་ནི་སུམ་བརྩེགས་ལས་ལྷག་པར་མི་བྱའོ། ། དེ་ལ་ཡང་སྐར་ཁུང་ནང་སྟེགས་ཅན་བྱ་ཞིང་དབུས་སུ་དྲི་གཙང་ཁང་དང་སྒོ་ཁང་གི་སྟེང་གི་བསིལ་ཁང་ཀུན་ཏུ་ལྔ་བརྩེགས་བྱ་བ་ཡིན་ནོ། ། གཙུག་ལག་ཁང་གི་ནང་དུ་སྟོན་པའི་སྐུ་གཟུགས་དང་མཆོད་རྟེན་དང་བདེ་བར་གཤེགས་པ་ཉིད་ཀྱི་བཀའ་ཡང་མངོན་པར་བྲི་བར་བྱའོ། ། གལ་ཏེ་རྙིང་ངམ་བརླགས་ན་དགེ་སློང་གིས་སླར་གསོ་བར་འོས་པ་ཡིན་ནོ། ། ཇི་ལྟར་གསོ་བར་བྱ་ཞེ་ན། གནས་གང་དུ་སྐུ་གཟུགས་གང་ཞིག་གང་དུ་བྱས་པའི་ས་དེར་ཕྱིས་བྱས་པ་འདི་ཉིད་གནས་མ་འཆུགས་པར་སྔ་མ་དེ་ལྟར་གཞག་པར་བྱ་སྟེ། ཆེ་ཆུང་གི་ཚད་ནི་སྔ་མའི་གཟུགས་ལས་ཆུང་ངུ་བྱ་བ་མིན་ནོ། ། གལ་ཏེ་ནུས་པ་ཡོད་ན་སྔ་མ་བས་ལྷག་པ་ཉིད་དུ་བྱ་བར་བརྗོད་དོ། །
གཙུག་ལག་ཁང་གི་དབྱིབས་དང་ཆེ་ཆུང་གི་འདུ་བྱེད་ནི་སྦྱིན་བདག་གི་འདོད་པ་ཇི་ལྟ་བ་བཞིན་དུ་ཆེན་པོའམ་ཆུང་ངུ་བྱ་བ་ཡང་རུང་མཁས་པས་སྦྱིན་བདག་གི་ཡོད་བྱད་མང་ཉུང་དང་སྦྱར་ནས་བྱའོ། ། ལྔ་པ་དཀོན་མཆོག་གསུམ་ལ་གུས་པར་བྱ་བ་ནི། དགེ་སློང་གིས་མཆོད་རྟེན་གྱི་གྲིབ་མ་དང་སྐུ་གཟུགས་ཀྱི་གྲིབ་མ་དང་མཎྜལ་ལ་ཡང་འགོམ་པར་མི་བྱ་ལ། དམིགས་བསལ་ནི། མགོན་མེད་ཟས་སྦྱིན་བྲེལ་ཏེ་ཕྱག་དར་མ་བྱས་པས། སྟོན་པས་ཕྱགས་པའི་སྟེང་དུ་ཟས་སྦྱིན་གྱིས་འགྲོ་མ་ནུས་ནས་འདི་གསུངས་ཏེ། མཆོད་རྟེན་གྱི་གྲིབ་མ་ནི་མི་བརྟན་པས་ཚིགས་བཅད་བཟླས་ཏེ་འགོམས་ཞེས་ཕྲན་ཚེགས་སུ་འབྱུང་བས་དགོས་པའི་ཆེད་དུ་མཆོད་རྟེན་གྱི་གྲིབ་མ་སོགས་ལ་འགོམ་དགོས་པ་བྱུང་ན། ཀྱེ་མ་འདུས་བྱས་རྣམས་མི་རྟག ། ཅེས་སོགས་བདེ་གཤེགས་ཀྱིས་ཞལ་ནས་གསུངས་པའི་ཚིག་བཅད་སྔོན་དུ་འདོན་པར་བྱས་ཏེ་འགོམ་མོ། ། དྲུག་པ་སྦྱིན་བདག་གི་བསོད་ནམས་སྤེལ་བའི་ཚུལ་ལ་གསུམ་སྟེ།
བསོད་སྙོམས་སྤྱོད་པའི་ཚེ་ཇི་ལྟར་བྱ་བ་དང༌། མགྲོན་དུ་བོས་པའི་ཚེ་ཇི་ལྟར་བྱ་བ་དང༌། གྲོང་དུ་རྒྱུ་བའི་ཚེ་ཇི་ལྟར་བྱ་བའོ། ། དང་པོ་ནི། སྲིན་བུ་པདྨའི་ཚལ་སྟུག་པོར་དགེ་འདུན་ཐམས་ཅད་གྱད་སྣ་ཆེན་པོ་འོད་ལྡན་གྱིས་བཅའ་བ་ཁོ་ནས་དྲངས་ནས་དགེ་སློང་བསོད་སྙོམས་པ་ལ་ཁྱིམ་བདག་གཞན་རྣམས་ཀྱིས་སངས་རྒྱས་བྱོན་ལ་སྣོམས་ཤིག་བྱས་པས་བསོད་སྙོམས་པ་རྣམས་ཀྱི་ལེན་མ་ནུས་པས། སྤྱོད་ཡུལ་དུ་བསོད་སྙོམས་དག་ལ་རྒྱུ་བའི་ཚེ་སྦྱིན་བདག་དག་གིས་སྡོམ་ཅན་དགེ་སློང་ལ་སངས་རྒྱས་དང་ཆོས་ལ་སོགས་པ་མཆོད་པར་འདོད་པས་སངས་རྒྱས་དང་ཆོས་ལ་སོགས་པའི་བརྡའི་ཚིག་གི་དོན་གང་ཡིན་ཞེས་འདྲི་ན། སྦྱིན་བདག་དེ་ལ་ཚིག་དོན་གསལ་བར་གོ་བར་བྱ་སྟེ། གང་ཟག་ལ་སངས་རྒྱས་ཞེས་བརྗོད་པ་མཆོད་པར་འདོད་པའམ། ཡང་ན་རྐང་གཉིས་མཆོག་ལ་སངས་རྒྱས་ཞེས་པ་མཆོད་པར་འདོད། ཆོས་ཞེས་པའང་སྡུག་བསྔལ་ཟད་བྱེད་ཀྱི་ལམ་ལ་བརྗོད་པ་དང༌།
ཡང་ན་གཞན་གང་ཟག་ལ་ཆོས་ཀྱི་མིང་གིས་བཏགས་པ་ཡང་ཡོད་པས་ཁྱོད་ཀྱིས་མཆོད་པར་འདོད་པའི་ཆོས་ནི་ཅི་ཡིན་བདག་ལ་གསུངས་ཤིག་ཅེས་བྱ་སྟེ། སྔ་འགྱུར་ལས། བདག་ལ་ཆོས་ནི་ཅི་ཡིན་གསུངས། ། སྡུག་བསྔལ་ཟད་བྱེད་ཡང་ན་གཞན། ། ཞེས་གསུངས་པ་ལྟར་རོ། ། ཡང་ན་ཆོས་ཞེས་པ་སྡུག་བསྔལ་ཟད་བྱེད་ཀྱི་ལན་ལ་གསུངས་པ་དང༌། ཡང་ན་གཞན་བདག་གམ་སྟེ་གང་ཟག་ལ་བརྗོད་པ་རྣམས་ལས་ཁྱོད་ཀྱིས་མཆོད་པར་འདོད་པ་དེ་གང་ཡིན་པ་བདག་ལ་གསུངས་ཤིག་ཅེས་བྱའོ། ། དེ་བཞིན་དུ་དགེ་འདུན་གྱི་ཚིག་དོན་དག་ལ་ཡང་ཚོགས་ཀྱི་མཆོག་དང་གང་ཟག་རེ་རེ་བ་ལ་ཡང་བརྗོད་པར་བྱ་བ་ཡིན་པས་ཁྱོད་ཀྱིས་མཆོད་པར་འདོད་པ་གང་ཡིན་ཞེས་བརྗོད་པར་བྱའོ། ། སངས་རྒྱས་དང་ཆོས་ལ་སོགས་པ་དངོས་དང་བཏགས་པ་བ་སོ་སོ་བདག་ཉིད་ཀྱིས་ཕྱེ་ནས་སྦྱིན་བདག་དེ་ཡོན་ཏན་ཅན་གང་ལ་དད་པར་འགྱུར་བ་དེ་ནི་སྦྱིན་བདག་དེ་ལ་བརྗོད་པར་བྱའོ། ། གཉིས་པ་ནི།
སྔོན་རི་བྲག་ཅིག་ཏུ་དགེ་སློང་མ་རྣམས་བོས་པས་གྲལ་དུ་འཁོད་པ་ན་དགེ་སློང་ཞིག་གསར་དུ་འོངས་པ་ལ་སྦོམ་དགའ་མོས་ཡོན་བཤད་ནུས་ན་རྒན་རིམ་དུ་བཞུགས་ལ། མི་ནུས་ན་བཤོས་བསྣམས་ལ་བཞུད་ཅིག་ཅེས་སྨྲས་པ་སྟོན་པ་ལ་ཞུས་པས་དགེ་སློང་མ་འབའ་ཞིག་གནས་ནའང་དགེ་སློང་གཅིག་འོངས་ན་སྟན་ཡང་དང་པོར་ཞོག་ཅེས་པ་ལ་བརྟེན་ནས་དགེ་སློང་མ་གཅིག་པུ་སྟེ་འབའ་ཞིག་མགྲོན་དུ་བོས་པའི་དུས་ན་དགེ་སློང་མ་རྣམས་གྲལ་དུ་འཁོད་པའི་ཚེ་ན་གནས་གང་དུ་ཟས་ཟ་བ་ཉིད་ཀྱི་ཕྱིར་དུ་དགེ་སློང་འདུག་པའི་སྟན་ནི་དགེ་སློང་རྣམས་ཀྱི་གྲལ་གྱི་དང་པོར་གཞག་གོ ། དགེ་ཚུལ་ཁོ་ན་བོས་པ་ཉིད་ཀྱི་གྲལ་ལ་ཡང་རུང་དགེ་སློང་གི་སྟན་དང་པོར་གཞག་གོ ། ཞུ་བ་ལས། དགེ་སློང་དུ་མ་ཟད་དགེ་ཚུལ་ཕ་འོངས་ན་ཡང་གྲལ་གྱི་དང་པོར་གཞག་ཅེས་བཤད་དོ། ། དགེ་སློང་གིས་གྲལ་གྱི་ཐོག་མ་དེར་འདུག་སྟེ་ཟས་ཟོས་ནས་ནི་ཡོན་བཤད་བྱའོ། ། གལ་ཏེ་དགེ་སློང་གིས་ཡོན་བཤད་བྱ་བའི་ནུས་པ་མེད་ན་དགེ་སློང་མ་རྒན་པ་ཡིས་ཡོན་བཤད་བྱའོ། ། གསུམ་པ་གྲོང་དུ་རྒྱུ་བའི་ཚེ་ཇི་ལྟར་བྱ་བ་ནི། དགེ་སློང་དག་སྤྱོད་ཡུལ་གྱི་གྲོང་དུ་རྒྱུ་བ་ལ་སོང་ནས་ནི་སྐལ་བ་ལེན་པའི་དགེ་སློང་མེད་པ་ན་དེའི་རྙེད་སྐལ་ཞལ་ཏ་བ་ཡིས་གཞག་གོ ། གལ་ཏེ་དགེ་སློང་ཕྱིར་འོངས་ན་དགེ་སློང་དེ་ཡིས་དབང་བའོ། །
མ་འོངས་ན་དགེ་འདུན་སྤྱིའི་འོ། ། གྲོང་རྒྱུ་བ་ལ་སོང་ནས་ནི་སྐལ་བ་ལེན་པའི་དགེ་སློང་མེད་པ་ན་གར་སོང་བ་དེའི་དོན་རྟོགས་པར་བྱས་ནས་ཞལ་ཏ་པས་དེའི་རྙེད་པའི་སྐལ་བ་གཞག་གོ་ཞེས་བྱའོ། ། སྔ་འགྱུར་ལས། གྲོང་རྒྱུ་བ་ལ་སོང་ནས་ནི། ། ལེན་པ་དགེ་སློང་མེད་པ་ན། ། རྙེད་སྐལ་ཞལ་ཏ་བ་ཡིས་གཞག ། གལ་ཏེ་འོངས་ན་དེ་ཡི་འོ། ། ཞེས་པ་ལྟར་རོ། ། རྙེད་པ་བགོ་བའི་སྔོན་དུ་འགྲོ་བ་བསྟན་ཟིན་ཏོ། ། གསུམ་པ་རྙེད་པའི་རིགས་བསྡུ་བ་ལ་རྙེད་པ་མཚམས་ཀྱིས་བསྒྲུབ་པ་ནི།
གནས་ཐ་དད་ཀྱང་གསོ་སྦྱོང་ཅིག་ན་རྙེད་པ་གནས་གཉིས་ཀའི་གཉུག་མར་གནས་པ་ཐུན་མོང་དུ་དབང་ཞིང༌། གསོ་སྦྱོང་ཐ་དད་ན་རྙེད་པའང་ཐ་དད་པ་ལྟ་བུའོ། ། ཁྲིམས་སུ་བཅས་པ་ལ་བརྟེན་པ་ནི། ཁྱིམ་འདི་ནས་བྱུང་བ་ནི་འདི་དག་གི་ཡིན་ལ། གཞན་ནས་བྱུང་བ་ནི་གཞན་གྱི་ཡིན་ནོ་ཞེས་པ་དང༌། སུམ་མདོ་ནས་བྱུང་བའི་རྙེད་པ་ནི་སྤྱིའི་ཡིན་ནོ་ཞེས་ཁྲིམས་བཅས་པའོ། ། ཡང་སྦྱིན་བདག་གིས་ཡོ་བྱད་ཅི་འདོད་པ་གནས་འདི་ལ་གནས་པའི་དགེ་སློང་འདི་ལ་དབུལ་ལོ་ཞེས་བསྙད་པ་དང༌། སྤྱིའི་དགེ་འདུན་རྣམས་ལ་འབུལ་ལོ་ཞེས་བསྙད་པས་བགོ་བ་ནི་སྦྱིན་བདག་གིས་སོ་སོར་ངེས་པར་བྱས་པའོ། ། མངོན་དུ་བའི་རྙེད་པ་ནི་ད་ལྟ་མངོན་སུམ་དུ་གྱུར་པ་ལ་དམིགས་ཀྱིས་མ་ཕྱེ་བར་སྤྱིར་བསྔོས་པའོ། ། དབྱར་གྱི་རྙེད་པ་ནི་མཚམས་ནང་ན་གནས་པའི་དགེ་འདུན་ལ་སྦྱིན་བདག་གིས་བསྔོས་པའོ། །
གནས་པ་པོའི་རྟེན་གྱིས་ཐོབ་པའི་རྙེད་པ་ནི། དགེ་སློང་ཞིག་སྦྱིན་བདག་གང་ལ་བརྟེན་ཏེ་དབྱར་གནས་པར་དམ་བཅས་པའི་སྦྱིན་བདག་དེས་བྱིན་པ་དེ་ཁོ་ནའི་རྙེད་པ་ཡིན་པའོ། ། བསྟན་པའི་རྙེད་པ་ནི། སྔ་མ་དེ་བཞིན་དུ་མཆོད་རྟེན་བཞི་པོ་མིང་སོ་སོར་སྨོས་པ་ལ་སོ་སོར་ཕུལ་བ་སྟེ། མཆོད་རྟེན་བཞི་ལ་ཕུལ་བ་གཅིག་ཚད་དུ་ཁྱེར་མི་ནུས་ན་བཞི་པོ་གང་རུང་གཅིག་ལ་འབུལ་གྱི། བཞི་ཆར་ལ་དངོས་སུ་མི་དགོས་ཏེ། ཡང་དག་པར་གྲགས་པའི་རྙེད་པ་བརྒྱད་པོ་འདི་ཐུན་མོང་དུ་ཐོབ་པ་དང་མི་འཐོབ་པ་སོ་སོར་ཕྱེད་ནས་འབྱེད་པ་པོས་བགོའོ། ། ཞུ་བ་ལས། མཚམས་ཀྱི་ནང་དུ་ཕུལ་བའི་རྙེད་པ་དང༌། གནས་པའི་ཚེ་ཕུལ་བའི་རྙེད་པ་དང༌།
དབྱར་གྱི་རྙེད་པ་དང༌། དགེ་འདུན་གྱིས་བཅས་པའི་རྙེད་པ་དང༌། གང་ཟག་གིས་བཅས་པའི་རྙེད་པ་དང༌། མངོན་སུམ་དུ་གྱུར་པའི་རྙེད་པ་དང༌། སོ་སོར་གྱུར་པའི་རྙེད་པ་སྟེ་བརྒྱད་ཅེས་འབྱུང་ངོ༌། ། མཆོད་རྟེན་བཞི་ནི། བྱང་ཆུབ་ཆེན་པོ། ཆོས་ཀྱི་འཁོར་ལོ། ཆོ་འཕྲུལ་ཆེན་པོ། ལྷ་ལས་བབས་པ་རྣམས་སོ། །
དུས་དང་གློ་བུར་གྱི་རྙེད་པ་ཇི་ལྟར་བྱ་བའི་ཚུལ་བསྟན་ཟིན་ཏོ། ། གཉིས་པ་ཤི་བའི་ཡོ་བྱད་ཀྱི་རྙེད་པ་ལ་ཇི་ལྟར་བྱ་བའི་ཚུལ་ལ་གསུམ། ཕུང་པོ་ལ་བསྙེན་བཀུར་བྱ་བ་དང༌། རྙེད་པ་བགོ་བའི་ཆོ་ག་དང༌། རྙེད་པ་གང་དབང་བའི་མཚན་ཉིད་དོ། ། དང་པོ་ལ་གསུམ། དངོས་ཀྱི་དོན་བསྟན་པ་དང༌། ཞར་ལ་ཆོས་བཤད་པ་དང༌། གཙུག་ལག་ཁང་དུ་འཇུག་པའི་ཆོ་གའོ། ། དང་པོ་ནི།
དགེ་སློང་ཤི་ནས་མི་མ་ཡིན་དུ་སྐྱེས་པའི་རོ་མ་ཕྱུང་བར་གོས་དང་ལྷུང་བཟེད་དགོས་པས་དེ་རོ་ལ་ཞུགས་ནས་དབྱུག་པ་བླངས་ནས་ཁོ་བོ་དུར་ཁྲོད་དུ་མ་ཕྱུང་བར་འགོད་དམ་ཟེར་བ་དང༌། དེ་ལྟ་བུའི་རོ་མ་མཆོད་པར་བོར་བས་དེས་དབྱུག་པ་བླངས་ནས་ཁོ་བོ་མ་མཆོད་པར་འགོད་དམ་ཟེར་བ་ལ་བརྟེན་ནས་སྡོམ་བརྩོན་ཤི་བའི་རོ་གདུགས་དང་མེ་ཏོག་དང་རྒྱལ་མཚན་སོགས་ཀྱིས་བསྙེན་བཀུར་དང་བཅས་ནས་དགེ་སློང་རྣམས་ཀྱིས་ཡོངས་སུ་བསྐོར་ནས་དུར་ཁྲོད་དུ་ཁྱེར་བར་བྱའོ། ། ཡང་དགེ་སློང་ཤི་བའི་རོ་ལམ་དང་ཉེ་བར་བོར་བ་ན་ཤཱཀྱའི་བུ་མགོན་མེད་པ་རྣམས་ཀྱི་ནང་དུ་རབ་ཏུ་བྱུང་བའི་སྐབས་ནི་འདི་ལྟའོ། ། རབ་ཏུ་མ་བྱུང་ན་ཉེ་དུ་རྣམས་ཀྱིས་མཆོད་པར་བྱེད་པ་ལས་ཞེས་པ་ལ་བརྟེན་ནས་སྲོག་ཆགས་ཡོད་མེད་ཡོངས་སུ་བརྟགས་ཏེ། དུར་ཁྲོད་དེར་ནི་མེ་ཆེན་ཡོངས་སུ་འབར་བ་ཡིས་ཡོངས་སུ་སྦྱང་ངོ༌། ། གལ་ཏེ་སྲོག་ཆགས་ཡོད་ན་མར་དང་ཙནྡན་ལ་སོགས་པས་བྱུག་པར་བྱ་ཞིང་སྲོག་ཆགས་དང་བཅས་པའི་རྨ་ཅན་གྱི་རོ་ལ་ནི་འབད་པས་ས་བརྐོས་ནས་སུ་ས་ནང་དུ་སྦས་ཏེ་དེ་ལ་རྩྭ་དང་ལོ་འདབ་སོགས་ཀྱིས་དགབ་པར་བྱའོ། ། ཅིའི་ཕྱིར་སྲོག་ཆགས་དང་བཅས་པ་འདི་ནི་སྦ་བར་བྱ་ཡི། སྲེག་པར་མི་བྱེད་ཅེ་ན། ལུས་ཅན་རྣམས་ཀྱི་ལུས་ལ་སྲིན་བུའི་རིགས་བརྒྱད་ཁྲི་བཞི་སྟོང་ཡོད་པ་རྣམས་ལུས་དང་ལྷན་ཅིག་སྐྱེ་ཞིང་འཇིག་པའི་ཕྱིར་སྔར་ཡོད་པ་མི་འཚིག་ཀྱང་སྲོག་ཆགས་ཀྱི་མིང་ཅན་ལུས་ལ་གསར་དུ་ཞུགས་པ་དེ་དག་འཚིག་པར་འགྱུར་བས་མི་བསྲེག་གོ ། དགའ་བོ་ལ་གསུངས་པ་མངལ་དུ་འཇུག་པའི་སྐབས་ལས་སྐྱེས་ནས་ཞག་བདུན་ལ་འབྱུང་བར་གསུངས་ཀྱང༌།
འདི་ནི་ཕྲན་ཚེགས་ལས། དེ་ལས་སྐྱེས་མ་ཐག་ཏུ་དེ་དག་ཀྱང་སྐྱེ་ལ། ཤི་བའི་ཚེ་དེ་དག་ཀྱང་འཆི་མོད་ཀྱི། འོན་ཀྱང་རྨའི་སྒོ་རྣམས་སུ་བརྟགས་ཏེ་བསྲེག་པར་བྱའོ་ཞེས་གསུངས་པ་ལྟར་བཀོད་དོ། ། ཡང་རོ་སྒྲེན་མོར་བོར་བ་ལ་བརྟེན་ནས་སྨད་གཡོགས་དང་བླ་གོས་འབྲིང་པོས་གཡོགས་པར་གསུངས་པས་ན་སྡོམ་བརྩོན་གྱི་རོ་ནི་མཐང་གོས་དང་བཅས་པའི་བླ་གོས་འབྲིང་པོ་ཉིད་ཀྱིས་གཡོགས་ཏེ་དབྱུང་ངོ༌། ། ལྷུང་བཟེད་དང་ཆོས་གོས་ལྷག་མ་ནི་གཞན་ལ་བཙོངས་ཏེ་ཤི་བ་ལ་ཕན་པའི་དོན་དུ་དགེ་སློང་རྣམས་ཀྱིས་བགོ་བར་འོས་པ་ཡིན་ནོ། ། གཉིས་པ་ཞར་ལ་ཆོས་བཤད་པ་ལ་གསུམ། དགོས་པ་མདོར་བསྟན་པ་དང༌། རྒྱས་པར་བཤད་པ་དང༌། ཡོན་བསྔོ་བས་དོན་བསྡུ་བའོ། །
དང་པོ་ནི། ཡང་སྔ་མ་ལྟ་བུའི་རོ་མཆོད་པ་དང་ཆོས་བཤད་དགོས་པ་ལས་རོ་ལ་ཞུགས་ཏེ་དབྱུག་པ་བླངས་ནས་ཁོ་བོའི་ཆེད་དུ་ཆོས་མ་སྨྲས་པར་འགོད་དམ་ཞེས་ཟེར་བ་ལ་བརྟེན་ནས་རོ་ཕྱུང་བ་དེའི་རྗེས་མི་རྟག་པའི་རྣམ་པའི་ཚུལ་སྟོན་བྱེད་ཀྱི་དམ་ཆོས་ཉན་པ་སྦྱིན་པར་བྱ་སྟེ། གདུལ་བྱ་འདི་དག་འཁོར་བ་ལ་སྐྱོ་བ་བསྐྱེད་པའི་ཕྱིར་དང༌། གཉེན་བཤེས་འདི་དག་གི་མྱ་ངན་བསལ་བར་བྱ་བའི་ཕྱིར་རོ། ། གཉིས་པ་རྒྱས་པར་བཤད་པ་ལ་བཞི་སྟེ། སྤྱིར་འདུས་བྱས་ཐམས་ཅད་མི་རྟག་པ་དང༌། བྱེ་བྲག་ཏུ་སྐྱེས་བུའི་ཚེ་མི་བརྟན་པ་དང༌། གཟུགས་ལ་སོགས་པའི་ཡོན་ཏན་མི་རྟག་པ་དང༌། དེའི་སྒྲུབ་བྱེད་བཀོད་པའོ། ། དང་པོ་ནི།
མོའུ་གལ་གྱི་བུ་ཀུན་ཏུ་རྒྱུས་འདམ་བུ་ལྟར་བཅོམ་ཞིང་བརྡུངས་པས་རྒྱལ་པོའི་ཁབ་ཏུ་དགྲ་བཅོམ་པ་བདུན་ཁྲི་དང་བཅས་པ་མྱང་ངན་ལ་འདས་པ་དང༌། གྲོང་ན་ལ་ད་ཞེས་བྱ་བར་ཤཱ་རིའི་བུ་དགྲ་བཅོམ་པ་བརྒྱད་ཁྲི་དང་བཅས་པ་མྱ་ངན་ལས་འདས་པས་ཀུན་དགའ་བོ་མྱ་ངན་བྱེད་པ་ན་སྟོན་པས་མི་རྟག་པ་སྟོན་བྱེད་ཀྱི་ཆོས་འདི་གསུངས་ཏེ། འདུས་བྱས་ཐམས་ཅད་ནི་མི་རྟག་སྟེ། གང་གི་ཕྱིར་ན་རྐྱེན་གྱིས་གཞན་དུ་འགྱུར་བའི་ཕྱིར། དཔེར་ན་རྩྭ་རྩེ་རླུང་གི་བསྐྱོད་པའི་ཟིལ་པ་བཞིན་དུ་མི་བརྟན་ནོ། ། གཉིས་པ་ནི། སྐྱེས་བུ་རྟག་པར་འཛིན་པ་གང་ཞིག་ལ་ཁྲེལ་དགོད་པའི་འཆི་བདག་གི་ཁ་ཤིན་ཏུ་དགང་དཀའ་བ་དེར་ནི་ཡང་དག་པར་ན་མི་འཇུག་པ་མཐོ་རིས་སམ་ས་སྟེང་དུ་སྐྱེས་པ་དེ་ལ་ཡོད་དམ་ཅི་སྟེ་མེད་དོ། ། ཇི་ལྟར་ས་གཞི་རེ་ཞིག་བརྟན་པར་གནས་པ་ལ་ཡང་སྲེག་པར་བྱེད་པའི་དུས་མཐའི་མེ་བྱུང་བས་འཇིག་པ་ཁོ་ན་བཞིན་དུ་མི་རྣམས་འཆི་བའང་དེ་བཞིན་ཏེ། འདིར་མི་རྣམས་རང་བཞིན་གྱིས་འཆི་བ་དང་ལྷན་ཅིག་ཏུ་སྐྱེས་པའི་ཕྱིར་རོ། ། གསུམ་པ་ནི།
གཟུགས་སོགས་འདོད་པའི་ཡོན་ཏན་གྱིས་རྒྱགས་པ་རྣམས་ལ་སྨྲས་པ། གཟུགས་དང་རིགས་དང་ལང་ཚོ་དང་ཐོས་པ་དང་ཚུལ་ཁྲིམས་ལ་སོགས་པ་ཡང་རྟག་པ་མིན་ཏེ། འདུས་བྱས་ཡིན་པའི་ཕྱིར་རོ། ། བཞི་པ་སྒྲུབ་བྱེད་བསྟན་པ་ནི། གང་ཡང་གཞན་དག་འདོད་ཆགས་དང་བྲལ་བ་དགྲ་བཅོམ་པ་ཡང་ཀུན་ཏུ་མི་འཆི་བར་གནས་པ་མ་མཐོང་བའི་ཕྱིར་ན་གཞན་ལྟ་ཅི་སྨོས། དེ་ཉིད་གང་ཞེ་ན། འཁོར་ལོས་སྒྱུར་བའི་རྒྱལ་པོ་སོགས་དང༌། འཇིག་རྟེན་གྱི་མགོན་པོ་གཅིག་པུ་པ་སྟོན་པ་དང༌། སྡོམ་བརྩོན་ཡང་སྲིད་ཟད་པའི་དགྲ་བཅོམ་པ་ཡང་འཆི་བར་འགྱུར་ན་སྐྱེ་བོ་གང་གིས་འཆི་བ་ཇི་སྐད་དུ་བཟློག་སྟེ། སྐྱེས་བུའི་ཚེ་ནི་ཆུའི་རི་མོ་དང་འདྲ་བས་སོ། །
སྔ་འགྱུར་ལས། གང་གིས་ཇི་སྐད་དུ་ནི་བཟློག ། ཅེས་པ་ལྟར་རོ། ། ཡང་ན་སྐྱེས་བུ་གང་ཞིག་ཇི་སྐད་བཤད་པའི་མི་རྟག་པ་ཇི་ལྟར་བཟློག་སྟེ། སྐྱེས་བུའི་ཚེ་ནི་ཆུའི་རི་མོ་དང་འདྲ་བར་སྐད་ཅིག་གིས་འཇིགས་པས་སོ། ། ཡང་ན་འགྱུར་འདི་ལྟར་བྱ་སྟེ། རྒྱལ་པོ་འཇིག་རྟེན་མགོན་གཅིག་པུ། ། གང་གཞན་འདོད་ཆགས་གྲལ་བ་ཡི། ། སྡོམ་བརྩོན་ཡང་སྲིད་ཟད་པ་ཡང༌། ། ཀུན་ཏུ་གནས་པ་མ་མཐོང་ན། །
གང་ཞིག་ཇི་སྐད་ཇི་ལྟར་བཟློག ། ཅེས་བྱའོ་ཞེས་བསྒྱུར་རོ། ། གསུམ་པ་ཡོན་བསྔོ་བས་དོན་བསྡུ་བ་ནི། གོང་དུ་བསྟན་པ་དེ་ལྟར་མི་རྟག་པ་སྟོན་བྱེད་ཀྱི་ཆོས་བསྟན་ཟིན་ནས། ཟང་ཟིང་དང་ཆོས་ཀྱི་སྦྱིན་པ་དེ་ཡི་ཡོན་བཤད་དེ་བསྔོ་བ་ཡང་བྱའོ། ། གསུམ་པ་གཙུག་ལག་ཁང་དུ་འཇུག་པའི་ཆོ་ག་ནི། འདུས་བྱས་ཀྱི་རྙེད་པ་དེ་དག་འདིར་མི་རྟག་པ་དང་སྡུག་བསྔལ་བ་ལ་སོགས་པར་སྟོན་པའི་ཐུབ་པའི་བཀའི་དོན་ལ་དྲན་པ་ཡང་དག་ཐོབ་པ་ཡིས་རྐང་ལག་དང་གདོང་པ་ཆུ་ཡིས་དག་པར་རབ་ཏུ་བཀྲུས་ནས་མཆོད་རྟེན་ལ་བསྐོར་བ་བྱའོ། ། བསྐོར་བ་བྱས་ནས་གཙུག་ལག་ཁང་དུ་འཇུག་པར་བྱའོ། ། གཉིས་པ་རྙེད་པ་བགོ་བའི་ཆོ་ག་ནི། གཙུག་ལག་ཁང་དུ་ཞུགས་ནས་ནི་ལུང་ལས་བཤད་པ་བཞིན་ཤི་བའི་ཡོ་བྱད་རྣམས་བསྙེན་པར་རྫོགས་མ་རྫོགས་ཀུན་ལ་མཉམ་པོར་བགོ་བར་བྱ་སྟེ།
རོའི་བསྙེན་བཀུར་བྱ་བ་ལ་སོགས་པ་འདི་དག་ནི་ཐུབ་པའི་སྲས་ཀྱི་གཙོ་བོ་སྡོམ་བརྩོན་རྣམས་ལ་བཅས་སོ། ། མཉན་ཡོད་དུ་ཉེ་དགའི་སྤྱི་བོར་ཕོལ་མིག་འབྱུང་བ་ལ་སྨན་པས་ཉི་མ་གསུམ་དུ་འབྲུ་མར་འཐུང་ཞེས་བྱས་ཀྱང་ཉི་མ་དང་པོ་རྣམས་ལ་མ་འཐུངས་ལ། ཉི་མ་གསུམ་པར་འཐུངས་ཀྱང་མ་ཞུ་བས་ཤི་ནས་ཤུལ་དུ་གསེར་སྲང་སུམ་ཁྲི་བྱུང་བ་ལ་གྲོང་ཁྱེར་དྲུག་གི་དགེ་སློང་ཀུན་འདུས་པས་རྙེད་པ་བགོ་བའི་རྒྱུ་ལྔ་གསུངས་པ་ནི། རྙེད་པ་བགོ་བའི་གཎྜི་བརྡུང་བ་དང༌། རྒྱུན་ཆགས་གསུམ་པ་གདོན་པ་དང༌། གང་ཞིག་མཆོད་རྟེན་ལ་ཕྱག་བྱེད་པའི་ཚེ་ན་ཡོད་པ་དང༌། ཚུལ་ཤིང་བྲིམས་པའི་ཚེ་ན་ཡོད་པ་དང༌། གསོལ་བས་བྱིན་གྱིས་རློབ་པའི་དུས་ལ་གང་ཡོད་པ་དེ་ལ་ཤི་བའི་ཡོ་བྱད་ཀྱི་རྙེད་པ་འོས་པ་ཡིན་ལ། ཕྱིན་ཆད་ཡོང་བ་ནི་མི་དབང་ངོ༌། ། གལ་ཏེ་ཤི་བའི་རྫས་དེ་འགོད་པ་ན་དགེ་འདུན་ཀུན་བྲེལ་བས་གསོལ་བའི་དུས་སུ་གནས་དེར་ཀུན་མ་ཚོགས་ན་རྙེད་པ་རྣམ་པར་འགྱེད་པས་ཡོ་བྱད་གཅིག་བསྒྱུར་ནས་ཆ་གཉིས་སུ་བྱས་ཏེ།
ཆ་གཅིག་རྒན་པོ་དང༌། ཆ་གཅིག་གསར་བུ་དག་ལ་སྦྱིན་ནོ། ། བགོ་ཚུལ་དེ་ལྟར་བྱས་པས་ཤི་བ་དེའི་ནོར་མ་ལུས་པ་ལེགས་པར་བགོས་པར་འགྱུར་རོ། ། གོས་གཞི་ལས། གསོལ་བའི་ཐོག་མ་དང་ཐ་མ་མ་བྱས་པའི་ཤི་བའི་ཡོ་བྱད་ཀྱི་རྙེད་པ་ནི་སངས་རྒྱས་ཀྱི་སློབ་མ་ཐམས་ཅད་དབང་བར་འགྱུར་རོ་ཞེས་གསུངས་པའི་ཕྱིར་འདི་གཉིས་ནི་ངེས་པར་བྱ་བ་ཡིན་ནོ། ། ཆོ་ག་འདི་དག་ཟིན་ནས་དགེ་སློང་གཞན་དག་ལས་ཁ་ཅིག་གློ་བུར་དུ་གནས་པར་ལྷགས་ཀྱང་དེ་ལ་སྐལ་བ་སྦྱིན་པར་བྱར་མེད་དོ། ། གསུམ་པ་རྙེད་པ་གང་དབང་བའི་མཚན་ཉིད་ལ་གཉིས་ཏེ། སྡོམ་ལྡན་གྱི་ནོར་གང་དབང་བ་དང༌། རྟགས་ཅན་གྱི་ནོར་གང་དབང་བའོ། ། དང་པོ་ལ་དྲུག་སྟེ།
དངོས་པོའི་ནོར་གང་དབང་བ་དང༌། རྟེན་ཐ་དད་པ་དང༌། གནས་གཞན་དུ་ཤི་བ་དང༌། བུ་ལོན་ཅན་དང༌། ཕུལ་བ་དང༌། ལྟ་བ་ཐ་དད་པའི་ཡོ་བྱད་གང་དབང་བའོ། ། དང་པོ་ནི། ། འཆི་བ་པོའི་དགེ་སློང་དེ་ཡིས་བདག་གི་ཡོ་བྱད་རྣམས་གནས་འདིར་ཞུགས་པ་དག་གིས་སྣོམས་ཤིག་ཅེས་གལ་ཏེ་བརྡ་སྤྲད་དེ་འཆི་བ་པོ་དེ་ཡིས་བྱམས་སེམས་ཀྱིས་བསྔོས་ན་ཡོ་བྱད་དེ་ནི་གནས་དེའི་ཚོགས་དགེ་འདུན་གྱིས་ཐོབ་པ་ཡིན་ནོ། ། གལ་ཏེ་བྱམས་སེམས་མ་ཡིན་པས་མ་ཤི་བ་འཚོ་བའི་དུས་ཀྱི་ཚེ་ན་དགེ་འདུན་ལ་བསྔོས་ན་ནི་གནས་དེ་ན་མེད་པའི་གང་ཟག་གིས་སྐལ་བ་བླངས་ན་ཡང་དེ་ལ་ཉེས་པ་ཡོད་པ་མ་ཡིན་ནོ། ། མཉན་ཡོད་དུ་ནད་པ་འགའ་ཞིག་གིས་ང་ཤི་ན་ཆོས་གོས་དང་ལྷུང་བཟེད་ཁྱོད་ཀྱིས་ཁྱེར་བྱས་པས་ཕྱིས་ནད་གཡོག་གིས་མི་སྟེར་བས་ཁྱིམ་པ་རྣམས་ནི་ཉེ་འཁོར་དང་ཤི་བའི་ཡོ་བྱད་དང་རྫས་ལ་ལྟོས་པ་དང་བཅས་པ་ཡིན་ལ།
ཐུབ་པའི་བརྟུལ་ཞུགས་འཛིན་པ་རྣམས་ནི་དེ་ལྟར་མིན་པ་དེའི་ཕྱིར་དགེ་སློང་དེ་འཆི་བའི་ཚེ་ན་ནོར་གང་ལ་བློའི་ལྟོས་པ་ཡོད་པ་དེ་མི་རུང་བས་འཆི་ཁར་ངའི་ནོར་འདི་འདི་དང་འདི་ལ་བྱིན་ཅིག་ཅེས་ཁྱིམ་པ་ལྟར་མི་རུང་ངོ༌། ། ཡང་ན། སྔ་འགྱུར་ལས། དེ་ཕྱིར་གང་ལ་ལྟོས་ཡོད་པའི། ། དགེ་སློང་དེ་ལ་དེ་མི་རུང༌། ། ཞེས་པ་ལྟར་དགེ་སློང་དེ་ལ་འཆི་བའི་ཚེ་ནོར་གང་ལ་ལྟོས་པ་ཡོད་པའི་བློས་འདི་ལ་འདི་བྱིན་ཞེས་སྨྲ་བ་དེ་མི་རུང་ངོ༌། ། གོས་གཞི་ལས། དགེ་སློང་དག་དེ་གསོན་པ་ན་སྦྱིན་པ་མི་བྱེད་ན་ཤི་ན་སྦྱིན་པ་བྱེད་པ་ལྟ་སྨོས་ཀྱང་ཅི་དགོས་ཏེ། ཁོ་བོ་འདས་ནས་འདི་ལ་སྦྱིན་པར་བྱའོ་ཞེས་བྱ་བའི་སྦྱིན་པ་འདི་ནི་མོད་ཀྱིས་བླངས་ནས་བགོ་བར་བྱའོ་ཞེས་གསུངས་སོ། ། དགེ་སློང་ནོར་ལ་ལྟོས་པ་དང་བཅས་པ་མི་རུང་བས་འཆི་ཁར་གཉེན་ལ་ཡོངས་སུ་བསྔོས་པའི་ནོར་འདི་ནི་འཆི་ཁར་མ་ཟད་ཚེ་འཕོས་པའི་རྗེས་ལ་ཡང་གོས་དང་ལྷུང་བཟེད་ལ་སོགས་པ་དེ་ནི་གཉེན་ལ་མི་སྦྱིན་པར་ཚོགས་ཀྱི་ཐད་དུ་འབུལ་ལོ། །
གང་དབང་མི་དབང་གི་ཚུལ་རྣམས་པར་དཔྱད་དེ་ཚོགས་ལ་ཕུལ་བ་དེ་ཆོ་ག་བཞིན་དུ་དགེ་འདུན་གྱིས་བགོ་བར་བྱའོ། ། ཤི་བའི་ཤུལ་དུ་རིན་པོ་ཆེ་གསེར་དང་མུ་ཏིག་ལ་སོགས་པ་ཡོད་པ་ཡིན་ན་དེ་ནི་དགེ་འདུན་གྱིས་བགོར་མི་རུང་བར་བརྗོད་དེ། སངས་རྒྱས་ལ་འབུལ་དགོས་པར་ལུང་ལས་བཤད་པའི་ཕྱིར་རོ། ། གཉིས་པ་བརྟེན་ཐ་དད་པའི་རྙེད་པ་གང་དབང་ནི། དགེ་སློང་ཤི་བའི་ཆོས་གོས་དང་ལྷུང་བཟེད་དགེ་སློང་མ་ལ་བཅོལ་ཏེ། དགེ་སློང་རྣམས་ཀྱིས་དེའི་རོ་བསྲེགས་ནས་ཆོས་གོས་དང་ལྷུང་བཟེད་ལེན་དུ་ཕྱིན་པ་ན། དགེ་སློང་མ་རྣམས་ཀྱིས་ཁྱེད་ཀྱི་ཁང་པ་ན་འདུག་པ་ཁྱེད་དབང་ལ། ངེད་ཀྱི་ཁང་པ་ན་འདུག་པ་ངེད་དབང་ངོ་ཞེས་སྨྲས་པས་སྟོན་པས་འདི་གསུངས་ཏེ། དགེ་སློང་ཤི་བའི་ཡོ་བྱད་ནི་དགེ་སློང་དབང་བར་འོས་པ་ཉིད་ཡིན་ལ། དགེ་སློང་དེ་དག་མེད་ན་དགེ་སློང་མ་དེ་ཡང་དབང་སྟེ།
དགེ་སློང་གི་སྲིང་མོ་ཡིན་པའི་ཕྱིར་རོ། ། དགེ་སློང་མ་ཤི་བའི་ནོར་དེ་དགེ་སློང་མ་དབང་བས་དགེ་སློང་མ་ཡིས་བདག་གིར་བྱ་བར་འདོད་དོ། ། གལ་ཏེ་དགེ་སློང་མའི་ནོར་དེ་ལ་ཡང་དགེ་སློང་མ་དེ་དག་མེད་ན་དགེ་སློང་རྣམས་ནི་བདག་པོར་འདོད་དོ། ། གསུམ་པ་ནི། གྲོགས་དགེ་སློང་མེད་པར་དགེ་སློང་དག་གལ་ཏེ་ཁྱིམ་པའི་གྲོང་དུ་ཤི་བར་གྱུར་ནས་དགེ་སློང་དེའི་ནོར་དེ་ཁྱིམ་དེར་ལུས་ན་དགེ་སློང་གཉིས་ཀྱིས་གཅིག་ཆར་དུ་སློང་བར་འདོམས་ནས་གཉིས་ཀ་རིལ་པོར་འདོད་ན་ཡང་གཉིས་ཀ་ལ་ཡང་ཕྱེད་ཕྱེད་བགོར་རུང་སྟེ། གང་གི་ཕྱིར་ན་གཉིས་ཀས་ཅིག་ཅར་ཉིད་དུ་སློང་བར་བྱེད་པའི་ཕྱིར། དུས་མི་མཉམ་ན་གང་སྔར་འོངས་པ་ལ་སྦྱིན་ནོ། ། ཁྱིམ་པ་གང་གིས་དགེ་སློང་གང་ལ་དམིགས་ཏེ་བྱིན་པའི་ཡོ་བྱད་དེ་ནི་ཅི་བདེར་དགེ་སློང་དེ་ཡིར་འགྱུར་བ་ཡིན་ནོ། ། གལ་ཏེ་གཙུག་ལག་ཁང་གཉིས་ཀྱི་བར་དུ་དགེ་སློང་ཤི་བའི་ཡོ་བྱད་གང་དབང་ཞེ་ན། གཙུག་ལག་ཁང་ཕན་ཚུན་གྱི་མཚམས་ཀྱི་བར་དུ་དགེ་སློང་ཤི་བ་ན་གཙུག་ལག་ཁང་གང་དུ་མགོ་བོ་བསྟན་པ་དེ་ན་གནས་པ་རྣམས་ཀྱིས་ཆོས་གོས་དང་ལྷུང་བཟེད་ལ་སོགས་པ་དབང་བ་ཡིན་ནོ། །
བཞི་པ་ནི། ཁྱིམ་བདག་གི་ནོར་བསྐྱིས་པའི་དགེ་སློང་ཤི་བའི་ཤུལ་དུ་ཁྱིམ་པས་དགེ་སློང་རྣམས་ལ་བུ་ལོན་འདེད་པ་ན་དུར་ཁྲོད་དུ་སོང་ལ་དེད་ཅིག་ཅེས་སྨྲས་པ་ལ་བརྟེན་ནས་གསུངས་པ་ནི། དགེ་སློང་གང་གིས་ཁྱིམ་བདག་གི་བུ་ལོན་བླངས་ནས་རང་ཉིད་འཆི་བདག་གི་ཁར་ཆུད་པར་གྱུར་པ་ན་ནི་བུ་ལོན་དེ་ནི་འཕགས་པའི་དགེ་འདུན་གྱིས་ཤི་བ་དེའི་ནོར་ལས་སྦྱིན་པར་བྱའོ། ། ཡང་དགེ་འདུན་གྱི་ཞལ་ཏ་བ་ཞིག་གིས་ཁྱིམ་པ་ཞིག་ལས་ནོར་བསྐྱིས་པའི་རྗེས་སུ་ཤི་ནས་ཁྱིམ་པས་དགེ་སློང་རྣམས་ལ་བུ་ལོན་དེད་པ་ན་དུར་ཁྲོད་དུ་སོང་ལ་དེད་ཅིག་ཅེས་སྨྲས་པ་ལ་བརྟེན་ནས་དགེ་འདུན་སྤྱིའི་དོན་དུ་ཞལ་ཏ་བས་ཁྱིམ་པ་ལས་བུ་ལོན་བླངས་ཏེ་ཤི་བ་ན་བུ་ལོན་དེ་ཀུན་ཚོགས་དགེ་འདུན་གྱིས་སྦྱིན་དགོས་པར་སྟོན་པའི་ལུང་གིས་ཤིན་ཏུ་ངེས་པ་ཡིན་ནོ། ། དགེ་འདུན་སྤྱི་ལ་དགོས་པ་བྱུང་ན་བུ་ལོན་འདི་ངེས་པར་གཞན་ལས་བླང་བར་བྱ་སྟེ། བླང་ཚུལ་ནི། གནས་བརྟན་རྒན་པོ་རྣམས་ལ་བུ་ལོན་བླངས་པ་གོ་བར་བྱས་ནས་དཔང་པོ་དང་བཅས་ཏེ་ཇི་ཙམ་ཁྱེར་བ་ཡི་གེར་བྲི་བར་བྱའོ། ། ལྔ་པ་ཕུལ་བའི་ཡོ་བྱད་གང་དབང་བ་ནི། དགེ་སློང་གང་གིས་ལྷན་ཅིག་དབང་བ་རྣམས་ཀྱིས་རང་འདོད་པའི་འབྲས་བུ་གྲུབ་པར་འདོད་པ་ཡིས་དགེ་སློང་ཤི་བའི་བ་དན་དང་གོས་དང་མལ་སྟན་སོགས་ཚོགས་ལ་ཕུལ་ན་ཉེས་པ་མེད་དོ། ། གལ་ཏེ་ཕུལ་རྗེས་སུ་འབུལ་མཁན་དེ་དག་འགྱོད་པའི་མེ་ལྕེ་ཡིས་སེམས་རབ་ཏུ་བསྲེགས་པ་ན་སླར་ཡང་འགྱོད་སེམས་བཟློག་པའི་ཆུ་ཡིས་འགྱོད་སེམས་ཀྱི་མེ་མ་ལུས་བ་ཞི་བར་བྱ་བ་ཉིད་དོ། །
སུམ་བརྒྱ་པ་ལས། གང་གིས་བ་དན་མལ་སྟན་སོགས་བྱིན་ནས། ། ཡིད་ལ་གཅགས་པའི་མེ་ནི་འབར་བྱེད་ན། ། བསྡམས་བྱ་ལས་ཐར་བྱ་ཕྱིར་དེ་ལ་ནི། ། སླར་བྱིན་བུམ་ཆུས་མ་ལུས་ཞི་བར་བྱ། ། ཞེས་སོ། ། དྲུག་པ་ལྟ་བ་ཐ་དད་པའི་ཡོ་བྱད་གང་དབང་བ་ནི། ཤི་བའི་ཡོ་བྱད་འདི་ལ་རང་བཞིན་དུ་གནས་པ་ཤི་བའི་ཡོ་བྱད་ནི་གནས་ནས་ཕྱུང་བ་སོགས་མ་ཡིན་པ་དགེ་སློང་རང་བཞིན་དུ་གནས་པ་དབང་བ་དང༌། གཞན་དག་གནས་ནས་ཕྱུང་བ་ཤི་བ་ན་གཅིག་རང་བཞིན་དུ་གནས་པའི་ཡོ་བྱད་དུ་མ་ཟད་གཅིག་གནས་ནས་ཕྱུང་བའི་ཡོ་བྱད་རྣམས་དགེ་སློང་རང་བཞིན་དུ་གནས་པ་རྣམས་ལ་རུང་བ་ཡིན་ནོ། ། ཡང་དགེ་སློང་རང་བཞིན་དུ་གནས་པ་ཤི་བའི་མདུན་དུ་དགེ་སློང་རང་བཞིན་དུ་གནས་པ་གཞན་མེད་པར་གྱུར་ན་སྡིག་ལྟ་ཡོངས་སུ་དག་པའི་བློ་གྲོས་ཅན་གནས་ནས་ཕྱུང་བ་ལ་ཡང་ནི་དགེ་སློང་རང་བཞིན་དུ་གནས་པའི་ཡོ་བྱད་ལ་དབང་ཐང་བཀག་པ་མེད་དོ། །
གོས་གཞི་ལས། གནས་ནས་ཕྱུང་བ་ནི་རབ་ཏུ་མང་ལ། རང་བཞིན་དུ་གནས་པ་ནི་གཅིག་མཆིས་པ་གུམ་ན་རྙེད་པ་གང་དབང་བར་གྱུར་ལགས། གནས་ནས་ཕྱུང་བ་རྣམས་ལས་ཐོག་མར་སྡིག་པའི་ལྟ་བར་སོང་བ་སྤངས་པ་གང་ཡིན་པའོ་ཞེས་སོ། ། སྡོམ་ལྡན་གྱི་རྙེད་པ་གང་དབང་བཤད་ཟིན་ཏོ། ། གཉིས་པ་རྟགས་ཅན་གྱི་རྙེད་པ་གང་དབང་ནི། ཁྱིམ་བདག་ཚོང་དཔོན་བུ་མེད་ནས་སྐྲ་བྲེགས་ཏེ་བསླབ་པ་སྦྱིན་པར་བརྩམས་པ་ཡུན་རིང་དུ་ན་ནས་སྐྲ་རིང་པོ་སྐྱེས་པ་མགོ་རེག་ཏུ་གྲགས་པ་འཆི་ཁར་ནོར་ཐམས་ཅད་གླེགས་བུ་ལ་བྲིས་ཏེ་རྒྱལ་བྱེད་ཚལ་དུ་བསྐུར་བ་འཆི་ཁར་ཡོ་བྱད་གང་འབུལ་བ་ཡི་གེར་བྲི་བར་བྱས་ནས་ནི། གལ་ཏེ་དགེ་འདུན་ཚོགས་པ་ལ་ཕུལ་བ་ན་ཤི་ན་དེའི་ནོར་དེ་ནི་བགོ་བར་བྱ་སྟེ། གཞན་ལས་ནོར་བསྐྱིས་པ་དང་འདྲ་བ་ཉིད་ལ་བགོའོ། ། ཡང་ན་རང་རང་གི་ནོར་དང་འདྲ་བ་ཉིད་ལ་བགོའོ་ཞེས་བྱའོ། །
དགེ་སློང་ཁྲུམས་སྟོད་ཀྱི་མིང་ཅན་གྱིས་རང་གི་གོས་དང་ལྷུང་བཟེད་བཅུ་གཉིས་སྡེ་ལ་བཅོལ། དེས་སྐྱེ་དགུའི་བདག་མོ་ལ་བཅོལ། དེས་ཀུན་དགའ་བོ་ལ་བཅོལ། དེས་གཙུག་ལག་ཁང་ཞིག་ཏུ་བཞག་པ་ཁྲུམས་སྟོད་གདུགས་ཚོད་ཀྱི་གོང་གི་དབྱར་ཚུལ་སོགས་བཟའ་དྲགས་ནས་ཤི་སྟེ་དེའི་གོས་དང་ལྷུང་བཟེད་བསྐྱིན་པར་ཀུན་དགའ་བོས་བྱིན་གྱིས་བརླབས་པ་ལྟ་བུའོ། ། འགོད་ཚུལ་ནི་གཙུག་ལག་ཁང་དེ་ལ་མཁོ་བར་གྱུར་པ་མུ་ཏིག་དང་ཚོན་རྩི་སོགས་དེ་ནི་གཙུག་ལག་ཁང་དེར་འོས་པས་དེ་ལ་འབུལ་བར་བྱ་བ་ཉིད་དོ། ། སྔ་འགྱུར་ལས། མཚོན་ཆ་ཀུན་ནི་མ་གཏོགས་སོ། ། ཞེས་འབྱུང་བས། མཚོན་ཆ་ཀུན་ནི་གཙུག་ལག་ཁང་དུ་འབུལ་པར་འོས་པ་ལ་མ་གཏོགས་སོ། ། འགྱུར་གསར་ལྟར་ན།
མཚོན་ཆ་དང་འཆིང་བྱེད་ཀྱི་ལྕགས་སྒྲོག་སོགས་ཀུན་ནི་གཙུག་ལག་ཁང་དུ་འབུལ་བར་འོས་པ་ལ་མ་གཏོགས་སོ། ། གོ་ཆ་ལ་སོགས་པ་རྒྱལ་པོ་ལ་འོས་པ་ནི་རྒྱལ་པོ་ལ་སྦྱིན་ནོ། ། མཚོན་ལ་ནི་ཁབ་ལ་སོགས་པ་དགོས་པ་དེ་རྗེས་སུ་མཐུན་པའི་དངོས་པོ་བྱ་བ་ཉིད་དོ། ། ཁབ་ལ་སོགས་པ་དེ་བཤིག་ནས་ཕོ་བའི་མཚོན་ཆ་གཞན་དུ་མི་བྱའོ། ། ཤི་བའི་ཡོ་བྱད་ཀྱི་རྙེད་པ་ཇི་ལྟར་བྱ་བ་བསྟན་ཟིན་ཏོ། ། གསུམ་པ་ཆོས་དང་དབྱར་གྱི་རྙེད་པ་ལ་ཇི་ལྟར་བྱ་བ་ནི། ཀུན་སློང་གཞན་དུ་མ་ཡེངས་པར་ཆོས་ཀྱི་དོན་ལ་མཉམ་པར་གཞག་པས་བདེ་གཤེགས་ཀྱི་ཞལ་ནས་གསུངས་པའི་ཚིག་བཅད་གཅིག་ཙམ་བཀླགས་པ་ན་ཡང་བཅོམ་ལྡན་འདས་ཀྱིས་ལེགས་པར་གསུངས་པ་དམ་པའི་ཆོས་དག་གིས་རྙེད་པ་གང་ཟག་དེ་ལ་མི་འོས་པ་མིན་ནོ། ། མཛོད་ལས། ཆོས་སྦྱིན་ཉོན་མོངས་ཅན་མིན་པས། ། མདོ་སོགས་ཡང་དག་ཇི་བཞིན་སྟོན། །
ཞེས་གསུངས་པ་ལྟར་རོ། ། ཐུབ་དབང་གིས་ལེགས་པར་གསུངས་པའི་དམ་པའི་ཆོས་ནི་རྣམ་པ་གཉིས་ཏེ། རྗོད་བྱེད་ལུང་དང༌། གཞན་ཡང་བརྗོད་བྱ་རྟོགས་པའོ། ། ཚིགས་སུ་བཅད་པ་གཅིག་ཙམ་འཛིན་པས་ཀྱང་ལུང་དེ་འཛིན་པའི་དོན་གྱིས་ན་ཆོས་ཀྱི་རྙེད་པ་འོས་པ་ཡིན་ནོ། ། རྟོགས་པའི་ཆོས་འཛིན་པ་ནི་ཚུལ་བཞིན་དུ་སྒྲུབ་པར་བྱེད་པ་ཡིན་ནོ། ། མཛོད་ལས། སྟོན་པའི་དམ་ཆོས་རྣམ་གཉིས་ཏེ། ། ལུང་དང་རྟོགས་པའི་བདག་ཉིད་དོ། ། དེ་འཛིན་བྱེད་དང་སྨྲ་བྱེད་པ། །
སྒྲུབ་པར་བྱེད་པ་ཁོ་ན་འོ། ། ཞེས་གསུངས་སོ། ། ཡང་ཚུལ་ཁྲིམས་དང་ལྡན་པ་རྣམས་སྔར་གནས་དེར་དབྱར་གནས་པར་ཁས་བླངས་ནས་གལ་ཏེ་ཤི་བའམ་མཚན་གཞན་དུ་འགྱུར་ཀྱང་དབྱར་གནས་པར་ཁས་བླངས་པའི་དོན་གྱིས་དབྱར་གྱི་རྙེད་པ་འོས་པ་ཡིན་ནོ། ། བཞི་པ་ཞར་ལས་བྱུང་བའི་དོན་ལ་གཉིས་ཏེ། མཆོད་རྟེན་བཞེངས་ཚུལ་དང༌། ནད་པ་བསྐྱང་ཚུལ་ལོ། ། དང་པོ་ལ་གཉིས་ཏེ། ཚད་དང༌། བཀོད་པའོ། ། དང་པོ་ནི།
སྔ་འགྱུར་ལས། བདེ་གཤེགས་སྲས་ཀྱི་ལྷུན་པོའི་ཚད། ། སྐུ་གཟུགས་མཆོད་རྟེན་བྱེད་པ་ཡིས། ། ཞེས་འབྱུང་བས། བདེ་བར་གཤེགས་པ་དང་བདེ་བར་གཤེགས་པའི་སྲས་འཕགས་པ་རྣམས་ཀྱི་སྐུ་གཟུགས་དང་མཆོད་རྟེན་བྱེད་པར་འདོད་པ་ཡིས། ལྷུན་པོ་སྟེ་མཆོད་རྟེན་ཚད་དང་ལྡན་པར་བྱ་བ་ཡིན་ནོ། ། འགྱུར་གསར་ལས། བདེ་གཤེགས་གདུང་སྲས་ལྡན་པའི་ཚད། ། ཅེས་པ་ནི་འགྱུར་ཉེས་པ་ཡིན་ནོ། ། དབྱིབས་ནི་སྤྱིར་བཏང་ལ་སྟོན་པའི་མཆོད་རྟེན་ལ་ཟུར་བཞི་དང་ལོགས་མཉམ་པ་མཛེས་པར་བྱས་ནས་བང་རིམ་བཞི་དང༌།
གཞན་བུམ་པ་དང༌། བུམ་རྟེན་དང༌། བྲེ་དང༌། སྲོག་ཤིང་དང༌། གདུགས་བཅུ་གསུམ་ལ་སོགས་རིམ་པ་བཞིན་དུ་བརྩེགས་ནས་བྱའོ། ། བདེ་གཤེགས་ཀྱི་སྲས་རྣམས་ཀྱི་མཆོད་རྟེན་དེ་ལ་ཡང་རྒྱུན་ཞུགས་ཀྱི་མཆོད་རྟེན་ལ་གདུགས་གཉིས་དང༌། ཕྱིར་འོངས་ལ་གསུམ་དང༌། ཕྱིར་མི་འོང་ལ་བཞི་དང༌། དགྲ་བཅོམ་པའི་ལྔ་སྟེ། འབྲས་བུའི་རིམ་པ་ལས་གདུགས་གཅིག་གིས་ལྷག་པ་ཉིད་ཀྱི་གྲངས་སོ། །
སྔ་འགྱུར་ལས། འབྲས་བུའི་རིམ་པའི་གདུགས་ཀྱི་གྲངས། ། ཞེས་འབྱུང་བ་ལྟར་ལེགས་སོ། ། མཆོད་རྟེན་ཡུ་བོ་སྟེ་གདུགས་མེད་པ་ནི།

ཡོན་ཏན་གྱི་སོ་སོ་སྐྱེ་བོ་རྣམས་ལ་བྱ་བར་འོས་སོ། ། ཕྲན་ཚེགས་ལས། ཉན་ཐོས་ཀྱི་འབྲས་བུ་དང་གདུགས་ཀྱི་རིམ་པའི་གྲངས་མཉམ་པར་བཤད་ལ། མདོ་རྩ་བ་དང་གཞུང་འདི་ལས་ནི། འབྲས་བུ་ལས་གདུགས་གཅིག་གཅིག་གིས་ལྷག་པར་གསུངས། ཞུ་བ་ལས་ནི། སྟོན་པའི་མཆོད་རྟེན་ཡོངས་སུ་རྫོགས་པར་བྱའོ། ། རང་སངས་རྒྱས་ཀྱི་ནི་བུམ་པ་སུལ་མེད་པ་ཅན་བྱའོ། ། དགྲ་བཅོམ་པ་ཡི་ནི་འཕང་ལོ་བཞི་པ་ནས། རྒྱུན་ཞུགས་ཀྱི་འཕང་ལོ་གཅིག་པའོ། ། སོ་སྐྱེ་དགེ་བ་ཅན་དག་གི་ནི་མགོ་བོ་ཡུ་བོར་བྱའོ་ཞེས་སོ། །
སྟོན་པའི་མཆོད་རྟེན་དེའི་གདུགས་ཀྱི་ཚད་མ་མཐའ་བཅུ་གསུམ་ཡིན་ལ། མཐར་ཐུག་པའི་གདུགས་ཀྱི་ཚད་ལ་ངེས་པ་མེད་དེ། གྲངས་བརྒྱ་ལྷག་པ་དང༌། རིན་ཐང་བྱེ་བ་ཉིད་རི་བ་སྟེ། སྟོན་པ་ལ་ཚུལ་དེ་ལྟ་བུའི་མཆོད་རྟེན་ཡང་ནི་བྱ་བར་འོས་ཏེ། ལུང་གཞི་ལས། ད་ལྟར་ང་མངོན་པར་རྫོགས་པར་བྱང་ཆུབ་པ་ན། ལྷ་དང་མི་རྣམས་ཀྱིས་རྩིབས་བརྒྱ་པ་དང་ལྡན་པའི་གདུགས་ཉིས་སྟོང་ལྔ་བརྒྱ་དབུའི་གཙུག་གི་སྟེང་དུ་བཟུང་བར་གྱུར་ཏོ་ཞེས་སོ། ། ཐེག་པ་དམན་པ་བསེ་རུའི་སྤྱོད་པས་གཅིག་པུར་གནས་པའི་རང་རྒྱལ་ལ་གདུགས་རིམ་པ་བཅུ་གསུམ་པས་བྱ་སྟེ། དེ་ལ་ཆར་ཁེབས་མེད་པ་དག་བྱའོ་ཞེས་ཕྲན་ཚེགས་ལས་གྲགས་པར་ཐོས་པ་ཡིན་ནོ། །
སྔ་འགྱུར་ལས། བྱའོ་ཞེས་ནི་ཐོས་པ་ཡིན། ། ཞེས་པ་ལྟར་ལེགས་སོ། ། ཚད་བསྟན་ཟིན་ཏོ། ། གཉིས་པ་བཀོད་པ་ནི། སྟོན་པའི་མཆོད་རྟེན་གྱི་ལོགས་གཡས་གཡོན་དག་ཏུ་ནི་སློབ་མ་མཆོག་ཟུང་གཅིག་གི་མཆོད་རྟེན་བྱའོ། ། སྟོན་པའི་མཆོད་རྟེན་ནི་དབུས་སུ་བྱ་སྟེ། ལྷག་མ་འཕགས་པ་གཞན་རྣམས་ཀྱི་མཆོད་རྟེན་ནི་གྲལ་རྒན་རིམ་བཞིན་དུ་བྱའོ། ། འཕགས་པའི་མཆོད་རྟེན་དེའི་ཕྱི་རོལ་ཏུ་ནི་འཕགས་མིན་སོ་སོ་སྐྱེ་བོ་རྣམས་ཀྱི་མཆོད་རྟེན་བྱའོ། ། གཉིས་པ་ནད་པ་བསྐྱང་ཚུལ་ལ་གསུམ་སྟེ།
བརྩེ་བར་བྱ་བས་མདོར་བསྟན། ནད་པ་བསྐྱང་ཚུལ་རྒྱས་པར་བཤད། ནད་པའི་ཁྱད་པར་གྱི་ཀུན་ཏུ་སྤྱད་པའོ། ། དང་པོ་ནི། སློབ་མ་རྣམས་ཀྱང་ན་ན་ཕུན་ཚུན་ལུས་ངག་རབ་ཏུ་གུས་པར་བྱ་བ་དང་ཡིད་མཉམ་པས་ཕན་ཚུན་བསྙེན་བཀུར་བྱའོ། ། དགེ་འདུན་ཀུན་གྱིས་ཀྱང་ཆོ་ག་བཞིན་དུ་ནད་པ་རྣམས་སྨན་དག་གིས་ཀྱང་ཉེ་བར་བསྡུ་བར་བྱའོ། ། ནད་པ་ཁྲུས་བྱ་བའི་ཕྱིར་ཆུ་སློང་བ་ལ་ཆུ་གཙང་ཞིང་དྲི་མ་མེད་པ་ལྷུང་བཟེད་ནས་སྦྱིན་ནོ། ། དེ་ཡང་ལྷུང་བཟེད་ལན་གསུམ་བཀྲུས་ནས་ཀྱང་སངས་རྒྱས་ཀྱི་ཚིགས་བཅད་ཟློས་ཏེ་སྦྱིན་ནོ། ། གཉིས་པ་ནད་པ་བསྐྱང་ཚུལ་རྒྱས་པར་བཤད་པ་ལ་གསུམ་སྟེ། ནད་པ་ལ་བསྙེན་བཀུར་བྱ་བ།
ནད་ཞི་ཐབས་ལ་འབད་པ། གཞན་མེད་ན་དགེ་འདུན་གྱིས་བསྒྲུབ་པའོ། ། དང་པོ་ལ་གསུམ། སྨན་གྱི་བསྙེན་བཀུར། གོས་ཀྱི་བསྙེན་བཀུར། རིམ་གྲོའི་བསྙེན་བཀུར་རོ། ། དང་པོ་ནི། སྨན་དག་ཐོག་མར་བྱིན་ལེན་བྱས་ནས་ནི་ཚུལ་ལྡན་གྱི་དགེ་སློང་ནད་པ་དག་ལ་སྦྱིན་ནོ། ། གལ་ཏེ་བྱིན་ལེན་སྟོབ་པ་པོ་མེད་ན་ནི་ནད་པ་རང་ཉིད་ཀྱིས་ལེན་པ་ལ་ཡང་སྤྱད་དུ་རུང་ངོ༌། ། གཉིས་པོ་ནི།
ནད་པས་གྱོན་པའི་ཆོས་གོས་བྱིན་གྱིས་བརླབས་པ་དག་ནད་པ་ལས་དགེ་སློང་གིས་མི་བླང་ཞིང༌། ནད་པ་དེ་ཡིས་ཕུལ་ཡང་ནི་དགེ་སློང་རྣམས་ཀྱིས་བགོ་བར་མི་བྱ་བར་ནད་ཞི་བ་ན་ཕྱིར་གཏད་དོ། ། ཡང་དགེ་སློང་གང་ཞིག་འདིར་ནད་པའི་ཆོས་གོས་ལ་ཆགས་པས་ནད་པས་ཕུལ་བའི་ཆོས་གོས་དེ་ལེན་པ་དང༌། སྦྱིན་བདག་མི་སྤྲོ་བཞིན་དུ་ཕུལ་ཅིག་ཅེས་བསྐུལ་བ་དང༌། སྦྱིན་བདག་རང་གིས་འབུལ་ཡང་འབུལ་མི་དགོས་ཞེས་འགེགས་པར་བྱེད་པ་དེ་དག་གསུམ་ཆར་ཡང་ཉེས་བྱས་ཀྱི་སྐྱོན་དང་བཅས་པ་ཡིན་ནོ། ། གསུམ་པ་རིམ་གྲོའི་བསྙེན་བཀུར་ནི། འཕགས་མིན་སོ་སྐྱེའི་ནད་པ་དང་འཕགས་པའི་ནད་པ་གཉིས་ཀ་ལ་ཡང་ནད་གསོ་བའི་དོན་དུ་ནམ་ཡང་ལེ་ལོ་མི་བྱ་སྟེ། ལུས་ཀྱི་འཁྲུལ་འཁོར་དང་གཏར་ཁ་བྱེད་པ་ལ་སོགས་པ་ནད་གསོ་བའི་སྦྱོར་བ་ལ་ལེ་ལོ་བྱ་བ་མིན་ནོ། ། རྒྱལ་པོ་གསལ་རྒྱལ་གྱི་སྨན་པ་རྒྱུན་ཤེས་ཀྱི་བུས་གཞན་གྱི་གཞང་འབྲུམ་བཅད་ནས་ཤི་བ་ལ་བརྟེན་ནས། སྨན་པ་དད་པ་ཆུང་བས་ནད་ཀྱི་གསོ་སྦྱོར་བྱ་བ་མིན་ནོ། །
གལ་ཏེ་ནད་པ་གསོ་བར་བྱེད་པར་འདོད་ན། སངས་རྒྱས་སོགས་ལ་མཆོད་པ་དང༌། ཚོགས་དགེ་འདུན་གྱི་སྟོན་མོ་དང༌། ཡོ་བྱད་གཞན་མེད་ན་ནད་པ་རང་གི་ཆོས་གོས་གཉིས་ཡོད་ན་ངན་ཞིང་དམན་པ་ཆོས་གོས་སུ་བྱིན་གྱིས་བརླབས་ཏེ་བསྐོན་ལ། སྔར་གོན་འཕྲོའི་ཆོས་གོས་བཟང་པོ་སོགས་བཙོངས་པ་ཉིད་ཀྱིས་རིམ་གྲོ་བྱ་བ་ཡིན་ནོ། ། ནད་པ་དེ་ལ་ནོར་ཅུང་ཟད་ཀྱང་མེད་པར་གྱུར་པ་དེ་ལྟར་ན་ནི་ནོར་གང་ཡོད་པའི་དགེ་སློང་གཞན་ལས་ནོར་བླངས་ནས་ཀྱང་ནུས་པ་ཇི་ལྟ་བ་བཞིན་དུ་རིམ་གྲོ་བསྒྲུབ་པར་བྱ་སྟེ། ཕྱི་རོལ་པ་སོགས་དེ་ནི་ནད་པ་ལ་དད་པ་བསྐྱེད་པའི་ཕྱིར་རོ། ། ཐ་ན་རྡོ་གུ་སྟེ་རི་ལུ་དང་མེ་ཏོག་དང་ཙནྡན་ལ་སོགས་པའི་ཕྱེ་མ་དང་བུམ་པའི་ཆུ་ཙམ་ལ་བརྟེན་ནས་ཀྱང་ནད་པའི་རིམ་གྲོའི་མཆོད་པ་དག་བཅོམ་ལྡན་འདས་དེ་ཡིས་ལུང་ལས་ཉེ་བར་བསྟན་པ་བཞིན་བྱའོ། ། གཉིས་པ་ནད་ཞི་ཐབས་ལ་འབད་པ་ལ་གཉིས་ཏེ། ཕྱི་མར་ནད་ཞི་བར་བྱ་བ་དང༌།
འདིར་ནད་ཞི་བར་བྱ་བའོ། ། དང་པོ་ནི། གང་ཞིག་དོན་མིན་པ་སྡུག་བསྔལ་སྐྱེད་པར་བྱེད་པའི་ཉོན་མོངས་པའི་ནད་ཀྱིས་གཟིར་བས་ནོར་ལ་ཆགས་པ་ན། ནད་པ་དེའི་ནོར་དེ་ནི་འབད་པས་བླངས་ནས་སུ་ཕྱི་མར་ཕན་པའི་དོན་དུ་སངས་རྒྱས་མཆོད་པ་དང༌། བརྟུལ་ཞུགས་ཅན་གྱི་ཚོགས་ལ་སྟོན་མོ་བྱའོ། ། ནད་གཡོག་རང་གི་ཆོས་གོས་དང་ལྷུང་བཟེད་སོགས་ཀྱང་ནད་པ་དེ་ལ་སྦྱིན་ནས་དེའི་ཚེ་ནད་གཡོག་གིས་ནད་པ་ལ་ཕན་པའི་དོན་དུ་བདེ་གཤེགས་དང་དགེ་འདུན་མཆོད་པའི་དོན་དུ་བརྩོན་པར་བྱའོ། ། ཁྱད་པར་དུ་ཡང་ནོར་དག་ལ་ཆགས་པར་གྱུར་པས་གང་དུ་སྲོག་མི་འཆད་པའི་སྔོན་རོལ་དུ་ནད་པ་དེའི་ལྷུང་བཟེད་སོགས་ཡོ་བྱད་ཅི་འདོད་པ་རྣམས་ཆོས་དང་ཚུལ་ཁྲིམས་ལ་སོགས་པའི་ཡོན་ཏན་དང་ལྡན་པ་རྣམས་ལ་འབུལ་བར་བྱའོ། ། སྔ་འགྱུར་ལས། ཁྱད་པར་དུ་ཡང་ནོར་དག་ལ། ། ཞེས་གསུངས་པ་ལྟར་ལེགས་སོ། །
ནོར་དག་ལ་ཆགས་པའི་ཉེས་པ་ཅི་ཞེ་ན། སྔོན་མཉན་ཡོད་དུ་དགེ་སློང་ཚུལ་ཁྲིམས་དང་ལྡན་ཡང་རང་གི་ལྷུང་བཟེད་ལ་རབ་ཏུ་ཆགས་བཞིན་དུ་ཤི་བས་རང་གི་ལྷུང་བཟེད་ཀྱི་ནང་དུ་གདུགས་པ་ཅན་གྱི་སྤྲུལ་དུ་སྐྱེས་པས་སྟོན་པས་གཏི་མུག་ཅན་ལྷུང་བཟེད་སྤོངས་ལ་སོངས་ཤིག་ཅེས་བརྗོད་པས། སེམས་འཁྲུགས་ནས་ནགས་བསྲེག་ཏེ་དམྱལ་བར་སྐྱེས་སོ། ། གཉིས་པ་འདིར་ནད་ཞི་བར་བྱ་བ་ནི། གཞང་འབྲུམ་ཅན་ལ་སྨན་དང་སྔགས་ཀྱི་སྦྱོར་བ་ཡིས་གཞང་འབྲུམ་ལེགས་པར་གསོ་བར་བྱ་སྟེ། གསོ་བའི་ཐབས་སྨན་པའི་མན་ངག་མེད་པར་ནི་སེན་མོ་སོགས་ཀྱིས་གཞང་འབྲུམ་གཅད་པར་མི་བྱའོ། ། གསུམ་པ་གཞན་མེད་ན་དགེ་འདུན་གྱིས་བསྒྲུབ་པ་ནི། སྔོན་མཉན་ཡོད་དུ་ནད་གཡོགས་གཞན་མེད་པས་ནད་པ་ཞིག་གི་ནད་གཡོག་སྟོན་པས་མཛད་དེ། བསོད་སྙོམས་ཕྱེད་ཀྱང་གནང་ནས་དེས་ཀྱང་བརྩོན་པས་དགྲ་བཅོམ་པ་ཐོབ་པ་ལ་བརྟེན་ནས་ནད་པ་གང་ལ་སློབ་མ་དང་གྲོགས་ཚངས་པ་མཚུངས་པར་སྤྱོད་པ་ལ་སོགས་པའི་ནད་གཡོག་མེད་ཅིང་སྨན་ཡང་མེད་ན་ནད་པ་དེ་ལ་སྨན་དག་སྦྱིན་པ་དང༌། དགེ་སློང་གཅིག་དང་གཉིས་ལ་སོགས་པའི་རིམ་པས་ནད་གཡོག་ཚོགས་ཀྱིས་རེ་མོས་བྱའོ། །
ནད་པ་བསྐྱང་ཚུལ་རྒྱས་པར་བསྟན་ཟིན་ཏོ། ། གསུམ་པ་ནད་པའི་ཁྱད་པར་གྱི་ཀུན་ཏུ་སྤྱོད་པ་ནི། མཛེ་ནད་ཅན་གྱིས་ནི་དགེ་འདུན་གྱི་མལ་སྟན་ལ་ཉེ་བར་སྤྱོད་པ་སྤང་བར་བྱ་སྟེ། འདུག་ས་མ་ཡིན་པ་ཡང་དགེ་འདུན་གྱི་ཁྲུས་ཀྱི་རྫིང་བུ་དང༌། ལྗོན་ཤིང་དང་ཉེ་འཁོར་དང་སྤོངས་དང་འདུག་ས་ལ་སོགས་སོ། ། ཁང་བཟང་དང་ཁྱམས་ཀྱི་སྒོ་དང་གཡོས་ཁང་དང་བཤང་གཅིའི་ཁང་པར་མི་འདུག་ཅིང༌། མིའི་འགྲོ་འདུག་ཉུང་བའི་དབེན་པར་གནས་པར་བྱ་སྟེ། མཛེ་ཅན་དེ་ནི་ཚོགས་དགེ་འདུན་ཉིད་ཀྱིས་བསྐྱངས་བར་འོས་སོ། ། ལྔ་པ་གནས་ཀྱིས་རྙེད་པ་བསྒྲུབ་པར་བྱ་བ་ལ་བཞི། གཙུག་ལག་ཁང་ཐ་དད་ཀྱི་རྙེད་པ་ལ་ཇི་ལྟར་བྱ་བ་དང༌།
སྤྱིར་དགེ་འདུན་གྱི་གོས་སྟན་ལ་བརྩེ་བར་བྱ་བ་དང༌། དངོས་པོ་ཐམས་ཅད་རྒན་རིམ་བཞིན་དུ་སྦྱིན་པ་དང༌། ཡོ་བྱད་ཆུད་ཟ་བ་སྤང་བའོ། ། དང་པོ་ལ་གསུམ། གནས་གཞན་གྱི་དངོས་པོ་གནས་གཞན་ནས་བསྐྱང་བ་དང༌། གནས་གཞན་གྱི་རྫས་གནས་གཞན་དུ་མི་སྤྱད་པ་དང༌། གནས་གཞན་གྱི་རྫས་གཞན་དུ་དབུལ་དུ་མི་གཞུག་པའོ། ། དང་པོ་ནི། གཙུག་ལག་ཁང་གི་བདག་པོ་ཁྱིམ་བདག་རྒྱལ་པོས་བཟུང་བས། དགེ་སློང་རྣམས་ཀྱང་བྲོས་པའི་ཤུལ་དུ་གཙུག་ལག་ཁང་གི་རྫས་རྣམས་རྐུན་པོས་ཁྱེར་བ་ལ་བརྟེན་ནས་དགེ་འདུན་གནས་བཞིན་པའི་གཙུག་ལག་ཁང་གི་བདག་པོ་ཁྱིམ་པ་སོགས་གང་ཤི་འམ།
རྒྱལ་པོ་སོགས་ཀྱི་བཅིངས་སམ། ཐག་རིང་པོར་སོང་ན་ཡང་དགེ་འདུན་རྣམས་ཀྱིས་དཀའ་བ་ཡིས་ཀྱང་ལོ་ལྔའི་བར་དུ་གཙུག་ལག་ཁང་བསྲུང་བའི་ཆེད་དུ་ལེགས་པར་གནས་པར་བྱ། ལོ་ལྔ་ལོན་ནས་ཀྱང་བདག་པོ་མ་བྱུང་ན་གཙུག་ལག་ཁང་དེའི་དྲུང་གི་གཙུག་ལག་ཁང་གཞན་ལ་བརྟེན་ནས་ཉེ་འཁོར་གྱི་གཙུག་ལག་ཁང་དེའི་རྙེད་པ་དག་བླངས་ཏེ། ཉེ་འཁོར་དེར་དགེ་སློང་དེ་གནས་པར་བྱའོ། ། གསོ་སྦྱོང་ནི་ཉེ་འཁོར་གྱི་གཙུག་ལག་ཁང་དང་ཐ་དད་བྱ་སྟེ། གཙུག་ལག་ཁང་སྔ་མར་གསོ་སྦྱོང་བྱའོ། ། དགོས་པ་གཙུག་ལག་ཁང་སྔ་མ་བསྲུང་བའི་ཕྱིར་དུའོ། ། སྔ་མ་དང་ཉེ་འཁོར་གྱི་གཙུག་ལག་ཁང་གཉིས་ཀ་བསྡོམས་པས་དེ་ལྟར་ལོ་བཅུ་གནས་ནས་ཀྱང་གནས་དེར་འཛིན་པ་པོ་སུ་ཡང་མེད་པ་ན་མལ་སྟན་ལ་སོགས་པ་ཉེ་འཁོར་ལ་གནས་པ་དེ་ལ་བྱིན་ནས་གཙུག་ལག་ཁང་གཞན་དུ་གནས་པར་བྱའོ། ། གཞན་དུ་འགྲོ་བར་འདོད་པའི་དགེ་སློང་རྣམས་ཀྱིས་ཇི་ལྟར་འདོད་པར་གཙུག་ལག་ཁང་སྔ་མ་སྒོ་བསྡམས་ཤིང་རྒྱས་བཏབ་ནས་འགྲོ་བར་བྱ་སྟེ། སླར་ཡང་དགེ་སློང་གཞན་གཙུག་ལག་ཁང་དེར་འཇུག་པ་བྱུང་ན་དེ་ལ་འདུག་གནས་སྦྱིན་པར་བྱའོ། །
གཉིས་པ་ནི། ཁྱིམ་བདག་ཅིག་གིས་གཙུག་ལག་ཁང་བརྩིགས་ཏེ་ཡོ་བྱད་སྦྱར་བའི་དགེ་སློང་དྲུག་ཅུ་གནས་པ་ལ་གཞན་ནས་ཕྱག་འཚལ་དུ་འོངས་པའི་དགེ་སློང་ཞིག་གིས་གཙུག་ལག་ཁང་དེའི་རྫས་དང་ཡོ་བྱད་གཞན་དུ་ཁྱེར་སོང་བས་དེའི་ཡོན་ཏན་བདག་མ་དད་པ་ལ་བརྟེན་ནས་གཙུག་ལག་ཁང་སྔ་མ་གཞན་ལ་གནས་པས་དབང་བའི་དཀོར་དགེ་སློང་གཞན་གྱིས་གནས་གཞན་དུ་ཁྱེར་ནས་སྤྱོད་པ་སྟོན་པས་བཀག་གོ ། དགོས་པའི་ཆེད་དུ་གཙུག་ལག་ཁང་གཞན་ན་གནས་པ་དེ་དང་བློ་མཐུན་པས་གཡར་པོར་ཡོངས་སུ་སྤྱོད་པ་ལ་ཉེས་པ་མེད་དོ། ། གསུམ་པ་ནི། ཁྱིམ་བདག་ཅིག་གིས་གཙུག་ལག་ཁང་ཞིག་ཏུ་དགེ་སློང་ཉུང་ངུ་ཞིག་ལ་ཡོ་བྱད་མང་པོ་སྦྱར་བས་དགེ་སློང་ཉུང་ལ་ཡོ་བྱད་མང་བས་གཙུག་ལག་ཁང་ན་གནས་པའི་དགེ་སློང་རྣམས་ཀྱིས་ཡོ་བྱད་རྣམས་གཙུག་ལག་ཁང་གཞན་ན་གནས་པའི་དགེ་སློང་རྣམས་ལ་ཕུལ་བས་མ་དད་པ་ལ་བརྟེན་ནས། གཙུག་ལག་ཁང་གི་བདག་པོ་སྦྱིན་བདག་རྣམས་ཀྱི་མལ་སྟན་དག་རང་གི་གཙུག་ལག་ཁང་དུ་ཕུལ་བ་དང༌། གཙུག་ལག་ཁང་དུ་གནས་པ་རྣམས་ཀྱིས་མི་འདོད་ཀྱང་གནས་མལ་སོགས་དེ་ལྟ་བུ་གཙུག་ལག་ཁང་གཞན་དུ་འབུལ་དུ་གཞུག་པར་མི་བྱའོ། ། གཉིས་པ་སྤྱིར་དགེ་འདུན་གྱི་གོས་སྟན་ལ་བརྩེ་བར་བྱ་བ་ནི། ཚོགས་དགེ་འདུན་གྱི་གོས་གྱོན་ནས་ཀྱང་དགེ་སློང་རང་གི་ལས་བྱེད་པ་བཀག་ལ། ཚོགས་ཀྱི་ལས་བྱེད་པ་ལ་ནི་མ་བཀག་གོ །
གོས་བཀྲུ་བ་དང་ཚོན་གྱི་ལས་ལ་སོགས་པ་ཆར་དང་ཁ་བ་འབབ་པའི་དུས་སུ་མི་བྱ་ལ། དེ་བཞིན་དུ་གཞན་ཡང་ཆོས་གོས་ཆེན་པོ་སྟེ་སྣམ་སྦྱར་སོགས་གང་དག་ཆར་དང་ཁ་བ་འབབ་པའི་དུས་ན་བླ་གབ་མེད་པར་མི་གཞག་ཅིང༌། བཤང་གཅི་བྱེད་པའི་ས་དག་ཏུ་སྣམ་སྦྱར་སོགས་གྱོན་པ་དེ་བཀག་པ་ཡིན་ནོ། ། གནས་མལ་ཡང་གནས་སྐྱོང་བ་པོའི་གང་ཟག་ལ་མ་གཏད་པར་མཚན་མོའི་དུས་སུ་འགྲོ་བར་མི་བྱའོ། ། བམ་པོ་ལྔ་པ་བསྟན་ཟིན་ནས་བམ་བོ་ཐ་མ་དྲུག་པ་བསྟན་པ་ནི། གནས་མལ་གཏོང་བ་ན་ཡང་ཡུལ་དགེ་སློང་གཅིག་ལ་གོ་བར་བྱས་ཏེ་གཞག་པར་བྱ་བར་འདོད་དོ། ། གསུམ་པ་དངོས་པོ་ཐམས་ཅད་རྒན་རིམ་བཞིན་དུ་སྦྱིན་པ་ནི། ཚོགས་དགེ་འདུན་གྱི་འདུག་སྟན་ལ་སོགས་ཀྱང་རྒན་རིམ་བཞིན་དུ་བཟང་རིམ་ནས་སྦྱིན་པར་བྱ་ལ། གློ་བུར་དུ་ལྷགས་པའི་དགེ་འདུན་གྱི་ཆེད་དུ་ཡང་ཡོ་བྱད་དང་གནས་མལ་གྱི་དངོས་པོ་དགོས་པ་གང་ཡང་ཀུན་ཏུ་གཞག་གོ ། སྟོན་པ་ཀ་ཤི་ཀར་ལྗོངས་རྒྱུ་བ་ན་དྲུག་སྡེས་ལྗོན་ཤིང་གང་བཟང་བ་ལ་བདག་བཟུང་བྱས་ནས་གནས་བརྟན་རྣམས་ཀྱིས་ཤིང་ཁོག་སྟོང་ལས་མ་ཐོབ་པས་གསལ་རྒྱལ་གྱིས་རྒན་རིམ་གྱིས་བྱ་བར་ཞུས་པས་གནང་བ་ལ་བརྟེན་ནས་གཙུག་ལག་ཁང་དུ་མ་ཟད་དགོན་པར་ཡང་གནས་བཟང་ངན་གྱི་དབྱེ་བས་ས་དང་ཤིང་གི་ཕུག་ལ་སོགས་པ་རྒན་རིམ་སོགས་ལ་ཅི་འདོད་པར་རིམ་པ་ཇི་ལྟ་བ་བཞིན་དུ་ཐོབ་པ་ཡིན་ནོ། །
སྟོན་པས་དགོན་པ་ལ་གནས་པར་བསྔགས་པ་ན་དགོན་པར་དམ་བཅས་པ་རྐུན་པོས་བཅོམ་ནས་ཆོས་གོས་ཡང་ཡང་ཚོལ་བས་དགེ་བ་ཉམས་པ་ལ་བརྟེན་ནས་དགོན་པའི་གློ་བུར་དུ་ལྷགས་པའི་དགེ་འདུན་ལའང་ཡོ་བྱད་ཀྱི་དངོས་པོའི་སྐལ་བ་གཞག་པར་བྱ་སྟེ་ཞེས་གསུངས་སོ། ། རྒྱལ་པོའི་ཁབ་ཏུ་རྒྱལ་པོ་ས་འཛིན་གྱིས་རྒྱལ་པོ་གཟུགས་ཅན་སྙིང་པོ་ལ་བསྐུར་པའི་ལྭ་བ་པི་ལིན་ཏ་ལ་ཕུལ་བ་དེས་གྱོན་ནས་དགོན་པར་བསྡད་པ་ལ་རྐུན་པོས་གླགས་བཙལ་པས་མ་ཐོབ་ཀྱང་དགོན་པར་སྡོད་པ་དེས་ཆོས་གོས་དང་ལྷུང་བཟེད་ལ་སོགས་པ་གནས་གཞན་དུ་སྦས་ནས་ནི་གནས་པར་བྱ་ཡི། གཞན་དུ་རྐུན་པོས་འཇོམས་པའི་དགག་བྱ་ཡོད་པས་ལྟུང་བར་འགྱུར་རོ། ། གང་གི་ཚེ་བསྟན་པ་རྒྱས་ཏེ་དགེ་སློང་མང་པོ་མཉན་ཡོད་དུ་ལྷགས་པ་ན་གནས་དོགས་པས་གང་དུ་ས་གཞི་ཁྲུ་དོའི་ཚད་ཙམ་ལ་ཡང་གནས་མལ་དག་བྱ་བར་གནང་ངོ༌། ། འཕྲལ་དུ་ཉེ་བར་མཁོ་བའི་ཡོ་བྱད་རིལ་པ་ཞབས་ཚགས་ཅན་དང༌། སོ་ཤིང་སོགས་དང༌། ཕ་གུ་སོགས་ཀྱང་ལོངས་སྤྱོད་པར་གནང་ངོ༌། ། སྨན་གྱི་ནུས་པ་མི་འཆོར་བའི་དོན་དུ་སྨན་གྱི་སྣོད་ཀུན་ནས་འཇམ་པོར་བྱུགས་ཏེ་བྱའོ། ། སྔར་གྱི་གནས་ཁང་སོགས་སུ་བསྡད་ནས་ཕྱིས་འགྲོ་བར་འདོད་པས་སངས་རྒྱས་སྲས་ཀྱི་དང་པོའི་འདུག་གནས་སྤྱིལ་པོ་སོགས་ནི་བཤིག་ནས་འགྲོ་བར་མི་བཞེད་དོ། ། གཙུག་ལག་ཁང་ཞིག་ན་ཉེ་དགའ་གནས་བརྟན་བྱེད་པ་ན་དེ་བས་རྒན་པ་ཞིག་འོངས་ནས་ཉེ་དགའ་གནས་བརྟན་གཉིས་པར་གྱུར་པ་ལ་མ་མཉེས་ནས་གཞན་དུ་ཕྱིན་པས་གཞན་གྱི་གནས་བརྟན་དང་པོ་ཐོབ་ཀྱང༌།
གནས་སྔ་མའི་གནས་བརྟན་གཉིས་པའི་སྐལ་བ་ལས་མ་ཐོབ་པས་སླར་ལོག་སྟེ་གནས་ཁང་ལ་སོགས་པ་རྒན་རིམ་བཞིན་བགོས་ཤིག་བྱས་པས་གནས་ཁང་ལ་སོགས་འགྱེད་པའི་དུས་སུ་དགེ་འདུན་མ་བགོས་ཤིང་མཆོད་རྟེན་གྱི་དོན་མིན་པར་འགྲོ་བ་ན་སླར་ཡང་འོངས་ནས་རྒན་རིམ་བཞིན་དུ་གནས་ཁང་སོགས་འདོད་ཀྱང་ཕྱིར་འོངས་པ་དེ་ལ་རྒན་རིམ་བཞིན་འོས་པ་མིན་ནོ། ། གནས་མལ་དང་བཟའ་བ་དང་ཤིང་ཐོག་སོགས་འབྲས་བུ་དང་མེ་ཏོག་ལ་སོགས་ནི་རྒན་པ་ཕྱིས་འོངས་པ་དེ་ལ་གསར་བུ་རྣམས་དང་མཉམ་པོར་སྦྱིན་པར་བྱ་བ་དེ་ནི་ཐུབ་པའི་བསྟན་པ་འདི་ལ་ཆོས་ཉིད་དོ། ། དམིགས་བསལ་ནི། གནས་ཁང་རྒན་རིམ་དུ་བྱས་པ་ན་རྒན་པོ་གཏུམ་པོས་ནད་པ་གནས་ཁང་ནས་ཕྱུང་བས་ནད་ཚབས་ཆེ་བ་ལ་ནི་གནས་ཁང་གཞན་ནད་པ་རང་གིས་ཇི་ལྟར་འདོད་པ་བཞིན་བྱ་སྟེ། གནས་དེར་ཇི་ཙམ་གྱི་བར་དུ་ཞེ་ན། གནས་དེར་དབྱར་གནས་པར་ཁས་ལེན་པར་མི་བྱེད་ན་ཡང་ཇི་སྲིད་ནད་སོས་ཀྱི་བར་དུ་སྦྱིན་ནོ། ། བཞི་པ་ཡོ་བྱད་ཆུད་ཟ་བ་སྤང་བ་ནི། གཙུག་ལག་ཁང་གི་ཕྱི་རོལ་དུ་གོས་སྟན་ལ་སོགས་པ་ལུས་པ་མཐོང་ན་ནང་དུ་གཞུག་ཅིང་རྒན་པོ་དང་ན་བ་དང་ཉམ་ཆུང་དག་གིས་རང་གིས་གཞུག་མི་ནུས་པས་དགེ་བསྐོས་དག་ལ་ནང་དུ་གཞུག་པར་བྱ་བ་འདི་དང་འདི་ལྟ་བུ་སྣང་ཞེས་བརྗོད་པར་བྱའོ། ། དགེ་འདུན་གྱི་མལ་སྟན་དང་ཆོས་གོས་དང་ལྷུང་བཟེད་སོགས་ཡོ་བྱད་དག་མེས་ཚིག་གམ་ཆུས་ཁྱེར་བ་མཐོང་ན་དགེ་སློང་བདག་ཉིད་ཀྱིས་ཐབས་ཀྱིས་རྗེས་སུ་བསྲུང་སྟེ་ཆུད་མི་ཟ་བར་ངེས་པར་བསྐྱང་ངོ༌། ། གལ་ཏེ་མེས་ཚིག་པ་སོགས་ལ་འདོན་པར་བྱེད་པའི་གྲོགས་མེད་ན་རྙེད་པར་དཀའ་བས་དང་པོ་གང་ཟག་རྣམས་ཀྱི་ཆོས་གོས་ལ་སོགས་པ་ཕྱུང་ངོ༌། །
ཕྱི་ནས་ཚོགས་དགེ་འདུན་གྱི་ཡོ་བྱད་ཀྱང་ཕྱུང་ངོ༌། ། དེ་ནས་ཆོས་ཀྱི་ཡོ་བྱད་དོ། ། དེ་ནས་བདེ་བར་གཤེགས་པའི་ཡོ་བྱད་དེ་འདི་ནི་མེས་ཚིག་པ་དང་ཆུས་ཁྱེར་བ་ལས་དབྱུང་བའི་རིམ་པར་འདོད་དོ། ། གསུམ་པ་རྙེད་པ་ལ་སྤྱོད་པས་སྒྲུབ་པ་ལ་བརྩོན་པ་ལ་གསུམ། ཉན་བཤད་བྱེད་ཚུལ་སྤྱིར་བསྟན་པ། ཉན་པའི་ཚུལ་བྱེ་བྲག་ཏུ་བསྟན་པ། ཐུན་མོང་དུ་བསླབ་བྱ་བསྟན་པའོ། ། དང་པོ་ནི། ཚུལ་ཁྲིམས་དང་ཐོས་པ་ལ་སོགས་པའི་ཡོན་ཏན་དང་ལྡན་མི་ལྡན་ཐོག་མར་ངེས་པར་བརྟགས་ནས་ཆོས་ཉན་པའི་གོ་སྐབས་འབྱེད་དུ་བཅུག་གོ ། བརྟག་པའི་ཐབས་ཇི་ལྟ་བུ་ཞེ་ན།
གང་གི་ཕྱིར་དྲི་བ་བྱེད་པའི་ཐབས་ཀྱིས་བརྟག་པ་བསྒྲུབ་པར་བྱ་བ་ཉིད་དོ། ། གང་ལ་དོན་གང་དྲི་བར་བྱ་ཞེ་ན། ཆོས་ཉན་པ་དོན་དུ་གཉེར་བ་དེ་ཡིས་དགེ་སློང་ལ་མདོའམ་འདུལ་བ་ཉིད་དྲིས་ཏེའོ། ། གནས་སྐབས་གང་གི་ཚེ་ཞེ་ན། དྲི་བ་པོ་དེ་ཡིས་དགེ་སློང་འདུག་པའི་ཐད་དུ་ཉེ་བས་སམ་འགྲོ་བཞིན་དུ་དྲིས་ཀྱང་རུང་ངོ༌། ། གོ་སྐབས་ཕྱེ་བའི་འོག་ཏུ་འཆད་པ་པོའི་སྡོམ་བརྩོན་རང་ལ་ཆོས་ཇི་ཙམ་བསྟན་ནུས་པ་ཐོག་མར་བལྟ་བ་ཡིས་ཉན་པ་པོ་ལ་ཚིག་ཀློག་པ་དང་དོན་ཉེ་བར་བསྟན་པ་སྦྱིན་ནོ། ། གཉིས་པ་ཉན་ཚུལ་བྱེ་བྲག་ཏུ་བཤད་པ་ལ་གསུམ་སྟེ། སྦྱོར་བ་དང༌། དངོས་གཞི་དང༌། རྗེས་སོ། །
དང་པོ་སྦྱོར་བ་ནི། སློབ་དཔོན་གྱིས་ཉེ་བར་བསྟན་པའི་ཆོས་འཛིན་པའི་སློབ་མས་ཀྱང་བླ་མ་དང་སངས་རྒྱས་ལ་དང་པོར་གུས་པར་བྱའོ། ། གཉིས་པ་དངོས་གཞི་ནི། ཉལ་བ་སྤངས་ནས་ནི་སེམས་རྩེ་གཅིག་པས་སློབ་དཔོན་གྱིས་ཉེ་བར་བསྟན་པ་ལན་གསུམ་དུ་བཟླས་ཏེ་ཉེ་བར་གཟུང་ངོ༌། ། གསུམ་པ་རྗེས་ནི། སློབ་དཔོན་གྱིས་ཉེ་བར་བསྟན་པ་བཟུང་ནས་སྟོན་པ་པོ་འདི་ཡིས་སྒྲ་མི་ཐོས་པའི་ཕྱོགས་དེར་བསྡད་ནས་ཉེ་བར་བསྟན་པའི་དོན་དེ་ལ་སེམས་གཏད་ནས་ནི་ཚིག་དོན་བྱང་བའི་དོན་དུ་ཡང་ནི་ལན་བརྒྱའི་བར་དུ་བཟླའོ། ། རྣམ་འབྱེད་ལས། ཚེ་དང་ལྡན་པ་དག་བཅོམ་ལྡན་འདས་ཀྱིས་མི་ཀློག་པ་ལ་ཤེས་རབ་མེད་དོ་ཞེས་མ་གསུངས་སམ། ཚུར་གཤེགས་ཁ་དོན་གྱིས་ཤིག་ཅེས་གསུངས་པ་བཞིན་ནོ། ། གསུམ་པ་ཐུན་མོང་གི་བསླབ་བྱ་ནི།
ཤཱ་རིའི་བུས་བྲམ་ཟེའི་ཁྱེའུ་ལྷས་སྦྱིན་དང༌། བ་ལང་འབྱོར་རབ་ཏུ་བྱུང་ནས་དེ་གཉིས་ཀྱིས་སྡེབ་སྦྱོར་དུ་བཏོན་པས་རིང་པོར་འདོན་པ་དང་རྗེས་སུ་འདོན་པ་སོགས་ཀྱི་སྡེབ་སྦྱོར་གྱི་དབྱངས་ཀྱིས་ཐུབ་པའི་གསུང་མི་བསྒྲག་གོ ། འོ་ན་ཇི་ལྟར་བྱ་ཞེ་ན། རང་གི་ཡུལ་སྐད་དང་རྗེས་སུ་མཐུན་པར་འདོན་པར་བྱེད་པ་ལ་འགལ་བ་མེད་དོ། ། རྙེད་པ་གང་དབང་གི་མཚན་ཉིད་བསྟན་ཟིན་ཏོ། ། ལྔ་པ་ཆོ་ག་ཕུན་སུམ་ཚོགས་པར་བྱ་བ་ལ་དྲུག གནོད་པ་སྤང་བ་དང༌། བདེ་བ་བསྒྲུབ་པ་དང༌། ཉམས་པ་བསལ་བ་དང༌། གནས་མལ་ལ་སྤྱོད་པ་དང༌།
བསྡུ་ཞིང་གྲངས་གཟུང་བ་དང༌། གཙུག་ལག་ཁང་བསྐྱང་བའི་ཆོ་གའོ། ། དང་པོ་ལ་བཞི། གནས་ལ་གནོད་པ་སྤང་བ། ལུས་སྲོག་ལ་གནོད་པ་སྤང་བ། སྐྱབས་འགྲོ་ལ་གནོད་པ་སྤོང་བ། བསླབ་པ་ལ་གནོད་པ་སྤང་བའོ། དང་པོ་ནི། ཆུ་སྲིན་བྱིས་པ་གསོད་ཀྱི་རི་ལ་རྟོགས་བྱེད་ཀྱི་ཁང་པའི་ཀ་བ་ལ་ཉེ་དགས་བསྣུན་པ་ལ་བརྟེན་ནས་སྡོམ་བརྩོན་གང་ཞིག་སྦྱིན་བདག་གི་ཁང་པའི་ཀ་བ་དང༌། ལྗོན་ཤིང་དང༌།
རྩིག་པ་ལ་སོགས་ལ་རབ་ཏུ་བརྡེག་པར་བྱེད་ན་རྡེག་པ་པོ་ལ་འགལ་ཚབས་ཅན་དུ་འགྱུར་རོ། ། དེའི་ཕྱིར་ན་ཀ་བ་ལ་བརྡེག་པ་སོགས་དེ་མི་སྤྱད་དོ། ། གཉིས་པ་ནི། སྒེག་རྫས་ཀྱི་དཔུང་རྒྱན་དང༌། གཞན་རྐང་རྒྱན་སོགས་གདགས་སུ་རུང་བ་མིན་པའོ། ། རིམས་ནད་ཞི་བའི་དོན་དུ་སོ་སོ་འབྲང་མའི་སྲུང་འཁོར་སོགས་འདོགས་པ་ནི་རུང་ངོ༌། ། གཞན་གྱི་ནད་ལ་སོགས་པ་ལ་ཕན་གདགས་པའི་དོན་དུ་སྔགས་བཟླས་པ་སོགས་བྱ་སྟེ། སྔགས་ཐམས་ཅད་དམ་ཞེ་ན། གཞན་ལ་གནོད་པར་འགྱུར་བའི་གསོད་པའི་སྔགས་ནི་བཟླ་བར་བྱ་བ་མ་ཡིན་ནོ། ། གསུམ་པ་ནི།
དཀོན་མཆོག་གསུམ་ལས་གཞན་མུ་སྟེགས་པའི་ལྷ་ལ་ཕྱག་འཚལ་བ་དང་མཆོད་པ་བྱེད་པ་ནི་གསང་སྔགས་བཟླ་བའི་ཕྱིར་ཡང་བཀག་པ་ཡིན་ནོ། ། ནད་ལ་ཕན་པའི་དོན་དུ་གཞན་གྱི་སྔགས་བརྗོད་དགོས་པ་བྱུང་ན་ཇི་ལྟར་བྱ་ཞེ་ན། ཐོག་མར་དཀོན་མཆོག་གསུམ་ལ་ཕྱག་བྱས་ནས་གཞན་ཕྱི་རོལ་པ་ཉིད་ཀྱི་གསང་སྔགས་བརྗོད་པར་བྱའོ། ། བཞི་པ་ནི། ཡངས་པ་ཅན་གྱི་ལི་ཙྪ་པཱི་ཆེན་པོས་མཛའ་བོ་དང་ས་ལས་སྐྱེས་ལ་མ་ཉན་ནས་ཆུང་མ་ལ་སྤྱད་དོ་ཞེས་གྱད་བུ་ནོར་ལ་སྐུར་པ་བཏབ་པ་ལ་བརྟེན་ནས་ལས་ཀྱི་ཆོ་གས་ལྷུང་བཟེད་ཁས་སྦུབ་བྱས་ཏེ། དེའི་ནང་དུ་དགེ་སློང་སུས་ཀྱང་བསོད་སྙོམས་མི་ལེན་པར་ཁྲིམས་བྱས་པའི་ཁྱིམ་ལ་སྟན་ལ་འདུག་པ་དང་སྟོན་མོ་ཟ་བ་ཡང་བཀག་པ་ཡིན་ནོ། ། གཉིས་པ་བདེ་བ་བསྒྲུབ་པ་ལ་གསུམ། གཞན་ལ་བདེ་བ་བསྒྲུབ་པ་དང༌། བདག་ལ་བདེ་བ་བསྒྲུབ་པ་དང༌། གཉིས་ཀ་ལ་བདེ་བ་བསྒྲུབ་པའོ། །
དང་པོ་ནི། ཁྱིམ་བདག་རྟོགས་ལྡན་གྱི་ཁང་པར་རས་ཁ་ཚར་ཅན་གདན་དུ་བཏིང་བ་ལ་བརྟེན་ནས་དགེ་སློང་རྣམས་ཀྱི་དམ་པའི་ཆོས་སྟོན་པ་ན་ཁྱིམ་བདག་དད་པ་དང་ལྡན་པ་རྣམས་ཀྱིས་མངོན་པར་འདུས་བྱས་པའི་ས་གཞི་གོས་ཀྱིས་གཡོགས་པའི་སྟན་ལ་འདུས་བྱས་ཐམས་ཅད་མི་རྟག་པར་འདུ་ཤེས་པའི་བློ་ཉེ་བར་བཞག་པ་ཉིད་ཀྱིས་དགེ་སློང་རྣམས་ཀྱིས་གོས་ཀྱི་སྟེང་དུ་འགྲོ་བ་གནང་ངོ༌། ། གཉིས་པ་ནི། དྲུག་སྡེས་ཆུ་བོ་དྲེགས་ལྡན་ལ་གཅེར་ཁྲུས་བྱས་པ་ལ་བརྟེན་ནས་སྡོམ་བརྩོན་ཆོས་གོས་གསུམ་ཁོ་ན་འཛིན་པར་དམ་བཅས་པ་ལ་ཡང་ཁྲུས་ཀྱི་རས་བསྲེལ་བ་སྟེ་འཆང་བར་རྗེས་སུ་གནང་ངོ༌། ། ནམ་གྲུ་འཁུ་འཁྲིག་ཅན་གྱིས་ཆབ་ཁུང་སར་མོན་སྲན་གྲེའུའི་མྱུ་གུ་ཁ་འབུས་པ་མཐོང་ནས་ཟས་ཟོས་པའི་ནང་གི་མོན་སྲན་གྲེའུ་མི་ཟ་བ་ལ་བརྟེན་ནས། ས་བོན་ཚོས་པར་དཀའ་བའི་ཚོགས་རྣམས་ཀྱང་ཟས་ཀྱི་ནང་གི་རླངས་པས་ཕོག་པ་ཚོས་པའི་གྲངས་སུ་འགྲོ་བས་སྤྱད་དུ་རུང་ངོ༌། ། ཕྱི་དྲོ་སྒྲེགས་པ་བྱུང་བ་ལ་ནི་དང་པོའི་གཉིས་གསུམ་བོར་ནས་སུ་རྗེས་སུ་གུས་པས་ཁ་ནང་བཀྲུ་བར་བྱ། བ་ལང་བདག་གིས་མཁན་པོ་ཟ་མ་ཟ་བ་བུལ་བ་ལ་གླང་རྒན་བཞིན་དུ་བལྡད་དམ་ཞེས་སྨྲས་པའི་ལས་ཀྱིས་མིད་པ་གཉིས་གྲུབ་པ་ལྟ་བུ་སྔོན་གྱི་ལས་བཟློག་དཀའ་བ་ལས་གྲུབ་པའི་མིད་པ་གཉིས་པ་ལ་ནི་སྒྲེགས་པ་བྱུང་བ་མིད་པ་ལ་སྐྱོན་མེད་པས་མ་གཏོགས་སོ། ། མངོན་མཚན་ཅན་གསེར་དང་དངུལ་ལ་སོགས་པ་དག་འཆང་བ་ནི་གང་ཟག་ལ་བཀག་པ་ཡིན་གྱི། དགེ་འདུན་ཉིད་ལ་གནང་ངོ༌། །
བསོད་སྙོམས་པ་ཡིས་ཟད་ཀྱིས་དོགས་པས་ཆོས་གོས་ལ་མདུད་པ་བོར་བ་དང་གཉའ་གོང་དུ་གཟར་བ་སོགས་བྱ་བ་མིན་ནོ། ། ཐམས་ཅད་སྔོན་པོ་སོགས་སུ་ཁ་དོག་གཅིག་པའི་གོས་རྣམས་དགེ་སློང་གིས་ཉེ་བར་ལོངས་སྤྱད་པར་བྱ་བ་མིན་ནོ། ། གོས་གཞི་ལས། ཐམས་ཅད་སེར་པོའམ། ཐམས་ཅད་དམར་པོའམ། དཀར་པོ་ནི་རུང་བ་མ་ཡིན་པ་ཉིད་དོ་ཞེས་སོ། ། སློབ་དཔོན་ཆོས་ཀྱི་བཤེས་གཉེན་གྱིས་ནི་གོས་རིལ་གྱིས་སྔོ་བ་བཀག་པ་ཡིན་གྱི། གོས་ཐམས་ཅད་སེར་བ་དང་དམར་བ་ནི་མ་བཀག་གོ་ཞེས་འཆད་དོ། ། གསུམ་པ་ནི། བྲམ་ཟེ་མ་དད་པ་ཞིག་གིས་ཤིང་དྲུང་ཞིག་ན་མི་གཙང་བ་མཐོང་བས་དགེ་སློང་རྣམས་ལ་སྨོད་པ་ལ་བརྟེན་ནས་མེ་ཏོག་ཕུན་སུམ་ཚོགས་པ་ཡོད་པའི་གཞི་དང༌།
འབྲས་བུ་དང༌། ལྗོན་ཤིང་སོགས་ཀྱི་དྲུང་དུ་གཅི་བ་དང་བཤང་བ་སོགས་ཀུན་ཏུ་སྤྱོད་པ་སྤང་ངོ༌། ། ཐམས་ཅད་ནེའུ་གསིང་དང་ཤིང་གིས་ཁྱབ་པ་ལ་ནི་འདོར་ཀྱང་ཉེས་པ་མེད་པར་གསུངས་སོ། ། སྟེང་དུ་འཛེག་པའི་སྐས་ནི་ཤིང་ལས་བྱ་བ་སྟེ། རྡོའི་སྐས་ནི་བྱ་བ་མ་ཡིན་ནོ། ། ལུང་ལས་སྐས་ནི་གསུམ་སྟེ། ཤིང་གི་དང༌། ཐག་པ་ཡི་དང༌། སྨྱིག་མའི་འོ་ཞེས་སོ། ། རླུང་ནད་ཅན་གྱིས་ཉེ་བར་ཕྱག་མི་བྱ་ཞིང༌།
དེ་ལ་ཡང་ནི་གཞན་གྱིས་བྱིན་པ་ནས་འཁྱུད་པའི་ཕྱག་བྱ་བ་མིན་ནོ། ། བཤང་གཅི་སོགས་བྱས་པའི་རྗེས་སུ་ལུས་གཙང་ཞིང་བྱི་དོར་བྱས་ནས་ནི་ཆོས་གོས་ལེགས་པར་བགོ་བར་བྱ། བྱུག་པ་དེ་ཡིས་ལུས་ལ་ཕན་པའི་བསམ་པ་ཡིས་བསྐུ་མཉེ་བྱས་པ་ལ་ནི་རྒྱགས་པར་འགྱུར་བའི་ཉེས་པ་མེད་དོ། ། ལི་ཤིའི་མེ་ཏོག་དང་གོ་སྙོད་ལ་སོགས་པ་ཚེགས་ཆུང་ངུས་རྙེད་ན་དབེན་པར་འདུག་ནས་ནི་སྦྱིན་བདག་རྣམས་ལ་ཚོགས་རྫོགས་པས་ཕན་པར་འདོད་ཅིང་ལྟ་བྱེད་མིག་གི་དབང་པོ་ཚིམ་ཞིང་རྒྱས་པའི་དོན་དུ་དྲི་བསྣམ་མོ། ། སྔོན་མཉན་ཡོད་དུ་ཆོས་གོས་འཇམ་ཕྱིས་བྱས་པ་ཞིག་གཅུང་དགའ་བོ་ལ་མཛེས་མས་བྱིན་པ་སྐུར་འདེབས་ཀྱི་རྒྱུར་གྱུར་པ་གསན་ནས་ཐུབ་དབང་གིས་ཆོས་གོས་འཚེར་བག་ཅན་དགག་པའི་ཚུལ་འདི་རབ་ཏུ་གསུངས་སོ། ། ཇི་ལྟར་ན། གཏུན་ཤིང་ལ་སོགས་པས་ལེགས་པར་བརྡུངས་ནས་ཤིན་ཏུ་འཇམ་པོར་བྱས་པའི་ཆོས་གོས་དགེ་སློང་གིས་བཅང་བར་མི་བྱ་སྟེ། འདི་ནི་སུ་ཞིག་འཆང་བར་བྱེད་པ་དེ་ལ་ངེས་པར་འགལ་ཚབས་ཅན་དུ་འགྱུར་རོ། ། སྔོན་རྐུན་པོས་ཕག་བརྐུས་ནས་བསད་དེ་མགོ་དང་རྐང་ལག་བོར་བ་དག་དགེ་སློང་ཞིག་གིས་ཁྱེར་བས་བསད་དོ་བརྐུས་སོ་ཞེས་སྐུར་པ་བྱུང་བ་ལ་བརྟེན་ནས་ཕག་གི་ཡན་ལག་མགོ་བོ་དང་སུག་བོལ་སོགས་པ་དང་བུ་རམ་ཤིང་ལ་སོགས་པ་དག་གི་ལྷག་མ་ཆོམ་རྐུན་ཀྱིས་བོར་བ་གང་གཞན་གྱིས་མ་མཐོང་བར་བླང་བར་མི་བྱ་ཡི། སྐྱེ་བོ་ཕལ་མོ་ཆེས་མཐོང་བར་བྱས་ནས་བླང་བར་བྱའོ། །
གསུམ་པ་ཉམས་པ་བསལ་བའི་ཆོ་ག་ལ་ལྔ། ལུས་ཉམས་པ་བསལ་བ་དང༌། གོས་ཉམས་པ་དང༌། རྫས་ཉམས་པ་དང༌། མཐུན་པ་ཉམས་པ་དང༌། གོས་ལ་ཉམས་པ་བསལ་བ་གཞན་ནོ། ། དང་པོ་ནི། རྒྱབ་དང་མགོ་བོ་དང་སྐེད་པ་ལ་སོགས་པ་ཡིས་ཁུར་པོ་ཤིན་ཏུ་ལྕི་བ་ཁུར་བའི་སྡོམ་བརྩོན་གང་ཡིན་པ་འདི་ནི་འགལ་ཚབས་ཀྱི་ཉེས་པའི་སྡུག་བསྔལ་གྱིས་འཇིག་རྟེན་ཕ་རོལ་དུ་གཟིར་བར་བྱེད་དོ། ། གཉིས་པ་ནི། ལྭ་བ་ལ་སོགས་པ་གོས་རིན་པོ་ཆེ་སྲིན་བུས་ཟོས་པ་ལ་ནི་ཤིང་ནིམ་པ་དང་འདབ་མ་བདུན་པ་ལ་སོགས་པའི་ལོ་མའི་ཕྱེ་མས་བསྒོ་བར་བྱ་བར་གསུངས་སོ། །
གསུམ་པ་ནི། དགེ་སློང་གང་གི་ཕ་དབུལ་པོ་མ་ཡིན་པ་ཕྱུག་པོས་བུ་དགེ་སློང་ལ་ནོར་སྐལ་སྟེར་པར་བྱེད་ན་ཚུལ་ཁྲིམས་དང་ལྡན་པས་ནོར་བླངས་ནས་དཀོན་མཆོག་གསུམ་མཆོད་པ་སོགས་ཉིད་ཀྱི་དགོས་པ་བྱའོ། ། འདིའི་གླེང་གཞི་ནི་ཁྱིམ་བདག་ཅིག་གི་བུ་རབ་བྱུང་ལ་ནོར་སྐལ་བྱིན་ཅིག་ཅེས་སྨྲས་ནས་འདས་སོ། ། བུས་ནོར་སྐལ་བྱིན་པ་མ་བླངས་པ་ན་བཅོམ་ལྡན་འདས་ཀྱིས་ལོང་ལ་དཀོན་མཆོག་གསུམ་གྱི་མཆོད་པ་གྱིས་ཤིག་ཅེས་གསུངས་སོ། ། བཞི་པ་ནི། དྲུག་སྡེས་མཚམས་ཆེན་པོའི་ཕྱི་རོལ་ནས་འདུན་པ་དང་ཡོངས་དག་ཕུལ་བས་མཚམས་གཞན་གནས་པས་ལས་ཀྱི་ཆོ་ག་བྱེད་པ་དེའི་ཚེ་འདུན་པ་ཕུལ་ན་ཉེས་བྱས་ཏེ། གཞན་གྱིས་འབུལ་དུ་བཅུག་ཀྱང་ལས་མི་འཆགས་པས་འཇུག་མཁན་ལ་ངེས་པར་ཉེས་བྱས་སྐྱེད་པ་ལས་གཞན་མིན་པར་ཉེས་བྱས་སྐྱེད་པ་ཁོ་ནའོ། ། ལྔ་པ་གོས་ལ་ཉམས་པ་བསལ་བ་གཞན་ནི། བྲམ་ཟེ་ཞིག་གིས་ལྭ་བ་བཟང་པོ་ཞིག་ཕྱོགས་བཞིའི་དགེ་འདུན་ལ་ཕུལ་བས་དགེ་འདུན་རྣམས་ཀྱིས་བགོས་པས། ཀྱེ་ཀརྵ་པ་ཎི་བསྒྱུར་ནས་བགོས་ན་ཅི་མ་རུང་ཞེས་སྨྲས་པ་ལ་བརྟེན་ནས་ལྭ་བ་བཟང་པོ་དང་རས་ཡུག་ལ་སོགས་པ་བཟང་པོ་གང་དག་ཚོགས་ཀྱིས་ཅི་བདེར་ཐོབ་པ་ན་དེ་ནི་གཞན་ལ་བཙོངས་ཏེ་བགོ་བར་བྱ་ཡི།
ཆུད་ཟ་བས་གཤག་ཅིང་གཏུབ་པར་མི་བྱའོ། ། ཉམས་པ་བསལ་བ་བསྟན་ཟིན་ཏོ། ། བཞི་པ་གནས་མལ་ལ་སྤྱོད་པའི་ཆོ་ག་ལ་བཞི་སྟེ། ཇི་ལྟར་སྤྱོད་པ་དང༌། ཇི་ལྟར་བསྐྱང་བ་དང༌། གང་ལ་སྤྱོད་པ་དང༌། རུང་མི་རུང་གི་དབྱེ་བའོ། ། དང་པོ་ནི། དགེ་སློང་གིས་གནས་མལ་ལ་སྲོག་ཆགས་ཡོད་མེད་རབ་ཏུ་མ་བརྟགས་པར་ཉལ་བ་ནི་ཉེས་བྱས་སུ་འགྱུར་རོ། ། གྲོང་ཀི་ཏ་དང་ཉེ་བའི་ར་ཀ་ཏའི་ནགས་སུ་ཐ་སྐར་སྐྱེས་དང་ནབས་སོ་དང་འགྲོ་མགྱོགས་སོགས་ཀྱིས་རྟ་ལ་སོགས་པ་འཐབ་ཏུ་བཅུག་པ་ལ་བརྟེན་ནས་རྟ་དང་ཁྱིམ་བྱ་དང་བྱ་བར་ཏ་ཀ་དང་གླང་པོ་ཆེ་ལ་སོགས་པ་དགེ་སློང་གིས་འཐབ་ཏུ་གཞུག་པར་མི་བྱའོ་ཞེས་གསུངས་སོ། །
བདེ་གཤེགས་ཀྱིས་གང་ཟག་གཉིས་པོ་ལ་པུས་འཁྱུད་རྗེས་སུ་གནང་བ་སྟེ། གཉིས་པོ་ནི་ལུས་ནད་ཀྱིས་ཉམས་པ་དང༌། གཞན་ཡང་རྒན་པོ་དེ་ལ་གནང་ངོ༌། ། རྒྱུ་གང་ལས་བྱ་ཞེ་ན། ཆོས་གོས་ཀྱི་རྒྱུ་བདུན་པོ་ཇི་སྐད་བཤད་པ་དག་ལ་བྱའོ། ། དགེ་སློང་རང་གི་གནས་ནས་རེ་ཞིག་གཞན་དུ་འགྲོ་བར་འདོད་པ་ཡིས་སླར་ཡང་ཕྱིར་འོང་བར་འདོད་པ་ཡིན་ན་གནས་མལ་ལ་ས་རྡུལ་དང་སྲོག་ཆགས་ལ་སོགས་པ་མེད་པར་བྱས་ཤིང་སྦྱངས་ནས་དགེ་སློང་གཞན་ཞིག་ལ་ལེགས་པར་གཏད་དེ་འགྲོ་བར་བྱའོ། ། གང་ལ་གཏད་པའི་དགེ་སློང་དེ་ཡིས་ཀྱང་གནས་མལ་དེ་ནི་གཞན་མ་འཁོར་གྱི་བར་དུ་འབད་པས་བསྲུང་བར་བྱའོ། ། གཉེར་བྱེད་ཚུལ་ནི། མ་ནོར་བའི་རྟགས་བྱས་སམ་ཁྱོད་ཀྱི་གནས་མལ་འདི་ཡིན་ཞེས་གོ་བར་བྱས་ཏེ་བསྲུང་ངོ༌། ། བདག་པོ་ཡོད་ན་སླར་ཡང་སྦྱིན་པར་བྱའོ། །
གང་སྔོན་གནས་མལ་ལ་བྲང་འགྲོ་སྟེ་སྦྲུལ་ཡོད་པ་མ་མཐོང་ནས་དགེ་སློང་གིས་སྦྲུལ་མནན་པས་དགེ་སློང་དང་སྦྲུལ་གཉིས་ཀ་ཡང་ནི་ཤི་བར་གྱུར་པ་དེས་ནི་གནས་མལ་མ་སྦྱངས་པའི་ཉེས་པ་འདི་ནི་གོ་བར་བྱེད་པ་ཡིན་ནོ། ། གཉིསཔ་ཇི་ལྟར་བསྐྱང་བ་ནི། གོང་དུ་བསྟན་པ་འདི་གནས་མལ་མ་སྦྱངས་པའི་ཉེས་པ་གོ་བྱེད་ཡིན་པས་བརྟུལ་ཞུགས་ཅན་གྱིས་གནས་མལ་ཟླ་ཕྱེད་ན་ཡང་སྦྱང་བ་དང༌། ལྷ་རྣམས་འདུ་ཞིང་ཆོས་ལ་འཆད་ཉན་བྱེད་པའི་ཕྱིར་ཚེས་བརྒྱད་དང་བཅོ་ལྔ་ལ་ཡང་གནས་མལ་ཡོངས་སུ་སྦྱང་བར་བྱའོ། ། གནས་མལ་མ་སྦྱངས་ན་ནི་བཅོམ་ལྡན་འདས་ཀྱིས་བཅས་པའི་བསླབ་པ་མི་འཐོབ་བོ། ། དགེ་འདུན་སྤྱི་ལ་བསྔོས་བ་མིན་པའི་གནས་ཁང་བཟང་པོ་དེར་བསྒྲུབས་པ་ནི་ཚོགས་ལ་ཉེ་བར་མཁོ་བ་ཡིན་ཡང་དགེ་སློང་གང་སྔོན་ལ་འོངས་པ་ཐོབ་འོས་ཀྱི་རིམ་པས་སྤྱད་ཀྱི། རྒན་རིམ་ཇི་ལྟ་བ་བཞིན་དུ་བཟང་བ་ཐོབ་པའི་རིམ་པ་ནི་འདིར་ཡོད་པ་མིན་ནོ། ། བསྙེན་བཀུར་ལ་སོགས་པའི་བྱ་བ་ཡོངས་སུ་རྫོགས་པ་ན་སྣོད་སྦྱང་དང་ཡོ་བྱད་དང་གོས་ལ་སོགས་པ་སྔོན་དུ་བླངས་ནས་བློ་ཤིན་ཏུ་བཟོ་བས་ཁྱེར་བར་བྱ་སྟེ་བློ་མི་བཟོ་བ་ཕལ་པའི་ལས་ཀྱིས་འཁྱེར་བར་བྱ་བ་ཡིན་ནོ། ། གསུམ་པ་གང་ལ་སྤྱོད་པ་ནི། ཚོགས་དགེ་འདུན་གྱི་གནས་མལ་ཤིན་ཏུ་བཟང་པོ་ཉིད་ནི་དགེ་འདུན་གྱི་སྤྱད་པར་བྱ་བ་ཡིན་གྱི།
གང་ཟག་དག་གིས་དེ་ལ་སྤྱད་པར་མི་འདོད་དོ། ། མཉན་ཡོད་དུ་ཟས་མ་ཞུ་བ་རྒྱབ་རྟེན་དགོས་པ་ལ་བརྟེན་ནས་རྒྱབ་རྟེན་དང་བཅས་པའི་སྟན་དག་ནི་དགེ་འདུན་དང་གང་ཟག་གཉིས་ཀ་ལ་ཡང་རྗེས་སུ་གནང་ངོ༌། ། བཞི་པ་རུང་མི་རུང་གི་དབྱེ་བ་ལ་བདུན། གྲོགས་རུང་མི་རུང་གི་དབྱེ་བ། གནས་སྐབས་ཀྱི་རུང་མི་རུང༌། བཅོས་སུ་རུང་མི་རུང༌། གཙུག་ལག་ཁང་གི་རུང་མི་རུང༌། ཁྲི་དང་མལ་ཆ་རུང་མི་རུང༌། ཀོ་ལྤགས་རུང་མི་རུང་དང༌། ཁྲི་དང་ཁྲིའུ་རུང་མི་རུང་ངོ༌། །
དང་པོ་ནི། དྲུག་སྡེས་ཁྱིམ་པ་དང་ལྷན་ཅིག་སྟན་གཅིག་ལ་འདུག་པ་ལ་བརྟེན་ནས་བསླབ་པ་རྒན་གཞོན་ལོ་གསུམ་ཁྱད་པར་ཞུགས་པའི་གང་ཟག་དང་ལྷན་ཅིག་སྟན་གཅིག་ལ་འདུག་པར་མི་བྱའོ། ། ཡང་དགེ་སློང་གི་བསྙེན་པར་མ་རྫོགས་པ་དང་ཡང་ལྷན་ཅིག་སྟན་གཅིག་ལ་འདུག་ཏུ་རུང་བ་མ་ཡིན་ནོ། ། མཁན་པོ་དང་སློབ་མ་ཡང་ཁྱིམ་པའི་ཁྱིམ་དུ་སྟན་གཅིག་ལ་འདུག་པར་རྗེས་སུ་གནང་ངོ༌། ། དེ་ཡང་ནི་སྟན་གཉིས་པ་ཅུང་ཟད་མེད་པའི་དུས་ནའོ། ། གཉིས་པ་ནི། དགེ་འདུན་གྱི་མལ་སྟན་དང་ཁྲིའུ་ལ་སོགས་པ་བླངས་ནས་གང་འཇིགས་པ་དང་བཅས་པའི་གནས་གཞན་དུ་འགྲོ་བ་ན་དགེ་སློང་དེས་ལམ་དེར་ལོངས་སྤྱོད་ནས་ལམ་གྱི་འཇིགས་པ་དང་བྲལ་བའི་ཚེ་ན་དགེ་འདུན་ལ་སོགས་ལ་གཏད་པར་བྱའོ། ། མལ་སྟན་སོགས་འདི་ལ་འཇིགས་པ་དང་བྲལ་ནས་ནི་སྔར་བཞིན་རྒན་རིམ་གྱིས་ཡོངས་སུ་སྤྱད་དོ། ། གསུམ་པ་ནི། སྟན་དེ་དག་རྡོལ་བ་དང་རལ་བ་དང་ཟག་པ་དག་ཀྱང་ཆོ་ག་བཞིན་དུ་བཅོས་པར་བྱ་ཞིང་གང་སྟན་ལ་སོགས་པ་ལོངས་སྤྱོད་པ་དེར་གདིང་བ་ལ་སོགས་སྤྱད་མི་བཟོད་པ་ཟད་པ་དག་ཀྱང་ད་དུང་ལོངས་སྤྱད་བྱར་འགྱུར་བའི་ཕྱིར་དགེ་སློང་དེ་ཡིས་ས་དང་ལྕི་བ་ལེགས་པར་བསྲེས་ནས་རྩིག་པའི་ཁུང་བུ་དང་སྒོ་ལ་སོགས་པར་བྱུག་གོ །
དེ་ལྟར་ལེགས་པར་སྦྱར་ནས་རྩིག་པ་ལ་སོགས་པ་ལ་བྱུག་ནས་ནི་སྦྱིན་འབྲས་བདེ་བའི་དོན་དུ་འགྱུར་ཞིང༌། གདིང་བ་སོགས་དབུལ་བའི་སྦྱིན་བདག་དེ་བསོད་ནམས་རྒྱུན་མི་འཆད་པར་འགྱུར་བའི་རྒྱུ་ཡིན་ནོ། ། བཞི་པ་ནི། གཙུག་ལག་ཁང་སྔ་མ་གཞན་ལ་ཕུལ་བའི་རྙེད་པ་ནི་དགེ་སློང་གིས་སྤྱད་དེ། གཙུག་ལག་ཁང་ཕྱི་མ་གཞན་དུ་གནས་པ་ན་དགེ་སློང་དེ་ཡིས་གཙུག་ལག་ཁང་སྔ་མ་ལ་ཕུལ་བའི་རྙེད་པ་གོད་དམ་ཟད་པས་ངུ་ན་ཡང་གཙུག་ལག་ཁང་སྔ་མའི་བདག་པོ་ལ་ཐམས་ཅད་རིན་ཚང་བར་གཞལ་བར་བྱའོ། ། དགེ་འདུན་གྱི་གནས་མལ་དག་ལ་ཡང་བདག་པོ་སུ་ཡིན་གྱིས་བྱེ་བྲག་ཤེས་པའི་མཚན་མ་གདབ་པར་བྱའོ། ། མཚན་མ་གང་གིས་ན། ཆེ་གེ་མོ་འདི་ཞེས་བྱ་བའི་སྦྱིན་པར་བྱ་བའི་ཆོས་ཡིན་ཞེས་མཛེས་པའི་ཡི་གེ་རྣམས་ཀྱིས་བྲིས་པའི་མཚན་མ་ཉིད་ཀྱིས་སོ། ། ལྔ་པ་ནི། རྒྱལ་པོའི་ཁབ་ཏུ་ཀུན་ཏུ་རྒྱུ་ཁྲིའུ་བརྩེགས་ཀྱིས་ཁྲི་བརྩེགས་པ་ལ་འདུག་པ་ལ་ཐུབ་པས་ཆོས་བསྟན་པས་རྒྱུན་དུ་ཞུགས་པར་གྱུར་པ་མཐོང་ནས་དགེ་སློང་གཞན་ཞིག་གིས་ཁྲིའུ་བརྩེགས་པ་ལ་འདུག་སྟེ་ཆོས་མཉན་པས་བདེན་པ་མཐོང་དུ་རུང་དུ་གྱུར་ཀྱང་བདེན་པ་མ་མཐོང་ནས་ཁྲི་སྔ་མའི་སྟེང་དུ་ཁྲི་ཕྱི་མ་བརྩེགས་པ་ལ་དགེ་སློང་འདུག་པར་བྱེད་པ་དེ་ཉེས་བྱས་དུང་གི་སྒྲ་ཅན་བོང་བུ་ལྟར་ཀུན་ཏུ་སྤྱོད་པ་ཉིད་ཀྱིས་འདས་ཏེ་དེ་ནི་འོག་ངན་སོང་དུ་ལྟུང་ངོ༌། །
དགེ་ཚུལ་གང་ཞིག་དད་པ་ཅན་བསླབ་པ་ལ་རབ་ཏུ་གུས་ཤིང་བླང་དོར་གྱི་ཚུལ་ལ་མཁས་པའི་བློ་ལྡན་གྱིས་ཚོགས་ལ་གོ་བར་བྱས་ཏེ་གནང་བ་ཞུས་པས་དགེ་འདུན་དེ་དག་གིས་གནས་མལ་ལ་ལོངས་སྤྱོད་པར་རུང་བ་ཉིད་དོ། ། དྲུག་པ་ནི། རྒྱལ་པོའི་ཁབ་ཏུ་ཉེ་དགས་ཀོ་ལྤགས་ཀྱི་སྟན་བཏིང་བ་ལ་བརྟེན་ནས། ཀོ་ལྤགས་ལ་བརྟེན་པའི་མལ་སྟན་དག་ཡུལ་དབུས་སུ་དགེ་སློང་གིས་སྤྱོད་པ་བཀག་གོ ། ཀུན་དགའ་བོས་ཞུས་པ་ལ་བརྟེན་ནས་ཁྱིམ་པའི་ཁྱིམ་དུ་ཀོ་ལྤགས་ཀྱི་སྟན་གྱི་སྟེང་དུ་འདུག་པ་ཙམ་རུང་ལ། ཁྱིམ་དེར་ཡང་ཀོ་ལྤགས་ཀྱི་སྟན་ལ་ཉལ་བ་ནི་མ་ཡིན་ནོ། ། དགེ་སློང་གཞང་འབྲུམ་གྱིས་ཐེབས་པ་ལ་དོམ་ལྤགས་གནང་བ་ལ་བརྟེན་ནས་གཙུག་ལག་ཁང་གི་སྒོ་དྲུང་དུ་ནད་ལ་ཕན་པའི་ཆེད་དུ་དོམ་ལྤགས་གདིང་བ་ཉིད་ནི་རྗེས་སུ་གནང་ངོ༌། ། མཐའ་འཁོབ་དག་ཏུ་ཀོ་ལྤགས་ཀྱི་མལ་སྟན་དག་བྱས་ཀྱང་ཉེས་པ་མེད་དོ། ། བདུན་པ་ཁྲི་དང་ཁྲིའུ་རུང་མི་རུང་ནི། རྒྱལ་བྱེད་ཚལ་དུ་ཉེ་དགས་གསལ་རྒྱལ་གྱི་ཁྲི་ལ་བསྡད་པས་མལ་སྟན་ཆེན་པོ་དང་མཐོན་པོ་བཀག་པ་ནི་ངོ་མཚར་ཅན་གྱི་ནོར་བུ་དང་མུ་ཏིག་དང་བྱེ་རུ་སོགས་ཀྱི་རིན་པོ་ཆེ་མཆོག་གིས་མཛེས་པར་སྤྲས་པ་ལ་གསེར་དང་བ་སོ་ལ་སོགས་པའི་ཁྲི་རྐང་བྱས་པ་ནི་མལ་སྟན་ཆེན་པོ་ཞེས་བྱ་བར་བརྗོད་དོ། །
ཁྲི་གང་གི་སྟེང་དུ་བརླ་འདུག་པ་བྱས་ན་རྐང་བརྐྱངས་ལ་མི་རེག་པའི་མལ་སྟན་གྱི་ཁྱད་པར་འདི་འདྲ་དེ་ཡང་ནི་མལ་སྟན་མཐོན་པོར་འདོད་དོ། ། ཁྲི་གཉིས་པོ་འདི་དག་ནི་ཁྱིམ་པ་བསྙེན་གནས་ཀྱི་སྡོམ་པར་གནས་པ་ལ་ཡང་རབ་ཏུ་བཀག་ན་ཁྲི་དེ་གཉིས་ཀ་ཡང་དགེ་སློང་ལ་ཅིའི་ཕྱིར་དགག་པར་མི་འོས་ཏེ་འོས་པ་ཡིན་ནོ། ། དྲུག་སྡེས་ཁྲི་གཅིག་ལ་བསྡད་པས་ཁྲི་ཆག་པ་ན་གཞན་གྱིས་བཞད་གད་བྱས་པ་ལ་བརྟེན་ནས་ཁྲིའུ་ལ་ནི་གཅིག་པུར་འདུག་གི གཉིས་ལ་སོགས་པ་ནི་ལྷན་ཅིག་ཏུ་བསྡད་པར་མི་རུང་ངོ༌། ། ཤིང་ཁྲི་བརྟན་པ་ལ་ནི་གཉིས་འདུག་ཏུ་རུང་ངོ༌། ། ཤིང་ཁྲི་བརྟན་པ་དང་མི་བརྟན་པའི་བྱེ་བྲག་ཤེས་པར་བྱས་ནས་ཤིང་ཁྲི་ཤིན་ཏུ་བརྟན་པ་ལ་ནི་གསུམ་དང༌། སོགས་པ་མང་བ་ལ་བཞི་དག་ཀྱང་བསྡད་དུ་རུང་ངོ༌། ། ལྔ་པ་བསྡུ་ཞིང་གྲངས་གཟུང་བའི་ཆོ་ག་ལ་གཉིས་ཏེ། སྤྱིར་བསྟན་པ་དང༌། བྱེ་བྲག་བསྡུ་བའི་ཆོ་གའོ། །
དང་པོ་ནི། རྙེད་པ་འགོད་པ་དེའི་ཚེ་ན་གཎྜི་བརྡུང་བར་བྱས་ནས་དགེ་འདུན་ལ་ཞུས་ཏེའམ། ཚུལ་ཤིང་བྲིམ་པ་དག་གིས་ཀྱང་དགེ་སློང་ཀུན་ལ་གོ་བར་བྱས་ནས་བགོ་བར་བྱའོ། ། དེ་དག་ཀྱང་དྲུག་སྡེས་རྙེད་པ་འགོད་པའི་ཚེ་གབ་ནས་བགོས་ཟིན་པའི་ཚེ་ཁྱོད་ཀྱིས་བགོ་བར་བྱ་དགོས་ཞེས་པ་ལ་བརྟེན་ནས་བཅས་སོ། ། གཉིས་པ་ལ་གཉིས་ཏེ། རབ་ཏུ་དབྱེ་བ་དང༌། ཕྱེ་བ་སོ་སོའི་དོན་ནོ། ། དང་པོ་ནི། ཤི་བའི་རོ་འདེགས་པ་ལ་སོགས་པའི་བརྡ་རབ་ཏུ་སྤྲོད་པར་བྱེད་པ་ཡུ་བོ་ལ་སོགས་པའི་གཎྜི་ལྔ་དགེ་སློང་རྣམས་ཀྱིས་བརྡུང་བ་ནི་འགལ་པ་མེད་པར་སྟོན་པས་རྗེས་སུ་གནང་བ་ཡིན་ནོ། ། གཉིས་པ་ནི།
ལྔ་པོ་གང་ཞེ་ན། ལན་གཅིག་ཀུན་ཏུ་བརྡེག་པ་རྒྱུད་གཅིག་པ་ཡིས་གནས་སྐབས་གང་དུ་གཎྜི་རབ་ཏུ་བརྡུང་བ་དེ་ནི་ཤི་བའི་རོ་འདེགས་པ་མཚོན་པར་བྱེད་པའོ། ། ཏོག་མེད་པས་ཡུ་བོ་ཉིད་དུ་བརྗོད་པར་བྱེད་པ་སྟེ། གཎྜི་བརྡུང་ཚུལ་ལྔ་ལས་དང་པོའོ། ། གནས་སྐབས་གང་དུ་རྒྱུད་གཉིས་པ་ལན་གཉིས་ཀུན་ཏུ་བཏེགས་པས་བརྡུང་བ་དང༌། ཏོག་གཉིས་བྱ་བ་དེ་ནི་གཎྜི་གཉིས་པ་ལས་སུ་འདུ་བ་ལ་དགོས་པར་ཤེས་པར་བྱ་སྟེ་གཉིས་པའོ། ། རྒྱུད་དང་ཏོག་དེ་ཉིད་གཅིག་གིས་ལྷག་པ་རྒྱུད་གསུམ་དང་ཏོག་གསུམ་ནི་ཟས་ལ་འདུ་བའི་གཎྜི་ཞེས་མངོན་པར་བརྗོད་དེ་གསུམ་པའོ། ། རྒྱུད་དང་ཏོག་ལ་ངེས་པ་མེད་པར་བརྡུང་བ་ནི་སེར་བ་ལ་སོགས་གནོད་པ་བྱུང་བའི་གཎྜི་སྟེ། དེ་ཡང་འཇིག་རྟེན་པ་དག་ལ་གནོད་པ་བྱུང་བ་གོ་བྱེད་ཡིན་ཏེ་བཞི་པའོ། ། གཎྜི་གཞན་བརྡུངས་ན་བསམ་གཏན་ལ་གནོད་པས་སྒྲ་ལྡན་འཁར་གསིལ་འཁྲོལ་བ་ནི་བསམ་གཏན་པ་རྣམས་ཟས་ལ་འདུ་བའི་གོ་བྱེད་ཉིད་ཡིན་ཏེ་ལྔ་པའོ། །
ཞུ་བ་མང་ཤོས་ལས། སྤོང་བ་པའི་གཎྜི་ནི་འཁར་གསིལ་ལོ་ཞེས་སོ། ། སྟོད་འདུལ་ལྟར་ན་ཤར་ཕྱོགས་སུ་བཏེག་པ་བཅོ་བརྒྱད། མར་དབབ་པ་བཅུ་བདུན་དང༌། ལྷོ་ཕྱོགས་སུ་གྲངས་དེ་དང༌། ནུབ་ཕྱོགས་སུ་ཡང་གྲངས་དེ་དང༌། བྱང་ཕྱོགས་སུ་ཏོག་གསུམ་བྱས་ཏེ་བརྒྱ་རྩ་བརྒྱད་དོ་ཞེས་འཆད་དོ། ། དྲུག་པ་གཙུག་ལག་ཁང་བསྐྱང་བའི་ཆོ་ག་ལ་གཉིས་ཏེ། འཇུག་པའི་ཚུལ་དང༌། ཞུགས་པའི་སྤྱོད་པའོ། །
དང་པོ་ནི། ཐག་རིང་པོ་ནས་གློ་བུར་དུ་ལྷགས་པ་གང་གཙུག་ལག་ཁང་དུ་འཇུག་པའི་ཚེ། ཕྱི་རོལ་དུ་རྐང་པ་གཉིས་ཆུ་ཡིས་བཀྲུ་བའམ་སྤྲུག་པའམ་ཡང་ན་གོས་ཀྱི་དུམ་བུས་འཕྱི་བར་བྱ་སྟེ། རྗེས་ཐོག་ཏུ་ཆུའམ་ཡང་ན་ལོ་མས་བཀྲུའོ། ། གཉིས་པ་ཞུགས་པའི་སྤྱོད་པ་ལ་བདུན་ཏེ། གུས་པའི་སྤྱོད་པ་དང༌། གཙང་སྦྲའི་སྤྱོད་པ་དང༌། འགྲོ་བའི་སྤྱོད་པ་དང༌། ཚོན་གྱི་ལས་བྱ་བ་དང༌། རྩོད་པ་ཞི་བར་བྱ་བ་དང༌།
བསྲོ་ཁང་བརྟེན་པར་བྱ་བ་དང༌། གནས་མཛེས་པར་བྱ་བའོ། ། དང་པོ་ལ་བཞི་སྟེ། རྒན་པ་ལ་གུས་པར་བྱ་བ་དང༌། ནང་ཁྲིམས་ལ་གུས་པར་བྱ་བ་དང༌། སྟོན་པ་ལ་གུས་པར་བྱ་བ་དང༌། གྲོགས་ལ་གུས་པར་བྱ་བའོ། ། དང་པོ་ནི། ལམ་དུ་ཞུགས་ནས་རྒན་པའི་ཐད་དུ་ཉེ་བར་ཕྱིན་པ་ན་བརྟུལ་ཞུགས་ཅན་རྒན་པའི་ཐད་དུ་ཕྱག་བྱ་ལ། བརྟུལ་ཞུགས་ཅན་དེས་ཀྱང་འོངས་པ་དེ་དག་ལ་ཅི་ནུས་སུ་བཀུར་སྟིའི་ལས་ནི་བྱ་བ་ཡིན་ནོ། །
གཉིས་པ་ནི། དཀའ་ཐུབ་ཅན་གསར་དུ་འོངས་པ་ཉིད་ཀྱིས་ཐོག་མར་གནས་འདི་ལ་དགེ་འདུན་དག་གི་ནང་ཁྲིམས་ཇི་འདྲ་ཡོད་ཅེས་དྲིའོ། ། དྲིས་ནས་དེ་ཡིས་གནས་དེ་ན་ནང་ཁྲིམས་ཇི་ལྟར་ཡོད་པ་སྟོན་པའི་བཀའ་བཞིན་དུ་ཡང་དག་པར་རྗེས་སུ་བསྲུང་བར་བྱའོ། ། སྟོན་པས་གནས་མེད་དུ་ལྗོངས་མི་རྒྱུ། དགེ་སློང་གིས་སེང་གེ་བཞིན་དུ་གཏུམ་པར་མི་བྱ། དགེ་སློང་ལ་གནོད་པའི་ཁྲིམས་དགེ་འདུན་གྱིས་བཅའ་བར་མི་བྱ་ཞེས་པས་གཙུག་ལག་ཁང་དུ་དགེ་སློང་ལ་གནོད་བྱེད་དུ་མི་འགྱུར་བ་དང༌། གང་ཡོན་ཏན་འཕེལ་དུ་རུང་བ་དེ་འདྲའི་ནང་ཁྲིམས་དགེ་སློང་རྣམས་ཀྱིས་བཅའ་འོ། ། གསུམ་པ་ནི། བཱ་རཱ་ཎ་སཱིར་ལྔ་སྡེས་སངས་རྒྱས་ལ་ཚེ་དང་ལྡན་པ་ཞེས་སོགས་ཀྱི་མིང་གིས་སྨོས་པ་ལ་བཅས་པ་སྟེ། ཤེས་བྱ་མ་ལུས་པའི་དེ་ཁོ་ན་ཉིད་མཁྱེན་པའི་དེ་བཞིན་གཤེགས་པ་ལ་བརྟུལ་ཞུགས་ཅན་གྱིས་ཚེ་དང་ལྡན་པ་ཞེས་པའི་མིང་གིས་བརྗོད་པར་མི་བྱའོ། །
རིགས་ནས་སྨོས་པ་རྒྱལ་རིགས་ཞེས་པའམ། རུས་ནས་སྨོས་པ་གོའུ་ཏ་མ་ཞེས་པ་དང༌། མཚན་འབའ་ཞིག་ནས་སྨོས་པ་ཤཱཀྱ་ཐུབ་པ་ཞེས་པ་དང༌། ཡུལ་ནས་སྨོས་པ་སེར་སྐྱ་བ་ཞེས་པའི་མིང་ནས་བརྗོད་པར་མི་བྱའོ། ། བཞི་པ་ནི། རྒན་པོ་ལ་གསར་བུ་ཡིས་བཙུན་པ་ཞེས་བརྗོད་པར་བྱ་སྟེ། གསར་བུ་ལ་ནི་རྒན་པོས་ཀྱང་ཚེ་དང་ལྡན་པ་ཞེས་བརྗོད་ལ། དེ་ལས་གཞན་དུ་བརྗོད་པར་བྱ་བ་མིན་ནོ། ། གུས་པའི་སྤྱོད་པ་བསྟན་ཟིན་ཏོ། ། གཉིས་པ་གཙང་སྦྲའི་སྤྱོད་པ་ལ་གཉིས་ཏེ།
གནས་གཙང་བར་བྱ་བ་དང༌། ལུས་གཙང་བར་བྱ་བའོ། ། དང་པོ་ནི། ཇི་ལྟར་རིགས་པ་ཡིས་ཅི་ནུས་སུ་ས་རྡུལ་ལ་སོགས་པའི་ཉལ་ཉིལ་ངེས་པར་བསལ་བར་བྱའོ། ། ཚེས་བརྒྱད་དང་བཅུ་བཞི་ལ་གཎྜི་བརྡུངས་ནས་བྱའོ། ། སུ་ཞིག་གིས་ན་གནས་ན་གནས་པས་སོ། ། འདི་ལ་ལུང་གཞི་ལས། བདག་དང༌། གཞན་དང༌། ལྷ་རྣམས་ཡིད་དགའ་བ་དང༌།
ལུས་མཛེས་པ་དང༌། ལྷར་སྐྱེ་བའི་ཕན་ཡོན་ལྔ་གསུངས་སོ། ། གཉིས་པ་ལ་བཞི། གཞན་ལ་གནོད་པ་སྤང་པ་དང༌། རང་གིས་དམན་པའི་སྤྱོད་པ་སྤང་བ་དང༌། ཕྱིའི་སྐྲ་སེན་བྱི་དོར་བྱ་བ་དང༌། ནང་གི་ལམ་གསུམ་བྱི་དོར་བྱ་བའོ། ། དང་པོ་ནི། ཉེས་བྱས་ཀྱིས་བསླབ་པ་ཟད་པར་མི་འདོད་ན། བཤང་བ་དང་གཅི་བ་དང་མཆིལ་མ་དང་ངར་སྣབས་དང་སྐྱུག་པའི་ཁྲག་རྣམས་ཀྱང་ངེས་པར་འདོར་བ་ན་ཐོག་མར་སྒྲ་བཅས་ཀྱི་སེ་གོལ་གཏོག་པར་བྱས་ཏེ་འདོར་རོ། །
དེ་དག་རྩྭ་སྔོན་དང་ཆུ་དག་ལ་དོར་བར་བྱ་བ་མིན་ལ། ས་གཞི་གཙང་མའི་ཕྱོགས་དང་གནས་གང་དུ་རང་དང་མཚན་འགལ་བ་བུད་མེད་མཐོང་བ་དེར་ཡང་འདོར་བར་བྱ་བ་མིན་ནོ། ། གཉིས་པ་ནི། ནད་མེད་པས་ཉིན་མཚན་བདེ་བར་གནས་པའི་དགེ་སློང་གི་ཏམ་པོ་ལ་སྟེ་གོ་ལ་ནི་མི་ཟ་སྟེ། དགེ་སློང་ནད་པ་སྨན་ཇི་ལྟར་རིགས་པ་བསྟེན་དགོས་པ་ཡིས་ནད་ལ་ཕན་པ་ལ་ནི་ཟོས་ཀྱང་ཉེས་པ་མེད་དོ། ། དུས་མིན་པའི་ཁ་ཟས་སུ་གྱུར་པའི་ཤིང་ཏོག་ལ་སོགས་པའི་འབྲས་བུ་གང་ཡང་མི་ཟ་སྟེ། སྟོན་པས་བཀག་པ་ཡིས་སོ། ། མདོར་ན་སངས་རྒྱས་ཀྱིས་ཆོས་འདུལ་བ་ལས་གང་གནང་བ་དེ་མཁས་པ་རྣམས་ཀྱིས་སྤྱད་པར་བྱ་ཡི། གང་བཀག་པ་ནི་སྤྱད་པར་མི་བྱ་བ་སྟེ། བསླབ་བྱ་མདོར་བསྡུས་པ་ཡིན་ནོ། །
གཅུང་དགའ་བོའི་མིག་སྨན་ཐུར་མ་སོགས་ཀྱིས་བསྐུས་པ་ནི་སྒེག་རྫས་ཡིན་པས་བཀག་གོ ། ཐུབ་པས་ཇི་སྐད་དགག་པ་མདོར་བསྡུས་གསུངས་པ་བཞིན་བྱའོ། ། དེ་བཞིན་དུ་དགེ་སློང་རྣམས་ཀྱིས་འདིར་བཅོམ་ལྡན་འདས་ཀྱིས་གསུངས་པ་བཞིན་བཟའ་བ་བག་ཡོད་པར་ཡོངས་སུ་སྤྱད་དོ། ། གསུམ་པ་ཕྱིའི་སྐྲ་སེན་སོགས་བྱི་དོར་བྱ་བ་ནི། དགེ་སློང་གིས་གཙུག་ལག་ཁང་གི་ནང་དུ་སྐྲ་དང་ཁ་སྤུ་བྲེགས་པར་མི་བྱའོ། ། ནད་པས་ནི་གཙུག་ལག་ཁང་གི་ནང་དུ་ས་གཞི་གཙང་མ་ལ་གོས་དག་གཏིང་སྟེ་སྐྲ་སེན་བྲེག་པར་བྱའོ། ། དགེ་སློང་དུ་མའི་སྐྲ་འབྲེག་དགོས་པ་བྱུང་ན་སྐྲ་སོགས་འབྲེག་པར་བྱེད་པའི་དུས་ལ་རྒན་རིམ་བཞིན་དུ་རྗེས་སུ་གནང་ངོ༌། ། གསར་བུའི་ཉུང་ངུ་ཙམ་ཞིག་བྲེགས་པའི་དུས་ན་རྒན་པོས་སླེབས་ན་ཡང་གསར་བུའི་སྐྲ་གཅོད་འཕྲོའི་རྒྱུན་མི་གཅད་དོ། ། གཙང་སྦྲ་བྱེད་ཚུལ་གྱི་རིམ་པ་ཇི་ལྟ་བུ་ཞེ་ན། དང་པོ་མགོ་བོའི་སྤུའམ་ཡང་ན་ཁའི་སྤུ་བྲེག་གོ །
དེ་ནས་སྣའི་གཙང་སྦྲ་དང༌། དེའི་འོག་ཏུ་རྐང་ལག་འཕྱི་བ་དང་སེན་མོ་བྲེག་པ་སྟེ་གཙང་སྦྲའི་ལས་བྱེད་པའི་རིམ་པ་ནི་འདི་དག་གོ ། ཁྱིམ་བདག་མགོན་མེད་ཟས་སྦྱིན་གྱིས་བཏང་བའི་འབྲེག་མཁན་ལ་སྐྲ་ཆན་པས་འབྲེག་ཏུ་བཅུག་པ་ལ་བརྟེན་ནས་སྐྲ་ནི་ཆན་པས་མི་བྲེག་སྟེ་ཞེས་གསུངས་སོ། ། བརྟུལ་ཞུགས་ཅན་ལ་ཆན་པས་འབྲེག་ཏུ་རུང་བའི་གནས་སྐབས་ནི་ལུས་ཀྱི་གནས་འགའ་ཞིག་ཏུ་རྨ་ཉེན་ཆན་པས་གཅད་དུ་རུང་བ་ཡིན་ནོ། ། སྟོན་པས་འདོམས་ཀྱི་སྤུ་འབྲེགས་པ་བཀག་པ་ན་འདོམས་ཀྱི་ཕྱོགས་སུ་རྨ་དང་སྲིན་བུ་བྱུང་ནས་དགེ་བ་ལ་སྦྱོར་མི་ནུས་པ་ལ་བརྟེན་ནས་རྨ་དང་སྲིན་བུ་སོགས་བྱུང་བའི་ནད་པ་ལ་ནི་དྲན་པ་དང་ལྡན་པར་གྱིས་ཤིག་ཅེས་གོ་བར་བྱས་ནས་ཚངས་སྤྱོད་ཀྱི་ཚུལ་ལ་རྣམ་པར་མཁས་པ་ཡིས་སྤུས་ཀུན་ཏུ་ཁྱབ་པའི་གསང་གནས་ཀྱི་ཕྱོགས་སུ་དྲན་པ་དང་ལྡན་པས་སྤུ་དེ་དག་བྲེག་པ་སོགས་རུང་བ་ཡིན་ནོ། ། སེན་མོ་གཅོད་པའི་དབྱིབས་ཀྱང་ཟླ་ཚེས་འདྲ་བའམ་འབྲས་བུ་ནས་སྤུངས་པ་ལྟ་བུའི་རྣམ་པའམ་དེ་བཞིན་དུ་སྤུ་གྲིའི་སོ་ལྟ་བུར་གཅད་དོ། ། ཁ་དོག་མཛེས་པའི་དོན་དུ་རྩི་ཡིས་མི་བྱུག་ཅིང༌། སེན་མོའི་བྱི་དོར་ཡང་དག་པའི་ཕྱིར་ཡིན་གྱི་མཛེས་པའི་ཕྱིར་མ་ཡིན་ནོ། ། དགོན་པ་བས་འབྲེག་མཁན་མ་རྙེད་ནས་གྲོང་མཐར་ལྷགས་པས་དགོན་པ་བ་ཡིས་སྐྲ་སྐྱེས་པ་སོར་གཉིས་ལས་ལྷག་པར་གཞག་པར་མི་བྱའོ། ། ཀོའུ་ཤཱམྦིར་པདྨའི་རྒྱལ་པོ་འཆར་བྱེད་ཀྱི་སྐྱེད་མོས་ཚལ་གྱི་ཕུག་ན་འཕགས་པ་བ་ལང་བདག་སྐྲ་རིང་པོར་གནས་པ་སྙིང་དུ་མི་སྡུག་ནས་རྒྱལ་པོ་དེས་དེའུ་བསད་པས་གྲོང་གི་མཐར་གནས་པའི་བརྟུལ་ཞུགས་དང་ལྡན་པ་ཉིད་ཀྱི་སྐྲ་སོར་གཉིས་ཀྱི་ཚད་བཞག་ཀྱང་སྨད་པས་མི་རུང་ངོ༌། །
སྐྲ་རྣམས་བྲེགས་ཟིན་པའི་རྗེས་ཐོག་ལ་དྲི་མ་དག་པའི་དོན་དུ་ལུས་རིལ་པོ་ལ་ཁྲུས་བྱའོ། ། སྡོམ་བརྩོན་རྐྱེན་དབང་དང་ལྡན་པར་གྱུར་པས་ལུས་རིལ་པོ་བཀྲུ་བ་མ་གྲུབ་ན་ཡང་ཡན་ལག་ལྔ་རྣམས་བཀྲུ་བར་རྗེས་སུ་གནང་ངོ༌། ། དགེ་འདུན་གྱི་སྤྱི་ཁང་དུ་སྤུ་གྲི་སྣོད་དང་བཅས་པ་དང་གདོང་བཀྲུ་བའི་ཆུའི་སྣོད་ལ་སོགས་པ་གཞག་གོ ། སྐྲ་འབྲེག་མཁན་མ་རྙེད་པའི་དུས་སུ་སྐྲ་འབྲེག་པ་སོགས་ཀྱི་ལས་ལ་མཁས་ན་ནི་དགེ་སློང་གིས་དབེན་པར་གཞན་གྱི་སྐྲ་འབྲེག་པར་བྱེད་པ་ལ་ཉེས་པ་མེད་དོ། ། བཞི་པ་ནང་གི་ལམ་གསུམ་བྱི་དོར་བྱ་བ་ནི། ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཁའི་དྲི་མི་ཞིམ་པ་ལ་བརྟེན་ནས་སོའི་དྲི་མ་དག་པའི་དོན་དུ་སོ་ཤིང་བཅས་ཤིང་ཁ་བཀྲུས་ནས་དམ་པའི་ཆོས་བཤད་པར་བྱ་སྟེ། ཟས་ཟ་བའི་དུས་སམ་ཡང་ན་ཆོས་བཤད་པའི་དུས་དེ་ཉིད་ལས་གཞན་དུ་སོ་ཤིང་འཆའ་བ་འོས་པ་མིན་ནོ། ། གཞོན་ནུ་ཞིག་གིས་སོ་ཤིང་སོར་བཞི་པ་འཆའ་བཞིན་པའི་དུས་སུ་སྟོན་པ་བྱོན་ནས་ལྡང་བ་བྱས་པས་མགྲིན་པར་ཐོགས་པ་དང༌། ཡང་དྲུག་སྡེས་མགྲིན་པར་ཐོགས་པ་ཐོས་ནས་ཤིན་ཏུ་རིང་བར་བྱས་པ་ལ་བརྟེན་ནས་སོ་ཤིང་དེ་ཡང་རིང་ཐུང་བར་མ་རྣམ་པ་གསུམ་སྟེ། རིང་ཤོས་ནི་སོར་བཅུ་གཉིས་པར་ཤེས་པར་བྱ་ཞིང༌།
ཆུང་ངུ་སོར་བརྒྱད་དང༌། གཉིས་པོ་དེའི་དབུས་ནི་བར་མ་ཞེས་བརྗོད་པ་ཡིན་ནོ། ། སོ་ཤིང་ལ་ཕན་ཡོན་ལྔ་གསུངས་ཏེ། རླུང་མཁྲིས་བད་ཀན་གསུམ་འདྲེན་པ་དང༌། ཁའི་དྲི་མི་ཞིམ་པ་སེལ་བ་དང༌། ཡི་ག་འཆུས་པ་འབྱེད་པ་དང༌། སོའི་དྲི་མ་དག་པའོ། ། སོ་ཤིང་དེ་དོར་ནས་ནི་ཡང་ལྕེ་བཞར་གྱིས་འབད་དེ་ལྕེ་དེ་བཞར་བར་བྱའོ། ། དྲུག་སྡེས་གསེར་ལ་སོགས་པ་ལས་བྱས་པ་ལ་བརྟེན་ནས་ལྕེ་བཞར་ཡང་འཁར་བ་དང་ཟངས་དང་རག་དང་ལྕགས་ལས་བྱས་པ་རྣམ་པ་བཞི་ཡིན་ནོ། ། གྲོང་ཞིག་མཐའ་མར་གནས་པ་ཡིས་འཁར་བ་ལ་སོགས་པ་ལ་བྱས་པའི་ལྕེ་བཞར་འདི་དག་ཉེ་བར་བསྒྲུབ་ནས་གཞག་གོ །
ལྕེ་བཞར་གཞན་གང་ཡང་མེད་ན་ཕན་ཚུན་ལེགས་པར་དྲུད་པའི་ཤིང་ཚལ་གྱིས་ཀྱང་བཞར་དུ་རུང་བ་ཉིད་དོ། ། གལ་ཏེ་ཤིང་ཚལ་ཡང་མེད་ན་ཁ་དང་ལྕེའི་དྲི་མ་རྣམས་ནི་ཇི་ལྟར་སུས་ཀྱང་མི་མཐོང་བར་ལྕི་བ་དང་བཅས་པའི་ཆུས་ཡིས་དག་པར་སྦྱང་ངོ༌། ། ལྕེ་དང་སོའི་དྲི་མ་སྦྱང་བའི་སོ་ཤིང་སོགས་མ་བཀྲུས་པར་བོར་བས་ཉེས་པ་མང་པོར་གྱུར་པའི་ཚུལ་ནི། སྔོན་བྱུང་གི་དུས་ན་དུག་ཅན་གྱི་སྦྲུལ་ཤི་བས་མཉན་ཡོད་དུ་བྲམ་ཟེའི་བུར་སྐྱེས་པར་གྱུར་པ་ཞིག་རབ་ཏུ་བྱུང་ཞིང་དེའི་ལྕེའི་དྲི་མ་རྣམ་པར་སྦྱངས་པའི་སོ་ཤིང་མ་བཀྲུས་པར་བོར་བས་ཉེས་པ་མང་པོར་གྱུར་ཏེ། དང་པོར་སོ་ཤིང་ལ་སྦྲང་མ་འཁོར་བས་སོ་ཤིང་གིས་སྦྲང་མ་ཤི་ལ། སྦྲང་མའི་རོ་རྩངས་པས་ཟོས་པས་དེ་ཡིས་རྩངས་པ་ཤི་བར་གྱུར་ཏེ། དེ་ནེའུ་ལེས་ཁྱེར་བས་དེ་ཡིས་ནེའུ་ལེ་ཤི་བས་དེ་ལ་གང་རེག་པ་མཐའ་དག་ཤི་བར་གྱུར་ཏོ། ། དགེ་སློང་དེ་ཡིས་ལྕེའི་དྲི་དོར་བ་ཐམས་ཅད་དུ་རེག་ཅིང་ཟོས་པའི་འགྲོ་བ་རྣམས་ནི་རིམས་ཀྱིས་ཤི་བ་དེའི་ཕྱིར་ན་བཅོམ་ལྡན་འདས་ཐུགས་རྗེ་ལྡན་པས་སོ་ཤིང་མ་བཀྲུས་པར་བོར་བ་བཀག་པ་ཡིན་ནོ། ། དེས་ན་ཚུལ་ཁྲིམས་དང་ལྡན་པ་རྣམས་ཀྱིས་སོ་ཤིང་ཆུ་ཡིས་ལེགས་པར་ཡོངས་སུ་བཀྲུས་ནས་དོར་བར་བྱའོ། ། བཀྲུ་བའི་ཆུ་དག་མེད་ན་ས་ལ་དྲུང་དེ་ཡོངས་སུ་དོར་བར་བྱའོ། །
དགེ་སློང་གིས་གཅི་བ་གཏོང་བ་དང༌། བཤང་བ་གཏོང་བ་དང༌། སོ་ཤིང་འཆའ་བའི་བྱ་བ་རྣམ་པ་གསུམ་པོ་སྒྲིབ་གཡོགས་ཅན་གྱི་ས་ཕྱོགས་སུ་བྱའོ། ། གསུམ་པ་འགྲོ་བའི་སྤྱོད་པ་ལ་གསུམ། མཆིལ་ལྷྭམ་ཇི་ལྟ་བུ་བྱ་བ་དང༌། ཆུ་ལ་བརྒལ་ཚུལ་ཞར་བྱུང་དང་བཅས་པ། ལམ་རྒྱགས་བསྐུར་བའི་ཚུལ་ལོ། ། དང་པོ་ནི། བསིལ་བ་ཚལ་གྱི་དུར་ཁྲོད་དུ་འཆགས་པའི་གྲོ་བཞིན་སྐྱེས་ལ་བརྟེན་ནས་དགེ་སློང་དག་ལ་རིམ་པ་གཅིག་པའི་མཆིལ་ལྷྭམ་བཅང་བར་རྗེས་སུ་གནང་ངོ༌། ། མཆིལ་ལྷྭམ་རིམ་པ་མང་པོ་ཅན་བསོད་སྙོམས་པ་ལ་ཕུལ་བ་ལ་བརྟེན་ནས་མཆིལ་ལྷྭམ་རིམ་པ་མང་པོ་སྦྱར་བ་ཅན་མ་བརྟགས་པར་བཅང་བར་མི་བྱའོ་ཞེས་སོ། །
དྲུག་སྡེས་ཡངས་པ་ཅན་གྱི་ལྷྭམ་སྒྲ་ཐྲིག་ཐྲིག་སོགས་ཟེར་བ་གཞན་གྱིས་གྱོན་པ་ཕྲོགས་པ་ལ་བརྟེན་ནས་ལྷྭམ་ཀྲོག་ཀྲོག་དང་ཐྲིག་ཐྲིག་ཟེར་བའི་ལྷྭམ་སྒྲ་ཅན་དང༌། རིན་པོ་ཆེའི་རྒྱན་གྱིས་སྤྲས་པའི་ལྷྭམ་བཅང་དུ་རུང་བ་མ་ཡིན་ནོ། ། གལ་ཏེ་ཚུལ་ཁྲིམས་དང་ལྡན་པ་དག་གིས་ལྷྭམ་ཐྲིག་ཐྲིག་ཟེར་བའི་སྒྲ་ཅན་ལ་ལོངས་སྤྱོད་ན། དགེ་འདུན་གྱི་གཡར་པོ་ལ་ལོངས་སྤྱོད་ན་ཉེས་པ་མེད་དོ། ། ཀུན་དགའ་བོས་བལ་ཡུལ་དུ་ཉེ་དུ་བལྟར་ཕྱིན་པ་ལ་བརྟེན་ནས་ལྷགས་རླུང་ཅན་གྱིས་ཕྱོགས་སམ་སྣོད་དུ་ཆུ་འཁྱགས་པ་ཁ་བ་ཅན་དུ་ཉིན་མོ་ཡང་རྐང་པའི་སེར་ཀ་འབྱུང་མི་འབྱུང་དང༌། འཁྱག་མི་འཁྱག་གི་གནས་སྐབས་རིག་པར་བྱ་སྟེ་ལྷྭམ་ཡུ་བ་ཅན་ཡང་གྱོན་པར་རྗེས་སུ་གནང་ངོ༌། ། དྲུག་སྡེས་སེང་གེའི་པགས་པ་ལས་བྱས་པའི་ལྷྭམ་གྱོན་ནས་གླང་པོ་ཆེ་སྐྲག་པར་བྱས་པས་གླང་པོ་ཆེ་འདུལ་བ་མ་དད་པ་ལ་བརྟེན་ནས་སྟག་གི་པགས་པ་དང་སེང་གེའི་པགས་པ་དང་དྲེད་དང་རྟ་དང་གླང་པོའི་པགས་པས་བྱས་པའི་ལྷྭམ་འཆང་བར་བྱ་བ་མིན་ནོ། ། སྟག་དང་སེང་གེ་ལ་སོགས་པ་དེ་དག་གི་རྒྱུས་པས་སྦྲེལ་བ་ཅན་གྱི་ལྷྭམ་གཞན་དག་ཀྱང་རྣམ་པར་སྤང་ངོ༌། ། གཞན་ཡང་སྡེར་མོ་ཅན་དང་མཆེ་བ་ཅན་གྱི་པགས་པ་ལས་བྱས་པའི་ལྷྭམ་མི་བཅང་ཞིང༌། སྤྱང་ཁྱི་དང་ཁྱི་དང་བྱི་བ་ལ་སོགས་པའི་པགས་པས་བྱས་པའི་མཆིལ་ལྷྭམ་ཡང་སྤང་ངོ༌། །
མགོན་མེད་ཟས་སྦྱིན་གྱིས་བརྩིགས་པའི་གཙུག་ལག་ཁང་དུ་མཆིལ་ལྷྭམ་གྱོན་ནས་ཕྱིན་པ་ལ་བརྟེན་ནས་གནས་སྐབས་ཐམས་ཅད་དུ་གཙུག་ལག་ཁང་དུ་ཤིང་གི་མཆིལ་ལྷྭམ་གྱོན་པར་མི་རུང་ངོ༌། ། བཤང་བ་དང་གཅི་བའི་ཁང་པ་དང་ཁྱིམ་པའི་གྲོང་དུ་གྱོན་ཀྱང་ཉེས་པ་མེད་དོ། ། འོད་མ་དང་རྩྭ་མུན་ཛ་ལ་སོགས་པའི་རང་བཞིན་ཅན་གྱི་མཆིལ་ལྷྭམ་ཡང་མི་བཅང་སྟེ། རླུང་གི་ནད་དང་ཁྲག་གི་ནད་ཀྱི་ཉེན་པའི་ནད་པ་དག་ལ་ནད་ལ་ཕན་པའི་དོན་དུ་གྱོན་ཡང་ཉེས་པ་མེད་དོ། ། གཉིས་པ་ཆུ་ལ་བརྒལ་ཚུལ་ཞར་བྱུང་དང་བཅས་པ་ནི། དྲུག་སྡེས་བ་ཡི་མཇུག་མ་ལ་འཇུས་ཏེ་འོ་མ་ཟད་ཟད་ཆུ་ལ་རྐྱལ་བས་ཆུའི་ཕ་རོལ་དུ་འགྲོ་བ་ན་གྲུ་ལ་ཞུགས་ནས་འགྲོ་ལ། གྲུ་དང་གཟིངས་ལ་སོགས་པ་མེད་ན་ཤུགས་དང་ལྡན་པའི་གླང་པོ་ཆེ་དང་རྟ་དང་མ་ཧེ་དང་ཁྱུ་མཆོག་དང་རྔ་མོའི་མཇུག་མ་ལ་འཇུས་ཏེ་ཆུ་ལ་བརྒལ་བ་ལ་བཀག་པ་མེད་དོ། ། ལུང་ལས། རྔ་མོའི་དོད་ལ་གཡག་ཅེས་འབྱུང༌། ཞར་བྱུང་ནི།
དགེ་འདུན་ལ་ཞིང་གི་བྱ་བ་གནང་སྟེ། ཚོགས་དགེ་འདུན་ལ་འབད་པས་ཐམས་ཅད་དུ་ཞིང་གི་བྱ་བ་སོགས་མི་བྱའོ་ཞེས་གསུངས་པ་ལ་རག་ལས་པ་ཡོད་པ་མ་ཡིན་པས། རྒྱལ་པོས་སྦྱིན་པའི་ཡོ་བྱད་ཀྱི་སྐལ་བ་ལེན་པ་དང༌། ཞིང་གི་བྱ་བ་རྗེས་སུ་གནང་ངོ༌། ། རྒྱལ་སྲིད་ནི་ནོད་པར་བྱ་བ་མ་ཡིན་ཏེ། མདོ་མཛད་པས། རྒྱལ་སྲིད་དང་དེའི་ཕྱེད་ནོད་པར་མི་བྱའོ་ཞེས་གསུངས་པའི་ཕྱིར་རོ། ། གཙུག་ལག་ཁང་དུ་ཆར་པ་དང་གཞན་གྱི་གནོད་འཚེ་སོགས་ཀྱིས་འཇིགས་པ་རྣམས་ཀྱིས་དགེ་འདུན་རྣམས་གཡེང་བས་གཞན་ཁུར་མཁན་མེད་ན་ཚོགས་དགེ་འདུན་ཉིད་ཀྱི་ནགས་ཀྱི་ལོ་ཐོག་སྟེ་ཞིང་གི་ཐོག་ནི་འབད་པས་དགེ་སློང་རང་གིས་བསྐུར་པར་བྱའོ། ། དགེ་འདུན་གྱིས་བ་ལང་དང་རྟ་ལ་སོགས་པ་ཡོད་ཀྱང་རབ་ཏུ་འབད་པས་བསྲུང་བར་བྱའོ། ། བ་ལང་སོགས་ལ་ཁུར་ཁོལ་ཞིག
ཤོས་ཤིག་སོད་ཅིག་ཅེས་པའི་ཚིག་ངན་བརྗོད་པར་མི་བྱའོ། ། གསུམ་པ་ལམ་རྒྱག་བསྐུར་ཚུལ་ནི། དགེ་སློང་རྣམས་ཀྱི་ལམ་རྒྱགས་དགེ་ཚུལ་ལ་སོགས་པ་བསྙེན་པར་མ་རྫོགས་པ་རྣམས་ཀྱིས་ལམ་གང་དུ་ཁུར་བ་བྱེད་པ་ཡོད་ན་དགེ་སློང་དེས་ལག་ཉ་དགག་པའི་དོན་དུ་དགེ་ཚུལ་གྱིས་བསྐུར་བར་བྱ། ལམ་རྒྱགས་ཁུར་བས་དུབ་པ་ན་ཆུ་ལ་ཡང་དགེ་སློང་གིས་རབ་ཏུ་བསྒྲལ་བར་བྱ། ལམ་དུ་དུབ་པ་ན་ཡང་དགེ་སློང་རང་གིས་ཁུར་བར་བྱ་ཞིང་ལམ་རྒྱགས་དེ་ནི་དགེ་ཚུལ་དེ་ཡིས་ལག་ཉར་མི་འབྱུང་བའི་ཐབས་ཀྱི་བྱིན་རླབས་བྱ་སྟེ། ཁུར་པོ་ལ་ཐེ་གུ་ལ་སོགས་པ་བཏགས་ནས་དགེ་ཚུལ་གྱིས་བཟུང་བ་ལ་སོགས་པའི་སྦྱོར་བས་སོ། ། དགོས་པ་ལག་ཉ་བྱུང་ངོ་སྙམ་པའི་སེམས་ཀྱི་འགྱོད་པ་མེད་པར་བྱ་བའི་ཕྱིར་དུའོ། ། རྐུན་པོས་རྫས་བདག་ལ་སྐྲག་པར་གྱུར་ནས་ལམ་ལ་བོར་བའམ་བརྒལ་དཀའི་ཆུ་ལ་བོར་བ་ཡང་རྫས་དེ་ནི་ལེགས་པར་བླངས་ཤིང་ཕྱུང་ནས་ཀྱང་དགེ་སློང་གིས་ཡོངས་སུ་སྤྱོད་པ་ལ་བཀག་པ་མེད་དོ། ། བཟའ་བ་དང་བཅའ་བ་དང་ནོར་རྫས་སོགས་ཀྱིས་གང་བའི་ཤིང་རྟ་བགྲོད་དཀའི་ལམ་དུ་འདམ་ལ་བྱིང་བའམ་ཕ་བོང་ལ་སོགས་པ་ལ་ཐོགས་པ་ན་ཤིང་རྟའི་ཁ་ལོ་པའི་སྟན་ལ་རེག་ན་ལག་ཉར་འགྱུར་བས་སྟན་མ་གཏོགས་འབད་པས་དགེ་སློང་རྣམས་ཀྱིས་ལག་པས་དཀྲིའོ། ། གྲུ་ནི་འདམ་ལ་སོགས་པ་ལ་ཟིན་པ་ན་གྲུ་གདོང་ལ་རེག་ན་ལག་ཉར་འགྱུར་བས་གྲུ་གདོང་རྣམ་པར་སྤངས་ནས་ནི།
འདམ་ལ་སོགས་པ་ལ་ཟིན་པ་འདི་ལ་འགྲམ་ན་ཡོད་པའི་དགེ་སློང་འདི་དག་ཉིད་དཀྲི་བར་བྱེད་པའི་འོས་ཡིན་པས་གྲུ་དེ་ནི་དགེ་སློང་རྣམས་ཀྱི་དཀྲིའོ། ། འགྲོ་བའི་སྤྱོད་པ་བསྟན་ཟིན་ཏོ། ། བཞི་པ་ཚོན་གྱི་ལས་བྱ་བ་ནི། རླུང་དང་ཆར་པ་སོགས་མེད་ན་ཚོན་འདུལ་བ་ཉིད་ཀྱི་ལས་བྱའོ། ། ཉི་མ་ངན་པར་ཡང་བྱ་བ་མིན་ལ། ཚོན་གྱི་ལས་འདི་ལ་གང་དུ་སྐྱོན་འབྱུང་བའི་སའི་ཆ་དང་ཉིན་གུང་ཡང་བྱ་བ་མིན་ནོ། ། ཚོན་གྱི་ལས་ལ་མཁས་པས་ཕལ་ཆེར་རྡུལ་དང་རླུང་དང་ཆར་འདྲེས་པའི་དུས་དང་རླུང་གི་དུས་དང་ཉི་མ་ཚ་བའི་དུས་སུ་མ་ཡིན་ཏེ། ཚོན་གྱི་མདངས་ཉམས་པར་འགྱུར་བས་སོ། ། ཚོན་གྱི་ལས་འདི་ནི་ཁང་བཟང་དང་གཙུག་ལག་ཁང་སོགས་ལ་རི་མོ་འབྲི་བ་དང་གོས་ཁ་བསྒྱུར་བའི་དོན་དུའོ། ། སྦྱང་ཚུལ་ནི།
ཐོག་མར་ས་གཞི་གཙང་མར་བྱ་ཞིང་རྗེས་སུ་ས་སྦྱང་ནས་བྱའོ། ། ལྔ་པ་རྩོད་པ་ཞི་བར་བྱ་བ་ནི། དགེ་སློང་རྣམས་ཕན་ཚུན་རྩོད་པ་དག་བྱེད་ན་ཆོས་ལྡན་གྱི་གང་ཟག་རང་དང་ལྷན་ཅིག་ཏུ་གནས་པས་མ་གུས་པའི་བློས་རྩོད་པ་བྱེད་པ་དེ་དག་ནི་ཡལ་བར་མི་འདོར་བར་དགག་པར་བྱའོ། ། གང་གི་རྩོད་པ་གང་གིས་ཞི་བར་བྱ་ཞེ་ན། ཚུལ་ཁྲིམས་འཆལ་བར་གྱུར་བའི་རྩོད་པ་ལ་ཚུལ་དང་ལྡན་པ་ཉིད་ཀྱིས་ཞི་བར་བྱའོ། ། ཚུལ་ཁྲིམས་མཉམ་པ་ཉིད་ཀྱི་རྩོད་པ་ལ་ནི་མང་དུ་ཐོས་པ་ཉིད་ཀྱིས་ཞི་བར་བྱའོ། ། མང་དུ་ཐོས་པ་མཉམ་པའི་རྩོད་པ་ལ་ནི་སྤོབས་པ་ཅན་ཉིད་ཀྱིས་ཞི་བར་བྱའོ། ། སྤོབས་པ་མཉམ་པའི་རྩོད་པ་ལ་ཡང་སྤོབས་པ་ཕུལ་དུ་བྱུང་བ་དག་གིས་ཞི་བར་བྱའོ། ། གང་ཞིག་དང་པོར་རྩོད་པར་བྱེད་པ་ལ་དགེ་སློང་དེ་ཡི་ཚིག་གིས་འདུལ་བར་འགྱུར་བ་ཡིན་ནོ། ། དགེ་སློང་གང་གི་ཚིག་གིས་ཤེ་ན།
སྤོབས་པ་ཅན་ཉིད་ལ་ཡང་སྤོབས་པ་གང་ལྷག་པ་དེ་དག་གི་ཚིག་གིས་འདུལ་བ་ཡིན་ནོ། ། ཡང་ན་རྩོད་པའི་དོན་རབ་ཏུ་ངེས་པའི་བློ་དང་ལྡན་པ་རྩོད་པ་ཡོངས་སུ་རྟོག་པ་པོ་ཡིས་ཕན་ཚུན་ནང་འཁོན་བསྟན་པ་ལ་ནི་རྩོད་པ་བྱེད་མོད་ཀྱི། བཏང་སྙོམས་སུ་གཞག་པར་བྱའོ། ། དགེ་སློང་ཕན་ཚུན་མི་མཐུན་པས་ཀྱང་གཉིས་པོ་ལམ་དུ་ཕྲད་ན་གཞོན་པས་རྒན་པ་ལ་ཕྱག་བྱ་སྟེ། རྒན་པ་དེས་ཀྱང་ནད་མེད་པར་གྱུར་ཅིག་ཅེས་བརྗོད་དོ། ། དེ་ལྟར་བྱས་པ་ལས་གཞན་དུ་མ་བྱས་ན་གཉིས་ཀ་ལ་ཡང་ལྟུང་བར་འགྱུར་རོ། ། དྲུག་པ་བསྲོ་ཁང་བརྟེན་པར་བྱ་བ་ནི། བསྲོ་ཁང་ནི་ནད་པ་ལ་གནང་ཞིང་བསྲོ་ཁང་དེར་འཚོ་བ་པ་གོས་དམར་ཅན་ཞུགས་པ་ལ་བརྟེན་ནས་བསྲོ་ཁང་ཉིད་ཀྱི་གནས་སུ་ཁྲུས་བྱེད་དུས་སྒོ་དྲུང་དུ་སྲུང་མ་གཞག་པར་བྱ་སྟེ། ཁྲུས་དང་ལུས་མེ་དང་ཉི་མ་ལ་སྲོད་པར་བྱེད་པར་འདོད་པ་དག་གི་དགེ་སློང་རྣམས་ལ་གཞན་དག་མ་དད་པ་བཟློག་པའི་ཕྱིར་རོ། ། བདུན་པ་གནས་མཛེས་པར་བྱ་བ་ལ་གསུམ།
རི་མོ་རུང་མི་རུང་གིས་མདོར་བསྟན། བྲི་བའི་ཚུལ་རྒྱས་པར་བཤད་པ་དང༌། མི་ཉམས་པར་བསྲུང་བས་དོན་བསྡུ་བའོ། ། དང་པོ་ནི། མགོན་མེད་ཟས་སྦྱིན་གྱིས་ཞུས་པ་ལ་བརྟེན་ནས། སྡོམ་བརྩོན་རང་གི་གནས་སུ་ཁ་དོག་སྣ་ཚོགས་པའི་ཚོན་དག་གིས་བྲི་བའི་རི་མོའི་ཆོ་ག་དེ་དག་དགེ་སློང་རྣམས་ལ་གནང་ངོ༌། ། གཅུང་དགའ་བོས་བཟང་མོའི་གཟུགས་བྲིས་པ་ལ་བརྟེན་ནས་དགེ་སློང་གང་དག་འབྲིར་མི་རུང་བ་སེམས་ཅན་ཕོ་མོའི་རྣམ་པ་འདོད་པའི་ལས་སྤྱོད་ཚུལ་འབྲིར་མི་རུང་བས་གནང་བ་ལ་མ་གཏོགས་སོ། ། གཉིས་པ་བཤད་པ་ལ་གཉིས་ཏེ། དོན་དངོས་དང༌། དེའི་དགོས་པའོ། །
དང་པོ་ནི། གང་ཟག་གི་གནས་ཁང་དུ་ནི་སྐྱོ་བ་བསྐྱེད་པའི་དོན་དུ་རུས་པའི་ཚོགས་དང་བཅས་པའི་དུར་ཁྲོད་ཆེན་པོ་བྲི། ཇི་ལྟ་བུ་ཞེ་ན། གཅེར་བུ་སོ་གཙིགས་ཤིང་འཇིགས་པའི་ངང་ཚུལ་ཅན་ཐོད་པའི་ཕྲེང་བ་རྒྱན་དུ་ཡོད་པ་བྲི་བར་བྱ། རྩ་བའི་སྒོ་སྟེ་ཕྱི་སྒོར་ནི་དབང་ཕྱུག་ཆེན་པོ་གནོད་སྦྱིན་རྣམས་ཀྱི་བདག་པོ་བྲི། ཇི་ལྟ་བུ་ཞེ་ན། ཀུན་ནས་དགའ་བ་འཛུམ་པའི་བཞིན་གྱི་དཀྱིལ་འཁོར་ཅན་ལག་ན་བེ་ཅོན་ཐོགས་པའི་ཚུལ་ལོ། ། སྒོ་ཁང་གི་ཁོར་ཡུག་ཏུ་བྲི་བ་ནི་ཆོ་འཕྲུལ་བསྟན་པའི་མཆོད་རྟེན་གྱི་འཁོར་དུ་པདྨ་རྒྱས་པའི་གདན་ལ་བདེ་བར་གཤེགས་པའི་སྐུ་གཟུགས་མང་པོ་བཞུགས་པ་བྲིའོ། ། སྒོ་ཁང་གི་ལོགས་གཉིས་སུ་བཀོད་པའི་བར་དག་ཏུ་ནི་སྲིད་པའི་འཁོར་ལོ་བྲིའོ། ། གཙང་ཁང་གི་སྒོར་ནི་ལག་ན་མེ་ཏོག་གི་ཕྲེང་བ་ཐོགས་པའི་གནོད་སྦྱིན་རྣམས་བྲི་བར་བྱའོ། །
གུས་པས་བཟའ་བ་མང་དུ་ཐོགས་པ་དགེ་སློང་ལ་འདྲེན་པའི་ཚུལ་ནི་ཁྱམས་ཀྱི་བཀོད་པའི་ས་དག་ཏུ་བྲིའོ། ། མཛོད་སྒོར་ནི་གནོད་སྦྱིན་ཆེན་པོ་ནོར་གྱི་བདག་པོ་བྲི་སྟེ། ཚུལ་ཇི་ལྟ་བུ་ཞེ་ན། ལག་ན་རིན་པོ་ཆེ་མྱུ་གུའི་མིང་ཅན་ནེའུ་ལེ་ཁ་ནས་རིན་པོ་ཆེ་མང་པོ་སྐྱུག་པ་དང་གསེར་གྱི་བུམ་པ་བཟང་པོ་ཐོགས་པའོ། ། དགེ་སློང་རྣམས་ཀུན་ནས་འདུ་བའི་ཁང་པ་སྤོང་སར་ནི་བརྟུལ་ཞུགས་དང་ལྡན་པ་ཀུན་ཤེས་ཀོའུ་ཎྜི་ནྱ་ལ་སོགས་པ་རྒན་ཞིང་རྒན་པ་རྣམས་མངོན་པར་གནས་པ་བྲི། ཚུལ་ཇི་ལྟར་ན། མདོ་སྡེ་ཆོས་དང་མངོན་པ་ལ་སོགས་པ་བརྗོད་ཅིང་གཞན་ལ་འཆད་པའི་ཚུལ་བྱེད་པའོ། ། བསྲོ་ཁང་ཁྲུས་བྱེད་ཅིང་མེ་ལ་སྲོད་པའི་གནས་སུ་ནི་མདོ་སྡེ་ནས་གསུངས་པའི་ལྷའི་ཕོ་ཉ་སྐྱེ་བ་དང་རྒ་བ་དང་ན་བ་དང་འཆི་བའི་གཟུགས་བྲིའོ། ། ནད་པའི་སྔས་སུ་ནི་དེ་བཞིན་གཤེགས་པའི་སྐུ་གཟུགས་ནད་པའི་དབུགས་འབྱིན་པ་དང་ནད་པའི་བླ་མར་མཛད་པའི་ཚུལ་བྲིའོ། ། ཆུའི་སྣོད་གཞག་པའི་གནས་སུ་ནི་ཀླུ་མོ་ཕུན་སུམ་ཚོགས་པའི་རྒྱན་གྱིས་སྤུང་པར་བྲིའོ། །
བཤང་བ་དང་གཅི་བའི་ཁང་པར་ནི་དུར་ཁྲོད་འཇིགས་སུ་རུང་བ་རྣམས་བྲིའོ། ། ཁང་བཟང་མཆོག་གི་ངོས་ལོག་དག་ཏུ་ནི་ཐུབ་པའི་སྔོན་གྱི་སྐྱེས་རབ་བྲིའོ། ། སྐྱེས་རབས་ནི་དཔེར་ན། ཐམས་ཅད་སྒྲོལ་ནི་ཐམས་ཅད་ཅེས་བྱ་བའི་གྲོང་རྡལ་གྱི་གྲོང་ཁྱེར་ན་གནས་པ་རྒྱལ་པོ་ཐམས་ཅད་བཤེས་གཉེན་གྱི་བུའོ། ། རྒྱལ་པོ་ཟླ་འོད་ནི་མཆོད་བརྗོད་ཀྱི་སྐབས་སུ་བཤད་ཟིན་ཏོ། ། བཟོད་པར་སྨྲ་བ་ནི་བཱ་རཱ་ཎི་སཱིའི་རྒྱལ་པོ་ཚངས་བྱིན་གྱི་བུ་ཆེ་ཤོས་ག་ཤི་མཛེས་དགའ་རབ་ཏུ་བྱུང་ནས་བྱམས་པའི་ཏིང་ངེ་འཛིན་ཐོབ་ཅིང་བཟོད་པར་སྨྲ་བར་གྲགས་པའི་ནུ་བོ་རྒྱལ་པོ་འཐབ་མོ་སྐྱེས་ཀྱིས་ཡན་ལག་བཅད་ཀྱང་བཟོད་པའོ། ། སོགས་པ་དེད་དཔོན་ཐབས་ལ་མཁས་པར་སྐྱེས་པའི་རབས་ལ་སོགས་པའོ། ། གཉིས་པ་དེའི་དགོས་པ་ནི། རི་མོ་བྲི་བའི་ཆོ་ག་ཇི་སྐད་བརྗོད་པ་འདི་ནི་ཐུགས་རྗེ་ཅན་གྱི་སྟོན་པས་རྗེས་འཇུག་རྣམས་ལ་ལེགས་པར་གནང་སྟེ། དགོས་པ་གཙུག་ལག་ཁང་དང་སྤོངས་སོགས་དངོས་སུ་བལྟས་པས་འདུལ་བ་ལ་འཇིག་རྟེན་པ་རྣམས་མངོན་པར་དད་པ་འཕེལ་བའི་ཕྱིར་དུའོ། །
གསུམ་པ་མི་ཉམས་པར་བསྲུང་བས་དོན་བསྡུ་བ་ནི། འགའ་ཞིག་གིས་རི་མོ་ཅན་གྱི་གཙུག་ལག་ཁང་དུ་མེ་བུས་པ་ལ་བརྟེན་ནས་གཙུག་ལག་ཁང་གི་ཁྱམས་དང་ཁང་བཟང་རི་མོ་བྲིས་པ་རྣམས་སུ་ནི། ཆེད་དུ་མེ་སྤར་བར་མི་བྱ་སྟེ། དུ་བས་རི་མོ་ཆུད་ཟ་བར་འགྱུར་བའི་ཕྱིར། དགོས་པའི་དབང་གིས་མེ་སྦར་དགོས་པ་བྱུང་ན་དགོས་པ་དེ་དང་མཐུན་པར་མེའི་མདག་མ་ཡོངས་སུ་སྤྱད་པར་བཞེད་དོ། ། ས་གཞི་ཉལ་ཉིལ་ལ་སོགས་པ་བསལ་ནས་ཡོངས་སུ་སྦྱང་བ་བྱས་པ་ལ་མེ་ནི་གཏང་བར་མི་བྱ་སྟེ། ས་གཞི་ཆུད་ཟ་བར་འགྱུར་བའི་ཕྱིར། དེའི་ཕྱིར་ན་མེ་དེ་སྦར་བའི་ཕྱིར་སླ་ང་ལྟ་བུ་མེ་གླིང་རྗེས་སུ་གནང་བ་ཡིན་ནོ། ། གཉིས་པ་ཇི་ལྟར་བསྒྲུབ་པ་བསྟན་ཟིན་ཏོ། ། གསུམ་པ་དེའི་འཐད་པ་བསྟན་པ་ནི།
སངས་རྒྱས་ཀྱི་བཀའ་ལས་འདའ་བར་མི་བྱའོ། ། ཚོགས་ཀྱི་རྒན་པོ་དང་རྒྱལ་པོ་དང་སློབ་དཔོན་དང་དེ་བཞིན་དུ་མཁན་པོ་ཉིད་ཀྱི་བཀའ་གང་ཞིག་རིགས་ཤིང་འཐད་ན་འདའ་བར་མི་བྱའོ། ། བཤད་ལང་ལས་གསུངས་པ་རྒྱས་པར་བཤད་ཟིན་ནས། དོན་བསྡུ་བ་ལ་གཉིས་ཏེ། བསླབ་པའི་དོན་བསྡུ་བ་དང༌། གླེང་གཞིའི་དོན་བསྡུ་བའོ། ། དང་པོ་ནི། ཀུ་ཤའི་གྲོང་གྱད་ཀྱི་ཡུལ་ཤིང་སཱ་ལ་ཟུང་གཅིག་གི་ཚལ་དུ་སྟོན་པ་མྱ་ངན་ལས་འདའ་བའི་ཚེ་འདུལ་བ་མདོར་བསྡུས་ཞུས་པས། དང་པོ་འདིར་སྟོན་པས་གང་ཅུང་ཟད་གནང་བའི་གསལ་ཁ་མེད་པ་དང་བཀག་པའི་གསལ་ཁ་དོད་པ་མེད་པ་རྣམས་ནི་གང་ཞིག་སྤྱད་དུ་རུང་བར་གསུངས་པ་དང་མཐུན་པ་ན་དེ་ནི་ཐེ་ཚོམ་མེད་པར་སྤྱད་པར་བྱའོ། ། སྤྱད་དུ་མི་རུང་བར་གསུངས་པ་དང་ཉེ་བར་ལྟ་ན་སྡོམ་བརྩོན་རྣམས་ཀྱིས་དེ་མི་སྤྱད་དོ། །
རུང་མཐུན་གསུངས་པ་འདི་ནི་ཆོས་འདུལ་བའི་བསྟན་བཅོས་ཀྱི་དོན་མདོར་བསྡུས་པ་བླང་དོར་གསལ་བའི་སྒྲོན་མེ་ལྟ་བུར་གདུལ་བྱ་རྣམས་ལ་བཞག་གོ ། གཉིས་པ་གླེང་གཞིའི་དོན་བསྡུས་བ་ལ་གཉིས་ཏེ། སྟོན་པ་བཞུགས་དུས་ཀྱི་གླེང་གཞི་དང༌། སྔོན་བྱུང་བའི་དུས་ཀྱི་གླེང་གཞིའོ། ། དང་པོ་ནི་ཕྲན་ཚེགས་ལས། ཉེ་བར་འཁོར་གྱིས་མ་འོངས་པའི་དགེ་སློང་དྲན་པ་ཉམས་པ་སྡེ་སྣོད་དང་གླེང་གཞི་ལ་སོགས་པ་བརྗེད་ན་ཇི་ལྟར་བགྱི་ཞེས་ཞུས་པས། སྡེ་སྣོད་རྣམས་ཡི་གེར་བྲིས་ཤིང༌། འདུལ་བའམ་མདོ་སྡེའི་གླེང་གཞི་གསལ་པོར་མ་དྲན་ན་གནས་ནི་སྟོན་པ་ཞུགས་པའི་གྲོང་ཁྱེར་དྲུག་པོ་རྣམས་ཀྱི་མིང་ངམ། ཡང་ན་ལན་མང་དུ་བཞུགས་པའི་གནས་གང་འདོད་པ་དེ་ནས་སྨོས་ཤིང་བརྗོད་པར་བྱའོ། ། གྲོང་ཁྱེར་དྲུག་པོ་གང་ཞེ་ན།
ཡོན་བདག་མགོན་མེད་ཟས་སྦྱིན་དང༌། ལག་གི་གླ་ཤཱ་རིའི་བུས་བྱས་པ་མཉན་ཡོད་ཀྱི་གཙུག་ལག་ཁང་དང༌། གཞོན་ནུ་ང་ལས་ནུ་ཞེས་བྱ་བའི་གན་དུ་གནོད་སྦྱིན་ལྷ་གནས་ཀྱི་རིན་པོ་ཆེའི་གཅལ་དང་སེང་གེའི་ཁྲི་བླངས་ཤིང་ཕོ་བྲང་ན་གནས་པ་རྣམས་ཀྱིས་གདུགས་དང་ཅོད་པན་དང་དབུ་རྒྱན་ཁྱེར་ཏེ་རང་ལྷགས་ནས་གནས་བཅས་པས་གནས་བཅས་དང༌། ཀླུ་ཙམ་པའི་གནས་སམ་ཤིང་ཙམ་པའི་ཚལ་དུ་བརྩིགས་པས་ཙམ་པ་ཀ་དང༌། ཆུ་ཀླུང་བ་ར་ཏ་ཀས་བསྐོར་བས་ཝཱ་རཱ་ཎ་སཱི་དང༌། གནས་གཞན་ལས་རྒྱ་ཆེ་བས་ན་ཡངས་པ་ཅན་ཞེས་བཏགས་སོ། ། མཉན་ཡོད་ནི་གཞི་འགྲེལ་ལས། དྲང་སྲོང་མཉན་པ་དང་ཡོད་པ་གཉིས་ཀྱིས་བསྒྲུབ་པས་ཞེས་སོ། ། རྒྱལ་པོའི་ཁབ་ནི་ཕྲན་ཚེགས་ཀྱི་འགྲེལ་པ་ལས། ཁང་པ་མི་མ་ཡིན་གྱིས་བཤིག་པ་ལས་ཕྱིས་ཁང་པ་ཐམས་ཅད་རྒྱལ་པོའི་ཁབ་ཅེས་རྒྱལ་པོའི་མིང་དུ་བྱས་པས་བཤིག་མ་ནུས་པས་ཞེས་དང༌།
སློབ་དཔོན་དགེ་ལེགས་བཤེས་གཉེན་གྱིས་རྒྱལ་པོ་བཞིས་བྱས་པས་ཞེས་སོ། ། དྲུག་པོ་འདི་དག་ནི་གྲོང་ཁྱེར་ཆེན་པོར་ཤེས་སོ། ། བགྲང་ཚུལ་འདི་ནི་ཕྲན་ཚེགས་ལས་བཤད་ཅིང༌། སློབ་དཔོན་དུལ་བ་ལྷ་ཡང་བཞེད་དོ། ། སློབ་དཔོན་ཚུལ་ཁྲིམས་བསྐྱངས་ནི། གནས་བཅས་མི་བགྲང་བར་ཟས་གཙང་དང་འཆར་ཀས་བསྒྲུབ་པ་སེར་སྐྱའི་གཞི་ནྱ་གྲོ་དྷའི་ཀུན་དགའ་ར་བ་བགྲང་ངོ༌། ། ཁྱིམ་བདག་གི་མིང་མི་དྲན་པར་བརྗེད་ན། ཁྱིམ་བདག་མགོན་མེད་ཟས་སྦྱིན་བརྗོད་བར་བྱ་སྟེ། འདི་ནི་མཉན་ཡོད་ཀྱི་ཁྱིམ་བདག་སྦྱིན་པའི་བུ་སྟེ་མགོན་མེད་པ་རྣམས་ལ་ཟས་བྱིན་པས་ཟས་སྦྱིན་དུ་གྲགས་སོ། ། འདིས་ནི་དུར་ཁྲོད་བསིལ་བ་ཚལ་དུ་བདེན་པ་མཐོང་བས་ན་འཕགས་པའོ། །
ས་བདག་གི་མིང་བརྗོད་དགོས་ན་མི་དབང་གསལ་རྒྱལ་བརྗོད་དོ། ། བུད་མེད་དགེ་བསྙེན་མ་རྣམས་ཀྱི་མིང་བརྗོད་དགོས་པ་བྱུང་ན། རི་དྭགས་དགྲའི་མ་ས་ག་སྨོས་སོ། ། གླེང་གཞི་གསལ་པོར་མི་དྲན་པ་བརྗེད་ངས་པའི་བློ་ཅན་དག་གིས་ནི་འདི་དག་བརྗོད་པར་བྱའོ། ། གཉིས་པ་ནི། སྔོན་བྱུང་བའི་གཏམ་བརྗེད་ན་གྲོང་ཁྱེར་ནི་བཱ་རཱ་ཎ་སཱི་སྨོས་ལ། ས་བདག་ཀྱང་ནི་རྒྱལ་པོ་ཚངས་སྦྱིན་ནོ། ། བསྙེན་གནས་བསྒྲུབ་པར་བྱ་བའི་ཡུལ་སྐྱེས་བའམ་དེ་བཞིན་དུ་བུད་མེད་ལ་བསྙེན་གནས་ཀྱི་སྡོམ་པ་སྟེར་བར་བྱེད་པ་ན་དང་པོའི་གཏམ་གྱི་སྦྱོར་བ་གླེང་གཞི་གང་ཡིན་ལ་ཀློག་པ་དྲན་པ་མི་གསལ་ན་བསླབ་པ་བཅའ་བའི་གླེང་གཞི་མཐར་ཐུག་པ་ཡུལ་གང་ལ་བཅའ་བ་མཛད་པ་དང་གང་ཟག་གང་ལ་བཅའ་བ་མཛད་པ་མདོར་བསྡུས་པ་འདི་ནི་ཐུབ་པས་ཕྲན་ཚེགས་ལས་གསུངས་པ་ཡིན་ནོ། ། དོན་ནི་མཉན་ཡོད་དུ་ཁྱིམ་བདག་མགོན་མེད་ཟས་སྦྱིན་ལ་བསྙེན་གནས་སྦྱིན་པ་དང༌། ས་ག་མ་ལ་བསྙེན་གནས་སྦྱིན་པ་བཞིན་དུ་འདིར་ཡང་སྐྱེས་པ་འདི་དང་བུད་མེད་འདི་ལ་བསྙེན་གནས་སྦྱིན་པར་བྱེད་ཅེས་པའི་དོན་ནོ། །
ཡང་ན་མཉན་ཡོད་དུ་ཁྱིམ་བདག་མགོན་མེད་ཟས་སྦྱིན་གྱིས་བསྙེན་གནས་ཀྱི་སྡོམ་པ་ནོད་པའི་དུས་སུ་སྲོག་གཅོད་པ་ལས་བཟློག་པ་དེ་བཞིན་དུ་སྐྱེས་པ་འདི་ཡང་སྲོག་གཅོད་པ་ལས་བཟློག་ཅེས་པ་དང༌། ས་ག་མས་སྲོག་གཅོད་པ་ལས་བཟློག་པ་དེ་བཞིན་དུ་བུད་མེད་འདི་སྲོག་གཅོད་པ་ལས་བཟློག་ཅེས་པའི་དོན་ནོ། ། ཐོབ་པ་བསྲུང་བའི་ཆོ་ག་རྒྱས་པར་བཤད་པ་བསྟན་ཟིན་ཏོ། ། གསུམ་པ་ཆོ་ག་ཐམས་ཅད་ཀྱི་དོན་བསྡུས་ཏེ་བསྟན་པ་ལ་གསུམ། དང་པོར་གསུངས་ཚུལ་བསྡུ་བ། བར་གྱི་མཛད་པ་བསྡུ་བ། མཇུག་ཏུ་བཀའ་བསྡུ་བྱས་པའི་ཚུལ་ལོ། ། དང་པོ་ལ་གཉིས། མདོ་སྡེ་གསུངས་ཚུལ། འདུལ་བ་གསུངས་ཚུལ་ལོ། །
དང་པོ་ལ་གསུམ། ཐོག་མར་གསུངས་པ་དང༌། བར་དུ་གསུངས་པ་དང༌། ཐ་མར་གསུངས་པའོ། ། དང་པོ་ནི། སྟོན་པས་ཐོག་མར་ཝཱ་རཱ་ཎ་སཱིའི་གཞིར་ཀུན་ཤེས་ཀོའུ་ཎྜི་ནྱ་སོགས་ལྔ་སྡེ་བཟང་པོ་དང་ཉེ་བའི་ལྔ་སྡེ་རྣམས་ལ་ཕན་པར་བཞེད་པས་བདེན་བཞིའི་ཆོས་ཀྱི་འཁོར་ལོ་བསྐོར་བ་ན་མདོ་སྡེ་བཅོམ་ལྡན་འདས་ཀྱིས་གསུངས་སོ། ། འདིར་ཀོའུ་ཎྜི་ནྱ་དང་ལྷ་བརྒྱད་ཁྲིས་བདེན་པ་མཐོང་ངོ༌། ། ལྔ་སྡེ་བཟང་པོ་ནི། ཀུན་ཤེས་ཀོའུ་ཎྜི་ནྱ་དང༌། རྟ་ཐུལ་དང༌།
བཟང་ལྡན་དང༌། རླངས་པ་དང༌། མིང་ཆེན་ནོ། ། ཉེ་བའི་ལྔ་སྡེ་ནི། གང་པོ་དང༌། གྲགས་པ་དང༌། དྲི་མེད་དང༌། བ་ལང་བདག་དང༌། ལག་བཟངས་སོ། ། མདོ་སྡེའི་ཆོས་འཁོར་གཉིས་པ་ནི།
འདིར་མདོ་སྡེའི་ཆོས་ཀྱི་འཁོར་ལོ་གཉིས་པའང་སྟོན་པ་གང་གིས་གནས་དེར་འཁོར་དེ་དག་ཀུན་ལ། དགེ་སློང་དག་འདི་ནི་འཕགས་པའི་བདེན་པ་བཞི་སྟེ་ཞེས་པ་ནས། ལམ་གྱི་བདེན་པ་འཕགས་ལམ་ཡན་ལག་བརྒྱད་ཀྱི་བར་གསུངས་པས་ཀུན་ཤེས་ཀོའུ་ཎྜི་ནྱས་དགྲ་བཅོམ་ཐོབ་ཅིང༌། རྟ་ཐུལ་ལ་སོགས་པ་བཞིས་བདེན་པ་མཐོང་ངོ༌། ། མདོ་སྡེའི་ཆོས་འཁོར་གསུམ་པ་ནི། སྟོན་པ་གང་གིས་འཁོར་ལྔ་སྡེ་ཀུན་ལ། དགེ་སློང་དག་གཟུགས་ནི་བདག་མ་ཡིན། ཚོར་བ་ནི་བདག་མ་ཡིན་ནོ་ཞེས་པ་ལ་སོགས་པ་གསུངས་པ་ན་གཟུགས་ལ་སོགས་པའི་ཕུང་པོར་བཅས་པ་ལ་བདག་ཏུ་འཛིན་པའི་ཞགས་པ་འཆིང་བྱེད་གཅིག་པུ་བར་གྱུར་པའི་འཆིང་བ་མཐའ་དག་གྲོལ་བར་མཛད་པས་རྟ་ཐུལ་ལ་སོགས་པ་གཞན་བཞིས་ཀྱང་དགྲ་བཅོམ་ཐོབ་བོ། ། ཞུ་བ་མང་ཤོས་ལས། སྟོན་པ་མྱ་ངན་ལས་འདས་པའི་མཆོད་རྟེན་ལ་དད་པས་ཕྱག་འཚལ་བ་རྣམས་ལ་སྟོན་པ་དང་པོ་འཁྲུངས་པ་དང༌།
སངས་རྒྱས་པ་དང༌། ཆོས་འཁོར་བསྐོར་བ་དང༌། མྱ་ངན་ལས་འདས་པ་བསྟན་པར་བྱ་བའོ། ། འདི་ལ་བརྟེན་ནས་ཐམས་ཅད་བདེ་འགྲོར་སྐྱེ་ཞེས་འབྱུང་ངོ༌། ། གཉིས་པ་འདུལ་བ་གསུངས་ཚུལ་ལ་གསུམ། བསླབ་པའི་གཞི་དང་པོ་གསུངས་པ་དང༌། བསླབ་པའི་གཞི་གཉིས་པ་གསུངས་པ་དང༌། བསླབ་པའི་གཞི་གསུམ་པ་གསུངས་པའི་ཚུལ་ལོ། ། དང་པོ་ནི། བཱ་རཱ་ཎ་སཱིར་ལྔ་སྡེ་བཟང་པོ་རྣམས་ཀྱི་ཕྱིར་དུ་ཤམ་ཐབས་ཀྱི་གོས་དག་ལེགས་པར་བགོ་ཚུལ་དང༌།
རིང་ཐུང་འཚམ་པ་དང༌། ཚུལ་མཛེས་པ་དང༌། ཟླུམ་པོར་བགོ་བ་ལ་སོགས་པའི་ཐ་སྙད་ཀྱིས་བསླབ་པའི་གཞི་ཡང་དག་པར་གསུངས་པ་ཡིན་ནོ། ། བསླབ་པའི་གཞི་གཉིས་ཀ་གསུང་ཚུལ་ནི། ཡང་བཱ་རཱ་ཎ་སཱིར་ཐུབ་པས་དགེ་སློང་རྣམས་ལ་སྟོད་གཡོགས་ཀྱི་ཆོས་གོས་ཟླུམ་པོར་རབ་ཏུ་བགོ་བར་གསུངས་པ་ཡིན་ཏེ། དཔེ་ཇི་ལྟར་ན་གནས་གཙང་མའི་ལྷ་དག་བག་ཡོད་པར་གོས་ཟླུམ་པོར་ཡོངས་སུ་གྱོན་པར་བྱེད་པ་དེ་བཞིན་དུ་བགོ་བར་གསུངས་སོ། ། བསླབ་པའི་གཞི་གསུམ་པ་གསུངས་ཚུལ་ལ་གཉིས། ལྷག་མ་མེད་པའི་ཉེས་པ་སྤང་བའི་བསླབ་གཞི་བཅའ་བ་དང༌། ལྷག་མ་དང་བཅས་པའི་ཉེས་པ་སྤང་བའི་བསླབ་གཞི་བཅའ་བའོ། ། དང་པོ་ནི།
ཐུབ་པས་ཡུལ་གང་དང་གང་ཟག་གང་ལ་བསླབ་པ་བཅའ་བའི་རིམ་པ་འདི་ཡིས་ནི་ཀ་ལན་ཀའི་གྲོང་ལ་སོགས་པར་བཟང་སྦྱིན་དང་ནོར་ཅན་ལ་སོགས་པ་མཐོ་རིས་དང་ཐར་པ་ཐོབ་པར་འདོད་པ་དེ་དག་མཐོ་རིས་དང་ཐར་པའི་ལམ་ལ་འགོད་པའི་དོན་དུ་བསླབ་པའི་གཞི་ཡང་བཅའ་བར་མཛད་དོ། ། སྔ་འགྱུར་ལས། ཐུབ་པས་རིམ་པ་འདི་ཡིས་ནི། ། ཞེས་གསུངས་པ་ལྟར་ལེགས་སོ། ། གཉིས་པ་ནི། སོས་ཀ་ཚ་བས་ཉེན་པའི་དུས་ན་མཐའ་མེད་པའི་རྒྱ་མཚོར་ཤིན་ཏུ་སྤྲོ་བས་ཁྲུས་ལ་འཇུག་པ་ཇི་ལྟ་བ་བཞིན་དུ་ཉན་ཐོས་གང་གིས་དང་པོར་འདུལ་བ་ལ་སྤྲོ་བཞིན་དུ་གདུང་བ་ལས་སྐྱོབ་པའི་ཚུལ་ཁྲིམས་དྲི་མ་སྦྱོང་བར་མཛད་པའི་བསླབ་པའི་གཞི་བཅའ་བ་ལ་སྐུལ་བྱེད་བདག་ཉིད་ཆེན་པོ་དྲུག་སྡེ་རྣམས་སོ། ། འདི་དག་ནི་བསླབ་པ་འཆའ་བ་ལ་སྐུལ་བྱེད་ཀྱི་ངོ་མཚར་བཅས་པའི་སྤོབས་པ་ཅན་བསླབ་པའི་གཞི་སྣ་ཚོགས་ཀྱི་གླེང་སློང་བྱེད་ཡིན་པས་འདི་དང་འདིས་བསྐུལ་ལོ་ཞེས་སྐུལ་བྱེད་མཚོན་པ་མེད་ཀྱང་བསླབ་པའི་གཞི་འཆའ་བའི་སྐུལ་བྱེད་དུ་གྲུབ་པ་སྟེ། དེ་དག་ཉེས་ལྟུང་གི་དྲི་མས་མ་གོས་པས་བཟང་པོ་དང་གཡོ་སྒྱུ་དང་བྲལ་བས་དྲང་སྲོང་ཆེན་པོ་ཞེས་བྱའོ། ། དྲུག་སྡེ་གང་ཞེ་ན། དགའ་བོ་དང༌།
ཉེ་དགའ་དང༌། འགྲོ་མགྱོགས་དང༌། འཆར་ཀ་དང༌། འདུན་པ་དང༌། ནབས་སོ་སྟེ་འདི་དག་འདུལ་བ་ལ་མཁས་པས་མཁས་པ་དཔའ་བོ་དྲུག་སྡེར་གྲགས། སངས་རྒྱས་ཀྱི་བསྟན་པ་མི་ཉམས་པར་བསྲུང་བར་མཛད་ཅིང་བསླབ་པ་བཅས་པའི་རྗེས་སུ་འདའ་བར་མི་བྱེད་པས་སླར་ཡང་དེ་དག་ཤིན་ཏུ་བཟང་ངོ༌། ། སྟོན་པས་ཀྱང་རབ་ཏུ་བསྔགས་ཤིང༌། འདུལ་བའི་བླང་དོར་ལ་རྨོངས་བའི་མུན་པ་ཡང་འཇོམས་པར་བྱེད་པ་ཡིན་པས་མཁས་པ་དྲུག་སྡེ་རྣམས་ཀྱིས་གང་ལྟར་ཡང་འདུལ་བའི་བསླབ་པ་ལས་ནི་འདའ་བར་མི་བྱེད་དོ། ། དྲུག་སྡེ་གང་སངས་རྒྱས་ཀྱི་གསུང་གི་སྲས་སུ་གྱུར་པ་དེ་དག་ལ་ཡོན་ཏན་བསམ་གྱིས་མི་ཁྱབ་སྟེ། གང་འདིར་སྟོན་པས་ཉེ་བར་བསྟན་པའི་བསླབ་པ་སྟོན་པར་བྱེད་པའི་བཤེས་གཉེན་མཆོག་ཏུ་གྱུར་ཏོ། །
གཉིས་པ་བར་གྱི་མཛད་པ་བསྡུ་བ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །

དང་པོ་ནི། བདག་ཉིད་ཆེན་པོ་སངས་རྒྱས་སྟོང་གི་མཛད་པ་ནི་གདོན་མི་ཟ་བར་རྣམ་པ་བཅུ་ཡིན་ནོ། ། ཡུན་རིང་པོ་ནས་བསགས་པའི་སྡིག་པ་དང་མི་ཤེས་པ་མ་རིག་པའི་རྒྱུས་འགྲོ་བ་གཉིད་ཀྱིས་ལོག་པ་འདི་གང་གིས་དམ་པའི་ཆོས་རྨད་དུ་བྱུང་བ་བསྟན་པའི་ལག་པས་བསྐུལ་ཏེ་མི་ཤེས་པའི་གཉིད་ལས་སད་པར་མཛད་པའོ། ། དེ་ཡང་ཇི་ལྟ་བུ་ཞེ་ན། ཡུན་རིང་སྟེ་གྲངས་མེད་གསུམ་ནས་ཡང་དག་པའི་དོན་ལེགས་པར་གོམས་པའི་མི་ཤེས་རྣམས་བསྐྱེད་པར་མཛད་པའི་མཁྱེན་པ་དང༌། མཐའ་ཡས་པའི་སེམས་ཅན་ཀུན་ལ་ཕན་པའི་ཐུགས་རྗེས་ཐུགས་བརླན་པར་མཛད་པའོ། ། གཉིས་པ་རྒྱས་པར་བཤད་པ་ནི། རྣམ་འབྱེད་དུ། བཅོམ་ལྡན་འདས་གསོན་ཞིང་བཞུགས་ཏེ་འཚོ་ཞིང་བཞེས་པ་རྣམས་ལ་ཆོས་ཉིད་ཀྱིས་གདོན་མི་ཟ་བར་བགྱི་བ་བཅུ་མངའ་སྟེ། བཅོམ་ལྡན་འདས་ཀྱིས་ཇི་སྲིད་བྱང་ཆུབ་ཏུ་ལུང་མ་བསྟན་པ་དང༌། ཇི་སྲིད་དུ་སེམས་ཅན་གཞན་གྱིས་བླ་མེད་བྱང་ཆུབ་ཏུ་ཕྱིར་མི་ལྡོག་པར་སེམས་མ་བསྐྱེད་པ་དང༌།
ཇི་སྲིད་དུ་སངས་རྒྱས་ཀྱིས་གདུལ་བར་བྱ་བ་ཐམས་ཅད་མ་བཏུལ་བ་དང༌། ཇི་སྲིད་དུ་སྐུ་ཚེའི་ལྔ་ཆ་མ་ལུས་པ་དང༌། ཇི་སྲིད་དུ་མཚམས་གཅད་པ་མ་མཛད་པ་དང༌། ཇི་སྲིད་དུ་ཉན་ཐོས་ཟུང་གཅིག་མཆོག་ཏུ་ལུང་མ་བསྟན་པ་དང༌། ཇི་སྲིད་དུ་གྲོང་ཁྱེར་ཀུན་འོད་དུ་ལྷ་ལས་བབས་པ་མ་བསྟན་པ་དང༌། ཇི་སྲིད་དུ་མཉན་ཡོད་དུ་ཆོ་འཕྲུལ་ཆེན་པོ་མ་བསྟན་པ་དང༌། ཇི་སྲིད་དུ་མཚོ་མ་དྲོས་པར་ཉན་ཐོས་རྣམས་དང་ཐབས་གཅིག་ཏུ་སྔོན་གྱི་ལས་ཀྱི་རྒྱུ་བ་ལུང་མ་བསྟན་པ་དང༌། ཇི་སྲིད་དུ་ཡབ་ཡུམ་གཉིས་བདེན་པ་དག་ལ་མ་བཀོད་པ་དེ་སྲིད་དུ་ཡོངས་སུ་མྱ་ངན་ལས་མི་འདའ་བ་ཡིན་ནོ་ཞེས་པའི་དོན་བཤད་པ་ནི། གཞན་སྐལ་བ་དང་ལྡན་པ་དག་བྱང་ཆུབ་ཏུ་ལུང་བསྟན་པ་དང༌། བྱང་ཆུབ་ཏུ་སེམས་བསྐྱེད་པ་བརྟན་པ་ཕྱིར་མི་ལྡོག་པ་ལ་འགོད་པ་དང༌།
སྐུ་ཚེའི་ལྔ་ཆ་འདོར་བ་སྟེ་ལྔ་ཆ་གཅིག་གིས་ཐུང་བར་མཛད་པ་ནི་ཚེ་ལོ་བརྒྱ་པའི་དུས་ན་བརྒྱད་ཅུར་བཞུགས་པ་བཞིན་ནོ། ། ཤེས་རབ་ཅན་དང་རྫུ་འཕྲུལ་ཅན་གྱི་མཆོག་གཉིས་རབ་ཏུ་བྱུང་བ་དང༌། སངས་རྒྱས་ཀྱི་སྐུ་དངོས་ཀྱི་གདུལ་བྱ་འདུལ་བ་དང༌། ལས་བྱ་བའི་དོན་དུ་མཚམས་ཆེན་པོ་གཅད་པ་བསྒྲུབ་པ་དང༌། མཉན་ཡོད་དུ་ཆོ་འཕྲུལ་ཆེན་པོ་བསྟན་པ་དང༌། གྲོང་ཁྱེར་གསལ་བར་སུམ་ཅུ་རྩ་གསུམ་ལྷའི་གནས་སུ་གཤེགས་པ་སྟེ། སྐས་གསུམ་ལས་དབུས་བཻ་ཌཱུརྻའི་སྐས་ནས་སྟོན་པ་བྱོན་ནས་མར་བབས་པའི་དུས་སུ་གཡས་གསེར་གྱི་སྐས་ལས་ཚངས་པ་འཁོར་དང་བཅས་པ་དང༌། གཡོན་དངུལ་གྱི་སྐས་ནས་བརྒྱ་བྱིན་འཁོར་བཅས་བབས་པར་བཤད་དོ། ། མཚོ་མ་དྲོས་པར་ཉན་ཐོས་རྣམས་དང་ལྷན་ཅིག་སྔོན་གྱི་ལས་ཀྱི་རྒྱུ་བ་ལུང་བསྟན་པ་དང༌། ཇི་སྲིད་ཡབ་ཡུམ་བདེན་པ་མཐོང་བ་ལ་མ་བཀོད་པ་དེ་སྲིད་ཀྱི་བར་དུ་མྱ་ངན་ལས་འདའ་བར་མི་མཛད་དེ།
མཛད་པ་དེ་དག་ཡོངས་སུ་རྫོགས་ནས་གྲོང་ཁྱེར་རྩ་ཅན་དུ་བྱོན་ཏེ་མཚན་མོའི་གུང་ཐུན་ལ་མྱ་ངན་ལས་འདས་པའི་ཚུལ་ནི་ཕྲན་ཚེགས་ལས་ཇི་ལྟ་བ་བཞིན་དུ་བཤད་དོ། ། གསུམ་པ་མཇུག་ཏུ་བཀའ་བསྡུ་བྱས་པའི་ཚུལ་ལ་ལྔ་སྟེ། གང་གིས་བསྡུས་པ་དང༌། བསྡུས་པའི་དཔང་པོ་དང༌། སྡུད་པའི་འཁོར་དང༌། ཡུལ་གང་དུ་བསྡུས་པ་དང༌། བསྡུ་བའི་དགོས་པའོ། ། དང་པོ་ལ་བསྟེན། བཤད། བསྡུ་གསུམ་གྱི།
དང་པོ་ནི། སངས་རྒྱས་འདས་པའི་ཕྱིར་དེ་དབྱར་ནྱ་གྲོ་དྷའི་ཕུག་ཏུ་མ་སྐྱེས་དགྲས་སྦྱིན་བདག་བྱས་ནས་འོད་སྲུང་ཆེན་པོས་ཀུན་དགའ་བོ་ལ་སྦྱོར་བ་བརྒྱད་ཀྱིས་སྤྲོས་ཏེ་བསྐྲད་ནས་དགྲ་བཅོམ་པར་གྱུར་ཏེ། དགྲ་བཅོམ་པ་ལྔ་བརྒྱར་ཚང་ནས་ཀུན་དགའ་བོ་ལ་སོགས་པ་གང་གིས་ཐུབ་པའི་བསྟན་པ་འདི་ལེགས་པར་བསྡུས་པས་སྡུད་བ་པོ་ཀུན་དགའ་བོ་ལ་སོགས་པ་རྣམས་ལ་ཕྱག་འཚལ་ལོ། ། ཐུབ་པའི་བསྟན་པ་ཇི་ལྟ་བུ་ཞེ་ན། འཇིག་རྟེན་གྱི་མུན་པ་སེལ་བས་བླང་དོར་སྣང་བར་མཛད་པའི་རིན་པོ་ཆེ་དང་རྒྱ་མཚོ་ལས་སྒྲོལ་བའི་གྲུ་ལྟ་བུའོ། ། གཉིས་པ་བཤད་པ་ལ་གསུམ་སྟེ། མདོ་སྡེ་བསྡུ་བའི་ཚུལ་དང༌། འདུལ་བ་བསྡུ་བའི་ཚུལ་དང༌། མ་མོ་བསྡུ་བ་ལ་བསྔགས་པའོ། ། དང་པོ་ནི།
སེང་གེའི་ཁྲི་ལ་དགྲ་བཅོམ་པ་ལྔ་བརྒྱའི་སྣམ་སྦྱར་གྱི་སྟེང་ན་ཀུན་དགའ་བོ་བཞག་ནས་འོད་སྲུང་གིས། སྟོན་པ་འཇིག་རྟེན་ཕན་བཞེད་པ། ། རྒྱལ་བས་གསུངས་པའི་ཆོས་རྣམས་ཀྱི། ། རྣམ་པ་མཆོག་གིས་གང་བཤད་པ། ། ཚེ་དང་ལྡན་པས་མདོ་སྡེ་སྡུས། ། ཞེས་གསོལ་བ་བཏབ་ཅིང༌། ལྷ་རྣམས་ཀྱིས་ཀྱང༌། གང་ལ་ཆོས་རྣམས་རབ་གནས་པ། ། འཇིག་རྟེན་གསུམ་པོས་རྟག་ཏུ་མཆོད། ། ཅེས་པ་ལ་སོགས་པས་བསྟོད་དོ། །
ཀུན་དགའ་བོས་ཀྱང་སངས་རྒྱས་རྗེས་སུ་དྲན་པ་ཡིད་ལ་བཞག་ནས་མངོན་སུམ་དུ་ཐོས་པ་དང་བརྒྱུད་ནས་ཐོས་པ་རྣམས་མདོ་སྡེ་དང་པོ་གསུངས་ཚུལ་ལ་སོགས་པ་བཞིན་དུ་བསྡུས་པས་ན་གང་ཞིག་ཀུན་དགའ་བོ་ལའང་ཕྱག་འཚལ་ལོ། ། ཀུན་དགའ་བོ་ཇི་ལྟ་བུ་ཞེ་ན། གསུང་རབ་མང་དུ་ཐོས་པའི་མཐུ་ཡིས་སྐྱེ་བའི་ལྕགས་སྒྲོག་རྣམས་ལས་གྲོལ་བ་དང༌། མང་དུ་ཐོས་པ་འཛིན་པ་དང༌། མདོ་སྡེའི་སྡེ་སྣོད་སྣ་ཚོགས་ཀྱི་སྡུད་པ་པོའོ། ། གཉིས་པ་འདུལ་བ་བསྡུ་བའི་ཚུལ་ནི། སྔར་བཞིན་གསོལ་བ་བཏབ་པས། ཉེ་བར་འཁོར་གང་གིས་འདུལ་བ་བསྡུས་པས་ན་གང་སྡུད་བ་པོ་མཁས་པ་ཉེ་བར་འཁོར་ལ་ཡང་ཕྱག་འཚལ་ལོ། ། དེ་ཇི་ལྟ་བུ་ཞེ་ན། ངན་སོང་གི་སྦྲུལ་གདུག་པ་ཅན་གྱི་ནད་འདུལ་བའི་ལེགས་བཤད་དྲི་མ་མེད་པའི་སྔགས་ཀྱིས་གསོ་བར་མཛད་པའོ། །
གསུམ་པ་མ་མོ་བསྡུ་བ་ལ་བསྔགས་པ་ནི། མདོ་སྡེ་དང་འདུལ་བའི་དོན་བསྲུང་བའི་ཆེད་དུ་མ་མོ་བསྡུས་ཏེ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པ་གང་གིས་ཀུན་ནས་མ་མོའི་སྡེ་སྣོད་ཀྱི་ཚིག་དོན་བསྡུས་ཏེ་རབ་ཏུ་བསྟན་པ་ཡིས་སྒྲོན་མེ་བཞིན་དུ་མདོ་སྡེ་དང་འདུལ་བ་རབ་ཏུ་གསལ་བར་མཛད་པ་བློ་ལྡན་འཕགས་པ་འོད་སྲུང་ལའང་ཕྱག་འཚལ་ལོ། ། འོད་སྲུང་གིས་བསྡུ་བ་བྱས་པའི་བསྔོ་བ་ཡང་གསུངས་ཏེ། ཀྱེ་མ་སྟོབས་བཅུ་མངའ་བའི་གསུང་ནི་ཚད་མེད་པ། ། འགྲོ་ལ་ཕན་ཕྱིར་ཆོས་ཀྱི་བསྟན་བཅོས་འདི་བསྡུས་པས། ། གང་ན་འཇིག་རྟེན་བློ་ངན་མུན་བྱེད་ཆུད་ཟོས་པ། ། བློ་གྲོས་རབ་རིབ་བསལ་བས་སྒྲོན་མར་ཡང་དག་ལྡན། ། ཞེས་པ་ལ་སོགས་པ་གསུངས་སོ། ། གསུམ་པ་དོན་བསྡུ་བ་ནི།
འོད་སྲུང་འདིས་རྒྱལ་པོའི་ཁབ་ཏུ་སྡེ་སྣོད་གསུམ་པོ་ཐམས་ཅད་ལེགས་པར་བསྡུས་པ་ཡིན་པས་འོད་སྲུང་འདི་ནི་ལྷར་བཅས་མི་ཡི་འཇིག་རྟེན་དུ་དམ་ཆོས་ཀྱི་སྣང་བ་ཆེས་ཆེར་མཛད་པ་པོ་ཡིན་ནོ། ། གཉིས་པ་བསྡུས་པའི་དཔང་པོ་ནི། གང་དུ་མང་དུ་ཐོས་པ་དང་ལྡན་པའི་ཀུན་དགའ་བོ་སོགས་གསུམ་པོ་འདི་དག་དང༌། སྡིག་པ་རིང་དུ་སྤང་པའི་དགྲ་བཅོམ་པ་ལྔ་བརྒྱ་པོ་ནི་ཕན་ཚུན་དཔང་པོར་གྱུར་པའི་ཕྱིར་དམ་པའི་ཆོས་ཡང་དག་པར་བསྡུས་པའི་དཔང་པོར་གྲགས་སོ། ། གསུམ་པ་སྡུད་པའི་འཁོར་ནི། བརྒྱ་བྱིན་གྱིས་ཐོག་མར་བྱས་པའི་ལྷ་རྣམས་དམ་པའི་ཆོས་ལ་གུས་པ་ཡི་གནས་གང་དུ་འཁོར་འདུས་པ་ཆེན་པོས་ནམ་མཁའི་ངོས་འདི་རྒྱན་འགྲམ་པ་བཞིན་དུ་མཛེས་པར་བྱས་སོ། ། བཞི་པ་ཡུལ་གང་དུ་བསྡུས་པ་ནི། གང་དུ་རྒྱལ་པོའི་ཁབ་ཀྱི་གནས་སུ་གྲགས་པ་དེར་བསྡུས་སོ། ། རྒྱལ་པོའི་ཁབ་ཇི་ལྟ་བུ་ཞེ་ན། དེ་ནི་གནས་ཀྱི་མཐར་ཡང་ནི་ས་གཞི་ལྷ་རྣམས་ཀྱིས་མེ་ཏོག་ལག་ནས་ཀུན་ཏུ་འཐོར་བ་ཡིས་ཡུན་རིང་དུ་མཛེས་པར་གྱུར་པ་ཆོད་པར་འོས་པའོ། །
ལྔ་པ་བསྡུས་པའི་དགོས་པ་ནི། སྟོན་པ་མཆོག་ཟུང་གཅིག་དང་བཅས་པ་མྱ་ངན་ལས་འདས་པ་གང་གི་ཚེ། དམ་པའི་ཆོས་དགོས་འདོད་འབྱུང་བ་རིན་པོ་ཆེ་མཆོག་ཏུ་གྱུར་པ་ལྟ་བུ་འདམ་དུ་བྱིང་བ་བཞིན་དུ་ལྷ་དང་མི་རྣམས་ཀྱིས་ནུབ་ཅིང་ཉམས་སུ་དོགས་པའི་འཇིགས་པས་སྡེ་སྣོད་གསུམ་ལེགས་པར་བསྡུས་པས་སླར་ཡང་ཡིད་སོས་པར་མཛད་པའོ། ། འོད་སྲུང་གིས་སྟོན་པའི་བཀའ་བཞིན་བྱ་བ་བྱས་ནས་ཀུན་དགའ་བོ་ལ་ཤེས་པར་གྱིས་ཤིག་ཅེས་བཅོམ་ལྡན་འདས་ཀྱི་བསྟན་པ་གཏད་དེ་མྱ་ངན་ལས་འདས་སོ། ། ཀུན་དགའ་བོས་ཀྱང་ཤ་ནའི་གོས་ཅན་དང་དགྲ་བཅོམ་པ་ཉི་མ་གོང་པ་ལ་གཏད་དོ། ། ཤ་ནའི་གོས་ཅན་གྱིས་ཉེར་སྦས་ལ། དེས་དྷི་ཏི་ཀ་ལ་དང༌། དེས་ནག་པོ་པ་ལ་དང༌། དེས་ལེགས་མཐོང་ལ་གཏད་དོ། ། དེ་དག་ནི་སངས་རྒྱས་ཀྱི་བསྟན་པའི་གཏད་རབས་བདུན་ནམ་བརྒྱད་དེ།
བསྡུ་བ་དང་པོའོ། ། བཀའ་བསྡུ་བ་གཉིས་པ་ནི། སངས་རྒྱས་མྱ་ངན་ལས་འདས་ནས་ལོ་བརྒྱ་དང་ཅུ་ལོན་པ་ན་ཡངས་པ་ཅན་གྱི་དགེ་སློང་རྣམས་ཀྱིས་གསེར་གྱི་རུང་བ་བྱ་བ་སོགས་མི་རུང་བའི་གཞི་དུ་མ་བྱས་པ་ལོག་རྟོག་བསལ་བའི་དོན་དུ་ཀུན་དགའ་བོའི་སློབ་མ་དགྲ་བཅོམ་པ་ཐམས་ཅད་འདོད་དང་ལྷན་ཅིག་ཏུ་གནས་པ་གྲགས་པས་ཐོས་ནས་སུན་དབྱུང་བའི་ཕྱིར་ཡངས་པ་ཅན་དུ་དགྲ་བཅོམ་པ་བདུན་བརྒྱ་འདུས་ཏེ་དགྲ་བཅོམ་པ་གྲགས་པས་དེ་དག་རུང་རམ་ཞེས་བརྗོད་ཅིང༌། གཞན་རྣམས་ཀྱིས་མི་རུང་ངོ་ཞེས་སྨྲས་ཏེ་སུན་ཕྱུང་ནས་དག་པའི་བཅའ་བ་བྱས་ཏེ་སྡེ་སྣོད་ལྷག་མ་རྣམས་ཀྱང་བསྡུས་ཏེ། དེའི་སྦྱིན་བདག་རྒྱལ་པོ་མྱ་ངན་མེད་ཡིན་ནོ་ཞེས་ཕྲན་ཚེགས་དང་གཞི་ལས་འབྱུང་ངོ༌། ། བསྡུ་བ་གསུམ་པ་ནི། སངས་རྒྱས་འདས་ནས་ལོ་སུམ་བརྒྱ་ན་ཕལ་ཆེན་པ་དང༌། ཐམས་ཅད་ཡོད་སྨྲ་དང༌། གནས་བརྟན་པ་དང༌། མང་པོས་བཀུར་བ་སྟེ་རྩ་བའི་སྡེ་བཞི་ལས་སྡེ་པ་བཅོ་བརྒྱད་དུ་གྱེས་པ་ནི་སློབ་དཔོན་དུལ་པའི་ལྷས་སྡེ་པ་ཐ་དད་བསྟན་པ་བསྡུས་པ་ལས།
ཤར་དང་ནུབ་དང་གང་རི་དང༌། ། འཇིག་རྟེན་འདས་པར་སྨྲ་བའི་སྡེ། ། བཏགས་པར་སྨྲ་བའི་སྡེ་པ་དང༌། ། ལྔ་ཚན་དགེ་འདུན་ཕལ་ཆེན་ཏེ། ། གཞི་ཀུན་པ་དང་འོད་སྲུང་སྡེ། ། ས་སྟོན་སྡེ་དང་ཆོས་སྲུང་སྡེ། ། མང་ཐོས་གོས་དམར་སློབ་མ་དང༌། རྣམ་པར་ཕྱེ་སྟེ་སྨྲ་བའི་སྡེ། ། ཐམས་ཅད་ཡོད་པར་སྨྲ་བ་ཡིན། ། རྒྱལ་བྱེད་ཚལ་གནས་འཇིག་མེད་གནས། །
གཙུག་ལག་ཁང་ཆེན་གནས་བརྟན་པ། ། ས་སྒྲོགས་རིས་དང་སྲུང་བ་པ། ། གནས་མ་བུ་ཡི་སྡེ་རྣམས་ནི། ། ཀུན་གྱིས་བཀུར་བ་རྣམས་པ་གསུམ། ། ཞེས་འབྱུང་སྟེ་དེ་རྣམས་ལྟ་སྤྱོད་ཅུང་ཟད་མི་མཐུན་ཀྱང་ཐམས་ཅད་སངས་རྒྱས་ཀྱི་གསུང་དུ་བསྒྲུབ་པའི་ཕྱིར་ཁ་ཆེའི་དགོན་པ་ཛཱ་ལནྡྷ་རར་རྒྱལ་པོ་ཀ་ནི་ཀས་སྦྱིན་བདག་བྱས་ནས་སུརྣི་ཀ་ལ་སོགས་པ་དགྲ་བཅོམ་པ་ལྔ་བརྒྱ་དང༌། བ་སུ་མི་དྲ་ལ་སོགས་པ་བྱང་ཆུབ་སེམས་དཔའ་ལྔ་བརྒྱ་དང༌། སོ་སོ་སྐྱེ་བོའི་པཎྜི་ཏ་ལྔ་བརྒྱས་མཛད་པར་ལུང་ཕྲན་ཚེགས་ཀྱི་འགྲེལ་པ་སྤྲེ་ཁྱེར་ན་ཡོད་དོ་ཞེས་གཏམ་རྙིང་པ་ལས་གྲགས་སོ། ། དེས་གཟུང་པའི་འདུལ་བ་བཤད་ཟིན་ནས། གསུམ་པ་འདུལ་པའི་དོན་ལ་བརྩོན་པར་གདམས་པ་ལ་གཉིས་ཏེ། རྒྱུ་བསྟན་པ་དང༌།
འབྲས་བུ་ལ་ལོངས་སྤྱད་པའོ། ། དང་པོ་ལ་མདོར་བསྟན་པ་དང༌། རྒྱས་པར་བཤད་པ་གཉིས་ཀྱི། མདོར་བསྟན་པ་ནི། ཕྱིན་དྲུག་གི་སྤྱད་པ་སྤྱད་པར་མཛད་དོ། ། གང་གིས་ན་ཐུབ་པས་སོ། ། གདན་དམ་པའི་ཆོས་འདི་ནིའོ། ། གང་གི་ཕྱིར་ན་སྐྱོབ་པའི་དཔུང་དང་བྲལ་བ་སྐྱེ་རྒུ་རྣམས་ཀྱི་ངན་སོང་གི་སྡུག་བསྔལ་གྱི་སྐད་སེལ་བར་བྱེད་ཅིང༌། ལམ་གྱི་རྟེན་མངོན་མཐོ་ལ་བཀོད་ནས་སྡུག་བསྔལ་མ་ལུས་པ་ཉེ་བར་ཞི་བའི་ཐར་པའི་དོན་བསྒྲུབ་པའི་ཕྱིར་དུའོ། ། ཚུལ་ནི་བརྩོན་འགྲུས་བསྐྱེད་པས་སོ། །
གནས་འཁོར་བར་རོ། ། དུས་ཡུན་རིང་པོ་བསྐལ་པ་དུ་མར་རོ། ། གཉིས་པ་བཤད་པ་ནི། ཕར་ཕྱིན་དྲུག་གི་སྤྱོད་པ་ཇི་ལྟར་མཛད་ཅེ་ན། སྦྱིན་པ་ནི་རྒྱལ་པོ་ཟླ་འོད་དུ་སྐྱེས་པའི་ཚེ་ན་འོད་འབར་བའི་རིན་པོ་ཆེས་མཛེས་པའི་དབུ་མགུལ་པ་དང་བཅས་པ་སྦྱིན་པར་བཏང་བ་དང༌། གོས་ནི་དབུ་ལ་ཐོད་དུ་བཅིངས་པ་བཏང་བའམ། ཡང་ན་གོས་ནི་པགས་པ་སྟེ་ཡུལ་བཱ་རཱ་ཎ་སཱིའི་རི་ལ་གནས་པའི་གཅན་གཟན་ཀུན་ཏས་རྒྱལ་པོ་ཚངས་སྦྱིན་གྱིས་བསྐུལ་བའི་རྔོན་པས་བཏང་བའི་མི་ལ་པགས་པ་བྱིན་ནས་ལུས་སྲིན་བུ་སྟོང་ཕྲག་བརྒྱད་ཅུར་ཟར་བཅུག་པའོ། ། རང་གི་ཤ་བྱིན་པ་ནི། བརྒྱ་བྱིན་ཁྲར་སྤྲུལ་པ་ལ་ཤ་བྱིན་པ་ལྟ་བུའོ། ། རུས་དུམ་བྱིན་པ་ནི།
གླང་པོ་ཆེ་མཆེ་བ་དྲུག་པས་རྒྱལ་པོ་ཚངས་བྱིན་གྱིས་བཙུན་མོས་བསྐུལ་བའི་རྔོན་པ་ལ་མཆེ་བ་བྱིན་པའོ། ། ཁྲག་རྒྱུན་བཏང་བ་ནི། རྒྱལ་པོ་བྱམས་པའི་སྟོབས་ཀྱིས་གནོད་སྦྱིན་ལྔ་ལ་ཁྲག་བྱིན་པའོ། ། སྲས་ཀྱང་ཟླ་བ་ཚེས་པའི་ཆ་དང་འདྲ་བ་དང་ཡིད་དུ་འོང་བའི་བཙུན་མོ་མཆོག་བྱིན་པ་ནི་མཆོད་བརྗོད་དུ་བཤད་ཟིན་ཏོ། ། སེམས་ཅན་གང་གི་དོན་གྱི་ཕྱིར་དུ་མཛད་པ་རླབས་ཆེན་དཔག་ཏུ་མེད་པ་མཛད་དོ། ། འདི་དག་གིས་ཕྱིན་དྲུག་གི་དང་པོ་སྦྱིན་པའི་ཕར་ཕྱིན་བསྟན་པས་གཞན་རྣམས་ཀྱང་མཚོན་ནས་བསྟན་ཏོ། ། གཉིས་པ་འབྲས་བུ་ལ་ལོངས་སྤྱོད་པ་བསྟན་པ་ནི། ཚོགས་གཉིས་ཀྱི་དཔལ་རབ་ཏུ་རྒྱས་པ་བདེ་བར་གཤེགས་པ་ཡི་གོ་འཕང་བརྙེས་ནས་ཞི་བ་མྱ་ངན་ལས་འདས་པའི་ལམ་གྱི་ཆོས་བསྟན་པ་འདི་དོན་མེད་པའི་སྙོམ་ལས་དང་ལྟུང་བ་རྣམས་སྒོ་རྣམ་པ་ཀུན་ནས་སྤངས་ཏེ་ཇི་སྲིད་དམ་པའི་ཆོས་མ་ནུབ་ཀྱི་བར་དུ་ཞི་བ་མྱ་ངན་ལས་འདས་པ་ཐོབ་པའི་དོན་དུ་ཡང་དག་བརྩོན་པར་བྱའོ། ། འོ་ན་བསྟན་པ་ཇི་སྲིད་དུ་མི་ནུབ་པར་གནས་ཤེ་ན། བསྐལ་བཟང་དང༌།
ལས་བརྒྱ་པ་དང༌། ཕྲན་ཚེགས་ལས་བསྟན་པ་ལོ་སྟོང་དང༌། པདྨ་དཀར་པོ་དང༌། ཟླ་བ་སྙིང་པོ་ལས་ཉིས་སྟོང་དང༌། སློབ་དཔོན་པདྨའི་ངང་ཚུལ་གྱིས་རྡོ་རྗེ་གཅོད་པའི་འགྲེལ་པར་ཉིས་སྟོང་ལྔ་བརྒྱ་དང༌། སློབ་དཔོན་དབྱིག་གཉེན་དང༌། འཇམ་དཔལ་གྲགས་པ་དང༌། འཇིགས་མེད་འབྱུང་གནས་ལ་སོགས་པའི་གཞུང་ལས་ལྔ་སྟོང་དུ་གནས་པར་གསུངས་ལ། བལ་པོའི་རྒྱལ་པོ་འོད་ཟེར་གོ་ཆ་དང༌། བདག་ཉིད་ཆེན་པོ་བློ་ལྡན་ཤེས་རབ་ཀྱི་བཞེད་པས་ཆུ་མོ་བྱ་ལོ་ཕན་ཆད་ལ་སུམ་སྟོང་བཞི་བརྒྱ་དང་དྲུག་ཅུ་རྩ་བརྒྱད་འདས་ཤིང༌།
ད་སྟེ་ལོ་སྟོང་དང་ལྔ་བརྒྱ་སུམ་ཅུ་རྩ་གཉིས་ནས་ནུབ་པར་འགྱུར་བར་འདོད་ལ། ལྷ་མོ་དྲི་མ་མེད་པ་ལུང་བསྟན་པའི་མདོའི་རྗེས་སུ་འབྲང་ནས་རྗེ་བཙུན་གྲགས་པ་རྒྱ་མཚན་དང༌། ཆོས་ཀྱི་རྗེ་ས་སྐྱ་པཎྜི་ཏས་ཀྱང་ལེགས་པར་གཏན་ལ་ཕབ་པའོ། ། བཤད་པ་ཉིད་ཉེ་བར་དགོད་པ་བསྟན་ཟིན་ཏོ། ། གསུམ་པ་བཤད་པ་མཐར་ཕྱིན་པའི་བྱ་བ་ལ་གསུམ། གང་ཞིག་བཤད་པ་དང༌། བཟོད་པར་གསོལ་བ་དང༌། བཤད་པའི་དགེ་བ་བསྔོ་བའོ། ། དང་པོ་ནི། བདེ་བར་གཤེགས་པའི་བཀའ་རྩ་བའི་ལུང་དང༌།
བཤད་པའི་ལུང་ནི་ཚིག་ཕུན་སུམ་ཚོགས་པ་དང་ལྡན་ཏེ། ལུང་གི་ཆོས་གང་ཅུང་ཟད་སྤྲོས་ཀྱང་སྙན་ངག་མཆོག་ཏུ་འགྱུར་བའི་ཕྱིར་ཏེ་ངག་ཚིག་དྲི་མ་མེད་པས་མི་རྣམས་ཀྱི་ཚིག་ལས་ཁྱད་པར་དུ་འཕགས་པའི་ཕྱིར་རོ། ། དོན་ཕུན་སུམ་ཚོགས་པ་དང་ལྡན་ཏེ། འདི་ལས་བསྟན་པའི་དོན་ཐོས་པ་དང་བསམ་པའི་ཐབས་ཀྱིས་བསྒྲུབ་པས་འབྲས་བུ་ཁ་ན་མ་ཐོ་བ་མེད་པ་མྱང་འདས་ཐོབ་པའི་ཕྱིར། རྩ་བའི་ལུང་དང་དེ་ལས་གཞན་བཤད་པའི་ལུང་གཉིས་པོའི་དོན་འགྲེལ་འདི་དགྲ་བཅོམ་པ་བེ་ཤ་ཀས་བྱས་སོ། ། གཉིས་པ་ནི། སླར་ཡང་བེ་ཤ་ཀས་ཀྱང་དོན་འགྲེལ་བྱས་པ་ལ་གང་ཞིག་དོན་ཆད་པས་མ་ཚང་བ་དང་ལྷག་པར་བྱས་པར་དག་གམ། ལུང་གི་དགོངས་པ་ལས་གཞན་དུ་བྱས་པ་དང༌། སྔར་བཤད་པའི་རྩ་བའི་ལུང་དང༌། བཤད་པའི་ལུང་རྣམས་ལས་གོ་རིམ་འཆོལ་བར་བཤད་ཀྱང་རུང༌།
དེ་ཀུན་རང་བཞིན་ཞི་བ་དགེ་བའི་བསམ་པས་བྱས་པས་བཟོད་པར་མཛོད་ཅིག ཉེས་པ་ཡོད་པ་སྲིད་དམ་ཞེ་ན། ཉེས་པ་ཡོད་པ་སྲིད་དེ། ཉམ་ང་བ་བགྲོད་དཀའ་བའི་ལམ་དུ་ལོང་བ་བརྡེག་འཆོས་པ་སྲིད་པ་མིན་ནམ་ཅི་སྟེ་སྲིད་པ་ལྟར་རོ། ། གསུམ་པ་བཤད་པའི་དགེ་བ་བསྔོ་བ་ལ་གསུམ་སྟེ། རྟེན་ཕུན་སུམ་ཚོགས་པར་སྨོན་པ། གཞུང་དར་བར་སྨོན་པ། བསྟན་པ་གནས་པར་སྨོན་པའོ། ། དང་པོ་ནི། གནས་སྐབས་དད་པ་དང་ཐོས་པ་ལ་སོགས་པའི་ཡོན་ཏན་ཀུན་གྱིས་བརྒྱན་ཅིང༌།
མྱ་ངན་ལས་འདས་པ་ཐོབ་པར་མ་གྱུར་གྱི་བར་དུ་ཚེ་རབས་གཞན་དུའང་བསྙེན་པར་རྫོགས་པར་བྱེད་པ་དང༌། མཐར་ཐུག་འཁོར་བའི་ལུས་ཅན་རྣམས་དང་བདག་ཉིད་ལྷན་ཅིག་ཏུ་འདོད་པའི་ཡོན་ཏན་ལ་མངོན་པར་ཞེན་པའི་འདམ་ལས་རྣམ་པར་བརྒལ་ནས་མྱ་འདས་ཐོབ་པར་ཤོག་ཅེས་པའོ། ། རྒྱུ་གང་གིས་ན་དགེ་སློང་གི་བསླབ་བྱའི་ཆོས་རྫོགས་པར་སྟོན་པ་འདུལ་བ་ཚིག་ལེའུར་བྱས་པ་མེ་ཏོག་གི་ཕྲེང་བའི་རྒྱུད་ལྟར་མཛེས་པ་ལེགས་པར་བརྒྱུས་པ་ལས་གང་ཐོབ་པའི་བསོད་ནམས་དེ་ཡིས་སོ། ། གཉིས་པ་ནི། གང་ཟག་གང་དག་གནས་སྐབས་སུ་ཚུལ་ཁྲིམས་དྲི་མ་མེད་པ་ལ་གནས་པར་འདོད་ཅིང༌། མཐར་ཐུག་མྱ་ངན་ལས་འདས་པའི་གྲོང་ཁྱེར་དུ་འཇུག་པར་འདོད་པ་རྣམས་ཀྱིས་རྟག་ཏུ་ཚིག་ལེའུར་བྱས་པ་འདི་ཉིད་ཀྱི་ཚིག་ཀློག་པ་དང་འདོན་པ་དང་དོན་འདི་སེམས་པ་ཉིད་དུ་འགྱུར་པར་ཤོག གསུམ་པ་ནི། ཇི་སྲིད་འཇིག་རྟེན་ན་གནས་པའི་འགྲོ་བ་ཀུན་དུས་ཇི་སྲིད་འདོད་ཆགས་མེ་ཡིས་དགའ་མགུར་བསྲེག་པ་དང༌། དེ་ཡི་རྣམ་སྨིན་རྒ་བ་དང་ན་བ་དང་འཆི་བའི་གདུང་བས་གདུང་བ་དེ་སྲིད་དུ་སེམས་ཀྱི་དྲི་མའི་རྒྱུན་ངན་པ་རབ་ཏུ་འཁྲུད་པའི་བདེ་གཤེགས་ཀྱི་བཀའ་རྟགས་ཏེ་གསུང་རབ་གངྒཱའི་ཆུ་རྒྱུན་ལྟར་དྲི་མ་ཞི་བའི་སླད་དུ་གནས་པར་གྱུར་ཅིག་ཅེས་པའོ། ། འཕགས་པ་གཞི་ཐམས་ཅད་ཡོད་པར་སྨྲ་བའི་བཞེད་ཚུལ་གྱི་ཚིག་ལེའུར་བྱས་པ་མེ་ཏོག་ཕྲེང་རྒྱུད་ཅེས་བྱ་བ་རྩ་བའི་ལུང་དང་བཤད་པའི་ལུང་མཐའ་དག་གི་ཚིག་དོན་མ་ལུས་པའི་འདུལ་བ་འཛིན་པ་ཆེན་པོ་འཕགས་པ་དགེ་འདུན་འབངས་ཀྱི་སློབ་མ་དགྲ་བཅོམ་པ་དཔལ་འཕགས་པ་ས་གའི་ལྷས་མཛད་པའི་ཚིག་དོན་རྒྱ་ཆེར་བཤད་པ་རྫོགས་སོ། །
འཕགས་པ་གཞི་ཐམས་ཅད་ཅེས་བའི་དོན་ནི། འོད་ལྡན་ལས། སྔོན་ནི་ཐམས་ཅད་ཡོད་པར་སྨྲ་བ་འདི་གཅིག་པུར་གནས་པ་ལས། སྟོན་པ་ཡོངས་སུ་མྱ་ངན་ལས་འདས་པ་ན་དེ་ལ་བརྟེན་ནས་སྡེ་བ་གཞན་དག་བྱུང་བས་དེ་དག་གི་གཞིར་གྱུར་པའི་ཕྱིར་གཞི་ཐམས་ཅད་ཡོད་པར་སྨྲ་བ་ཞེས་གསུངས་སོ། ། ལོ་པཎ་གང་གིས་བསྒྱུར་བ་ནི། འཕགས་པའི་ཕོ་བྲང་བྱང་ཕྱོགས་སུ། ། ལྷ་རྒྱལ་བླ་མ་ཞི་བ་འོད། ། དམ་ཆོས་སྐྱོང་མཛད་སྐུ་དྲིན་ལ། ། ཆོས་དབྱིངས་གཙུག་ལག་ཁང་ཆེན་དུ། ། མཁས་པ་ཛ་ཡཱ་ཨ་ཀ་ར། །
སྙེགས་ཚུལ་པྲ་ཛྙཱ་ཀཱིརྟི་ཡིས། ། གསོལ་བ་བཏབ་ནས་བདག་གིས་བསྒྱུར། ། དགེ་དེས་ཐུབ་བསྟན་རྒྱས་པར་ཤོག ། རྒྱ་གར་གྱི་མཁན་པོ་འཕགས་པ་གཞི་ཐམས་ཅད་ཡོད་པར་སྨྲ་བའི་དགེ་སློང་པཎྜི་ཏ་ཛ་ཡཱ་ཨ་ཀ་ར་གུཔ་ཏའི་ཞལ་སྔ་ནས་དང༌། སྒྲ་སྒྱུར་གྱི་ལོ་ཙཱ་བ་བསྙེལ་འོར་པྲ་ཛྙཱ་ཀཱིརྟིས་བསྒྱུར། སླར་ཡང་བལ་པོའི་པཎྜི་ཏ་ཛ་ཡཱ་ཨ་ཀ་ར་དང༌། བོད་ཀྱི་ལོ་ཙཱ་བ་དགེ་སློང་པྲ་ཛྙཱ་ཀཱིརྟིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །། མེ་ཏོག་ཕྲེང་བརྒྱུད་ཚིག་དོན་ཇི་བཞིན་དུ། ། ལེགས་བཤད་འོད་ཀྱིས་ཚུལ་བཞིན་གསལ་བྱས་པའི། ། དགེ་བ་འདི་ཡིས་འགྲོ་བ་མ་ལུས་པ། །
དགྲ་བཅོམ་མཆོག་གི་གོ་འཕང་མྱུར་ཐོབ་ཤོག ། དེ་མ་ཐོབ་ཀྱི་ཚེ་རབས་ཀུན་ཏུ་ཡང༌། ། ལྷ་དང་མི་ཡི་སྐྱེ་བ་མཆོག་ཐོབ་ནས། ། ཐམས་ཅད་མཁྱེན་པ་སྒྲུབ་པའི་ཐབས་མཆོག་ཀུན། ། འབད་མེད་ལྷུན་གྱིས་གྲུབ་པ་ཉིད་གྱུར་ཅིག ། བདག་གིས་སྡེ་སྣོད་གསུམ་ལ་མཁས་པར་སྦྱངས། ། སྡོམ་གསུམ་མིག་འབྲས་བཞིན་དུ་གཅེས་པར་བསྲུངས། ། སྒོ་གསུམ་བྱ་བས་ཐུབ་བསྟན་རྒྱས་པར་བྱས། ། དུས་གསུམ་རྒྱལ་བ་སྲས་བཅས་དགྱེས་པར་མཛོད། ། ཀྱེ་མ་གང་དག་གངས་རིའི་ཁྲོད་འདི་ན། །
རབ་ཏུ་བྱུང་ནས་མཁས་པར་ཁས་འཆེ་ཞིང༌། ། དམ་ཆོས་འདུལ་བའི་ཚིག་ལའང་མ་སྦྱངས་པར། ། བླང་དོར་གནས་ལ་རྨོངས་པས་གང་མཐོང་ནས། ། བདག་གི་ལྷག་བསམ་ཉིན་མོར་བྱེད་པ་ཡིས། ། དམ་ཆོས་འདུལ་བའི་པད་ཚལ་གསལ་བར་བྱས། ། ཐར་འདོད་བློ་གསལ་རྐང་དྲུག་ལྡན་པ་རྣམས། ། དེང་ནས་ལེགས་བཤད་དར་དིར་སྒྲོགས་པར་གྱིས། ། བདག་ཀྱང་དེང་ནས་སྐྱེ་བ་ཐམས་ཅད་དུ། བསླབ་གསུམ་ནོར་བུའི་རྒྱན་དང་མི་འབྲལ་ཞིང༌། ། གསུང་རབ་རིན་ཆེན་མཛོད་ལ་དབང་འབྱོར་ནས། །
ལུས་ཅན་ཀུན་གྱི་རེ་བ་སྐོང་བར་ཤོག ། སོ་སོ་ཐར་པའི་རྩ་བ་རབ་བརྟན་ཅིང༌། ། བཤད་ལུང་བཞི་ཡི་ཡལ་འདབ་རབ་ཏུ་རྒྱས། ། དགོངས་འགྲེལ་བཞི་བཅུའི་མེ་ཏོག་རྣམ་པར་བཀྲ། ། ཞུགས་གནས་འབྲས་བུའི་ཁུར་གྱིས་གཡུར་ཟ་བའི། ། དམ་ཆོས་འདུལ་བ་དཔག་བསམ་ལྗོན་པའི་ཚལ། ། འགྲོ་བློའི་འཛིན་མ་ཀུན་ལ་རྒྱས་གྱུར་ཅིག། །། འདུལ་བ་མེ་ཏོག་ཕྲེང་རྒྱུད་ཀྱི་རྣམ་འགྲེལ་ཚིག་དོན་རབ་ཏུ་གསལ་བའི་ཉི་འོད་ཅེས་བྱ་བ་འདི་ནི། གཞུང་འདི་ལ་རྒྱ་གར་བའི་འགྲེལ་པ་མི་སྣང་ཡང་གཞུང་འདི་གང་ལ་བརྟེན་ནས་བརྩམས་པའི་གཞི། རྩ་བའི་ལུང་སོ་སོ་ཐར་པ་དང༌།
བཤད་པའི་ལུང་སྡེ་བཞི་དང༌། དཔའ་བོས་མཛད་པའི་སོ་ཐར་གྱི་འགྲེལ་བ་བམ་པོ་ཉི་ཤུ་རྩ་བདུན་པ་དང༌། ཁྱད་པར་བཤེས་གཉེན་གྱིས་མཛད་པའི་སོ་ཐར་གྱི་འགྲེལ་པ་འདུལ་བ་བསྡུས་པ་བམ་པོ་བཅོ་ལྔ་པ་དང༌། བི་མ་ལ་མི་ཏྲས་མཛད་པའི་སོ་ཐར་གྱི་རྒྱ་ཆེར་འགྲེལ་པ་བམ་པོ་ལྔ་བཅུ་པ་དང༌། དཱ་ན་ཤཱི་ལ་ཆེན་པོས་མཛད་པའི་སོ་ཐར་གྱི་འགྲེལ་པ་ཚིག་གི་བརྗེད་བྱང་བམ་གཉིས་མ་དང༌། དགེ་ལེགས་བཤེས་གཉེན་གྱིས་མཛད་པའི་གཞི་འགྲེལ་བསྒྱུར་འཕྲོ་བམ་པོ་བཅུ་གཅིག་པ་དང༌། དུལ་བ་ལྷས་མཛད་པའི་རྣམ་འབྱེད་ཀྱི་འགྲེལ་བ་བམ་པོ་བཅོ་ལྔ་པ་དང༌། གཞུང་བླ་མའི་ནང་ཚན་ལུང་ཞུ་བའི་འགྲེལ་པ་མདོ་སྡེ་འཛིན་པ་དགེ་བའི་བཤེས་གཉེན་གྱིས་མཛད་པ་བསྒྱུར་འཕྲོ་དང༌། ཚུལ་ཁྲིམས་བསྐྱངས་ཀྱིས་མཛད་པའི་ཕྲན་ཚེགས་ཀྱི་འགྲེལ་པ་བམ་བཅུ་མ་དང༌། ཡོན་ཏན་འོད་ཀྱིས་མཛད་པའི་ཀརྨ་ཤ་ཏམ་བམ་པོ་བཅུ་གཉིས་པ་དང༌།
མདོ་རྩ་བམ་པོ་དགུ་པ་དང༌། དེའི་རང་འགྲེལ་དང༌། ཆོས་ཀྱི་བཤེས་གཉེན་གྱིས་མཛད་པའི་རྒྱ་ཆེར་འགྲེལ་བམ་པོ་བདུན་ཅུ་པ་དང༌། ཤཱཀྱ་འོད་ཀྱིས་མཛད་པའི་ཀཱ་རི་ཀཱ་སུམ་བརྒྱ་པ་དང༌། དེའི་རང་འགྲེལ་འོད་ལྡན་བམ་བརྒྱད་མ་དང༌། དགེ་འདུན་བཟང་པོས་མཛད་པའི་ཀཱ་རི་ཀཱ་ལྔ་བཅུ་པ་དང༌། དེའི་འགྲེལ་པ་ཀ་མ་ལ་ཤཱི་ལས་མཛད་པ་དང༌། དགྲ་བཅོམ་པ་ཆོས་ཀྱི་ཚོང་དཔོན་གྱིས་མཛད་པའི་འདུལ་བའི་བསྟོད་པ་དང༌། དེའི་འགྲེལ་པ་དུལ་བ་ལྷས་མཛད་པ་དང༌། འདུལ་བའི་ལེགས་བཤད་གཞན་རྣམས་ལ་ཡང་བརྟེན་ནས་མཁས་པའི་མཁས་པ་ཆེན་པོ་མཁན་ཆེན་བློ་གསལ་བ་དང༌།
འདུལ་མངོན་རྒྱ་མཚོའི་ཕ་མཐར་སོན་པ་དམར་སྟོན་ཆོས་རྗེའི་གསུང་གི་བདུད་རྩིས་བློ་གྲོས་ཀྱི་དབང་པོ་རབ་ཏུ་རྒྱས་པའི་དགེ་སློང་སྡེ་སྣོད་གསུམ་པ་རོང་སྟོན་སྨྲ་བའི་སེང་གེ་ཤཱཀྱ་རྒྱལ་མཚན་དཔལ་བཟང་པོས་མཁས་པའི་འབྱུང་གནས་བོད་ཀྱི་རྡོ་རྗེ་གདན་དཔལ་ལྡན་གསང་ཕུ་ནེའུ་ཐོག་གི་སྡེ་ཆེན་པོར་སྦྱར་བ་འདིས་ཀྱང་བསྟན་པ་རིན་པོ་ཆེ་དྲི་མ་མེད་པ་སྒོ་ཐམས་ཅད་ནས་ཕྱོགས་དུས་ཀུན་ཏུ་རྒྱས་པར་གྱུར་ཅིག། །། འདི་བསྒྲུབ་པ་ལས་བྱུང་བ་ཡི། ། དགེ་བའི་རྩ་བ་གང་ཐོབ་པ། ། དེས་ནི་སྐྱེ་བོ་ཐམས་ཅད་ཀྱིས། ། བདེ་གཤེགས་ཤེས་རབ་ཐོབ་པར་ཤོག ། འགྲོ་བའི་སྡུག་བསྔལ་སྨན་གཅིག་པུ། ། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་སྟི་དང༌། ། བཅས་ཏེ་ཡུན་རིང་གནས་གྱུར་ཅིག ། བྱང་ཕྱོགས་སྐྱོང་བའི་སྐྱོབ་པ་མཆོག་གྱུར་པ། །
མཁས་གྲུབ་རྒྱ་མཚོས་ཡོངས་སུ་གང་བའི་གནས། ། གངས་རིའི་ཁྲོད་འདིར་བསྟན་པ་གསལ་མཛད་པ། ། ས་སྐྱ་པ་ཡི་བསྟན་པ་རྒྱས་གྱུར་ཅིག ། གངས་ཅན་བོད་ཀྱི་ལྟེ་བ་རྡོ་རྗེ་གདན། ། དཔལ་ལྡན་ས་སྐྱའི་ཆོས་སྲིད་རྒྱས་གྱུར་ཅིང༌། ། སྤྲུལ་པའི་གདུང་བརྒྱུད་རྒྱུན་ཆད་མེད་པ་དང༌། ། ཀུན་ཀྱང་ཕྲིན་ལས་ནམ་མཁར་མཉམ་པར་ཤོག ། དགེའོ། ། དགེའོ། ། དགེའོ།། །།
༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
