གསུང་འབུམ། ཤེས་བྱ་ཀུན་རིག
པོད ༥༩
ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པའི་རྣམ་འགྲེལ་གྱི་དབུ་ཕྱོགས།
༄༅། །ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པའི་རྣམ་འགྲེལ་གྱི་དབུ་ཕྱོགས་བཞུགས་སོ།།
༈ མཆོད་བརྗོད། རྒྱ་གར་སྐད་དུ། ཤ་ཏཾ་ས་ཧཱ་སྲི་ཀཱ་པྲ་ཛྙཱ་པ་ར་མི་ཏ་བཱིཏྟི་ཀ་ན་མཿ བོད་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པའི་རྣམ་འགྲེལ་ཞེས་བྱ་བ། ལྷག་པའི་ལྷ་ལ་ཕྱག་འཚལ་ལོ། ། རབ་དཀར་དགེ་ཚོགས་རྒྱ་མཚོ་རྒྱས་པའི་རི་དབང་ལས་འཁྲུངས་པ། ། མཁྱེན་གསུམ་ལྗོན་པ་སྦྱོར་བཞིའི་ཆུ་སྐྱེས་ཕྲེང་བས་རྣམ་བཀྲ་ཞིང༌། ། སྐུ་གསུམ་འབྲས་བུའི་ཁུར་ལྡན་འཆི་མེད་དབང་པོའི་དཔལ་གྱུར་པ། །
རྒྱལ་ཡུམ་དྲི་མེད་དཔག་བསམ་ལྗོན་པ་ཀུན་ཏུ་རྒྱལ་གྱུར་ཅིག ། གང་ཐུགས་སྒྲིབ་གཉིས་སྤྲིན་བྲལ་མཁྱེན་བརྩེའི་འོད་ཟེར་སྟོང་ལྡན་ཞིང༌། ། སྨོན་ལམ་ཉེར་འགྲོའི་འཁོར་ལོས་གདུལ་བྱ་གླིང་བཞིའི་མཁའ་ལ་འགྲོ། ། འཁོར་བའི་དགྲ་ཚོགས་མངོན་བཅོམ་འཇིག་རྟེན་སྣང་བའི་འོད་ལྡན་པ། ། སྟོན་པ་མཚུངས་མེད་སྐྱེ་དགུའི་འདྲེན་པ་རྒྱལ་གྱུར་ཅིག ། ལྷག་བསམ་འོ་མའི་ཆུ་གཏེར་བསྲུབས་པ་ལས། ། ལེགས་པར་འཐོན་པའི་བསོད་ནམས་རི་བོང་ཅན། ། མ་ལུས་འགྲོ་བའི་དཔལ་དུ་སྣང་མཛད་པ། ། རྒྱལ་སྲས་བྱེ་བའི་ཚོགས་ལ་མངོན་པར་བསྟོད། ། ཟླ་བའི་བསིལ་བ་ཉེ་མའི་རབ་གསལ་དང༌། །
མེ་ཡི་ཚ་བ་རླུང་གི་མགྱོགས་པ་བཞིན། ། ཀུན་ཏུ་གཞན་ལ་བདུད་རྩིའི་རང་བཞིན་ཅན། ། རྒྱལ་སྲས་ཐུ་བོ་མི་ཕམ་རྒྱལ་གྱུར་ཅིག ། བློ་གྲོས་སྟོན་ཟླ་སྲིད་པའི་མུན་པ་རབ་སྤངས་ནས། ། སྙིང་རྗེའི་འོད་ཟེར་སྣང་བ་ཀུན་ནས་རྒྱས་པ་ཅན། ། ལེགས་བཤད་བདུད་རྩིའི་ཆུ་གཏེར་ཡོངས་སུ་གྲུབ་པའི་བདག ། ཕྲིན་ལས་ཆུ་འཛིན་གཡོ་ལྡན་བླ་མའི་ཚོགས་རྣམས་རྒྱལ། ། མཐའ་བྲལ་སྟོན་པ་ལྷ་ཡི་རྔ་བོ་ཆེ། ། དངོས་སྨྲའི་རི་དྭགས་མཐའ་དག་སྐྲག་མཛད་པ། ། ཐུབ་པའི་རིང་ལུགས་བདག་མེད་སེང་གེའི་སྒྲ། །
བདག་བློ་རབ་ཏུ་དྭང་བས་བསྟོད་པར་བགྱི། ། ཐོས་པའི་སྐྱོགས་ཀྱིས་བཏུང་བྱ་གསུང་རབ་བདུད་རྩིའི་རྒྱུན། ། མཆོག་གི་འབྱོར་པ་སྦྱིན་མཛད་ཕྲིན་ལས་འོད་དཀར་ཅན། ། རབ་དཀར་བསོད་ནམས་ཀུ་མུད་ཡོངས་སུ་རྒྱས་པའི་གཉེན། ། ལེགས་བཤད་འོད་ཀྱི་ཕྲེང་ལྡན་གདུལ་བྱའི་གླིང་འདིར་རྒྱལ། ། གསུང་རབ་སྙིང་པོ་སྟོང་ཕྲག་བརྒྱ་པའི་དོན། ། མཐའ་ཡས་ལེགས་བཤད་རྒྱན་གྱིས་རྣམ་བཀྲ་ཡང༌། ། གངས་རིའི་ཁྲོད་ཀྱི་མཁས་རློམ་དུ་མ་ཡིས། ། སྔོན་ཆད་མཐོང་བའི་ལམ་དུ་མ་གྱུར་པ། ། རྣམ་བཤད་ཉི་མའི་འོད་ཀྱིས་གསལ་བར་བྱ། །
ཐུབ་པའི་དབང་པོས་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་བ་ལས། མཚན་ཉིད་མེད་པའི་ཆོས་ཀྱི་འཁོར་ལོ་སངས་རྒྱས་ཐམས་ཅད་ཀྱིས་བགྲོད་པ་གཅིག་པའི་ལམ། ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་གསལ་བར་བྱེད་པ་སྟོང་ཕྲག་བརྒྱ་པའི་དོན་གཏན་ལ་དབབ་པར་བྱའོ། ། དེ་ལ་གསུམ་སྟེ། མཚན་གྱི་དོན་བཤད་པ་དང༌། བྱུང་ཚུལ་སོགས་སྤྱིར་བསྟན་པ་དང༌། གཞུང་གི་དོན་གཏན་ལ་དབབ་པའོ།། ༈ དང་པོ། མཚན་གྱི་དོན་བཤད་པ། དང་པོ་ལ་མཚན་བསྒྱུར་བ་ནི།
ཤ་ཏཾ་ནི་བརྒྱའོ། ། ས་ཧཱ་སྲི་ཀཱ་ནི་སྟོང་ཕྲག་གོ ། པྲ་ནི་ཉེར་བསྒྱུར་ཏེ། མཆོག་དང༌། སོ་སོ་དང༌། དང་པོ་ལ་འཇུག་པའི་སྐབས་དུ་མ་ཡོད་ཀྱང༌། འདིར་ནི་རབ་ལ་འཇུག་ལ། ཛྙཱ་ནི་ཤེས་པ་ལ་འཇུག་པས་ཤེས་རབ་བོ། ། པཱ་ར་ནི་ཕ་རོལ་ལོ། ། མི་ཏ་ནི་ཕྱིན་པ་ལ་འཇུག་པས་ཕ་རོལ་ཏུ་ཕྱིན་པ་ཞེས་བྱའོ། །
གཉིས་པ་མཚན་བཤད་པ་ནི། འདི་ལ་ཤོ་ལོ་ཀ་སྟོང་ཕྲག་བརྒྱ་ཡོད་པས་ན་སྟོང་ཕྲག་བརྒྱ་པ་སྟེ། ཤོ་ལོ་ཀའི་གྲངས་ཀྱི་སྒོ་ནས་བཏགས་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་སྟོན་པར་བྱེད་པས་ན་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ་བརྗོད་བྱའི་སྒོ་ནས་བཏགས་སོ། ། སྨོན་ལམ་ལ་སོགས་པས་ཆོས་དགུའི་ཕ་རོལ་ཏུ་སོན་པས་ན་ཕ་རོལ་ཏུ་ཕྱིན་པ་སྟེ་འོག་ནས་འཆད་དོ།། ༈ གཉིས་པ། བྱུང་ཚུལ་སོགས་སྤྱིར་བསྟན་པ། གཉིས་པ་ལ་དང་པོར་མདོའི་བྱུང་ཚུལ། ཤེར་ཕྱིན་གྱི་གཞུང་གི་རབ་དབྱེ། འགྱུར་དག་མ་དག་གི་དབྱེ་བ།
ལེའུ་དང་བམ་པོའི་གྲངས་སོ།། ༈ མདོའི་བྱུང་ཚུལ་བསྟན་པ། དེ་ལ་དང་པོ་ཤིན་ཏུ་རྒྱས་པ་ནི། ཤེར་ཕྱིན་བྱེ་བ་ཕྲག་བརྒྱ་པ་སྟེ་དྲི་ཟའི་གནས་ན་བཞུགས་སོ། ། དེའི་འོག་ནས་རྒྱས་པ་ནི་ཤེར་ཕྱིན་འབུམ་ཕྲག་བརྒྱ་པ་སྟེ་ལྷའི་དབང་པོའི་གནས་ན་བཞུགས་སོ། ། དེའི་འོག་ནས་རྒྱས་པ་ནི་སྟོང་ཕྲག་བརྒྱ་པ་སྟེ། ཀླུའི་གནས་ན་བཞུགས་པ་སློབ་དཔོན་ཀླུ་སྒྲུབ་ཀྱིས་མི་ཡུལ་དུ་སྤྱན་དྲངས་ནས། དབུ་མ་རིགས་པའི་ཚོགས་ལ་སོགས་པའི་དགོངས་འགྲེལ་དུ་མ་བརྩམས་ནས་གསལ་ཞིང་རྒྱས་པར་མཛད་དོ། ། དེ་ནས་བོད་དུ་སྤྱན་དྲངས་ཚུལ་ནི། མངའ་བདག་ཁྲི་སྲོང་སྡེ་བཙན་གྱིས་འབུམ་སྤྱན་དྲངས་པར་བཞེད་ནས་བློ་རྣོ་བའི་མཆོག་ཏུ་གྱུར་པ་ཁམས་པ་གོ་ཆ་ལ་གསེར་མང་པོ་བསྐུར་ནས་རྒྱ་གར་དུ་བཏང་ངོ༌། །
དེས་ཐུགས་ལ་བཟུང་ནས་བོད་དུ་ཐུགས་ནས་ཕྱུང་ནས་བྲིས་པས་ཐུགས་འགྱུར་བྱ་བར་མིང་བཏགས། དེས་བཙུན་མོ་ཤི་བའི་དགེ་བ་ལ་དམིགས་ནས་བཙུན་མོའི་ཁྲག་ལ་སྣག་ཚའི་དོད་བྱས། རའི་འོ་མ་ལ་དམ་རྩི་བྱས་ནས་བཞི་དུམ་པ་གཅིག་བྲིས་པས། ར་གཟིགས་དམར་པོ་ཞེས་བཏགས། དུས་ཕྱིས་ལྷ་སར་སྤྱན་དྲངས་ནས་རྙིང་དུ་སོང་བ་ན། འཕྲུལ་སྣང་གི་གོང་གི་ཆུ་ཀ་ན་སོ་ཕག་གི་མཆོད་རྟེན་གྱི་ནང་ན་བཞུགས་སྐད་དོ། ། ད་ལྟ་དབུས་རུའི་ཕྱོགས་ན་དེའི་འགྱུར་མང་ངོ༌། ། ཐུགས་འགྱུར་དེ་ལ་རྒྱལ་པོ་ཐུགས་མ་ཆེས་ཏེ། འབངས་རྣམས་ལ་བཅའ་བསྡུས་ནས། ཉང་ཨིནྡྲ་ཨ་རོ་དང༌།
སྦས་མཉྫུ་ཤྲཱི་གཉིས་ལ་གསེར་ཕྱེ་བྱེ་གང་བསྐུར་ནས་གདན་འདྲེན་དུ་བཏང་ནས། རྒྱ་གར་ནས་རྒྱ་དཔེ་བླངས་ཏེ་བསྒྱུར་བས་བཅའ་འབུམ་དུ་མཚན་ཐོགས་སོ། ། དེས་རམས་ལ་སྣག་ཚ་དང་རའི་འོ་མ་ལ་དམ་རྩི་བྱས་ནས་བྲིས་པས་ར་གཟིགས་སྔོན་པོ་བྱ་བར་བཏགས་ཏེ་བསམ་ཡས་ན་བཞུགས་པའི་བཞི་དུམ་པ་ཡིན་སྐད་དོ། ། སྐུ་རགས་མི་འཆིང་བར་ལྕགས་ཀྱི་ཐུར་མ་ལ་བརྒྱུས་པས་ལྕགས་ཐུར་ཅན་དུ་གྲགས། དེ་ཡང་འགྱུར་མི་རྒྱས་པས་ཕྱིས་རྒྱལ་བུ་མུ་ཏིག་བཙན་པོའི་ཐུགས་དམ་དུ་བརྫངས་སྐད། དེ་ནས་ས་བརྒྱད་པ་ཐོབ་པའི་པ་གོར་བཻ་རོ་ཙ་ནས་ལྕགས་ཐུར་ཅན་དང༌། རྒྱ་དཔེ་གཉིས་བསྟུན་ནས་ཞུ་ཆེན་མཛད་དེ། ཆེ་ལོང་ཞིག་གཏན་ལ་ཕབ་ནས། དྲུག་དུམ་པ་གཅིག་བཞེངས་པས། སྔར་ལས་འགྱུར་རྒྱས་པ་ཅིག་བྱུང༌།
གླེགས་ཤིང་ལ་མཚན་ཐོགས་པས་རྒྱལ་པོའི་ཐུགས་དམ་པར་ཁབ་ཅན་ཞེས་བྱ་བར་གྲགས་ཏེ་བླ་འགྱུར་འབྲིང་པོ་ཡིན་ལ། དེ་བཞུགས་པའི་ལོགས་ལ་ཕ་ཝང་གི་ཚང་བཅས་པས་ཕ་ཝང་ཅན་ཡང་ཟེར། དང་པོའི་རྒྱ་དཔེ་དེ་ལྟ་བུ་མ་ཡིན་པས་ད་དུང་ཡང་བསམ་ཡས་ན་བཞུགས། ཕྱིས་རྔོག་ལོས་ཀྱང་ལྕགས་ཐུར་ཅན་ལ་གཟིགས་ནས་འགྱུར་མཛད་དོ། ། དེ་ནས་དུས་ཕྱིས་མངའ་བདག་ཁྲི་རལ་པ་ཅན་གྱིས་རྒྱ་བོད་ཀྱི་མཁན་བཙུན་མང་པོ་སྤྱན་དྲངས་ཏེ། དེ་བཞིན་གཤེགས་པའི་བཀའ་དང་བསྟན་བཅོས་མང་པོ་ལ་ཞུ་ཆེན་མཛད། ཁྱད་པར་དུ་ཕ་རོལ་ཏུ་ཕྱིན་པ་ལ། རྒྱ་གར་དབུས་ཀྱི་པཎྜི་ཏ་སུ་ལེནྟྲ་བོ་དྷི་དང༌། ཤཱཀྱ་པྲ་བྷ་ཝ་དང༌། བོད་ཀྱི་ལོ་ཙཱ་བ་ཆེན་པོ་འཕན་ཡུལ་གྱི་སྐ་བ་དཔལ་བརྩེགས་དང༌།
ཅོག་རོ་ཀླུའི་རྒྱལ་མཚན་ལ་སོགས་པས་འཕན་ཡུལ་སྨད་ཀྱི་སྐ་བ་ན་མོ་ཆེར། སཾ་ཀྲི་ཏའི་སྐད་དང་ཞིབ་ཏུ་སྦྱར་ནས་སྐད་གསར་བཅད་ཀྱིས་གཏན་ལ་ཕབ། ཕ་རོལ་ཏུ་ཕྱིན་པའི་གཞུང་ལ་ཞུ་ཆེན་གྱིས་མཛད་པས་འགྱུར་རྒྱས་ཏེ་བླ་འགྱུར་ཆེན་མོ་ཞེས་བྱ་བར་གྲགས་སོ། ། དེ་ཡང་དྲུག་དུམ་པ་གཅིག་བཞེངས་པ་ཡིན་ཏེ། ན་བཟའ་ལ་མཚན་ཐོགས་པ་ཤ་སྒྲོ་ཅན་དུ་གྲགས་སོ། ། དུས་ཕྱིས་རྔོག་ལོ་ཙཱ་བས་བསམ་ཡས་ཀྱི་ཀ་ཅོག་གིས་སྤྱན་དྲངས་པའི་རྒྱ་དཔེ་ལ་བརྟེན་ནས་འགྱུར་བཅོས་བྱས། ཡ་བཏགས་ཚན་གཅིག་རྒྱ་དཔེ་ལ་ཡོད་ཀྱང་བོད་ཀྱི་མི་འགྱུར་པས་དོན་འདྲ་གསུངས་ནས་ཡ་བཏགས་སོགས་མེད་པར་བྱས་ཤིང༌། ཞུས་དག་ཆེ་ལོང་ཙམ་མཛད་ཀྱང་བོགས་ཐོན་པ་ཙམ་མེད་གསུངས། དེ་ལ་ཡང་ཤ་སྒྲོ་ཅན་དུ་མིང་བཏགས་སོ། ། དེ་ཡང་རྒྱལ་པོའི་དུས་སུ་ཁྱད་འདོན་དུ་བྱས་ནས་ཕལ་ཆེར་ལ་བཞེངས་དབང་མེད་པས་བོད་དབུས་གཙང་ན་འབུམ་ཆ་བཅུ་བདུན་ལས་མི་བཞུགས་སྐད་དོ། །
ལྷ་ས་ན་ར་གཟིགས་དམར་པོ་བཞི་དུམ་པ་གཅིག རྟ་འོན་པའི་ཁྲ་སྣ་ན་ར་གཟིགས་སྔོན་པོ་བཞི་དུམ་པ་དང་གཉིས། བསམ་ཡས་ན་ལྕགས་འབུམ་དྲུག་དུམ་པ་དང་གསུམ། བླ་འབུམ་འབྲིང་པོ་ཕ་ཝང་ཅན་དང་བཞི། ཁམས་ཀྱི་གླང་ཐང་ན་འཇིག་རྟེན་སྒྲོན་མེ་ཞལ་དམར་ཅན་དང་ལྔ། དབུ་སྟོད་གྲོག་གི་ཤོག་སེར་ཅན་དྲུག་དུམ་པ་དང་དྲུག དར་ཡུལ་ན་གླང་དཔལ་གྱི་སེང་གེའི་འབུམ་ནག་བཞི་དུམ་པ་དང་བདུན། ཡུལ་ལན་པ་མགོའི་ཉང་མོའི་འབུམ་སྐྱ་དྲུག་དུམ་པ་དང་བརྒྱད། སྐར་ཆུང་ན་ཡུགས་འབུམ་དྲུག་དུམ་པ་དང་དགུ། ལྷ་ལུང་དཔལ་གྱི་རྡོ་རྗེས་བཞེངས་པའི་ཡེར་པ་གསེ་རུའི་ཞལ་སེར་ཅན་བཞི་དུམ་པ་དང་བཅུ།
ལན་པ་མགོའི་ཞལ་དམར་ཅན་དང་བཅུ་གཅིག གཙང་ན་ལྕེ་འབུམ་ཆེན་མོ་དྲུག་དུམ་པ་དང་བཅུ་གཉིས། ཆུ་ཤུལ་དྲུག་གུ་སྒང་གི་བཞི་དུམ་པ་དང་བཅུ་གསུམ། མང་ཡུལ་བྱམས་སྤྲིན་གྱི་ཡོལ་སྙོན་འབུམ་དྲུག་དུམ་པ་དང་བཅུ་བཞི། འོན་འཇང་རྡོ་ན་ཤ་སྒྲོ་ཅན་དྲུག་དུམ་པ་དང་བཅོ་ལྔ། འཕན་ཡུལ་རྒྱལ་གྱི་གསེར་གླག་ཅན་བཞི་དུམ་པ་དང་བཅུ་དྲུག རུ་མཚམས་ཀྱི་ཅང་རྡོར་ཚུལ་གྱི་ཅང་འབུམ་བཞི་དུམ་པ་དང་བཅུ་བདུན་ནོ། ། ཅང་རྡོར་ཚུལ་གྱི་འབུམ་དེ་ཁམས་སུ་ཕྱིན་ནས་གླང་ཐང་སྒྲོན་མེའི་ཞལ་དམར་ཅན་ལ་མ་དཔེ་བྱས་ནས་བཞེངས་པ་ཡར་ལ་དྲེའུ་གཅིག་ལ་བཀལ་ནས་འོངས་ཏེ། འབུམ་བཅུ་དྲུག་པོ་ཐམས་ཅད་ལ་ཞུ་ཏིག་བྱས་པས། ལྷ་སའི་ར་གཟིགས་དམར་པོ་དེ་འགྱུར་རྒྱས་པར་མི་གདའ།
ཁྲ་སྣའི་ར་གཟིགས་སྔོན་པོ་དེ་བས་ཅུང་ཟད་རྒྱས། བླ་འབུམ་སྤར་ཁབ་ཅན། ཀླུ་གོང་གི་ཤོག་སེར་ཅན། གླང་དཔལ་གྱི་སེང་གེའི་འབུམ་ནག ལན་པའི་ཉང་གི་འབུམ་སྐྱ། སྐར་ཆུང་གི་ཡུགས་འབུམ། ཡེར་བའི་ལྷ་ལུང་དཔལ་གྱི་རྡོ་རྗེའི་ཤོག་སེར་ཅན། ལན་པ་མགོའི་ཞལ་དམར་ཅན་དང་བརྒྱད་པོ་དེ་ཡང་སྔར་གྱི་གཉིས་པོ་ལས་རྒྱས། དེ་རྣམས་ལས་ཀྱང་གྲོག་གི་ཤོག་སེར་ཅན་རྒྱས་སོ། ། ཡང་གཙང་གི་ལྕེ་འབུམ་དང༌།
དྲུག་གུ་སྒང་པའི་འབུམ་དང༌། ཡོལ་སྙོན་གྱི་འབུམ་དང༌། འོན་འཇང་རྡོའི་ཤ་སྒྲོ་ཅན་དང༌། ཉང་མིའི་གསེར་གླག་ཅན་དང་ལྔ་པོ་དེ་འགྱུར་ཤིན་ཏུ་རྒྱས་སོ། ། དང་པོ་གཉིས་པོ་བླ་འགྱུར་ཆུང་བ་ཡིན། བར་པ་བརྒྱད་པོ་བླ་འགྱུར་འབྲིང་པོ་ཡིན། ཐ་མ་ལྔ་པོ་བླ་འགྱུར་ཆེན་མོ་ཡིན་ནོ། ། དེ་རྣམས་ལ་གཏུགས་པས་ཅང་རྡོར་ཚུལ་གྱི་འབུམ་དག་པ་དང་འགྱུར་རྒྱས་ཤོས་ཡིན་ནོ། ། དུས་དེ་ཡི་འོག་ཏུ་དག་པ་ནི་འདི་རྣམས་ཡིན་ཏེ། རྒྱལ་ལྷ་ཁང་ན་བཞི།
རག་མདའི་མཚལ་རིས་ཅན། ཡུལ་མགོ་ན་གཅིག དར་ཡུལ་མདའི་གནས་ཁང་ན་གཅིག ཁམས་ནས་བྱུང་བའི་དྲུག་དུམ་པ་དང་དར་ཡུལ་སོགས་ཁང་ན་གཉིས། སྐྲས་ཀྱི་རྒྱ་ལག་ན་རྒྱ་ནག་པོའི་ཅང་འབུམ། ཡུ་ངའི་ཞང་མདའ་ན་བཞི་དུམ་པ་ཤ་ར་པས་ཞུ་དག་མཛད་པ། མཁའ་རུ་ན་གཅིག གློང་མགོ་གནས་ན་ཕ་ཝཾ་ཅན་དུ་གྲགས་པ་གཅིག འཕན་ཡུལ་གྱི་བན་དྷེ་སའི་གྲོང་གསར་ཀུན་དགའ་ར་བ་ན་གཅིག འཕན་ཡུལ་སྐ་བ་ཡུལ་གྱི་གནས་ན་གཉིས།
བེན་ཚ་ན་དྲུག་དུམ་པ་གཅིག རྭ་སྒྲེང་ན་གཅིག ཕོད་མདོ་ན་གཅིག གསེར་འབུམ་དང་ཅང་འབུམ་དུ་གྲགས་པ་གཉིས། རུག་པ་ན་གཅིག གླུང་ཤོད་ཁོར་པ་ན་མངའ་རིས་མར་གྲགས་པ་བརྒྱད་དུམ་པ། གཟུ་རེ་ཉང་ཁུ་ཐང་ན་གཅིག བྱ་ཡུལ་ན་བསེ་སྒྲོ་ཅན། གྲོག་ན་ཤོག་སེར་ཅན། ཕྱིས་གསེར་གླག་ཅན།
སྐྱ་ཁོལ་བ། བྱ་འབུམ་བྱ་བ་དང་གསུམ་དག་ཤོས་ཡིན། མལ་གྲོའི་ཀ་ཚལ་ན་དག་པ་གཅིག་ཡོད། ཞང་རོམ་པོས་ཕྱག་ལེན་བྱས་ནས་གཡུ་སྒྲོ་སྟོང་སྟོན་གྱིས་བྱས་པ་ཡིན་སྐད། མལ་གྲོ་མདའི་དག་པའི་གནས་ན་གཅིག་ཡོད། བེན་གྱི་ལ་མོ་ཆེ་ན་གཅིག་ཡོད། དབུ་རུའི་ལྷས་ཀྱི་གླང་མ་ལུང་ན་གཅིག བ་ལམ་གྱི་བཞག་གཟུངས་ན་གཅིག ཡེར་པ་ན་གཅིག ཡང་སྔར་གྱི་གཅིག
ཕྱིས་བརྒྱད་ཀྱང་ཡོད་སྐད། སྤྲས་ཀྱི་ར་བ་ཟླུམ་པོ་ན་གཅིག སྐར་ཆུང་མེས་ཚིག་པའི་དུས་སུ་མ་ཚིག་པར་བྱོན་པ་བཞི་དུམ་པ་གཅིག སྙེ་ཐང་གི་བྲག་སྣ་ན་བདུན་དུམ་པ་གཅིག འོན་འཇང་རྡོ་ན་ཕྱིས་ཀྱང་གཅིག་ཡོད་ཟེར། གཡོ་རུ་ཁྲ་ཐང་ན་གསུམ་བཞུགས། བ་ཝ་ཐང་གི་རྭ་སྐོར་ན་བཞི་དུམ་པ་གཅིག གནམ་གྱི་ནམ་གོང་ན་གཅིག གཞུའི་ཀུན་དགའ་ར་བ་ན་བརྒྱད། དགེ་རྒྱས་བྱེ་མ་གླིང་ན་གསུམ།
འཆིང་ཕུ་ན་གཅིག གཡོ་རུ་ཁྲ་འབྲུག་ན་གཏེར་མ་གཅིག ཡར་ལུང་བྱེ་མ་ལྷ་ཁང་ན་གཅིག་ཡོད་དེ་སྔོན་གྱི་བསམ་ཡས་ཀྱི་སྤར་ཁབ་ཅན་ཡིན་ནོ། ། ཡར་ལུང་དབུ་ར་ཆང་ན་གཅིག་སྟེ་དྲུག་ཅུ་རྩ་ལྔའོ། ། དེ་རྣམས་ཕལ་ཆེར་བརྒྱད་དུམ་པ་ཡིན་ནོ། ། འགྱུར་རྒྱས་པ་ནི་གཡོ་རུ་སྨད་ན་མང་ངོ༌།། ༈ ཤེར་ཕྱིན་གྱི་གཞུང་གི་དབྱེ་བ་བསྟན་པ། གཉིས་པ་ཤེར་ཕྱིན་གྱི་གཞུང་གི་དབྱེ་བ་ནི། རྒྱས་པ་འབུམ། ཉི་ཁྲི་ལ་ལེ་བརྒྱད་མ་དང་ལེ་མང་གཉིས་སོ། །
བརྒྱད་སྟོང་པ་དང༌། ཤེས་རབ་ཁྲི་པ་དང༌། ཁྲི་བརྒྱད་སྟོང་པ་དང༌། སྡུད་པ་དང༌། ཕར་ཕྱིན་ལྔ་བསྟན་པ་དང༌། རབ་རྩལ་རྣམ་གནོན་གྱིས་ཞུས་པ་དང༌། ཤེར་ཕྱིན་བདུན་བརྒྱ་པ་དང༌། ལྔ་བརྒྱ་པ་དང༌། རྡོ་རྗེ་གཅོད་པ་དང༌། ཚུལ་བརྒྱ་ལྔ་བཅུ་པ་དང༌།
མཚན་བརྒྱ་རྩ་བརྒྱད་པ་དང༌། ལྔ་བཅུ་པ་དང༌། ཀཽ་ཤི་ཀ་དང༌། ཡི་གེ་ཉུང་ངུ་པ་དང༌། སྒོ་ཉེར་ལྔ་པ་དང༌། ཤེས་རབ་སྙིང་པོ་དང༌། ཉི་མའི་འོད་དང༌། ཟླ་བའི་འོད་དང༌། ཀུན་ཏུ་བཟང་པོ་དང༌། ཡི་གེ་གཅིག་མ་དང༌།
སྙིང་པོའི་གཟུངས་དང༌། རྡོ་རྗེ་རྒྱལ་མཚན་དང༌། སྒོ་མཐའ་ཡས་པའོ། ། རྒྱས་པའི་ཞབས་ཀླུའི་ཡུལ་དུ་ལུས་སོ། ། བྱམས་པས་ཞུས་པ་ནི། ཉི་ཁྲིའི་ལེའུ་གཅིག་ཡིན། བསྡུས་པ་ལས་མེད་དོ། ། རྟག་ཏུ་ངུ་དང་ཆོས་འཕགས་གཉིས་རྒྱས་པ་ལ་མེད་དོ།། ༈ འགྱུར་གྱི་དབྱེ་བ་བསྟན་པ། གསུམ་པ་འགྱུར་གྱི་དབྱེ་བ་ནི།
ཐམས་ཅད་ཀྱི་ཐོག་མ་ཐུགས་འགྱུར་དང༌། དེ་ནས་ཉང་ཨིནྡྲ་ཨ་རོ་དང༌། སྦས་མཉྫུ་ཤྲཱི་གཉིས་ཀྱིས་འགྱུར་ར་གཟིགས་སྔོན་པོ་དང་གཉིས། བཻ་རོ་ཙ་ནའི་འགྱུར་པར་ཁབ་ཅན་དང་གསུམ། སྐ་བ་དཔལ་བརྩེགས་དང་ཅོག་རོ་ཀླུའི་རྒྱལ་མཚན་གྱིས་འགྱུར་ཤ་སྒྲོ་ཅན་དང་བཞི། རྔོག་འགྱུར་དང་ལྔའོ། ། འདི་རྣམས་ཀྱི་ཁྱད་པར་གང་གིས་འབྱེད་པ་ནི། རྒྱ་གར་གྱི་སྐད་ལ་སྲི་ཀ་མེད་པ་ནི་ར་གཟིགས་དམར་པོ་སྟེ་ཐུགས་འགྱུར་རོ། ། སྲི་ཀ་ཡོད་པ་ནི་ར་གཟིགས་སྔོན་པོའོ། ། ལེའུ་ཐམས་ཅད་ཀྱི་དབུ་ལ།
རྒྱ་གར་གྱི་སྐད་ལ་ཨཱརྻ་ཡོད་པ་དང༌། བོད་ཀྱི་སྐད་ལ་འཕགས་པ་ཡོད་པ་ནི། བཻ་རོ་ཙ་ནའི་འགྱུར་རོ། ། མཚན་གྱི་འོག་ཏུ་སངས་རྒྱས་དང་བྱང་ཆུབ་སེམས་དཔའ་དང་འཕགས་པ་ཉན་ཐོས་དང་རང་སངས་རྒྱས་ཐམས་ཅད་ལ་ཕྱག་འཚལ་ལོ་ཞེས་འབྱུང་བ་ནི་སྐ་ཅོག་མའོ། ། མ་ལ་ཡ་བཏགས་པ་དང་ད་དྲག་མེད་པ་ནི་རྔོག་འགྱུར་རོ།། ༈ ལེའུ་དང་བམ་པོའི་གྲངས་བསྟན་པ། བཞི་པ་གླེགས་བམ་དང༌། ལེའུ་དང་བམ་པོའི་གྲངས་བསྟན་པ་ལ། དང་པོ་ནི་ཁྲི་སྲོང་སྡེ་བཙན་གྱི་དུས་ན་བཞི་དུམ་བར་བྱས་སོ། ། ཁྲི་རལ་པ་ཅན་གྱི་དུས་ན་དྲུག་དུམ་པར་བྱས་སོ། །
དེ་ནས་བརྒྱད་དུམ་པ་དང༌། བཅུ་དུམ་པ་དང༌། བཅུ་གཉིས་དུམ་དང༌། བཅུ་བཞི་དུམ་དང༌། བཅུ་དྲུག་དུམ་དང༌། ལྷོ་ན་བཅོ་བརྒྱད་དུམ་བྱས་པའམ་ཡོད། གཡོ་རུ་སྨད་ན་ཤེར་ཕྱིན་ཙམ་དྲིལ་ནས་སུམ་ཅུ་དུམ་བྱས་པའང་ཡོད་དོ། ། གཉིས་པ་ལེའུ་དང་བམ་པོའི་གྲངས་ལ། ལེའུ་བདུན་ཅུ་དོན་གཉིས་ཡོད་ལ། བམ་པོའི་དབང་དུ་བྱས་པ་ནི།
བཅུ་གཉིས་དུམ་གྱི་དབང་དུ་བྱས་ན། ཀ་ལ་བམ་པོ་ཉི་ཤུ་རྩ་བཞི། ཁ་ལ་ཉེར་དྲུག ག་ལ་ཉེར་དྲུག ང་ལ་ཉེར་བཞི། ཅ་ལ་ཉེར་དྲུག ཆ་ལ་ཉེར་དྲུག ཇ་ལ་ཉེར་བཞི། ཉ་ལ་ཉེར་དྲུག ཏ་ལ་ཉེར་ལྔ།
ཐ་ལ་ཉེར་ལྔ། ད་ལ་ཉེར་ལྔ། ན་ལ་ཉེར་དྲུག ཆེ་བཞི་ཆུང་བཞི་འབྲིང་བཞི་སྟེ་དུམ་བཀོས་ཀྱི་སྲོལ་གཅིག་གོ ། བཅུ་བཞི་དུམ་པ་ཀ་ལ་བམ་པོ་བཅུ་དགུ། ཁ་ལ་ཉེར་གཅིག ག་ལ་ཉེར་གཅིག ཅ་ལ་ཉེར་གཉིས། ཆ་ལ་ཉེར་གསུམ། ཇ་ལ་ཉེར་གཅིག
ཉ་ལ་བཅུ་དགུ། ཏ་ལ་ཉེར་གསུམ། ཐ་ལ་ཉེར་གཉིས། ད་ལ་ཉེར་གཉིས། ན་ལ་ཉེར་གསུམ། པ་ལ་ཉི་ཤུ། ཕ་ལ་ཉེར་གཉིས། ཐ་མ་ལ་བདུད་ལེ་ཡོད་པས་ཏ་དང་གཉིས་ལ་མཉམ་པོ་དེ། རྐེད་པར་ཆད་པས་བར་ཆད་ཀྱིས་ཚུགས་པས་བཀྲ་མི་ཤིས་པར་གྲགས། བཅུ་དྲུག་དུམ་གྱི་དབང་དུ་བྱས་ན།
ཀ་ལ་བམ་པོ་བཅུ་བདུན། ཁ་ལ་བཅོ་བརྒྱད། ག་ལ་བཅུ་དགུ། ང་ལ་བཅུ་དགུ། ཅ་ལ་བཅོ་བརྒྱད། ཆ་ལ་ཉི་ཤུ། ཇ་ལ་ཉི་ཤུ། ཉ་ལ་བཅུ་དགུ། ཏ་ལ་བཅུ་དྲུག ཐ་ལ་བཅུ་དགུ།
ད་ལ་བཅུ་དགུ། ན་ལ་ཉི་ཤུ། པ་ལ་ཉི་ཤུ། ཕ་ལ་ཉི་ཤུ། བ་ལ་བཅུ་བདུན། མ་ལ་བཅུ་དགུའོ།། ༈ གསུམ་པ། གཞུང་གི་དོན་གཏན་ལ་དབབ་པ། དང་པོ་གླེང་གཞིའི་ལེའུ་ཕུན་སུམ་ཚོགས་པ་ལྔའི་སྒོ་ནས་བཤད་པ། གཞུང་གི་དོན་བསྟན་པ་ལ།
ཕུན་སུམ་ཚོགས་པ་ལྔའི་སྒོ་ནས་བསྟན་ཏེ། དུས་ཕུན་སུམ་ཚོགས་པ་ནི་འདི་སྐད་བདག་གིས་ཐོས་པ་དུས་གཅིག་ན་ཞེས་པས་བསྟན་ཏོ། ། དུས་ངེས་པ་མ་མཛད་པ་ནི། རྩོད་པ་མེད་པར་བྱ་བའི་ཕྱིར་ཏེ། དེ་བཞིན་གཤེགས་པ་ནི་དུས་སྐད་ཅིག་མ་གཅིག་ལའང་འཇིག་རྟེན་གྱི་ཁམས་མཐའ་ཡས་པ་ན། གདུལ་བྱ་སྣ་ཚོགས་ལ་ཆོས་སྣ་ཚོགས་དུས་གཅིག་ལ་སྟོན་པར་མཛད་པས་གདུལ་བྱ་ཕན་ཚུན་འདུས་པས་ན་ཡུལ་གང་དང་དུས་གང་གི་ཚེ་ཆོས་གང་བསྟན་པ་ལ་ཕན་ཚུན་མི་མཐུན་པས་རྩོད་པ་ཅན་དུ་འགྱུར་བའི་ཕྱིར་ཏེ། གང་ཟག་འགའ་ཞིག་གིས་ཡུལ་འདིར་དུས་འདིའི་ཚེ་ཆོས་གསུངས་པ་ཡིན་ནོ་ཞེས་པ་དང༌། གཞན་དག་གིས་གཞན་དང་གཞན་དུ་སྨྲ་བར་འགྱུར་བའི་ཕྱིར་རོ། ། འབུམ་གྱི་གནོད་འཇོམས་གཉིས་ལས་ནི། རྒྱལ་པོའི་ཁབ་ན་ལན་མང་དུ་བཞུགས་པས་རྒྱལ་པོའི་ཁབ་ན་བཞུགས་པའི་དུས་ན་ཞེས་ཀྱང་འཆད་དོ། །
ཡང་དུས་གཅིག་ན་ཐོས་པ་ཞེས་པ་སྦྱར་ཏེ། འདིས་སྡུས་པ་པོ་ཤེས་རབ་ཕུན་སུམ་ཚོགས་པ་དང་ལྡན་པར་བསྟན་ཏེ། དུས་གཅིག་ལ་ཆོས་མཐའ་ཡས་པ་གཟུང་ནུས་པར་བསྟན་པའི་ཕྱིར་རོ། ། ཡང་འདི་སྐད་བདག་གིས་ཐོས་ཞེས་པས་ཆོས་རྟོགས་པར་དཀའ་བར་བསྟན་ཏེ། ཚིག་ཙམ་ཐོས་ཀྱི་དོན་མ་རྟོགས་ཞེས་པའི་དོན་ཡིན་པའི་ཕྱིར་རོ། ། སྟོན་པ་ཕུན་སུམ་ཚོགས་པ་ནི་བཅོམ་ལྡན་འདས་ཞེས་པའོ། ། གནས་ཕུན་སུམ་ཚོགས་པ་ནི། རྒྱལ་པོའི་ཁབ་བྱ་རྒོད་ཕུང་པོའི་རི་ཞེས་པའོ། ། དེ་ལ་ཁྱིམ་པ་དང་རབ་ཏུ་བྱུང་བའི་གནས་ཀྱི་དབྱེ་བས་གནས་གཉིས་སྨོས་སོ། ། དགེ་སློང་ལྔ་སྟོང་ཙམ་གྱིས་ཞེས་པས་ནི་འཁོར་ཕུན་སུམ་ཚོགས་པ་བསྟན་ཏོ། །
ཐུན་མོང་བའི་འཁོར་བསྟན་པའི་དོན་དུ་དགེ་སློང་ཞེས་སྨོས་སོ། ། ཐུན་མོང་མ་ཡིན་པའི་འཁོར་ནི་བྱང་ཆུབ་སེམས་དཔའ་རྣམས་སོ། ། ཐབས་གཅིག་དུ་བཞུགས་ཞེས་སྦྱར་ཏེ། བཞུགས་ཚུལ་རྣམ་པ་བཞིའོ། ། སྤྱོད་ལམ་གྱིས་བཞུགས་པ་དང༌། འཆད་པས་བཞུགས་པ་དང༌། སྙོམས་པར་འཇུག་པས་བཞུགས་པ་དང༌། དྲན་ཤེས་བཞིན་དང་ལྡན་པས་བཞུགས་པའོ། ། འཁོར་དེ་དག་གི་ཡོན་ཏན་བསྟན་པ་ནི། ཐམས་ཅད་ཀྱང་དགྲ་བཅོམ་པ་ཞེས་པ་སྟེ།
སློབ་པ་དང་སོ་སོའི་སྐྱེ་བོ་མེད་པར་བསྟན་ཏོ། ། ཉོན་མོངས་པའི་དགྲ་རྣམས་བཅོམ་པའམ། སླར་འཁོར་བར་མི་སྐྱེ་བའམ། མཆོད་པར་འོས་པས་ན་དགྲ་བཅོམ་པའོ། ། ཟག་པ་ཟད་པ་ཞེས་པ་ནི་འདོད་པའི་ཟག་པ་ལ་སོགས་པ་རྣམ་པ་བཞི་ཡོངས་སུ་ཟད་པའི་ཕྱིར་རོ། ། དེ་ལ་མི་སློབ་པའི་ཚུལ་ཁྲིམས་དང༌། ཏིང་ངེ་འཛིན་གྱི་ཕུང་པོས་ནི་འདོད་པའི་ཟག་པ་དང༌། ཤེས་རབ་ཀྱི་ཕུང་པོས་ནི་ལྟ་བའི་ཟག་པ་དང༌། རྣམ་པར་གྲོལ་བའི་ཕུང་པོས་ནི་སྲིད་པའི་ཟག་པ་དང༌། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོས་ནི་མ་རིག་པའི་ཟག་པ་ཟད་པའི་ཕྱིར་རོ། །
ཡང་ན་སྡུག་བསྔལ་གྱི་བདེན་པ་ཤེས་པས་ལྟ་བའི་ཟག་པ་དང༌། ཀུན་འབྱུང་སྤངས་པས་འདོད་པའི་ཟག་པ་དང༌། འགོག་པ་མངོན་དུ་བྱས་པས་སྲིད་པའི་ཟག་པ་དང༌། ལམ་གྱི་བདེན་པ་བསྒོམས་པས་མ་རིག་པའི་ཟག་པ་ཟད་དོ། ། དེ་ལ་འདོད་པའི་ཟག་པ་ཟད་པས་ལྷའི་བུའི་བདུད་བཅོམ་མོ། ། སྲིད་པའི་ཟག་པ་ཟད་པས་འཆི་བདག་གི་བདུད་བཅོམ་མོ། ། མ་རིག་པའི་ཟག་པ་ཟད་པས་ཉོན་མོངས་པའི་བདུད་བཅོམ་མོ། ། ལྟ་བའི་ཟག་པ་ཟད་པས་ཕུང་པོའི་བདུད་བཅོམ་སྟེ། བདུད་བཞི་ལས་རྒྱལ་བས་ཟག་པ་ཟད་པ་ཞེས་བྱའོ། ། ཀུན་ནས་ཉོན་མོངས་ཀྱི་ཉོན་མོངས་པ་དང༌།
ལས་དང་ཚེའི་ཀུན་ནས་ཉོན་མོངས་པ་མེད་པས་ཀུན་ནས་ཉོན་མོངས་པ་མེད་པའོ། ། དབང་དུ་གྱུར་པ་ནི་དབང་བཞི་དང་ལྡན་པ་སྟེ། རྫུ་འཕྲུལ་ལ་དབང་བ་དང༌། སྤྱོད་ལམ་དང༌། ཏིང་ངེ་འཛིན་དང༌། ཤེས་རབ་ལ་དབང་བའོ། ། དེ་ལ་དང་པོས་ནི་འཇིག་རྟེན་དབང་དུ་འགྱུར་རོ། ། གཉིས་པས་ནི་སྤྱོད་ལམ་གྱིས་འཇིག་རྟེན་དགའ་བ་བསྐྱེད་དོ། ། གསུམ་པས་ནི་སེམས་དབང་དུ་བྱེད་དོ། ། བཞི་པས་ནི་ཀུན་ནས་ཉོན་མོངས་པ་གསུམ་བཅད་པས་བཅིངས་པ་ལས་གྲོལ་བ་བཞིན་དུ་རང་དབང་དུ་གྱུར་པའོ། །
སེམས་ཤིན་ཏུ་རྣམ་པར་གྲོལ་བ་ནི། སྲིད་པའི་ཕྱོགས་ཀྱི་ཉོན་མོངས་པ་བཅད་པ་ཡིན་ནོ། ། ཤེས་རབ་ཤིན་ཏུ་རྣམ་པར་གྲོལ་བ་ནི་མ་རིག་པའི་ཕྱོགས་རྣམས་མེད་པའོ། ། ཡང་ན་འདོད་ཆགས་དང་བྲལ་བས་སེམས་ཤིན་ཏུ་རྣམ་པར་གྲོལ་བ་དང༌། མ་རིག་པ་དང་བྲལ་བས་ཤེས་རབ་རྣམ་པར་གྲོལ་བའོ། ། བག་ཚ་བ་མེད་པས་ཅང་ཤེས་དང༌། འཐབ་མོའི་འཇིགས་པ་མེད་པས་གླང་པོ་ཆེ་དང༌། འདིར་གནོད་འཇོམས་གཉིས་ལས། གླང་པོ་ཅང་ཤེས་དང༌། རྟ་ཅང་ཤེས་དང༌།
སེང་གེ་ཅང་ཤེས་དང༌། དགྲ་བཅོམ་པ་ཅང་ཤེས་དང་བཞི་གསུངས་སོ། ། མདོར་ན་བག་ཚ་བ་མེད་པས་ཅང་ཤེས་སོ། ། བསླབ་པ་གསུམ་ཡོངས་སུ་རྫོགས་པས་བྱ་བ་བྱས་པ། འདོད་པ་ཆུང་བ་དང་ཆོག་ཤེས་པ་ལ་སོགས་པས་ནི་བྱེད་པ་བྱས་པའོ། ། ཁུར་བོར་བ་ནི་ཁུར་རྣམ་བཞི་བོར་བ་སྟེ། སྡུག་བསྔལ་ཤེས་པས་ཕུང་པོའི་ཁུར་བོར། ཀུན་འབྱུང་སྤངས་པས་ཉོན་མོངས་ཀྱི་ཁུར་བོར། ལམ་བསྒོམས་པས་དམ་བཅའི་ཁུར་བོར། འགོག་པ་ཐོབ་པས་བརྩོན་འགྲུས་ཀྱི་ཁུར་བོར་བའི་ཕྱིར་རོ། །
བདག་གི་དོན་རྗེས་སུ་ཐོབ་པ་ནི་རྣམ་པ་གཉིས་ཏེ། གནོད་པ་སྤངས་པ་དང་དོན་ཐོབ་པའོ། ། དང་པོ་ནི་སྒྲིབ་པ་སྤངས་པ་ཡིན་ལ། གཉིས་པ་ནི་མྱང་འདས་ཐོབ་པའོ། ། སྲིད་པ་ཀུན་ཏུ་སྦྱོར་བ་ཟད་པ་ནི། ཀུན་སྦྱོར་སྤངས་པའོ། ། ཡང་དག་པའི་ཤེས་པ་ནི་ཡང་དག་པའི་ལྟ་བ་སྟེ། དེས་སེམས་ཤིན་ཏུ་རྣམ་པར་གྲོལ་བ་ཞེས་བྱའོ། ། སེམས་ཀྱི་དབང་ཐམས་ཅད་ལ་ཕ་རོལ་ཏུ་ཕྱིན་པ་ཐོབ་པ་ནི། ལུགས་མཐུན་དང་ལུགས་མི་མཐུན་དུ་འཇུག་པ་སྙོམས་པར་འཇུག་པ་ལ་དབང་ཐོབ་པའི་དོན་ཏོ། །
ཐམས་ཅད་ཀྱང་དགྲ་བཅོམ་པ་ཤ་སྟག་སྟེ། ཟག་པ་ཟད་པའི་ཕྱིར་རོ། ། གང་ཟག་གཅིག་མ་གཏོགས་པ་ཞེས་པ་ནི། ཀུན་དགའ་བོའོ། ། དགེ་སློང་མ་ཞེས་སོགས་ཀྱིས་ནི། འཁོར་དགེ་སློང་མ་དང༌། དགེ་བསྙེན་མ་རྣམས་བསྟན་ཏོ། ། ཆོས་མཐོང་བ་ནི་བདེན་པ་མངོན་སུམ་དུ་བྱས་པའོ། ། དེས་ཐུན་མོང་གི་འཁོར་བསྟན་ཟིན་ཏོ། ། ཐུན་མོང་མ་ཡིན་པའི་འཁོར་བྱང་ཆུབ་སེམས་དཔའ་བསྟན་པ་ནི།
བྱང་ཆུབ་སེམས་དཔའ་ཚད་མེད་གྲངས་མེད་ཅེས་པ་སྟེ། འདིས་གྲངས་ཀྱི་ཆེ་བ་བསྟན་ཏོ། ། ཡོན་ཏན་གྱི་ཆེ་བ་བརྗོད་པ་ནི། ཐམས་ཅད་ཀྱང་གཟུངས་རབ་ཏུ་ཐོབ་པ་ཞེས་པ་སྟེ། གཟུངས་ཀྱི་ངོ་བོ་ནི་དྲན་པ་དང་ཤེས་རབ་སྟེ། ཆོས་ཀྱི་ཚིག་དོན་འཛིན་པས་ན་གཟུངས་ཞེས་བྱའོ། ། ཏིང་ངེ་འཛིན་རབ་ཏུ་ཐོབ་པ་ཞེས་པ་ལ། ཏིང་ངེ་འཛིན་དཔའ་བར་འགྲོ་བ་ལ་སོགས་པ་སྟེ་འོག་ནས་འཆད་དོ། ། སྟོང་པ་ཉིད་ཅེས་སོགས་ཀྱི་ཚིག་གསུམ་གྱིས་རྣམ་ཐར་སྒོ་གསུམ་ཐོབ་པར་བསྟན་ཏོ། ། ཆོས་ཐམས་ཅད་ལ་མཉམ་པ་ཉིད་ཀྱི་བཟོད་པ་རབ་ཏུ་ཐོབ་པ་ནི།
རྣམ་པར་ཐར་བའི་སྒོ་གསུམ་གྱི་ཏིང་ངེ་འཛིན་ཐོབ་པས། སྤྲོས་པ་ཉེར་ཞི་ཐུགས་སུ་ཆུད་པའི་ཕྱིར་བཟོད་པ་བཞི་ཐོབ་པའི་དོན་ཏོ། ། བཟོད་པ་བཞི་ནི། བདག་དང་གཞན་དུ་མི་རྟོག་པས་སེམས་ཅན་མཉམ་པ་ཉིད་ཀྱི་བཟོད་པ་དང༌། བྱམས་སྡང་མེད་པས་འདུ་བྱེད་མཉམ་པ་ཉིད་དང༌། དེ་བཞིན་ཉིད་ཙམ་དུ་ཟད་པས་ཆོས་ཐམས་ཅད་མཉམ་པ་ཉིད་དང༌། འཁོར་འདས་ལ་ཉེ་རིང་མེད་པས་མི་གནས་པ་མཉམ་པ་ཉིད་ཀྱི་བཟོད་པ་སྟེ། བཟོད་པ་བཞི་ཐོབ་པའོ། ། ཐོགས་པ་མེད་པའི་སྤོབས་པ་དང་ལྡན་པ་ནི། ཤེས་རབ་དང་སྙིང་རྗེ་ལ་མི་གནས་པའི་དོན་དུ་བཤད་དོ། །
བསྟན་པ་ཟད་པ་མི་ཤེས་པ་ཞེས་སོགས་ཀྱི་དོན་ནི། ཐོགས་པ་མེད་པའི་སྤོབས་པ་དང་ལྡན་པས་ཆོས་སྟོན་པའི་ཐབས་ལ་མཁས་པ་ལ་བྱའོ། ། མངོན་པར་ཤེས་པ་ཆེན་པོས་མངོན་པར་རྩེ་བ་ནི། ཉན་རང་ལས་ཁྱད་པར་འཕགས་པའི་མངོན་པར་ཤེས་པ་དང་ལྡན་པའོ། ། མཉམ་པ་ཞེས་པ་ནི། ཚེ་རབས་གཞན་དུ་ཡང་ལྡན་པར་བསྟན་པའོ། ། མཉན་པར་འོས་པའི་ཚིག་དང་ལྡན་པ་ནི། གདམས་པ་བཞི་རྗེས་སུ་བསྟན་པས་ཕན་འདོགས་པའི་ཕྱིར་དེ་སྐད་ཅེས་བྱའོ། ། ལེ་ལོ་མེད་པ་ཞེས་སོགས་ནི། རང་གཞན་དོན་དུ་བརྩོན་འགྲུས་བརྩམས་པའོ། །
ལུས་དང་སྲོག་ལ་མི་ལྟ་བ་ནི། དམ་པའི་ཆོས་བཙལ་བའི་དོན་དུ་ལུས་སྲོག་ལ་འཕངས་པ་མེད་པའོ། ། ཚུལ་འཆོས་པ་མེད་པ་ཞེས་པ་ནི། འཚོ་བ་སྐྱོན་མེད་པར་བསྟན་པའོ། ། གྲགས་པ་དང་ཞེས་སོགས་ཀྱིས་ནི་སེམས་ཀྱི་སྐྱོན་མེད་པར་བསྟན་ཏོ། ། སེམས་ཅན་རྣམས་ལ་ཆོས་བསྟན་པ་ལ་ཡང༌། ཟང་ཟིང་མེད་པའི་བསམ་པས་ཆོས་སྟོན་པར་མཛད་པ་སྟེ། ཞེས་པ་འདིས་ཀྱང་གཞན་དོན་གྱི་བསམ་པ་ལ་སྐྱོན་མེད་པར་བསྟན་ཏེ། གོང་དུ་བསྟན་པའི་ཡོན་ཏན་འདི་དག་གིས་ནི་ས་བདུན་པ་མན་ཆད་དང་ཐུན་མོང་བའི་ཡོན་ཏན་བསྟན་ཏོ། ། ས་བརྒྱད་པ་ཡན་ཆད་ཀྱི་བྱང་ཆུབ་སེམས་དཔའི་ཡོན་ཏན་བསྟན་པ་ནི།
ཆོས་ཟབ་མོ་ཞེས་སོགས་ཀྱིས་ནི། མི་སྐྱེ་བའི་ཆོས་ལ་བཟོད་པ་མཆོག་ཏུ་གྱུར་པ་ཐོབ་ཅེས་པའི་དོན་ཏོ། ། ཆོས་སྟོན་པ་ལ་མི་འཇིགས་པ་ཆེན་པོ་ཐོབ་པ་ཡང་ཡིན་ཏེ། འཁོར་གྱི་ནང་དུ་ཆོས་སྟོན་པ་ན་མི་ཤེས་པའི་བག་ཚ་བ་མེད་པའི་ཕྱིར་དང༌། ཉོན་མོངས་པ་སྤངས་པས་སྤྱོད་ལམ་ལ་བག་ཚ་བ་མེད་པའི་ཕྱིར་རོ། ། ཆོས་སྟོན་པ་ལ་ཡིད་ཡོངས་སུ་ཞུམ་པ་མེད་པ་ཡིན་ཏེ། སྤོབས་པ་ཕུན་སུམ་ཚོགས་པ་དང་ལྡན་པའི་ཕྱིར་རོ། ། བདུད་ཀྱི་ལས་ཐམས་ཅད་ལས་འདས་ཏེ། བདུད་ཀྱིས་མི་རྫི་བའི་མཐུ་དང་ལྡན་པའི་ཕྱིར་རོ། ། ལས་ཀྱི་སྒྲིབ་པ་རྒྱུན་བཅད་པ་ཡིན་ཏེ།
ལས་ཉོན་གྱི་དབང་གིས་འཁོར་བར་སྐྱེ་བ་མེད་པའི་ཕྱིར་རོ། ། ཕྱིར་རྒོལ་བ་རབ་ཏུ་བཅོམ་པ་ཡིན་ཏེ། ལས་དང་ཉོན་མོངས་པ་བཅོམ་པའི་ཕྱིར་རོ། ། ཕ་རོལ་གྱི་རྒོལ་བ་ཐམས་ཅད་ཀྱིས་ཟིལ་གྱིས་མི་ནོན་པ་ཡིན་ཏེ། མུ་སྟེགས་སོགས་ཀྱི་རྒོལ་བས་མི་ཐུབ་པའི་ཕྱིར་རོ། ། ཉན་ཐོས་དང་རང་སངས་རྒྱས་ཐམས་ཅད་ཀྱིས་ཡོན་ཏན་རྟོགས་པར་དཀའ་སྟེ། དེ་དག་གིས་བསམ་པ་དང་སྤྱོད་ཡུལ་སོགས་ཤེས་པར་མི་ནུས་པའི་ཕྱིར་རོ། ། ཕུང་པོ་ལ་སོགས་པའི་ཆོས་རབ་ཏུ་རྟོགས་པ་ལ་མཁས་པ་ནི། དོན་སོ་སོ་ཡང་དག་པར་རིག་པའོ། ། རྣམ་པར་དབྱེ་བ་ལ་མཁས་པ་ནི།
ཆོས་སོ་སོ་ཡང་དག་པར་རིག་པའོ། ། བསྟན་པ་ལ་མཁས་པ་ནི། ངེས་པའི་ཚིག་སོ་སོ་ཡང་དག་པར་རིག་པའོ། ། མཁས་ཞེས་པའི་ཚིག་གིས། སྤོབས་པ་སོ་སོར་རིག་པ་ཡང་ཤུགས་ལ་བསྟན་ཏོ། ། ས་དགུ་པ་ཡན་ཆད་ཀྱི་ཡོན་ཏན་བསྟན་པ་ནི། བསྐལ་པ་གྲངས་མེད་པ་ནས་ཞེས་སོགས་ཏེ། སྔོན་བསྐལ་པ་གྲངས་མེད་པ་ནས་སངས་རྒྱས་ཀྱི་ཆོས་རྫོགས་པ་དང༌། སེམས་ཅན་སྨིན་པའི་དོན་དུ་སྨོན་ལམ་བཏབ་པ་དང༌། བྱང་ཆུབ་སེམས་དཔའི་སྤྱོད་པ་བཙལ་བ་རྣམས་མཐར་ཕྱིན་པར་འགྱུར་བའི་ཕྱིར་ཏེ།
སྔོན་གྱི་སྨོན་ལམ་དང་སྤྱོད་པའི་མཐུས། སངས་རྒྱས་ཀྱི་ཆོས་རྫོགས་པར་བྱ་བའི་སྤྱོད་པ་དང༌། སེམས་ཅན་གྱི་དོན་ཡོངས་སུ་རྫོགས་པར་བྱ་བའི་སྤྱོད་པ་ལ་ཞུགས་པའི་ཕྱིར་རོ། ། བཞིན་འཛུམ་པ་ཞེས་སོགས་ཚིག་གསུམ་གྱིས་ནི། ཚད་མེད་བཞིའི་རྒྱུ་མཐུན་བསྟན་ཏེ། དང་པོས་ནི་བྱམས་པའི་རྒྱུ་མཐུན་དང༌། གཉིས་པས་ནི་སྙིང་རྗེ་དང༌། ཐ་མས་ནི་དགའ་བ་དང་བཏང་སྙོམས་ཀྱི་རྒྱུ་མཐུན་བསྟན་ཏོ། ། སྙན་ཅིང་ཞེས་སོགས་ཀྱིས་ནི། སངས་རྒྱས་ལ་བསྟོད་པ་དང༌།
གདུལ་བྱའི་བསམ་པ་དང་མཐུན་པར་ཆོས་སྟོན་པ་ལ་མཁས་ཞེས་པའོ། ། སྤོབས་པ་མི་ཆོད་པ་ནི། སོ་སོ་ཡང་དག་པར་རིག་པ་བཞི་ཐོབ་པས། ཆོས་སྟོན་པ་ལ་ཞུམ་པ་མེད་པའོ། ། འཁོར་མཐའ་ཡས་པ་ཞེས་སོགས་ཀྱིས་ནི། སོ་སོ་ཡང་དག་པར་རིག་པ་བཞི་ཐོབ་པས། ཆོས་སྟོན་པ་ན་གཞན་ཟིལ་གྱིས་གནོན་པར་བསྟན་ཏོ། ། བསྐལ་པ་བྱེ་བ་ཞེས་སོགས་ཀྱིས་ནི། བརྩོན་འགྲུས་ཀྱི་རྒྱུ་བསྟན་ཏེ། བསྐལ་པ་མཐའ་ཡས་པར་བརྩོན་འགྲུས་བརྩམས་པས།
ཐོབ་པར་བྱ་བ་ཡང་བསྐལ་པ་ཉུང་ངུས་ཐོབ་པར་བྱེད་པའི་དོན་ཏེ། ཤཱཀྱ་ཐུབ་པ་བཞིན་ནོ། ། ཆོས་ཐམས་ཅད་ཞེས་སོགས་ཀྱིས་ནི། ས་བཅུ་པ་ལ་གནས་པ། སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའི་ཡོན་ཏན་ཏེ། ཆོས་ཐམས་ཅད་ལ་རང་བཞིན་མེད་པ་སྒྱུ་མ་ལ་སོགས་དཔེ་བཅུས་བསྟན་པའི་དོན་ཁོང་དུ་ཆུད་པའོ། ། སྒྱུ་མའི་དཔེ་ནི། རང་བཞིན་གྱིས་སྟོང་ན་དབྱིབས་དང་ཁ་དོག་སོགས་སུ་ཇི་ལྟར་སྣང་སྙམ་པའི་དོགས་པ་སེལ་བའི་དོན་ནོ། ། ཡང་རང་བཞིན་གྱིས་སྟོང་ན། སེམས་དང་སེམས་ལས་བྱུང་བ་གང་ལ་དམིགས་ཏེ།
འབྱུང་སྙམ་ན། སྨིག་རྒྱུའི་དཔེས་བསྟན་ཏེ། ཆུའི་དངོས་པོར་མེད་ཀྱང༌། དེ་ལ་དམིགས་ནས་ཆུའི་འདུ་ཤེས་སྐྱེ་བ་བཞིན། ཞེས་པའོ། ། ཡང་རང་བཞིན་གྱིས་སྟོང་ན། སྐྱེ་འཇིག་བྱེད་པར་ཇི་ལྟར་འགྱུར་སྙམ་ན། ཆུ་ཟླའི་དཔེས་བསྟན་ཏེ། ནམ་མཁའ་ལ་ཟླ་བ་སྣང་ན་ཆུ་ནང་དུ་འབྱུང་ཞིང༌། མི་སྣང་ན་མི་འབྱུང་བ་བཞིན་དུ།
བག་ཆགས་ཡོད་ན་སྐྱེ་འཇིག་ཏུ་སྣང་ལ། མེད་ན་མི་སྣང་ངོ་ཞེས་པའི་དོན་ཏོ། ། རང་བཞིན་གྱིས་སྟོང་ན། བཟའ་བཏུང་སྣ་ཚོགས་ཀྱི་ཐ་སྙད་ཇི་ལྟར་འགྱུར་ཞེ་ན། རྨི་ལམ་གྱི་དཔེས་བསྟན་ཏེ། རྨི་ལམ་དུ་བཟའ་བཏུང་སོགས་སྣང་ཡང༌། དངོས་པོར་ཡོད་པ་མ་ཡིན་པ་བཞིན་དུ། དངོས་པོ་ཐམས་ཅད་ཀྱང་དེ་བཞིན་ནོ། ། རང་བཞིན་གྱིས་སྟོང་ན། བརྗོད་པ་སྒྲའི་ཐ་སྙད་ཇི་ལྟར་འབྱུང་ཞེ་ན།
སྒྲ་བརྙན་གྱི་དཔེས་བསྟན་ཏེ། བྲག་རི་ལ་སོགས་པ་སྨྲ་བ་པོ་མེད་ཀྱང༌། རྐྱེན་ལས་བྲག་ཆ་འབྱུང་བ་བཞིན་དུ། སྒྲ་རྟོག་པའི་ཤེས་པ་འཁྲུལ་པ་ལས། ངག་གི་ཐ་སྙད་འབྱུང་གིས། གནས་ཚུལ་ལ་སྨྲ་བ་པོ་ལས་འབྱུང་བ་མེད་དོ། ། ཞེས་པའི་དོན་ཏོ། ། རང་བཞིན་གྱིས་སྟོང་ན། རྒྱུ་རྐྱེན་ལས་ཇི་ལྟར་འབྱུང་སྙམ་ན། མིག་ཡོར་དང༌།
ནམ་མཁའ་དང༌། དྲི་ཟའི་གྲོང་ཁྱེར་གྱི་དཔེ་གསུམ་བསྟན་ཏེ། རབ་རིབ་ཀྱི་རྒྱུས་སྐྲ་ཤད་འཛག་པར་སྣང་བ་དང༌། རི་རབ་ཀྱི་བཻཌཱུརྻའི་འོད་ཀྱིས། ནམ་མཁའ་སྔོན་པོར་སྣང་བ་དང༌། ཡུལ་གྱི་ཁྱད་པར་སྤྲིན་གཡོ་བའི་རྒྱུས། དྲི་ཟའི་གྲོང་ཁྱེར་སྣང་ཡང༌། གསུམ་པོ་དངོས་སུ་ཡོད་པ་མ་ཡིན་པ་བཞིན་དུ། ཐ་སྙད་དུ་རྒྱུ་རྐྱེན་ལས་བྱུང་ཡང༌། དོན་དམ་པར་ཡོད་པ་མ་ཡིན་ཞེས་པའོ། །
རང་བཞིན་གྱིས་སྟོང་ན་རྒྱུ་དང་འབྲས་བུ་འདྲ་བར་ཇི་ལྟར་འབྱུང་སྙམ་ན། གཟུགས་བརྙན་གྱི་དཔེས་བསྟན་ཏེ། བཞིན་གྱི་རྒྱུས་མེ་ལོང་ལ་གཟུགས་བརྙན་བཞིན་དང་འདྲ་བར་སྣང་ཡང༌། ཡང་དག་པར་བཞིན་དུ་ཡོད་པ་མ་ཡིན་པ་དེ་བཞིན་དུ། རྒྱུ་འབྲས་རྣམས་འདྲ་བར་འབྱུང་ཡང་དོན་དམ་པར་ཡོད་པ་མ་ཡིན་ནོ་ཞེས་པའོ། ། ཡང་རང་བཞིན་གྱིས་སྟོང་ན་འགྲོ་འོང་སོགས་ཀྱི་བྱ་བ་ཇི་ལྟར་འགྱུར་ཞེ་ན། སྤྲུལ་པའི་དཔེས་བསྟན་ཏེ། སྤྲུལ་པ་འགྲོ་འོང་སོགས་ཀྱི་བྱ་བ་བྱེད་པར་སྣང་ཡང་གནས་ཚུལ་ལ་ཡོད་པ་མ་ཡིན་པ་བཞིན་དུ་བྱ་བྱེད་སྣ་ཚོགས་སུ་སྣང་ཡང་དེ་བཞིན་དུ་ཞེས་པའོ། ། ཡོངས་སུ་ཞུམ་པ་མེད་ཅེས་པ་ནི། དབང་ཐོབ་པ་དང་ལྷུན་གྱིས་གྲུབ་པའི་ཕྲིན་ལས་ལ་མངའ་བརྙེས་པས་བྱང་ཆུབ་སེམས་དཔའ་གཞན་གྱི་དོན་དུ་སེམས་ཞུམ་པ་མེད་པའོ། །
སེམས་ཅན་ཐམས་ཅད་ཀྱིས་ཞེས་སོགས་ཚིགས་བཞི་སྨོས་པས་ནི། ཡེ་ཤེས་ཀྱི་ཕར་ཕྱིན་གྱི་རྒྱུ་མཐུན་བསྟན་ཏེ། སྤྱོད་པ་རྗེས་སུ་རྟོགས་པ་དང༌། ཆོས་ཀྱི་དབྱིངས་ལ་འཇུག་པའི་ཏིང་ངེ་འཛིན་ཐོབ་པས། སེམས་ཅན་གྱི་སེམས་རྒྱུ་བས་མོས་པ་ཁོང་དུ་ཆུད་པ་དང༌། སངས་རྒྱས་ཀྱི་ཡེ་ཤེས་དང་སྤྱོད་པ་ལ་འཇུག་ཚུལ་ཁོང་དུ་ཆུད་པ་ལ་མཁས་པའི་ཡོན་ཏན་བསྟན་ཏོ། ། སེམས་ཅན་ཐམས་ཅད་ལ་སྡང་བ་མེད་པའི་སེམས་དང་ལྡན་པ་ནི། སེམས་ཅན་སྐྱོབས་པའི་བྱམས་པ་དང༌། སྡུག་བསྔལ་སེལ་བའི་སྙིང་རྗེ་དང་ལྡན་པའོ། ། ཡང་ས་བཅུ་པ་ལ་གནས་པའི་བྱང་ཆུབ་སེམས་དཔའ་དེ་དག་བཟོད་པ་རླབས་པོ་ཆེ་དང་ལྡན་པ་ཡང་ཡིན་ཏེ།
སྔར་མི་སྐྱེ་བའི་ཆོས་ལ་བཟོད་པ་ཐོབ་པ་འདིར་ཤིན་ཏུ་དག་ཅིང་རྒྱ་ཆེ་བར་འགྱུར་བའི་ཕྱིར་རོ། ། ཆོས་ཐམས་ཅད་མཉམ་པ་ཉིད་དུ་རྟོགས་པའི་ཡེ་ཤེས་ལ་མཁས་ཏེ། རང་གིས་དེ་བཞིན་ཉིད་ཁོང་དུ་ཆུད་ཅིང་གཞན་རྟོགས་པར་བྱེད་དུ་འཇུག་པ་ཡིན་པའི་ཕྱིར་རོ། ། གཞན་གྱིས་བློ་གྲོས་གཏིང་དཔག་དཀའ་བ་ཡིན་ཏེ། ཆོས་ཉིད་ཟབ་མོ་རྟོགས་པ་དང་ལྡན་པས་སོ། ། རང་གི་སེམས་ལ་དབང་རབ་ཏུ་ཐོབ་པ་ནི། སེམས་ཉོན་མོངས་པའི་དབང་དུ་མི་འགྱུར་བའོ། ། ཆོས་ཐམས་ཅད་ལ་དབང་ཤིན་ཏུ་ཐོབ་པ་ཡིན་ཏེ། ཆོས་ཐམས་ཅད་ལ་མངའ་སྒྱུར་བའི་རང་བྱུང་གི་ཡེ་ཤེས་བརྙེས་པའི་ཕྱིར་རོ། ། ལས་ཉོན་སོགས་ལས་རྣམ་པར་གྲོལ་བ་ཡིན་ཏེ།
ལས་ཉོན་གྱི་དབང་གིས་ཁམས་གསུམ་དུ་མི་སྐྱེ་བའི་ཕྱིར་རོ། ། རྟེན་ཅིང་འབྲེལ་འབྱུང་གི་ཚུལ་ཟད་མི་ཤེས་པ་ལ་ཞུགས་པ་ཡིན་ཏེ། རྟེན་འབྲེལ་སྐྱེ་འགག་མེད་པར་རྟོགས་པ་ཡིན་པའི་ཕྱིར་རོ། ། ལྟ་བ་སོགས་བཞི་སྤངས་པ་དང་གང་ཟག་གཞན་གྱི་རྒྱུད་ལ་ཉོན་མོངས་སོགས་ཞི་བར་བྱེད་པ་ལ་མཁས་པ་དང༌། བདེན་བཞི་དང་བདེན་གཉིས་རྟོགས་པའི་ཐབས་ལ་མཁས་པ་ཞེས་པ་ནི་གཞུང་དེ་དག་གི་དོན་ནོ། ། ཆོས་ཐམས་ཅད་སྒྲ་བརྙན་དང་འདྲ་བ་ཞེས་སོགས་ནི། ལུང་གི་ཆོས་སྒྲ་བརྙན་དང་འདྲ་བར་རྟོགས་པའོ། ། ཆོས་ཀྱི་ཚུལ་ཞེས་སོགས་ནི་ལུང་གི་ཆོས་དངོས་པོར་མི་ལྟ་ཡང་ཐ་སྙད་དུ་ལུང་གི་ཆོས་བསྟན་ཚུལ་ལ་མཁས་པའོ། ། བདག་ཉིད་ཇི་ལྟར་ཞེས་སོགས་ཀྱི་དོན་ནི། ཡེ་ཤེས་ཀྱི་ཕར་ཕྱིན་ཐོབ་པས་བདེན་གཉིས་ཀྱི་རང་བཞིན་ཇི་ལྟ་བ་བཞིན་ཐུགས་སུ་ཆུད་པའོ། །
སངས་རྒྱས་ཀྱི་ཞིང་ཞེས་སོགས་ནི། སྨོན་ལམ་གྱི་ཕར་ཕྱིན་རྫོགས་པས་བདེ་བ་ཅན་གྱི་ཞིང་ཁམས་ལ་སོགས་པར་གདུལ་བྱའི་འགྲོ་བ་རྣམས་ཀྱི་དོན་དུ་མངོན་པར་རྫོགས་པར་འཚང་རྒྱ་བར་འགྲུབ་པའོ། ། འཇིག་རྟེན་གྱི་ཁམས་གྲངས་མེད་པ་ན་ཞེས་སོགས་ཀྱིས་བསམ་གཏན་གྱི་ཕར་ཕྱིན་གྱི་འབྲས་བུ་དང་ལྡན་པར་བསྟན་ཏེ། སངས་རྒྱས་རྗེས་དྲན་གྱི་ཏིང་ངེ་འཛིན་བསྒོམས་པས་འཇིག་རྟེན་གྱི་ཁམས་གྲངས་མེད་པ་ན་བཞུགས་པའི་སངས་རྒྱས་མཐོང་ཞེས་པའོ། ། སངས་རྒྱས་འབྱུང་བ་ཞེས་སོགས་ནི་སངས་རྒྱས་གང་དུ་འབྱུང་བའི་ཐད་དུ་སོང་ནས་བཀུར་སྟི་བྱེད་པ་ལ་མཁས་ཞེས་པའོ། ། སངས་རྒྱས་དཔག་ཏུ་མེད་པ་ཞེས་སོགས་ནི། སངས་རྒྱས་ཇི་སྙེད་བཞུགས་པའི་དྲུང་དུ་སོང་ནས་ཆོས་འཁོར་བསྐོར་བ་དང༌། མྱ་ངན་ལས་མི་འདའ་བར་གསོལ་བ་འདེབས་པ་ལ་མཁས་ཞེས་པའོ། ། སེམས་ཅན་གྱི་ལྟ་བ་ཞེས་སོགས་ཀྱིས་ཐབས་ཀྱི་ཕར་ཕྱིན་གྱི་འབྲས་བུ་བསྟན་ཏེ། སེམས་ཅན་གྱི་བསམ་པ་མཁྱེན་ནས་ཉོན་མོངས་པ་ཞི་བ་ལ་འགོད་པའི་ཐབས་ལ་མཁས་པའོ། །
ཏིང་འཛིན་བརྒྱ་སྟོང་ཞེས་སོགས་ཀྱིས་ནི་མངོན་པར་ཤེས་པའི་རྒྱུ་ཏིང་ངེ་འཛིན་གྱི་འབྲས་བུ་དང་ལྡན་པར་བསྟན་ཏེ། སྔོན་ཏིང་ངེ་འཛིན་མང་པོ་བསྒོམས་པའི་མཐུས་རྫུ་འཕྲུལ་སྣ་ཚོགས་ཀྱིས་རོལ་ཅིང་སེམས་ཅན་གྱི་དོན་སྣ་ཚོགས་ལ་མཁས་ཞེས་པའོ། ། བྱང་ཆུབ་སེམས་དཔའི་ཡོན་ཏན་རྒྱས་པར་བསྟན་ཟིན་ཏོ། ། ཡོན་ཏན་བརྗོད་པ་མཇུག་བསྡུ་བ་ནི། ཡོན་ཏན་བརྗོད་པ་ཞེས་སོགས་ཏེ་བསྐལ་པ་མཐའ་ཡས་པར་བརྗོད་ཅིང་འབད་ཀྱང་ཡོན་ཏན་བརྗོད་པ་མི་རྫོགས་པའི་དོན་ཏོ། ། བྱང་ཆུབ་སེམས་དཔའ་བཟང་སྐྱོང་ལ་སོགས་པས་ནི་འཁོར་གྱི་གྲངས་བསྟན་ཏེ། བྱེ་བ་ཁྲག་ཁྲིག་དུ་མའི་ནང་ནས་བྱང་ཆུབ་སེམས་དཔའ་རགས་པ་ཙམ་གྱི་མཚན་བརྗོད་དོ། ། ཉན་ཐོས་ཀྱི་དགེ་འདུན་གྱི་མིང་ནི་མ་བརྗོད་དོ། ། བྱང་ཆུབ་སེམས་དཔའི་མཚན་བརྗོད་པ་ནི་མཐུ་ཆེ་བ་དང་འཇིག་རྟེན་ཐམས་ཅད་དུ་གྲགས་པའི་ཕྱིར་རོ། ། འཁོར་ཕུན་སུམ་ཚོགས་པ་བརྗོད་ཟིན་ཏོ། །
ཆོས་ཕུན་སུམ་ཚོགས་པ་སྟོན་པ་ལ། ཐོག་མར་ཆོས་བཤད་ཚུལ་སྟོན་པའི་དོན་དུ་ཐུན་མོང་མ་ཡིན་པའི་གླེང་གཞི་བསྟན་ཏེ། འདི་ལ་གཉིས། གདན་བཤམས་པ་དང༌། བཞུགས་ཐབས་དང་ཆོ་འཕྲུལ་བསྟན་པའོ། ། དང་པོ་ནི། བཅོམ་ལྡན་འདས་ཉིད་ཀྱིས་གདན་སེང་གེའི་ཁྲི་བཤམས་ཏེ་ཞེས་པས་བསྟན་ཏེ། འདིས་ནི་བཤད་པ་ཐུན་མོང་མ་ཡིན་པར་བསྟན་ལ། ཆོས་འདི་ནི་བཅོམ་ལྡན་འདས་ཉིད་ཀྱིས་ཀྱང་བཀུར་སྟི་བྱ་བའི་འོས་སུ་བསྟན་པའི་ཕྱིར་དང༌། དུས་གསུམ་གྱི་སངས་རྒྱས་ཐམས་ཅད་ཀྱང་འདི་ཉིད་ལས་བྱུང་བས་རྒྱལ་བ་ཐམས་ཅད་ཀྱི་ཡུམ་དུ་བསྟན་པའི་དོན་ཏོ། །
བཞུགས་ཐབས་ལ་གསུམ་སྟེ། ངག་ཤིན་ཏུ་སྦྱངས་པ་ནི། སྐུ་དྲང་པོར་བསྲངས་ཏེ་ཞེས་པའོ། ། སེམས་ཤིན་ཏུ་སྦྱངས་པ་ཞེས་པ་ནི་དགོངས་པ་མངོན་དུ་བཞག་ན་ཞེས་པའོ། ། ལུས་ཤིན་ཏུ་སྦྱངས་པ་ནི། རྡོ་རྗེའི་སྐྱིལ་ཀྲུང་བཅས་ཏེ་ཞེས་པའོ། ། ཆོ་འཕྲུལ་ལ་གསུམ་སྟེ། ཏིང་ངེ་འཛིན་གྱི་ཆོ་འཕྲུལ་དང༌། བྱིན་རླབས་ཀྱི་ཆོ་འཕྲུལ་དང༌། ཆོས་བསྟན་པའི་ཆོ་འཕྲུལ་ལོ། །
དང་པོ་ལ་གཉིས་ཏེ། སྣོད་ཀྱི་འཇིག་རྟེན་ཡོངས་སུ་སྦྱངས་པའི་དོན་དུ་ཏིང་ངེ་འཛིན་གྱི་རྒྱལ་པོ་དང༌། བཅུད་ཀྱི་སེམས་ཅན་སྨིན་པའི་དོན་དུ་སེང་གེ་རྣམ་པར་རོལ་པའོ། ། དང་པོ་ལ་གཉིས་ཏེ། ཏིང་ངེ་འཛིན་དངོས་དང༌། འོད་ཟེར་བཀྱེ་བའོ། ། དང་པོ་ནི། དེར་བཞུགས་ནས་ཞེས་པ་ནས་ཏིང་ངེ་འཛིན་གྱི་རྒྱལ་པོ་ལ་མཉམ་པར་བཞག་གོ་ཞེས་པའི་བར་རོ། ། གཉིས་པ་ལ་བཞི་སྟེ། སྐུ་ཐམས་ཅད་ལས་འོད་ཟེར་བཀྱེ་བ།
བ་སྤུའི་བུ་ག་དང༌། རང་བཞིན་གྱི་འོད་ཟེར་དང༌། ལྗགས་ཀྱི་དབང་པོ་ལས་འོད་ཟེར་བཀྱེ་བའོ། ། དང་པོ་ནི། དེ་ནས་བཅོམ་ལྡན་འདས་ཀྱིས་དགོངས་ཤིང་ཡང་དག་པར་མཁྱེན་པས་ཞེས་སོགས་ནས། ཡང་དག་པའི་བྱང་ཆུབ་ཏུ་ངེས་པར་འགྱུར་ཏོ་ཞེས་པའི་བར་གྱིས་བསྟན་ཏོ། ། དེ་ལ་སྣང་བ་ཆེན་པོས་ཁྱབ་པར་བྱས་སོ་ཞེས་པ་ཡན་ཆད་ཀྱིས་ནི། འོད་ཟེར་སྤྲོ་ཚུལ་བསྟན་ལ། སེམས་ཅན་གང་གིས་འོད་དེ་མཐོང་བ་ཞེས་སོགས་ཀྱིས་ནི་འོད་ཟེར་གྱི་བྱེད་ལས་བསྟན་ཏོ། ། དེ་ནས་བཅོམ་ལྡན་འདས་ཀྱིས་དགོངས་ཤིང་ཞེས་སོགས་ཀྱིས་ནི་མཉམ་པར་བཞག་པས་གདུལ་བྱ་འདུལ་བའི་དུས་ལ་བབ་པར་མཁྱེན་པར་བསྟན་ཏོ། །
གཟིགས་ཞེས་པ་ནི་སྐལ་བ་དང་ལྡན་མི་ལྡན་ལ་གཟིགས་པའོ། ། འོད་ཟེར་བྱེ་བ་ཁྲག་ཁྲིག་བརྒྱ་སྟོང་ཕྲག་དྲུག་བཅུ་དྲུག་བཅུ་བྱུང་ངོ་ཞེས་པའི་དོན་ནི། འོད་ཟེར་ཁ་དོག་རྣམ་པ་དྲུག་ཡོད་དེ། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ལེབ་རྒན་དང༌། ཤེལ་མདོག་གོ ། འོད་ཟེར་དྲུག་པོ་ཕྱོགས་བཅུའི་དབྱེ་བས་དྲུག་བཅུར་འགྱུར་ལ།
སྤུན་གཉིས་ལ་སོགས་པ་འཕྲོ་སའི་གནས་གཉིས་གཉིས་ཡོད་པས་དྲུག་བཅུ་དྲུག་བཅུ་ཞེས་བཟླས་ཏེ་གསུངས་སོ། ། ཞལ་ལྟ་བུ་གནས་གཅིག་ལས་མེད་པ་ལ་ནི་དྲུག་བཅུ་ཞེས་པའི་སྒྲ་རྐྱང་པ་བྱུང་ངོ༌། ། བྱེ་བ་ཁྲག་ཁྲིག་བརྒྱ་སྟོང་ཞེས་སྨོས་པ་ནི། གང་ལ་འཕྲོ་བའི་གདུལ་བྱའི་ཡུལ་གྱི་ཚད་མེད་པར་འགྱུར་པར་བསྟན་ཏོ། ། འོད་ཟེར་དེ་དག་གི་ལས་ནི་རྣམ་པ་གཉིས་ཏེ། འཇིག་རྟེན་སྣང་བར་བྱེད་པ་དང༌། སེམས་ཅན་ལ་ཕན་འདོགས་པའོ། ། དང་པོ་ནི། འོད་ཟེར་བྱེ་བ་ཁྲག་ཁྲིག་བརྒྱ་སྟོང་ཕྲག་དྲུག་བཅུ་པོ་དེ་དག་ཐམས་ཅད་ཀྱི་ཞེས་པ་ནས། སྣང་བས་ཁྱབ་པར་བྱས་སོ་ཞེས་པའི་བར་གྱིས་བསྟན་ཏོ། །
གཉིས་པ་ནི། སེམས་ཅན་གང་གིས་འོད་དེ་མཐོང་བ་དང་ཞེས་སོགས་ཀྱིས་བསྟན་ཏོ། ། གཉིས་པ་བ་སྤུའི་བུ་ག་ནས་འོད་ཟེར་བཀྱེ་བ་ནི། དེ་ནས་ཞེས་པ་ནས་ངེས་པར་འགྱུར་ཏོ་ཞེས་པའི་བར་གྱིས་བསྟན་ཏེ། བྱེད་ལས་འཇིག་རྟེན་སྣང་བར་བྱེད་པ་དང་སེམས་ཅན་གྱི་དོན་གྲུབ་པ་གཉིས་ཏེ་སྔ་མ་བཞིན་ནོ། ། གསུམ་པ་རང་བཞིན་གྱི་འོད་ཟེར་བཀྱེ་བ་ནི། དེ་ནས་ཡང་བཅོམ་ལྡན་འདས་ཀྱིས་ཞེས་པ་ནས་བྱང་ཆུབ་ཏུ་ངེས་པར་གྱུར་ཏོ་ཞེས་པའི་བར་གྱིས་བསྟན་ཏེ། བྱེད་ལས་ནི་སྔ་མ་བཞིན་ནོ། ། བཞི་པ་ལྗགས་ཀྱི་དབང་པོ་ལས་འོད་ཟེར་བཀྱེ་བ་ནི། བཅོམ་ལྡན་འདས་ཀྱི་ཞལ་གྱི་སྒོ་ནས།
ལྗགས་ཀྱི་དབང་པོ་བཀྲམ་སྟེ་ཞེས་པ་ནས་བླ་ན་མེད་པའི་བྱང་ཆུབ་ཏུ་ངེས་པར་གྱུར་ཏོ་ཞེས་པའི་བར་གྱིས་བསྟན་ཏེ། དེ་ལ་ལྗགས་ལས་འོད་ཟེར་འགྱེད་པ་ནི། ཆོས་འཆད་པའི་སྔ་ལྟས་སོ། ། ལྗགས་ཀྱི་འོད་ཟེར་ལས་པདྨ་འབྱུང་བ་ནི། པདྨ་དྲི་མས་མ་གོས་པ་ལྟར་གདུལ་བྱ་བྱང་ཆུབ་སེམས་དཔའ་སྐྱོན་མེད་པར་འཇུག་པའི་མཚན་མའོ། ། པདྨ་ལ་དེ་བཞིན་གཤེགས་པའི་སྐུ་བཞུགས་ནས་ཕར་ཕྱིན་དྲུག་གི་ཆོས་སྟོན་པ་ནི། ཉན་པ་པོའི་བྱང་ཆུབ་སེམས་དཔའ་དེ་དག་པད་མ་བཞིན་དུ་བློ་གྲོས་རྒྱས་ཏེ་སངས་རྒྱས་ནས་ཕར་ཕྱིན་དྲུག་གི་ཆོས་འཆད་པར་འགྱུར་བའི་སྔ་ལྟས་སོ། ། སེང་གེ་རྣམ་པར་རོལ་པའི་ཏིང་ངེ་འཛིན་གྱི་ཆོ་འཕྲུལ་ལ་གཉིས་ཏེ། སྣོད་ཀྱི་འཇིག་རྟེན་ཡོངས་སུ་སྦྱང་བ་དང༌། བཅུད་ཀྱི་སེམས་ཅན་ལ་ཕན་གདགས་པའོ། །
དང་པོ་ནི། དེ་ནས་བཅོམ་ལྡན་འདས་ཀྱིས་གདན་སེང་གེའི་ཁྲི་དེ་ལ་བཞུགས་བཞིན་དུ། སངས་རྒྱས་ཀྱི་ཏིང་ངེ་འཛིན་སེང་གེ་རྣམ་པར་རོལ་པ་ཞེས་བྱ་བ་ལ་མཉམ་པར་བཞག་སྟེ་ཞེས་པ་ནས། འོད་དང་སྐུ་མདོག་དང་གཟི་བརྗིད་དང་དཔལ་གྱིས་མཛེས་ཤིང་ལྷམ་མེ་ལྷན་ནེ་ཞེས་པའི་བར་རོ། ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ནི་རྣམ་པ་དྲུག་ཏུ་གཡོས་ཏེ་ཞེས་པ་ནི། གཡོས་པ་དང༌། འགུལ་བ་དང༌། ལྡེག་པ་དང༌། ཆེམ་ཆེམ་དང༌། འུར་འུར་དང༌།
ཤིག་ཤིག་ཅེས་པ་རྣམས་ཏེ། རེ་རེ་ལ་དྲག་དལ་རྣམ་པ་གསུམ་གསུམ་ཡོད་པའི་དབྱེ་བས་ཅུང་ཟད་གཡོས་པ་ནི་ཆུང་ངའོ། ། རབ་ཏུ་གཡོས་པ་ནི་ཆེན་པོའོ། ། ལྷག་མ་འགུལ་བ་སོགས་ལ་ཡང་སྦྱར་རོ། ། མཐའ་མཐོ་ན་ནི་དབུས་དམའ་ཞེས་སོགས་ནི་རྣམ་པ་དྲུག་ཏུ་གཡོས་པའི་བྱེད་པ་ཡིན་པས། སྔ་མའི་ཁོངས་སུ་འདུས་པས་ལོགས་སུ་མི་བགྲང་ངོ༌། ། འདི་དག་ལ་ལྟས་ཆེན་པོ་བཅོ་བརྒྱད་ཅེས་བྱའོ། ། གཉིས་པ་བཅུད་ཀྱི་སེམས་ཅན་ལ་ཕན་གདགས་པ་ནི། དེ་ནས་དེའི་ཚེ་སྐད་ཅིག་ཡུད་ཙམ་ཐང་གཅིག་ལ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཞེས་སོགས་ཀྱིས་བསྟན་ཏོ། །
འདི་ལ་དོན་ལྔ་སྟེ། ངན་འགྲོའི་རྒྱུད་ཡོངས་སུ་སྦྱངས་པ་དང༌། མིའི་སྐྱོན་སྦྱང་བ་པ་དང༌། ཕན་སེམས་བསྐྱེད་པ་དང༌། དགེ་སེམས་བསྐྱེད་པ་དང༌། ཆེད་དུ་བརྗོད་པའོ། ། དེ་ལ་དང་པོ་ནི། སེམས་ཅན་དམྱལ་བ་དང༌། ཞེས་སོགས་ནས་མཐོ་རིས་ཀྱི་བདེ་བ་མྱོང་བར་འགྱུར་ཞེས་པའི་བར་རོ། ། གཉིས་པ་ནི།
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་སེམས་ཅན་དམུས་ལོང་ཞེས་སོགས་སོ། ། གསུམ་པ་ནི། སེམས་ཅན་གཅིག་ལ་གཅིག་ཕ་དང་མ་དང་ཞེས་སོགས་སོ། ། བཞི་པ་དགེ་སེམས་བསྐྱེད་པ་ནི། སེམས་ཅན་ཐམས་ཅད་ཀྱང་དགེ་བ་བཅུའི་ལས་ཀྱི་ལམ་དང་ལྡན་ཞིང༌། ཞེས་པ་ནས་བྲལ་བར་གྱུར་ཏོ་ཞེས་པའི་བར་རོ། ། ལྔ་པ་དེ་ལ་ཆེད་དུ་བརྗོད་པ་ནི། དེའི་ཚེ་སེམས་ཅན་ཐམས་ཅད་ནི་བདེ་བའི་རྣམ་པ་འདི་ལྟ་བུ་དང་ལྡན་པར་གྱུར་ཏེ་ཞེས་པ་ནས། མི་འཚེ་བ་ནི་དགེ་བའོ་ཞེས་ཤེས་པར་གྱུར་ཏོ་ཞེས་པའི་བར་རོ། ། གཉིས་པ་བྱིན་གྱིས་བརླབ་པའི་ཆོ་འཕྲུལ་ནི།
བཅོམ་ལྡན་འདས་གདན་སེང་གེའི་ཁྲི་ལ་བཞུགས་པས། འདི་ལྟ་སྟེ་དཔེར་ན་ཞེས་པ་ནས། མདུན་དུ་བཞུགས་ཤིང་ཆོས་སྟོན་ཏོ་སྙམ་མོ་ཞེས་པའི་བར་གྱིས་བསྟན་ཏེ། འདི་ལ་རྫུ་འཕྲུལ་གྱིས་གཞན་ཟིལ་གྱིས་གནོན་པ་དང༌། གདུལ་བྱ་མོས་པར་བྱ་བ་དང༌། མཆོད་པ་བྱིན་གྱིས་བརླབ་པ་དང༌། གདུལ་བྱ་སྐལ་བ་དང་ལྡན་པར་བསྟན་པའོ། ། དང་པོ་ནི། དཔེར་ན། ཉི་མ་སྒྲིབ་པ་མེད་པ།
ནམ་མཁའི་དབྱིངས་སུ་ཡོངས་སུ་དག་པ་ལ་འདུག་པའམ། ཟླ་བ་ཉ་བའི་དཔེས་འོད་གཞན་ཟིལ་གྱིས་གནོན་པའི་དཔེས། བཅོམ་ལྡན་འདས་ཀྱིས་སྟོང་གསུམ་གྱི་འཇིག་རྟེན་འདི་རི་རབ་དང་བཅས་པ་ལྷའི་གནས་དང༌། དབང་པོ་དང༌། དབང་བྱེད་དང་ཞེས་པ་ནས། གཙང་མའི་གནས་དང་བཅས་པ་འདི་ཟིལ་གྱིས་མནན་ནས་བཞུགས་ནས། འོད་དང་སྐུ་མདོག་དང་གཟི་བརྗིད་དང་དཔལ་གྱིས་མཛེས་ཤིང་ལྷམ་མེ་ལྷན་ནེ་ལྷང་ངེའོ་ཞེས་པ་སྟེ། འོད་ཀྱིས་ནི་ཚངས་པ་ཟིལ་གྱིས་གནོན་ནོ། ། སྐུ་མདོག་གིས་བརྒྱ་བྱིན་གྱི་གཟི་བརྗིད་དང༌། བདུད་དང༌།
མུ་སྟེགས་དང༌། དཔལ་གྱིས་མི་ཟིལ་གྱིས་མནན་ཏོ། ། འོད་ཀྱིས་མཛེས། སྐུ་མདོག་གིས་ལྷམ་མེ། གཟི་བརྗིད་ཀྱིས་ལྷན་ནེ། དཔལ་གྱིས་ལྷང་ངེར་བཞུགས་ཞེས་བྱའོ། ། བཤད་ཚུལ་འདིས་ཤར་ཕྱོགས་ཀྱི་འཇིག་རྟེན་གྱི་ཁམས་ཟིལ་གྱིས་གནོན་པ་སོགས་ལ་ཡང་སྦྱར་རོ། ། གདུལ་བྱ་མོས་པར་བྱ་བ་ལ། དེ་ནས་བཅོམ་ལྡན་འདས་ཀྱི་ཞེས་སོགས་ནས། ཡིད་བདེ་ཞིང་རབ་ཏུ་དགའ་ཉམས་བདེ་བ་དང༌།
ཡིད་བདེ་བ་སྐྱེས་ནས་ཞེས་པའི་བར་རོ། ། མཆོད་པ་བྱིན་གྱིས་བརླབ་པ་ནི། ལྷ་རྫས་ཀྱི་མེ་ཏོག་དང་ཞེས་པ་ནས། འཇིག་རྟེན་གྱི་ཁམས་འདི་ཤིན་ཏུ་མཛེས་པར་གྱུར་ཏོ་ཞེས་པའི་བར་རོ། ། ཆོས་བསྟན་པའི་ཆོ་འཕྲུལ་ལ་གཉིས་ཏེ། འཇིག་རྟེན་གྱི་ཁམས་སྣང་བར་བྱེད་པའི་ཆོ་འཕྲུལ་དང༌། འཁོར་སྡུད་པར་བྱེད་པའི་ཆོ་འཕྲུལ་ལོ། ། དང་པོ་ནི། བཅོམ་ལྡན་འདས་ཀྱི་འོད་སྣང་བ་གསེར་གྱི་ཁ་དོག་ལྟ་བུ་དེས་ཀྱང་ཤེས་པ་ནས། བྱང་ཆུབ་སེམས་དཔའི་འཁོར་དང་ཐབས་གཅིག་ཏུ་བཞུགས་པར་མཐོང་བར་གྱུར་ཏོ་ཞེས་པའི་བར་གྱིས་བསྟན་ཏོ། །
འོད་ཀྱིས་སྟོང་གསུམ་འདི་སྣང་བར་བྱེད་པ་དང༌། དེ་ནས་ཤར་ཕྱོགས་དང་དེ་ནས་ཕྱོགས་ལྷག་མ་རྣམས་ལ་ཡང་སྦྱར་རོ། ། གཉིས་པ་འཁོར་སྡུད་པའི་ཆོ་འཕྲུལ་ནི། དེ་ནས་ཤར་ཕྱོགས་ལོགས་སུ་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ཅེས་པ་ནས། གླེང་གཞིའི་ལེའུ་ཡོངས་སུ་རྫོགས་པའི་བར་ཏེ། ཞིང་ཁམས་བཅུ་དེ་བཞིན་གཤེགས་པ་བཅུ། བྱང་ཆུབ་སེམས་དཔའ་བཅུ། དྲིས་པ་བཅུ། ལན་བཅུ། ཞུས་པ་བཅུ།
གནང་བ་བཅུ། མཆོད་པ་བཅུ་བསྟན་ཏོ། ། དེ་ལ་ཞིང་ཁམས་ནི་ཤར་ཕྱོགས་ཀྱི་འཇིག་རྟེན་གྱི་ཁམས་རིན་ཆེན་ཡོད། དེ་བཞིན་གཤེགས་པ་དཀོན་མཆོག་འབྱུང་གནས། བྱང་ཆུབ་སེམས་དཔའ་ནི་ཀུན་ནས་འོད་ཟེར། དྲི་བ་ནི་ས་གཡོ་བའི་རྒྱུ་རྐྱེན་དྲིས་པའོ། ། ལན་ནི་ཤཱཀྱ་ཐུབ་པའི་མཐུ་ཡིན་པར་བསྟན་པའོ། ། ཞུས་པ་ནི་ཤཱཀྱ་ཐུབ་པའི་དྲུང་དུ་འགྲོ་བར་ཞུས་པའོ། ། གནང་བ་ནི་དུས་ལ་བབ་པར་ཤེས་ནས་སོང་ཞེས་པའོ། ། མཆོད་པ་ནི།
དེ་བཞིན་གཤེགས་པས་བསྐུར་བའི་མེ་ཏོག་གཏོར་བའོ། ། ཕྱོགས་ལྷག་མ་རྣམས་ལ་ཡང་སྦྱར་བས་བཅུ་ཚན་བརྒྱད་དོ། ། བཞུགས་ཤིང་འཚོ་སྐྱོང་ཞེས་པ་ནི། མྱ་ངན་ལས་མ་འདས་པ་དང༌། སྲོག་གི་རྒྱུན་གནས་པའོ། ། སྐུ་ལ་བསྙུན་མི་མངའ་བས་ན་འཚོ། གློ་བུར་གྱི་སྙུང་མི་མངའ་བས་ན་སྐྱོང་ཞེས་སོ། ། ཡང་ན་ཆོས་སྐུའི་རང་བཞིན་དུ་བཞུགས་པ་དང༌། ལོངས་སྤྱོད་རྫོགས་པའི་སྐུར་བཞུགས་པ་ལ་འཚོ་ཞེས་པ་དང༌། སྤྲུལ་སྐུའི་ཚུལ་དུ་བཞུགས་པ་ལ་སྐྱོང་ཞེས་བྱའོ། །
གློ་བུར་གྱི་ནད་མེད་པས་བསྙུན་མི་མངའ་བ་དང༌། སྨན་ལ་སོགས་པའི་ཆ་རྐྱེན་དང་ལྡན་པས་གནོད་པ་མ་མཆིས་པ་དང༌། སྐུ་ཟོར་ཡང་བས་ཟོ་མདོག་བདེ་བ་དང༌། གསུམ་ཀའི་འབྲས་བུ་ནི་བདེ་བ་དང་དགྱེས་པར་སྤྱོད་པའོ། ། གླེང་གཞིའི་ལེའུ་བཤད་ཟིན་ཏོ།། ༈ ཤེས་རབ་ཀྱི་ཕ་རོལ་ཏུ་ཕྱིན་པའི་དོན་གཏན་ལ་དབབ་པ། ཤེས་རབ་ཀྱི་ཕ་རོལ་ཏུ་ཕྱིན་པའི་དོན་གཏན་ལ་དབབ་པ་ལ། སྟོང་ཕྲག་བརྒྱ་པ་འདི་ལ་ཚིག་རྐང་པ་སྟོང་ཕྲག་བརྒྱ། བམ་པོ་སུམ་བརྒྱ། ཞུས་ལན་བརྒྱ་ཉི་ཤུ།
རྣམ་གྲངས་བཅུ་གཅིག འགྲེས་རྐང་བརྒྱ་རྩ་བརྒྱད། འགྲེས་ཀྱི་སྦྱོར་ཚུལ་སུམ་བརྒྱ་དྲུག་བཅུ། བརྗོད་བྱའི་དོན་ལ་རྒྱས་པ་ལ་མངོན་པར་རྟོགས་པ་བརྒྱད། འབྲིང་པོ་ལ་མངོན་པར་རྟོགས་པ་དྲུག དོན་བསྡུས་པ་ལ་མངོན་པར་རྟོགས་པ་གསུམ་མོ། ། དང་པོ་ལ་ཅུང་ཟད་ཕྱེ་བ་དོན་བདུན་ཅུ། ཡན་ལག་ཞིབ་ཏུ་རྣམ་པར་ཕྱེ་བའོ། ། དེ་ལ་དང་པོ་ལ་བམ་པོའི་གྲངས་ནི་གོང་དུ་བརྗོད་ཟིན་ལ། ཞུས་ལན་ནི་གཞུང་གི་སྐབས་སུ་ངེས་པར་བྱའོ། །
རྣམ་གྲངས་བཅུ་གཅིག་ནི། དང་པོ་ཤཱ་རིའི་བུ་ལ་བཀའ་སྩལ་པ་དང༌། དེ་ནས་རབ་འབྱོར་ལ་བཀའ་སྩལ་པ་དང༌། དེ་ནས་བརྒྱ་བྱིན་ལ་བཀའ་སྩལ་པ་དང༌། དེ་ནས་རབ་འབྱོར་དང༌། དེ་ནས་བྱམས་པ་དང༌། དེ་ནས་རབ་འབྱོར་དང༌། དེ་ནས་བརྒྱ་བྱིན་དང༌། དེ་ནས་རབ་འབྱོར་དང༌། དེ་ནས་བྱམས་པ་དང༌།
དེ་ནས་རབ་འབྱོར་དང༌། དེ་ནས་ཀུན་དགའ་བོ་ལ་བཀའ་སྩལ་ནས་ཡོངས་སུ་གཏད་པའི་ལེའུ་བཅུ་གཅིག་གོ ། འགྲེས་རྐང་བརྒྱ་རྩ་བརྒྱད་ནི་གཏན་ལ་དབབ་བྱ། ཐུན་མོང་བའི་འགྲེས་རྐང་སུམ་ཅུ་སོ་ལྔ་སྟེ་ཕུང་པོ་ལྔ། གཟུགས་སོགས་ཡུལ་དྲུག མིག་སོགས་དབང་པོ་དྲུག མིག་གི་རྣམ་པར་ཤེས་པ་སོགས་དྲུག རེག་པ་དྲུག ཚོར་བ་དྲུག་གོ ། མ་རྟོགས་པ་འཁོར་བའི་འགྲེས་རྐང་ལ་བཅོ་བརྒྱད་དེ།
རྟེན་འབྲེལ་བཅུ་གཉིས་དང་ཁམས་དྲུག་གོ ། གཞི་རྟོགས་པར་བྱེད་པའི་ཐབས་ལམ་གྱི་འགྲེས་རྐང་བཞི་བཅུ་ཞེ་གསུམ་སྟེ། སོ་སོར་བགྲང་བར་བྱ་བར་ཕ་རོལ་ཏུ་ཕྱིན་པ་དྲུག་དང༌། སྟོང་ཉིད་བཅོ་བརྒྱད་དོ། ། བྱང་ཆུབ་ཀྱི་ཕྱོགས་ལ་བདུན། བསམ་གཏན་བཞི་ལ་གཅིག ཚད་མེད་པ་བཞི་ལ་གཅིག གཟུགས་མེད་ཀྱི་སྙོམས་འཇུག་བཞི་ལ་གཅིག རྣམ་ཐར་བརྒྱད་ལ་གཅིག ཐར་གནས་ཀྱི་སྙོམས་འཇུག་དགུ་ལ་གཅིག
རྣམ་ཐར་སྒོ་གསུམ་ལ་གསུམ། ལམ་གྱི་དམིགས་པ་བདེན་པ་བཞི་ལ་བཞིའོ། ། ཐོབ་བྱ་འབྲས་བུ་ལ་མངོན་པར་ཤེས་པ་དང༌། ཏིང་ངེ་འཛིན་དང༌། གཟུངས་ཀྱི་སྒོ་དང༌། སྟོབས་བཅུ་དང༌། མི་འཇིགས་པ་བཞི་དང༌། སོ་སོར་ཡང་དག་པར་རིག་པ་བཞི་དང༌། བྱམས་པ་ཆེན་པོ་དང༌། སྙིང་རྗེ་ཆེན་པོ་དང༌།
སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། ཐམས་ཅད་ཤེས་པ་དང༌། ལམ་ཤེས་པ་དང༌། རྣམ་པ་ཐམས་ཅད་མཁྱེན་པ་ཉིད་དེ་བརྒྱ་རྩ་བརྒྱད་དོ། ། འགྲེལ་གྱི་སྦྱོར་ཚུལ་ནི་འོག་ནས་སྟོན་ཏོ། ། མདོའི་ཚིག་གང་དང་གང་གིས་བསྟན་པའི་ཚུལ་ལ་ནི། བརྗོད་བྱ་མངོན་པར་རྟོགས་པ་བརྒྱད་སྟོན་པ་ལ། གཞུང་སྐབས་བརྒྱད་དུ་ཡོད་པ་ལས། མདོ་ཚིག་གང་གིས་བསྟན་པ་དང༌། བམ་པོ་དུ་ཡོད་པས་སྟོན་ཏེ།
དང་པོར་རྣམ་པ་ཐམས་ཅད་མཁྱེན་པ་ཉིད་ནི། གླེང་གཞིའི་མཇུག་ཐོག་ནས་བརྩམས་ཏེ། བྱང་ཆུབ་ཏུ་སེམས་སྐྱེས་སོ་ཞེས་པའི་བར་རོ། ། ལེའུ་ནི་གླེང་གཞིའི་ལེའུ་དང་བཅས་པ་ལེའུ་བཅུ་བཞི། བམ་པོ་དགུ་བཅུ་རྩ་ལྔ། ལམ་ཤེས་ནི། དེ་ནས་སྟོང་གསུམ་གྱི་ཞེས་པ་ནས། ལམ་གྱི་རྣམ་པ་ཤེས་པ་ཉིད་ཀྱི་ཕྱིར་རོ་ཞེས་པའི་བར་རོ། ། ལེའུ་ནི་བཅུ་བཞི་མ་ལོངས་ཙམ། བམ་པོ་དགུ་བཅུ་རྩ་གསུམ་ཡོད།
གཞི་ཤེས་ནི། གསོལ་པ། བཅོམ་ལྡན་འདས་ཞེས་པ་ནས་འགྱུར་བ་མཆིས་སོ་ཞེས་པའི་བར་རོ། ། ལེའུ་གཉིས། བམ་པོ་ཉེར་དགུ་མ་ལོངས་ཙམ། རྣམ་ཀུན་མངོན་རྫོགས་ལ། དེ་ནས་ཚེ་དང་ལྡན་པ་རབ་འབྱོར་ཞེས་པ་ནས། མི་འཕྲོགས་པ་ཡིན་ནོ་ཞེས་པའི་བར་རོ། ། ལེའུ་བཅུ་བཞི། བམ་པོ་བཞི་བཅུ་རྩ་གཉིས།
རྩེ་མོའི་མངོན་པར་རྟོགས་པ་ལ། ཚིག་ནི། ཁམས་གསུམ་པ་ལ་འདོད་སེམས་མི་བསྐྱེད་ཅེས་པ་ནས། སངས་རྒྱས་ཞེས་པའི་བར་རོ། ། ལེའུ་བཅོ་ལྔ་ལྷག་ཙམ། བམ་པོ་ཉེར་དགུ་མ་ལོངས་ཙམ་ཞིག་ཡོད། མཐར་གྱིས་པ་ལ་ཚིག་ནི། རབ་འབྱོར་གྱིས་གསོལ་པ་ཞེས་པ་ནས་ལེའུ་དྲུག་བཅུ་རེ་གཅིག་གི་བར་རོ། ། ལེའུ་གཅིག་ལྷག་ཙམ་དང་བམ་པོ་ཕྱེད་དང་གཉིས་སོ། ། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་ལ།
ཚིག་ནི། གསོལ་པ་བཅོམ་ལྡན་འདས་ཞེས་པ་ནས། བསླབ་པར་བྱའོ་ཞེས་པའི་བར་རོ། ། ལེའུ་གཉིས་དང་བམ་པོ་དྲུག་ཏུ་ཕྱེད་ཀྱིས་མ་ལོངས་པའོ། ། བརྒྱད་པ་ཆོས་སྐུ་མཛད་པ་དང་བཅས་པ་ནི། ཚེ་དང་ལྡན་པ་ཞེས་པ་ནས་འགྱུར་རེ་སྐན། ཞེས་པའི་བར་ལེའུ་བཅུ། བམ་པོ་ཉི་ཤུ་རྩ་ཕྱེད་དང་ལྔ་སྟེ། མངོན་པར་རྟོགས་པ་བརྒྱད་བསྟན་ཚུལ་བཤད་ཟིན་ཏོ། ། དོན་བདུན་ཅུ་བསྟན་པའི་ཚུལ་ལ།
དང་པོ་རྣམ་མཁྱེན་གྱི་སྐབས་ལ་དོན་བཅུ་ལས། སེམས་བསྐྱེད་ནི། དེའི་ཚེ་དེ་ལྟར་ཞེས་པ་ནས་སྡིག་ཏོ་ཡི་ལས་བྱེད་པར་འགྱུར་བ་མེད་དོ་ཞེས་པའི་བར་རོ། ། གདམས་ངག་ནི། དེ་སྐད་ཅེས་བཀའ་སྩལ་པ་དང་ཞེས་པ་ནས་རྗེས་སུ་བསྟན་པ་ཡིན་ནོ་ཞེས་པའི་བར་རོ། ། ངེས་འབྱེད་ཡན་ལག་བཞི་ནི། དེ་ནས་ཚེ་དང་ལྡན་པ་རབ་འབྱོར་ཞེས་པ་ནས། ཡོངས་སུ་སྤང་བར་བྱའོ་ཞེས་པའི་བར་རོ། ། བཞི་པ་སྒྲུབ་པའི་རྟེན་ནི། དེ་ནས་ཚེ་དང་ལྡན་པ་ཞེས་པ་ནས།
རིག་པར་བྱའོ་ཞེས་པའི་བར་རོ། ། དམིགས་པ་ནི། གསོལ་པ་ཞེས་པ་ནས་ཁོང་དུ་ཆུད་པར་བྱའོ་ཞེས་པའི་བར་རོ། ། ཆེད་དུ་བྱ་བ་ནི། དེ་ནས་ཚེ་དང་ལྡན་པ་ཞེས་པ་ནས། ཞེས་བྱའོ་ཞེས་པའི་བར་རོ། ། གོ་ཆ་ནི། དེ་ནས་ཚེ་དང་ལྡན་པ་བྱམས་མའི་ཞེས་པ་ནས། ཡོངས་སུ་རྫོགས་པར་བྱའོ་ཞེས་པའི་བར་རོ། ། འཇུག་པའི་སྒྲུབ་པ་ནི།
ཚེ་དང་ལྡན་པ་ཤཱ་རིའི་བུ་ཞེས་པ་ནས་ཡང་དག་པར་གནས་པར་བྱའོ། ། ཞེས་པའི་བར་རོ། ། ཚིགས་ཀྱི་སྒྲུབ་པ་ནི། དེ་ནས་ཚེ་དང་ལྡན་པ་བྱམས་མའི་ཞེས་པ་ནས། གནས་པར་འགྱུར་རོ་ཞེས་པའི་བར་རོ། ། ངེས་པར་འབྱུང་བ་ནི། དེ་ནས་ཚེ་དང་ལྡན་པ་རབ་འབྱོར་ཞེས་པ་ནས། རབ་འབྱོར་གྱི་ལེའུ་ཡོངས་སུ་རྫོགས་པའི་བར་རོ། ། གཉིས་པ་ལམ་ཤེས་ཀྱི་གནས་སྐབས་ལ་དོན་བཅུ་ལས། དང་པོ་ལམ་ཤེས་སྐྱེ་བའི་རྟེན་ནི།
དེ་ནས་སྟོང་གསུམ་ཞེས་པ་ནས། བར་ཆད་མི་བྱེད་དོ་ཞེས་པའི་བར་རོ། ། ཉན་ཐོས་ཀྱི་ལམ་ཤེས་པ་ནི། ཀཽ་ཤི་ཀ་དེ་ལ་ཞེས་པ་ནས། ཟབ་པ་མ་ཡིན་ཕྲ་བ་མ་ཡིན་ཞེས་པའི་བར་རོ། ། རང་སངས་རྒྱས་ཀྱི་ལམ་ཤེས་ནི། དེ་ལྟ་བུ་ཞེས་པ་ནས། མཁྱེན་པ་ཉིད་དུ་འབྱུང་ངོ་ཞེས་པའི་བར་རོ། ། བྱང་ཆུབ་སེམས་དཔའི་ལམ་ཤེས་ལ། མཐོང་བའི་ལམ་ཕན་ཡོན་དང་བཅས་པ་ནི།
དེ་ནས་ལྷའི་དབང་པོ་ཞེས་པ་ནས། བྱང་ཆུབ་ཏུ་བསྔོ་བར་འགྱུར་རོ་ཞེས་པའི་བར་རོ། ། སྒོམ་ལམ་བྱེད་པ་དང་བཅས་པ་ནི། རིགས་ཀྱི་བུ་ཞེས་པ་ནས། བཀུར་སྟི་བྱེད་པར་འགྱུར་རོ་ཞེས་པའི་བར་རོ། ། དག་པ་འཇིག་རྟེན་པའི་སྒོམ་ལམ་ནི། བརྒྱ་བྱིན་གྱིས་གསོལ་པ་ཞེས་པ་ནས། ལེའུ་ཉེར་བཞི་པའི་བར་རོ། ། བསྔོ་བ་ནི། དེ་ནས་བྱང་ཆུབ་སེམས་དཔའ་བྱམས་པ་ཞེས་པ་ནས།
ངོ་མཚར་རོ་ཞེས་པའི་བར་རོ། ། རྗེས་སུ་ཡི་རང་བ་ནི། དེ་ནས་རྒྱལ་ཆེན་བཞི་ཞེས་པ་ནས། ཡོངས་སུ་བསྔོ་བའི་ལེའུ་སྟེ་ལེའུ་ཉེར་ལྔའི་བར་རོ། ། སྒྲུབ་པ་སྒོམ་ལམ་ནི། དེ་ནས་ཚེ་དང་ལྡན་པ་ཞེས་པ་ནས། ཆེན་མོ་ཞེས་པའི་བར་རོ། ། རྣམ་དག་སྒོམ་ལམ་ནི། དེ་ནས་ཚེ་དང་ལྡན་པ་ཞེས་པ་ནས། ལམ་གྱི་རྣམ་པ་ཤེས་པ་ཉིད་ཀྱི་བར་ཏེ།
ལེའུ་ཉེར་བདུན་པའི་བར་རོ། ། སྤྱི་དོན་གསུམ་པ་གཞི་ཐམས་ཅད་ཤེས་པ་ལ་དོན་བརྒྱད་དེ། དང་པོ་ཤེས་པས་སྲིད་ལ་མི་གནས་ཤིང༌། སྙིང་རྗེས་ཞི་ལ་མི་གནས་པ་ནི། གསོལ་པ་བཅོམ་ལྡན་འདས་ཞེས་པ་ནས། མཉམ་པ་ཉིད་ཀྱི་ཕྱིར་རོ་ཞེས་པའི་བར་རོ། ། གཉིས་པ་ཐབས་མ་ཡིན་པས་རིང་བ་ནི། གསོལ་པ་བཅོམ་ལྡན་འདས་ཞེས་པ་ནས། སྤྱོད་ན་ཆགས་པའོ་ཞེས་པའི་བར་རོ། ། གསུམ་པ་ཐབས་ལ་མཁས་པས་ཉེ་བ་ནི།
ཚེ་དང་ལྡན་པ་ཤ་ར་དྭ་ཏིའི་བུ་ཞེས་པ་ནས། ཆགས་པ་མེད་པར་སྤྱོད་དོ་ཞེས་པའི་བར་རོ། ། བཞི་པ་མི་མཐུན་ཕྱོགས་ནི། དེ་ནས་ལྷའི་དབང་པོ་ཞེས་པ་ནས། བསྔོ་བར་མི་ནུས་ཞེས་པའི་བར་རོ། ། ལྔ་པ་གཉེན་པོ་ནི། ཀཽ་ཤི་ཀ་གཞན་ཡང་ཞེས་པ་ནས། ལེའུ་ཉི་ཤུ་རྩ་བརྒྱད་པའི་བར་རོ། ། དྲུག་པ་སྦྱོར་བ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་ཡུམ་ནི་བགྱིད་པ་མ་མཆིས་པའོ་ཞེས་པ་ནས། སྤྲུལ་པ་ལྟ་བུའི་ཆོས་རྣམས་ཡོངས་སུ་ཤེས་པ་དང་ཞེས་པའི་བར་རོ། ། བདུན་པ་སྦྱོར་བའི་མཉམ་ཉིད་ནི། དེ་ལྟར་ཡོངས་སུ་ཤེས་པ་བྱང་སེམས་ཆེན་པོ་རྨི་ལམ་རློམ་སེམས་སུ་མི་བྱེད་ཅེས་པ་ནས། རྣམ་པ་ཐམས་ཅད་མཁྱེན་པ་ཉིད་རློམ་སེམས་སུ་མི་བྱེད་ན་ཞེས་པའི་བར་རོ། ། བརྒྱད་པ་མཐོང་ལམ་ནི། དེ་ནས་སངས་རྒྱས་ཀྱི་མཐུས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་ཞེས་པ་ནས། ལེའུ་ཉི་ཤུ་རྩ་དགུ་པའི་བར་གྱིས་བསྟན་ཏོ། ། སྤྱི་དོན་བཞི་པ་རྣམ་ཀུན་མངོན་རྫོགས་ལ། དོན་བཅུ་གཅིག་གིས་བསྟན་པ་ལ།
དང་པོ་རྣམ་པ་ནི། དེ་ནས་ཚེ་དང་ལྡན་པ་རབ་འབྱོར་ཞེས་པ་ནས། བར་ཆད་མང་དུ་འབྱུང་ངོའི་བར་རོ། ། གཉིས་པ་སྦྱོར་བ་ནི། དེ་ནས་ལྷའི་དབང་པོ་བརྒྱ་བྱིན་ཞེས་པ་ནས། ལེའུ་སོ་གཅིག་པའི་བར་རོ། ། གསུམ་པ་ཡོན་ཏན་ནི། བཅོམ་ལྡན་འདས་ཞེས་པ་ནས། འཚང་རྒྱའོ་ཞེས་པའི་བར་རོ། ། བཞི་པ་སྐྱོན་ནི།
དེ་ནས་ཚེ་དང་ལྡན་པ་རབ་འབྱོར་ཞེས་པ་ནས་ཡོངས་སུ་འཛིན་པར་བྱེད་དོའི་བར་རོ། ། ལྔ་པ་མཚན་ཉིད་ནི། རབ་འབྱོར་འདི་ལྟ་སྟེ། ཞེས་པ་ནས་ག་ལ་འགྱུར་གྱི་བར་རོ། ། དྲུག་པ་ཐར་པའི་ཆ་དང་མཐུན་པ་ནི། ཚེ་དང་ལྡན་པ་ཤ་ར་དྭ་ཏིའི་ཞེས་པ་ནས། བསླབ་པ་མ་ཡིན་ནོ་ཞེས་པའི་བར་རོ། ། བདུན་པ་ངེས་པར་འབྱེད་པའི་ཆ་དང་མཐུན་པ་ནི། རབ་འབྱོར་གྱིས་སྨྲས་པ་ཞེས་པ་ནས། ལེའུ་སོ་དགུ་པའི་བར་རོ། །
བརྒྱད་པ་སློབ་པ་ཕྱིར་མི་ལྡོག་པའི་ཚོགས་ནི། དེ་སྐད་ཅེས་བཀའ་སྩལ་པ་དང་ཞེས་པ་ནས། ལེའུ་ཞེ་གཉིས་པའི་བར་རོ། ། དགུ་པ་སྲིད་པ་དང་ཞི་བ་མཉམ་པ་ཉིད་ནི། དེ་ནས་ཚེ་དང་ལྡན་པ་ཞེས་པ་ནས་འཚང་རྒྱ་བར་འགྱུར་རོ་ཞེས་པའི་བར་རོ། ། བཅུ་པ་ཞིང་དག་པ་བླ་ན་མེད་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། ལེའུ་ཞེ་གསུམ་པའི་བར་རོ། ། བཅུ་གཅིག་པ་ཐབས་ལ་མཁས་པ་ནི། དེ་ནས་འཁོར་དེར་གངྒཱ་ལྷ་མོ་ཞེས་བྱ་བ་ནས།
འབྱུང་ངོའི་བར་ཏེ་ལེའུ་ཞེ་ལྔ་བའི་བར་རོ། ། སྤྱི་དོན་ལྔ་པ་རྩེ་མོའི་མངོན་པར་རྟོགས་པ་ལ་གཉིས་ལས། དང་པོར་རྩེ་མོར་ཕྱིན་པའི་རྟགས་ནི། དེ་ནས་ཡང་བཅོམ་ལྡན་འདས་ཀྱི་ཞེས་པ་ནས། ལེའུ་བརྒྱད་ཀྱི་བར་རོ། ། གཉིས་པ་བརྟན་པ་ནི། དེ་ནས་ལྷའི་དབང་པོ་བརྒྱ་བྱིན་ཞེས་པ་ནས་ཡོངས་སུ་མྱ་ངན་ལས་འདས་པར་རྟོགས་པར་བགྱིད་དོའི་བར་རོ། ། བཞི་པ་སེམས་ཀུན་ཏུ་གནས་པ་ནི། བཅོམ་ལྡན་འདས་ཞེས་པ་ནས། བསོད་ནམས་ནི།
ཚད་མེད་དོའི་བར་རོ། ། ལྔ་པ་མཐོང་ལམ་དང་བསྒོམ་ལམ་རྣམ་པར་རྟོག་པ་བཞིའི་གཉེན་པོ་རྣམ་པ་བཞི་ནི། དེ་སྐད་ཅེས་བཀའ་སྩལ་པ་དང༌། ཞེས་པ་ནས། ཕྱག་བྱ་བར་འོས་པའི་བར་རོ། ། དྲུག་པ་བར་ཆད་མེད་པའི་ཏིང་ངེ་འཛིན་ནི། གསོལ་པ་བཅོམ་ལྡན་འདས་ཞེས་པ་ནས་འདིའི་མཚན་ཉིད་དོའི་བར་རོ། ། བདུན་པ་ལོག་སྒྲུབ་ནི། གསོལ་པ་བཅོམ་ལྡན་འདས་ཞེས་པ་ནས། མངོན་པར་རྫོགས་པར་འཚང་རྒྱའོ་ཞེས་པའི་བར་རོ། །
ལེའུ་ཞེ་བརྒྱད་ནས་ང་དགུ་བར་རོ། ། སྤྱི་དོན་དྲུག་པ་མཐར་གྱིས་པ་ནི་རབ་འབྱོར་གྱིས་གསོལ་པ་ཞེས་པ་ནས་ལེའུ་རེ་གཅིག་པའི་བར་རོ། ། སྤྱི་དོན་བདུན་པ་སྐད་ཅིག་མ་གཅིག་ལ་བྱང་ཆུབ་པ་ལ་བཞི་ལས། དང་པོ་མཚན་ཉིད་ནི་རྣམ་པར་མི་རྟོག་པ་ཟག་པ་མེད་པའི་ཆོས་ཐམས་ཅད་སྐད་ཅིག་མ་གཅིག་གི་མཚན་ཉིད་ཀྱིས་བསྡུས་པ་ནི། དེ་སྐད་ཅེས་བཀའ་སྩལ་པ་དང་ཞེས་པ་ནས། ལམ་ཡོངས་སུ་རྫོགས་པར་བྱེད་པའི་བར་རོ། ། མཚན་ཉིད་གཉིས་པ་ནི། ཟག་པ་མེད་པའི་རྣམ་པར་སྨིན་པའི་གནས་སྐབས་སུ། ཆོས་ཐམས་ཅད་སྐད་ཅིག་མའི་བདག་ཉིད་དུ་འདུས་པ་ནི། རབ་འབྱོར་བྱང་ཆུབ་སེམས་དཔའ་ནས།
སངས་རྒྱས་ཀྱི་ཆོས་ཡོངས་སུ་རྫོགས་པར་འགྱུར་བའི་བར་རོ། ། གསུམ་པ་མཚན་ཉིད་མེད་པའི་ཆོས་ཐམས་ཅད་སྐད་ཅིག་མའི་མཚན་ཉིད་དུ་མཁྱེན་པ་ནི། དེ་ནས་ཚེ་དང་ལྡན་པ་རབ་འབྱོར་ཞེས་པ་ནས། བཀོད་པ་ཡིན་ནོའི་བར་རོ། ། སྤྱི་དོན་བརྒྱད་པ་ཆོས་སྐུ་ལ་བཞི་ལས། དང་པོ་ངོ་བོ་ཉིད་སྐུ་ནི། རབ་འབྱོར་བྱང་ཆུབ་སེམས་དཔའ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཅེས་པའི་བར་རོ། ། གཉིས་པ་ལོངས་སྤྱོད་རྫོགས་པའི་སྐུ་ནི། དེ་ནས་དེ་བཞིན་གཤེགས་པའི་སྐྱེས་བུ་ཞེས་པ་ནས།
རྨད་དུ་བྱུང་བའི་ཆོས་ཞེས་པའི་བར་རོ། ། གསུམ་པ་སྤྲུལ་པའི་སྐུ་ནི། ལོངས་སྐུ་དང་གཟུགས་སྐུར་གཅིག་པས། གོང་གི་མཚན་དཔེ་ལས་སྦྱར་བ་ལས་ལོགས་སུ་མེད་དོ། ། བཞི་པ་ཆོས་སྐུའི་ཕྲིན་ལས་ནི། རབ་འབྱོར་ཇི་ལྟར་ན་ཞེས་པ་ནས་ཆོས་ཉིད་མི་འགྱུར་བར་བསྟན་པའི་ལེའུ་སྟེ་བདུན་ཅུ་རྩ་གཉིས་པའི་བར་རོ། ། ཡན་ལག་སོ་སོ་དང་སྦྱར་བའི་ཚུལ་ལ། མངོན་པར་རྟོགས་པའི་རྒྱན་དང་སྦྱར་བར་བྱ་བའི་མདོ། བརྒྱད་བརྒྱ་དང་བཞི་བཅུ་ཞེ་གསུམ་ཡོད་དོ། ། ལོ་ཙྪ་བ་བློ་གསལ་མི་གསལ་གྱི་བྱེ་བྲག་གིས།
འགྱུར་འགའ་ཞིག་ལ་མ་ཚང་བ་དང༌། ཕྱིས་གཞུང་ལ་ཞུ་དག་ཡང་དག་པར་བྱས་མ་བྱས་ཀྱི་བྱེ་བྲག་གིས་ཆད་ལྷག་ཅི་རིགས་པར་སྣང་སྟེ། དེ་ལ་དུམ་བུ་བཅུ་གཉིས་པའི་དབང་དུ་བྱས་ན། ཀ་པ་ལ་གླེང་གཞིའི་ཕྱོགས་བཅུའི་འགྲེས་ལ་ཕྱོགས་བཅུ་ཆད་དེ། ཅིས་ཤེས་ན། གོང་འོག་ཐམས་ཅད་ལ་ཕྱོགས་བཅུ་ཡོད་པ་དང༌། འདིར་ཤར་ཕྱོགས་གཅིག་པུ་ལས་མེད་པ་དང༌། འོན་འཇང་རྡོའི་འབུམ་ལ་ཡོད་པས་སོ། ། ཀའི་བམ་པོ་གསུམ་པ་ནས་ཡོངས་སུ་རྫོགས་པའི་འགྲེས་ལ། འཕགས་པའི་བདེན་པ་ལ་འཕྲེང་གཅིག་ཆད།
ཏིང་ངེ་འཛིན་དང་གཟུངས་ཀྱི་སྒོ་གཉིས་ཆད་དེ། རྔོག་གི་འགྱུར་ལ་ཡོད་པས་ཤེས་སོ། ། བམ་པོ་ལྔ་པ་ནས་འཇིག་རྟེན་དུ་འབྱུང་བར་འགྱུར་རོ་ཞེས་པའི་འགྲེས་ལ། བསམ་གཏན་དང༌། ཚད་མེད་པ་དང༌། གཟུགས་མེད་པའི་ཚིག་གསུམ་ཆད། དེའི་རྗེས་ཐོག་ཏུ་མངོན་པར་ཤེས་པ་ཆད། དེའི་འོག་ཏུ་བསམ་གཏན་གྱི་ཚིག་གསུམ་པོ་ཆད། དེའི་འོག་ཏུ་བརྩོན་ཞེས་པའི་འགྲེས་ལ་ཁམས་དྲུག་ཆད་དེ། ཤ་སྒྲོ་ཅན་དང་ཉི་ཁྲི་ལ་ཡོད་པས་ཤེས་སོ། །
བམ་པོ་བཅུ་གཅིག་པ་ནས་འཕགས་པའི་བདེན་པ་ལ་ཕྲེང་གཅིག་ཆད་དེ། གསང་ཕུའི་རྔོག་འགྱུར་ལ་ཡོད་པས་ཤེས་སོ། ། ཉི་ཁྲི་ལེ་མང་ལ་ཡང་ཡོད་དོ། ། བམ་པོ་བཅུ་གཉིས་པ་ནས། འདས་པའི་སངས་རྒྱས་བཅོམ་ལྡན་འདས་ཀྱིས་ཀྱང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས་མི་མཉམ་པ་དང་མཉམ་པའི་གཟུངས་ཐོབ་པར་གྱུར་ཏོ། ། ཞེས་བྱ་བ་ནས་རྣམ་པར་ཤེས་པ་ཡན་ཆད་ཀུན་ལ་ཡོད་པ། མ་འོངས་པ་དང་ད་ལྟར་གྱི་དེ་ར་གཟིགས་དམར་སྔོན་གཉིས་དང༌། བླ་འགྱུར་འབྲིང་པོ་ལ་ཆད་དེ། ས་སྨད་དང་གཡོན་པོའི་འབུམ་བཅོ་ལྔ་པོ་ཐམས་ཅད་ལ་ཡོད་པས་ཤེས་སོ། །
ཉི་ཁྲི་ལེ་མང་དང་ལེ་བརྒྱད་མ་དང༌། བརྒྱད་སྟོང་པ་ལ་བཞུགས། འགྱུར་མ་འདྲེས་ན་དུས་གསུམ་གྱི་འདྲེས་ལ་མགོ་མཐོང་བས་འགྱུར་གང་ཡིན་ངོ་ཤེས་པ་ཡིན་ནོ། ། དེའི་འོག་ཏུ་མི་མཉམ་པ་དང་མཉམ་པའི་མངོན་པར་བྱང་ཆུབ་པ་ནས། མི་མཉམ་པ་དང་མཉམ་པའི་ཆོས་ཀྱི་འཁོར་ལོ་བསྐོར་བར་འགྱུར་རོ་ཞེས་པའི་ཚིག་དེ་དུས་གསུམ་གྱི་སངས་རྒྱས་ལ་འོང་བ་ཡིན་ཏེ། རྣམ་པར་ཤེས་པ་འོང་གི་ཞེས་པའི་འོག་ཏུ་འོང་སྟེ། ཕྲེང་གཅིག་གིས་རྒྱས་སོ། ། ཅིས་ཤེས་ན་ཉི་ཁྲི་ལེ་མང་དང་ལེ་བརྒྱད་མ་གཉིས་ཀ་ན་ཡོད་དོ། ། གཡོ་རུ་གྲ་ཐང་གི་འབུམ་ལའང་ཡོད་པས་སོ། ། བམ་པོ་བཅུ་དགུ་པ་ནས་གསོལ་པ་བཅོམ་ལྡན་འདས་ཞེས་སོགས་ཀྱི་འགྲེས་ལ།
གསོལ་པ་བཅོམ་ལྡན་འདས་དེ་ལྟ་མ་ལགས་སོ་ཞེས་པའི་རྗེས་ལ་འདི་རྣམས་ཆད་དོ། ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཁྱོད་ཀྱིས་དོན་གྱི་དབང་གང་ཞིག་མཐོང་ནས། འདི་སྐད་དུ། གཟུགས་ཀྱི་ཚིག་བླ་དྭགས་བྱང་ཆུབ་སེམས་དཔའ་མ་ཡིན། གཟུགས་རྟག་པ་དང་མི་རྟག་པའི་ཚིག་བླ་དྭགས་བྱང་ཆུབ་སེམས་དཔའ་མ་ཡིན། དེས་འགྲེ་སྟེ། ཚོར་བ་འདུ་ཤེས་འདུ་བྱེད་རྣམ་པར་ཤེས་པ་རྟག་པ་བྱང་ཆུབ་སེམས་དཔའ་མ་ཡིན་ནོ་ཞེས་བདེ་སྡུག་གཉིས་ལ་ཕུང་པོ་ལྔ་ཚང་བར་སྦྱར་ཏེ། འདི་ལྟར་ད་ལྟར་ཡོད་མེད་གཉིས། ཞི་མ་ཞི་གཉིས།
སྟོང་མི་སྟོང་གཉིས། མཚན་མ་ཡོད་མེད་གཉིས། སྨོན་པ་ཡོད་མེད་གཉིས། ཕུང་པོ་ལྔ་ཚང་བར་བྱས་པའི་ཞབས་སུ་སྨོན་པ་ཡོད་མེད་གཉིས། ཚིག་བླ་དྭགས་བྱང་ཆུབ་སེམས་དཔའང་མ་ཡིན་ཟེར་ཏེ། དེ་རྣམས་ཆད་དོ། ། དེ་ནས་རབ་འབྱོར་གྱིས་གསོལ་པ། གཟུགས་ཤིན་ཏུ་མ་མཆིས་ཤིང་མི་དམིགས་ན་ཞེས་པ་ཡན་ཆད་ནི་གོང་མ་དེའི་ལན་བཏབ་པའོ། ། གོང་གི་དེ་ཆད་པ་ཅིས་ཤེས་ན། བྲག་སྣའི་ལྕགས་ཐུར་ཅན་དང༌།
སྒོ་མང་གི་ཁམས་ཀྱི་འབུམ་ནག་དང༌། ཅང་གི་ཕལ་ཆེ་བ་ལ་ཡོད། ཉི་ཁྲི་ལེ་མང་དང་ལེ་བརྒྱད་མ་གཉིས་ཀ་ལ་ཡོད། ལེ་མང་ལ་རག་ཤི་ར་ལ་མེད་དོ། ། ཅོག་རོ་མ་ལ་ཡོད་དོ། ། འདི་ཕལ་གྱིས་གསོས་སོ། ། བམ་པོ་བཅུ་དགུ་པའི་ཞབས་ནས་ཡང་དག་རྗེས་མཐོང་གི་འགྲེས་ལ། རྣམ་ཤེས་དྲུག འདུས་ཏེ་རེག་པ་དྲུག རྐྱེན་གྱིས་ཚོར་བ་དྲུག་ཆད།
ཅིས་ཤེས་ན། གསང་ཕུ་མ་ལ་ཡོད་དོ། ། བམ་པོ་ཉི་ཤུ་པ་ལ་རྟོགས་པར་འཚལ་ལོའི་འགྲེས་ལ་ཁམས་དྲུག་ཆད་དེ། རྔོག་གི་འབུམ་ལ་ཡོད་པས་ཤེས་སོ། ། དེ་ཡང་བམ་པོ་ཉི་ཤུ་པ་ནས། འགྱུར་བ་མེད་ཀྱི་འགྲེས་ལ། དྲིས་ལན་གཉིས་ཀ་ལ་ཁམས་དྲུག་ཆད་དེ། ཅང་འབུམ་ལ་ཡོད་པས་ཤེས་སོ། ། འགྲེས་གོང་འོག་འཆོལ་བ་མང་དུ་ཡོད་དེ། དཔང་པོ་མེད་པས་མ་གཟུང༌།
ཁ་པའི་བམ་པོ་གཉིས་པ་ནས་མཚན་མ་མེད་པའི་འགྲེས་ལ། སའི་ཁམས་ནས་རྒ་ཤིའི་བར་དུ་ཆད་དེ། ཅང་འབུམ་ལ་ཡོད་པས་ཤེས་སོ། ། ཡང་འགྲེས་དེ་ལ་བྱམས་པ་ཆེན་པོ་དང་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱང་ཆད་དོ། ། བམ་པོ་བཅུ་པ་ནས་ཡིད་མི་བདེ་བའི་འགྲེས་ལ་ཁམས་དྲུག་ཆད་དེ། ཡེར་པའི་གླང་བྱང་ཆུབ་འོད་ཀྱི་འབུམ་དང༌། ཉང་ཏིང་ངེ་འཛིན་གྱི་འབུམ་དར་ཆས་ཅན་དང༌། ཡུང་བ་ཞལ་གདམས་ཀྱི་འབུམ་དང༌། ཕ་ཝང་སྐོར་གྱི་འབུམ་ལ་ཡོད་པས་ཤེས་སོ། ། བམ་པོ་བཅུ་གཉིས་པའི་ཏིང་ངེ་འཛིན་གྱི་སྐབས་ནས།
ཆོས་མཆོག་གི་ཕྲེང་གཅིག་ཆད། ཆོས་ཀྱི་འཕགས་པའི་ཏིང་ངེ་འཛིན་གྱི་གོང་དུའང༌། ཡང་འོག་ནས་ཡིད་ཀྱི་སྐྱོན་ཡང་དག་པར་སེལ་བའི་སྐབས་ན་ཕྲེང་གཅིག་ཆད། ལུས་ངག་གི་ཏིང་ངེ་འཛིན་གྱི་འོག་ཏུའང་བསམ་ཡས་དང༌། འཆིང་ཕུ་དང༌། སོལ་ནག་ཐང་དང༌། བ་ལམ་བཞག་གཟུའི་འབུམ་ལ་ཡོད་པས་ཤེས་སོ། ། བམ་པོ་བཅོ་ལྔ་པ་ནས། མི་ཤེས་མི་མཐོང་གི་འགྲེས་ལ། སའི་ཁམས་ནས་རྒ་ཤིའི་བར་ཆད།
ཡོང་བ་དྭང་བ་སྐོར་ལ་ཡོད་པས་ཤེས་སོ། ། ཡང་དེའི་འོག་ཏུ་ཡིད་མི་ཆེས་ཀྱི་འགྲེས་ལ་སའི་ཁམས་ནས་རྒ་ཤིའི་བར་དུ་ཆད་དེ། ཡུང་བ་ཞལ་གདམས་ཀྱི་འབུམ་ལ་སོགས་པ་འབུམ་གོང་མ་རྣམས་ལ་ཡོད་པས་ཤེས་སོ། ། ཡང་དེ་ནས་མངོན་པར་ཞེན་པའི་འགྲེས་ལ། ཁམས་དྲུག་ཆད། བཞག་གཟུངས་ཀྱི་འབུམ་ལ་ཡོད་པས་ཤེས་སོ། ། བམ་པོ་བཅུ་བདུན་པ་ནས་སྒྱུ་མའི་དཔེ་བརྒྱད་ཀྱི་འགྲེས་ལ། རབ་འབྱོར་གཟུགས་ནི་སྤྲུལ་པ་ལྟ་བུ་ཞེས་པ་ནས། དངོས་པོ་མེད་པའི་ངོ་བོ་ཉིད་ཀྱི་ཕྱིར་ཞེས་པའི་བར་དུ་ཕྲེང་ལྔ་ཆད་དོ། ། སྒྱུ་མ་ལྟ་བུའི་རྗེས་ཐོགས་སུའང་ངོ༌། །
བསམ་ཡས་འཆིང་པུ་དང༌། ཡུང་བ་དང༌། སོལ་ནག་ཐང་དང༌། སྟོང་ལུང་གནམ་བར་གྱི་འབུམ་ལ་ཡོད་པས་སོ། ། ག་པའི་བམ་པོ་གཉིས་པ་ནས། རླུང་སེམས་རིང་མོའི་འགྲེས་ལ་ཕར་ཕྱིན་དྲུག་ཆད། བམ་པོ་གཉིས་པ་ནས། གཟུགས་ནི་བདག་དང་བདག་གིས་སྟོང་ངོ་ཞེས་པ་ལ་སོགས་ཕུང་པོ་ལྔ་ཆད། ཡེར་བའི་ཉང་ཏིང་ངེ་འཛིན་གྱི་འབུམ་ཆེན་མོ་དར་ཆས་ཅན་ལ་ཡོད་པས་ཤེས་སོ། ། བམ་པོ་བཞི་པ་ནས་གནས་མེད་དོ་ཞེས་པའི་འགྲེས་ལ་ཁམས་དྲུག་ཆད།
འཕྲེང་གཉིས་ཡོད་དེ། མ་རིག་པའི་གོང་དུ་འོང༌། ཡང་དེའི་འོག་ཙམ་དུ་སྟོང་པ་བཅོ་བརྒྱད་ཀྱི་ཞབས་སུ་རབ་འབྱོར་དེ་བཞིན་དུ་ཞེས་པའི་ཚིག་གཅིག་ཆད། ཡང་ཚིག་གི་དོན་མེད་དོ་ཞེས་པའི་འགྲེས་ལ་ཁམས་དྲུག་གི་ཕྲེང་བཅུ་གཅིག་ཆད། མ་རིག་པའི་གོང་དུ་འོང༌། བམ་པོ་དྲུག་པའི་ཏིང་ངེ་འཛིན་གྱི་སྐབས་ན་ཡིད་ཀྱི་སྐྱོན་ཡང་དག་པར་སེལ་བའི་ཏིང་ངེ་འཛིན་ལ་སེལ་བ་ཆད། ངག་གི་འོག་ཏུ་འོང༌། བམ་པོ་བརྒྱད་པ་ན། གོ་ཆ་སྒྲུབ་པའི་སྐབས་ནས་བྱང་ཆུབ་སེམས་དཔའ་ཆེན་པོ་བྱ་བ་བཅུ་དྲུག་ཆད། གཞན་ཉི་ཤུ་ལ་ཡོད་དོ། །
ཆད་པར་ཅིས་ཤེས་ན། ཡེར་བའི་བྱང་ཆུབ་འོད་ཀྱི་འབུམ་དང༌། རྒྱལ་པོའི་བླ་འབུམ་རྒྱས་པ་བཅོ་ལྔ་ལ་ཡོད་པས་སོ། ། བམ་པོ་བཅུ་གཅིག་པ་ནས་མི་བྱེད་དོ་ཞེས་པའི་འགྲེས་ལ་ཁམས་དྲུག་ཆད། མ་རིག་པའི་གོང་དུ་འོང༌། བམ་པོ་བཅུ་གསུམ་པ་ནས་ཏིང་ངེ་འཛིན་གྱི་རྒྱས་བཤད་མེད་པ་བཅུ་གཉིས་ཡོད་དེ། ཏིང་ངེ་འཛིན་མང་ཤོས་བརྒྱ་དང་དྲུག་བཅུ་རེ་གཉིས་ཡོད་པ་ལ། བཞི་བཅུ་རྩ་གཉིས་ལོ་ཙྪ་བ་རིན་ཆེན་བཟང་པོས་བསྣན་ནོ། ། རྒྱས་བཤད་ལ་གསུམ་མེད། ཉུང་ཤོས་ལ་བརྒྱ་ཉི་ཤུ་ཡོད་པ་ལ།
རྒྱས་པ་བཤད་དུ་བཅུ་གཉིས་ཆད་པ་ནི། ཆོས་ཐམས་ཅད་ཀྱི་ཕྱག་རྒྱའི་ཏིང་ངེ་འཛིན་གང་ཞེ་ན། ཏིང་ངེ་འཛིན་དེ་ལ་གནས་ཤིང་ཆོས་ཐམས་ཅད་མི་འགྱུར་བ་རྒྱས་བཏབ་སྟེ། འདི་ནི་ཆོས་ཐམས་ཅད་ཀྱི་ཕྱག་རྒྱ་ཞེས་བྱ་བའི་ཏིང་ངེ་འཛིན་ནོ། ། སྐབས་གང་དུ་འོང་བ་ནི། མདོར་བསྟན་ལས་ཤེས་ཏེ། སྤྱི་གཙུག་དང་གདུལ་བྱའི་བར་དུའོ། ། དེ་ལ་རྒྱལ་མཚན་གྱི་རྩེ་མོའི་དཔུང་རྒྱན་ཞེས་བྱ་བའི་ཏིང་ངེ་འཛིན་དེ་ལ། ཇི་ལྟར་རྒྱལ་མཚན་དམ་པ་བཞིན་ཏིང་ངེ་འཛིན་ཐམས་ཅད་ལས་འཕགས་ཏེ། འདི་ནི་འདྲེ་བ་མེད་པའི་ཏིང་ངེ་འཛིན་ཞེས་བྱའོ། །
དེ་ལ་དབང་པོའི་དཔལ་ཞེས་བྱ་བའི་ཏིང་ངེ་འཛིན་གྱི་དབང་དམ་པ་ཐོབ་པ་སྟེ། འདི་ནི་དེ་ལ་རྗེས་སུ་སོང་བ་ཞེས་བྱའོ། ། ཏིང་ངེ་འཛིན་དེ་ལ་རྒྱུན་གྱིས་རྗེས་སུ་མ་ལོག་པར་ཡང་དག་པར་ཞུགས་ཏེ། འདི་ནི་དེ་ལ་སེང་གེ་རྣམ་པར་འགྱིང་བ་ཞེས་བྱའོ། ། ཏིང་ངེ་འཛིན་དེ་ལ་སྡུག་བསྔལ་དང་དྲི་མ་ཐམས་ཅད་རབ་ཏུ་སྤོངས་པའི་དབང་དུ་གྱུར་ཞིང༌། ཇི་ལྟར་སེང་གེའི་དབང་པོ་བཞིན་ནོ། ། དབང་ཐོབ་པས་འགྱིང་བ་སྟེ། འདི་ནི་དེ་ལ་སྣྲེལ་ཞི་ཞེས་བྱའོ། ། ཏིང་ངེ་འཛིན་དེ་ལ་འཁོར་བའི་རྒྱུད་རྣམས་རྒྱུན་གཅོད་པར་བྱེད་པ་འདི་ནི་ལྔ་ཉོན་མོངས་སྤོང་བ་དང༌། ཟད་མི་ཤེས་པའི་བར་དུ་འོང་ངོ༌། །
དེ་ལ་མི་ཕམ་པ་ཞེས་བྱ་བའི་ཏིང་ངེ་འཛིན་དེ་ལ། ཏིང་ངེ་འཛིན་ཐམས་ཅད་ཀྱིས་སྟོབས་རབ་ཏུ་ཐོབ་པ་སྟེ། འདི་ནི་གཟི་བརྗིད་དང་ཟླ་བ་དྲི་མ་མེད་པའི་བར་དུ་འོང༌། དེ་ལ་ཤེས་རབ་སྒྲོན་མ་ཞེས་བྱ་བའི་ཏིང་ངེ་འཛིན་དེ་ལ། ཏིང་ངེ་འཛིན་ཐམས་ཅད་ཀྱི་འོད་ཀྱིས་མ་རིག་པའི་མུན་པ་ཐམས་ཅད་སེལ་བར་བྱེད་པ་སྟེ། དེ་ནི་སྣང་བ་གསལ་བ་དང་རྣམ་པ་མེད་པའི་བར་དུ་འོང་ངོ༌། ། དེ་ལ་མིང་ངེས་པ་ལ་འཇུག་པའི་ཏིང་ངེ་འཛིན་དེ་ལ། ངེས་པའི་ཚིག་ཐམས་ཅད་ནི་ཡང་དག་པར་དམིགས་སུ་མེད་ཅིང་ཐ་སྙད་མ་རྟོགས་པ་ཙམ་མོ། ། ཞེས་རྟོགས་པར་འཇུག་པ་སྟེ། དེ་གནས་མེད་པ་དང་ཟླ་བ་དྲི་མ་མེད་པའི་བར་དུ་འོང་ངོ༌། །
དེ་ལ་གློག་གི་འོད་ཅེས་བྱ་བའི་ཏིང་ངེ་འཛིན་དེ་ལ་དག་ཅིང་གསལ་བའི་འོད་ཀྱིས་སེམས་ཅན་གྱི་རིག་པ་གསལ་བར་བྱས་ཤིང༌། མུན་པ་མུན་ནག་གི་ཚ་བའི་གདུང་བ་སེལ་བར་བྱེད་དེ། དེ་ནི་རྒྱན་ཆེན་པོ་དང་མཉམ་པ་ཉིད་ཀྱི་བར་དུ་འོང་ངོ༌། ། དེ་ལ་སྡུག་བསྔལ་མེད་ཅིང་སྡུག་བསྔལ་དང་བྲལ་བའི་ཚུལ་དང་ལྡན་པའོ། ། ཏིང་ངེ་འཛིན་དེ་ལ་ཏིང་ངེ་འཛིན་དེས་ཆོས་ཐམས་ཅད་སྡུག་བསྔལ་དང་བྲལ་བས་མཉམ་པ་ཉིད་དུ་རྟོགས་པ་སྟེ། འདི་ནི་ཉོན་མོངས་པ་མེད་པ་དང༌། ངག་གི་བར་དུ་འོང་ངོ༌། ། དེ་ལ་ཡིད་ཀྱི་སྐྱོན་ཡང་དག་པར་སེལ་བ་ཞེས་བྱ་བ་ཏིང་ངེ་འཛིན་དེ་ལ་ཏིང་ངེ་འཛིན་ཐམས་ཅད་ཀྱི་ལས་ལ་དམིགས་པ་སྟེ། དེ་ནི་ནམ་མཁའི་གོང་དུ་འོང་ངོ༌། ། བམ་པོ་བཅུ་དྲུག་པ་ནས་འབྱུང་བར་འདོད་དུ་ཟད་ཀྱི་འགྲེས་ལ་སའི་ཁམས་ནས།
རྒ་ཤིའི་བར་དུ་ཤོག་བུ་གསུམ་ཆད། ཡང་འོག་ཙམ་ན་གནས་པ་དང་མི་གནས་པ་མེད་དོའི་འགྲེས་ལ། སའི་ཁམས་ནས་རྒ་ཤི་ཡན་ཆད་ཤོག་བུ་གསུམ་ཆད། བམ་པོ་བཅུ་དགུ་པ་ནས་ཡིད་ཀྱིས་སྐྱོན་ཡང་དག་པར་སེལ་བའི་ཏིང་ངེ་འཛིན་གྱི་ཞེས་པ་ལ་སོགས་ཆད། མདོར་བསྟན་དུ་འོང༌། ཆོས་ཐམས་ཅད་མི་ཕམ་པ། ཤེས་རབ་སྒྲོན་མེ་གསུམ་ཆད། རྔོག་གིས་རྒྱ་དཔེ་ལས་རྙེད་དོ། ། སོལ་ནག་ཐང་གི་འབུམ་ལ། བཅུ་གཉིས་པོ་དེ་བཀང་སྟེ་ཡོད་དོ། །
དགུ་པོ་དེ་ཡང་ཏིང་ངེ་འཛིན་མང་ཤོས་ལེ་བརྒྱད་མ་ལ་ཡོད་དོ། ། ཉུང་ཤོས་ཀྱང་ལེ་བརྒྱད་མ་ལ་ཡོད་པས་སོ། ། བམ་པོ་ཉེར་གསུམ་པ་ནས། གར་ཡང་གནས་པར་འགྱུར་བ་མེད་པའི་འགྲེས་ལ། རྒྱུན་དུ་ཞུགས་པའི་འབྲས་བུ་ནས་ཕྱིར་མི་འོང་བ། དགྲ་བཅོམ། རང་བྱང་ཆུབ། ལམ་གྱི་རྣམ་ཤེས། ཐམས་ཅད་མཁྱེན་པ་ཆོས་ཉིད་ཀྱི་བར་དུ་འགྲེས་བརྒྱད་ཆད། སྐར་ཆུང་མེས་ཚིག་པའི་འབུམ་བཞི་དུམ་པ་དང༌།
ལན་པའི་འབུམ་བཞི་དུམ་པ་དང༌། ཡུང་བའི་བཞི་དུམ་པ་དང༌། གླང་མ་དཀྱུས་ཀྱི་བཞི་དུམ་པ་དང༌། སོལ་ནག་ཐང་གི་བཞི་དུམ་པ་དང༌། སྐྱི་སྨད་ཀྱི་བཞི་དུམ་པ་རྣམས་ལ་ཡོད་དོ། ། དེའི་འོག་ན་དྲན་པ་ཉེར་བཞག་ནས་མི་མཉམ་པ་དང་མཉམ་པའི་འགྲེས་འོག་ནས། དྲན་པ་ཉེར་བཞག་ནས་རྣམ་པར་ཐར་པའི་སྒོ་གསུམ་ཆད། བམ་པོ་ཉེར་བཞི་པ་ནས་གང་ཡིན་པའི་འགྲེས་ལ།

ཁམས་དྲུག་ཆད། བྲག་སྣའི་འབུམ་ལ་ཡོད་དོ། ། ད་ཅའི་བམ་པོ་ལྔ་པ་ནས་བྱང་ཆུབ་སེམས་མེད་དོའི་འགྲེས་ལ་མ་རིག་ནས་རྒ་ཤིའི་བར་དུ་ཆད་དོ། ། ལྕང་འབུམ་ལ་ཡོད་པས་ཤེས་སོ། ། བམ་པོ་བདུན་པ་ནས་གང་དང་བྲལ་བའི་འགྲེས་ལ། འཕྲེང་སུམ་ཅུ་ལ་ཤ་ར་དྭ་ཏིའི་བུ་ཆད། གྲོག་གི་ཤོག་སེར་ཅན་དང་ལྕང་འབུམ་ལ་སོགས་པ་བཅོ་ལྔ་པོ་ལ་ཡོད་དོ། ། བམ་པོ་བཅུ་པ་ནས་འདོགས་པར་མི་བགྱིད་ཀྱི་འགྲེས་ལ་སའི་ཁམས་ནས་རྒ་ཤི་ཡན་ཆད་ལ་ཤོག་གུ་གཅིག་ཆད་དོ། ། དར་ཡུལ་མདའི་གནས་ཁང་གི་འབུམ་བརྒྱད་དུམ་པ་དང༌། སོག་ཁང་གི་དྲུག་དུམ་པ་དང༌། སོལ་ནག་ཐང་དང༌།
དོལ་དང་སྐྱི་སྨད་ཀྱི་འབུམ་རྣམས་ལ་ཡོད་དོ། ། ཅ་པའི་བམ་པོ་དང་པོ་ནས་གནས་པར་མི་བྱའོ་ཡི་འགྲེས་ལ་སྟོང་པ་བཅོ་བརྒྱད་ཆད་དོ། ། ཡང་མ་ཚད་ནས་འཕགས་པའི་བདེན་པ་ནས་དེ་བཞིན་གཤེགས་པའི་སྟོབས་བཅུའི་བར་དུ་ཆད། འོན་འཇང་རྡོའི་འབུམ་ལ་ཡོད་པས་སོ། ། ཡང་དེ་ནས་ཕྲ་བ་མ་ཡིན་གྱི་འགྲེས་ལ། ཐམས་ཅད་མཁྱེན་པ་ལ་སོགས་པ་ཅིའི་ཕྱིར་ན་ཚིག་གསུམ་ཆད། མདོར་བསྟན་ཆད། ཅིས་ཤེས་ན་གཞན་བརྒྱད་ཆར་ན་ཡོད་དོ། ། བམ་པོ་གསུམ་པ་ནས་སྒྱུ་མ་ལྟ་བུའི་འགྲེས་འོག་ལ། ལྷའི་བུ་དག་བཅུ་གཅིག་ཆད།
སོལ་ནག་ཐང་གི་ལ་ཡོད་པས་སོ། ། བམ་པོ་བརྒྱད་པ་ནས་འདུས་ཏེ་རེག་པ་དྲུག་ལ། སྐྱེས་པའི་ཚོར་བ་ཟེར་བ་དེའི་འགྲེས་ལ་རྒྱུན་དུ་ཞུགས་པ་ནས་རང་བྱང་ཆུབ་ཀྱི་བར་ཆད། སངས་རྒྱས་ཀྱི་ཆོས་ཀྱི་འོག་ཏུ་འོང་ངོ༌། ། དེ་ཅིས་ཤེས་ན་གནས་ཁང་གི་ཁམས་འབུམ་ལ་ཡོད་པས་སོ། ། འོག་ན་མར་ལ་འགྲེས་ཚན་དྲུག་པ་ལྔ་པོ་ཐམས་ཅད་ཤེས་པ་ལ་བསྡུས་ནས་ཡོད་དོ། ། ལྕང་འབུམ་ན་མ་བསྡུས་པར་བརྐྱང་ནས་འདུག་གོ ། འགྲེས་འཚོལ་པ་མང་དུ་འདུག་གོ ། འཁོར་བའི་འགྲེས་ལ། བསྡུས་པ་བག་རེ་འདུག་པ་དཔང་པོ་མེད་པས་མ་བཟུང་ངོ༌། །
ཆ་པའི་བམ་པོ་གཉིས་པ་ནས། ཟག་པ་མེད་པའི་ཆོས་ཀྱི་འགྲེས་ལ་ཕ་རོལ་ཏུ་ཕྱིན་པ་དྲུག་ཆད། དྲན་པ་ཉེར་བཞག་གི་གོང་དུ་འོང་ངོ༌། ། སྐབས་དེ་ལ་འགྲེས་འཆོལ་པ་མང་དུ་འདུག་སྟེ། མཁས་པས་བསྡེབས་ན་ལེགས་སོ། ། ཡང་དེ་ནས་བསམ་གཏན། ཚད་མེད་པ། གཟུགས་མེད་པའི་སྙོམས་པར་འཇུག་པ་གསུམ་ཆད། དེ་གསུམ་འགྲེས་མགོ་ལ་ཡོད་དོ། ། འགྲེས་གཞན་གྱི་གོང་ལ་དེ་གསུམ་མེད།
ཡང་དེ་ནས་བྱམས་པ་དང་སྙིང་རྗེ་དང་དགའ་བ་དང་བཏང་སྙོམས་བཞི་ཆད། ཅི་སྟེ་ན་ཉི་ཁྲི་ལེ་མང་དང་ལེ་བརྒྱད་མ་གཉིས་ག་ལ་ཡོད་པས་སོ། ། འཆིང་ཕུ་མ་ལ་སོགས་པ་འབུམ་ཆ་ལྔ་ལ་ཡང་ཡོད་དོ། ། བམ་པོ་བཅུ་གཅིག་པ་ནས་འབྱུང་བར་འགྱུར་རོའི་འགྲེས་ལ། ལྟར་གསལ་འགྲེས་འཆོལ་བར་འགྱུར་བ་མང་དུ་ཡོད་དོ། ། ལྕགས་ཐུར་ཅན་ལ་བསྡེབས་ནས་འདུག་པ། གཞན་པ་ཡང་བསྡེབས་ན་ལེགས་སོ། ། བམ་པོ་བཅུ་གཉིས་པ་ན། དེ་ཉིད་ཀྱི་འགྲེས་ལ་བསྡུས་ཡོད་དེ། ཕུང་པོ་ལྔ་ལ་དེ་བཞིན།
སྐྱེ་མཆེད་བཅུ་གཉིས་ལ་དེ་བཞིན། ཁམས་བཅོ་བརྒྱད་ལ་དེ་བཞིན། རྟེན་ཅིང་འབྲེལ་བར་འབྱུང་བ་བཅུ་གཉིས་ལ་དེ་བཞིན་ཞེས་འོང་བའི་བར་དེའི་ཆད་དོ། ། ཅིས་ཤེས་ན་དང་ཡུལ་གནས་ཁང་གི་ཁམས་འབུམ་ན་ཡོད་དོ། ། ཐབ་ལ་འགྲེས་གོང་འོག་འཆོལ་བ་དང༌། འགྲེས་བསྡུས་ཏེ་མ་ཚང་བ་དང༌། འཁོར་བའི་འགྲེས་དང་མྱ་ངན་ལས་འདས་པའི་འགྲེས་གཉིས་ཀ་ལ་བཀའ་ཆད་པ་གང་ཡང་མེད་ལ། འགྲེས་ཐམས་ཅད་ལ་ཡང་འཁོར་བའི་གཟུགས་ནས་རྒ་ཤིའི་བར་ལ་ཡང་བཤད་དོ། ། སྟོང་པ་ཉིད་བཅོ་ལྔ་ཡང་ཆད། རྣམ་བྱང་གི་འགྲེས་ལ་དྲན་པ་ཉེར་བཞག་ནས་རྣམ་པ་ཐམས་ཅད་མཁྱེན་པའི་བར་ལ་ཡང་ཆད་དོ། །
ཉ་པའི་བམ་པོ་བཅུ་གཉིས་པ་ན་རྣམ་པར་དག་པའི་འགྲེས་ལ་ཤ་ར་དྭ་ཏིའི་བུ་དྲུག་ཆད། ནང་སྟོང་པ་ཉིད་ནས་མ་ཚད་ཙམ་ན། རྣམ་པར་དག་པ་འཁོར་བའི་འགྲེས་ལ་གཟུགས་ནས་རྒ་ཤིའི་བར་དུ་ཕྲེང་ཉི་ཤུ་ཆད། དེ་ཅིས་ཤེས་ན། རྗེ་རལ་པ་ཅན་གྱི་བླ་འབུམ་ལ་བཞུགས་སོ། ། གསར་པ་ཕལ་ལ་ཡང་བཅུག་ནས་འདུག་གོ ། ཡང་དྲན་པ་ཉེར་བཞག་གི་བར་ཆད་ཀྱི་འགྲེས་ལ། ཤ་ར་དྭ་ཏིའི་བུ་བཞི་ཆད། ཡང་བམ་པོ་དེ་ཉིད་ལ་ཉིང་གི་མཚམས་སྦྱོར་བ་མེད་པའི་འགྲེས་དང༌། འོད་གསལ་བའི་འགྲེས་དང༌།
མངོན་པར་མ་གྲུབ་པའི་འགྲེས་ལ། ཤ་ར་དྭ་ཏིའི་བུ་མང་དུ་ཆད། ཡེར་པའི་བླ་མ་བྱང་ཆུབ་འོད་ཀྱི་འབུམ་ལ་ཡོད་དོ། ། བམ་པོ་ཉེར་ལྔ་པ་ནས་འགྲེས་འཆོལ་བ་བག་ཙམ་ཡོད་དེ་མ་བཟུང་ངོ༌། ། ཏ་པ་ལ་བམ་པོ་དྲུག་པ་ན། འགྲེས་འཆོལ་བ་བག་ཙམ་གཅིག་ཡོད་དོ། ། བམ་པོ་ཉེར་གཅིག་པ་ན་ངང་ཚུལ་ཅན་གྱི་འགྲེས་ལ་མ་རིག་ནས་རྒ་ཤིའི་བར་དུ་ཆད། དེ་ཅིས་ཤེས་ན་མངའ་རིས་ནས་སྤྱན་དྲངས་པ་ན་ཡོད་དོ། ། ཡང་དེ་ཉིད་ནས་རྣམ་པར་བསྒོམ་འགྲེས་ལ། རབ་འབྱོར་འདི་ལྟ་སྟེ་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་འདི་ནི།
རྣམ་པ་ཐམས་ཅད་མཁྱེན་པ་ཉིད་བསྒོམ་པའོ་ཞེས་པ་ཆད། ཉང་གི་དར་ཆས་ཅན་ལ་ཡོད་དོ། ། ཐ་མ་བམ་པོ་བཅུ་པ་ན་འཕེལ་འགྲིབ་མ་མཆིས་པའི་འགྲེས་ལ་སྟོང་པ་བཅོ་བརྒྱད་ཆད་དེ། ལྕང་འབུམ་ལ་ཡོད་པ་དང་འགྲེས་འོག་མས་ཀྱང་ཤེས་སོ། ། ཡང་དེ་ཉིད་ན་ཡོངས་སུ་འགྲིབ་པ་མེད་པའི་འགྲེས་ལ་ཐམས་ཅད་ཤེས་པ་ལམ་གྱི་རྣམ་པ་ཐམས་ཅད་མཁྱེན་པ་གསུམ་ཆད། བ་ལམ་བཞག་གཟུངས་ཀྱི་འབུམ་ལ་ཡོད་དོ། ། བམ་པོ་བཅོ་བརྒྱད་པ་ལེའུ་ཞེ་དྲུག་པ་ནས། བཅོམ་ལྡན་འདས་ཀྱིས་བཀའ་སྩལ་པ། དེ་ཇི་སྙམ་དུ་སེམས། སེམས་ཅན་ཐམས་ཅད་དང་གཞན་ཞེས་བྱ་བ་ལ་སྤྱོད་དམ།
གསོལ་པ། བཅོམ་ལྡན་འདས་དེ་ལྟ་མ་ལགས་སོ། ། བདེ་བར་གཤེགས་པ་དེ་ལྟ་མ་ལགས་ཏེ། སེམས་ཅན་རྣམས་བདག་དང་བདག་གི་བགྱི་བ་ལ་སྤྱོད་དམ། རབ་འབྱོར་དེ་ཅི་སྙམ་དུ་སེམས། ཆོས་ཐམས་ཅད་དབེན་ཞིང་སྟོང་ངམ། གསོལ་པ་བཅོམ་ལྡན་འདས་སྟོང་ལགས་སོ། ། བདེ་བར་གཤེགས་པ་ཆོས་ཐམས་ཅད་དབེན་ལགས་སོ། ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས།
འོན་ཀྱང་བདག་དང་བདག་གིར་བྱ་བས་སེམས་ཅན་རྣམས་ཀུན་ཏུ་སྡུག་ཅིང་ཀུན་ཏུ་འཁོར་བར་འགྱུར་ཏམ། གསོལ་པ་བཅོམ་ལྡན་འདས་དེ་ལྟར་ལགས་སོ། ། བདེ་བར་གཤེགས་པ་དེ་ལྟ་ལགས་ཏེ། བདག་དང་བདག་གིར་བཅས་པའི་སེམས་ཅན་རྣམས་ཀུན་ཏུ་སྡུག་ཅིང་འཁོར་བར་འགྱུར་ཏོ། ། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ལྟར་ན་སེམས་ཅན་ཀུན་ནས་ཉོན་མོངས་པ་མ་ཡིན་ཏེ། གང་ལ་བདག་ཏུ་བྱ་བ་མེད་པ་དང༌། བདག་གིར་བྱ་བ་མེད་པ་དེ་ལ་འཛིན་པ་མེད། འཛིན་པ་མེད་པ་དེ་ལ་སེམས་ཅན་རྣམས་སྡུག་ཅིང་ཀུན་ཏུ་འཁོར་བ་མེད་དེ། དེ་ལ་ཀུན་ནས་ཉོན་མོངས་པ་མེད་པས།
རབ་འབྱོར་དེ་ལྟར་ན་རྣམ་པར་བྱང་བ་ཡོད་པ་མ་ཡིན་ནོ། ། ཞེས་བྱ་བ་ཆད། དེ་ཅིས་ཤེས་ན། ལེ་བརྒྱད་དང་ལེ་མང་གཉིས་ཀ་ལ་ཡོད་ཅིང༌། གསང་ཕུའི་ལ་ཡང་ཡོད་དོ། ། བམ་པོ་བཅུ་བདུན་པ་ནས་འགྲེས་མ་ཚང་བ་དང་འགྲེས་འཆོལ་བ་ཡོད་དོ། ། ད་པ་ལ་བམ་པོ་གསུམ་པ་ནས་གསོལ་པ་བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་ལ་གནས་ཤིང་སྦྱིན་པའི་ཕ་རོལ་ཏུ་ཕྱིན་པ་ལ་ཡོངས་སུ་འཛིན་པ་ལགས་ཞེས་པ་ནས། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་འཛིན་པའི་བར་དུ་ཆད་དེ། ལེ་མང་ན་གསལ་ལོ། ། བམ་པོ་ལྔ་པ་ནས།
མི་འཛིན་མི་སྟོང་པའི་འགྲེས་ལ་རབ་འབྱོར་བདུན་ཆད། ཡིད་ཀྱི་འདུས་ཏེ་རེག་པ་ཡན་ཆད་ལའོ། ། དེ་ཅིས་ཤེས་ན་བླ་འབུམ་ན་ཡོད་པས་སོ། ། འགྲེས་འཆོལ་བ་དང་མ་ཚང་བ་མང་རབ་འདུག་པ་མ་བཟུང་ངོ༌། ། ན་པ་ལ་བམ་པོ་དྲུག་པ་ནས་ཕྱིས་པ་སོ་སོའི་སྐྱེ་བོ་ཐམས་ཅད་དང༌། ཐུན་མོང་མ་ཡིན་པ་གང་ཡིན་ན་ཞེས་པའི་འགྲེས་ལ། མཐར་གྱིས་གནས་པའི་རྗེས་ལ་མཐའ་དག་གི་སྐྱེ་མཆེད་བཅུ་དང༌། ཟིལ་གྱིས་གནོན་པའི་སྐྱེ་མཆེད་བརྒྱད། ཉོན་མོངས་པ་ལྔ་དང༌། ལམ་ཤེས་དང༌།
མངོན་པར་ཤེས་པ་དྲུག་དང༌། ཡོངས་སུ་ཤེས་པ་བཞི་དང༌། དབང་བཅུ་དང༌། ཡང་དེའི་འོག་ཙམ་ན་བསྲུང་བ་མེད་པ་གསུམ་དང༌། དགོངས་པ་ཉེ་བར་བཞག་པ་གསུམ་དང༌། བསྙེལ་བ་མེད་པའི་ཆོས་ཉིད་དང༌། བག་ཆགས་ཀྱི་སྒྲིབ་པ་རབ་ཏུ་སྤངས་པའི་ཆོས་ཉིད་དང༌། རྣམ་པ་ཐམས་ཅད་མཁྱེན་པ་ཉིད་དང་ཞེས་པ་དེ་རྣམས་ཀྱི་མདོར་བསྟན་ཆད། དེ་ཅིས་ཤེས་ན་རྒྱས་བཤད་ན་ཡོད་པ་དང༌། དགེ་རྒྱས་ཀྱི་འབུམ་དང་བླ་འབུམ་ན་ཡོད་པས་སོ། །
བམ་པོ་བཅུ་དྲུག་པ་ན། ཡོད་པར་འགྱུར་གྱི་འགྲེས་ལ། ཅི་བརྒྱ་ཐམ་པ་ཆད། ཆོས་ཐམས་ཅད་ལ་ཅི་ཡོད་དེ་མན་ཆད་ལ་མེད་པ། རྒྱ་ནག་པོའི་འབུམ་ལ་སོགས་པ་འབུམ་ཉི་ཤུ་ལ་ཡོད་དོ། ། རྟག་ཏུ་ངུ་དང་ཆོས་འཕགས་གཉིས་དང་པོ་ཀླུའི་ཡུལ་དུ་ལུས་པ་ཡིན། བརྒྱད་སྟོང་པ་ནས་བྲིས་པ་བླ་འགྱུར་ཆེན་མོ་ན་ཡོད་དོ། ། ཁུངས་སུ་ཡང་ཆེ་བས་བཟུང་བས་ཆོག་གོ ། བྱ་ཡུལ་པ་དང་ཤར་པ་བས་མང་དུ་བཅུག འབུམ་རྙིང་པ་དེ་རྣམས་ཀྱིས་ཕལ་ཆེར་བླ་འགྱུར་འབྲིང་པོ་དང༌།
ལ་ལ་བླ་འགྱུར་ཆེན་མོ་དང༌། ལ་ལ་ར་གཟིགས་སྔོན་དམར་དང༌། ཞུ་ཆེན་རྒྱ་དཔེ་མ་ནི་ཉུང་ངོ༌།། ༈ སྐབས་དང་པོའི་དོན་རྣམ་མཁྱེན་བསྟན་པ། གཉིས་པ་ཤཱ་རིའི་བུའི་ལེའུ་བཤད་པ། གླེང་གཞིའི་མཇུག་ཐོགས་ནས། བསྟོད་པས་གླེང་བསླང་བ་ནི། དེ་ཡི་ཚེ་བཅོམ་ལྡན་འདས་ཀྱིས་ཞེས་པ་ནས། ཤཱ་རིའི་བུ་ལ་བཀའ་སྩལ་པ། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ།
ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་པར་བྱའོ། ། ཞེས་གསུངས་ཏེ། འདི་ནི་བསྡུས་ཏེ་བསྟན་པའི་སྒོའོ། ། འབྲིང་དུ་བསྟན་པའི་སྒོ་བཤད་པ་ལ། བསྡུས་ཏེ་བསྟན་པའི་སྒོ་རྒྱས་པར་བཤད་པར་འདོད་ནས། ཤཱ་རིའི་བུས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཇི་ལྟར་བརྩོན་པར་བགྱི་ཞེས་ཞུས་པ་ན། སྔར་གྱི་བསྡུས་ཏེ་བསྟན་པའི་སྒོ་བཤད་བྱར་བཟུང་ནས། འབྲིང་དུ་བསྟན་པའི་སྒོ་བསྟན་པ་སྟེ། འདི་ཡང་འཇུག་ཡུལ་བསྟན་ནས་དེ་དམིགས་པར་རྟོགས་པའི་སྒོ་ནས་ཤེར་ཕྱིན་ལ་སྤྱོད་ཚུལ་དང༌། སྔར་བརྩོན་པར་ཞེས་སྨོས་པའི་དོན་རྒྱས་པར་བསྟན་པའོ། །
དེ་ལ་དང་པོ་ནི། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོས་གནས་པ་མེད་པའི་ཚུལ་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ཏེ། ཞེས་བྱ་བ་ནས་བཏང་སྙོམས་ཆེན་པོ་མི་དམིགས་པའི་ཕྱིར། བཏང་སྙོམས་ཆེན་པོ་རྫོགས་པར་བྱའོ་ཞེས་པའི་བར་གྱིས་གསུངས་སོ། ། འདིས་ནི་སྤྱོད་པ་བཞི་བསྟན་ཏེ། ཕ་རོལ་ཏུ་ཕྱིན་པའི་སྤྱོད་པ་དང༌། བྱང་ཆུབ་ཀྱི་ཕྱོགས་ཀྱི་སྤྱོད་པ་དང༌། སེམས་ཅན་ཡོངས་སུ་སྨིན་པར་བྱ་བའི་སྤྱོད་པ་དང༌། སངས་རྒྱས་ཀྱི་ཆོས་སྨིན་པར་བྱ་བའི་སྤྱོད་པའོ། ། དེ་ལ་དང་པོ་ནི།
གནས་པ་མེད་པའི་ཚུལ་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ཏེ་ཞེས་པ་ནས་བཟུང་སྟེ། ཆོས་ཐམས་ཅད་མི་དམིགས་པའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱའོ་ཞེས་པའི་བར་གྱིས་གསུངས་སོ། ། བྱང་ཆུབ་ཀྱི་ཕྱོགས་དང་མཐུན་པའི་སྤྱོད་པ་ནི། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ཏེ། དྲན་པ་ཉེ་བར་བཞག་པ་མི་དམིགས་པའི་ཕྱིར་ཞེས་པ་ནས། རྣམ་པར་ཐར་པ་སྒོ་གསུམ་གྱི་ཏིང་ངེ་འཛིན་ཡོངས་སུ་རྫོགས་པར་བྱའོ་ཞེས་པའི་བར་གྱིས་ཡོངས་སུ་གསུངས་སོ། ། སེམས་ཅན་ཡོངས་སུ་སྨིན་པའི་སྤྱོད་པ་ནི། བསམ་གཏན་མི་དམིགས་པའི་ཕྱིར། བསམ་གཏན་བཞི་ཡོངས་སུ་རྫོགས་པར་བྱའོ་ཞེས་པ་ནས། སེམས་ཅན་གྱི་གནས་དགུ་རྫོགས་པར་བྱའོ་ཞེས་པའི་བར་གྱིས་གསུངས་སོ། །
དེ་ལ་བསམ་གཏན་བཞི་ནི་དང་པོའོ། ། ཚད་མེད་པ་བཞི་ནི་གཉིས་པའོ། ། གཟུགས་མེད་པའི་སྙོམས་འཇུག་ནི་གསུམ་པའོ། ། རྣམ་པར་ཐར་པ་བརྒྱད་ནི་བཞི་པའོ། ། མཐར་གྱིས་གནས་པའི་སྙོམས་པར་འཇུག་པ་ནི་ལྔ་པའོ། ། མངོན་པར་ཤེས་པ་ལྔ་ནི་དྲུག་པའོ། ། འདུ་ཤེས་དགུ་བསྒོམ་པ་ནི་བདུན་པའོ། ། སངས་རྒྱས་རྗེས་དྲན་ནི་བརྒྱད་པའོ། ། ཆོས་རྗེས་དྲན་ནི་དགུ་པའོ། ། དགེ་འདུན་རྗེས་དྲན་ནི་བཅུ་པའོ། །
ཚུལ་ཁྲིམས་རྗེས་སུ་དྲན་པ་ནི་བཅུ་གཅིག་པ། གཏོང་བ་རྗེས་དྲན་ནི་བཅུ་གཉིས་པ། ལྷ་རྗེས་དྲན་ནི་བཅུ་གསུམ་པ། དབུགས་ཕྱི་ནང་དུ་རྒྱུ་བ་རྗེས་དྲན་ནི་བཅུ་བཞི་པ། སྐྱོ་བ་རྗེས་སུ་དྲན་པ་ནི་བཅོ་ལྔ་པ། འཆི་བ་རྗེས་སུ་དྲན་པ་ནི་བཅུ་དྲུག་པ། ལུས་ཀྱི་རྣམ་པ་རྗེས་སུ་དྲན་པ་ནི་བཅུ་བདུན་པ། མི་རྟག་པ་དང༌། སྡུག་བསྔལ་བ་དང༌། བདག་མེད་ཞེས་པ་ནས།
ཡིད་བརྟན་དུ་མི་རུང་བའི་འདུ་ཤེས་བསྒོམ་པའི་བར་ནི་ལུས་ཀྱི་རྣམ་པ་རྗེས་སུ་དྲན་པ་སྟེ་རྒྱས་བཤད་དོ། ། སྡུག་བསྔལ་ཤེས་པ་ནི་བཅོ་བརྒྱད་པ། ཀུན་འབྱུང་ཤེས་པ་བཅུ་དགུ་པ། འགོག་པ་དང་ལམ་ཤེས་པ་གཉིས་ནི། འགོག་པ་དང༌། ལམ་ཤེས་པ་དང་བཅས་པའོ། ། གཉིས་པ་རྒྱས་པར་བཤད་པ་ནི། ཟད་པ་དང་མི་སྐྱེ་བ་ཤེས་པ་དང༌། ཆོས་ཤེས་པ་དང༌། གཉིས་སུ་མེད་པ་ཤེས་པ་དང༌།
ཀུན་རྫོབ་ཤེས་པ་དང༌། འདྲིས་པ་ཤེས་པ། སྒྲ་ཇི་བཞིན་ཤེས་པ། རྟོག་དཔྱོད་དང་བཅས་པའི་ཏིང་ངེ་འཛིན་དང༌། རྟོག་པ་མེད་པ་ལ་དཔྱོད་པ་དང་བཅས་པ་ཏིང་ངེ་འཛིན་དང༌། གཉིས་ཀ་མེད་པའི་ཏིང་ངེ་འཛིན་དང༌། ཏིང་ངེ་འཛིན་གསུམ་ཤེས་པ་དང༌། དབང་པོ་གསུམ་ཤེས་པ་དང༌། ཟིལ་གནོན་པ་དང༌། ཆུབ་པའི་སྐྱེ་མཆེད་དང༌།
བསྡུ་བའི་དངོས་པོ་བཞི་དང༌། རྣམ་པར་འགོད་པ་བཞི་དང༌། ས་བཅུ་དང༌། བཟོད་པ་བཅུ་དང༌། ལྷག་པའི་བསམ་པ་ཉི་ཤུ་དང༌། ཐམས་ཅད་མཁྱེན་པའི་ཡེ་ཤེས་དང༌། ཞི་གནས་དང༌། ལྷག་མཐོང་དང༌། རིག་པ་གསུམ་དང༌། སོ་སོ་ཡང་དག་པར་རིག་པ་བཞི་དང༌།
མི་འཇིགས་པ་བཞི་དང༌། མ་ཉམས་པའི་མངོན་ཤེས་ལྔ་དང་ཕར་ཕྱིན་དྲུག་དང༌། ནོར་བདུན་དང༌། སེམས་ཅན་གྱི་གནས་དགུ་ཡོངས་སུ་རྫོགས་པར་བྱའོ། ། ཞེས་པ་ཡན་ཆད་ཀྱིས་བསྟན་ཏོ། ། དེ་དག་གི་ཚིག་དོན་བཤད་པ་ལ། ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ནི། ། ཞེས་གསུངས་པ་ལ་ཤེར་ཕྱིན་གྱི་དོན་ནི། ཆོས་དགུའི་ཕ་རོལ་ཏུ་ཕྱིན་པའི་ཕྱིར་ཕ་རོལ་ཏུ་ཕྱིན་པ་ཞེས་བྱའོ། ། ཆོས་དགུ་ནི།
སྨོན་ལམ་དང༌། བརྩོན་འགྲུས་དང༌། ཉོན་མོངས་པ་དང༌། ལས་དང༌། སྡུག་བསྔལ་དང༌། འཁོར་བ་དང༌། རྣམ་རྟོག་དང༌། ཡོན་ཏན་དང༌། ཤེས་པར་བྱ་བའོ། ། འདུ་ཤེས་བཅུ་བསྒོམ་པ་ཞེས་པས་འདོད་ཆགས་ཀྱི་གཉེན་པོ་བསྟན་ཏོ། །
རྗེས་དྲན་དྲུག་ནི་ཕར་ཕྱིན་གྱི་འགྲེལ་པ་ནས་བསྟན་པ་བཞིན་ནོ། ། དབུགས་ཕྱི་ནང་དུ་རྒྱུ་བ་རྗེས་སུ་དྲན་པ་ནི། ལུས་ལ་དམིགས་པའི་ཏིང་ངེ་འཛིན་ནོ། ། སྐྱོ་བ་རྗེས་སུ་དྲན་པ་ནི། རྒ་བ་དང༌། ན་བ་ལ་སོགས་པ་དྲན་པའོ། ། ལུས་ཡོངས་སུ་དྲན་པ་ནི། ལུས་མི་གཙང་བར་བསྒོམས་པ་སོགས་སོ། ། བདེན་པ་བཞི་རྗེས་སུ་བསྒོམ་པ་ནི་རྟོགས་པར་སླའོ། ། བསྡུ་བའི་དངོས་པོ་བཞི་ནི།
སྦྱིན་པ་དང༌། ཚིག་སྙན་པ་དང༌། དོན་མཐུན་པ་དང༌། གཞན་གྱི་དོན་སྤྱོད་པའོ། ། རྣམ་པར་འགོད་པ་བཞི་ནི། ཆོས་གདགས་པར་རྣམ་པར་འགོད་པ་དང༌། བདེན་པ་གདགས་པ་དང༌། རིགས་པ་གདགས་པ་དང༌། ཐེག་པ་གདགས་པར་རྣམ་པར་འགོད་པའོ། ། དང་པོ་ནི།
མདོའི་སྡེ་དང༌། དབས་བསྙད་ལ་སོགས་པ་མིང་དུ་བཏགས་ཤིང་རྣམ་པར་འགོད་པའོ། ། གཉིས་པ་ནི། བདེན་གཉིས། གསུམ་པ་ནི་རིགས་པ་བཞི། བཞི་པ་ནི་ཐེག་པ་གསུམ་འགོད་པའོ། ། ཆོས་སྤྱོད་བཅུ་ནི་དབུས་མཐའ་ལས་འབྱུང་བ་བཞིན་ནོ། ། བཟོད་པ་བཅུ་ནི། རང་བཞིན་གྱིས་བཟོད་པ་དང༌། གནོད་པ་ལ་ཅི་མི་སྙམ་པ་དང༌།
སྡུག་བསྔལ་དང་དུ་ལེན་པ་དང༌། ཆོས་ལ་ངེས་པར་མོས་པ་དང༌། བྱ་དཀའ་བ་ལ་བཟོད་པ་དང༌། ཐབས་ཀྱི་སྒོའི་བཟོད་པ་དང༌། སྐྱེས་བུ་དམ་པའི་བཟོད་པ་དང༌། རྣམ་པ་ཐམས་ཅད་དུ་བཟོད་པ་དང༌། ཕོངས་པ་འདོད་པ་ལ་བཟོད་པ་དང༌། འདི་དང་ཕྱི་མར་སྡུག་བསྔལ་བ་ལ་བཟོད་པའོ། ། སེམས་ཅན་གྱི་སྐྱེ་གནས་དགུ་ནི། ཁམས་གསུམ་ས་དགུ་སྟེ།
སེམས་ཅན་གྱི་སྐྱེ་གནས་བརྟག་པའི་ཕྱིར་དུའོ། ། སངས་རྒྱས་ཀྱི་ཆོས་ཡོངས་སུ་སྨིན་པའི་སྤྱོད་པ་ནི། དེ་བཞིན་གཤེགས་པའི་སྟོབས་བཅུ་དང༌། མ་འདྲེས་པ་བཅོ་བརྒྱད་དང༌། བྱམས་པ་ཆེན་པོ་སོགས་བཞི་ཡོངས་སུ་རྫོགས་པར་བྱ་བས་བསྟན་ཏོ། ། བརྩོན་པའི་དོན་རྒྱས་པར་བཤད་པ་ལ་བརྒྱད་དེ། གང་གི་ཕྱིར་བརྩོན་པར་བྱ་བ་དང༌། ཇི་ལྟར་བརྩོན་པར་བྱ་བ་དང༌། བརྩོན་པར་བྱེད་པའི་མཚན་ཉིད། དེའི་རབ་དབྱེ།
བརྩོན་པར་གདམས་པ། བརྩོན་པའི་ཕན་ཡོན། བརྩོན་པའི་རབ་དབྱེ། རབ་དབྱེ་གཏན་ལ་དབབ་པའོ། ། དང་པོ་ནི། རྣམ་པ་ཐམས་ཅད་མཁྱེན་པའི་ཡེ་ཤེས་སམ། རྣམ་པའི་མཆོག་ཐམས་ཅད་དང་ལྡན་པ་མངོན་པར་རྫོགས་པར་འཚང་རྒྱ་བར་འདོད་པའི་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པར་བྱའོ་ཞེས་པ་ནས། ཤ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་འདི་ལྟར་ཡོངས་སུ་བརྟགས་པར་བྱ་སྟེ། ཇི་ལྟར་ན་བདག་གི་མིང་ཐོས་པ་ཙམ་གྱིས་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ཀྱི་སེམས་ཅན་མང་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་འགྱུར་བར་བྱ་སྙམ་ན་ཡང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་པའི་བར་གྱིས་གསུངས་ཏེ།
འདིས་སེམས་བསྐྱེད་བསྟན་ཏོ། ། གང་གི་ཕྱིར་ཤེར་ཕྱིན་སློབ་པའི་ཕན་ཡོན་བསྟན་པ་ནི། ཤ་ར་དྭ་ཏིའི་བུ་གང་གི་ཚེ་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང་ཡོན་ཏན་འདི་དག་སྒྲུབ་པར་འགྱུར་བ་ཞེས་པ་ནས་ཚངས་པར་མི་སྤྱོད་པས་ན་མི་བྱའོ་ཞེས་པའི་བར་གྱིས་གསུངས་ཏེ། འདི་མངོན་པར་རྟོགས་པའི་རྒྱན་གྱིས་མ་ཟིན་ཏོ། ། ཇི་ལྟར་བརྩོན་པར་བྱ་བ་བསྟན་པའི་དོན་དུ། ཤཱ་རིའི་བུས་བཅོམ་ལྡན་འདས་ཇི་ལྟར་ཞེས་སོགས་ཀྱིས་ཤེར་ཕྱིན་ལ་སྤྱོད་ཚུལ་ཞུས་སོ། ། ཞུས་པའི་ཚུལ་ནི། བྱང་ཆུབ་སེམས་དཔའ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང༌། དེ་ལ་སྤྱོད་ཚུལ་གསུམ་ཞུས་པའོ། །
ལན་ལ། སྒྲུབ་པའི་ངོ་བོ་ལ་གདམས་ངག་སྟོན་པའི་དོན་དུ། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས་མངོན་པར་ཤེས་པ་ཡང་དག་པར་རྗེས་སུ་མི་མཐོང་ངོ་ཞེས་པའི་བར་དུ་གསུངས་སོ། ། དེ་ལ་བྱང་ཆུབ་སེམས་དཔའ་ཡང་དག་པར་མི་མཐོང་ངོ་ཞེས་པས་ནི་གང་ཟག་གི་བདག་མེད་པར་བསྟན་ཏོ། ། ལྷག་མ་རྣམས་ཀྱིས་ཆོས་ཀྱི་བདག་མེད་པར་བསྟན་ཏེ། ཐོབ་པ་པོ་བྱང་ཆུབ་སེམས་དཔའི་མིང་དང༌། ཐོབ་བྱ་བྱང་ཆུབ་དང༌། དེའི་མིང་དང༌། ཐོབ་བྱེད་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། སྤྱོད་པའི་མཐའ་བཞི་དང༌།
ཕུང་པོ་ལྔ་མི་མཐོང་བའི་ཚུལ་གྱིས་ཤེར་ཕྱིན་ལ་བརྩོན་པར་གསུངས་སོ། ། འཐད་པ་སྟོན་པ་ནི། དེ་ཅིའི་ཕྱིར་ཞེ་ན་ཞེས་སོགས་ཏེ། སྟོང་པ་ཉིད་ཀྱིས་གཟུགས་སྟོང་པ་ཉིད་མ་ཡིན་ཞེས་པས་ནི། སྟོང་པ་ཉིད་གཟུགས་ཀྱི་ཆོས་ཉིད་དུ་ཡོད་པར་བསྟན་ཏོ། ། གཟུགས་ལས་གུད་ན་ཡང་སྟོང་པ་ཉིད་མེད་དེ། ཅེས་སོགས་ཀྱིས་ནི། ཆོས་ཅན་གྱི་ངོ་བོ་ཐ་དད་མེད་པར་བསྟན་ཏོ། ། ལྷག་མ་རྣམས་ལ་ཡང་སྦྱར་རོ། ། གཟུགས་སོགས་སྟོང་པ་ཉིད་དང༌།
སྟོང་པ་ཉིད་ཀྱང་གཟུགས་སོགས་སུ་བསྟན་པས་ནི། ཆོས་ཅན་ཆོས་ཉིད་གཉིས་ཀ་མི་བདེན་པས་ན། བདེན་པ་བསལ་བའི་དོན་དུ། དེ་ཅིའི་ཕྱིར་ཞེ་ན། བྱང་ཆུབ་ཀྱང་མིང་ཙམ། བྱང་ཆུབ་སེམས་དཔའ་ཡང་མིང་ཙམ་ཞེས་སོགས་གསུངས་སོ། ། མིང་ཙམ་ཡིན་གྱི་དོན་ལ་མེད་ན། ཇི་ལྟར་ན་སྐྱེ་འགག་དང་འཕེལ་འགྲིབ་སོགས་སུ་སྣང་ཞེ་ན། གཟུགས་ནི་སྒྱུ་མ་ལྟ་བུ་ཞེས་སོགས་ཀྱིས་ལན་གསུངས་སོ། ། སྒྱུ་མ་ལྟ་བུར་རྟོགས་པའི་ལན་བསྟན་པ་ནི།
དེ་ལྟར་སྤྱོད་པའི་བྱང་ཆུབ་སེམས་དཔའ་ཞེས་པ་ནས། ཡང་དག་པར་རྗེས་སུ་མི་མཐོང་ངོ་ཞེས་པའི་བར་དུ་གསུངས་སོ། ། ཆོས་རྣམས་མིང་ཙམ་དུ་བསྟན་པས་ན། མིང་དང་མིང་གི་མཚན་མ་ཡོད་དགོས་སོ་སྙམ་ན། དེ་ཅིའི་ཕྱིར་ཞེ་ན། ཆོས་རྣམས་སོ་སོའི་མིང་ནི་སྒྱུ་མ་སྟེ། ཞེས་སོགས་ཀྱི་མིང་གི་སྒོ་ནས་དོན་ཡོད་པར་མངོན་པར་ཞེན་པ་ཙམ་ཡིན་གྱིས། ཐམས་ཅད་མིང་ཙམ་ཡིན་ལ། མིང་ཡང་བཅོས་མའོ་ཞེས་སྟོན་པས་ནི། རྣམ་པར་བརྟགས་པ་དེ་དག་ཞེས་སོགས་ཀྱིས་གསུངས་སོ། །
ཐ་སྙད་ཙམ་བརྗོད་ཀྱིས་ཐ་སྙད་བཏགས་པའི་ཡུལ་མེད་པར་སྟོན་པ་ནི། ཤ་ར་དྭ་ཏིའི་བུ་འདི་ལྟ་སྟེ་དཔེར་ན། བདག་ཅེས་བྱ་བ་ཐ་སྙད་དུ་བརྗོད་མོད་ཀྱི་ཞེས་སོགས་ནས་བྱེད་པའི་སྐྱེས་བུ་བཅུ་གཉིས་ལ་སྦྱར་ནས་གསུངས་སོ། ། ཡང་ན་དོན་ལ་མངོན་པར་ཞེན་པ་བསྟན་པ་ལ། དེ་ནི་འདི་ལྟར་ཆོས་རྣམས་སོ་སོའི་མིང་ནི་སྒྱུ་མ་སྟེ་ཞེས་སོགས་ཕྲེང་གཅིག་གིས་བྱིས་པ་རྣམས་ཀྱིས་མིང་ལ་དོན་ལ་འཁྲུལ་བའི་ཚུལ་བསྟན། བྱང་ཆུབ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་ཞེས་བྱ་བ་ནས་བཟུང་ནས། བྱེད་པའི་སྐྱེས་བུ་བཅུ་གཉིས་མི་དམིགས་པའི་བར་དུ་བསྟན་ཏོ། ། མི་དམིགས་པའི་སྒྲུབ་པ་ཉན་ཐོས་སོགས་དང་ཐུན་མོང་མ་ཡིན་པར་བསྟན་པ་ནི། བྱང་ཆུབ་སེམས་དཔའ་ཆེན་པོས་གང་ཟག་བྱང་ཆུབ་སེམས་དཔའ་ཆོས་བྱང་ཆུབ་དང༌། གང་ཟག་སངས་རྒྱས་དང༌།
ཆོས་ཤེར་ཕྱིན་དང༌། གཟུགས་སོགས་དང༌། བྱང་ཆུབ་སེམས་དཔའ་ཡང་མི་ཙམ་དུ་རྟོགས་པའི་ཚུལ་གྱིས། ཤེར་ཕྱིན་ལ་འཇུག་པའི་ཤེས་རབ་ཀྱིས་ཉན་རང་གི་ཤེས་རབ་ཟིལ་གྱིས་མནན་པར་བསྟན་པ་ནི། བྱང་ཆུབ་སེམས་དཔའ་ཡང་དག་པར་རྗེས་སུ་མི་མཐོང་ངོ་ཞེས་པ་ནས་ཟིལ་གྱིས་གནོན་ཏོ་ཞེས་པའི་བར་རོ། ། དེ་འཐད་པའི་སྒོ་ནས་སྟོན་པ་ནི། དེ་ཅིའི་ཕྱིར་ཞེ་ན། ཞེས་སོགས་ཀྱིས་སྟོན་ཏེ། ཉན་རང་གི་ཆོས་དྲུག་ལ་གནས་པའི་ཤེས་རབ་ཀྱིས་བྱང་ཆུབ་སེམས་དཔའ་ཤེས་རབ་ཀྱི་ཕར་ཕྱིན་ལ་སྤྱོད་པའི་ཤེས་རབ་ཀྱི་བརྒྱའི་ཆར་ཡང་ཉེ་བར་མི་འགྲོ་བའི་ཚུལ་གྱིས་སྟོན་ནོ། ། ཇི་སྐད་དུ་དེ་དག་གི་ཤེས་རབ་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཤེས་རབ་ཀྱི་བརྒྱའི་ཆར་ཡང་ཉེ་བར་མི་འགྲོའོ་ཞེས་སོགས་གསུངས་སོ། །
ཤེར་ཕྱིན་གྱི་མདོ་ལྔས་འདི་དང་མཐུན་པར་གསུངས་པས་ན། ས་བདུན་པ་མ་ཐོབ་ཀྱི་བར་དུ་ཉན་རང་རྟོགས་པའི་མཐུས་ཟིལ་གྱིས་གནོན་པར་མི་ནུས་ཞེས་འདོད་པ་ནི་གཞུང་འདི་དག་དང་འགལ་ལོ། ། དེ་ལ་བརྒྱའི་ཆར་ཡང་མི་འགྲོ་ཞེས་པ་ནས། བྱེ་བ་བརྒྱ་ཕྲག་སྟོང་གི་ཆར་ཡང་མི་འགྲོའོ་ཞེས་སོགས་ཀྱི་དོན་ནི། བརྒྱའི་ཆ་ཤས་སུ་རྣམ་པར་ཕྱེ་བའི་ཆ་གཅིག་གི་དོ་ཟླར་ཡང་མི་འགྲོ་ཞེས་པ་སྟེ། ལྷག་མ་རྣམས་ལ་ཡང་རིགས་པ་དེ་ཉིད་དོ། ། གྲངས་དང༌། ཆ་དང༌། བགྲང་བ་གསུམ་གྱི་དོན་ནི། ངག་གིས་དེའི་གྲངས་སུ་བགྲང་བ་དང༌།
ཆ་ཤས་སུ་མར་བྱེ་བའི་ཆ་ཙམ་གྱི་གྲངས་དང༌། ཡིད་ཀྱིས་བགྲང་བའི་གྲངས་སུ་ཡང་མི་འགྲོའོ་ཞེས་པའི་དོན་ནོ། ། དཔེར་མི་རུང་ཞེས་པ་ནི། འདྲ་བ་ཙམ་ཡང་མེད་པ་དང༌། རྒྱུར་ཡང་ཞེས་པས་ནི། རྒྱུ་འབྲས་སུ་ཡང་མི་རུང་ཞེས་པའོ། ། རྟོགས་པའི་ཆོས་དྲུག་ལ་གནས་པ། འཛམ་བུའི་གླིང་གང་བར་གྱུར་པའི་ཤེས་རབ་ཀྱི་བརྒྱའི་ཆར་ཡང་ཉེ་བར་མི་འགྲོ་ཞེས་སོགས་སྦྱར་བ་ལྟར། ཤར་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ནས་ཕྱོགས་བཅུ་ཐམས་ཅད་ལ་སྦྱར་རོ། ། འདིར་ཤེར་ཕྱིན་ལ་སྤྱོད་པའི་བྱང་སེམས་ཀྱི་ཆེ་བ་བསྟན་པ་ན།
འཁོར་རྣམས་ཀྱི་ཐེ་ཚོམ་ཟ་བ་བསལ་བའི་དོན་དུ། ཤཱ་རིའི་བུས་ཞུས་པ་ནི། ཤཱ་རིའི་བུས་གསོལ་པ། བཅོམ་ལྡན་འདས་གང་འདི་ཉན་ཐོས་རྒྱུན་དུ་ཞུགས་པ་དང་ཞེས་པ་ནས། ཤེས་རབ་ཟིལ་གྱིས་གནོན་པར་འགྱུར་བ་ལགས་ཞེས་པའི་བར་གྱིས་དྲིས་སོ། ། སྤྱིའི་དོན་ནི། དོན་དམ་པར་ཆོས་ཐམས་ཅད་སྟོང་པ་ཉིད་དུ་རོ་གཅིག་ན། ཇི་ལྟར་ན་ཉན་རང་བྱང་སེམས་ལས་ཤེས་རབ་ཀྱི་ཁྱད་པར་མཆིས་ཞེས་ཞུས་པའོ། ། དོན་དམ་པར་བྱེ་བྲག་མེད་དུ་ཟིན་ཀྱང་ཐ་སྙད་དུ་ཡོད་པའི་ཚུལ་སྟོན་པ་ནི། ཤཱ་རིའི་བུ་དེ་ཇི་སྙམ་དུ་སེམས་ཞེས་སོགས་ཀྱིས་གསུངས་ཏེ།
འདིས་ཐ་སྙད་དུ་རྒྱུ་ཐ་དད་པ་དང༌། འབྲས་བུ་ཐ་དད་པར་བསྟན་ཏོ། ། རྒྱུ་ལ་ཡང་བསམ་པ་དང༌། སྤྱོད་པ་དང༌། བྱ་བ་གསུམ་ལས། བསམ་པའི་ཆེ་བ་བརྗོད་པ་ནི། རྣམ་པ་ཐམས་ཅད་ཀྱི་མཆོག་དང་ལྡན་པ་ཞེས་པས་བསྟན་ཏོ། ། སྤྱོད་པ་ནི་རྣམ་པ་ཐམས་ཅད་མཁྱེན་པ་ཉིད་ལ་སྤྱོད་པས་ཞེས་པའོ། ། བྱ་བ་ནི་སེམས་ཅན་གྱི་དོན་བྱེད་པ་ཞེས་པས་བསྟན་ཏོ། ། འབྲས་བུ་ནི་གཉིས་ཏེ་མངོན་པར་རྫོགས་པར་བྱང་ཆུབ་པ་དང༌།
ཆོས་ཀྱི་འཁོར་ལོ་བསྐོར་བའོ། ། དང་པོ་ནི། ཆོས་ཐམས་ཅད་མངོན་པར་རྫོགས་པར་བྱང་ཆུབ་པར་བྱས་ཏེ་ཞེས་པའོ། ། གཉིས་པ་ནི། སེམས་ཅན་ཡོངས་སུ་མྱ་ངན་ལས་འདའ་བར་བྱའོ་ཞེས་པའོ། ། འཐད་པའི་རྣམ་གྲངས་གཞན་སྟོན་པ་ནི། ཉན་ཐོས་དང་རང་སངས་རྒྱས་ལ་བསམ་པ་ཁྱད་པར་ཅན་མེད་པ་ནི། ཉན་རང་ལ་ལྷག་པའི་བསམ་པ་མེད་པར་ཟིལ་གྱིས་གནོན་ནུས་པར་བསྟན་པ་ནི། ཤཱ་རིའི་བུ་དེ་ཅི་སྙམ་དུ་སེམས་ཞེས་པ་ནས་ཟིལ་གྱིས་གནོན་ཏོ་ཞེས་པའི་བར་གྱིས་བསྟན་ཏོ། ། སྤྱོད་པ་ཁྱད་པར་ཅན་དང༌།
བྱ་བ་ཁྱད་པར་ཅན་མེད་པར་བསྟན་པ་ནི། ཤཱ་རིའི་བུ་དེ་ཇི་སྙམ་དུ་སེམས། ཅི་ག་ཉན་ཐོས་དང་རང་སངས་རྒྱས་ཞེས་སོགས་ནས་དེ་ལྟར་སེམས་པ་མ་མཆིས་ཞེས་པའི་བར་རོ། ། བྱང་ཆུབ་སེམས་དཔའ་ལ་ཡོད་པར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ལའོ་སྙམ་དུ་སེམས་སོ་ཞེས་པའི་བར་གྱིས་བསྟན། ཕ་རོལ་ཏུ་ཕྱིན་པ་ཞེས་སོགས་ཀྱིས་ནི་བདག་ཉིད་ཡོངས་སུ་སྨིན་པའི་སྤྱོད་པ་བསྟན་ལ། དེའི་འོག་ཏུ་ཚིག་གཉིས་ཀྱིས་ནི། སེམས་ཅན་སྨིན་པ་དང་ཞིང་ཡོངས་སུ་དག་པའི་བྱ་བ་གཉིས་བསྟན་ཏོ། ། དེ་ནས་དེ་བཞིན་གཤེགས་པའི་སྟོབས་བཅུ་ནས་མ་འདྲེས་པ་བཅོ་བརྒྱད་ཡོངས་སུ་རྫོགས་པར་བྱས་ཏེ་ཞེས་པས་ནི།
སངས་རྒྱས་ཀྱི་ཆོས་ཡོངས་སུ་སྨིན་པའི་སྤྱོད་པ་བསྟན་ཏོ། ། འབྲས་བུའི་ཆོས་ལ་གཉིས་ཏེ། མངོན་པར་བྱང་ཆུབ་པ་དང༌། སེམས་ཅན་མྱ་ངན་ལས་འདའ་བའོ་ཞེས་པས་བསྟན་ཏོ། ། དེའི་འོག་ཏུ་ཉན་རང་ནི་སྲིན་བུ་མེ་ཁྱེར་གྱི་དཔེས་བསྟན་ལ། བྱང་ཆུབ་སེམས་དཔའ་ཉི་མའི་དཀྱིལ་འཁོར་གྱི་དཔེས་བསྟན་ཏོ། ། གོང་དུ་བྱང་སེམས་ཀྱི་ཤེས་རབ་ཀྱིས་ཉན་རང་གི་ཤེས་རབ་ཟིལ་གྱིས་གནོན་པར་བསྟན་ན། འཁོར་རྣམས་ཀྱི་ཐེ་ཚོམ་བསལ་བའི་དོན་དུ། བཅོམ་ལྡན་འདས་ལ་དུས་སམ་གནས་སྐབས་གང་དུ་ཉན་རང་གི་ས་ལས་འདའ་བ་དང༌། གང་དུ་ཕྱིར་མི་ལྡོག་པའི་ས་ཐོབ་པ་དང༌།
བྱང་ཆུབ་ཀྱི་ལམ་ཡོངས་སུ་སྦྱོང་བའི་གནས་གསུམ་ཞུས་པ་ནི། དེ་སྐད་ཅེས་བཀའ་སྩལ་པ་དང་ཞེས་པ་ནས། ལམ་ཡོངས་སུ་སྦྱོང་བ་ལགས་ཞེས་པའི་བར་རོ་དང་པོའི་ལན་ནི། སེམས་དང་པོ་བསྐྱེད་པ་ནས་རྣམ་ཐར་སྒོ་གསུམ་ལ་གནས་པའི་རྒྱུས། ས་དང་པོ་ནས་འདའ་བར་བསྟན་ཏོ། ། ཕྱིར་མི་ལྡོག་པ་ཞེས་པའི་ཚིག་གིས་ནི་ས་བརྒྱད་པ་ནས་ཐོབ་པར་བསྟན་ཏོ། ། ཕ་རོལ་ཏུ་ཕྱིན་པ་དྲུག་ལ་སྤྱོད་པས་ནི་གསུམ་བསྟན་ཏོ། ། དུས་ཅི་ཙམ་ནས་ཉན་རང་གི་སྦྱིན་གནས་སུ་འགྱུར་བ་ཞུས་པ་ན། སྦྱིན་གནས་སུ་འགྱུར་བའི་དུས་བསྟན་པ་ནི་ཐོག་མར་སེམས་བསྐྱེད་ཕྱིན་ཆད་ཞེས་སོགས་ཀྱིས་བསྟན་ཏོ། ། དེའི་གཏན་ཚིགས་ནི།
ཤཱ་རིའི་བུ་ཞེས་པ་ནས་དགེ་བའི་ཆོས་ཐམས་ཅད་འཇིག་རྟེན་དུ་འབྱུང་ངོ་ཞེས་པས་བསྟན་ཏོ། ། དགེ་བའི་ཆོས་གང་ཡིན་སྙམ་ན། འཇིག་རྟེན་པ་དང་ཐུན་མོང་གི་ཆོས་བསྟན་པ་ནི་དགེ་བ་བཅུའི་ཞེས་སོགས་སོ། ། ཉན་ཐོས་ཀྱི་ཆོས་ནི་བསམ་གཏན་བཞི་ནས་མངོན་པར་ཤེས་པ་ལྔའི་བར་རོ། ། བྱང་སེམས་ཀྱི་ཆོས་ནི་རྗེས་སུ་དྲན་པ་དྲུག་ནས་རྣམ་ཐར་སྒོ་གསུམ་གྱི་བར་རོ། ། སངས་རྒྱས་ཀྱི་ཆོས་ནི་ཏིང་ངེ་འཛིན་ནས་མ་འདྲེས་པ་བཅོ་བརྒྱད་ཀྱི་བར་རོ། ། ཆོས་དེ་དག་གི་རྣམ་སྨིན་སྟོང་པ་ལ་ཟག་པ་དང་བཅས་པའི་རྣམ་སྨིན་ནི། རྒྱལ་རིགས་ཆེ་ཞིང་མཐོ་བ་དག་ཡོད་པ་ཡིན་ཞེས་པ་ནས། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ཀྱི་ལྷ་རྣམས་ཡོད་པ་ཡིན་ཞེས་པའི་བར་གྱིས་གསུངས་སོ། ། ཟག་མེད་ཀྱི་རྣམ་སྨིན་ནི།
རྒྱུན་དུ་ཞུགས་པ་ནས་རྫོགས་པའི་སངས་རྒྱས་འཇིག་རྟེན་ན་བཞུགས་པ་ཡིན་ནོ་ཞེས་པའི་བར་གྱིས་བསྟན་ཏོ། ། བྱང་ཆུབ་ཀྱི་ལམ་ཡོངས་སུ་སྤྱོད་པ་ལ་ཕ་རོལ་ཏུ་ཕྱིན་པ་དྲུག་གི་སྤྱོད་པ་ཡོངས་སུ་སྦྱོང་བ་བསྟན་པ་ལས་འཕྲོས་པ་སྦྱིན་པ་ཡོངས་སུ་སྦྱོང་བའི་ཚུལ་ཞུས་པ་ནི། གསོལ་པ་བཅོམ་ལྡན་འདས་དེ་ལྟར་ལགས་ན་ཞེས་པ་ནས། མ་འདྲེས་པ་བཅོ་བརྒྱད་ཀྱི་སྦྱིན་པ་ཡོངས་སུ་གཏོང་ངོ་ཞེས་པའི་བར་གྱིས་དང་པོ། ཅིའི་སྦྱིན་པ་ཡོངས་སུ་གཏོང་ཞེ་ན་དགེ་བའི་ཆོས་དུ་མ་ཡོངས་སུ་གཏོང་སྟེ་ཞེས་གསུངས་སོ། ། དགེ་བའི་ཆོས་ནི་དགེ་བ་བཅུ་དང༌། བསླབ་པའི་གནས་ལྔ་དང༌། ཡན་ལག་བརྒྱད་ལྡན་གྱི་གསོ་སྦྱོང་དང༌། བསམ་གཏན་དང༌། ཚད་མེད་པ་དང༌།
གཟུགས་མེད་པའི་སྙོམས་པར་འཇུག་པ་དང༌། མངོན་ཤེས་ལྔ་དང༌། རྗེས་དྲན་དྲུག་དང༌། ཕར་ཕྱིན་དྲུག་དང༌། སྟོང་ཉིད་བཅོ་བརྒྱད་དང༌། བྱང་ཆུབ་ཀྱི་ཕྱོགས་དང༌། འཕགས་པའི་བདེན་པ་དང༌། རྣམ་ཐར་དང༌། གནས་ཀྱི་སྙོམས་འཇུག་དང༌། རྣམ་ཐར་སྒོ་གསུམ་དང༌།
ཏིང་ངེ་འཛིན་དང༌། གཟུངས་ཀྱི་སྒོ་དང༌། དེ་བཞིན་གཤེགས་པའི་སྟོབས་དང༌། མི་འཇིགས་པ་དང༌། སོ་སོ་ཡང་དག་པར་རིག་པ་བཞི་དང༌། བྱམས་པ་ཆེན་པོ་དང༌། སྙིང་རྗེ་ཆེན་པོ་དང༌། སངས་རྒྱས་ཀྱི་ཆོས་མ་འདྲེས་པའི་བར་གྱིས་གསུངས་སོ། ། སྒྲུབ་པའི་ངོ་བོ་ལ་གདམས་པ་བསྟན་ཟིན་ཏོ། ། ད་ནི་ཤེར་ཕྱིན་ལ་བརྩོན་པར་བྱེད་པའི་མཚན་ཉིད་ལས་བརྩམས་ཏེ།
བདེན་པ་བཞི་ལ་འདོམས་པའི་གདམས་ངག་སྟོན་ཏེ། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཇི་ལྟར་བརྩོན་པར་བགྱིས་ན་བརྩོན་པ་ཞེས་བགྱི་བ་ལགས། ཞེས་ཞུས་པའི་ལན་དུ། རྒྱན་ལྟར་ན་བདེན་པ་བཞི་ལ་འདོམས་པའི་གདམས་ངག་གསུངས་པ་ལས་སྡུག་བསྔལ་གྱི་བདེན་པའི་དབང་དུ་བྱས་པ་ནི། ཕུང་པོ་དང༌། ཁམས་དང༌། འཕགས་པའི་བདེན་པ་དང༌། རྟེན་འབྲེལ་དང༌། ཆོས་ཐམས་ཅད་དང༌། འདུས་བྱས་དང་འདུས་མ་བྱས་གཉིས་གཅིག་ཏུ་བསྡུས་ཏེ།
ཆོས་བདུན་པོའི་སྟོང་ཉིད་བདུན་ལ་སྤྱོད་པའི་སྒོ་ནས་ཤེར་ཕྱིན་ལ་བརྩོན་ཞེས་བྱའོ། ། དོན་དམ་པར་ནི་བརྩོན་མི་བརྩོན་ཞེས་མི་བརྗོད་དོ། ། གཉིས་ཀ་ཡང་དག་པར་རྗེས་སུ་མ་མཐོང་བའི་ཕྱིར་བརྩོན་པ་དང་མི་བརྩོན་པ་གཉིས་མི་བརྗོད་དེ། འཐད་པ་ནི། དེ་ཅིའི་ཕྱིར་ཞེ་ན། ཞེས་སོགས་ཀྱི་ཕུང་པོ་ལྔ་ལ་བརྩོན་མི་བརྩོན་གཉིས་ཀ་མ་དམིགས་པར་གསུངས་སོ། ། སྔར་སྡུག་བསྔལ་གྱི་བདེན་པ་ལ་འདོམས་པའི་སྐབས་སུ། ཤེར་ཕྱིན་ལ་བརྩོན་པ་དེ་ཉིད་རྒྱས་པར་སྟོན་པའི་ཕྱིར་དུ། གཟུགས་སྐྱེ་བའི་ཆོས་ཅན་ནམ་འགོག་པའི་ཆོས་ཅན་དུ་ཡང་དག་པར་རྗེས་སུ་མ་མཐོང་ཞེས་པ་ནས། ལམ་གྱི་རྣམ་པ་ཤེས་པ་ཉིད་མེད་དོ། །
དེ་ལ་ནི་སངས་རྒྱས་མེད་དོ། ། བྱང་ཆུབ་མེད་དོ་ཞེས་པའི་བར་དུ་གསུངས་ཏེ། འདི་ལ་བཞི་སྟེ། གཟུགས་སོགས་སོ་སོའི་ངོ་བོ་མི་དམིགས་པ་དང༌། འདུས་པའི་ངོ་བོ་ཉིད་མི་དམིགས་པ་དང༌། རང་གི་མཚན་ཉིད་མི་དམིགས་པ་དང༌། ཆོས་ཐམས་ཅད་མི་དམིགས་པའོ། ། དེ་ལ་ཀུན་འབྱུང་གི་བདེན་པ་ལ་འཇོམས་པའི་དབང་དུ་བྱས་ནས། དང་པོ་གསུམ་སྟོན་པ་ལ་གཟུགས་སོགས་སོ་སོའི་ངོ་བོ་ཉིད་དམིགས་སུ་མེད་པ་ནི། གཟུགས་སྐྱེ་བའི་ཆོས་ཅན་ནམ་ཞེས་པ་ནས།
རྣམ་པར་བྱང་བའི་ཆོས་ཅན་དུ་ཡང་དག་པར་རྗེས་སུ་མི་མཐོང་ངོ་ཞེས་པའི་བར་གྱིས་གསུངས་སོ། ། གཉིས་པ་འདུས་པའི་ངོ་བོ་ཉིད་མེད་པ་ནི། གཟུགས་ནི་ཚོར་བ་དང་ལྷན་ཅིག་ཏུ་རྒྱུ་ཞེས་བྱ་བར་ཡང་དག་པར་རྗེས་སུ་མི་མཐོང་ངོ་ཞེས་པ་ནས། རྣམ་པར་ཤེས་པའི་བར་དུ་སྦྱར་ནས། དེ་ཅིའི་ཕྱིར་ཞེ་ན། རྣམ་པར་འདུ་བ་མེད་དོ་ཞེས་པའི་བར་གྱིས་འཐད་པ་གསུངས་སོ། ། གསུམ་པས་རང་གི་མཚན་ཉིད་དམིགས་སུ་མེད་པ་ནི། ཤཱ་རིའི་བུ་གཟུགས་ཀྱི་སྟོང་པ་ཉིད་གང་ཡིན་པ་དེ་ནི་གཟུགས་མ་ཡིན་ཏེ་ཞེས་པ་ནས་སྟོང་པ་ཉིད་ཀྱང་རྣམ་པར་ཤེས་པའོ་ཞེས་པའི་བར་དུ་ཕུང་པོ་ལྔ་ལ་སྦྱར་ནས་གསུངས་སོ། ། ཆོས་ཐམས་ཅད་དམིགས་སུ་མེད་པ་ནི་འགོག་པའི་བདེན་པ་སྟེ། ཤཱ་རིའི་བུ་སྟོང་པ་ཉིད་གང་ཡིན་པ་དེ་ནི་མི་སྐྱེ་མི་འགག་ཅིང་ཞེས་པ་ནས།
སངས་རྒྱས་མེད། བྱང་ཆུབ་མེད་ཅེས་པའི་བར་གསུང་སྟེ། ཀུན་ནས་ཉོན་མོངས་པར་འགྱུར་བ་མེད། རྣམ་པར་བྱང་བ་མེད། འཕེལ་འགྲིབ་དང༌། དུས་གསུམ་དང༌། སྐྱེ་འགག་བཀག་པས་གསུངས་སོ། ། ཆོས་བརྒྱད་པོ་དེར་མ་དམིགས་པ་ལ་ནི། ཕུང་པོ་ལྔ་མེད་པ་ནས། ཁམས་བཅོ་བརྒྱད་དང༌།
རྟེན་འབྲེལ་བཅུ་གཉིས་དང༌། བདེན་པ་བཞི་དང༌། དེ་ཤེས་པ་དང༌། ཐོབ་པར་བྱ་བ་དང༌། སྔོན་དུ་ཤེས་པར་བྱ་བ་མེད་དོ། ། རྒྱུན་དུ་ཞུགས་པ་སོགས་གང་ཟག་བརྒྱད་དང༌། རང་སངས་རྒྱས་ལ་ཞུགས་པ་དང༌། རང་བྱང་ཆུབ་དང༌། བྱང་ཆུབ་སེམས་དཔའོ། ། ལམ་ཤེས་དང༌།
སངས་རྒྱས་དང་བྱང་ཆུབ་མེད་པའི་བར་གྱིས་གསུངས་སོ། ། འགོག་པའི་བདེན་པ་བསྟན་ཟིན་ཏོ། ། ལམ་གྱི་བདེན་པ་ལ་འདོམས་པའི་གདམས་ངག་ནི། སྤྲོས་པ་གཅོད་པའི་དོན་དུ་བརྩོན་པའི་རྣམ་གྲངས་མང་དུ་བསྟན་ཏེ། གཟུགས་ནས་རྣམ་མཁྱེན་པ་དང༌། དུས་གསུམ་མཉམ་པ་ཉིད་ཀྱི་འཐད་པས་སྔོན་དང་ཕྱི་མཐའ་སྦྱོར་བར་མི་འབྱེད་པའི་བར་གྱིས་གསུངས་སོ། ། རྣམ་ཐར་སྒོ་གསུམ་དང༌། སྦྱོར་བ་དང་འབྱེད་པར་མི་བྱེད་པ་ལ་དམ་བཅའ་དང་འཐད་པ་གཉིས་གསུངས་ཏེ། དམ་བཅའ་ནི་སྟོང་པ་ཉིད་ནས་སྨོན་པ་མེད་པའི་བར་ལ་སྦྱོར་བ་དང་འབྱེད་པར་མི་བྱེད་ཀྱི་བར་ལ་བརྩོན་འགྲུས་ཞེས་བྱ་བ་དང་མི་བརྩོན་ཞེས་བྱ་བར་མི་སྦྱོར་བ་དང༌། རྣམ་ཐར་སྒོ་གསུམ་དང་སྦྱོར་བ་དང་འབྱེད་པར་མི་བྱེད་པ་དང༌།
ཡང་གཟུགས་དང་རྣམ་མཁྱེན་གྱི་བར་ལ། སྔོན་དང་ཕྱི་མའི་མཐའ་དང༌། ད་ལྟར་བྱུང་བའི་ཆོས་རྣམས་ལ་སྦྱོར་བ་དང་འབྱེད་པར་མི་བྱེད་པར་གསུང་ལ། འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་བསྟན་ཏོ། ། དཀོན་མཆོག་གསུམ་ལ་གདམས་པ་ལ། སངས་རྒྱས་དཀོན་མཆོག་ལ་གདམས་པ་ནི་ཤ་ར་དྭ་ཏིའི་བུ། གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པའི་ཚེ། རྣམ་པ་འདི་ལྟར་བརྩོན་པར་བྱེད་དེ་ཞེས་སོགས་ཀྱིས་བསྟན་ཏེ་སངས་རྒྱས་དང་དུས་གསུམ་སྦྱོར་བ་དང་འབྱེད་པར་མི་བྱེད་པ་དང༌། ཡང་གཟུགས་ནས་རྣམ་མཁྱེན་གྱི་བར་ལ་སྦྱོར་བ་དང་འབྱེད་པར་མི་བྱེད་པས་ནི་དམ་བཅའ་གསུངས་ལ།
དེ་ནི་འདི་ལྟར་ཞེས་པ་ནས་སྦྱོར་བའམ་འབྱེད་པ་ལྟ་ག་ལ་ཡོད་ཅེས་སོགས་ཀྱིས་འཐད་པ་རེ་རེ་དང་བཅས་ནས་བསྟན་ཏོ། ། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་སྤྱོད་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་ཞེས་བྱའོ་ཞེས་པས་ནི་དོན་བསྡུས་སོ། ། ཆོས་དཀོན་མཆོག་ལ་གདམས་པ་ནི། བརྩོན་པའི་མཚན་ཉིད་ཀྱི་རྣམ་གྲངས་དུ་མས་བསྟན་ཏེ། གཟུགས་ནས་རྣམ་མཁྱེན་གྱི་བར་ལ། དངོས་པོ་ཡོད་མེད། རྟག་མི་རྟག བདེ་སྡུག་དང༌། བདག་ཡོད་མེད་དང༌།
ཞི་མ་ཞི་དང༌། སྡུག་མི་སྡུག་དང༌། སྟོང་མི་སྟོང་དང༌། ཀུན་ནས་ཉོན་མོངས་པ་དང༌། རྣམ་བྱང་དང༌། དུས་གསུམ་དང༌། ཡོད་མེད་དང༌། ཆོས་བཅུ་གསུམ་དང་མི་སྦྱོར་བར་བསྟན་ཏེ། དོན་བསྡུ་བ་ནི། ཤ་ར་དྭ་ཏིའི་བུ་ཞེས་པ་ནས་བརྩོན་ཞེས་བྱ་བའི་བར་རོ། །
ཡང་གཟུགས་ནས་རྣམ་མཁྱེན་གྱི་བར་བརྟན་མི་བརྟན་དང༌། སྤྱོད་པ་ལྡོག་ཟླ་དང་བཅས་པ་བཞི་མི་སྦྱོར་བའི་བར་དུ་བསྟན་ཏེ། དོན་བསྡུ་བ་ནི་སྔར་ལྟར་རོ། ། ཡང་ཡོད་མེད་ཀྱི་འགྲེས་འདི་བརྟན་མི་བརྟན་གྱི་འགྲེས་ཀྱི་འོག་ནས་འབྱུང་བ་ཡང་ཡོད་དོ། ། བླང་བྱའི་ཡོན་ཏན་གྱི་ཆེད་དུ་ཤེར་ཕྱིན་ལ་སྤྱོད་པ་བཀག་པ་ནི། སྦྱིན་པ་ནས་ཡང་དག་པའི་མཐའི་བར་དུ་ཤེར་ཕྱིན་ལ་མི་སྤྱོད་དོ་ཞེས་པས་གསུངས་ཏེ། དམ་བཅའ་དང༌། འཐད་པ་དང༌། དོན་བསྡུ་དང་གསུམ། དང་པོ་ནི་མི་སྤྱོད་དེ་ཞེས་པའི་བར་རོ། །
གཉིས་པ་ནི་དེ་ཅིའི་ཞེས་པ་ནས། ཁྱད་པར་དུ་ལྟ་བ་མེད་དེ་ཞེས་པའི་བར་རོ། ། གསུམ་པ་ནི་ཤ་ར་དྭ་ཏིའི་བུ་ཞེས་སོགས་སོ། ། མངོན་ཤེས་དྲུག་གི་དོན་དུ་ཕར་ཕྱིན་ལ་མི་སྤྱོད་པ་ཡང༌། དམ་བཅའ་ནི། ལྷའི་མིག་གི་དོན་དུ་ཞེས་པ་ནས། མི་སྤྱོད་དོ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེས་པ་ནས་གཉིས་པ་ལྟ་ག་ལ་ཡོད་ཅེས་པའི་བར་གྱིས་གསུངས་སོ། ། གསུམ་པ་ནི།
ཤ་ར་དྭ་ཏིའི་བུ་ཞེས་སོགས་ནས་བརྩོན་ཞེས་བྱ་བའི་བར་རོ། ། རྫུ་འཕྲུལ་གྱི་མངོན་ཤེས་ལ་བརྟེན་ནས་སངས་རྒྱས་མཆོད་པ་ལ་ཞེན་པ་དགག་པ། མངོན་ཤེས་ལྷག་མ་ལྔ་ལ་བརྟེན་ནས། སྒྲ་ལ་སོགས་པའི་ཡུལ་རྟོགས་པ་ལ་ཞེན་པ་དགག་པ་སྟེ། དང་པོ་ཤེར་ཕྱིན་ལ་སྤྱོད་པའི་ཚེ་འདི་སྙམ་དུ་བདག་གི་རྫུ་འཕྲུལ་གྱི་རྐང་པ་ལ་གནས་ཏེ་ཤར་ཕྱོགས་ཀྱི་ཁམས་ཞེས་པ་ནས། མཆོད་པར་བྱའོ་སྙམ་པའི་བར་དུ་མི་སེམས་སོ་ཞེས་པའི་བར་གྱིས་གསུངས་སོ། ། དོན་བསྡུ་བ་ནི་སྔ་མ་བཞིན་ནོ། ། ཤེར་ཕྱིན་ལ་བརྩོན་པའི་ཕན་ཡོན་བཤད་པ་ནི། བདུད་ཀྱིས་གླགས་མི་རྙེད་པ། འདོད་པའི་དོན་ལྷུན་གྱིས་གྲུབ་པ།
ཉོན་མོངས་པ་སེལ་བ། སངས་རྒྱས་ཀྱིས་བསྲུང་བ། འཇིག་རྟེན་གྱི་ལྷས་བསྲུང་བ། ལུས་ཀྱི་སྐྱོན་དང་བྲལ་བ། གཟུངས་དང་ཏིང་ངེ་འཛིན་ཐོབ་པར་སླ་བ། སངས་རྒྱས་མཉེས་ཤིང་མི་འབྲལ་བ་དང་བརྒྱད་བསྟན་ཏོ། ། དང་པོ་ནི། ཤ་ར་དྭ་ཏིའི་བུ་གཞན་ཞེས་པ་ནས། གླག་མི་རྙེད་ཅེས་པའི་བར་གྱིས་གསུངས་སོ། ། གཉིས་པ་ནི།
འཇིག་རྟེན་པ་དང་ཞེས་པ་ནས་མཐུན་པར་འགྲུབ་བོ་ཞེས་པའི་བར་རོ། ། གསུམ་པ་ནི། འཇིག་རྟེན་པ་ནས་གསལ་བར་འགྱུར་རོ་ཞེས་པའི་བར་རོ། ། བཞི་པ་ནི། ཤར་ཕྱོགས་ཞེས་པ་ནས་སྲུང་བར་མཛད་དོ་ཞེས་པའི་བར་རོ། ། ལྔ་པ་ནི། རྒྱལ་པོ་ཆེན་པོ་བཞི་ཞེས་པ་ནས། བསྲུང་བར་བྱེད་དོ་ཞེས་པའི་བར་རོ། ། དྲུག་པ་ནི། དེ་ལ་ལུས་ཀྱི་སྐྱོན་ཞེས་པ་ནས།
མེད་དོ་ཞེས་པའི་བར་རོ། ། འཐད་པ་ནི། ཅིའི་ཕྱིར་ཞེས་སོགས་སོ། ། ཤར་ཕྱོགས་ལ་སྦྱར་བའི་ཚུལ་འདི་ཕྱོགས་གཞན་ལ་ཡང་སྦྱར་རོ། ། བདུན་པ་ནི། ཤཱ་རིའི་བུ་ཞེས་པ་ནས། མངོན་འགྱུར་རོ་ཞེས་པའི་བར་རོ། ། བརྒྱད་པ་ནི། སྐྱེ་བའི་སྐྱེ་མཆེད་ནས། བྲལ་བར་མི་འགྱུར་རོ་ཞེས་པའི་བར་རོ། །
སྤྲོས་པ་གཅོད་པའི་དོན་དུ་ཤེར་ཕྱིན་ལ་བརྩོན་ཚུལ་གཞན་ཡང་བསྟན་པ་ནི། སྒྲོ་འདོགས་གཅོད་པར་བྱ་བའི་ཆོས་གང་ལ་འདུ་འབྲལ་དང་ཕྲད་མི་ཕྲད་ལ་རློམ་སེམས་དགག་པ་དང༌། དེའི་འཐད་པ་དང་དོན་བསྡུ་བ་གསུམ་གྱིས་བསྟན་ཏོ། ། གཞན་ཡང་སངས་རྒྱ་བར་འགྱུར་མི་འགྱུར་དང༌། དེའི་འཐད་པ་དང་དོན་བསྡུ་བ་གསུམ་གྱི་སྒོ་ནས་བསྟན་ཏོ། ། གཞན་ཡང་ཆོས་དང་ཆོས་དབྱིངས་ཐ་དད་དུ་མི་མཐོང་བ་དང༌། བྱེ་བྲག་ཏུ་མི་འབྱེད་པ་དང་ཆོས་དབྱིངས་ཁོང་དུ་ཆུད་མ་ཆུད་དང༌། དེའི་འཐད་པ་དང༌། ཆོས་དབྱིངས་སྟོང་པ་ཉིད་དུ་སྦྱོར་མི་སྦྱོར་ལ་སྤྲོས་པ་བཀག་པ་དང༌། དོན་བསྡུ་རེ་རེ་དང་བཅས་ཏེ་གསུངས་པ་ནི།
ཆོས་གང་ཡང་ཞེས་པ་ནས། བརྩོན་ཞེས་བྱའོ་ཞེས་པའི་བར་རོ། ། གཞན་ཡང་ཕུང་པོ་དང་ཁམས་དང་སྐྱེ་མཆེད་ཀྱིས་ཆོས་སྟོང་པ་ཉིད་དང༌། མི་སྦྱོར་བའི་སྒོ་ནས་ཤེར་ཕྱིན་ལ་བརྩོན་པ་གསུངས་པ་ལ། འཐད་པ་ནི། ཤཱ་རིའི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་རྣལ་འབྱོར་དམ་པ་སྟེ་ཞེས་པ་ནས་སྤྱོད་པའི་རྣལ་འབྱོར་རོ་ཞེས་པའི་བར་གྱིས་གསུངས་སོ། ། དེས་དེ་མ་ཡིན་པའི་རྣལ་འབྱོར་རྣམས་ཟིལ་གྱིས་མནན་ཏེ། གནས་སོ་ཞེས་པ་ནི། ཉན་རང་གི་རྣལ་འབྱོར་ལས་ཁྱད་པར་འཕགས་ཞེས་པའི་དོན་ནོ། ། འཐད་པ་ནི།
དེ་ཅིའི་ཕྱིར་ཞེས་པ་ནས། རྣལ་འབྱོར་དམ་པ་སྟེ་ཞེས་པའི་བར་གྱིས་གསུངས་སོ། ། ཡང་ཤེར་ཕྱིན་ལ་བརྩོན་པའི་ཕན་ཡོན་གཞན་བསྟན་པ་ནི་ཉན་རང་གི་སར་མི་ལྟུང་བ་དང༌། སངས་རྒྱས་ཀྱི་ཞིང་ཡོངས་སུ་སྤྱོད་པ་དང༌། སེམས་ཅན་སྨིན་པ་དང༌། མངོན་པར་རྫོགས་པར་འཚང་རྒྱ་བ་སྟེ་བཞིའོ། ། ཤེར་ཕྱིན་གྱི་རྣལ་འབྱོར་གཞན་ལས་མཆོག་ཏུ་གྱུར་པ་བསྟན་པ་ནི། ཤཱ་རིའི་བུ་ཞེས་པ་ནས། གྱ་ནོམ་པ་ཞེས་བྱའོ་ཞེས་པའི་བར་རོ། ། འཐད་པ་ནི།
དེ་ཅིའི་ཕྱིར་ན་ཞེས་སོགས་སོ། ། ལུང་བསྟན་པའི་ཡོན་ཏན་ནི། ཤཱ་རིའི་བུ་ཞེས་པ་ནས། ལུང་བསྟན་པ་ཞེས་པའི་བར་གསུངས་སོ། ། མྱུར་དུ་སངས་རྒྱ་བ་ནི་བླ་ན་མེད་པ་ཞེས་སོགས་སོ། ། ལུང་བསྟན་པ་སོགས་ཀྱི་ཡོན་ཏན་དང་ལྡན་ཡང་རློམ་སེམས་མེད་པ་ནི། ཤཱ་རིའི་བུ་ཞེས་པ་ནས། མི་སེམས་སོ་ཞེས་པའི་བར་རོ། ། འཐད་པ་ནི། དེ་ཅིའི་ཕྱིར་ཞེ་ན་ཞེས་སོགས་སོ། །
རློམ་སེམས་མེད་པའི་འཐད་པ་ནི། དེ་ཅིའི་ཕྱིར་ཞེ་ན། བྱེད་པའི་སྐྱེས་བུ་བཅུ་གཉིས་ཀྱི་འདུ་ཤེས་མི་སྐྱེ་བར་གསུངས་སོ། ། འདུ་ཤེས་མི་སྐྱེ་བའི་འཐད་པ་ནི། དེ་ཅིའི་ཕྱིར་ཞེ་ན་ཞེས་གསུངས་སོ། ། བདག་ཏུ་ལྟ་བའི་འདུ་ཤེས་མེད་པས་ཤེར་ཕྱིན་ལ་བརྩོན་པར་བསྟན་པ་ནི། ཤཱ་རིའི་བུ་དེ་ལྟར་སྤྱོད་པའི་ཞེས་པ་ནས། ཤེར་ཕྱིན་ལ་སྤྱོད་པ་ཡིན་ཏེ་ཞེས་པའི་བར་གྱིས་གསུངས་སོ། ། ཤེར་ཕྱིན་གྱི་རྣལ་འབྱོར་དམ་པར་སྟོན་པའི་སྒོ་ནས། གཞན་ཟིལ་གྱིས་གནོན་པའི་ཡོན་ཏན་བསྟན་པ་ནི།
ཤཱ་རིའི་བུ་ཞེས་པ་ནས་ཟིལ་གྱིས་མནན་ཏེ་གནས་སོ་ཞེས་པའི་བར་རོ། ། ཡང་ཤེར་ཕྱིན་གྱི་རྣལ་འབྱོར་ལ་ཡོན་ཏན་གཉིས་ཡོད་པར་བསྟན་ཏེ། ཡོན་ཏན་མངོན་པར་བསྒྲུབ་པ་ནི། ཤཱ་རིའི་བུ་ཞེས་པ་ནས། མངོན་པར་བསྒྲུབ་བོ་ཞེས་པའི་བར་གྱིས་བསྟན་ཏོ། ། བྲལ་བའི་ཡོན་ཏན་ནི། ཤཱ་རིའི་བུ་ཞེས་པ་ནས། ཤེས་རབ་འཆལ་བའི་སེམས་མི་བསྐྱེད་དོ་ཞེས་པའི་བར་རོ། ། ཤེར་ཕྱིན་ལ་བརྩོན་པའི་མཚན་ཉིད་བསྟན་ཟིན་ཏོ། ། དགེ་འདུན་དཀོན་མཆོག་ལ་གདམས་པའི་གདམས་ངག་ནི།
ཤེར་ཕྱིན་ལ་བརྩོན་པར་བྱེད་པའི་གང་ཟག་གི་རབ་དབྱེ་སྟོན་པས་གསུངས་ཏེ། གང་ཟག་གི་རབ་ཏུ་དབྱེ་བས་ཤེས་པར་འདོད་ན། ཤཱ་རིའི་བུ་ཞེས་པ་ནས། གང་དུ་སྐྱེ་བར་འགྱུར་ཞེས་པའི་བར་རོ། ། ལན་ལ། བཅོམ་ལྡན་འདས་ཀྱིས་གང་ཟག་གི་རབ་དབྱེ་བཞི་བཅུ་རྩ་ལྔ་གསུངས་པར་འབུམ་ཊཱིཀ་ལས་བཤད་དོ། ། མདོ་ནི་བཅོམ་ལྡན་འདས་ཀྱིས་བཀའ་སྩལ་པ། ཤ་ར་དྭ་ཏིའི་བུ་བྱང་ཆུབ་སེམས་དཔའ་ཆེན་པོ་གང་ཤེས་རབ་ཀྱི་ཕ་རོལ་ཏུ་ཕྱིན་པའི་རྣལ་འབྱོར་གྱི་གང་སྤྱོད་པ་དེ་ནི། སངས་རྒྱས་ཀྱི་ཞིང་གཞན་ནས་ཤི་འཕོས་ཏེ་འདིར་སྐྱེས་པའམ། དགའ་ལྡན་གྱི་ལྷའི་རིགས་དང༌།
མིའི་ནང་ནས་ཤི་འཕོས་ཏེ། འདིར་སྐྱེས་པར་ཤེས་པར་བྱའོ་ཞེས་པ་ནས། ཤ་ར་དྭ་ཏིའི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ། སངས་རྒྱས་ཀྱི་ཆོས་ལ་ཡང་དག་པར་བྱུང་བ་ཡིན་ནོ་ཞེས་པའི་བར་གྱིས་བསྟན་ཏོ། ། དེ་ལ་འདི་ནས་ཤི་འཕོས་ནས་ཞེས་པ་ནས་ཤེས་པར་བྱའོ་ཞེས་པའི་བར་གྱིས་ནི། གང་ནས་ལྷག་པའི་ས་ཕྱོགས་སྤྱིར་བསྟན་པའི་སྒོ་ནས་སྤྱིར་བསྟན་པའོ། ། སངས་རྒྱས་ཀྱི་ཞིང་གཞན་ནས་ཤི་འཕོས་ནས་ཞེས་པས་ནི་དབང་པོ་རྣོན་པོ་བསྟན་ཏོ། ། དགའ་ལྡན་གྱི་ལྷའི་རིགས་ནས་ཤི་འཕོས་ནས་ཞེས་པས་ནི་དབང་པོ་འབྲིང་པོ་བསྟན་ཏོ། ། མིའི་ནང་ནས་ཤི་འཕོས་ཞེས་པས་ནི་དབང་པོ་ཐ་མ་བསྟན་ཏོ། ། འདི་ནི་དབྱེ་བ་མདོར་བསྟན་ཏོ། །
དབང་པོ་དད་པའི་རྗེས་འབྲང་ནི། བྱེ་བྲག་མིའི་ནང་ནས་ཤི་འཕོས་ནས་མི་དང་སྐལ་བ་མཉམ་པར་སྐྱེས་ཞེས་པའོ། ། ཆོས་ཀྱི་རྗེས་འབྲང་ནི་དབང་རྣོན་གྱི་མདོ་དེ་ཉིད་ཀྱིས་བསྟན་ཏོ། ། དད་པས་མོས་པ་ནི་ཤཱ་རིའི་བུ་ཞེས་པ་ནས། བསམ་གཏན་བཞི་ལ་འཇུག ཕར་ཕྱིན་དྲུག་ལ་སྤྱད་པ་བསམ་གཏན་ཐོབ་པས། ལྷ་ཚེ་རིང་པོར་སྐྱེ་ཞིང༌། ཡང་བསམ་གཏན་སྤངས་ནས་མིའི་ནང་དུ་སྐྱེས་ཏེ། དབང་པོ་མི་རྣོ་བའི་མདོས་བསྟན་ཏོ། ། ཤཱ་རིའི་བུ་ཞེས་པ་ནས་དབང་པོ་རྟུལ་བ་ཡིན་ཏེ།
དབང་པོ་རྣོ་བ་མ་ཡིན་ནོ་ཞེས་པའི་བར་རོ། ། མཐོང་ཐོབ་ནི་བསམ་གཏན་བཞི། ཚད་མེད་བཞི། གཟུགས་མེད་བཞི། བྱང་ཕྱོགས་སོ་བདུན། སྙིང་རྗེ་ཆེན་པོ་ལ་འཇུག་སྟེ། བསམ་གཏན། གཟུགས་མེད་དེ་དག་གི་ནང་དུ་མི་སྐྱེ། བཅོམ་ལྡན་འདས་ཀྱི་དྲུང་དུ་སྐྱེ་སྟེ། བསྐལ་པ་བཟང་པོ་འདི་ལ་སངས་རྒྱ་བར་སྟོན་པའི་མདོས་བསྟན་ཏོ། །
མིའི་རིགས་ནས་རིགས་སུ་སྐྱེ་བ་ནི། བསམ་གཏན་བཞི། ཚད་མེད་བཞི། གཟུགས་མེད་བཞི་ལ་འཇུག་ཀྱང་སྙོམས་འཇུག་གི་དབང་གིས་མི་སྐྱེ། འདོད་པའི་ཁམས་སུ་སྐྱེས་ཀྱང་རྒྱལ་རིགས་དང༌། བྲམ་ཟེ་དང༌། ཁྱིམ་བདག་མཐོ་བའི་རིགས་སུ་སྐྱེ་ཞེས་པས་བཤད་དོ། ། ལྷའི་རིགས་ནས་རིགས་སུ་སྐྱེ་བ་ནི། སྙོམས་འཇུག་སྔར་དང་འདྲ་ལ། རྒྱལ་ཆེན་བཞིའི་རིས་ཀྱི་ལྷ་དང་སྐལ་བ་མཉམ་པར་སྟོན་ནོ། །
གཟུགས་ཀྱི་རིགས་ནས་རིགས་སུ་སྐྱེ་བ་ནི། སྙོམས་འཇུག་སྔར་དང་འདྲ་ལ་ཤི་འཕོས་ནས་ཚངས་པའི་འཇིག་རྟེན་ཕྲག་བཅུ་ལ་དབང་བསྒྱུར་བ་དང༌། ཆོས་ཀྱི་འཁོར་ལོ་བསྐོར་བ་ལ་གསོལ་བ་འདེབས་པར་བྱེད་པས་གསུངས་སོ། ། འདི་ནི་རིགས་ནས་རིགས་སྐྱེའི་ནང་དུ་བསྡུ། བར་ཆད་གཅིག་པ་ནི་ཚེ་གཅིག་གིས་ཐོགས་པ་སྙོམས་འཇུག་སྔ་མ་ལྟར་དང༌། བྱང་ཕྱོགས་སོ་བདུན་རྣམ་ཐར་སྒོ་གསུམ་ལ་འཇུག་ཅིང༌། ཞིང་སྣ་ཚོགས་སུ་ཆོས་ཀྱི་འཁོར་ལོ་བསྐོར་བ་ཡོད་དོ། ། བར་མ་དོར་མྱ་ངན་ལས་འདའ་བ་དང་པོ་ནི་མངོན་ཤེས་དྲུག་ཐོབ་པ་དག ཁམས་གསུམ་དུ་མི་སྐྱེ་བར་སངས་རྒྱས་ལ་རིམ་གྲོ་དང་བཀུར་སྟི་བྱེད་པ་དང༌། ཉན་རང་གི་སྒྲ་མི་གྲགས་པའི་ཞིང་དུ་སོང་ནས་དཀོན་མཆོག་གསུམ་གྱི་སྒྲ་སྒྲོགས་པར་བྱེད་པ་ཡོད་དོ་ཞེས་པའི་མདོས་བསྟན་ཏོ། །
བར་དོར་འདའ་བ་གཉིས་པ་ནི། སེམས་དང་པོ་བསྐྱེད་ཕྱིན་ཆད་བསམ་གཏན་བཞི་ནས་མ་འདྲེས་པའི་བར་ཐོབ་ཀྱང་ཁམས་གསུམ་དུ་མི་སྐྱེ་བར། སེམས་ཅན་གྱི་དོན་བྱེད་པ་དང་ཆོས་ཀྱི་འཁོར་ལོ་བསྐོར་ཏེ། སངས་རྒྱས་ཀྱི་ཞིང་ཡོངས་སུ་སྦྱོང་བར་བྱེད་པའི་མདོས་གསུངས་སོ། ། འགའ་ཞིག་གིས་འདི་འདའ་བའི་མདོར་སྦྱོར་བ་ཡོད་མོད། འོན་ཀྱང་གཉིས་ཀས་བར་དོར་འདའ་བའི་བྱེ་བྲག་བྱེད་ན་ལེགས་སོ། ། ཕྱིར་མི་འོང་གི་ཐུན་མོང་གི་མདོར་བསྟན་ནི། དང་པོ་སེམས་བསྐྱེད་པ་ཉིད་ཀྱིས་བྱང་ཆུབ་སེམས་དཔའི་སྐྱོན་མེད་པར་ཞུགས་ནས་ཕྱིར་མི་ལྡོག་པའི་ས་ཐོབ་པ་ཡང་ཡོད་དོ་ཞེས་པའོ། ། འདི་འགའ་ཞིག་གིས། འཕར་བ་དང་པོའི་མདོར་སྦྱར་བ་ཡོད་དེ་མི་འཐད་དོ། །
སྐྱེས་ནས་འདའ་བ་ནི། དང་པོ་སེམས་བསྐྱེད་པ་ཉིད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་ཞིང༌། སྐལ་བའི་ལྷག་མར་གནས་པ་དག་ཀྱང་ཡོད་དོ་ཞེས་པའི་བར་དང༌། འདུ་བྱེད་མེད་པར་འདའ་བ་ནི། དྲན་པ་ཉེ་བར་བཞག་པ་ནས་སངས་རྒྱས་ཀྱི་ཆོས་མ་འདྲེས་པའི་བར་དང༌། རྣམ་ཐར་སྒོ་གསུམ་ཐོབ་ཀྱང་རྒྱུན་དུ་ཞུགས་པ་སོགས་ཀྱི་འབྲས་བུ་མངོན་དུ་མི་བྱེད་པར། གཞན་རྒྱུན་དུ་ཞུགས་པ་སོགས་ལ་འགོད་པས་གསུངས་སོ། ། འཕར་བ་དང་པོ་ནི། ཤཱ་རིའི་བུ་ཉན་ཐོས་དང་ཞེས་པ་ནས། དེ་ལྟར་རྣམ་པར་སྤྱོད་པ་དེ་དག་ནི་ཕྱིར་མི་ལྡོག་པ་ཡིན་པར་ཤེས་པར་བྱའོ་ཞེས་པའི་བར་གྱིས་གསུངས་སོ། །
འཕར་བ་གཉིས་པ་ནི། དགའ་ལྡན་གྱི་གནས་ཡོངས་སུ་སྦྱང་བ་དག་ཀྱང་ཡོད་དོ་ཞེས་པས་གསུངས་སོ། ། མདོ་སྔ་མ་ནི། དབང་པོ་རྣོ་རྟུལ་གཉིས་དང་བར་ཆད་གཅིག་པའི་དོན་བསྡུས་ཡིན་ནོ། ། འཕར་བ་གསུམ་པ་ནི། དྲན་པ་ཉེ་བར་བཞག་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཐོབ་པ་དང༌། གཞན་བདེན་པ་བཞི་ཁོང་དུ་ཆུད་པར་བྱ་བའི་ཕྱིར་སྤྱོད་ཀྱང་རྟོགས་པར་མི་བྱེད་པ་ནི། ཚེ་གཅིག་གིས་ཐོགས་པའོ། ། སྲིད་པའི་རྩེ་མོའི་མཐར་ཐུག་བར་འགྲོ་བའི་དགེ་འདུན་ནི།
སྦྱིན་པའི་ཕ་རོལ་ཏུ་ཕྱིན་པ་ལྷུར་བྱས་ནས། ཟས་འདོད་པ་རྣམས་ལ་ཟས་ལ་སོགས་པ་བསྟན། གཟུགས་ཀྱི་འདོད་ཆགས་བཅོམ་པ་ནི། ཕ་རོལ་ཏུ་ཕྱིན་པ་དྲུག་ལ་གནས་ཤིང༌། ཕྱོགས་བཅུའི་འཇིག་རྟེན་གྱི་ཁམས་སུ་འགྲོ་ཞིང་སེམས་ཅན་ལ་ཆོས་སྟོན། སངས་རྒྱས་ལ་བསྙེན་བཀུར་བྱེད། བྱང་ཆུབ་སེམས་དཔའི་དགེ་འདུན་དང༌། སངས་རྒྱས་ཀྱི་ཞིང་གི་ཡོན་ཏན་རྣམ་པར་ཕྱེ་བ་དག་མཐོང་ཞིང་དེ་དག་གི་མཚན་མ་བཟུང་སྟེ། དེ་བས་ཀྱང་རྒྱ་ཆེ་བ་ཁྱད་པར་དུ་འཕགས་པ་བསྒྲུབ་ཅིང༌། བྱང་ཆུབ་སེམས་དཔའ་མ་ཞེན་པའི་བརྩོན་འགྲུས་ལ་གདམས་པ་ནི།
གོང་དུ་ཁ་ན་མ་ཐོ་བ་དང་བཅས་པའི་ལུས་ངག་ཡིད་གསུམ་གྱི་གོ་མི་འབྱེད་ཅེས་པའི་ལན་གྱིས་གསུངས་ཏེ། དྲི་བ་ནི། དེ་སྐད་ཅེས་བཀའ་སྩལ་པ་དང་ཞེས་པ་ནས། གང་ལགས་ཞེས་པའི་བར་གྱིས་གསུངས་སོ། ། ལན་ལ་ཁ་ན་མ་ཐོ་བ་ངོས་བཟུང་བ་དང༌། བྱང་སེམས་ལ་མི་འབྱུང་བར་བསྟན་པ་དང༌། དེའི་གོ་སྐབས་མི་འབྱེད་པ་དང༌། འཐད་པ་དང་བཅས་པའོ། ། དེ་ལ་དང་པོ་ནི། བཅོམ་ལྡན་འདས་ཞེས་པ་ནས།
ཁ་ན་མ་ཐོ་བ་དང་བཅས་པའོ་ཞེས་པའི་བར་གྱིས་བསྟན་ཏོ། ། གཉིས་པ་ནི། ཤཱ་རིའི་བུ་ཞེས་པ་ནས། སེམས་མི་དམིགས་སོ་ཞེས་པའི་བར་རོ། ། གསུམ་པ་ནི། ཤཱ་རིའི་བུ་ཞེས་པ་ནས་གནས་ངན་ལེན་བསྐྱེད་པ་ཙམ་དུ་ནི་ཤེས་པར་མི་བྱ་སྟེ། དེ་ནི་གནས་མེད་པའོ་ཞེས་པའི་བར་རོ། ། འཐད་པ་ལ། གནས་ངན་ལེན་སྦྱོར་ཚུལ་རྒྱས་པར་བཤད་པ་ལ། དྲི་བ་ནི།
གསོལ་པ་ཞེས་པ་ནས། སྦྱོང་བ་ལགས་ཞེས་པའི་བར་རོ། ། ལན་ལ་རྒྱུ་གང་གིས་སྦྱོང་བ་དང༌། རྒྱུ་གང་གིས་དག་པ་དང༌། སྦྱོང་བྱེད་ཀྱི་ལམ་བཤད་པའོ། ། དང་པོ་ནི། བཅོམ་ལྡན་འདས་ཞེས་པ་ནས། ཡོངས་སུ་སྦྱོང་བ་ཡིན་ནོ་ཞེས་པའི་བར་རོ། ། གཉིས་པ་ནི། ཤཱ་རིའི་བུ་ཞེས་པ་ནས།
ཡོངས་སུ་དག་པ་ཞེས་ངས་བཤད་དོ་ཞེས་པའི་བར་རོ། ། ཡོངས་སུ་མི་སྤང་བ་ལ་གདམས་པ་ནི། སྦྱོང་བྱེད་ཀྱི་ལམ་གྱིས་བཤད་དེ། མདོར་བསྟན་པ་ནི། ཤཱ་རིའི་བུ་ཞེས་པ་ནས། བྱང་ཆུབ་ཀྱི་ལམ་ཡོངས་སུ་སྦྱོང་ཞིང་ཞེས་པས་བསྟན་ཏོ། ། སྦྱོང་བྱེད་ཀྱི་ཆོས་ནི། སྦྱིན་སོགས་ཕར་ཕྱིན་དྲུག་གི་སྤྱོད་པ་ལ་བཤད་དོ། ། བྱང་ཆུབ་ཀྱི་ལམ་ངོས་བཟུང་བ་དྲི་བ་ནི། གསོལ་པ་ཞེས་པ་ནས།
གང་ལགས་ཞེས་པའོ། ། ངོས་བཟུང་བ་ནི་བཅོམ་ལྡན་འདས་ཞེས་པ་ནས། བྱང་ཆུབ་ཀྱི་ལམ་ཡིན་ཏེ་ཞེས་པའི་བར་གྱིས་གསུངས་སོ། ། སྦྱོང་ཚུལ་ནི། འདི་ལྟར་ཞེས་སོགས་སོ། ། སྦྱངས་པའི་ཕན་ཡོན་ནི། ཤཱ་རིའི་བུ་ཞེས་པ་ནས། སུས་ཀྱང་ཐུབ་པ་མེད་དོ་ཞེས་པའོ། ། ཚུལ་ཇི་ལྟར་སྤྱོད་ན། མི་ཐུབ་པར་ཞུས་པ་ནི།
གསོལ་པ་ཞེས་པ་ནས། ཐུབ་པ་མ་མཆིས་ལགས་ཞེས་པའོ། ། རློམ་སེམས་མེད་པའི་ཚུལ་གྱིས་སྤྱོད་ན། མི་ཐུབ་པར་བསྟན་པ་ནི། བཅོམ་ལྡན་འདས་ཞེས་པ་ནས། མྱ་ངན་ལས་འདས་པའི་བར་ལ་རློམ་སེམས་མེད་པར་སྤྱོད་པའི་ཚུལ་གྱིས་བསྟན་ཏོ། ། ཚུལ་དེ་ལྟར་སྤྱོད་པའི་ཡོན་ཏན་ནི། ཤཱ་རིའི་བུ་ཞེས་པ་ནས། ཡེ་ཤེས་དེ་དང་ལྡན་པས་ནམ་ཡང་ངན་སོང་རྣམས་སུ་མི་སྐྱེ་ཞེས་པ་ནས། ཡོངས་སུ་འཛིན་པར་མི་འགྱུར་བ་དག་གོ་ཞེས་པའི་བར་གྱིས་གསུངས་སོ། །
ལམ་ཡོངས་སུ་འཛིན་པ་ལ་གདམས་པ་ནི། ངན་སོང་རྣམས་སུ་ལྷུང་བར་མི་འགྱུར་བའི་རྒྱུ་ཡེ་ཤེས་དྲིས་ལན་དང་བཅས་པའི་ལན་གྱིས་གསུངས་ཏེ། དྲི་བ་ནི། དེ་ནས་ཚེ་དང་ལྡན་པ་ཞེས་པ་ནས། དེ་གང་ལགས་ཞེས་པའི་བར་རོ། ། ཐོག་མར་ཡེ་ཤེས་སྤྱོད་པ་སྟོན་པ་ལ་གཉིས་ཏེ། སངས་རྒྱས་མཐོང་ཞིང་ཆོས་ཉན་པའི་ཡོན་ཏན་དང་མི་མཐུན་ཕྱོགས་དང་བྲལ་བའི་ཡོན་ཏན་ནོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་སོགས་ཏེ། ཕྱོགས་བཅུའི་སངས་རྒྱས་མཐོང་བ་དང༌།
དེ་དག་ལ་ཆོས་ཉན་པ་དང༌། བྱང་ཆུབ་སེམས་དཔའི་དགེ་འདུན་དང་འགྲོགས་པ་དང༌། སངས་རྒྱས་ཀྱི་ཞིང་མཐོང་བ་སྟེ་རྣམ་པ་བཞིས་བསྟན་ཏོ། ། གཉིས་པ་མི་མཐུན་ཕྱོགས་དང་བྲལ་བ་ནི། ཡེ་ཤེས་དེ་ལྟ་བུ་དང་ལྡན་པའི་བྱང་ཆུབ་སེམས་དཔའ་ཞེས་པ་ནས། གཞན་གྱི་འདུ་ཤེས་མི་བསྐྱེད་ཞེས་པའི་བར་གྱིས་བསྟན་ཏོ། ། ཡོན་ཏན་དེ་དག་གི་རྒྱུ་ཡེ་ཤེས་བསྟན་པ་ནི། ཡེ་ཤེས་དེ་དང་ལྡན་པ་ཞེས་སོགས་ཀྱིས་གསུངས་ཏེ། ཀུན་རྫོབ་ཏུ་སྦྱིན་སོགས་ལ་སྤྱོད་པ་དང༌། དོན་དམ་པར་མི་དམིགས་པར་རྟོགས་པའི་ཤེས་རབ་སྟེ།
གཉིས་གཉིས་ཀྱི་སྒོ་ནས་རྣམ་པ་ཐམས་ཅད་མཁྱེན་པ་ཉིད་མི་དམིགས་པའི་བར་དུ་གསུངས་སོ། ། དེ་དག་གི་དོན་བསྡུ་བ་ནི། ཤཱ་རིའི་བུ་ཞེས་པ་ནས། དེ་དག་གི་དོན་རྗེས་སུ་མི་མཐོང་ངོ་ཞེས་པའི་བར་རོ། ། སྤྱན་ལྔ་ལ་གདམས་པ་ལ་མདོར་བསྟན་པ་ནི། ཤཱ་རིའི་བུ་ཞེས་པ་ནས། སངས་རྒྱས་ཀྱི་མིག་གོ་ཞེས་པའི་བར་རོ། ། རྒྱས་པར་བཤད་པ་ལ། ཐོག་མར་ཤའི་མིག་དྲི་བ་དང༌། ངོས་བཟུང་བའོ། །
དང་པོ་ནི། གསོལ་པ་ཞེས་པ་ནས། གང་ལགས་ཞེས་པའི་བར་རོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོའི་ཤའི་མིག་གིས་དཔག་ཚད་བརྒྱ་མཐོང་བ་ཡོད་དོ་ཞེས་པ་ནས། དཔག་ཚད་སྟོང་མཐོང་བ་ཡོད་དོ་ཞེས་པའི་བར་དུ་གསུངས་ནས། ཡང་འཛམ་བུའི་གླིང་དང༌། གླིང་གཉིས་དང༌། གླིང་གསུམ་དང༌།
གླིང་བཞི། སྟོང་དང་པོ་དང༌། གཉིས་པ་དང༌། སྟོང་གསུམ་གྱི་འཇིག་རྟེན་གྱི་ཁམས་མཐོང་བའི་བར་དུ་གསུངས་ཏེ། ས་མཐོ་དམན་དང་ཡོན་ཏན་ཆེ་ཆུང་གི་རིམ་པ་ལས་རྣམ་པར་ཕྱེ་བ་ཡིན་ནོ། ། དོན་བསྡུ་བ་ནི། ཤཱ་རིའི་བུ་ཞེས་སོགས་སོ། ། ལྷའི་མིག་ལ་དྲི་བ་དང༌། ངོས་བཟུང་བ་དང༌། དོན་བསྡུ་བ་གསུམ་གྱིས་བསྟན་ཏེ།
དང་པོ་ནི། གསོལ་པ་ཞེས་སོགས་སོ། ། གཉིས་པ་ལ། ཡུལ་རྟོགས་པའི་ཆེ་བ་བརྗོད་པ་དང༌། གཞན་གྱི་སྤྱོད་ཡུལ་ལས་འདས་པ་དང༌། གཞན་གྱི་འཆི་འཕོ་སྐྱེ་བ་ཤེས་པར་བསྟན་པའོ། ། དང་པོ་ནི། ཤཱ་རིའི་བུ་རྒྱལ་པོ་ཆེན་པོ་བཞིའི་རིགས་ཀྱི་ལྷ་རྣམས་ཀྱི་ལྷའི་མིག་གང་ཡིན་པ་དེ་ནི་བྱང་ཆུབ་སེམས་དཔའ་རབ་ཏུ་ཤེས་སོ་ཞེས་པ་ནས། འོག་མིན་གྱི་ལྷའི་མིག་གི་བར་དུ་སྦྱར་ནས་གསུངས་སོ། ། གཉིས་པ་ནི།
ཤ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོའི་ལྷའི་མིག་དེ་ནི་རྒྱལ་པོ་ཆེན་པོ་བཞིའི་རིས་ཀྱི་ལྷ་རྣམས་ཀྱིས་མི་ཤེས་སོ་ཞེས་པ་ནས། འོག་མིན་གྱི་ལྷ་རྣམས་ཀྱི་བར་དུ་སྦྱར་ནས་གསུངས་སོ། ། གསུམ་པ་ནི། ཤར་ཕྱོགས་ཀྱི་འཇིག་རྟེན་གྱི་འཆི་འཕོ་དང་སྐྱེ་བ་རབ་ཏུ་ཤེས་ཚུལ་ནས། ཕྱོགས་བཅུ་ཐམས་ཅད་ལ་སྦྱར་ནས་གསུངས་སོ། ། དོན་བསྡུ་བ་ནི། ཤཱ་རིའི་བུ་ཞེས་པ་ནས། ལྷའི་མིག་ཡོངས་སུ་དག་པའོ་ཞེས་པའི་བར་རོ། ། ཤེས་རབ་ཀྱི་སྤྱན་ལ་དྲི་བ་ནི། གསོལ་པ་ཞེས་པ་ནས།
གང་ལགས་ཞེས་པའི་བར་རོ། ། ངོ་བོ་ནི་དོན་དམ་པར་འདུས་བྱས་འདུས་མ་བྱས། དགེ་མི་དགེ་ཁ་ན་མ་ཐོ་བ་དང་བཅས་མ་བཅས། ཀུན་ནས་ཉོན་མོངས་པ་དང་རྣམ་པར་བྱང་བ། འཇིག་རྟེན་ལས་འདས་མ་འདས་ཟག་པ་ཡོད་མེད་སོགས་གང་ཡང་མ་དམིགས་པ་དང༌། ཐ་སྙད་དུ་ཆོས་གང་ཡང་མ་མཐོང་བ་མེད་པ་སོགས་ཀྱིས་གསུངས་སོ། ། དོན་བསྡུ་བ་ནི། ཤཱ་རིའི་བུ་ཞེས་སོགས་སོ། ། ཆོས་ཀྱི་སྤྱན་ལ་ཡང༌། དྲི་བ་ནི།
གསོལ་པ་ཞེས་པ་ནས། གང་ལགས་ཞེས་པའི་བར་རོ། ། ངོས་འཛིན་ནི་དང་པོ་ཉན་ཐོས་ཀྱི་གང་ཟག་གི་དབང་པོ་རྣོ་རྟུལ་ཤེས་ཚུལ་ནི། གང་ཟག་འདི་ནི་ཆོས་ཀྱི་རྗེས་སུ་འགྲོ་བ་ཞེས་པས་བསྟན་ཏོ། ། སྟོང་ཉིད་ཀྱི་ཏིང་ངེ་འཛིན་ལ་གནས་པའི་རྒྱུན་ཞུགས་དང༌། ཕྱིར་འོང་དང༌། ཕྱིར་མི་འོང་རྣམས་ཀྱི་དབང་པོ་ལྔ་སྐྱེ་ཚུལ་དང༌། དབང་པོ་ལྔ་ལས་ཏིང་ངེ་འཛིན་ཐོབ་ཚུལ་དང༌། དེ་ལས་རྣམ་པར་གྲོལ་བའི་ཡེ་ཤེས་སྐྱེ་ཚུལ་དང༌། དེ་ལས་མི་མཐུན་ཕྱོགས་སྤངས་ཚུལ་ཏེ་བཞི།
དེ་བཞིན་དུ་མཚན་མ་མེད་པའི་ཏིང་ངེ་འཛིན་ལ་གནས་པའི་རྒྱུན་ཞུགས་ཕྱིར་འོང་ཕྱིར་མི་འོང་གསུམ་གྱི་ཆོས་བཞི་དང༌། ཡང་སྨོན་པ་མེད་པའི་ཏིང་ངེ་འཛིན་ལ་གནས་པའི་རྒྱུན་ཞུགས་ཕྱིར་འོང་དང་ཕྱིར་མི་འོང་གསུམ་གྱི་ཆོས་བཞིའི་རྒྱུད་ལ་ཐོབ་ཚུལ་ཤེས་པ་དང༌། དགྲ་བཅོམ་པས་ལམ་བསྒོམས་པས་མི་མཐུན་ཕྱོགས་དང་བྲལ་ཚུལ་ཡོངས་སུ་ཤེས་པ་སྟེ། དབང་པོ་རྣོ་རྟུལ་གཉིས་རྒྱུན་ཞུགས་ནས་དགྲ་བཅོམ་པའི་བར་གང་ཟག་བཞི་སྟེ། ཉན་ཐོས་ཀྱི་གང་ཟག་དྲུག་གི་སྤངས་རྟོགས་ཀྱི་ཚུལ་ཤེས་པ་ལྷའི་མིག་ཏུ་བསྟན་པ་ནི། ཤཱ་རིའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཀྱི་མིག་གིས་གང་ཟག་འདི་ནི་དད་པའི་རྗེས་སུ་འགྲོ་བ་ཞེས་པ་ནས། གང་ཟག་འདི་ནི་དགྲ་བཅོམ་པའོ་ཞེས་བྱ་བར་རབ་ཏུ་ཤེས་ཏེ་ཞེས་པའི་བར་གྱིས་གསུངས་སོ། ། དོན་བསྡུ་བ་ནི། ཤཱ་རིའི་བུ་ཞེས་སོགས་སོ། ། བྱང་ཆུབ་སེམས་དཔའི་སྤངས་རྟོགས་ཤེས་ཚུལ་ལ་མོས་སྤྱོད་ལ་གནས་པའི་སྤངས་རྟོགས་ཤེས་ཚུལ་ནི།
ཤཱ་རིའི་བུ་ཞེས་པ་ནས། ཀུན་འབྱུང་དང་འགོག་པའི་ཆོས་ཅན་ཞེས་པས་བསྟན་ཏོ། ། ས་དང་པོ་ལ་གནས་པའི་ཡོན་ཏན་ཤེས་པ་ནི། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་འདི་ནི་སེམས་དང་པོ་བསྐྱེད་པ་ནས་ཞེས་པ་ནས། ཤཱ་རིའི་བུ་འདི་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཀྱི་མིག་ཡོངས་སུ་དག་པའོ་ཞེས་པ་ནས། ཤཱ་རིའི་བུ་ཞེས་པ་ནས་བྱང་ཆུབ་ཏུ་ལུང་བསྟན་པའོ་ཞེས་བྱ་བ་ནས་བཟུང་སྟེ་ཆོས་ཀྱི་མིག་ཡོངས་སུ་དག་པ་ཡིན་ནོ་ཞེས་པའི་བར་གྱིས་གསུངས་སོ། ། སངས་རྒྱས་ཀྱི་སྤྱན་ནི་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་བཞག་ནས་ཞེས་བྱ་བ་ནས། སངས་རྒྱས་ཀྱི་མིག་ཡོངས་སུ་དག་པའོ་ཞེས་པའི་བར་རོ། ། ཤཱ་རིའི་བུ་དེ་ལྟར་ན་ཞེས་པ་ནས། སྤྱན་ལྔ་ཡང་ཕར་ཕྱིན་དྲུག་ལ་སྤྱད་པས་འཐོབ་ཅེས་སྟོན་པ་ནི།
ཤཱ་རིའི་བུ་དེ་ལྟར་ཞེས་བྱ་བ་ནས། བྱང་ཆུབ་ཏུ་མངོན་པར་འཚང་རྒྱའོ་ཞེས་པའི་བར་གྱིས་བསྟན་ཏོ། ། དེ་ཅིའི་ཕྱིར་ཞེ་ན་ཞེས་སོགས་ཀྱིས་ཕར་ཕྱིན་དྲུག་གི་ནང་དུ་སྤྱན་ལྔ་ལ་སོགས་པའི་དགེ་བའི་ཆོས་ཐམས་ཅད་འདུས་པའི་གཏན་ཚིགས་བསྟན་ཏོ། ། ཤཱ་རིའི་བུ་ལ་ལ་ཞིག་གིས་ཞེས་སོགས་ཀྱིས་ནི། ཕར་ཕྱིན་དྲུག་གི་ནང་ནས་ཤེར་ཕྱིན་རྒྱུའི་གཙོ་བོ་ཡིན་པར་བསྟན་ཏོ། ། མངོན་པར་ཤེས་པ་དྲུག་ལ་གདམས་པ་ནི། མངོན་ཤེས་ངོས་བཟུང་བ་དང༌། གདམས་པ་དངོས་བསྟན་པ་དང༌། སྒྲུབ་པའི་ཕན་ཡོན་བསྟན་པའོ། ། དང་པོ་ནི།
རྫུ་འཕྲུལ་གྱི་རྣམ་པ་དུ་མ་ཉམས་སུ་མྱོང་བར་བྱེད་ཅེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱིས་གསུངས་སོ། ། གཉིས་པ་གདམས་པ་དངོས་ལ། རྣམ་མཁྱེན་གྱི་ལམ་སྦྱོང་ཚུལ་དང༌། མི་མཐུན་ཕྱོགས་རློམ་སེམས་དགག་པའོ། ། དང་པོ་ནི། སའི་རིམ་པ་དང༌། སྤྱོད་པ་རྒྱ་ཆེ་ཆུང་གི་བྱེ་བྲག་གིས་ཕ་རོལ་ཏུ་ཕྱིན་པ་གཅིག་དང༌། གཉིས་དང༌། གསུམ་ལ་སོགས་པ་དང༌།
དྲུག་ཆར་ཡོངས་སུ་རྫོགས་པར་བྱེད་པའི་སྒོ་ནས། རྣམ་མཁྱེན་གྱི་ལམ་སྦྱོང་ཚུལ་བསྟན་པ་ནི། སྦྱིན་པའི་ཕ་རོལ་ཏུ་ཕྱིན་པ་ལ་གནས་ཤིང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་སྦྱོར་བ་ཡིན་ཞེས་པའི་བར་གྱིས་གསུངས་ཏེ། གང་ལ་གནས་ནས་སྦྱོང་བ་ནི་སྦྱིན་པའི་ཞེས་སོགས་སོ། ། གང་གིས་སྦྱོང་བ་ནི་ཆགས་པ་མེད་པའི་སེམས་ཉེ་བར་བཟུང་བས་ཞེས་པའོ། ། དེའི་འཐད་པ་ནི་མཐའ་ལས་འདས་པ་སྟོང་པ་ཉིད་ཀྱི་ཕྱིར་ཞེས་པའོ། ། གང་སྦྱངས་པ་ནི། རྣམ་པ་ཐམས་ཅད་མཁྱེན་པ་ཉིད་ཀྱི་ལམ་ཤེས་པས་བསྟན་ཏོ། ། དེ་བཞིན་ལྷག་མ་རྣམས་ལ་ཡང་སྦྱར་རོ། །
ཤེས་རབ་ཀྱི་ཕར་ཕྱིན་གྱི་སྐབས་སུ་འོང་བ་དང་འགྲོ་བ་མེད་པ་ཞེས་སྨོས་པ་ནི། རྣམ་མཁྱེན་གྱི་ལམ་ཞེས་འཆད་པ་ན། འགྲོ་འོང་ཡོད་སྙམ་པའི་དོགས་པ་ཡོད་པའི་དོན་ནོ། ། རློམ་སེམས་དགག་པ་ནི། ཕར་ཕྱིན་གྱི་མི་མཐུན་ཕྱོགས་སོ་སྐྱེ་ལ་འབྱུང་བ་དང༌། བྱང་སེམས་ལ་མི་འབྱུང་བར་བསྟན་པའོ། ། མི་མཐུན་ཕྱོགས་དྲུག་སོ་སོ་སྐྱེ་ལ་འབྱུང་ཞེས་སྟོན་པ་ནི། སྦྱིན་པ་ནི་ཞེས་པ་ནས། གདགས་ཏེ་ཞེས་པའི་བར་རོ། ། གཉིས་པ་ནི་ཤེར་ཕྱིན་གྱི་སློབ་པ་ལ་རློམ་སེམས་མི་འབྱུང་བར་བསྟན་ཏེ།
དེ་ནི་རྒོད་དོ་ཞེས་པ་ནས། རློམ་སེམས་མེད་དོ་ཞེས་པའི་བར་གྱིས་གསུངས་ཏེ། འཐད་པ་ནི་དེ་ཅིའི་ཕྱིར་ཞེས་པ་ནས། སྤྱོད་པའི་ཕྱིར་ཞེས་པའི་བར་གྱིས་སྟོན་ནོ། ། སྒྲུབ་པའི་ཕན་ཡོན་ལ་ནི་ཉན་ཐོས་ལས་ཁྱད་པར་དུ་འཕགས་པའི་ཡོན་ཏན། མི་མཐུན་ཕྱོགས་དང་བྲལ་བའི་ཡོན་ཏན། ལུང་སྟོན་པའི་ཡོན་ཏན་གདུལ་བྱ་སྨིན་པར་བྱེད་པའི་ཡོན་ཏན་ནོ། ། དང་པོ་ནི་ཡོན་ཏན་ཇི་སྙེད་ཡོད་པ་དེ་དག་ནི་ཉན་ཐོས་དང་རང་སངས་རྒྱས་ཐམས་ཅད་ལ་མེད་དེ་ཞེས་པའོ། ། ཉན་རང་ལ་མེད་པའི་ཡོན་ཏན་དེ་དག་གང་ཞེ་ན། དེ་ཡོན་ཏན་འདི་དག་ཅེས་པ་ནས།
ཐོབ་པར་བྱེད་དོ་ཞེས་པའི་བར་རོ། ། ཤེས་རབ་ཀྱི་ཕར་ཕྱིན་འདི་བཤད་པས་སེམས་ཅན་ཡོངས་སུ་སྨིན་པའི་ཡོན་ཏན་འབྱུང་བར་བསྟན་པ་ནི། ཤཱ་རིའི་བུ་ཞེས་པ་ནས། རང་སངས་རྒྱས་ཐམས་ཅད་ཀྱིས་ཀྱང་ཡིད་དུ་འོང་ཞིང་དབེན་པར་བྱ་བ་ཡིན་ཞེས་པའི་བར་གྱིས་གསུངས་སོ། ། མི་མཐུན་ཕྱོགས་དང་བྲལ་བ་ནི། དེ་ནི་སྐྱེ་བ་གང་དང་གང་དུ་ཞེས་པ་ནས། རིག་པ་མེད་དོ་ཞེས་པའི་བར་རོ། ། བྱང་ཆུབ་ལས་མི་ཉམས་པའི་ཡོན་ཏན་ནི། ཤཱ་རིའི་བུ་ཞེས་པ་ནས། མི་ཉམས་པར་འགྱུར་རོ་ཞེས་པའི་བར་རོ། །
ལུང་སྟོན་པའི་ཡོན་ཏན་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འདི་སྟོན་པའི་ཚེ་ཞེས་པ་ནས། ཡང་དག་པར་རྫོགས་པའི་སངས་རྒྱས་རྒྱན་གྱི་རྒྱལ་པོ་ཞེས་བྱ་བ་འཇིག་རྟེན་དུ་འབྱུང་བར་འགྱུར་རོ་ཞེས་གསུངས་ཏེ། དེ་ལ་དགེ་སློང་སུམ་བརྒྱ་ལུང་སྟོན་པ་དང༌། ལྷའི་བུ་ལུང་སྟོན་པ་དང༌། འཁོར་སྟོང་ཕྲག་བཅུ་ལུང་སྟོན་པའོ། ། དང་པོ་ནི། དགེ་སློང་སུམ་བརྒྱ་ཞེས་པ་ནས་མི་བསྐུལ་བའི་སངས་རྒྱས་སུ་སྐྱེའོ་ཞེས་པའི་བར་རོ། ། གཉིས་པ་ནི། འདོད་པ་ནི་སྤྱོད་པའི་ལྷའི་བུ་སྟོང་ཕྲག་དྲུག་ཅུའང་ཞེས་པ་ནས།
ཡོད་པར་མ་མཐོང་ཞེས་པའི་བར་རོ། ། གསུམ་པ་ནི། འཁོར་དེའི་ནང་ནས་ཞེས་པ་ནས། འཇིག་རྟེན་དུ་འབྱུང་བར་འགྱུར་རོ་ཞེས་པའི་བར་གྱིས་གསུངས་སོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་ཡོན་ཏན་བསྔགས་པ་ནི། དེ་ནས་ཚེ་དང་ལྡན་པ་ཤཱ་རིའི་བུ་དང༌། ཚེ་དང་ལྡན་པ་མོའུ་གལ་གྱི་བུ་ཆེན་པོ་ཞེས་པ་ནས། བྱང་ཆུབ་སེམས་དཔའ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཕ་རོལ་ཏུ་ཕྱིན་པ་ཐུབ་པ་མ་མཆིས་སོ་ཞེས་པའི་བར་རོ། ། ཤེར་ཕྱིན་ལ་སྤྱོད་པའི་བྱང་སེམས་ཀྱི་ཡོན་ཏན་བསྟན་པ་ནི། མི་མཉམ་པ་དང་མཉམ་པའི་སྦྱིན་པ་ཞེས་སོགས་སོ། །
ཚིག་གསུམ་སྨོས་པས་ནི་དུས་གསུམ་གྱི་དབྱེ་བ་བསྟན་ཏོ། ། དེའི་སླད་དུ་ཞེས་པ་ནི་དེའི་རྒྱུས་སྦྱིན་པའི་ཕར་ཕྱིན་རྫོགས་པའི་དོན་ནོ། ། ཡང་དེའི་སླད་དུ་ཞེས་པས་ནི། དེའི་རྒྱུས་གནས་སྐབས་ཀྱི་འབྲས་བུ་ལྷ་མིའི་ལུས་ཐོབ་པར་བསྟན་ཏོ། ། ཡང་དེའི་སླད་དུ་ཞེས་པ་ནས། བྱང་ཆུབ་ཐོབ་པར་གྱུར་ཏོ་ཞེས་པས་ནི། མཐར་ཐུག་གི་འབྲས་བུ་བསྟན་ཏོ། ། ཚུལ་འདི་ནི་ཚུལ་ཁྲིམས་ཀྱི་ཕར་ཕྱིན་སོགས་ཕར་ཕྱིན་ལྔ་དང༌། གཟུགས་སོགས་ཕུང་པོ་ལྔ་དང༌། ཆོས་ཀྱི་འཁོར་ལོ་བསྐོར་བའི་བར་དུ་སྦྱར་བ་དང༌།
འདས་པའི་སངས་རྒྱས་རྣམས་ཀྱིས་མི་མཉམ་པ་དང་མཉམ་པའི་ཕུང་པོ་ལྔ་ཐོབ་པ་དང༌། མ་བྱོན་པ་དང་ད་ལྟར་བྱུང་བའི་སངས་རྒྱས་རྣམས་ལ་ཡང་སྦྱར་རོ། ། དོན་ཡང་དག་པར་བསྡུ་བ་ནི། དེ་ལྟར་ལགས་པས་ཞེས་པ་ནས། ཕྱག་བགྱི་བ་ལགས་སོ་ཞེས་པའི་བར་རོ། ། ཕན་ཡོན་དེ་དག་གི་འཐད་པ་ནི། དེ་སྐད་ཅེས་སྨྲས་པ་ནས། ཇི་སྐད་དུ་སྨྲས་པ་བཞིན་ནོ་ཞེས་པ་ནི་འཐད་པ་མདོར་བསྟན་ཏོ། ། འཐད་པ་རྒྱས་པར་བཤད་པ་ལ། མངོན་མཐོའི་ཡོན་ཏན་འབྱུང་བར་བསྟན་པ་ནི།
བྱང་ཆུབ་སེམས་དཔའ་ནས། འོག་མིན་གྱི་ལྷ་རྣམས་འཇིག་རྟེན་དུ་འབྱུང་བར་འགྱུར་ཞེས་པའི་བར་རོ། ། ངེས་ལེགས་འབྱུང་བའི་ཡོན་ཏན་ནི། རྒྱུན་དུ་ཞུགས་པ་ནས་སངས་རྒྱས་རྣམས་འཇིག་རྟེན་དུ་འབྱུང་བར་འགྱུར་རོ་ཞེས་པའི་བར་རོ། ། ལོངས་སྤྱོད་ཕུན་སུམ་ཚོགས་པར་འབྱུང་བའི་ཡོན་ཏན་ནི། རིགས་ཀྱི་བུ་དག་ཅེས་པ་ནས། བྱང་ཆུབ་སེམས་དཔའ་ཡོད་ན་འཇིག་རྟེན་དུ་འབྱུང་བར་འགྱུར་རོ་ཞེས་པའི་བར་རོ། ། འཐད་པ་ནི་དེ་ཅིའི་ཕྱིར་ཞེ་ན་ཞེས་པ་ནས། བདེ་བའི་དོན་དུ་བཞུགས་པ་ཡིན་ནོ་ཞེས་པའི་བར་རོ། ། གདུལ་བྱ་ཡོངས་སུ་སྨིན་པའི་ཡོན་ཏན་བཤད་པ་ནི།
དེའི་ཚེ་ཞལ་གྱི་སྒོ་ནས་ལྗགས་ཀྱི་དབང་པོ་བཀྲམ་སྟེ་ཞེས་སོགས་གསུངས་ཏེ། ལྗགས་ལས་འོད་ཟེར་སྤྲོ་བ་དང༌། འཇིག་རྟེན་གྱི་ཁམས་སྣང་བར་མཛད་པ་དང༌། དེའི་རྒྱུ་དྲིས་པའི་ལན་བཏབ་པ་དང༌། སངས་རྒྱས་ཀྱི་དྲུང་དུ་འགྲོ་བར་ཞུས་པ་དང་གནང་བ་དང་དེ་དག་གིས་ལྷ་རྫས་ཀྱི་མཆོད་པ་དང༌། སྨོན་ལམ་བཏབ་པ་དང༌། དེ་དག་ལུང་སྟོན་པ་རྣམས་ཀྱིས་བསྟན་ཏོ། ། ཤཱ་རིའི་བུའི་ལེའུ་སྟེ་གཉིས་པ་བཤད་དོ།། ༈ གསུམ་པ་རབ་འབྱོར་གྱི་ལེའུ་བསྟན་པ། འདི་ནས་རབ་འབྱོར་གྱི་ལེའུ་སྟོན་ཏེ།
འདིས་བརྩོན་པ་ལ་གདམས་པ་སྟོན་ཏོ། ། འདི་ལ་རབ་འབྱོར་ལ་ཤེར་ཕྱིན་གྱི་གཏམ་སྤོབས་པ་བསྐྱེད་པར་གདམས་པ་ནི། བཅོམ་ལྡན་འདས་ཀྱིས་ཞེས་པ་ནས་སྤོབས་པ་བསྐྱེད་ཅིག་ཅེས་པའི་བར་རོ། ། འཁོར་རྣམས་ཀྱི་དོགས་པ་སེལ་བ་ནི། དེ་ནས་བྱང་ཆུབ་སེམས་དཔའ་དེ་དག་དང༌། ཅེས་པ་ནས། ཉན་ཐོས་དང་རང་སངས་རྒྱས་ཐམས་ཅད་ཀྱི་ཡུལ་མ་ཡིན་ནོ་ཞེས་པའི་བར་གྱིས་གསུང་སྟེ། བཅོམ་ལྡན་འདས་ཀྱི་རབ་འབྱོར་ལ་ཐེག་པ་ཆེན་པོའི་གཏམ་བྱེད་པར་བསྐུལ་བ་ན། རང་གི་བློས་སྟོན་ནམ་དེ་བཞིན་གཤེགས་པའི་མཐུས་སྟོན་སྙམ་དུ་ཐེ་ཚོམ་སེལ་བའི་སླད་དུ། དེ་བཞིན་གཤེགས་པའི་མཐུ་སྟོན་པ་ཡིན་གྱི་རང་དགར་ནུས་པ་མ་ཡིན་ནོ་ཞེས་པའི་དོན་ནོ། །
ཞུས་པ་དངོས་ནི། ཚེ་དང་ལྡན་པ་རབ་འབྱོར་གྱིས་ཞེས་པ་ནས། བྱང་ཆུབ་སེམས་དཔའ་ཞེས་བགྱི་ན་འདི་ལྟ་སྟེ། བྱང་ཆུབ་སེམས་དཔའ་བྱང་ཆུབ་སེམས་དཔའ་ཞེས་བགྱི་བ་དེ་གང་གི་བླ་དྭགས་ལགས་ཞེས་པ་ནས། གང་ཞིག་ལ་གདམས་ཤིང་རྗེས་སུ་གདམས་པར་བགྱི་ཞེས་པས། བྱང་ཆུབ་སེམས་དཔའ་དང་ཤེར་ཕྱིན་དང་དེ་གཉིས་ཀྱི་མིང་ཡང་རྗེས་སུ་མ་མཐོང་ན། གང་ལ་གདམས་ཤིང་རྗེས་སུ་གདམས་པའི་ཚུལ་གྱིས་རྩོད་པའོ། ། ལན་ལ་གདམས་པ་དང༌། གདམས་པའི་ཕན་ཡོན་ནོ། ། དང་པོ་ལ་གཉིས་ཏེ།
རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་ཡང་མཐོང་ལམ་དང༌། སྒོམ་ལམ་ལ་གདམས་པའི་གདམས་ངག་གཉིས་ལས། མཐོང་ལམ་ལ་གདམས་པ་ནི། བཅོམ་ལྡན་འདས་ཀྱི་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ་ཞེས་པ་ནས། གཟུགས་ཀྱི་དབྱིངས་ཀྱི་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ཞེས་པ་ནས། སྐྱེ་མཆེད་ལ་སྦྱར་བའི་བར་གྱིས་གསུངས་སོ། ། འདི་ལ་བཞི་སྟེ། མིང་དང་བརྡར་བཏགས་པ་ལ་གདམས་པ་དང༌།
སེམས་ཅན་མི་དམིགས་པ་ལ་གདམས་པ་དང༌། ཚིག་བླ་དྭགས་མི་དམིགས་པ་ལ་གདམས་པ་དང༌། ཆོས་ཐམས་ཅད་མི་དམིགས་པ་ལ་གདམས་པའོ། ། དང་པོ་ནི། མདོར་བསྟན་པ་ལ། རབ་འབྱོར་འདི་ལྟ་སྟེ་ཞེས་པ་ནས། གཉིས་ཀ་མེད་པར་ཡང་མི་དམིགས་སོ་ཞེས་པའི་བར་དུ་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་དང་ཞེས་པ་ནི་མིང་ཙམ་དུ་ཟད་པར་སྟོན་པའོ། ། མིང་ཡང་དོན་དམ་པར་མ་གྲུབ་པ་ནི། མིང་དེ་ནི་ནང་ན་ཡང་མེད་ཅེས་པ་ནས།
མི་དམིགས་སོ་ཞེས་པའི་བར་གྱིས་བསྟན་ཏོ། ། རྒྱས་པར་བསྟན་པ་ལ། མིང་དང་བརྡ་མི་དམིགས་པར་རྒྱས་པར་བཤད་པ་ལ། བསླབ་བྱའི་དོན་བསྟན་པ་དང༌། ཕན་ཡོན་བཤད་པའོ། ། དང་པོ་ནི། སེམས་ཅན་སེམས་ཅན་ཞེས་བྱ་བར་བཏགས་པ་ཙམ་སྟེ། མིང་དུ་གདམས་པའི་ཕྱིར་རོ། ། འདིའི་གཏན་ཚིགས་དང་པོ་སྟོན་པ་ནི། བཏགས་པའི་ཆོས་ཞེས་པ་ནས།
སྐྱེ་བའམ་འགག་པ་མེད་ཅེས་པའོ། ། གཏན་ཚིགས་གཉིས་པ་ནི། མིང་དེ་ནི་ནང་ན་ཡང་མེད་ཅེས་སོགས་སོ། ། བཤད་ཚུལ་འདིས་ཉན་ཐོས་ལ་གྲགས་པའི་བརྡ་དང༌། སེམས་ཅན་སོགས་མི་དམིགས་པའི་དཔེ་བསྟན་ནས། དོན་ལ་སྦྱོར་བ་ནི། རབ་འབྱོར་འདི་ལྟ་སྟེ་དཔེར་ན་དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་པ་དང་ཞེས་པ་ནས། མི་དམིགས་སོ་ཞེས་པའི་བར་གྱིས་གསུངས་སོ། ། ཉན་རང་དང་བྱང་སེམས་གཉིས་ཀ་ལ་ཐུན་མོང་དུ་གྲགས་པ། ཕུང་པོ་དང༌།
ཁམས་དང༌། སྐྱེ་མཆེད་རྣམས་རང་བཞིན་མེད་པར་སྟོན་པ་ནི། རབ་འབྱོར་འདི་ལྟ་སྟེ། དཔེར་ན་ནང་གི་གཟུགས་ཞེས་མིང་དུ་བྱ་བ་ནི། ཆོས་སུ་གདགས་པ་ཙམ་ཟད་དེ་ཞེས་པ་ནས། ཅིའི་ཕྱིར་རྣམ་པར་ཤེས་པའི་ཁམས་གཉིས་ཀྱི་བར་དུ་གསུངས་ཏེ། དཔེས་བསྟན་ཏོ། ། དོན་ལ་སྦྱོར་བ་ནི། རབ་འབྱོར་དེ་བཞིན་དུ། གང་འདི་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ནས།
མི་དམིགས་སོ་ཞེས་པའི་བར་རོ། ། འཇིག་རྟེན་པ་དང་གཉིས་ཀ་ལ་ཐུན་མོང་དུ་གྲགས་པའི་དཔེ་ནང་གི་ཆོས་དང་ཕྱིའི་ཆོས་གཉིས་བསྟན་ཏེ། ནང་གི་ལུས་ཞེས་བྱ་བ་ནས། མི་དམིགས་སོ་ཞེས་བྱ་བའི་བར་དང༌། རབ་འབྱོར་འདི་ལྟ་སྟེ་དཔེར་ན། གང་འདི་ཕྱི་རོལ་གྱི་རྩ་དང༌། ཤིང་དང་ཞེས་སོགས་ནས། མི་དམིགས་སོ་ཞེས་བྱ་བའི་བར་རོ། ། དོན་ལ་སྦྱོར་བ་ནི་རབ་འབྱོར་དེ་བཞིན་དུ་ཞེས་པ་ནས། མི་དམིགས་སོ་ཞེས་པའི་བར་རོ། །
འཇིག་རྟེན་ལ་བདེན་མེད་དུ་གྲགས་པའི་དཔེ་ནི། རྨི་ལམ་དང་ཞེས་སོགས་སོ། ། དོན་ལ་སྦྱོར་བ་ནི། རབ་འབྱོར་དེ་བཞིན་དུ་ཞེས་སོགས་སོ། ། བརྡ་དང་བཏགས་པ་ཙམ་གྱི་གདམས་ངག་ལ་བསླབ་པར་སྟོན་པ་ནི། མིང་དང་བརྡར་བཏགས་པ་དང༌། གདམས་ངག་ཏུ་བཏགས་པ་དང༌། ཆོས་སུ་བཏགས་པ་ལ་བསླབ་པར་བྱའོ་ཞེས་པའོ། ། བཏགས་པ་མི་དམིགས་པ་ལ་གདམས་པའི་ཕན་ཡོན་གདམས་པ་ལ་གཉིས་ལས། ཕན་ཡོན་དང་པོ་བསྟན་པ་ནི།
ཕུང་པོ་ལྔ་དང་སྐྱེ་མཆེད་བཅུ་གཉིས་དང༌། ཁམས་བཅོ་བརྒྱད་དང༌། རེག་པ་དང༌། ཚོར་བ་དང༌། མི་མཐུན་ཕྱོགས་དང༌། གཉེན་པོའི་བར་དུ་རྟག་མི་རྟག་དང༌། བདེ་སྡུག་དང༌། བདག་ཡོད་མེད་དང༌། ཞི་མ་ཞི་དང༌། སྟོང་མི་སྟོང་དང༌།
མཚན་མ་ཡོད་མེད་དང༌། སྨོན་པ་ཡོད་མེད། འདུས་བྱས་མ་བྱས་དང༌། ཀུན་ནས་ཉོན་མོངས་པ་དང༌། རྣམ་བྱང་དང༌། སྐྱེ་འགག་དང༌། དབེན་མི་དབེན་དང༌། ཁ་ན་མ་ཐོ་བ་དང༌། བཅས་མ་བཅས་དང༌། ཟག་པ་དང་བཅས་མ་བཅས་དང༌།
ཉོན་མོངས་པ་ཡོད་མེད་དང༌། འཇིག་རྟེན་ལས་འདས་མ་འདས་ཀྱི་བར་རྗེས་སུ་མི་མཐོང་བའོ། ། དེའི་དོན་ལ་སྦྱར་བ་ནི། དེ་ཉིད་ཀྱིས་ན་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། བྱང་ཆུབ་སེམས་དཔའི་མིང་དེ་འདུས་བྱས་ཀྱི་ཁམས་ན་ཡོད་པར་ཡང་རྗེས་སུ་མ་མཐོང་ངོ༌། ། འདུས་མ་བྱས་ཀྱི་ཁམས་ན་ཡོད་པར་ཡང་རྗེས་སུ་མ་མཐོང་ངོ་ཞེས་སོགས་སོ། ། འདིས་ནི་ཆོས་ཐམས་ཅད་འདུས་བྱས་དང་འདུས་མ་བྱས་གཉིས་སུ་བསྡུས་ན་ཆོས་གསུམ་པོ་གཉིས་པོ་དེར་མ་དམིགས་པར་བསྟན་ཏོ། ། འཐད་པ་ནི། རབ་འབྱོར་དེ་ཅིའི་ཕྱིར་ཞེ་ན་ཞེས་པ་ནས། རྣམ་པར་མི་རྟོག་སྟེ་ཞེས་པའི་བར་གྱིས་གསུངས་སོ། །
རྟོགས་པ་དེ་དག་སྤོང་བྱེད་ཀྱི་རྒྱུ་གཉེན་པ་བསྒོམ་པར་བཤད་པ་ནི། གོང་དུ་བཤད་པའི་ཆོས་དེ་དག་ལ་དམིགས་པར་རྣམ་པར་མི་རྟོག་པའི་ཆོས་ལ་གནས་ཤིང༌། དྲན་པ་ཉེར་བཞག་སོགས་བསྒོམ་པ་ཡོངས་སུ་རྫོགས་པའི་ཕྱིར་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅེས་པའོ། ། འོན་ཀྱང་སྤྱད་བྱ་ཤེར་ཕྱིན་དང༌། སྤྱོད་པ་པོ་བྱང་སེམས་དང༌། ཐོབ་བྱ་སངས་རྒྱས་ཡོད་དོ་སྙམ་ན། གསུམ་པོ་ལ་ཞེན་པ་དགག་པའི་ཕྱིར་དུ། ཤེར་ཕྱིན་དང༌། དེའི་མིང་དང༌། བྱང་ཆུབ་སེམས་དཔའ་དང༌།
དེའི་མིང་དང༌། སངས་རྒྱས་རྗེས་སུ་མ་མཐོང་ངོ་ཞེས་གསུངས་སོ། ། བཤད་ཚུལ་འདི་དྲན་པ་ཉེར་བར་བཞག་པ་ནས་མ་འདྲེས་པ་བཅོ་བརྒྱད་ཀྱི་བར་དུ་སྒོམ་པ་ཡོངས་སུ་རྫོགས་པའི་ཕྱིར་ཤེར་ཕྱིན་ལ་སྤྱོད་དོ། ། ཞེས་དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། ཁོང་དུ་ཆུད་པའི་བར་རབ་འབྱོར་དེ་ལྟར་ཞེས་པས་བསྟན་ཏོ། ། མིང་དང་བརྡ་ཙམ་ལ་གདམས་པའི་ཕན་ཡོན་གཉིས་པ་ནི། བཞི་སྟེ། ཀུན་ནས་ཆགས་པར་མི་འགྱུར་བའི་ཕན་ཡོན། གཉེན་པོའི་ཆོས་ཡོངས་སུ་རྫོགས་པའི་ཕན་ཡོན།
སྐྱོན་མེད་པའི་ཕན་ཡོན། ཕྱིར་མི་ལྡོག་པར་ས་ནོན་པ་སོགས་ཀྱི་ཕན་ཡོན་ནོ། ། དང་པོ་ནི་གཟུགས་ནས་རྣམ་མཁྱེན་གྱི་བར་ལ་མངོན་པར་ཆགས་པར་འགྱུར་བ་མེད་པ་སྟེ། དེ་ལྟར་དེས་མིང་དང་བརྡར་སྦྱར་བའི་ཆོས་སུ་གདམས་པ་ཁོང་དུ་ཆུད་ནས། གཟུགས་ལ་ཆགས་པར་འགྱུར་བ་མེད་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་ཆགས་པར་འགྱུར་བ་མེད་དོ་ཞེས་པའི་བར་གྱིས་གསུངས་སོ། ། ཡང་དེ་བཞིན་ཉིད་དང༌། ཡང་དག་པའི་མཐའ་དང༌། ཆོས་ཀྱི་དབྱིངས་དང་སེམས་ཅན་ཡོངས་སུ་སྨིན་པར་བྱ་བ་དང༌། སངས་རྒྱས་ཀྱི་ཞིང་ཡོངས་སུ་དག་པར་བྱ་བ་དང༌།
ཐབས་ལ་མཁས་པ་ལ་ཆགས་པར་འགྱུར་བ་མེད་དོ་ཞེས་གསུངས་ཏེ། ཚིག་དང་པོ་གཉིས་ཀྱིས་རང་དོན་ལ་མ་ཆགས་པ་དང༌། ཕྱི་མ་གཉིས་ཀྱིས་གཞན་དོན་ལ་མ་ཆགས་པར་བསྟན་ཏོ། ། འཐད་པ་བསྟན་པ་ནི། དེ་ཅིའི་ཕྱིར་ཞེ་ན། དེ་ལྟ་བུའི་ཆོས་ཐམས་ཅད་མེད་པའི་ཕྱིར་རོ་ཞེས་པའི་བར་གྱིས་བསྟན་ཏོ། ། གཉིས་པ་གཉེན་པོའི་ཆོས་ཡོངས་སུ་རྫོགས་པའི་ཡོན་ཏན་ནི། སྦྱིན་པ་རྣམ་པར་འཕེལ་བ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པའི་བར་གྱིས་གསུངས་སོ། ། གཉིས་པ་ནི།
བྱང་ཆུབ་སེམས་དཔའི་སྐྱོན་མེད་པར་ཡང་དག་པར་འགྱུར་རོ་ཞེས་སོ། །

གསུམ་པ་ནི། ཕྱིར་མི་ལྡོག་པའི་ས་ནོན་པར་འགྱུར་རོ་ཞེས་པ་ནས། ཏིང་ངེ་འཛིན་གྱི་སྒོ་རྣམས་ཀྱང་ཐོབ་པར་འགྱུར་རོ་ཞེས་པའི་བར་རོ། ། དོན་བསྡུ་བ་ནི། རབ་འབྱོར་ཞེས་པ་ནས། དེ་ལྟར་ཁོང་དུ་ཆུད་པར་བྱའོ་ཞེས་པའི་བར་རོ། ། གཉིས་པ་སེམས་ཅན་མི་དམིགས་པ་ལ་གདམས་པ་ལ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི། གོང་དུ་བྱང་ཆུབ་སེམས་དཔའ་ཆེན་པོ་ཞེས་སྨོས་པ་ནི།
འཁོར་ཁ་ཅིག་བྱང་ཆུབ་སེམས་དཔའ་དངོས་པོ་ཡོད་སྙམ་དུ་དོགས་པ་བསལ་བའི་ཕྱིར་དུ་རབ་འབྱོར་གང་ཡང་ཁྱོད་ཀྱིས། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཞེས་བགྱི་ན་སྨྲས་པ་དེ་ལ་རབ་འབྱོར་དེ་ཅི་སྙམ་དུ་སེམས། གཟུགས་དང་བྱང་ཆུབ་སེམས་དཔའ་གཅིག་དང་ཐ་དད་དང༌། རྟེན་དང་བརྟེན་པ་དང་དེ་ལས་གཞན་པའི་ཆོས་ལྔ་རྟོག་གྲང་ན། དེ་ལྟར་དུ་དཔྱད་བཟོད་དམ་ཞེས་ཆོས་ལྔ་པོར་ཡོད་པ་སྤོང་བའི་ཚིག་གིས། རྣམ་པ་ལྔར་དྲིས་ནས། རབ་འབྱོར་གྱི་བཅོམ་ལྡན་འདས་ཀྱི་དགོངས་པ་ཐུགས་སུ་ཆུད་པའི་སྒོ་ནས། ལན་བཏབ་པ་ནི། བཅོམ་ལྡན་འདས་དེ་ལྟ་མ་ལགས་སོ་ཞེས་པའི་བར་རོ། ། ཡང་ན་བཅོམ་ལྡན་འདས་ཀྱིས་ཕྱོགས་རྣམ་པ་ལྔར་བརྟག་མི་བཟོད་པར་དགོངས་ནས་གཟུགས་བྱང་ཆུབ་སེམས་དཔའ་ཡིན་སྙམ་མམ།
གཟུགས་མ་ཡིན་པར་གཞན་ཞིག་བྱང་ཆུབ་སེམས་དཔའ་ཡིན་སྙམ་མམ། གཟུགས་ལ་བྱང་ཆུབ་སེམས་དཔའ་ཡོད་སྙམ་མམ། བྱང་ཆུབ་སེམས་དཔའ་ལ་གཟུགས་ཡོད་སྙམ་མམ། གཟུགས་མེད་པ་ཞིག་བྱང་ཆུབ་སེམས་དཔའ་ཡིན་སྙམ་མམ། ཞེས་པའི་ཚུལ་དུ་རྣམ་པ་ལྔ་ལྔའི་སྒོ་ནས་དྲིས་ཏེ། རབ་འབྱོར་གྱིས་བཅོམ་ལྡན་འདས་དེ་ལྟ་མ་ལགས་སོ་ཞེས་པའི་ལན་གྱིས་ཕྱོགས་ལྔའི་རྣམ་པར་རྟོག་པ་མི་འཐད་པར་ཞུས་སོ། ། བཤད་ཚུལ་འདི་ཕུང་པོ་ལྔ། སྐྱེ་མཆེད་བཅུ་གཉིས། ཁམས་བཅོ་བརྒྱད་སའི་ཁམས་སོགས་དྲུག རྟེན་འབྲེལ་བཅུ་གཉིས་ཀྱི་བར་དུ་སྦྱར་ནས་གསུངས་སོ། །
འདི་དག་གིས་ཆོས་ཅན་ལ་སྒྲོ་འདོགས་གཅོད་ཚུལ་བསྟན། ཆོས་ཉིད་ལ་སྒྲོ་འདོགས་གཅོད་པའི་ཚུལ་ནི། གཟུགས་ཀྱི་དེ་བཞིན་ཉིད་བྱང་ཆུབ་སེམས་དཔའ་ཡིན་སྙམ་མམ་ཞེས་པ་ནས། རྒ་ཤིའི་དེ་བཞིན་ཉིད་ཀྱི་བར་དུ་སྦྱར་ཏེ། ལྔ་ལྔར་བཤད་དོ། ། བཅོམ་ལྡན་འདས་ཀྱིས་ཕྱོགས་རྣམ་པ་ལྔའི་སྒོ་ནས་དྲིས་པ་ན། རབ་འབྱོར་གྱིས་དེ་ལྟ་མ་ལགས་སོ་ཞེས་པའི་ཚུལ་གྱིས་ལན་བཏབ་པ་ལ། བཅོམ་ལྡན་འདས་ཀྱིས་རབ་འབྱོར་ཁྱོད་ཀྱིས། དོན་གྱི་དབང་གང་ཞིག་མཐོང་ནས་དེ་སྐད་དུ་གཟུགས་ཀྱང་བྱང་ཆུབ་སེམས་དཔའ་མ་ཡིན་ཞེས་ལན་འདེབས་པར་བྱེད་ཞེས་པའི་ཚུལ་དུ་བཤད་དོ། ། དོན་གྱི་དབང་གང་ཞིག་གི་མཐོང་ནས་ཞེས་པ་ནི་རྒྱུ་མཚན་གང་ཞིག་མཐོང་ནས།
ཕྱོགས་རྣམ་པ་ལྔར་མི་འཐད་པར་སྨྲ་ཞེས་དྲིས་པ་ནི། གཟུགས་ཀྱང་བྱང་ཆུབ་སེམས་དཔའ་མ་ཡིན་ཞེས་པ་ནས། རྒ་ཤིའི་དེ་བཞིན་ཉིད་མེད་པ་ཡང་བྱང་ཆུབ་སེམས་དཔའ་མ་ཡིན་ནོ་ཞེས་ཟེར་བའི་བར་གྱིས་རྒྱུ་མཚན་གང་གི་སྒོ་ནས་དེ་སྐད་དུ་སྨྲས་ཞེས་བརྒལ་བའོ། ། རབ་འབྱོར་གྱིས་གཟུགས་སོགས་ཀྱང་བྱང་ཆུབ་སེམས་དཔའ་མ་ཡིན་ཏེ། བྱང་ཆུབ་སེམས་དཔའ་ཤིན་ཏུ་མ་དམིགས་ཤིང་མི་དམིགས་པའི་ཕྱིར་ཞེས་པའི་འཐད་པའི་སྒོ་ནས་གཟུགས་བྱང་ཆུབ་སེམས་དཔའ་མ་ཡིན་ཞེས་སྨྲ་བའི་གཏན་ཚིགས་བསྟན་པ་ནི། རབ་འབྱོར་གྱིས་གསོལ་པ། བཅོམ་ལྡན་འདས་བྱང་ཆུབ་སེམས་དཔའ་ཤིན་ཏུ་མ་མཆིས་མ་དམིགས་ན་ཞེས་པ་ནས། རྒ་ཤིའི་དེ་བཞིན་ཉིད་མ་མཆིས་པ་བྱང་ཆུབ་སེམས་དཔར་འགྱུར་བ་ལྟ་ཡང་ག་ལ་མཆིས་ཏེ། དེ་ནི་གནས་མ་མཆིས་སོ་ཞེས་པའི་བར་གྱིས་གསུངས་སོ། ། མིང་དང་དོན་གཉིས་ཀ་བྱང་ཆུབ་སེམས་དཔའ་ཡིན་པ་བཀག་གོ །
གཉིས་པ་དོན་བསྡུ་བ་ནི། བཅོམ་ལྡན་འདས་ཞེས་སོགས་ནས་དེ་ལྟར་བསླབ་པར་བྱའོ་ཞེས་པའི་བར་གྱིས་གསུངས་ཏེ། རབ་འབྱོར་གྱིས་བཤད་པ་ལྟར་བསླབ་པར་བྱའོ་ཞེས་པའི་དོན་ནོ། ། བྱང་ཆུབ་སེམས་དཔའ་ཞེས་བགྱི་བ་ནི་ཚིག་གང་གི་བླ་དྭགས་ལགས། བཅོམ་ལྡན་འདས་ལ་ཞུས་པ་ན། འཁོར་ཁ་ཅིག བྱང་ཆུབ་སེམས་དཔའ་ཕུང་པོ་སོགས་སུ་མ་དམིགས་སུ་ཟིན་ཀྱང༌། ཚིག་བླ་དྭགས་ཀྱི་ངོ་བོ་ཉིད་དུ་ཡོད་དོ་སྙམ་པའི་དོགས་པ་འཕྲོག་པའི་ཕྱིར་དུ། གསུམ་པ་ཚིག་བླ་དྭགས་མི་དམིགས་པའི་གདམས་པ་བཤད་པ་ལ། དངོས་ཀྱི་དོན་དང་ཕན་ཡོན་གཉིས་སོ། །
དང་པོ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་ཕུང་པོ་ལྔའི་ཚིག་བླ་དྭགས་མི་དམིགས་པ་དང༌། གཟུགས་སོགས་རྟག་མི་རྟག་ཏུ་འདོགས་པའི་ཚིག་བླ་དྭགས་མི་དམིགས་པ་དང༌། རྣམ་ཐར་སྒོ་གསུམ་ཡིན་མིན་གྱི་ཚིག་བླ་དྭགས་མི་དམིགས་པའོ། ། དང་པོ་ནི། བྱང་ཆུབ་སེམས་དཔའ་ཞེས་བྱ་བ་འདི་ཚིག་བླ་དྭགས་ཡིན་སྙམ་མམ་ཞེས་པ་ནས་རྣམ་པར་ཤེས་པའི་ཚིག་བླ་དྭགས་ཡིན་སྙམ་མམ། གསོལ་པ། བཅོམ་ལྡན་འདས་དེ་ལྟ་མ་ལགས་སོ་ཞེས་པའི་བར་གྱིས་གསུངས་སོ། །
གཉིས་པ་ནི། བྱང་ཆུབ་སེམས་དཔའ་ཞེས་བྱ་བ་འདི། གཟུགས་རྟག་པའི་ཚིག་བླ་དྭགས་ཡིན་སྙམ་མམ་ཞེས་པ་ནས། བྱང་ཆུབ་སེམས་དཔའ་ཞེས་བྱ་བ་འདི་རྣམ་པར་ཤེས་པ་མ་ཞི་བའི་ཚིག་བླ་དྭགས་ཡིན་སྙམ་མམ། གསོལ་པ། བཅོམ་ལྡན་འདས་དེ་ལྟ་མ་ལགས་སོ་ཞེས་པའི་བར་གྱིས་གསུངས་སོ། ། གསུམ་པ་ནི། བྱང་ཆུབ་སེམས་དཔའ་ཞེས་བྱ་བ་འདི། གཟུགས་སྟོང་པའི་ཚིག་བླ་དྭགས་ཡིན་སྙམ་མམ། ཞེས་པ་ནས་བྱང་ཆུབ་སེམས་དཔའ་ཞེས་བྱ་བ་འདི།
རྣམ་པར་ཤེས་པ་སྨོན་པ་མེད་པའི་ཚིག་བླ་དྭགས་ཡིན་སྙམ་མམ། གསོལ་པ་བཅོམ་ལྡན་འདས་དེ་ལྟ་མ་ལགས་སོ་ཞེས་པའི་བར་གྱིས་གསུངས་ཏེ། རྟག་མི་རྟག་གི་བླ་དྭགས་གཉིས་ཕུང་པོ་ལྔ་ལ་སྦྱར་བ་དང༌། བདེ་སྡུག་གི་བླ་དྭགས་གཉིས་ཕུང་པོ་ལྔ་ལ་སྦྱར་བ་དང༌། དེ་བཞིན་དུ་བདག་ཡོད་མེད་ཀྱི་བླ་དྭགས་དང༌། ཞི་མ་ཞིའི་བླ་དྭགས་རེ་རེ་ཡང་ཕུང་པོ་ལྔ་ལ་སྦྱར་བ་དང་རྣམ་ཐར་སྒོ་གསུམ་ལྡོག་ཕྱོགས་དང་སྦྱར་ནས་གསུངས་སོ། ། བཅོམ་ལྡན་འདས་གཟུགས་ཤིན་ཏུ་མ་མཆིས་ཤིང་མ་དམིགས་ན་ཞེས་པ་ནས། བྱང་ཆུབ་སེམས་དཔའ་རྣམ་པར་ཤེས་པ་སྨོན་པ་མེད་པའི་ཚིག་བླ་དྭགས་སུ་གྱུར་པ་ལྟ་ག་ལ་མཆིས་ཞེས་པའི་བར་གྱིས་ནི། བྱང་ཆུབ་སེམས་དཔའ་ཚིག་བླ་དྭགས་སུ་མི་དམིགས་པའི་གཏན་ཚིག་བསྟན་ཏེ། ཕུང་པོ་ལྔ་མ་དམིགས་པའི་གཏན་ཚིགས་ཀྱིས་བྱང་ཆུབ་སེམས་དཔའ་གཟུགས་སོགས་ལྔའི་བླ་དྭགས་སུ་མི་འཐད་པ་དང༌།
རྟག་མི་རྟག་དང༌། བདེ་སྡུག་དང༌། བདག་ཡོད་མེད་དང༌། ཞི་མ་ཞི་དང༌། སྟོང་མི་སྟོང་དང༌། མཚན་མ་ཡོད་མེད་དང༌། སྨོན་པ་ཡོད་མེད་ཀྱི་གཏན་ཚིགས་ཀྱི་འཐད་པ་དང༌། བྱང་ཆུབ་སེམས་དཔའ་གཟུགས་སོགས་ཀྱི་རྟག་པ་དང་མི་རྟག་པ་སོགས་ཚིག་བླ་དྭགས་སུ་མི་འཐད་པར་སྟོན་ནོ། ། ཚིག་བླ་དྭགས་མི་དམིགས་པའི་གདམས་པ་མཇུག་བསྡུ་བ་ནི། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་ལེགས་སོ་ལེགས་སོ་ཞེས་པ་ནས། རྣམ་པར་ཤེས་པའི་ཚིག་བླ་དྭགས་མི་དམིགས་པར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་པའི་བར་དུ་བྱ་བར་གསུངས་སོ། ། འདིས་ནི་རབ་འབྱོར་གྱིས་ཚིག་བླ་དྭགས་མི་དམིགས་པའི་གཏན་ཚིགས་བཤད་པ་ལ་བསྟོད་ནས། རབ་འབྱོར་གྱིས་བཤད་པ་ལྟར། ཤེར་ཕྱིན་ལ་བསླབ་པར་བྱའོ་ཞེས་བསྟན་ཏོ། ། བཞི་པ་ཆོས་ཐམས་ཅད་མི་དམིགས་པར་གདམས་པ་ལ་གཉིས་ཏེ། དངོས་ཀྱི་དོན་དང༌། ཕན་ཡོན་ནོ། ། དང་པོ་ནི། རབ་འབྱོར་གང་ཡང་ཁྱོད་འདི་སྐད་དུ་བདག་གིས་འདི་ལྟ་སྟེ་ཞེས་སོགས་ཀྱིས་གསུངས་ཏེ།
སྔར་རབ་འབྱོར་གྱིས་ཡང་དག་པར་རྗེས་སུ་མ་མཐོང་ཞེས་ཞུས་པའི་ཚིག་བཅོམ་ལྡན་འདས་ཀྱིས་བཟླས་ཏེ་བཀའ་སྩལ་ནས། བྱང་ཆུབ་སེམས་དཔའ་ཡང་དག་པར་རྗེས་སུ་མ་མཐོང་བར་རབ་འབྱོར་གྱིས་སྨྲས་པ་ལས་གླེང་བསླང་སྟེ་བྱང་ཆུབ་སེམས་དཔའ་འབའ་ཞིག་མ་དམིགས་པར་མ་ཟད་ཀྱི་འཇིག་རྟེན་དང་འཇིག་རྟེན་ལས་འདས་པའི་ཆོས་ཐམས་ཅད་མ་དམིགས་ཞེས་སྟོན་པ་ནི། ཆོས་ཀྱིས་ཆོས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་ཞེས་སོགས་སུ་གསུངས་ཏེ། དོན་དམ་པར་སྟོང་པ་ཉིད་དུ་རོ་གཅིག་པས། ཆོས་དང་ཆོས་དབྱིངས་ཀྱི་ཕན་ཚུན་རྗེས་སུ་མི་མཐོང་བ་དང༌། ཆོས་ཀྱི་དབྱིངས་དང་ཕུང་པོ་ལྔའི་དབྱིངས་ཕན་ཚུན་རྗེས་སུ་མི་མཐོང་བ་དང༌། འདུས་བྱས་དང་འདུས་མ་བྱས་ཀྱི་དབྱིངས་ཕན་ཚུན་རྗེས་སུ་མི་མཐོང་བར་བསྟན་ཏོ། ། མཐོང་ལམ་ལ་འདོམས་པའི་གདམས་ངག་བསྟན་ཟིན་ཏོ། ། བསྒོམ་ལམ་ལ་འདོམས་པའི་གདམས་ངག་ལ། འདུས་བྱས་ཀྱི་དབྱིངས་མ་ཡིན་པར་ཡང་འདུས་མ་བྱས་ཀྱི་དབྱིངས་རབ་ཏུ་གདགས་པར་མི་ནུས་སོ། །
འདུས་མ་བྱས་ཀྱི་དབྱིངས་མ་ཡིན་པར་ཡང་འདུས་མ་བྱས་ཀྱི་དབྱིངས་རབ་དུ་གདགས་པར་མི་ནུས་ཞེས་པས་བསྟན་ཏོ། ། སྟོང་པ་ཉིད་དུ་རོ་གཅིག་པས། གཅིག་ལས་གཅིག་ལོགས་ཤིག་ཏུ་གདགས་པར་མི་ནུས་ཞེས་པའི་དོན་ནོ། ། གདམས་ངག་གཉིས་ཀའི་ཕན་ཡོན་བསྟན་པ་ནི་རབ་འབྱོར་དེ་ལྟར་ན་བྱང་ཆུབ་སེམས་དཔའ་ཞེས་པ་ནས་ཡིད་འགྱོད་པར་མི་འགྱུར་རོ་ཞེས་པའི་བར་གྱིས་གསུངས་སོ། ། འདིའི་དོན་ནི་ཆོས་མི་དམིགས་པའི་གདམས་པ་ཟབ་མོ་བཤད་པ་ན། དད་པ་ཆེ་བས་མི་འཇིགས། མི་དངངས། སྐྲག་པར་མི་འགྱུར། ཤེས་རབ་ཆེ་བས་དེའི་ཆོས་གང་ལ་ཡང་ཡིད་འགྱོད་པར་མི་འགྱུར་རོ་ཞེས་པའི་དོན་ནོ། ། སྐྲག་པར་མི་འགྱུར་བའི་འཐད་པ་བསྟན་པ་ནི།
རབ་འབྱོར་དེ་ཅིའི་ཕྱིར་ཞེ་ན་ཞེས་པ་ནས། མི་འཇིགས། མི་དངངས། སྐྲག་པར་མི་འགྱུར་ཞེས་པའི་བར་དུ་གསུངས་ཏེ། འདིས་ནི་སྔར་ཆོས་ཐམས་ཅད་མི་དམིགས་པར་བསྟན་པ་ཉིད་ཞིབ་ཏུ་བསྟན་ཏེ། ཤེས་བྱ་ཐུན་མོང་གི་ཆོས་ཕུང་ཁམས་སྐྱེ་མཆེད་དང༌། འཁོར་བའི་ཆོས་རྟེན་འབྲེལ་བཅུ་གཉིས་དང༌། སྤང་བྱའི་ཆོས་དུག་གསུམ་དང༌། མུ་སྟེགས་བའི་བཏགས་པ་བདག་དང་སེམས་ཅན་སོགས་དང༌། ཁམས་གསུམ་དུ་གཏོགས་པ་དང༌།
འཇིག་རྟེན་ལས་འདས་པ་ཐེག་པ་གསུམ་གྱི་གང་ཟག་དང༌། དེ་དག་གི་ཆོས་ཏེ་འཇིག་རྟེན་དང་འཇིག་རྟེན་ལས་འདས་པའི་ཆོས་ཐམས་ཅད་མ་དམིགས་པས་སྐྲག་པའི་རྒྱུ་མེད་པའི་ཕྱིར་མི་འཇིགས་མི་སྐྲག་ཅེས་པའི་དོན་ནོ། ། ཡང་སེམས་ཞུམ་པར་མི་འགྱུར་བ་དང༌། ཡིད་སྐྲག་པར་མི་འགྱུར་བའི་གཏན་ཚིགས་སླར་ཡང༌། རབ་འབྱོར་གྱིས་ཞུས་པའི་ལན་བཀའ་སྩལ་པ་ནི། གསོལ་པ་བཅོམ་ལྡན་འདས་ཅིའི་སླད་དུ་ཞེས་པ་ནས་ཡིད་སྐྲག་པར་མི་འགྱུར་རོ་ཞེས་པའི་བར་གྱིས་བསྟན་ཏོ། ། དོན་བསྡུས་ཏེ་བསྟན་པ་ནི། རབ་འབྱོར་བྱང་ཆུབ་སེམས་དཔའ་ཆེན་པོ་ཞེས་པ་ནས། ངའི་རྗེས་སུ་བསྟན་པ་ཡིན་ནོ་ཞེས་པའི་བར་གྱིས་གསུངས་སོ། ། བརྩོན་པ་ལ་གདམས་པ་བཤད་ཟིན་ཏོ།།
༈ བཞི་པ་སྐྱོན་མེད་པའི་ལེའུས་བརྩོན་པའི་ཕན་ཡོན་བཤད་པ། སྐྱོན་མེད་པའི་ལེའུས་བརྩོན་པའི་ཕན་ཡོན་བཤད་པ་ནི། བཅོམ་ལྡན་འདས་གཟུགས་ཡོངས་སུ་རྟོགས་པར་འཚལ་བའི་བྱང་ཆུབ་སེམས་དཔའ་ཆེན་པོ་ཞེས་པ་ནས། ཐེག་པ་གསུམ་གྱི་རྒྱ་ཆེར་བསྟན་ཏོ་ཞེས་པའི་བར་གྱིས་གསུངས་སོ། ། དེ་ལ་ངེས་འབྱེད་ཆ་མཐུན་མདོར་བསྟན་པ་ནི། གཟུགས་ཡོངས་སུ་རྟོགས་པར་འཚལ་བ་ཞེས་པ་ནས། བྱང་ཆུབ་སེམས་དཔའི་སྐྱོན་ཆེན་པོར་མི་ལྟུང་བ་དེ་ལྟ་བུའི་དགེ་བའི་རྩ་བ་ཡོངས་སུ་རྫོགས་པར་འཚལ་བའི་བྱང་ཆུབ་སེམས་དཔའ་ཆེན་པོས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་པའི་བར་གྱིས་གསུངས་སོ། ། འདི་ལ་བཞི་སྟེ། རྟོག་པར་བྱ་བ་རྟོགས་པ་དང༌།
སྤོངས་བར་བྱ་བ་སྤངས་བ་དང༌། རྫོགས་པར་བྱ་བ་རྫོགས་པ་དང༌། ཐོབ་པར་བྱ་བ་རྣམས་ཐོབ་པའོ། ། དང་པོ་ནི། བཅོམ་ལྡན་འདས་གཟུགས་ཡོངས་སུ་རྟོགས་པར་འཚལ་བ་ཞེས་སོགས་ཕུང་པོ་དང༌། ཁམས་དང༌། སྐྱེ་མཆེད་དང༌། རྟེན་འབྲེལ་ཡོངས་སུ་རྟོགས་པར་འཚལ་བའི་བྱང་ཆུབ་སེམས་དཔའ་ཤེར་ཕྱིན་ལ་བསླབ་པར་བྱའོ་ཞེས་པའི་ཚུལ་གྱིས་གསུངས་སོ། ། གཉིས་པ་ནི། བཅོམ་ལྡན་འདས་ཞེ་སྡང་སྤང་བར་འཚལ་བའི་བྱང་ཆུབ་སེམས་དཔའ་ཞེས་སོགས་དུག་གསུམ་དང༌།
ཀུན་སྦྱོར་དང༌། བག་ལ་ཉལ་དང༌། ཀུན་ལ་སྡང་བ་དང༌། ཟས་བཞི། ཆུ་བོ་བཞི། འདོད་པ་བཞི། ཉེ་བར་ལེན་པ་བཞི། མི་དགེ་བ་བཅུ་ཡོངས་སུ་སྤང་བར་འཚལ་བའི་བྱང་ཆུབ་སེམས་དཔས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། ། ཞེས་པའོ། ། གསུམ་པ་ནི།
དགེ་བ་བཅུ་དང་བསམ་གཏན་བཞི་ཡོངས་སུ་རྫོགས་པར་བགྱི་བར་འཚལ་བ་ནས། མ་འདྲེས་པ་བཅོ་བརྒྱད་ཡོངས་སུ་རྫོགས་པར་བགྱི་བར་འཚལ་བའི་བར་གྱིས་གསུངས་སོ། ། བཞི་པ་ནི། བྱང་ཆུབ་ཀྱི་ཡན་ལག་དང་ལྡན་པའི་ཏིང་ངེ་འཛིན་ལ་གནས་ཏེ་ཞེས་སོགས་ཀྱིས་བསྟན་ཏེ། མཐར་གནས་ཀྱི་སྙོམས་འཇུག་དགུ་ལ་འགོག་པ་སྤེལ་བ་ལ་འཇུག་པ་དང༌། སེང་གེ་རྣམ་བསྒྱིངས་སོགས་ཏིང་ངེ་འཛིན་སུམ་ཅུ་སོ་གསུམ་དང༌། སེམས་ཅན་བསམ་པ་རྫོགས་པ་དང༌། དགེ་བའི་རྩ་བ་རྫོགས་པས་ངན་སོང་དུ་མི་ལྟུང་བ་དང༌། ཉན་རང་གི་ས་ལ་མི་གནས་པ་དང༌། བྱང་ཆུབ་སེམས་དཔའི་སྐྱོན་ཆེན་པོར་མི་ལྷུང་བ་རྣམས་སོ། །
ངེས་འབྱེད་ཆ་མཐུན་རྒྱས་པར་བཤད་པ་ལ། དང་པོ་དྲོད་ཆུང་ངུ་སྟོན་པ་ནི། བྱང་ཆུབ་སེམས་དཔའི་སྐྱོན་ཆེན་པོར་མི་ལྷུང་ཞེས་པའི་སྐབས་ལས་འཕྲོས་ནས་བྱང་ཆུབ་སེམས་དཔའི་སྐྱོན་ཆེན་པོ་དྲི་བ་ལས་གླེང་བསླང་སྟེ། འཕགས་པ་གཉིས་གཅིག་གིས་དྲིས་གཅིག་གིས་ལན་བཏབ་པའི་ཚུལ་གྱིས་བསྟན་ཏེ་དང་པོ་སྡུག་བསྔལ་གྱི་བདེན་པ་བསྟན་པ་ལ་དྲི་བ་ནི། དེ་ནས་ཚེ་དང་ལྡན་པ་ཤཱ་རིའི་བུས་ཞེས་པ་ནས། ཇི་ལྟར་སྐྱོན་ཆེན་པོར་ལྟུང་བ་ཡིན་ཞེས་པའི་བར་རོ། ། ལན་ནི། ཚེ་དང་ལྡན་པ་ཞེས་པ་ནས། བྱང་ཆུབ་སེམས་དཔའི་སྐྱོན་ནོ་ཞེས་པའི་བར་རོ། ། གོང་དུ་སྐྱོན་ངོས་བཟུང་བ་དེ།
བྱང་ཆུབ་སེམས་དཔའི་སྐྱོན་དུ་འགྱུར་ཚུལ་ལ་དྲིས་པ་ནས། སྨྲས་པ་ཚེ་དང་ལྡན་པ་ཞེས་སོགས་སོ། ། ལན་ནི་རབ་འབྱོར་གྱིས་སྨྲས་པ་ཞེས་པ་ནས། ཆོས་ལ་སྲེད་པའོ་ཞེས་པའི་བར་རོ། ། དེ་ཉིད་རྒྱས་པར་ཤེས་པར་འདོད་ནས་དྲིས་པ་ནི་སྨྲས་པ་ཞེས་སོགས་སོ། ། ལན་གྱིས་རྒྱས་པར་བཤད་པ་ནི། རབ་འབྱོར་གྱིས་སྨྲས་པ་ཞེས་སོགས་ཏེ། ཕུང་པོ་ལྔ་ལ་སྟོང་པ་དང༌། མི་རྟག་པ་དང༌། སྡུག་བསྔལ་བ་དང༌།
བདག་མེད་པ་དང༌། ཞི་བ་དང༌། སྟོང་པ་དང༌། མཚན་མ་མེད་པ་དང༌། སྨོན་པ་མེད་པ་རྣམས་ལ་མངོན་པར་ཆགས་ཤིང་གནས་ཏེ་འདུ་ཤེས་པ་འདི་ནི་ཆོས་ལ་སྲེད་པ་སྟེ། སྐྱོན་དུ་འགྱུར་རོ་ཞེས་བསྟན་ཏོ། ། ཀུན་འབྱུང་གི་བདེན་པ་བསྟན་པ་ནི། གཟུགས་སྤང་བར་བྱའོ། ། འདིས་གཟུགས་སྤང་བར་བྱའོ་ཞེས་སོགས་ཀྱིས་བསྟན་ཏེ། ཕུང་པོ་ལྔ་ཆར་ལ་སྦྱར་རོ། །
ཡང་སྡུག་བསྔལ་ཤེས་པ་དང༌། ཀུན་འབྱུང་སྤང་བ་དང༌། འགོག་པ་མངོན་དུ་བྱ་བ་དང༌། ལམ་བསྒོམ་པར་བྱ་བ་ལ་ཡང་སྦྱར་རོ། ། ཡང་ཀུན་ནས་ཉོན་མོངས་པ་དང༌། རྣམ་པར་བྱང་བ་དང༌། བརྟེན་བྱ་རྟེན་བྱེད་དང༌། སྤྱད་བྱ་སྤྱོད་བྱེད་དང༌། ལམ་ཡིན་མིན་དང༌། བསླབ་བྱ་དང་སློབ་པ་སྟེ་གཉིས་འཛིན་གྱི་ཚུལ་དུ་ཞེན་པ་དང༌།
ཕ་རོལ་ཏུ་ཕྱིན་པ་དྲུག་ལོག་བཟླ་དང་བཅས་པ་ལ་གཉིས་སུ་འཛིན་པ་དང༌། ཐབས་མཁས་མི་མཁས་དང་སྐྱོན་དུ་འགྱུར་མ་འགྱུར་གྱི་གཉིས་སུ་ཞེན་པ་རྣམས་བྱང་ཆུབ་སེམས་དཔའི་སྐྱོན་དུ་འགྱུར་བའི་སྲེད་པ་ངོས་བཟུང་བའོ། ། འགོག་པའི་བདེན་པ་བསྟན་པ་ནི། བྱང་ཆུབ་སེམས་དཔའི་སྐྱོན་མེད་པ་ཞེས་དྲིས་པའི་ལན་གྱིས་གསུངས་ཏེ། སྨྲས་པ་ཚེ་དང་ལྡན་པ་རབ་འབྱོར། བྱང་ཆུབ་སེམས་དཔའི་སྐྱོན་མེད་པ་གང་ཡིན་ཞེས་སོགས་ཏེ་སྟོང་པ་ཉིད་བཅོ་བརྒྱད་ལ་སྟོང་པ་ཉིད་བཅོ་བརྒྱད་ཡང་དག་པར་རྗེས་སུ་མི་མཐོང་བར་གསུངས་སོ། ། དོན་བསྡུ་བ་ནི། ཚེ་དང་ལྡན་པ་ཤ་ར་དྭ་ཏིའི་བུ་ཞེས་པ་ནས། སྐྱོན་མེད་པར་འཇུག་གོ་ཞེས་པའི་བར་རོ། ། ལམ་གྱི་བདེན་པ་བསྟན་པ་ནི།
རློམ་སེམས་མེད་པས་ཤེར་ཕྱིན་ལ་སློབ་ཚུལ་རྒྱས་པར་བསྟན་པར་གསུངས་ཏེ། གཟུགས་ནས་མ་འདྲེས་པ་བཅོ་བརྒྱད་ཀྱི་བར་ལ་རློམས་སེམས་མི་བྱ་བ་དང༌། བྱང་ཆུབ་ཀྱི་སེམས་དང་མི་མཉམ་པ་དང་མཉམ་པའི་སེམས་དང༌། རླབས་པོ་ཆེའི་སེམས་ཀྱིས་རློམ་སེམས་སུ་མི་བྱའོ་ཞེས་པའི་བར་གྱིས་གསུངས་སོ། ། དོན་ཉེ་བར་བསྡུ་བ་ནི། དེ་ལྟར་བྱས་ན་བྱང་ཆུབ་སེམས་དཔའི་སྐྱོན་མེད་པར་འགྱུར་རོ་ཞེས་པའི་དོན་ནོ། ། དེའི་འཐད་པ་ནི། དེ་ཅིའི་ཕྱིར་ཞེ་ན། འདི་ལྟར་སེམས་དེ་སེམས་མ་ཡིན་ཏེ། སེམས་ཀྱི་རང་བཞིན་འོད་གསལ་བའི་ཕྱིར་རོ། །
ཞེས་པའོ། ། འོད་གསལ་བའི་དོན་དྲིས་པ་དང༌། ངོས་བཟུང་བ་བཤད་པ་ནི། སྨྲས་པ་ཚེ་དང་ལྡན་པ་རབ་འབྱོར་སེམས་ཀྱི་རང་བཞིན་འོད་གསལ་བ་གང་ཡིན། རབ་འབྱོར་གྱིས་སྨྲས་པ་ཞེས་པ་ནས། འོད་གསལ་བའོ་ཞེས་པའི་བར་རོ། ། སྔར་སེམས་དེ་སེམས་མ་ཡིན་ཞེས་སྨྲས་པ་ལ། ཤཱ་རིའི་བུས་དྲི་བ་སྨྲས་པ། ཚེ་དང་ལྡན་པ་ཞེས་པ་ནས་ཡོད་དམ་ཞེས་པའི་བར་རོ། ། རབ་འབྱོར་གྱིས་ལན་སྨྲས་པ་ནི།
རབ་འབྱོར་གྱིས་སྨྲས་པ་ཞེས་པ་ནས། འགྱུར་རམ་ཞེས་པའི་བར་རོ། ། ཤཱ་རིའི་བུས་ལན་བཏབ་པ་ནི། སྨྲས་པ་ཚེ་དང་ལྡན་པ་རབ་འབྱོར་དེ་ལྟ་མ་ཡིན་ནོ་ཞེས་སོ། ། ཡང་རབ་འབྱོར་གྱིས་སྨྲས་པ་ནི། ཚེ་དང་ལྡན་པ་ཞེས་པ་ནས། སེམས་གང་ལ་སེམས་མ་ཡིན་པ་ཞེས་བྱ་བ་དེ་ཡོད་དམ་ཞེས་ཕྱིར་དྲིས་པ་དེ་འཐད་པར་འགྱུར་རམ་ཞེས་པ་སྟེ་མི་འཐད་ཅེས་པའི་དོན་ནོ། ། ཤཱ་རིའི་བུས་དྲི་བ་སྨྲས་པ། ཚེ་དང་ལྡན་པ་རབ་འབྱོར་སེམས་མ་ཡིན་པ་གང་ཡིན་ཞེས་དྲིས་སོ། ། རབ་འབྱོར་གྱིས་སྨྲས་པ།
ཚེ་དང་ལྡན་པ་ཤཱ་རིའི་བུ། སེམས་མ་ཡིན་པ་ནི་འགྱུར་བ་མེད་ཅིང་རྣམ་པར་རྟོག་པ་མེད་པ་སྟེ་ཞེས་པ་ནི་སེམས་མ་ཡིན་པ་ཞེས་བྱ་བ། སེམས་ལས་གུད་ན་ཡོད་པ་མ་ཡིན་གྱི་གཟུང་འཛིན་སོགས་སུ་རྣམ་པར་མི་རྟོག་པ་ལ། རང་བཞིན་གྱིས་འོད་གསལ་བར་བརྗོད་ལ། དེ་ཉིད་ལ་སེམས་མ་ཡིན་པ་ཞེས་བྱའོ་ཞེས་པ་བསྟན་པའོ། ། དེ་ནི་ཆོས་ཐམས་ཅད་ཀྱི་དེ་བཞིན་ཉིད་དེ། རྣམ་པར་རྟོག་པའི་ཡུལ་མ་ཡིན་པས་བསམ་གྱིས་མི་ཁྱབ་པ་ཞེས་བྱའོ། ། རྣམ་པར་རྟོག་པ་མེད་པ་འགྱུར་བ་མེད་ཅིང༌། ཞིབ་མོར་བཤད་པའི་དོན་དུ། ཤཱ་རིའི་བུས་རབ་འབྱོར་ལ།
སེམས་ལ་འགྱུར་བ་མེད་ཅིང་རྣམ་པ་རྟོག་པ་མེད་པ་དེ་བཞིན་དུ། གཟུགས་ལ་ཡང་འགྱུར་བ་མེད་ཅིང་རྣམ་པར་རྟོག་པ་མེད་པ་ཡིན་ནམ་ཞེས་པའི་ཚུལ་གྱིས་དྲིས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་ཡང་འགྱུར་བ་མེད་ཅིང་རྣམ་པར་རྟོག་པ་མེད་པ་ཡིན་ནམ་ཞེས་དྲིས་པའི་ལན་དུ་དྲིས་སོ། ། རབ་འབྱོར་གྱིས་ཀྱང་གཟུགས་ནས་རྣམ་མཁྱེན་གྱི་བར་དུ་རྣམ་པར་རྟོག་པ་མེད་པའི་ཚུལ་གྱིས་ལན་བཏབ་པ་ནི། ཚེ་དང་ལྡན་པ་ཤཱ་རིའི་བུ་དེ་དེ་བཞིན་ཏེ་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ལ་ཡང་འགྱུར་བ་མེད་ཅིང་རྣམ་པར་རྟོག་པ་མེད་དེ་ཞེས་པའི་བར་རོ། ། རབ་འབྱོར་གྱིས་གདམས་པའི་དོན་ལ་ལེགས་སོ་ཞེས་བསྟོད་པ་མཛད་པ་ནི། དེ་ནས་ཚེ་དང་ལྡན་པ་ཤཱ་རིའི་བུས་ཚེ་དང་ལྡན་པ་རབ་འབྱོར་ལ་ལེགས་སོ་ཞེས་བྱ་བ་བྱིན་ཏེ་ཞེས་པ་ནས། བསྟན་པ་འདི་ཡང་དེའི་ཚུལ་དང་འདྲའོ་ཞེས་པའི་བར་གྱིས་བསྟན་ཏོ། ། རབ་འབྱོར་གྱིས་གདམས་པ་བཞིན་དུ་བྱང་ཆུབ་སེམས་དཔའ་རྣམས་ཀྱིས་ཀྱང་གདམས་པར་བྱ་བ་ནི། བྱང་ཆུབ་སེམས་དཔའ་ཞེས་པ་ནས་བསླབ་པར་བྱའོ་ཞེས་པའི་བར་རོ། །
རབ་འབྱོར་གྱིས་གདམས་པ་ལྟར་བསླབ་ན་ཕྱིར་མི་ལྡོག་པའི་ཡོན་ཏན་འབྱུང་བར་བསྟན་པ་ནི། བྱང་ཆུབ་སེམས་དཔའ་ཞེས་པ་ནས། རྟག་པར་བྱའོ་ཞེས་པའི་བར་རོ། ། ཤེར་ཕྱིན་དང་མི་འབྲལ་བའི་ཡོན་ཏན་ནི། དེ་ལྟར་ཞེས་པ་ནས་མ་བྲལ་བར་ཤེས་པར་བྱའོ་ཞེས་པའི་བར་རོ། ། ཐེག་པ་གསུམ་ཆར་ཐོབ་པའི་རྒྱུ་བསྟན་པ་ནི། ཚེ་དང་ལྡན་པ་རབ་འབྱོར་ཉན་ཐོས་ཀྱི་ས་ལ་ཐོབ་པར་འདོད་པས་ཀྱང་ཞེས་སོགས་སོ། ། མཉམ་པར་བྱའོ་ཞེས་སོགས་ནི། ཐོས་བསམ་སྒོམ་གསུམ་གྱིས་རིམ་པར་ཤེས་རབ་བསྒྲུབ་པར་བྱ་བའི་དོན་ནོ། ། གཏན་ཚིགས་བསྟན་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། ཐེག་པ་གསུམ་ཆར་བསྟན་ཏོ་ཞེས་པའི་བར་རོ། ། ལེའུ་བཞི་པའི་རྣམ་འགྲེལ་ལོ།། ༈ ལྔ་པ་ཀུན་ཏུ་རྒྱུ་གསོ་སྦྱོང་གི་ལེའུ་བཤད་པ། ཀུན་ཏུ་རྒྱུ་གསོ་སྦྱོང་གི་ལེའུ་འདི་ནས། དྲོད་འབྲིང་དང༌། ཆེན་པོ་དང༌། རྩེ་མོ་ཆུང་འབྲིང་གསུམ་དང༌། བཟོད་པ་ཆུང་ངུ་དང༌། འབྲིང་སྟེ་བདུན་བསྟན་ཏོ།
༈ དེ་ནི་རྩོམ་པའི་རབ་ཏུ་དབྱེ་བ་བཤད་པར་བྱ་སྟེ། འདི་ལ་སྒྲུབ་པ་རྣམ་པ་དྲུག་གོ ། དྲུག་གང་ཞེ་ན། མཐའ་གཉིས་དང་བྲལ་བའི་སྒྲུབ་པ་དང༌། མི་གནས་པའི་སྒྲུབ་པ་དང༌། འཛིན་པ་མེད་པའི་སྒྲུབ་པ་དང༌། ཡོངས་སུ་བརྟག་པའི་སྒྲུབ་པ་དང༌། ཐབས་ལ་མཁས་པའི་སྒྲུབ་པ་དང༌། མྱུར་དུ་བྱང་ཆུབ་པའི་སྒྲུབ་པའོ། ། དེ་ལ་དང་པོ་བརྩོན་པའི་རབ་དབྱེ་བསྟན་པའི་དོན་དུ་རབ་འབྱོར་གྱིས་བཅོམ་ལྡན་འདས་ལ་ཞུས་པ་ནི།
གོང་དུ་རྩོམ་པ་ལ་གདམས་པའི་ཚིག་དང༌། དོན་འདི་གཉིས་བཟུང་སྟེ། ཞུས་པ་ནི། ཚེ་དང་ལྡན་པ་རབ་འབྱོར་གྱིས་ཞེས་པ་ནས། གང་ལ་གདམས་ཤིང་རྗེས་སུ་བསྟན་པར་བགྱི་ཞེས་པས་བསྟན་ཏོ། ། སྒྲུབ་པ་དངོས་བསྟན་པ་ལ་མདོར་བསྟན་པ་དང་རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་དེ་ལྟར་ཞེས་པ་ནས། བྱིན་གྱིས་བརླབ་པ་མ་མཆིས་ཞེས་པའི་བར་གྱིས་སྟོན་ཏེ། དེ་ལ་འཕེལ་བ་ནི་སྒྲོ་འདོགས་པ་ཡིན་ལ།
འགྲིབ་པ་ནི་སྐུར་པ་བཏབ་པའོ། ། མ་དམིགས་པ་དང་མ་འཚལ་བ་ནི་མངོན་སུམ་དང་རྗེས་སུ་དཔག་པའོ། ། དེ་ཉིད་ཀྱིས་ན་ཆོས་ཐམས་ཅད་མིང་ཙམ་དུ་ཟད་དོ། ། མིང་ཙམ་ཡིན་པས་ན་བྱང་ཆུབ་སེམས་དཔའ་ཞེའམ། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བགྱི་བར་འཕེལ་བ་དང༌། འགྲིབ་པའི་ཚུལ་གཉིས་ཀྱིས་ན། དངོས་པོའི་གནས་ཚུལ་དང་འགལ་བས་དེ་ཉིད་བདག་གི་འགྱོད་པར་འགྱུར་རོ་ཞེས་བསྟན་པའོ། ། གལ་ཏེ་དོན་ངོ་བོ་ཉིད་མེད་དུ་ཟིན་ཀྱང་མིང་ངོ་བོ་ཉིད་ཡོད་དོ་སྙམ་ན། བཅོམ་ལྡན་འདས་མིང་དེ་ཡང་གནས་པ་མ་མཆིས། ཐུག་པ་མ་མཆིས།
བྱིན་གྱིས་བརླབ་པ་མ་མཆིས་ཏེ་ཞེས་བསྟན་ལ། དེ་ཙམ་ཉིད་ཀྱི་འཐད་པ་འགོད་པའི་ཕྱིར་དུ། དེ་ཅིའི་ཕྱིར་ཞེ་ན། མིང་དེ་མ་མཆིས་པས་དེ་ལྟར་ན་ཞེས་པས་ནི་གཏན་ཚིགས་བསྟན་ཏོ། ། མིང་དེ་ཞེས་པ་ནི་ཆོས་ཅན་ནོ། ། གནས་པ་མ་མཆིས་ཞེས་སོགས་ནི་བསྒྲུབ་བྱའི་ཆོས་སྟོན་པའོ། ། ཐུག་པ་མ་མཆིས་ཞེས་པ་ནི་ནམ་མཁའ་ལྟར་གྱུར་པའི་དོན་ནོ། ། བྱིན་གྱིས་བརླབ་པ་མ་མཆིས་ཞེས་པ་ནི་བརྗོད་བྱ་ལ་འཇུག་པའི་ཚུལ་གྱིས་བརྗོད་བྱ་སྟོན་པར་བྱེད་པ་ཡང་མ་མཆིས་ཞེས་པའི་དོན་ནོ། ། གཉིས་པ་རྒྱས་པར་བཤད་པ་ནི་གཟུགས་ཀྱི་དོན་མི་འཐད་པ་དང༌། མིང་མི་འཐད་པ་གཉིས་སོ། །
དང་པོ་ནི། བཅོམ་ལྡན་འདས་བདག་གིས་ཞེས་པ་ནས། ཡང་དག་པར་རྗེས་སུ་མ་མཐོང་ན་ཞེས་པའི་བར་གྱིས་ནི་འཕེལ་འགྲིབ་མ་མཐོང་བའི་འཐད་པས། བྱང་ཆུབ་སེམས་དཔའ་གང་ལ་མིང་དུ་གདགས་པར་བགྱི་སྟེ། བགྱི་བ་མ་མཆིས་ཞེས་པའི་དོན་ནོ། ། མིང་མི་འཐད་པ་ནི། བཅོམ་ལྡན་འདས་གཟུགས་ཀྱི་མིང་དེ་ཡང་ཞེས་པ་ནས། བྱིན་གྱིས་བརླབས་པ་མ་མཆིས་སོ་ཞེས་པའི་བར་རོ། ། གཟུགས་མཐའ་གཉིས་དང་བྲལ་བའི་སྒྲུབ་པ་བཤད་པ་བཞིན་དུ། ཕུང་པོ་ལྷག་མ་བཞི་དང༌།
ཁམས་དང༌། སྐྱེ་མཆེད་བཞི་དང༌། རེག་པ་དང༌། ཚོར་བ་དང༌། ཁམས་དྲུག་དང༌། རྟེན་འབྲེལ་བཅུ་གཉིས་དང༌། དུག་གསུམ་དང༌། ལྟ་བ་དྲུག་ཅུ་རྩ་གཉིས་དང༌། བྱེད་པའི་སྐྱེས་བུ་བཅུ་གཉིས་དང༌། ཕ་རོལ་ཏུ་ཕྱིན་པ་དྲུག་དང༌།
སྟོང་པ་ཉིད་བཅོ་བརྒྱད་དང༌། སྡེ་ཚན་བདུན་དང༌། རྣམ་ཐར་སྒོ་གསུམ་དང༌། བསམ་གཏན་བཞི་དང༌། ཚད་མེད་བཞི་དང༌། གཟུགས་མེད་པའི་སྙོམས་པར་འཇུག་པ་བཞི་དང༌། རྗེས་སུ་དྲན་པ་དྲུག་དང༌། ལུས་ཀྱི་དྲན་པ་དྲུག་དང༌། སྐྱོ་བ་རྗེས་སུ་དྲན་པ་དྲུག་དང༌། དབུགས་ཕྱི་ནང་དུ་རྒྱུ་བ་རྗེས་སུ་དྲན་པ་དང༌།
འཆི་བ་རྗེས་སུ་དྲན་པ་དང༌། སྤྱན་ལྔ་དང༌། མངོན་ཤེས་དྲུག་དང༌། སྟོབས་བཅུ་དང༌། མི་འཇིགས་པ་བཞི་དང༌། སོ་སོ་ཡང་དག་པར་རིག་པ་བཞི་དང༌། སྙིང་རྗེ་ཆེན་པོ་སོགས་བཞི་དང༌། མ་འདྲེས་པ་བཅོ་བརྒྱད་དང༌། རྨི་ལམ་ལྟ་བུའི་ཉེ་བར་ལེན་པའི་ཕུང་པོ་དང༌། དེ་བཞིན་དུ་སྒྱུ་མ་ལྟ་བུ་དང༌།
སྨིག་རྒྱུ་དང༌། དྲི་ཟའི་གྲོང་ཁྱེར་དང༌། བྲག་ཆ་དང༌། མིག་མོར་དང༌། གཟུགས་བརྙན་དང༌། སྤྲུལ་པ་ལྟ་བུའི་ཉེར་ལེན་གྱི་ཕུང་པོ་རྣམས་དང༌། དབེན་པ་དང༌། ཞི་བ་དང༌། སྐྱེ་འགག་དང༌། འབྱུང་བ་དང༌།
མངོན་པར་འདུ་བྱ་བ་མེད་པ་དང༌། ཀུན་ནས་ཉོན་མོངས་པ་མེད་པ་དང༌། རྣམ་པར་བྱང་བ་མེད་པ་དང༌། དེ་བཞིན་ཉིད་དང༌། མ་ནོར་བ་དེ་བཞིན་ཉིད་དང༌། གཞན་མ་ཡིན་པ་དེ་བཞིན་ཉིད་དང༌། ཆོས་ཉིད་དང༌། ཆོས་ཀྱི་དབྱིངས་དང༌། ཆོས་གནས་པ་ཉིད་དང༌། ཆོས་སྐྱོན་མེད་པ་ཉིད་དང༌།
ཡང་དག་པའི་མཐའ་དང༌། བསམ་གྱིས་མི་ཁྱབ་པའི་དབྱིངས་དང༌། དགེ་བ་དང༌། མི་དགེ་བ་དང༌། ཁ་ན་མ་ཐོ་བ་དང་བཅས་པ་དང༌། ཁ་ན་མ་ཐོ་བ་མེད་པ་དང༌། ཟག་པ་དང་བཅས་པ་དང༌། ཟག་པ་མེད་པ་དང༌། ཉོན་མོངས་པ་དང༌། ཉོན་མོངས་པ་མེད་པ་དང༌།
འཇིག་རྟེན་པ་དང༌། འཇིག་རྟེན་ལས་འདས་པ་དང༌། འདུས་བྱས་དང༌། འདུས་མ་བྱས་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བ་དང༌། འཁོར་བ་དང༌། མྱ་ངན་ལས་འདས་པའི་ཆོས་རྣམས་དང༌། མ་འོངས་པ་དང༌། ད་ལྟར་བྱུང་བའི་ཆོས་རྣམས་ནི།
ཕྱོགས་བཅུའི་སངས་རྒྱས་ཉན་ཐོས་དང༌། བྱང་ཆུབ་སེམས་དཔའི་དགེ་འདུན་དང་བཅས་པ་དང༌། ཆོས་ཐམས་ཅད་ཀྱི་དེ་བཞིན་ཉིད་ཀྱི་འཕེལ་འགྲིབ་མ་དམིགས་པ་དང་མ་མཐོང་བར་བསྟན་ནས་སླར་ཡང་མ་མཐོང་བ་ཉིད་གཏན་ཚིགས་སུ་བཀོད་ནས། བྱང་ཆུབ་སེམས་དཔའ་ཞེས་གང་ལ་མིང་དུ་གདགས་པར་བགྱི་སྟེ། བགྱི་བར་མི་འོས་ཞེས་བསྟན་ཏོ། ། འགྲེས་འདི་དག་གི་དོན་ནི། མངོན་རྟོགས་རྒྱན་ལས། གཟུགས་སོགས་འདུ་འགོད་ཅེས་པའི་ཚིག་གིས་བསྟན་ཏོ། ། དོན་བཀག་ཟིན་ནས། མིང་འགོག་པ་ནི།
མིང་དེ་ཡང་གནས་པ་མ་མཆིས། ཐུག་པ་མ་མཆིས་ཞེས་སོགས་ཀྱིས་བསྟན་ཏེ། འདི་ནི་མངོན་རྟོགས་རྒྱན་ལས། གནས་པ་མེད་ཅེས་པའི་ཚིག་གིས་བསྟན་ཏེ། བྱང་སེམས་དང་ཤེར་ཕྱིན་ཞེས་བྱ་བའི་མིང་དེ་བརྡ་ཙམ་དུ་བཏགས་པ་ལ། མཐའ་གཉིས་དང་བྲལ་བའི་སྒྲུབ་པ་བསྟན་པ་ནི། བྱང་ཆུབ་སེམས་དཔའ་ཞེས་ཆོས་ཀྱི་བརྡར་བགྱི་བ་དང༌། ཆོས་སུ་བཏགས་པ་དེ་ཡང་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་རྣམས་ཀྱི་བརྗོད་དུ་མ་མཆིས་པ་སྟེ། ཞེས་པའི་བར་དུ་གསུངས་ཏེ་དམ་བཅའ་བསྟན་ཏོ། །
ཆོས་སུ་བཏགས་པ་ཙམ་དུ་བས་སོ་ཞེས་པ་ནི་གཏན་ཚིགས་སོ། ། དཔེས་བསྟན་པ་ནི། བཅོམ་ལྡན་འདས་འདི་ལྟ་སྟེ་དཔེར་ན་ཞེས་པ་ནས། དེ་བཞིན་གཤེགས་པའི་སྤྲུལ་པ་ཞེས་བགྱི་བའི་མིང་ནི། གང་གིས་ཀྱང་བརྗོད་དུ་མ་མཆིས་སོ་ཞེས་པའི་བར་རོ། ། འདིས་ནི་འཇིག་རྟེན་ལ་རབ་ཏུ་གྲགས་པའི་སྒྱུ་མའི་མིང་དཔེ་བརྒྱད་ཀྱིས། མིང་དོན་དམ་པར་བརྗོད་དུ་མེད་པ་དཔེ་བསྟན་ནས་བྱང་སེམས་དང་ཤེར་ཕྱིན་གཉིས་ཀྱི་མིང་ཡང་དོན་དམ་པར་བརྗོད་དུ་མེད་པར་བསྟན་ཏོ། ། དེའི་རྗེས་ཐོགས་སུ། ནམ་མཁའ་ལ་སོགས་པའི་ཁམས་དྲུག་གི་མིང་བརྗོད་དུ་མེད་པ་དཔེར་བསྟན་ནས། དོན་སྔ་མ་བཞིན་ནོ། །
དེ་བཞིན་ཉིད་དང་ཡང་མ་ནོར་བ་དེ་བཞིན་ཉིད་དང༌། གཞན་མ་ཡིན་པ་དེ་བཞིན་ཉིད་དང༌། ཆོས་ཉིད་དང༌། ཆོས་ཀྱི་དབྱིངས་དང༌། ཆོས་ཀྱི་གནས་ཉིད་དང༌། ཆོས་སྐྱོན་མེད་པ་ཉིད་དང༌། ཡང་དག་པའི་མཐའ་ཞེས་བགྱི་བའི་མིང་གང་གིས་ཀྱང་བརྗོད་དུ་མ་མཆིས་པ། དཔེར་བརྗོད་ནས་དོན་སྔ་མ་བཞིན་ནོ། ། ཕ་རོལ་ཏུ་ཕྱིན་པ་དྲུག་དང༌། ཟག་མེད་ཀྱི་ཕུང་པོ་ལྔའི་མིང་དང༌།
ཡང་རྒྱུན་ཞུགས་ནས་ཡང་དག་པར་རྫོགས་པའི་སངས་རྒྱས་ཀྱི་བར་གྱི་མིང་ནི་བརྗོད་དུ་མེད་དེ། དགེ་མི་དགེ་དང༌། ཁ་ན་མ་ཐོ་བ་དང་བཅས་མ་བཅས་དང༌། རྟག་མི་རྟག་དང༌། བདེ་སྡུག་དང༌། བདག་གཞན་དང༌། ཞི་མ་ཞི་དང༌། དབེན་མི་དབེན་དང༌། མཆིས་མ་མཆིས་དང༌། གང་གིས་ཀྱང་བརྗོད་དུ་མ་མཆིས་པས་སོ་ཞེས་པས་ནི་གཏན་ཚིགས་བསྟན་ཏོ། །
འདི་དག་གི་དོན་མངོན་རྟོགས་རྒྱན་དུ། བཏགས་དང་བརྗོད་དུ་མེད་ཅེས་པས་བསྟན་ཏོ། ། དོན་བསྡུ་བ་ནི། བཅོམ་ལྡན་འདས་ཀྱིས་བདག་གིས་དོན་གྱི་དབང་དེ་ལྟ་བུ་མཐོང་བའི་སླད་དུ་ཞེས་པ་ནས་གསོལ་ཏོ། ། ཞེས་པའི་བར་གྱིས་བསྟན་ཏེ། དོན་ནི་བྱང་ཆུབ་སེམས་དཔའ་གནས་ཚུལ་ལ་མེད་པས་འཕེལ་འགྲིབ་མེད་ལ་ཐ་སྙད་དུ་མིང་དུ་བཏགས་པ་ཙམ་དུ་ཟད་པས་བརྡར་བཏགས་པ་ཞེས་སྨོས་སོ། ། མིང་ཡང་དོན་དམ་པར་གང་གིས་ཀྱང་བརྗོད་དུ་མེད་པས། འཕེལ་འགྲིབ་དུ་གཟུང་བ་ནི་གནས་ཚུལ་དང་འགལ་བས། བདག་གིས་འགྱོད་པར་འགྱུར་ཏོ་ཞེས་པའི་དོན་ཏོ། ། དོན་གྱི་དབང་དེ་ལྟ་བུར་མཐོང་བའི་སླད་དུ་ཞེས་པ་ནི།
དོན་ལ་འཕེལ་འགྲིབ་མེད་པའི་རྒྱུ་མཚན་མཐོང་བ་སྟེ། འགྱོད་པར་གྱུར་བའི་རྒྱུ་མཚན་བསྟན་ཏོ། ། བཅོམ་ལྡན་འདས་དེ་ལྟར་མིང་དེ་ནི་གནས་པ་མ་མཆིས་ཞེས་པ་ནས་བྱིན་གྱིས་བརླབས་པ་མ་མཆིས་ཞེས་པའི་བར་གྱིས་བསྟན་ཏོ། ། མཐའ་གཉིས་དང་བྲལ་བའི་གདམས་པའི་ཕན་ཡོན་བསྟན་པ་ནི། བཅོམ་ལྡན་འདས་དེ་ལྟར་ཞེས་པ་ནས་ཕྱིར་མི་ལྡོག་པའི་བྱང་ཆུབ་སེམས་དཔའ་དམིགས་པ་ལ་གནས་པར་བགྱི་སྟེ། གནས་པ་ཞེས་བགྱི་བ་འདི་ནི་གནས་པ་མ་མཆིས་པའི་ཚུལ་དུའོ་ཞེས་པའི་བར་དུ་གསུངས་སོ། ། མཐའ་གཉིས་དང་བྲལ་བའི་བསྒྲུབ་པ་བསྟན་ཟིན་ཏོ། ། གནས་པ་མ་མཆིས་པའི་ཚིག་ལས་འཕྲོས་ནས། མི་གནས་པའི་སྒྲུབ་པ་བསྟན་ཏེ། སྦྱོར་ལམ་རྩེ་མོ་འདི་ནས་བཟུང་སྟེ་བསྟན་ཏོ། །
མི་གནས་པའི་སྒྲུབ་པ་འདི་ཡང་གཉིས་ཏེ། ཆོས་ལ་མི་གནས་པ་དང༌། ཆོས་ཉིད་ལ་མི་གནས་པའོ། ། དང་པོ་ནི། ཤེར་ཕྱིན་ལ་སྤྱོད་པའི་ཚེ་དེས་གཟུགས་ལ་གནས་པར་མི་བགྱིའོ་ཞེས་པ་ནས། བཅོམ་ལྡན་འདས་རྣམ་གྲངས་དེས་ན། བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གཟུངས་ཀྱི་སྒོ་ཐམས་ཅད་ལ་གནས་པར་མི་བགྱིའོ་ཞེས་པའི་བར་གྱིས་གསུངས་སོ། ། དང་པོ་ལ་ཐོག་མར་གཟུགས་ནས་རྒ་ཤིའི་བར་ལ་གནས་པར་མི་བགྱི་བར་གསུངས་ནས། འཐད་པ་ནི།
དེ་ཅིའི་ཕྱིར་དུ་འཐད་ཅེ་ན་ཞེས་པ་ནས། གཟུགས་ཉིད་ཀྱང་སྟོང་པ་ཉིད་སྟོང་པ་ཉིད་ཀྱང་གཟུགས་སོ་ཞེས་པའི་བར་གྱིས་གསུངས་སོ། ། དོན་ནི། གཟུགས་གཟུགས་ཀྱི་ངོ་བོ་ཉིད་ཀྱིས་སྟོང་སྟེ་ཞེས་གཏན་ཚིགས་བསྟན་ནས། སླར་ཡང་དེ་ཉིད་བཤད་པ་ལ་གཟུགས་ཀྱི་སྟོང་པ་ཉིད་གང་ལགས་པ་དེ་ཡང་གཟུགས་མ་ལགས། གཟུགས་ལས་གུད་ན་ཡང་སྟོང་པ་ཉིད་མ་མཆིས་ཏེ་ཞེས་པ་ནི་ཆོས་ཅན་དང་ཆོས་ཉིད་གཅིག་མ་ཡིན་པའི་དོན་ནོ་གལ་ཏེ་གཅིག་ཡིན་ན་ཆོས་ཅན་སྔོན་པོ་ལ་སོགས་པའི་སྒོ་ནས་གཟུང་དུ་ཡོད་པ་ལྟར་སྟོང་ཉིད་ཀྱང་སྔོན་པོ་ལ་སོགས་པའི་སྒོ་ནས་གཟུང་དུ་ཡོད་པར་ཐལ་བར་འགྱུར་རོ། ། གལ་ཏེ་ཐ་དད་ཉིད་དོ་སྙམ་ན། གཟུགས་ཉིད་ཀྱང་སྟོང་པ་ཉིད་དོ་སྟོང་པ་ཉིད་ཀྱང་གཟུགས་སོ་ཞེས་པས་བཀག་སྟེ། ནམ་མཁའ་ལྟར་ཀུན་ཏུ་རོ་གཅིག་པས་སོ་སོར་ཡང་དག་པའི་དོན་ནོ། ། དོན་ཡང་བསྡུ་བ་ནི་གལ་ཏེ་གཟུགས་ཡིན་ན་གཅིག་དང་ཐ་དད་གང་ཡང་རུང་བ་ཞིག་ཏུ་གནས་པ་ལས།
གཅིག་དང་ཐ་དད་ཀྱི་སྤྲོས་པ་དང་བྲལ་བའི་ཕྱིར་གཟུགས་གཟུགས་ཀྱིས་སྟོང་ངོ་ཞེས་བཤད་དོ། ། ལྷག་མ་ཕ་རོལ་ཏུ་ཕྱིན་པ་དྲུག་དང༌། དྲན་པ་ཉེར་བཞག་བཞི། ཡང་དག་སྤོང་བ་བཞི། རྫུ་འཕྲུལ་རྐང་པ་བཞི། དབང་པོ་ལྔ། སྟོབས་ལྔ། བྱང་ཆུབ་ཡན་ལག་བདུན། འཕགས་ལམ་ཡན་ལག་བརྒྱད། འཕགས་པའི་བདེན་པ་བཞི།
ཚད་མེད་བཞི། གཟུགས་མེད་ཀྱི་སྙོམས་འཇུག་བཞི། རྣམ་པར་ཐར་པ་བརྒྱད། མཐར་གྱིས་གནས་པའི་སྙོམས་འཇུག་དགུ། རྣམ་ཐར་སྒོ་གསུམ། སྟོབས་བཅུ། མི་འཇིགས་པ་བཞི། སོ་སོ་ཡང་དག་པར་རིག་པ་བཞི། བྱམས་པ་ཆེན་པོ། སྙིང་རྗེ་ཆེན་པོ།
མ་འདྲེས་པ་བཅོ་བརྒྱད་རྣམས་དང༌། ཡི་གེ་རྣམས་དང༌། མངོན་པར་ཤེས་པ་རྣམས་དང༌། ཏིང་ངེ་འཛིན་གྱི་སྒོ་དང༌། གཟུངས་ཀྱི་སྒོ་དང༌། རྣམ་པར་བྱང་བའི་ཆོས་རྣམས་ལ་ཡང་བཤད་ཚུལ་སྔ་མ་བཞིན་སྦྱར་རོ། ། དོན་དེ་ཉིད་རྒྱན་ལས། གཟུགས་སོགས་མི་གནས་དེ་དག་ནི། ། དེ་ཡི་ངོ་བོར་རང་བཞིན་མེད། ། དེ་དག་གཅིག་གི་རང་བཞིན་གཅིག །
ཅེས་གསུངས་སོ། ། ཆོས་ཅན་ལ་མི་གནས་པར་བསྟན་ཟིན་ཏོ། ། ཆོས་ཉིད་ལ་མི་གནས་པར་བསྟན་པ་ནི། གཟུགས་མི་རྟག་ཅེས་བྱ་བར་གནས་པར་མི་བགྱི་ཞེས་བྱ་བ་ནས། བཅོམ་ལྡན་འདས་རྣམ་གྲངས་དེས་ན་བྱང་ཆུབ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ཡང་དག་པའི་མཐའ་ལ་གནས་པར་མི་བགྱིའོ་ཞེས་པའི་བར་དུ་གསུངས་སོ། ། འདི་ཡང་གནས་པར་མི་བགྱི་ཞེས་པས་དམ་བཅའ་དང༌། གཟུགས་མི་རྟག་པ་སོགས་རང་གི་ངོ་བོས་སྟོང་པའི་གཏན་ཚིགས་དང༌། དེའི་སླད་དུ་ཞེས་སོགས་ཀྱིས་གཏན་ཚིགས་བཤད་པས། དོན་ཉེ་བར་བསྡུ་བ་རྣམས་ཀྱིས་བཤད་དོ། །
དོན་འདི་ཉིད་རྒྱན་ལས། དེ་མི་རྟག་སོགས་པར་མི་གནས། དེ་རྣམས་དེ་ཡི་ངོ་བོས་སྟོང༌། ། དེ་དག་གཅིག་གི་རང་བཞིན་གཅིག ། ཅེས་བཤད་དོ། ། རྩེ་མོའི་མི་མཐུན་ཕྱོགས་ཆོས་ཅན་དང་ཆོས་ཉིད་ལ། མངོན་པར་ཞེན་པའི་ཉེས་དམིགས་བསྟན་པ་ནི། ཐབས་ལ་མི་མཁས་པས་བདག་ཏུ་བགྱི་བ་དང༌། བདག་གིར་བགྱི་བ་ལ་གནས་པའི་ཡིད་ཀྱིས་གཟུགས་ལ་གནས་ན། དེ་གཟུགས་ལ་མངོན་པར་འདུ་བགྱི་བ་ལ་སྤྱོད་ཀྱིས།
ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ་ཞེས་པ་ནས། ཡང་དག་པའི་མཐའ་ལ་གནས་ན། དེ་ཡང་དག་པའི་མཐའ་མངོན་པར་འདུ་བགྱི་བ་ལ་སྤྱོད་ཀྱི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ་ཞེས་པའི་བར་གྱིས་བསྟན་ཏོ། ། དེ་ལ་ཐབས་ལ་མི་མཁས་པ་ཞེས་སོགས་ཀྱི་དོན་ནི། གཟུགས་ལ་སོགས་ལ་བདག་དང་བདག་གིར་འཛིན་པའི་ཚུལ་གྱིས་མངོན་པར་ཞེན་ན། ཤེར་ཕྱིན་གྱི་མི་མཐུན་ཕྱོགས་ལ་གནས་པས་ཤེར་ཕྱིན་ལ་མི་སྤྱོད་ཅེས་པའི་དོན་ནོ། ། ཚོར་བ་སོགས་ལྷག་མ་རྣམས་ཀྱི་བཤད་ཚུལ་ལ་ཡང་སྦྱར་རོ། ། དེ་ཅིའི་ཕྱིར་ཞེ་ན་ཞེས་སོགས་ཀྱིས་ནི་ཤེར་ཕྱིན་ལ་མི་སྤྱོད་པའི་གཏན་ཚིགས་བསྟན་ཏེ། མངོན་པར་ཞེན་པའི་ཚུལ་གྱིས་སྤྱོད་ན་ཉེས་དམིགས་སུ་འགྱུར་བའི་ཕྱིར་ཞེས་པའི་དོན་ནོ། །
ཉེས་དམིགས་ལ་རྣམ་པ་བཞི་སྟེ། ཤེར་ཕྱིན་ཡོངས་སུ་ཟིན་པར་མི་འགྱུར་བ་དང༌། ཤེར་ཕྱིན་གྱི་རྣལ་འབྱོར་ལ་འཇུག་པར་མི་འགྱུར་བ་དང༌། ཤེར་ཕྱིན་རྫོགས་པར་མི་འགྱུར་བ་དང༌། རྣམ་མཁྱེན་ཐོབ་པར་མི་འགྱུར་བའོ། ། བཤད་ཚུལ་འདི་ཕུང་པོ་ལྔ་ལ་སྦྱར་བ་བཞིན་དུ། སྐྱེ་མཆེད་བཅུ་གཉིས་ནས་བཟུང་ནས་རྣམ་མཁྱེན་གྱི་བར་དུའང༌། དེ་བཞིན་ཉིད་ཀྱི་རྣམ་གྲངས་བརྒྱད་ལ་ཡང་སྦྱར་ནས་བཤད་དོ། ། མི་གནས་པའི་སྒྲུབ་པ་བསྟན་ཟིན་ཏོ། ། ཡོངས་སུ་འཛིན་པ་མེད་པའི་སྒྲུབ་པ་ནི།
སྔར་བདག་དང་བདག་གིར་འཛིན་པའི་རྒྱུས། རྣམ་མཁྱེན་མི་ཐོབ་པ་སོགས་ཀྱི་གཏན་ཚིགས་དྲིས་པའི་ལན་གྱིས་གསུངས་ཏེ། དེ་ཅིའི་སླད་དུ་ཞེ་ན་ཞེས་སོགས་སོ། ། འདི་ལ་གསུམ་སྟེ། ཆོས་ཡོངས་སུ་མི་འཛིན་པ་དང༌། མཚན་མ་ཡོངས་སུ་མི་འཛིན་པ་དང༌། ཤེས་པ་ཡོངས་སུ་མི་འཛིན་པའོ། ། དང་པོ་ནི། བཅོམ་ལྡན་འདས་དེ་ནི་འདི་ལྟར་གཟུགས་ནི་ཡོངས་སུ་བཟུང་བ་མ་མཆིས་པ་སྟེ་ཞེས་པ་ནས། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་སླད་དུ།
ཡོངས་སུ་བཟུང་བ་མ་མཆིས་པའོ་ཞེས་པའི་བར་གྱིས་གསུངས་ཏེ། དོན་ནི་གཟུགས་སོགས་ལ་བདག་དང་བདག་གིར་འཛིན་པ་མི་འཐད་དེ། གཟུགས་ནི་ཡོངས་སུ་བཟུང་བ་མ་མཆིས་པའི་ཕྱིར་རོ། ། གཟུགས་ཀྱི་ཡོངས་སུ་བཟུང་བ་མ་མཆིས་པ་གང་ལགས་པ་དེ་ཡང་གཟུགས་མ་ལགས་ཏེ། རང་བཞིན་གྱིས་སྟོང་པའི་སླད་དུའོ་ཞེས་གཏན་ཚིགས་སུ་སྦྱར་ཏེ། གཟུགས་ནས་ཡང་དག་པའི་མཐའི་བར་དུ་བཤད་ཚུལ་འདི་ལྟར་སྦྱར་རོ། ། དེ་དག་གི་དོན་བསྡུས་ཏེ་བསྟན་པ་ནི། དེ་ལྟར་ཆོས་ཐམས་ཅད་རང་བཞིན་གྱིས་སྟོང་པ་ཉིད་ཡོངས་སུ་བརྟག་པར་བགྱིས་ཏེ། ཅི་ནས་ཀྱང་ཆོས་གང་ལ་ཡང་མིག་རྣམ་པར་མི་རྒྱུ་བ་དེ་ལྟར་ཡོངས་སུ་བརྟག་པར་བགྱིའོ་ཞེས་པའོ། ། ཡོངས་སུ་འཛིན་པ་མེད་པའི་བསྒྲུབ་པའི་ཏིང་ངེ་འཛིན་གྱི་རང་བཞིན་དང་ཡོན་ཏན་བསྟན་པ་ནི།
བཅོམ་ལྡན་འདས་ཞེས་པ་ནས་ཡོངས་སུ་མ་བཟུང་ཞེས་བགྱི་བ་སྟེ་ཞེས་པས་ནི་ངོ་བོ་ཡོན་ཏན་ནི་རྒྱ་ཆེ་བ་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་འབྱུང་བར་འགྱུར་རོ་ཞེས་པའི་བར་རོ། ། ཐོབ་བྱའི་རྣམ་མཁྱེན་ལ་ཞེན་པ་དགག་པ་ནི། རྣམ་པ་ཐམས་ཅད་མཁྱེན་པ་ཉིད་དེ་ཡང་ཞེས་པ་ནས་ཡོངས་སུ་བཟུང་བ་མ་མཆིས་པའོ་ཞེས་པའི་བར་རོ། ། ཡོན་ཏན་སྟོང་པ་ཉིད་ཀྱི་སླད་དུ་ཞེས་པ་ཡན་ཆད་ཀྱིས་བསྟན་ཏོ། ། མཚན་མར་མི་འཛིན་པའི་སྒྲུབ་པ་ནི། ཡོངས་སུ་བཟུང་བ་མ་མཆིས་པའི་གཏན་ཚིགས་དྲིས་པའི་ལན་གྱིས་གསུངས་ཏེ། དེ་ཅིའི་ཕྱིར་ཞེ་ན་ཞེས་སོགས་སོ། ། འདི་ལ་མཚན་མར་འཛིན་པའི་ཉེས་པ་དང༌། དགག་བྱའི་མཚན་མ་ངོས་བཟུང་བ་དང༌། མཚན་མ་མེད་པའི་འཐད་པ་བརྗོད་པ་དང༌།
མཚན་མ་མེད་པའི་རྟོགས་པའི་ཆེ་བ་བརྗོད་པའོ། ། དང་པོ་ནི། དེ་ནི་མཚན་མས་བརྗོད་པ་མ་ལགས་ཏེ། འདི་ལྟར་མཚན་མ་ལྔས་ཉོན་མོངས་པ་འབྱུང་བར་འགྱུར་བ་སྟེ། གཉིས་པ་ནི་མཚན་མ་དེ་དག་གང་ཞེ་ན་ཞེས་སོགས་ཀྱིས་སྟོན་ཏེ། ཤེས་བྱའི་མཚན་མ་ནི་གཟུགས་ནི་མཚན་མའོ་ཞེས་པ་ནས་ཁམས་དྲུག་གི་བར་དུ་གསུངས་སོ། ། སྤང་བྱའི་མཚན་མ་ནི། མ་རིག་པ་ནས་རྒ་ཤིའི་བར་དུ་གསུངས་སོ། ། སྤྱོད་པའི་མཚན་མ་ནི། ཕ་རོལ་ཏུ་ཕྱིན་པ་དྲུག་གི་མཚན་མའོ། །
ལྟ་བའི་མཚན་མ་ནི་ནང་སྟོང་པ་ཉིད་ཅེས་སོགས་སོ། ། རྣལ་འབྱོར་གྱི་མཚན་མ་ནི་དྲན་པ་ཉེ་བར་བཞག་པ་སོགས་སོ། ། འབྲས་བུའི་མཚན་མ་ནི། མངོན་པར་ཤེས་པ་ཞེས་སོགས་སོ། ། རྗོད་བྱེད་ཀྱི་མཚན་མ་ནི་ཡི་གེ་རྣམས་དང་ཞེས་སོགས་སོ། ། གྲངས་ཀྱི་མཚན་མ་ནི་གཅིག་དང་གཉིས་སུ་བརྗོད་པ་སོགས་སོ། ། མཚན་མ་མེད་པའི་འདོད་པ་རྒྱས་པར་བརྗོད་པ་ལ། མཚན་མ་མེད་པའི་འཐད་པའི་དཔེ་ནི། གལ་ཏེ་མཚན་མར་བཟུང་བ་ཞིག་ལ་བསྣན་ཞེས་པ་ནས། རྣམ་པར་ཤེས་པ་ཡོངས་སུ་མ་བཟུང་ངོ་ཞེས་པའི་བར་རོ། །
ཤེས་པ་ཡོངས་སུ་མི་འཛིན་པའི་སྒྲུབ་པ་ལ་དམ་བཅའ་ནི། དེ་ནི་འདི་ལྟར་དེས་རང་གི་མཚན་ཉིད་ཀྱིས་སྟོང་པའི་ཆོས་ཐམས་ཅད་ལ་ཡོངས་སུ་འཛིན་པ་མ་དམིགས་ཏེ། གཏན་ཚིགས་ནི། དེ་ཅིའི་སླད་དུ་ཞེ་ན་ཞེས་པ་ནས། ཡེ་ཤེས་དེ་ཡང་ཡང་དག་པའི་མཐའ་མ་ལགས། གཞན་དུ་ཡང་ཡང་དག་པར་རྗེས་སུ་མ་མཐོང་ངོ་ཞེས་པའོ། ། མཚན་མ་མེད་པའི་དོན་རྟོགས་པའི་ཆེ་བ་ནི། རྣམ་གྲངས་འདི་ལ་ཀུན་ཏུ་རྒྱུ་ཡང་དག་པའི་མཐའ་ཞེས་སོགས་ཏེ། ཡང་དག་པའི་མཐའ་ཡོངས་སུ་མི་འཛིན་པ་འདི་ནི་ཞེས་པ་ནས་གསུངས་སོ། ། དེ་ལ་རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་ལ་ཞུགས་པར་གྱུར་ཞེས་པ་ནི་ཚད་མེད་རྟོགས་པའི་ཡེ་ཤེས་ཐོབ་པའི་ཆེད་དུ་ཞུགས་ཞེས་པའོ། །
ཀུན་ཏུ་རྒྱུ་དེས་ཆོས་ཡོངས་སུ་བཟུང་བ་མ་མཆིས་པར་རྟོགས་ཏེ། ཆོས་གང་ལ་ཡང་འགག་པ་མ་མཆིས་ཤིང༌། ཆོས་གང་ལ་ཡང་མཚན་མ་མ་མཆིས་པ་དང༌། ཡིད་ལ་བགྱི་བ་མ་མཆིས་པར་རྟོགས་པར་བགྱི་བའོ་ཞེས་པ་ནས། ཡོངས་སུ་བཟུང་བ་མ་མཆིས་པར་རྟོགས་པས་བཟུང་བ་དང༌། བཏང་བ་ཡང་མ་མཆིས་པར་རྟོགས་སོ། ། དེ་ལྟར་རྟོགས་པས་ཆོས་གང་ལ་ཡང་རློམ་སེམས་མེད་དོ། ། དེའི་རྒྱུས་ཐོབ་བྱ་མྱ་ངན་ལས་འདས་པ་ལ་ཡང་རློམ་སེམས་མེད་དོ། ། གཏན་ཚིགས་བརྒྱུད་པའི་རིམ་པ་བཤད་པ་དེ་ལྟར་ན། ཆོས་ཐམས་ཅད་ཡོངས་སུ་བཟུང་བ་མ་མཆིས་པར་དེ་ལྟར་གྲུབ་པའོ། །
རྒྱུ་མཚན་དེའི་སླད་དུ་ན་ཆོས་གང་ལ་ཡང་ཡོངས་སུ་མི་འཛིན་པར་སྟོན་པ་ནི་གཟུགས་ཡོངས་སུ་མི་འཛིན་ཞེས་པ་ནས། ཡང་དག་པའི་མཐའ་ཡོངས་སུ་མི་འཛིན་ཞེས་པའི་བར་གྱིས་གསུངས་སོ། ། ཆོས་གང་འཛིན་པའི་ཚད་མེད་ཀྱི་རྣལ་འབྱོར་ལ་གནས་ན། དམན་པའི་མྱ་ངན་ལས་འདས་པའི་མཐར་ལྟུང་ངོ་སྙམ་ན། འོན་ཀྱང་སྨོན་ལམ་ཡོངས་སུ་མ་རྫོགས་པའི་བར་དུ་ཞེས་པ་ནས་མྱ་ངན་ལས་མི་འདའ་འོ་ཞེས་པའི་བར་རོ། ། གཏན་ཚིགས་བསྟན་པ་ནི། དེ་ཅིའི་སླད་དུ་ཞེས་པ་ནས། དེ་དག་ནི་ཆོས་ཀྱང་མ་ལགས། ཆོས་མ་ལགས་པ་ཡང་མ་ལགས་སོ་ཞེས་པའི་བར་གྱིས་གསུངས་ཏེ། ཆོས་མ་ལགས་ཞེས་པའི་དོན་ནི།
དོན་དམ་པར་ཆོས་གང་ཡང་མ་གྲུབ་པས། སྨོན་ལམ་ཡོངས་སུ་མ་གྲུབ་ཅེས་པའི་དོན་ནོ། ། སྨོན་ལམ་སོགས་སྨོན་ལམ་སོགས་སུ་མ་གྲུབ་པའི་དོན་ནི། ཆོས་ཐམས་ཅད་མ་དམིགས་པར་རྟོགས་པས་འཁོར་བའི་མཐའ་ལ་མི་གནས་པ་བསྟན་ཏོ། ། ཕྱི་མས་ནི་ཆོས་སྨོན་ལམ་སོགས་ཀྱི་དགེ་བའི་ཆོས་ལ་བརྟེན་པས། ཞི་བའི་མཐའ་ལ་མི་གནས་པར་བསྟན་ཏོ། ། ཡོངས་སུ་འཛིན་པ་མེད་པའི་སྒྲུབ་པ་རྒྱས་པར་བསྟན་ཟིན་པའི་མཇུག་བསྡུ་བ་ནི། བཅོམ་ལྡན་འདས་དེ་ལྟར་ཞེས་སོགས་ཏེ། ཆོས་ཐམས་ཅད་ཡོངས་སུ་མ་བཟུང་བའི་ཕྱིར་དུ་ཞེས་པ་ནི་གཏན་ཚིགས་སོ། ། གཟུགས་ཡོངས་སུ་མི་འཛིན་ཞེས་པ་ནི་བསྒྲུབ་བྱའི་ཆོས་སོ། །
བཤད་ཚུལ་འདིས་ཡང་དག་པའི་མཐར་ཡོངས་སུ་མི་འཛིན་ཞེས་པའི་བར་དུ་སྦྱར་རོ། ། ཡོངས་སུ་འཛིན་པ་མེད་པའི་སྒྲུབ་པ་བསྟན་ཟིན་ཏོ། ། དོན་དེ་ཉིད་མངོན་རྟོགས་རྒྱན་ལས། ཆོས་རྣམས་མི་འཛིན་གང་ཡིན་དང༌། ། དེ་དག་མཚན་མར་མི་མཐོང་ཕྱིར། ། ཞེས་བཤད་དོ། ། ཡོངས་སུ་བརྟག་པའི་སྒྲུབ་པ་བསྟན་པ་ལ། བཅོམ་ལྡན་འདས་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། རྣམ་པ་འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་གང་ཞེས་སོགས་ནས། ལེའུ་ལྔ་པ་ཡོངས་སུ་རྫོགས་པའི་བར་གྱིས་བསྟན་ཏོ། །
སྒྲུབ་པ་འདི་ཡང་རྣམ་པ་བཞི་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་གང་ཞེས་ངོ་བོ་བརྟག་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་གང་གིས་ཞེས་པ་འབྲེལ་བ་བརྟག་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཅི་ཞིག་ཅེས་པ་བྱེད་པ་བརྟག་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཅིའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་རྒྱུ་མཚན་བརྟག་པའོ། ། ཡང་ན་གང་ཞེས་པ་ངོ་བོ་དང་གང་གི་ཞེས་པ་འབྲེལ་བ་དང༌། ཅི་ཞིག་ཅེས་པ་རྒྱུ་དང༌། ཅིའི་ཕྱིར་ན་ཞེས་པ་བྱེད་པ་བརྟག་པ་སྟེ་བཞིའོ། ། དང་པོ་ནི། བྱང་སེམས་ཆེན་པོ་ཤེར་ཕྱིན་ལ་སྤྱོད་པའི་ཚེ་གལ་ཏེ་འདི་ལྟར།
ཆོས་གང་ཡང་ཡོད་པ་ཡིན་ཞིང་མི་དམིགས་པ་སྟེ། ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་ལོ་ཞེས་པའི་བར་རོ། ། འབྲེལ་པ་བརྟག་པ་ནི། ཚེ་དང་ལྡན་པ་ཤཱ་རིའི་བུས་སྨྲས་པ། ཚེ་དང་ལྡན་པ་རབ་འབྱོར་ཅིའི་ཕྱིར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བ་ཞེས་པ་ནས། ཡང་དག་པའི་མཐའ་ལ་ཡང་དག་པའི་མཐའི་རང་བཞིན་མེད་པར་བྱའོ་ཞེས་པའི་དོན་ནོ། ། གསུམ་པ་ཅི་ཞིག་བརྟག་པ་ནི། ཚེ་དང་ལྡན་པ་ཤཱ་རིའི་བུ་གཞན་ཡང་གཟུགས་ལ་གཟུགས་ཀྱི་མཚན་ཉིད་མེད་དོ་ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་གང་བསླབ་པ་འདི་ལ་སློབ་པ་འདི་ནི་རྣམ་པ་ཐམས་ཅད་མཁྱེན་པ་ཉིད་དུ་འབྱུང་བར་འགྱུར་རོ། །
ཅིའི་ཕྱིར་ཡོངས་སུ་བརྟག་པ་ནི། དེའི་ཕྱིར་ཞེ་ན། ཚེ་དང་ལྡན་པ་ཤཱ་རིའི་བུ། དེ་ནི་དོན་དམ་པར་ཆོས་ཐམས་ཅད་མ་སྐྱེས་མ་བྱུང་བའི་ཕྱིར་རོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ནི་ཉེ་བར་གྱུར་པ་ཡིན་ནོ་ཞེས་པའི་བར་གྱིས། དང་པོ་ལ་མདོར་བསྟན། རྒྱས་པར་བཤད། དོན་བསྡུ་བའོ། ། དང་པོ་ནི། གནས་ཚུལ་ལ་ཆོས་གང་ཡང་ཡོད་པ་མ་ཡིན་ཞིང༌།
མི་དམིགས་པར་རྟོགས་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནོ། ། དེ་ཉིད་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནམ་ཞེས་ཚད་མར་འཛིན་པའི་ཆོས་ཀྱིས་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ་ཞེས་བཤད་པར་བྱའོ། ། གཉིས་པ་རྒྱས་པར་བཤད་པ་ནི། ཆོས་གང་ཡང་ཡོད་པ་མ་ཡིན་ཞེས་ཤཱ་རིའི་བུས་དྲིས་པའི་ལན་རབ་འབྱོར་གྱིས་སྨྲས་པས། ཆོས་ཐམས་ཅད་མི་དམིགས་པར་རྒྱ་ཆེར་བསྟན་པ་ནི། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་ཞེས་སོགས་གསུངས་ཏེ། སྟོང་པ་ཉིད་བཅོ་བརྒྱད་གཏན་ཚིགས་སུ་བསྟན་ནས་ཕར་ཕྱིན་དྲུག་མ་དམིགས་པར་བསྟན་པ་དང༌། ཕུང་པོ་ལྔ་དང༌། ཁམས་བཅོ་བརྒྱད་དང༌།
རྟེན་འབྲེལ་བཅུ་གཉིས་དང༌། ཕར་ཕྱིན་དྲུག་དང༌། བྱང་ཕྱོགས་སོ་བདུན་དང༌། འཕགས་པའི་བདེན་པ་དང༌། བསམ་གཏན་དང༌། ཚད་མེད་དང༌། གཟུགས་མེད་པའི་སྙོམས་འཇུག་དང༌། རྣམ་པར་ཐར་པ་བརྒྱད་དང༌། སྙོམས་འཇུག་དགུ་དང༌། རྣམ་ཐར་སྒོ་གསུམ་དང༌།
མངོན་ཤེས་དང༌། ཏིང་ངེ་འཛིན་དང༌། གཟུངས་ཀྱི་སྒོ་དང༌། སྟོབས་བཅུ་དང༌། མི་འཇིགས་པ་དང༌། སོ་སོ་ཡང་དག་པར་རིག་པ་དང༌། སྙིང་རྗེ་ཆེན་པོ་དང་མ་འདྲེས་པ་རྣམས་མི་དམིགས་པར་བསྟན་ཏོ། ། ཡང་སྟོང་པ་ཉིད་བཅོ་བརྒྱད་གཏན་ཚིགས་སུ་བྱས་ནས། རྒྱུན་དུ་ཞུགས་པ་ནས་རྣམ་མཁྱེན་གྱི་བར་མི་དམིགས་པ་དང༌། དེ་བཞིན་ཉིད་ནས་ཡང་དག་པའི་མཐའི་བར་མི་དམིགས་པ་དང༌།
ཡང་རྒྱུན་དུ་ཞུགས་པ་ནས་སངས་རྒྱས་ཀྱི་སའི་བར་མི་དམིགས་པ་དང༌། ཡང་ནང་དང་ཕྱི་ལ་སོགས་པའི་ཆོས་ཅན་རྟགས་སུ་བཀོད་ནས་སྟོང་པ་ཉིད་བཅོ་བརྒྱད་མི་དམིགས་པའི་བར་དུ་གསུངས་སོ། ། ཕན་ཡོན་གྱི་སྒོ་ནས་དོན་བསྡུ་བ་ནི། གལ་ཏེ་དེ་ལྟར་རྟོགས་ཤིང་སེམས་པ་དང་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བར་ཤེས་པར་བྱའོ་ཞེས་པའི་བར་དུ་གསུངས་སོ། ། རྒྱན་ལས། ཤེས་རབ་ཀྱིས་ནི་ཡོངས་རྟོག་པ། ། ཐམས་ཅད་དམིགས་སུ་མེད་པར་རོ། ། ཞེས་བཤད་དོ། ། ཤེས་རབ་ཀྱི་ཕ་རོལ་ཏུ་ཕྱིན་པ་འདིའི་འབྲེལ་བ་པོ་གང་གིས་ཡིན་ཞེས་ཡོངས་སུ་བརྟག་པ་བཤད་པ་ནི།
སྨྲས་པ་ཚེ་དང་ལྡན་པ་རབ་འབྱོར་ཞེས་སོགས་ཤེར་ཕྱིན་དང་མ་བྲལ་བ་དྲིས་པའི་ལན་བཏབ་པས་གསུངས་ཏེ། གཟུགས་དང་གཟུགས་ཀྱི་རང་བཞིན་དང་བྲལ་ཞེས་གསུངས་པས་ནི་ཡུལ་ངོས་བཟུང་ལ། ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཞེས་གསུངས་པས་ནི། ཡུལ་ཅན་ཤེར་ཕྱིན་ངོས་བཟུང་བ་ངོ་ཤེས་པ་སྟེ། གཟུགས་ནས་མ་འདྲེས་པ་བཅོ་བརྒྱད་ཅེས་པའི་བར་དང༌། རྒྱུན་དུ་ཞུགས་པ་སོགས་ལ་གང་ཟག་ལྔ་དང༌། མཁྱེན་པ་གསུམ་དང་ཡང་དག་པའི་མཐའི་བར་ལ་སྦྱར་ཏེ་བཤད་ཚུལ་སྦྱར་རོ། ། དེ་བྱང་ཆུབ་སེམས་དཔའ་ཞེས་སོགས་ནས། མ་བྲལ་བར་ཤེས་པར་བྱའོ་ཞེས་དྲིས་པའི་ལན་གྱི་དོན་དང་སྦྱར་ནས་གསུངས་སོ། ། རྒྱན་ལས།
གཟུགས་སོགས་ངོ་བོ་ཉིད་མེད་ཉིད། ། ཅེས་པས་བཤད་དོ། ། གོང་དུ་གཟུགས་སོགས་རང་བཞིན་དང་བྲལ་བ་ཞེས་གསུངས་པ་ལ། ཤཱ་རིའི་བུས་རབ་འབྱོར་ལ་རང་བཞིན་དྲིས་པ་ནི། སྨྲས་པ་ཚེ་དང་ལྡན་པ་རབ་འབྱོར་གཟུགས་ཀྱི་རང་བཞིན་ཅི་ལྟ་བུ། ཡང་དག་པའི་མཐའི་རང་བཞིན་ཅི་ལྟ་བུ། ཞེས་དྲིས་སོ། ། རབ་འབྱོར་གྱིས་རང་བཞིན་མེད་པའི་ཚུལ་ནས་ལན་བཏབ་པ་ནི། རབ་འབྱོར་གྱིས་སྨྲས་པ་ཚེ་དང་ལྡན་པ་ཤཱ་རིའི་བུ་གཟུགས་མེད་པ་ནི་དངོས་པོ་མེད་པའོ། ། ཞེས་པ་ནས་ཡང་དག་པའི་མཐའ་དངོས་པོ་མེད་པའི་བར་དུ་བསྟན་ཏོ། །
རྒྱན་ལས། དེ་མེད་པ་ཉིད་ངོ་བོ་ཉིད། ། ཅེས་གསུངས་སོ། ། རང་བཞིན་མེད་པར་བསྟན་པ་རྒྱས་པར་བཤད་པའི་མཇུག་བསྡུ་བ་ནི། ཤཱ་རིའི་བུ་རྣམ་གྲངས་དེས་ན་གཟུགས་ལ་གཟུགས་ཀྱི་རང་བཞིན་མེད་པ་དང་ཞེས་པ་ནས། ཡང་དག་པའི་མཐའ་ལ་ཡང་དག་པའི་མཐའི་རང་བཞིན་མེད་པར་ཤེས་པར་བྱའོ་ཞེས་པའི་བར་གྱིས་གསུངས་སོ། ། དོན་ནི་ཆོས་ཐམས་ཅད་རང་བཞིན་མེད་པའི་ཆོས་འདི་དང་འདི་ཤེས་པའི་ཤེར་ཕྱིན་ནོ་ཞེས་པའི་ཚུལ་གྱིས་འབྲེལ་བ་ཅན་དུ་བརྟག་ཏུ་ག་ལ་ཡོད་ཅེས་པའོ། ། ཅི་ཞིག་བརྟག་པའི་བཤད་པ་ནི། ཚེ་དང་ལྡན་པ་ཤཱ་རིའི་བུ་གཞན་ཡང་གཟུགས་ལ་གཟུགས་ཀྱི་མཚན་ཉིད་མེད་དོ། ། ཡང་དག་པའི་མཐའ་ལ་ཡང་དག་པའི་མཐའི་མཚན་ཉིད་མེད་དོ། །
ཅེས་པའི་བར་གྱིས་གསུངས་སོ། ། འདིས་ནི་ཆོས་ཐམས་ཅད་མཚན་ཉིད་མེད་ན་ཆོས་གང་གི་མཚན་ཉིད་རྟོགས་པའི་ཤེར་ཕྱིན་དུ་བརྗོད་སྙམ་ན། ཐ་སྙད་དུ་རང་བཞིན་མེད་པ་ཁོང་དུ་ཆུད་པའི་དོན་དུ་ཞེས་ཤེར་ཕྱིན་བཤད་ལ། དོན་དམ་པར་ནི་མཚན་ཉིད་མེད་པས། མཚན་ཉིད་རྟོག་པ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟག་ཏུ་ག་ལ་ཡོད་ཅེས་པའོ། ། གོང་དུ་མཚན་ཉིད་མེད་ཅེས་སྨོས་པ་ན། ཆོས་རྣམས་ལ་མཚན་ཉིད་མེད་ཀྱང་མཚན་ཉིད་ལོགས་ཤིག་པ་འཛིན་པ་ལོག་པའི་དོན་དུ་མཚན་ཉིད་ལ་ཡང་མཚན་ཉིད་ཀྱི་རང་བཞིན་མེད་དོ་ཞེས་གསུངས་སོ། ། མཚན་ཉིད་ལ་མཚན་ཉིད་ཀྱི་རང་བཞིན་མེད་ཀྱང་མཚན་ཉིད་ཀྱི་རང་བཞིན་ཡོད་སྙམ་ན། མཚན་ཉིད་ཀྱི་རང་བཞིན་ལ་ཡང་མཚན་ཉིད་ཀྱི་རང་བཞིན་མེད་དོ་ཞེས་གསུངས་སོ། ། རང་བཞིན་མེད་པར་རྟོགས་པའི་ཤེར་ཕྱིན་གྱི་རང་བཞིན་མེད་པའི་ཕན་ཡོན་དྲིས་པ་ནི།
སྨྲས་པ་ཞེས་པ་ནས་འབྱུང་བར་འགྱུར་རོ་ཞེས་པའི་བར་རོ། ། ལན་ནི་དེ་དེ་བཞིན་ཏེ་ཞེས་པ་ནས། འབྱུང་བར་འགྱུར་རོ་ཞེས་པའི་བར་རོ། ། རྣམ་མཁྱེན་དུ་འབྱུང་བར་འགྱུར་བའི་འཐད་པ་དྲིས་པ་ནི། དེ་ཅིའི་ཕྱིར་ཞེ་ན་ཆོས་ཐམས་ཅད་མ་སྐྱེས་མ་བྱུང་བའི་ཕྱིར་རོ་ཞེས་གསུངས་ཏེ། སྐྱེ་བ་མེད་པའི་དོན་ཁོང་དུ་ཆུད་པས་བདེན་འཛིན་གྱི་སྒྲོ་འདོགས་ཆོད་པའི་ཕྱིར། ཤེས་བྱའི་སྒྲིབ་པ་སྤོངས་པས་རྣམ་མཁྱེན་འཐོབ་ཅེས་པའི་དོན་ནོ། ། དོན་དམ་པར་ནི་སྐྱེ་བ་མེད་པའི་ཕྱིར་རྣམ་མཁྱེན་དུ་འབྱུང་བ་ཡང་མེད་པའི་དོན་ནོ། ། ཅིའི་ཕྱིར་ཤེར་ཕྱིན་དུ་བརྟག་སྟོན་པ་ནི། གོང་དུ་མ་སྐྱེས་མ་བྱུང་བའི་ཕྱིར་ཞེས་གཏན་ཚིགས་སྨྲས་པ་ལ།
ཇི་ལྟར་མ་སྐྱེས་མ་བྱུང་བ་ཡིན་ཞེས་དྲིས་པའི་ལན་གྱིས་གསུངས་ཏེ། དེ་ལ་སྐྱེ་བ་ཡང་མི་དམིགས་འབྱུང་བ་ཡང་མི་དམིགས་ཞེས་པ་ནི་བསྒྲུབ་བྱའོ། ། གཟུགས་ནི་གཟུགས་ཀྱིས་སྟོང་སྟེ་ཞེས་པ་ནི་གཏན་ཚིགས་སོ། ། ཚུལ་དེ་བཞིན་དུ་ཡང་དག་པའི་མཐའི་བར་དུ་སྦྱར་ནས་བཤད་པར་བྱའོ། ། རྒྱན་ལས། དེ་དག་སྐྱེ་མེད་ངེས་འབྱུང་མེད། ། ཅེས་གསུངས་སོ། ། འདིས་ནི་ཐ་སྙད་དུ་སྐྱེ་བ་མེད་པའི་དོན་ཁོང་དུ་ཆུད་པས་ནི་རྣམ་མཁྱེན་འབྱུང་བར་འགྱུར་ལ། དོན་དམ་པར་ནི། རྟོགས་བྱའི་དོན་མེད་པས་ན།
ཅིའི་ཕྱིར་རྟོགས་བྱའི་དོན་ཁོང་དུ་ཆུད་པས་ན། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་སྟེ་རྟོགས་བྱའི་དོན་མེད་པའི་ཕྱིར་ཞེས་པའམ། རྣམ་མཁྱེན་དུ་འབྱུང་བར་བྱེད་པ་ལ། ཅིའི་ཕྱིར་དུ་བརྟག་སྟེ། བརྟག་པར་མི་བྱའོ། ། ཅིའི་ཕྱིར་ན་ཆོས་ཐམས་ཅད་མ་སྐྱེས་མ་བྱུང་བའི་ཕྱིར་རོ་ཞེས་པའི་དོན་ནོ། ། ཆོས་ཡོངས་སུ་བརྟག་པའི་སྒྲུབ་པས་མཇུག་བསྡུ་བ་ནི། ཚེ་དང་ལྡན་པ་ཤཱ་རིའི་བུ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དུ་ཉེ་བར་འགྱུར་བ་ཡིན་ནོ་ཞེས་པའི་བར་རོ། ། འདིས་ནི་ཤེར་ཕྱིན་བསྒོམ་པ་པོ་ལ་འབྱུང་བའི་ཡོན་ཏན་བཤད་དེ།
ལུས་ངག་ཡིད་གསུམ་དག་པ་ཐོབ་པའི་ཡོན་ཏན་ནི། ལུས་ཡོངས་སུ་དག་པ་དང་ཞེས་པ་དང༌། ཐོབ་པར་འགྱུར་རོ་ཞེས་པའི་བར་རོ། ། ཉོན་མོངས་པ་དང་བྲལ་བའི་ཡོན་ཏན་ནི། འདོད་ཆགས་དང་ལྡན་པའི་སེམས་མི་བསྐྱེད་ཅེས་པ་ནས། ནམ་ཡང་ངན་སོང་དུ་སྐྱེ་བར་མི་འགྱུར་རོ་ཞེས་པའི་བར་རོ། ། བྱང་ཆུབ་སེམས་དཔའི་སྤྱོད་པ་ཡོངས་སུ་རྫོགས་པའི་ཡོན་ཏན་ནི། དེས་སེམས་ཅན་ཡོངས་སུ་སྨིན་པར་བྱ་བ་དང་ཞེས་སོགས་ཚིག་གསུམ་སྨོས་སོ། ། སངས་རྒྱས་དང་མི་འབྲལ་བའི་ཡོན་ཏན་ནི། བླ་ན་མེད་པ་ཞེས་པ་ནས།
བྲལ་བར་མི་འགྱུར་རོ། ། ཞེས་པའི་བར་རོ། ། རྒྱན་ལས། དག་དང་ཞེས་བཤད་དོ། ། ཤེར་ཕྱིན་ལ་ནན་ཏན་དུ་བྱ་བར་གདམས་པ་ནི། དེ་བས་ན་ཚེ་དང་ལྡན་པ་ཞེས་སོགས་ནས། མི་སྟོང་པ་བསྐྱེད་པར་བྱ་སྟེ་ཞེས་པའི་དོན། དེ་ལ་ཉེ་བར་སྦྱོར་བ་ནི་ཚེ་དང་ལྡན་པ་ཞེས་པ་ནས། ཉེ་བར་འགྱུར་བ་ཡིན་ནོ་ཞེས་པའི་བར་རོ། ། ཀུན་ཏུ་རྒྱུ་གསོ་སྦྱོང་གི་ལེའུ་བཤད་ཟིན་ཏོ།།
༈ བདུན་པ་མཚན་མ་མེད་པའི་ལེའུ་བཤད་པ། མཚན་མ་མེད་པའི་ལེའུ་སྟོན་པ་ལ། རྒྱན་ལྟར་ན། བཟོད་པ་ཆེན་པོ་དང༌། ཆོས་མཆོག་གསུམ་དང༌། གཟུང་རྟོག་གཉིས་སྟོན་ནོ། ། མདོའི་དངོས་བསྟན་གྱིས་བཤད་ཚུལ་ནི། འདི་ནས་ཐབས་ཀྱི་སྒྲུབ་པ་སྟོན་ཏེ། ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བྱང་སེམས་ཡུམ་ལ་སྤྱོད་པའི་ཚེ།
ཐབས་མི་མཁས་པས་གཟུགས་ལ་སྤྱོད་ན་མཚན་མ་ལ་སྤྱོད་དོ་ཞེས་པ་ནས། བྱང་སེམས་ཡུམ་ལ་སྤྱོད་པའི་ཚེ། སེམས་ཞུམ་པ་མེད་ཅིང་ཡོངས་སུ་ཞུམ་པ་མེད་དེ། མི་འཇིགས་མི་དངངས་སྐྲག་པར་མི་འགྱུར་ན། ཚེ་དང་ལྡན་པ་ཤཱ་རིའི་བུ་བྱང་སེམས་ཆེན་པོ་རྣམ་པ་ཐམས་ཅད་མཁྱེན་པ་ཉིད་དུ་ཉེ་བར་གྱུར་པ་ཞེས་པའི་བར་གྱིས་བསྟན་ཏེ། རྒྱན་ལས། དེ་དག་མཚན་མ་མེད་ཞེས་བཤད་དོ། ། ཐབས་ཀྱི་སྒྲུབ་པ་འདི་ཡང༌། ཐབས་མི་མཁས་པས་སྤྱོད་པར་བྱ་བའི་ཡུལ་དང༌། ཐབས་ལ་མཁས་པས་སྤོང་བར་བྱ་བའི་ཡུལ་གཉིས་སུ་བསྟན་ཏོ། །
ཐབས་མི་མཁས་པ་ཡང་གཉིས་ཏེ། ། མཚན་མ་ལ་སྤྱོད་པ་དང༌། མངོན་པར་འདུ་བྱེད་པ་ལ་སྤྱོད་པའོ། ། དང་པོ་ནི་གཟུགས་ལ་སྤྱོད་ན་མཚན་མ་ལ་སྤྱོད་དོ་ཞེས་བྱ་བ་ནས། ཐབས་མི་མཁས་པར་རིག་པར་བྱའོ་ཞེས་པའི་བར་གྱིས་རིག་པར་བསྟན་ཏོ། ། གཟུགས་སོགས་སོ་སོའི་མཚན་ཉིད་ལ། མཚན་མར་རྟོག་མཚན་མར་འཛིན་ན། ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་ཅེས་པའི་དོན་ནོ། ། ཡང་གཟུགས་རྟག་མི་རྟག བདེ་སྡུག
བདག་ཡོད་མེད། ། ཞི་མ་ཞི། དབེན་མི་དབེན་གྱི་བར་གཟུགས་ནས་མ་འདྲེས་པའི་བར་དུ་སྦྱར་ནས། དེ་དག་ལ་མཚན་མར་སྤྱོད་ན། ཤེར་ཕྱིན་ལ་མི་སྤྱོད་ཅེས་གསུངས་སོ། ། འདི་དག་གིས་སྤང་བྱ་ངོས་བཟུང་ནས། གཉིས་པ་མངོན་པར་འདུ་བྱེད་པ་ལ་སྤྱོད་པས། ཐབས་ལ་མི་མཁས་པར་སྟོན་པ་ནི། ཐབས་ལ་མི་མཁས་པར་ཇི་ལྟར་རིག་པར་བྱ་བ་ཡིན་ཞེས་བྱ་བ་ནས། རབ་འབྱོར་གྱིས་སྨྲས་པ་ཞེས་པ་ནས།
ཚེ་དང་ལྡན་པ་ཤཱ་རིའི་བུ། བྱང་སེམས་ཆེན་པོ་དེ་ནི་ཉན་ཐོས་ཀྱི་སའམ། རང་སངས་རྒྱས་ཀྱི་ས་མངོན་དུ་བྱེད་པའི་སྐལ་བ་མེད་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་ལྟ་ཅི་སྨོས་ཏེ། དེ་ནི་གནས་མེད་དོ། ། ཚེ་དང་ལྡན་པ་ཤཱ་རིའི་བུ་བྱང་ཆུབ་སེམས་དཔའ་ཆེན་པོ་ཡུམ་ལ་དེ་ལྟར་སྤྱོད་ན། ཐབས་མི་མཁས་པར་ཤེས་པར་བྱའོ་ཞེས་པའི་བར་གྱིས་གསུངས་སོ། ། འདིས་ནི་མོས་མིན་འདུ་ཤེས་མེད་པ་ཡིན། ། ཞེས་པའི་ལྡོག་ཕྱོགས་བསྟན་ཏོ། ། དེ་ལ་མོས་ཤིང་ཞེས་པ་ནས།
ལྟ་བ་ཕྱིན་ཅི་ལོག་གིས་གཟུགས་ལ་བདེན་དངོས་སུ་མོས་པའོ། ། འདུ་ཤེས་ཏེ་ཞེས་པའི་ཚིག་གིས་ནི། འདུ་ཤེས་ཕྱིན་ཅི་ལོག་གིས་ཚད་མར་འཛིན་པའོ། ། བྱིན་གྱིས་རློབས་ཞེས་པ་ནི། གཟུགས་ཀྱི་དངོས་པོ་ལ་ཆགས་པའོ། ། མངོན་པར་འདུ་བྱ་བ་ལ་སྤྱོད་ཅེས་པ་ནི། ཕྱིན་ཅི་ལོག་གསུམ་གྱིས་ཁྱད་གཞིའི་གཟུགས་བདེན་པར་བཟུང་ནས། ཁྱད་ཆོས་སྐྱེ་འགག་སོགས་སུ་མངོན་པར་འདུ་བྱེད་པ་ལ་བརྗོད་དོ། ། དེ་དག་གི་ཉེས་དམིགས་བསྟན་པ་ནི། དེ་ནི་སྐྱེ་བ་དང་ཞེས་པ་ནས།
མི་འགྲོལ་བར་བརྗོད་དོ་ཞེས་པའི་བར་རོ། ། བཤད་ཚུལ་འདི་ནི་ཚོར་བ་ནས་མ་འདྲེས་པ་བཅོ་བརྒྱད་ཀྱི་བར་དུ་སྦྱར་རོ། ། འབྲས་བུ་མི་ཐོབ་པའི་ཉེས་དམིགས་ནི། ཉན་ཐོས་ཀྱི་སའམ། རང་སངས་རྒྱས་ཀྱི་ས་མངོན་དུ་བྱེད་པའི་སྐལ་བ་མེད་ན་ཞེས་པ་ནས་གནས་མེད་དོ་ཞེས་པའི་བར་རོ། ། དོན་བསྡུ་བ་ནི། ཚེ་དང་ལྡན་པ་ཞེས་པ་ནས། ཐབས་མི་མཁས་པར་ཤེས་པར་བྱའོ་ཞེས་པའི་བར་རོ། ། མི་མཐུན་ཕྱོགས་ཐབས་ལ་མི་མཁས་པ་བསྟན་ཟིན་ནས། གཉེན་པོ་ཐབས་ལ་མཁས་པའི་སྒྲུབ་པ་བསྟན་པ་ནི།
སྨྲས་པ་ཚེ་དང་ལྡན་པ་རབ་འབྱོར། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཇི་ལྟར་སྤྱོད་ན། ཐབས་མཁས་པར་ཤེས་པར་བྱ་ཞེས་དྲིས་པའི་ལན་གྱིས་གསུངས་ཏེ། རྒྱན་ལས་ནི། མོས་མིན་འདུ་ཤེས་མེད་པ་ཡིན། ། ཞེས་པས་བཤད་དོ། ། ཐབས་མཁས་ཀྱི་སྤྱོད་པ་འདི་ལ་གཉིས་ཏེ། ཆོས་མི་དམིགས་པར་སྤྱོད་པ་དང༌། མཚན་མ་མི་དམིགས་པར་སྤྱོད་པའོ། ། དང་པོ་ནི།
ཤཱ་རིའི་བུ་ནམ་བྱང་ཆུབ་སེམས་དཔའ་སེམས་དཔའ་ཆེན་པོ་ཡུམ་ལ་སྤྱོད་པའི་ཚེ། གཟུགས་ལ་མི་སྤྱོད་དེ་ཞེས་སོགས་ཀྱིས་གསུངས་ཏེ། གཟུགས་སོགས་འཇིག་རྟེན་པའི་ཆོས་དང༌། སྦྱིན་སོགས་འཇིག་རྟེན་ལས་འདས་པའི་ཆོས་རྣམས་ལ། རྟག་མི་རྟག་དང༌། བདེ་སྡུག་དང༌། བདག་ཡོད་མེད་དང༌། ཞི་མ་ཞི་དང༌། སྟོང་མི་སྟོང་དང༌། མཚན་མ་ཡོད་མེད་དང༌།
སྨོན་པ་ཡོད་མེད་དང༌། དབེན་མི་དབེན་གྱི་བར་ལ་གཉིས་སུ་འཛིན་པའི་ཚུལ་གྱིས་མ་འདྲེས་པ་བཅོ་བརྒྱད་ཀྱི་བར་ལ་མི་སྤྱོད་པ་དེའི་ཚེ། བྱང་སེམས་ཆེན་པོ་ཐབས་ལ་མཁས་པ་ཞེས་པའི་བར་དུ་གསུངས་སོ། ། དེ་ཅིའི་ཕྱིར་ཞེ་ན་ཞེས་སོགས་ནི། རྟག་མི་རྟག་སོགས་སུ་མི་དམིགས་པའི་གཏན་ཚིགས་བསྟན་ཏེ། གཟུགས་སོགས་རང་བཞིན་གྱིས་སྟོང་པའི་ཕྱིར། དེ་ལྟར་མི་སྤྱོད་ཅེས་པའི་དོན་ནོ། ། རང་བཞིན་གྱིས་སྟོང་པའི་ཚུལ་ནི། སྟོང་པ་ཉིད་གཟུགས་མ་ཡིན་ཏེ། སྔོན་པོ་དང་སེར་པོ་སོགས་ཀྱི་རྣམ་པའི་སྒོ་ནས་གཟུང་དུ་མེད་པའི་ཕྱིར།
སྟོང་པ་ཉིད་ལས་གུད་ན་ཡང་སྟོང་པ་མེད་དོ་ཞེས་པའི་དམ་བཅའ་འོ། ། སྟོང་པ་ཉིད་ཀྱང་གཟུགས་སོ་ཞེས་པ་ནི། གཏན་ཚིགས་སོ། ། འདིས་ནི་སྣང་སྟོང་ཆོས་བཞིར་མི་སྦྱོར་བར་བསྟན་ཏོ། ། བཤད་ཚུལ་འདིས་གཟུགས་ནས་རྣམ་མཁྱེན་གྱི་བར་དུ་བཤད་ཚུལ་ལོ། ། ཚུལ་དེ་ལྟར་སྤྱོད་པ་ཐབས་ལ་མཁས་པར་བསྟན་པ་ནི། ཚེ་དང་ལྡན་པ་ཞེས་པ་ནས་ཐབས་ལ་མཁས་པར་ཤེས་པར་བྱའོ། ། ཞེས་པའི་བར་རོ། ། ཕན་ཡོན་ནི་ཚེ་དང་ལྡན་པ་ཞེས་པ་ནས། སྐལ་བ་ཡོད་དོ་ཞེས་པའི་བར་རོ། །
ཆོས་མི་དམིགས་པའི་སྤྱོད་པ་བསྟན་ཟིན་ཏོ། ། མཚན་མ་མི་དམིགས་པའི་སྒྲུབ་པ་བསྟན་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི། ཡུམ་ལ་སྤྱོད་ཀྱང་སྤྱོད་དོ་ཞེས་བྱ་བར་མི་དམིགས་ཞེས་སོགས་ཀྱིས་བསྟན་ཏེ། སྤྱོད་པ་མུ་བཞིའི་རྣམ་པར་སྤྱོད་པ་མི་དམིགས་ཞེས་པའི་དོན་ནོ། ། སྤྱོད་པ་མུ་བཞིའི་རྣམ་པ་རྟོག་པ་བཞི་མ་དམིགས་པའི་གཏན་ཚིགས་དྲིས་པ་ནི། ཤ་ར་དྭ་ཏིའི་བུས་སྨྲས་པ་ཞེས་པ་ནས། མི་དམིགས་པ་ཡིན་ཞེས་པའི་བར་རོ། ། གཏན་ཚིགས་བསྟན་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་མ་དམིགས་ཞེས་པའོ། །
སླར་ཡང་གཏན་ཚིགས་དེ་ཉིད་ཀྱི་འཐད་པ་དྲིས་པ་ནི། དེ་ཅིའི་ཕྱིར་ཞེ་ན། དངོས་པོ་མེད་པའི་རང་བཞིན་དེ། ཞེས་པས་བསྟན་ཏོ། ། སླར་ཡང་སྤྱོད་པ་མུ་བཞིའི་རྣམ་པར་རྟོག་པ་མ་དམིགས་པར་བསྟན་པ་ནི། ཚེ་དང་ལྡན་པ་ཞེས་པ་ནས་མ་དམིགས་སོ་ཞེས་པའི་བར་རོ། ། གཏན་ཚིགས་དྲིས་པ་ནི། དེ་ཅིའི་ཕྱིར་ཞེ་ན་ཞེས་པའོ། ། གཏན་ཚིགས་འགོད་པ་ནི། འདི་ལྟར་དེས་ཆོས་ཐམས་ཅད་དངོས་པོ་མེད་པའི་རང་བཞིན་དུ་ཁོང་དུ་ཆུད་དེ།
མ་བླངས་པའི་ཕྱིར་ཞེས་པའོ། ། ཆོས་ཐམས་ཅད་ནི་འདུས་བྱས་དང་འདུས་མ་བྱས་སོ། ། མ་བླངས་པ་ནི་ཚད་མར་མ་བཟུང་བའི་དོན་ནོ། ། ཆོས་མ་དམིགས་པ་དང་མཚན་མ་མ་དམིགས་པའི་སྒྲུབ་པ་གཉིས་ཀྱི་ཕན་ཡོན་བསྟན་པ་ནི། གལ་ཏེ་བྱང་ཆུབ་སེམས་དཔའ་ཞེས་པ་ནས། ཉེ་བར་གྱུར་པར་ཤེས་པར་བྱའོ་ཞེས་པའི་བར་རོ། ། ཐབས་ཀྱི་སྒྲུབ་པ་བསྟན་ཟིན་ཏོ། ། མྱུར་དུ་སངས་རྒྱས་པའི་སྒྲུབ་པ་བསྟན་པ་ནི། རྣམ་པ་ཐམས་ཅད་མཁྱེན་པ་ཉིད་དེ་ཡང༌། ཆོས་ཐམས་ཅད་དངོས་པོ་མེད་པའི་ངོ་བོ་ཉིད་ཀྱི་ཕྱིར།
གཉིས་སུ་མེད་ཅིང་གཉིས་སུ་བྱར་མེད་པ་སྟེ་ཞེས་སོགས་ཀྱིས་བསྟན་ཏོ། ། འདི་ལ་ཡང་སྒྲུབ་པ་རྣམ་པ་བཞི་སྟེ། ཏིང་ངེ་འཛིན་ལ་བསླབ་པ་དང་ཆོས་མི་དམིགས་པ་ལ་བསླབ་པ་དང༌། སྒྱུ་མ་ལྟ་བུ་སོགས་ལ་བསླབ་པ་དང༌། ཐབས་ལ་མཁས་པ་ལ་བསླབ་པའོ། ། དང་པོ་ནི། རྣམ་པ་ཐམས་ཅད་མཁྱེན་པ་ཉིད་དེ་ཡང་ཞེས་པ་ནས། མ་འདྲེས་པ་བཅོ་བརྒྱད་ལ་བསླབ་པར་བྱའོ། ། ཞེས་པའི་བར་དུ་གསུངས་ཏེ། རྒྱན་ལས།
ཏིང་འཛིན་དེ་ཡི་བྱེད་པ་ཉིད། ། ཅེས་གསུངས་སོ། ། ཏིང་ངེ་འཛིན་ལ་བསླབ་པ་ཡང་རྣམ་པ་གཉིས་ཏེ། ཏིང་ངེ་འཛིན་གྱི་མིང་དང༌། རྣམ་པར་མི་རྟོག་པ་བསྟན་པའོ། ། ཏིང་ངེ་འཛིན་གྱི་མིང་བསྟན་པ་ནི། ཏིང་ངེ་འཛིན་ནི་ཆོས་ཐམས་ཅད་སྐྱེ་བ་མེད་པ་ཞེས་བྱ་བས་ཞེས་སྨོས་ཏེ། སྐྱེ་བ་མེད་པའི་ཏིང་ངེ་འཛིན་ནི། རྣམ་པ་ཐམས་ཅད་མཁྱེན་པ་ཉིད་དེ་ཡང༌། གཉིས་སུ་མེད་ཅིང་གཉིས་སུ་བྱར་མེད་པར་རྟོགས་པའི་ཕྱིར།
ཅིའི་ཕྱིར་གཉིས་སུ་བྱར་མེད་ཅེ་ན། དངོས་པོ་མེད་པའི་ངོ་བོ་ཉིད་ཀྱི་ཕྱིར་རོ་ཞེས་སྦྱར་རོ། ། དེ་ལྟར་རྟོགས་པའི་ཏིང་ངེ་འཛིན་ནི། ཆོས་ཐམས་ཅད་སྐྱེ་བ་མེད་པའི་ཏིང་ངེ་འཛིན་ཞེས་བྱ་སྟེ། ཆོས་ཐམས་ཅད་སྐྱེ་བ་མེད་པར་རྟོགས་པའི་ཕྱིར་ཏེ། གཟུང་འཛིན་གཉིས་སུ་མེད་ཅིང་རྟོག་པས་གཉིས་སུ་བྱར་མེད་པར་རྟོགས་པའི་ཕྱིར། གཉིས་སུ་མེད་པ་གང་ཞེ་ན། རྣམ་པ་ཐམས་ཅད་མཁྱེན་པ་ཉིད་དོ། ། དེ་ཡང་གཉིས་སུ་མེད་པ་ཡིན་ཏེ། དངོས་པོ་མེད་པའི་ཕྱིར་ཏེ་ཆོས་ཐམས་ཅད་དངོས་པོ་མེད་པའི་ངོ་བོ་ཉིད་ཡིན་པའི་ཕྱིར་ཞེས་བཤད་དོ། །
ཏིང་ངེ་འཛིན་དེའི་ཡོན་ཏན་བཤད་པ་ནི་རྒྱ་ཆེ་བ་ཞེས་བྱ་སྟེ། དོན་གཉིས་རྒྱ་ཆེན་པོའི་རྒྱུ་ཡིན་པའི་ཕྱིར་རོ། ། མཆོག་ཏུ་བྱ་བ་ཞེས་བྱ་སྟེ། ཉན་རང་གི་ཏིང་ངེ་འཛིན་ལས་མཆོག་ཏུ་གྱུར་པའི་ཕྱིར། ཚད་མེད་པ་དང་ངེས་པ་ཞེས་བྱ་སྟེ། ཡོན་ཏན་ཚད་བཟུང་དུ་མེད་པའི་ཕྱིར། ཉན་ཐོས་དང་རང་སངས་རྒྱས་ཐམས་ཅད་ཀྱིས་མི་འཕྲོགས་པ་ཞེས་བྱ་སྟེ། དེ་དག་གི་རྟོགས་པས་འཕྲོག་པར་མི་ནུས་པའི་ཕྱིར། ཕན་ཡོན་བསྟན་པ་ནི། གཉིས་སུ་མེད་པར་རྟོགས་པའི་ཏིང་ངེ་འཛིན་དེས་ཞེས་སྦྱར་ཏེ།
མངོན་པར་འཚང་རྒྱའོ་ཞེས་པའི་བར་གྱིས་གསུངས་སོ། ། སྐྱེ་བ་མེད་པའི་ཏིང་ངེ་འཛིན་འབའ་ཞིག་གིས་འཚང་རྒྱའམ། འཚང་རྒྱ་བའི་རྒྱུ་ཏིང་ངེ་འཛིན་གཞན་དག་ཀྱང་ཡོད་ཅེས་ཤཱ་རིའི་བུས་དྲིས་པ་ནི། སྨྲས་པ་ཞེས་པ་ནས། འོན་ཏམ། དེ་ལྟ་བུའི་ཏིང་ངེ་འཛིན་གཞན་དག་ཀྱང་ཡོད་ཅེས་པའི་བར་རོ། ། འཚང་རྒྱ་བའི་རྒྱུ་ཏིང་ངེ་འཛིན་གཞན་ཡང་མང་པོ་ཡོད་པར་བསྟན་པ་ནི། ཚེ་དང་ལྡན་པ་ཤཱ་རིའི་བུ་ཏིང་ངེ་འཛིན་གཞན་དག་ལ་རྣམ་པར་དཔྱོད་པས་ཀྱང་ཞེས་པ་ནས། འཚང་རྒྱ་བར་འགྱུར་བ་ཡོད་དོ་ཞེས་པའི་བར་གྱིས་མདོར་བསྟན་ཏོ། ། ཏིང་ངེ་འཛིན་གང་དང་གང་གིས་འཚང་རྒྱ་བ་དྲིས་པ་ནི།
སྨྲས་པ་ཚེ་དང་ལྡན་པ་རབ་འབྱོར་ཞེས་པ་ནས། མངོན་པར་རྫོགས་པར་འཚང་རྒྱ་བ་ཡིན་ཞེས་པའི་བར་རོ། ། ལན་གྱིས་རྒྱས་པར་བཤད་པ་ནི་རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་བྱང་ཆུབ་སེམས་དཔའ་རྣམས་ཀྱི་ཏིང་ངེ་འཛིན་དཔའ་བར་འགྲོ་བ་ཞེས་བྱ་བ་ཡོད་དེ་ཞེས་སོགས་ཏིང་ངེ་འཛིན་བརྒྱ་ཉི་ཤུ་གསུངས་སོ། ། འདི་དག་གིས་ནི་ཏིང་ངེ་འཛིན་དང་ཏིང་ངེ་འཛིན་གྱི་བྱེད་པ་གཉིས་གསུངས་སོ། ། ཏིང་ངེ་འཛིན་དེ་དག་གནས་པའི་བྱང་ཆུབ་སེམས་དཔའ་རྣམས་ལ། ད་ལྟ་ཕྱོགས་བཅུ་ན་བཞུགས་པའི་སངས་རྒྱས་རྣམས་ཀྱིས་ལུང་སྟོན་པའི་ཡོན་ཏན་ཡོད་པར་བསྟན་པ་ནི། དེ་ནས་སངས་རྒྱས་ཀྱི་མཐུས་ཞེས་སོགས་ནས། བྱང་ཆུབ་ཏུ་ལུང་བསྟན་ཏེ་ཞེས་པའི་བར་གྱིས་གསུངས་ཏེ། རྒྱན་ལས།
ལུང་སྟོན་པ་དང་རློམ་པ་ཟད། ། ཅེས་ཚིག་གཉིས་གསུངས་པ་ལས་ཚིག་སྔ་མས་བསྟན་ཏོ། ། རྣམ་པར་མི་རྟོག་པར་བསྟན་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་དེས་ནི། ཏིང་ངེ་འཛིན་ཀྱང་ཡང་དག་པར་རྗེས་སུ་མི་མཐོང་ངོ་ཞེས་པ་ནས། ཉན་ཐོས་ནང་ན་མཆོག་ཏུ་བཤད་པ་ནི་འདི་ཡིན་ནོ་ཞེས་པའི་བར་གྱིས་བསྟན་ཏེ། རྒྱན་ལས། རློམ་པ་ཟད་ཅེས་པའི་ཚིག་གིས་བསྟན་ཏོ། ། ཏིང་ངེ་འཛིན་ལ་ཞེན་པ་དགག་པ་ནི། ཏིང་ངེ་འཛིན་ཡང་དག་པར་རྗེས་སུ་མི་མཐོང་ངོ་ཞེས་པའོ། །
ཏིང་ངེ་འཛིན་ལ་སྙོམས་པར་འཇུག་པ་ལ་ཞེན་པ་དགག་པ་ནི། བདག་ནི་སྙོམས་པར་ཞུགས་སོ་ཞེས་པ་ནས་རློམ་སེམས་སུ་འགྱུར་བ་མེད་དེ་ཞེས་པའི་བར་རོ། ། གཏན་ཚིགས་ནི། དེ་ལ་རྣམ་པར་རྟོག་པ་དེ་དག་མེད་ཅིང༌། མི་རྒྱུའོ་ཞེས་པས་བསྟན་ཏེ། གཉིས་ག་མི་དམིགས་པའི་ཕྱིར་རོ་ཞེས་པའི་དོན་ནོ། ། སྔར་བྱང་ཆུབ་ཏུ་ལུང་བསྟན་ཏེ་ཞེས་སྨྲས་པ་ན། འགའ་ཞིག་བྱང་ཆུབ་ཏུ་ལུང་བསྟན་པ་ཡོད་དོ་སྙམ་པའི་བདེན་པའི་བདེན་འཛིན་དྲིས་པ་བཟློག་པའི་དོན་དུ། ཤཱ་རིའི་བུས་དྲིས་པ་ནི། སྨྲས་པ་ཚེ་དང་ལྡན་པ་རབ་འབྱོར་ཞེས་པ་ནས་ལུང་བསྟན་པ་ཡོད་དམ་ཞེས་པའི་བར་གྱིས་བསྟན་ཏོ། །
ལན་ནི་དེ་ནི་མེད་དོ་ཞེས་པའོ། ། གཏན་ཚིགས་དྲིས་པ་ནི་དེ་ཡི་ཕྱིར་ཞེས་པའོ། ། ལན་ནི་ཡུམ་དང་ཏིང་ངེ་འཛིན་དང༌། བྱང་སེམས་གསུམ་པོ་གཞན་དུ་མེད་ཀྱི་ཕན་ཚུན་ངོ་བོ་གཅིག་ཏུ་བསྟན་ཏོ། ། རྒྱན་ལས། གསུམ་པོ་ཕན་ཚུན་ངོ་བོ་གཅིག ། ཅེས་གསུངས་སོ། ། གསུམ་པོ་གཞན་དུ་མེད་པའི་འཐད་པ་ནི། སྨྲས་པ་ཞེས་པ་ནས། གཞན་ཞེས་བྱ་བ་མེད་དེ་ཞེས་པའི་བར་དུ་སྨོས་ནས།
ཆོས་ཐམས་ཅད་མཉམ་པ་ཉིད་ཀྱི་ཕྱིར་ཞེས་གཏན་ཚིགས་སུ་སྦྱར་རོ། ། བྱང་ཆུབ་སེམས་དཔའ་དང༌། ཏིང་ངེ་འཛིན་དབྱེར་མེད་པར་བསྟན་པ་ལ་རྩོད་པ་ནི། ཏིང་ངེ་འཛིན་ཉིད་ཀྱང་ཞེས་པ་ནས། བསྟན་པར་ནུས་སམ་ཞེས་པའི་བར་གྱིས་གསུངས་ཏེ། དོན་དམ་པར་དབྱེར་མེད་ན། ཏིང་ངེ་འཛིན་ཅི་ཞིག་གང་ཟག་གང་ལ་བསྟན་པར་བྱ་སྙམ་དུ་དྲིས་པའོ། ། ལན་ལ་དེ་ནི་མ་ཡིན་ནོ་ཞེས་པ་ནི། དོན་དམ་པར་དབྱེ་རུ་མི་རུང་ཞེས་པའི་དོན་ནོ། ། རྣལ་འབྱོར་པས་ཏིང་ངེ་འཛིན་དུ་ཡང་རྣམ་པར་མི་རྟོག་པའི་གཏན་ཚིགས་ཤཱ་རིའི་བུས་དྲིས་པ་ནི།
ཏིང་ངེ་འཛིན་དེ་ལ་འདུ་ཤེས་སུ་བྱེད་དམ་ཞེས་དྲིས་པའོ། ། འདུ་ཤེས་སུ་མི་བྱེད་པའི་གཏན་ཚིགས་སྨྲས་པ་ནི། རབ་འབྱོར་གྱིས་སྨྲས་པ་ཞེས་པ་ནས། རྣམ་པར་རྟོག་པ་མེད་པའི་ཕྱིར་རོ་ཞེས་པའི་བར་རོ། ། སླར་ཡང་གཏན་ཚིགས་དེ་ཉིད་ཀྱི་དོན་དྲིས་པ་ནི། སྨྲས་པ་དེ་ལ་ཇི་ལྟར་རྟོག་པ་མེད་པ་ཡིན་ཞེས་པའོ། ། ལན་ནི་རྟོག་པ་མེད་དེ། ཆོས་ཐམས་ཅད་མེད་པའི་ཕྱིར་རོ་ཞེས་པའོ། ། གཏན་ཚིགས་དང་བསྒྲུབ་བྱའི་ཆོས་སྦྱར་བ་ནི། དེ་ལྟར་ན་རིགས་ཀྱི་བུ་ཏིང་ངེ་འཛིན་དེ་ལ་རྟོག་པ་མེད་དོ་ཞེས་པའོ། །
དེ་ཉིད་ཀྱི་དོན་བསྡུ་བ་ནི། ཚེ་དང་ལྡན་པ་ཤཱ་རིའི་བུ་རྣམ་གྲངས་དེས་ན་ཞེས་པ་ནས། འགྱུར་བ་མེད་ཅེས་པའི་བར་རོ། ། གཏན་ཚིགས་ཀྱི་རྣམ་གྲངས་གཞན་ཡང་བསྟན་པ་ནི། རབ་འབྱོར་གྱིས་སྨྲས་པ་ཞེས་པ་ནས། འདུ་ཤེས་སུ་འགྱུར་བ་མེད་དོ་ཞེས་པའི་བར་རོ། ། ཏིང་ངེ་འཛིན་ལ་སློབ་ཚུལ་རབ་འབྱོར་གྱིས་བསྟན་པའི་དོན་ལ། འཁོར་རྣམས་ཡིད་ཆེས་པར་བྱ་བའི་དོན་དུ། བཅོམ་ལྡན་འདས་ཀྱིས་རྗེས་སུ་གནང་བར་མཛད་པ་ནི། དེ་ནས་བཅོམ་ལྡན་འདས་ཀྱི་ཚེ་དང་ལྡན་པ་རབ་འབྱོར་ལ་ལེགས་སོ་ཞེས་བྱ་བ་གནང་སྟེ།
ཞེས་བྱ་བ་ནས། བཤད་པ་ནི་འདི་ཡིན་ནོ་ཞེས་པའི་བར་རོ། ། རྒྱན་ལས། ཏིང་འཛིན་རྣམ་པར་མི་རྟོག་པ། ། ཞེས་སོ། ། ངེས་འབྱེད་ཆ་མཐུན་བསྟན་ཟིན་ཏོ། ། ལུང་སྟོན་པའི་རྒྱུ་ཏིང་ངེ་འཛིན་ལ་བསླབ་ཚུལ་དངོས་ནི། བྱང་ཆུབ་སེམས་དཔའ་སེམས་དཔའ་ཆེན་པོས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་རྣམས་ལ་བསླབ་པར་བྱའོ་ཞེས་པའི་བར་གྱིས་ངེས་འབྱེད་ཆ་མཐུན་བསྟན་ཏོ། ། ཆོས་ཐམས་ཅད་མི་དམིགས་པ་ལ་བསླབ་པར་བསྟན་པ་ནི།
ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། ཞེས་པ་ནས། བཅོམ་ལྡན་འདས་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་དམིགས་པའི་ཚུལ་གྱིས་སློབ་བོ་ཞེས་པ་ནས། ཤཱ་རིའི་བུ། སྟོང་པ་ཉིད་དང༌། དངོས་པོ་མེད་པའི་ངོ་བོ་ཉིད་སྟོང་པ་ཉིད་མི་དམིགས་པའི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་དུ་ངེས་པར་འབྱུང་བར་འགྱུར་རོ་ཞེས་མཚན་མ་མེད་པའི་ལེའུ་ཡོངས་སུ་རྫོགས་པའི་བར་དུ་གསུངས་པས་བསྟན་ཏོ། ། འདི་ལ་ཐོག་མར་རྟོག་པའི་གཉེན་པོ་མི་དམིགས་པ་ལ་བསླབ་ཚུལ་བཤད་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་དམིགས་པའི་ཚུལ་གྱིས་སློབ་བོ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་ལ་མི་དམིགས་པའི་ཚུལ་གྱིས་སློབ་པ་ཡིན་ཞེས་པའི་བར་དུ་གསུངས་སོ། །
མི་དམིགས་པར་སློབ་ཅེས་བཤད་པ་ནི། ཆོས་གང་དང་གང་མི་དམིགས། རྒྱུ་མཚན་གང་གི་སྒོ་ནས་མི་དམིགས་སྙམ་ནས། ཤཱ་རིའི་བུས་དྲིས་པ་ནི། ཤཱ་རིའི་བུས་གསོལ་པ། བཅོམ་ལྡན་འདས་ཅིའི་སླད་དུ་མི་དམིགས་པ་ལགས་ཞེས་པའོ། ། ལན་ནི། བདག་མི་དམིགས་ཏེ་ཀུན་ཏུ་རྣམ་པར་དག་པའི་ཕྱིར་རོ་ཞེས་པ་ནི་གཏན་ཚིགས་སོ། ། ལྷག་མ་བྱེད་པའི་སྐྱེས་བུ་བཅུ་གཉིས་དང༌། ཕུང་པོ་དང༌།
སྐྱེ་མཆེད་དང༌། ཁམས་དང༌། རྟེན་འབྲེལ་དང༌། ཁམས་གསུམ་གྱི་བར་འཇིག་རྟེན་པའི་ཆོས་དང༌། སྦྱིན་སོགས་ནས། མ་འདྲེས་པའི་བར་དང༌། རྒྱུན་དུ་ཞུགས་པ་ནས། བྱང་ཆུབ་སེམས་དཔའི་བར་མི་དམིགས་ཏེ། ཤིན་ཏུ་རྣམ་པར་དག་པའི་ཕྱིར་རོ་ཞེས་བཤད་དོ། ། མི་དམིགས་ཞེས་པ་ནི་སོ་སྐྱེའི་བློས་ཇི་ལྟར་བརྟགས་པ་ལྟར་མི་དམིགས་ཞེས་པའི་དོན་ནོ། །
གཏན་ཚིགས་སུ་བཀོད་པའི་རྣམ་པར་དག་པ་དྲི་བ་དང་ལན་གྱིས་བཤད་པ་ན། གསོལ་པ་བཅོམ་ལྡན་འདས་ཞེས་པ་ནས། རྣམ་པར་དག་པ་ཞེས་བྱ་སྟེ་ཞེས་པའི་བར་རོ། ། སློབ་ཚུལ་ཉེ་བར་བསྡུ་བ་ནི། ཤཱ་རིའི་བུ་དེ་ལྟར་ན་ཞེས་པ་ནས། སློབ་པ་ཡིན་ཞེས་པའི་བར་རོ། ། གོང་དུ་མི་དམིགས་པའི་ཚུལ་གྱིས་སློབ་ཅེས་བཤད་པ་ན། འགའ་ཞིག་བསླབ་བྱའི་ཆོས་དང་སློབ་པའི་བྱ་བ་བདེན་པར་ཡོད་དམ་སྙམ་པའི་ཐེ་ཚོམ་ཟ་བའི་ཕྱིར་ཞུས་པ་ནི། བཅོམ་ལྡན་འདས་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་གང་དང་གང་ལ་སློབ་པ་ལགས་ཞེས་དྲིས་པའོ། ། དྲིས་པའི་ལན་ནི་བཅོམ་ལྡན་འདས་ཀྱིས་བཀའ་སྩལ་པ།
ཤཱ་རིའི་བུ་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། ཆོས་གང་ལ་ཡང་སློབ་པ་མེད་དོ་ཞེས་པའོ། ། གཏན་ཚིགས་དྲིས་པ་ནི། དེ་ཅིའི་ཕྱིར་ཞེ་ན་ཞེས་པའོ། ། དྲིས་པའི་ལན་གྱིས་ཀུན་ནས་ཉོན་མོངས་གཟུང་རྟོག་བསྟན་པའི་ཚུལ་ནི། རྟོག་པས་བཟུང་བའི་ཡུལ་བཀག་ནས་ཡུལ་ཅན་འཁྲུལ་བར་བསྟན་པའི་སྒོ་ནས་བཤད་དེ། རྟོག་པས་བཟུང་བའི་ཡུལ་བཀག་ནས་བསླབ་བྱའི་ཆོས་མེད་པར་བསྟན་པའི་སྒོ་ནས། རྟོག་པ་འཁྲུལ་པར་ཤུགས་ལ་སྟོན་ཏེ། ཤཱ་རིའི་བུ་ཆོས་འདི་དག་ནི་ཞེས་པ་ནས། དེ་ལྟ་བུའི་རྣམ་པར་ཡོད་པ་མ་ཡིན་ནོ་ཞེས་པའི་བར་རོ། །
དོན་དམ་པར་ཡོད་པ་མ་ཡིན་ན་རྣམ་པ་གང་གིས་ཡོད་པར་སྣང་ཞེས་ཞུས་པ་ནི། འོ་ན་ཆོས་འདི་དག་རྣམ་པ་གང་གིས་འབྱེད་པ་ལགས་ཞེས་ཞུས་པའོ། ། ལན་ལ། ཇི་ལྟར་མེད་པས་དེ་ལྟར་ཡོད་དེ་ཞེས་པ་ནི་བྱིས་པས་ཇི་ལྟར་བཏགས་པ་ལྟར་མེད་པ་དེ་ལྟ་བུའི་ཚུལ་དུ་ཡོད་ཅེས་པའོ། ། བྱིས་པས་བཏགས་པ་དེ་ལྟར་མེད་པ་མ་ཡིན་པས་དེའི་ཕྱིར་བྱིས་པས་བཏགས་པ་མེད་ཅེས་བྱའོ། ། མ་རིག་པ་ལ་རྟོག་པའི་རྟོག་པ་བསྟན་ཏོ། ། བསླབ་བྱའི་ཆོས་ཡོད་པ་མ་ཡིན་པའི་གཏན་ཚིགས་རྒྱས་པར་བསྟན་པའི་དོན་དུ་ཞུས་པ་ནི། གསོལ་པ་བཅོམ་ལྡན་འདས་ཅིའི་སླད་དུ་མཆིས་པ་མ་ལགས་པ་ལ་མ་མཆིས་པ་ཞེས་བགྱི་ཞེས་པའོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་སོགས་ཏེ།
ཕུང་པོ་ལྔ་ལ་རྟོག་པའི་རྟོག་པ་སྟོན་པའི་དབང་དུ་བྱས་ནས། ཤཱ་རིའི་བུ་ནང་སྟོང་པ་ཉིད་ཅེས་སོགས་ནས་དངོས་པོ་མེད་པའི་ངོ་བོ་ཉིད་མེད་པའི་ཕྱིར་ཡོད་པ་མ་ཡིན་པར་ཞེས་པའི་བར་དུ་གསུངས་ཏེ། གོང་དུ་བསྟན་པའི་མ་རིག་པས་ཇི་ལྟར་གཟུང་བ་ལྟར་ཡོད་པ་མ་ཡིན་ཏེ་ཞེས་བསྒྲུབས་ནས་སྟོང་ཉིད་བཅོ་བརྒྱད་དུ་བཀོད་པ་ཡིན་ནོ། ། འདིས་རྟོག་པ་དག་གིས་ཡུལ་གྱི་གནས་ཚུལ་མི་ཤེས་པ་བསྟན་ཏོ། ། མི་ཤེས་པ་ཡང་གསུམ་སྟེ། མ་རིག་པའི་རྩ་བ་ལས་བྱུང་བ་དང༌། རྟོག་པའི་རྩ་བ་ལས་བྱུང་བ་དང༌། མ་དད་པའི་རྩ་བ་ལས་བྱུང་བའོ། ། དང་པོ་ནི་བྱིས་པ་སོ་སོའི་སྐྱེ་བོ་རྣམས་ཀྱིས་གནས་ཚུལ་ལ་མེད་པའི་དོན་ལ་མངོན་པར་ཞེན་པས་ཞེས་བཤད་པ་ནས། མི་ཤེས་མི་མཐོང་ཞེས་པའི་བར་གྱིས་གསུངས་ཏེ།
འདིས་ནི་རྟག་ཆད་ཀྱི་མཐའ་ལ་གནས་པའི་རྟོག་པ་བསྟན་ཏོ། ། བཞི་པ་མི་ཤེས་པའམ་མིང་གཟུགས་ལ་རྟོག་པ་བསྟན་པ་ནི། གང་མེད་པའི་ཆོས་དེ་དག་ཡོངས་སུ་བཏགས་ནས་མིང་དང་གཟུགས་ལ་མངོན་པར་ཞེན་པ་དེ་དག་ཅེས་སོགས་ཀྱིས་བསྟན་ཏེ། རྟོག་པའི་རྩ་བ་མི་ཤེས་པར་རྒྱས་པར་སྟོན་ཏེ། མཐའ་གཉིས་ལ་ཆགས་པའི་རྣམ་པར་རྟོག་པ་བཤད་པ་ནི། སྦྱིན་པའི་ཕ་རོལ་ཏུ་ཕྱིན་པ་ལ་མངོན་པར་ཞེན་ནོ་ཞེས་པ་ནས་མ་འདྲེས་པ་རྣམས་ལ་མངོན་པར་ཞེན་ནོ་ཞེས་པའི་བར་གྱིས་གསུངས་སོ། ། དེ་དག་དེ་ལྟར་མངོན་པར་ཞེན་པས་ཡོད་པ་མ་ཡིན་པའི་ཆོས་རྣམས་ལ་ཡོངས་སུ་རྟོག་སྟེ་ཞེས་པ་ནི་སྐབས་ཀྱི་དོན་ཉེ་བར་བསྡུ་བ་སྟེ། སྔ་མ་རྣམས་ཀྱི་མཇུག་ཏུ་ཡང་སྦྱར་རོ། ། རྒྱུ་རྣམ་པར་རྟོག་པ་བསྟན་ནས། འབྲས་བུ་མི་ཤེས་པའི་རྣམ་པར་རྟོག་པ་བསྟན་པ་ནི།
དེ་དག་མི་ཤེས་མི་མཐོང་ངོ༌། ། ཅི་མི་ཤེས་མི་མཐོང་ཞེ་ན།

གཟུགས་མི་ཤེས་མི་མཐོང་ངོ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་མི་ཤེས་མི་མཐོང་ངོ་ཞེས་པའི་བར་གྱིས་གསུངས་སོ། ། རྟོག་པ་དེ་དག་གི་ཉེས་དམིགས་ནི། དེ་ལྟར་དེ་དག་ནི་བྱིས་པ་ཞེས་བྱ་བའི་གྲངས་སུ་འགྲོ་བ་སྟེ་ཞེས་པ་ནས། རང་སངས་རྒྱས་ཀྱི་ས་ནས་འབྱུང་བ་མ་ཡིན་ནོ་ཞེས་པའི་བར་རོ། ། མ་དད་པའི་རྩ་བ་ལས་བྱུང་བའི་རྟོག་པ་སྟོན་པ་ལ་རྒྱུ་མ་དད་པ་བཤད་པ་ནི། དེ་དག་ནི་ཡིད་མི་ཆེས་པ་སྟེ། ཇི་ལྟར་ཡིད་མི་ཆེས་ཞེ་ན། གཟུགས་གཟུགས་ཀྱིས་སྟོང་ཞེས་བྱ་བར་ཡིད་མི་ཆེས་སོ་ཞེས་པ་ནས་བཟུང་ནས། རྣམ་པ་ཐམས་ཅད་མཁྱེན་པ་ཉིད་ཀྱིས་སྟོང་ཞེས་པར་ཡིད་མི་ཆེས་སོ་ཞེས་པའི་བར་དུ་གསུངས་སོ། ། འབྲས་བུ་མི་གནས་པའི་རྟོག་པ་བཤད་པ་ནི།
དེ་དག་ནི་གནས་པ་མ་ཡིན་ཏེ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་རྣམས་ལ་གནས་པ་མ་ཡིན་ནོ་ཞེས་པའི་བར་དུ་གསུངས་སོ། ། འདིས་ནི་ཡང་དག་པའི་དོན་ལ་ཡིད་མི་ཆེས་པའི་རྒྱུས་འཕགས་པའི་ལམ་ལ་མི་གནས་ཞེས་པའི་དོན་ནོ། ། དམིགས་ཤིང་ཞེན་པའི་རྣམ་པར་རྟོག་པ་བསྟན་པ་ནི། དེ་དག་ནི་མངོན་པར་ཞེན་པ་ཡིན་ཏེ་ཞེས་པ་ནས། དེའི་ཕྱིར་ན་བྱིས་པ་ཞེས་བྱའོ་ཞེས་པའི་བར་གྱིས་གསུངས་སོ། ། འཕགས་པའི་ལམ་ལ་མི་གནས་ན་གཉེན་པོ་མེད་པས། གཟུགས་ལ་མངོན་པར་ཞེན་པ་ནས་རྣམ་པ་ཐམས་ཅད་མཁྱེན་པ་ཉིད་དང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་ལ་དེའི་ཕྱིར་བྱིས་པ་ཞེས་བྱའོ་ཞེས་པའི་དོན་ནོ། ། འདི་དག་གིས་ནི་མ་རིག་པའི་རྩ་བ་ལས་བྱུང་བའི་མི་ཤེས་པ་ལས། རྟག་ཆད་དུ་མངོན་པར་ཞེན་པ་འབྱུང་ཞིང༌།
དེ་ལས་མིང་གཟུགས་སོགས་སུ་མངོན་པར་ཞེན་པ་འབྱུང་ངོ༌། ། དེ་ལས་སྦྱིན་པ་སོགས་རྣམ་པར་བྱང་བའི་དོན་ལ་མངོན་པར་ཞེན་ནོ། ། མངོན་པར་ཞེན་པའི་རྒྱུ་ལས་ཡང་དག་པའི་དོན་མི་ཤེས་མི་མཐོང་ངོ༌། ། དེའི་རྒྱུ་ལས་ཡང་དག་པའི་དོན་བསྟན་པ་ཐོས་ཀྱང་ཡིད་མི་ཆེས་སོ། ། ཡང་དག་པའི་དོན་ལ་ཡིད་མི་ཆེས་པས་འཕགས་པའི་ལམ་ལ་མི་གནས་སོ། ། དེ་དག་ལ་མི་གནས་པས་མངོན་པར་ཞེན་པ་སྐྱེ་བའི་སོ་སོ་སྐྱེ་བོའི་སར་ལྟུང་བར་ཤེར་ཕྱིན་ལ་མི་སྤྱོད་དོ། ། དེ་ལྟར་མི་སྤྱོད་པས་རྣམ་པ་ཐམས་ཅད་མཁྱེན་པ་ཉིད་ཐོབ་པར་མི་འགྱུར་རོ་ཞེས་པའི་དོན་ནོ། ། གོང་དུ་ཤེར་ཕྱིན་ལ་མི་སྤྱོད་ན། རྣམ་མཁྱེན་མི་ཐོབ་ཅེས་བསྟན་པ་ནི། ཇི་ལྟར་སྤྱོད་ན་ཤེར་ཕྱིན་ལ་མི་སློབ་ཅིང༌།
རྣམ་པ་ཐམས་ཅད་མཁྱེན་པ་ཉིད་དུ་འབྱུང་བར་མི་འགྱུར་སྙམ་ནས། ཤཱ་རིའི་བུས་བཅོམ་ལྡན་འདས་ལ་དྲིས་པ་ནི། གསོལ་པ། བཅོམ་ལྡན་འདས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དུ་མི་འབྱུང་བ་ལགས་སམ་ཞེས་པའི་བར་རོ། ། ལན་གྱིས་དམིགས་པའམ་ཞེན་པའི་རྟོག་པ་གསུངས་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས་མི་འབྱུང་བ་ཡིན་ཞེས་པའི་བར་གྱིས་ལན་བསྟན་ཏེ། མ་རིག་པ་དང༌། རྣམ་པར་རྟོག་པའི་རྒྱུ་ཡང་དག་པའི་དོན་མི་ཤེས་ཤིང༌། མངོན་པར་ཞེན་པའི་ཚུལ་གྱིས་སློབ་ན།
ཤེར་ཕྱིན་ལ་མི་སློབ་ཅིང༌། རྣམ་པ་ཐམས་ཅད་མཁྱེན་པ་ཉིད་དུ་མི་འབྱུང་ཞེས་པའི་དོན་ནོ། ། དེའི་རྒྱུ་མཚན་དྲིས་པ་ནི། བཅོམ་ལྡན་འདས་ཅིའི་སླད་དུ་ཞེས་པ་ནས། མི་འབྱུང་བ་ལགས་ཞེས་པའི་བར་རོ། ། ལན་གྱིས་བདག་ལ་ཞེན་པའི་རྟོག་པ་བསྟན་ཏེ། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་བརྟགས་ཤིང་མངོན་པར་ཞེན་པས་ཞེས་པའི་བར་གྱིས་གསུངས་སོ། ། གཏན་ཚིགས་དང་བསྒྲུབ་བྱ་སྦྱར་བའི་སྒོ་ནས་དོན་བསྡུ་བ་ནི། ཤཱ་རིའི་བུ་རྣམ་གྲངས་དེས་ན་ཞེས་པ་ནས་མི་འབྱུང་བ་ཡིན་ནོ་ཞེས་པའི་བར་གྱིས་གསུངས་ཏེ།
འདིས་རྣམ་པར་དག་པ་སྐྱེད་པའི་རྟོག་པ་གསུངས་སོ། ། གཉེན་པོའི་རྟེན་ཅན་གྱི་རྟོག་པ་སྟོན་པ་ནི། གསོལ་པ་བཅོམ་ལྡན་འདས་དེ་ལྟ་མ་ལགས་ན་ཞེས་པ་ནས། ལེའུ་དྲུག་པ་ཡོངས་སུ་རྫོགས་པའི་བར་དུ་གསུངས་སོ། ། དོན་ནི་ཤེར་ཕྱིན་ལ་བསླབ་ཚུལ་བསྟན་ནས། དེས་རྣམ་པ་ཐམས་ཅད་མཁྱེན་པ་ཉིད་དུ་འབྱུང་བར་སྟོན་པའི་ཕྱིར། གཉེན་པོ་ཡོངས་སུ་བསྟན་ནས་རྟོག་པ་ཤུགས་ལ་བསྟན་ཏོ། ། དེ་ལ་གོང་དུ་མངོན་པར་ཞེན་པའི་ཚུལ་གྱིས་སྤྱོད་ན། ཤེར་ཕྱིན་ལ་མི་སློབ་ཅིང༌། མངོན་པར་ཞེན་པ་མེད་པའི་ཚུལ་དུ་བསྟན་པ་ན།
ཤེར་ཕྱིན་ལ་སྤྱོད་ཅིང་རྣམ་མཁྱེན་དུ་འབྱུང་བར་འགྱུར་སྙམ་ནས་དྲིས་པ་ནི། བྱང་སེམས་ཆེན་པོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དུ་འབྱུང་བ་ལགས་ཞེས་པའི་བར་རོ། ། ལན་ནི་ཕར་ཕྱིན་ལ་མི་དམིགས་པས་ནི་རྟོག་པ་དང་པོ་བསྟན་ཏོ། ། སྟོང་པ་བཅོ་བརྒྱད་མི་དམིགས་པས་ནི་གཉིས་པ་བསྟན་ཏོ། ། བྱང་ཆུབ་ཀྱི་ཕྱོགས་མི་དམིགས་པས་ནི་གསུམ་པའོ། ། འཕགས་པའི་བདེན་པ་མི་དམིགས་པས་ནི་བཞི་པའོ། ། ཏིང་ངེ་འཛིན་དང་གཟུངས་ཀྱི་སྒོ་མངོན་པར་ཤེས་པ་མི་དམིགས་པས་ནི་ལྔ་པའོ། ། སྟོབས་ལ་སོགས་པ་མི་དམིགས་པས་ནི་དྲུག་པའོ། ། ཐམས་ཅད་ཤེས་པ་མི་དམིགས་པས་ནི་བདུན་པའོ། །
ལམ་ཤེས་པ་ཉིད་མི་དམིགས་པས་ནི་བརྒྱད་པའོ། ། རྣམ་པ་ཐམས་ཅད་མཁྱེན་པ་ཉིད་མི་དམིགས་པས་ནི་དགུ་པ་སྟེ། གཉེན་པོ་དངོས་སུ་བསྟན་ནས་རྟོག་པ་ཤུགས་ལ་འཕངས་སོ། ། དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ནི་མི་དམིགས་ཡང་དག་པར་རྗེས་སུ་མི་མཐོང་ཞིང་ཞེས་པས་ནི་སློབ་ཚུལ་བསྟན་ལ། དེ་ལྟར་སློབ་ན་འབྱུང་བ་ཡིན་ནོ་ཞེས་པའི་བར་གྱིས་ནི། ཚུལ་དེ་ལྟར་སློབ་ན་རྣམ་མཁྱེན་འཐོབ་ཅེས་པ་བསྟན་ཏོ། ། གང་དུ་མི་དམིགས་པའི་ཚུལ་གྱིས་སློབ་ན། རྣམ་མཁྱེན་འཐོབ་ཅེས་དྲིས་པ་ནི། གསོལ་པ། བཅོམ་ལྡན་འདས་གང་མི་དམིགས་པའི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་དུ་འབྱུང་བ་ལགས་ཞེས་པ་སྟེ།
ཆོས་གང་དང་གང་མ་དམིགས་པའི་ཚུལ་གྱིས་སློབ་ཅེས་དྲིས་པའོ། ། བཅོམ་ལྡན་འདས་ཀྱིས་བཀའ་སྩལ་པ། ནང་སྟོང་པ་ཉིད་མི་དམིགས་པའི་ཚུལ་དང་ཞེས་པ་ནས། དངོས་པོ་མེད་པའི་ངོ་བོ་ཉིད་སྟོང་པ་ཉིད་མི་དམིགས་པའི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་དུ་ཤེས་པར་བྱའོ་ཞེས་པའི་བར་གྱིས་གསུངས་ཏེ། སྔ་མས་ནི། ཆོས་ཅན་མི་དམིགས་པའི་ཚུལ་གྱིས་སློབ་པ་དང༌། ཕྱི་མས་ནི་ཆོས་ཉིད་སྟོང་པ་ཉིད་ཀྱང་མི་དམིགས་པའི་ཚུལ་གྱིས་སློབ་ན། རྣམ་པ་ཐམས་ཅད་མཁྱེན་པ་ཉིད་དུ་འབྱུང་བར་ཤེས་པར་བྱའོ། ། མཚན་མ་མེད་པའི་ལེའུ་བསྟན་ཟིན་ཏོ།། ༈ བརྒྱད་པ་སྒྱུ་མ་ལྟ་བུའི་ལེའུ་བཤད་པ།
སྒྱུ་མ་ལྟ་བུའི་ལེའུ་བསྟན་པ་ལ། སྦས་དོན་ནི། རྫས་འཛིན་རྟོག་པ་དང༌། བཏགས་འཛིན་རྟོག་པ་གཉིས་དང༌། ཐབས་ལ་མཁས་པའི་དགེ་བའི་བཤེས་གཉེན་མི་མཐུན་ཕྱོགས་དང་བཅས་པའོ། ། དང་པོ་ནི། དམིགས་སུ་མེད་པའི་སློབ་པ་བསྟན་ཟིན་ནས། སྒྱུ་མ་ལྟ་བུར་སློབ་པ་བསྟན་པའི་ཕྱིར་དུ། རབ་འབྱོར་གྱིས་དྲིས་པ་དང༌། བཅོམ་ལྡན་འདས་ཀྱིས་ལན་གསུངས་ཏེ།
དྲི་བ་ནི། ཆོས་རྣམས་དངོས་པོ་མ་མཆིས་པས་དངོས་པོ་མ་མཆིས་པའི་ཚུལ་གྱིས་བསླབ་ནས་རྣམ་མཁྱེན་དུ་ངེས་པར་འབྱུང་བར་འགྱུར་ན། འོ་ན་འགའ་ཞིག་དངོས་པོ་མ་མཆིས་པའི་སྒྱུ་མའི་སྐྱེས་བུ་ཤེར་ཕྱིན་ལ་བསླབ་པས་ཀྱང་རྣམ་མཁྱེན་དུ་འབྱུང་བར་འགྱུར་རམ་ཞེས་བརྩད་ན། ལན་ཇི་ལྟར་གདབ་པར་བགྱི་ཞེས་པའི་ཚུལ་གྱིས་བཅོམ་ལྡན་འདས་ལ་དྲིས་པ་ནི། བཅོམ་ལྡན་འདས་ལ་འདི་སྐད་དུ་འདྲི་ཞིང༌། ཅི་སྒྱུ་མའི་སྐྱེས་བུ་འདིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་ཤིང༌། རྣམ་པ་ཐམས་ཅད་མཁྱེན་པ་ཉིད་དུ་འབྱུང་བར་འགྱུར་རམ། རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རམ་ཞེས་མཆིས་ན། བཅོམ་ལྡན་འདས་དེ་སྐད་དུ་འདྲི་བ་དེ་ལ། ཇི་སྐད་དུ་ལན་བསྟན་པར་བགྱི་ཞེས་པ་ནས་བརྩམས་ཏེ།
རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རམ་ཞེས་མཆི་ན། བཅོམ་ལྡན་འདས་འདི་སྐད་དུ་འདྲི་བ་དེ་ལ་ཇི་སྐད་དུ་བསྟན་པར་བགྱི་ཞེས་པའི་བར་གྱིས་དྲི་བ་བསྟན་ཏོ། ། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ། ། རབ་འབྱོར་དེ་ལྟ་བས་ན་ཁྱོད་ཉིད་ལ་དྲི་ཡིས། ཁྱོད་ཀྱིས་ཇི་ལྟར་བཟོད་པ་དེ་ལྟར་ལུང་སྟོན་ཅིག་ཅེས་བཀའ་བསྒོས་ནས། དེ་ཅི་སྙམ་དུ་སེམས། གཟུགས་ཀྱང་གཞན་ལ་སྒྱུ་མ་ཡང་གཞན་ཞིག་ཡིན་སྙམ་མམ་ཞེས་པས་དྲིས། གསོལ་པ་བཅོམ་ལྡན་འདས་དེ་ལྟ་མ་ལགས་ཞེས་པས་ལན་བཏབ། དྲི་བ་དྲིས་ལན་གྱི་ཚུལ་འདི་མ་འདྲེས་པ་བཅོ་བརྒྱད་ཀྱི་བར་དུ་གསུངས་ཏེ།
རྫས་འཛིན་རྟོག་པ་དང༌། དེ་བཀག་པའི་ཚུལ་གྱིས་གཉེན་པོའང་གསུངས་སོ། ། དེ་ལ་ཕུང་པོའང་གཞན་ལ་སྒྱུ་མའང་གཞན་ཞིག་ཡིན་ནམ་ཞེས་པས་ནི་རྟོག་པ་དང་པོ་བསྟན་ཏོ། ། གཉིས་པ་ཁམས། གསུམ་པ་སྐྱེ་མཆེད། བཞི་པ་རྟེན་འབྲེལ། ལྔ་པ་ཕ་རོལ་ཏུ་ཕྱིན་པ། དྲུག་པ་སྟོང་པ་ཉིད། བདུན་པ་བྱང་ཕྱོགས་ཀྱི་ཆོས། བརྒྱད་པ་འཕགས་པའི་བདེན་པ།
དགུ་པ་མ་འདྲེས་པ་བཅོ་བརྒྱད་ཀྱང་གཞན་ལ་སྒྱུ་མ་ཡང་གཞན་ཞིག་ཡིན་སྙམ་མམ་ཞེས་པ་དང༌། བྱང་ཆུབ་ཀྱང་གཞན་ལ་སྒྱུ་མ་ཡང་གཞན་ཞིག་ཡིན་སྙམ་མམ། གསོལ་པ། བཅོམ་ལྡན་འདས་དེ་ལྟ་མ་ལགས་སོ་ཞེས་པའི་བར་གྱིས་བསྟན་ནས། དོན་ཉེ་བར་བསྡུ་བ་ནི། སྒྱུ་མ་ལྟ་བུའི་ཆོས་རྣམས་དང༌། གཟུགས་ལ་སོགས་པ་ངོ་བོ་ཐ་དད་པ་མེད་པའི་ཕྱིར། སྒྱུ་མའི་ཆོས་རྣམས་ལ་བསླབ་པས་ངེས་པར་འབྱུང་བ་མེད་པ་བཞིན་དུ་གཟུགས་ལ་སོགས་པའི་ཆོས་ལ་བསླབ་པས་ཀྱང་ངེས་པར་འབྱུང་བ་མེད་དོ། ། སྒྱུ་མ་དང་གཟུགས་སོགས་ངོ་བོ་ཐ་མི་དད་པར་བསྟན་པའི་གཏན་ཚིགས་རྒྱས་པར་བཤད་པ་ནི། བཅོམ་ལྡན་འདས་གཟུགས་ཀྱང་གཞན་མ་ལགས་ཏེ།
སྒྱུ་མ་གཞན་མ་ལགས་ཏེ། གཟུགས་ཀྱང་སྒྱུ་མ་སྒྱུ་མ་ཉིད་ཀྱང་གཟུགས་སོ་ཞེས་པ་ནས་རྣམ་མཁྱེན་གྱི་བར་དུ་སྦྱར་ནས་གསུངས་སོ། ། གཟུགས་སོགས་དང་སྒྱུ་མ་གཉིས་ངོ་བོ་ཐ་དད་པའི་དོན། བཏགས་འཛིན་རྟོག་པ་སྟོན་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས་ཞེས་པ་ནས། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱིས་ཕྱིར་མི་དམིགས་སོ་ཞེས་པའི་བར་གྱིས་བསྟན་ཏེ། རྟོག་པ་དང་པོ་ནི་སྒྱུ་མ་ལ་སྐྱེ་དགག་ཡོད་དམ་ཞེས་པའོ། ། གཉིས་པ་ནི། ཀུན་ནས་ཉོན་མོངས་པ་དང་རྣམ་བྱང་ཡོད་དམ་ཞེས་པའོ། །
གསུམ་པ་ནི་ཀུན་ནས་ཉོན་མོངས་པ་དང་རྣམ་པར་བྱང་བ་མེད་པ་སྟེ་ཞེས་པ་ནས་རྣམ་མཁྱེན་དུ་འབྱུང་བར་འགྱུར་རམ་ཞེས་པའོ། ། བཞི་པ་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ཅེས་པ་ནས་ཐ་སྙད་དུ་བྱ་བ་ཡིན་ནམ་ཞེས་པའི་བར་རོ། ། ལྔ་པ་ནི། འདུ་ཤེས་དང༌། བརྡ་དང་ཞེས་པ་ནས། རྣམ་པར་བྱང་བ་མི་འགྱུར་རམ་ཞེས་པའི་བར་རོ། ། དྲུག་པ་ནི་བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རམ་ཞེས་པའི་བར་རོ། ། བདུན་པ་ནི།
ཕུང་པོ་ལྔ་པོ་འདི་དག་ཡུམ་ལ་བསླབ་ཅིང་རྣམ་པ་ཐམས་ཅད་མཁྱེན་པ་ཉིད་དུ་འབྱུང་བར་འགྱུར་རམ་ཞེས་སོགས་སོ། ། བརྒྱད་པ་ནི། དངོས་པོ་མ་མཆིས་པའི་རྟགས་ཀྱིས་སྒྱུ་མའི་དཔེ་བརྒྱད་ལྟ་བུར་བསྟན་པའོ། ། དགུ་པ་ནི། རང་བཞིན་སྟོང་པ་ཉིད་ཀྱི་རྟགས་ཀྱིས་མི་དམིགས་པར་བསྟན་པ་སྟེ། རྟོག་པའི་ཡུལ་དངོས་པོ་བཀོད་ནས་རྟོག་པ་ཤུགས་ལ་འཕངས་པ་ཡིན་ནོ། ། དེ་ལ་སྒྱུ་མ་སྐྱེ་འགག་ཡོད་དམ་ཞེས་པ་ནས། དངོས་པོ་མ་མཆིས་པའི་རང་བཞིན་དེ་ནི་དམིགས་སུ་མ་མཆིས་སོ་ཞེས་པའི་བར་དུ་གསུངས་པའི་དོན་བཤད་པ་ནི། གོང་དུ་གཟུགས་ཀྱང་སྒྱུ་མ་སྒྱུ་མ་ཡང་གཟུགས་སོ་ཞེས་བཤད་པ་ནི། ངོ་བོ་ཉིད་མེད་པའི་དོན་ནོ། །
ངོ་བོ་ཉིད་མེད་པ་ལ་སྒྱུ་མ་ལྟར་སྐྱེ་འགག་མི་འཐད་པར་བཤད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ཅི་སྙམ་དུ་སེམས། སྒྱུ་མ་ལ་སྐྱེ་བའམ་འགག་པ་ཡོད་དམ་ཞེས་པས་བརྩད་པ་ན། ལན་ནི། གསོལ་པ་བཅོམ་ལྡན་འདས་དེ་ལྟ་མ་མཆིས་སོ་ཞེས་པས་ཏེ། གཟུགས་སོགས་ནི་སྐྱེ་འགག་མེད་པ་ཡིན་ཏེ་སྒྱུ་མ་ལྟར་ངོ་བོ་ཉིད་མེད་པའི་ཕྱིར་རོ་ཞེས་པའི་དོན་ནོ། ། དེ་བཞིན་དུ་དྲི་བ་རེ་རེ་བཀོད་ནས། གང་དུ་སྐྱེ་འགག་དང་ཀུན་ནས་ཉོན་མོངས་པ་མེད་པར་བསྟན་ཟིན་པ་ཉིད་གཏན་ཚིགས་སུ་བྱས་ནས། ཡུམ་ལ་སློབ་པ་དང༌།
རྣམ་པ་ཐམས་ཅད་མཁྱེན་པ་ཉིད་དུ་འབྱུང་བ་ཡང་མེད་ཅེས་པ་དང༌། ཉེ་བར་ལེན་པའི་ཕུང་པོ་ལྔ་པོ་འདི་དག་འདུ་ཤེས་ཀྱིས་མཚན་མར་བཟུང་བར་བྱ་བ་སོགས་སུ་མེད་དེ་ཞེས་པ་དང༌། སྐྱེ་འགག་དང༌། ཀུན་ནས་ཉོན་མོངས་པ་དང༌། རྣམ་བྱང་སོགས་སུ་མེད་པ་དང༌། གང་ལ་འདུ་ཤེས་མེད་ཅིང་བདག་མེད་པ་དང་ཞེས་པ་ནས། རྣམ་པར་བྱང་བའི་བར་དུ་མེད་དེ། སྒྱུ་མ་ལྟར་ངོ་བོ་ཉིད་མེད་པའི་ཕྱིར་རོ་ཞེས་པའོ། ། དེ་དག་མེད་པས་ཡུམ་ལ་སློབ་པ་ཡང་མེད། རྣམ་པ་ཐམས་ཅད་མཁྱེན་པ་ཉིད་དུ་འབྱུང་བ་ཡང་མེད་པར་བསྟན་ཏོ། །
དོན་དམ་པར་ཡུམ་ལ་སློབ་པ་དང༌། རྣམ་མཁྱེན་དུ་འབྱུང་བ་ཡང་མེད་པའི་ཚུལ་གྱིས་ཐ་སྙད་དུ་སློབ་ན་རྣམ་པ་ཐམས་ཅད་མཁྱེན་པ་ཉིད་དུ་འབྱུང་བར་བསྟན་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རོ་ཞེས་པའི་བར་རོ། ། བཅོམ་ལྡན་འདས་ཀྱིས་སྒྱུ་མ་ལྟ་བུར་བཤད་པའི་དོན། རབ་འབྱོར་གྱིས་རྟོགས་པར་བརྗོད་པའི་དོན་བསྡུས་ནས་བསྟན་པ་ནི། གསོལ་པ་བཅོམ་ལྡན་འདས་ཀྱིས་ཞེས་པ་ནས། རྫོགས་པའི་བྱང་ཆུབ་ཏུ་བསླབ་པར་བགྱིའོ་ཞེས་པའི་བར་རོ། ། སྒྱུ་མ་ལྟ་བུར་བསྟན་པའི་གཏན་ཚིགས་བཤད་པ་ནི། དེ་ཅིའི་སླད་དུ་ཞེ་ན་ཞེས་པ་ནས།
ཤ་སྟག་གོ་ཞེས་པའི་བར་གྱིས་སྟོན་ཏེ། ཐ་སྙད་དུ་སྣང་ཡང༌། དོན་ལ་ངོ་བོ་ཉིད་མེད་པས་སྒྱུ་མ་ལྟ་བུར་ངེས་སོ་ཞེས་པའི་དོན་ནོ། ། རྨི་ལམ་ལྟ་བུའི་ཕུང་པོ་ལྔ་པོས་ཤེར་ཕྱིན་ལ་བསླབ་པས་རྣམ་མཁྱེན་དུ་འབྱུང་བར་འགྱུར་རམ་ཞེས་བརྩད་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས་འབྱུང་བར་འགྱུར་རམ་ཞེས་པའི་བར་རོ། ། ལན་གསོལ་པ། བཅོམ་ལྡན་འདས་དེ་ནི་མི་འགྱུར་རོ་ཞེས་པའི་བར་རོ། ། གཏན་ཚིགས་ནི། དེ་ཅིའི་སླད་དུ་ཞེ་ན་ཞེས་སོགས་ཏེ་ཕུང་པོ་ལྔ་ནི་ཆོས་ཅན། དངོས་པོ་མ་མཆིས་པའི་རང་བཞིན་གཏན་ཚིགས་སོ། །
གཏན་ཚིགས་དེ་ཉིད་ཀྱིས་དོན་དམ་པར་མི་དམིགས་པར་སྒྲུབ་པ་ནི། དངོས་པོ་མ་མཆིས་པའི་རང་བཞིན་དེ་ནི་དམིགས་སུ་མ་མཆིས་སོ་ཞེས་སོ། ། རང་བཞིན་མེད་པའི་དཔེ་དང་སྦྱར་ནས། དོན་ངོ་བོ་ཉིད་མེད་པར་གཏན་ལ་དབབ་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། འབྱུང་བར་འགྱུར་རམ་ཞེས་པ་ནི་རྩོད་པའོ། ། ལན་ནི། གསོལ་པ་བཅོམ་ལྡན་འདས་དེ་ནི་མི་འགྱུར་རོ་ཞེས་པའོ། ། གཏན་ཚིགས་ནི། དེ་ཅིའི་སླད་དུ་ཞེ་ན་ཞེས་སོགས་ཏེ།
རྨི་ལམ་ནི་ཆོས་ཅན། དངོས་པོ་མ་མཆིས་པའི་ཏིང་ངེ་འཛིན་གཏན་ཚིགས་སོ། ། གཏན་ཚིགས་དེ་ཉིད་བསྒྲུབ་བྱའི་ཆོས་ལ་སྦྱར་བ་ནི། དངོས་པོ་མ་མཆིས་པའི་རང་བཞིན་དེ་ནི། དམིགས་སུ་མ་མཆིས་སོ་ཞེས་པའོ། ། འདིས་དཔེ་རྨི་ལམ་ངོ་བོ་ཉིད་མེད་པར་བསྟན་ནས་དོན་ཕུང་པོ་ལྔ་པོ་ཡང༌། ངོ་བོ་ཉིད་མེད་པ་རྨི་ལམ་ལྟ་བུ་ཡིན་པའི་ཕྱིར། དེ་བས་ན་ངོ་བོ་ཉིད་མེད་པས་ཡུམ་ལ་སློབ་པ་དང༌། རྣམ་མཁྱེན་དུ་འབྱུང་བར་མི་འགྱུར་ཞེས་པའི་དོན་ནོ། ། ལྷག་མ་སྒྱུ་མ་དང༌།
སྒྲ་བརྙན་དང༌། མིག་ཡོར་དང༌། ཆུ་ཟླ་དང༌། སྨིག་རྒྱུ་དང༌། སྤྲུལ་པའི་དཔེས་ངོ་བོ་ཉིད་མེད་པར་བསྟན་ནས་རྣམ་མཁྱེན་དུ་འབྱུང་བ་མེད་པར་བཤད་དོ། ། ཡང་ཕུང་པོ་ལྔ་པོ་དེ་དག་རང་བཞིན་མེད་པར་བསྟན་པ་ལ། སྟོང་པ་བཅོ་བརྒྱད་གཏན་ཚིགས་སུ་བཀོད་ཅིང༌། སྒྱུ་མའི་དཔེ་བརྒྱད་མཐུན་དཔེར་བཟུང་ནས་ཕུང་པོ་རང་བཞིན་མེད་པར་བསྟན་ནས་རྣམ་མཁྱེན་དུ་འབྱུང་བ་མེད་པར་བཤད་པ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་ནི་འདི་ལྟར་གཟུགས་ནི་རྨི་ལམ་ལྟ་བུ་ཞེས་པ་ནས།
དངོས་པོ་མེད་པའི་ངོ་བོ་ཉིད་ཀྱིས་ཕྱིར་མི་དམིགས་སོ་ཞེས་པའི་བར་རོ། ། དེ་ལ་རྣམ་པར་ཤེས་པ་གང་ཡིན་པ་དེ་ནི། དབང་པོ་དྲུག་གོ ། དེ་ནི་ཕུང་པོ་ལྔའི་ཞེས་པའི་དོན་ནི། རྣམ་པར་ཤེས་པའི་སྒྱུ་མ་ལྟ་བུར་བསྟན་པ་གང་ཡིན་པ་དེ་ནི་དབང་པོ་དྲུག་ལ་ཡང་མཚུངས་ལ། དེ་ནི་ཕུང་པོ་ལྔ་ལ་ཡང་མཚུངས་ཞེས་པ་སྟེ། དབང་པོ་དྲུག་དང༌། ཕུང་པོ་ལྔ་རྣམ་པར་ཤེས་པ་དང་སྟོང་པ་ཉིད་རོ་གཅིག་པའི་ཕྱིར་རོ། ། སྒྱུ་མ་ལྟ་བུའི་བསླབ་པ་བསྟན་ཟིན་ཏོ། ། ཐབས་ལ་མཁས་པའི་སྒྲུབ་པ་ལ་ཞུགས་པའི་གང་ཟག་ནི།
གསོལ་པ། བཅོམ་ལྡན་འདས་དེ་ལྟ་ལགས་ན་ཞེས་པ་ནས་མི་འགྱུར་ལགས་གྲང་ཞེས་པའི་བར་རོ། ། སྒྲུབ་པ་དངོས་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གལ་ཏེ་བྱང་སེམས་ཆེན་པོ་ཐེག་པ་ལ་གསར་དུ་ཞུགས་པ་ཞེས་སོགས་ཀྱིས་བསྟན་ཏེ། རྒྱན་ལས། སེམས་མི་འགོང་བ་ཉིད་ལ་སོགས། ། ཞེས་སོགས་ཚིགས་སུ་བཅད་པ་གཅིག་གསུངས་སོ། ། ཐབས་མཁས་ཀྱི་སྒྲུབ་པ་འདི་ལ་བཞི་སྟེ། སོ་སོར་རྟོག་པའི་ཐབས་ལ་མཁས་པ་དང༌།
ཕྱིན་དྲུག་རྫོགས་པའི་ཐབས་ལ་མཁས་པ་དང༌། བཤེས་གཉེན་བསྟེན་པའི་ཐབས་ལ་མཁས་པ་དང༌། སྡིག་གྲོགས་སྤོང་བའི་ཐབས་ལ་མཁས་པའོ། ། དང་པོ་ལ་འགྲེས་གཉིས་གསུངས་ཏེ། གཟུགས་མི་རྟག་ཅེས་བྱ་བར་རྟོགས་ཏེ། མི་དམིགས་ཞེས་སོགས་དང༌། གཟུགས་མི་རྟག་པའི་རྣམ་པར་བྱེད་དེ་མི་དམིགས་ཞེས་སོགས་འགྲེལ་གཉིས་གསུངས་ཏེ། དང་པོ་ནི་འཛིན་པའི་སེམས་ཀྱིས་བཏགས་པ་ཙམ་དུ་རྟོགས་པ་ཡིན་ལ། གཉིས་པ་ནི་འཇིག་རྟེན་ལས་འདས་པའི་ཤེས་རབ་ཀྱིས་ཞིབ་མོར་བྱེད་པ་སྟེ། གཉིས་པོའི་ཁྱད་པར་རོ། །
ཕྱིན་དྲུག་གི་ཐབས་མཁས་ནི། རབ་འབྱོར་སེམས་དཔའ་ཆེན་པོ་དེ་ལྟར་རྟོག་པ་དེ་འདི་སྙམ་དུ་སེམས་ཏེ། སེམས་ཅན་ཐམས་ཅད་ལ་གཟུགས་མི་རྟག་ཅེས་བྱ་བར་མི་དམིགས་པའི་ཚུལ་གྱིས་ཆོས་སྟོན་ཏོ་ཞེས་སོགས་ཀྱིས་བསྟན་ཏེ། ཆོས་སྟོན་ཞེས་པ་སྟེ་ཆོས་ཀྱི་སྦྱིན་པ་བསྟན་པས། མི་དམིགས་པའི་ཚུལ་གྱིས་ཉན་རང་གི་སེམས་སྤོངས་པ་ནི་ཚུལ་ཁྲིམས་ཀྱི་ཕར་ཕྱིན་ནོ། ། ཆོས་ཟབ་མོ་ལ་བཟོད་ཅིང་མོས་པ་ནི་བཟོད་པའོ། ། སོ་སོར་རྟོག་པ་མི་གཏོང་བ་ནི་བརྩོན་འགྲུས་སོ། ། མི་དགེ་བའི་གོ་སྐབས་མི་འབྱེད་པ་ནི་བསམ་གཏན་ནོ། ། སྟོང་པ་ཉིད་ལ་སོ་སོར་རྟོག་པ་ནི་ཤེས་རབ་བོ། ། དོན་ཉེ་བར་བསྡུ་བ་ནི་ཕུང་པོ་ལྔ་ལ་མི་རྟག་པ་དང༌།
སྡུག་བསྔལ་དང༌། བདག་མེད་པ་དང༌། ཞི་བ་དང༌། སྟོང་པ་དང༌། མཚན་མ་མེད་པ་དང༌། སྨོན་པ་མེད་པ་དང༌། མངོན་པར་འདུ་བྱ་བ་མེད་པ་དང༌། དབེན་པའི་རྣམ་པར་ཐ་སྙད་དུ་རྟོག་ཅིང༌། དོན་དམ་པར་མི་དམིགས་པའི་རྣམ་པར་སློབ་ཅེས་པའི་ཞེས་པ་དང༌། སེམས་ཅན་ཐམས་ཅད་ལ་གཟུགས་མི་རྟག་སོགས་སུ་མི་དམིགས་པའི་ཚུལ་གྱིས་ཆོས་བསྟན་ལ།
དེ་ཉིད་ཕ་རོལ་ཏུ་ཕྱིན་པའི་ཐབས་ལ་མཁས་པ་ཡིན་ནོ། ། དེ་རྒྱུད་ལ་ཡོད་པས་བྱང་སེམས་ཆེན་པོ་མི་འཇིགས་མི་དངངས། སྐྲག་པར་མི་འགྱུར་རོ་ཞེས་པའོ། ། མི་འཇིགས་སོགས་གསུམ་པོའི་དོན་ནི། ཐོས་པ་དང༌། བསམ་པ་དང༌། སྒོམ་པའི་དུས་གསུམ་ལ་སྦྱོར་བར་འབུམ་གྱི་འགྲེལ་པ་ལས་བཤད། ཤེར་ཕྱིན་ཐབས་ལ་མཁས་པའི་སྐབས་སུ། གཟུགས་ཀྱི་སྟོང་པ་ཉིད་ཀྱིས་གཟུགས་སྟོང་པ་མ་ཡིན་ནོ་ཞེས་གསུངས་པ་ནི། གཟུགས་ཀྱི་སྟོང་པ་ཉིད་ཀྱིས་གཟུགས་སྟོང་པ་མ་ཡིན་ཏེ།
གཟུགས་ཉིད་རང་བཞིན་གྱིས་སྟོང་པའི་ཕྱིར་རོ། ། དེ་བས་ན་གཟུགས་ཉིད་ཀྱང་སྟོང་པ་ཉིད་དོ། ། སྟོང་པ་ཉིད་ཀྱང་གཟུགས་སོ། ། ཞེས་པའི་དོན་ནི། གཟུགས་དང་སྟོང་པ་ཉིད་ཐ་མི་དད་དེ། གཟུགས་ཉིད་རང་བཞིན་གྱིས་སྟོང་པས་སོ་ཞེས་པའི་དོན་ནོ། ། འདིས་ནི་ཤེར་ཕྱིན་ཡོངས་སུ་རྫོགས་པའི་ཐབས་ལ་མཁས་པར་བསྟན་ཏོ། ། དགེ་བའི་བཤེས་གཉེན་གྱི་ཐབས་ལ་མཁས་པ་བསྟན་པ་ནི། རབ་འབྱོར་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་དགེ་བའི་བཤེས་གཉེན་ནི་ཞེས་པ་ནས་བཟུང་སྟེ། རབ་འབྱོར་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་དགེ་བའི་བཤེས་གཉེན་རྣམས་ཏེ།
དེ་དག་གིས་ཡོངས་སུ་ཟིན་པ་ནི། བསྟན་པ་འདི་ཐོས་ན་མི་འཇིགས་མི་དངངས་སྐྲག་པར་མི་འགྱུར་རོ་ཞེས་པའི་བར་གྱིས་གསུངས་སོ། ། མདོའི་འབྲེལ་ནི། སྔར་དགེ་བའི་བཤེས་གཉེན་གྱི་ལག་ཏུ་མ་སོང་བར། བསྟན་པ་འདི་ཐོས་ནས་འཇིགས་ཤིང་དངངས་པ་དང༌། སྐྲག་པར་འགྱུར་ཞེས་གསུངས་ན། མི་འཇིགས་མི་དངངས་སྐྲག་པར་མི་འགྱུར་བའི་བཤེས་གཉེན་དེ་གང་ལགས་ཞེས་ཞུས་པ་ན། སྐྲག་པར་མི་འགྱུར་བའི་རྒྱུ་དགེ་བའི་བཤེས་གཉེན་ཐབས་ལ་མཁས་པར་བསྟན། དགེ་བའི་བཤེས་གཉེན་དེ་ཡང༌། ཕུང་པོ་ནས་རྣམ་པ་ཐམས་ཅད་མཁྱེན་པ་ཉིད་དང༌།
བླ་ན་མེད་པའི་བྱང་ཆུབ་ཀྱི་འགྲེས་རྐང་རྣམས་ལ། མི་རྟག་པ་དང༌། སྡུག་བསྔལ་བ་དང༌། བདག་མེད་དང༌། ཞི་བ་དང༌། སྟོང་ཉིད་དང༌། མཚན་མ་མེད་པ་དང༌། སྨོན་པ་མེད་པ་དང༌། མངོན་པར་འདུ་བྱེད་པ་མེད་པ་དང༌། དབེན་པའི་རང་བཞིན་གྱི་བར་ལ་སྦྱར་ནས།
དེ་དག་མི་དམིགས་པའི་ཚུལ་གྱིས་ཆོས་བསྟན་ནས་གདུལ་བྱས་ཆོས་ཉིད་ཉན་པའི་དགེ་བའི་རྩ་བ་དེ་ཡང༌། ཉན་རང་གི་སར་བསྔོར་མི་འཇུག་ཅིང༌། རྣམ་མཁྱེན་ཁོ་ནར་བསྔོ་བར་ཡོངས་སུ་མཛད་དུ་འཇུག་པ་སྟེ། ཁྱད་ཆོས་འདི་དག་དང་ལྡན་པའི་དགེ་བའི་བཤེས་གཉེན་གྱིས་ཟིན་ན་སྐྲག་པར་མི་འགྱུར་ཞེས་པའི་དོན་ནོ། ། འདིར་དྲན་པ་ཉེ་བར་བཞག་ཡན་ཆད་ལ་བསྒོམ་པའི་ཕྱིར་ཆོས་སྟོན་འབྱུང་ལ་ཕུང་པོ་དང༌། ཁམས་ལ་སོགས་པ་རྣམས་ལ་བསྒོམ་ཞེས་མི་འབྱུང་བ་ནི། འཇིག་རྟེན་པའི་ཆོས་ནི་སྤང་བྱ་ཡིན་པའི་ཕྱིར་དང༌། འཇིག་རྟེན་ལས་འདས་པའི་ཆོས་བསྒོམ་བྱ་ཡིན་པའི་ཕྱིར། སྒོམ་ཞེས་པའི་སྒྲ་སྦྱར་མ་སྦྱར་གཉིས་གསུངས་སོ། ། སྡིག་གྲོགས་སྤོང་བའི་ཐབས་ལ་མཁས་པ་བསྟན་པ་ནི།
རབ་འབྱོར་གྱིས་གསོལ་པ། བཅོམ་ལྡན་འདས་ཇི་ལྟར་ན། བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ཡུམ་བསྟན་པ་འདི་ཐོས་ནས་འཇིགས་ཤིང་དངངས་ལ་སྐྲག་པར་འགྱུར་ཞིང་ཐབས་མི་མཁས་པ་སྟེ་ཞེས་པ་ནས། དེ་ལྟར་ཤེས་ནས་ཡོངས་སུ་སྤང་བར་བྱའོ་ཞེས་པའི་བར་གྱིས་གསུངས་ཏེ། རྒྱན་ལས། དེ་ཡི་མི་མཐུན་ཕྱོགས་བོར་བ། ། ཞེས་པའི་ཚིག་གིས་སྟོན་ནོ། ། མདོའི་འབྲེལ་ནི་སྐྲག་པར་མི་འགྱུར་བའི་རྒྱུ་དགེ་བའི་བཤེས་གཉེན་ངོས་བཟུང་བ་ན། སྐྲག་པར་འགྱུར་བའི་རྒྱུ་མི་དགེ་བའི་བཤེས་གཉེན་གང་ཡིན་སྙམ་ནས་དྲིས་པའི་ལན་གྱིས་གསུངས་ཏེ།
དྲི་བ་ནི། བཅོམ་ལྡན་འདས་ཇི་ལྟར་ན། བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ཡུམ་བསྟན་པ་འདི་ཐོས་ན་འཇིགས་ཤིང་དངངས་ལ་སྐྲག་པར་འགྱུར་ཞིང་ཐབས་མི་མཁས་པ་སྟེ། སྡིག་པའི་གྲོགས་པོའི་ལག་ཏུ་ལྷུང་ཞིང་ཞེས་པ་ནས། སྡིག་པའི་གྲོགས་པོར་རིག་ནས་ཀྱང་སྤོང་བར་བྱའོ་ཞེས་པའི་བར་གྱིས་གསུངས་སོ། ། དེ་ལ་ཕ་རོལ་ཏུ་ཕྱིན་པ་དྲུག་བསྒོམ་ཞིང་དམིགས་ཏེ། དེས་རློམ་སེམས་སུ་བྱེད་པ་ནི། སྤྱོད་པ་ལ་མི་མཁས་པར་བསྟན་ཏོ། ། ཡང་ཕུང་པོ་དང༌།
སྐྱེ་མཆེད་དང༌། ཁམས་དང༌། རེག་པ་དང༌། ཚོར་བ་དང༌། སའི་ཁམས་ལ་སོགས་པ་དྲུག་དང༌། རྟེན་འབྲེལ་བཅུ་གཉིས་རྣམས་རེ་རེ་ལ་སྟོང་པ་ཉིད་བཅོ་བརྒྱད་སྦྱར་ནས་སྟོང་པ་ཉིད་ལ་དམིགས་པའི་ཚུལ་གྱིས་དངོས་པོར་བལྟ་བ་དང༌། སྟོང་པ་ཉིད་ཀྱིས་ཀྱང་རློམ་སེམས་སུ་བྱེད་པར་བཤད་པ་ནི་ལྟ་བའི་ཐབས་ལ་མི་མཁས་པར་བསྟན་ཏོ། ། དྲན་པ་ཉེར་བཞག་སོགས་ལ་རློམ་སེམས་བྱེད་པས་ནི་རྣལ་འབྱོར་ལ་མི་མཁས་པ་དང༌། མངོན་ཤེས་སོགས་ལ་རློམ་སེམས་སུ་བྱེད་པས་ནི་འབྲས་བུ་ལ་མི་མཁས་པ་སྟེ། འདིས་ཤེས་རབ་ཀྱི་ཕྱོགས་ལ་མི་མཁས་པར་བསྟན་ཏོ། །
ཐབས་ཀྱི་ཕྱོགས་ལ་མི་མཁས་པ་ནི། དགེ་བའི་རྩ་བ་རྣམ་མཁྱེན་ལ་བསྔོ་བར་མི་བྱེད་པས་བསྟན་ཏོ། ། ནང་གི་ཡོངས་འཛིན་ལ་མཁས་པའི་མི་མཐུན་ཕྱོགས་བསྟན་ཟིན་ཏོ། ། ཕྱིའི་ཡོངས་འཛིན་དགེ་བའི་བཤེས་གཉེན་གྱི་མི་མཐུན་ཕྱོགས་བསྟན་པ་ནི། སངས་རྒྱས་ཀྱི་ཆ་བྱད་བྱས་པ་དྲུག ཉན་ཐོས་དང༌། ཕ་མ་དང༌། མཁན་སློབ་དང༌། དགེ་སློང་གི་ཆ་བྱད་བཅུས་སྟོན་པ་ལས། དང་པོ་འཇུག་ཡུལ་གྱི་ཡུམ་ལས་བཟློག་པའི་བདུད་ནི།
ཕ་རོལ་ཏུ་ཕྱིན་པ་དྲུག་ལས་བཟློག་པར་བྱེད་པ་སྟེ། དེ་ནི་དེ་བཞིན་གཤེགས་པས་གསུངས་པ་མ་ཡིན་ཞེས་སོགས་སོ། ། གཉིས་པ་གཞན་གྱི་བར་ཆད་མི་སྟོན་པ་ནི། དགོས་པ་མེད་པར་བདུད་སྡིག་ཅན་བྱང་ཆུབ་སེམས་དཔའི་དྲུང་དུ་འོངས་ནས་ཕ་རོལ་ཏུ་ཕྱིན་པ་དྲུག་ལ་ཅི་ཞིག་བྱ་ཞེས་ཟེར་བའོ། ། གསུམ་པ་དམན་པའི་སྡེ་སྣོད་ལ་སྦྱར་བ་ནི། ཉན་རང་གི་གསུང་རབ་ལ་སྙན་པ་བརྗོད་པའོ། ། བཞི་པ་འབྲས་བུ་ལ་རེ་བ་འགོག་པ་ནི། ཁྱོད་ལ་བྱང་ཆུབ་ཀྱི་སེམས་ཅུང་ཟད་ཀྱང་མེད། ཕྱིར་མི་ལྡོག་པ་ཡང་མ་ཡིན། སངས་ཀྱང་མི་རྒྱ་བའོ་ཞེས་ཟེར་བའོ། །
ལྔ་པ་སྟོང་པ་ཉིད་ཧད་པོའི་བདུད་ནི། རབ་འབྱོར་གཞན་ཡང་བདུད་སྡིག་ཏོ་ཅན་དག་སངས་རྒྱས་ཀྱི་ཆ་བྱད་དུ་བྱས་ཤིང་ཞེས་པ་ནས། སྡིག་པའི་གྲོགས་པོར་རིག་པར་བྱའོ་ཞེས་པའི་བར་ཏེ། མིག་བདག་དང་བདག་གི་བས་སྟོང་པ་ནས། མ་འདྲེས་པ་བཅོ་བརྒྱད་བདག་དང་བདག་གི་བས་སྟོང་པའི་བར་གྱི་འགྲེས་ཀྱིས་བསྟན་ཏོ། ། དྲུག་པ་ཆད་ལྟའི་བདུད་ནི། ཕྱོགས་བཅུ་སངས་རྒྱས་དང༌། ཉན་ཐོས་དང༌། བྱང་ཆུབ་སེམས་དཔའ་རྣམས་ཀྱིས་སྟོང་སྟེ། སངས་རྒྱས་ལ་སོགས་པ་མེད་ཅེས་ཟེར་བའོ། །
བདུན་པ་ནི། བདུད་དེ་ཉན་ཐོས་ཀྱི་ཆ་བྱད་དུ་བྱས་ནས་རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་ཡིད་ལ་བྱ་བ་ལས་བཟློག་ཅིང༌། ཉན་རང་གི་ཡིད་ལ་བྱ་བ་ལ་འདེབས་ཤིང་སྟོན་པའོ། ། བརྒྱད་པ་ནི་མཁན་པོ་དང་སློབ་དཔོན་གྱི་ཆ་བྱད་དུ་བྱས་ཤིང་བྱང་ཆུབ་ཀྱི་སྤྱོད་པ་བཟློག་ནས་ཉན་ཐོས་ཀྱི་བྱང་ཆུབ་ལ་ཡང་མངོན་དུ་གྱིས་ཤིག ཐམས་ཅད་མཁྱེན་པས་ཅི་ཞིག་བྱ་ཞེས་ཟེར་བའོ། ། དགུ་པ་ཕ་མའི་ཆ་བྱད་དུ་བྱས་ཤིང་འཁོད་པ་ནི་རྐང་ལག་དང་མགོ་བཅད་པ་ཚད་མེད་པས་ཉོན་མོངས་པར་འགྱུར་གྱིས་ཞེས་པའོ། ། བཅུ་པ་དགེ་སློང་གི་ཆ་བྱད་དུ་བྱས་ནས་གཟུགས་ནས་རྣམ་མཁྱེན་གྱི་བར་དུ་ཆོས་དགུ་པོ་དམིགས་པའི་ཚུལ་གྱིས་ཆོས་སྟོན་པ་ནི། སྡིག་པའི་གྲོགས་པོར་རིག་པར་བྱ་སྟེ། ཤེས་ནས་ཀྱང་ཡོངས་སུ་སྤང་བར་བྱའོ། ། སྒྱུ་མ་ལྟ་བུའི་ལེའུ་སྟེ་བདུན་པའོ།། །།
ད་ནི་བཤད་པ་འདིའི་དོན་གཏན་ལ་དབབ་པ་གང་ལགས་ཞེས་པའི་དོན་རྣམས་བསྟན་པར་བྱ་སྟེ། འདི་ལ་ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་མངོན་པར་རྫོགས་པར་བྱང་ཆུབ་པར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པར་བྱའོ་ཞེས་མདོར་བསྟན་པ་ཉིད་གཏན་ལ་དབབ་པ་སྟེ། ཞིབ་ཏུ་བཤད་ན། གཏན་ལ་དབབ་པ་དེ་ཡང་རྣམ་པ་གཉིས་ཏེ། ཚིག་གི་དོན་དང༌། མཚན་ཉིད་དོ། ། དེ་ལ་བྱང་ཆུབ་སེམས་དཔའ་ཞེས་བྱ་བའི་ཚིག་གི་དོན་གང་ཡིན་པ་དང༌། ཇི་ལྟར་ན་གོ་ཆ་ཆེན་པོ་བགོས་པ་དང༌། ཇི་ལྟར་ན་ཐེག་པ་ཆེན་པོ་ལ་ཡང་དག་པར་ཞུགས་པ་དང༌། ཇི་ལྟར་ན་ཐེག་པ་ཆེན་པོ་ལ་གནས་པ་དང༌།
ཇི་ལྟར་ན་ཐེག་པ་ཆེན་པོ་ཡིན་པ་དང༌། ཐེག་པ་དེ་གང་ལས་ངེས་པར་འབྱུང་བ་དང༌། ཐེག་པ་དེ་གང་དུ་གནས་པར་འགྱུར་བ་དང༌། ཐེག་པ་འདིས་སུ་ངེས་པར་འབྱུང་བར་འགྱུར་ཞེས་བྱ་བ་དང༌། ལྷ་དང༌། མི་དང༌། ལྷ་མ་ཡིན་དང་བཅས་པའི། འཇིག་རྟེན་ཟིལ་གྱིས་མནན་ནས་ཐེག་པ་དེ་ངེས་པར་འབྱུང་བར་འགྱུར་རོ་ཞེས་བྱ་བ་དང༌། ཐེག་པ་དེ་ནམ་མཁའ་དང་མཚུངས་སོ་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང་མཐུན་པའི་ཐེག་པ་ཆེན་པོ་ཡིན་ནོ་ཞེས་བྱ་བ་དང༌།
སྔོན་གྱི་མཐའ་དང༌། ཕྱི་མའི་མཐའ་དང༌། དབུས་ན་བྱང་ཆུབ་སེམས་དཔའ་མི་དམིགས་སོ་ཞེས་བྱ་བ་དང་གཟུགས་དང༌། ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་ཀུན་ཏུ་མཐའ་ཡས་པའི་ཕྱིར་བྱང་ཆུབ་སེམས་དཔའ་ཀུན་ཏུ་མཐའ་ཡས་པར་རིག་པར་བྱའོ་ཞེས་བྱ་བ་དང༌། གཟུགས་དང༌། ཚོར་བ་དང༌། འདུ་ཤེས་དང༌།
འདུ་བྱེད་དང༌། རྣམ་པར་ཤེས་པ་བྱང་ཆུབ་སེམས་དཔའ་ཡིན་ནོ་ཞེས་བྱ་བ་དེ་ལྟ་བུ་མེད་ཅིང་མི་དམིགས་ཞེས་བྱ་བ་དང༌། དེ་ལྟར་བདག་གིས་ཐམས་ཅད་ཀྱི་རྣམ་པ་ཐམས་ཅད་ཀྱི་ཐམས་ཅད་དུ་བྱང་ཆུབ་སེམས་དཔའ་མ་དམིགས་ཤིང་ཡང་དག་པར་རྗེས་སུ་མ་མཐོང་ན། བྱང་ཆུབ་སེམས་དཔའ་གང་ཞིག་ཤེས་རབ་ཀྱི་ཕ་རོལ་ཏུ་ཕྱིན་པ་གང་ལ་གདམས་ཤིང་རྗེས་སུ་བསྟན་པར་བགྱི་ཞེས་བྱ་བ་དང༌། འདི་ལྟ་སྟེ། བྱང་ཆུབ་སེམས་དཔའ་ཞེས་བགྱི་བ་འདི་ནི་མིང་ཙམ་མོ་ཞེས་བྱ་བ་དང༌། བདག་ཅེས་བགྱི་བ་དག་ནི་ཤིན་ཏུ་མངོན་པར་མ་གྲུབ་ཅེས་བྱ་བ་དང༌། དེ་ལྟར་ཆོས་ཐམས་ཅད་དངོས་པོ་མེད་པའི་ངོ་བོ་ཉིད་ལགས་ན། གཟུགས་དེ་གང་ལགས་ཞེས་བྱ་བ་ནས་རྣམ་པར་ཤེས་པ་དེ་གང་ལགས་ཞེས་བྱ་བའི་བར་དང༌། གཟུགས་མངོན་པར་མ་གྲུབ་ཅེས་བྱ་བ་དང༌།
མངོན་པར་མ་གྲུབ་པ་གང་ལགས་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མངོན་པར་མ་གྲུབ་པ་ལ་ཇི་ལྟར་གདམས་ཤིང་རྗེས་སུ་སྟོན་པར་བགྱི་ཞེས་བྱ་བ་དང༌། མངོན་པར་མ་གྲུབ་པ་ལས་གུད་ན་བྱང་ཆུབ་སེམས་དཔའ་མི་དམིགས་ཞེས་བྱ་བ་དང༌། གལ་ཏེ་དེ་ལྟར་བསྟན་པ་བྱང་ཆུབ་སེམས་དཔའ་ཆེན་པོའི་སེམས་ཞུམ་པ་མི་འགྱུར་བའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའོ་ཞེས་བྱ་བ་དང༌། བྱང་ཆུབ་སེམས་དཔའ་གང་ལགས་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་གང་ལགས་ཞེས་བྱ་བ་དང༌། ཡོངས་སུ་བརྟག་པ་གང་ལགས་ཞེས་བྱ་བ་དང༌། ཅིའི་སླད་དུ་ཞེས་གཟུགས་སོགས་པ་ལ་སྐྱེ་བ་མཆིས་པ་གང་ལགས་པ་དེ་གཟུགས་ལ་སོགས་པ་ལ་མཁས་ཞེས་བྱ་བ་དང༌། ཅིའི་སླད་དུ་གཟུགས་ལ་སོགས་པའི་འབྲེལ་བ་གང་ལགས་ཞེས་བྱ་བ་དང༌། ཅིའི་སླད་དུ་གཟུགས་ལ་སོགས་པ་དེ་དག་གཉིས་སུ་མ་མཆིས་པའི་གྲངས་སུ་མི་བགྲང་ཞེས་བྱ་བ་དེ་ཞུ་བ་ཉི་ཤུ་རྩ་བརྒྱད་པོ་དེ་རྣམས་དང༌། འོག་ནས་གནས་བརྟན་གཉིས་ཀྱིས་དྲིས་པ་དང༌།
ལན་བཏབ་པ་ཞིབ་མོར་འབྱུང་བའི་དོན་དེ་དག་ཉེ་བར་བཟུང་ནས་ཀཽ་ཤི་ཀ་ལ་དྲིས་པའི་ལེའུ་ལ་ཐུག་གི་བར་དུ་གཏན་ལ་དབབ་པ་ཡིན་པར་རིག་པར་བྱའོ། ། བྱང་ཆུབ་སེམས་དཔའ་སེམས་དཔའ་ཆེན་པོའི་ལེའུ་འདི་ནས། རྒྱན་ལྟར་ན། རིགས་ཀྱི་དབྱེ་བས་ཕྱེ་བའི་བྱང་ཆུབ་སེམས་དཔའ་བཅུ་གསུམ། དམིགས་པ་བཅུ་གཅིག ཆེད་དུ་བྱ་བ་གསུམ། གོ་ཆའི་སྒྲུབ་པ་སུམ་ཅུ་སོ་དྲུག འཇུག་པའི་སྒྲུབ་པ་དགུ། ཚོགས་ཀྱི་སྒྲུབ་པ་བཅུ་བསྟན་ཏོ། ། དེ་ལ་བྱང་ཆུབ་སེམས་དཔའི་ཚིག་གི་དོན་མེད་པ་རྒྱས་པར་སྟོན་པ་ཞུས་པ་ནི།
བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཞེས་བགྱི་བའི་ཚིག་འདིའི་དོན་གང་ལགས་ཞུས་པས། བྱང་ཆུབ་སེམས་དཔའ་དོན་དམ་པར་མ་གྲུབ་པས་དེའི་དོན་བྱང་ཆུབ་སེམས་དཔའ་ཡོད་པ་མ་ཡིན་ནོ་ཞུས་པ་སྟེ་དྲིས་པའོ། ། བྱང་ཆུབ་སེམས་དཔའི་ཚིག་གི་དོན་མེད་པ་སྟེ་ཞེས་པའི་དོན་ནོ། ། བྱང་ཆུབ་སེམས་དཔའ་དོན་དམ་པར་མ་གྲུབ་པས་དེའི་ཚིག་གི་དོན་ནི་དོན་དམ་པར་ཡོད་པ་མ་ཡིན་ཞེས་པའི་དོན་མདོར་བསྟན་པའོ། ། དེའི་ཅིའི་ཕྱིར་ཞེ་ན། བྱང་ཆུབ་ཀྱང་མ་སྐྱེས་ལ་སེམས་ཅན་ཡང་མ་སྐྱེས་པའི་ཕྱིར་ཞེས་བྱ་བས་ནི། ཚིག་གི་དོན་མེད་པའི་གཏན་ཚིགས་བསྟན་ཏོ། ། འདིའི་དོན་ནི་ཁོང་དུ་ཆུད་པར་བྱ་བའི་བྱང་ཆུབ་ཀྱང་མ་སྐྱེས་པ་ཆུད་པར་བྱེད་པའི་སེམས་ཅན་ཡང་མ་སྐྱེས་པའི་ཕྱིར་བྱང་ཆུབ་སེམས་དཔའ་མེད་ཅེས་པའི་དོན་ནོ། ། རབ་འབྱོར་བྱང་ཆུབ་ལ་ཡང་ཚིག་མེད། སེམས་ཅན་ལ་ཡང་ཚིག་མེད་པས།
དེའི་ཕྱིར་བྱང་ཆུབ་སེམས་དཔའི་ཚིག་གི་དོན་ནི། ཚིག་གི་དོན་མེད་པའོ་ཞེས་བྱ་བས་ནི། ཚིག་གི་དོན་མེད་པའི་གཏན་ཚིགས་བསྟན་ཏོ། ། བྱང་ཆུབ་སེམས་དཔའ་དང་བྱང་ཆུབ་གཉིས་ཀ་མེད་པས། དེ་སྟོན་པའི་ཚིག་གམ། ཚིག་དེའི་གཞི་ཡང་མེད་པའི་ཕྱིར། ཚིག་གི་དོན་མེད་དོ་ཞེས་པའོ། ། རབ་འབྱོར་འདི་ལྟ་སྟེ་དཔེར་ན། ནམ་མཁའ་ལ་བྱའི་རྗེས་མེད་དོ་ཞེས་སོགས་ཚིག་གི་དོན་མེད་པའི་དཔེ་རྣམ་པ་བཅུ་གཅིག་བསྟན་ཏེ། དེ་ལ་ནམ་མཁའ་ལ་བྱའི་རྗེས་མེད་པའི་དཔེ་ནི།
དཔེ་ལ་ཚིག་གི་དོན་མེད་པ་བཞིན་དུ། བྱང་ཆུབ་སེམས་དཔའ་ལ་ཡང་ཚིག་གི་དོན་མེད་པར་བསྟན་ཏོ། ། དྲོད་ཀྱི་བྱང་ཆུབ་སེམས་དཔའི་ཚིག་གི་དོན་མེད་པ་ནི། རྨི་ལམ་ལ་སོགས་པ་འཁྲུལ་པའི་དཔེ་བརྒྱད་ཀྱི་ཚིག་གི་དོན་མེད་པའི་དཔེས་བསྟན་ཏེ། རབ་འབྱོར་འདི་ལྟ་སྟེ་རྨི་ལམ་ལ་གནས་མེད་དོ་ཞེས་སོགས་སོ། ། རྩེ་མོའི་བྱང་ཆུབ་སེམས་དཔའི་ཚིག་གི་དོན་མ་གྲུབ་པ་ནི། ཆོས་ཉིད་ཀྱི་རྣམ་གྲངས་བརྒྱད་སྨོས་ནས། དེའི་ཚིག་གི་དོན་མ་གྲུབ་པའི་དཔེས་བསྟན་ཏེ། རབ་འབྱོར་འདི་ལྟ་སྟེ། དཔེར་ན།
ཡང་དག་པའི་མཐའ་ལ་གནས་མེད་དོ་ཞེས་སོགས་སོ། ། བཟོད་པ་ལ་གནས་པའི་ཚིག་དོན་མ་གྲུབ་པ་ནི། རབ་འབྱོར་འདི་ལྟ་སྟེ། སྒྱུ་མའི་སྐྱེས་བུས་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་ཡོད་པའི་ཚིག་གི་དོན་མེད་དོ་ཞེས་གསུངས་སོ། ། ཆོས་མཆོག་ལ་གནས་པའི་ཚིག་གི་དོན་མ་གྲུབ་པ་ནི། སྒྱུ་མའི་སྐྱེས་བུའི་གཟུགས་ཀྱི་ཕུང་པོ་ལ་ཚིག་གི་དོན་མེད་པས་ན་ཕུང་པོ་ལྷག་མ་དང༌། སྐྱེ་མཆེད་དང༌། ཁམས་དང༌། རེག་དྲུག་དང༌། ཚོར་དྲུག་དང༌།
རྟེན་འབྲེལ་དང༌། སྒྱུ་མའི་སྐྱེས་བུ་ཡུམ་ལ་སྤྱོད་པ་དང༌། སྟོང་ཉིད་བཅོ་བརྒྱད་ལ་སྤྱོད་པ་དང༌། བྱང་ཕྱོགས་སོ་བདུན་དང༌། བདེན་བཞི་དང༌། བསམ་གཏན་བཞི་དང༌། ཚད་མེད་བཞི་དང༌། གཟུགས་མེད་བཞི་དང༌། རྣམ་ཐར་བརྒྱད་དང༌། སྙོམས་འཇུག་དགུ་དང༌།
རྣམ་ཐར་སྒོ་གསུམ་དང༌། མངོན་ཤེས་དྲུག་དང༌། ཏིང་ངེ་འཛིན་དང༌། སྟོབས་བཅུ་དང༌། མི་འཇིགས་པ་བཞི་དང༌། སོ་སོ་ཡང་དག་པར་རིག་པ་བཞི་དང༌། བྱམས་པ་ཆེན་པོ་དང༌། སྙིང་རྗེ་ཆེན་པོ་དང༌། མ་འདྲེས་པ་བཅོ་བརྒྱད་ཀྱི་བར་ལ་བྱང་ཆུབ་སེམས་དཔའི་ཚིག་གི་དོན་མེད་པར་བསྟན་ཏོ། ། མཐོང་ལམ་ལ་གནས་པའི་ཚིག་གི་དོན་མེད་པ་ནི།
རབ་འབྱོར་འདི་ལྟ་སྟེ་དཔེར་ན། དེ་བཞིན་གཤེགས་པ་དགྲ་བཅོམ་པ་ཞེས་པ་ནས། མ་འདྲེས་པ་བཅོ་བརྒྱད་ལ་གནས་མེད་དོ་ཞེས་པའི་བར་གྱིས་གསུངས་སོ། ། གཏན་ཚིགས་ནི། དེ་ཅིའི་ཕྱིར་ཞེ་ན། སངས་རྒྱས་ཀྱི་ཆོས་དེ་དག་མེད་པའི་ཕྱིར་ཏེ་ཞེས་པའོ། ། དཔེ་བསྟན་ནས་དོན་ལ་སྦྱོར་བ་ནི། རབ་འབྱོར་དེ་བཞིན་དུ་ཞེས་པ་ནས་ཚིག་གི་དོན་མེད་པ་ནི་ཞེས་པའི་བར་རོ། ། འགྲེས་རྐང་ནི། གཟུགས་ཀྱི་སྐུའི་ཕུང་པོ་ལྔ་ལ་ཚིག་གི་དོན་མེད་པ་ནས།
མ་འདྲེས་པ་བཅོ་བརྒྱད་ཀྱི་བར་དུ་གསུངས་ཏེ། འགྲེས་རྐང་གི་གྲངས་སྔ་མ་བཞིན་ནོ། ། དོན་ལ་སྦྱོར་ཚུལ་ཡང་སྔ་མ་བཞིན་ནོ། ། སྒོམ་ལམ་ལ་གནས་པའི་ཚིག་དོན་མ་གྲུབ་པ་ལ། དཔེ་འདི་ལྟ་སྟེ། རབ་འབྱོར་འདུས་མ་བྱས་ཀྱི་དབྱིངས་ལ་འདུས་བྱས་ཀྱི་ཁམས་ཀྱི་དབྱིངས་མེད་དོ། ། ཞེས་པ་སྟེ་མྱང་འདས་ལ་འཁོར་བའི་གནས་མེད་ཅེས་པའི་དོན་ནོ། ། དཔེ་གཉིས་པ་ནི། རབ་འབྱོར་འདི་ལྟ་སྟེ་དཔེར་ན། གཟུགས་སྐྱེ་བ་མེད་པ་ལ་གནས་མེད་དོ་ཞེས་སོགས་ཏེ།
གཟུགས་སྐྱེ་འགག་མེད་པ་དང༌། ཀུན་ནས་ཉོན་མོངས་པ་མེད་པ་དང༌། རྣམ་པར་བྱང་བ་མེད་པ་དང༌། མངོན་པར་འདུ་བྱ་བ་མེད་པ་དང༌། འབྱུང་བ་མེད་པ་དང༌། མི་དམིགས་པ་དང་ཆོས་བདུན་པོ་གཟུགས་ཀྱི་འགྲེས་རྐང་ལ་སྦྱར་བའི་ཚིག་གི་དོན་མེད་པ་དང༌། ཕུང་པོའི་ལྷག་མ་དང༌། མ་འདྲེས་པ་བཅོ་བརྒྱད་ཀྱི་བར་ལ་འགྲེས་རྐང་སྔ་མ་བཞིན་དུ་བཤད་ནས། འགྲེས་རྐང་རེ་རེ་ལ་ཡང་སྔར་སྨོས་པའི་ཆོས་བདུན་བདུན་སྦྱར་བ་ལ་ཚིག་གི་དོན་མེད་པ་དཔེར་བསྟན་ནས་གསུངས་སོ། ། སྒོམ་ལམ་གྱི་དཔེ་གསུམ་པ་ནི།
རབ་འབྱོར་འདི་ལྟ་སྟེ་དཔེར་ན་གཟུགས་ཤིན་ཏུ་རྣམ་པར་དག་པ་ལ་མཚན་མའི་གནས་མེད་དོ་ཞེས་སོགས་ཏེ། གཟུགས་སོགས་ཕུང་པོ་ལྔ་ནས་མ་འདྲེས་པ་བཅོ་བརྒྱད་ཀྱི་བར་གྱི་ཚིག་གི་དོན་མེད་པ་དང༌། མུ་སྟེགས་པས་བཏགས་པའི་བདག་དང་སེམས་ཅན་སོགས་དངོས་སུ་སྨོས་པ་རྣམས་ཀྱི་ཚིག་གི་དོན་མེད་པའི་དཔེས་བསྟན་ཏོ། ། གཉེན་པོའི་ལམ་ལ་གནས་པའི་ཚིག་གི་དོན་མ་གྲུབ་པ་ནི། ཉི་མ་འཆར་བའི་ཚེ་མུན་པའི་གནས་མེད་པ་དང༌། སྤོང་བའི་ལམ་ལ་གནས་པའི་ཚིག་གི་དོན་མ་གྲུབ་པ་ནི། བསྐལ་པའི་མེ་འབར་བའི་ཚེ། རྩི་ཤིང་ལ་སོགས་པ་སྐྱེ་བའི་གནས་མེད་པ་དང༌། སྤང་གཉེན་གྱི་རྟོག་པ་ཡོངས་སུ་གཏུགས་པའི་ལམ་ལ་གནས་པའི་ཚིག་དོན་དུ་མ་གྲུབ་པ་ནི། དེ་བཞིན་གཤེགས་པའི་ཚུལ་ཁྲིམས་ལ་ཚུལ་ཁྲིམས་ངན་པའི་གནས་མེད་པ་ནས།
དེ་བཞིན་གཤེགས་པའི་རྣམ་པར་གྲོལ་བའི་ཡེ་ཤེས་གཟིགས་པ་ལ་རྣམ་པར་གྲོལ་བ་མ་གཟིགས་པའི་གནས་མེད་དོ་ཞེས་པའི་བར་རོ། ། ཤེས་རབ་སྙིང་བརྩེར་བྱས་པ་ལ་གནས་པའི་ཚིག་དོན་མ་གྲུབ་པ་ནི། དཔེར་ན་ཉི་མ་དང་ཟླ་བའི་འོད་ལ་གནས་མེད་དོ་ཞེས་གསུངས་སོ། ། སློབ་མ་ཐུན་མོང་མ་ཡིན་པའི་ལམ་ལ་གནས་པའི་ཚིག་དོན་མ་གྲུབ་པ་ནི། གཟའ་དང༌། སྐར་མ་དང༌། ནོར་བུ་རིན་པོ་ཆེ་དང༌། གློག་གི་འོད་ལ་གནས་མེད་དོ་ཞེས་པའོ། ། གཞན་དོན་གོ་རིམ་དུ་བྱེད་པ་ལ་གནས་པའི་ཚིག་དོན་མ་གྲུབ་པ་ནི། རྒྱལ་ཆེན་བཞིའི་རིགས་ཀྱི་ལྷའི་འོད་ལ་གནས་མེད་དོ་ཞེས་པ་ནས།
རབ་འབྱོར་འདི་ལྟ་སྟེ་དཔེར་ན། གནས་གཙང་མའི་རིགས་ཀྱི་ལྷ་རྣམས་ཀྱི་འོད་ལ་གནས་མེད་དོ་ཞེས་པའི་བར་རོ། ། ཡེ་ཤེས་རྩོལ་བ་མི་མངའ་བར་འཇུག་པའི་ལམ་ལ་གནས་པའི་ཚིག་གི་དོན་མ་གྲུབ་པ་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་འོད་ལ་གནས་མེད་དོ་ཞེས་པའོ། ། དོན་ལ་སྦྱོར་བ་ནི། རབ་འབྱོར་དེ་བཞིན་དུ་ཞེས་པ་ནས། ཚིག་གི་དོན་མེད་ཅེས་པའི་བར་རོ། ། དཔེ་བཤད་པ་དང་དོན་སྦྱོར་བ་གཉིས་གཉིས་ཀྱིས་བཤད་དེ། ཐམས་ཅད་ལ་སྦྱར་རོ། ། ཚིག་གི་དོན་མེད་པའི་གཏན་ཚིགས་ནི།
དེ་ཅིའི་ཕྱིར་ཞེ་ན་ཞེས་པ་ནས། ཆོས་ཐམས་ཅད་ཀྱང་བྱང་ཆུབ་སེམས་དཔའ་ཆེན་པོས་རིག་པར་བྱའོ་ཞེས་པའི་བར་གྱིས་བསྟན་ཏེ། དེ་ལ་དོན་ནི། བྱང་ཆུབ་དང༌། བྱང་ཆུབ་སེམས་དཔའ་དང༌། ཚིག་གི་དོན་དང༌། ཆོས་གསུམ་པོ་དེ་དག་དང་ལྡན་པ་ཡང་མ་ཡིན་ཞེས་བརྗོད་དེ། ཀུན་ནས་ཉོན་མོངས་པའི་མཚན་ཉིད་ཅན་མ་ཡིན་པའི་ཕྱིར་ཏེ། རང་བཞིན་གྱིས་སྟོང་པས་སོ། ། མི་ལྡན་པ་ཡང་མ་ཡིན་ཞེས་བརྗོད་དེ།
རྣམ་པར་བྱང་བའི་མཚན་ཉིད་ཅན་མ་ཡིན་པའི་ཕྱིར་དང༌། རང་བཞིན་གྱིས་སྟོང་པས་སོ་ཞེས་པའི་དོན་ནོ། ། གཟུགས་མེད་ཅེས་པས་ནི། རྣམ་པར་ཤེས་པའི་གཟུང་ཡུལ་མ་ཡིན་པའོ། ། བསྟན་དུ་མེད་པ་ནི་མིག་གི་ཡུལ་མ་ཡིན་པས་སོ། ། ཐོགས་པ་མེད་པ་ནི་ཐོགས་བཅས་མ་ཡིན་པའི་དོན་ནོ། ། མཚན་ཉིད་མེད་པར་མཚན་ཉིད་གཅིག་པ་ཤ་སྟག་སྟེ་ཞེས་པ་ནི། མཚན་ཉིད་དང་བྲལ་བའི་རང་བཞིན་སྟོང་པ་ཉིད་དུ་རོ་གཅིག་གོ་ཞེས་པའི་དོན་ནོ། ། ཆོས་ཐམས་ཅད་ཀྱི་མེད་པ་ཡང་དག་པ་ཉིད་ལ་བསླབ་པར་བྱའོ་ཞེས་པ་ནི་གོང་དུ་ཆོས་ཐམས་ཅད་མ་དམིགས་པར་བསྟན་པའི་དོན་ལ། ཐོས་བསམ་གྱི་ཤེས་རབ་ཀྱིས་བསླབ་པར་བྱའོ་ཞེས་པའོ། །
ཆོས་ཐམས་ཅད་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོས་རིག་པར་བྱའོ་ཞེས་པ་ནི། ཆོས་ཐམས་ཅད་དོན་དམ་པར་མ་དམིགས་པར་བསྒོམ་པའི་ཤེས་རབ་ཀྱིས་ཁོང་དུ་ཆུད་པར་བྱའོ། ། འདི་དག་གི་དོན་ནི། རྒྱན་ལས། རྟོགས་པ་ཡི་ནི་ཆོས་དྲུག་དང༌། ། ཞེས་སོགས་ཚིགས་སུ་བཅད་པ་གཉིས་ཀྱིས་བསྟན་ཏོ། ། མདོའི་འགྲེལ་ནི། ཡང་ཆོས་ཐམས་ཅད་ཀྱི་མེད་པ་ཡང་དག་པ་ཉིད་ལ་བསླབ་པར་བྱའོ་ཞེས་པ་དང༌། ཆོས་ཐམས་ཅད་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོས་རིག་པར་བྱའོ་ཞེས་བཤད་པ་ན། ཆོས་ཐམས་ཅད་ནི་གང་ཡིན།
དེ་དག་མ་དམིགས་པའམ་མེད་པའི་དོན་ལ་ཇི་ལྟར་བསླབ་པར་བྱ་སྙམ་པས་དྲིས་པ་ནི། གསོལ་པ་ཆོས་ཐམས་ཅད་ནི་གང་ལགས། མ་མཆིས་པ་ཡང་དག་པ་ཉིད་ལ་ཇི་ལྟར་བསླབ་པར་བགྱི། བྱང་ཆུབ་སེམས་དཔའ་ཆེན་པོས་ཆོས་ཐམས་ཅད་ནི་ཇི་ལྟར་བསླབ་པར་བགྱི་ཞེས་དྲི་བ་གསུམ་དྲིས་སོ། ། ལན་ནི་བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཆོས་ཐམས་ཅད་ཅེས་བྱ་བ་ནི་ཞེས་སོགས་ཀྱིས་སྟོན་ཏེ། རྒྱན་ལས། དམིགས་པ་ཆོས་རྣམས་ཐམས་ཅད་དེ། ། ཞེས་སོགས་ཚིགས་བཅད་གཉིས་གསུངས་སོ། ། འདི་ལ་གསུམ་སྟེ།
མདོར་བསྟན་པ་དང༌། རྒྱན་པར་བཤད་པ་དང༌། མཁས་པའི་བྱ་བའོ། ། དང་པོ་ལ་དབྱེ་བ་མདོར་བསྟན་ནི། རབ་འབྱོར་ཆོས་ཐམས་ཅད་ཅེས་བྱ་བ་ནི་དགེ་བ་དང་མི་དགེ་བ་ཞེས་པ་ནས་རབ་འབྱོར་དེ་དག་ནི་ཆོས་ཐམས་ཅད་ཅེས་བྱ་བ་སྟེ། ཞེས་པའི་བར་གྱིས་བསྟན་ཏོ། ། ཆོས་ཐམས་ཅད་ལ་སློབ་ཚུལ་མདོར་བསྟན་པ་ནི། བྱང་ཆུབ་སེམས་དཔའ་ཆེན་པོ་ཞེས་པ་ནས། ཆོས་ཐམས་ཅད་པོ་དེ་དག་ཉིད་དོ་ཞེས་པའི་བར་རོ། ། རྒྱུས་བཤད་ལ་དགེ་བ་དང༌།
མི་དགེ་བ་དང༌། ལུང་མ་བསྟན་དང་ལྷག་མའི་ཆོས་བརྒྱད་བཤད་པའོ། ། དང་པོ་དགེ་བ་ལ་དྲི་བ་ནི། གསོལ་པ་བཅོམ་ལྡན་འདས་འཇིག་རྟེན་པའི་དགེ་བའི་ཆོས་གང་ལགས་ཞེས་པའོ། ། ལན་ནི་བཅོམ་ལྡན་འདས་ཀྱིས་བཀའ་སྩལ་པ་ཞེས་སོགས་ཏེ་ཉམས་སུ་བླང་བར་བྱ་བའི་ཆོས་ནི། ཕར་ཤེས་པ། མར་ཤེས་པ་ཞེས་པ་ནས་རིམ་གྲོ་བྱེད་པ་ཞེས་པའི་བར་རོ། ། བསོད་ནམས་ཀྱི་དངོས་པོ་ནི། སྦྱིན་པ་ལས་བྱུང་བའི་བསོད་ནམས་ཞེས་པ་ནས། ལྡན་པའི་དངོས་པོ་དང་ཞེས་པའོ། །
ལས་ལམ་ནི། དགེ་བ་བཅུའི་ལས་དང༌། དགེ་བ་རྣམས་དང་ཞེས་པའོ། ། འདུ་ཤེས་དགུ་ནི་འཇིག་རྟེན་པའི་དཔེ་དགུ་སྟེ་ཞེས་པ་ནས། རྣམ་པར་ཚིག་པའི་འདུ་ཤེས་དང་ཞེས་པའི་བར་རོ། ། སྙོམས་འཇུག་འབྲས་བུ་དང་བཅས་པ་ནི། འཇིག་རྟེན་པའི་བསམ་གཏན་བཞི་དང་ཞེས་སོགས་སོ། ། རྗེས་སུ་དྲན་པ་ནི། འཇིག་རྟེན་པའི་རྗེས་སུ་དྲན་པ་བཅུ་སྟེ་ཞེས་པ་ནས། འཆི་བ་རྗེས་སུ་དྲན་པ་སྟེ་ཞེས་པའི་བར་རོ། །
དེ་དག་ནི་འཇིག་རྟེན་པའི་ཆོས་དགེ་བའི་ཆོས་ཞེས་བྱ་སྟེ། ཞེས་དོན་བསྡུ་བའོ། ། མི་དགེ་བའི་བཤད་པ་ནི། གསོལ་པ་བཅོམ་ལྡན་འདས་མི་དགེ་བའི་ཆོས་གང་ལགས་ཞེས་པ་ནས། རབ་འབྱོར་དེ་དག་ནི་འཇིག་རྟེན་པའི་ཆོས་མི་དགེ་བའོ། ། ཞེས་པའི་བར་རོ། ། ལུང་མ་བསྟན་བཤད་པ་ནི། གསོལ་པ་བཅོམ་ལྡན་འདས་ལུང་དུ་མ་བསྟན་པའི་ཆོས་གང་ལགས་ཞེས་པ་ནས། རབ་འབྱོར་དེ་དག་ནི་ལུང་དུ་མ་བསྟན་པའི་ཆོས་ཞེས་བྱའོ། ། ཞེས་པའི་བར་རོ། །
ལྷག་མ་ཆོས་བརྒྱད་བཤད་པ་ལ། འཇིག་རྟེན་པའི་ཆོས་བཤད་པ་ནི། གསོལ་པ་བཅོམ་ལྡན་འདས་འཇིག་རྟེན་པའི་ཆོས་གང་ལགས་ཞེས་པ་ནས་འཇིག་རྟེན་ལས་འདས་པའི་ཆོས་མ་གཏོགས་པ། དེ་མ་ཡིན་པ་འཇིག་རྟེན་པའི་ཆོས་གང་ཇི་སྙེད་ཡོད་པ་དེ་ནི་འཇིག་རྟེན་པའི་ཆོས་ཞེས་བྱའོ། ། འཇིག་རྟེན་ལས་འདས་པའི་ཆོས་བཤད་པ་ནི། གསོལ་པ། བཅོམ་ལྡན་འདས་འཇིག་རྟེན་ལས་འདས་པའི་ཆོས་གང་ལགས་ཞེས་པ་ནས་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དག་སྟེ། དེ་དག་ནི་འཇིག་རྟེན་ལས་འདས་པའི་ཆོས་ཞེས་བྱ་བའི་བར་རོ། ། ཟག་བཅས་བཤད་པ་ནི། གསོལ་པ་བཅོམ་ལྡན་འདས་ཟག་པ་དང་བཅས་པའི་ཆོས་གང་ལགས་ཞེས་པ་ནས།
དེ་དག་ནི་ཟག་པ་དང་བཅས་པའི་ཆོས་ཞེས་བྱའོ། ། ཞེས་པའི་བར་རོ། ། ཟག་མེད་བཤད་པ་ནི། གསོལ་པ་བཅོམ་ལྡན་འདས་ཟག་པ་མ་མཆིས་པའི་ཆོས་གང་ལགས་ཞེས་པ་ནས། དེ་དག་ནི་ཟག་པ་མེད་པའི་ཆོས་ཞེས་བྱ་བའི་ཞེས་པའི་བར་རོ། ། འདུས་བྱས་ཀྱི་ཆོས་བཤད་པ་ནི། གསོལ་པ་བཅོམ་ལྡན་འདས་འདུས་བྱས་ཀྱི་ཆོས་གང་ལགས་ཞེས་པ་ནས། དེ་དག་ནི་འདུས་བྱས་ཀྱི་ཆོས་རྣམས་ཞེས་བྱའོ་ཞེས་པའི་བར་རོ། ། འདུས་མ་བྱས་བཤད་པ་ནི། གསོལ་པ་བཅོམ་ལྡན་འདས་འདུས་མ་བྱས་ཀྱི་ཆོས་གང་ལགས་ཞེས་པ་ནས།
རབ་འབྱོར་དེ་དག་ནི་འདུས་མ་བྱས་ཀྱི་ཆོས་ཞེས་བྱའོ་ཞེས་པའི་བར་རོ། ། ཐུན་མོང་བའི་ཆོས་བཤད་པ་ནི། གསོལ་པ་བཅོམ་ལྡན་འདས་ཐུན་མོང་བའི་ཆོས་གང་ལགས་ཞེས་པ་ནས། དེ་དག་ནི་བྱིས་པ་སོ་སོའི་སྐྱེ་བོ་རྣམས་དང༌། ཐུན་མོང་བའི་ཆོས་ཞེས་བྱའོ། ། ཞེས་པའི་བར་རོ། ། ཐུན་མོང་མ་ཡིན་པའི་ཆོས་བཤད་པ་ནི། གསོལ་པ་བཅོམ་ལྡན་འདས་ཐུན་མོང་མ་ཡིན་པའི་ཆོས་གང་ལགས་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དེ། དེ་དག་ནི་ཐུན་མོང་མ་ཡིན་པའི་ཆོས་ཞེས་བྱའོ་ཞེས་པའི་བར་རོ། །
དེ་ལ་བསམ་གཏན་བཞི་ལ་སོགས་པ་ནི། ལམ་དུ་མ་བཞུགས་པའི་སོ་སོ་སྐྱེ་བོ་ལ་ཡང་ཡོད་པས་ཐུན་མོང་བ་ཞེས་བྱ་ལ། དྲན་པ་ཉེར་བཞག་སོགས་ནི་ལམ་དུ་ཞུགས་པ་ལ་ཡོད་ཀྱི་མ་ཞུགས་པ་ལ་མེད་པའི་ཕྱིར་ཐུན་མོང་མ་ཡིན་པ་ཞེས་བྱའོ། ། འགྲེལ་ཆུང་ལས་ནི། འཕགས་པ་འོག་མ་རྣམས་དང་ཐུན་མོང་བའི་ཆོས་ཀྱང་ཐུན་མོང་བའི་ཆོས་སུ་སྡུད་པར་སྣང་ངོ༌། ། དེས་ན་ཐུན་མོང་བའི་ཆོས་ལ་གཉིས་ཏེ། སོ་སོ་སྐྱེ་བོ་དང་ཐུན་མོང་བ། འཕགས་པ་དང་ཐུན་མོང་བའོ། ། དེ་དག་མེད་པའི་དོན་ལ་བསླབ་ཚུལ་བཤད་པ་ནི། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཡུམ་ལ་སྤྱོད་པས་རང་གི་མཚན་ཉིད་ཀྱིས་སྟོང་པའི་ཆོས་ཐམས་ཅད་ལ་རྟོག་པ་མེད་པས་ཆགས་པར་མི་བྱའོ། །
ཆོས་ཐམས་ཅད་གཉིས་སུ་མེད་པའི་ཚུལ་གྱིས་རྟོག་པ་མེད་ཅིང་རྣམ་པར་རྟོག་པ་མེད་པའི་ཕྱིར་ཆོས་ཐམས་ཅད་ཁོང་དུ་ཆུད་པར་བྱའོ་ཞེས་པས་བསྟན་ཏོ། ། བྱང་ཆུབ་སེམས་དཔའ་ཞེས་པའི་ཚིག་གི་དོན་བཤད་ཟིན་ཏོ། ། སེམས་དཔའ་ཆེན་པོ་ཞེས་པའི་ཚིག་གི་དོན་སྟོན་པ་ནི། ཚེ་དང་ལྡན་པ་རབ་འབྱོར་ཞེས་སོགས་ཏེ། དོན་རྣམ་པ་བཞིས་བསྟན་ཏོ། ། བཞི་གང་ཞེ་ན། བཅོམ་ལྡན་འདས་ཀྱིས་བཤད་པ་དང༌། ཤཱ་རིའི་བུས་བཤད་པ་དང༌། རབ་འབྱོར་གྱིས་བཤད་པ་དང༌། གང་པོས་བཤད་པའོ། །
དེ་ལ་བཅོམ་ལྡན་འདས་ཀྱིས་སེམས་ཆེན་པོ་དང༌། ཤཱ་རིའི་བུས་སྤོང་བ་ཆེན་པོ་དང༌། རབ་འབྱོར་གྱིས་རྟོགས་པ་ཆེན་པོ་དང༌། གང་པོས་སེམས་དཔའ་ཆེན་པོའི་ཚིག་གི་དོན་བཤད་པའོ། ། དེ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཚེ་དང་ལྡན་པ་རབ་འབྱོར་གྱིས་ཞེས་པ་ནས། ཅིའི་སླད་དུ་བྱང་ཆུབ་སེམས་དཔའ་ལ་སེམས་དཔའ་ཆེན་པོ་ཞེས་བགྱི་ཞེས་པའི་བར་ནི་དྲི་བའོ། །
བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། བྱང་ཆུབ་སེམས་དཔའ་ཆེན་པོ་ཞེས་བྱའོ། ། ཞེས་པའི་བར་རོ། ། གཉིས་པ་ནི་དོན་རྣམ་པ་བཞིས་བསྟན་ཏེ། བཅོམ་ལྡན་འདས་ཀྱིས་བཤད་པའི་སེམས་དཔའ་ཆེན་པོ་དང༌། ཤཱ་རིའི་བུས་བཤད་པའི་སྤོང་བ་ཆེན་པོ་དང༌། རབ་འབྱོར་གྱིས་བཤད་པའི་རྟོགས་པ་ཆེན་པོ་དང༌། གང་པོས་བཤད་པའི་སེམས་དཔའ་ཆེན་པོའི་ཚིག་གི་དོན་ནོ། ། དང་པོ་ལ་དྲི་བ་དང་ལན་གཉིས། དྲི་བ་ནི།
གསོལ་པ་བཅོམ་ལྡན་འདས་ཞེས་པ་ནས། སེམས་ཅན་གྱི་ཕུང་པོ་ཆེན་པོ་ངེས་པ་གང་ལགས། ཞེས་སོགས་སོ། ། ལན་ལ་གཉིས་ཏེ། སེམས་ཅན་གྱི་ཕུང་པོ་བཤད་པ་དང༌། མཆོག་ཏུ་བྱེད་པའི་ཆོས་བཤད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། ཕྱིར་མི་ལྡོག་པའི་བྱང་ཆུབ་སེམས་དཔའ་ཆེན་པོའི་བར་བརྟགས་ཏེ། རབ་འབྱོར་དེ་ནི་སེམས་ཅན་གྱི་ཕུང་པོ་ངེས་པ་ཞེས་བྱ་སྟེ།
སེམས་དཔའ་ཆེན་པོ་དེ་ལྟ་བུའི་ཕུལ་དུ་བྱེད་པར་འགྱུར་རོ་ཞེས་པའི་བར་རོ། ། རིགས་ཀྱི་ས་ནི་མོས་པས་སྤྱོད་པའི་ས་འཇིག་རྟེན་པའི་ཆོས་མཆོག་དང༌། བརྒྱུད་པ་ནི་རྒྱུན་དུ་ཞུགས་པ་ལ་འབུམ་ཊཱིཀ་ནས་བཤད་དོ། ། གཉིས་པ་ལ་བསམ་པ་ཆེ་བ་དང༌། སྦྱོར་བ་ཆེ་བའོ། ། དང་པོ་ལ་བཞི་སྟེ། རྡོ་རྗེ་ལྟ་བུའི་སེམས་དང༌། རླབས་པོ་ཆེའི་སེམས་དང༌། མི་སྒུལ་བའི་སེམས་དང༌། ཕན་པའི་སེམས་སོ། །
དང་པོ་ནི། གསོལ་པ་བཅོམ་ལྡན་འདས་རྡོ་རྗེ་ལྟ་བུའི་སེམས་བསྐྱེད་པ་གང་ལགས་ཞེས་པ་ལ་སོགས་པས་ཁྱད་ཆོས་ལྔ་ལྡན་དུ་བསྟན་ཏོ། ། ལྔ་པ་ནི། མི་མཐུན་ཕྱོགས་འཇོམས་པ་དང༌། སྙིང་རྗེ་ཆེན་པོ་དང༌། སྐྱོན་མེད་པ་དང༌། མི་མཐུན་ཕྱོགས་ཀྱིས་མི་ཕྱེད་པ་དང༌། དོན་སྒྲུབ་པར་བྱེད་པའོ། ། དང་པོ་མི་མཐུན་ཕྱོགས་འཇོམས་པ་ལ་ཡོན་ཏན་བརྒྱད་དེ། དེ་ལ་རབ་འབྱོར་འདི་ལ་བྱང་ཆུབ་སེམས་དཔའ་ཆེན་པོ་ཞེས་པ་ནས།
བདོག་པ་ཐམས་ཅད་ཡོངས་སུ་གཏོང་བར་བྱའོ་ཞེས་པའི་བར་ཏེ། བརྩོན་འགྲུས་ཀྱི་གོ་ཆ་བགོས་ཏེ་སྦྱིན་པ་གཏོང་བས་སེར་སྣ་འཇོམས་པའི་ཡོན་ཏན་བསྟན་ཏེ་དང་པོའོ། ། བདག་གིས་སེམས་ཅན་ཐམས་ཅད་ལ་སེམས་མཉམ་པ་ཉིད་བསྐྱེད་པར་བྱའོ་ཞེས་པས་ནི། ཁོང་ཁྲོ་འཇོམས་པའི་ཡོན་ཏན་བསྟན་ཏེ། གཉིས་པའོ། ། སེམས་ཅན་ཐམས་ཅད་ཐེག་པ་གསུམ་གྱིས་མྱ་ངན་ལས་འདའ་བར་ཞེས་པ་ནས། ཤེས་པར་བྱའོ་ཞེས་པའི་བར་གྱིས་ནི་སེམས་ཅན་གྱི་མྱ་ངན་ལས་འདའ་ཡང་སེམས་ཅན་གྱི་འདུ་ཤེས་མེད་པ་དང༌། ལྟ་བུའི་ཉེས་པ་འཇོམས་པ་སྟེ་གསུམ་པའོ། ། ཆོས་ཐམས་ཅད་སྐྱེ་བ་མེད་པ་དང་འགག་པ་མེད་པར་ཤེས་པར་བྱའོ་ཞེས་པས་ནི་དངོས་པོར་རྟོག་པ་འཇོམས་པའི་ཡོན་ཏན་བསྟན་ཏེ་བཞི་པའོ། ། བདག་གི་མ་འདྲེས་པའི་ཞེས་སོགས་ཀྱིས་ནི་ཐེག་པ་དམན་པའི་སེམས་འཇོམས་པའི་ཡོན་ཏན་བསྟན་ཏེ་ལྔ་པའོ། །
བདག་གིས་ཆོས་རྟོགས་པ་ཐམས་ཅད་ཀྱི་རྗེས་སུ་འགྲོ་བ་ཕུན་སུམ་ཚོགས་པ་ལ་བསླབ་པར་བྱའོ་ཞེས་པས་ནི། ཆོས་ཐམས་ཅད་ཀྱི་རྗེས་སུ་སོང་བའི་ཆོས་དབྱིངས་རྟོགས་པའི་དོན་ཏེ་ས་དང་པོར་ཆོས་དབྱིངས་ཀུན་ཏུ་འགྲོ་བར་རྟོགས་པས་ངན་འགྲོར་མི་ལྟུང་བ་ངན་འགྲོ་ཐམས་ཅད་འཇོམས་པའི་ཡོན་ཏན་བསྟན་ཏེ་དྲུག་པའོ། ། བདག་གིས་ཆོས་ཀྱི་ཚུལ་གཅིག་ཏུ་བསྒྲུབ་པ་ཁོང་དུ་ཆུད་པར་བྱའོ་ཞེས་པས་ནི། ཆོས་ཐམས་ཅད་ཆོས་དབྱིངས་སུ་རོ་གཅིག་ཏུ་རྟོགས་པར་བསྟན་པས་འཁོར་བའི་རྣམ་རྟོག་ངེས་པར་འཇོམས་པའི་ཡོན་ཏན་བསྟན་ཏེ་བདུན་པའོ། ། བདག་གིས་ཆོས་ཐམས་ཅད་དཔག་ཏུ་མེད་པར་ཐམས་ཅད་ཡོངས་སུ་བསྒྲུབ་པར་བྱའོ་སྙམ་དུ་སེམས་བསྐྱེད་ཅེས་པས་ནི། བྱང་ཆུབ་ཀྱི་ཕྱོགས་ལ་སོགས་པ་ནས་མ་འདྲེས་པ་བཅོ་བརྒྱད་ལ་ཐུག་པའི་བར་དུ་རྟོགས་པ་ནི་བསྒོམ་པ་ཡོངས་སུ་རྫོགས་པར་བྱ་བར་རྟོགས་པས། རྣམ་པར་བྱང་བའི་ཕྱོགས་ཀྱིས་རྣམ་པར་རྟོག་པ་གཞོམ་པའི་ཡོན་ཏན་བསྟན་ཏེ་བརྒྱད་པའོ། ། བརྒྱད་པོ་འདི་དག་གིས་ནི་ངེས་པར་འཇོམས་པའི་ཡོན་ཏན་བསྟན་ཏེ། རྒྱས་པར་བསྟན་ཟིན་ཏོ། ། མཇུག་བསྡུ་བ་ནི།
རབ་འབྱོར་དེ་ནི་ཞེས་པ་ནས། ངེས་པའི་ཕུལ་མི་དམིགས་པའི་ཚུལ་གྱིས་བྱེད་དོ་ཞེས་པའི་བར་རོ། ། གཉིས་པ་སྙིང་རྗེ་ཆེན་པོས་གཞན་གྱི་སྡུག་བསྔལ་སེལ་བ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་འདི་ལྟར་སེམས་བསྐྱེད་ཅེས་པ་ནས་སེམས་བསྐྱེད་པ་རྡོ་རྗེ་ལྟ་བུ་སྟེ། དེ་ལ་གནས་ཤིང་བྱང་ཆུབ་སེམས་དཔའ་སེམས་དཔའ་ཆེན་པོ་ངེས་པའི་ཕུལ་མི་དམིགས་པར་བྱེད་དོ་ཞེས་པའི་བར་གྱིས་གསུངས་སོ། ། དོན་ནི་སྙིང་རྗེའི་དབང་གིས་ངན་སོང་ལ་གནས་པའི་སེམས་ཅན་རྣམས་ཀྱི་སྡུག་བསྔལ་ཉམས་སུ་མྱོང་བར་བྱས་ཏེ། སེམས་ཅན་དེ་དག་སྡུག་བསྔལ་ལས་ཐར་བར་བྱའོ་སྙམ་པའི་སེམས་བསྐྱེད་པ་དང༌། ད་གཟོད་བདག་གི་དགེ་བའི་རྩ་བ་བསྐྱེད་པའི་བསྐལ་པ་དུ་མར་ཚོགས་བསགས་ཏེ་འཚང་རྒྱ་བར་བསྟན་ཏོ། ། རྡོ་རྗེ་ལྟ་བུའི་སེམས་བསྐྱེད་བསྟན་ཟིན་ཏོ། ། རླབས་པོ་ཆེའི་སེམས་བསྐྱེད་པ་ནི།
རབ་འབྱོར་གཞན་ཡང་ཞེས་པ་ནས། རླབས་པོ་ཆེ་དེས་རློམ་སེམས་སུ་མི་བྱའོ་ཞེས་པའི་བར་གྱིས་གསུངས་ཏེ། ཉན་རང་གི་ཡིད་བྱེད་དང་རློམ་སེམས་ཀྱིས་མི་ཕྱེད་པའི་ཡོན་ཏན་བསྟན་ཏོ། ། སེམས་ཀྱི་ཡོན་ཏན་ལྡན་པ་བསྟན་ཏོ། ། མི་བསྒུལ་བའི་སེམས་བསྐྱེད་ནི། རབ་འབྱོར་གཞན་ཡང་ཞེས་པ་ནས། སེམས་མི་སྒུལ་བའོ། ། དེས་སེམས་ཅན་ཐམས་ཅད་ཀྱི་ཡུལ་དུ་མི་དམིགས་པའི་ཚུལ་གྱིས་འགྱུར་རོ་ཞེས་པའི་བར་གྱིས་གསུངས་ཏེ། ཉན་རང་གི་ཡིད་བྱེད་རློམ་སེམས་ཀྱིས་མི་ཕྱེད་པའི་ཡོན་ཏན་བསྟན་ཏོ། ། བཞི་པ་ཕན་པའི་སེམས་ནི།
རབ་འབྱོར་གཞན་ཡང་ཞེས་པ་ནས། བལྟ་བའི་སེམས་དེ། དེ་ལ་གནས་ཤིང་སེམས་ཅན་གྱི་ཕུང་པོ་ཆེན་པོ་ངེས་པའི་ཡུལ་མི་དམིགས་པའི་ཚུལ་གྱིས་སྤྱོད་ཅིང་མི་དམིགས་པའི་ཚུལ་གྱིས་སྤྱོད་པར་འགྱུར་རོ་ཞེས་པའི་བར་གྱིས་གསུངས་ཏེ། སེམས་ཅན་གྱི་དོན་བསྒྲུབ་པའི་ཡོན་ཏན་དང་ལྡན་པར་བསྟན་ཏོ། ། བསམ་པ་རྒྱ་ཆེ་བ་བསྟན་ཟིན་ཏོ། ། སྦྱོར་བ་རྒྱ་ཆེ་བ་བསྟན་པ་ནི་གསུམ་སྟེ། ཆོས་ལ་ཀུན་ཏུ་དགའ་བས་གནས་པ་དང༌། སྟོང་པ་ཉིད་ལ་གནས་པ་དང༌། ཏིང་ངེ་འཛིན་ལ་གནས་པའོ། ། དེ་ལ་དང་པོ་ནི་རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོས་རྟག་ཏུ་རྒྱུན་མི་ཆོད་པར་བྱའོ་ཞེས་པ་ནས།
འདི་ནི་ཆོས་ལ་མོས་པའི་རྣལ་འབྱོར་ཞེས་བྱའོ་ཞེས་པའི་བར་གྱིས་གསུངས་ཏེ། དེ་ལ་ཆོས་ལ་དགའ་བ་ཞེས་སོགས་ཀྱི་ཚིགས་བཞིས་ནི་མདོར་བསྟན་ཏོ། ། དེ་ལ་ཆོས་གང་ཞེ་ན་ཞེས་སོགས་ཀྱིས་ནི་རྒྱས་པར་བཤད་དོ། ། གཉིས་པ་སྟོང་ཉིད་ལ་གནས་པ་ནི། རབ་འབྱོར་གཞན་ཡང་ཞེས་པ་ནས། དངོས་པོ་མེད་པའི་ངོ་བོ་ཉིད་སྟོང་པ་ཉིད་ལ་གནས་ཏེ། སེམས་ཅན་གྱི་ཕུང་པོ་ཆེན་པོ་ངེས་པའི་ཡུལ་དུ་འགྱུར་བ་རིག་པར་འགྱུར་ཞེས་པའི་བར་དང༌། དྲན་པ་ཉེར་བཞག་ནས་མ་འདྲེས་པ་བཅོ་བརྒྱད་ལ་གནས་པའི་བར་གྱིས་གསུངས་སོ། ། ཏིང་ངེ་འཛིན་ལ་གནས་པ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་ཆེན་པོ་ཡུམ་ལ་སྤྱོད་པས་དཔའ་བར་འགྲོ་བའི་ཏིང་ངེ་འཛིན་ལ་གནས་ཞེས་སོགས་ནས།
ནམ་མཁའ་ལྟར་ཆགས་པ་མེད་པས་རྣམ་པར་གྲོལ་ཞིང་གོས་པ་མེད་པའི་ཏིང་ངེ་འཛིན་ལ་གནས་ཏེ་ཞེས་པའི་བར་དུ་གསུངས་སོ། ། སེམས་ཆེན་པོ་བསྟན་ཟིན་ཏོ། ། གཉིས་པ་ཤཱ་རིའི་བུས་སྤོང་བ་ཆེན་པོ་ཡི་ཚིག་དོན་གསུངས་པ་ནི། དེ་ནས་ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་དོན་གང་གིས་སླད་དུ་ཞེས་སོགས་ཀྱིས་གསུངས་ཏེ། བདག་ཏུ་ལྟ་བ་སྤོང་བ་ནི། བཅོམ་ལྡན་འདས་བདག་ཏུ་ལྟ་བ་རབ་ཏུ་སྤོང་བའི་སླད་དུ་ཞེས་པ་ནས། མེད་པར་ལྟ་བ་རབ་ཏུ་སྤོང་བ་དང་ཞེས་པའི་བར་དུ་གསུངས་སོ། ། ཆོས་ཀྱི་བདག་ཏུ་ལྟ་བ་སྤོང་བ་ནི། ཕུང་པོར་ལྟ་བ་རབ་ཏུ་སྤོང་བ་དང་ཞེས་པ་ནས།
ཡོངས་སུ་མྱ་ངན་ལས་འདའ་བར་རབ་ཏུ་སྤོང་བའི་སླད་དུ་སེམས་ཅན་རྣམས་ལ་ཆོས་སྟོན་པར་བགྱིད་ཀྱང༌། དེ་དམིགས་པའི་ཚུལ་གྱིས་བགྱིད་དེ། དེའི་སླད་དུ་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་བགྱིའོ་ཞེས་པའི་བར་དུ་གསུངས་སོ། ། གོང་དུ་ལྟ་བ་རབ་ཏུ་སྤོང་བའི་དོན་དུ་ཆོས་བཤད་པ་ན། འཁོར་འགའ་ཞིག་ཡུལ་གང་ལ་ཚུལ་ཇི་ལྟར་བལྟ་བ་ཡིན་སྙམ་དུ་དྲིས་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས། ཚེ་དང་ལྡན་པ་ཤ་ར་དྭ་ཏིའི་བུ་ལ་འདི་སྐད་ཅེས་སྨྲས་སོ། ། ཚེ་དང་ལྡན་པ་ཤ་ར་དྭ་ཏིའི་བུ། ཅིའི་ཕྱིར་ན་བྱང་ཆུབ་སེམས་དཔའ་སེམས་དཔའ་ཆེན་པོ་གཟུགས་སུ་ལྟ་བར་གྱུར་པ་ཡིན་ཞེས་བྱ་བ་ནས། ཡོངས་སུ་མྱ་ངན་ལས་འདའ་བར་འགྱུར་བ་ཡིན་ཞེས་པའི་བར་གྱིས་གསུངས་སོ། །
གང་ཟག་གང་གིས་ཚུལ་ཇི་ལྟར་དུ་ལྟ་བར་བྱེད་སྙམ་ནས་སྨྲས་པ། ཚེ་དང་ལྡན་པ་རབ་འབྱོར་འདི་ལ་ཞེས་སོགས་ནས། ཡོངས་སུ་མྱ་ངན་ལས་འདའ་བར་དམིགས་ཤིང་དམིགས་པའི་ཚུལ་གྱིས་བལྟ་བར་བསྐྱེད་དོ་ཞེས་པའི་བར་གསུངས་སོ། ། ལྟ་བ་བསྐྱེད་པ་ཉིད་རྒྱུ་མཚན་དུ་བྱས་ནས་གཟུགས་སོགས་སུ་ལྟ་བར་འགྱུར་བར་བསྟན་པ་ནི། གཟུགས་སུ་བལྟ་བར་འགྱུར་བ་ཡིན་ཞེས་པ་ནས། ཡོངས་སུ་མྱ་ངན་ལས་འདའ་བར་གྱུར་པ་ཡིན་ཏེ་ཞེས་པའི་བར་གྱིས་གསུངས་སོ། ། འདི་དག་གིས་ནི་དམིགས་པའི་ཚུལ་གྱིས་ལྟ་བ་བསྐྱེད་པ་གཏན་ཚིགས་སུ་བཀོད་ནས། སྔར་གཟུགས་སུ་གྱུར་པ་གཏན་ཚིགས་སུ་གྱུར་པ་ཡིན་ཞེས་སོགས་སོ། ། འདིར་སླར་ཡང་བཟླས་ཏེ་བསྟན་པ་ནི་སྔར། གཟུགས་སུ་བལྟ་བ་སོགས་ངོས་བཟུང་བ་དང༌།
དམིགས་པའི་ཚུལ་གྱིས་བལྟ་བ་བསྐྱེད་པའི་གཏན་ཚིགས་གཉིས་ཆོས་དང་གཏན་ཚིགས་ཀྱི་ཚུལ་དུ་སྦྱར་ནས་བསྟན་པའོ། ། དེ་ལ་སེམས་དཔའ་ཆེན་པོ་ཞེས་པ་ནས་ཆོས་སྟོན་ཏོ་ཞེས་པའི་བར་ནི་དོན་བསྡུ་བའོ། ། ཤཱ་རིའི་བུས་བཤད་པའི་སྤོང་བ་ཆེན་པོ་བསྟན་ཟིན་ཏོ། ། རྒྱན་ལས་ཀྱང༌། འདིའི་དོན་སྤོང་བ་ཆེན་པོ་གསུངས་སོ། ། རབ་འབྱོར་གྱིས་བཤད་པའི་རྟོགས་པ་ཆེན་པོ་བཤད་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་སོགས་ཏེ། འདི་ལ་མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ནི་བཅོམ་ལྡན་འདས་གང་གིས་སླད་དུ་ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོའི་གྲངས་སུ་མཆིའོ་ཞེས་པའི་བར་གྱིས་བསྟན་ཏེ། དེ་ལ་བྱང་ཆུབ་ཀྱི་སེམས་མི་མཉམ་པ་དང༌། མཉམ་པའི་སེམས་ཞེས་པས་ནི་རྟོགས་པའི་ངོ་བོ་བསྟན་ཏོ། ། ཉན་ཐོས་དང་རང་སངས་རྒྱས་ཐམས་ཅད་ཀྱི་ཐུན་མོང་མ་ཡིན་པའི་སེམས། དེ་ཡང་ཆགས་པ་མ་མཆིས་པའི་ཞེས་པས་ནི་ཁྱད་པར་གྱི་ཆོས་བསྟན་ཏོ། ། བྱང་ཆུབ་ཀྱི་སེམས་གློ་བུར་གྱི་དྲི་མ་དང་བྲལ་བའི་ཆ་དང་ལྡན་པར་བསྟན་པ་ནི། འདི་ལྟར་ཐམས་ཅད་མཁྱེན་པ་ཉིད་ཀྱི་སེམས་དེ་ནི་ཟག་པ་མ་མཆིས་ཤིང་ཁོང་དུ་ཆུད་པ་མ་མཆིས་པ་སྟེ་ཞེས་པ་ནས་སེམས་དེ་ལ་ཡང་རང་བཞིན་གྱིས་སྟོང་པའི་སླད་དུ་ཞེས་སོགས་སོ། ། གཉིས་པ་རྒྱས་པར་བཤད་པ་ལ། དང་པོ་ཉན་རང་གི་ཐུན་མོང་མ་ཡིན་པ་བཤད་པ་ལ།
དྲི་བ་ནི། ཚེ་དང་ལྡན་པ་ཤཱ་རིའི་བུས་ཞེས་པ་ནས། སེམས་ཅན་གང་ཡིན་ཞེས་པའི་བར་རོ། ། ལན་ནི། རབ་འབྱོར་གྱིས་སྨྲས་པ་ཞེས་པ་ནས། ཐུན་མོང་མ་ཡིན་པའི་སེམས་སོ་ཞེས་པའི་བར་གྱིས་བཤད་དེ། དེ་ལ་བྱང་ཆུབ་ཀྱི་སེམས་ནི་ཆོས་དབྱིངས་རང་བཞིན་གྱིས་རྣམ་པར་དག་པ་ལ་བརྗོད་དེ། དང་པོ་སེམས་བསྐྱེད་ཕྱིན་ཆད་ཆོས་གང་ལ་ཡང་སྐྱེ་འགག་མེད་པའི་ཚུལ་དུ་མཐོང་བའོ། ། མི་མཉམ་པ་ནི་བླ་ན་མེད་པའི་བྱང་ཆུབ་ཡིན་ལ་དེ་དང་མཉམ་པའི་ཕྱིར་མི་མཉམ་པ་དང་མཉམ་པའི་སེམས་ཞེས་བྱའོ། ། རང་བཞིན་གྱི་སྐྱེ་འགག་མེད་པའི་དོན་ཆོས་ཀྱི་བདག་མེད་རྟོགས་པ་འདི་ནི།
ཉན་རང་ལ་མེད་པའི་ཕྱིར་དེ་དང་ཐུན་མོང་མ་ཡིན་པ་ཞེས་བྱའོ། ། དེ་ལ་ཐམས་ཅད་མཁྱེན་པ་ཉིད་ཀྱི་སེམས་ཁོང་དུ་ཆུད་ཅིང༌། དེ་ལ་ཡང༌། ཆགས་པ་མེད་པའི་སེམས་བསྟན་པ་ནི། སྨྲས་པ་ཚེ་དང་ལྡན་པ་རབ་འབྱོར་གང་ཁྱོད་ཀྱིས་འདི་སྐད་དུ་ཅེས་སོགས་ཏེ། ཟག་པ་ནི་ཉོན་མོངས་པ་དང་བྲལ་བ་སྟེ། དེ་ཉིད་ཀྱིས་ཁམས་གསུམ་དུ་མ་གཏོགས་པའོ། ། དེ་ཡང་དངོས་པོར་མེད་པར་ཁོང་དུ་ཆུད་པའི་ཕྱིར་དེ་ལ་ཡང་ཆགས་པ་མེད་དོ་ཞེས་བསྟན་ཏོ། ། ཆགས་པ་མེད་པའི་ཚུལ་རྒྱས་པར་བཤད་པ་ནི། ཚེ་དང་ལྡན་པ་རབ་འབྱོར་དེ་བས་གཟུགས་ཀྱང་ཆགས་པ་མེད་དོ་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱང་ཆགས་པ་མེད་དོ་ཞེས་པའི་བར་གྱིས་གསུངས་ཏེ།
རྣམ་པ་ཐམས་ཅད་མཁྱེན་པ་ཉིད་ཀྱི་སེམས་དེ་ལ་གཟུགས་ནས་རྣམ་མཁྱེན་གྱི་བར་གང་གིས་ཀྱང་ཆགས་པ་མི་བྱེད་དོ་ཞེས་བསྟན་ཏོ། ། འདིས་ནི་བྱང་ཆུབ་ཀྱི་སེམས་ཀྱི་ཁྱད་པར་གློ་བུར་རྣམ་དག་བསྟན་ཟིན་ཏོ། ། གང་ཞིག་རྣམ་དག་གི་ཁྱད་པར་བསྟན་པ་ནི། སྨྲས་པ་ཚེ་དང་ལྡན་པ་རབ་འབྱོར་ཁྱོད་ཀྱིས་འདི་སྐད་དུ་ཐམས་ཅད་མཁྱེན་པ་ཉིད་ཀྱི་སེམས་དེ་ཡང་ཟག་པ་མེད་ཅིང་ཁོང་དུ་ཆུད་པ་མེད་དོ། ། ཞེས་སོགས་ཏེ་དེ་ལ་སེམས་དོན་དམ་པར་ཟག་པ་མེད་ཅིང་ཁོང་དུ་ཆུད་པ་མེད་པར་བསྟན་པ་ནི། ཚེ་དང་ལྡན་པ་རབ་འབྱོར་དེ་ལྟར་ཡང་མ་ཟད་དེ་བྱིས་པ་སོ་སོའི་སྐྱེ་བོ་རྣམས་ཀྱི་སེམས་ཀྱང༌། ཞེས་སོགས་ནས་སངས་རྒྱས་བཅོམ་ལྡན་འདས་རྣམས་ཀྱང་ཞེས་པའི་བར་དུ་གསུངས་ཏེ། སོ་སྐྱེ་ནས་སངས་རྒྱས་ཀྱི་བར་གྱི་ཆོས་ཀྱང་དོན་དམ་པར་ཟག་པ་མེད་ཅིང་བློས་ཁོང་དུ་ཆུད་པ་མེད་དེ། རང་བཞིན་གྱིས་སྟོང་པའི་ཕྱིར་ཞེས་པའི་དོན་ནོ། ། ཡུལ་ཅན་ཟག་པ་མེད་ཅིང་ཁོང་དུ་ཆུད་པ་མེད་པར་བསྟན་ནས་ཡུལ་ཡང་ཟག་པ་མེད་ཅིང་ཁོང་དུ་ཆུད་པ་མེད་པར་བསྟན་པ་ནི།
སྨྲས་པ་ཚེ་དང་ལྡན་པ་རབ་འབྱོར་དེ་ལྟར་ཡིན་ན། གཟུགས་ཀྱང་རང་བཞིན་སྟོང་པ་ཉིད་ཀྱི་ཕྱིར་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱང་རང་བཞིན་སྟོང་པ་ཉིད་ཀྱི་ཕྱིར་ཟག་པ་མེད་ཅིང་ཁོང་དུ་ཆུད་པ་མེད་དོ་ཞེས་པའི་བར་གྱིས་བསྟན་ཏོ། ། འདི་དག་གིས་ནི་ཐམས་ཅད་མཁྱེན་པའི་སེམས་དེ་ནི་ཟག་པ་མ་མཆིས་ཤིང་ཁོང་དུ་ཆུད་པ་མ་མཆིས་པ་སྟེ་ཞེས་སྔར་མདོར་བསྟན་པ་དེ་ཉིད་རྒྱས་པར་བཤད་པའོ་ཡང་སྔར་བཞིན་སྟོང་པ་ཉིད་ཀྱི་སླད་དུ་ཆགས་པ་མ་མཆིས་ཞེས་གསུངས་པ་དེའི་དོན་རྒྱས་པར་བཤད་པ་ནི། སྨྲས་པ་ཚེ་དང་ལྡན་པ་གང་ཡང་ཁྱོད་ཀྱིས་འདི་སྐད་དུ་སེམས་མེད་པའི་ཕྱིར་སེམས་དེ་ལ་ཡང་ཆགས་པ་མེད་དོ་ཞེས་སོགས་ནི། དེ་ལྟ་ཡིན་ཏེ། ཚེ་དང་ལྡན་པ་རབ་འབྱོར་དེར་ཡང་མ་ཟད་དེ། གཟུགས་ལ་ཆགས་པ་མེད་དོ་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ལ་ཡང་ཆགས་པ་མེད་དོ་ཞེས་པའི་བར་གྱིས་གསུངས་ཏེ། གློ་བུར་རྣམ་དག་བསྟན་ཏོ། ། འོ་ན་སྔར་གློ་བུར་རྣམ་དག་བསྟན་པ་དང་བཟློས་སོ་ཞེ་ན། སྔ་མས་ནི་གཟུགས་ནས་རྣམ་མཁྱེན་གྱི་བར་ཆོས་གང་གིས་ཀྱང་ཆགས་པ་མེད་དོ་ཞེས་བསྟན་ལ།
ཕྱི་མས་ནི་མེད་པའི་ཆོས་གང་གིས་ཀྱང་ཆགས་པ་མི་བྱེད་ཅེས་བསྟན་ཏེ། ཡུལ་ཅན་ཡོད་མེད་གང་གིས་ཀྱང་ཆགས་པར་མི་བྱེད་ཅེས་བསྟན་ཏེ། རྒྱས་པར་བཤད་ཟིན་ཏོ། ། དོན་བསྡུ་བ་ནི། ཚེ་དང་ལྡན་པ་ཤཱ་རིའི་བུ་བྱང་སེམས་ཆེན་པོའི་ཡུམ་ལ་དེ་ལྟར་སྤྱོད་པ་ནི། བྱང་ཆུབ་ཀྱི་སེམས་མི་མཉམ་པ་དང་མཉམ་པའི་སེམས་ཞེས་པ་ནས། སེམས་དཔའ་ཆེན་པོ་ཞེས་བྱའོ་ཞེས་པའི་བར་གྱིས་གསུངས་སོ། ། རབ་འབྱོར་གྱིས་བཤད་པའི་རྟོགས་པ་ཆེན་པོའི་དོན་བསྟན་ཟིན་ཏོ། ། འདིའི་དོན་རྒྱན་ལས་ཀྱང་རྟོགས་པ་ཆེན་པོ་བསྟན་ཏོ། ། བཞི་པ་གནས་བརྟན་གང་པོས་སེམས་དཔའ་ཆེན་པོའི་ཚིག་གི་དོན་བཤད་པ་ནི།
དེ་ནས་ཚེ་དང་ལྡན་པ་བྱམས་མའི་བུ་གང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་དོན་གང་གི་སླད་དུ་ཞེས་པ་ནས། དེའི་སླད་དུ་བྱང་ཆུབ་སེམས་དཔའ་ལ་སེམས་དཔའ་ཆེན་པོ་ཞེས་བགྱི་ཞེས་པའི་བར་གྱིས་བཤད་དེ། དེ་ལ་བསམ་པ་རྒྱ་ཆེ་བ་དང༌། སྒྲུབ་པ་ཆེ་བ་དང༌། ལམ་འབྲས་བུ་དང་བཅས་པ་ཆེ་བའོ། ། དང་པོ་ནི། གོ་ཆ་ཆེན་པོ་བགོས་པའི་སེམས་ཅན་ལགས་ཏེ། སེམས་ཅན་མང་པོའི་དོན་དུ་བྱང་ཆུབ་ཀྱི་སྤྱོད་པ་ལ་བརྩོན་འགྲུས་ཀྱིས་གོ་ཆ་བགོས་པའི་ཕྱིར་རོ། ། གཉིས་པ་ནི་ཐེག་པ་ཆེན་པོ་ལ་ཡང་དག་པར་ཞུགས་པ་ཞེས་པས་བསྟན་ཏེ།
རང་གཞན་གྱི་དོན་བསྒྲུབ་པའི་ཐེག་པ་ཆེན་པོ་ལ་ཞུགས་པའི་ཕྱིར་རོ། ། གསུམ་པ་ནི་ཐེག་པ་ཆེན་པོ་ལ་ཡང་དག་པར་གནས་པ་ཞེས་པས་བསྟན་ཏེ། འབྲས་བུ་རྒྱ་ཆེན་པོ་སྒྲུབ་བྱེད་ཀྱི་ཐེག་ཆེན་ལ་གནས་པའི་ཕྱིར་རོ། ། དེ་ལ་གོ་ཆ་ཆེན་པོ་བགོས་པའི་སྒྲ་ནི། བསམ་པ་རྒྱ་ཆེན་པོས་བསྟན་ལ། ཐེག་ཆེན་ལ་ཡང་དག་པར་ཞུགས་པ་ཞེས་པས་ནི། མོས་པས་སྤྱོད་པའི་ས་ནས་བཟུང་སྟེ། ས་བདུན་པའི་བར་གྱི་སྤྱོད་པ་བསྟན་ཏོ། ། ཡང་དག་པར་གནས་པ་ཞེས་པས་ནི། ས་བརྒྱད་པ་ཡན་ཆད་ཀྱི་སྤྱོད་པ་བསྟན་ཏོ་ཞེས་འབུམ་ཊཱི་ཀ་ནས་བཤད་དོ། །
གང་པོས་བཤད་པ་དེ་ཉིད་རྒྱས་པར་བཤད་པ་ལ། དྲི་བ་གསུམ་གྱི་དྲི་བ་དང་པོ་ནི། ཚེ་དང་ལྡན་པ་ཤཱ་རིའི་བུས་ཚེ་དང་ལྡན་པ་བྱམས་མའི་བུ་ལ་འདི་སྐད་ཅེས་སྨྲས་སོ། ། ཚེ་དང་ལྡན་པ་གང་པོ་ཇི་ཙམ་གྱིས་ན། བྱང་ཆུབ་སེམས་དཔའ་སེམས་དཔའ་ཆེན་པོས་གོ་ཆ་བགོས་པ་ཞེས་བྱ་ཞེས་པའོ། ། དེའི་ལན་གྱིས་གོ་སྒྲུབ་བསྟན་པ་ལ། གོ་ཆ་ཆེན་པོ་བགོས་པ་རྣམ་པ་གཉིས་ཏེ། བསམ་པ་རྒྱ་ཆེ་བ་དང༌། སྒྲུབ་པ་རྒྱ་ཆེ་བའོ། ། བསམ་པ་རྒྱ་ཆེ་བ་ཡང་གསུམ་སྟེ།
ཡུལ་ཡོངས་སུ་ཆད་པ་མེད་པ་དང༌། སེམས་ཅན་ཡོངས་སུ་ཆད་པ་མེད་པ་དང༌། སྦྱོར་བ་ཡོངས་སུ་ཆད་པ་མེད་པའོ། ། དང་པོ་ནི། གང་པོས་སྨྲས་པ། ཚེ་དང་ལྡན་པ་ཤ་ར་དྭ་ཏིའི་བུ། འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ནི། སེམས་ཅན་ཉུང་ཟད་ཉི་ཚེ་གཅིག་གི་དོན་དུ་སྦྱིན་པའི་ཕ་རོལ་ཏུ་ཕྱིན་པ་ལ་གནས་ཤིང༌། སྦྱིན་པ་གཏོང་བ་མ་ཡིན་གྱི། སེམས་ཅན་ཐམས་ཅད་ཀྱི་དོན་དུ་ཞེས་པ་ནས།
ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང་ཤེས་རབ་བསྒོམ་མོ་ཞེས་པའི་བར་གྱིས་བསྟན་ཏེ། ས་ཕྱོགས་འདི་ཙམ་ཚུན་ཆད་ཀྱི་སེམས་ཅན་རྣམས་ཀྱི་དོན་དུ་ཕ་རོལ་ཕྱིན་དྲུག་ལ་སྤྱོད་པ་མ་ཡིན་གྱི། ཕྱོགས་བཅུ་མུ་མཐའ་མེད་པའི་སེམས་ཅན་གྱི་དོན་དུ་སྤྱོད་དོ་ཞེས་པའི་དོན་ནོ། ། གཉིས་པ་སེམས་ཅན་ཡོངས་སུ་ཆད་པ་མེད་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོ་ནི། སེམས་ཅན་འདི་སྙེད་ཅིག་ཅེས་པ་ནས། སེམས་ཅན་ཐམས་ཅད་ཀྱི་དོན་དུ་གོ་ཆ་ཆེན་པོ་གྱོན་ཏེ་ཞེས་པའི་བར་གྱིས་བསྟན་ཏེ། སེམས་ཅན་གྲངས་ཡོངས་སུ་ཆད་པ་མྱ་ངན་ལས་འདའ་བར་བྱའོ་སྙམ་དུ་མི་སེམས་ཀྱི། སེམས་ཅན་གྲངས་མེད་པ་མྱ་ངན་ལས་འདའ་བར་བྱའོ་སྙམ་དུ་སེམས་པར་བྱེད་དོ་ཞེས་པས་བསྟན་ཏོ། ། གསུམ་པ་སྦྱོར་བ་ཡོངས་སུ་ཆད་པ་མེད་པ་ནི།
དེ་འདི་སྙམ་དུ་སེམས་ཏེ། བདག་གིས་ཀྱང་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱའོ་ཞེས་པ་ནས། མ་འདྲེས་པ་བཅོ་བརྒྱད་ཀྱི་བར་ལ་སྦྱར་ཏེ། སེམས་བསྐྱེད་ནས། ཚེ་དང་ལྡན་པ་ཤཱ་རིའི་བུ་དེ་ཙམ་གྱིས་ན་བྱང་ཆུབ་སེམས་དཔའ་སེམས་དཔའ་ཆེན་པོ་གོ་ཆ་ཆེན་པོ་བགོས་པ་ཞེས་བྱའོ་ཞེས་པའི་བར་གྱིས་བསྟན་ཏོ། ། བསམ་པ་རྒྱ་ཆེ་བ་བསྟན་ཟིན་ཏོ། ། སྒྲུབ་པ་རྒྱ་ཆེ་བ་ནི། ཚེ་དང་ལྡན་པ་ཤཱ་རིའི་བུ་གཞན་ཡང་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། སྦྱིན་པ་གང་ཡོངས་སུ་བཏང་བ་དེ་དག་ཉན་ཐོས་དང་ཞེས་པ་ནས། སྟེང་གི་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དག་ན།
སངས་རྒྱས་བཅོམ་ལྡན་འདས་བཞུགས་པ་རྣམས་ཀྱང་ཆེད་དུ་བརྗོད་པ་ཆེད་དུ་བརྗོད་ཅིང་མིང་ཡོངས་སུ་བརྗོད་པར་མཛད་དེ། འཇིག་རྟེན་གྱི་ཁམས་ཆེ་གེ་མོ་ཞིག་ན། བྱང་ཆུབ་སེམས་དཔའ་སེམས་དཔའ་ཆེན་པོ་གོ་ཆ་བགོས་པ་འདི་ལྟ་བུ་ཞིག་སེམས་ཅན་ཡོངས་སུ་སྨིན་པར་བྱེད་དོ། ། སངས་རྒྱས་ཀྱི་ཞིང་ཡོངས་སུ་དག་པར་བྱེད་དོ། ། རྫུ་འཕྲུལ་གྱིས་རྣམ་པར་རྩེའོ་ཞེས་སྒྲ་བརྗོད་པ་མཛད་ཅིང༌། དབྱངས་རྗེས་སུ་སྒྲོག་གོ་ཞེས་པའི་བར་གྱིས་བསྟན་ཏེ། དེ་ལ་སྦྱིན་པ་ཡོངས་སུ་རྫོགས་པར་བྱའོ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཐབས་མཁས་པའི་གོ་ཆ་ཆེན་པོ་བགོས་ཏེ། ཚེ་དང་ལྡན་པ་ཤ་ར་དྭ་ཏིའི་བུ། དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་གོ་ཆ་ཆེན་པོ་བགོས་པ་ཞེས་བྱའོ་ཞེས་པའི་བར་གྱིས་ནི་སྦྱོར་བ་རྣམ་མཁྱེན་ཡིད་བྱེད་དང་ལྡན་པ་དང༌།
དངོས་གཞི་ཕྱིན་དྲུག་རེ་རེའི་ནང་དུ་དྲུག་དྲུག་ཚང་བར་ཉམས་སུ་ལེན་པ་དང༌། རྗེས་དགེ་བ་བྱང་ཆུབ་ཏུ་བསྔོ་བ་སྟེ་ཁྱད་པར་གསུམ་ལྡན་དུ་བསྟན་ཏོ། ། ཤར་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དག་ནི་ཞེས་སོགས་ཀྱིས་ནི་སྒྲུབ་པའི་ཕན་ཡོན་བསྟན་ཏོ། ། ཅི་ཙམ་གྱིས་ན་གོ་ཆ་ཆེན་པོ་བགོས་པ་ཞེས་བྱ་ཞེས་དྲིས་པའི་དྲིས་ལན་བསྟན་ཟིན་ཏོ། ། འདི་དག་གི་དོན་ནི་རྒྱན་ལས། དེ་དག་སོ་སོར་སྦྱིན་ལ་སོགས། ། ཞེས་ཚིགས་སུ་བཅད་པ་གཅིག་གསུངས་སོ། ། ཅི་ཙམ་གྱིས་ན་ཐེག་པ་ཆེན་པོ་ལ་ཡང་དག་པར་ཞུགས་པར་རིག་པར་བྱ་ཞེས་སོགས་ཀྱི་དྲིས་ལན་སྟོན་པ་ལ། ཐེག་པ་ཆེན་པོ་ལ་ཡང་དག་པར་ཞུགས་པ་དང༌། འཇུག་ཡུལ་ཐེག་པ་ཆེན་པོ་ལ་དྲི་བ་གཉིས་སོ། །
དེ་ལ་ཐེག་པ་ཆེན་པོ་ལ་ཞུགས་པ་དང༌། ཐེག་པ་ཆེན་པོ་ཞིབ་ཏུ་བསྟན་པའི་ཕྱིར་དུ་གང་པོས་སྨྲས་པ་ནི། ཚེ་དང་ལྡན་པ་ཞེས་སོགས་ཀྱིས་ཐེག་པ་ཆེན་པོ་ལ་ཞུགས་པ་རྣམ་པ་དགུ་བསྟན་ཟིན་ཏོ། ། དེ་ལ་དྲི་བ་དང་པོ་ནི་སྨྲས་པ་ཚེ་དང་ལྡན་པ་གང་པོ་ཅི་ཇི་ཙམ་གྱིས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཐེག་པ་ཆེན་པོ་ལ་ཡང་དག་པར་ཞུགས་པ་ཞེས་བྱ། དྲི་བ་གཉིས་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོའི་ཐེག་པ་ཆེན་པོ་ནི་གང་ཡིན་ཞེས་པའོ། ། ལན་གྱི་འཇུག་པའི་སྒྲུབ་པ་བཤད་པ་ནི། གང་པོས་སྨྲས་པ། ཚེ་དང་ལྡན་པ་ཤཱ་རིའི་བུ་ཞེས་སོགས་ཏེ། གང་པོས་ཐེག་ཆེན་ལ་ཞུགས་པ་རྣམ་པ་བཅུ།
ཐེག་པ་ཆེན་པོ་རྣམ་པ་བཅུ་བསྟན་ནས། དེ་ལྟར་ཐེག་པ་ཆེན་པོ་ལ་ཡང་དག་པར་ཞུགས་པ་ཡིན་ནོ་ཞེས་བྱ་བ་བསྟན་ཏོ། ། དེ་ལ་ཕ་རོལ་ཏུ་ཕྱིན་པ་དྲུག་སྤྱོད་པ་ལ་གནས་ནས་བསམ་གཏན་བཞི་དང༌། ཚད་མེད་བཞི་དང༌། གཟུགས་མེད་པའི་སྙོམས་པར་འཇུག་པ་བཞི་དང༌། བཅུ་གཉིས་པོ་དེ་དག་སྒོམ་པར་བྱེད་ཅིང༌། དེ་དག་གི་རོ་མྱོང་བར་ཡང་མི་བྱེད། དེ་དག་གི་དབང་གིས་རྣམ་སྨིན་ཡོངས་སུ་མྱོང་བར་ཡང་མི་བྱེད་པ་ཡིན་པ་དང༌། དེ་དག་ཐེག་པ་ཆེན་པོ་ཡིན་པ་དང༌། དེ་དག་གི་རྣམ་པ་དང༌།
རྟགས་དང༌། མཚན་མ་ཡིད་ལ་བྱེད་པ་དང༌། རྗེས་ཐོབ་ཏུ་སེམས་ཅན་ཐམས་ཅད་དང་དགེ་བ་ཐུན་མོང་དུ་བྱས་ཏེ་བྱང་ཆུབ་ཏུ་བསྔོ་བ་ནི་ཐེག་པ་ཆེན་པོ་ལ་ཡང་དག་པར་ཞུགས་པ་ཡིན་ནོ། ། ཞེས་བསྟན་ནས། དེ་དག་ཞིང་ཏུ་བཤད་པ་ནི། སེམས་དཔའ་ཆེན་པོ་ཕ་རོལ་ཏུ་ཕྱིན་པ་དྲུག་ལ་སྤྱོད་དེ། དེ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་ཅིང༌། འདོད་པས་དབེན། སྡིག་ཏོ་མི་དགེ་བའི་ཆོས་ཀྱིས་དབེན་ཞེས་སོགས་གསུངས་པ་ནི། གཙོ་བོར་སྦྱིན་པའི་ཕར་ཕྱིན་ལ་སྤྱོད་དེ།
ཞར་ལ་བསམ་གཏན་དང༌། ཚད་མེད་པ་དང༌། གཟུགས་མེད་ཀྱི་སྙོམས་འཇུག་བསྒོམས་པས་ཐེག་ཆེན་ལ་ཡང་དག་པར་ཞུགས་པ་ཡིན་ནོ་ཞེས་བསྟན་ཏོ། ། དེ་ལ་འདོད་པས་དབེན་པ་དང༌། སྡིག་ཏོ་མི་དགེ་བའི་ཆོས་ཀྱིས་དབེན་པ་ཞེས་པ་ནི་བསམ་གཏན་དང་པོའི་ཡོན་ཏན་ནོ། ། རྟོག་པ་དང་བཅས་པ་ཞེས་པ་ནས། བསམ་གཏན་དང་པོ་ལ་བསྒྲུབས་ཏེ་ཉེ་བར་གནས་སོ་ཞེས་པས་ནི་རང་བཞིན་བཤད་དོ། ། དེ་ལ་འདོད་པས་དབེན་པ་ནི། འདོད་པའི་ཉོན་མོངས་པ་དང་བྲལ་བ་དང༌། འདོད་ཡོན་ལྔ་ལ་ཆགས་པ་དང་བྲལ་བའི་ཕྱིར་རོ། །
སྡིག་ཏོ་མི་དགེ་བའི་ཆོས་ཀྱིས་དབེན་པ་ནི། འདོད་པའི་ཉོན་མོངས་ཀྱི་རྒྱུ་ལས་བྱུང་བའི་ལུས་ངག་ཡིད་གསུམ་གྱི་ཉེས་པ་དང་བྲལ་བའི་ཕྱིར། རྟོག་དཔྱོད་གཉིས་ཀ་དང་བཅས་པ་ཡང་ཡིན་ཏེ། འདོད་པའི་ཉེས་དམིགས་འཛིན་པའི་རྣམ་རྟོག་ཕྲ་རགས་དང་བཅས་པའི་ཕྱིར་རོ། ། བསམ་གཏན་གཉིས་པ་ནི། རྟོག་དཔྱོད་གཉིས་ཀྱི་སྐྱོན་མཐོང་ནས་དེ་སྤོང་བ་ལ་བརྩོན་པས། རྣམ་པར་རྟོག་པ་དང་དཔྱོད་པ་ཉེ་བར་ཞི་ཞེས་བྱའོ། ། རྟོག་དཔྱོད་དང་བྲལ་བས་ནང་ཡོངས་སུ་དྭངས་ཏེ། སེམས་ཀྱི་རྒྱུད་གཅིག་ཏུ་གྱུར་པས་ཞེས་པས་ནི། དམིགས་པ་གཅིག་ལ་སེམས་རྒྱུན་ཆགས་སུ་གྱུར་པའི་དམིགས་པ་སྔར་ལས་ཁྱད་པར་དུ་གྱུར་པའོ། །
རྟོག་དཔྱོད་གཉིས་ཀ་མེད་པ་ནི་དེ་གཉིས་ལ་འདོད་ཆགས་དང་བྲལ་བའོ། ། དགའ་བ་ནི་ཡིད་ཤེས་ཀྱི་འཁོར་དུ་གྱུར་པའི་ཚོར་བ་དང༌། བདེ་བ་ནི་དབང་ཤེས་ཀྱི་འཁོར་དུ་གྱུར་པའོ། ། བསམ་གཏན་གསུམ་པ་ལ་དགའ་བ་ལ་འདོད་ཆགས་དང་བྲལ་བ་ཞེས་སྨོས་པ་ནི། ཡིད་བདེ་ཉོན་མོངས་པ་ཅན་དང་བྲལ་བའོ། ། དྲན་པ་ནི་བསམ་གཏན་གྱི་དམིགས་རྣམ་མི་བརྗེད་པའོ། ། ཤེས་བཞིན་ནི་མི་མཐུན་ཕྱོགས་བྱུང་མ་བྱུང་ལ་རྟོག་པའོ། ། བཏང་སྙོམས་ནི་འདུ་བྱེད་བཏང་སྙོམས་སོ། ། བསམ་གཏན་བཞི་པ་ལ་བདེ་བ་ཡང་སྤངས་ཞེས་པ་ནས། བདེ་བ་དང་སྡུག་བསྔལ་ཡང་མེད་པ་ཞེས་པའི་བར་གྱིས་ནི་ཚོར་བ་སྔ་མ་བཞིན་སྤངས་པར་བསྟན་ཏོ། །
བཏང་སྙོམས་དང་དྲན་པ་ནི་སྔ་མ་བཞིན་ནོ། ། ཡོངས་སུ་དག་པ་ནི་བསམ་གཏན་གྱི་སྐྱོན་བརྒྱད་ལས་གྲོལ་བའོ། ། བྱམས་པ་དང་ལྡན་པའི་སེམས་ཞེས་པས་ནི། ཕྱོགས་བཅུ་རྒྱས་པར་བཀང་སྟེ་མོས་པར་བྱས་ཤིང་རྣམ་པར་སྤྱོད་དོ་ཞེས་པའི་བར་གྱིས་ནི་སྦྱིན་པའི་ཕར་ཕྱིན་རྫོགས་པར་སྒྲུབ་པའི་ཞར་ལ། ཚད་མེད་པ་བཞི། རྫོགས་པར་བསྒོམས་པས་ཐེག་ཆེན་ལ་ཞུགས་པར་བསྟན་ཏོ། ། ཚད་མེད་པ་ཞེས་པའི་དོན་ནི། སེམས་ཅན་ཚད་མེད་པ་ལ་དམིགས་པ་དང༌། ཚོགས་གཉིས་ཚད་མེད་པའི་རྒྱུར་གྱུར་པ་དང༌། སྟོབས་སོགས་སངས་རྒྱས་ཀྱི་ཆོས་ཚད་མེད་པའི་རྒྱུར་གྱུར་པའི་ཕྱིར་ཚད་མེད་པ་ཞེས་བྱའོ། །
ཚད་མེད་པ་བཞི་པོ་རེ་རེ་ལའང་སེམས་ཅན་ལ་དམིགས་པ་དང༌། ཆོས་ལ་དམིགས་པ་དང༌། དམིགས་པ་མེད་པའི་ཚད་མེད་པ་སྟེ་གསུམ་མོ། ། དང་པོ་ནི་མོས་པས་སྤྱོད་པའི་ས་དང༌། གཉིས་པ་ནི་ས་དང་པོ་ནས་བདུན་པའི་བར་དང༌། ཐ་མ་ནི་དག་པ་ས་གསུམ་ལ་སྒོམ་པར་བཤད་དོ། ། སེམས་རྒྱ་ཆེན་པོ་ཞེས་སོགས་ཀྱིས་ནི་ཚད་མེད་ཀྱི་ཡོན་ཏན་བསྟན་ཏེ། དེ་ལ་རྒྱ་ཆེན་པོ་ཞེས་པ་ནི། བསམ་གཏན་རྒྱ་ཆེ་བའི་ཕྱིར་རོ། ། ཤིན་ཏུ་ཡངས་པ་ནི་ཕྱོགས་བཅུའི་སེམས་ཅན་ཐམས་ཅད་ལ་སྤེལ་ཞིང་བསྒོམས་པའི་ཕྱིར་རོ། །
མི་དམིགས་པ་ནི་རྣམ་པར་མི་རྟོག་པར་རོ་གཅིག་པའི་ཕྱིར་རོ། ། ཚད་མེད་པ་ནི་སེམས་ཅན་ཚད་མེད་པ་ལ་དམིགས་པའི་ཕྱིར་རོ། ། གཅུགས་པ་མེད་པ་ནི་གནོད་པའི་བསམ་པ་མེད་པའི་ཕྱིར་རོ། ། ལྷོད་པ་མེད་པ་ནི་གཡེང་བ་དང་བྲལ་བའི་ཕྱིར་རོ། ། ཡོངས་སུ་རྫོགས་པ་དང་ཤིན་ཏུ་བསྒོམས་པ་ནི། ཀུན་རྫོབ་ཏུ་སེམས་ཅན་ལ་དམིགས་པ་དང༌། དོན་དམ་པར་མི་དམིགས་པའི་ཤེས་རབ་ཀྱིས་གོམས་པར་བྱས་པའི་ཕྱིར་རོ། ། ཆོས་ཀྱི་དབྱིངས་ཀྱི་ཀླས་ཞེས་པ་དང༌།

ནམ་མཁའི་ཁམས་ཀྱི་མཐས་གཏུགས་པའི་ཕྱོགས་བཅུ་རྒྱས་པར་བཀང་སྟེ་ཞེས་པ་ནི། ཚད་མེད་པ་དང་མུ་མཐའ་མེད་པའི་ཕྱོགས་བཅུའི་སེམས་ཅན་ཐམས་ཅད་ལ་བསྒོམ་པར་བསྟན་ཏོ། ། གཟུགས་མེད་པའི་སྙོམས་འཇུག་ལ། གཟུགས་ཀྱི་འདུ་ཤེས་ལས་འདས་པ་ནི། དབྱིབས་དང་ཁ་དོག་གི་འདུ་ཤེས་ཀྱིས་སྐྱོ་ཞིང་མ་ཆགས་པ་ནམ་མཁའ་ལྟར་མོས་པ་བསྐྱེད་པའོ། ། ཐོགས་པ་མེད་པའི་འདུ་ཤེས་ནི། རི་དང་རྩིག་པ་སོགས་པ་ལ་ཐོགས་པའི་འདུ་ཤེས་ནུབ་པའོ། ། སྣ་ཚོགས་ཀྱི་འདུ་ཤེས་ཡིད་ལ་མི་བྱེད་པ་ནི། བཟའ་བཏུང་ལ་སོགས་པ་ཡིད་ལ་བྱེད་པ་དང་བྲལ་བའོ། ། ནམ་མཁའ་མཐའ་ཡས་སོ་ཞེས་པ་ནི་ནམ་མཁའི་འདུ་ཤེས་ཐམས་ཅད་ལ་ཁྱབ་པར་གོམས་པར་བྱས་པའོ། ། རྣམ་པར་ཤེས་པ་མཐའ་ཡས་སོ་ཞེས་པ་ནི་ནམ་མཁའི་འདུ་ཤེས་སུན་ཕྱུང་ནས།
རྣམ་པར་ཤེས་པ་ཙམ་དུ་ཟད་དོ་ཞེས་པའི་ཚུལ་གྱིས་ཐམས་ཅད་ལ་ཁྱབ་པར་བསྒོམས་པའོ། ། ཅུང་ཟད་དུ་མ་ཡོད་དོ་ཞེས་པ་ནི། རྣམ་ཤེས་ལས་མ་རྟོགས་པའི་གཟུགས་ཅན་དང༌། གཟུགས་མེད་པ་གང་ཡང་མེད་པར་རྟོགས་ནས། ཐམས་ཅད་ལ་ཁྱབ་པར་བསྒོམ་པའོ། ། འདུ་ཤེས་མེད་འདུ་ཤེས་མེད་མིན་ཞེས་པའི་སྐྱེ་མཆེད་ནི། འདུ་ཤེས་རག་པ་ཡོད་པ་མ་ཡིན། ཕྲ་བ་མེད་པ་མ་ཡིན་པའི་མོས་པ་ཡིད་ལ་བྱེད་པའི་ཚུལ་གྱིས་བསྒོམ་པའོ། ། ཡང་ན་འདུ་ཤེས་རྣམ་པ་ཐམས་ཅད་དུ་བཀག་པ་མ་ཡིན་གྱི་འདུ་ཤེས་ཕྲ་མོ་འབྱུང་བའི་ཕྱིར་འདུ་ཤེས་མེད་མིན་ཞེས་བྱའོ། ། མི་དམིགས་པའི་ཚུལ་གྱིས་ཞེས་པ་ནི་འདི་དག་ལ་ཀུན་རྫོབ་ལ་སེམས་སྦྱང་བའི་ཕྱིར་བསྒོམ་པ་ཙམ་དུ་ཟད་ཀྱི།
དོན་དམ་པར་མི་དམིགས་པར་རྟོགས་པའི་ཤེས་རབ་ཀྱི་སྒོ་ནས་སྒྲོ་འདོགས་གཅོད་ཅེས་པའི་དོན་ནོ། ། མི་དམིགས་པའི་ཚུལ་གྱིས་ཞེས་པ་འདི་གོང་མ་ཐམས་ཅད་ཀྱི་མཇུག་ཏུ་ཡང་སྦྱར་རོ། ། སྦྱིན་པའི་ཕ་རོལ་ཏུ་ཕྱིན་པ་སྒྲུབ་པའི་ཞར་ལ། བསམ་གཏན་བཞི་དང་ཚད་མེད་པ་བཞི་དང༌། གཟུགས་མེད་པའི་སྙོམས་པར་འཇུག་པ་བཞི། དེ་དག་མི་དམིགས་པའི་ཚུལ་གྱིས་ཉེ་བར་བསྒྲུབས་ཏེ་གནས་པ་ཞེས་ཐམས་ཅད་ཀྱི་མཇུག་ཏུ་སྦྱར་རོ། ། སྦྱིན་པའི་ཕར་ཕྱིན་ལ་གནས་ནས་བསམ་གཏན་སོགས་ཆོས་བཅུ་གཉིས་བསྒྲུབ་པ་དང༌། དགེ་བའི་རྩ་བ་རྣམ་མཁྱེན་དུ་བསྔོ་བའི་ཚུལ་སྦྱིན་པའི་ཕ་རོལ་ཏུ་ཕྱིན་པ་ལ་སྦྱར་བ་བཞིན་དུ། ཕ་རོལ་ཏུ་ཕྱིན་པ་ལྷག་མ་ལྔ་པོ་རེ་རེ་ལ་ཡང་སྦྱར་ནས། རྣམ་པ་ཐམས་ཅད་མཁྱེན་པ་ཉིད་དུ་བསྔོ་བ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ།
ཚེ་དང་ལྡན་པ་ཤ་ར་དྭ་ཏིའི་བུ་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཐེག་པ་ཆེན་པོ་ལ་ཡང་དག་པར་ཞུགས་སོ་ཞེས་བྱའོ་ཞེས་པའི་བར་གྱིས་དྲི་བ་དང་པོའི་ལན་བསྟན་ཏེ། བསམ་གཏན་དང་གཟུགས་མེད་པའི་སྒྲུབ་པ་བསྟན་ཟིན་ཏོ། ། སྦྱིན་སོགས་ལ་འཇུག་པའི་སྒྲུབ་པ་ནི། དྲི་བ་གཉིས་པ་ཐེག་པ་ཆེན་པོ་གང་ཡིན་ཞེས་པའི་ལན་གྱིས་གསུངས་ཏེ། ཚེ་དང་ལྡན་པ་ཤ་ར་དྭ་ཏིའི་བུ་གཞན་ཡང་བྱང་ཆུབ་སེམས་དཔའ་ཆེན་པོ་བྱམས་པ་དང་ལྡན་པའི་སེམས་རྒྱ་ཆེན་པོ་ཞེས་པ་ནས། འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་ཏུ་ཕྱིན་པའོ་ཞེས་པའི་བར་གྱིས་ནི་སྦྱིན་པའི་ཕར་ཕྱིན་བསྟན་ཏོ། ། སེམས་བསྐྱེད་པ་གཞན་གྱི་གོ་སྐབས་མི་འབྱེད་པ་ནི་ཚུལ་ཁྲིམས་སོ། ། བཟོད་པ་དང༌། མོས་པ་དང༌། རྟོག་པ་དང༌།
སེམས་ཤིང་ཁོང་དུ་ཆུད་པར་བྱེད་པ་ནི་བཟོད་པའོ། ། སེམས་ཅན་དང་རྣམ་མཁྱེན་གྱི་དོན་དུ་བརྩོན་འགྲུས་ཉམས་པར་མི་བྱེད་པ་ནི་བརྩོན་འགྲུས་སོ། ། རྣམ་ཐར་སོགས་ལ་འཇུག་ཀྱང་ཉན་རང་གིས་སར་མི་ལྟུང་བ་ནི་བསམ་གཏན་ནོ། ། བསམ་གཏན་སོགས་ཆོས་བཅུ་གཉིས་དང༌། སྡུག་བདེན་གྱི་རྣམ་པ་མི་རྟག་སོགས་དང༌། རྣམ་ཐར་སྒོ་གསུམ་ལ་རྟོག་ཀྱང་མི་དམིགས་ཤིང་རློམ་སེམས་མེད་པ་ནི་ཤེས་རབ་སྟེ། སྦྱིན་སོགས་ཕར་ཕྱིན་དྲུག་གི་སྤྱོད་པས་ཐེག་པ་ཆེན་པོའོ། ། ཡང་ལམ་ལ་འཇུག་པའི་སྒྲུབ་པ་ནི། ཚེ་དང་ལྡན་པ་ཤ་ར་དྭ་ཏིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོའི་ཐེག་པ་ཆེན་པོ་ནི། རྣམ་པ་ཐམས་ཅད་དུ་དྲན་པ་ཉེ་བར་བཞག་པ་བཞི་བསྒོམ་པ་དང་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་བསྒོམས་ཏེ། ཚེ་དང་ལྡན་པ་ཤ་ར་དྭ་ཏིའི་བུ། འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཐེག་པ་ཆེན་པོའོ་ཞེས་པའི་བར་གྱིས་བསྟན་ཏེ། རྣམ་པ་ཐམས་ཅད་དུ་ཞེས་པ་ནི་དུས་དང་གནས་སྐབས་ཐམས་ཅད་དུ་ཞེས་པའོ། ། ཚད་མེད་བཞི་ལ་འཇུག་པའི་སྒྲུབ་པ་ནི། ཚེ་དང་ལྡན་པ་ཤ་ར་དྭ་ཏིའི་བུ་གཞན་ཡང་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པའི་ཏིང་ངེ་འཛིན་ལ་སྙོམས་པར་འཇོག་ཅིང་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་སྟེ་ཚེ་དང་ལྡན་པ་ཤཱ་རིའི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཐེག་པ་ཆེན་པོ་ཞེས་པའི་བར་གྱིས་གསུངས་ཏེ། ཚད་མེད་བཞི་ལ་གཙོ་བོར་སྒྲུབ་ནས་ཞར་ལ་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བསྒྲུབ་པ་བསྟན་ཏོ། ། ཡང་མི་དམིགས་པའི་འཇུག་སྒྲུབ་ནི། ནང་སྟོང་པ་ཉིད་ཤེས་ཀྱང་དམིགས་པའི་ཚུལ་གྱིས་མ་ཡིན་ནོ་ཞེས་བྱ་བ་ནས་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཤེས་ཀྱང༌།
དམིགས་པའི་ཚུལ་གྱིས་མ་ཡིན་ཏེ་ཞེས་པ་ནས། ཐེག་པ་ཆེན་པོའོ་ཞེས་པའི་བར་གྱིས་ལྟ་བའི་ཐེག་ཆེན་བསྟན་ཏོ། ། ཆོས་ཐམས་ཅད་ལ་སེམས་མི་འཁྲུག་ཅེས་སོགས་ནི། རྣམ་པར་མི་གཡེངས་ཤིང་མཉམ་པར་བཞག་པའི་ཐེག་པ་ཆེན་པོའོ། ། གཉིས་སུ་མེད་པའི་ཆོས་ཉིད་ཐེག་པ་ཆེན་པོ་ཡིན་པ་ནི་རྟག་ཅེས་བྱ་བར་ཤེས་པ་མི་འཇུག མི་རྟག་ཅེས་བྱ་བར་ཤེས་པ་མི་འཇུག་ཅེས་པ་ནས། ཐེག་པ་ཆེན་པོའི་ཞེས་པའི་བར་རོ། ། ཁམས་གསུམ་མཉམ་པ་ཉིད་ཀྱི་ཐེག་པ་ཆེན་པོ་ནི། འདོད་པའི་ཁམས་སུ་ཤེས་པ་འཇུག་པར་མི་བྱེད་ཅེས་པ་ནས། ཐེག་པ་ཆེན་པོའོ་ཞེས་པའི་བར་རོ། །
ཆོས་ཐམས་ཅད་མཉམ་པ་ཉིད་ཀྱི་ཐེག་པ་ཆེན་པོ་ནི། འཇིག་རྟེན་པའི་ཆོས་ལ་ཡང་ཤེས་པ་འཇུག་པར་མི་བྱེད་ཅེས་པ་ནས། ཐེག་པ་ཆེན་པོའོ་ཞེས་པའི་བར་རོ། ། སྔར་ཐེག་པ་ཆེན་པོ་ལ་ཡང་དག་པར་གནས་པའི་ཕྱིར། སེམས་པ་ཆེན་པོའོ་ཞེས་གསུངས་པ་ལ། ཇི་ཙམ་གྱིས་ན་ཐེག་པ་ཆེན་པོ་ལ་གནས་པའི་ཞེས་བྱ་ཞེས་དྲིས་པའི་ལན་གྱིས་འཇུག་པའི་སྒྲུབ་པའི་ལྷག་མ་བཞི་བསྟན་ཏོ། ། སྨྲས་པ་ཚེ་དང་ལྡན་པ་གང་པོ་ཅི་ཙམ་གྱིས་ན་བྱང་སེམས་ཆེན་པོ་ཐེག་པ་ཆེན་པོ་ལ་གནས་ཞེས་བྱ། གང་པོས་སྨྲས་པ། ཚེ་དང་ལྡན་པ་ཤཱ་རིའི་བུ་ཞེས་སོགས་ཏེ། ས་བརྒྱད་པ་ཡན་ཆད་ལ་གནས་པའི་རྣམ་པར་མི་རྟོག་པའི་སྤྱོད་པ་དྲུག་བསྟན་ཏེ།
དེ་ལ་དང་པོ་ཕ་རོལ་ཏུ་ཕྱིན་པའི་སྤྱོད་པ་ནི། འཁོར་གསུམ་རྣམ་དག་ལ་འཇུག་པའི་སྒྲུབ་པ་བསྟན་ཏེ། སྦྱིན་པའི་ཕ་རོལ་ཏུ་ཕྱིན་པ་ལ་ཡང་དག་པར་གནས་ཀྱང༌། དེས་སྦྱིན་པ་གང་ཡང་མ་དམིགས་ཞེས་པ་ནས། མི་དམིགས་པའི་ཚུལ་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཡང་དག་པར་གནས་པ་ཞེས་པའི་བར་རོ། ། ཆེད་དུ་བྱ་བ་ལ་འཇུག་པའི་སྒྲུབ་པ་ནི། སྤྱོད་པ་གསུམ་གྱིས་བསྟན་ཏེ། དེ་ལ་སྟོང་པ་ཉིད་ཀྱི་སྤྱོད་པ་ནི། ཚེ་དང་ལྡན་པ་ཤཱ་རིའི་བུ་གཞན་ཡང་བྱང་སེམས་ཆེན་པོ་རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་ཡིད་ལ་བྱ་བ་མ་འདྲེས་པས་ཞེས་པ་ནས། དངོས་པོ་མེད་པའི་ངོ་བོ་ཉིད་སྟོང་པ་ཉིད་སྒོམ་མོ་ཞེས་པའི་བར་གྱིས་གསུངས་སོ། །
ཡིད་ལ་བྱེད་པ་མ་འདྲེས་པ་ཞེས་བྱ་བ་ནི། ཉན་རང་གི་ཡིད་བྱེད་མ་འདྲེས་པའོ། ། སྒོམ་པ་རྣམ་པར་བསྒོམ་པའི་དོན་དུ་ཞེས་པ་ནི། ངོ་བོ་ཉིད་མེད་པ་བསྒོམ་པའི་དོན་དུ་ཆོས་དེ་དག་མི་དམིགས་པའི་ཚུལ་གྱིས་སྒོམ་ཞེས་པའི་དོན་ནོ། ། གཉིས་པ་དཀར་པོའི་ཆོས་ཐམས་ཅད་ལ་མི་རྟོག་པར་བསྒོམ་པའི་སྤྱོད་པ་ནི། སྒོམ་པ་རྣམ་པར་བསྒོམ་པའི་དོན་དུ་དེ་མི་དམིགས་པའི་ཚུལ་གྱིས་དྲན་པ་ཉེ་བར་བཞག་པ་བཞི་བསྒོམ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་བསྒོམ་མོ་ཞེས་པའི་བར་རོ་ཚེ་དང་ལྡན་པ་ཞེས་པ་ནས། ཐེག་པ་ཆེན་པོ་ལ་ཡང་དག་པར་གནས་པར་ཤེས་པར་བྱའོ་ཞེས་པའི་བར་ནི། ཐེག་པ་ཆེན་པོ་ལ་ཡང་དག་པར་གནས་པའི་དྲིས་ལན་ཐམས་ཅད་ཀྱི་མཇུག་ཏུ་སྦྱར་རོ། ། གསུམ་པ་ཆོས་ཐམས་ཅད་མི་དམིགས་པའི་སྤྱོད་པ་ནི།
བྱང་ཆུབ་སེམས་དཔའ་དམིགས་སུ་མེད་པའི་ཕྱིར་འདི་ལྟ་སྟེ། བྱང་ཆུབ་སེམས་དཔའ་ཞེས་བྱ་བ་འདི་ནི་ཐ་སྙད་ཙམ་དུ་ཟད་དོ་ཞེས་བྱ་བར་ཤེས་སོ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཅེས་བྱ་བ་འདི་ནི་མིང་ཙམ་དུ་ཟད་པའི་བར་དུ། དེ་བཞིན་ཉིད་དང༌། མ་ནོར་བ་དེ་བཞིན་ཉིད་དང༌། གཞན་མ་ཡིན་པ་དེ་བཞིན་ཉིད་དང༌། ཆོས་ཉིད་དང༌། ཆོས་ཀྱི་དབྱིངས་དང༌། ཆོས་ཀྱི་གནས་ཉིད་དང༌། ཆོས་སྐྱོན་མེད་པ་ཉིད་དང༌།
ཡང་དག་པའི་མཐའ་དང༌། བྱང་ཆུབ་དང་སངས་རྒྱས་དམིགས་སུ་མེད་པའི་ཕྱིར། སངས་རྒྱས་ཞེས་བྱ་བ་འདི་ནི་མིང་ཙམ་དུ་ཟད་དོ་ཞེས་བྱ་བར་ཡང་དག་པར་ཤེས་ཏེ་ཞེས་སྦྱར་ནས་གསུངས་སོ། ། ཚེ་དང་ལྡན་པ་ཞེས་པ་ནས། ཡང་དག་པའི་སར་གནས་པར་ཤེས་པར་བྱའོ་ཞེས་པའི་བར་ནི། དྲི་བ་དང་མཐུན་པའི་ལན་སྦྱར་བའོ། ། ཐེག་པ་ཆེན་པོ་ལ་ཡང་དག་པར་གནས་པ་ཞེས་པས་ནི། ས་བརྒྱད་པ་ཡན་ཆད་ཀྱི་བྱང་ཆུབ་སེམས་དཔའི་སྤྱོད་པ་ལ་གནས་པར་བསྟན་ཏོ། ། མངོན་པར་ཤེས་པ་ལ་འཇུག་པའི་བསྒྲུབ་པ་ནི། དབང་གི་སྤྱོད་པས་བསྟན་ཏེ།
ཚེ་དང་ལྡན་པ་ཤཱ་རིའི་བུ་གཞན་ཡང་བྱང་སེམས་ཆེན་པོ་སེམས་དང་པོ་བསྐྱེད་པ་ནས། སྙིང་པོ་བྱང་ཆུབ་ལ་འཇུག་གི་བར་དུ་མངོན་པར་ཤེས་པ་ཐམས་ཅད་ཡོངས་སུ་རྫོགས་པར་བྱས་ཤིང་ཞེས་པ་ནས། སེམས་ཅན་ཡོངས་སུ་སྨིན་པར་བྱེད་ཀྱང༌། གཉིས་སུ་མེད་པའི་ས་ལ་གནས་ཤིང་ལུས་ཇི་ལྟ་བུས་སེམས་ཅན་རྣམས་ཀྱི་དོན་བྱ་བའི་མཐུ་ཡོད་པ་དེ་ལྟ་བུའི་ལུས་ཆེད་དུ་བསམས་ཤིང་ཡོངས་སུ་འཛིན་ཏོ་ཞེས་པའི་བར་གྱིས་བསྟན་ཏོ། ། རྣམ་པ་ཐམས་ཅད་མཁྱེན་པ་ཉིད་ལ་འཇུག་པའི་སྒྲུབ་པ་ནི། མངོན་པར་རྫོགས་པར་བྱང་ཆུབ་པའི་སྒྲུབ་པས་བསྟན་ཏེ། དེ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་ཐོབ་པར་མ་གྱུར་གྱི་བར་དུ་ཞེས་པ་ནས། ཆོས་ཀྱི་འཁོར་ལོ་རབ་ཏུ་བསྐོར་རོ་ཞེས་པའི་བར་གྱིས་བསྟན་ཏོ། ། ཐེག་པ་ཆེན་པོ་ལ་གནས་པའི་ཕན་ཡོན་བསྟན་པ་ནི། དེ་བླ་ན་མེད་པ་ཡང་དག་པར་མངོན་པར་རྫོགས་པར་སངས་རྒྱས་ནས།
ཤར་ཕྱོགས་ཀྱི་འཇིག་རྟེན་གྱི་ཁམས་ཞེས་པ་ནས། ཆོས་ཀྱི་འཁོར་ལོ་བསྐོར་བར་བྱེད་དོ་ཞེས་གྲགས་པ་སྒྲོག་ཅིང་དབྱངས་སུ་བརྗོད་པ་མཛད་དོ་ཞེས་པའི་བར་གྱིས་གསུངས་ཏེ། དོན་ནི་སངས་རྒྱས་རྣམས་ཀྱི་བྱང་ཆུབ་ཀྱི་སེམས་རྣམས་ཀྱི་ཡོན་ཏན་བརྗོད་པར་མཛད་པའོ། ། དེ་ལྟར་ན་ཚེ་དང་ལྡན་པ་ཤ་ར་དྭ་ཏིའི་བུ་ཞེས་པ་ནས། གནས་པར་ཤེས་པར་བྱའོ་ཞེས་པའི་བར་གྱིས་དོན་བསྡུས་སོ། ། བྱམས་མའི་བུ་གང་པོས་གོ་ཆ་ཆེན་པོ་བགོས་པ་ཞེས་བཤད་པ་ནས། བཅོམ་ལྡན་འདས་རང་གིས་གོ་ཆ་ཆེན་པོའི་དོན་ཇི་ལྟར་བཞེད་སྙམ་ནས། རབ་འབྱོར་གྱིས་བཅོམ་ལྡན་འདས་ལ་དྲིས་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། གོ་ཆ་ཆེན་པོ་བགོས་པའི་བར་རོ། །
ལན་ལ་སྦས་དོན་ཚོགས་སྒྲུབ་བཅུ་བདུན་ལས། དང་པོ་སྙིང་རྗེ་ལ་སོགས་པའི་ཚོགས་བཅུ་གསུངས་ཤིང༌། དངོས་དོན་གོ་ཆ་ཆེན་པོ་བགོས་པའི་དོན། བཅོམ་ལྡན་འདས་ཀྱིས་བཤད་པའི་འགྲེས་དགུ་དང༌། བཅོམ་ལྡན་འདས་ཀྱི་དགོངས་པ་དང་སྦྱར་ནས་རབ་འབྱོར་གྱིས་བཤད་པའི་འགྲེས་གཉིས་ཏེ། འགྲེས་བཅུ་གཅིག་གིས་གོ་ཆ་ཆེན་པོ་བགོས་པ་བསྟན་ཏོ། ། དེ་དག་གི་སྦས་དོན་ཚོགས་དང་པོ་བཅུ་གཉིས་བཤད་དོ། ། དེ་ལ་འགྲེས་དང་པོ་ནི་སྦྱིན་སོགས་དཀར་པོའི་ཆོས་ཐམས་ཅད་ཀྱི་གོ་ཆ་བགོས་པ་དང༌། སངས་རྒྱས་ཀྱི་སྐུའི་གོ་ཆ་བགོས་པ་དང༌། གོ་ཆ་བགོས་པའི་ཚུལ་སྒྱུ་མའི་དཔེ་དང་སྦྱར་ནས་གསུངས་སོ། །
དང་པོ་ནི། རབ་འབྱོར་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཐེག་པ་ཆེན་པོའི་གོ་ཆ་གྱོན་ཅིང༌། འདི་ལྟ་སྟེ། སྦྱིན་པའི་ཕ་རོལ་ཏུ་ཕྱིན་པའི་གོ་ཆ་བགོས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་གོ་ཆ་བགོས་ཞེས་པའི་བར་རོ། ། གཉིས་པ་ནི་སངས་རྒྱས་ཀྱི་སྐུའི་གོ་ཆ་བགོས་པ་ལ་གསུམ་སྟེ། འོད་ཀྱིས་འཇིག་རྟེན་གྱི་ཁམས་སྣང་བར་བྱེད་པ་དང༌། རྫུ་འཕྲུལ་གྱིས་འཇིག་རྟེན་གྱི་ཁམས་གཡོ་བར་བྱེད་པ་དང༌། གཞན་དོན་ཕྲིན་ལས་སྒྲུབ་པའོ། ། དང་པོ་ནི།
སངས་རྒྱས་ཀྱི་སྐུའི་གོ་ཆ་བགོས་ནས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་སྣང་བས་རྒྱས་པར་བཀང་སྟེ་ཞེས་པ་ནས། སྟེང་གི་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་སྣང་བས་རྒྱས་པར་འགེངས་སོ་ཞེས་པའི་བར་རོ། ། གཉིས་པ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་རྣམ་པ་དྲུག་ཏུ་རབ་ཏུ་བསྐྱོད་དོ་ཞེས་པ་ནས། སངས་རྒྱས་བཅོམ་ལྡན་འདས་རྣམས་བཞུགས་ཤིང་འཚོ་སྐྱོང་བ་དེ་དང་དེ་དག་ཏུ་སྐྱེའོ་ཞེས་པའི་བར་རོ། ། དེ་ཡང་སྟོང་གསུམ་གྱི་སེམས་ཅན་གྱི་དོན་བྱེད་པ་དང༌། ཕྱོགས་བཅུ་རེ་རེ་ཞིང་སེམས་ཅན་གྱི་དོན་མཛད་པ་ལ་སྦྱར་བའོ། ། དང་པོ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ནི་ཞེས་པ་ནས་དེ་དང་དེ་དག་ཏུ་སྐྱེའོ་ཞེས་པའི་བར་རོ། །
གཉིས་པ་ནི། དེས་ཤར་ཕྱོགས་ཀྱི་འཇིག་རྟེན་གྱི་ཁམས་ཞེས་པ་ནས། དེ་དང་དེ་དག་ཏུ་སྐྱེའོ་ཞེས་པའི་བར་རོ། ། གསུམ་པ་གོ་ཆ་བགོས་ཚུལ་སྒྱུ་མའི་དཔེ་དང་སྦྱར་ནས་བཤད་པ་ནི། རབ་འབྱོར་དེ་ལ་ཅི་སྙམ་དུ་སེམས་སྒྱུ་མའི་མཁན་པོ་དང་ཞེས་པ་ནས། གོ་ཆ་ཆེན་པོ་བགོས་ཞེས་བྱའོ་ཞེས་པའི་བར་ཏེ། ཐ་སྙད་དུ་བྱ་བ་བྱེད་པར་སྣང་ཡང་དོན་ལ་མེད་པར་སྒྱུ་མའི་དཔེ་བསྟན་ཏོ། ། རབ་འབྱོར་སྒྱུ་མའི་ཆོས་ཉིད་ཉེ་བར་བཟུང་ནས་ཞེས་པ་ནི། སྣང་ཡང་སྣང་བ་ལྟར་མེད་པ་སྒྱུ་མའི་ཆོས་ཉིད་ཡིན་པས་དེའི་དཔེ་ཉེ་བར་བཟུང་ནས་ཞེས་པའོ། ། དེ་བཞིན་ཉིད་ཀྱི་ཕྱིར་ཞེས་པ་ནི།
སྒྱུ་མའི་ཆོས་ཉིད་དེ་བཞིན་དུ་གྲུབ་པའི་ཕྱིར་ཏེ། སྟོང་པ་ཉིད་ཀྱི་ཆོས་ཀྱིས་སོ་ཞེས་པའི་དོན་ནོ། ། སྒྱུ་མའི་ཆོས་ཉིད་སྣང་ཡང་རང་བཞིན་མེད་པའི་དོན་ཉེ་བར་བཟུང་ནས་གཞན་དོན་བྱེད་ཚུལ་དེ་བཞིན་དུ་གྲུབ་པའི་ཕྱིར་ཏེ། སྣང་ཡང་བདེན་པས་སྟོང་པ་ནི་ཆོས་རྣམས་ཀྱི་ཆོས་ཉིད་ཡིན་ཞེས་པའི་དོན་ནོ། ། སྒྱུ་མི་འགྲེས་དང་པོ་བསྟན་ཟིན་ཏོ། ། སྦས་དོན་སྙིང་རྗེ་ཆེན་པོའི་ཚོགས་ཀྱང་དེ་བཞིན་ཉིད་ཀྱིས་བསྟན་ཏོ། ། སྦྱིན་སོགས་ཕ་རོལ་ཏུ་ཕྱིན་པ་དྲུག་གི་ཚོགས་བསྟན་པ་ལ། དང་པོ་སྦྱིན་པའི་ཚོགས་སྒྱུ་མའི་དཔེས་བསྟན་པ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་གོ་ཆ་བགོས་པ་ནི། སྦྱིན་པའི་ཕ་རོལ་ཏུ་ཕྱིན་པ་ལ་གནས་ཤིང་ཞེས་པ་ནས།
གོ་ཆ་ཆེན་པོ་བགོས་པ་ཞེས་བྱའོ་ཞེས་པའི་བར་རོ། ། དེ་ལ་སེམས་ཅན་གང་ཡང་ཅི་ཡང་བྱེད་པ་མེད་དོ་ཞེས་པའི་བར་གྱིས་དོན་བསྟན་ཏོ། ། དེ་ཅིའི་ཕྱིར་ཞེས་པ་ནས། དེ་བཞིན་གཤེགས་པའི་ཕྱིར་ཏེ་ཞེས་པའི་བར་གྱི་དཔེའོ། ། རབ་འབྱོར་དེ་ལྟ་བུའི་ཞེས་པ་ནས་གོ་ཆ་བགོས་ཞེས་བྱའོ་ཞེས་པའི་བར་ནི་དོན་བསྡུ་བ་སྟེ་འགྲེས་གཉིས་པའོ། ། དེ་བཞིན་དུ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ། དོན་དང༌། དཔེ་དང༌། དོན་བསྡུ་དང་གསུམ་གྱིས་བསྟན་ཏེ། སྒྱུ་མའི་འགྲེས་གསུམ་པའོ། །
བཟོད་པ་ལ་སྦྱར་བ་ནི་བཞི་པའོ། ། བརྩོན་འགྲུས་ལ་སྦྱར་བ་ནི་ལྔ་པའོ། ། བསམ་གཏན་ལ་སྦྱར་བ་ནི་དྲུག་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྦྱར་བ་ནི་བདུན་པའོ། ། འགྲེས་བརྒྱད་པ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་གོ་ཆ་ཆེན་པོ་བགོས་ཤིང༌། ཤར་ཕྱོགས་ཀྱི་འཇིག་རྟེན་གྱི་ཁམས་ཞེས་པ་ནས། ཡང་དག་པར་བསྐུལ་ཞིང་གཞོག་གོ ། འགོད་དོ་ཞེས་པའི་བར་གྱིས་གསུངས་ཏེ། གསུངས་ཚུལ་ནི།
ཤར་ཕྱོགས་ཀྱི་འཇིག་རྟེན་གྱི་ཁམས་ཀྱི་སེམས་ཅན་ཕ་རོལ་ཏུ་ཕྱིན་པ་དྲུག་ལ་འགོད་པ་དང༌། ལྷོ་ཕྱོགས་ཀྱི་འཇིག་རྟེན་གྱི་ཁམས་ཀྱི་སེམས་ཅན་ཕ་རོལ་ཏུ་ཕྱིན་པ་དྲུག་ལ་འགོད་པ་ནས། སྟེང་ཕྱོགས་ཀྱི་འཇིག་རྟེན་གྱི་ཁམས་ཀྱི་སེམས་ཅན་ཕ་རོལ་ཏུ་ཕྱིན་པ་དྲུག་ལ་འགོད་པའི་ཚུལ་གྱིས་བཤད་ཅིང༌། སྒྱུ་མའི་དཔེ་དང་སྦྱར་བ་ནི། རབ་འབྱོར་འདི་ལྟ་སྟེ། དཔེར་ན་སྒྱུ་མའི་མཁན་པོ་ཞེས་པ་ནས། ཆོས་རྣམས་ཀྱི་ཆོས་ཉིད་ཀྱིས་དེ་བཞིན་པའི་ཕྱིར་ཏེ་ཞེས་པའི་བར་རོ། ། དོན་བསྡུ་བ་ནི་རབ་འབྱོར་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་གོ་ཆ་བགོས་པ་ཞེས་བྱའོ་ཞེས་གསུངས་པ་ཡིན་ནོ། ། འགྲེས་དགུ་པ་བསམ་པ་རྒྱ་ཆེ་བས་ཞི་གནས་ཀྱི་ཚོགས་བཤད་པ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་གོ་ཆ་བགོས་པ་ནི།
རྣམ་པ་ཐམས་ཅད་མཁྱེན་པ་ཉིད་ཀྱི་སེམས་ཀྱི་རྣམ་པར་སྤྱོད་ཅིང་ཞེས་པ་ནས། ཆོས་རྣམས་ཀྱི་ཆོས་ཉིད་པས་དེ་བཞིན་པའི་ཕྱིར་ཏེ། རབ་འབྱོར་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་གོ་ཆ་བགོས་པ་ཞེས་བྱའོ་ཞེས་པའི་བར་གྱིས་གསུངས་ཏེ། འདི་ལ་གདུལ་བྱ་དཀར་པོའི་ཆོས་ལ་འགོད་པ། བསམ་པ་རྒྱ་ཆེན་པོ་ལ་འཇུག་པ། སྒྱུ་མའི་དཔེས་བསྟན་པའོ། ། དང་པོ་ནི། སེམས་བསྐྱེད་པ་གཞན་གྱིས་གོ་མི་འབྱེད་དེ། བདག་གིས་སེམས་ཅན་འདི་སྙེད་གཅིག་ནི། སྦྱིན་པའི་ཕ་རོལ་ཏུ་ཕྱིན་པ་ལ་འགོད་པར་བྱའོ། །
འདི་སྙེད་གཅིག་ནི་འགོད་པར་མི་བྱའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་འགོད་པར་བྱའོ། ། འདི་སྙེད་གཅིག་ནི་འགོད་པར་མི་བྱའོ་ཞེས་བྱ་བར་སེམས་བསྐྱེད་པའི་གོ་མི་འབྱེད་ཀྱི་ཞེས་པའི་བར་དུ་གསུངས་སོ། ། གཉིས་པ་ནི། དེ་འདི་སྙམ་དུ་སེམས་ཏེ་བདག་གིས་སེམས་ཅན་ཚད་མེད་གྲངས་མེད་པ་སྦྱིན་པའི་ཕ་རོལ་ཏུ་ཕྱིན་པ་ལ་འགོད་པར་བྱའོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་འགོད་པར་བྱའོ་སྙམ་དུ་སེམས་བསྐྱེད་པར་གྱུར་ན་ཞེས་པའི་བར་དུ་གསུངས་སོ། ། གསུམ་པ་ཐ་སྙད་དུ་ཡོད་ཀྱང་དོན་ལ་མེད་པ་སྒྱུ་མའི་དཔེ་བསྟན་པ་ལ། སྒྱུ་མའི་དཔེ་བཤད་པ་དང༌། དོན་ལ་སྦྱར་བ་དང༌། དང་པོ་ནི།
རབ་འབྱོར་དེ་ཅི་སྙམ་དུ་སེམས། སྒྱུ་མའི་མཁན་པོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་འགོད་པར་གྱུར་པ་ཡོད་དམ། གསོལ་པ་བཅོམ་ལྡན་འདས་དེ་ནི་མ་མཆིས་སོ་ཞེས་པའི་བར་གྱིས་གསུངས་སོ། ། གཉིས་པ་དོན་ལ་སྦྱར་བ་ནི། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བཞིན་དུ་ཞེས་པ་ནས། ཆོས་རྣམས་ཀྱི་ཆོས་ཉིད་ཀྱིས་དེ་བཞིན་པའི་ཕྱིར་ཏེ། རབ་འབྱོར་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོས་གོ་ཆ་བགོས་པ་ཞེས་བྱའོ་ཞེས་པས་གསུངས་ཏེ། བཅོམ་ལྡན་འདས་ཀྱིས་གསུངས་པའི་འགྲེས་དགུ་པོ་བསྟན་ཟིན་ཏོ། །
འདིས་ཞི་གནས་ཀྱི་ཚོགས་ཀྱང་བསྟན་པ་ཡིན་ནོ། ། ལྷག་མཐོང་གི་ཚོགས་བསྟན་པ་ནི། བཅོམ་ལྡན་འདས་ཀྱི་དགོངས་པ་དང་སྦྱར་བའི་རབ་འབྱོར་གྱིས་གསུངས་པའི་འགྲེས་གཉིས་ཀྱིས་བསྟན་ཏེ། རབ་འབྱོར་གྱིས་གསོལ་པ་བཅོམ་ལྡན་འདས་བདག་གིས་བཅོམ་ལྡན་འདས་ཀྱིས་གསུངས་པའི་དོན་འཚལ་ཏེ་ཞེས་པ་ནས། དེ་ཅིའི་སླད་དུ་ཞེ་ན། བཅོམ་ལྡན་འདས་དེ་ནི་འདི་ལྟར་གཟུགས་གཟུགས་ཀྱིས་སྟོང་ངོ་ཞེས་བྱ་བ་ནས་གོ་ཆ་མ་མཆིས་པའི་གོ་ཆ་བགོས་པར་རིག་པར་བྱའོ་ཞེས་པའི་བར་དུ་གསུངས་སོ། ། དེ་ལ་དང་པོ། དོན་དམ་པར་གོ་ཆ་མ་མཆིས་པར་བསྟན་པ་ནི། རང་གི་མཚན་ཉིད་སྟོང་པ་ཉིད་ཀྱི་སླད་དུ། གོ་ཆ་མ་མཆིས་པའི་གོ་ཆ་བགོས་པར་རིག་པར་བགྱིའོ་ཞེས་པའོ། །
གོ་ཆ་མ་མཆིས་པའི་གཏན་ཚིགས་ནི། དེ་ཅིའི་སླད་དུ་ཞེ་ན་ཞེས་པ་ནས། གོ་ཆ་ཆེན་པོ་ཡང་གོ་ཆ་ཆེན་པོས་སྟོང་སྟེ། བཅོམ་ལྡན་འདས་རྣམ་གྲངས་དེས་ན་བྱང་ཆུབ་སེམས་དཔའ་སེམས་དཔའ་ཆེན་པོས་གོ་ཆ་མ་མཆིས་པའི་གོ་ཆ་བགོས་པར་རིག་པར་བྱའོ་ཞེས་པའི་བར་དུ་གསུངས་སོ། ། རབ་འབྱོར་གྱིས་གོ་ཆ་མ་མཆིས་པའི་དོན་བཤད་པ་ལ། བཅོམ་ལྡན་འདས་ཀྱིས་བསྟོད་པ་མཛད་པ་ནི། བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནས། དེ་དེ་བཞིན་ཏེ་ཞེས་པའི་བར་རོ། ། བཅོམ་ལྡན་འདས་ཀྱིས་དེའི་གཏན་ཚིགས་གསུངས་པ་ནི། དེ་ཅིའི་ཕྱིར་ཞེས་པ་ནས།
མངོན་པར་མ་བྱས་པའོ་ཞེས་པའི་བར་རོ། ། གཏན་ཚིགས་དེ་ཉིད་ཀྱི་དོན་སླར་ཡང་ཞུས་པ་ནི། གསོལ་པ་བཅོམ་ལྡན་འདས་ཅིའི་སླད་དུ་ཞེས་པ་ནས། མངོན་པར་མ་བགྱིས་པ་ལགས་ཞེས་པའི་བར་རོ། ། ལན་ནི། རྣམ་པ་ཐམས་ཅད་མཁྱེན་པ་ཉིད་མ་བྱས་ཞེས་པ་ནས། མངོན་པར་མ་བྱས་སོ་ཞེས་པའི་བར་རྣམས་ཀྱིས་དམ་བཅའ་བསྟན་ཅིང༌། རབ་འབྱོར་བྱེད་པ་དམིགས་སུ་མེད་པའི་ཕྱིར་ཞེས་པའི་བར་གྱིས་གཏན་ཚིགས་བསྟན་ནས། དེ་ཉིད་རྒྱས་པར་བཤད་པ་ནི། དེ་ཅིའི་ཕྱིར་ཞེ་ན་ཞེས་སོགས་ཏེ།
གཟུགས་མི་བྱེད་རྣམ་པར་མི་བྱེད་མངོན་པར་མི་བྱེད་དོ་ཞེས་པ་ནས། ཕུང་པོ་ལྷག་མ་དང༌། ཁམས་བཅོ་བརྒྱད་ཀྱི་བར་དུ་སྦྱར་ནས་གསུངས་སོ། ། གཏན་ཚིགས་ནི་དེ་ཅིའི་ཕྱིར་ཞེ་ན། དེ་ཤིན་ཏུ་མ་དམིགས་པའི་ཕྱིར་རོ། ། ཡང་སྔར་བྱེད་པའི་སྐྱེས་བུ་བཅུ་གཉིས་ལ་སྦྱར་ནས་གཏན་ཚིགས་ཤིན་ཏུ་མ་དམིགས་པའི་ཕྱིར་རོ། ། སྒྱུ་མའི་དཔེ་བརྒྱད་དང༌། རྟེན་འབྲེལ་བཅུ་གཉིས་དང༌། སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་དང༌། ཆོས་ཉིད་ཀྱི་རྣམ་གྲངས་དང༌།
མཁྱེན་པ་གསུམ་གྱི་བར་དང༌། རྣམ་པར་མི་བྱེད་དེ་ཞེས་སྦྱར་ནས། གཏན་ཚིགས་ནི་དེ་ཅིའི་ཕྱིར་ཞེ་ན། དེ་ཤིན་ཏུ་མ་དམིགས་པའི་ཕྱིར་རོ་ཞེས་བཤད་དོ། ། དོན་བསྡུ་བ་ནི། རབ་འབྱོར་རྣམ་གྲངས་དེས་ན་ཞེས་པ་ནས། གོ་ཆ་མེད་པའི་གོ་ཆ་བགོས་ཞེས་པའི་བར་གྱིས་གསུངས་སོ། ། རབ་འབྱོར་གྱིས་གསུངས་པའི་འགྲེས་དང་པོ་བསྟན་ཟིན་ནས། གཉིས་པ་མ་བཅིངས་མ་གྲོལ་བའི་འགྲེས་ནི། གསོལ་པ་བཅོམ་ལྡན་འདས་བདག་གིས་ཞེས་པ་ནས།
མ་བཅིངས་མ་གྲོལ་བའོ་ཞེས་པའི་ཕྲེང་གཅིག་གོ ། འདིས་ནི་ཟུང་དུ་འབྲེལ་བའི་ཚོགས་བསྟན་པ་ཡིན་ནོ། ། རབ་འབྱོར་གྱིས་ཕུང་པོ་ལྔ་མ་བཅིངས་མ་གྲོལ་བར་བསྟན་པ་ལ། གང་པོས་དྲིས་པ་ནི། དེ་ནས་ཚེ་དང་ལྡན་པ་བྱམས་གང་གི་བུས་ཞེས་པ་ནས། རྣམ་པར་ཤེས་པ་མ་བཅིངས་མ་གྲོལ་བ་ཡིན་ནམ་ཞེས་པའི་བར་ནི་དྲི་བའོ། ། སྨྲས་པ། ཚེ་དང་ལྡན་པ་གང་པོ་ཞེས་པ་ནས། རྣམ་པར་ཤེས་པ་ནི་མ་བཅིངས་མ་གྲོལ་བའོ་ཞེས་པས་ནི་ལན་བཏབ་པའོ། ། སླར་ཡང་མ་བཅིངས་མ་གྲོལ་བའི་ཕུང་པོ་གང་ཡིན་ཞེས་གང་པོས་དྲིས་པ་ནི།
གང་པོས་སྨྲས་པ་ཞེས་པ་ནས། རྣམ་པར་ཤེས་པ་གང་ཡིན་ཞེས་པའི་བར་རོ། ། ལན་ལ་རྨི་ལམ་སོགས་སྒྱུ་མའི་དཔེ་བརྒྱད་དང་སྦྱར་ནས། དུས་གསུམ་གྱིས་བསྡུས་པའི་ཕུང་པོ་མ་བཅིངས་མ་གྲོལ་བར་བསྟན་པ་ནི། ཚེ་དང་ལྡན་པ་གང་པོ་ཞེས་པ་ནས། རྣམ་པར་ཤེས་པ་མ་བཅིངས་མ་གྲོལ་བའོ་ཞེས་པའི་བར་གྱིས་གསུངས་ཏེ། དེ་ལ་རྨི་ལམ་ལྟ་བུའི་གཟུགས་དེ་ནི་ཞེས་པ་ནས། སྤྲུལ་པ་ལྟ་བུའི་རྣམ་པར་ཤེས་པ་དེ་ནི་མ་བཅིངས་མ་གྲོལ་བའོ་ཞེས་པའི་བར་གྱིས་ནི་ཕུང་པོ་ལྔ་སྒྱུ་མའི་དཔེ་བརྒྱད་དང་སྦྱར་ནས་བསྟན་པའོ། ། དེས་དེ་ཉིད་ཀྱི་སྒོ་ནས་དུས་གསུམ་གྱིས་བསྡུས་པའི་ཕུང་པོ་མ་བཅིངས་མ་གྲོལ་བར་སྟོན་པ་ནི། ཚེ་དང་ལྡན་པ་གང་པོ་འདས་པའི་གཟུགས་ནི་ཞེས་པ་ནས།
ད་ལྟར་བྱུང་བའི་རྣམ་པར་ཤེས་པ་མ་བཅིངས་མ་གྲོལ་བའོ་ཞེས་པའི་བར་གྱིས་བསྟན་ཏོ། ། མ་བཅིངས་མ་གྲོལ་བའི་གཏན་ཚིགས་དང་དམ་བཅའ་སྦྱར་ནས་བསྟན་པ་ནི། དེ་ཅིའི་ཕྱིར་ཞེ་ན། ཚེ་དང་ལྡན་པ་གང་པོ། གཟུགས་མེད་པའི་ཕྱིར་ཞེས་སོགས་ཀྱིས་གསུངས་ཏེ། དངོས་པོ་མེད་པའི་གཏན་ཚིགས་དང༌། མ་སྐྱེས་པའི་གཏན་ཚིགས་ཀྱིས་ཕུང་པོ་ལྔ་མ་བཅིངས་མ་གྲོལ་བར་བསྟན་པའི་འགྲེས་དང༌། གཏན་ཚིགས་གསུམ་པོ་དེ་ཉིད་ཀྱིས་དགེ་བའི་ཕུང་པོ་དང༌། མི་དགེ་བ་དང༌། ལུང་མ་བསྟན་གྱི་ཕུང་པོ་དང༌།
འཇིག་རྟེན་དང་འཇིག་རྟེན་ལས་འདས་པ་དང༌། ཟག་པ་ཡོད་མེད་ཀྱི་ཕུང་པོ་མ་བཅིངས་མ་གྲོལ་བར་བསྟན་པའོ། ། ཡང་གཏན་ཚིགས་གསུམ་པོ་དེ་ཉིད་ཀྱིས་གཟུགས་ནས་རྣམ་མཁྱེན་གྱི་བར་མ་བཅིངས་མ་གྲོལ་བ་དང༌། བྱང་ཆུབ་སེམས་དཔའ་དང་སངས་རྒྱས་དང་ཆོས་ཀྱི་རྣམ་གྲངས་དང༌། ཆོས་ཐམས་ཅད་འདུས་བྱས་དང་འདུས་མ་བྱས་གཉིས་སུ་བསྡུས་ནས། གཉིས་པ་མ་བཅིངས་མ་གྲོལ་བར་བསྟན་པའོ། ། འདི་དག་གིས་ནི་གཏན་ཚིགས་གསུམ་གྱིས་ཆོས་ཐམས་ཅད་མ་བཅིངས་མ་གྲོལ་བའི་འགྲེས་བསྟན་ཏོ། ། མ་བཅིངས་མ་གྲོལ་བ་ཉིད་ཆོས་ཐམས་ཅད་ཀྱི་སྒོར་བསྟན་པའི་འགྲེས་ནི། ཆོས་ཐམས་ཅད་མ་བཅིངས་མ་གྲོལ་བར་རྟོགས་ན། རྣམ་མཁྱེན་ཐོབ་པའི་སྒོའམ་རྒྱུར་འགྱུར་བའི་ཕྱིར་ཆོས་ཀྱི་སྒོ་ཞེས་བྱའོ་ཞེས་སྟོན་པ་སྟེ།
འགྲེས་ནི། དེས་ན་སྦྱིན་པའི་ཕ་རོལ་ཏུ་ཕྱིན་པ་ནི་མ་བཅིངས་མ་གྲོལ་བའོ་ཞེས་པ་ནས། རྣམ་མཁྱེན་གྱི་བར་དང༌། སངས་རྒྱས་དང༌། བྱང་ཆུབ་སེམས་དཔའ་དང༌། ཆོས་ཀྱི་དབྱིངས་ཀྱི་རྣམ་གྲངས་མ་བཅིངས་མ་གྲོལ་བར་བསྟན་པའི་བར་ཏེ། དཀར་པོའི་ཆོས་ཐམས་ཅད་མ་བཅིངས་མ་གྲོལ་བར་རྟོགས་པ་ཉིད་ཆོས་ཐམས་ཅད་ཀྱི་སྒོར་བསྟན་པའོ། ། མ་བཅིངས་མ་གྲོལ་བ་ལ་གནས་པའི་ཕན་ཡོན་བསྟན་པ་ནི། མ་བཅིངས་མ་གྲོལ་བའི་སྦྱིན་པའི་ཕ་རོལ་ཏུ་ཕྱིན་པ་ལ་གནས་ཞེས་པ་ནས། མ་བཅིངས་མ་གྲོལ་བའི་སེམས་ཅན་རྣམས་ཐེག་པ་གསུམ་ལ་རབ་ཏུ་འགོད་པར་འགྱུར་རོ་ཞེས་པའི་བར་རོ། །
ཕན་ཡོན་གྱི་དོན་བསྡུ་བ་ནི། ཚེ་དང་ལྡན་པ་གང་པོ་དེ་ལྟར་ན་ཞེས་པ་ནས། ཁོང་དུ་ཆུད་པར་བྱེད་དོ་ཞེས་པའི་བར་ཕྲེང་གཅིག་གོ ། མ་བཅིངས་མ་གྲོལ་བའི་འགྲེས་ཀྱི་ཐུན་མོང་གི་དོན་བསྡུ་བ་ནི། ཚེ་དང་ལྡན་པ་གང་པོ་དེ་ལྟར་ན་ཞེས་པ་ནས། གོ་ཆ་བགོས་པར་རིག་པར་བྱའོ་ཞེས་པའི་བར་གྱིས་བསྟན་ཏེ། བཅོམ་ལྡན་འདས་ཀྱིས་གསུངས་པའི་གོ་ཆ་ཆེན་པོའི་དོན་བསྟན་ཟིན་ནོ། ། བྱང་ཆུབ་སེམས་དཔའ་སེམས་དཔའ་ཆེན་པོའི་ལེའུ་སྟེ་བརྒྱད་པ་རྣམ་པར་བཤད་པའོ།། ༈ དགུ་པ་ཏིང་ངེ་འཛིན་གྱི་ལེའུ་བཤད་པ། ཏིང་ངེ་འཛིན་གྱི་ལེའུ་འདི་ནས་ཕ་རོལ་ཏུ་ཕྱིན་པ་དྲུག
སྟོང་པ་ཉིད་བཅོ་བརྒྱད། ཏིང་ངེ་འཛིན་བརྒྱ་ཉི་ཤུ་སྟོན་ཏེ། ཕྱིན་དྲུག་ནི་ཐབས་ཀྱི་ཚོགས་སོ། ། སྟོང་པ་ཉིད་ནི་ཡེ་ཤེས་ཀྱི་ཚོགས་སོ། ། ཏིང་ངེ་འཛིན་ནི་བསོད་ནམས་ཀྱི་ཚོགས་སོ། ། སྔར་བཅོམ་ལྡན་འདས་ཀྱིས་ཐེག་པ་ཆེན་པོ་ལ་ཡང་དག་པར་ཞུགས་པ་ཞེས་པའི་ཚིག་བཟུང་ནས་རབ་འབྱོར་གྱིས་བཅོམ་ལྡན་འདས་ལ་ཐེག་པ་ཆེན་པོའི་དོན་རྣམ་པ་ལྔ་ཞུས་པ་ནི། ཐེག་པ་ཆེན་པོ་ནི་གང་ལགས། ཐེག་པ་ཆེན་པོ་ལ་ཇི་ལྟར་ཡང་དག་པར་ཞུགས་པར་རིག་པར་བགྱི། ཐེག་པ་དེ་གང་ནས་ངེས་པར་འབྱུང་བ་ལགས། ཐེག་པ་དེ་གང་དུ་གནས་པར་འགྱུར་བ་ལགས།
ཐེག་པ་དེས་སུ་ཞིག་ངེས་པར་འབྱུང་བར་འགྱུར་ཞེས་དྲི་བ་རྣམ་པ་ལྔས་དྲིས་སོ། ། དེ་ལ་ཐེག་པ་ཆེན་པོ་གང་ལགས་ཞེས་ཞུས་པའི་ལན་ལ། ཐེག་པ་ཆེན་པོ་ཉི་ཤུ་རྩ་གཅིག་བསྟན་པ་ལ། ཐེག་ཆེན་གསུམ་བསྟན་པ་ནི། ཕ་རོལ་ཏུ་ཕྱིན་པ་དྲུག་ཐེག་པ་ཆེན་པོ་ཡིན་པ་དང༌། སྟོང་ཉིད་ཐེག་ཆེན་ཡིན་པ་དང༌། ཏིང་ངེ་འཛིན་རྣམས་ཐེག་པ་ཆེན་པོ་ཡིན་པར་བསྟན་པའོ། ། དང་པོ་ལ་མདོར་བསྟན་པ་དང་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི།
རབ་འབྱོར་ཕ་རོལ་ཏུ་ཕྱིན་པ་དྲུག་ནི་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་སྟེ་ཞེས་པའི་བར་རོ། ། རྒྱས་པར་བཤད་པ་ནི། ཕ་རོལ་ཏུ་ཕྱིན་པ་རེ་རེ་ལ་ཡང་སྦྱོར་བ་རྣམ་མཁྱེན་ཡིད་བྱེད་དང༌། དངོས་གཞི་སྦྱིན་སོགས་ལ་གནས་ནས་གཞན་དེ་ལ་འགོད་པ་དང༌། རྗེས་དགེ་བ་བྱང་ཆུབ་ཏུ་བསྔོ་བ་སྟེ། ཁྱད་པར་གསུམ་ལྡན་དྲི་བ་དང་ལན་གཉིས་གཉིས་ཀྱི་སྒོ་ནས་གསུངས་སོ། ། དོན་བསྡུ་བ་ནི། དེ་ནི་རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོའི་ཐེག་པ་ཆེན་པོ་ཞེས་པའོ། ། གཉིས་པ་སྟོང་ཉིད་ཐེག་པ་ཆེན་པོར་བསྟན་པ་ལ།
མདོར་བསྟན། རྒྱས་བཤད། དོན་བསྡུ་བའོ། ། དང་པོ་ནི། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོའི་ཐེག་པ་ཆེན་པོ་ནི་འདི་ལྟ་སྟེ། ནང་སྟོང་པ་ཉིད་དང་ཞེས་པ་ནས། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཅེས་པའི་བར་རོ། ། རྒྱས་པར་བཤད་པ་ནི། དེ་ལ་ནང་སྟོང་པ་ཉིད་གང་ཞེ་ན་ཞེས་པ་སྟེ། དེ་ལ་མིག་སོགས་དབང་པོ་དྲུག་ནི་ནང་གི་ཆོས་ཡིན་ཏེ།
སེམས་ཀྱིས་ཟིན་པའི་ཕྱིར་མིག་ནི་མིག་གིས་སྟོང་སྟེ། ཐེར་ཟུག་ཏུ་གནས་པ་མེད་པ་དང༌། འཇིག་པ་མེད་པའི་ཕྱིར་ཞེས་པ་ནི། གལ་ཏེ་མིག་དངོས་པོར་གྲུབ་པ་ཞིག་ཡོད་ན། རྟག་པའམ་མི་རྟག་པའི་རང་བཞིན་ཡིན་གྲང་ན། དོན་དམ་པར་དངོས་པོར་མེད་པས་ཐེར་ཟུག་ཏུ་གནས་པ་དང༌། འཇིག་པ་གཉིས་ཀ་མིན་ནོ། ། དེ་ལྟར་དངོས་པོར་མེད་པས་རྟག་པ་དང་མི་རྟག་པའི་རང་བཞིན་དུ་མེད་པའི་ཕྱིར། མིག་གི་དངོས་པོས་སྟོང་པས་ན་མིག་གིས་སྟོང་ངོ་ཞེས་གསུངས་སོ། ། དེའི་རང་བཞིན་དེ་ཡིན་པའི་ཕྱིར་ཞེས་པ་ནི།
མིག་ལ་མིག་གི་དངོས་པོ་མེད་པ་ཉིད་དེའི་རང་བཞིན་ཡིན་གྱི། རྒྱུ་གཞན་གྱིས་ཀྱང་བཤིག་སྟེ་སྟོང་པར་བྱས་པ་ནི་མ་ཡིན་ནོ་ཞེས་པའི་དོན་ནོ། ། ལྷག་མ་རྣམས་ལ་ཡང་དེ་བཞིན་དུ་སྦྱར་རོ། ། ཕྱི་ནི་གཟུགས་སོགས་ཡུལ་ཏེ་སེམས་ཀྱིས་མ་ཟིན་པའི་ཕྱིར། དེ་རང་གི་ངོ་བོས་སྟོང་པ་ནི་སྟོང་ཉིད་གཉིས་པའོ། ། ནང་འཛིན་པ་དང་ཕྱི་གཟུང་བའི་ཆོས་གཉིས་རང་གི་ངོ་བོས་སྟོང་པ་ནི་སྟོང་ཉིད་གསུམ་པའོ། ། ཆོས་རྣམས་ཀྱི་སྟོང་པ་ཉིད་གང་ཡིན་པ་དེ་སྟོང་པ་ཉིད་དེས་སྟོང་པ་ནི་སྟོང་ཉིད་བཞི་པའོ། ། འདིའི་དོན་ནི་སྟོང་པ་ཉིད་ལ་སྟོང་ཉིད་གཉིས་པ་གཞན་ཡོད་པ་མ་ཡིན་གྱི། ངོ་བོ་ཉིད་ཁོ་ནས་སྟོང་ངོ་ཞེས་པའི་ཐ་ཚིག་གོ ། ཕྱོགས་བཅུ་ནི་ཆེན་པོ་ཞེས་བྱ་སྟེ།
ཐམས་ཅད་ལ་ཁྱབ་པའི་ཕྱིར་ཏེ་རང་གི་ངོ་བོས་སྟོང་པ་ནི་སྟོང་པ་ཉིད་ལྔ་པའོ། ། དོན་དམ་པ་ནི་མྱ་ངན་ལས་འདས་པ་སྟེ། ཉན་ཐོས་པ་ཁ་ཅིག་དངོས་པོར་འདོད་དོ། ། དེ་ཉིད་རང་གི་ངོ་བོས་སྟོང་པ་ནི་སྟོང་པ་ཉིད་དྲུག་པའོ། ། ཁམས་གསུམ་པོ་ནི་འདུས་བྱས་ཏེ། དེ་དེའི་ངོ་བོ་སྟོང་པ་ནི་སྟོང་ཉིད་བདུན་པའོ། ། ནམ་མཁའ་སོགས་ནི་འདུས་མ་བྱས་ཏེ། དེ་དེའི་ངོ་བོས་སྟོང་པ་ནི་སྟོང་ཉིད་བརྒྱད་པའོ། ། རྟག་ཆད་ཀྱི་མཐའ་ལས་འདས་པ་ནི་རྟེན་འབྲེལ་ཏེ། དེ་ཉིད་རྟག་ཆད་ཀྱི་མཐའ་ལས་འདས་པའི་ཆོས་ཀྱིས་སྟོང་པས་མཐའ་ལས་འདས་པ་སྟོང་པ་ཉིད་དེ་སྟོང་ཉིད་དགུ་པའོ། །
ཐོག་མ་དང་ཐ་མ་མེད་པ་ནི་འཁོར་བ་སྟེ། དེ་ཉིད་རང་གི་ངོ་བོས་སྟོང་པ་ནི་སྟོང་ཉིད་བཅུ་པའོ། ། བུམ་པ་སྔར་ཡོད་ཀྱི་ཆུ་བོ་བས་སྔར་ཡོད་ཀྱི་དངོས་པོ་དོར་བ་ལྟ་བུ་ལ་སྟོང་པར་བཞག་པ་མ་ཡིན་གྱི། ཆོས་རྣམས་ངོ་བོ་ཉིད་ཀྱིས་མེད་པས་སྔར་ཡོད་ཀྱི་དངོས་པོ་ཕྱིས་དོར་བ་མེད་པ་ནི་དོར་བ་མེད་པ་སྟེ། དེ་དེའི་ངོ་བོས་སྟོང་པ་ནི་དོར་བ་མེད་པ་སྟོང་པ་ཉིད་དེ་སྟོང་ཉིད་བཅུ་གཅིག་པའོ། ། ཆོས་རྣམས་ཀྱི་རང་བཞིན་སྟོང་པ་ཉིད་གང་ཡིན་པ་དེ་ནི། དེ་བཞིན་གཤེགས་པ་སོགས་ཀྱིས་མ་མཛད་པའི་ཕྱིར་རང་བཞིན་ཞེས་བྱའོ། ། ཆོས་ཅན་བདེན་པ་ཞིག་ཡོན་ན་དེའི་རང་བཞིན་ཡང་གྲུབ་པ་ཞིག་ན། ཆོས་ཅན་བདེན་པར་མེད་པས་དེའི་རང་བཞིན་ཀྱང་མེད་པའི་ཕྱིར་རང་བཞིན་ནི་རང་བཞིན་གྱིས་སྟོང་ངོ་ཞེས་གསུངས་ཏེ་སྟོང་ཉིད་བཅུ་གཉིས་པའོ། ། ཆོས་ཐམས་ཅད་ནི་འདུས་བྱས་འདུས་མ་བྱས་ཏེ།
དེ་རང་གི་ངོ་བོས་སྟོང་པ་ནི་ཆོས་ཐམས་ཅད་སྟོང་པ་ཉིད་དེ་སྟོང་པ་ཉིད་བཅུ་གསུམ་པའོ། ། ཆོས་ཅན་ཡོད་ན་དེའི་མཚན་ཉིད་ཀྱང་ཡོད་པར་རིགས་པ་ལས། དོན་དམ་པར་ཆོས་ཅན་མེད་པས་དེའི་མཚན་ཉིད་ཀྱང་མེད་པའི་ཕྱིར་རང་གི་མཚན་ཉིད་སྟོང་པ་ཉིད་དེ་སྟོང་ཉིད་བཅུ་བཞི་པའོ། ། དུས་གསུམ་པོ་ནི་ཕན་ཚུན་གཅིག་ལ་གཅིག་མི་དམིགས་པའི་ཕྱིར་མི་དམིགས་པ་ཞེས་བྱ་ལ། དེ་དེའི་རང་གི་ངོ་བོས་སྟོང་པ་ནི་མི་དམིགས་པ་སྟོང་པ་ཉིད་དེ་སྟོང་ཉིད་བཅོ་ལྔ་པའོ། ། དངོས་པོ་མེད་པའི་ངོ་བོ་ཉིད་དེ་སྟོང་པ་ཉིད་ནི་རྣམ་པ་གཉིས་སུ་བཤད་དེ། དེ་ལ་དང་པོ་ནི་རབ་འབྱོར་འདུས་པ་ལས་བྱུང་བའི་ཆོས་ཀྱི་ངོ་བོ་ཉིད་མེད་ཅེས་གསུངས་པ་སྟེ། ཆོས་སྐྱེ་བ་ན་རྒྱུ་རྐྱེན་ཚོགས་པ་ལས་འབྱུང་གི། ངོ་བོ་ཉིད་ཀྱིས་སྐྱེ་བ་མ་ཡིན་པས་དངོས་པོ་མེད་པའི་ངོ་བོ་ཉིད་ཅེས་བརྗོད་ལ། དེ་ཉིད་རང་གི་ངོ་བོས་སྟོང་པས་ན་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཅེས་བྱ་སྟེ་སྟོང་པ་ཉིད་བཅུ་དྲུག་པའོ། །
བཤད་པ་གཉིས་པ་ནི། དངོས་པོ་ནི་དངོས་པོའི་ངོ་བོས་སྟོང་པས་ན། དངོས་པོ་སྟོང་པ་ཉིད་དེ་སྟོང་པ་ཉིད་བཅུ་བདུན་པའོ། ། དངོས་པོ་མེད་པ་ནི་ནམ་མཁའ་སོགས་ཏེ། དེ་ཉིད་དེའི་ངོ་བོས་སྟོང་པ་ནི་སྟོང་ཉིད་བཅོ་བརྒྱད་པའོ། ། རང་གི་ངོ་བོ་ཞེས་བྱ་བ་ནི། ཤེས་པ་དང་མཐོང་བའི་ངོ་བོ་ཉིད་དེ་དེ་ལ་ཤེས་པའི་སྟོང་པ་ཉིད་གང་ཡིན་པ་དེ་ནི་ཤེས་པས་མ་བྱས་ལ། མཐོང་བའི་སྟོང་པ་ཉིད་གང་ཡིན་པ་དེ་ཡང་མཐོང་བས་མ་བྱས་པས་རང་གི་ངོ་བོ་ཉིད་དེ། དེ་གཉིས་ཀྱང་རྟེན་ཆོས་ཅན་དོན་དམ་པར་མེད་པས་རང་གི་ངོ་བོ་སྟོང་པ་ཉིད་ཅེས་བྱ་སྟེ། སྟོང་པ་ཉིད་བཅུ་དགུ་པའོ། །
ཆོས་ཉིད་དེ་བཞིན་ཉིད་གང་ཡིན་པ་དེ་བྱེད་པ་པོ་དོན་གཞན་གྱིས་སྟོང་པའི་ཕྱིར་གཞན་གྱི་དངོས་པོ་སྟོང་པ་ཉིད་དེ་སྟོང་ཉིད་ཉི་ཤུ་པའོ། ། གསུམ་པ་དོན་བསྡུ་བ་ནི། རབ་འབྱོར་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཐེག་པ་ཆེན་པོའོ་ཞེས་པའོ། ། ཡེ་ཤེས་ཀྱི་ཚོགས་བསྟན་ཟིན་ཏོ། ། བསོད་ནམས་ཀྱི་ཚོགས་ནི། ཏིང་ངེ་འཛིན་གྱི་ཚོགས་ཏེ། འདི་ལ་གསུམ། མདོར་བསྟན། རྒྱས་བཤད། དོན་བསྡུ་བའོ། །
དང་པོ་ནི། གཞན་ཡང་རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོའི་ཐེག་པ་ཆེན་པོ་ནི་འདི་ལྟ་སྟེ། དཔའ་བར་འགྲོ་བའི་ཏིང་ངེ་འཛིན་དང་ཞེས་པ་ནས། ནམ་མཁའ་ལྟར་ཆགས་པ་མེད་པས་རྣམ་པར་གྲོལ་ཞིང་གོས་པ་མེད་པ་ཞེས་བྱ་བའི་ཏིང་ངེ་འཛིན་ཏོ་ཞེས་པའི་བར་རོ། ། གཉིས་པ་རྒྱས་པར་བཤད་པ་ནི། དཔའ་བར་འགྲོ་བ་ཞེས་བྱ་བའི་ཏིང་ངེ་འཛིན་ཞེས་སོགས་ཏེ། བྱ་བ་མི་འདྲ་བ་དུ་མ་བྱེད་པས་བྱ་བ་དེ་དང་དེ་བྱེད་པ་དང་རྗེས་སུ་མཐུན་པའི་སྒོ་ནས་མིང་བཤད་པ་སྟེ། ཏིང་ངེ་འཛིན་ནི་དམིགས་པ་ལ་སེམས་འཛིན་པས་ན་དེ་སྐད་ཅེས་བྱའོ། ། དཔའ་བར་འགྲོ་བ་ནི་སྐྱེས་བུ་དཔའ་བོས་རང་གཞན་བསྲུང་བའི་ནུས་པ་དང་ལྡན་པ་བཞིན་དུ་རང་གཞན་གྱི་དོན་སྒྲུབ་པའི་མཐུ་དང་ལྡན་པའི་ཕྱིར་དཔའ་བར་འགྲོ་བ་ཞེས་བྱའོ། ། རིན་ཆེན་ཕྱག་རྒྱའི་ཏིང་ངེ་འཛིན་ནི་རིན་པོ་ཆེ་དང་འདྲ་བར་དགོས་འདོད་འབྱུང་བའི་མཐུ་དང་ལྡན་པའི་ཕྱིར་རྒྱས་བཏབ་པ་བཞིན་དུ།
ཏིང་ངེ་འཛིན་གྱི་སྤྱོད་ཡུལ་ལས་མི་འདའ་བའི་ཕྱིར་རོ། ། སེང་གེ་རྣམ་པར་བརྩེ་བ་ཞེས་བྱ་བའི་ཏིང་ངེ་འཛིན་ནི། སེང་གེས་རི་དྭགས་གཞན་ཟིལ་གྱིས་གནོན་པའི་མཐུ་དང་ལྡན་པ་བཞིན་དུ་ཏིང་ངེ་འཛིན་འདི་ཡང༌། ཉན་རང་སོགས་ཐམས་ཅད་ཟིལ་གྱིས་གནོན་པའི་མཐུ་དང་ལྡན་པའི་ཕྱིར་རོ། ། ཟླ་བ་བཟང་པོ་ཞེས་བྱ་བའི་ཏིང་ངེ་འཛིན་ནི། ཟླ་བ་ཆོས་གཉིས་དང་ལྡན་པ་བཞིན་དུ་མ་རིག་པའི་མུན་པ་སེལ་བ་དང༌། ཏིང་ངེ་འཛིན་གྱི་སྤྱོད་ཡུལ་གསལ་བའི་ཕྱིར་རོ། ། ཟླ་བའི་རྒྱལ་མཚན་དཔལ་ཞེས་བྱ་བའི་ཏིང་ངེ་འཛིན་ནི། མི་མཐུན་ཕྱོགས་ལས་རྒྱལ་བའི་མཚན་མ་ལ་རྒྱལ་མཚན་ཞེས་བརྗོད་ཅིང༌། ཏིང་ངེ་འཛིན་འདི་ཡང་ཏིང་ངེ་འཛིན་གྱི་མི་མཐུན་ཕྱོགས་ལས་རྒྱལ་བའི་མཚན་མ་དང་ལྡན་པའི་ཕྱིར་རོ། །
དཔལ་ནི་ཡོན་ཏན་འདི་དག་འདི་ལ་ཡོད་པས་དཔལ་ཞེས་བྱའོ། ། ཆོས་ཐམས་ཅད་ལས་ཤིན་ཏུ་འཕགས་པའི་ཏིང་ངེ་འཛིན་ནི། དམན་པའི་ས་ཐམས་ཅད་ལས་འཕགས་པའི་བྱ་བ་བྱེད་པའོ། ། ཆོས་ཐམས་ཅད་ཀྱི་ཕྱག་རྒྱ་ཞེས་བྱ་བའི་ཏིང་ངེ་འཛིན་ནི། ཆོས་ཐམས་ཅད་རྟོགས་ནས་ཐམས་ཅད་ཏིང་ངེ་འཛིན་གྱི་སྤྱོད་ཡུལ་ལས་མི་འདའ་བར་རྒྱས་འདེབས་པའོ། ། སྤྱི་གཙུག་རྣམ་པར་ལྟ་བ་ཞེས་བྱ་བའི་ཏིང་ངེ་འཛིན་ནི་སྤྱི་གཙུག་ཅེས་པ་ནི་འདིར་མཐའ་འམ་རྩེ་མོ་ལ་བྱ་ལ། འདིས་ཀྱང་ཏིང་ངེ་འཛིན་ཐམས་ཅད་ཀྱི་མཐའ་རྟོགས་པའི་ཕྱིར་དེ་སྐད་ཅེས་བརྗོད་དོ། ། ཡང་ན་སྤྱི་གཙུག་ནི་མཆོག་ཏུ་གྱུར་པ་སྟེ། ཏིང་ངེ་འཛིན་ཐམས་ཅད་ཀྱི་མཆོག་ཏུ་གྱུར་པ་ལ་ལྟ་བའི་ཕྱིར་རོ། ། ཆོས་ཀྱི་དབྱིངས་སུ་ངེས་པ་ཞེས་བྱ་བའི་ཏིང་ངེ་འཛིན་ནི།
ཆོས་ཀྱི་དབྱིངས་ངེས་པར་རྟོགས་པ་ལ་བྱའོ། ། ངེས་པའི་རྒྱལ་མཚན་དཔལ་ཞེས་བྱ་བའི་ཏིང་ངེ་འཛིན་ནི། མི་མཐུན་ཕྱོགས་ལས་རྒྱལ་བའི་མཚན་མ་ལྟར། ཏིང་ངེ་འཛིན་གྱི་ཡོན་ཏན་གྱི་མི་མཐུན་ཕྱོགས་ལས་རྒྱལ་བའི་ཡོན་ཏན་དང༌། ངེས་པར་ལྡན་པའི་ཡོན་ཏན་གྱི་བྱ་བ་བྱེད་པའི་ཕྱིར་རོ། ། རྡོ་རྗེ་ཞེས་བྱ་བའི་ཏིང་ངེ་འཛིན་ནི། རྡོ་རྗེ་དང་འདྲ་བར་མི་མཐུན་ཕྱོགས་འཇོམས་ཤིང༌། དེས་མི་ཕྱེད་པའི་ཕྱིར་རོ། ། ཆོས་ཐམས་ཅད་ཀྱི་ཕྱག་རྒྱ་ལ་འཇུག་པའི་ཏིང་ངེ་འཛིན་ནི། ཕྱག་རྒྱ་ནི་མི་འདའ་བའི་དོན་ཡིན་ལ།
ཆོས་ཐམས་ཅད་ཀྱང་སྟོང་པ་ཉིད་ལས་མི་འདའ་བས། སྟོང་པ་ཉིད་ལ་ཕྱག་རྒྱ་ཞེས་བརྗོད་ལ། དེ་ལ་འཇུག་པས་ནི་དེ་སྐད་ཅེས་བརྗོད་དོ། ། ཏིང་ངེ་འཛིན་ལ་རྒྱལ་པོ་ལྟར་གནས་པའི་ཏིང་ངེ་འཛིན་ནི། རྒྱལ་པོས་ཡུལ་མ་ཐོབ་པ་ཐོབ་པར་བྱེད། ཐོབ་པ་མི་ཉམས་པར་སྲུང་བ་ལྟར། ཏིང་ངེ་འཛིན་མ་ཐོབ་པ་ཐོབ་པ་དང༌། ཐོབ་པ་མི་ཉམས་པར་བྱེད་པའི་ཕྱིར་རོ། ། འོད་ཟེར་རབ་ཏུ་འགྱེད་པ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་གྱི་མཐུས་རྫུ་འཕྲུལ་གྱི་འོད་ཟེར་འགྱེད་པར་བྱེད་པའི་ཕྱིར་རོ། །
དཔུང་རྣམ་པར་བཀོད་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་སྟོབས་རྣལ་འབྱོར་པའི་རྟ་ལ་འགོད་པར་བྱེད་པའོ། ། ཡང་དག་པར་འཕགས་པ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་གོང་ནས་གོང་དུ་ཁྱད་པར་དུ་བྱེད་པའི་ཕྱིར་རོ། ། ངེས་པའི་ཚིག་ལ་གདོན་མི་ཟ་བར་བྱེད་པའི་ཏིང་ངེ་འཛིན་ནི། ཆོས་ཐམས་ཅད་ཀྱི་མིང་དོན་རྗེས་སུ་མཐུན་པར་འཆད་པའི་ནུས་པ་དང་ལྡན་པས་སོ། ། ཚིག་བླ་དྭགས་ལ་འཇུག་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་མིང་ཚིག་གི་བླ་དྭགས་ཐོགས་མེད་དུ་ཤེས་པའོ། ། ཕྱོགས་རྣམ་པར་ལྟ་བའི་ཏིང་ངེ་འཛིན་ནི། ཕྱོགས་ནི་སྤྱོད་ཡུལ་ཏེ།
ཏིང་ངེ་འཛིན་ཐམས་ཅད་ཀྱི་སྤྱོད་ཡུལ་ལ་ལྟ་བ་ཞེས་བྱའོ། ། ཕྱག་རྒྱ་ཡོངས་སུ་འཛིན་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་དོན་གྱི་ཆོས་ཉིད་ཡོངས་སུ་འཛིན་པའོ། ། ཉམས་པ་མེད་པའི་ཏིང་ངེ་འཛིན་ནི། ཏིང་ངེ་འཛིན་གྱི་མཐུས་ཏིང་ངེ་འཛིན་ཐམས་ཅད་ནུས་པ་ཉམས་པ་མེད་པར་འགྱུར་བའམ། དྲན་པ་ཉམས་པ་མེད་པའོ། ། ཆོས་ཐམས་ཅད་ཡང་དག་པར་འདུ་བ་རྒྱ་མཚོའི་ཕྱག་རྒྱའི་ཏིང་ངེ་འཛིན་ནི། རྒྱ་མཚོར་ཆུ་ཕྲན་ཐམས་ཅད་འདུས་ཤིང་རོ་གཅིག་པ་བཞིན་དུ་ཏིང་ངེ་འཛིན་ཐམས་ཅད་ཀྱི་ཡོན་ཏན་འདུ་ཞིང་རྒྱས་བཏབ་པའི་སྟོང་པ་ཉིད་དུ་རོ་གཅིག་པར་རྟོགས་པའི་ཕྱིར་རོ། ། ནམ་མཁའ་རྒྱས་པར་འགེངས་པའི་ཏིང་ངེ་འཛིན་ནི། རྫུ་འཕྲུལ་གྱིས་ནམ་མཁའ་རྒྱས་པར་འགེངས་པའི་བྱེད་ལས་མཛད་པའོ། །
རྡོ་རྗེ་དཀྱིལ་འཁོར་ཞེས་བྱ་བའི་ཏིང་ངེ་འཛིན་ནི། རྡོ་རྗེའི་དཀྱིལ་འཁོར་དང་འདྲ་བར་བདུད་ལ་སོགས་པའི་མི་མཐུན་ཕྱོགས་ཀྱིས་མི་ཚུགས་པ་ཐོབ་པར་འགྱུར་བའོ། ། རྒྱལ་མཚན་གྱི་རྩེ་མོའི་དཔུང་རྒྱན་ཞེས་བྱ་བའི་ཏིང་ངེ་འཛིན་ནི། རྒྱལ་མཚན་གྱི་རྩེ་མོ་ལ་རིན་པོ་ཆེའི་དཔུང་རྒྱན་བཏག་པའི་བརྡས་མཚོན་ནས། དམག་གི་དཔུང་ཚོགས་ལས་འཕགས་ཏེ་དྲག་ཟིལ་གྱིས་གནོན་པ་བཞིན་དུ། ཏིང་ངེ་འཛིན་ཐམས་ཅད་ལས་འཕགས་ཤིང་མི་མཐུན་ཕྱོགས་ཟིལ་གྱིས་གནོན་པས་ན་དེ་སྐད་ཅེས་བྱའོ། ། དབང་པོའི་དཔལ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་གང་ལ་མཉམ་པར་བཞག་ནས་ལྷའི་དབང་པོའི་རྒྱལ་མཚན་མཐོང་བ་ཙམ་གྱིས་ལྷ་མ་ཡིན་རིང་དུ་འབྲོས་ཤིང་ལྷ་རྣམས་ལ་དབང་བྱེད་པ་བཞིན་དུ། སྒྲིབ་གཉིས་རིང་དུ་སྤངས་ཤིང་ཏིང་ངེ་འཛིན་ལ་དབང་ཐོབ་པར་འགྱུར་བས་སོ། ། རྒྱུན་གྱི་རྗེས་སུ་སོང་བ་ཞེས་བྱ་བའི་ཏིང་ངེ་འཛིན་ནི།
ཏིང་ངེ་འཛིན་ཐམས་ཅད་ཀྱི་དོན་རྒྱུན་ཆགས་སུ་འཛིན་ཅིང་རྗེས་སུ་མ་ལོག་པར་ལུགས་མཐུན་དུ་སྙོམས་པར་འཇུག་པའོ། ། སེང་གེ་རྣམ་པར་བསྒྱིངས་པ་ཞེས་བྱ་བའི་ཏིང་ངེ་འཛིན་ནི། སེང་གེའི་རྒྱལ་པོ་བཞིན་དུ་ཏིང་ངེ་འཛིན་གྱི་མི་མཐུན་ཕྱོགས་སྤངས་པས་ཏིང་ངེ་འཛིན་དང་ཆོས་ཐམས་ཅད་ལ་སྤོབས་པ་ཕུན་སུམ་ཚོགས་པའི་མཐུས་བག་ཚ་བ་མེད་པར་བདག་མེད་སེང་གེའི་སྒྲ་སྒྲོགས་པའོ། ། སྣྲེལ་གཞི་ཞེས་བྱ་བའི་ཏིང་ངེ་འཛིན་ནི། བྱེད་ལས་འཁོར་བའི་རྒྱུན་གཅོད་ཅིང་ལུགས་འབྱུང་དང་ལུགས་བཟློག་གི་ཚུལ་དུ་སྙོམས་པར་འཇུག་པའོ། ། ཉོན་མོངས་པ་སྤོང་བའི་ཏིང་ངེ་འཛིན་ནི་ཆགས་སོགས་ཉོན་མོངས་པ་སྤོང་བར་བྱེད་པའི་ཏིང་ངེ་འཛིན་ནོ། ། རྣམ་པར་སྣང་བ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་གྱི་མཐུས་ཕྱི་རོལ་དུ་འོད་ཀྱི་རྫུ་འཕྲུལ་གྱིས་ལྷམ་མེ་ལྷན་ནེ་ལྷང་ངེར་བྱེད་པའོ། ། ཚོལ་བ་མེད་པ་ཞེས་བྱ་བའི་ཏིང་ངེ་འཛིན་ནི། རྟོག་དཔྱོད་ཀྱི་སྒོ་ནས་ཆོས་གང་ཡང་ཚོལ་བ་མེད་པའི་ཏིང་ངེ་འཛིན་ནོ། །
གནས་ལ་བརྟེན་པ་མེད་པ་ཞེས་བྱ་བའི་ཏིང་ངེ་འཛིན་ནི། ཆོས་ཐམས་ཅད་ལ་རྟེན་མེད་པར་ཁོང་དུ་ཆུད་པའོ། ། སེམས་མེད་པའི་ཏིང་ངེ་འཛིན་ནི། རྣམ་པར་རྟོག་པ་རྒྱུ་བ་མེད་པའོ། ། དྲི་མ་མེད་པའི་སྒྲོན་མ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་རྟོག་པའི་ཡེ་ཤེས་མི་མཐུན་ཕྱོགས་དང་བྲལ་ཞིང་གསལ་བར་གྱུར་བའོ། ། འོད་མཐའ་ཡས་པའི་ཏིང་ངེ་འཛིན་ནི། འཇིག་རྟེན་གྱི་ཁམས་ཐམས་ཅད་ལ་འོད་ཟེར་མཐའ་ཡས་པ་སྤྲོ་བར་བྱེད་པའོ། ། འོད་བྱེད་པ་ཞེས་བྱ་བའི་ཏིང་ངེ་འཛིན་ནི། འོད་ཀྱི་ཆོ་འཕྲུལ་སྟོན་པར་བྱེད་པའོ། །
ཀུན་ཏུ་སྣང་བའི་ཏིང་ངེ་འཛིན་ནི། ཏིང་ངེ་འཛིན་གྱི་སྒོ་སྣང་བར་བྱེད་པ་སྟེ། ཨ་ལ་སོགས་པའི་ཡི་གེའི་འབྲུ་སྟེ། དེའི་སྒོ་ནས་ཏིང་ངེ་འཛིན་ལ་འཇུག་པར་འགྱུར་བའི་ཐབས་གསལ་བར་ཤེས་པའི་ཕྱིར་རོ། ། དག་པ་དམ་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་དག་པ་ལ་མཉམ་པ་ཉིད་ཐོབ་པའོ། ། འོད་དྲི་མ་མེད་པ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་མི་མཐུན་ཕྱོགས་ཀྱི་དྲི་མ་སེལ་བའོ། ། དགའ་བར་བྱེད་པའི་ཏིང་ངེ་འཛིན་ནི། ཏིང་ངེ་འཛིན་གྱིས་དྲངས་པའི་དགའ་བ་ཉམས་སུ་མྱོང་བར་བྱེད་པའོ། །
གློག་གི་སྒྲོན་མ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་གྱི་ནུས་པས་འཇིག་རྟེན་གསལ་བར་བྱེད་པ་སྟེ། ཏིང་ངེ་འཛིན་གྱི་ཆོ་འཕྲུལ་འོད་ཟེར་སྒྲོན་མ་གློག་དང་འདྲ་བ་འབྱུང་བར་བྱེད་པས་སོ། ། ཟད་མི་ཤེས་པའི་ཏིང་ངེ་འཛིན་ནི། ཏིང་ངེ་འཛིན་ཟད་མི་ཤེས་པར་འབྱུང་བ་དང༌། དམིགས་པའི་མཚན་མ་ཡང་དག་པར་རྗེས་སུ་མི་མཐོང་བའོ། ། མི་ཕམ་པ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་གང་ལ་གནས་པས་མི་མཐུན་ཕྱོགས་ཀྱིས་ཕམ་པར་མི་ནུས་པའོ། ། གཟི་བརྗིད་ཡོད་པ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་གྱི་ནུས་པའི་གཟི་བརྗིད་ཀྱི་དཔལ་གྱིས་འབར་བར་བྱེད་པ་སྟེ་མི་མཐུན་ཕྱོགས་ཟིལ་གྱིས་གནོན་པའི་གཟི་བརྗིད་དང༌།
འཇིག་རྟེན་ལས་འདས་པའི་ཕུན་སུམ་ཚོགས་པ་ཐོབ་པའི་དཔལ་དང་ལྡན་པའི་ཕྱིར་རོ། ། ཟད་པ་དང་བྲལ་བའི་ཏིང་ངེ་འཛིན་ནི། ཟད་མི་ཤེས་པར་རྗེས་སུ་མཐོང་ཞིང་དམིགས་པའི་མཚན་མ་རྡུལ་ཙམ་ཡང་ཡང་དག་པར་རྗེས་སུ་མ་མཐོང་བ་སྟེ། དོན་དམ་པར་དངོས་པོ་ཅུང་ཟད་ཀྱང་མ་མཐོང་བར་རྟོགས་པ་ཉིད་ཟད་མི་ཤེས་པར་རྗེས་སུ་མཐོང་བ་ཡིན་ནོ། ། མི་གཡོ་བའི་ཏིང་ངེ་འཛིན་ནི། ཏིང་ངེ་འཛིན་ལ་ལྷུན་གྱིས་གྲུབ་པ་གནས་པས་མི་མཐུན་ཕྱོགས་རློམ་སེམས་ཀྱིས་མི་གཡོ་བའོ། ། འཇིག་པ་མེད་པ་ཞེས་བྱ་བའི་ཏིང་ངེ་འཛིན་ནི། སྐྱེ་འཇིག་ཡང་དག་པར་རྗེས་སུ་མ་མཐོང་བའོ། ། ཉི་མའི་སྒྲོན་མ་ཞེས་བྱ་བའི་ཏིང་ངེ་འཛིན་ནི། ཉི་མའི་འོད་ཟེར་ལྟར་ཏིང་ངེ་འཛིན་གྱི་དོན་རྟོགས་པའི་ཐོས་པ་དང་བསམ་པའི་ཤེས་རབ་གསལ་བར་གྱུར་པའོ། །
ཟླ་བ་དྲི་མ་མེད་པའི་ཏིང་ངེ་འཛིན་ནི། ཟླ་བ་ལྟར་མི་མཐུན་ཕྱོགས་ཀྱི་དྲི་མ་སེལ་བར་བྱེད་ཅིང༌། ཏིང་ངེ་འཛིན་སོ་སོའི་དམིགས་ཡུལ་གསལ་བར་བྱེད་པའོ། ། ཤེས་རབ་སྒྲོན་མ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་གང་གི་བྱེད་པས་སྟོང་ཉིད་རྟོགས་པའི་ཤེས་རབ་བསྐྱེད་པས་མ་རིག་པའི་མུན་པ་སེལ་བའོ། ། སྣང་བ་གསལ་བའི་ཏིང་ངེ་འཛིན་ནི། ཏིང་ངེ་འཛིན་གྱི་མཐུས་སོ་སོ་ཡང་དག་པར་རིག་པ་བཞིས་ཤེས་བྱའི་ཆོས་སྣང་བར་བྱེད་པའོ། ། སྣང་བར་བྱེད་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་སྒོ་སྣང་བར་བྱེད་པས་ཏེ། ཏིང་ངེ་འཛིན་ལ་འཇུག་པའི་སྒོ་ཆོས་ཀྱི་བདག་མེད་པ་རྟོགས་པའི་ཤེས་རབ་གསལ་བར་བྱེད་པའོ། །
བྱ་བ་བྱེད་པའི་ཏིང་ངེ་འཛིན་ནི། ཏིང་ངེ་འཛིན་གྱི་མཐུས་སེམས་ཅན་སྨིན་པ་དང་གྲོལ་བར་བྱེད་པའི་བྱ་བ་བྱེད་པའོ། ། ཡེ་ཤེས་དཔལ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་དོན་རྟོགས་པའི་ཡེ་ཤེས་འབྱུང་བར་འགྱུར་བའོ། ། རྡོ་རྗེ་ལྟ་བུའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་མཚན་ཉིད་རྩེ་གཅིག་པའི་ངོ་བོ་སོ་སོར་རང་གིས་རིག་པ་ཙམ་ཡང་རྗེས་སུ་མི་མཐོང་བས་བདེན་འཛིན་གྱི་མཚན་མས་མི་ཕྱེད་པའོ། ། སེམས་གནས་པའི་ཏིང་ངེ་འཛིན་ནི། སེམས་མི་གཡོ་རྣམ་པར་མི་གཡོ་ལྷུན་གྱིས་གྲུབ་ཅིང་རྣམ་པར་རྟོག་པའི་རྒྱུ་བ་མི་མངའ་བའོ། ། ཀུན་ཏུ་བལྟ་བའི་ཏིང་ངེ་འཛིན་ནི། ཕྱོགས་བཅུ་ཐམས་ཅད་དུ་ཡུལ་གྱི་སྣང་བ་ལྟ་ཞིང་གསལ་བར་མཐོང་བར་བྱེད་པའོ། །
རབ་ཏུ་གནས་པའི་ཏིང་ངེ་འཛིན་ནི། ཏིང་ངེ་འཛིན་གང་ལ་མཉམ་པ་བཞག་པས། ཏིང་ངེ་འཛིན་ཐམས་ཅད་ལ་མཉམ་པར་བཞག་པར་འགྱུར་བའོ། ། རིན་ཆེན་མཐའ་ཡས་ཞེས་བྱ་བའི་ཏིང་ངེ་འཛིན་ནི། རིན་པོ་ཆེ་དབང་གི་རྒྱལ་པོ་ལ་འོད་ཟེར་མཐའ་ཡས་པ་འཕྲོ་བ་ལྟར། ཏིང་ངེ་འཛིན་གཞན་ཐམས་ཅད་ཀྱི་ཆོ་འཕྲུལ་གྱི་འོད་ཟེར་འཕྲོ་བར་བྱེད་པའོ། ། ཆོས་དམ་པའི་ཕྱག་རྒྱའི་ཏིང་ངེ་འཛིན་ནི་ཏིང་ངེ་འཛིན་ཐམས་ཅད་ཕྱག་རྒྱ་མེད་པའི་མཐའ་ཕྱག་རྒྱས་བཏབ་པ་ཉེ་བར་བཟུང་བས། ཕྱག་རྒྱས་བཏབ་པར་འགྱུར་བ་སྟེ། ཕྱག་རྒྱ་མེད་པ་ནི་དོན་དམ་པར་ཡང་དག་པའི་མཐའ་འོ། ། མཐའ་དེ་ཉིད་ཀྱི་ཕྱག་རྒྱས་བཏབ་པ་ནི།
སྟོང་པ་ཉིད་ཀྱི་རྒྱས་བཏབ་པ་སྟེ། ཏིང་ངེ་འཛིན་ཐམས་ཅད་སྟོང་པ་ཉིད་ལས་མི་འདའ་བར་རྟོགས་པའོ། ། ཆོས་ཐམས་ཅད་མཉམ་པ་ཉིད་ཀྱི་ཏིང་ངེ་འཛིན་ནི། ཆོས་ཐམས་ཅད་མཉམ་པ་ཉིད་དུ་ཁོང་དུ་ཆུད་པའོ། ། དགའ་བ་སྤོང་བའི་ཏིང་ངེ་འཛིན་ནི། ཏིང་ངེ་འཛིན་གྱི་རོ་མྱངས་པའི་སྲེད་པ་སྤངས་པའོ། ། ཆོས་ཀྱི་འཕགས་པ་ཞེས་བྱ་བའི་ཏིང་ངེ་འཛིན་ནི། ཆོས་ཐམས་ཅད་ཀྱི་མུན་པ་སེལ་བ་དང་ཏིང་ངེ་འཛིན་གྱི་ནུས་པས་ཆོས་ཀྱི་ཚུལ་ཁོང་དུ་ཆུད་པའི་ཕྱིར་མངོན་པར་འཕགས་པར་གྱུར་པའོ། ། རྣམ་པར་འཐོར་བའི་ཏིང་ངེ་འཛིན་ནི། རླུང་གིས་རྡུལ་ཚོགས་འཐོར་བར་བྱེད་པ་བཞིན་དུ་ཏིང་ངེ་འཛིན་གྱིས་མི་མཐུན་ཕྱོགས་ཐམས་ཅད་འཐོར་པར་བྱེད་པའོ། །
ཆོས་ཐམས་ཅད་ཀྱི་ཚིག་རབ་ཏུ་རྣམ་པར་འབྱེད་པའི་ཏིང་ངེ་འཛིན་ནི། ཏིང་ངེ་འཛིན་གང་གི་མཐུས། ཆོས་ཐམས་ཅད་ཀྱི་ཚིག་དོན་རྣམ་པར་འབྱེད་ནུས་པའོ། ། ཡི་གེ་མཉམ་པར་འགོད་པའི་ཏིང་ངེ་འཛིན་ནི། ཏིང་ངེ་འཛིན་སྟོན་པའི་མིང་ཚིག་ཡི་གེའི་ཚོགས་རྣམས་མཉམ་པ་ཉིད་དུ་རྟོགས་པ་ཐོབ་པའོ། ། ཡི་གེ་དང་བྲལ་བའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་སྟོན་པའི་ཡི་གེ་གཅིག་ཀྱང༌། མཚན་མར་དམིགས་པ་མེད་པས་ཏིང་ངེ་འཛིན་སྟོན་པའི་མིང་ཚིག མི་དམིགས་པའི་ཤེས་རབ་ཐོབ་པའོ། ། དམིགས་པ་གཅོད་པའི་ཏིང་ངེ་འཛིན་ནི།
ཏིང་ངེ་འཛིན་གྱི་དམིགས་ཡུལ་མཚན་མར་འཛིན་པ་རྣམས་གཅོད་པའོ། ། འགྱུར་བ་མེད་པའི་ཏིང་ངེ་འཛིན་ནི། འགྱུར་བ་ནི་སྐྱེ་འཇིག་སྟེ། མེད་པ་ནི་དེ་མི་དམིགས་པ་ལ་བརྗོད་དེ། སྐྱེ་འཇིག་གི་རང་བཞིན་སྟོང་ཉིད་རྟོགས་པའོ། ། རྣམ་པ་མེད་པའི་ཏིང་ངེ་འཛིན་ནི། ཆོས་ཐམས་ཅད་ཀྱི་རྣམ་པ་རྡུལ་ཙམ་དམིགས་སུ་མེད་པར་རྟོགས་པའོ། ། མིང་ངེས་པར་འཇུག་པའི་ཏིང་ངེ་འཛིན་ནི། མིང་གི་ངེས་ཚིག་དོན་དམ་པར་མི་དམིགས་ཤིང༌། ཐ་སྙད་དུ་སོ་སོར་རྟོག་པའོ། །
གནས་པ་མེད་པར་སྤྱོད་པའི་ཏིང་ངེ་འཛིན་ནི། ཏིང་ངེ་འཛིན་གྱི་གནས་ཏེ་ཡུལ་དམིགས་སུ་མེད་པར་རྟོགས་པའོ། ། རབ་རིབ་མེད་པའི་ཏིང་ངེ་འཛིན་ནི། ཆོས་ཐམས་ཅད་ཀྱི་དོན་མཐོང་བ་ལ་སྒྲིབ་བྱེད་ཀྱི་རབ་རིབ་རྣམ་པར་སེལ་བའོ། ། སྤྱོད་པ་དང་ལྡན་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་སྤྱོད་པ་ཡང་དག་པར་རྗེས་སུ་མི་མཐོང་བ་ཉིད། ཏིང་ངེ་འཛིན་གྱི་གནས་ཚུལ་ལ་སྤྱོད་པ་དང་ལྡན་པས་སྤྱོད་པ་དང་ལྡན་པ་ཞེས་བྱའོ། ། གཡོ་བ་མེད་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་མི་མཐུན་ཕྱོགས་ཀྱིས་གཡོ་བ་མེད་པའི་གནས་རྗེས་སུ་མཐོང་བའོ། ། ཡུལ་ལས་བརྒལ་བ་ཞེས་བྱ་བའི་ཏིང་ངེ་འཛིན་ནི།
ཏིང་ངེ་འཛིན་ཐམས་ཅད་ཀྱི་སྤྱོད་ཡུལ་ལས་ཡང་དག་པར་འདས་པ་སྟེ། དེ་དག་གི་སྤྱོད་ཡུལ་དོན་དམ་པར་མི་དམིགས་པར་རྟོགས་པའོ། ། ཡོན་ཏན་ཐམས་ཅད་ཀྱི་ཚོགས་སུ་གྱུར་པའི་ཏིང་ངེ་འཛིན་ནི། འཇིག་རྟེན་ལས་འདས་པའི་ཆོས་ཐམས་ཅད་དང༌། ཏིང་ངེ་འཛིན་ཐམས་ཅད་ཀྱི་ཡོན་ཏན་གྱི་ཚོགས་རྗེས་སུ་འཐོབ་པ་དང་ལྡན་པའོ། ། སེམས་མེད་པར་གནས་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ལས་རྣམ་པར་གཡེང་བའི་སེམས་ཀྱི་གོ་སྐབས་མི་འཇུག་པའོ། ། དགེ་བའི་མེ་ཏོག་རྒྱས་ཤིང་གསལ་བའི་ཏིང་ངེ་འཛིན་ནི། ཏིང་ངེ་འཛིན་གྱིས་བསོད་ནམས་དང་ཡེ་ཤེས་ཀྱི་ཚོགས་ཀྱི་དགེ་བའི་མེ་ཏོག་རྒྱས་ཤིང་གསལ་བ་རབ་ཏུ་ཐོབ་པའོ། ། བྱང་ཆུབ་ཀྱི་ཡན་ལག་ཡོད་པའི་ཏིང་ངེ་འཛིན་ནི།
ཏིང་ངེ་འཛིན་གང་ལ་གནས་པས་བྱང་ཆུབ་ཀྱི་ཡན་ལག་འཐོབ་པའོ། ། སྤོབས་པ་མཐའ་ཡས་པའི་ཏིང་ངེ་འཛིན་ནི་ཏིང་ངེ་འཛིན་གང་ལ་གནས་པས། སྤོབས་པ་མཐའ་ཡས་པ་རབ་ཏུ་ཐོབ་པའོ། ། མི་མཉམ་པ་དང་མཉམ་པའི་ཏིང་ངེ་འཛིན་ནི། གང་དང་ཡང་མི་མཉམ་པ་ནི་སངས་རྒྱས་ཡིན་ལ། དེ་དང་མཉམ་པའི་ཡོན་ཏན་རབ་ཏུ་འཐོབ་པར་བྱེད་པའོ། ། ཆོས་ཐམས་ཅད་ལས་འདའ་བའི་ཏིང་ངེ་འཛིན་ནི། ཁམས་གསུམ་པ་ཐམས་ཅད་ལས་འདའ་བར་བྱེད་པའོ། ། ཡོངས་སུ་དཔྱོད་པར་བྱེད་པའི་ཏིང་ངེ་འཛིན་ནི། ཆོས་ཐམས་ཅད་ཀྱི་རང་གི་ངོ་བོ་དང༌།
ཏིང་ངེ་འཛིན་གྱི་རྒྱུད་མཐོང་བས་ཏིང་ངེ་འཛིན་གྱི་གཅིག་དང་རང་གི་མཚན་ཉིད་ལ་ཤེས་རབ་ཀྱི་སྒྲོ་འདོགས་གཅོད་པར་བྱེད་པའོ། ། ནེམ་ནུར་རྣམ་པར་སེལ་བའི་ཏིང་ངེ་འཛིན་ནི། ཏིང་ངེ་འཛིན་དང་ཆོས་རྣམས་ལ་ཐེ་ཚོམ་རྣམ་པར་སེལ་བ་རབ་ཏུ་འཐོབ་པའོ། ། གནས་སུ་བྱ་བ་མེད་པའི་ཏིང་ངེ་འཛིན་ནི། ཆོས་ཐམས་ཅད་ཀྱི་གནས་ཆགས་པར་བྱ་བའི་ཡུལ་ཡང་དག་པར་རྗེས་སུ་མི་མཐོང་བའོ། ། གཅིག་ཏུ་རྣམ་པར་བཀོད་པའི་ཏིང་ངེ་འཛིན་ནི། ཆོས་གང་ཡང་གཉིས་ཀྱི་ཚུལ་དུ་ཡང་དག་པར་རྗེས་སུ་མི་མཐོང་བའོ། ། རྣམ་པ་མངོན་པར་བསྒྲུབ་པའི་ཏིང་ངེ་འཛིན་ནི། ཐ་སྙད་དུ་ཏིང་ངེ་འཛིན་གྱི་རྣམ་པ་མངོན་པར་གྲུབ་པ་སྟེ་སོ་སོར་རྟོགས་ནས། དོན་དམ་པར་ཡང་དག་པར་རྗེས་སུ་མི་མཐོང་བའོ། །
རྣམ་པ་གཅིག་ཏུ་གྱུར་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་རྣམ་པ་སོ་སོར་ཡང་དག་པར་རྗེས་སུ་མི་མཐོང་བར། སྟོང་པ་ཉིད་དུ་རོ་གཅིག་པར་རྟོགས་པའོ། ། རྣམ་པར་འདོར་བ་མེད་པའི་ཏིང་ངེ་འཛིན་ནི། ཏིང་ངེ་འཛིན་གྱི་རྣམ་པ་སོ་སོ་བ་སྔར་ཡོད་འདོར་དུ་མེད་པར། གདོད་མ་ནས་གཉིས་སུ་མེད་པར་ཡང་དག་པར་རྗེས་སུ་མཐོང་བའོ། ། རྟོག་པས་སྲིད་པའི་གཞི་ཐམས་ཅད་ཁོང་དུ་ཆུད་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་རྟོག་པའི་ཡེ་ཤེས་ལ་ཞུགས་པས། སྲིད་པའི་གཞི་ཁམས་གསུམ་པའི་ཆོས་ཁོང་དུ་མ་ཆུད་པ་གང་ཡང་མེད་པའོ། ། བརྡ་དང་སྒྲ་ལ་འཇུག་པའི་ཏིང་ངེ་འཛིན་ནི།
ཏིང་ངེ་འཛིན་ཐམས་ཅད་ཀྱི་བརྡ་དང་སྒྲ་ཡི་བརྡ་ལ་ཐོགས་མེད་དུ་འཇུག་པའོ། ། སྒྲ་དབྱངས་ཀྱི་ཡི་གེ་དང་བྲལ་བའི་ཏིང་ངེ་འཛིན་ནི། དོན་དམ་པར་ཏིང་ངེ་འཛིན་ཐམས་ཅད་ཡི་གེ་དང་སྒྲས་བརྗོད་དུ་མེད་པར་ཁོང་དུ་ཆུད་པའོ། ། སྒྲོན་མ་འབར་བའི་ཏིང་ངེ་འཛིན་ནི། ཡེ་ཤེས་ཀྱི་སྒྲོན་མའི་སྣང་བས་ཏིང་ངེ་འཛིན་གྱི་སྤྱོད་ཡུལ་གསལ་བར་ཤེས་པའི་མཐུས། ཕྱི་རོལ་དུ་གཟི་བརྗིད་ཀྱིས་ལྷམ་མེ་ལྷན་ནེ་ལྷང་ངེར་བྱེད་པའོ། ། མཚན་ཉིད་ཡོངས་སུ་སྤྱོད་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་མཚན་ཉིད་མི་མཐུན་ཕྱོགས་ཀྱིས་དག་པར་ཁོང་དུ་ཆུད་པར་བྱེད་པའོ། ། མངོན་པར་དམིགས་པ་མེད་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་དམིགས་ཡུལ་ཡོངས་གཅོད་དུ་མངོན་པར་དམིགས་པ་མེད་པར་རྗེས་སུ་མཐོང་བའོ། །
རྣམ་པའི་མཆོག་ཐམས་ཅད་དང་ལྡན་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་མཐུ་དང་ཡོན་ཏན་གྱི་རྣམ་པ་མཆོག་ཐམས་ཅད་དང་ལྡན་པར་བྱེད་པའོ། ། བདེ་བ་དང་སྡུག་བསྔལ་ཐམས་ཅད་ལ་མངོན་པར་དགའ་བ་མེད་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ལ་བདེ་སྡུག་གི་མཚན་མར་མི་རྟོག་ཅིང་མི་འཛིན་པའོ། ། ཟད་མི་ཤེས་པའི་ཟ་མ་ཏོག་ཅེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་རྒྱུན་སྔར་ཡོད་ཟད་པར་ཡང་དག་པར་རྗེས་སུ་མི་མཐོང་ཞིང་ཟ་མ་ཏོག་ལྟར་ཡོན་ཏན་ཟད་མི་ཤེས་པའི་སྣོད་དུ་གྱུར་པའོ། ། གཟུངས་ཀྱི་བློ་གྲོས་ཞེས་བྱ་བའི་ཏིང་ངེ་འཛིན་ནི། གཟུངས་ཐམས་ཅད་ཡོངས་སུ་འཛིན་པའི་ཤེས་རབ་དང་ལྡན་པར་འགྱུར་བའོ། ། ཡང་དག་པ་དང་ལོག་པ་ཐམས་ཅད་ཡང་དག་པར་སེལ་བའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ལ་ཡང་དག་པ་དང་ལོག་པའི་རྣམ་པར་དབྱེ་བ་ཡང་དག་པར་རྗེས་སུ་མི་མཐོང་བས།
ཡང་དག་པར་རྟོགས་པ་དང་ལོག་པར་རྟོག་པ་སེལ་བར་བྱེད་པའོ། ། འགལ་བ་དང་འགོག་པ་ཐམས་ཅད་ཡང་དག་པར་ཞི་བར་བྱེད་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ལ་འགལ་བར་འཇུག་པའི་སྒྲིབ་པ་དང༌། སྒྲིབ་པ་སྔར་ཡོད་པ་དང༌། འགོག་པ་ཡང་དག་པར་རྗེས་སུ་མི་མཐོང་བས། དགག་བྱའི་སྒྲིབ་པ་དང་འགོག་པ་ལ་རྣམ་པར་རྟོག་པ་ཉེ་བར་ཞི་བར་བྱེད་པའོ། ། མཐུན་པ་དང་འགལ་བ་མེད་པའི་ཏིང་ངེ་འཛིན་ནི། མཐུན་པ་དང་འགལ་བ་ཡང་དག་པར་རྗེས་སུ་མི་མཐོང་བའོ། ། འོད་དྲི་མ་མེད་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་ཡེ་ཤེས་ཀྱི་འོད་ཟེར་གྱི་དཀྱིལ་འཁོར་དང༌།
ཏིང་ངེ་འཛིན་ལས་བྱུང་བའི་ཕྱིའི་འོད་ཀྱི་དཀྱིལ་འཁོར་མི་དམིགས་པས་དེར་འཛིན་གྱི་རྟོག་པའི་དྲི་མ་མེད་པའོ། ། སྙིང་པོ་དང་ལྡན་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ལ་དོན་དམ་པར་སྙིང་པོ་མེད་པར་མཐོང་བ་སྟེ། སྙིང་པོ་མེད་པར་རྟོགས་པ་ཉིད་མཆོག་དམ་པ་ཡིན་པའི་ཕྱིར་སྙིང་པོ་དང་ལྡན་པ་ཞེས་བྱའོ། ། ཟླ་བ་དྲི་མ་མེད་པ་རྒྱས་པའི་འོད་ཅེས་བྱ་བའི་ཏིང་ངེ་འཛིན་ནི། ཟླ་བ་ཉ་གང་བའི་དཀྱིལ་འཁོར་ལྟར། ཡེ་ཤེས་ཀྱི་འོད་གསལ་ཞིང་ཏིང་ངེ་འཛིན་ཐམས་ཅད་ཀྱི་ཡོན་ཏན་རྒྱས་པར་འགྱུར་བའོ། ། གློག་གི་འོད་ཅེས་བྱ་བའི་ཏིང་ངེ་འཛིན་ནི། གློག་གི་འོད་ལྟར་སེམས་ཅན་གྱི་རིགས་སྣང་བར་བྱས་ཤིང་མི་ཤེས་པའི་མུན་པ་མུན་ནག་གི་ཚོགས་རབ་ཏུ་སེལ་ལ། ཉོན་མོངས་པའི་གདུང་བ་སྐྱོབ་པའི་ཆར་སྤྲིན་གྱི་བསིལ་བ་དང་ལྡན་པའོ། །
རྒྱན་ཆེན་པོ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་ཡོན་ཏན་གྱི་རྒྱན་མཐའ་ཡས་པ་དང་ལྡན་པར་བྱེད་པའོ། ། རྣམ་པ་ཐམས་ཅད་དུ་འོད་བྱེད་པའི་ཏིང་ངེ་འཛིན་ནི། འོད་ལྟར་ཏིང་ངེ་འཛིན་ཐམས་ཅད་སྒྲིབ་གཡོགས་མེད་པར་སྣང་བར་བྱེད་པའོ། ། ཏིང་ངེ་འཛིན་མཉམ་པ་ཉིད་ཅེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ལ་རྣམ་པར་གཡོ་བར་ཡང་མི་དམིགས། རྩེ་གཅིག་པ་ཉིད་ཀྱང་མི་དམིགས་པར་མཉམ་པ་ཉིད་དུ་རྟོག་པའོ། ། རྡུལ་མེད་ཅིང་དྲི་མ་དང་བྲལ་བའི་ཚུལ་དང་ལྡན་པ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་དང་ཆོས་ཐམས་ཅད་མི་མཐུན་ཕྱོགས་ཀྱི་དྲི་མའི་རྡུལ་ཅན་དང༌། རྡུལ་དང་བྲལ་བར་མཉམ་པ་ཉིད་དུ་རྟོགས་པའི་ངང་ཚུལ་དང་ལྡན་པའོ། །
ཉོན་མོངས་པ་མེད་པར་ཡང་དག་པར་གཞོལ་བ་ཞེས་བྱ་བའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་མི་མཐུན་ཕྱོགས་ཉོན་མོངས་པ་མེད་པར་འགྱུར་བ་ལ་འཇུག་པ་བྱེད་པའོ། ། ཉོན་མོངས་པ་དང་བཅས་པ་ཐམས་ཅད་ཉོན་མོངས་པ་མེད་པར་ཡང་དག་པར་གཞོལ་བའི་ཏིང་ངེ་འཛིན་ནི། ཉོན་མོངས་པ་དང་བཅས་པའི་གདུལ་བྱ། ཉོན་མོངས་པ་མེད་པ་ལ་ཡང་དག་པར་གཞོལ་བ་འཐོབ་པར་བྱེད་པའོ། ། གནས་དམིགས་སུ་མེད་པ་ལ་བརྩོན་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་རྟེན་ཀུན་གཞི་བག་ཆགས་སྣ་ཚོགས་པ་ཅན། ཉེ་བར་མི་དམིགས་པར་བག་ཆགས་སྣ་ཚོགས་ཉེ་བར་ཞི་བར་དག་པ་འབའ་ཞིག་པ། ཉེ་བར་ཞི་བ་མ་དམིགས་པ་མེད་པ་ལ་བརྩོན་པའོ། ། དེ་བཞིན་ཉིད་ལ་གནས་ཤིང་སེམས་པ་མེད་པའི་ཏིང་ངེ་འཛིན་ནི།
ཏིང་ངེ་འཛིན་ཐམས་ཅད་ཀྱི་དེ་བཞིན་ཉིད་ལ་གནས་ཤིང་རྣམ་པར་རྟོག་པའི་སེམས་རྒྱུ་བ་མེད་པ་ལས་མི་ལྡོག་པ་སྟེ་སེམས་ཉམས་པ་མེད་པའོ། ། ལུས་ཀྱི་སྐྱོན་ཡང་དག་པར་སེལ་བའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་ལུས་མི་དམིགས་པས་ལུས་ལ་མཚན་མར་འཛིན་པའི་སྐྱོན་སེལ་བའོ། ། ངག་གི་སྐྱོན་རྣམ་པར་འཇིག་པས་ནམ་མཁའ་ལྟ་བུར་གྱུར་པའི་ཏིང་ངེ་འཛིན་ནི། ཏིང་ངེ་འཛིན་ཐམས་ཅད་ཀྱི་མཐུས་སེམས་ཅན་ཐམས་ཅད་ཀྱི་དོན་དུ་ཆོས་སྟོན་པའི་ངག་གི་ལས་སྣ་ཚོགས་པ་ལ་མཚན་མར་མི་དམིགས་པས། ངག་ལ་མཚན་མར་འཛིན་པའི་སྐྱོན་སེལ་བའོ། ། ནམ་མཁའ་ལྟར་ཆགས་པ་མེད་པས་རྣམ་པར་གྲོལ་ཞིང་གོས་པ་མེད་པའི་ཏིང་ངེ་འཛིན་ནི། ཆོས་ཐམས་ཅད་ནམ་མཁའ་ལྟར་རོ་གཅིག་པར་རྟོགས་པས། གང་ལ་ཡང་ཆགས་པ་མེད་པས་སྒྲིབ་གཉིས་ལས་རྣམ་པར་གྲོལ་ཞིང་མི་མཐུན་ཕྱོགས་ཀྱིས་གོས་པ་མེད་པར་ཐོབ་པའོ། ། དོན་བསྡུ་བ་ནི།
རབ་འབྱོར་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དེ། ཐེག་པ་ཆེན་པོའོ་ཞེས་གསུངས་སོ། ། ཏིང་ངེ་འཛིན་གྱི་ལེའུ་སྟེ་དགུ་པའི་རྣམ་པར་བཤད་པའོ།། ༈ བཅུ་པ་ལམ་དང་གཟུངས་ཀྱི་ལེའུ་བཤད་པ། ལམ་དང་གཟུངས་ཀྱི་ལེའུ་སྟོན་པ་ལ་གཉིས་ཏེ། ལམ་གྱི་ཚོགས་དང༌། གཟུངས་ཀྱི་ཚོགས་སོ། ། དང་པོ་ལམ་གྱི་ཚོགས་ནི། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན། ཏིང་ངེ་འཛིན་གསུམ།
ཤེས་པ་བཅུ་གཅིག དབང་པོ་གསུམ། རྗེས་སུ་དྲན་པ་བཅུ། བསམ་གཏན་བཞི། ཚད་མེད་བཞི། གཟུགས་མེད་བཞི། རྣམ་ཐར་བརྒྱད། མཐར་གནས་ཀྱི་སྙོམས་འཇུག་དགུ། སྟོབས་བཅུ། མི་འཇིགས་པ་བཞི།
སོ་སོ་ཡང་དག་པར་རིག་པ་བཞི། མ་འདྲེས་པ་བཅོ་བརྒྱད་རྣམས་སོ། ། གཟུངས་ཀྱི་ཚོགས་ལ་གཉིས་ཏེ། ཡི་གེ་ལ་འཇུག་པ་སུམ་ཅུ་སོ་དྲུག་བསྟན་པ་དང༌། ཕན་ཡོན་ཉི་ཤུ་བསྟན་པའོ། ། དང་པོ་བྱང་ཕྱོགས་སོ་བདུན་ལ་དྲན་པ་ཉེར་བཞག་བསྟན་པ་ནི་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི།
རབ་འབྱོར་གཞན་ཡང་ཞེས་པ་ནས། ཆོས་ཐམས་ཅད་དྲན་པ་ཉེ་བར་བཞག་པའོ་ཞེས་པའི་བར་རོ། ། གཉིས་པ་ལ་དྲན་པ་ཉེར་བཞག་བཞི་བཤད་པ་དང༌། ལུས་དྲན་པ་ཉེར་བཞག་བྱེ་བྲག་ཏུ་བཤད་པའོ། ། དང་པོ་ལ། སྒྲ་དོན་ནི། དྲན་པ་ཉེ་བར་གནས་པས་དྲན་པ་ཉེ་བར་བཞག་གོ ། དབྱེ་བ་ནི། ལུས་ལ་སོགས་པའི་དམིགས་ཡུལ་བཞི་ཡོད་པའི་བྱེ་བྲག་གིས་བཞིའོ། ། ལུས་ལ་ཡང་གསུམ་སྟེ།
སེམས་རྒྱུད་ཀྱིས་ཟིན་པ་ནང་གི་ལུས་དང༌། མ་ཟིན་པ་ཕྱིའི་ལུས་དང་གཞན་རྒྱུད་ཀྱིས་བསྡུས་པ་ཕྱི་ནང་གཉིས་ཀའི་ལུས་དང་གསུམ་མོ། ། ཚོར་བ་ཡང་གསུམ་སྟེ། ནང་གི་ལུས་ལ་དམིགས་ནས་བྱུང་བ་ནང་གི་ཚོར་བ་དང༌། ཕྱིའི་ལུས་ལ་དམིགས་ནས་བྱུང་བ་ཕྱིའི་ཚོར་བ་དང༌། གཞན་རྒྱུད་ཀྱིས་བསྡུས་པ་ལ་དམིགས་ནས་བྱུང་བ་ཕྱི་ནང་གཉིས་ཀའི་ཚོར་བ་དང་གསུམ་མོ། ། དེ་བཞིན་དུ་ནང་དང༌། ཕྱི་དང༌། ཕྱི་ནང་གཉིས་ཀ་ལ་དམིགས་ནས་བྱུང་བའི་སེམས་གསུམ་དང༌། དེ་བཞིན་དུ་ཆོས་ལ་ཡང་གསུམ་དུ་ཕྱེའོ། །
ནང་གི་ལུས་ལ་ཞེས་པ་ནི་དམིགས་པའོ། ། དེ་མི་དམིགས་པའི་ཚུལ་གྱིས་ཞེས་པ་ནི་རྣམ་པའོ། ། ལུས་ཀྱི་རྗེས་སུ་བལྟ་ཞིང་ཞེས་པ་ནི་ཤེས་རབ་ཀྱི་ལྟ་བའོ། ། བརྩོན་འགྲུས་ཅན་ཞེས་པ་ནི། གུས་སྦྱོར་དང་རྟག་སྦྱོར་གཉིས་དང་ལྡན་པའོ། ། ཤེས་བཞིན་གྱིས་ནི་མ་ནོར་བར་ཡིད་ལ་བྱེད་པའོ། ། དྲན་པ་དང་ལྡན་པ་ནི། དམིགས་པའི་ཡུལ་མི་བརྗེད་པར་འཛིན་པའོ། ། འཇིག་རྟེན་གྱི་ཆགས་སེམས་དང༌། ཡིད་མི་བདེ་བ་རྣམ་པར་བསལ་ཞིང་ཞེས་པས་ནི།
ཕན་ཡོན་བསྟན་ཏེ། ཕྱི་མ་རྣམས་ཀྱི་སྒོམ་ཚུལ་ཡང་དེ་བཞིན་ནོ། ། གཉིས་པ་ལུས་དྲན་པ་ཉེར་བཞག་སྟོན་པ་ལ། ཉན་ཐོས་ཀྱི་སྒོམ་ཚུལ་དང་མཐུན་པར་རྣམ་པ་དྲུག་གིས་བསྟན་ཏེ། སྤྱོད་ལམ་གྱི་སྒོ་དང༌། ཤེས་བཞིན་གྱི་སྒོ་དང༌། དབུགས་འབྱུང་རྔུབ་ཀྱི་སྒོ་དང༌། ཁམས་རྣམ་པར་བཞག་པའི་སྒོ་དང༌། རྣམ་པ་སུམ་ཅུ་རྩ་གཉིས་ཀྱི་སྒོ་དང༌། མི་སྡུག་པའི་སྒོ་དང་དྲུག་གོ །
དང་པོ་སྤྱོད་ལམ་གྱི་སྒོ་ནས་སྟོན་པ་ལ། དང་པོ་དྲི་བ་ནི། རབ་འབྱོར་ཇི་ལྟར་ན་ཞེས་སོགས་སོ། ། ལན་རྒྱས་པར་བཤད་པ་ནི། འགྲོ་ན་འགྲོའོ་ཞེས་བྱ་བར་རབ་ཏུ་ཤེས་སོ་ཞེས་བྱ་བ་ནས་རྣམ་པར་སྤྱོད་དོ་ཞེས་པའི་བར་རོ། ། གཉིས་པ་ནི་དེ་འགྲོའམ་འོང་བ་ཡང་ཤེས་བཞིན་དུ་སྤྱོད་པ་ཡིན་ཞེས་སོགས་སོ། ། གསུམ་པ་ནི། དྲན་ཞིང་དབུགས་ནང་དུ་རྒྱུ་ན་ཡང་དྲན་ཞིང་དབུགས་ནང་དུ་རྒྱུའོ་ཞེས་བྱ་བར་རབ་ཏུ་ཤེས་སོ་ཞེས་པ་ནས་ཕྱིར་རྒྱུའོ་ཞེས་བྱ་བར་རབ་ཏུ་ཤེས་སོ་ཞེས་པའི་བར་རོ། ། བཞི་པ་ནི། ལུས་འདི་ལ་སའི་ཁམས་ཀྱང་ཡོད་ཅེས་པ་ནས།
རྣམ་པར་སྤྱོད་དོ་ཞེས་པའི་བར་རོ། ། ལྔ་པ་ནི། ལུས་འདི་ལ། སྐྲ་དང༌། སྤུ་དང་ཞེས་སོགས་ནས། རྣམ་པར་བཏགས་པ་དག་ཀྱང་ཡོད་དོ་ཞེས་བྱ་བར་ཡང་དག་པར་རབ་ཏུ་རྟོག་གོ་ཞེས་པའི་བར་ཏེ་རྒྱས་བཤད་དོ། ། དོན་བསྡུ་བ་ནི། རབ་འབྱོར་དེ་ལྟར་ཞེས་པ་ནས། གསལ་ཞིང་རྣམ་པར་སྤྱོད་དོ་ཞེས་པའི་བར་རོ། ། དྲུག་པ་མི་སྡུག་པའི་སྒོ་ནས་བསྟན་པ་ནི།
རབ་འབྱོར་གཞན་ཡང་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ནམ་དུར་ཁྲོད་ན་ཡོད་པའི་ཞེས་སོགས་ཏེ་འགྲེས་དགུས་སྟོན་ནོ། ། དེ་ལ་དང་པོ། རྣམ་པར་བམ་པ་དང་ཞེས་པ་ནས། རྣམ་པར་འཐོར་བ་མཐོང་ན་ཞེས་པའི་བར་གྱིས་ནི། མི་སྡུག་པ་ལྔ་བསྟན་ཏེ་འགྲེས་དང་པོའོ། ། ནམ་དུར་ཁྲོད་དུ་བོར་བའི་རོ་ཞེས་པ་ནས། བཟའ་བ་མཐོང་བ་དེའི་ཚེ་ཞེས་པའི་བར་ནི་ཟ་བའི་མི་སྡུག་པ་སྟེ་འགྲེས་གཉིས་པའོ། ། ནམ་དུར་ཁྲོད་དུ་བོར་བའི་རོ་རྣམ་པར་ཟོས་པ་ཞེས་སོགས་ནི། རྣམ་པར་ཟོས་པའི་མི་སྡུག་པ་སྟེ་འགྲེས་གསུམ་པའོ། །
ནམ་དུར་ཁྲོད་ཀྱི་རུས་པ་ཞེས་སོགས་ནི། ཤ་རུས་མི་སྡུག་པ་སྟེ་འགྲེས་བཞི་པའོ། ། ནམ་དུར་ཁྲོད་ཀྱི་རུས་པ་རྐེང་རུས་ཤ་དང་ཁྲག་མེད་པ་ནི། ཀེང་རུས་ཀྱི་མི་སྡུག་པ་སྟེ་འགྲེས་ལྔ་པའོ། ། ནམ་དུར་ཁྲོད་ཀྱི་རུས་པ་ཀེང་རུས་ཟུངས་མེད་པ། གྱེས་པ་དུང་གི་མདོག་ལྟར་གྱུར་པ། ས་ལ་རྣམ་པར་འཐོར་བ་མཐོང་བ་དེའི་ཚེ། རྣམ་པར་འཐོར་བའི་མི་སྡུག་པ་སྟེ་འགྲེས་དྲུག་པའོ། ། ནམ་དུར་ཁྲོད་ཀྱི་རུས་པ་ས་དང་ཕྱོགས་དང་ཕྱོགས་མཚམས་སུ་རྣམ་པར་ཐོར་བ་ཞེས་པ་ནི། རྣམ་པར་འཐོར་བའི་མི་སྡུག་པ་སྟེ་འགྲེས་བདུན་པའོ། །
ནམ་དུར་ཁྲོད་ཀྱི་རུས་པ་ལོ་དུ་མ་ལོན་པ་ཞེས་སོགས་ནི་རུས་གོང་གི་མི་སྡུག་པ་སྟེ་འགྲེས་བརྒྱད་པའོ། ། ནམ་དུར་ཁྲོད་ཀྱི་རུས་པ་ལོ་དུ་མ་ལོན་པ་རབ་རིབ་སྣང་བ་ཞེས་སོགས་ནི། ཤིན་ཏུ་ཡང་རུས་གོང་དུ་སྣང་བ་མི་སྡུག་པ་སྟེ་འགྲེས་དགུ་པའོ། ། ཚོར་བ་དྲན་པ་ཉེར་བཞག་སོགས་ནི་སྔར་བསྟན་ཟིན་ཏོ། ། ཡང་དག་པར་སྤོང་བ་བཞི་ནི་སྦྱོར་བའི་བྱེ་བྲག་གིས་བཞི་སྟེ། གོ་ཆའི་བརྩོན་འགྲུས་དང༌། སྦྱོར་བའི་བརྩོན་འགྲུས་དང༌། མི་སྐྱོ་བའི་བརྩོན་འགྲུས་དང༌། ཐབས་ཀྱི་བརྩོན་འགྲུས་སོ། ། དང་པོ་ནི།
འདི་ལྟར་བྱའོ་ཞེས་བསམ་པས་གོ་ཆ་གྱོན་པར་བྱེད་དེ། དེ་ནི་འདུན་པ་བསྐྱེད་དོ་ཞེས་པས་བསྟན་ཏོ། ། གཉིས་པ་ནི་བསམ་པས་གོ་ཆ་བགོས་པ་དང་རྗེས་སུ་མཐུན་པར་སྦྱོར་བ་རྩོམ་པ་སྟེ། དེ་ནི་རྩོམ་མོ་ཞེས་པས་བསྟན་ཏོ། ། གསུམ་པ་ནི། བརྩོན་འགྲུས་མི་འཕེལ་ཞེས་པ་སྟེ། དེ་ནི་བརྩོན་འགྲུས་རྩོམ་མོ་ཞེས་པས་བསྟན་ཏོ། ། བཞི་པ་ནི། ཐབས་མ་ཡིན་པ་བསལ་ནས་ཐབས་ལ་གནས་པར་བྱེད་པ་སྟེ། དེ་ནི་སེམས་རབ་ཏུ་འཛིན་ཏོ། །
ཡང་དག་པར་རབ་ཏུ་འཇོག་གོ ། ཞེས་བྱ་བས་བསྟན་ཏོ། ། དེ་ལ་སེམས་རྩིང་བའི་གཉེན་པོ་ནི། སེམས་རབ་ཏུ་འཛིན་པའོ། ། སེམས་རྒོད་པའི་གཉེན་པོ་ནི། ཡང་དག་པར་རབ་ཏུ་འཇོག་པའོ། ། རྫུ་འཕྲུལ་གྱི་རྐང་པ་བཞི་ནི་རྫུ་འཕྲུལ་གྱི་རྐང་པ་བཞིར་གྱུར་པའི་ཕྱིར། རྫུ་འཕྲུལ་གྱི་རྐང་པ་ཞེས་བྱའོ། ། དེ་དག་ཀྱང་རྒྱུ་འདུན་པ་དང༌། བརྩོན་འགྲུས་དང༌།
སེམས་དང༌། བརྩོན་པའི་བྱེ་བྲག་གིས་བཞིའོ། ། དེ་ཡང་ལ་ལ་རྒྱུ་འདུན་པའི་དབང་གིས་འབྱུང་བ་དང༌། ལ་ལ་བརྩོན་འགྲུས་ཀྱི་སྟོབས་ཀྱིས་འབྱུང་བ་དང༌། ལ་ལ་ཏིང་ངེ་འཛིན་གོམས་པའི་བག་ཆགས་སེམས་རྒྱུད་ལ་ཡོད་པས་འབྱུང་བ་དང༌། ལ་ལ་ཏིང་ངེ་འཛིན་རྨི་ལམ་རབ་ཏུ་རྣམ་པར་འབྱེད་པའི་ཤེས་རབ་ཀྱི་མཐུ་ལས་སེམས་རྩེ་གཅིག་ཏུ་རེག་པར་འགྱུར་བ་སྟེ་བཞིའོ། ། དེ་ལྟར་བརྩོན་འགྲུས་བརྩམ་པ་ན། སྤོང་བའི་འདུ་བྱེད་ཀྱི་ཆོས་བརྒྱད་མངོན་དུ་འགྱུར་ཏེ། འདུན་པ་དང༌། བརྩོན་འགྲུས་དང༌།
དད་པ་དང༌། ཤིན་ཏུ་སྦྱངས་པ་དང༌། དྲན་པ་དང༌། ཤེས་བཞིན་དང༌། སེམས་པ་དང༌། བཏང་སྙོམས་ཏེ། ཆོས་མངོན་པ་ལས་བཤད་པ་བཞིན་ནོ། ། དབེན་པ་ནི་ཉོན་མོངས་པས་དབེན་པའོ། ། འདོད་ཆགས་དང་བྲལ་བ་ནི་སྲིད་པ་ལས་སོ། ། འགོག་པ་ནི་སྡུག་བསྔལ་འགོག་པའོ། །
རྣམ་པར་སྤོང་བ་ནི་ཕུང་པོ་སྤོང་བའོ། ། ཡང་ན་སྡུག་བདེན་ཤེས་པའི་ཕྱིར་དབེན་པ་ལ་གནས་པའོ། ། ཀུན་འབྱུང་སྤོངས་པའི་ཕྱིར། འདོད་ཆགས་དང་བྲལ་བ་ལ་གནས་པའོ། ། འགོག་པའི་བདེན་པ་མངོན་སུམ་དུ་བྱས་པའི་ཕྱིར་འགོག་པ་ལ་གནས་པའོ། ། ལམ་བདེན་བསྒོམ་པའི་ཕྱིར། རྣམ་པར་སྤོང་བ་ཡོངས་སུ་བསྒྱུར་བའོ། ། ལྷག་མ་གཞན་རྣམས་ཀྱི་བཤད་ཚུལ་ཡང་དེ་བཞིན་ནོ། ། དབང་པོ་ལྔ་ནི། དད་པའི་དབང་པོ་ནས་ཤེས་རབ་ཀྱི་དབང་པོའི་བར་ཏེ་ལྔའོ། །
སྟོབས་ལྔ་ཡང་དེ་ཉིད་དོ། ། བྱང་ཆུབ་ཡན་ལག་བདུན་དང༌། འཕགས་ལམ་ཡན་ལག་བརྒྱད་ནི། གཞན་དུ་བསྟན་ཟིན་ཏོ། ། ཏིང་ངེ་འཛིན་གསུམ་ལ། སྟོང་པ་ཉིད་ཀྱི་ཏིང་ངེ་འཛིན་ནི། བྱིས་པས་ཀུན་ཏུ་བཏགས་པ་དང་བྲལ་བའི་སྟོང་པ་ཉིད་ཀྱི་དོན་འཛིན་པའི་ཏིང་ངེ་འཛིན་ནོ། ། མཚན་མ་མེད་པའི་ཏིང་ངེ་འཛིན་ནི། སྤྲོས་པའི་མཚན་མས་དབེན་པ་ཡོངས་སུ་གྲུབ་པའི་དོན་འཛིན་པའོ། ། སྨོན་པ་མེད་པའི་ཏིང་ངེ་འཛིན་ནི།
ཁམས་གསུམ་པའི་ཆོས་མངོན་པར་འདུ་བྱ་བ་མ་ཡིན་པར་འཛིན་པའོ། ། ཡང་ན་རང་གི་ངོ་བོ་སྟོང་པ་ཉིད་དང༌། རྣམ་པར་རྟོག་པའི་མཚན་མ་མེད་པ་དང༌། མངོན་པར་བྱ་བའི་ཡུལ་མེད་པར་རྟོགས་པའོ། ། ཤེས་པ་བཅུ་གཅིག་ནི། སྡུག་བསྔལ་ཤེས་པ་དང༌། ཀུན་འབྱུང་ཤེས་པ་དང༌། འགོག་པ་ཤེས་པ་དང༌། ལམ་ཤེས་པ་དང༌། ཟད་པ་ཤེས་པ་དང༌།
མི་སྐྱེ་བ་ཤེས་པ་དང༌། ཆོས་ཤེས་པ་དང༌། རྗེས་སུ་རྟོག་པ་ཤེས་པ་དང༌། ཀུན་རྫོབ་ཤེས་པ་དང༌། འདྲིས་པ་ཤེས་པ་དང༌། སྒྲ་ཇི་བཞིན་པ་ཤེས་པའོ། ། སྡུག་བསྔལ་ཤེས་པ་ནི། ཀུན་འབྱུང་ཤེས་པས་སྡུག་བསྔལ་སླར་མི་སྐྱེ་བར་ཤེས་པའོ། ། ཀུན་འབྱུང་ཤེས་པ་ནི། ཀུན་འབྱུང་སྤང་བྱར་ཤེས་པའོ། །
འགོག་པ་ཤེས་པ་ནི། སྡུག་བསྔལ་འགོག་པ་ཤེས་པའོ། ། ལམ་ཤེས་པ་ནི། འཕགས་ལམ་ཡན་ལག་བརྒྱད་ཤེས་པའོ། ། ཟད་པ་ཤེས་པ་ནི། དུག་གསུམ་ཟད་པ་ཤེས་པའོ། ། མི་སྐྱེ་བ་ཤེས་པ་ནི། རྒྱུ་དུག་གསུམ་ཟད་པས་འབྲས་བུ་སྲིད་པའི་རྒྱུན་སྐྱེ་བ་མེད་པར་ཤེས་པའོ། ། ཆོས་ཤེས་པ་ནི་ཕུང་པོ་ལྔ་སྒྱུ་མ་ལྟ་བུར་ཤེས་པའོ། ། རྗེས་སུ་རྟོགས་པ་ཤེས་པ་ནི།
ཐོག་མར་ཁྱད་གཞི་བཟུང་ནས་རྗེས་སུ་ཁྱད་གཞི་མི་རྟག་པར་ཤེས་པའོ་ཞེས་པ་སྟེ་གཟུགས་ནས་རྒ་ཤིའི་བར་མི་རྟག་པར་ཤེས་པའོ། ། ཀུན་རྫོབ་ཤེས་པ་ནི་གཞན་གྱི་སེམས་ཤེས་པའོ། ། འདྲེས་པ་ཤེས་པ་ནི། སྔར་གོམས་པའི་ལམ་ཤེས་པ་དང༌། སྔར་ཡོངས་སུ་སྦྱང་བ་བྱས་པ་ཤེས་པའོ། ། སྒྲ་ཇི་བཞིན་པ་ཤེས་པ་ནི། དེ་བཞིན་གཤེགས་པས་རིགས་དྲུག་སོ་སོའི་སྐད་ཇི་ལྟ་བ་བཞིན་དུ་ཤེས་པའོ། ། དབང་པོ་གསུམ་ནི་ཀུན་ཤེས་པར་བྱེད་པའི་དབང་པོ་དང༌། ཀུན་ཤེས་པའི་དབང་པོ་དང༌། ཀུན་ཤེས་ལྡན་པའི་དབང་པོ་སྟེ།
དང་པོ་ནི་ངེས་འབྱེད་ཆ་མཐུན་དང༌། མཐོང་ལམ་སྐད་ཅིག་མ་དང་པོ་བཅོ་ལྔ་ལ་རྣམ་པར་བཞག་གོ ། གཉིས་པ་ནི་སྒོམ་པའི་ལམ་ལའོ། ། གསུམ་པ་ནི་མི་སློབ་པའི་ལམ་ལའོ། ། ཏིང་ངེ་འཛིན་གསུམ་ནི་རྟོག་པ་དང་བཅས་པ་ཞེས་སོགས་སོ། ། རྗེས་སུ་དྲན་པ་བཅུ་ནི། སངས་རྒྱས་རྗེས་སུ་དྲན་པ་དང༌། ཆོས་དང༌། དགེ་འདུན་དང༌། ཚུལ་ཁྲིམས་དང༌།
གཏོང་བ་དང༌། ལྷ་རྗེས་སུ་དྲན་པ་དང༌། དབུགས་ཕྱི་ནང་དུ་རྒྱུ་བ་རྗེས་སུ་དྲན་པ་དང༌། སྐྱོ་བ་རྗེས་སུ་དྲན་པ་དང༌། འཆི་བ་རྗེས་སུ་དྲན་པ་དང༌། ལུས་ཀྱི་རྣམ་པ་རྗེས་སུ་དྲན་པའོ། ། བསམ་གཏན་བཞི་དང༌། ཚད་མེད་པ་བཞི་དང༌། གཟུགས་མེད་པའི་སྙོམས་པར་འཇུག་པ་བཞི་དང༌། རྣམ་པར་ཐར་པ་བརྒྱད་དང༌།
མཐར་གྱིས་གནས་པའི་སྙོམས་འཇུག་དགུ་ནི་བཤད་ཟིན་ཏོ། ། དེ་བཞིན་གཤེགས་པའི་སྟོབས་བཅུ་སྟེ་ཞེས་སོགས་ནས། རྣམ་པ་འདི་ལྟར་བཞིན་ནི་མེད་དོ་ཞེས་བྱ་བ་རབ་ཏུ་ཤེས་ཏེ་ཞེས་པའི་བར་ལ། མི་འཇིགས་པ་བཞི་ནི། རང་དོན་གྱི་དམ་བཅའ་གཉིས། གཞན་དོན་གྱི་དམ་བཅའ་གཉིས་ཏེ་བཞིའོ། ། དང་པོ་ལ་རྟོགས་པ་ཕུན་ཚོགས་ཀྱི་དམ་བཅའ་ནི་བདག་མངོན་པར་རྫོགས་པར་སངས་རྒྱས་སོ་ཞེས་དམ་བཅས་ནས་ཞེས་པ་ནས། རབ་ཏུ་བསྐོར་བར་བྱའོ་ཞེས་པའི་བར་གྱིས་བསྟན་ཏེ། དགེ་སྦྱོང་དང་བྲམ་ཟེ་ནི་ཤེས་རབ་ཀྱིས་ང་རྒྱལ་བའི་ཕྱིར་དང༌། ལྷ་དང་བདུད་ནི་ལྷའི་མིག་ནས་ཕ་རོལ་གྱི་སེམས་ཤེས་པ་ལ་སོགས་པ་ཕུན་སུམ་ཚོགས་པ་ཐོབ་པས་ང་རྒྱལ་བའི་ཕྱིར་སྨོས་སོ། །
ང་རྒྱལ་ཅན་དེ་དག་གིས་རྒོལ་བའི་རྒྱུ་ཡང་དག་པར་རྗེས་སུ་མ་མཐོང་བས། དེ་ལ་བདག་བདེ་བ་ཐོབ་པས་ཁྱུ་མཆོག་རླབས་པོ་ཆེའི་གནས་སུ་དམ་བཅས་ཏེ། སྐུའི་ཕྲིན་ལས་རྣམ་པར་དག་པ་ཐོབ་པའི་ཕྱིར་རོ། ། བག་ཚ་བ་མེད་པ་འཐོབ་ཅེས་པས་ནི། གསུངས་ལ་ཞུས་པ་མེད་པར་བསྟན་ཏོ། ། དེའི་དབང་གིས་འཁོར་གྱི་ནང་ན་སེང་གེའི་སྒྲ་སྒྲོགས་ཏེ། གསུང་གི་ཕྲིན་ལས་རྣམ་པར་དག་པའི་ཕྱིར་རོ། ། མི་འཇིགས་པ་ཐོབ་པས་ནི་ཐུགས་ལ་ཞུམ་པ་མེད་པར་བསྟན་ཏེ། དེའི་དབང་གིས་ཚངས་པའི་འཁོར་ལོ་བསྐོར་ཏེ། ཐུགས་ཀྱི་ཕྲིན་ལས་རྣམ་པར་དག་པའི་ཕྱིར་རོ། །
ཁྱུ་མཆོག་རླབས་པོ་ཆེའི་གནས་སུ་དམ་བཅའ་ཞེས་པས་ནི། བདེ་བ་ཐོབ་པའི་འབྲས་བུ་བསྟན་ཏོ། ། འཁོར་གྱི་ནང་དུ་སེང་གེའི་སྒྲ་སྒྲོགས་ཞེས་པས་ནི། བག་ཚ་བ་མེད་པ་ཐོབ་པའི་འབྲས་བུ་བསྟན་ཏོ། ། ཚངས་པའི་འཁོར་འཇིག་རྟེན་ན་དགེ་སྦྱོང་ངམ། ཞེས་སོགས་ཀྱིས་ནི་མི་འཇིགས་པ་ཐོབ་པའི་འབྲས་བུ་བསྟན་ཏོ། ། སྤངས་པ་ཕུན་ཚོགས་སུ་དམ་བཅས་པ་ལ་མི་འཇིགས་པ་ནི། བདག་ཟག་པ་ཟད་དོ་ཞེས་དམ་བཅས་ནས་ཞེས་སོགས་སོ། ། གཞན་དོན་བར་ཆད་ཀྱི་ཆོས་ཀྱི་དམ་བཅས་པ་ནི། གང་ལ་ཡང་བདག་གིས་བར་ཆད་ཀྱི་ཆོས་སུ་བསྟན་པ་དེ་དག་ལ་ཞེས་སོགས་སོ། །
གཞན་དོན་ངེས་འབྱིན་གྱི་ལམ་དམ་བཅས་པ་ནི། གང་ཡང་བདག་གིས་ལམ་འཕགས་པའི་འབྱུང་བ་རྟོགས་པར་འགྱུར་བས་ཏེ་ཞེས་སོགས་ཏེ། ཚིག་དོན་ནི་སྔ་མ་བཞིན་དུ་བཤད་དོ། ། སོ་སོ་ཡང་དག་པར་རིག་པ་བཞི་ལ། ཆོས་སོ་སོ་ཡང་དག་པར་རིག་པ་ནི། ལུང་གི་ཆོས་དེ་བཞིན་གཤེགས་པའི་གསུང་རབ་ཡན་ལག་བཅུ་གཉིས་ཤེས་པའོ། ། དོན་སོ་སོ་ཡང་དག་པར་རིག་པ་ནི། དེ་དག་གི་བརྗོད་བྱའི་དོན་ཁོང་དུ་ཆུད་པའོ། ། ངེས་པའི་ཚིག་སོ་སོ་ཡང་དག་པར་རིག་པ་ནི། རིགས་དྲུག་སོ་སོའི་སྐད་ཤེས་པའོ། །
སྤོབས་པ་སོ་སོ་ཡང་དག་པར་རིག་པ་ནི། རང་རང་གི་བརྡ་སྐད་ཀྱི་སྒོ་ནས་ཆོས་སྟོན་པ་ལ་ཐོགས་པ་མེད་པའོ། ། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ནི། སྤྱོད་པ་མ་འདྲེས་པ་དྲུག

རྟོགས་པ་མ་འདྲེས་པ་དྲུག ཕྲིན་ལས་དང་ཡེ་ཤེས་མ་འདྲེས་པ་དྲུག་སྟེ། འདི་ལྟར་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་གང་ཞེ་ན་ཞེས་པ་ནས། ཡེ་ཤེས་ཀྱི་གཟིགས་པ་ལ་འཇུག་པ་སྟེ་ཞེས་པའི་བར་རོ། ། ལམ་གྱི་ཚོགས་བསྟན་ཟིན་ཏོ། ། གཟུངས་ཀྱི་ཚོགས་ལ་གཉིས་ཏེ། ཡི་གེ་ལ་འཇུག་པ་བཞི་བཅུ་ཞེ་གཉིས། ཕན་ཡོན་ཉི་ཤུ་བསྟན་པའོ། ། དང་པོ་ལ་གཟུངས་ཀྱི་ངོ་བོ་ནི། སྔར་རྟོགས་པའི་ཆོས་རྣམས་མི་བརྗེད་པར་འཛིན་པའི་དྲན་པ་དང་ཤེས་རབ་བོ། ། དེ་ལ་ཚིག་གི་གཟུངས།
དོན་གྱི་གཟུངས། བཟོད་པའི་གཟུངས། གསང་སྔགས་ཀྱི་གཟུངས་ཏེ་བཞིའོ། ། གཟུངས་ཀྱི་སྒོ་ནི་ཡི་གེ་རྣམས་ཏེ་ཡི་གེ་ལ་དམིགས་པས་གཟུངས་ཀྱི་ཡེ་ཤེས་སྐྱེ་བའི་ཕྱིར་རོ། ། ཡི་གེ་མཉམ་པ་ཉིད་དང༌། བརྗོད་པ་མཉམ་པ་ཉིད་ཅེས་གསུངས་པ་ནི། ཡི་གེ་ཨ་ལ་སོགས་པ་ལ་བརྟེན་ནས་མ་སྐྱེས་པའི་དོན་རྟོགས་པའི་ཚེ་ཡི་གེ་དང་བརྗོད་པ་ཚིག་གི་ཚོགས་རང་བཞིན་མེད་པར་མཉམ་པ་ཉིད་དུ་རྟོགས་པར་འགྱུར་བའོ། ། ཡི་གེའི་སྒོ་ཡི་གེ་ལ་འཇུག་པའི་དོན་ནི། ཡི་གེ་ལ་དམིགས་ཏེ་འཇུག་པས་ཡི་གེ་ལ་བརྟེན་པའི་བརྗོད་བྱའི་ཚིག་གི་དོན་རྟོགས་པས་གཟུངས་སྐྱེ་བ་ཡིན་པའི་ཕྱིར་ཡི་གེ་ཉིད་ལ་སྒོ་ཞེས་བརྗོད་དོ། ། དེ་ལ་ཡི་གེ་ལ་འཇུག་པ་གང་ཞེ་ན།
ཨ་ཞེས་བྱ་བ་ནི་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ་ཞེས་གསུངས་ཏེ། རྒྱ་གར་གྱི་སྐད་དུ་མ་སྐྱེས་པའི་དོན་བརྗོད་པ་ལ། ཨ་ནུད་པ་ན་ཞེས་བྱ་བ་སྟེ། ཨ་ཐོག་མ་ཅན་གྱི་ཚིག་གི་སྒོ་ནས་མ་སྐྱེས་པའི་དོན་རྟོགས་པའི་ཕྱིར། ཨ་ནི་ཆོས་ཐམས་ཅད་མ་སྐྱེས་པ་རྟོགས་པའི་སྒོ་ཡིན་ནོ། ། རྒྱ་གར་གྱི་སྐད་དུ་རྡུལ་དང་བྲལ་བ་ལ། ར་ཛ་ཨ་པ་གྷ་ད་ཞེས་བྱ་བ་སྟེ། ར་ཐོག་མ་ཅན་གྱི་ཚིག་གི་སྒོ་ནས། ཆོས་ཐམས་ཅད་རྡུལ་དང་བྲལ་བར་རྟོགས་པར་འགྱུར་བའི་ཕྱིར། ཡི་གེ་ར་ནི་ཆོས་ཐམས་ཅད་རྡུལ་དང་བྲལ་བར་རྟོགས་པའི་སྒོ་ཡིན་ནོ། །
པ་ཞེས་བྱ་བ་ནི་ཞེས་གསུངས་ཏེ། དོན་དམ་པ་ལ་པ་ར་མ་ཐ་ཞེས་བྱ་བ་སྟེ་དེའི་སྒོ་ནས་དོན་དམ་པ་སྟོན་པའི་ཕྱིར་དང༌། ཚིག་དེ་ལ་བརྟེན་ནས་དོན་དམ་རྟོགས་པ་འབྱུང་བའི་ཕྱིར་སྒོ་ཞེས་བྱའོ། ། ཙ་ཞེས་བྱ་བ་གསུངས་པ་ནི། འཕོ་དང་སྐྱེ་བ་ལ་ཙྱ་ཝ་ནོ་པ་ཏི་ཞེས་བྱ་བ་སྟེ། ཙ་ཐོག་མ་ཅན་གྱི་ཡི་གེའི་སྒོ་ནས་འཆི་འཕོ་དང་སྐྱེ་བ་མི་དམིགས་པ་རྟོགས་པའི་ཕྱིར་ཙ་ལ་སྒོ་ཞེས་བརྗོད་དོ། ། མིང་དང་བྲལ་བ་ལ། ན་མ་ཨ་པ་ག་ཏ་ཞེས་བྱ་སྟེ། ན་ཐོག་མ་ཅན་གྱི་ཚིག་གིས་མིང་དང་བྲལ་བ་སྟོན་པས་དེའི་དོན་རྟོགས་པ་ན་མིང་དང་བྲལ་བ་ཁོང་དུ་ཆུད་པའི་ཕྱིར་ཡི་གེ་ན་ལ་སྒོ་ཞེས་བརྗོད་དོ། ། མ་གཏོར་བ་ཞེས་འབྱུང་བ་ནི།
མིང་སྔར་ཡོད་གཏོར་དུ་མེད་པའོ། ། དེ་ལ་སྔགས་ཀྱི་ཚིག་ཡི་གེ་འབྲུ་ལྔ་སྟེ། ཨ་ར་པ་ཙ་ནའོ། ། ཡི་གེ་འབྲུ་ལྔ་རེ་རེ་ལ་ཡི་གེ་བསྣན་པའི་བཤད་པ་བྱས་པའི་སྒོ་ནས། ཆོས་ཐམས་ཅད་མ་སྐྱེས་པ་ལ་སོགས་པ་སྟོན་ལ། དེ་ལ་བརྟེན་ནས་དེ་དག་གི་བརྗོད་བྱའི་དོན་རྟོགས་པ་བསྒོམས་པས་གཟུངས་སྐྱེ་བར་འགྱུར་བའི་ཕྱིར་སྒོ་ཡིན་པར་བསྟན་ཏོ། ། གཟུངས་སྔགས་ཀྱི་ཚིག་གཞན་རྣམས་ཀྱང་ཡི་གེ་རེ་རེ་ལ་ཡི་གེ་བསྣན་པའི་བཤད་པ་བྱས་པས། ཆོས་ཐམས་ཅད་ངོ་བོ་ཉིད་མེད་པར་བསྟན་པའི་ཕྱིར་དེའི་བརྗོད་བྱ་ལ་བསླབས་པས་གཟུངས་སྐྱེ་བའི་ཕྱིར་སྒོ་ཞེས་བསྟན་པ་ཡིན་ནོ། ། ལོ་གོ་དང་རིད་ན་ཞེས་པ། ལ་དང་ར་ཐོག་མ་ཅན་འདིས་འཇིག་རྟེན་ལས་འདས་པ་བསྟན་ཏོ། །
ལ་ད་ནི་སྲིད་པའི་འཁྲི་ཤིང་སྟེ་ལ་ཐོག་མ་ཅན་གྱི་ཡི་གེའི་སྒོ་ནས་འཇིག་རྟེན་ལས་འདས་པ་ཐོབ་པས། སྲིད་པའི་འཆིང་བ་དང་བྲལ་བའི་དོན་རྟོགས་པར་འགྱུར་བའི་ཕྱིར། ཡི་གེ་ལ་ནི་ཆོས་ཐམས་ཅད་ཀྱི་སྒོ་ཡིན་ནོ། ། ཡི་གེ་ད་ཆོས་ཐམས་ཅད་ཀྱི་སྒོར་བསྟན་པ་ནི། དན་ད་ཞེས་བྱ་བ་དུལ་བ་ལ་འཇུག་པ་སྟེ། ལས་དང་ཉོན་མོངས་པ་འདུལ་བས་དུལ་བ་དང༌། དུལ་བའི་གནས་སུ་ངེས་པའི་དོན་རྟོགས་པའི་ཕྱིར། ཡི་གེ་ད་ནི་ཆོས་ཐམས་ཅད་ཀྱི་སྒོའོ། ། ཡི་གེ་བ་ཆོས་ཐམས་ཅད་ཀྱི་སྒོར་བསྟན་པ་ནི། བན་ད་ན་ཞེས་པ་ནི་དོན་དམ་པར་ཆོས་ཐམས་ཅད་བཅིངས་བ་དང་བྲལ་བའི་དོན་སྟོན་པ་དེའི་དོན་རྟོགས་པ་ན་གཟུངས་སྐྱེ་བས་ཡི་གེ་བ་ནི་ཆོས་ཐམས་ཅད་ཀྱི་སྒོ་ཡིན་ནོ། །
ཡི་གེ་ཊ་ཆོས་ཐམས་ཅད་ཀྱི་སྒོར་བསྟན་པ་ནི། ཊ་མར་ཞེས་བྱ་བ་ནི་འཁྲུག་པ་མེད་པ་ལ་འཇུག་པ་སྟེ། དེ་ལ་བརྟེན་ནས་འཁྲུག་པ་མེད་པའི་དོན་རྟོགས་པའི་ཕྱིར། ཡི་གེ་ཊ་ནི་ཆོས་ཐམས་ཅད་ཀྱི་སྒོའོ། ། ཡི་གེ་ས་ཆོས་ཐམས་ཅད་ཀྱི་སྒོར་བསྟན་པ་ནི། ས་ག་ཞེས་པ་ཆགས་པ་མེད་པ་ལ་འཇུག་པ་སྟེ། དེ་ལ་བརྟེན་ནས་ཆགས་པ་མེད་པའི་དོན་རྟོགས་པའི་ཕྱིར་ཏེ། ལྷག་མ་སྔ་མ་བཞིན་དུ་བཤད་དོ། ། བག་པ་ཐ་ཞེས་པ་ངག་གི་ལམ་ལ་འཇུག་པ་སྟེ། དེ་ལ་བརྟེན་ནས་ལམ་ཡང་དག་པར་ཆད་པར་རྟོགས་པའི་ཕྱིར་ཏེ།
སྔ་མ་བཞིན་ནོ། ། འདིར་སྨོས་པའི་ཡི་གེ་ནི། ཟླ་བའི་ཡི་གེའི་དབང་གིས་སྔ་མ་དང་བརྗོད་བྱ་མི་འདྲ་བའི་ཕྱིར་ཟློས་པར་མི་འགྱུར་རོ། ། ཏའི་ཡི་གེ་སྟོན་པ་ནི། ཏ་ཐ་ད་ཞེས་པ་དེ་བཞིན་ཉིད་ལ་འཇུག་པ་སྟེ། དེ་ལ་བརྟེན་ནས་དེ་བཞིན་ཉིད་ཀྱི་དོན་རྟོགས་པའི་ཕྱིར་སྒོའོ། ། ཡི་གེ་ཡ་སྟོན་པ་ནི། ཡ་ཐ་ཝད་ཞེས་པ་ནི་ཡང་དག་པ་ཇི་ལྟ་བ་བཞིན་ལ་འཇུག་གོ ། དེ་ལ་བརྟེན་ནས་ཡང་དག་པ་ཇི་ལྟ་བ་བཞིན་རྟོགས་པར་འགྱུར་བའི་ཕྱིར་སྒོའོ། ། ཡི་གེ་སྟཾ་སྟོན་པ་ནི།
སྟཾ་པ་ཞེས་པ་ཁེངས་པ་ལ་འཇུག་སྟེ། དེ་བཀག་པ་ནི་ཁེངས་པ་མེད་པ་སྟེ། དེ་ལ་བརྟེན་ནས་ཁེངས་པའི་དོན་མེད་པར་རྟོགས་པའི་ཕྱིར་སྒོའོ། ། ཡི་གེ་ཀ་སྟོན་པ་ནི། ཀ་ར་ཀ་ཞེས་པ་བྱེད་པ་པོ་ལ་འཇུག་སྟེ། དེ་བཀག་པ་ནི་བྱེད་པ་པོ་མེད་པ་སྟེ། དེ་ལ་བརྟེན་ནས་བྱེད་པ་པོ་དམིགས་སུ་མེད་པའི་ཕྱིར། ཡི་གེ་ཀ་ནི་སྒོ་ཞེས་བརྗོད་དོ། ། ཡི་གེ་ས་སྟོན་པ་ནི། ས་མན་ཏ་ཞེས་པ་མཉམ་པ་ཉིད་ལ་འཇུག་སྟེ།
དེ་ལ་བརྟེན་ནས་མཉམ་པ་ཉིད་ཀྱི་དོན་རྟོགས་པར་འགྱུར་བའི་ཕྱིར། ཡི་གེ་ས་ལ་སྒོ་ཞེས་བརྗོད་དོ། ། ཡི་གེ་མ་སྟོན་པ་ནི། མ་མ་ཀ་ར་ཞེས་པ་བདག་གིར་བྱ་བ་ལ་འཇུག་སྟེ། དེ་བཀག་པ་ནི་བདག་གིར་མེད་པ་སྟེ། དེ་ལ་བརྟེན་ནས་བདག་གི་བ་མེད་པའི་དོན་རྟོགས་པའི་ཕྱིར་ཡི་གེ་མ་ལ་སྒོ་ཞེས་བརྗོད་དོ། ། ཡི་གེ་ག་སྟོན་པ་ནི། ག་མན་ཞེས་པས་འགྲོ་བ་ལ་འཇུག་སྟེ། དེ་བཀག་པ་ནི་འགྲོ་བ་མེད་པ། དེ་ལ་བརྟེན་ནས་འགྲོ་བ་མེད་པར་རྟོགས་པའི་ཕྱིར།
ཡི་གེ་ག་ལ་སྒོ་ཞེས་བརྗོད་དོ། ། སྠས་ཐའི་ཡི་གེ་སྟོན་པ་ནི། གནས་ལ་སྠ་ན་ཞེས་བྱ་སྟེ། དེའི་བརྗོད་བྱའི་དོན་ལ་སོ་སོར་བརྟགས་པས་བརྗོད་བྱའི་དོན་སོ་སོར་མ་རྙེད་པས་གནས་པ་དམིགས་སུ་མེད་པར་རྟོགས་པའི་ཕྱིར་སྠའི་ཡི་གེ་ལ་སྒོ་ཞེས་བརྗོད་དོ། ། ཛའི་ཡི་གེ་སྟོན་པ་ནི། སྐྱེ་བ་ལ་ཛ་ཏི་ཞེས་བརྗོད་དོ། ། དེའི་བརྗོད་བྱའི་དོན་ལ་བརྟགས་པས་སྐྱེ་བ་དམིགས་སུ་མེད་པར་རྟོགས་པའི་ཕྱིར། ཛའི་ཡི་གེ་ལ་སྒོ་ཞེས་བརྗོད་དོ། ། ཤའི་ཡི་གེ་ནི། དབུགས་ལ་ཤྭ་མ་ཐ་ཞེས་བྱ་སྟེ།
དེའི་དོན་བརྗོད་བྱའི་དོན་ལ་བརྟགས་པས་དབུགས་རང་བཞིན་མེད་པར་རྟོགས་པའི་ཕྱིར་ཤའི་ཡི་གེ་ལ་སྒོ་ཞེས་བརྗོད་དོ། ། དྷའི་ཡི་གེ་སྟོན་པ་ནི། ཆོས་ཀྱི་དབྱིངས་ལ་དྷ་མ་དྷ་ཏུ་ཞེས་བྱ་སྟེ། དེའི་དོན་ལ་བརྟགས་པས་ཆོས་ཀྱི་དབྱིངས་ལ་དམིགས་སུ་མེད་པར་རྟོགས་པའི་ཕྱིར། ཡི་གེ་དྷ་ལ་སྒོ་ཞེས་བརྗོད་དོ། ། ཡི་གེ་ཤ་སྟོན་པ་ནི། ཞི་གནས་ལ་ཤ་མ་ཐ་ཞེས་བྱ་སྟེ། དེའི་དོན་ལ་བརྟགས་པས་ཞི་གནས་དམིགས་སུ་མེད་པར་རྟོགས་པའི་ཕྱིར། ཡི་གེ་ཤ་ལ་སྒོ་ཞེས་བརྗོད་དོ། ། ཡི་གེ་ཁ་སྟོན་པ་ནི་ནམ་མཁའ་དང་མཉམ་པ་ལ་ཁ་ས་མ་ཞེས་བྱ་སྟེ།
དེའི་དོན་ལ་བརྟགས་པས་ཆོས་ཐམས་ཅད་ནམ་མཁའ་དང་མཉམ་པར་དམིགས་སུ་མེད་པར་རྟོགས་པའི་ཕྱིར། ཡི་གེ་ཁ་ལ་སྒོ་ཞེས་བརྗོད་དོ། ། ཡི་གེ་ཀྵ་སྟོན་པ་ནི། ཟད་པ་ལ་ཀྵ་ཡ་ཞེས་བྱ་སྟེ། དེའི་དོན་ལ་བརྟགས་པས་ཟད་པ་དམིགས་སུ་མེད་པར་རྟོགས་པའི་ཕྱིར། ཡི་གེ་ཀྵ་ལ་སྒོ་ཞེས་བརྗོད་དོ། ། ཡི་གེ་རྟ་སྟོན་པ་ནི། བསྟོད་པ་ལ་རྟ་མ་ཞེས་བྱ་སྟེ། དེའི་དོན་ལ་བརྟགས་པས་བསྟོད་པ་དམིགས་སུ་མེད་པར་རྟོགས་པའི་ཕྱིར། ཡི་གེ་རྟ་ལ་སྒོ་ཞེས་བརྗོད་དོ། །
ཡི་གེ་ཛྙ་སྟོན་པ་ནི། ཡེ་ཤེས་ལ་ཛྙ་ན་ཞེས་བྱ་སྟེ། དེའི་དོན་ལ་བརྟགས་པས་ཡེ་ཤེས་དམིགས་སུ་མེད་པར་རྟོགས་པའི་ཕྱིར། ཡི་གེ་ཛྙ་ལ་སྒོ་ཞེས་བརྗོད་དོ། ། ཡི་གེ་ཏ་སྟོན་པ་ནི། ཉོན་མོངས་པའམ་མི་བདེ་བ་ལ་ཨ་ཚིག་གིས་མངོན་པར་བསྟན་པའི་ཨ་ཏི་ཞེས་བྱ་བ་སྟེ། དེའི་དོན་ལ་བརྟགས་པས་ཉོན་མོངས་པའམ་མི་བདེ་བ་དམིགས་སུ་མེད་པར་རྟོགས་པའི་ཕྱིར། ཨ་ཚིག་གྲོགས་སུ་སྦྱར་བའི་ཏིའི་ཡི་གེ་ལ་སྒོ་ཞེས་བརྗོད་དོ། ། ཡི་གེ་ཧ་སྟོན་པ་ནི། རྒྱུ་ལ་ཧེ་ཏུ་ཞེས་བྱ་སྟེ།
དེའི་དོན་ལ་བརྟགས་པས་རྒྱུ་དང་བྲལ་བར་རྟོགས་པའི་ཕྱིར། ཡི་གེ་ཧ་ལ་སྒོ་ཞེས་བརྗོད་དོ། ། ཡི་གེ་བྷ་སྟོན་པ་ནི། འཇིག་པ་ལ་བྷ་ག་ཞེས་བྱ་སྟེ། དེའི་དོན་ལ་བརྟགས་པས་འཇིག་པ་དམིགས་སུ་མེད་པར་རྟོགས་པའི་ཕྱིར། ཡི་གེ་བྷ་ལ་སྒོ་ཞེས་བརྗོད་དོ། ། ཡི་གེ་ཚ་སྟོན་པ་ནི། ཚ་བའི་ཞེས་པ་མདོག་ལ་འཇུག་སྟེ། དེའི་དོན་ལ་བརྟགས་པས་མདོག་བཟང་ངན་དམིགས་སུ་མེད་པ་རྟོགས་པའི་ཕྱིར། ཡི་གེ་ཚ་ལ་སྒོ་ཞེས་བརྗོད་དོ། །
ཡི་གེ་སྨ་སྟོན་པ་ནི། སྨ་ར་ནི་དྲན་པ་ལ་འཇུག་སྟེ། དེའི་དོན་ལ་བརྟགས་པས་དྲན་པ་དམིགས་སུ་མེད་པར་རྟོགས་པའི་ཕྱིར། ཡི་གེ་སྨ་ལ་སྒོ་ཞེས་བརྗོད་དོ། ། ཡི་གེ་ཧ་སྟོན་པ་ནི། ཨ་བ་ཚིག་གྲོགས་སུ་ལྡན་པའི་ཧ་ན་ཞེས་པ་ནི། ཨ་བ་ཧ་ན་སྟེ་དེའི་དོན་ལ་བརྟགས་པས་བོད་པའི་མིང་ཡང་དམིགས་སུ་མེད་པར་རྟོགས་པའི་ཕྱིར། ཡི་གེ་ཧ་ལ་སྒོ་ཞེས་བརྗོད་དོ། ། ཡི་གེ་ཏས་སྟོན་པ་ནི། ཨུད་ཚིག་གྲོགས་སུ་བཞག་པའི་ཏས་ལ་ཧ་སྦྱར་ཏེ་ཨུད་ཏས་ཧ་ནི་སྤྲོ་བའམ་མོས་པ་ལ་འཇུག་སྟེ།
དེའི་དོན་ལ་བརྟགས་པས། མོས་པའམ་སྤྲོ་བ་དམིགས་སུ་མེད་པར་རྟོགས་པའི་ཕྱིར། ཡི་གེ་ཏས་ནི་སྒོ་ཞེས་བརྗོད་དོ། ། ཡི་གེ་གྷ་སྟོན་པ་ནི། གྷ་ན་ཞེས་པ་སྟུག་པོ་ལ་འཇུག་སྟེ། དེའི་དོན་ལ་བརྟགས་པས་སྟུག་པོ་དམིགས་སུ་མེད་པར་རྟོགས་པའི་ཕྱིར། ཡི་གེ་གྷ་ལ་སྒོ་ཞེས་བརྗོད་དོ། ། ཡི་གེ་ཐ་སྟོན་པ་ནི། བི་ཚིག་སྔ་མར་བཞག་པས། བི་ཐ་པ་ཧ་ཞེས་བྱ་སྟེ།
དེ་ནི་སྒྲུབ་པ་ལ་འཇུག་ལ། དེའི་དོན་ལ་བརྟགས་པས་སྒྲུབ་པ་དམིགས་སུ་མེད་པའི་ཕྱིར། ཡི་གེ་ཐ་ལ་སྒོ་ཞེས་བརྗོད་དོ། ། ཡི་གེ་ཎ་སྟོན་པ་ནི། ཏ་ཚིག་གྲོགས་སུ་བྱས་ནས་བཞག་པས། ཏ་ཎ་ཞེས་བྱ། དེ་ནི་ཉོན་མོངས་པ་ལ་འཇུག་ལ། དེའི་དོན་ལ་བརྟགས་པས། ཉོན་མོངས་པ་མེད་ཅིང་ཉོན་མོངས་པའི་འགྲོ་འོང་མེད་པར་རྟོགས་པར་འགྱུར་བའི་ཕྱིར་རམ། ཉོན་མོངས་པ་མེད་པ་དང༌།
འགྲོ་འོང་མེད་པར་རྟོགས་པའི་ཕྱིར་རམ། ཉོན་མོངས་པ་མེད་པས་ཉོན་མོངས་པ་རྒྱུ་བའི་འགྲོ་འོང་མེད་པར་རྟོགས་པའི་ཕྱིར་རོ། ། ཡང་ན་ཉོན་མོངས་པ་དང་འགྲོ་འོང་སོགས་ལ་རྟོག་པའི་རྣམ་པར་རྟོགས་པ་དམིགས་སུ་མེད་པའི་ཕྱིར། ཡི་གེ་ཎ་ལ་སྒོ་ཞེས་བརྗོད་དོ། ། ཡི་གེ་ཕ་སྟོན་པ་ནི། ལེགས་སྦྱར་གྱི་སྐད་དུ་ཕ་ལ་ཞེས་པ་འབྲས་བུ་ལ་འཇུག་སྟེ། དེའི་དོན་ལ་བརྟགས་པས་འབྲས་བུ་དམིགས་སུ་མེད་པར་རྟོགས་པའི་ཕྱིར། ཡི་གེ་ཕ་ལ་སྒོ་ཞེས་བརྗོད་དོ། ། ཡི་གེ་སྐ་སྟོན་པ་ནི་སྐན་དྷ་ནི་ཕུང་པོ་ལ་འཇུག་སྟེ། དེའི་དོན་ལ་བརྟགས་པས་ཕུང་པོ་དམིགས་སུ་མེད་པར་རྟོགས་པའི་ཕྱིར།
ཡི་གེ་སྐ་ལ་སྒོ་ཞེས་བརྗོད་དོ། ། ཡི་གེ་ཡས་སྟོན་པ་ནི་ཡས་ཀ་ར་ནི་མི་བདེ་བ་ལ་འཇུག་སྟེ། དེའི་དོན་ལ་བརྟགས་པས་མི་བདེ་བ་དམིགས་སུ་མེད་པར་རྟོགས་པའི་ཕྱིར། ཡི་གེ་ཡས་ལ་སྒོ་ཞེས་བརྗོད་དོ། ། ཡི་གེ་ཙ་སྟོན་པ་ནི། ཙརྻ་ཞེས་པ་སྤྱོད་པ་ལ་འཇུག་སྟེ། དེའི་དོན་ལ་བརྟགས་པས་སྤྱོད་པ་དམིགས་སུ་མེད་པར་རྟོགས་པའི་ཕྱིར། ཡི་གེ་ཙ་ལ་སྒོ་ཞེས་བརྗོད་དོ། ། ཡི་གེ་ཊ་སྟོན་པ་ནི་ཊ་ཀ་ར་ཞེས་པ་སྡུག་བསྔལ་ལ་འཇུག་པ་སྟེ། དེའི་དོན་ལ་བརྟགས་པས།
སྡུག་བསྔལ་དམིགས་སུ་མེད་པར་རྟོགས་པའི་ཕྱིར། ཡི་གེ་ཊ་ལ་སྒོ་ཞེས་བརྗོད་དོ། ། ཡི་གེ་དྷ་སྟོན་པ་ནི། དྷ་ཀ་ཞེས་པ་གཡོགས་པ་ལ་འཇུག་སྟེ། དེའི་དོན་ལ་བརྟགས་པས་ཉོན་མོངས་པའི་སྒྲིབ་གཡོགས་མེད་པས་དེའི་དབང་གིས་འཁོར་བའི་མཐའ་ལ་ཐུག་པའི་བར་དུ། སྐྱེ་འཇིག་འབྱུང་བ་དམིགས་སུ་མེད་པར་རྟོགས་པའི་ཕྱིར། ཡི་གེ་དྷ་ནི་སྒོ་ཞེས་བརྗོད་དོ། ། ཡི་གེ་འདི་རྣམས་ནི་གཟུངས་སྔགས་ཀྱི་ཡི་གེ་སྟེ། འདི་དག་གི་ཡི་གེ་འབྲུ་རེ་རེའི་དོན་ལ་བརྟགས་པས་ཆོས་ཐམས་ཅད་མ་སྐྱེས་པ་ལ་སོགས་པའི་དོན་རྟོགས་པའི་གཟུངས་དྲན་པ་དང་ཤེས་རབ་སྐྱེ་བར་འགྱུར་བའི་སྒོ་ཡིན་པའི་ཕྱིར་ཡི་གེ་དེ་དག་ལ་གཟུངས་ཀྱི་སྒོ་ཞེས་བྱའོ། ། གཟུངས་ཀྱི་སྒོར་གྱུར་པའི་ཡི་གེའི་ཐ་སྙད་འདིར་བསྟན་པའི་ཡི་གེ་དེ་ཡན་ཆད་དེ།
དེ་ལས་ལྷག་པ་གཞན་མེད་དོ། ། དེའི་གཏན་ཚིགས་ནི། དེ་ཅིའི་ཕྱིར་ཞེ་ན། དེ་ནི་འདི་ལྟར་གང་ལ་ཡང་གང་གི་ཐ་སྙད་དུ་བྱ་བ་དང༌། གང་གིས་བརྗོད་པ་དང༌། གང་གིས་བསྟན་པ་ཞེས་བྱ་བའི་ཆོས་གསུམ་པོ་ནི། སྨྲ་བ་པོའི་ཆོས་སོ། ། གང་བྲི་བ་དང༌། གང་སྣང་བ་དང༌། གང་བཀླག་པར་བྱ་བ་ནི་ཉན་པ་པོའི་ཆོས་སོ། །
དེ་ལྟ་བུའི་མིང་གིས་ཐ་སྙད་དུ་བྱ་བའི་གཟུངས་ཀྱི་སྒོའི་ཡི་གེ་ནི་འདིར་མ་འདུས་པ་གང་ཡང་མེད་དོ། ། དེ་དག་གི་མཐུན་དཔེ་བསྟན་པ་ནི། རབ་འབྱོར་འདི་ལྟ་སྟེ་དཔེར་ན་ཞེས་སོགས་ཏེ། ཆོས་ཐམས་ཅད་ནི་ཆོས་ཅན་ནོ། ། སྤྲོས་པའི་མཚན་མ་མེད་པ་ནི་བསྒྲུབ་བྱའི་ཆོས་སོ། ། ནམ་མཁའ་བཞིན་ཞེས་པ་ནི་དཔེའོ། ། མ་སྐྱེས་པའི་ཕྱིར་ཞེས་པ་ནས། འཆི་འཕོ་མེད་ཅིང་སྐྱེ་བ་མང་བའི་ཕྱིར་ཞེས་པའི་བར་ནི་གཏན་ཚིགས་སོ། ། དོན་ནི་ཨ་ཞེས་སོགས་ཀྱི་ཡི་གེའི་སྒོ་ནས་ཆོས་ཐམས་ཅད་ནམ་མཁའ་བཞིན་དུ་རང་བཞིན་མེད་པར་ཁོང་དུ་ཆུད་པར་བྱའོ། ། རབ་འབྱོར་འདི་ནི་གཟུངས་ཀྱི་སྒོ་ལ་འཇུག་པ་ཨ་ལ་སོགས་པ་ཡི་གེ་བསྟན་པ་ལ་འཇུག་པའོ་ཞེས་པ་ནི་དོན་བསྡུའོ། །
གཟུངས་ཀྱི་སྒོ་ལ་མཁས་པའི་ཕན་ཡོན་ཉི་ཤུ་བསྟན་པ་ནི། མདོར་བསྟན་ལ། རབ་འབྱོར་ཞེས་པ་ནས། དེ་ལ་ལེགས་པ་ཉི་ཤུ་ཡོད་པར་ཤེས་པར་བྱའོ་ཞེས་པའི་བར་ཏེ་གཟུངས་ཀྱི་སྒོ་ལ་མཁས་པ་དེ་ནི། ཡི་གེ་གང་ལ་ཡང་ཆགས་པར་མི་འགྱུར་ཏེ། སྐྱེ་མེད་ཀྱི་དོན་རྟོགས་པས་ཉོན་མོངས་པ་སྤོང་བའི་ཕྱིར་རོ། ། ཆོས་ཐམས་ཅད་ཆོས་ཉིད་དུ་རོ་གཅིག་པར་ཐོས་བསམ་གྱིས་རྟོགས་པ་ཉིད་ཀྱིས། ཡང་དག་པ་ཆོས་ཉིད་ཀྱི་དོན་རྟོགས་པའི་སྒོམ་བྱུང་གི་ཡེ་ཤེས་རིམ་གྱིས་བསྒྲུབ་པར་འགྱུར་ཞིང༌། སྒྲ་ཤེས་པར་བྱ་བ་ལ་མཁས་པ་ཐོབ་པར་འགྱུར་རོ། ། དེ་ལྟར་ན་སྔ་མ་དོན་དམ་དང་ཕྱི་མ་ཀུན་རྫོབ་ལ་མཁས་པར་བསྟན་ཏོ། །
རབ་འབྱོར་བྱང་སེམས་ཆེན་པོ་གང་གིས་ཨ་ལ་སོགས་པའི་ཡི་གེ་ལ་འཇུག་པའི་ཕྱག་རྒྱ་འདི་དང་ཞེས་གསུངས་པ་ལ། ཕྱག་རྒྱ་ཞེས་པ་ནི། ཨ་ལ་སོགས་པ་ཡི་གེའི་འབྲུ་དེ་དག་མ་སྐྱེས་པ་ལ་སོགས་པའི་དོན་སྟོན་པའི་རྟགས་དང་མཚན་མ་ཡིན་པའི་ཕྱིར་ཕྱག་རྒྱ་ཞེས་བྱའོ། ། རྒྱས་པར་བཤད་པ་ལ་ཉི་ཤུ་གང་ཞེ་ན། འདི་ལྟ་སྟེ་ཞེས་སོགས་གསུངས་ཏེ། དྲན་པ་དང་ལྡན་པ་ཞེས་པ་ནས་སྤོབས་པ་དང་ལྡན་པར་འགྱུར་བ་གང་ཞེས་པའི་བར་གཅིག་ཏུ་བགྲང༌། གཟུངས་ཀྱི་སྒོ་འདི་ཡང་ཞེས་པ་ནས་ཚུལ་བཞིན་དུ་གནས་པར་འགྱུར་རོ་ཞེས་པའི་བར་གཅིག་ཏུ་བགྲང༌། སྒྲ་ལ་མཁས་པ་ལ་སོགས་པ་མན་ཆད་རེ་རེར་བགྲངས་པས་ཕན་ཡོན་ཉི་ཤུར་འགྱུར་རོ། ། ལམ་དང་གཟུངས་ཀྱི་ལེའུ་སྟེ་བཅུ་པ་རྣམ་པར་བཤད་པའོ།། ༈ བཅུ་གཅིག་པ་ངེས་འབྱུང་གི་ལེའུ་བཤད་པ།
ངེས་འབྱུང་གི་ལེའུ་འདི་ནས་སའི་ཚོགས་དང་གཉེན་པོའི་ཚོགས་སྟོན་ཏེ། དང་པོ་སའི་ཚོགས་སྟོན་པ་ནི། ཐེག་པ་ཆེན་པོ་གང་ལགས། ཞེས་བཅོམ་ལྡན་འདས་ལ་རབ་འབྱོར་གྱིས་ཞུས་པའི་ལན། བཅོམ་ལྡན་འདས་ཀྱིས་ཐེག་པ་ཆེན་པོ་ཉི་ཤུ་རྩ་གཅིག་ཏུ་ཕྱེ་སྟེ་བསྟན་ནས། དེའི་འོག་ཏུ་ཇི་ལྟར་ཐེག་པ་ཆེན་པོ་ལ་ཞུགས་པ་ལགས་ཞེས་ཞུས་པའི་དོན་བསྟན་པའི་ཕྱིར་དུ། སའི་ཚོགས་བསྟན་པ་ནི། རབ་འབྱོར་གང་ཡང་ཁྱོད་འདི་སྐད་དུ་ཞེས་སོགས་གསུངས་ཏེ། འོག་ནས་འབྱུང་བའི་ས་བཅུ་པོ་དག་ལ་ཞུགས་པ་ནི། ཐེག་པ་ཆེན་པོ་ལ་ཡང་དག་པར་ཞུགས་པ་ཞེས་བྱ་སྟེ་ཞེས་པའི་ཚུལ་དུ་བསྟན་པ་ན།
བྱང་ཆུབ་སེམས་དཔའི་ས་བཅུ་དང་ཡོངས་སུ་སྤྱོད་པའི་ཆོས་གང་ཡིན་ཞེས་པའི་ཚུལ་གྱིས་ཞུས་སོ། ། ལན་ནི། ཕ་རོལ་ཏུ་ཕྱིན་པ་དྲུག་ལ་སྤྱོད་ཅིང༌། ས་ནས་སར་འཕར་ཏེ་ས་རེ་རེ་ལ་ཕ་རོལ་ཏུ་ཕྱིན་པ་རེ་རེ་གཙོ་བོར་སྤྱོད་པའི་ཚུལ་གྱིས། ས་གོང་ནས་གོང་དུ་འཕར་བས་ཐེག་པ་ཆེན་པོ་ལ་ཡང་དག་པར་ཞུགས་པ་ཡིན་ནོ་ཞེས་པས་ལན་བཏབ་བོ། ། དེ་ལ་དང་པོ་ས་ནས་སར་འཕར་བའི་རྒྱུ་ཐུན་མོང་དུ་བསྟན་པ་ནི། རབ་འབྱོར་འདི་ལ་སེམས་དཔའ་ཆེན་པོ་ཕ་རོལ་ཏུ་ཕྱིན་པ་དྲུག་ལ་སྤྱོད་ཅིང༌། ས་ནས་སར་འཕར་ཏེ་ཞེས་པ་ནས། ས་དེ་ཡང་ཡང་དག་པར་རྗེས་སུ་མ་མཐོང་ངོ་ཞེས་པའི་བར་གྱིས་གསུངས་ཏེ། ཆོས་ཐམས་ཅད་འཕོ་བ་མེད་པ་དང༌།
འགྲོ་འོང་མེད་པ་དང༌། ཆོས་གང་ལ་ཡང་རློམ་སེམས་མེད་པར་ཡོངས་སུ་སྦྱངས་བས། ས་འོག་མ་ནས་གོང་མར་འཕར་བ་ཡིན་ནོ་ཞེས་སྟོན་པ་ཡིན་ནོ། ། ས་ཡོངས་སུ་སྦྱོང་བ་ཡང་མི་བྱེད་པ་མ་ཡིན་ཞེས་པའི་དོན་ནི་དོན་དམ་པར་ཆོས་ཐམས་ཅད་མ་དམིགས་ཀྱང་ཀུན་རྫོབ་ཏུ་སའི་ཡོན་ཏན་རྣམས་ཐོབ་པར་མི་བྱེད་པའམ། མི་མཐུན་པའི་ཕྱོགས་མི་སེལ་བ་ཡང་མ་ཡིན་པའི་དོན་ནོ། ། ཀུན་རྫོབ་ཏུ་ས་ཡོངས་སུ་སྦྱོང་ཡང་ས་དེ་ཡང་དོན་དམ་པར་ཡང་དག་པར་རྗེས་སུ་མི་མཐོང་ངོ་ཞེས་བསྟན་ཏོ། ། ས་འོག་མ་ནས་གོང་མར་འཕར་བའི་རྒྱུ་སྤྱིར་བསྟན་ཟིན་ནས། སོ་སོའི་ཡོངས་སུ་སྦྱོང་བ་རྒྱས་པར་བསྟན་པ་ལ། ས་དང་པོའི་ཡོངས་སུ་སྦྱོང་བ་བསྟན་པ་ནི། དེ་ལ་བྱང་ཆུབ་སེམས་དཔའ་ཆེན་པོའི་ས་ཡོངས་སུ་སྦྱོང་བ་གང་ཞེ་ན།
རབ་འབྱོར་ས་དང་པོ་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོས། ཡོངས་སུ་སྦྱོང་བ་བཅུ་པོ་འདི་དག་བྱ་སྟེ་ཞེས་པ་ནས། ས་དང་པོ་ལ་གནས་པས་བྱ་བ་དག་གོ ། ས་གཉིས་པའི་ཡོངས་སྦྱོང་ནི། ས་གཉིས་པ་ལ་གནས་པས་ཆོས་བརྒྱད་པོ་འདི་དག་ཅེས་པ་ནས། དེ་དག་ལ་ནན་ཏན་དུ་བྱ་བ་དག་གོ་ཞེས་པའི་བར་རོ། ། ས་གསུམ་པའི་ཡོངས་སྦྱོང་ནི། ས་གསུམ་པ་ལ་གནས་པ་ས་ཞེས་པ་ནས། ས་གསུམ་པ་ལ་གནས་པས་བྱ་བ་དག་གོ་ཞེས་པའི་བར་རོ། ། ས་བཞི་པའི་ཡོངས་སྦྱོང་ནི།
ས་བཞི་པ་ལ་གནས་པའི་ཞེས་པ་ནས། ས་བཞི་པ་ལ་གནས་པས་བྱ་བ་དག་གོ་ཞེས་པའི་བར་རོ། ། དགོན་པ་ལ་གནས་པས་ཞེས་པ་ནི། ནགས་ཚལ་ལ་སོགས་པ་ལ་གནས་པ་ལ་མི་བྱ་ཡི། ཉན་རང་གི་ཡིད་ལ་བྱེད་པས་དབེན་པ་ལ་དགོན་པར་བརྗོད་དོ། ། སྦྱངས་པའི་ཡོན་ཏན་ཞེས་སྨོས་པ་ཡང༌། རྣམ་པར་རྟོག་པ་ཡོངས་སུ་སྦྱོང་བའི་རྒྱུ་མཚན་མར་འཛིན་པ་མེད་པ་ལ་བརྗོད་ཀྱི། ཕྱག་དར་ཁྲོད་པ་ལ་སོགས་པ་མ་ཡིན་ནོ་ཞེས་འབུམ་ཊཱིཀ་ལས་བཤད་དོ། ། ས་ལྔ་པའི་ཡོངས་སྦྱོང་ནི། ས་ལྔ་པ་ལ་གནས་པའི་ཞེས་པ་ནས།
ས་ལྔ་པ་ལ་གནས་པས་ཡོངས་སུ་སྤང་བར་བྱའོ་ཞེས་པའི་བར་རོ། ། ས་དྲུག་པའི་ཡོངས་སྦྱོང་ནི། ས་དྲུག་པ་ལ་གནས་པའི་ཞེས་པ་ནས། ས་དྲུག་པ་ལ་གནས་པས་ཡོངས་སུ་སྤོང་བར་བྱའོ་ཞེས་པའི་བར་རོ། ། ས་བདུན་པའི་ཡོངས་སྦྱོང་ལ། སྤང་བྱ་ཉི་ཤུ་ཡོངས་སུ་སྤངས་པ་དང༌། གཉེན་པོ་ཉི་ཤུ་ཡོངས་སུ་རྫོགས་པའོ། ། དང་པོ་ནི། ས་བདུན་པ་ལ་གནས་པས་ཆོས་ཉི་ཤུ་མི་བྱ་སྟེ་ཞེས་པ་ནས། ། ཉི་ཤུ་པོ་འདི་དག་ནི་བྱ་བ་མ་ཡིན་པའོ་ཞེས་པའི་བར་རོ། །
གཉིས་པ་ནི་ཆོས་ཉི་ཤུ་པོ་འདི་དག་ཡོངས་སུ་རྫོགས་པར་བྱའོ་ཞེས་པ་ནས། ས་བདུན་པ་ལ་གནས་པས་ཡོངས་སུ་རྫོགས་པར་བྱའོ་ཞེས་པའི་བར་རོ། ། ས་བརྒྱད་པའི་ཡོངས་སྦྱོང་ནི། ས་བརྒྱད་པ་ལ་གནས་པའི་ཞེས་པ་ནས། ཡོངས་སུ་རྫོགས་པར་བྱའོ་ཞེས་པའི་བར་རོ། ། ཆོས་བཞི་ཚན་གཉིས་སོ་སོར་བྱས་པ་ནི། བཞི་ཚན་གཉིས་པོ་གང་ཡང་རུང་བས་ཀྱང༌། ཡོངས་སུ་སྦྱོང་བར་ནུས་པར་བསྟན་པའོ། ། ས་དགུ་པའི་ཡོངས་སྦྱོང་ནི། ས་དགུ་པ་ལ་གནས་པས་ཆོས་བཅུ་གཉིས་ཡོངས་སུ་རྫོགས་པར་བྱས་ཏེ་ཞེས་པ་ནས།
ས་དགུ་པ་ལ་གནས་པས་ཡོངས་སུ་རྫོགས་པར་བྱའོ་ཞེས་པའི་བར་རོ། ། ས་བཅུ་པ་ངོ་བོའི་སྒོ་ནས་སྟོན་པ་ནི། རབ་འབྱོར་ས་བཅུ་པ་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། དེ་བཞིན་གཤེགས་པ་ཉིད་དུ་བརྗོད་དོ་ཞེས་པའོ། ། གོང་དུ་ས་བཅུ་རེ་རེ་ལ་ཡོངས་སྦྱོང་གི་ཆོས་ཀྱིས་ས་རྣམས་རྫོགས་པར་བྱ་བར་གསུངས་པ་དང༌། དེ་དག་གི་གནས་སྐབས་སུ་སྤོང་བར་བྱ་བའི་ཆོས་རྣམས་མདོར་གསུངས་པ་དེ་དག་ཞིབ་ཏུ་ཤེས་པར་འདོད་ནས། བཅོམ་ལྡན་འདས་ལ་ཞུས་པ་ནི། ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་སོགས་ཏེ། དེ་ལ་དང་པོ་ས་དང་པོའི་ཡོངས་སྦྱོང་གི་ཆོས་བཅུ་གོང་དུ་སྨོས་པ་དེའི་བཤད་པ་ནི། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོའི་ལྷག་པའི་བསམ་པ་ཡོངས་སུ་སྦྱོང་བ་གང་ལགས་ཞེས་པ་ནས།
ས་དང་པོ་ལ་གནས་པའི་ཡོངས་སུ་སྦྱོང་བ་བཅུའོ་ཞེས་པའི་བར་རོ། ། ས་གཉིས་པའི་ཡོངས་སྦྱོང་གོང་དུ་སྨོས་པ་དེའི་བཤད་པ་ནི། དེ་ལ་བྱང་ཆུབ་སེམས་དཔའ་ཞེས་པ་ནས། ཕ་རོལ་ཏུ་ཕྱིན་པ་རྣམས་ལ་བརྩོན་ཞིང་ཚོལ་བའོ་ཞེས་པའི་བར་རོ། ། ས་གསུམ་པའི་ཡོངས་སྦྱོང་གོང་དུ་བཤད་པ་དེའི་འགྲེལ་པ་ནི། མང་དུ་ཐོས་པས་མི་ངོམས་པ་གང་ཞེ་ན་ཞེས་པ་ནས། ངོ་ཚ་ཤེས་ཤིང་ཁྲེལ་ཡོད་པ་ལ་གནས་པའོ་ཞེས་པའི་བར་རོ། ། ས་བཞི་པའི་ཡོངས་སྦྱོང་གོང་དུ་བཤད་པ་དེའི་འགྲེལ་པ་ནི། དགོན་པ་ན་གནས་པ་ཡོངས་སུ་མི་གཏོང་བ་གང་ཞེས་པ་ནས། དངོས་པོ་ཐམས་ཅད་ལ་ལྟོས་པ་མེད་པའོ་ཞེས་པའི་བར་རོ། །
འདིར་དགོན་པ་ལ་གནས་པའི་དོན་ཉན་ཐོས་དང་རང་སངས་རྒྱས་ཀྱི་ས་ལ་འདའ་བ་ལ་བཤད་པ་ན། ཡོངས་སུ་གྲགས་པའི་དགོན་པ་ལ་འདོད་པ་ནི་ནོར་པའི་ངང་ཚུལ་སྟོན་པར་ཟད་དོ། ། ས་ལྔ་པའི་ཡོངས་སྦྱོང་གོང་དུ་མདོར་སྨོས་པ་དེའི་བཤད་པ་ནི། ཁྱིམ་པ་དང་བརྟེན་པ་ཡོངས་སུ་སྤང་བར་བྱ་བ་གང་ཞེ་ན་ཞེས་པ་ནས། འདོད་ཆགས་དང༌། ཞེ་སྡང་དང༌། གཏི་མུག་མི་འདོར་བའོ་ཞེས་པའི་བར་རོ། ། ས་དྲུག་པའི་ཡོངས་སྦྱོང་མདོར་བཤད་པ་དེའི་འགྲེལ་པ་ནི། དེ་ལ་ས་དྲུག་པ་ལ་ཆོས་དྲུག་ཡོངས་སུ་རྫོགས་པར་བྱ་བ་གང་ཞེ་ན། འདི་ལྟར་ཞེས་པ་ནས།
ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱའོ་ཞེས་པའི་བར་རོ། ། ཤེས་པར་བྱ་བ་ལྔའི་རྒྱ་མཚོའི་ཕ་རོལ་ཏུ་ཕྱིན་པར་འགྱུར་ཏོ་ཞེས་པའི་དོན་ནི། ཤེས་བྱ་མཐའ་དག་ཟབ་ཅིང་བརྟག་པར་དཀའ་བས་རྒྱ་མཚོ་དང་འདྲ་བ་ཡིན་ལ། དེ་དག་ཀྱང་མདོར་བསྡུ་ན་ལྔར་འདུས་ཏེ། བྱུང་ཟིན་དང༌། འབྱུང་འགྱུར་དང༌། བྱུང་ནས་གནས་པ་དང༌། དོན་དམ་པའི་དབྱིངས་དང༌། འདུས་མ་བྱས་ཀྱི་དབྱིངས་སོ། ། དེ་དག་ལ་མཁས་པའི་ཕ་རོལ་ཏུ་ཕྱིན་པར་འགྱུར་ཏོ་ཞེས་བཤད་དོ། །
ཉན་ཐོས་དང༌། རང་སངས་རྒྱས་ཀྱིས་ཤེས་པར་བྱ་བ་ཡང་འདིའི་ནང་དུ་འདུས་པས། ཉན་ཐོས་དང་རང་སངས་རྒྱས་ཀྱིས་ཀྱང་ཤེས་པར་བྱ་ཞེས་སྨོས་སོ། ། ཆོས་དྲུག་ཡོངས་སུ་སྤང་བྱ་ཞེས་མདོར་བཤད་པའི་འགྲེལ་པ་ནི། ཆོས་དྲུག་ཡོངས་སུ་སྤོང་བར་བྱ་བ་གང་ཞེ་ན་ཞེས་པ་ནས། སྦྱིན་པ་ཡོངས་སུ་གཏང་བར་བྱའོ་ཞེས་པའི་བར་རོ། ། ས་བདུན་པའི་ཡོངས་སྦྱོང་ལ། སྤང་བྱ་ཉི་ཤུ་སྤོང་བར་བཤད་པ་དེའི་འགྲེལ་པ་ནི། བྱང་ཆུབ་སེམས་དཔའ་སེམས་དཔའ་ཆེན་པོས་བདག་ཏུ་འཛིན་པར་མི་བྱའོ་ཞེས་པ་ནས། དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས་སྟོང་པ་ཉིད་དང་འགལ་བར་མི་བྱ་ཞེས་པའི་བར་རོ། །
གཉེན་པོ་ཉི་ཤུ་ཡོངས་སུ་རྫོགས་པར་བཤད་པ་འདིའི་འགྲེལ་པ་ནི། དེ་ལ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོས་སྟོང་པ་ཉིད་ཡོངས་སུ་རྫོགས་པར་བྱ་བ་ཡིན་ཞེ་ན་ཞེས་པ་ནས། འཁོར་གྱི་དཀྱིལ་འཁོར་དེ་དང་དེ་དག་ཏུ་ལུང་སྟོན་པའོ་ཞེས་པའི་བར་རོ། ། ས་བརྒྱད་པའི་ཡོངས་སྦྱོང་གོང་དུ་བཞི་ཚན་གཉིས་བཤད་པ་ལ། དང་པོའི་འགྲེལ་པ་ནི། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོས་སེམས་ཅན་གྱི་སེམས་ཁོང་དུ་ཆུད་པ་གང་ཞེ་ན་ཞེས་པ་ནས། འདི་ལྟ་སྟེ། སེམས་ཅན་ཡོངས་སུ་སྨིན་པར་བྱའོ་ཞེས་པའི་བར་རོ། ། ས་དགུ་པའི་ཡོངས་སྦྱོང་གོང་དུ་མདོར་སྨོས་པ་དེའི་འགྲེལ་པ་ནི། དེ་ལ་ཇི་ལྟར་ན་བྱང་སེམས་ཆེན་པོ་ཇི་ལྟ་ཇི་ལྟར་སྨོན་པ་དེ་ལྟ་དེ་ལྟར་ཕུན་སུམ་ཚོགས་པར་འགྱུར་བ་ཡིན་ཞེས་པ་ནས།
ཡོན་ཏན་ཐམས་ཅད་ཡོངས་སུ་རྫོགས་པ་ཕུན་སུམ་ཚོགས་པའོ་ཞེས་པའི་བར་རོ། ། སྔར་ས་བཅུ་པ་ངོ་བོར་བཞག་པ་དེའི་འགྲེལ་པ་ནི། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ས་བཅུ་པ་ལ་གནས་པ་དེ་བཞིན་གཤེགས་པ་ཉིད་ཅེས་བྱ་བ་གང་ཡིན་ཞེ་ན་ཞེས་པ་ནས། ས་བཅུ་པ་ལ་གནས་པ་འདི་ནི་དེ་བཞིན་གཤེགས་པ་ཉིད་ཅེས་བྱའོ་ཞེས་པའི་བར་རོ། ། གོང་དུ་ས་བཅུ་ལ་གནས་པ་ཞེས་སྨོས་པ་ལས་འཕྲོས་ནས་ས་བཅུ་དྲི་བ་ནི། རབ་འབྱོར་དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་ས་བཅུ་གང་ཞེ་ན་ཞེས་པའོ། ། ལན་ལ་གཉིས་ཏེ། ཞར་ལ་བྱུང་བའི་དོན་དང་དངོས་ཀྱི་དོན་བསྟན་པའོ། ། དང་པོ་ནི། ས་བཅུ་པ་ལ་གནས་པ་ལ་དེ་བཞིན་གཤེགས་པ་ཉིད་དུ་བརྗོད་པའི་རྒྱུ་མཚན་བཤད་པ་སྟེ།
ཐབས་མཁས་པས་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པ་དང་ཞེས་པ་ནས་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་སྤྱོད་པའི་ཚེ་ཞེས་པའི་བར་རོ། ། གཉིས་པ་སྐབས་ཀྱི་དོན་ས་བཅུ་བཤད་པ་ནི། དཀར་པོ་རྣམ་པར་མཐོང་བའི་ས་ཞེས་པ་ནས། བྱང་ཆུབ་སེམས་དཔའི་ས་ལ་ཡང་དག་པར་རྗེས་སུ་འདས་ཏེ་ཞེས་པའི་བར་རོ། ། ཡང་ན་དེ་བཞིན་གཤེགས་པ་ཉིད་དུ་བརྗོད་པའི་རྒྱུ་མཚན་དང༌། ས་བཅུ་གཉིས་ལྷན་ཅིག་ཏུ་བསྟན་པ་སྟེ། དང་པོ་ནི། རབ་འབྱོར་དེ་ལ་ཞེས་པ་ནས། དེ་ལྟར་ས་དགུ་ལས་ཡོངས་སུ་འདས་ནས་སངས་རྒྱས་ཀྱི་ས་ཡོངས་སུ་གནས་ཏེ་ཞེས་པའི་བར་རོ། ། དཀར་པོ་རྣམ་པར་མཐོང་བའི་ས་ཞེས་པ་ནས།
བྱང་ཆུབ་སེམས་དཔའི་ས་ཞེས་པའི་བར་དྲི་བའི་དོན་དང་ཉེ་བར་སྦྱོར་བ་ནི། རབ་འབྱོར་ཞེས་པ་ནས། འདི་དག་ནི་བྱང་ཆུབ་སེམས་དཔའ་ཆེན་པོའི་ས་བཅུའོ་ཞེས་པའི་བར་རོ། ། ཡང་ན་ས་བཅུ་ལ་གནས་པ་དེ་བཞིན་གཤེགས་པ་ཉིད་དུ་བརྗོད་པ་ལ་འཕྲོས་ནས་ས་བཅུ་དྲི་བ་དང་ལན་བཤད་པའོ། དང་པོ་ནི། རབ་འབྱོར་དེ་ལ་ས་བཅུ་གང་ཞེ་ན་ཞེས་པའོ། ། ལན་ལ་དེ་བཞིན་གཤེགས་པ་ཉིད་དུ་བརྗོད་པའི་རྒྱུ་མཚན་དང༌། རྒྱུ་མཚན་དེ་ཉིད་བཤད་པས་ས་བཅུ་ངོས་བཟུང་བའོ། ། ཡང་ན་དེ་བཞིན་གཤེགས་པ་ཉིད་དུ་བརྗོད་པའི་རྒྱུ་མཚན་བཤད་པའི་སྒོ་ནས་ས་བཅུ་བཤད་དེ། རབ་འབྱོར་དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཐབས་ལ་མཁས་པས་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པ་དང་ཞེས་པ་ནས།
དེ་ལྟར་ས་དགུ་ལས་ཡོངས་སུ་འདས་ནས། སངས་རྒྱས་ཀྱི་ས་ལ་གནས་ཏེ་ཞེས་པའི་བར་གྱིས་གསུངས་སོ། ། ས་དགུ་ནི་དཀར་པོ་རྣམ་པར་མཐོང་བའི་ས་ཞེས་པ་ནས། བྱང་ཆུབ་སེམས་དཔའི་ས་ཞེས་པའི་བར་རོ། ། དོན་བསྡུ་བ་ནི། རབ་འབྱོར་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ས་བཅུའོ་ཞེས་པའོ། ། དེ་ལ་དཀར་པོ་རྣམ་པར་མཐོང་བའི་ས་ནི། མོས་པས་སྤྱོད་པའི་ས་དྲོད་དང་རྩེ་མོའི་སྐབས་སུ། རྣམ་པར་བྱང་བའི་ཆོས་ཏིང་ངེ་འཛིན་གྱི་སྟོབས་ཀྱིས་མཐོང་བའི་ཕྱིར། དཀར་པོ་རྣམ་པར་མཐོང་བའི་ས་ཞེས་བྱའོ། །
རིགས་ཀྱི་ས་ནི། བཟོད་པ་དང་ཆོས་མཆོག་གི་སྐབས་སུ་རྟོགས་པའི་སྟོབས་ཀྱིས་བྱང་ཆུབ་ཏུ་ངེས་པའི་རྟོགས་པ་དང་ལྡན་པའི་རིགས་ཀྱི་ས་ཞེས་བྱའོ། ། བརྒྱད་པའི་ས་ནི། རྒྱུན་དུ་ཞུགས་པའི་འབྲས་བུ་ལ་འཇུག་པའི་ས་སྟེ། དགྲ་བཅོམ་འབྲས་གནས་ནས་བགྲངས་ན་བརྒྱད་པ་ལ་འབབ་པའི་ཕྱིར་རོ། ། རྒྱུན་ཞུགས་ཀྱི་རྟོགས་པ་ནི་མཐོང་བའི་ས་ཞེས་བྱ་སྟེ། བདེན་པ་བཞིའི་དེ་ཁོ་ན་ཉིད་རྫོགས་པར་མཐོང་བའི་ཕྱིར། ལན་གཅིག་ཕྱིར་འོང་གི་རྟོགས་པ་ནི་བསྲབ་པའི་ས་ཞེས་བྱ་སྟེ། འདོད་པའི་ཉོན་མོངས་པ་སྲབ་མོར་བྱས་པའི་ཕྱིར། ཕྱིར་མི་འོང་བའི་རྟོགས་པ་ནི།
འདོད་ཆགས་དང་བྲལ་བའི་ས་ཞེས་བྱ་སྟེ། འདོད་པ་ལ་འདོད་ཆགས་མ་ལུས་པར་སྤོངས་པའི་ཕྱིར་རོ། ། དགྲ་བཅོམ་པའི་རྟོགས་པ་ནི། བྱས་པ་རྟོགས་པའི་ས་ཞེས་བྱ་སྟེ། མི་མཐུན་ཕྱོགས་སྤོང་བའི་བྱ་བ་དང༌། གཉེན་པོ་བསྒོམ་པའི་བྱ་བ་བྱས་ཟིན་པའི་ཕྱིར། བྱང་ཆུབ་སེམས་དཔའི་ས་ནི། ཇི་སྐད་བཤད་པ་དགུ་པོ་ཉིད་དོ། ། བྱང་ཆུབ་སེམས་དཔའི་ས་བཅུ་ཡོངས་སུ་སྦྱོང་བ་དེ་དག་ནི། ཐེག་པ་ཆེན་པོ་ལ་ཡང་དག་པར་ཞུགས་པར་རིག་པར་བྱའོ་ཞེས་པ་ནི།
སྔར་ཐེག་པ་ཆེན་པོ་ལ་ཡང་དག་པར་ཞུགས་པའི་དོན་དྲིས་པའི་ལན་རྒྱས་པར་བཤད་པའོ། ། དོན་བསྡུ་བ་ནི། རབ་འབྱོར་དེ་ལྟར་ན་ཞེས་སོགས་སོ། ། ཐེག་པ་ཆེན་པོ་ལ་ཡང་དག་པར་ཞུགས་པ་བསྟན་ཟིན་ཏོ། ། དེའི་འོག་ཏུ་ཐེག་པ་དེ་གང་ལས་ངེས་པར་འབྱུང་བར་འགྱུར་ཞེས་གསུམ་པའི་ལན་གསུངས་པས་ནི། གཉེན་པོའི་ཚོགས་ཀྱི་སྒྲུབ་པ་བསྟན་ཏེ། ཁམས་གསུམ་ལས་ངེས་པར་འབྱུང་བར་འགྱུར་ཞིང༌། རྣམ་པ་ཐམས་ཅད་མཁྱེན་པ་ཉིད་ཁམས་གསུམ་ལས་ངེས་པར་འབྱུང་བར་འགྱུར་བ་དང༌། རྣམ་པ་ཐམས་ཅད་མཁྱེན་པ་ཉིད་གནས་པ་དེར་གནས་པར་འགྱུར་རོ་ཞེས་གསུངས་པ་ནི། ཉན་རང་ལ་ཡང་ཁམས་གསུམ་ལས་ངེས་པར་འབྱུང་བ་ཡོད་པས།
དེ་ལས་ཁྱད་པར་དུ་བྱས་པའི་ཕྱིར་དུ་རྣམ་པ་ཐམས་ཅད་མཁྱེན་པ་ཉིད་དུ་གནས་པར་འགྱུར་ཞེས་གསུངས་སོ། ། འདིས་ནི་ཐེག་པ་ཆེན་པོ་ལ་བྱ་བ་གཉིས་ཡོད་པར་བསྟན་ཏེ། ཐེག་པ་ཆེན་པོ་ཉིད་ཁམས་གསུམ་ལས་འབྱུང་བ་དང༌། རྣམ་མཁྱེན་ལ་གནས་པར་གསུངས་པའི་ཕྱིར་གལ་ཏེ་དེ་མི་འཐད་དེ། ཐེག་ཆེན་དང་རྣམ་མཁྱེན་སོ་སོ་ཡིན་པའི་ཕྱིར་ཞེ་ན། ཐ་དད་པ་མ་ཡིན་པའི་གཏན་ཚིགས་བསྟན་པ་ནི། དེ་ཅིའི་ཕྱིར་ཞེས་སོགས་སོ། ། ཡང་ན་རྣམ་མཁྱེན་ལ་གནས་ཞེས་བསྟན་པ་ན། རྟེན་དང་བརྟེན་པ་པོའི་ཚུལ་དུ་སོ་སོར་ཡོད་དོ་སྙམ་ན། རྟེན་དང་བརྟེན་པའི་ཚུལ་དུ་གནས་པ་མེད་པའི་གཏན་ཚིགས་སྨྲས་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། མཚན་ཉིད་མེད་པར་མཚན་ཉིད་གཅིག་པའོ་ཞེས་པའི་བར་དུ་གསུངས་སོ། ། དེ་ལ་ལྡན་པ་ཡང་མ་ཡིན་ཞེས་པས་ནི་གཅིག་པའི་མཚན་ཉིད་མེད་པར་བསྟན་ཏོ། ། མི་ལྡན་པ་ཡང་མ་ཡིན་ཞེས་པས་ནི་ཐ་དད་པའི་མཚན་ཉིད་མེད་པར་བསྟན་ཏོ། ། ངོ་བོ་ཉིད་ཀྱིས་གྲུབ་པའི་མཚན་ཉིད་མེད་པའི་ཕྱིར་གཉིས་ཀ་ཡང་མཚན་ཉིད་མེད་པ་ཉིད་དུ་རོ་གཅིག་པའོ། ། གལ་ཏེ་མཚན་ཉིད་མེད་པར་རོ་གཅིག་ན། ཁམས་གསུམ་ནས་ངེས་པར་འབྱུང་བར་འགལ་ལོ་སྙམ་ན། དོན་དམ་པར་ངེས་པར་འབྱུང་བར་མི་འདོད་པའི་གཏན་ཚིགས་སྨྲས་པ་ནི། རབ་འབྱོར་མཚན་ཉིད་མེད་པའི་ཆོས་ནི། ད་ལྟར་ངེས་པར་འབྱུང་བའམ།
མ་འོངས་པ་ན་ངེས་པར་འབྱུང་བར་འགྱུར་བའམ། འདས་པའི་དུས་སུ་ངེས་པར་འབྱུང་བར་གྱུར་པ་ཡང་མེད་པའི་ཕྱིར་ཞེས་པའོ། ། དོན་དམ་པར་ངེས་པར་འབྱུང་བ་མེད་པ་དཔེའི་སྒོ་ནས་རྒྱས་པར་བསྟན་པ་ནི། རབ་འབྱོར་གང་མཚན་ཉིད་མེད་པའི་ཆོས་རྣམས་འབྱུང་བར་འདོད་པ་དེ་ནི་ཆོས་ཀྱི་དབྱིངས་འབྱུང་བར་འདོད་དུ་ཟད་དོ་ཞེས་པ་ནས། རབ་འབྱོར་རྣམ་གྲངས་འདིས་ན། འདི་ལྟར་ཐེག་པ་ཆེན་པོ་འདི་ཁམས་གསུམ་ནས་བྱུང་ནས། རྣམ་པ་ཐམས་ཅད་མཁྱེན་པ་ཉིད་དུ་གནས་པར་ཤེས་པར་བྱ་སྟེ། དེ་ནི་བསྐྱོད་དུ་མེད་པའོ་ཞེས་པའི་བར་རོ། ། དེ་ལ་དང་པོ་ཆོས་ཀྱི་དབྱིངས་ནས་འགོག་པའི་དབྱིངས་ཀྱི་བར་ཆོས་ཉིད་ཀྱི་རྣམ་གྲངས་བརྒྱད་ངེས་པར་འབྱུང་བ་མེད་པ་བཞིན་དུ། དོན་དམ་པར་ཁམས་གསུམ་ནས་ངེས་པར་འབྱུང་བ་ཡང་མེད།
རྣམ་པ་ཐམས་ཅད་མཁྱེན་པ་ཉིད་དུ་གནས་པར་འགྱུར་བ་ཡང་མེད་ཅེས་བྱས་པའི་ཚུལ་དུ་སྟོན་ཏེ། མཚན་ཉིད་མེད་པའི་ཆོས་རྣམས་འབྱུང་བར་འདོད་པ་དེ་ནི། ཆོས་ཀྱི་དབྱིངས་འབྱུང་བར་འདོད་དུ་ཟད་དོ་ཞེས་པ་སྟེ། དོན་དམ་པར་མཚན་ཉིད་མེད་པའི་ཆོས་རྣམས་འབྱུང་བར་འདོད་པ་ནི། ཆོས་ཀྱི་དབྱིངས་འབྱུང་བར་འདོད་པ་དང་ཚུལ་མཚུངས་ཏེ། ངེས་པར་འབྱུང་བ་མེད་པ་ལ་ངེས་པར་འབྱུང་བ་འདོད་པའི་ཕྱིར་རོ། ། ཅིའི་ཕྱིར་ངེས་པར་འབྱུང་བ་མེད་ཅེ་ན། རང་གི་ངོ་བོས་སྟོང་པའི་ཕྱིར་རོ། ། དཔེ་དེ་བཞིན་དུ་ངེས་པར་འབྱུང་བ་དང༌། རྣམ་མཁྱེན་དུ་གནས་པར་འགྱུར་བ་མེད་དོ་ཞེས་སྦྱར་ཏེ།
ཆོས་ཀྱི་དབྱིངས་ནས་འགོག་པའི་དབྱིངས་ངེས་པར་འབྱུང་བ་མེད་པ་དཔེར་བསྟན་པ་ནི། རབ་འབྱོར་མཚན་ཉིད་མེད་པའི་ཆོས་རྣམས་འབྱུང་བར་འདོད་པ་དེ་ནི། ཆོས་ཀྱི་དབྱིངས་འབྱུང་བར་འདོད་དུ་ཟད་དོ་ཞེས་པ་ནས། འགོག་པའི་དབྱིངས་འབྱུང་བར་འདོད་དུ་ཟད་དོ་ཞེས་པའི་བར་ཏེ། ཕུང་པོ་ལྔ་རང་བཞིན་གྱིས་སྟོང་པ་ཞིག་ངེས་པར་འབྱུང་བ་མེད་པ་དཔེར་བསྟན་པ་ནི། རབ་འབྱོར་གང་མཚན་ཉིད་མེད་པའི་ཆོས་རྣམས་འབྱུང་བར་འདོད་པ་དེ་ནི་གཟུགས་སྟོང་པ་ཉིད་འབྱུང་བར་འདོད་དུ་ཟད་དོ་ཞེས་པ་ནས། རྣམ་པར་ཤེས་པ་སྟོང་པའི་ཕྱིར་རོ་ཞེས་པའི་བར་ཏེ། གཟུགས་སྟོང་པ་ཉིད་ཅེས་པ་ནས། རྣམ་པར་ཤེས་པ་སྟོང་པ་ཉིད་འབྱུང་བར་འདོད་དུ་ཟད་དོ་ཞེས་པའི་བར་ནི་དམ་བཅའོ། ། གཏན་ཚིགས་སྨྲས་པ་ནི།
དེ་ཅིའི་ཕྱིར་ཞེ་ན་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་དུ་གནས་པ་མེད་དོ་ཞེས་པའི་བར་རོ། ། ཕུང་པོ་ལྔའི་སྟོང་ཉིད་ཁམས་གསུམ་ནས་འབྱུང་བ་མེད་པ་དང༌། རྣམ་མཁྱེན་དུ་གནས་པ་མེད་པའི་གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། རྣམ་པར་ཤེས་པ་རྣམ་པར་ཤེས་པས་སྟོང་པའི་ཕྱིར་ཞེས་པའི་བར་རོ། ། ཁམས་བཅོ་བརྒྱད། རེག་པ་དྲུག ཚོར་བ་དྲུག སྟོང་པ་ཞིག་ཁམས་གསུམ་ནས་འབྱུང་བ་མེད་པ་དང༌། རྣམ་མཁྱེན་དུ་གནས་པ་མེད་པ་ནི།
རབ་འབྱོར་གང་མཚན་ཉིད་མེད་པའི་ཆོས་རྣམས་ཞེས་པ་ནས། ཡིད་ཀྱི་འདུས་ཏེ་རེག་པའི་རྐྱེན་གྱིས་ཚོར་བས་སྟོང་པའི་ཕྱིར་རོ་ཞེས་པའི་བར་རོ། ། དེ་ལ་མཚན་ཉིད་མེད་པའི་ཆོས་རྣམས་འབྱུང་བར་འདོད་པ་དེ་ནི། ཁམས་བཅོ་བརྒྱད་དང༌། རེག་པ་དྲུག་དང༌། ཚོར་བ་དྲུག་སྟོང་པ་ཞིག་ངེས་པར་འབྱུང་བར་འདོད་པ་དང་མཚུངས་ཏེ། དེ་དག་ཁམས་གསུམ་ནས་ངེས་པར་འབྱུང་བ་དང༌། རྣམ་མཁྱེན་དུ་འབྱུང་བ་མེད་པའི་ཕྱིར་ཏེ། དེ་དག་རང་རང་གི་ངོ་བོས་སྟོང་པའི་ཕྱིར། དཔེ་དེ་བཞིན་དུ་ཐེག་པ་ཆེན་པོ་དང་རྣམ་མཁྱེན་ཀྱང་དངོས་པོར་མེད་པས།
ཁམས་གསུམ་ནས་འབྱུང་བ་དང་རྣམ་མཁྱེན་དུ་གནས་པ་མེད་དོ་ཞེས་བསྟན་པའོ། ། ཡང་རྨི་ལམ་ལ་སོགས་པ་སྒྱུ་མའི་དཔེ་བརྒྱད་ཀྱིས་ངེས་པར་འབྱུང་བ་དང༌། རྣམ་མཁྱེན་དུ་གནས་པ་མེད་པར་སྟོན་པ་ནི། རབ་འབྱོར་གང་མཚན་ཉིད་མེད་པའི་ཆོས་རྣམས་འབྱུང་བར་འདོད་པ་དེ་ནི། རྨི་ལམ་འབྱུང་བར་འདོད་དུ་ཟད་དོ་ཞེས་པ་ནས། དེ་བཞིན་གཤེགས་པའི་སྤྲུལ་པས་སྟོང་པའི་ཕྱིར་ཞེས་པའི་བར་ཏེ། འཆད་ཚུལ་སྔ་མ་བཞིན་ནོ། ། འབྱུང་བར་འདོད་དུ་ཟད་དོ་ཞེས་པ་དམ་བཅའ། འབྱུང་བ་མེད་པ་དང་གནས་པ་མེད་པ་གཏན་ཚིགས་སོ། ། དེའི་ཡང་གཏན་ཚིགས་ནི།
རྨི་ལམ་ནི་རྨི་ལམ་གྱིས་སྟོང་པའི་ཕྱིར་ཞེས་སོགས་ཏེ་དཔེ་བསྟན་ཏོ། ། དོན་སྔ་མ་བཞིན་དུ་སྦྱར་རོ། ། འདི་ལ་སྟོང་ཉིད་མ་སྨོས་པ་ནི། མེད་པར་རྟོགས་པར་སླ་བས་སོ། ། སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་ངེས་པར་འབྱུང་བ་དང༌། རྣམ་མཁྱེན་དུ་གནས་པ་མེད་པའི་དཔེས་ཁམས་གསུམ་དུ་འབྱུང་བ་མེད་པ་དང༌། རྣམ་མཁྱེན་དུ་གནས་པ་མེད་པར་བསྟན་པ་ནི། རབ་འབྱོར་གང་མཚན་ཉིད་མེད་པའི་ཆོས་རྣམས་འབྱུང་བར་འདོད་པ་ནི། སྦྱིན་པའི་ཕ་རོལ་ཏུ་ཕྱིན་པ་འབྱུང་བར་འདོད་དུ་ཟད་དོ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པའི་ངོ་བོ་ཉིད་ནི།
སངས་རྒྱས་ཀྱི་ཆོས་མ་འདྲེས་པའི་ངོ་བོ་ཉིད་ཀྱིས་སྟོང་པའི་ཕྱིར་རོ་ཞེས་པའི་བར་ཏེ། དམ་བཅའ་དང༌། གཏན་ཚིགས་དང༌། གཏན་ཚིགས་དེ་ཉིད་ཀྱི་འཐད་པ་ཡང་སྔ་མ་བཞིན་ནོ། ། དེ་ཉིད་དཔེར་བསྟན་ནས་དོན་ཡང་སྔ་མ་བཞིན་དུ་སྦྱར་རོ། ། དགྲ་བཅོམ་པ་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། དེ་བཞིན་གཤེགས་པ་སྟེ། བཞི་པོ་ངེས་པར་འབྱུང་བ་མེད་པར་བསྟན་པ་ནི།
རབ་འབྱོར་གང་ཞེས་པ་ནས། དེ་བཞིན་གཤེགས་པའི་ངོ་བོ་ཉིད་ཀྱིས་སྟོང་པའི་ཕྱིར་རོ་ཞེས་པའི་བར་ཏེ། དཔེ་བཤད་ཚུལ་དང༌། དོན་ལ་སྦྱར་ཚུལ་སྔ་མ་བཞིན་ནོ། ། རྒྱུན་དུ་ཞུགས་པ་དང༌། ལན་གཅིག་ཕྱིར་འོང་བ་དང༌། ཕྱིར་མི་འོང་བ་དང༌། དགྲ་བཅོམ་པ་དང༌། རང་བྱང་ཆུབ་དང༌། མཁྱེན་པ་གསུམ་ལ་ངེས་པར་འབྱུང་བ་མེད་པར་བསྟན་པ་ནི།
རབ་འབྱོར་གང་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ངོ་བོ་ཉིད་ཀྱི་ངོ་བོ་ཉིད་ཀྱིས་སྟོང་པའི་ཕྱིར་ཞེས་པའི་བར་ཏེ། དཔེ་བཤད་ཚུལ་དང་དོན་ལ་སྦྱར་ཚུལ་སྔ་མ་བཞིན་ནོ། ། ཡང་མིང་དང༌། མཚན་མ་དང༌། བརྡ་དང༌། ཐ་སྙད་དང༌། གདགས་པ་དང་ལྔ་སྨོས་པ་དེ་དག་ངེས་པར་འབྱུང་བ་མེད་པའི་དཔེ་བཤད་ཚུལ་དང་དོན་ལ་སྦྱར་ཚུལ་ཡང་སྔ་མ་བཞིན་ནོ། ། དེ་ལ་བུམ་པ་ཞེས་པ་ལྟ་བུ་ནི་མིང་ངོ༌། ། ལྟོ་ལྡིར་བ་ལྟ་བུ་ནི་མཚན་མའོ། ། སྐྱེས་བུ་ལ་ལྷས་སྦྱིན་ཞེས་བཏགས་པ་ལྟ་བུ་ནི་བརྡའོ། །
བུམ་པ་འོན་ཅིག་ཅེས་པ་ལྟ་བུ་ནི་ཐ་སྙད་དོ། ། ཡང་སྐྱེ་བ་མེད་པ་དང༌། འགག་པ་མེད་པ་དང༌། ཀུན་ནས་ཉོན་མོངས་པ་མེད་པ་དང༌། རྣམ་པར་བྱང་བ་མེད་པ་དང༌། མངོན་པར་འདུ་བྱེད་པ་མེད་པ་སྟེ། ཆོས་ལྔ་པོ་ངེས་པར་འབྱུང་བ་མེད་པར་འདོད་དུ་ཟད་དོ་ཞེས་པ་ནི་དམ་བཅའ་འོ། ། འབྱུང་བ་མེད་པ་དང་གནས་པ་མེད་པ་ནི་གཏན་ཚིགས་སོ། ། གཏན་ཚིགས་དེ་ཉིད་ཀྱི་འཐད་པ་ནི། ངོ་བོ་ཉིད་ཀྱིས་སྟོང་པའི་ཕྱིར་ཞེས་པའོ། །
དོན་དམ་པ་ངེས་པར་འབྱུང་བ་མེད་པ་དང༌། རྣམ་མཁྱེན་དུ་གནས་པ་མེད་པར་བསྟན་ཟིན་ནས། དོན་དམ་པར་དེ་ལྟར་རྟོགས་པ་ཉིད་ཀྱིས་ཀུན་རྫོབ་ཀུན་ཏུ་ངེས་པར་འབྱུང་བའི་སྒོ་ནས་དོན་བསྡུ་བ་ནི། རབ་འབྱོར་དེ་ལྟར་རྣམ་གྲངས་འདིས་ན་ཞེས་པ་ནས། གནས་པར་ཤེས་པར་བྱ་སྟེ་ཞེས་པའི་བར་རོ། ། དེའི་ཕན་ཡོན་བསྟན་པ་ནི། དེ་ནི་བསྐྱོད་དུ་མེད་པའོ་ཞེས་པས་གསུངས་ཏེ། མི་མཐུན་ཕྱོགས་ཀྱིས་བསྐྱོད་དུ་མེད་པའི་དོན་ནོ། ། ཐེག་པ་ཆེན་པོ་ནི་གང་དུ་གནས་པར་འགྱུར་ཞེས་ཞུས་པ་བཞི་པ་བསྟན་པ་ནི། ཐེག་པ་ཆེན་པོ་དེ་གང་དུ་ཡང་གནས་པར་འགྱུར་བ་མེད་དེ་ཞེས་སོགས་གསུངས་ཏེ།
ནམ་མཁའ་གང་ལ་ཡང་མི་གནས་པ་བཞིན་དུ་ཐེག་པ་ཆེན་པོ་ཡང་གང་དུ་མི་གནས་ཞེས་པའི་ཚུལ་གྱིས་སྟོན་ཏེ། དོན་དམ་པར་གནས་པ་མེད་པ་དེ་ཉིད་ཐ་སྙད་དུ་དེའི་གནས་པ་ཡིན་ནོ་ཞེས་གདགས་སོ། ། དེ་ལ་ཆོས་ཀྱི་དབྱིངས་དོན་དམ་པར་རྟེན་གྱི་དངོས་པོ་མེད་པས། གནས་པ་ཡང་མ་ཡིན་ལ། ཐ་སྙད་དུ་གནས་པ་མེད་པའི་ཚུལ་གྱིས་གནས་པས། མི་གནས་པ་ཡང་མ་ཡིན་ནོ་ཞེས་གསུངས་སོ། ། དཔེ་དེ་བཞིན་དུ་ཐེག་པ་ཆེན་པོ་ཡང་རྟེན་མེད་པས་གནས་པ་ཡང་མ་ཡིན། ཐ་སྙད་དུ་མི་གནས་པ་ཡང་མ་ཡིན་ནོ་ཞེས་པ་ནས་ཡང་དག་པའི་མཐའ་དང༌། བསམ་གྱིས་མི་ཁྱབ་པའི་དབྱིངས་དང༌། ནམ་མཁའི་དབྱིངས་དང༌།
འདོད་ཆགས་ཟད་པའི་དབྱིངས་དང༌། རབ་ཏུ་བྱུང་བའི་དབྱིངས་དང༌། འདོད་ཆགས་དང་བྲལ་བའི་དབྱིངས་དང༌། འགོག་པའི་དབྱིངས་ཀྱི་བར་དོན་དམ་པར་གནས་པ་ཡང་མ་ཡིན། ཐ་སྙད་དུ་མི་གནས་པ་ཡང་མ་ཡིན་ནོ། ། དོན་དམ་པར་མི་གནས་པ་ནི། ངོ་བོ་ཉིད་ཀྱིས་སྟོང་པའི་ཕྱིར་རོ། ། དཔེ་དེ་བཞིན་དུ་ཐེག་པ་ཆེན་པོ་ཡང༌། དོན་དམ་པར་གནས་པ་མ་ཡིན། ཐ་སྙད་དུ་མི་གནས་པ་ཡང་མ་ཡིན་ཞེས་བཤད་དེ།
རབ་འབྱོར་འདི་ལྟ་སྟེ། དཔེར་ན་ཆོས་ཀྱི་དབྱིངས་ན་ཞེས་པ་ནས་གནས་ཡང་མ་ཡིན་ནོ་ཞེས་པ་དང༌། རང་བཞིན་གྱིས་སྟོང་པའི་ཕྱིར་ཞེས་པའི་བར་གྱིས་བསྟན་ཏོ། ། ཕུང་པོ་ལྔ། ཁམས་བཅོ་བརྒྱད། རེག་པ་དྲུག ཚོར་བ་དྲུག རྨི་ལམ་ལ་སོགས་པ་སྒྱུ་མའི་དཔེ་བརྒྱད། སྦྱིན་པའི་ཕར་ཕྱིན་ནས་མ་འདྲེས་པ་བཅོ་བརྒྱད་ཀྱི་བར། དོན་དམ་པར་གནས་པ་ཡང་མ་ཡིན།
ཐ་སྙད་དུ་མི་གནས་པ་ཡང་མ་ཡིན་ནོ། ། དོན་དམ་པར་མི་གནས་པའི་གཏན་ཚིགས་ནི། རང་གི་ངོ་བོས་སྟོང་པའི་ཕྱིར་ཞེས་པའོ། ། དཔེ་དེ་བཞིན་དུ་ཐེག་པ་ཆེན་པོ་ཡང་དོན་དམ་པར་གནས་པ་ཡང་མ་ཡིན་ཐ་སྙད་དུ་མི་གནས་པ་ཡང་མ་ཡིན་ནོ་ཞེས་བཤད་པར་བྱ་སྟེ། ཡང་དགྲ་བཅོམ་པ་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། དེ་བཞིན་གཤེགས་པ་དང༌། རྒྱུན་དུ་ཞུགས་པ་དང༌། ལན་གཅིག་ཕྱིར་འོང་བ་དང༌།
ཕྱིར་མི་འོང་བ་དང༌། དགྲ་བཅོམ་པ་དང༌། རང་བྱང་ཆུབ་དང༌། ལམ་ཤེས་པ་དང༌། རྣམ་པ་ཐམས་ཅད་མཁྱེན་པ་ཉིད་དང༌། མིང་དང༌། མཚན་མ་དང༌། བརྡ་དང༌། ཐ་སྙད་དང༌། གདགས་པ་སྟེ།
ཐ་སྙད་ཀྱི་མཚན་མ་ལྔ་དང༌། སྐྱེ་བ་མེད་པ་དང༌། འགག་པ་མེད་པ་དང༌། ཀུན་ནས་ཉོན་མོངས་པ་མེད་པ་དང༌། རྣམ་པར་བྱང་བ་མེད་པ་དང༌། མངོན་པར་འདུ་བྱ་བ་མེད་པའི་བར་ལ། དོན་དམ་པར་གནས་པ་ཡང་མ་ཡིན། ཐ་སྙད་དུ་མི་གནས་པ་ཡང་མ་ཡིན་ནོ། ། དཔེ་དེ་བཞིན་དུ་ཐེག་པ་ཆེན་པོ་ཡང་དོན་དམ་པར་གནས་པ་ཡང་མ་ཡིན། ཐ་སྙད་དུ་མི་གནས་པ་ཡང་མ་ཡིན་ནོ། །
གཟུགས་ནས་མངོན་པར་འདུ་བྱ་བ་མེད་པའི་བར། དོན་དམ་པར་གནས་པ་མེད་པའི་འཐད་པ་ནི། རང་རང་ངོ་བོས་སྟོང་པའི་ཕྱིར་རོ། ། དོན་བསྡུ་བ་ནི། རབ་འབྱོར་རྣམ་གྲངས་དེས་ནི་ཐེག་པ་དེ་ནི་མི་གནས་པའི་ཚུལ་དང༌། བསྐྱོད་དུ་མེད་པའི་ཚུལ་གྱིས་གང་དུ་ཡང་གནས་པར་འགྱུར་བ་མེད་དོ་ཞེས་པའོ། ། ཐེག་པ་དེས་སུ་ཞིག་འབྱུང་བར་འགྱུར་ཞེས་པའི་ཞུ་བ་ལྔ་པ་བསྟན་པ་ནི། དོན་དམ་པའི་དབང་དུ་བྱས་ནས། ཐེག་པ་དེས་སུ་ཡང་འབྱུང་བར་འགྱུར་བ་མེད་དོ། ། གཏན་ཚིགས་སྨྲས་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། མི་དམིགས་པའི་ཕྱིར་ཏེ་ཞེས་པའི་བར་རོ། ། དེ་ལ་གང་གིས་འབྱུང་བར་འགྱུར་བའི་ཐེག་པ་ཆེན་པོ་གང་ཡིན་པ་དང༌། གང་འབྱུང་བར་འགྱུར་བའི་བྱང་ཆུབ་སེམས་དཔའ་དང༌། གང་གིས་འབྱུང་བར་འགྱུར་བའི་སྒྲུབ་པ་དང༌། གང་ནས་འབྱུང་བར་འགྱུར་བའི་འཁོར་བའི་ཆོས་དེ་དག་མེད་ཅིང་མི་དམིགས་པའི་ཕྱིར། འབྱུང་བར་བྱེད་པ་དང༌། འབྱུང་བར་བྱ་བ་དང༌། གང་ལས་འབྱུང་བའི་ཆོས་དེ་དག་ཐམས་ཅད་མེད་ཅིང་མི་དམིགས་པའི་ཕྱིར་ན། འབྱུང་བ་པོའི་ཆོས་གང་ཞིག
འབྱུང་བྱེད་ཀྱི་ཆོས་གང་དུ་འབྱུང་བར་འགྱུར་ཞེས་སྦྱར་ཏེ་མདོར་བསྟན་པའོ། ། ཆོས་ཐམས་ཅད་མི་དམིགས་པའི་གཏན་ཚིགས་རྒྱས་པར་བཤད་པ་ལ། དང་པོར་བྱེད་པའི་སྐྱེས་བུ་བཅུ་གཉིས་མི་དམིགས་པའི་གཏན་ཚིགས་ནི། རབ་འབྱོར་དེ་ནི་འདི་ལྟར། བདག་ཤིན་ཏུ་རྣམ་པར་དག་པའི་ཕྱིར་ཞེས་པ་ནས། མཐོང་བ་པོ་དམིགས་སུ་མེད་དོ་ཞེས་པའི་བར་རོ། ། ཆོས་ཀྱི་དབྱིངས་རྣམ་པར་དག་པ་དམིགས་སུ་མེད་པའི་གཏན་ཚིགས་ནི། ཤིན་ཏུ་རྣམ་པར་དག་པའི་ཕྱིར་ཞེས་པ་ནས། བསམ་གྱིས་མི་ཁྱབ་པའི་དབྱིངས་དམིགས་སུ་མེད་དོ་ཞེས་པའི་བར་རོ། ། ཕུང་པོ་ནས་རྟེན་འབྲེལ་གྱི་བར་དང༌།
སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་དམིགས་སུ་མེད་པ་དང༌། དགྲ་བཅོམ་པ་ནས། རང་བྱུང་ཆུབ་ཀྱི་བར་དང༌། ལམ་ཤེས་དང༌། རྣམ་མཁྱེན་དམིགས་སུ་མེད་པ་དང༌། སྐྱེ་འགག་དང༌། ཀུན་ནས་ཉོན་མོངས་པ་དང༌། རྣམ་བྱང་དང༌། མངོན་པར་འདུ་བྱ་བ་དམིགས་སུ་མེད་པ་དང༌། དུས་གསུམ་དང༌།
འགྲོ་འོང་དང༌། གནས་པ་དང༌། འཆི་འཕོ་དང༌། སྐྱེ་བ་དང༌། འཕེལ་འགྲིབ་གཉིས་སུ་མེད་པའི་བར་དུ་བཤད་དེ། ཐམས་ཅད་ཀྱི་གཏན་ཚིགས་ནི། ཤིན་ཏུ་རྣམ་པར་དག་པའི་ཕྱིར་ཞེས་པའོ། ། དེས་ན་ཆོས་གང་ཡང་དམིགས་སུ་མེད་པས། ཆོས་གང་ཞིག་གང་གིས་ཀྱང་འབྱུང་བར་འགྱུར་བ་མེད་པ་དེ་བཞིན་དུ། བྱང་ཆུབ་སེམས་དཔའ་ཡང་དོན་དམ་པར་ཐེག་པ་ཆེན་པོ་དེས་འབྱུང་བར་འགྱུར་བ་མེད་དོ་ཞེས་བསྟན་ཏོ། །
གོང་དུ་བྱེད་པའི་སྐྱེས་བུ་བཅུ་གཉིས་ནས་འཕེལ་འགྲིབ་མེད་པའི་བར་མི་དམིགས་པར་བསྟན་པ་ལ་རྒྱུའམ། ངོ་བོ་གང་མི་དམིགས་པ་ཡིན་སྙམ་དུ་ཐེ་ཚོམ་ཟ་ནས་དྲིས་པ་ནི། གང་མི་དམིགས་པས་ཐམས་ཅད་མི་དམིགས་པ་ཡིན་ཞེས་པའོ། ། ལན་ལ་འགྲེས་གསུམ་སྟེ། ངོ་བོ་མི་དམིགས་པས་གཉིས་སུ་མེད་པར་བསྟན་པ་ནི་འགྲེས་དང་པོའོ། ། དེ་དག་གི་གཏན་ཚིགས་བསྟན་པ་ནི་འགྲེས་གཉིས་པའོ། ། སྟོང་པ་ཉིད་ཐམས་ཅད་དང་ས་ལ་སོགས་པའི་ཆོས་མི་དམིགས་པར་བསྟན་པ་ནི་འགྲེས་གསུམ་པའོ། ། དེ་ལ་དང་པོ་ཆོས་ཀྱི་དབྱིངས་ཀྱི་རྣམ་གྲངས་ལ་སྦྱར་ནས་བཤད་པ་ནི། ཆོས་ཀྱི་དབྱིངས་མི་དམིགས་པས་ཆོས་ཀྱི་དབྱིངས་མེད་དོ། ། གཏན་ཚིགས་ནི་ཅིའི་ཕྱིར་ཞེ་ན།
ཁྱད་གཞི་ཆོས་དབྱིངས་དམིགས་སུ་མེད་པས་ཁྱད་ཆོས་དམིགས་པའི་ངོ་བོ་ཡང་ཡོད་པ་ཡང་མ་ཡིན་ལ་ཞེས་བཤད་དོ། ། བཤད་ཚུལ་དེ་བཞིན་དུ་ཆོས་ཀྱི་དབྱིངས་ཀྱི་རྣམ་གྲངས་ལྷག་མ་དང༌། ཕུང་པོ་དང༌། ཁམས་དང༌། སྐྱེ་མཆེད་དང༌། ཕུང་པོ་ལྔ་དང༌། རྟེན་འབྲེལ་དང༌། འགྲེས་རྐང་སྔ་མ་ལྟར་སྦྱིན་པ་ནས་འཕེལ་འགྲིབ་མེད་པའི་བར་ལ་སྔ་མ་བཞིན་དུ་བཤད་དོ། ། འགྲེས་གསུམ་པ་ལ། ས་བཅུ་མི་དམིགས་པ་དང༌།
དེའི་འཐད་པ་དང༌། ས་བཅུ་ངོས་འཛིན་དང༌། ས་དམིགས་སུ་མེད་པས་གཏན་ཚིགས་གཞན་བསྟན་པའོ། ། དང་པོ་ལ། ས་དང་པོ་མི་དམིགས་པས། ས་དང་པོ་དམིགས་སུ་མེད་དོ་ཞེས་སོགས་སོ། ། གཉིས་པ་ནི། དེ་ཅིའི་ཕྱིར་ཞེ་ན་ས་དང་པོ་དམིགས་སུ་མེད་པས། ཁྱད་ཆོས་དམིགས་པ་ཡང་ཡོད་པ་ས་ཡིན། མི་དམིགས་པ་ཡོད་པ་ཡང་མ་ཡིན་ནོ་ཞེས་སོགས་སོ། །
གསུམ་པ་ས་བཅུ་སོ་སོའི་ངོས་འཛིན་ལ་དྲི་བ་ནི། ས་དང་པོ་ནི་གང་ཞེས་པ་ནས། ས་བཅུ་པ་ནི་གང་ཞེས་པའི་བར་རོ། ། གོང་དུ་ས་བཅུ་མི་དམིགས་ཞེས་བཤད་པ་ན། འདིར་ས་བཅུ་གང་ལ་བརྗོད་སྙམ་དུ་ཐེ་ཚོམ་ཟ་ནས་དྲིས་པའོ། ། ལན་ནི། བདག་གིས་འདི་ལྟ་སྟེ་ཞེས་པ་ནས། སངས་རྒྱས་ཀྱི་ས་སྟེ་ཞེས་པའི་བར་རོ། ། བཞི་པ་ས་བཅུ་མི་དམིགས་པའི་གཏན་ཚིགས་བསྟན་པ་ལ། གོང་དུ་ས་དང་པོ་དམིགས་སུ་མེད་དོ་ཞེས་སོགས་བསྟན་པ་ན།
མི་དམིགས་པའི་འཐད་པ་ཅི་ཡོད་སྙམ་ན། ས་དང་པོ་མི་དམིགས་པ་ལ། སྟོང་པ་ཉིད་བཅོ་བརྒྱད་གཏན་ཚིགས་སུ་བཀོད་པ་དང༌། དེ་བཞིན་དུ་ས་གཉིས་པ་མི་དམིགས་པ་ལ། སྟོང་ཉིད་བཅོ་བརྒྱད་རྟགས་སུ་བཀོད་པ་དེ། ས་རེ་རེ་མི་དམིགས་པ་ལ་ཡང་སྟོང་ཉིད་བཅོ་བརྒྱད་རྟགས་སུ་སྦྱར་རོ། ། ཡང་སྒྲོ་འདོགས་གཅོད་པའི་ཕྱིར་དུ་དམིགས་སུ་མེད་པའི་གཏན་ཚིགས་གཉིས་པ་སྨྲས་པ་ནི། དེ་ཅིའི་ཕྱིར་ཞེ་ན། རབ་འབྱོར་ཤིན་ཏུ་རྣམ་པར་དག་པའི་ཕྱིར་ཞེས་པའོ། ། ས་དང་པོ་དམིགས་སུ་མེད་པ་ནི།
དམིགས་པ་ཡང་མ་ཡིན། མི་དམིགས་པ་ཡང་མ་ཡིན་ཞེས་སོགས་གསུངས་པ་ནི། ཤིན་ཏུ་རྣམ་པར་དག་པའི་རྟགས་ཀྱིས་ས་དང་པོ་དམིགས་སུ་མེད་པར་བསྟན་ནས། ཁྱད་གཞི་མེད་པས་ས་དང་པོ་མཐའ་གཉིས་དང་བྲལ་བར་བསྟན་ཏོ། ། སེམས་ཅན་ཡོངས་སུ་སྨིན་པར་བྱ་བ་དང༌། སངས་རྒྱས་ཀྱི་ཞིང་ཡོངས་སུ་དག་པར་བྱ་བ་དང༌། དེ་བཞིན་གཤེགས་པའི་སྤྱན་ལྔ་ཡང་ཤིན་ཏུ་རྣམ་པར་དག་པ་དང༌། སྟོང་ཉིད་བཅོ་བརྒྱད་གཏན་ཚིགས་སུ་བྱས་ནས། དམིགས་སུ་མེད་པར་སྟོན་པ་ནི། ཤིན་ཏུ་རྣམ་པར་དག་པ་ཉེ་བར་བཟུང་ན།
ནང་སྟོང་པ་ཉིད་ཀྱི་ཕྱིར་སེམས་ཅན་ཡོངས་སུ་སྨིན་པར་བྱ་བ་དམིགས་སུ་མེད་དོ་ཞེས་པ་ནས། དམིགས་པ་དམིགས་སུ་མེད་དོ་ཞེས་པའི་བར་གྱིས་གསུངས་སོ། ། ཐེག་པ་དེས་སུ་ཞིག་འབྱུང་བར་འགྱུར་ཞེས་རབ་འབྱོར་གྱིས་ཞུས་པའི་ལན་གྱི་མཇུག་བསྡུ་བ་ནི། རབ་འབྱོར་དེ་ལྟར་ན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་གནས་པར་འགྱུར་རོ་ཞེས་པའི་བར་ཏེ། གཉེན་པོ་ཚོགས་སྒྲུབ་བསྟན་ཟིན་ཏོ། ། ངེས་པར་འབྱུང་བའི་ལེའུ་ཏེ་བཅུ་གཅིག་པའོ།། ༈ བཅུ་གཉིས་པ་ཟིལ་གྱིས་གནོན་པའི་ལེའུ་བཤད་པ། ཟིལ་གྱིས་གནོན་པའི་ལེའུ་འདིས་ནི་ངེས་འབྱུང་གི་སྒྲུབ་པ་ལྔ། ཐོབ་པའི་ངེས་འབྱུང་གི་རྒྱུའི་ཐེག་པ་དང་དྲུག་སྟོན་ཏེ།
ཆེད་དུ་བྱ་བའི་ངེས་འབྱུང་ནི། ཐེག་པ་ཆེན་པོས་འཇིག་རྟེན་ཟིལ་གྱིས་གནོན་པས་བསྟན་ཏོ། ། མཉམ་པ་ཉིད་ཀྱི་ངེས་འབྱུང་ནི། དཔེར་ན་ནམ་མཁའ་དང་མཉམ་པར་བསྟན་ཏོ། ། སེམས་ཅན་གྱི་དོན་གྱི་ངེས་འབྱུང་ནི། སེམས་ཅན་ཚད་མེད་པའི་དོན་གྱི་གོ་སྐབས་འབྱེད་པས་བསྟན་ཏོ། ། ལྷུན་གྱིས་གྲུབ་པའི་ངེས་འབྱུང་ནི། འགྲོ་འོང་མེད་པའི་འགྲེས་ཀྱིས་བསྟན་ཏོ། ། མཐའ་ལས་འདས་པའི་ངེས་འབྱུང་ནི། དུས་གསུམ་མཉམ་པ་ཉིད་ཀྱི་འགྲེས་ཀྱིས་བསྟན་ཏོ། །
ཐོབ་པའི་མཚན་ཉིད་ཀྱི་ངེས་འབྱུང་ནི། ཐོབ་པ་པོ་དང༌། ཐོབ་པར་བྱ་བ་དང༌། ཐོབ་རྒྱུ་མེད་པའི་འགྲེས་ཀྱིས་བསྟན་ཏོ། ། གཉིས་སུ་མེད་པའི་ལེའུས་ནི། ཐོབ་པའི་མཚན་ཉིད་ཀྱི་ངེས་འབྱུང་ལ། ཐོབ་པ་པོ་དང༌། ཐོབ་པར་བྱ་བ་མ་གྲུབ་པར་བསྟན་ཏོ། ། རབ་འབྱོར་གྱི་ལེའུས་ནི། ཐོབ་པར་བྱ་བའི་འགྲེལ་བ་མ་གྲུབ་པ་དང༌།
རྣམ་མཁྱེན་གྱི་ངེས་འབྱུང་དང༌། ལམ་གྱི་སྒྲུབ་པའི་ངེས་འབྱུང་བསྟན་ཏོ། ། ཟིལ་གྱིས་གནོན་པའི་ལེའུ་བསྟན་པས་ནི། དེ་ནི་ཐེག་པ་དེ་གང་ལ་གནས་པར་འབྱུང་བར་འགྱུར་ཞེས་པ་ལས་འཕྲོས་ནས། ཅིའི་ཕྱིར་ཐེག་པ་ཆེན་པོ་ཞེས་བྱ་སྙམ་ན། རབ་འབྱོར་གྱིས་ཐེག་པ་ཆེན་པོའི་ངེས་ཚིག་གསུངས་པ་ནི། ངེས་ཚིག་འཇུག་པའི་ཡུལ་ཐེག་པ་ཆེན་པོ་དེ་གང་ཡིན་སྙམ་ན། བཅོམ་ལྡན་འདས་ཀྱིས་ཐེག་པ་ཆེན་པོའི་དོན་བསྟན་པ་སྟེ། སྔར་ནི་རྒྱུའི་ཐེག་པའི་ངེས་ཚིག་དང༌། རྒྱུའི་ཐེག་པ་གཙོ་བོར་བསྟན་ལ།
འདིར་ནི་འབྲས་བུའི་ཐེག་པའི་ལྡོག་པ་ནས་བསྟན་པས་མི་ཟློས་སོ། ། དེ་ལ་ངེས་པར་འབྱུང་བ་ཆེ་བས། ཐེག་ཆེན་གྱི་སྒྲ་དོན་བཤད་པ་ནི། ཚེ་དང་ལྡན་པ་རབ་འབྱོར་གྱིས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཐེག་པ་ཆེན་པོ་ཞེས་བགྱི་བ་ནི། ལྷ་དང་མི་དང༌། ལྷ་མ་ཡིན་དང་བཅས་པའི་འཇིག་རྟེན་ཟིལ་གྱིས་མནན་ཏེ། ངེས་པར་འ་བྱུང་བར་འགྱུར་བས། དེའི་སླད་དུ་ཐེག་པ་ཆེན་པོ་ཞེས་བགྱིའོ་ཞེས་པའོ། །
ནམ་མཁའི་དཔེའི་སྒོ་ནས། ཐེག་པ་ཆེན་པོའི་ངེས་ཚིག་བསྟན་པ་ནི། བཅོམ་ལྡན་འདས་ཀྱིས་ཐེག་པ་ཆེན་པོ་ནི་ནམ་མཁའ་དང་མཉམ་པ་སྟེ། ཞེས་པ་ལ་སོགས་པ་གསུངས་སོ། ། དེ་ལ་ནམ་མཁའ་བྱ་བ་ཐམས་ཅད་ཀྱི་གོ་སྐབས་འབྱེད་པ་དང༌། སྐྱེ་འགག་སོགས་མེད་པ་དང༌། དུས་ཀྱི་མ་བསྡུས་པ་སྟེ་ཁྱད་ཆོས་གསུམ་དང་ལྡན་ནོ། ། དཔེ་དེ་བཞིན་དུ་ཐེག་པ་ཆེན་པོས་ཀྱང༌། གདུལ་བྱ་ཐེག་པ་གསུམ་ལ་འགོད་པའི་གོ་སྐབས་འབྱེད་པ་དང༌། སྐྱེ་འགག་འགྲོ་འོང་སོགས་མེད་པ་དང༌།
དུས་ཀྱིས་མ་བསྡུས་པ་སྟེ་ཁྱད་ཆོས་གསུམ་ལྡན་ནོ། ། དེ་ནི་ཐེག་པ་ཆེན་པོ་དེ་ནི་ནམ་མཁའ་དང་མཉམ་སྟེ་ཞེས་པ་ནས། དུས་གསུམ་མཉམ་པ་ཉིད་ཀྱི་ཐེག་པས། དེའི་སླད་དུ་ཐེག་པ་ཆེན་པོ་ཐེག་པ་ཆེན་པོའོ་ཞེས་བགྱིའོ་ཞེས་པའི་བར་གྱིས་བསྟན་ཏོ། ། དེ་ལ་འགྲེས་ལྔ་སྟེ། ཟིལ་གྱིས་གནོན་པ་ནི་འགྲེས་དང་པོའོ། ། ནམ་མཁའ་དང་མཉམ་པ་ནི་འགྲེས་གཉིས་པའོ། ། གོ་སྐབས་འབྱེད་པ་ནི་འགྲེས་གསུམ་པའོ། ། འགྲོ་འོང་མེད་པ་ནི་འགྲེས་བཞི་པའོ། ། དུས་གསུམ་མཉམ་པ་ཉིད་ནི་འགྲེས་ལྔ་པའོ། །
གཉིས་པ་ཐེག་པ་ཆེན་པོའི་ངེས་ཚིག་འཇུག་པའི་ཡུལ་ཐེག་ཆེན་བཤད་པ་ལ་གཉིས་ཏེ། རབ་འབྱོར་གྱིས་ཐེག་ཆེན་གྱི་ངེས་ཚིག་བཤད་པ་ལ། བཅོམ་ལྡན་འདས་ཀྱིས་བསྟོད་པ་མཛད་པ་ནི། བཅོམ་ལྡན་འདས་ཀྱིས་ཞེས་པ་ནས། དེ་དེ་བཞིན་ཏེ་ཞེས་པའི་བར་རོ། ། རང་ཉིད་ཀྱིས་ཐེག་པ་ཆེན་པོ་རྒྱས་པར་གསུངས་པ་ནི་འདི་ལྟ་སྟེ། ཕ་རོལ་ཏུ་ཕྱིན་པ་དྲུག་པོ་འདི་དག་ནི་ཞེས་སོགས་ཏེ། ཕ་རོལ་ཏུ་ཕྱིན་པ་དྲུག་པོ་ཐེག་ཆེན་ཡིན་པ་དང༌། ཏིང་ངེ་འཛིན་ཐེག་ཆེན་ཡིན་པ་དང༌། སྟོང་པ་ཉིད་བཅོ་བརྒྱད་ནས་མ་འདྲེས་པ་བཅོ་བརྒྱད་ཀྱི་བར་ཐེག་ཆེན་དུ་བསྟན་པའོ། །
ད་ཐེག་པ་ཆེན་པོའི་ངེས་ཚིག་རྒྱས་པར་གསུངས་པ་ལ། དང་པོ་ལྷ་དང་མི་དང་ལྷ་མ་ཡིན་དུ་བཅས་པའི་འགྲེས་རྒྱས་པར་སྟོན་པ་ནི། རབ་འབྱོར་གང་ཡང་ཁྱོད་ཀྱིས་འདི་སྐད་དུ་ཞེས་སོགས་གསུངས་ཏེ། གང་ཟིལ་གྱིས་གནོན་པར་བྱ་བའི་འཇིག་རྟེན་འདི་ལྟ་སྟེ་ཞེས་པ་ནས། གཟུགས་མེད་པའི་ཁམས་ཏེ་ཞེས་པའི་བར་རོ། ། དེ་ལ་དང་པོ་འདོད་པའི་ཁམས་ཟིལ་གྱིས་གནོན་པ་ནི། འདོད་པའི་ཁམས་དེ་བཞིན་དུ་གྱུར་ཏེ། མ་ནོར་བ་དེ་བཞིན་ཉིད་ཅེས་པ་ནས། ཟིལ་གྱིས་གནོན་ཞེས་པའི་བར་གྱིས་གསུངས་ཏེ། དེ་དག་རང་བཞིན་གྱིས་གྲུབ་ན་ཟིལ་གྱིས་མནན་པར་མི་རིགས།
ཐེག་པ་ཡང་རང་བཞིན་གྱིས་གྲུབ་ན་འབྱུང་བར་མི་རིགས་པ་ལས། ཟིལ་གྱིས་མནན་བྱ་གནོན་བྱེད་གཉིས་ཀ་རང་བཞིན་མེད་པའི་ཕྱིར། ཟིལ་གྱིས་མནན་པ་དང་འབྱུང་བ་གཉིས་ཀ་རིགས་པ་ཡིན་ནོ། ། འདི་ནི་རྩ་བ་ཤེས་རབ་ལས། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བར་འགྱུར། ། གང་ལ་སྟོང་ཉིད་མི་རུང་བ། ། དེ་ལ་ཐམས་ཅད་རུང་བར་འགྱུར། ། ཞེས་འབྱུང་བས་བཤད་པ་ཡིན་ནོ། ། དེ་ལ་དེ་བཞིན་དུ་གྱུར་ཞེས་པ་ནི།
མི་འཇིག་པར་ཡོངས་སུ་གྲུབ་པར་བསྟན་ཏོ། ། མ་ནོར་བ་ཞེས་པས་ནི་ཕྱིན་ཅི་མ་ལོག་པར་བསྟན་ཏོ། ། གཞན་མ་ཡིན་པ་ཞེས་པས་ནི། མི་འགྱུར་བར་ཡོངས་སུ་བསྟན་ཏོ། བདེན་པ་ཞེས་བྱ་བ་ནི། ཕྱིན་ཅི་ལོག་གི་མཚན་ཉིད་མེད་པ། ཡང་དག་པ་ཞེས་བྱ་བ་ནི། སྐྲ་ཤད་འཛག་པ་ལྟར་མ་ཡིན་པར་སྟོན་པའོ། ། རྟག་ཏུ་ཡོད་པ་ནི། རྟག་ཅིང་བརྟན་ལ་ཐེར་ཟུག་མི་འགྱུར་བའི་ཆོས་ཅན་ཞེས་པའོ། །
དེ་ལྟ་བུའི་ཚུལ་དུ་ཡོད་ན་ཟིལ་གྱིས་གནོན་པར་མི་རིགས་པ་ལས་དེའི་ཚུལ་དུ་མེད་པའི་ཕྱིར། ཟིལ་གྱིས་མནན་ཅིང་འབྱུང་བར་འགྱུར་ཞེས་བཤད་དོ། ། འགྲེས་འདི་ལ་ཡང་ཁམས་གསུམ་པོ་དག་དང༌། ཕུང་པོ་རྣམས་དང་སྐྱེ་མཆེད་རྣམས་དང༌། རྣམ་པར་ཤེས་པའི་ཚོགས་དྲུག་དང༌། འདུས་ཏེ་རེག་པའི་ཚོགས་དྲུག་དང༌། ཚོར་བའི་ཚོགས་དྲུག་དང༌། ཁམས་དྲུག་དང༌། རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་དང༌། དེ་བཞིན་ཉིད་དང༌།
མ་ནོར་བ་དེ་བཞིན་ཉིད་དང༌། གཞན་མ་ཡིན་པ་དེ་བཞིན་ཉིད་དང༌། ཆོས་དང༌། ཆོས་ཀྱི་དབྱིངས་དང༌། ཆོས་ཀྱི་གནས་ཉིད་དང༌། ཆོས་སྐྱོན་མེད་པ་ཉིད་དང༌། ཡང་དག་པའི་མཐའ་དང༌། བསམ་གྱིས་མི་ཁྱབ་པའི་དབྱིངས་དང༌། ཕ་རོལ་ཏུ་ཕྱིན་པ་དྲུག་དང༌། སྟོང་པ་ཉིད་ཐམས་ཅད་དང༌།
བྱང་ཆུབ་ཀྱི་ཕྱོགས་ལ་སོགས་པ་སངས་རྒྱས་ཀྱི་ཆོས་མ་འདྲེས་པའི་མཐའ་ལ་ཐུག་པ་རྣམས་དང༌། རིགས་ཉིད་ལ་སོགས་པ་སངས་རྒྱས་ཀྱི་མཐའ་ལ་ཐུག་པ་རྣམས་དང༌། སེམས་བསྐྱེད་པ་ཐམས་ཅད་དང༌། རྡོ་རྗེ་ལྟ་བུའི་ཡེ་ཤེས་དང༌། སྐྱེས་བུ་ཆེན་པོའི་མཚན་ཉིད་རྣམས་དང༌། མདོ་དང་ཡན་ལག་དྲུག་ཅུ་དང་ལྡན་པའི་དབྱངས་དང༌། ཆོས་ཀྱི་འཁོར་ལོ་དང༌། གང་ལ་ཆོས་ཀྱི་འཁོར་ལོར་བསྐོར་བའི་སེམས་ཅན་རྣམས་ཀྱི་འགྲེས་རྣམས་ཀྱི་བར་ལ་སྦྱར་རོ། ། ཡན་ལག་དྲུག་ཅུ་ནི། མཉེན་པ་དང༌།
འཇམ་པ་དང༌། ཡིད་དུ་འོང་བ་དང༌། ཡིད་དུ་འཐད་པ་དང༌། དག་པ་དང༌། དྲི་མ་མེད་པ་དང༌། གསལ་བ་དང༌། སྙན་ཅིང་འཇེབས་པ་དང༌། མཉན་པར་འོས་པ་དང༌། མི་ཚུགས་པ་དང༌། སྙན་པ་དང༌།
དུལ་བ་དང༌། མི་རྩུབ་པ་དང༌། མི་བསླང་བ་དང༌། རབ་ཏུ་དུལ་བ་དང༌། རྣ་བར་སྙན་པ་དང༌། ལུས་སིམ་པར་བྱེད་པ་དང༌། སེམས་ཚིམ་པར་བྱེད་པ་དང༌། སྙིང་དགའ་བར་བྱེད་པ་དང༌། དགའ་བདེ་བསྐྱེད་པ་དང༌། ཡོངས་སུ་གདུང་བ་མེད་པ་དང༌།
ཀུན་ཤེས་པར་བྱ་བ་དང༌། རྣམ་པར་རིག་པར་བྱ་བ་དང༌། རྣམ་པ་གསལ་བ་དང༌། དགའ་བར་བྱེད་པ་དང༌། མངོན་པར་དགའ་བར་བྱེད་པ་དང༌། ཀུན་ཤེས་པར་བྱེད་པ་དང༌། རྣམ་པར་རིག་པར་བྱེད་པ་དང༌། རིགས་པ་དང༌། འབྲེལ་བ་དང༌། ཟློས་པའི་སྐྱོན་མེད་པ་དང༌།
སེང་གེའི་སྒྲའི་ཤུགས་དང༌། གླང་པོ་ཆེའི་སྒྲ་སྐད་དང༌། འབྲུག་གི་སྒྲ་དབྱངས་དང༌། ཀླུའི་དབང་པོའི་སྒྲ་དང༌། དྲི་ཟའི་གླུ་དབྱངས་དང༌། ཀ་ལ་པི་ཀའི་སྒྲ་དབྱངས་བསྒྲགས་པ་དང༌། ཚངས་པའི་སྒྲ་དབྱངས་བསྒྲགས་པ་དང༌། ཤང་ཤང་ཏེའུའི་སྒྲ་དབྱངས་བསྒྲགས་པ་དང༌། ལྷའི་དབང་པོའི་སྒྲ་དབྱངས་ལྟར་སྙན་པ་དང༌། རྔའི་སྒྲ་དང༌།
མ་ཁེངས་པ་དང༌། མི་དམའ་བ་དང༌། སྒྲ་ཐམས་ཅད་ཀྱི་རྗེས་སུ་ཞུགས་པ་དང༌། ཚིག་ཟུར་ཆག་མེད་པ་དང༌། མ་ཚང་བ་མེད་པ་དང༌། མ་ཞུམ་པ་དང༌། མི་ཞན་པ་དང༌། རབ་ཏུ་དགའ་བ་དང༌། ཁྱབ་པ་དང༌། ཆུབ་པ་དང༌།
རྒྱུན་ཆགས་པ་དང༌། འབྲེལ་བ་དང༌། སྒྲ་ཐམས་ཅད་རྫོགས་པར་བྱེད་པ་དང༌། དབང་པོ་ཐམས་ཅད་ཚིམ་པར་བྱེད་པ་དང༌། མ་སྨད་པ་དང༌། མི་འགྱུར་བ་དང༌། མ་བཏབ་པ་དང༌། འཁོར་ཀུན་ཏུ་གྲགས་པ་དང༌། རྣམ་པ་ཐམས་ཅད་ཀྱི་མཆོག་དང་ལྡན་པ་ཞེས་བྱ་བ་གསུངས་པ་ལྟ་བུའོ། ། ཆེད་དུ་བྱ་བའི་ངེས་འབྱུང་སྒྲུབ་པ་བསྟན་ཟིན་ཏོ། །
མཉམ་པ་ཉིད་ཀྱི་ངེས་འབྱུང་ལ། འགྲེས་གཉིས་པའི་དོན་རྒྱས་པར་སྟོན་པ་ནི། རབ་འབྱོར་གྱིས་གསུངས་པའི་དོན་ལ་བསྟོད་པ་མཛད་པ་དང༌། བཅོམ་ལྡན་འདས་ཀྱིས་དེ་ཉིད་གསལ་བཏབ་པའོ། ། དང་པོ་ནི། རབ་འབྱོར་གང་ཡང་ཁྱོད་ཀྱིས་འདི་སྐད་དུ་ཞེས་པ་ནས། རབ་འབྱོར་དེ་དེ་བཞིན་ཏེ་ཞེས་པའི་བར་རོ། ། བཅོམ་ལྡན་འདས་ཀྱིས་དེ་ཉིད་གསལ་གདབ་པ་ནི། ཐེག་པ་དེ་ནི་ནམ་མཁའ་དང་མཉམ་པའོ་ཞེས་སོགས་ཀྱིས་གསུངས་ཏེ། དེ་ལ་དང་པོ་དཔེར་ནམ་མཁའ་སྤྲོས་པ་ཉི་ཤུ་རྩ་བཞིས་སྟོང་པར་བསྟན་པ་ལ།
རྣམ་པར་གཞག་པ་ཉི་ཤུ་རྩ་བཞི་བསྟན་པ་ནི། ཕྱོགས་དང༌། དབྱིབས་དང༌། ཁ་དོག་དང༌། དུས་གསུམ་དང༌། འཕེལ་འགྲིབ་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བ་དང༌། སྐྱེ་འགག་སོགས་དང༌། དགེ་མི་དགེ་སོགས་དང༌།
མཐོང་ཐོས་སོགས་དང༌། ཤེས་པར་བྱ་བ་སོགས་དང༌། རྣམ་སྨིན་སོགས་དང༌། ཆགས་སོགས་དང༌། ཁམས་དང༌། བྱང་ཆུབ་སེམས་དཔའི་ས་བཅུ་དང༌། དཀར་པོ་རྣམ་པར་མཐོང་བ་སོགས་བཅུ་དང༌། རྒྱུན་དུ་ཞུགས་པའི་འབྲས་བུ་སོགས་ཉན་རང་གི་ས་དང༌། གཟུགས་དང་གཟུགས་མེད་པ་སོགས་དང༌། རྟག་མི་རྟག་སོགས་དང༌།
སྟོང་མི་སྟོང་སོགས་དང༌། ཞི་མ་ཞི་སོགས་དང༌། རྣམ་པ་བདུན་དང༌། དམིགས་སུ་ཡོད་མེད་དང༌། བརྗོད་དུ་ཡོད་མེད་དེ་རྣམ་པ་ཉི་ཤུ་རྩ་བཞིའོ། ། ནམ་མཁའ་ལ་སྤྲོས་པ་ཉི་ཤུ་རྩ་བཞི་དམིགས་སུ་མེད་པ་བཞིན་དུ། ཐེག་པ་ཆེན་པོ་ལ་ཡང་སྤྲོས་པ་ཉི་ཤུ་རྩ་བཞི་དམིགས་སུ་མེད་པས། ཐེག་པ་དེ་ནི་ནམ་མཁའ་དང་མཉམ་པའོ་ཞེས་བསྟན་ཏེ། རབ་འབྱོར་འདི་ལྟ་སྟེ། དཔེར་ན།
ནམ་མཁའ་འདི་ནི་ཤར་ཕྱོགས་མེད་དོ་ཞེས་པ་ནས། རབ་འབྱོར་རྣམ་གྲངས་དེས་ཀྱང་ཐེག་པ་དེ་ནི་ནམ་མཁའ་དང་མཉམ་པ་སྟེ། འདི་ལྟར་ཐེག་པ་ཆེན་པོའོ་ཞེས་པའི་བར་གྱིས་གསུངས་སོ། ། སེམས་ཅན་གྱི་དོན་གྱི་ངེས་འབྱུང་ལ། འགྲེས་བཞི་པ་གོ་སྐབས་འབྱེད་པ་ཆེ་བས། སྔར་ཐེག་ཆེན་གྱི་སྒྲ་དོན་བཤད་པ་ཉིད་རྒྱས་པར་སྟོན་པ་ལ། རབ་འབྱོར་གྱིས་བསྟན་པའི་དོན་ལ་བསྟོད་པ་མཛད་པ་དང༌། དེ་ཉིད་བཅོམ་ལྡན་འདས་ཀྱིས་གསལ་གདབ་པའོ། ། དང་པོ་ནི། རབ་འབྱོར་གང་ཡང་ཁྱོད་ཀྱིས་གོ་འབྱེད་དོ་ཞེས་པ་ནས།
དེ་དེ་བཞིན་ནོ། ། རབ་འབྱོར་དེ་དེ་བཞིན་ཏེ་ཞེས་པའི་བར་རོ། ། གཉིས་པ་གསལ་གདབ་པ་ལ། ཇི་ལྟར་ནམ་མཁའ་སེམས་ཅན་ཚད་མེད་གྲངས་མེད་པའི་གོ་འབྱེད་པ་དེ་བཞིན་དུ། ཐེག་པ་ཆེན་པོ་འདི་ཡང་སེམས་ཅན་ཚད་མེད་གྲངས་མེད་པའི་གོ་འབྱེད་དོ་ཞེས་བསྟན་ཏོ། ། གཏན་ཚིགས་ནི། དེ་ཅིའི་ཕྱིར་ཞེ་ན། རབ་འབྱོར་སེམས་ཅན་མེད་པའི་ཕྱིར་ནམ་མཁའ་མེད་པར་རིག་པར་བྱའོ་ཞེས་པའི་ཚིག་གཉིས་ཀྱིས་ནི་གོ་སྐབས་འབྱེད་པ་ཆེ་བའི་གཏན་ཚིགས་བསྟན་པ་ནི། ཡང་རབ་འབྱོར་རྣམ་གྲངས་འདིས་ཀྱང་ཐེག་པ་ཆེན་པོ་དེ་སེམས་ཅན་ཚད་མེད་གྲངས་མེད་པའི་གོ་སྐབས་འབྱེད་དོ་ཞེས་པ་བསྟན་ཏོ། ། དེ་མ་ཐག་ཏུ་སེམས་ཅན་མེད་པ་དང༌།
ནམ་མཁའ་མེད་པ་དང༌། ཐེག་པ་མེད་པ་གསུམ་པོ་དེའི་གཏན་ཚིགས། དེ་ཅིའི་ཕྱིར་ཞེ་ན། རབ་འབྱོར་དེ་ནི་འདི་ལྟར་སེམས་ཅན་གང་ཡིན་པ་དང༌། རབ་འབྱོར་གང་ཡིན་པ་དང༌། ཐེག་པ་ཆེན་པོ་དེ་ནི་དམིགས་སུ་མེད་པའི་ཕྱིར་རོ། ། སེམས་ཅན་ཚད་མེད་གྲངས་མེད་པའི་གོ་སྐབས་དེ་ཡང་དེ་བཞིན་དུ། ཐེག་པ་ཆེན་པོ་འདི་ཡང་ཚད་མེད་གྲངས་མེད་པ་དེ་བཞིན་དུ། སེམས་ཅན་ཚད་མེད་གྲངས་མེད་དེ། དེ་ཉིད་ཉི་ཤུ་རྩ་དྲུག་གི་སྒོ་ནས་སྟོན་པ་ནི།
དེ་ཅིའི་ཕྱིར་ཞེ་ན། རབ་འབྱོར་སེམས་ཅན་མེད་པའི་ཕྱིར་ཞེས་པ་ནས། ཐེག་པ་ཆེན་པོ་མེད་པར་རིག་པར་བྱ་སྟེ་ཞེས་པའི་བར་གྱིས་གཏན་ཚིགས་བསྟན་ཏོ། ། དེ་ཉིད་དམ་བཅའ་དང་སྦྱོར་བ་ནི་རྣམ་གྲངས་འདིས་ཀྱང་ཞེས་པ་ནས། གོ་འབྱེད་དོ་ཞེས་པའི་བར་རོ། ། སེམས་ཅན་དང་ནམ་མཁའ་དང་ཐེག་པ་ཆེན་པོ་དང་གསུམ་པོ་མེད་པའི་གཏན་ཚིགས་སྨྲས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། དེ་དག་ཐམས་ཅད་ཀྱང་དམིགས་སུ་མེད་པའི་ཕྱིར་རོ་ཞེས་པའི་བར་ཏེ། འདི་ནི་སེམས་ཅན་མེད་པ་དང་སྦྱར་བའི་འགྲེས་དང་པོའོ། ། ཚད་མེད་པ་དང་སྦྱར་བ་ནི་གཉིས་པའོ། །
གསུམ་པོ་དེ་དག་ཉིད་དཔག་ཏུ་མེད་པ་དང་སྦྱར་བ་ནི་གསུམ་པའོ། ། གྲངས་མེད་པ་དང་སྦྱར་བ་ནི་བཞི་པའོ། ། ཆོས་ཀྱི་དབྱིངས་དང་སྦྱོར་བ་ནི་ལྔ་པའོ། ། དེ་བཞིན་ཉིད་དང་སྦྱོར་བ་ནི་དྲུག་པའོ། ། སེམས་ཅན་དང་སྲོག་ལ་སོགས་པ་བཅུ་གསུམ། ཐ་མ་ཡང་དག་པའི་མཐའ་དང་སྦྱར་བ་ནི་བདུན་པའོ། ། ཡང་དག་པའི་མཐའ་ལོགས་སུ་བཀོད་དེ། བསམ་གྱིས་མི་ཁྱབ་པའི་དོན་སྦྱར་བ་ནི་བརྒྱད་པའོ། ། གཟུགས་སོགས་ཕུང་པོ་ལྔ་དང་སྦྱོར་བ་ནི་དགུ་པའོ། ། ནང་གི་སྐྱེ་མཆེད་དྲུག་དང་སྦྱར་བ་ནི་བཅུ་པའོ། །
ཕྱི་རོལ་གྱི་སྐྱེ་མཆེད་དྲུག་དང་སྦྱོར་བ་ནི་བཅུ་གཅིག་པའོ། ། རྣམ་པར་ཤེས་པ་དྲུག་དང་སྦྱོར་བ་ནི་བཅུ་གཉིས་པའོ། ། རེག་པ་དྲུག་དང་སྦྱོར་བ་ནི་བཅུ་གསུམ་པའོ། ། ཚོར་བའི་ཚོགས་དྲུག་དང་སྦྱོར་བ་ནི་བཅུ་བཞི་པའོ། ། ཁམས་དྲུག་དང་སྦྱར་བ་ནི་བཅོ་ལྔ་པའོ། ། རྟེན་ཅིང་འབྲེལ་བར་འབྱུང་བ་དང་སྦྱར་བ་ནི་བཅུ་དྲུག་པའོ། ། ཕ་རོལ་ཏུ་ཕྱིན་པ་དྲུག་དང་སྦྱར་བ་ནི་བཅུ་བདུན་པའོ། ། སྟོང་པ་ཉིད་ཐམས་ཅད་དང་སྦྱར་བ་ནི་བཅོ་བརྒྱད་པའོ། ། བྱང་ཆུབ་ཀྱི་ཕྱོགས་དང་སྦྱོར་བ་ནི་བཅུ་དགུ་པའོ། ། འཕགས་པའི་བདེན་པ་ནས་གཟུངས་ཀྱི་སྒོའི་བར་ལ་སྦྱར་བ་ནི་ཉི་ཤུ་པའོ། །
སྟོབས་བཅུ་ནས་མ་འདྲེས་པའི་བར་དང་སྦྱར་བ་ནི་ཉེར་གཅིག་པའོ། ། རིགས་ཀྱི་ས་ནས་བྱས་པ་རྟོགས་པའི་སའི་བར་དུ་སྦྱར་བ་ནི་ཉི་ཤུ་གཉིས་པའོ། ། རྒྱུན་དུ་ཞུགས་པ་ནས་དགྲ་བཅོམ་པའི་གང་ཟག་གི་བར་དུ་སྦྱར་བ་ནི་ཉི་ཤུ་གསུམ་པའོ། ། རང་སངས་རྒྱས་དང་བྱང་ཆུབ་སེམས་དཔའ་དང་སངས་རྒྱས་དང་སྦྱར་བ་ནི་ཉི་ཤུ་བཞི་པའོ། ། ཐེག་གསུམ་དང་སྦྱར་བ་ནི་ཉེར་ལྔ་པའོ། ། མྱ་ངན་ལས་འདས་པའི་དཔེས་གོ་སྐབས་འབྱེད་པར་བསྟན་པ་ནི་ཉི་ཤུ་རྩ་དྲུག་པ་སྟེ། གོང་དུ་སེམས་ཅན་མེད་པ་ནས་ཐེག་པ་གསུམ་གྱི་བར་མེད་པ་རྟགས་སུ་སྦྱར་ནས་གོ་སྐབས་འབྱེད་པ་དཔེར་བསྟན་ཅིང་མྱ་ངན་ལས་འདས་པ་ཡང་དཔེར་བཀོད་ནས། ཐེག་པ་ཆེན་པོས་ཀྱང་སེམས་ཅན་ཚད་མེད་གྲངས་མེད་པའི་གོ་སྐབས་འབྱེད་པར་བསྟན་ཏོ། ། དོན་བསྡུ་བ་ནི། དེ་བཞིན་དུ་ཐེག་པ་ཆེན་པོ་དེ་ཡང་ཞེས་པ་ནས།
གོ་འབྱེད་དོ་ཞེས་པའི་བར་རོ། ། ལྷུན་གྱིས་གྲུབ་པའི་ངེས་འབྱུང་ལ། འགྲེས་བཞི་པ་འགྲོ་འོང་མེད་པའི་ཐེག་ཆེན་གྱི་སྒྲ་དོན་དུ་རབ་འབྱོར་གྱིས་སྨྲས་པ་ལ། བཅོམ་ལྡན་འདས་ཀྱིས་དོན་དམ་པ་དང་མཐུན་པར་སྨྲས་པར་བསྟོད་པ་མཛད་པ་ནི། རབ་འབྱོར་གང་ཡང་ཞེས་པ་ནས། དེ་དེ་བཞིན་ཏེ་ཞེས་པའི་བར་རོ། ། བཅོམ་ལྡན་འདས་ཀྱིས་རབ་འབྱོར་གྱིས་སྨྲས་པའི་དོན་གསལ་གདབ་པ་ནི། ཐེག་པ་ཆེན་པོ་དེ་ལ་འགྲོ་བའམ་འོང་བ་མེད་དེ། གནས་པ་ཡང་མེད་དོ་ཞེས་གསུངས་སོ། ། འཐད་པ་ནི།
དེ་ཅིའི་ཕྱིར་ཞེ་ན་ཞེས་པ་ནས། གར་ཡང་གནས་པར་འགྱུར་བ་མེད་དོ་ཞེས་པའི་བར་རོ། ། དེ་ཉིད་རྒྱས་པར་ཞིབ་ཏུ་ཕྱེ་ནས་སྟོན་པ་ནི། དེ་ཅིའི་ཕྱིར་ཞེ་ན་ཞེས་སོགས་ཏེ། གཟུགས་ལ་འགྲོ་འོང་གནས་གསུམ་མེད་པ་དང༌། གཟུགས་ཀྱི་རང་བཞིན་དང༌། གཟུགས་ཀྱི་དེ་བཞིན་ཉིད་དང༌། གཟུགས་ཀྱི་ངོ་བོ་ཉིད་དང༌། གཟུགས་ཀྱི་མཚན་ཉིད་གང་ནས་འགྲོ་འོང་གནས་གསུམ་མེད་པ་དང༌། དེ་བཞིན་དུ་ཚོར་བའི་ཆོས་ལྔ་ལ་འགྲོ་འོང་གནས་གསུམ་མེད་པ་དང༌།
དེ་ལ་གཟུགས་སྦྱར་བ་ནི་འགྲེས་དང་པོའོ། ། དེ་ནས་ཕུང་པོ་ལྷག་མ་རྣམས་དང༌། སྐྱེ་མཆེད་དང༌། ཁམས་དང༌། རེག་པ་དང༌། ཚོར་བ་དང༌། ཁམས་དྲུག་དང༌། རྟེན་འབྲེལ་དང༌། ཕ་རོལ་ཏུ་ཕྱིན་པ་དང༌། སྟོང་པ་ཉིད་ཐམས་ཅད་དང༌།
དྲན་པ་ཉེར་བཞག་ནས་མ་འདྲེས་པའི་བར་དང༌། ཆོས་ཀྱི་དབྱིངས་ཀྱི་རྣམ་གྲངས་བཅུ་དང༌། བྱང་ཆུབ་དང་སངས་རྒྱས་དང༌། འདུས་བྱས་དང༌། འདུས་མ་བྱས་རྣམས་ཀྱི་ཆོས་ལྔ་ལ་འགྲོ་འོང་གནས་གསུམ་མེད་པའི་འགྲེས་སྦྱར་ནས་བཤད་པར་བྱའོ། ། མཐའ་ལས་འདས་པའི་ངེས་འབྱུང་གི་སྒྲུབ་པ་བསྟན་པའི་དོན་དུ་འགྲེས་ལྔ་པ་དུས་གསུམ་མཉམ་པ་ཉིད་ཀྱི་སྒོ་ནས་ཐེག་ཆེན་གྱི་སྒྲ་དོན་བཤད་པ་ལ། བཅོམ་ལྡན་འདས་ཀྱིས་དོན་དང་མཐུན་པར་བསྟོད་པ་ནི། རབ་འབྱོར་གང་ཁྱོད་ཀྱིས་འདི་སྐད་དུ། ཐེག་པ་དེ་ལ་སྔོན་གྱི་མཐའ་མི་དམིགས་སོ་ཞེས་པ་ནས། དེ་དེ་བཞིན་ཏེ་ཞེས་པའི་བར་རོ། །
བཅོམ་ལྡན་འདས་ཀྱིས་དེ་ཉིད་གསལ་གདབ་པའི་དོན་དུ་རྒྱས་པར་བཤད་པ་ནི། ཐེག་པ་འདི་ལ་སྔོན་གྱི་མཐའ་ཡང་མི་དམིགས། ཕྱི་མའི་མཐའ་ཡང་མི་དམིགས་དབུས་ཀྱང་མི་དམིགས་ཏེ། དུས་གསུམ་མཉམ་པ་ཉིད་ཀྱི་ཐེག་པའོ། ། དེ་ལྟར་ན་ཐེག་པ་ཆེན་པོ་ཞེས་བྱའོ་ཞེས་གསུངས་པའི་ཚིག་འདི་ལ། དེ་ནི་དུས་གསུམ་མཉམ་པ་ཉིད་ཅེས་བྱ་བ་བཤད་གཞིར་བཟུང་སྟེ། དུས་ཞེས་བྱ་བ་དང༌། གསུམ་ཞེས་བྱ་བ་དང༌། མཉམ་པ་ཞེས་བྱ་བ་དང༌། ཐེག་པ་ཞེས་བྱ་བའི་ཚིག་སོ་སོར་སྨོས་པ་རྣམས་ལ།
འདས་པའི་དུས་ཀྱང་འདས་པའི་དུས་ཀྱིས་སྟོང་ངོ་ཞེས་སོགས་ཀྱིས་ནི། དུས་དང་གསུམ་ཞེས་སྨོས་པ་སོ་སོར་སེལ་ལོ། ། དུས་གསུམ་མཉམ་པ་ཉིད་ཀྱང་དུས་གསུམ་མཉམ་པ་ཉིད་ཀྱིས་སྟོང་ངོ་ཞེས་བྱ་བས་ནི། མཉམ་པ་ཞེས་བྱ་བ་སེལ་ལོ། ། ཐེག་པ་ཆེན་པོ་ཡང་ཐེག་པ་ཆེན་པོས་སྟོང་ངོ་ཞེས་པས་ནི་ཐེག་པ་སེལ་ཏོ། ། བྱང་ཆུབ་སེམས་དཔའ་ཡང་བྱང་ཆུབ་སེམས་དཔས་སྟོང་སྟེ་ཞེས་པས་ནི་བྱང་ཆུབ་སེམས་དཔའ་དོན་དམ་པར་སེལ་ཏོ། ། དུས་གསུམ་དང༌། མཉམ་པ་ཉིད་དང༌། ཐེག་པ་ཆེན་པོ་དང༌། བྱང་ཆུབ་སེམས་དཔའ་བཞི་པོ་སྟོང་པ་ཉིད་དུ་རོ་གཅིག་པར་བསྟན་ནས།
སྟོང་པ་ཉིད་ལ་གྲངས་ཀྱི་སྤྲོས་པ་མེད་པར་བསྟན་པ་ནི། རབ་འབྱོར་སྟོང་པ་ཉིད་ལ་གཅིག་ཅེས་བྱ་བ་མེད་དོ་ཞེས་པ་ནས། བཅུ་ཞེས་བྱ་བ་མེད་དོ། ། ཐ་དད་ཅེས་བྱ་བ་མེད་དོ་ཞེས་པའི་བར་གྱིས་བསྟན་ཏོ། ། མཇུག་བསྡུ་བ་ནི། དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་མཉམ་པ་ཉིད་ཀྱི་ཐེག་པ་སྟེ་ཞེས་པའོ། ། ཐེག་པ་ཆེན་པོ་ལ་མཐའ་གཉིས་དང་བྲལ་བར་བསྟན་པ་ནི། དེ་ལ་མཉམ་པ་དང་མི་མཉམ་པ་མི་དམིགས་སོ་ཞེས་པ་ནས་འཁོར་བ་དང་མྱ་ངན་ལས་འདས་པའང་མི་དམིགས་སོ་ཞེས་པའི་བར་གྱིས་གསུངས་སོ། ། མཐའ་གཉིས་དང་བྲལ་བའི་གཏན་ཚིགས་བསྟན་པ་ནི། དེ་ཅིའི་ཕྱིར་ཞེ་ན།
འདི་ལྟར་དེའི་རང་བཞིན་མ་དམིགས་པའི་ཕྱིར་ཏོ་ཞེས་པའོ། ། ཆོས་ཐམས་ཅད་མཐའ་གཉིས་ཀྱི་ངོ་བོ་མེད་པར་བསྟན་ཟིན་ནས། རང་བཞིན་མི་དམིགས་པའི་གཏན་ཚིགས་དེ་ཉིད་རྒྱས་པར་བསྟན་པ་ནི། རབ་འབྱོར་འདས་པའི་གཟུགས་ནི་འདས་པའི་གཟུགས་ཀྱིས་སྟོང་ཞེས་སོགས་གསུངས་ཏེ། འདས་པའི་གཟུགས་སྟོང་པ་ཉིད་ཀྱིས་སྟོན་ནོ། ། སྟོང་པ་ཉིད་འདས་པའི་གཟུགས་ལྡན་ནོ་སྙམ་དུ་དགག་པ་ནི། སྟོང་པ་ཉིད་ལ་འདས་པའི་གཟུགས་དམིགས་སུ་མེད་དོ་ཞེས་པའོ། ། ཁྱད་གཞི་སྟོང་པ་ཉིད་མེད་པས་གཟུགས་དང་ལྡན་པ་མེད་པར་སྟོན་པ་ནི། སྟོང་པ་ཉིད་ཀྱང་སྟོང་པ་ཉིད་ཀྱིས་སྟོང་པས་ཞེས་པ་ནས། ལྟ་ཅི་ཞིག་སྨོས་ཞེས་པའི་བར་རོ། །
ཚོར་བའི་ཕུང་པོ་ལ་སོགས་པ་ལྔ་ཆར་ལ་ཡང༌། དུས་གསུམ་མི་དམིགས་པའི་དོན་སྔ་མ་ལྟར་རོ། ། རབ་འབྱོར་སྦྱིན་པའི་ཕ་རོལ་ཏུ་ཕྱིན་པ་ནི། སྔོན་གྱི་མཐར་མི་དམིགས་ཞེས་པ་ནས། མ་འདྲེས་པ་བཅོ་བརྒྱད་ཀྱི་བར་ལ་ཡང་སྦྱར་ནས། དུས་གསུམ་མི་དམིགས་པ་སྔ་མ་ལྟར་བཤད་དོ། ། སོ་སོ་སྐྱེ་བོའི་གང་ཟག་དང༌། འཕགས་པའི་གང་ཟག་ལ་ཡང༌། དུས་གསུམ་དམིགས་སུ་མེད་པ་སྔ་མ་ལྟར་བཤད་དོ། ། འགྲེས་ནི་དུས་གསུམ་མཁས་པ་ཉིད་གསལ་བའི་འགྲེས་དང༌།
ཆོས་ཐམས་ཅད་གཉིས་ཀྱི་སྒོ་ནས་གསལ་བ་དང༌། ཕུང་པོ་ལྔ་ལ་དུས་གསུམ་གསལ་བ་དང༌། དུས་གསུམ་མཉམ་ཉིད་ལ་ཕར་ཕྱིན་གསལ་བ་དང༌། དེ་ཉིད་ལ་སྟོང་ཉིད་གསལ་བ་དང༌། དེ་ཉིད་ལ་དྲན་པ་ཉེ་བཞག་མ་འདྲེས་པའི་བར་གསལ་བའི་འགྲེས་དང༌། ཉན་ཐོས་དང་རང་རྒྱལ་དང་བྱང་ཆུབ་སེམས་དཔའ་དང༌། དེ་བཞིན་གཤེགས་པ་གསལ་བའི་འགྲེས་རྣམས་སོ། ། དུས་གསུམ་མཉམ་པ་ཉིད་ལ་བསླབས་ཤིང་རྣམ་པ་ཐམས་ཅད་མཁྱེན་པ་ཉིད་ཡོངས་སུ་རྫོགས་པར་བྱར་ཏེ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་དུ་འབྱུང་ངོ་ཞེས་པའི་བར་གྱིས་ནི་ཐེག་པ་ཆེན་པོའི་སྒྲ་དོན་རྒྱས་པར་བསྟན་པའི་དོན་བསྡུའོ། ། དུས་གསུམ་མཉམ་པ་ཉིད་ཀྱིས་ཐེག་པ་ཆེན་པོའི་ཕན་ཡོན་བསྟན་པ་ནི།
དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཐོབ་པར་གྱུར་ཏོ། ། འཐོབ་བོ། ། འཐོབ་པར་འགྱུར་རོ་ཞེས་པའི་བར་གྱིས་བསྟན་པ་ཡིན་ནོ། ། ཟིལ་གྱིས་མནན་པའི་ལེའུ་སྟེ་བཅུ་གཉིས་པའོ།། ༈ བཅུ་གསུམ་པ་གཉིས་སུ་མེད་པའི་ལེའུ་བཤད་པ། གཉིས་སུ་མེད་པའི་ལེའུ་འདི་ནས། ཐོབ་པའི་ངེས་འབྱུང་གི་སྒྲུབ་པ་སྟོན་ཏེ། ལེའུ་སྔ་མ་ནས་འཕྲོས་པའི་ཞུས་ལན་གྱིས། ཐོབ་པ་པོ་མ་གྲུབ་པ་བཅུ་གཅིག
ཐོབ་པར་བྱ་བ་མ་གྲུབ་པ་བཞི་སྟེ། ལེའུ་འདིའི་བརྗོད་བྱའོ། ། ཇི་ལྟར་འཕྲོས་པའི་ཚུལ་ནི། གོང་དུ་རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རོ་ཞེས་སྨྲས་པ་ལ་ཐོབ་པ་པོ་ཡོད་པར་ཞེན་པ་དགག་པའི་དོན་དུ། ཐོབ་པ་པོ་དང༌། ཐོབ་པར་བྱ་བ་བཀག་པའི་ཚུལ་གྱིས་གསུངས་ཏེ། དེ་ལ་དང་པོ་ཐོབ་པ་དང་ཐོབ་པ་པོ་མ་དམིགས་པ་འོག་ནས་འཆད་པའི་སྐབས་དབྱེ་བའི་དོན་དུ། བྱམས་གང་གི་བུས་བཅོམ་ལྡན་འདས་ལ་སྙན་གསན་དབབ་པ་ནི། བྱམས་གང་གི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་ཞེས་པ་ནས། འདི་ནི་ཐེག་པ་ཆེན་པོ་བསྟན་པ་ཙམ་དུ་སེམས་སོ་ཞེས་པའི་བར་གྱིས་བསྟན་ཏོ། །
རབ་འབྱོར་གྱིས་ཐེག་པ་ཆེན་པོ་བསྟན་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་བསྟན་པ་ལ། འགལ་བར་འགྱུར་དུ་དོགས་པ་བརྗོད་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་དང་འགལ་བར་ཐེག་པ་ཆེན་པོ་བསྟན་པར་མ་གྱུར་ལགས་གྲང་ཞེས་པའི་བར་ཏེ། གདམས་པ་དང་རྗེས་སུ་བསྟན་པའི་སྐབས་སུ། བཅོམ་ལྡན་འདས་ཀྱིས་རབ་འབྱོར་ཁྱོད་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ཤེས་རབ་ཀྱི་ཕ་རོལ་ཏུ་ཕྱིན་པ་རྩོམ་སྟེ། ཅི་ནས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས། ཤེས་རབ་ཀྱི་ཕ་རོལ་ཏུ་ཕྱིན་པར་འགྱུར་བ་ལ་སྤོབས་པ་བསྐྱེད་ཅིག་ཅེས། ཤེར་ཕྱིན་སྟོན་པའི་སླད་དུ་བསྒོ་བ་མཛད་པས་ཤེར་ཕྱིན་གྱི་སྒོ་ནས་ཐེག་ཆེན་སྟོན་པ་ལ་འགལ་བ་བྱུང་བར་མ་གྱུར་ཏམ་ཞེས་པའི་དོན་ནོ། །
བཅོམ་ལྡན་འདས་ཀྱིས་བཀའ་སྩལ་པ་ཞེས་པ་ནི། འཁོར་རྣམས་ཀྱིས་རབ་འབྱོར་གྱི་ཚིག་ཚད་མར་འཛིན་དུ་འཇུག་པའི་དོན་ཏེ། རབ་འབྱོར་ཞེས་པ་ནས་སྟོན་ནོ་ཞེས་པའི་བར་རོ། ། ཤེར་ཕྱིན་དང་རྗེས་སུ་མཐུན་པར་ཐེག་པ་ཆེན་པོ་སྟོན་པའི་གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པའི་ནང་དུ་འདུས་ཤིང༌། ཁོང་དུ་ཆུད་དོ་ཞེས་པའི་བར་རོ། ། ཤེར་ཕྱིན་གྱི་ནང་དུ་དགེ་བའི་ཆོས་ཐམས་ཅད་ཁོང་དུ་ཆུད་པར་བསྟན་པ་ལ་དྲི་བ་མཛད་པ་ནི། བཅོམ་ལྡན་འདས་དགེ་བའི་ཆོས་བྱང་ཆུབ་ཀྱི་ཆོས་གང་ཞེས་པ་ནས། སངས་རྒྱས་ཀྱི་ཆོས་དེ་དག་གང་ལགས་ཞེས་པའི་བར་རོ། །
དྲི་བ་དང་རྗེས་སུ་མཐུན་པར་གང་ཟག་བཞིའི་དགེ་བའི་ཆོས་ཐམས་ཅད་ཤེར་ཕྱིན་གྱི་ནང་དུ་རྒྱས་པར་སྟོན་པ་ནི། བཅོམ་ལྡན་འདས་ཀྱིས་བཀའ་སྩལ་པ་འདི་ལྟ་སྟེ་ཞེས་པ་ནས་ཁོང་དུ་ཆུད་པར་འདོད་པ་སྟེ། ཉན་ཐོས་ཀྱི་ཆོས་དང༌། རང་སངས་རྒྱས་ཀྱི་ཆོས་དང༌། བྱང་ཆུབ་སེམས་དཔའི་ཆོས་དང༌། སངས་རྒྱས་ཀྱི་ཆོས་སོ་ཞེས་པའི་བར་རོ། ། གོང་དུ་སྨོས་པའི་ཆོས་དེ་དག་ཐམས་ཅད་ཤེར་ཕྱིན་གྱི་ནང་དུ་འདུས་པར་མི་འགལ་བར་སྟོན་པ་ནི། རབ་འབྱོར་དེ་ལ་ཐེག་པ་ཆེན་པོ་གང་ཡིན་པ་དང་ཞེས་པ་ནས། མྱ་ངན་ལས་འདས་པའི་དབྱིངས་ཀྱི་བར་དུ་སྨོས་ནས། དེ་དག་ཐམས་ཅད་ལྡན་པ་ཡང་མ་ཡིན།
མི་ལྡན་པ་ཡང་མ་ཡིན་ཏེ། གཟུགས་མེད་པ། བསྟན་དུ་མེད་པ། ཐོགས་པ་མེད་པ།

འདི་ལྟར་མཚན་ཉིད་མེད་པ། མཚན་ཉིད་གཅིག་པ་ཤ་སྟག་སྟེ་ཞེས་པའི་བར་རོ། ། དོན་བསྡུ་བ་ནི། རབ་འབྱོར་རྣམ་གྲངས་འདིས་ན་ཁྱོད་ཤེས་རབ་ཀྱི་ཕ་རོལ་ཏུ་ཕྱིན་པ་དང་མཐུན་པར་ཐེག་པ་ཆེན་པོ་སྟོན་ཏོ་ཞེས་པའོ། ། ཡང་ཤེར་ཕྱིན་སྟོན་པས་ཐེག་པ་ཆེན་པོ་སྟོན་པར་འགྱུར་བའི་གཏན་ཚིགས་སྟོན་པ་ནི། དེ་ཅིའི་ཕྱིར་ཞེ་ན། དེ་ལྟར་ཐེག་པ་ཆེན་པོ་ཡང་གཞན་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་གཞན་ཞེས་བྱ་བ་མེད་དེ། དེ་ལྟར་ན་ཐེག་པ་ཆེན་པོ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་གཉིས་སུ་མེད་དེ། གཉིས་སུ་བྱར་མེད་དོ་ཞེས་པའོ། །
ལྷག་མ་བསམ་གཏན་གྱི་ཕ་རོལ་ཏུ་ཕྱིན་པ་ནས། མ་འདྲེས་པ་བཅོ་བརྒྱད་ཀྱི་བར་ལ་ཡང་བཤད་ཚུལ་དེ་བཞིན་ནོ། ། རབ་འབྱོར་རྣམ་གྲངས་དེས་ན་ཞེས་པ་ནས། ཐེག་པ་ཆེན་པོ་སྟོན་པར་འགྱུར་རོ་ཞེས་པའི་བར་གྱིས་དོན་བསྡུས་སོ། ། འོ་ན་རབ་འབྱོར་གྱིས་ཐོབ་པ་མ་གྲུབ་པའི་ཆོས་བཅུ་གཅིག་གིས་མདོར་བསྟན་པ་ལ། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་འདི་ལྟར་ཡང་བྱང་ཆུབ་སེམས་དཔའ་ནི་སྔོན་གྱི་མཐའ་མི་དམིགས་ཞེས་པ་ནི་དང་པོའོ། ། གཟུགས་ཀུན་ཏུ་མཐའ་ཡས་པའི་ཞེས་པ་ནས། བྱང་ཆུབ་སེམས་དཔའ་ཀུན་ཏུ་མཐའ་ཡས་པར་རིག་པར་བགྱི་སྟེ་ཞེས་པའི་བར་ནི་གཉིས་པའོ། ། གཟུགས་བྱང་ཆུབ་སེམས་དཔའ་ཞེས་བགྱི་བ་དེ་ལྟ་བུ་ཡང་མ་མཆིས་མ་དམིགས་སོ་ཞེས་པ་ནས།
མ་དམིགས་ཏེ་ཞེས་པའི་བར་ནི་གསུམ་པའོ། ། བཅོམ་ལྡན་འདས་དེ་ལྟར་བདག་གིས་བྱང་ཆུབ་སེམས་དཔའ་ཐམས་ཅད་དུ་ཞེས་པ་ནས། བྱང་ཆུབ་སེམས་དཔའ་ཐམས་ཅད་བསྟན་པར་བགྱི་ཞེས་པའི་བར་ནི་བཞི་པའོ། ། རིལ་གྱིས་ཡང་དག་པར་རྗེས་སུ་མཐོང་ཞེས་པ་ནི་ལྔ་པའོ། ། མིང་ཙམ་དུ་བས་ཏེ་ཞེས་པ་ནི་དྲུག་པའོ། ། བདག་མངོན་པར་གྲུབ་པ་མ་མཆིས་པ་ནི་བདུན་པའོ། ། རང་བཞིན་མ་མཆིས་པའི་ཆོས་རྣམས་ཞེས་པ་ནི་བརྒྱད་པའོ། ། མངོན་པར་མ་གྲུབ་པ་དེ་ནི་གཟུགས་མ་ལགས་སོ་ཞེས་པ་ལ་སོགས་པ་ནི་དགུ་པའོ། ། མངོན་པར་མ་གྲུབ་པ་ལས་གུད་ན་ཡང༌། གང་བྱང་ཆུབ་ཏུ་སྤྱོད་པར་འགྱུར་བའི་ཞེས་པ་ནས་གདགས་སུ་མ་མཆིས་པའོ་ཞེས་པའི་བར་ནི་བཅུ་པའོ། །
དེ་ལྟར་བཅུ་གཅིག་གིས་མདོར་བསྟན་ནས། ཤཱ་རིའི་བུས་དེའི་འཐད་པ་དྲིས་པ་བཅུ་གཅིག་ལས། དྲི་བ་དང་པོ་ནི། དེ་ནས་ཚེ་དང་ལྡན་པ་ཤཱ་རིའི་བུས་ཞེས་པ་ནས། དབུས་སུ་དམིགས་སུ་མེད་པ་ཡིན་ཞེས་པའི་བར་རོ། ། དྲི་བ་གཉིས་པ་ནི། ཚེ་དང་ལྡན་པ་རབ་འབྱོར་ཅིའི་ཕྱིར་ན། གཟུགས་ཀུན་ཏུ་མཐའ་ཡས་པའི་ཕྱིར་ཞེས་པ་ནས། བྱང་ཆུབ་སེམས་དཔའ་ཀུན་ཏུ་མཐའ་ཡས་པར་རིག་པར་བྱ་བ་ཡིན་ཞེས་པའི་བར་རོ། ། དྲི་བ་གསུམ་པ་ནི།
ཚེ་དང་ལྡན་པ་རབ་འབྱོར་ཅིའི་ཕྱིར་ཞེ་ན་ཞེས་སོགས་སོ། ། དྲི་བ་བཞི་པ་ནི། ཚེ་དང་ལྡན་པ་རབ་འབྱོར་ཅིའི་ཕྱིར་ཞེ་ན་ཞེས་སོགས་སོ། ། དྲི་བ་ལྔ་པ་ནི། དེའི་འོག་ཏུ་ཚེ་དང་ལྡན་པ་རབ་འབྱོར་ཅིའི་ཕྱིར་ན་ཞེས་སོགས་སོ། ། དྲི་བ་དྲུག་པ་ནི། ཡང་ཚེ་དང་ལྡན་པ་རབ་འབྱོར་ཅིའི་ཕྱིར་ན་ཞེས་སོགས་སོ། ། དྲི་བ་བདུན་པ་ནི། ཚེ་དང་ལྡན་པ་རབ་འབྱོར་ཅིའི་ཕྱིར་ན་དེ་སྐད་དུ་ཇི་ལྟར་བདག་བདག་ཅེས་བགྱི་བ་ཡང་ཞེས་སོགས་སོ། ། དྲི་བ་བརྒྱད་པ་ནི།
དེ་ལྟར་ཆོས་ཐམས་ཅད་དངོས་པོ་མ་མཆིས་པའི་རང་བཞིན་ལ་ཞེས་སོགས་སོ། ། དྲི་བ་དགུ་པ་ནི། གང་མངོན་པར་མ་གྲུབ་པ་དེ་ནི་གཟུགས་མ་ལགས་སོ་ཞེས་སོགས་སོ། ། དྲི་བ་བཅུ་པ་ནི། ཚེ་དང་ལྡན་པ་རབ་འབྱོར་ཅིའི་ཕྱིར་ན་དེ་སྐད་དུ་མངོན་པར་མ་གྲུབ་པ་ཞིག་ཞེས་སོགས་སོ། ། དྲི་བ་བཅུ་གཅིག་པ་ནི། ཚེ་དང་ལྡན་པ་རབ་འབྱོར། ཅིའི་ཕྱིར་ན་དེ་སྐད་དུ། གལ་ཏེ་དེ་ལྟར་བསྟན་པའི་ཚེ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྨྲས་པ་ཞེས་པའི་བར་རོ། །
དེའི་ལན་རྒྱས་པར་བཤད་པ་ལ། འཐད་པ་བཅུ་གཅིག་བཀོད་པ་ལས། ཐོབ་པ་པོ་མ་གྲུབ་པའི་འཐད་པ་དང་པོ་ནི། དེ་ནས་ཚེ་དང་ལྡན་པ་རབ་འབྱོར་གྱིས། ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་སྨྲས་སོ་ཞེས་པ་ལ་སོགས་པ་སྟེ། ཐོབ་པ་པོ་བྱང་ཆུབ་སེམས་དཔའ་སྔོན་གྱི་མཐའ་མི་དམིགས་ཏེ། སེམས་ཅན་མེད་པའི་ཕྱིར་དང༌། སྟོང་པའི་ཕྱིར་དང༌། དབེན་པའི་ཕྱིར་དང༌། རང་བཞིན་མེད་པའི་ཕྱིར་རོ་ཞེས་གཏན་ཚིགས་བཞི་བཀོད་དོ། །
དེ་བཞིན་དུ་ཕྱི་མའི་མཐའ་མི་དམིགས་པ་ལ་ཡང་གཏན་ཚིགས་བཞི། དབུས་མི་དམིགས་པ་ལ་ཡང་གཏན་ཚིགས་བཞི་བཀོད་པ་ནི། ཚེ་དང་ལྡན་པ་ཤཱ་རིའི་བུ། སེམས་ཅན་མེད་པའི་ཕྱིར་བྱང་ཆུབ་སེམས་དཔའ་དབུས་མི་དམིགས་སོ་ཞེས་པའི་བར་གྱིས་བསྟན་ཏོ། ། གཏན་ཚིགས་དེའི་ཁྱབ་པ་བསྟན་པ་ནི། ཚེ་དང་ལྡན་པ་ཤཱ་རིའི་བུ། དེ་ཅིའི་ཕྱིར་ཞེ་ན་ཞེས་པ་ནས་དབུས་མི་དམིགས་སོ་ཞེས་པའི་བར་གྱིས་བསྟན་ཏོ། ། ཁྱབ་པའི་གཏན་ཚིགས་སྨྲས་པ་ནི། སེམས་ཅན་མེད་པ་ཡང་གཞན། སེམས་ཅན་སྟོང་པ་ཡང་གཞན་ཞེས་པ་ནས།
གཉིས་སུ་དབྱར་མེད་དོ་ཞེས་པའི་བར་གྱིས་བསྟན་ཏོ། ། དེ་བཞིན་དུ་ཕུང་པོ་ལྔ་མེད་པ་དང༌། སྟོང་པ་དང༌། དབེན་པ་དང༌། རང་བཞིན་མེད་པ་བཞི་རྟགས་སུ་བཀོད་པ་དང༌། ཁྱབ་པ་དང་ཁྱབ་པའི་གཏན་ཚིགས་སྦྱར་ཚུལ་སྔ་མ་བཞིན་དུ་བཤད་དོ། ། དེ་བཞིན་དུ་ཁམས་བཅོ་བརྒྱད་དང༌། རེག་པ་དྲུག་དང༌། ཚོར་བ་དྲུག་དང༌། བཤད་ཚུལ་དེ་བཞིན་དུ་འགྲེས་ལྷག་མ་རྣམ་མཁྱེན་གྱི་བར་དུ་སྦྱར་རོ། །
དྲི་བ་དང་པོའི་ལན་གསུམ་མམ། སྔོན་མཐའ་དབུས་གསུམ་མ་གྲུབ་པར་བསྟན་ཟིན་ཏོ། ། དྲི་བ་གཉིས་པའི་ལན་མཐའ་གསུམ་པོ་དེ་དག་ལ་བྱང་ཆུབ་སེམས་དཔའ་མི་དམིགས་པའི་ཕྱིར། མཐའ་མེད་པས་བྱང་ཆུབ་སེམས་དཔའ་ལ་མཐར་ཐུག་པ་མེད་པར་བསྟན་པ་ནི། ཚེ་དང་ལྡན་པ་ཤཱ་རིའི་བུ་གང་ཡང་འདི་སྐད་དུ། ཅིའི་ཕྱིར་གཟུགས་ཀུན་ཏུ་མཐའ་ཡས་པའི་ཕྱིར། བྱང་ཆུབ་སེམས་དཔའ་ཀུན་ཏུ་མཐའ་ཡས་པར་རིག་པར་བྱ་ཞེས་ཟེར་བ་ནི། ཚེ་དང་ལྡན་པ་ཤ་ར་དྭ་ཏིའི་བུ། གཟུགས་ནི་ནམ་མཁའ་དང་མཉམ་པ་སྟེ། དེ་ཅིའི་ཕྱིར་ཞེ་ན།
ཚེ་དང་ལྡན་པ་ཤཱ་རིའི་བུ་འདི་ལྟ་སྟེ། དཔེར་ན་ནམ་མཁའ་ལ་ནི་སྔོན་གྱི་མཐའ་མི་དམིགས་ཞེས་པ་ནས། ཚེ་དང་ལྡན་པ་ཤཱ་རིའི་བུ་རྣམ་གྲངས་དེས་ན། སངས་རྒྱས་ཀྱི་ཆོས་མ་འདྲེས་པ་ཀུན་ཏུ་མཐའ་ཡས་པའི་ཕྱིར་བྱང་ཆུབ་སེམས་དཔའ་ཀུན་ཏུ་མཐའ་ཡས་པར་རིག་པར་བྱའོ་ཞེས་པའི་བར་གྱིས་གསུངས་ཏེ། གཟུགས་ནི་ནམ་མཁའ་དང་མཉམ་པ་སྟེ་ཞེས་པ་ནི་དམ་བཅའ་འོ། ། དེ་ཅིའི་ཕྱིར་ཞེ་ན་ཞེས་པ་ནི་གཏན་ཚིགས་སྟོན་པའོ། ། དེ་ལ་དོན་ནི། ནམ་མཁའ་ཞེས་མིང་དུ་བརྗོད་དོ་ཞེས་པ་ནི་བསྒྲུབ་བྱའི་ཆོས་སོ། ། ཀུན་ཏུ་མཐའ་ཡས་པའི་ཕྱིར་ཞེས་པ་ནི་གཏན་ཚིགས་སོ། ། གཏན་ཚིགས་དེ་ཉིད་བཤད་པ་ནི།
སྔོན་གྱི་མཐའ་མི་དམིགས་ཕྱི་མའི་མཐའ་མི་དམིགས་ཞེས་པའོ། ། དཔེ་ནམ་མཁའ་བསྟན་ཟིན་ནས་དོན་ལ་སྦྱོར་བ་ནི། དེ་བཞིན་དུ་གཟུགས་སྟོང་པ་ཉིད་ཀྱི་ཕྱིར་ཞེས་པ་ནས། དབུས་མི་དམིགས་ཞེས་པའི་བར་གྱིས་བསྟན་ཏོ། ། འདིས་དོན་གཟུགས་མཐའ་ཡས་པར་བསྟན་ནས། གཏན་ཚིགས་དེ་ཉིད་ཀྱི་སྒོ་ནས། བྱང་ཆུབ་སེམས་དཔའ་ཀུན་ཏུ་མཐའ་ཡས་པར་བསྒྲུབ་པ་ནི། ཚེ་དང་ལྡན་པ་ཤཱ་རིའི་བུ་ཞེས་པ་ནས། མཐའ་ཡས་པར་རིག་པར་བྱའོ་ཞེས་པའི་བར་རོ། ། ཡང་ན་ནམ་མཁའི་དཔེས་གཟུགས་སོགས་མཐའ་ཡས་པར་བསྟན་ལ།
གཟུགས་སོགས་མཐའ་ཡས་པ་དེ་ཉིད་ཀྱི་སྒོ་ནས་བྱང་ཆུབ་སེམས་དཔའ་མཐའ་ཡས་པར་བསྟན་ཏོ། ། ཡང་ན་ནམ་མཁའི་དཔེས་གཟུགས་སོགས་མཐའ་ཡས་པར་བསྟན་ལ། དེའི་གཏན་ཚིགས་ནི་གཟུགས་སྟོང་པ་ཉིད་ཀྱི་ཕྱིར་ཞེས་སོགས་སྦྱར་རོ། ། གཟུགས་ཀུན་ཏུ་མཐའ་ཡས་པ་རྟགས་སུ་བཀོད་ནས། བྱང་ཆུབ་སེམས་དཔའ་ཀུན་ཏུ་མཐའ་ཡས་པར་བསྟན་ཏོ། ། ཡང་ན་གཟུགས་ནི་ནམ་མཁའ་དང་མཉམ་པ་སྟེ་ཞེས་པ་ནི་དམ་བཅའོ། ། དཔེ་ནམ་མཁའ་སྟོན་པ་ནི། དཔེར་ན་ནམ་མཁའ་ལ་ནི་ཞེས་པ་ནས་ནམ་མཁའ་ཞེས་མིང་དུ་བརྗོད་དོ་ཞེས་པའི་བར་རོ། ། དོན་ལ་སྦྱར་བ་ལ་སྔོན་དང་ཕྱི་མའི་མཐའ་དང༌། དབུས་མི་དམིགས་པ་ནི་བསྒྲུབ་བྱའི་ཆོས་སོ། །
གཟུགས་སྟོང་པ་ཉིད་ཀྱི་ཕྱིར་ཞེས་པ་ནི་རྟགས་སོ། ། རྟགས་དང་བསྒྲུབ་བྱའི་ཆོས་སྦྱར་བ་ནི། སྟོང་ཉིད་པ་ལ་མཐའ་འམ་དབུས་མི་དམིགས་སོ་ཞེས་པའོ། ། གཟུགས་མཐའ་ཡས་པར་བསྟན་པ་དེ་ཉིད་ཀྱི་སྒོ་ནས། བྱང་ཆུབ་སེམས་དཔའ་ཀུན་ཏུ་མཐའ་ཡས་པར་བསྟན་པ་དེ་ཉིད་ནི། ཚེ་དང་ལྡན་པ་ཤཱ་རིའི་བུ་རྣམ་གྲངས་དེས་ན། བྱང་ཆུབ་སེམས་དཔའ་ཀུན་ཏུ་མཐའ་ཡས་པར་རིག་པར་བྱའོ་ཞེས་པའི་བཤད་ཚུལ་དེ་མ་འདྲེས་པ་བཅོ་བརྒྱད་ཀྱི་བར་དུ་སྦྱར་རོ། ། དྲི་བ་གཉིས་པའི་ལན་བསྟན་ཟིན་ནས། དྲི་བ་གསུམ་པའི་ལན་སྟོན་པ་ལ། ཚེ་དང་ལྡན་པ་ཤཱ་རིའི་བུ་གང་ཡང་འདི་སྐད་དུ་ཅིའི་ཕྱིར་ན།
གཟུགས་བྱང་ཆུབ་སེམས་དཔའ་ཞེས་བྱ་བ་དེ་ལྟ་བུ་ཡང་མེད་ཅིང་མི་དམིགས་ཞེས་པ་ནས། དེ་བཞིན་གཤེགས་པ་ནི་དེ་བཞིན་གཤེགས་པས་སྟོང་སྟེ། དེ་ཅིའི་ཕྱིར་ཞེ་ན། སྟོང་པ་ཉིད་ལ་དེ་བཞིན་གཤེགས་པ་མེད། བྱང་ཆུབ་སེམས་དཔའ་མེད་དོ་ཞེས་པའི་བར་གྱིས་བསྟན་ཏོ། ། རྣམ་པར་ཤེས་པ་བྱང་ཆུབ་སེམས་དཔའ་ཞེས་བྱ་བ་དེ་ལྟ་བུ་ཡང་མེད་ཅིང་མི་དམིགས་ཞེས་ཟེར་བ་ནི་ཞེས་པས་ནི་དྲི་བ་དེ་ཉིད་བཟླས་ཏེ་བསྟན་ཏོ། ། ལན་དངོས་ནི། ཚེ་དང་ལྡན་པ་ཤཱ་རིའི་བུ་གཟུགས་ནི་གཟུགས་ཀྱིས་སྟོང་སྟེ་ཞེས་པ་ནས། ཚེ་དང་ལྡན་པ་ཤཱ་རིའི་བུ་དེ་ལྟར་ན་ཆོས་ཐམས་ཅད་མེད་ཅིང་དམིགས་སུ་མེད་པས། བྱང་ཆུབ་སེམས་དཔའ་མེད་ཅིང་དམིགས་སུ་མེད་དོ་ཞེས་པའི་བར་རོ། །
འདི་ལ་གོང་དུ་གཟུགས་ལ་སོགས་པ་ཀུན་ཏུ་མཐའ་ཡས་པའི་ཕྱིར། བྱང་ཆུབ་སེམས་དཔའ་ཀུན་ཏུ་མཐའ་ཡས་པ་ཞེས་བཤད་པ་ན། གཟུགས་ལ་སོགས་པ་བྱང་ཆུབ་སེམས་དཔར་འགྱུར་རོ་སྙམ་པའི་དོགས་པ་བསལ་བའི་ཕྱིར་དུ་གསུངས་ཏེ། གཟུགས་ནི་གཟུགས་ཀྱིས་སྟོང་ངོ་ཞེས་བསྟན་ནས། གཏན་ཚིགས་དེ་ཉིད་ཀྱི་སྒོ་ནས་གཟུགས་དང་བྱང་ཆུབ་སེམས་དཔའ་མེད་པར་སྒྲུབ་པ་ནི། སྟོང་པ་ཉིད་ལ་གཟུགས་མེད་བྱང་ཆུབ་སེམས་དཔའ་མེད་དོ་ཞེས་བཤད་དེ་བཤད་ཚུལ་འདི་གཟུགས་ནས་རྣམ་མཁྱེན་གྱི་བར་དུ་སྦྱར་རོ། ། ཐེག་པ་གསུམ་དང༌། ཉན་ཐོས་དང༌། རང་སངས་རྒྱས་དང༌། དེ་བཞིན་གཤེགས་པ་སྟེ་གང་ཟག་གསུམ་ལ་ཡང་སྦྱར་རོ། །
ཕུང་པོ་ལྔ་བྱང་ཆུབ་སེམས་དཔར་མི་དམིགས་པར་བསྟན་པས་ནི་དོན་བསྡུས་ཏེ། ཚེ་དང་ལྡན་པ་ཤཱ་རིའི་བུ་རྣམ་གྲངས་འདིས་ན། གཟུགས་བྱང་ཆུབ་སེམས་དཔའ་ཞེས་བྱ་བ་ཞེས་པ་ནས་རྣམ་པར་ཤེས་པ་བྱང་ཆུབ་སེམས་དཔའ་ཞེས་བྱ་བ་དེ་ལྟ་བུ་མེད་ཅིང་མི་དམིགས་སོ་ཞེས་པའི་བར་རོ། ། དྲི་བ་གསུམ་པའི་ལན་བསྟན་ཟིན་ནས། དྲི་བ་བཞི་པའི་ལན་ལ། ཐོག་མར་དྲི་བ་བཟླས་ཏེ་བསྟན་པ་ནི། ཚེ་དང་ལྡན་པ་ཤཱ་རིའི་བུ་གང་ཡང་ཞེས་པ་ནས། དེ་སྐད་སྨྲས་ཞེས་ཟེར་བའི་བར་རོ། ། ལན་དངོས་ནི། གཟུགས་ནི་གཟུགས་ལ་མེད་ཅིང་མི་དམིགས་སོ་ཞེས་པ་ནས།
ཚེ་དང་ལྡན་པ་ཤཱ་རིའི་བུས། དེ་ལྟར་ན་ཆོས་ཐམས་ཅད་མེད་ཅིང་དམིགས་སུ་མེད་པས་བྱང་ཆུབ་སེམས་དཔའ་མེད་ཅིང་དམིགས་སུ་མེད་དོ་ཞེས་པའི་བར་དུ་གསུངས་སོ། ། དེ་ལ་གོང་དུ་གཟུགས་ནི་གཟུགས་ཀྱིས་སྟོང་ངོ་ཞེས་པ་ནས། དེ་བཞིན་གཤེགས་པ་ནི་དེ་བཞིན་གཤེགས་པས་སྟོང་ངོ་ཞེས་པའི་བར་གཏན་ཚིགས་སུ་བཟུང་ནས། གཟུགས་ནི་གཟུགས་ལ་མེད་ཅིང་མི་དམིགས་སོ་ཞེས་སོགས་བསྒྲུབ་བྱའི་ཆོས་སུ་གཟུང་ངོ༌། ། ཡང་གཟུགས་ནས་མ་འདྲེས་པའི་བར་མེད་ཅིང་མི་དམིགས་པས་གཏན་ཚིགས་སུ་བཟུང་ནས། བྱང་ཆུབ་སེམས་དཔའ་དམིགས་སུ་མེད་པར་བསྒྲུབས་སོ། ། ཡང་རིགས་ཀྱི་ས་ལ་སོགས་པ་དམན་པའི་ས་བརྒྱད་དང༌། བྱང་ཆུབ་སེམས་དཔའི་ས་དང༌། མཁྱེན་པ་གསུམ་དང༌།
རྒྱུན་དུ་ཞུགས་པ་ལ་སོགས་པའི་གང་ཟག་གི་འགྲེས་ཀྱི་བར་ལ་སྦྱར་ནས་བཤད་པར་བྱའོ། ། དོན་བསྡུ་བ་ནི། བྱང་ཆུབ་སེམས་དཔའ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་ཕན་ཚུན་མ་དམིགས་པས་ན། གང་ལ་གདམས་ཤིང་རྗེས་སུ་བསྟན་པ་ཡང་མ་དམིགས་སོ་ཞེས་བསྟན་ཏོ། ། ཡང་ན་གཟུགས་ནས་མ་འདྲེས་པའི་བར་དང༌། རིགས་ཀྱི་ས་ལ་སོགས་པའི་ས་རྣམས་དང༌། རྒྱུན་དུ་ཞུགས་པ་ནས་དེ་བཞིན་གཤེགས་པའི་བར་གང་ཟག་རྣམས་དང༌། གདམས་པར་བྱ་བའི་ཡུལ་བྱང་ཆུབ་སེམས་དཔའ་དང༌། གདམས་བྱ་ཤེས་རབ་ཀྱི་ཕ་རོལ་ཏུ་ཕྱིན་པ་དང༌།
གདམས་པ་དང༌། རྗེས་སུ་བསྟན་པའི་བར་ཕན་ཚུན་མ་དམིགས་པའི་བར་ལ་བཤད་ཚུལ་སྔ་མ་བཞིན་དུ་སྦྱར་རོ། ། དོན་བསྡུ་བ་ནི། ཚེ་དང་ལྡན་པ་ཤཱ་རིའི་བུ་དེ་ལྟར་ན་ཆོས་ཐམས་ཅད་མེད་ཅིང་དམིགས་སུ་མེད་པས། བྱང་ཆུབ་སེམས་དཔའ་མེད་ཅིང་དམིགས་སུ་མེད་དོ་ཞེས་པའོ། ། བྱང་ཆུབ་སེམས་དཔའ་མེད་པས་གདམས་པ་དང་རྗེས་སུ་བསྟན་པ་ལ་ཡང་མེད་དོ་ཞེས་སྦྱར་རོ། ། དྲི་བ་ལྔ་པའི་ལན་ལ། དྲི་བ་བཟླས་ཏེ་བསྟན་པ་ནི། ཚེ་དང་ལྡན་པ་ཞེས་པ་ནས། མིང་ཙམ་ཡིན་ཞེས་ཟེར་བ་ནི་ཞེས་པའི་བར་རོ། །
ལན་དངོས་ནི། བྱང་ཆུབ་སེམས་དཔའ་ཞེས་བྱ་བ་འདི་ནི། མིང་ཙམ་ཡིན་གྱི། ངོ་བོ་ཉིད་ཀྱིས་མེད་དོ། ། ཁམས་ཀྱི་གཟུགས་སོགས་ཆོས་རྣམས་ཀྱང༌། ངོ་བོ་ཉིད་ཀྱིས་མེད་དེ། མིང་དུ་བཏགས་པ་ཙམ་དུ་ཟད་པའི་ཕར། མིང་ཡང་ངོ་བོ་ཉིད་ཀྱིས་མེད་དེ། གང་ནས་ཀྱང་མི་འོང༌། གང་དུ་ཡང་མི་འགྲོ།
གང་ལ་ཡང་མི་གནས་པའི་ཕྱིར་རོ། ། གཟུགས་སོགས་ཀྱི་མིང་ཉིད་གཟུགས་སོགས་སོ་སྙམ་ན། མིང་ཙམ་ཞེས་བྱ་བ་གང་ཡིན་པ་དེ་ནི། གཟུགས་མ་ཡིན་ནོ་ཞེས་སོགས་སོ། ། དེའི་གཏན་ཚིགས་བསྟན་པ་ནི། དེ་ཅིའི་ཕྱིར་ཞེ་ན། འདི་ལྟར་མིང་ནི་མིང་གི་རང་བཞིན་གྱིས་སྟོང་ངོ༌། ། སྟོང་པ་ཉིད་ཡིན་པ་ཉིད་ཀྱིས་སམ། རང་བཞིན་གྱིས་སྟོང་པ་ལ་མིང་མ་ཡིན་པར་བསྟན་པ་ནི། སྟོང་པ་ཉིད་གང་ཡིན་པ་དེ་ནི་མིང་མ་ཡིན་ཏེ་ཞེས་པའོ། །
དེ་དག་གིས་གཏན་ཚིགས་བཤད་ཟིན་ནས། བསྒྲུབ་བྱ་ལ་ཉེ་བར་སྦྱོར་བ་ནི། བྱང་ཆུབ་སེམས་དཔའ་ཞེས་བྱ་བ་འདི་ནི་མིང་ཙམ་མོ་ཞེས་པའོ། ། ཕུང་པོ་ལྔ་ལ་ཇི་ལྟར་བཤད་པ་དེ་བཞིན་དུ། ཁམས་བཅོ་བརྒྱད། རེག་པ་དྲུག ཚོར་བ་དྲུག སའི་ཁམས་ལ་སོགས་པ་དྲུག རྟེན་འབྲེལ་བཅུ་གཉིས་ཀྱི་བར་ལ་ཡང་སྦྱར་རོ། ། སྦྱིན་པའི་ཕ་རོལ་ཏུ་ཕྱིན་པ་ཡང༌།
ངོ་བོ་ཉིད་ཀྱིས་མེད་དེ། མིང་ཙམ་ཡིན་པའི་ཕྱིར། མིང་དང་སྦྱིན་པའི་ཕ་རོལ་ཏུ་ཕྱིན་པ་ཡང་ཕན་ཚུན་ཡོད་པ་མ་ཡིན་ཏེ། ཅིའི་ཕྱིར་ཞེ་ན། དེ་གཉིས་ཀ་མི་དམིགས་པའི་ཕྱིར། དེ་དག་གིས་གཏན་ཚིགས་བསྟན་ཟིན་ནས། བསྒྲུབ་བྱ་ལ་སྦྱར་བ་ནི། དེའི་ཕྱིར་བྱང་ཆུབ་སེམས་དཔའ་ཞེས་བྱ་བ་འདི་ནི་མིང་ཙམ་མོ། སྦྱིན་པ་ལ་བཤད་པ་དེ་བཞིན་དུ། རྣམ་མཁྱེན་གྱི་བར་དུ་སྦྱར་རོ། །
བྱང་ཆུབ་སེམས་དཔའ་དོན་དམ་པར་མེད་པར་བསྟན་ཟིན་ཏོ། ། དྲིས་ལན་དྲུག་པ་ནི། བྱང་ཆུབ་སེམས་དཔའ་དོན་དམ་པར་མེད་པའི་དཔེ་རྒྱས་པར་བསྟན་པ་ནི། དྲི་བ་བཟླས་ཏེ་བསྟན་པ་ནི། དཔེ་ན་བདག་བདག་ཅེས་བྱ་སྟེ། བདག་ཤིན་ཏུ་མངོན་པར་མ་གྲུབ་བོ་ཞེས་པ་ནས། ཅིའི་ཕྱིར་སྨྲ་ཞེས་པའི་བར་རོ། ། ལན་ནི། བྱེད་པའི་སྐྱེས་བུ་བཅུ་གཉིས་མ་དམིགས་པའི་ཕྱིར། མངོན་པར་གྲུབ་པ་ལྟ་ག་ལ་ཡོད་ཅེས་པ་སྟེ།
གང་ཟག་གི་བདག་མེད་པ་དཔེར་བསྟན་ནས། དེའི་སྒོ་ནས་བྱང་ཆུབ་སེམས་དཔའ་དོན་དམ་པར་མ་གྲུབ་པར་བསྟན་ཏོ། ། ཡང་ཆོས་ཀྱི་བདག་མ་གྲུབ་པར་བསྟན་པ་ནི། གཟུགས་ནས་རྣམ་མཁྱེན་གྱི་བར་མ་དམིགས་པའི་ཕྱིར། མངོན་པར་གྲུབ་པ་ལྟ་ག་ལ་ཡོད་ཅེས་བཤད་ནས། དཔེ་དེ་བཞིན་དུ་བྱང་ཆུབ་སེམས་དཔའ་ཡང་དོན་དམ་པར་འགྲུབ་པ་ལྟ་ག་ལ་ཡོད་ཅེས་སྦྱར་རོ། ། དོན་བསྡུ་བ་ནི། ཚེ་དང་ལྡན་པ་ཤཱ་རིའི་བུ་རྣམ་གྲངས་དེས་ན་ཞེས་སོགས་སོ། ། དྲིས་ལན་བདུན་པ་ལ། དྲི་བ་བཟླས་ཏེ་བསྟན་པ་ནི།
ཚེ་དང་ལྡན་པ་ཞེས་པ་ནས། ཟེར་བ་ནི་ཞེས་པའི་བར་གྱིས་བསྟན་ཏོ། ། ལན་དངོས་ནི། འགྲེས་གསུམ་གྱིས་སྟོན་ཏེ། འདུས་པ་ལས་བྱུང་བའི་ཕྱིར་ངོ་བོ་ཉིད་མེད་དོ་ཞེས་བྱ་བ་ནི་དང་པོའོ། ། མི་རྟག་པ་ལ་སོགས་པ་ཡིན་པའི་ཕྱིར་ངོ་བོ་ཉིད་མེད་དོ་ཞེས་བྱ་བ་ནི་གཉིས་པའོ། ། ཐེར་ཟུག་ཏུ་གནས་པ་དང་འཇིག་པ་མ་ཡིན་པའི་ཕྱིར་ངོ་བ་ཉིད་མེད་དོ་ཞེས་བྱ་བ་ནི་གསུམ་པའོ། ། དང་པོ་ནི། གཟུགས་ལ་འདུས་པ་ལས་བྱུང་བའི་ངོ་བོ་ཉིད་མེད་དོ་ཞེས་པ་ནས་མ་འདྲེས་པ་རྣམས་ལ་འདུས་པ་ལས་བྱུང་བའི་ངོ་བོ་ཉིད་མེད་དོ་ཞེས་པའི་བར་དུ་གསུངས་སོ། ། དོན་ནི།
གཟུགས་ནས་མ་འདྲེས་པའི་བར་རྣམས་ནི། འདུས་པ་ལས་བྱུང་བའི་རྟེན་འབྲེལ་ཡིན་པའི་ཕྱིར་ཞེས་པའི་དོན་ནོ། ། དོན་བསྡུ་བ་ནི། ཚེ་དང་ལྡན་པ་ཤཱ་རིའི་བུ། རྣམ་གྲངས་དེས་ན་ཞེས་པ་ནས་ཆོས་ཐམས་ཅད་དངོས་པོ་མེད་པའི་ངོ་བོ་ཉིད་དོ་ཞེས་པའོ། ། འགྲེས་རྐང་གཉིས་པ་ལ། འགྲེས་བཅུ་བཞི་གསུངས་ཏེ། གཟུགས་ནས་མ་འདྲེས་པའི་བར་མི་རྟག་པ་དང་སྦྱར་བ་ནི་དང་པོའོ། ། སྡུག་བསྔལ་དང་སྦྱར་བ་ནི་གཉིས་པའོ། ། བདག་མེད་པ་དང་སྦྱར་བ་ནི་གསུམ་པའོ། །
ཞི་བ་དང་སྦྱར་བ་ནི་བཞི་པའོ། ། སྟོང་པ་དང་སྦྱར་བ་ནི་ལྔ་པའོ། ། མཚན་མ་མེད་པ་དང་སྦྱར་བ་ནི་དྲུག་པའོ། ། སྨོན་པ་མེད་པ་དང་སྦྱར་བ་ནི་བདུན་པའོ། ། དགེ་བ་དང་སྦྱར་བ་ནི་བརྒྱད་པའོ། ། ཁ་ན་མ་ཐོ་བ་མེད་པ་དང་སྦྱར་བ་ནི་དགུ་པའོ། ། ཟག་པ་མེད་པ་དང་སྦྱར་བ་ནི་བཅུ་པའོ། ། ཉོན་མོངས་པ་མེད་པ་དང་སྦྱར་བ་ནི་བཅུ་གཅིག་པའོ། ། རྣམ་པར་བྱང་བ་དང་སྦྱར་བ་ནི་བཅུ་གཉིས་པའོ། ། འཇིག་རྟེན་ལས་འདས་པ་དང་སྦྱར་བ་ནི་བཅུ་གསུམ་པའོ། །
འདུས་མ་བྱས་དང་སྦྱར་བ་ནི་བཅུ་བཞི་པའོ། ། དེ་ལ་ཆོས་ཐམས་ཅད་མི་རྟག་ཅེས་པ་ནི། ཉན་ཐོས་ཀྱི་ཚུལ་གྱི་མི་རྟག་པ་སྟེ། སྔར་ཡོད་བཟློག་པ་ལ་བྱའོ། ། དེ་དང་བྲལ་བས་མ་ཡིན་ནོ་ཞེས་པའི་དོན་ནི། འདིར་ནི་དེ་མི་བཟུང་ངོ་ཞེས་པའི་དོན་ནོ། ། དེས་ན་འདིར་ནི་རེས་འགའ་བའི་མི་རྟག་པ་ལས་བཟློག་པ་ནི་རྟག་པ་ཡིན་ལ། དེའི་དུས་རྟག་ཏུ་ཡོད་པ་ཡིན་པས་འདིར་མི་རྟག་པའི་དོན་ནི་རྟག་ཏུ་མེད་པ་ལ་བྱའོ། ། དེས་ན་གདོད་མ་ནས་ངོ་བོ་ཉིད་མེད་པ་ལ་མི་རྟག་ཅེས་བརྗོད་དོ། ། དེ་དག་གི་འཐད་པར་སྟོན་པ་ནི།
དེ་ཅིའི་ཕྱིར་ཞེ་ན། ཚེ་དང་ལྡན་པ་ཤཱ་རིའི་བུ་འདི་ལྟར། དེས་ན་དངོས་པོ་མེད་པ་དང་ཟད་པ་སྟེ་ཞེས་པའོ། ། བསྒྲུབ་བྱ་དང་ཉེ་བར་སྦྱོར་བ་ནི། ཚེ་དང་ལྡན་པ་ཞེས་པ་ནས་བྲལ་བ་ཡིན་ནོ་ཞེས་པའི་བར་རོ། ། འགྲེས་གསུམ་པ་སྟོན་པ་ནི། ཚེ་དང་ལྡན་པ་ཤཱ་རིའི་བུ་གཞན་ཡང༌། ཆོས་ཐམས་ཅད་ནི་རྟག་པ་མ་ཡིན། འཇིག་པ་མ་ཡིན་ཞེས་པ་ནི་མདོར་བསྟན་པའོ། ། སྨྲས་པ་ཞེས་སོགས་ནི་རྒྱས་པར་བཤད་པའོ། །
དེ་ལ་རྟག་པ་མ་ཡིན་འཇིག་པ་མ་ཡིན་ཞེས་པ་ནི་གཏན་ཚིགས་སོ། ། བཤད་ཚུལ་འདིས་གཟུགས་ནས་མ་འདྲེས་པའི་བར་དང༌། དགེ་མི་དགེ་དང༌། འདུས་བྱས་དང༌། འདུས་མ་བྱས་དང༌། ཟག་པ་ཡོད་མེད་ལ་ཡང་དེ་བཞིན་དུ་སྦྱར་རོ། ། ཚེ་དང་ལྡན་པ་ཤཱ་རིའི་བུ་ཞེས་པ་ནས། དངོས་པོ་མེད་པའི་ངོ་བོ་ཉིད་དོ་ཞེས་པའི་བར་གྱིས་མཇུག་བསྡུས་སོ། ། དྲིས་ལན་བརྒྱད་པ་ལ་དྲིས་པ་བཟླས་ཏེ་བསྟན་པ་ནི། ཅིའི་ཕྱིར་ན་གཟུགས་མངོན་པར་མ་གྲུབ་སོགས་སོ། །
ལན་ལ། གཟུགས་མངོན་པར་འདུ་མ་བྱས་པ་ནི་བསྒྲུབ་བྱའི་ཆོས་སོ། ། མངོན་པར་འདུ་མི་བྱེད་པ་ནི་གཏན་ཚིགས་སོ། ། བཤད་ཚུལ་དེ་བཞིན་དུ་མ་འདྲེས་པ་བཅོ་བརྒྱད་ཀྱི་བར་ལ་སྦྱར་རོ། ། དོན་བསྡུ་བ་ནི། ཚེ་དང་ལྡན་པ་ཤཱ་རིའི་བུ་རྣམ་གྲངས་དེས་ན་ཞེས་པ་ནས། མངོན་པར་ཤེས་པ་རྣམ་པར་མ་གྲུབ་བོ་ཞེས་པའི་བར་གྱིས་བསྟན་ཏོ། ། དྲི་བ་དགུ་པའི་ལན་ལ། དྲི་བ་བཟླས་ཏེ་བསྟན་པ་ནི། ཚེ་དང་ལྡན་པ་ཞེས་སོགས་སོ། །
ལན་ལ་སྔར་མངོན་པར་མ་གྲུབ་པའི་མཚན་ཉིད་བསྟན་ཟིན་ནས་འདིར་མངོན་པར་མ་གྲུབ་པའི་མཚན་ཉིད་བཀག་པ་ནི། གཟུགས་རང་བཞིན་གྱིས་སྟོང་སྟེ་ཞེས་པ་ནི་གཏན་ཚིགས་སོ། ། སྐྱེ་འཇིག་མེད་པ་ནི་བསྒྲུབ་བྱའི་ཆོས་སོ། ། ཁྱབ་པ་བསྟན་པ་ནི། རང་བཞིན་གྱིས་སྟོང་པ་གང་ཡིན་པ་དེ་ལ་སྐྱེ་བ་མེད་ཅིང་འཇིག་པ་མེད་དོ་ཞེས་པའོ། ། སྐྱེ་འཇིག་མེད་པ་ལ་གནས་པ་ལས་གཞན་དུ་འགྱུར་བ་ཡང་མེད་དོ། ། ཡང་ན་སྐྱེ་འཇིག་མེད་དེ། རང་བཞིན་གྱིས་སྟོང་པའི་ཕྱིར། སྐྱེ་འཇིག་མེད་པས་གནས་པ་ལས་གཞན་དུ་འགྱུར་བ་ཡང་མེད་པར་བསྟན་ཏོ། ། དེ་བཞིན་དུ་མ་འདྲེས་པ་བཅོ་བརྒྱད་ཀྱི་བར་དུ་སྦྱར་རོ། །
མངོན་པར་མ་གྲུབ་པའི་དོན་བསྡུས་ཏེ་བསྟན་པ་ནི། ཚེ་དང་ལྡན་པ་ཤཱ་རིའི་བུ་རྣམ་གྲངས་དེས་ན། གང་མངོན་པར་འདུ་མ་བྱས་པ་གཟུགས་མ་ཡིན་ནོ་ཞེས་པ་ནས། གང་རྣམ་པ་ཐམས་ཅད་མཁྱེན་པ་སྟེ་མ་གྲུབ་པའི་བར་དུ་གསུངས་ཏེ། དོན་དམ་པར་སྐྱེ་བ་དང་འཇིག་པ་དང༌། གནས་པ་ལས་གཞན་དུ་འགྱུར་བ་མེད་པ་དེའི་ཕྱིར། མངོན་པར་འདུས་མ་བྱས་པ་ཡིན་ལ། གང་མངོན་པར་འདུས་མ་བྱས་པ་དེ། གཟུགས་ནས་རྣམ་མཁྱེན་གྱི་བར་གང་དུ་ཡང་མ་ཡིན་ནོ་ཞེས་བསྟན་ཏོ། ། དྲིས་ལན་བཅུ་པ་བསྟན་པ་ལ།
དྲི་བ་བཟླས་ཏེ་བསྟན་པ་ནི། ཚེ་དང་ལྡན་པ་ཤཱ་རིའི་བུ་ཞེས་པ་ནས། ཞེས་ཟེར་བ་ནི་ཞེས་པའི་བར་རོ། ། དྲིས་ལན་དངོས་ནི། ཚེ་དང་ལྡན་པ་ཞེས་པ་ནས། ཇི་ལྟར་གདམས་ཤིང་རྗེས་སུ་བསྟན་པར་བྱ་ཞེས་སྨྲས་ཞེས་པའི་བར་ཏེ། དོན་དམ་པར་མ་གྲུབ་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་གཉིས་སྟོང་པ་ཉིད་དུ་རོ་གཅིག་པས། ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གདམས་ཤིང་རྗེས་སུ་བསྟན་པར་བྱ་ཞེས་པའི་དོན་ནོ། ། དྲི་བ་བཅུ་གཅིག་པའི་ལན་ལ།
དྲི་བ་བཟླས་ཏེ་བསྟན་པ་ནི། གང་ཡང་ཞེས་པ་ནས། མི་དམིགས་སོ་ཞེས་ཟེར་བའི་བར་གྱིས་བསྟན་ཏོ། ། ལན་ལ་གོང་དུ་ཆོས་ཐམས་ཅད་མངོན་པར་མ་གྲུབ་པར་བསྟན་ཅིང༌། བྱང་ཆུབ་སེམས་དཔའ་ཡང་མ་གྲུབ་པར་བསྟན་པས་ན། དེ་གཉིས་གཞན་དང་གཞན་དུ་རྗེས་སུ་མི་མཐོང་སྟེ། དེ་གཉིས་གཉིས་སུ་དབྱེར་མེད་པའི་ཕྱིར་རོ། ། གཉིས་པོ་ལས་མ་གཏོགས་པའི་ཆོས་གཞན་ཡང་མེད་པར་སྟོན་པ་ནི། མངོན་པར་མ་གྲུབ་པར་མ་གཏོགས་པར། གཟུགས་ཡང་དག་པར་རྗེས་སུ་མི་མཐོང་སྟེ་ཞེས་སོགས་འཆད་དོ། །
ཡང་ན་མངོན་པར་མ་གྲུབ་པ་དང༌། བྱང་ཆུབ་སེམས་དཔའ་ཞེས་བྱ་བའི་ཆོས་གཉིས་སུ་བྱར་མེད་དེ། གཉིས་པོ་ཐ་དད་དུ་རྗེས་སུ་མ་གྲུབ་པའི་ཕྱིར་རོ། ། བྱང་ཆུབ་སེམས་དཔར་མ་ཟད་མངོན་པར་མ་གྲུབ་པ་དང་གཟུགས་ཞེས་བྱ་བའི་ཆོས་ཀྱང་གཉིས་སུ་དབྱེར་མེད་དེ། མངོན་པར་མ་གྲུབ་པ་ལས་མ་གཏོགས་པའི་གཟུགས། ཡང་དག་པར་རྗེས་སུ་མི་མཐོང་བའི་ཕྱིར་རོ། ། བཤད་ཚུལ་དེ་བཞིན་དུ་རྣམ་མཁྱེན་གྱི་བར་དུ་སྦྱར་རོ། ། དོན་བསྡུ་བ་ནི། རྣམ་གྲངས་དེས་ན་ཞེས་པ་ནས་དེ་ལྟ་བུ་མི་དམིགས་སོ་ཞེས་པའི་བར་གྱིས་བསྟན་ཏོ། ། དྲི་བ་བཅུ་གཉིས་པའི་ལན་ལ།
དྲི་བ་བཟླས་ཏེ་བསྟན་པ་ནི། ཚེ་དང་ལྡན་པ་ཞེས་པ་ནས། སྤྱོད་དོ་ཞེས་ཟེར་རོ་ཞེས་པའི་བར་གྱིས་བསྟན་ཏོ། ། ལན་ཞིབ་ཏུ་ཕྱེ་ནས་བསྟན་པ་ནི། ཆོས་ཟབ་མོ་སྟོང་པ་ཉིད་དུ་བསྟན་པ་འདི་ཉིད། གཞན་སྐྲག་པའི་རྒྱུར་ཇི་ལྟར་མི་འགྱུར་ཞེ་ན། མི་འགྱུར་ཏེ། ཆོས་ཐམས་ཅད་བྱེད་པ་མེད་པར་ཡང་དག་པར་རྗེས་སུ་མི་མཐོང་ཆོས་ཐམས་ཅད་རྨི་ལམ་དང་འདྲ་བར་ཡོད་པས་རྗེས་སུ་མ་མཐོང་བའི་ཕྱིར་ཞེས་སྦྱར་རོ། ། ལྷག་མ་སྒྱུ་མ་ལ་སོགས་པའི་དཔེ་གཞན་ལ་ཡང་དཔེ་སྦྱར་ཚུལ་དེ་བཞིན་ནོ། ། དེ་ལྟར་དྲིས་ལན་བཅུ་གཉིས་ཀྱི་ཆོས་ཐམས་ཅད་ཡང་དག་པར་རྗེས་སུ་མི་དམིགས་པར་དངོས་སུ་བསྟན་ནས།
ཤུགས་ལ་ཆོས་གང་ཡང་མ་དམིགས་པར་ཡིད་ལ་བྱེད་པའི་མི་རྟོག་པའི་ཡེ་ཤེས་བསྟན་ཏོ། ། རྣམ་པར་མི་རྟོག་པ་ཡིད་ལ་བྱེད་པའི་འབྲས་བུ་བསྟན་པ་ལ། མངོན་པར་ཞེན་པ་མི་འབྱུང་བར་བསྟན་པ་དང༌། དེ་ལས་འཕྲོས་པའི་དོན་བཤད་པའོ། ། དང་པོ་ནི། གཟུགས་ཞེས་བགྱི་བར་གཟུགས་ལ་མི་འཛིན་ཅིང༌། མི་ལེན་མི་གནས་ཏེ་མངོན་པར་ཞེན་པ་མི་སྐྱེད་ལ་འདོགས་པར་མི་བགྱིད་དོ་ཞེས་པའི་ཚིག་ལྔ་སྨོས་ཏེ། ཐོག་མར་འདུ་ཤེས་ཀྱིས་མི་འཛིན་ནོ། ། དེའི་འོག་ཏུ་ཡིད་ཀྱིས་མི་ལེན་ནོ། ། དེའི་འོག་ཏུ་ཤེས་རབ་ཀྱི་གནས་པར་མི་བྱེད་དོ། །
དེའི་འོག་ཏུ་ལྟ་བས་མངོན་པར་ཞེན་པ་མི་སྐྱེད་དོ། ། དེའི་འོག་ཏུ་ཚིག་གིས་གཞན་ལ་འདོགས་པར་མི་བྱེད་དོ་ཞེས་བཤད་དེ། བཤད་ཚུལ་འདིས་གཟུགས་ནས་མ་འདྲེས་པ་བཅོ་བརྒྱད་ཀྱི་བར་དུ་སྦྱར་རོ། ། དེའི་གཏན་ཚིགས་བསྟན་པ་ལ། རྗེས་སུ་མ་མཐོང་བའི་གཏན་ཚིགས་བསྟན་ཏེ། དེ་ཅིའི་སླད་དུ་ཞེ་ན། གཟུགས་ཡང་དག་པར་རྗེས་སུ་མ་མཐོང་ཞེས་པ་ནས། རྣམ་མཁྱེན་ཡང་དག་པར་རྗེས་སུ་མ་མཐོང་བའི་བར་དུ་གསུངས་སོ། ། ཡང་རྗེས་སུ་མ་མཐོང་བའི་གཏན་ཚིགས་ཉིད་བཤད་པ་ནི། བཅོམ་ལྡན་འདས་དེ་ཅིའི་སླད་དུ་ཞེ་ན།
དེ་ནི་འདི་ལྟར་གཟུགས་ཀྱི་མ་སྐྱེས་པ་གང་ལགས་པ་དེ་གཟུགས་མ་ལགས་ཏེ་ཞེས་སོགས་ཀྱིས་གསུངས་ཏེ། དེ་ལ་གཟུགས་རང་བཞིན་གྱིས་མ་སྐྱེས་པས་ན་རང་བཞིན་མེད་པའི་ཕྱིར། གཟུགས་ཀྱི་ངོ་བོ་ཉིད་མ་ལགས་ཏེ་ཞེས་པའོ། ། མ་སྐྱེས་པ་དང་གཟུགས་གཉིས་སོ་སོའི་སྙམ་ན། གཟུགས་དང་མ་སྐྱེས་པ་དེ་གཉིས་སུ་མ་མཆིས་ཏེ། གཉིས་སུ་དབྱེར་མ་མཆིས་སོ། ། དེའི་གཏན་ཚིགས་ནི་དེ་ལྟར་ན་ཞེས་པས་བསྟན་ཏེ། རང་བཞིན་གྱིས་མ་སྐྱེས་པའི་ཕྱིར་ཞེས་པའི་དོན་ནོ། ། དེའི་ཁྱབ་པ་བསྒྲུབ་པའི་གཏན་ཚིགས་བསྟན་པ་ནི། དེ་ཅིའི་སླད་དུ་ཞེས་པ་ནས།
ཐ་དད་པ་མ་ལགས་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། དེའི་སླད་དུ་གཟུགས་ཀྱི་མ་སྐྱེས་པ་གང་ལགས་པ་དེ་གཟུགས་མ་ལགས་ཞེས་པའོ། ། བཤད་ཚུལ་དེ་ཇི་ལྟ་བ་བཞིན་གཟུགས་ནས་རྣམ་མཁྱེན་གྱི་བར་ཐམས་ཅད་ལ་སྦྱར་རོ། ། སྔར་རྗེས་སུ་མ་མཐོང་ཞེས་པའི་གཏན་ཚིགས་ཀྱི་བཤད་པའི་རྣམ་གྲངས་བསྟན་པ་ནི། བཅོམ་ལྡན་འདས་གཟུགས་ཀྱི་འགྲིབ་པ་གང་ལགས་པ་དེ་ནི་གཟུགས་མ་ལགས་ཞེས་སོགས་གསུངས་ཏེ། དེ་ལ་སྔར་ཡོད་ཀྱི་ནུས་པ་གསར་དུ་ཉམས་པ་ལ་འགྲིབ་པ་ཞེས་བརྗོད་ན། གདོད་མ་ནས་མེད་པ་ལ་འགྲིབ་པའམ་མི་རྟག་པ་ཞེས་བརྗོད་དོ། ། གདོད་མ་ནས་ངོ་བོ་ཉིད་མེད་པ་ལ་མི་རྟག་པ་ཞེས་བརྗོད་པ་དེ་ནི་གཟུགས་མ་ཡིན་ནོ། ། ངོ་བོ་ཉིད་ཀྱིས་མེད་པའི་ཕྱིར། །
འདིས་ནི་ཐེག་པ་ཆེན་པོ་ལས། ། མི་རྟག་དོན་ནི་མེད་དོན་དང༌། ། ཞེས་པའི་དོན་བཤད་དོ། ། གཟུགས་དང་འགྲིབ་པ་གཉིས་སོ་སོའོ་སྙམ་ན། དེ་གཉིས་གཉིས་སུ་མ་མཆིས། གཉིས་སུ་བགྱིར་མ་མཆིས་སོ་ཞེས་གསུངས་ཏེ། ངོ་བོ་ཉིད་ཀྱིས་མེད་པར་རོ་གཅིག་པས། ཐ་དད་དུ་དབྱེར་མེད་ཅེས་པའི་དོན་ནི། ཁྱབ་པ་བསྒྲུབ་པའི་གཏན་ཚིགས་བསྟན་པ་ནི། དེ་ཅིའི་སླད་དུ་ཞེ་ན་ཞེས་པ་ནས།
ཐ་དད་མ་ལགས་ཞེས་པའི་བར་གྱིས་བསྟན་ཏོ། ། དོན་བསྡུ་བ་ནི། དེའི་སླད་དུ་ཞེས་སོགས་སོ། ། དེ་བཞིན་དུ་རྣམ་མཁྱེན་གྱི་བར་དུ་སྦྱར་རོ། ། བཅོམ་ལྡན་འདས་ལ་རབ་འབྱོར་གྱིས་གཉིས་སུ་མ་མཆིས་ཞེས་བརྗོད་པའི་དོན་རང་ཉིད་ཀྱིས་རྟོགས་ཚུལ་བརྗོད་པ་ནི། བཅོམ་ལྡན་འདས་གང་ཡང་གཟུགས་ཞེས་བགྱི་བ་འདི་ནི་ཞེས་སོགས་གསུངས་ཏེ། དེ་བཞིན་དུ་རོ་གཅིག་པས་གཉིས་སུ་མ་མཆིས་ཤིང༌། དེ་བཞིན་ཉིད་ལས་ཉམས་པར་མི་འགྱུར་བའི་ཕྱིར། གཉིས་སུ་མ་མཆིས་པའི་གྲངས་སུ་བགྱིས་པའོ་ཞེས་པ་ནི་རིགས་སུ་རྟོགས་ཞེས་པའི་དོན་ནོ། ། གཉིས་སུ་མ་མཆིས་པའི་ལེའུ་སྟེ་བཅུ་གསུམ་པའོ།།
༈ བཅུ་བཞི་པ་རབ་འབྱོར་གྱི་ལེའུ་བཤད་པ། རབ་འབྱོར་གྱི་ལེའུ་སྟོན་ཏེ། ཐོབ་པར་བྱ་བའི་འབྲེལ་མ་གྲུབ་པ་དྲུག རྣམ་མཁྱེན་གྱི་ངེས་འབྱུང༌། ལམ་གྱི་ངེས་འབྱུང༌། དེ་ལ་ཆེད་དུ་བརྗོད་པ་རྣམས་སྟོན་ནོ། ། དེ་ནས་ཚེ་དང་ལྡན་པ་ཤཱ་རིའི་བུས། ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ་ཞེས་པ་ནི་སྔར་གྱི་འཕྲོས་དོན་དང་སྦྱར་ཏེ། སྔར་རྣམ་པར་མི་རྟོག་པ་ཡིད་ལ་མི་བྱེད་པའི་འབྲས་བུ་བསྟན་པའི་སྐབས་སུ། འགྲེས་བཞི་གསུངས་ཏེ།
བཅོམ་ལྡན་འདས་གང་གི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང༌། ཆོས་དེ་དག་ལ་འདི་ལྟར་ཉེ་བར་རྟོག་པ་དེའི་ཚེ། གཟུགས་ལ་མི་འཛིན་ཅིང་མི་ལེན་མི་གནས་ཏེ། མངོན་པར་ཞེན་པར་མི་བགྱིད་ཅེས་བྱ་བ་ནི་གཅིག་གོ ། གཟུགས་ཀྱི་མ་སྐྱེས་པ་གང་ལགས་པ་དེ་གཟུགས་མ་ལགས་ཞེས་པ་ནི་གཉིས་པའོ། ། གཟུགས་ཀྱི་འགྲིབ་པ་གང་ལགས་པ་དེ། གཟུགས་མ་ལགས་ཞེས་པ་ནི་གསུམ་པའོ། ། གཟུགས་ཞེས་བགྱི་བ་འདི་ནི་གཉིས་སུ་མ་མཆིས་པའི་གྲངས་སུ་བགྱིས་ལ་ཞེས་བྱ་བ་ནི་བཞི་པའོ། ། འགྲེས་བཞི་པོ་འདི་དག་ཉེ་བར་བཟུང་ནས། དེ་རྒྱས་པར་ཤེས་པར་འདོད་ནས།
གནས་བརྟན་ཤཱ་རིའི་བུས་དྲི་བ་དྲིས་པ་ལས་འཕྲོས་པ་ཡིན་ནོ། ། དེ་ལ་འགྲེས་དང་པོ་ལ། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང༌། འདི་ལྟར་ཉེ་བར་རྟོག་སྟེ། ཚིག་གསུམ་གསུངས་པ་ཉེ་བར་བཟུང་ནས་དྲིས་པ་གསུམ་གསུངས་ཏེ། བྱང་ཆུབ་སེམས་དཔའ་ནི་གང༌། ཤེས་རབ་ཀྱི་ཕ་རོལ་ཏུ་ཕྱིན་པ་ནི་གང༌། ཉེ་བར་རྟོག་པ་ནི་གང་ཞེས་བྱའོ། ། དེ་ལ་དང་པོ་ནི་སེམས་ཅན་ཐམས་ཅད་བྱང་ཆུབ་ཅེས་བྱ་སྟེ། སྟོང་པ་ཉིད་ཡིན་པའི་ཕྱིར།
དེ་ཐུགས་སུ་ཆུད་པས་བྱང་ཆུབ་སེམས་དཔའ་ཞེས་བྱའོ། ། བྱང་ཆུབ་དེས་ཀྱང་ཆོས་ཐམས་ཅད་ཀྱི་རྣམ་པ་ཤེས་ཏེ། ཆོས་དེ་དག་ལ་མངོན་པར་ཆགས་པ་མེད་དོ། ། ཚིག་གཉིས་པོ་འདི་ནི་མདོར་བསྟན་ཏོ། ། རྒྱས་པར་བཤད་པ་ནི། ཆོས་གང་གི་རྣམ་པ་ཤེས་ཤེ་ན། གཟུགས་ཀྱི་རྣམ་པ་ཤེས་སོ། ། གང་ལ་ཆགས་པ་མེད་ཅིང༌། གཟུགས་དེ་ལ་མངོན་པར་ཆགས་པ་མེད་དོ། ། མ་འདྲེས་པ་བཅོ་བརྒྱད་ཀྱི་བར་དུ་དེ་བཞིན་དུ་སྦྱར་རོ། །
ཆོས་ཐམས་ཅད་ཀྱི་རྣམ་པ་ཤེས་ཞེས་པ་ལས་འཕྲོས་ནས་ཆོས་ཐམས་ཅད་ཀྱི་རྣམ་པ་གང་ཡིན་ཞེས་དྲིས་སོ། ། ལན་ནི། རབ་འབྱོར་གྱིས་སྨྲས་པ་ཞེས་པ་ནས། ཆོས་ཐམས་ཅད་ཀྱི་རྣམ་པ་ཞེས་བྱའོ་ཞེས་པའི་བར་རོ། ། དྲི་བ་གཉིས་པ་ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་ཞེས་པའི་ལན་ནི། ཚེ་དང་ལྡན་པ་ཤཱ་རིའི་བུ་གང་ཡང་འདི་སྐད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་སོགས་ནས། རྣམ་པ་ཐམས་ཅད་མཁྱེན་པ་ཉིད་ལས་རིང་དུ་སོང་བས་ན། དེའི་ཕྱིར་རིང་དུ་སོང་བ་ཞེས་བྱའོ་ཞེས་པའི་བར་རོ། ། དོན་བསྡུ་བ་ནི། རྣམ་གྲངས་དེས་ན་ཞེས་སོགས་སོ། །
ཡོངས་སུ་བརྟག་པ་གང་ཡིན་ཞེས་པ་དྲི་བ་གསུམ་པའི་ལན་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གཟུགས་རྟག་ཅེས་བྱ་བ་དང་མི་རྟག་ཅེས་བྱ་བ་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་སྦྱར་རོ། ། དོན་བསྡུ་བ་ནི། འདི་ལྟ་སྟེ་ཚེ་དང་ལྡན་པ་ཤཱ་རིའི་བུ་ཞེས་པ་ནས། ཡོངས་སུ་མི་རྟོག་གོ་ཞེས་པའི་བར་རོ། ། ཡང་སྔར་གཟུགས་ཀྱི་མ་སྐྱེས་པ་གང་ཡིན་པ་དེ་ནི་གཟུགས་མ་ཡིན་ཞེས་བསྟན་པ་དེ་ལ། དྲི་བ་ནི་ཚེ་དང་ལྡན་པ་རབ་འབྱོར་ཅིའི་ཕྱིར་ཞེས་པ་ནས། རྣམ་པར་ཤེས་པ་མ་ཡིན་ཞེས་པའི་བར་རོ། །
ལན་ནི་མིག་གི་མ་སྐྱེས་པ་གང་ཡིན་པ་དེ་ནི་མིག་མ་ཡིན་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་མ་སྐྱེས་པ་གང་ཡིན་པ་དེ་ནི་རྣམ་པ་ཐམས་ཅད་མཁྱེན་པ་མ་ཡིན་ནོ་ཞེས་པའི་བར་དུ་གསུངས་སོ། ། ཡང་སྔར་གཟུགས་ལ་སོགས་པའི་འགྲིབ་པ་གང་ཡིན་པ་དེ་གཟུགས་ལ་སོགས་པ་མ་ཡིན་ཞེས་པའི་གཏན་ཚིགས་དྲིས་པ་ནི། སྨྲས་པ་ཚེ་དང་ལྡན་པ་རབ་འབྱོར་ཅིའི་ཕྱིར་ན། དེ་སྐད་དུ་གཟུགས་ཀྱི་འགྲིབ་པ་གང་ཡིན་པ་དེ་ནི་གཟུགས་མ་ཡིན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་འགྲིབ་པ་གང་ཡིན་པ་དེ་ནི་རྣམ་པ་ཐམས་ཅད་མཁྱེན་པ་ཉིད་མ་ཡིན་ཞེས་པའི་བར་རོ། ། ལན་ལ་གཏན་ཚིགས་སྨྲས་པ་ནི། རབ་འབྱོར་གྱིས་སྨྲས་པ་ཚེ་དང་ལྡན་པ་ཤ་ར་དྭ་ཏིའི་བུ་འདི་ལྟར་འགྲིབ་པ་གང་ཡིན་པ་དང༌། གཟུགས་གང་ཡིན་པ་དང་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་གང་ཡིན་པ་དང༌། གཉིས་སུ་མེད་པ་གང་ཡིན་པའི་ཆོས་དེ་དག་ཐམས་ཅད་ཀྱང་ལྡན་པ་ཡང་མ་ཡིན་མི་ལྡན་པ་ཡང་མ་ཡིན།
གཟུགས་མེད་པ། བལྟར་མེད་པ། ཐོགས་པ་མེད་པ་སྟེ། འདི་ལྟར་མཚན་ཉིད་མེད་པར་མཚན་ཉིད་གཅིག་པའོ་ཞེས་པའི་བར་དུ་གསུངས་སོ། ། དོན་བསྡུ་བ་ནི། ཚེ་དང་ལྡན་པ་ཤཱ་རིའི་བུ་རྣམ་གྲངས་དེས་ན་གཟུགས་ཀྱི་འགྲིབ་པ་གང་ཡིན་པ་དེ་ཡང་གཟུགས་མ་ཡིན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་མ་ཡིན་ནོ། ། ཞེས་པའི་བར་གྱིས་སྟོན་ནོ། ། ཡང་སྔར་གཟུགས་ཞེས་བྱ་བ་འདི་གཉིས་སུ་མ་མཆིས་ཤིང༌། ཉམས་པ་མ་མཆིས་པའི་གྲངས་སུ་བགྱིའོ་ཞེས་གསུངས་པའི་གཏན་ཚིགས་དྲིས་པ་ནི།
ཚེ་དང་ལྡན་པ་རབ་འབྱོར་ཅིའི་ཕྱིར་ན་དེ་སྐད་དུ་གང་འདི་གཟུགས་ཞེས་བྱ་བ་དེ་ནི་གཉིས་སུ་མེད་པའི་གྲངས་སུ་བྱས་པའོ་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་དེ་ནི་གཉིས་སུ་མེད་པའི་གྲངས་སུ་བྱས་པའོ་ཞེས་ཟེར་ཞེས་པའི་བར་གྱིས་བསྟན་ཏོ། ། ལན་ལ་དེའི་གཏན་ཚིགས་སྨྲས་པ་ནི། རབ་འབྱོར་གྱིས་སྨྲས་པ་ཚེ་དང་ལྡན་པ་ཤ་ར་དྭ་ཏིའི་བུ་འདི་ལྟར་གཟུགས་ཀྱང་གཞན་མ་ཡིན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱང་མ་སྐྱེས་པ་སྟེ་ཞེས་པའི་བར་གྱིས་གསུངས་སོ། ། རྣམ་མཁྱེན་གྱི་ངེས་འབྱུང་བསྟན་པ་ལ། དང་པོ་རབ་འབྱོར་གྱིས་རང་གིས་རྟོགས་པ་བརྗོད་པ་ནི། གོང་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ཆོས་ཐམས་ཅད་གཉིས་སུ་མ་མཆིས་པ་སྟོང་པ་ཉིད་དུ་རོ་གཅིག་པ་སོ་སོར་ཡོངས་སུ་རྟོགས་པ་བསྟན་པ་ལ་ཕན་ཡོན་འདི་ལྟ་བུ་མཆིས་སོ་ཞེས་སྟོན་ཏེ། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་གང་གི་ཚེ་ཞེས་པ་ནས།
ཤིན་ཏུ་རྣམ་པར་དག་པའི་སླད་དུ་སངས་རྒྱས་ཀྱི་མ་སྐྱེས་པ་མཐོང་བར་འགྱུར་རོ། ། ཤིན་ཏུ་རྣམ་པར་དག་པའི་སླད་དུ་སངས་རྒྱས་ཀྱི་ཆོས་ཀྱི་མ་སྐྱེས་པ་མཐོང་བར་འགྱུར་ཞེས་པའི་བར་དུ་གསུངས་སོ། ། འདི་ནས་རབ་འབྱོར་དང་ཤཱ་རིའི་བུས་དྲིས་ལན་རྒྱས་པར་སྟོན་ཏེ། དེ་ལ་དང་པོ་ཤཱ་རིའི་བུས་རབ་འབྱོར་གྱི་སྤོབས་པ་བསླང་བ་ནི། རབ་འབྱོར་ཁྱོད་ཀྱིས་གོང་དུ་གཟུགས་ཀྱང་མ་སྐྱེས། སངས་རྒྱས་ཀྱང་མ་སྐྱེས་ཞེས་སྨྲ་ན་ནི་ཞེས་ཁས་བླངས་བརྗོད་པ་ནི་རབ་འབྱོར་གྱིས་སྨྲས་པའི་དོན་ཤེས་པ་ལྟར་ན། གཟུགས་ཀྱང་མ་སྐྱེས་ལ་ཚོར་བ་ཡང་མ་སྐྱེས་པ་ཞེས་པ་ནས། སངས་རྒྱས་ཀྱི་ཆོས་ཀྱང་མ་སྐྱེས་པ་ཡིན་ན་ཞེས་པའི་བར་གྱིས་བསྟན་ཏོ། ། དེ་ལྟར་འདོད་པ་ལ་ཤཱ་རིའི་བུས་གནོད་བྱེད་བརྗོད་པ་ནི། ཚེ་དང་ལྡན་པ་རབ་འབྱོར་གལ་ཏེ་གཟུགས་ཀྱང་སྐྱེ་བ་མེད་པ་ཞེས་པ་ནས་དེ་ཅིའི་ཕྱིར་ན།
དེ་བཞིན་གཤེགས་པས་ཆོས་ཀྱི་འཁོར་ལོ་བསྐོར་རོ། ། ཞེས་པའི་བར་གྱིས་སྟོན་ནོ། ། དེ་ལ་རབ་འབྱོར་གྱིས་དོན་དམ་པར་འདོད་པའི་ལན་སྨྲས་པ་ནི། དེ་སྐད་ཅེས་སྨྲས་པ་དང༌། ཚེ་དང་ལྡན་པ་རབ་འབྱོར་གྱིས། ཚེ་དང་ལྡན་པ་ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོད་པར་མི་འདོད་དོ། ། དེ་བཞིན་གཤེགས་པས་ཆོས་ཀྱི་འཁོར་ལོ་བསྐོར་བ་ལྟར་ན་མ་སྐྱེས་པའི་ཆོས་ཀྱི་ཐོབ་པའམ་ཐོབ་པར་བྱ་བ་མེད་དོ་ཞེས་པའི་བར་གྱིས་གསུངས་ཏེ། དོན་ནི། བདག་ནི་ཆོས་མ་སྐྱེས་པ་ལ་ཐོབ་པ་དང་མངོན་པར་རྟོགས་པ་མི་འདོད་དོ། །
འཕགས་པའི་གང་ཟག་རྣམས་ཀྱང་ཡོད་པར་མི་འདོད་དོ། ། བྱང་ཆུབ་སེམས་དཔའ་ཡང་དཀའ་བའི་འདུ་ཤེས་ཀྱིས་སེམས་ཅན་གྱི་དོན་བྱེད་པར་མི་འདོད་དོ། ། དེ་བཞིན་གཤེགས་པ་ཡང་མི་འདོད་དོ་ཞེས་པའི་དོན་ནོ། ། དྲིས་ལན་གཉིས་པ་ནི། གོང་དུ་མ་སྐྱེས་པའི་ཆོས་ཐོབ་པའམ། ཐོབ་པར་བྱ་བ་ཡང་འདོད་དགོས་ལ་མ་སྐྱེས་པའི་ཆོས་ཀྱིས་ཐོབ་པའམ་ཐོབ་པར་བྱ་བ་མེད་པས། ཆོས་སྐྱེས་པས་ཐོབ་པ་དང་ཐོབ་པར་བྱ་བ་འདོད་དམ། འོན་ཏེ་མ་སྐྱེས་པའི་ཆོས་ཀྱིས་ཐོབ་པར་འདོད། རབ་འབྱོར་གྱིས་སྨྲས་པ། གཉིས་ཀས་ཐོབ་པར་མི་འདོད་དོ། །
འོ་ན་ཐོབ་པ་དང༌། མངོན་པར་རྟོགས་པ་མི་འདོད་དམ་ཞེས་དྲིས་པ་ན་ཡོད་པར་འདོད་མོད་ཀྱི་གཉིས་ཀྱི་ཚུལ་གྱིས་ནི་མ་ཡིན་ནོ་ཞེས་ལན་བཏབ་བོ། ། འདིས་ནི་མཐའ་བཞིའི་སྐྱེ་བ་མེད་ཀྱང་སྐྱེ་བ་ཙམ་གཅིག་ཡོད་པ་དང༌། ཡོད་མེད་ཀྱི་སྐྱེ་བ་མེད་ཀྱང་སྐྱེ་བ་ཙམ་གཅིག་གསལ་བར་བྱས་པས། དབུ་མ་པའི་ལན་འདེབས་ཚུལ་བསྟན་ཏོ། ། ཐོབ་པ་དང་མངོན་པར་རྟོགས་པ་དང་གང་ཟག་གི་རྣམ་པར་བཞག་པ་ཡང་ཐ་སྙད་དུ་ཡིན་གྱི་དོན་དམ་པར་མ་ཡིན་ཞེས་བསྟན་པ་ནི། ཚེ་དང་ལྡན་པ་ཤཱ་རིའི་བུ་ཐོབ་པའམ་ཞེས་པ་ནས། དོན་དམ་པར་མ་ཡིན་ནོ་ཞེས་པའི་བར་རོ། ། དོན་དམ་པར་མེད་པའི་གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས།
རྣམ་པར་བྱང་བ་ཡང་མེད་དོ་ཞེས་པའི་བར་གྱིས་བསྟན་ཏོ། ། དྲིས་ལན་གསུམ་པ་ནི། སྐྱེ་བའི་ཆོས་འདོད་དགོས་པས་སྐྱེས་པའི་ཆོས་སྐྱེས་སམ། མ་སྐྱེས་པའི་ཆོས་སྐྱེ་ཞེས་དྲིས་པའོ། ། ལན་ལ། སྨྲས་པ་ཚེ་དང་ལྡན་པ་ཤཱ་རིའི་བུ་བདག་ནི་གཟུགས་མ་སྐྱེས་པ་རང་བཞིན་གྱིས་སྟོང་པ་ན་སྐྱེ་བར་མི་འདོད་དོ་ཞེས་པའི་དོན་ཏོ། ། དྲིས་ལན་བཞི་པ་ནི། སྐྱེ་བ་འདོད་དགོས་སྙམ་དུ་བསམ་པས་སྐྱེ་བ་སྐྱེའམ་འོན་ཏེ་མི་སྐྱེ་བ་སྐྱེ་ཞེས་དྲིས་པའོ། ། ལན་ནི་གཉིས་ཀ་མི་འདོད་དེ། དེ་ཅིའི་ཕྱིར་ཞེ་ན་ཞེས་པ་ནས།
མཚན་ཉིད་གཅིག་པ་དག་གོ་ཞེས་པའི་བར་གྱིས་བསྟན་ཏོ། ། དྲིས་ལན་ལྔ་པ་ནི། མ་སྐྱེས་པའི་ཆོས་མ་སྐྱེས་པ་ཞེས་བྱ་བར་བརྗོད་པ་ཁྱོད་ཀྱིས་སྤོབས་ན་ཆོས་རྣམས་མ་སྐྱེས་པ་རྣམས་ཀྱི་སྐྱེས་པ་མེད་པ་ལ་ཡང་བརྗོད་དུ་སྤོབས་པར་འགྱུར་རམ་ཞེས་དྲིས་པ་སྟེ། དོན་ནི་སྐྱེ་བ་མེད་པའི་ཆོས་རྣམས་ཀྱང་སྐྱེ་བ་མེད་པ་ཡིན་ན། དངོས་པོ་མེད་པ་ལ་སྐྱེ་བ་མེད་དོ་ཞེས་བརྗོད་དུ་རུང་ངམ་ཞེས་དྲིས་པའོ། ། དྲི་བ་གོང་མའི་ལན་བཏབ་པ་ནི། མ་སྐྱེས་པའི་ཆོས་མ་སྐྱེས་པའི་ཆོས་ཞེས་བྱ་བ་བརྗོད་པ་ལ་བདག་གི་སྤོབས་པ་མེད་དོ་ཞེས་པ་སྟེ། སྐྱེ་བ་དང་མི་སྐྱེ་བའི་ཆོས་གཉིས་ཀ་དོན་དམ་པར་མི་སྐྱེའོ་ཞེས་ཀུན་རྫོབ་ཏུ་བརྗོད་པར་ཟད་ཀྱི་དོན་དམ་པར་བརྗོད་པར་སྤོབས་པ་མེད་དོ་ཞེས་བསྟན་ཏོ། ། དྲི་བ་གཉིས་པའི་ལན་བཏབ་པ་ནི། ཆོས་མ་སྐྱེས་པ་རྣམས་ཀྱི་སྐྱེ་བ་མེད་པ་ཡང་བདག་གིས་ནི་བརྗོད་པར་སྤོབས་པ་མེད་དོ་ཞེས་གསུངས་པ་སྟེ།
ཐ་སྙད་དུ་བརྗོད་པར་ཟད་ཀྱི་དོན་དམ་པར་བརྗོད་པར་སྤོབས་པ་མེད་དོ། ། དེའི་གཏན་ཚིགས་སྨྲས་པ་ནི། དེ་ཅིའི་ཕྱིར་ཞེ་ན། མཚན་ཉིད་གཅིག་པ་དག་གོ་ཞེས་པའི་བར་རོ། ། ཡང་གཏན་ཚིགས་དེ་ཉིད་ལ་ཤཱ་རིའི་བུས་དྲི་བ་བཀོད་པ་ནི། སྨྲས་པ་ཚེ་དང་ལྡན་པ་རབ་འབྱོར། བརྗོད་པ་ནི་སྐྱེ་བ་མེད་ཅེས་བྱ་བ་ཡིན་ཏེ་ཞེས་པ་ནས། སྐྱེ་བ་མེད་པ་ཡིན་ནམ་ཞེས་པའི་བར་དྲིས་སོ། ། ལན་ནི། ཤཱ་རིའི་བུ་དེ་དེ་བཞིན་ཏེ་ཞེས་པ་ནས།
དེ་དག་ཀྱང་མ་སྐྱེས་པའོ་ཞེས་པའི་བར་གྱིས་བསྟན་ཏོ། ། གཏན་ཚིགས་ནི། དེ་ཅིའི་ཕྱིར་ན། འདི་ལྟར་གཟུགས་སྐྱེ་བ་མེད་དོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་སྐྱེ་བ་མེད་དོ་ཞེས་པའི་བར་གྱིས་བསྟན་ནོ། ། དོན་བསྡུ་བ་ནི། རྣམ་གྲངས་དེས་ན་ཞེས་པ་ནས། དེ་དག་ཀྱང་སྐྱེ་བ་མེད་པ་མེད་དོ་ཞེས་པའི་བར་གྱིས་བསྟན་ཏོ། ། དྲི་ལན་དྲུག་པ་ནི། གནས་བརྟན་གཉིས་ཀྱིས་ཕན་ཚུན་ཡོན་ཏན་བརྗོད་པ་ལ།
དང་པོ་རབ་འབྱོར་གྱི་བསྟོད་པ་བརྗོད་པ་ནི། སྨྲས་པ་ཚེ་དང་ལྡན་པ་རབ་འབྱོར་ནི་ཆོས་སྨྲ་བའི་ནང་ནས་མཆོག་ཏུ་བྱ་བར་འོས་པ་སྟེ་ཞེས་པ་ནས། ཐོགས་པ་མེད་དོ་ཞེས་པའི་བར་གྱིས་བསྟན་ཏོ། ། ཤཱ་རིའི་བུའི་དྲི་བའི་ཚུལ་ལ་བསྟོད་པ་བརྗོད་པ་ནི། ཚེ་དང་ལྡན་པ་ཤ་ར་དྭ་ཏིའི་བུ་དེ་ནི། བཅོམ་ལྡན་འདས་ཀྱི་ཉན་ཐོས་ཆོས་ཐམས་ཅད་ལ་མི་གནས་པ་དག་གི་ཆོས་ཉིད་དེ་ཞེས་པ་ནས། ཐོགས་པ་མེད་དོ་ཞེས་པའི་བར་གྱིས་བསྟན་ཏོ། ། ཆོས་ཐམས་ཅད་ལ་མི་གནས་པའི་གཏན་ཚིགས་བསྟན་པ་ནི། དེ་ཅིའི་ཕྱིར་ཞེ་ན། ཆོས་ཐམས་ཅད་ལ་མི་གནས་པའི་ཕྱིར་རོ། །
སྨྲས་པ་ཚེ་དང་ལྡན་པ་རབ་འབྱོར་ཇི་ལྟར་ན་ཆོས་ཐམས་ཅད་ལ་མི་གནས་པ་ཡིན། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ། གཟུགས་རང་བཞིན་གྱིས་སྟོང་པ་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་གསུངས་སོ། ། དོན་བསྡུ་བ་ནི། རྣམ་གྲངས་དེས་ན་ཆོས་ཐམས་ཅད་རང་བཞིན་གྱིས་སྟོང་པ་ཉིད་ཀྱི་ཕྱིར་མི་གནས་པའོ་ཞེས་པའི་བར་གྱིས་བསྟན་ཏོ། ། རྣམ་མཁྱེན་གྱི་ངེས་འབྱུང་སྒྲུབ་པ་བསྟན་ཟིན་ཏོ། ། ལམ་གྱི་ངེས་འབྱུང་སྒྲུབ་པ་ནི། གོང་དུ་གཟུགས་ནས་རྣམ་མཁྱེན་གྱི་བར་གྱི་ཆོས་ཕྱི་ནང་གང་དུ་ཡང་མི་གནས་པར་བསྟན་པའི་དོན་ཁོང་དུ་ཆུད་པ་ཉིད་ཀྱིས་གཟུགས་ནས་རྣམ་མཁྱེན་གྱི་བར་ཡོངས་སུ་སྦྱངས་པས་རྣམ་མཁྱེན་གྱི་བར་དུ་ངེས་པར་འབྱུང་བ་སྟོན་ཏེ། ཚེ་དང་ལྡན་པ་ཤཱ་རིའི་བུ་བྱང་ཆུབ་སེམས་དཔའ་ཕ་རོལ་ཏུ་ཕྱིན་པ་དྲུག་ལ་སྤྱོད་པས་དེ་ལྟར་ན་གཟུགས་ཡོངས་སུ་སྦྱང་བར་བྱའོ་ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཡོངས་སུ་སྦྱང་བའི་བར་གསུངས་སོ། །
གཟུགས་ནས་རྣམ་མཁྱེན་གྱི་བར་ཡོངས་སུ་སྦྱང་བ་བསྟན་པ་ན་བྱང་ཆུབ་ཀྱི་ལམ་ཡོངས་སུ་སྦྱོང་བའི་ཐབས་གང་ཡིན་སྙམ་ནས་དྲིས་པ་ནི། ཚེ་དང་ལྡན་པ་ཤཱ་རིའི་བུ་ཞེས་པ་ནས། འཇིག་རྟེན་ལས་འདས་པ་ཡང་ཡོད་ཅེས་པའི་བར་གྱིས་བསྟན་ཏོ། ། འདིས་ནི་བྱང་ཆུབ་ཀྱི་ལམ་ཡོངས་སུ་སྦྱོང་བའི་ཐབས་ལ་འཇིག་རྟེན་དང་འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་གཉིས་གཉིས་ཡོད་པར་བསྟན་ཏོ། ། དེ་ལ་འཇིག་རྟེན་དང་འཇིག་རྟེན་ལས་འདས་པ་གཉིས་གང་ཡིན་ཞེས་དྲིས་པ་ལན་དང་བཅས་པ་ནི། ཚེ་དང་ལྡན་པ་རབ་འབྱོར་འཇིག་རྟེན་པའི་ཕ་རོལ་ཏུ་ཕྱིན་པ་ནི་གང་ཡིན་ཞེས་པ་ནས། དེ་ནི་འདི་ལྟར་འཇིག་རྟེན་ལས་གཡོ་ཞིང་འཕགས་ལ་འདའ་བས་དེའི་ཕྱིར། འཇིག་རྟེན་ལས་འདས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱའོ། ། ཞེས་པའི་བར་གྱིས་བསྟན་ཏོ། ། འདིས་ནི་ཕར་ཕྱིན་དྲུག་ལ་འཇིག་རྟེན་དང་འཇིག་རྟེན་ལས་འདས་པ་གཉིས་སུ་ཕྱེ་ནས་འཇིག་རྟེན་ལས་འདས་པའི་ཕར་ཕྱིན་བྱང་ཆུབ་ཀྱི་ལམ་ཡོངས་སུ་སྦྱོང་བྱེད་དུ་བསྟན་ཏོ། །
དོན་བསྡུ་བ་ནི། ཚེ་དང་ལྡན་པ་ཞེས་པ་ནས། ལམ་ཡོངས་སུ་སྦྱོང་བ་ཡིན་ནོ་ཞེས་པའི་བར་རོ། ། ཡོངས་སུ་སྦྱང་བྱའི་བྱང་ཆུབ་ཀྱི་ལམ་གང་ཡིན་སྙམ་ནས་དྲིས་པ་ནི། སྨྲས་པ་ཚེ་དང་ལྡན་པ་རབ་འབྱོར་ཞེས་པ་ནས་ལམ་གང་ཡིན་ཞེས་པའི་བར་རོ། ། ཕ་རོལ་ཏུ་ཕྱིན་པ་དྲུག་ཡིན་གྱི་དེ་ལས་གཞན་མེད་དོ་ཞེས་སྟོན་པ་ནི། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་སྦྱིན་པའི་ཕ་རོལ་ཏུ་ཕྱིན་པ་ནི་ཅེས་པ་ནས། མ་འདྲེས་པ་བཅོ་བརྒྱད་ཀྱི་བར་དུ་གསུངས་སོ། ། འཁོར་གསུམ་ཡོངས་སུ་དག་པའི་སྤྱོད་པ་ཉིད་བྱང་ཆུབ་ཀྱི་ལམ་དུ་གྱུར་པར་བཤད་པ་ལ་བསྟོད་པ་མཛད་པ་ནི་ལེགས་སོ་ཞེས་པའོ། །
ཕ་རོལ་ཏུ་ཕྱིན་པ་དྲུག་བྱང་ཆུབ་ཀྱི་ལམ་དུ་འགྱུར་བ་དེ་ཕ་རོལ་ཏུ་ཕྱིན་པ་གང་གི་མཐུ་ཡིན་སྙམ་ནས་དྲིས་པ་ནི། དེ་ཕ་རོལ་ཏུ་ཕྱིན་པ་གང་གི་མཐུ་ཡིན་ཞེས་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་མཐུ་ཡིན་པར་བསྟན་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་མཐུ་སྟེ་ཞེས་པ་ནས། བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ་ཞེས་པའི་བར་གྱིས་བསྟན་པ་ལ་འདི་ལ་བཞི་སྟེ། ཉན་ཐོས་ལ་སོགས་པའི་གང་ཟག་བཞིའི་དགེ་བའི་ཆོས་སེམས་སྐྱེད་ཀྱི་ཡུམ་དུ་བསྟན་པ་དང༌། ཉན་ཐོས་ལ་སོགས་པའི་གང་ཟག་བཞིའི་དགེ་བའི་ཆོས་ཐམས་ཅད་སྡུད་བྱེད་དུ་བསྟན་པ་དང༌། དུས་གསུམ་གྱི་སངས་རྒྱས་ཐམས་ཅད་ཀྱི་བྱང་ཆུབ་ཀྱི་རྒྱུར་བསྟན་པ་དང༌། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཐོབ་པའི་རྒྱུར་བསྟན་པའོ། ། དང་པོ་ནི་ཉན་ཐོས་ཀྱི་ཆོས་ཞེས་པ་ནས་དགེ་བའི་ཆོས་ཐམས་ཅད་བསྐྱེད་པའོ་ཞེས་པའི་བར་གྱིས་བསྟན་ཏོ། །
གཉིས་པ་ནི། ཉན་ཐོས་ཀྱི་ཆོས་ཞེས་པ་ནས། ཡང་དག་པར་སྡུད་པའོ་ཞེས་པའི་བར་གྱིས་སྟོན་ནོ། ། གསུམ་པ་ནི། སྔོན་གྱི་དེ་བཞིན་གཤེགས་པ་ཞེས་པ་ནས། འཚང་རྒྱའོ་ཞེས་པའི་བར་གྱིས་བསྟན་ཏོ། ། བཞི་པ་ནི། ཕྱོགས་བཅུའི་འཇིག་རྟེན་གྱི་ཁམས་ན་ཞེས་པ་ནས། མངོན་པར་རྫོགས་པར་སངས་རྒྱས་སོ་ཞེས་པའི་བར་གྱིས་བསྟན་ཏོ། ། ཤེས་རབ་ཀྱི་ཕ་རོལ་ཏུ་ཕྱིན་པ་བྱང་ཆུབ་ཀྱི་ལམ་ཡོངས་སུ་སྦྱོང་བྱེད་དུ་བསྟན་ཟིན་ཏོ། །
བྱང་ཆུབ་ཀྱི་ལམ་ཡོངས་སུ་སྦྱོང་བྱེད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ཐོས་ཤིང་སྤྱོད་པ་ལ་ཕན་ཡོན་ཅི་ཡོད་སྙམ་ན། དེ་ལ་ཡིད་ཆེས་ཤིང་ཁོང་དུ་ཆུད་པ་ལ་ཕན་ཡོན་ཡོད་པར་སྟོན་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་བཤད་པའི་ཚེ་ཞེས་པ་ནས། དེ་དང་མ་བྲལ་བར་ཤེས་པར་བྱའོ་ཞེས་པའི་བར་གྱིས་བསྟན་ཏེ། དེ་ལ་ཤེས་རབ་ཀྱི་སྒོ་ནས་སེམས་ཅན་ཐམས་ཅད་ཡོངས་སུ་མི་གཏོང་བའི་ཕན་ཡོན་དང༌། སྙིང་རྗེའི་སྒོ་ནས་སེམས་ཅན་ཡོངས་སུ་མི་གཏོང་བའི་ཕན་ཡོན་གཉིས་སོ། ། དང་པོ་ནི། འདི་ལྟར་སེམས་ཅན་ཐམས་ཅད་ཀྱི་སྐྱབས་དང༌། ཞེས་པ་ནས་སྤྱོད་པ་པོར་ཤེས་པར་བྱའོ་ཞེས་པའི་བར་གྱིས་བསྟན་ཏོ། ། གཉིས་པ་ནི་སྙིང་རྗེ་ཆེན་པོ་ཡིད་ལ་བྱ་བའི་ཡིད་ལ་བྱ་བ་དེ་དང་མ་བྲལ་བར་ཤེས་པར་བྱའོ་ཞེས་པས་གསུངས་སོ། །
གདུལ་བྱའི་ཐེ་ཚོམ་གཅོད་པའི་དོན་དུ་ཡིད་ལ་བྱ་བ་སྒྲ་ཇི་བཞིན་དུ་གཟུང་བའི་སྒོ་ནས། རྩོད་པའི་ཚུལ་བཀོད་པ་ནི། ཤཱ་རིའི་བུས། སྨྲས་པ། ཚེ་དང་ལྡན་པ་རབ་འབྱོར་ཞེས་པ་ནས། སེམས་ཅན་ཐམས་ཅད་ཀྱང་བྱང་ཆུབ་སེམས་དཔར་འགྱུར་རོ་ཞེས་པའི་བར་གྱིས་ཐལ་བ་བཀོད་པའོ། ། གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། མ་བྲལ་ལོ་ཞེས་པའི་བར་གྱིས་སྟོན་ནོ། ། ཡིད་ལ་བྱེད་པ་ནི་རྣམ་པར་རྟོག་པ་ཡིན་ལ།
དེ་དང་མ་བྲལ་བའི་སྒོ་ནས་བྱང་ཆུབ་སེམས་དཔར་འགྱུར་ན། སེམས་ཅན་ཐམས་ཅད་ཀྱང་བྱང་ཆུབ་སེམས་དཔར་འགྱུར་ཏེ། རྣམ་པར་རྟོག་པ་ཡིད་ལ་བྱེད་པ་དང་མ་བྲལ་བའི་ཕྱིར་ཞེས་པའི་ཚུལ་གྱིས་རྩོད་པའོ། ། ལན་ལ་དོན་དམ་པར་ཅི་ཡང་ཡིད་ལ་མི་བྱེད་པའི་ཚུལ་གྱིས་ཡིད་ལ་བྱ་བ་དང་མ་བྲལ་བ་དང༌། སྙིང་རྗེ་ཆེན་པོ་ཡིད་ལ་བྱ་བ་དང་མ་བྲལ་བས་བྱང་ཆུབ་སེམས་དཔར་འདོད་དགོས་ཀྱི། ཡིད་ལ་བྱེད་པ་དང་མ་བྲལ་ཙམ་ལ་འདོད་ན། སེམས་ཅན་ཐམས་ཅད་ཀྱང་བྱང་ཆུབ་སེམས་དཔར་ཐལ་བར་འགྱུར་རོ་ཞེས་སྨྲས་པ་ལ་ལེགས་སོ་ལེགས་སོ་ཞེས་བསྟོད་པ་མཛད་པ་ནི། རབ་འབྱོར་གྱིས་སྨྲས་པ་ཞེས་པ་ནས། ལེགས་སོ་ཞེས་པའི་བར་གྱིས་གསུངས་སོ། ། དེས་ན་ཡིད་ལ་བྱེད་པ་དང་མ་བྲལ་ཞེས་པའི་སྐབས་ཀྱི་ཡིད་ལ་བྱེད་པ་དེ་གང་ཡིན་དྲིའོ་སྙམ་པའི་དོན་དེ་ཉིད་ཚེ་དང་ལྡན་པ་ཤཱ་རིའི་བུས་ཡང་དག་པའི་ཚིག་ཏུ་བརྗོད་པས་ཡོངས་སུ་བཟུང་ངོ་ཞེས་གསུངས་ཏེ།
བརྒལ་བར་འདོད་པའི་དོན་ནོ། ། དྲིས་པས་ལེགས་སོ་ཞེས་བསྟོད་པ་མཛད་པའི་ཚུལ་གྱིས་གསུངས་སོ། ། བརྒལ་བ་དེ་མི་འཇུག་པའི་དོན་རྒྱས་པར་བསྟན་པའི་ཕྱིར་དུ། དེ་ཅིའི་ཕྱིར་ཞེས་སོགས་སྨོས་ཏེ། དོན་དམ་པར་ཡིད་ལ་བྱེད་པ་ཡང་མི་འདོད་ཅིང༌། ཡིད་ལ་བྱེད་པ་དང་མ་བྲལ་བས་སངས་རྒྱ་བར་ཡང་མི་འདོད་ཅེས་རྒྱས་པར་བསྟན་པ་ནི་འདི་ལྟར་ཡིད་ལ་བྱེད་པ་མེད་པར་རིག་པར་བྱའོ། ། དེ་ཅིའི་ཕྱིར་ཞེ་ན་སེམས་ཅན་མེད་པའི་ཕྱིར་ཞེས་པ་ནས། མངོན་པར་རྫོགས་པར་འཚང་མི་རྒྱ་བར་རིག་པར་བྱའོ་ཞེས་པའི་བར་གྱིས་ནི། གང་ཟག་གི་བདག་མེད་པ་བསྟན་ཏོ། ། ཆོས་ཀྱི་བདག་མེད་པ་བསྟན་པ་ནི།
ཤཱ་རིའི་བུ་གཟུགས་མེད་པའི་ཕྱིར་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་མེད་པའི་ཕྱིར་ཞེས་པའི་བར་གྱིས་གསུངས་ཏེ། གཟུགས་མེད་པའི་ཕྱིར་ཞེས་པ་དང༌། གཟུགས་དངོས་པོ་མེད་པའི་ཕྱིར་ཞེས་པ་དང༌། རང་བཞིན་མེད་པའི་ཕྱིར་དང༌། སྟོང་པ་ཉིད་ཀྱི་ཕྱིར་དང༌། དབེན་པའི་ཕྱིར་དང༌། གཟུགས་མངོན་པར་འཚང་མི་རྒྱ་བའི་ཕྱིར་ཞེས་གཏན་ཚིགས་དྲུག་དྲུག་གཟུགས་ནས་རྣམ་མཁྱེན་གྱི་བར་དུ་སྦྱར་བ་དང༌། ཐ་མ་བྱང་ཆུབ་ལ་ཡང་གཏན་ཚིགས་རྣམ་པ་དྲུག་གིས་སྦྱར་ནས་དོན་དམ་པར་ཡིད་ལ་བྱེད་པ་མེད་པར་བསྟན་པའི་སྒོ་ནས། ཆོས་ཀྱི་བདག་མེད་པ་རྒྱས་པར་བསྟན་ཏོ། །
དོན་བསྡུ་བ་ནི། རྣམ་གྲངས་དེས་ན་ཞེས་པ་ནས། སྙིང་རྗེ་ཆེན་པོ་ཡིད་ལ་བྱེད་པ་དང་མི་བྲལ་བར་རིག་པར་བྱའོ་ཞེས་པའི་བར་གྱིས་གསུངས་ཏེ། དོན་ནི་ཡིད་ལ་བྱེད་པ་ཙམ་དང་མ་བྲལ་བ་ལ་མི་བརྗོད་ཀྱི། སྙིང་རྗེ་ཆེན་པོ་ཡིད་ལ་བྱེད་པ་དང་མ་བྲལ་བའོ་ཞེས་པའི་དོན་ནོ། ། ཐམས་ཅད་ཀྱི་དོན་ཉེ་བར་བསྡུ་བ་ནི། དོན་དམ་པར་ཡིད་ལ་བྱེད་པ་མི་འདོད་པས། ཡིད་ལ་བྱེད་པ་དང་མ་བྲལ་བའི་སྒོ་ནས་སངས་རྒྱ་བ་ཡང་མི་འདོད་ལ། ཀུན་རྫོབ་ཏུ་ཡང་ཡིད་ལ་བྱེད་པ་ཙམ་ལ་མི་བརྗོད་ཀྱིས། སྙིང་རྗེ་ཆེན་པོ་ཡིད་ལ་བྱེད་པ་དང་མ་བྲལ་བ་ལ་འདོད་དོ་ཞེས་བཤད་དོ། །
ཡང་ན་གཞན་གྱི་ཐེ་ཚོམ་གཅོད་པའི་དོན་དུ། ཡིད་ལ་བྱེད་པ་སྒྲ་ཇི་བཞིན་དུ་གཟུང་བ་ལ་རྩོད་པའི་ཚུལ་བཀོད་པ་ནི། སྨྲས་པ། ཚེ་དང་ལྡན་པ་རབ་འབྱོར། རྣམ་པར་སྤྱོད་པ་འདིས་ཞེས་པ་ནས། བྱང་ཆུབ་སེམས་དཔར་འགྱུར་རོ་ཞེས་པའི་བར་གྱིས་ཐལ་བ་འཕངས་སོ། ། གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། མ་བྲལ་ལོ་ཞེས་པའི་བར་གྱིས་བསྟན་ཏེ། ཡིད་ལ་བྱེད་པ་དང་མ་བྲལ་བ་ལ་བྱང་ཆུབ་སེམས་དཔར་འདོད་ན།
སེམས་ཅན་ཐམས་ཅད་ཀྱང་བྱང་ཆུབ་སེམས་དཔར་ཐལ་བར་འགྱུར་རོ་ཞེས་པའི་དོན་ནོ། ། ཁྱོད་ཀྱིས་རྒོལ་བ་འདི་ལ་ཐེ་ཚོམ་ཆོད་པས། ཁྱོད་ཀྱིས་རྒོལ་བ་འདི་སྐབས་སུ་བབ་པོ་ཞེས་བསྟོད་པ་ནི། རབ་འབྱོར་གྱིས་ཞེས་པ་ནས། ལེགས་སོ་ཞེས་པའི་བར་གྱིས་བསྟན་ཏོ། ། དྲིའོ་སྙམ་པ་ཞེས་པ་ནས། ཡོངས་སུ་བཟུང་ངོ་ཞེས་པའི་བར་གྱིས་ནི། ཤཱ་རིའི་བུས་བརྒལ་བའི་དོན་འདིས། ཡིད་ལ་བྱེད་པ་དང་མ་བྲལ་ཞེས་པའི་སྐབས་ཀྱི་ཡིད་ལ་བྱེད་པ་ལ་ཐེ་ཚོམ་ཆོད་པའི་དོན་དུ་དྲིའོ་སྙམ་པའི་དོན་དེ་ཉིད། ཤཱ་རིའི་བུས་སྐབས་སུ་བབ་པའི་རྒོལ་བའི་ཚིག་བརྗོད་པས་ན།
ཡིད་ལ་བྱེད་པ་ཙམ་ལ་ངོས་འཛིན་པ་མིན་པར་ཡོངས་སུ་གཟུང་ངོ་ཞེས་པའི་དོན་ནོ། ། འདིར་ཡིད་ལ་བྱེད་པ་དང་མ་བྲལ་ཞེས་པ་ནི། ཀུན་རྫོབ་ཏུ་སྙིང་རྗེ་ཆེན་པོ་ཡིད་ལ་བྱེད་པ་ལ་འདོད་པ་ཡིན་གྱི། དོན་དམ་པར་ནི་ཡིད་ལ་བྱེད་པ་ཙམ་ཡང་མི་འདོད་པས། སྙིང་རྗེ་ཆེན་པོ་ཡིད་ལ་བྱེད་པ་ལ་བརྟེན་ནས་ཀྱང༌། མངོན་པར་རྫོགས་པར་འཚང་རྒྱ་བར་མི་འདོད་ཅེས་རྒྱས་པར་སྟོན་པ་ནི། དེ་ཅིའི་ཕྱིར་ཞེ་ན་ཞེས་སོགས་ཀྱིས་བསྟན་ཏོ། ། དེ་ལ་དང་པོར་གང་ཟག་གི་བདག་མེད་པའི་སྒོ་ནས་སྙིང་རྗེ་ཆེན་པོ་ཡིད་ལ་བྱེད་པ་མེད་པ་དང༌། དེ་ལ་བརྟེན་ནས་སངས་རྒྱ་བ་ཡང་མེད་པར་སྟོན་པ་ནི། སེམས་ཅན་མེད་པའི་ཕྱིར་ཞེས་པ་ནས།
འཚང་མི་རྒྱ་བར་རིག་པར་བྱའོ་ཞེས་པའི་བར་གྱིས་བསྟན་ཏེ། དེ་ལ་གཏན་ཚིགས་ནི་དྲུག་གོ ། དྲུག་གང་ཞེ་ན། སེམས་ཅན་མེད་པའི་ཕྱིར་དང༌། དེ་དངོས་པོ་མེད་པའི་ཕྱིར་དང༌། རང་བཞིན་མེད་པའི་ཕྱིར་དང༌། སྟོང་པ་ཉིད་ཀྱི་ཕྱིར་དང༌། དབེན་པའི་ཕྱིར་དང༌། འཚང་མི་རྒྱ་བའི་ཕྱིར་ཞེས་པ་ནས། དེ་ལ་གཏན་ཚིགས་དང་པོ་ལྔས་ནི་སྙིང་རྗེ་ཡིད་ལ་བྱེད་པ་མེད་པར་བསྟན་པའི་སྒོ་ནས་འཚང་མི་རྒྱ་བར་བསྟན་ལ།
གཏན་ཚིགས་ཐ་མས་ནི། འཚང་མི་རྒྱ་བའི་ཕྱིར་ཡིད་ལ་བྱེད་པ་ཡང་འཚང་མི་རྒྱ་བར་བསྟན་ཏོ། ། ཆོས་ཀྱི་བདག་མེད་པ་བསྟན་པ་ནི། གཟུགས་མེད་པའི་ཕྱིར་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་མེད་པ་དང༌། བྱང་ཆུབ་མེད་པའི་བར་དུ་སྔ་མ་བཞིན་དུ་བཤད་དོ། ། དོན་བསྡུ་བ་ནི། རྣམ་གྲངས་དེས་ན། བྱང་ཆུབ་སེམས་དཔའ་སེམས་དཔའ་ཆེན་པོ་འདི་ལྟ་སྟེ། སྙིང་རྗེ་ཆེན་པོ་ཡིད་ལ་བྱེད་པ་ཉིད་དང༌།
མི་འབྲལ་བར་རིག་པར་བྱའོ་ཞེས་པའོ། ། རབ་འབྱོར་གྱིས་བཤད་པའི་དོན་ལ། འཁོར་རྣམས་ཐེ་ཚོམ་མེད་པར་འཛིན་དུ་གཞུག་པའི་ཕྱིར། དེ་ནས་བཅོམ་ལྡན་འདས་ཀྱིས་ཞེས་པ་ནས། ལེགས་སོ་ལེགས་སོ་ཞེས་པའི་བར་དུ་གསུངས་སོ། ། རབ་འབྱོར་གྱིས་དེ་བཞིན་གཤེགས་པའི་མཐུ་ལ་བརྟེན་ནས་བཤད་པས་མ་ནོར་བ་ཡིན་པའི་ཕྱིར། གཞན་ལ་འཆད་པའི་ཚེ་ཡང་དེ་བཞིན་དུ་འཆད་པ་དང༌། སློབ་པའི་ཚེ་ནའང་དེ་བཞིན་དུ་བསླབ་པར་བྱའོ་ཞེས་སྟོན་པ་ནི། དེ་ལྟར་དེ་བཞིན་གཤེགས་པའི་མཐུས་ཞེས་པ་ནས། བསླབ་པར་བྱའོ་ཞེས་པའི་བར་གྱིས་གསུངས་སོ། །
རབ་འབྱོར་གྱི་ལེའུ་བཤད་པའི་ཕན་ཡོན་ལ། མཐུ་དང་ཆོ་འཕྲུལ་ཡོངས་སུ་སྣང་བར་མཛད་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་ལེའུ་འདི། ཚེ་དང་ལྡན་པ་རབ་འབྱོར་གྱིས་སྨྲས་པའི་ཚེ་ཞེས་པ་ནས། མཐའ་མཐོ་བར་འགྱུར་ན་དབུས་དམའ་བར་གྱུར་ཏོ་ཞེས་པའི་བར་གྱིས་གསུངས་སོ། ། དེ་ནས་བཅོམ་ལྡན་འདས་ཀྱིས་ཞལ་འཛུམ་པ་མཛད་པ་དང༌། རབ་འབྱོར་གྱིས་དེའི་རྒྱུ་དྲིས་པ་དང༌། སྲོག་ཆགས་དུ་མ་མི་སྐྱེ་བའི་ཆོས་ལ་བཟོད་པ་ཐོབ་པ་དང༌། བྱང་ཆུབ་ཏུ་སེམས་བསྐྱེད་པའི་ཕན་ཡོན་རྣམས་གསུངས་ཏེ། ཞལ་འཛུམ་པ་མཛད་པ་ནི།
དེ་ནས་བཅོམ་ལྡན་འདས་དེའི་ཚེ་འཛུམ་པ་མཛད་དོ་ཞེས་པས་གསུངས་སོ། ། དེའི་རྒྱུ་དྲིས་པ་ནི། བཅོམ་ལྡན་འདས་རྒྱུ་ཅིའི་རྐྱེན་གྱིས་འཛུམ་པ་མཛད་ཅེས་དྲིས་པའོ། ། ལན་ནི་ངས་མི་མཇེད་འཇིག་རྟེན་གྱི་ཁམས་འདི་ན། བྱང་ཆུབ་སེམས་དཔའ་རྣམས་ལ་ཤེར་ཕྱིན་སྟོན་པར་མཛད་པ་བཞིན་དུ་ཕྱོགས་བཅུའི་སངས་རྒྱས་རྣམས་ཀྱིས་ཀྱང༌། བྱང་ཆུབ་སེམས་དཔའ་རྣམས་ཤེས་རབ་ཀྱི་ཕ་རོལ་ཏུ་ཕྱིན་པ་སྟོན་པར་མཛད་ཅེས་པས་བསྟན་ཏེ། འདི་ནི་ཞལ་འཛུམ་པ་མཛད་པའི་རྒྱུའོ། ། མི་སྐྱེ་བའི་ཆོས་ལ་བཟོད་པ་ཐོབ་པའི་ཕན་ཡོན་ནི། ལྷ་དང་མིའི་སྐྱེ་དགུ་ཁྲག་ཁྲིག་ཅེས་སོགས་སོ། ། བྱང་ཆུབ་ཏུ་སེམས་བསྐྱེད་པའི་ཕན་ཡོན་ནི།
ཕྱོགས་བཅུ་ཀུན་གྱི་ཞེས་པ་ནས་བྱང་ཆུབ་ཏུ་སེམས་སྐྱེས་སོ་ཞེས་པའི་བར་གྱིས་བསྟན་ཏོ། ། རབ་འབྱོར་གྱི་ལེའུ་སྟེ་བཅུ་བཞི་པ་རྣམ་པར་བཤད་པའོ།། ༈ སྐབས་གཉིས་པའི་དོན་ལམ་ཤེས་བསྟན་པ། ༈ བཅོ་ལྔ་པ་བརྒྱ་བྱིན་གྱི་ལེའུ་བཤད་པ། སྒོ་གསུམ་དུ་བསྟན་པ་ལས། གཙོ་བོར་མིའི་གདུལ་བྱ་རྣམས་ཀྱི་དོན་དུ་འབྲིང་དུ་བསྟན་པའི་སྒོ་བསྟན་ཟིན་ནས། ད་གཙོ་བོར་ལྷའི་གདུལ་བྱ་རྣམས་འདུལ་བའི་དོན་དུ་རྒྱས་པར་བསྟན་པའི་སྒོ་ཡོངས་སུ་གསུངས་པ་ནི། བརྒྱ་བྱིན་གྱི་ལེའུ་ནས་བརྩམས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་གསུངས་པར་མཛད་པ་སྟེ། དེ་ལ་མི་རྣམས་ཀྱི་གདུལ་བྱ་ལ་ཤེར་ཕྱིན་བསྟན་པ་ཉིད་ཀྱི་ཚེ།
ལྷ་རྣམས་ཀྱིས་ཀྱང་ཤེར་ཕྱིན་གྱི་ཆོས་ཀྱི་འཁོར་ལོ་བསྐོར་བ་ཐོས་ནས། རྒྱལ་པོ་ཆེན་པོ་བཞི་ནས་འོག་མིན་གྱི་མཐའ་ཐུག་པའི་བར་གྱི་ལྷའི་བུ་བྱེ་བ་ཁྲག་ཁྲིག་རྣམས་ཤེས་རབ་ཀྱི་ཕ་རོལ་ཏུ་ཕྱིན་པ་ཉན་པའི་ཕྱིར་དུ་འདུས་པར་འགྱུར་ཏོ་ཞེས་བསྟན་པས་ནི་ལམ་ཤེས་ཀྱི་རྟེན་གང་ཟག་བསྟན་པ་ཡིན་ཏེ། དེ་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་ཞེས་པ་ནས། གནས་གཙང་མའི་ལྷའི་བུ་ཇི་སྙེད་ཡོད་པ་དེ་དག་ཐམས་ཅད་ཀྱང་ལྷའི་བུ་བྱེ་བ་ཁྲག་ཁྲིག་བརྒྱ་སྟོང་དུ་མ་དང་འཁོར་དེ་ཉིད་དུ་འདུས་པར་གྱུར་ཏེ་ཞེས་པའི་བར་གྱིས་ནི་ཉན་པ་པོའི་འཁོར་བསྟན་པ་ཡིན་ནོ། ། ལམ་ཤེས་སྐྱེ་རུང་དུ་བསྒྲུབ་པའི་ཕྱིར་དུ་ང་རྒྱལ་བསལ་བ་ནི། རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་ལས་ཀྱི་རྣམ་པར་སྨིན་པ་ལས་སྐྱེས་པའི་ལུས་ཀྱི་འོད་གང་ཡིན་པ་དང་ཞེས་པ་ནས། བླ་ན་མེད་པར་སྣང་ངོ༌། ། གོང་ན་མེད་པར་བསྟན་ཏོ་ཞེས་པའི་བར་གྱིས་གསུངས་ཏེ། ལམ་ཤེས་ཀྱི་རྟེན་བསྟན་ཟིན་ཏོ། ། ཆོས་ཉན་པའི་ཆེད་དུ་འདུས་པའི་ལྷ་དེ་དག་གི་དོན་དུ།
བརྒྱ་བྱིན་གྱིས་རབ་འབྱོར་ལ་དྲི་བ་ལྔ་དྲིས་པའི་དང་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཇི་ལྟར་གནས་པར་བྱ་ཞེས་པའོ། ། དྲི་བ་གཉིས་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་ཞེས་པའོ། ། དྲི་བ་གསུམ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཇི་ལྟར་བསླབ་པར་བྱ་ཞེས་པའོ། ། དྲི་བ་བཞི་པ་ནི། ཡུམ་གང་ནས་བཙལ་བར་བྱ་ཞེས་པའོ། ། ལྔ་པ་ནི། ཡུམ་གྱི་ཡོན་ཏན་བརྗོད་པའོ། །
ཡང་བརྒྱ་བྱིན་གྱིས་བཅོམ་ལྡན་འདས་ལ་ཞུས་པ་ལྔ་ནི། ཤེར་ཕྱིན་ལ་སྤྱོད་པའི་བྱང་ཆུབ་སེམས་དཔའི་ཡོན་ཏན་དང༌། མཆོད་རྟེན་དང༌། ཡུམ་ལ་བསྙེན་བཀུར་བྱས་པ་བསོད་ནམས་གང་ཆེ་ཞུས་པ་དང༌། འཛམ་བུའི་གླིང་ལ་སོགས་པ་སྐུ་གདུང་གིས་བཀང་བ་ལས། ཡུམ་ལ་གདམས་པའི་འཐད་པ་དང༌། རང་གིས་ཡུམ་ལ་བསྙེན་བཀུར་བྱས་པ་ལས། གཞན་ལ་བྱིན་ན་བསོད་ནམས་ཆེ་བར་བསྟན་པ་སྟེ། དེ་ལྟར་ན་རྣམ་པ་བཅུས་བརྒྱ་བྱིན་གྱི་ལེའུ་སྟོན་པར་མཛད་དོ། ། དྲི་བ་དེ་དག་གི་ལན་ནི་འོག་ནས་སྟོན་པར་མཛད་ཅིང༌།
ཐོག་མར་ལྷ་རྣམས་ཀྱི་ཆེད་དུ་དྲི་བ་གསུམ་མཛད་པ་ནི། རབ་འབྱོར་གྱིས་ལྷའི་དབང་པོ་བརྒྱ་བྱིན་ལ་འདི་སྐད་ཅེས་སྨྲས་སོ། ། ཤེར་ཕྱིན་ལ་གནས་པ་དང་བསླབ་པ་ལ། ཐོག་མར་བྱང་ཆུབ་མཆོག་ཏུ་སེམས་བསྐྱེད་པ་དགོས་སོ་ཞེས་བསྟན་པའི་དོན་དུ། ། ཀཽ་ཤི་ཀ་ཞེས་པ་ནས། བྱང་ཆུབ་ཏུ་སེམས་བསྐྱེད་པར་བྱ་བ་བསྟན་པར་བྱའོ་ཞེས་པའི་བར་དུ་གསུངས་སོ། ། བྱང་ཆུབ་ཏུ་སེམས་མ་སྐྱེད་པའི་ཉེས་དམིགས་དང༌། དེའི་འཐད་པ་ནི། གང་ཡང་དག་པའི་སྐྱོན་མེད་པ་ལ་ཞུགས་པར་གྱུར་པ་དེ་དག་ནི་ཞེས་པ་ནས། ས་མཚམས་བཅད་པའི་ཕྱིར་ཏེ་ཞེས་པའི་བར་གྱིས་གསུངས་སོ། །
དེ་དག་ནི་གནས་སྐབས་ཀྱི་དབང་དུ་བྱས་པ་ཡིན་ལ། མཐར་ཐུག་སངས་རྒྱས་ཀྱི་རིགས་ཀྱིས་ཁྱབ་པར་སྟོན་པ་ནི། འོན་ཀྱང་ཞེས་པ་ནས། རྗེས་སུ་ཡི་རང་ངོ་ཞེས་པའི་བར་གྱིས་གསུངས་སོ། ། རང་བཞིན་དང་བྱེད་ལས་སྙན་ཅིག་ཏུ་སྟོན་པ་ནི། ཁྱད་པར་དུ་འཕགས་པའི་ཆོས་རྣམས་ལ་ཞེས་པ་ནས། བར་ཆད་མི་བྱེད་དོ་ཞེས་པའི་བར་གྱིས་བསྟན་ཏོ། ། དེ་ལ་ཁྱད་པར་དང་པོས་ནི། ཕྱི་རོལ་པ་ལས་ཁྱད་པར་དུ་འཕགས་པར་བསྟན་ཏོ། ། གཉིས་པས་ནི་ཉན་ཐོས་ལས་ཁྱད་པར་དུ་འཕགས་པར་བསྟན་ཏོ། །
ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་ཞེས་སོགས་དྲི་བ་གསུམ་དྲིས་པ་ལས། དྲི་བ་བར་མ་དང་པོར་བསྟན་ན་གོ་སླ་བའི་ཕྱིར། ཀཽ་ཤི་ཀ་དེ་ལ་ཞེས་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་པའི་བར་གྱིས་དྲི་བ་བཀོད་ནས། ལན་ནི། ཀཽ་ཤི་ཀ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་སེམས་བསྐྱེད་པས་ཞེས་སོགས་ཀྱིས་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཉན་ཐོས་དང༌། རང་སངས་རྒྱས་ཀྱི་གནས་སྐབས་སུ་ཐམས་ཅད་ཤེས་པ་ཉིད་ཀྱི་རྣམ་པ་ཡིད་ལ་བྱེད་པ་ལ་ཤེར་ཕྱིན་དུ་བསྟན་པ་དང༌། བྱང་ཆུབ་སེམས་དཔའི་སྐབས་སུ་ནི། ལམ་གྱི་རྣམ་པ་ཤེས་པའི་སྐབས་ལ་ཤེར་ཕྱིན་དུ་འདོད་མོད་ཀྱི། འདི་ནི་ཐེག་པ་གསུམ་གྱི་སྤངས་རྟོགས་ཀྱི་རིགས་གཞན་གྱི་དོན་དུ་ཡོངས་སུ་རྫོགས་པར་བྱ་བ་ཡིན་པས།
ཐེག་པ་གསུམ་གྱི་རྣམ་པ་ཡིད་ལ་བྱེད་པའི་སྒོ་ནས་ཤེར་ཕྱིན་བསྟན་ཏོ། ། ཡང་ན་ཉན་ཐོས་ཀྱི་རྣམ་པ་ཡིད་ལ་བྱེད་པའི་སྒོ་ནས་ཉན་ཐོས་ཀྱི་ལམ་ཡོངས་སུ་ཤེས་པར་བྱེད་ལ། དེ་མི་དམིགས་པར་རྟོགས་པ་ནི་འདིར་ཤེས་རབ་ཀྱི་ཕ་རོལ་ཏུ་ཕྱིན་པར་བསྟན་ཏོ། ། རང་རྒྱལ་གྱི་རྣམ་པ་ཡིད་ལ་བྱེད་པས་ནི། རང་རྒྱལ་གྱི་ལམ་ཡོངས་སུ་ཤེས་པར་བྱེད་ལ། དེ་མི་དམིགས་པར་རྟོགས་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པར་བསྟན་པའི་སྒོ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་ཞེས་པའི་ལན་བཏབ་བོ། ། དེ་ལ་དང་པོ་ཉན་ཐོས་ཀྱི་རྣམ་པ་ཡིད་ལ་བྱེད་པ་ནི། གཟུགས་མི་རྟག་པར་ཡིད་ལ་བྱའོ་ཞེས་སོགས་ཀྱིས་བསྟན་ཏེ། སྡུག་ཀུན་སོ་སོ་བའི་རྣམ་པ་བརྒྱད་དང༌།
ཐུན་མོང་པའི་རྣམ་པ་བདུན་དང༌། འགོག་པའི་རྣམ་པ་བདུན་གྱི་བར་དུ་ཡིད་ལ་བྱེད་པ་དང༌། དྲན་པ་ཉེར་བཞག་ནས་རྣམ་མཁྱེན་གྱི་བར་དུ་མི་དམིགས་པར་ཡིད་ལ་འབྱེད་པའི་བར་གྱིས་ལམ་གྱི་རྣམ་པ་ཡིད་ལ་བྱེད་པར་བསྟན་ཏོ། ། ཡང་ན་གཟུགས་མི་རྟག་པ་དང༌། སྡུག་བསྔལ་བ་དང༌། བདག་མེད་པ་དང༌། ཞི་བ་དང༌། དབེན་པ་དང༌། ནད་དང༌། ཤུ་བ་དང༌།
ཟུག་རྔུ་དང༌། སྡིག་པ་དང༌། ན་བ་དང༌། དགྲ་དང༌། འཇིགས་པའི་ཆོས་ཅན་དང༌། མི་བརྟན་པ་དང༌། འཇིག་པ་དང༌། འགོ་བའི་ནད་དང༌། སྟོང་པ་ཉིད་དང༌། བདག་གི་མེད་པ་དང༌།
ཡིད་བརྟན་དུ་མི་རུང་བ་དང༌། གནོད་པར་ཡིད་ལ་བྱ་བ་སྟེ། རྣམ་པ་ཉི་ཤུ་ཡིད་ལ་བྱ་བས་ནི། ཉན་ཐོས་ཀྱི་རྣམ་པ་ཡིད་ལ་བྱ་བའི་ཚུལ་བསྟན་ལ། རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་སེམས་བསྐྱེད་པས་དེ་མི་དམིགས་པའི་ཚུལ་གྱིས་ཞེས་པས་ནི་ཡུལ་ཅན་ཤེས་རབ་ཀྱི་ཕ་རོལ་ཏུ་ཕྱིན་པ་བསྟན་ཏོ། ། འགྲེས་ཀྱི་རྣམ་པ་ཉི་ཤུ་གཟུགས་ལ་སྦྱར་བ་དེ་བཞིན་དུ། ཕུང་པོ་ལྷག་མ་རྣམས་དང༌། རྟེན་འབྲེལ་ཡན་ལག་བཅུ་གཉིས་ཀྱི་བར་དུ་སྦྱར་རོ། ། སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་མི་དམིགས་པའི་ཚུལ་གྱིས་སྒོམ་པར་གསུངས་ཏེ། གཟུགས་མི་རྟག་པར་ཡིད་ལ་བྱའོ་ཞེས་པ་ནས།
མི་དམིགས་པའི་ཚུལ་གྱིས་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་བསྒོམ་མོ་ཞེས་པའི་བར་དུ་གསུངས་སོ། ། འདིར་བདག་མེད་པ་དང༌། ཞི་བ་དང༌། དབེན་པ་གསུམ་གསུངས་པ་ནི། འགོག་བདེན་གྱི་རྣམ་པ་ཡིན་ཞིང༌། ཀུན་འབྱུང་གི་རྣམ་པའི་གོང་དུ་སྣང་བས། གོ་རིམ་འཁྲུགས་པ་ཡིན་ལ། སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་དང༌།
མངོན་པར་འདུ་བྱ་བ་མེད་པ་དང་བཞི་ནི། འབུམ་ཊཱིཀ་ལ་སྣང་ཡང༌། ད་ལྟའི་འབུམ་རྣམས་ལ་ནི་ཆད་པར་མངོན་ནོ། ། འབུམ་གྱི་གནོད་འཇོམས་ལས་ནི། འགོ་བའི་ནད་དང་ཞེས་པའི་མཇུག་ཐོགས་སུ། བདག་མེད་པ་དང༌། ཞི་བ་དང༌། དབེན་པ་དང༌། སྟོང་པ་ཉིད་དང༌། མཚན་མ་མེད་པ་དང༌།
སྨོན་པ་མེད་པ་དང༌། མངོན་པར་འདུ་བྱེད་པ་མེད་པ་ཞེས་གསུངས་པའི་གོ་རིམ་དང་མཐུན་པར་བཤད་དགོས་སོ། ། འདི་དག་གི་དོན་ནི་མངོན་རྟོགས་རྒྱན་ལས། ལམ་ཤེས་ཉིད་ཀྱི་ཚུལ་ལ་ནི། འཕགས་པའི་བདེན་པ་བཞི་དག་གི། ། རྣམ་པ་མི་དམིགས་སྒོ་ནས་ནི། ཉན་ཐོས་ལམ་འདི་ཤེས་པར་བྱ། ། ཞེས་པས་བསྟན་ཏོ། ། ཡང་སྔར་ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་ཞེས་དྲིས་པའི་ལན་གྱི་དབང་དུ་མཛད་ནས། ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་གྲངས་གཞན་ཡང་སྟོན་པ་ནི།
ཀཽ་ཤི་ཀ་གཞན་ཡང༌། བྱང་ཆུབ་སེམས་དཔའ་ཡུམ་ལ་སྤྱོད་པའི་ཚེ། འདི་ལྟར་སོ་སོ་ཡང་དག་པར་སློབ་སྟེ་ཞེས་སོགས་གསུངས་པས། གང་ཟག་གི་བདག་མེད་པ་དང༌། ཆོས་ཀྱི་བདག་མེད་པ་སོ་སོར་རྟོགས་པའི་སྒོ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་སྟོན་པར་མཛད་དོ། ། དེ་ལ་དང་པོ་གང་ཟག་གི་བདག་མེད་པ་ལ་སོ་སོར་རྟོག་པ་ནི་འདི་ལྟར་ཆོས་རྣམས་ཞེས་པ་ནས། བདག་གམ་བདག་གི་མེད་དོ་ཞེས་པའི་བར་གྱིས་གསུངས་སོ། ། དེ་ལ་བྱང་ཆུབ་ཀྱི་སེམས་དང༌། དགེ་བའི་རྩ་བ་དང༌།
ཡོངས་སུ་བསྔོ་བའི་སེམས་གསུམ་པོས་གདུལ་བྱའི་རྒྱུད་ལ་དགེ་བའི་ཆོས་རྣམས་ཀྱི་མྱུ་གུ་སྐྱེ་རུང་དུ་བྱེད་པས་ན། མངོན་པར་རླན་པར་བྱེད་པ་དང༌། མྱུར་དུ་སྐྱེ་རུང་དུ་བྱེད་པས་ཡོངས་སུ་རླན་པར་བྱེད་པ་དང༌། རྟོགས་པའི་དགེ་བའི་ཆོས་རྣམས་རྫོགས་པར་བྱེད་པ་དང༌། རྒྱས་པར་བྱེད་པ་དང༌། འཁོར་གསུམ་མི་དམིགས་པར་རྟོགས་པའི་ཤེས་རབ་ཀྱིས་ཡོངས་སུ་དཔྱོད་པར་བྱེད་པ་ལ་རིམ་གྱིས་འཇུག་པར་བྱེད་པ་ནི། ཆོས་ཁོ་ནར་ཟད་ཀྱི་དེ་ལ་བདག་དང་བདག་གི་བ་མེད་དོ་ཞེས་བཤད་པར་བྱའོ། ། འཇུག་པར་བྱེད་པའི་ཆོས་ནི། བྱང་ཆུབ་ཀྱི་སེམས་དང་ཡོངས་སུ་བསྔོ་བའི་སེམས་ཏེ། གོང་དུ་བསྟན་པ་ཉིད་དོ། །
ཇི་ལྟར་བསྟན་ཞེ་ན། རྣམ་པ་ཐམས་ཅད་མཁྱེན་པ་ཉིད་དང་སེམས་བསྐྱེད་པས་ཞེས་པས་ནི་བྱང་ཆུབ་ཀྱི་སེམས་དང༌། གཞན་དོན་དུ་དགེ་བའི་ཆོས་ཡོངས་སུ་བསྔོ་བའི་སེམས་བསྐྱེད་བསྟན་པ་ཡིན་ནོ། ། དྲན་པ་ཉེ་བར་བཞག་པ་ནས་མ་འདྲེས་པ་བཅོ་བརྒྱད་ཀྱི་བར་བསྒོམ་པར་བསྟན་པ་ནི། དགེ་བའི་རྩ་བ་བསྟན་ཏོ། ། གསུམ་པོ་དེ་དག་གི་གདུལ་བྱའི་སེམས་རྒྱུད་བརླན་པར་བྱེད་པ་ཡིན་གྱི། བྱེད་པ་པོའི་བདག་དང་གཞན་མེད་དོ་ཞེས་པའི་དོན་ནོ། ། གང་ཟག་གི་བདག་མེད་ལ་རྟོག་པའི་སྒོ་ནས་ཤེར་ཕྱིན་ངོས་བཟུང་བ་བསྟན་ནས། ཆོས་ཀྱི་བདག་མེད་པ་ལ་སོ་སོར་རྟོག་པའི་སྒོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་བསྟན་པ་ནི། དེ་ཅིའི་ཕྱིར་ཞེ་ན།
དེ་ནི་འདི་ལྟར་ཞེས་སོགས་ཏེ། དེ་ལ་ཆོས་གསུམ་པོ་དེས་གདུལ་བྱའི་སེམས་རྒྱུད་གདུལ་བར་བྱེད་པ་ནི། ཐ་སྙད་པའི་དབང་དུ་བྱས་ཀྱི་དོན་དམ་པར་ནི་མ་ཡིན་ཏེ། དེ་ཅིའི་ཕྱིར་ཞེ་ན། དོན་དམ་པར་གཉིས་ཀ་ཕན་ཚུན་གཅིག་ལ་གཅིག་བརྟེན་པའི་ཚུལ་གྱིས་གདུལ་བྱའི་སེམས་རྒྱུད་འདུལ་བར་བྱེད་པའི་གྲོགས་བསྐྱེད་པ་མ་ཡིན་པའི་ཕྱིར་ཏེ། ཕན་ཚུན་འགྲོགས་པ་མ་ཡིན་པའི་ཕྱིར་རོ། ། དེ་ཅིའི་ཕྱིར་ཞེ་ན། དོན་དམ་པར་མ་དམིགས་པའི་ཕྱིར་རོ་ཞེས་པའི་དོན་ནོ། ། ཀཽ་ཤི་ཀ་གང་དེ་ལྟར་ཞེས་པ་ནི་ཚུལ་དེ་ལྟ་བུའི་སྒོ་ནས་ཆོས་ཐམས་ཅད་ལ་བདག་མེད་པ་རབ་ཏུ་རྟོགས་ལ། དེ་ལྟར་རྟོགས་པས་ཆོས་གང་ལ་ཡང་བདེན་འཛིན་གྱི་རྣམ་པར་རྟོག་པ་རྒྱུ་བ་མེད་པ་ནི།
བྱང་སེམས་ཆེན་པོའི་ཤེས་རབ་ཀྱི་ཕ་རོལ་ཏུ་ཕྱིན་པའོ་ཞེས་བསྟན་ཏོ། ། སླར་ཡང་དེ་ཉིད་ཀྱི་དོན་རྒྱས་པར་ཤེས་འདོད་ནས། བརྒྱ་བྱིན་གྱིས་རབ་འབྱོར་ལ་དྲི་བ་མཛད་པ་ནི། དེ་སྐད་ཅེས་སྨྲས་པ་དང༌། ལྷའི་དབང་པོ་བརྒྱ་བྱིན་གྱིས་ཞེས་པ་ནས། མེད་ཅིང་མི་དམིགས་ཞེས་པའི་བར་གྱིས་དྲིས་སོ། ། ལན་ལ་རབ་འབྱོར་གྱིས་སྨྲས་པ་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པའོ་ཞེས་པའི་བར་གྱིས་གསུངས་སོ། ། དོན་ནི་བསྔོ་བའི་སེམས་དང་བྱང་ཆུབ་ཀྱི་སེམས་གཉིས་ཀ་ཡང་དོན་དམ་པར་སེམས་མ་ཡིན་ཏེ། རང་རང་གི་ངོ་བོས་སྟོང་པའི་ཕྱིར་རོ། །
དེ་ལྟར་སེམས་མ་ཡིན་པས་སེམས་ཀྱི་ངོ་བོར་བློས་བརྟག་ཏུ་མེད་པས་བསམ་གྱིས་མི་ཁྱབ་བོ་ཞེས་གསུངས་སོ། ། དེ་ལྟར་སེམས་ཀྱི་ངོ་བོར་བསམ་གྱིས་མི་ཁྱབ་ཅིང༌། སེམས་ཀྱི་ངོ་བོ་ཡོད་པ་མ་ཡིན་པ་དེ་ལ། བྱང་ཆུབ་ཀྱི་སེམས་དང་བསྔོ་བའི་སེམས་སུ་ཡོངས་སུ་གྲུབ་པ་མེད་པར་རྟོགས་པ་ཉིད། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བསྟན་པའོ། ། རབ་འབྱོར་གྱིས་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་བསྟན་པ་དེ་ཉིད་ལ། འཁོར་རྣམས་ཡིད་ཆེས་སུ་གཞུག་པའི་དོན་དུ། བཅོམ་ལྡན་འདས་ཀྱིས་བསྟོད་པ་མཛད་པ་ནི། དེ་ལ་བཅོམ་ལྡན་འདས་ཀྱིས་བསྟོད་པ་མཛད་པ་ཞེས་པ་ནས། རབ་འབྱོར་ལེགས་སོ་ཞེས་པའི་བར་གྱིས་བསྟན་ཏོ། །
རབ་འབྱོར་རང་ཉིད་ཀྱིས་ཡུམ་ཕྱིན་ཅི་མ་ལོག་པར་འཆད་པ་ནི། བཅོམ་ལྡན་འདས་ཀྱི་བཀའ་དྲིན་དུ་བསྟན་པ་ནི། རབ་འབྱོར་གྱིས་གསོལ་པ་ཞེས་སོགས་ཀྱིས་སྟོན་ཏེ། བདག་ཅག་གི་སྟོན་པ་བྱང་ཆུབ་སེམས་དཔར་གྱུར་པའི་ཚེ་ཡང་དེ་བཞིན་གཤེགས་པ་སྔ་མ་རྣམས་ཀྱི་འཁོར་ཉན་ཐོས་དག་གིས་ཕ་རོལ་ཏུ་ཕྱིན་པ་དྲུག་ལ་གདམས་པ་དང་རྗེས་སུ་བསྟན་པར་བགྱིས་པ་ལས། སངས་རྒྱས་པ་ཡིན་ལ་དེ་བཞིན་དུ་བདག་གིས་ཀྱང་འཁོར་འདིར་བྱང་ཆུབ་སེམས་དཔའ་རྣམས་ལ། ཕ་རོལ་ཏུ་ཕྱིན་པ་དྲུག་རྗེས་སུ་བསྟན་པར་བགྱིས་པས། དེ་དག་གི་དོན་ལ་རིམ་པ་བཞིན་དུ་སློབ་པའི་རིམ་པས་མངོན་པར་རྫོགས་པར་འཚང་རྒྱ་བར་འགྱུར་ཏེ། དེ་བས་ན་སྔོན་གྱི་ཉན་ཐོས་རྣམས་ཀྱིས་བྱ་བ་བྱས་པའི་ཚུལ། བདག་གིས་ཀྱང་བྱས་པ་ནི་བཅོམ་ལྡན་འདས་ཀྱི་དྲིན་ནོ་ཞེས་པའི་དོན་ནོ། ། དེ་དག་གི་དོན་ནི་རབ་འབྱོར་གྱིས་གསོལ་པ་ཞེས་པ་ནས།
རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་པའི་བར་གྱིས་གསུངས་སོ། ། དེ་ལ་གདམས་པ་ནི། ཐོག་མར་བྱ་བ་མ་ཡིན་པ་ལས་བཟློག་པའོ། ། རྗེས་སུ་བསྟན་པ་ནི། དགེ་བའི་ཆོས་ལ་སྦྱོར་བའོ། ། དགའ་བར་བགྱིས་པ་ནི། སྒྲུབ་པའི་དམིགས་པ་བསྟན་པའོ། ། ཡང་དག་པར་བསྐུལ་བ་ནི་མ་ནོར་བའི་མན་ངག་ཐོབ་པས་ཡང་དག་པ་བསྒོམ་པ་ལ་སྦྱོར་བའོ། ། གཟེངས་བསྟོད་པ་ནི་ལེ་ལོའི་སྐྱོན་དང་བྲལ་བ་ལ་འགོད་པའོ། ། རབ་ཏུ་དགྱེས་པ་ནི་ཕྱིན་ཅི་མ་ལོག་པར་བསྒྲུབ་པ་ལ་དགྱེས་པའོ། །
བཞག་པ་ནི་འཕགས་པའི་ལམ་ལའོ། ། ཤིན་ཏུ་བརྟན་པར་བགྱིས་པ་ནི། སྒོམ་པའི་ལམ་ལ་བརྟན་པར་བྱས་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་ཞེས་དྲིས་པའི་ལན་བསྟན་ཟིན་ཏོ། ། ད་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཇི་ལྟར་གནས་པར་བྱ་ཞེས་དྲིས་པའི་དོན་རྒྱས་པར་བསྟན་པ་ནི། དེ་ནས་ཚེ་དང་ལྡན་པ་རབ་འབྱོར་ཞེས་སོགས་ཀྱིས་གསུངས་ཏེ། ཆོས་གང་ལ་ཡང་མི་གནས་པའི་ཚུལ་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ཞེས་བྱ་བར་བསྟན་ཏོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཇི་ལྟར་གནས་པར་བྱ་ཞེས་དྲིས་པའི་ལན་གྱི་མདོ་འདིས། མངོན་རྟོགས་རྒྱན་དུ། འཕགས་པ་ཉན་ཐོས་ལམ་ལ་ནི། །
གཟུགས་ལ་སོགས་པ་སྟོང་པའི་ཕྱིར། ། ཞེས་པ་ནས། ཆོས་ཀྱི་མཆོག་ཏུ་གྱུར་བཤད་དེ། ། ཞེས་པའི་བར་གྱི་མངོན་པར་རྟོགས་པའི་རིམ་པ་ཡང་བསྟན་ཏོ། ། དེ་ལ་ཐོག་མར་ཉན་པ་པོ་ཡིད་གཏད་པའི་དོན་དུ་གདམས་པ་མཛད་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། གནས་པར་བྱ་བ་དང༌། ཇི་ལྟར་གནས་པར་མི་བྱ་བ། བདག་གིས་བཤད་དོ་ཞེས་པའི་བར་གྱིས་གསུངས་སོ། ། དྲོད་སྟོན་པ་དེ་ལ་དང་པོ་མི་གནས་པའི་དོན་བཤད་པ་ལ།
ཀཽ་ཤི་ཀ་གཟུགས་ནི་གཟུགས་ཀྱིས་སྟོང་ངོ་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་སྟོང་པ་ཉིད་དང༌། བྱང་ཆུབ་སེམས་དཔའ་སྟོང་པ་ཉིད་དེ་ལ་གཉིས་སུ་མེད་ཅིང༌། གཉིས་སུ་བྱར་མེད། ཅེས་པའི་བར་གྱིས་གསུངས་སོ། ། དེ་ལ་གཟུགས་ནི་གཟུགས་ཀྱིས་སྟོང་ངོ་ཞེས་སོགས་ཀྱིས། གང་ལ་གནས་པར་བྱ་བའི་ཡུལ་རང་བཞིན་གྱིས་སྟོང་པར་བསྟན་ལ། བྱང་ཆུབ་སེམས་དཔའ་ནི་བྱང་ཆུབ་སེམས་དཔས་སྟོང་ངོ་ཞེས་སོགས་ཀྱིས་ནི་གནས་པ་པོའི་བྱང་ཆུབ་སེམས་དཔའ་སྟོང་པར་བསྟན་ཏོ། ། དེ་ལ་གཉིས་སུ་མེད་ཅིང་གཉིས་སུ་བྱར་མེད་ཅེས་པས་ནི། གཉིས་ཀ་སྟོང་པ་ཉིད་དུ་རོ་གཅིག་པས་གཉིས་སུ་བྱར་མེད་ཅེས་པའི་དོན་ནོ། །
དེ་ལྟར་ཆོས་ཐམས་ཅད་སྟོང་པ་ཉིད་དུ་རོ་གཅིག་པར་རྟོགས་པ་ལ་གནས་པ་ཉིད། ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་པ་བསྟན་པ་ཡིན་ནོ། ། བཤད་ཚུལ་འདི་རྣམ་མཁྱེན་གྱི་བར་དུ་སྦྱར་རོ། ། དོན་བསྡུ་བ་ནི། ཀཽ་ཤི་ཀ་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དེ་ལྟར་གནས་པར་བྱའོ་ཞེས་པའོ། ། ཤེར་ཕྱིན་ལ་གནས་པར་བྱ་བ་བཤད་ཟིན་ཏོ། ། གང་ལ་ཡང་མི་གནས་པར་བདག་གིས་བཤད་དོ་ཞེས་དམ་བཅས་པ་དེ་ཉིད་རྒྱས་པར་བསྟན་པའི་སྒོ་ནས་ཤེར་ཕྱིན་ལ་གནས་པ་རྒྱས་པར་བཤད་པ་ལ། དང་པོ་དྲི་བ་ནི། ལྷའི་དབང་པོ་བརྒྱ་བྱིན་གྱིས། གནས་བརྟན་རབ་འབྱོར་ལ་འདི་སྐད་ཅེས་སྨྲས་སོ་ཞེས་པ་ནས།
གནས་པར་བྱའོ་ཞེས་པའི་བར་ནི་དྲི་བའོ། ། ལན་ནི། ཆོས་གང་དང་གང་ལ་ཚུལ་ཇི་ལྟ་བུ་མི་གནས་པར་སྟོན་པ་སྟེ། རབ་འབྱོར་གྱིས་སྨྲས་པ་ཞེས་སོགས་སོ། ། དམིགས་པའི་ཚུལ་གྱིས་མི་གནས་པར་བསྟན་པ་འདི་ལ་འགྲེས་རྣམ་པ་གསུམ་སྟེ། ཆོས་ལ་གནས་པར་མི་བྱ་བ་ནི་འགྲེས་དང་པོའོ། ། ཆོས་ཉིད་ལ་གནས་པར་མི་བྱ་བ་ནི་འགྲེས་གཉིས་པའོ། ། གང་ཟག་ལ་གནས་པར་མི་བྱ་བ་ནི་འགྲེས་གསུམ་པའོ། ། རྩེ་མོ་སྟོན་པ་དང་པོ་ཆོས་ལ་གནས་པར་མི་བྱ་བ་ལ་ཡང་འགྲེས་གཉིས་ཏེ། མཚན་གཞི་ཆོས་ཅན་ལ་མི་གནས་པ་དང༌།
མཚན་ཉིད་ཆོས་ཉིད་ལ་མི་གནས་པར་བསྟན་པའོ། ། དང་པོ་ནི། དམིགས་པའི་ཚུལ་གྱིས་གཟུགས་ལ་གནས་པར་མི་བྱ་ཞེས་པ་ནས། དམིགས་པའི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་ལ་གནས་པར་མི་བྱ་ཞེས་པའི་བར་གྱིས་གསུངས་སོ། ། གཉིས་པ་ཆོས་ཀྱི་མཚན་ཉིད་ལ་མི་གནས་པའི་འགྲེས་ནི། དམིགས་པའི་ཚུལ་གྱི་གཟུགས་ཤེས་པར་བྱ་བར་གནས་པར་མི་བྱའོ་ཞེས་པ་ནས། དམིགས་པའི་ཚུལ་གྱིས་རྣམ་པ་ཐམས་ཅད་མཁྱེན་པ་ཉིད་ཤེས་པར་བྱ་བར་གནས་པར་མི་བྱའོ་ཞེས་པའི་བར་གྱིས་གསུངས་སོ། ། ཆོས་ཉིད་ལ་གནས་པར་མི་བྱ་བའི་འགྲེས་ལ། ཐམས་ཅད་ཤེས་པ་ཉིད་ཀྱི་ཆོས་ཉིད་བསྟན་པ་དང༌། ལམ་ཤེས་པ་དང༌།
རྣམ་མཁྱེན་གྱི་ཆོས་ཉིད་བསྟན་པའོ། ། དང་པོ་ནི། དམིགས་པའི་ཚུལ་གྱིས་གཟུགས་རྟག་ཅེས་བྱ་བ་དང༌། མི་རྟག་ཅེས་བྱ་བ་ལ་གནས་པར་མི་བྱ་ཞེས་པ་ནས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས། སྦྱིན་པའི་གནས་ཞེས་བྱ་བར་གནས་པར་མི་བྱའོ་ཞེས་པའི་བར་གྱིས་གསུངས་སོ། ། དེ་ལ་རྟག་མི་རྟག་དང༌། བདེ་སྡུག་དང༌། བདག་ཡོད་མེད་དང༌། སྡུག་མི་སྡུག་དང༌།
ཞི་མ་ཞི་དང༌། དབེན་མི་དབེན་དང༌། སྟོང་མི་སྟོང་དང༌། མཚན་མ་ཡོད་མེད་དང༌། སྨོན་པ་ཡོད་མེད་དང༌། ཟུང་དུ་སྦྱར་བའི་ཕྲག་དགུ་གཟུགས་ནས། ཡང་དག་པར་རྫོགས་པའི་སངས་རྒྱས་ཀྱི་བར་ལ་སྦྱར་ནས་དེ་དག་བཀག་པའི་ཚུལ་གྱིས་གསུངས་སོ། ། འདིས་བཟོད་པའི་དམིགས་རྣམ་བསྟན་པ་ཡིན་ནོ། ། གཉིས་པ་ལམ་ཤེས་ཀྱི་ཆོས་ཉིད་ལ་མི་གནས་པ་ནི། ཀཽ་ཤི་ཀ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོས།

ས་དང་པོ་ལ་དམིགས་པའི་ཚུལ་གྱིས་གནས་པར་མི་བྱ། ས་བཅུ་པ་ལ་གནས་པར་མི་བྱ་ཞེས་པ་ནས། སེམས་ཅན་ཚད་མེད་གྲངས་མེད་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བཀོད་པར་བྱའོ་ཞེས་བྱ་བར་དམིགས་པའི་ཚུལ་གྱིས་གནས་པར་མི་བྱའོ་ཞེས་པའི་བར་གྱིས་གསུངས་སོ། ། རྣམ་པ་ཐམས་ཅད་མཁྱེན་པ་ཉིད་ལ་སྤྲོས་པ་གཅོད་པའི་སྒོ་ནས་དེའི་ཆོས་ཉིད་བསྟན་པ་ནི། མིག་ལྔ་སྒྲུབ་པར་བྱ་སྟེ། ལྔ་གང་ཞེ་ན། ཤའི་མིག་དང་ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོས་འདི་ལྟར་དཔེ་བྱད་བཟང་པོ་བརྒྱད་བཅུ་བསྒྲུབ་པར་བྱའོ་ཞེས་བྱ་བར་དམིགས་པའི་ཚུལ་གྱིས་གནས་པར་མི་བྱའོ་ཞེས་པའི་བར་གྱིས་གསུངས་ཏེ། རྣམ་མཁྱེན་གྱི་ཡེ་ཤེས་དེ་ཐོབ་པར་བྱ་བའི་ཕྱིར། དེ་བཞིན་གཤེགས་པའི་སྤྱན་ལྔ་བསྒྲུབ་པ་དང༌། ཏིང་ངེ་འཛིན་བསྒྲུབ་པ་དང༌།
ཏིང་ངེ་འཛིན་གྱིས་རྣམ་པར་བརྩེ་བ་དང༌། གཟུངས་ཀྱི་སྒོ་བསྒྲུབ་པ་དང༌། སྟོབས་དང༌། མི་འཇིགས་པ་དང༌། སོ་སོ་ཡང་དག་པར་རིག་པ་དང༌། བྱམས་པ་ཆེན་པོ་དང༌། སྙིང་རྗེ་ཆེན་པོ་དང༌། མ་འདྲེས་པ་དང༌། མཚན་དང་དཔེ་བྱད་རྣམས་བསྒྲུབས་ནས་རྣམ་མཁྱེན་ཐོབ་པར་བྱའོ་སྙམ་དུ་དམིགས་པའི་ཚུལ་གྱིས་གནས་པར་མི་བྱ་བ་ཉིད་ཤེར་ཕྱིན་ལ་གནས་པར་བསྟན་པའོ། ། གང་ཟག་གི་འགྲེས་ནི།
དད་པའི་རྗེས་སུ་འབྲང་བའོ་ཞེས་བྱ་བར་དམིགས་པའི་ཚུལ་གྱིས་གནས་པར་མི་བྱའོ་ཞེས་སོགས་ཀྱིས་གསུངས་སོ། ། ད་ལྟའི་འབུམ་ཕལ་ཆེ་བ་ལ་ནི། རྣམ་མཁྱེན་གྱི་འགྲེས་དང་གང་ཟག་གི་འགྲེས་གཉིས་ཆད་ནས་མི་སྣང་ངོ༌། ། ལམ་ཤེས་དང་རྣམ་མཁྱེན་གྱི་ཆོས་ཉིད་ལ་མི་གནས་པ་དང༌། གང་ཟག་ལ་མི་གནས་པའི་འགྲེས་གསུམ་གྱིས། ཆོས་མཆོག་གི་དམིགས་རྣམ་བསྟན་པ་ཡིན་ནོ། ། གནས་པར་མི་བྱ་བའི་གཏན་ཚིགས་བསྟན་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ཆོས་ཐམས་ཅད་མི་དམིགས་པའི་ཕྱིར་ཏེ་ཞེས་པའི་བར་གྱིས་གསུངས་སོ། ། དོན་བསྡུ་བ་ནི།
ཀཽ་ཤི་ཀ་དེ་ལྟར་ཞེས་པ་ནས་གནས་པར་མི་བྱའོ་ཞེས་པའི་བར་གྱིས་བསྟན་ཏོ། ། གང་ཟག་གི་འགྲེས་ཀྱི་གཞི་ཤེས་ལ། དང་པོ་ཉན་ཐོས་ཀྱི་གང་ཟག་ནི། དད་པའི་རྗེས་སུ་འབྲང་བའོ་ཞེས་བྱ་བར་དམིགས་པའི་ཚུལ་གྱིས་གནས་པར་མི་བྱའོ་ཞེས་བྱ་བ་ནས་ཕུང་པོ་མ་ལུས་པའི་མྱ་ངན་ལས་འདས་པའི་དབྱིངས་སུ་མྱ་ངན་ལས་འདའ་བར་བྱའོ་ཞེས་བྱ་བར་དམིགས་པའི་ཚུལ་གྱིས་གནས་པར་མི་བྱའོ་ཞེས་པའི་བར་གྱིས་གསུངས་སོ། ། རང་སངས་རྒྱས་ཀྱི་གང་ཟག་ནི། རང་སངས་རྒྱས་སོ་ཞེས་བྱ་བར་དམིགས་པའི་ཚུལ་གྱིས་གནས་པར་མི་བྱའོ་ཞེས་པ་ལ་སོགས་པས་བསྟན་ཏོ། ། ལམ་ཤེས་ལ་གནས་པའི་བྱང་སེམས་ནི་ཉན་ཐོས་ཀྱི་ས་དང༌། རང་སངས་རྒྱས་ཀྱི་ས་ལས་འདས་ཏེ་ཞེས་པ་ནས། སེམས་ཅན་རྣམས་ཡོངས་སུ་མྱ་ངན་ལས་འདའ་བར་བྱའོ་ཞེས་བྱ་བ་དམིགས་པའི་ཚུལ་གྱིས་གནས་པར་མི་བྱ་བ་དང༌། རྣམ་པ་ཐམས་ཅད་མཁྱེན་པ་ཉིད་ཀྱི་ཆོས་ཀྱིས་རབ་ཏུ་ཕྱེ་བའི་གང་ཟག་ལ་མི་གནས་པ་ནི།
རྣམ་པ་ཐམས་ཅད་མཁྱེན་པ་ཉིད་ལ་གནས་པའི་གང་ཟག་སྟེ། རྫུ་འཕྲུལ་གྱི་རྐང་པ་བཞི་ལ་གནས་ནས་སངས་རྒྱས་ཀྱི་སྒྲ་ཡོད་པར་མ་གྱུར་ཅིག དམིགས་པའི་ཚུལ་གྱིས་གནས་པར་མ་གྱུར་ཅིག་ཅེས་གནས་པར་མི་བྱའོ་ཞེས་པའི་བར་གྱིས་གསུངས་ཏེ། དེ་རྫུ་འཕྲུལ་གྱི་རྐང་པ་བཞི་ལ་གནས་ཏེ་ཞེས་པ་ནས། མཉམ་པར་བཞག་པར་བྱའོ་ཞེས་བྱ་བར་དམིགས་པའི་ཚུལ་གྱིས་གནས་པར་མི་བྱའོ་ཞེས་པའི་བར་གྱིས་ནི། མཉམ་བཞག་གིས་རབ་ཏུ་ཕྱེ་བའི་གང་ཟག་བསྟན་ལ། ལྷག་མ་རྣམས་ཀྱིས་ནི་སྨོན་ལམ་གྱིས་རབ་ཏུ་ཕྱེ་བའི་གང་ཟག་བསྟན་ཏོ། ། འདི་དག་ཐམས་ཅད་རྣམ་མཁྱེན་གྱི་ཆོས་ཡིན་པས། རྣམ་མཁྱེན་གྱི་ཆོས་རབ་ཏུ་ཕྱེ་བ་ཞེས་བསྟན་ཏོ། ། ལམ་ཤེས་དང་རྣམ་མཁྱེན་གྱི་ཆོས་ཉིད་ལ་མི་གནས་པ་དང༌།
གང་ཟག་ལ་མི་གནས་པའི་འགྲེས་གསུམ་གྱིས། ཆོས་མཆོག་གི་དམིགས་རྣམ་བསྟན་པ་ཡིན་ནོ། ། དེ་དག་ཐམས་ཅད་ལ་གནས་པར་མི་བྱ་བའི་གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། མ་དམིགས་པའི་ཕྱིར་ཏེ་ཞེས་པའི་བར་གྱིས་གསུངས་སོ། ། དོན་བསྡུ་བ་ནི། ཀཽ་ཤི་ཀ་ཞེས་པ་ནས། གནས་པར་མི་བྱའོ་ཞེས་པའི་བར་གྱིས་བསྟན་ཏོ། ། གོང་དུ་ཤེར་ཕྱིན་ལ་གནས་པར་བསྟན་པ་དང༌། ཆོས་གང་ལ་ཡང་གནས་པར་མི་བྱ་ཞེས་བཤད་པ་གཉིས་འགལ་ལོ་སྙམ་པའི་དོགས་སྤོངས་བཤད་པ་ནི།
དེ་ནས་ཚེ་དང་ལྡན་པ་ཤཱ་རིའི་བུ་འདི་སྙམ་དུ་ཞེས་སོགས་གསུངས་ཏེ། བྱང་སེམས་ཆེན་པོ་ཇི་ལྟར་ཡུམ་ལ་གནས་པར་བྱ་སྙམ་པ་འདི་རྒྱུ་ཅི་ལས་སེམས་པར་གྱུར་ཞེ་ན། གོང་དུ་ཆོས་ཐམས་ཅད་ལ་གནས་པར་མི་བྱ་བ་དང༌། ཤེར་ཕྱིན་ལ་གནས་པ་གཉིས། ཇི་ལྟར་འགལ་བར་མི་འགྱུར་སྙམ་དུ་སེམས་པའོ། ། དེ་ནས་གནས་བརྟན་རབ་འབྱོར་གྱིས་ཆོས་གང་ལ་ཡང་མི་གནས་པའི་རྣལ་འབྱོར་ཉིད། ཡུམ་ལ་གནས་པ་ཡིན་པར་བསྟན་པའི་ཕྱིར་དུ་མཚུངས་པ་བརྗོད་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། སངས་རྒྱས་ཀྱི་ཐུགས་ནི་མི་གནས་པས་སོ་ཞེས་པའི་བར་གྱིས་བཤད་དོ། ། གཏན་ཚིགས་དེ་ཉིད་རྒྱས་པར་བསྟན་པ་ནི།
དེ་གཟུགས་ལ་མི་གནས་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ལ་ཡང་མི་གནས་ཞེས་པའི་བར་དུ་གསུངས་སོ། ། རབ་འབྱོར་གྱིས་ལན་བཏབ་པ་ནི། ཤཱ་རིའི་བུ་རང་ཉིད་ཀྱིས། དེ་བཞིན་གཤེགས་པའི་ཐུགས་གང་ལ་ཡང་མི་གནས་པའི་ཚུལ་གྱིས་གནས་པར་འདོད་པ་ལྟར། ཁོ་བོས་ཀྱང་དེ་བཞིན་དུ་འདོད་དོ་ཞེས་བསྟན་པ་ནི། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ། བྱང་སེམས་ཆེན་པོ། ཇི་ལྟར་ཞེས་པ་ནས།
རྣམ་པ་ཐམས་ཅད་མཁྱེན་པ་ཉིད་ལ་གནས་པ་ཡང་མ་ཡིན། མི་གནས་པ་ཡང་མ་ཡིན་པ་དེ་ལྟར་ཡུམ་ལ་གནས་པར་བྱ་སྟེ་ཞེས་པའི་བར་དུ་གསུངས་ཏེ། དེ་བཞིན་གཤེགས་པའི་ཐུགས་ཆོས་གང་ལ་ཡང་མངོན་པར་ཞེན་པའི་ཚུལ་གྱིས་མི་གནས་པར། ཐ་སྙད་དུ་གནས་པ་དེ་ལྟར་བྱང་ཆུབ་སེམས་དཔས་ཀྱང་དེ་ལྟར་དུ་བྱའོ་ཞེས་སྟོན་པ་སྟེ། རྣམ་པ་ཐམས་ཅད་མཁྱེན་པ་ཉིད་ལ་གནས་པ་ཡང་མ་ཡིན། མི་གནས་པ་ཡང་མ་ཡིན་པ་དེ་ལྟར་ཞེས་པ་ཡན་ཆད་ཀྱིས་ནི་དཔེ་བསྟན་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ཡན་ཆད་ཀྱིས་ནི་དོན་བསྟན་ཏོ། ། དོན་བསྡུ་བ་ནི། ཚེ་དང་ལྡན་པ་རབ་འབྱོར་ཞེས་པ་ནས། གནས་པར་བྱའོ་ཞེས་པའི་བར་གྱིས་གསུངས་སོ། །
འདི་དག་གིས་ནི་ཉན་ཐོས་ཀྱི་ལམ་མི་དམིགས་པར་རྟོགས་པའི་ལམ་ཤེས་དང༌། རྒྱུ་ངེས་པར་འབྱེད་པའི་ཆ་དང་མཐུན་པར་བསྟན་ཟིན་ཏོ། ། དེ་དག་གིས་ནི་ཉན་ཐོས་ཀྱི་ལམ་བཤད་ཚུལ་ཡོངས་སུ་རྫོགས་པར་བསྟན་ཟིན་ནས། ངག་ཏུ་ཇི་ལྟར་གནས་པ་བཞིན་བརྗོད་དུ་མེད་པའི་དོན་བཤད་པས། འདུལ་བར་བྱ་བའི་གང་ཟག་འགའ་ཞིག་ཐེ་ཚོམ་ཟོས་པར་གྱུར་པ་རྗེས་སུ་གཟུང་བར་བྱ་བའི་དོན་དུ། དེ་དག་གི་དོན་ལས་བརྩམས་ནས་བཤད་པའི་སྐབས་གཞན་ཕྱེ་སྟེ། རང་སངས་རྒྱས་ཀྱི་ལམ་དང༌། དེ་མི་དམིགས་པར་རྟོགས་པའི་ལམ་ཤེས་སྟོན་པར་མཛད་དོ། ། དེ་དག་ཀྱང་དོགས་པ་རྣམ་པ་དྲུག་སེལ་བའི་སྒོ་ནས་སྟོན་པ་ལས། ཐོས་པའི་སྒོ་ནས་སྒྲོ་འདོགས་གཅོད་པ་ལ།
དང་པོ་དོགས་པ་འགོད་པ་ནི། ལྷའི་བུ་ཁ་ཅིག་འདི་སྙམ་དུ་སེམས་པར་གྱུར་ཏེ་ཞེས་པ་སྟེ། གོང་དུ་གནས་པ་ཡང་མ་ཡིན་མི་གནས་པ་ཡང་མ་ཡིན་པ་ཉིད་ལ་གནས་པ་ཉིད་ཡུམ་ལ་གནས་པར་བསྟན་པ་ན། གནོད་སྦྱིན་ལ་སོགས་པའི་ཚིག་ནི་ངག་ཏུ་བརྗོད་པས་བརྗོད་བྱའི་དོན་ཇི་ལྟ་བ་བཞིན་རྟོགས་པར་འགྱུར་ལ། ཤེར་ཕྱིན་གྱི་དོན་ནི་ངག་ཏུ་བརྗོད་པས་མི་རྟོགས་སོ་སྙམ་དུ་སེམས་པ་སྟེ། གང་གནོད་སྦྱིན་རྣམས་ཀྱི་ཞེས་པ་ནས། གཏན་ལ་ཕབ་པ་དེ་ནི་ཤེས་པར་མི་རུང་ངོ་ཞེས་པའི་བར་གྱིས་བསྟན་ཏོ། ། རབ་འབྱོར་གྱིས་ལྷའི་བུ་དེ་དག་གི་བསམ་པ་ཤེས་ནས་དྲིས་པ་ནི། དེ་ནས་ཚེ་དང་ལྡན་པ་ཞེས་པ་ནས། དེ་ཤེས་པར་མི་རུང་ངམ་ཞེས་པས་སྟོན་ཏེ།
ཤེར་ཕྱིན་གྱི་དོན་ནི་ངག་ཏུ་བརྗོད་པས་ཤེས་པར་མི་རུང་ངམ་ཞེས་དྲིས་པའོ། ། ལན་བཏབ་པ་ནི། ལྷའི་བུ་རྣམས་ཀྱིས་སྨྲས་པ། འཕགས་པ་རབ་འབྱོར་ཤེས་པར་མི་རུང་ངོ་ཞེས་པའི་དོན་ཡིན་ཏེ། ངག་ཏུ་བརྗོད་དུ་མེད་པའི་དོན་རབ་འབྱོར་འཆད་དུ་གཞུག་པའི་ཕྱིར་སྨྲས་པའོ། ། ལྷའི་བུའི་རྟོགས་པ་དང་མཐུན་པར་བརྗོད་པ་ནི། རབ་འབྱོར་གྱིས་སྨྲས་པ་ཞེས་པ་ནས། ཤེས་པར་མི་རུང་ངོ་ཞེས་པ་འི་བར་གྱིས་བསྟན་ཏོ། ། དེའི་དོན་ནི་ཡུམ་ནི་བརྗོད་དུ་མེད་པ་ཡིན་པས། ཡི་གེའི་སྒོ་ནས་མ་བརྗོད་དོ། །
གང་མ་བརྗོད་པ་དེ་ཐོས་པར་མི་རུང་ངོ༌། ། གང་མ་ཐོས་པ་དེ་ཚིག་ལས་ཤེས་པར་མི་རུང་ངོ་ཞེས་པའི་དོན་ནོ། ། བརྗོད་དུ་མེད་པའི་གཏན་ཚིགས་སྨྲས་པ་ནི། དེ་ཅིའི་ཕྱིར་ཞེ་ན་ཞེས་པ་ནས། ཡི་གེ་མེད་པའི་ཕྱིར་རོ་ཞེས་པའི་བར་གྱིས་བསྟན་ཏེ། བསྒོམས་པའི་སྟོབས་ཀྱིས་སོ་སོ་རང་གིས་རིག་པར་བྱ་བ་ཡིན་གྱི། ཚིག་གི་སྤྱོད་ཡུལ་མ་ཡིན་ནོ་ཞེས་པའི་དོན་ནོ། ། འདིས་རང་རྒྱལ་གྱི་རང་བྱང་ཆུབ་མངོན་དུ་བྱེད་ཚུལ་བསྟན་པ་ཡིན་ནོ། ། ངག་ཏུ་བསྟན་པ་ནི་ཐ་སྙད་དུ་བཏགས་པ་ཙམ་གྱི་སྒོ་ནས་སྟོན་པར་ཟད་དོ། ། དོན་དམ་པར་ཤེར་ཕྱིན་གྱི་དོན་སྟོན་པ་དང༌།
ཉན་པ་དང༌། བྱེད་པ་མེད་པ་འཕགས་པའི་སྒོ་ནས་སྟོན་པ་ནི། ལྷའི་བུ་འདི་ལྟ་སྟེ། དཔེར་ན་ཞེས་པ་ནས། སུས་ཀྱང་ཤེས་པ་མེད་དོ་ཞེས་པའི་བར་གྱིས་བསྟན་ཏེ། དེ་ལ་དེ་བཞིན་གཤེགས་པའི་སྤྲུལ་པས་འཁོར་རྣམ་བཞི་སྤྲུལ་ནས་དེ་ལ་ཆོས་སྟོན་པ་ན་སྟོན་པ་པོས་བསྟན་པའི་ཆོས་ཉིད་ཉན་པ་པོ་འགའ་ཞིག་གིས་ཐོས་པ་དང་ཤེས་པར་འགྱུར་བ་ཡོད་དམ་ཞེས་བརྒལ་བ་ན། རབ་འབྱོར་གྱིས་རྟོགས་པ་དང་མཐུན་པར་ལན་སྨྲས་པ། བཙུན་པ་རབ་འབྱོར་དེ་ནི་མེད་དོ་ཞེས་པའོ། ། སྤྲུལ་པའི་དཔེའི་སྒོ་ནས་བསྟན་པ་ནི། རབ་འབྱོར་གྱིས་སྨྲས་པ་ཞེས་པ་ནས།
སུས་ཀྱང་ཤེས་པ་མེད་དོ་ཞེས་པའི་བར་གྱིས་བསྟན་ཏོ། ། ཡང་ལྷའི་བུ་རང་ཉིད་ལ་དཔེ་དྲིས་ནས། དེ་དག་གི་ལན་བཏབ་ཚུལ་བསྟན་པ་ནི། ལྷའི་བུ་འདི་ལྟ་སྟེ་ཞེས་པ་ནས། བཙུན་པ་རབ་འབྱོར་དེ་ནི་མེད་དོ་ཞེས་པའོ། ། དེ་དག་གི་ལན་བཏབ་པ་དང་མཐུན་པར་རབ་འབྱོར་གྱིས་བརྗོད་པ་ནི། རབ་འབྱོར་གྱིས་སྨྲས་པ་ཞེས་པ་ནས། སུས་ཀྱང་ཤེས་པ་མེད་དོ་ཞེས་སྨྲས་པའོ། ། ཡང་སྒྲ་བརྙན་དང༌། སྒྱུ་མའི་དཔེ་བསྟན་པས།
ཐོས་པ་དང༌། ཤེས་པའི་ཆོས་སུ་མེད་པར་བསྟན་པ་ནི། ལྷའི་བུ་འདི་ལྟ་སྟེ་དཔེར་ན་སྐྱེས་བུ་གཉིས་ཞིག་རིའི་སུལ་དུ་འཁོད་དེ་ཞེས་པ་ནས། ཆོས་ཐམས་ཅད་སྒྱུ་མ་ལྟ་བུ་སྟེ། དེ་ལ་སུས་ཀྱང་བསྟན་པ་མེད་དོ། ། སུས་ཀྱང་ཐོས་པ་མེད་དོ། ། སུས་ཀྱང་ཤེས་པ་མེད་དོ་ཞེས་པའི་བར་གྱིས་གསུངས་སོ། ། འདི་དག་གིས་ནི། རང་རྒྱལ་གྱིས་སྒྲ་བཅས་ཀྱི་སྒོ་ནས་ཆོས་སྟོན་པ་མེད་པར་བསྟན་ཏོ། ། སྒྲའི་སྒོ་ནས་ཆོས་སྟོན་པ་མེད་ཀྱང༌།
གཞན་ལ་ཆོས་ཀྱི་རྟོགས་པ་བསྐྱེད་པར་བསྟན་པ་ནི། དེ་ནས་ལྷའི་བུ་འདི་དག་འདི་སྙམ་དུ་སེམས་པར་གྱུར་ཏེ་ཞེས་པ་ནས། ཕྲ་བ་བས་ཀྱང་ཤིན་ཏུ་ཕྲ་བ་ལ་འཇུག་སྟེ་ཞེས་པའི་བར་གྱིས་བསྟན་ཏོ། ། འདི་དག་གི་དོན་རྒྱན་ལས། རང་བྱུང་བདག་ཉིད་རྟོགས་པའི་ཕྱིར། ། ཞེས་པ་ནས། སྒྲ་མེད་ཀྱང་དེ་དེ་ལྟར་སྣང༌། ། ཞེས་ཚིགས་སུ་བཅད་པ་གཉིས་གསུངས་སོ། ། ཟབ་པའི་དོན་ལ་སྒྲོ་འདོགས་གཅོད་པའི་སྒོ་ནས། བཟུང་བའི་དོན་གྱི་རྣམ་པར་རྟོག་པ་སྤོང་བར་བསྟན་པ་ནི།
དེ་ནས་ཚེ་དང་ལྡན་པ་རབ་འབྱོར་གྱིས། ལྷའི་བུ་དེ་དག་གི་སེམས་ཀྱི་རྣམ་པར་རྟོག་པ་སེམས་ཀྱིས་ཡོངས་སུ་ཤེས་ཏེ། ལྷའི་བུ་དེ་དག་ལ་འདི་སྐད་ཅེས་སྨྲས་སོ། ། ལྷའི་བུ་དག་གཟུགས་ནི་ཟབ་པ་མ་ཡིན་ཕྲ་བ་མ་ཡིན་ནོ་ཞེས་སོགས་ཀྱིས་གསུངས་ཏེ། གོང་དུ་ཟབ་པ་བས་ཀྱང་ཤིན་ཏུ་ཟབ་པ། ཕྲ་བ་བས་ཀྱང་ཤིན་ཏུ་ཕྲ་བར་འཇུག་སྙམ་དུ་སེམས་པར་འགྱུར་བ་དེ་དག་གིས། ཟབ་པ་དང་ཕྲ་བ་ལ་འཛིན་པ་ཞུགས་པ་སེལ་བའི་དོན་དུ་གསུངས་སོ། ། འགྲེས་ནི། གཟུགས་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་གསུངས་སོ། ། དོན་ནི་གཟུགས་ནས་རྣམ་མཁྱེན་གྱི་བར་རང་གི་ངོ་བོས་སྟོང་པས།
ཟབ་པ་དང་ཕྲ་བའི་སྤྲོས་པ་དང་ཡང་བྲལ་ལོ་ཞེས་པའི་དོན་ནོ། ། བཏགས་པའི་དོན་ལ་སྒྲོ་འདོགས་གཅོད་པ་ནི། གོང་དུ་ངོ་བོས་སྟོང་པས་ཟབ་པ་དང་ཕྲ་བ་དང་བྲལ་བར་བསྟན་པ་ན། ལྷའི་བུ་དག་གཟུགས་ནས་བྱང་ཆུབ་ཀྱི་བར་བཏགས་པ་ཙམ་ཡང་མེད་དོ་སྙམ་པའི་བསམ་པ་འགོད་པ་ནི། དེ་ནས་ལྷའི་བུ་དག་འདི་སྙམ་དུ་སེམས་པར་གྱུར་ཏེ། ཆོས་བསྟན་པ་འདི་ལ་གཟུགས་སུ་བཏགས་པ་མེད་དོ་ཞེས་པ་ནས། བྱང་ཆུབ་ཏུ་བཏགས་པ་མེད་དོ་ཡི་གེ་རྣམས་སུ་བཏགས་པ་མེད་དོ་སྙམ་པ་དང་ཞེས་པའི་བར་གྱིས་གསུངས་སོ། ། ལྷའི་བུ་དེ་དག་གི་བསམ་པ་ཤེས་ནས་རབ་འབྱོར་གྱིས་ལན་བཏབ་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས། ལྷའི་བུ་དག་འདི་སྐད་ཅེས་སྨྲས་སོ། །
ལྷའི་བུ་དག་དེ་དེ་བཞིན་ནོ་ཞེས་པ་ནས་སུས་ཀྱང་ཤེས་པ་མེད་དོ་ཞེས་པའི་བར་གྱིས་གསུངས་སོ། ། སྨྲ་བསམ་ལས་འདས་པའི་ཟབ་མོའི་དོན་འདི་ལ་བྱང་ཆུབ་ཐོབ་པར་འདོད་པའི་རིགས་ཅན་གསུམ་ཀས་འཇུག་དགོས་པར་བསྟན་པ་ནི། ལྷའི་བུ་དག་དེ་ལྟ་བས་ན་ལ་ལ་ཞིག་རྒྱུན་དུ་ཞུགས་པའི་འབྲས་བུ་ལ་གནས་པར་འདོད་ཅིང་ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་པར་བྱའོ་ཞེས་པའི་བར་གྱིས་བསྟན་ཏོ། ། བརྒྱ་བྱིན་གྱི་ལེའུ་སྟེ་བཅོ་ལྔ་པ་རྣམ་པར་བཤད་པའོ།། ༈ བཅུ་དྲུག་པ་རྟོགས་པར་དཀའ་བའི་ལེའུ་བཤད་པ། རྟོགས་པར་དཀའ་བའི་ལེའུ་སྟོན་ཏེ། འདི་དོགས་པ་རྣམ་གསུམ་སེལ་བ་ལས། ཆོས་ཉན་པ་ལ་དོགས་པ་སེལ་བ་ལ། རྟོགས་པ་ནི་གལ་ཏེ་དོན་དམ་པར་བརྗོད་དུ་མེད་པ་ཡིན་ན།
འཆད་པ་པོ་དང་ཉན་པ་པོ་ཡང་མེད་པས་ཆོས་ཉན་པ་པོ་ཡང་མེད་པར་འགྱུར་རོ་སྙམ་པ་སྟེ། དེ་ནས་ལྷའི་བུ་དེ་དག་ཅེས་པ་ནས། ཇི་ལྟ་བུ་དག་བཙལ་བར་བྱ་སྙམ་པའི་བར་གྱིས་བསྟན་ཏོ། ། རབ་འབྱོར་གྱིས་ལྷ་དེ་དག་གི་བསམ་པ་ཡོངས་སུ་ཤེས་ནས་དེ་དག་གི་དོགས་པ་སེལ་བའི་ཕྱིར་དུ་ལན་སྨྲས་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་སེམས་ཀྱིས་ཞེས་སོགས་གསུངས་ཏེ། དངོས་སུ་གཟུང་བའི་ཡུལ་བདེན་པ་མེད་པར་སྒྱུ་མའི་དཔེས་བསྟན་ནས། ཤུགས་ལ་ཡུལ་ཅན་ལ་སྒྲོ་འདོགས་མ་ཆོད་པར་སྟོན་པའི་ཕྱིར། གཟུང་རྟོག་སྤངས་པ་ལ། འཛིན་རྟོག་མ་སྤངས་པར་བསྟན་ཏོ། ། དེ་ལ་ལྷ་རྣམས་ཀྱི་དོགས་པ་སེལ་བའི་དོན་དུ།
ལྷའི་བུ་དག་གིས་ཆོས་བསྟན་པ་ནི་སྒྱུ་མ་ལྟ་བུ་ཞེས་པ་ནས། ཅི་ཡང་མངོན་སུམ་དུ་བྱེད་པ་མེད་དོ་ཞེས་པའི་བར་གྱིས་ནི། དོན་དམ་པར་ཆོས་བསྟན་པ་དང་ཉན་པ་པོ་མེད་པར་བསྟན་ཏོ། ། ཡང་གོང་དུ་ཆོས་བསྟན་པ་ནི་སྒྱུ་མ་ལྟ་བུ། ཉན་པ་ཡང་སྒྱུ་མ་ལྟ་བུ་ཞེས་པ་ལས་འཕྲོས་ནས། ལྷ་དག་གིས་དྲིས་པ་ནི། བཙུན་པ་རབ་འབྱོར་ཅི་སེམས་ཅན་དེ་དག་ཅེས་པ་ནས། སྤྲུལ་པ་ལྟ་བུ་ཡིན་ནམ་ཞེས་པའི་བར་གྱིས་དྲིས་སོ། ། ལན་དངོས་ནི། དེ་དེ་བཞིན་ཏེ་ཞེས་པ་ནས།
སྒྱུ་མ་ལྟ་བུ་ཞེས་པའི་བར་གྱིས་གསུངས་སོ། ། རྨི་ལམ་དང་སྒྱུ་མའི་དཔེ་དེ་ཉིད་གཟུགས་ནས་བྱང་ཆུབ་ཀྱི་བར་དུ་སྦྱར་ནས་བསྟན་པ་ནི། ལྷའི་བུ་དག་གཟུགས་ཀྱང་རྨི་ལམ་ལྟ་བུ། སྒྱུ་མ་ལྟ་བུའོ་ཞེས་པ་ནས། ཡང་དག་པར་རྫོགས་པའི་བྱང་ཆུབ་ཀྱང་རྨི་ལམ་ལྟ་བུ་སྒྱུ་མ་ལྟ་བུའོ་ཞེས་པའི་བར་གྱིས་གསུངས་སོ། ། འདིས་གཟུང་རྟོག་སྤངས་པ་བསྟན་ཏོ། ། མྱ་ངན་ལས་འདས་པ་དངོས་པོར་འཛིན་པ་འགའ་ཞིག་གིས་མ་བཟོད་ནས། དེ་ནས་ལྷའི་བུ་དེ་དག་གིས་ཞེས་པ་ནས། མྱ་ངན་ནས་འདས་པའམ་རྨི་ལམ་ལྟ་བུ། སྒྱུ་མ་ལྟ་བུར་བཤད་དམ་ཞེས་པའོ། །
དེ་ལ་རབ་འབྱོར་གྱིས་གལ་གཟུངས་ནས་ལན་སྨྲས་པ་ནི། ལྷའི་བུ་དག་ཅེས་པ་ནས། བདག་ནི་རྨི་ལམ་ལྟ་བུ་སྒྱུ་མ་ལྟ་བུར་སྨྲའོ་ཞེས་པའི་བར་གྱིས་གསུངས་སོ། ། དེའི་གཏན་ཚིགས་བསྟན་པ་ནི། དེ་ཅིའི་ཕྱིར་ཞེ་ན་ཞེས་པ་ནས། གཉིས་སུ་བྱར་མེད་དོ་ཞེས་པའི་བར་གྱིས་གསུངས་སོ། ། རྟོགས་པ་པོའི་གང་ཟག་ལ་སྒྲོ་འདོགས་གཅོད་པར་བསྟན་པ་ནི། གང་ཟག་དྲུག་དང་བྱང་ཆུབ་སེམས་དཔའ་དུ་མས་ཕྱོགས་གཅིག་ཏུ་རབ་འབྱོར་ལ་དྲི་བ་མཛད་པ་ནི། ཤཱ་རིའི་བུ་ཞེས་པ་ནས། སུ་དག་ཡིད་ཆེས་པར་འགྱུར་ཞེས་པའི་བར་གྱིས་བསྟན་ཏེ།
གོང་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་པ་དང༌། རྟོགས་པར་དཀའ་བ་དང༌། ཆོས་ཐམས་ཅད་རྨི་ལམ་ལྟ་བུ་དང་སྒྱུ་མ་ལྟ་བུར་རྟོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་བསྟན་པ་ལ་མ་བཟོད་ནས་ཆོས་ཐམས་ཅད་རྨི་ལམ་དང་སྒྱུ་མ་ལྟ་བུར་བསྟན་པའི་ཚུལ་འདི་ལ་སུ་ཞིག་ཡིད་ཆེས་པར་འགྱུར་ཞེས་དྲིས་པའོ། ། ཀུན་རྫོབ་ཀྱི་དབང་དུ་བྱས་ནས་ཡིད་ཆེས་པར་འགྱུར་བའི་གང་ཟག་ཡོད་པར་བསྟན་པ་ནི། དེ་ནས་ཚེ་དང་ལྡན་པ་རབ་འབྱོར་གྱིས་ཞེས་པ་ནས། འདི་ལྟར་མཁས་ཤིང་ཤེས་པས་རིག་པར་བྱ་བ་འདི་ལ་ཡིད་ཆེས་པར་འགྱུར་ཞེས་པའི་བར་གྱིས་གསུངས་སོ། ། ཟབ་པ་ཞེས་པ་ནི། བློ་ཞན་པ་རྣམས་ཀྱིས་རྟོགས་པར་དཀའ་བའི་ཕྱིར་རོ། ། བལྟ་བར་དཀའ་བ་ནི། སྒོ་ལྔའི་དབང་ཤེས་ཀྱི་ཡུལ་མ་ཡིན་པའི་ཕྱིར་རོ། །
རྟོགས་པར་དཀའ་བ་ནི། ཡིད་ཀྱི་རྣམ་ཤེས་ཀྱི་ཡུལ་མ་ཡིན་པའི་ཕྱིར་རོ། ། ཞི་བ་ནི། ཉོན་མོངས་པ་ཞི་བའི་ཕྱིར་རོ། ། གྱ་ནོམ་པ་ནི། སྡུག་བསྔལ་ཞི་བའི་ཕྱིར་རོ། ། ཕྲ་བ་ནི། སྤྲོས་པ་ཐམས་ཅད་ཞི་བའི་ཕྱིར་རོ། ། གཞན་མ་ཡིན་པ་ནི་སོ་སོ་རང་གིས་རིག་པར་བྱ་བའི་ཕྱིར་རོ། ། རྟོག་གེའི་ཡུལ་མ་ཡིན་པ་ནི།
བསམ་པ་ལས་འདས་པའི་ཕྱིར་རོ། ། མཁས་པ་ནི། ཆོས་ཇི་ལྟ་བ་བཞིན་མཁས་པ་ལ་རྒྱུ་ཡིན་པའི་ཕྱིར་རོ། ། ཤིན་ཏུ་འཕགས་པ་ནི། འཇིག་རྟེན་ལས་འདས་པའི་ཆོས་ཀྱི་གནས་ཡིན་པའི་ཕྱིར་རོ། ། མཁས་པ་དང་མཛངས་པས་རིག་པར་བྱ་བ་ནི། ཉན་རང་གི་སྤྱོད་ཡུལ་མ་ཡིན་གྱི། ཕྱིར་མི་ལྡོག་པའི་བྱང་སེམས་ཀྱིས་རིག་པར་བྱ་བ་ཡིན་པའི་ཕྱིར་རོ། ། དེ་དག་གིས་ཡིད་ཆེས་པར་བྱ་བའི་ཡུལ་ཤེས་རབ་ཀྱི་ཕ་རོལ་ཏུ་ཕྱིན་པ་ངོས་བཟུང་ནས། ཡིད་ཆེས་པ་པོའི་གང་ཟག་ངོས་བཟུང་བ་ནི།
བདེན་པ་མཐོང་བའི་གང་ཟག་གམ་ཞེས་པ་ནས། དགེ་བའི་བཤེས་གཉེན་གྱིས་ཡོངས་སུ་ཟིན་པ་ཞེས་པའི་བར་གྱིས་བསྟན་ཏེ། དེ་ལ་བདེན་པ་མཐོང་བ་དང༌། དགྲ་བཅོམ་པ་དང༌། བསམ་པ་རྫོགས་པ་གསུམ་ནི་འཕགས་པ་ཡིན་ལ། ལྷག་མ་སྔོན་གྱི་དགེ་བ་ལ་བྱ་བ་བྱས་པ་སོགས་ནི་སོ་སོ་སྐྱེ་བོ་ཡིན་པར་བཤད་དོ། ། འདིར་བཤད་པའི་འཕགས་པ་གསུམ་ཉན་ཐོས་ཡིན་ཡང༌། ཤེར་ཕྱིན་ལ་ཡིད་ཆེས་པའི་གང་ཟག་ཏུ་བསྟན་པ་ནི། དེ་ལྟ་བུ་ཡོད་པ་སྲིད་པའི་མཚན་གཞིའི་དཔེར་བརྗོད་དུ་བསྟན་ཅིང༌། ཡིད་ཆེས་པ་ཞེས་པ་ནི།
མངོན་སུམ་དུ་མ་རྟོགས་པར་འབུམ་ཊཱིཀ་ལས་བཤད་དོ། ། འོན་ཀྱང་འདིར་བརྒྱད་སྟོང་འགྲེལ་པ་ལས། རང་རྒྱལ་གྱི་ལམ་རྟེན་གྱི་གང་ཟག་བསྟན་པར་འདོད་དོ། ། རྒྱན་ལས། རྟེན་གྱི་ཞེས་གསུངས་སོ། ། འཐད་པའི་དོན་ནི། འདི་རང་རྒྱལ་གྱི་ལམ་སྦས་དོན་ཡིན་གྱི་དངོས་སུ་གསུངས་པ་མེད་ལ། དངོས་བསྟན་ནི། བྱང་ཆུབ་སེམས་དཔའི་ཤེས་རབ་ཀྱི་ཕ་རོལ་ཏུ་ཕྱིན་པ་རང་རྒྱལ་གྱི་ལམ་མི་དམིགས་པར་ཤེས་པ་ཡིན་པས། དེ་དག་གི་རྟེན་གྱི་གང་ཟག་བྱང་ཆུབ་སེམས་དཔའ་བསྟན་པར་རིགས་སོ། །
དེ་ལ་བདེན་པ་མཐོང་བ་ནི། མཐོང་ལམ་དུ་གནས་པ་ཡིན་ལ། དགྲ་བཅོམ་པ་ཟག་པ་ཟད་པ་ནི། ཉོན་མོངས་པ་སྤངས་པའི་ལྡོག་པ་ནས་བསྟན་ཏེ། ས་དང་པོར་ཉོན་མོངས་པ་མ་ལུས་པ་སྤངས་པའི་ཕྱིར་བསམ་པ་ཡོངས་སུ་རྫོགས་པ་ནི། སྐད་ཅིག་མ་བཅུ་དྲུག་ཡོངས་སུ་རྫོགས་པར་ཐོབ་པའོ། ། དེ་དག་གིས་ཀུན་རྫོབ་ཏུ་ཡིད་ཆེས་པའི་གང་ཟག་ངོས་བཟུང་ནས། དོན་དམ་པར་ཡིད་ཆེས་པ་དང་ཡུམ་ལེན་པ་མེད་པར་བསྟན་པ་ནི། གཟུགས་སྟོང་ངོ་ཞེས་བྱ་བར་རྣམ་པར་རྟོག་པར་མི་འགྱུར་ཞེས་སོགས་ཀྱིས་གསུངས་ཏེ། དོན་དམ་པར་ཆོས་གང་ཡང་ཡོད་པ་མ་ཡིན་པས།
གཟུགས་སྟོང་ཞེས་བྱ་བར་རྟོག་པ་དང༌། སྟོང་པ་ཉིད་གཟུགས་ཞེས་བྱ་བར་རྣམ་པར་རྟོག་པ་མེད་པ་སྟེ། ཆོས་ཅན་དང་ཆོས་ཉིད་གཉིས་ཀ་ལ་འཛིན་པའི་རྣམ་པར་རྟོག་པ་སྤངས་པའོ། ། དེ་བཞིན་དུ་གཟུགས་ལ་སོགས་པའི་ཕུང་པོ་ལྔ་ལ་མཚན་མ་ཡོད་མེད། སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་དང༌། སྐྱེ་བ་མེད་པ་དང༌། འགག་པ་མེད་པ་དང༌། ཞི་བ་དང༌།
དབེན་པར་རྣམ་པར་རྟོག་པར་མི་འགྱུར་བ། སྟོང་པ་ཉིད་ལ་སོགས་པ་བདུན་ཡང༌། གཟུགས་སོགས་སུ་རྣམ་པར་རྟོག་པར་མི་འགྱུར་བར་བསྟན་ཏོ། ། ཡང་ཕུང་པོ་ལྔ་སྟོང་ཉིད་སོགས་ཆོས་བདུན་དང་སྦྱར་ནས་བཤད་པ་དེ་བཞིན་དུ། མ་འདྲེས་པ་བཅོ་བརྒྱད་ཀྱི་བར་དང༌། རྒྱུན་ཞུགས་སོགས་འབྲས་བུ་བཞི་དང༌། རང་བྱང་ཆུབ་དང༌། ལམ་ཤེས་དང༌། རྣམ་མཁྱེན་དང༌། འདུས་བྱས་དང་འདུས་མ་བྱས་ལ་ཐུག་པའི་བར་དུ།
སྟོང་པ་ཉིད་དང༌། མཚན་མ་མེད་པ་སོགས་ཀྱི་ཆོས་བདུན་དུ་རྣམ་པར་མི་རྟོག་པ་དང༌། ཆོས་བདུན་པོ་ཡང་དེ་དག་གི་ངོ་བོ་རྣམ་པར་མི་རྟོག་པའོ། ། དེ་ལྟ་བས་ན་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ལ་དོན་དམ་པར་ཡིད་ཆེས་པ་མེད་པར་བསྟན་པ་ནི། ལྷའི་བུ་རྣམ་གྲངས་དེས་ན་ཞེས་པ་ནས། ཡིད་ཆེས་པར་བྱེད་པ་སུ་ཡང་མེད་དེ་ཞེས་པའི་བར་གྱིས་བསྟན་ཏོ། ། དེ་དག་གི་གཏན་ཚིགས་ནི། དེ་ཅིའི་ཕྱིར་ཞེ་ན་ཞེས་པ་ནས། ཡིད་ཆེས་པ་མེད་དོ་ཞེས་པའི་བར་གྱིས་བསྟན་ཏེ། དོན་དམ་པར་ནི་ཤེས་རབ་ཀྱི་ཕ་རོལ་ཏུ་ཕྱིན་པ་བཤད་པ་ཡང་མེད་པའི་ཕྱིར།
དེ་ལ་ཡིད་ཆེས་པ་ཞེས་པའི་དོན་ནོ། ། དྲུག་པ་ཆོས་སྟོན་པ་ལ་དོགས་པ་གཅོད་པ་ནི། གོང་དུ་ཆོས་གང་ཡང་མ་བརྗོད། མ་བཤད་དོ་ཞེས་དམ་བཅས་པ་ལ། ཤཱ་རིའི་བུས་བརྒལ་བ་ནི། དེ་ནས་ཚེ་དང་ལྡན་པ་ཤཱ་རིའི་བུས། ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ་ཞེས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། རྫུ་འཕྲུལ་གྱི་རྣམ་པར་རྩེ་བ་རྣམས་ཀྱང་མ་བསྟན་ནམ་ཞེས་པའི་བར་གྱིས་གསུངས་ཏེ། འདི་ནི་ལུང་གི་གནོད་བྱེད་འགོད་པའོ། །
ཐེག་པ་གསུམ་བཤད་པ་དང༌། ས་བཅུ་ཡོངས་སུ་བཟུང་བ་དང༌། ཕ་རོལ་ཏུ་ཕྱིན་པ་དྲུག་ནས། མ་འདྲེས་པ་བཅོ་བརྒྱད་ཀྱི་བར་ལ་ཡང་མ་བསྟན་ནམ། ཞེས་རྩོད་པའོ། ། ཡང་གནོད་བྱེད་ཀྱི་ཐལ་འགྱུར་འགོད་པ་ནི། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང༌། བརྫུས་ཏེ་སྐྱེ་བར་འགྱུར་ཞེས་མི་བྱའམ་ཞེས་པའི་བར་གྱིས་གསུངས་སོ། ། ཤཱ་རིའི་བུས་རྩོད་པ་ལ་རབ་འབྱོར་གྱིས་ལན་འདེབས་པ་ནི།
རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་དེ་དེ་བཞིན་ནོ་ཞེས་སོགས་ཀྱིས་གསུངས་ཏེ། ཐ་སྙད་ཀྱི་དབང་དུ་བྱས་ན། ཁྱོད་ཀྱིས་ཇི་སྐད་སྨྲས་པ་བཞིན་ཡིན་ནོ་ཞེས་བསྟན་པ་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས། ཐེག་པ་གསུམ་རྒྱ་ཆེར་བསྟན་ཏོ་ཞེས་བྱ་བ་ནས། ཁྱད་ཞུགས་པའི་སྤོབས་པ་དང་ལྡན་པར་འགྱུར་རོ་ཞེས་པའི་བར་དུ་ཤཱ་རིའི་བུས་དྲིས་པའི་ཆོས་དེ་དག་རབ་འབྱོར་གྱིས་བཟླས་ནས། དེ་དེ་བཞིན་ནོ་ཞེས་པའི་ཚུལ་གྱིས་ལན་བཏབ་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས་ཐེག་པ་གསུམ་མོ། ། ཉན་ཐོས་ཀྱི་ཐེག་པ་དང་ཞེས་པ་ནས།
འཇིག་རྟེན་ཐམས་ཅད་ལས་མངོན་པར་འཕགས་ཤིང་ཁྱད་ཞུགས་པའི་སྤོབས་པ་དང་ཡང་ལྡན་པར་འགྱུར་རོ་ཞེས་པའི་བར་གྱིས་ལན་བཏབ་བོ། ། དེ་ལ་སྤོབས་པ་བདུན་གྱི་དོན་བཤད་པ་ལས། ཐོགས་པ་མེད་པའི་སྤོབས་པ་ནི། ཤེས་རབ་དང༌། དྲན་པ་ཕུན་སུམ་ཚོགས་པས་ཆོས་ཀྱི་ཚིག་དོན་སྟོན་པ་ལ་ཐོགས་པ་མེད་དོ། ། རྒྱུན་འཆད་པ་མེད་པའི་སྤོབས་པ་ནི། བར་སྐབས་སུ་སྤོབས་པ་ཡོངས་སུ་གཏུགས་པ་མེད་པའོ། ། མཉམ་པར་བཞག་པའི་སྤོབས་པ་ནི། དྲན་པ་ཉམས་པ་མེད་པའོ། ། རིགས་པའི་སྤོབས་པ་ནི།
ཚད་མ་དང་མི་འགལ་བར་ཆོས་སྟོན་པའོ། ། འབྲེལ་བའི་སྤོབས་པ་ནི། སྔ་ཕྱི་འབྲེལ་བར་ཆོས་སྟོན་པའོ། ། དོན་དང་ལྡན་པའི་སྤོབས་པ་ནི། ངེས་པར་ལེགས་པ་ལས་བརྩམས་པའི་ཆོས་སྟོན་པའོ། ། མངོན་པར་འཕགས་ཤིང་ཁྱད་ཞུགས་པའི་སྤོབས་པ་ནི། འཇིག་རྟེན་ལས་འདས་པའི་ལམ་སྟོན་པའོ། ། ཤཱ་རིའི་བུའི་རྩོད་པ་ལ་དོན་དམ་གྱི་དབང་དུ་བྱས་ནས་ལན་འདེབས་པ་ནི། གང་མི་དམིགས་པའི་ཚུལ་གྱིས་ཞེན་ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་མི་དམིགས་པའི་ཚུལ་གྱིས་རྣམ་པ་དེ་ལྟ་བུར་འགྱུར་རོ་ཞེས་པའི་བར་དུ་གསུངས་ཏེ།
ཐེག་པ་གསུམ་གྱི་རྒྱ་ཆེར་བསྟན་པ་སོགས་ཀུན་རྫོབ་ཏུ་བསྟན་པར་ཟད་ཀྱི། དོན་དམ་པར་ནི་བདག་དང་སེམས་ཅན་ལ་སོགས་པ་ནས། རྣམ་མཁྱེན་ལ་ཐུག་པའི་བར་མི་དམིགས་པའི་ཕྱིར། གང་ཡང་བཤད་པ་མེད་དོ་ཞེས་པའི་དོན་ནོ། ། དེས་ན་དོན་དམ་པར་མི་དམིགས་པའི་ཚུལ་གྱིས་ཐ་སྙད་དུ་བསྟན་པར་ཟད་དོ་ཞེས་པའི་དོན་ནོ། ། དོན་དམ་པར་མི་དམིགས་པའི་ཚུལ་གྱིས་གོང་དུ་སྨོས་པའི་ཆོས་དེ་དག་གི་སྟོན་པའི་གཏན་ཚིགས་དྲིས་པ་ནི། ཚེ་དང་ལྡན་པ་རབ་འབྱོར་ཅིའི་ཕྱིར་ན། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས། མི་དམིགས་པའི་ཚུལ་གྱིས་ཐེག་པ་གསུམ་རྒྱ་ཆེར་བསྟན་ཞེས་པ་ནས། ཁྱད་ཞུགས་པའི་སྤོབས་པ་དང་ཡང་ལྡན་པ་ཡིན་ཞེས་པའི་བར་གྱིས་དྲིས་སོ། །
ལན་ནི། དེ་སྐད་ཅེས་སྨྲས་པ་དང༌། ཚེ་དང་ལྡན་པ་རབ་འབྱོར་གྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་སྨྲས་སོ་ཞེས་སོགས་ཀྱིས་སྟོན་ཏེ། ཐེག་པ་གསུམ་ནས་སྤོབས་པ་བདུན་གྱི་བར་དོན་དམ་པར་མི་དམིགས་ཏེ། ནང་སྟོང་པ་ཉིད་ལ་སོགས་པ་སྟོང་པ་ཉིད་བཅོ་བརྒྱད་ཀྱི་ཕྱིར་རོ། ། དེས་ན་དེ་དག་དོན་དམ་པར་མི་དམིགས་པ་ཉིད་མི་དམིགས་པའི་ཚུལ་གྱིས་བསྟན་པ་ཡིན་ནོ། ། དེ་དག་གིས་ནི་མི་དམིགས་པའི་ཚུལ་གྱིས་གཏན་ཚིགས་བསྟན་པ་ཡིན་ནོ། ། དེ་དག་སྟོན་པའི་མདོ་ནི། ཚེ་དང་ལྡན་པ་ཤཱ་རིའི་བུ་ནང་སྟོང་པ་ཉིད་ཀྱི་ཕྱིར། མི་དམིགས་པའི་ཚུལ་གྱིས་ཐེག་པ་གསུམ་རྒྱ་ཆེར་བསྟན་ཏོ་ཞེས་པ་ནས།
བྱང་ཆུབ་སེམས་དཔའ་ཡོངས་སུ་བཟུང་བ་དང༌། ས་བཅུའི་བར་གྱི་སྦྱིན་པ་ནས་མ་འདྲེས་པ་བཅོ་བརྒྱད་ཀྱི་བར་ལ་ཐུག་པར་བསྟན་པ་དང༌། མངོན་ཤེས་དང༌། རྫུ་འཕྲུལ་དང༌། རྫུས་ཏེ་སྐྱེ་བ་དང༌། མངོན་ཤེས་ཉམས་པ་མེད་པ་དང༌། སངས་རྒྱས་ཀྱི་ཞིང་དུ་འགྲོ་བ་དང༌། སངས་རྒྱས་ལ་མཆོད་པའི་དགེ་བའི་རྩ་བ་དང༌། ཐོབ་པ་རྒྱུན་མི་འཆད་པ་དང༌། མཉམ་པར་བཞག་པ་དང༌།
སྤོབས་པ་ཕུན་སུམ་ཚོགས་པ་སྟེ། ཆོས་བཅུ་རྣམས་ལ་རེ་རེ་ལ་ཡང་སྟོང་པ་ཉིད་བཅོ་བརྒྱད་རྟགས་སུ་སྦྱར་བས་གསུངས་ཏེ། ལེའུ་བཅུ་དྲུག་པ་ཡོངས་སུ་རྫོགས་པའི་བར་དུ་གསུངས་སོ། ། རྟོགས་པར་དཀའ་བའི་ལེའུ་སྟེ་བཅུ་དྲུག་པ་རྣམ་པར་བཤད་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
