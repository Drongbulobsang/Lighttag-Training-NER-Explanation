གསུང་འབུམ། ཤེས་བྱ་ཀུན་རིག
པོད ༦༩
ཆོས་དང་ཆོས་ཉིད་རྣམ་པར་འབྱེད་པའི་རྣམ་བཤད་ལེགས་པར་འདོམས་པ་ལྷའི་རྔ་བོ་ཆེ།
༄༅། །ཆོས་དང་ཆོས་ཉིད་རྣམ་པར་འབྱེད་པའི་རྣམ་བཤད་ལེགས་པར་འདོམས་པ་ལྷའི་རྔ་བོ་ཆེ་ཞེས་བྱ་བ་བཞུགས་སོ།།
རོང་སྟོན་སྨྲ་བའི་སེང་གེས་བརྩམས། ཆོས་དང་ཆོས་ཉིད་རྣམ་པར་འབྱེད་པའི་རྣམ་བཤད་ལེགས་པར་འདོམས་པ་ལྷའི་རྔ་བོ་ཆེ་ཞེས་བྱ་བ། ལྷག་པའི་ལྷ་གངས་རིའི་མདོག་ཅན་ལ་ཕྱག་འཚལ་ལོ། ། རབ་ཡངས་མཁྱེན་པའི་གདུགས་དཀར་ཟླ་བའི་འོད། ། འཇིག་རྟེན་ལྷ་བརྒྱའི་གཙུག་ན་ངལ་གསོ་ཞིང༌། ། ཚད་མེད་ཕྲིན་ལས་འོད་ཀྱི་ཁོར་ཡུག་ཅན། ། ཐུབ་དབང་སྨྲ་བའི་ཟླ་བ་གཙུག་གིས་མཆོད། ། ཚད་མེད་ཐུགས་རྗེའི་གླིང་ནས་ལེགས་བགྲོད་ཅིང༌། ། རིགས་ལྡན་དགའ་བར་བདུད་རྩིའི་དགའ་སྟོན་འགྱེད། །
ལེགས་བཤད་སྤྲིན་གྱི་རྔ་སྒྲ་མངོན་པར་མཐོ། ། རྒྱལ་སྲས་ཐུ་བོ་མི་ཕམ་རྒྱལ་གྱུར་ཅིག ། རབ་དཀར་ལྷག་བསམ་གངས་རི་མངོན་མཐོ་ཞིང༌། ། གསུང་རབ་མང་ཐོས་ཟླ་བའི་གོས་བཟང་ལྡན། ། བསམ་བྱུང་བསིལ་བྱེད་ཆུ་བོའི་རྒྱུན་འབབ་པ། ། དཔལ་ལྡན་བླ་མ་གངས་རིའི་དབང་པོ་རྒྱལ། ། ལེགས་བཤད་འོད་ཀྱི་དྲ་བའི་ཕྲེང་ལྡན་ཞིང༌། ། དོན་ཟབ་ཕུལ་བྱུང་ངག་གི་རྣམ་འགྱུར་གཡོ། ། རྣམ་མང་དོན་གྱི་འཇའ་རིས་རྣམ་བཀྲ་བ། ། ཟབ་སྙན་ལེགས་བཤད་ཕྲེང་བ་སྤེལ་བར་བྱ། །
ཆོས་དང་ཆོས་ཉིད་རྣམ་པར་འབྱེད་པ་ལ་དོན་གཉིས་ཏེ། མཚན་དོན་བཤད་པ་དང༌། བསྟན་བཅོས་ཀྱི་རང་བཞིན་བཤད་པའོ། ། དང་པོ་ནི། རྒྱ་གར་སྐད་དུ། དྷརྨཱ་དྷརྨ་ཏཱ་བི་བྷཾ་ག་ཞེས་བྱ་བ་ལ། བོད་སྐད་དུ་དྷཱརྨ་ནི་ཆོས་རྣམས། དྷརྨ་ཏཱ་ནི་ཆོས་ཉིད་དོ། ། བི་བྷཾ་ག་ནི་རྣམ་པར་འབྱེད་པའོ། ། དེ་ལ་ཆོས་ནི་འཁོར་བས་བསྡུས་པ་དང༌།
ཆོས་ཉིད་ནི་མྱ་ངན་ལས་འདས་པས་བསྡུས་པ་སྟེ། རྣམ་པར་འབྱེད་པ་ནི་འཁོར་འདས་གཉིས་པོ་དེ་ཞིབ་མོར་སྟོན་པའོ། ། མགོན་པོ་བྱམས་པ་ལ་ཕྱག་འཚལ་ལོ། ། ཞེས་པ་ནི་ལོ་ཙཱ་བས་བཀོད་པའོ། ། གཉིས་པ་བསྟན་བཅོས་ཀྱི་རང་བཞིན་ལ་གཉིས་ཏེ། བསྟན་བཅོས་ཀྱི་དགོས་འབྲེལ་དང༌། དགོས་འབྲེལ་དང་ལྡན་པའི་བསྟན་བཅོས་སོ། ། དང་པོ་ནི། བསྟན་བཅོས་འདི་བརྩམས་སོ་ཞེས་བྱ་བ་བཤད་པའི་གཞིའོ། ། རྒྱུ་གང་ལ་བརྟེན་ནས་ཤེ་ན།
འཁོར་འདས་དེ་དག་གི་མཚན་ཉིད་རྣམ་པར་དབྱེ་བར་བྱེད་པར་འདོད་ནས་སོ། ། དགོས་པ་ཅིའི་ཕྱིར་དུ་བརྩམས་ཤེ་ན། འཁོར་བ་གང་ཞིག་ཤེས་ནས་ཡོངས་སུ་སྤང་བར་བྱ་ཞིང༌། གཞན་འགའ་ཞིག་སྟེ་མྱ་ངན་ལས་འདས་པ་མངོན་སུམ་དུ་བྱ་བ་ཡིན་པ་དེས་ན་དེའི་ཆེད་དུའོ། ། གཉིས་པ་ལ། འཁོར་འདས་མདོར་བསྟན་པ། གཉིས་པོ་རྒྱས་པར་བཤད་པ། གཉིས་པོ་མཚོན་པའི་དཔེ་བསྟན་པའོ། ། དང་པོ་ནི། གསུང་རབ་ཀྱི་བརྗོད་བྱ་འདི་དག་ཐམས་ཅད་མདོར་བསྡུ་ན།
འཁོར་འདས་རྣམ་པ་གཉིས་སུ་འདུས་པར་ཤེས་པར་བྱ་སྟེ། ཆོས་འཁོར་བ་དང༌། དེ་བཞིན་དུ་ཆོས་ཉིད་མྱ་ངན་ལས་འདས་པ་གཉིས་ཀྱིས་ཤེས་བྱའི་གནས་ཐམས་ཅད་བསྡུས་པ་ཉིད་ཀྱི་ཕྱིར་རོ། ། དེ་ལ་ཆོས་ནི་རང་གི་མཚན་ཉིད་འཛིན་པ་སྟེ། སྤྱི་སྒྲ་བྱེ་བྲག་ལ་ཞུགས་པའོ། ། མྱ་ངན་ལས་འདས་པ་ལ་ཆོས་ཀྱི་དབྱིངས་ཞེས་བྱ་སྟེ་ཆོས་ཉིད་རྟོགས་པས་རབ་ཏུ་ཕྱེ་བའི་ཕྱིར་རོ། ། འཁོར་འདས་གཉིས་ཡོད་པ་དེ་ལ་ཆོས་ཀྱིས་རབ་ཏུ་ཕྱེ་བ་ནི་ཆོས་ཅན། འཁོར་བ་ཡིན་ཏེ། རང་གི་མཚན་ཉིད་འཛིན་པའི་ཕྱིར་དང༌། ཆོས་དབྱིངས་དེ་ལ་བརྟེན་པའི་ཆོས་ཡིན་པའི་ཕྱིར་དང༌།
ཡང་ན་ཆོས་གཟུང་འཛིན་གཉིས་ཀྱིས་རབ་ཏུ་ཕྱེ་བ་ཡིན་པའི་ཕྱིར་རོ། ། ཐེག་པ་གསུམ་གྱི་མྱ་ངན་ལས་འདས་པ་ནི་ཆོས་ཅན། ཆོས་ཉིད་ཀྱིས་རབ་ཏུ་ཕྱེ་བ་ཡིན་ཏེ། ཆོས་ཉིད་རྟོག་པས་མྱ་ངན་ལས་འདས་པའི་གྲངས་སུ་འགྲོ་བའི་ཕྱིར་རོ། ། འཁོར་འདས་གཉིས་ཀྱི་མཚན་ཉིད་ངོས་གཟུང་བ་ལ། འཁོར་འདས་གཉིས་ཡོད་པ་དེ་ལ་འཁོར་བས་བསྡུས་པའི་ཆོས་ཀྱི་མཚན་ཉིད་ནི། གཟུང་འཛིན་གཉིས་སུ་སྣང་བའི་རྟོག་བཅས་དང་རྟོག་མེད་གཉིས་ལས། གཉིས་སུ་སྣང་བ་ཙམ་གྱི་རྟོག་མེད་ཀྱི་ཤེས་པ་སྟེ་སྒོ་ལྔའི་རྣམ་ཤེས་སོ། ། སྒྲ་སྤྱི་དང་དོན་སྤྱི་ཇི་ལྟར་མངོན་པར་བརྗོད་པར་སྣང་བ་ནི་རྟོག་བཅས་ཀྱི་ཡིད་དོ། ། སྒོ་ལྔའི་གཟུང་འཛིན་གཉིས་སྣང་ནི་ཆོས་ཅན།
ཡང་དག་པ་མ་ཡིན་ཏེ། གཉིས་སུ་སྣང་བ་ལྟར་གཉིས་སུ་མེད་པ་དེས་ནའོ། ། མངོན་པར་བརྗོད་པར་སྣང་བའི་ཡིད་དེ་ཡང་ཆོས་ཅན། ཡང་དག་པ་མ་ཡིན་ཏེ། ཐམས་ཅད་དོན་དུ་མེད་པ་ཅན་ཡིན་པའི་ཕྱིར་རོ། ། ཅིང་ནི་སྡུད་ཚིག་གོ ། གཉིས་སུ་སྣང་བ་དང་མངོན་པར་བརྗོད་པར་སྣང་བ་གཉིས་ཀ་ཆོས་ཅན། ། ཀུན་ཏུ་རྟོག་པ་ཞེས་བྱ་སྟེ། དོན་མེད་པ་སྟེ། དེ་བཞིན་ཉིད་ཡིན་ནོ། །
དེ་བཞིན་ཉིད་ཆོས་ཅན། རང་བཞིན་གྱིས་མྱ་ངན་ལས་འདས་པ་ཡིན་ཏེ། གཟུང་བ་དང་འཛིན་པ་དང་བརྗོད་པར་བྱ་བ་དང་རྗོད་པར་བྱེད་པ་སོགས་ཀྱིས་ཁྱད་པར་དུ་བྱར་མེད་པའི་རྟོག་པ་ཙམ་ཡིན་པའི་ཕྱིར། འདིས་ནི་ཁམས་གསུམ་གྱི་སེམས་དང་སེམས་ལས་བྱུང་བ་ཐམས་ཅད་འཁོར་བར་བསྟན་ཏོ། ། གཞན་ཡང་ཆོས་ཉིད་ཀྱིས་རབ་ཏུ་ཕྱེ་བའི་མྱང་འདས་ཀྱི་མཚན་ཉིད་ནི། གཟུང་བ་དང་འཛིན་པ་གཉིས་དང་བརྗོད་པར་བྱ་བ་དང་རྗོད་པར་བྱེད་པ་སོགས་ཐམས་ཅད་ཀྱིས་ཁྱད་པར་དུ་བྱར་མེད་པའི་སྟོང་པ་ཉིད་དུ་རོ་གཅིག་པའི་ཕྱིར་རོ། ། འཁོར་བའི་མཚན་ཉིད་སྒྲུབ་པ་ནི། གཟུང་འཛིན་གཉིས་སུ་སྣང་བ་ནི་ཆོས་ཅན། འཁྲུལ་པ་ཡིན་ཏེ། དོན་ལ་མེད་པའི་གཟུང་འཛིན་གཉིས་སུ་སྣང་བའི་ཕྱིར།
དཔེར་ན་ཟླ་བ་གཉིས་སྣང་བཞིན་ནོ། ། གཉིས་སྣང་དེ་ཉིད་ཀུན་ནས་ཉོན་མོངས་པའི་རྒྱུ་ཡང་ཡིན་ཏེ། གཉིས་སུ་སྣང་བ་ལ་བརྟེན་ནས་གཉིས་སུ་ཞེན་པ་སྐྱེ་ལ་དེ་ལ་བརྟེན་ནས་ཆགས་སོགས་སྐྱེ་བའི་ཕྱིར་རོ། ། དཔེར་ན་སྒྱུ་མའི་གླང་པོ་ཆེར་སྣང་བ་དང༌། རྨི་ལམ་དུ་རྟ་གླང་སྣང་བ་སོགས་ལ་རྟེན་ནས་ཞེན་པ་སྐྱེས་ཏེ་ཀུན་ནས་ཉོན་མོངས་པ་འབྱུང་བ་བཞིན་ནོ། ། འཁྲུལ་པའི་གཏན་ཚིགས་གཉིས་པ་སྟོན་པ་ནི། ཡོད་པའི་བདག་མེད་མི་སྣང་བའི་ཕྱིར་ཡང་འཁྲུལ་པར་གྲུབ་བོ། ། དཔེར་ན་ཡོད་པའི་ཐོ་ཡོར་མི་འཛིན་པ་མེད་པའི་མིར་འཛིན་པ་བཞིན་ནོ། ། དོན་ལ་མེད་པ་དང་སྣང་ཙམ་དུ་ཡོད་པ་ཡ་བྲལ་བ་ལས་འཁྲུལ་པ་མི་སྐྱེ་བས་འཁྲུལ་པ་སྐྱེ་བ་ལ་གཉིས་ཀ་ཚོགས་དགོས་པར་བསྟན་པ་ནི། མེད་པ་འབའ་ཞིག་ལའང་ཡོད་པར་འཛིན་པའི་འཁྲུལ་པ་མི་འབྱུང་སྟེ།
མེད་པ་ལ་མེད་པ་ཉིད་དུ་འཛིན་པ་ནི་མ་ནོར་བ་ཡིན་པའི་ཕྱིར་རོ། ། ཡོད་པ་འབའ་ཞིག་ལ་ཡོད་པར་འཛིན་པའི་འཁྲུལ་པ་མི་འབྱུང་སྟེ། ཡོད་པ་ལ་ཡོད་པར་འཛིན་པ་འཁྲུལ་པ་མ་ཡིན་པའི་ཕྱིར་རོ། ། དེས་ན་དོན་ལ་མེད་པ་དང་སྣང་ཙམ་དུ་ཡོད་པའི་གཉིས་ཚོགས་ལས་དོན་ལ་མེད་པ་ལ་ཡོད་པར་འཛིན་པ་སྐྱེ་དགོས་སོ། ། དོན་ལ་མེད་པ་དང་སྣང་ཙམ་དག་ལས་གང་ཡང་རུང་བ་ཞིག་མེད་ན་མེད་པ་ལ་ཡོད་པར་འཛིན་པའི་འཁྲུལ་པ་མི་འབྱུང་ངོ༌། ། དེ་བཞིན་དུ་གཟུང་འཛིན་གཉིས་མེད་ཀྱང་གཉིས་སུ་སྣང་བའི་འཁྲུལ་པ་མེད་ན་རྒྱུ་མེད་པས་ཀུན་ནས་ཉོན་མོངས་འབྱུང་བ་ཡང་མི་འཐད་དོ། ། འཁྲུལ་པ་མེད་ན་འཁྲུལ་པའི་གཉེན་པོ་མ་འཁྲུལ་བ་ཡང་མེད་པས་དེ་ལས་བྱུང་བའི་རྣམ་པར་བྱང་བ་ཡང་མི་འཐད་དོ། ། གལ་ཏེ་འཁོར་འདས་གཉིས་གྲུབ་ན་གཅིག་གམ་ཐ་དད་ཅེ་ན། འཁོར་འདས་གཉིས་པོ་དེ་དག་ནི་ཆོས་ཅན། གཅིག་ནི་མིན་ཏེ།
མྱང་འདས་དོན་ལ་ཡོད་པ་དང་འཁོར་བ་དོན་ལ་མེད་པ་དག་གི་ཁྱད་པར་ཡོད་པའི་ཕྱིར། ཇི་ལྟར་འཁོར་བ་དོན་ལ་མེད་ཅེ་ན། དོན་དམ་པར་གཟུང་འཛིན་མེད་ལ། དེ་མེད་པས་འཁོར་བར་འཇོག་པའི་ཆོས་མེད་པའི་ཕྱིར་རོ། ། འཁོར་འདས་ངོ་བོ་སོ་སོ་བ་ཡང་མིན་ཏེ། མྱ་ངན་ལས་འདས་པ་ནི་འཁོར་བའི་ཆོས་མེད་པ་ཙམ་གྱིས་རབ་ཏུ་ཕྱེ་བའི་ཕྱིར། མདོ་སྡེའི་རྒྱན་ལས། དེ་ཕྱིར་ཐར་པ་ནོར་བ་ཟད་ཙམ་ཡིན། ། ཞེས་བཤད་པ་ལྟར་རོ། ། གཉིས་པ་འཁོར་འདས་གཉིས་རྒྱས་པར་བཤད་པ་ལ་གཉིས་ཏེ།
འཁོར་བའི་ཆོས་རྒྱས་པར་བཤད་པ་དང༌། མྱང་འདས་ཀྱི་ཆོས་རྒྱས་པར་བཤད་པའོ། ། དང་པོ་ལ་ཡང་གཉིས་ལས། སྤྱིར་བསྟན་པ་ནི། རྣམ་པ་དྲུག་གིས་འཁོར་བའི་ཆོས་དག་ལ་ཐོས་བསམ་གྱིས་གཏན་ལ་ཕབ་པའི་སྒོ་ནས་འཇུག་པ་བླ་ན་མེད་པ་ཡིན་ཏེ། མཚན་ཉིད་དང་གྲུབ་པའི་ཚུལ་ངེས་པར་བྱེད་པ་དང༌། གཅིག་དང་ཐ་དད་མིན་པའི་ཚུལ་དང༌། གནས་ཐུན་མོང་དང་ཐུན་མོང་མིན་པ་གཉིས་སུ་རྣམ་པར་གཞག་པ་དང༌། གཟུང་བ་དང་འཛིན་པར་སྣང་བ་མེད་པ་ལ་རབ་ཏུ་འཇུག་པ་རྣམ་པ་དྲུག་གིས་བསྟན་ཏོ། ། ཆོས་རྣམ་པ་དྲུག་པོ་འདི་དག་གི་སྒོ་ནས་འཁོར་བའི་ཆོས་ཐོས་བསམ་གྱིས་གཏན་ལ་ཕབ་པས་འཁོར་བའི་ཆོས་ཇི་སྙེད་ཕྱིན་ཅི་མ་ལོག་པར་རྟོགས་པས་འཇུག་པ་བླ་ན་མེད་པ་ཞེས་བསྟན་ཏོ། །
གཉིས་པ་སོ་སོར་བཤད་པ་ལ་དྲུག་ཏུ་བསྟན་པ་དེ་ལ། མཚན་ཉིད་དང་གྲུབ་པའི་ཚུལ་དང་གཅིག་དང་ཐ་དད་མིན་པ་གསུམ་ནི་མདོར་བསྟན་དུ་ཇི་ལྟར་བསྟན་པ་བཞིན་དུ་ཤེས་པར་བྱའོ། ། བཞི་པ་དང་ལྔ་པ་གནས་ཐུན་མོང་དང་ཐུན་མོང་མ་ཡིན་པ་ནི། གང་ཞིག་འཁོར་བ་དང༌། གནས་གང་དུ་འཁོར་བ་དེ་ནི་འཁོར་བའི་ཆོས་ཀུན་ཏུ་ཁྱབ་པར་གནས་པ་སྟེ། གནས་ནི་ཁམས་སོ། ། དེ་ལ་རྟེན་སྣོད་ཀྱི་ཁམས་དང་བརྟེན་པ་སེམས་ཅན་གྱི་ཁམས་དང་གཉིས་སོ། ། སྣོད་ཀྱི་ཁམས་ནི་ཆོས་ཅན། ཐུན་མོང་བའི་ཆོས་ཡིན་ཏེ། བག་ཆགས་མཐུན་པར་སད་པའི་སེམས་ཅན་རྣམས་ལ་ཐུན་མོང་བ་ལྟ་བུར་རྣམ་པར་རིག་པ་ལ་ཐུན་མོང་དུ་སྣང་བའི་ཕྱིར།
ལྟ་བུའི་སྒྲས་ནི་བག་ཆགས་མཐུན་པར་སད་པ་ལ་ཐུན་མོང་གི་ཐ་སྙད་བྱེད་པ་ཡིན་གྱི་གནས་ཚུལ་ལ་མེད་པར་སྟོན་ཏོ། ། ཡང་ན་ཐུན་མོང་གི་ཆོས་ཡིན་ཏེ། བག་ཆགས་མཐུན་པར་སད་པའི་རྣམ་པར་རིག་པ་ལ་ཐུན་མོང་དུ་སྣང་བའི་ཕྱིར། དཔེར་ན་ཐུན་མོང་དུ་སྣང་བའི་ཡུལ་ལྟར་རོ། ། བརྟེན་པ་སེམས་ཅན་གྱི་ཁམས་ནི་གཉིས་ཏེ། ཐུན་མོང་གི་ཆོས་དང་ཡང་ཐུན་མོང་མིན་པའི་ཆོས་སོ། ། ཐུན་མོང་དང་ཐུན་མོང་མིན་པ་གཉིས་ཡོད་པ་དེ་ལ་ཐུན་མོང་ནི། སེམས་ཅན་གྱི་སྐྱེ་བ་དང༌། ལུས་དང་ངག་གི་རྣམ་པར་རིག་བྱེད་ཀྱི་ཐ་སྙད་དང༌། གང་ཟག་གཞན་གྱིས་རྗེས་སུ་གཟུང་བ་དང༌།
ཚར་གཅད་པ་དང༌། གཞན་ལ་ཕན་པ་དང༌། གནོད་པ་དང༌། ཐོས་སོགས་ཀྱི་ཡོན་ཏན་དང༌། ཆགས་སོགས་ཀྱི་སྐྱོན་རྣམས་ནི་ཆོས་ཅན། ཐུན་མོང་བའི་ཆོས་ཡིན་ཏེ། ཕན་ཚུན་གཅིག་གིས་གཅིག་གི་རྒྱུད་དང་འབྲེལ་བའི་རྒྱུ་བྱེད་པ་ཡིན་པའི་ཕྱིར་ཏེ། ཕན་ཚུན་བདག་པོའི་རྐྱེན་བྱེད་པ་ཉིད་ཀྱིས་སོ། ། དེ་ལ་སྐྱེ་བ་ཐུན་མོང་བ་ནི། ལས་ཀྱི་རྒྱུ་བྱས་ཕ་མ་གཉིས་ཀྱིས་ལྷན་ཅིག་བྱེད་པའི་རྐྱེན་བྱས་ནས་ཐུན་མོང་བའི་འབྲས་བུ་འགྲུབ་པ་ལྟ་བུའོ། །
ཐ་སྙད་ཐུན་མོང་བ་ནི། གཞན་གྱི་ལུས་ཀྱི་རྣམ་པར་རིག་བྱེད་ཀྱིས་བསྐུལ་ནས་གཞན་བྱ་བ་ལ་འཇུག་པ་ལྟ་བུ་དང༌། གཞན་གྱི་ངག་གི་རྣམ་པར་རིག་བྱེད་ཀྱིས་བསྐུལ་ནས་གཞན་སྨྲ་བ་ལ་འཇུག་པ་ལྟ་བུ་སྟེ། གཞན་གྱིས་བདག་རྐྱེན་བྱེད་ལ། རང་རྒྱུད་ཀྱི་ཆོས་ཀྱི་རྒྱུའི་གཙོ་བོ་བྱས་ནས་འབྲས་བུ་ཐུན་མོང་བ་འགྲུབ་པ་ལྟ་བུའོ། ། རྗེས་སུ་གཟུང་བ་དང་ཚར་གཅད་ཐུན་མོང་བ་ནི། གང་ཟག་གཞན་གྱིས་རྗེས་སུ་གཟུང་བའི་སྒོ་ནས་ཕ་རོལ་པོ་ལ། གཞན་གྱིས་བདག་རྐྱེན་དང༌། རང་གི་ཆོས་ཀྱི་རྒྱུ་བྱེད་པའི་འབྲས་བུ་ཐུན་མོང་བ་འགྲུབ་པ་ལྟ་བུའོ། ། ཚར་གཅད་ཐུན་མོང་བ་ནི།
གཞན་གྱིས་ཚར་གཅད་པས་གཅིག་གིས་བདག་རྐྱེན་དང༌། གཞན་ལ་དེའི་འབྲས་བུ་གྲུབ་པ་འབྲས་བུ་ཐུན་མོང་བ་དང༌། གཞན་གྱིས་གཞན་ལ་ཕན་པ་བྱེད་པ་དང༌། གནོད་པ་བྱེད་པ་ཡང་གཅིག་གིས་བདག་རྐྱེན་དང༌། གཅིག་གིས་རྒྱུའི་གཙོ་བོ་བྱས་པས་འབྲས་བུ་ཐུན་མོང་བ་འགྲུབ་པ་ལྟ་བའོ། ། འདི་དག་ནི་འབྲས་བུ་ཐུན་མོང་བའི་ལྡོག་པ་ནས་ཐུན་མོང་བར་བསྟན་ཏོ། ། གཉིས་པ་ཐུན་མོང་མིན་པ་ནི། གནས་ཀུན་གཞི་དང༌། རྣམ་པར་རིག་པ་རྣམ་ཤེས་ཚོགས་བདུན་དང༌། སོ་སོའི་བདེ་སྡུག་དང༌།
ལས་སེམས་པ་དང༌། སོ་སོའི་འཆི་འཕོ་དང༌། སོ་སོ་སྐྱེ་བ་དང༌། བཅིངས་པ་དང༌། གྲོལ་བ་རྣམས་ནི་ཆོས་ཅན། ཐུན་མོང་མིན་པ་ཞེས་བྱ་སྟེ། ངོ་བོའི་ཆ་ནས་གང་ཟག་སོ་སོའི་ཐུན་མོང་མིན་པའི་ཆོས་ཡིན་པའི་ཕྱིར། དེ་ནི་གནས་ཐུན་མོང་མིན་པ་ཞེས་བྱའོ། ། ལང་ཀར་གཤེགས་པ་ལས། ཀུན་གཞི་རྒྱ་མཚོ་རྟག་གནས་པ། །
ཡུལ་གྱི་རླུང་གིས་རབ་བསྐྱོད་ནས། ། སྣ་ཚོགས་རྣམ་ཤེས་རྦ་རླབས་རྣམས། ། གང་ཞིག་རབ་ཏུ་འཇུག་པར་འགྱུར། ། རྒྱ་མཚོ་དང་ནི་རྦ་རླབས་རྣམས། ། ཇི་ལྟར་བྱེ་བྲག་མེད་པ་བཞིན། རྣམ་ཤེས་སེམས་ཀྱང་དེ་བཞིན་དུ། ། ཐ་དད་པ་ཡང་མ་དམིགས་སོ། ། ཞེས་སོ། ། ཐུན་མོང་དང་ཐུན་མོང་མིན་པ་བཤད་པ་འདི་དག་གིས་ཀུན་གཞི་ལ་བག་ཆགས་བཞག་ནས་ཐུན་མོང་དང་ཐུན་མོང་མིན་པར་སྣང་བ་འབྱུང་བའི་ཕྱིར་གནས་ཞེས་བསྟན་ཏོ། ། དྲུག་པ་གཟུང་འཛིན་སྣང་བ་མེད་པ་ལ་འཇུག་པ་སྟོན་ལ་གསུམ་སྟེ།
གཟུང་བ་མེད་པར་བསྟན། འཛིན་པ་མེད་པར་བསྟན། བསྟན་པས་གྲུབ་པའི་དོན་ནོ། ། དང་པོ་ལ་གཉིས་ཏེ། ཐུན་མོང་གི་གཟུང་བ་གཞན་མེད་པ་དང༌། ཐུན་མོང་མིན་པའི་གཟུང་བ་གཞན་མེད་པའོ། ། དང་པོ་ནི། ཕྱི་རོལ་གྱི་གཟུང་བ་རི་ལ་སོགས་པར་སྣང་བ་ཆོས་ཅན། རྣམ་པར་ཤེས་པ་ལས་ཕྱི་རོལ་དུ་གྱུར་པའི་དོན་ཡོད་པ་མིན་ཏེ། རང་གི་ཤེས་པ་ཉིད་ཐུན་མོང་བ་ཉིད་དུ་སྣང་བ་ཙམ་ཡིན་པའི་ཕྱིར།
ཤེས་པ་གང་ལས་དོན་གཞན་དུ་མེད་ཅེ་ན། རང་འཛིན་པའི་རྣམ་པར་རིག་པའི་ཆ་ལས་དོན་གཞན་དུ་མེད་དོ། ། གཉིས་པ་ནི། ཐུན་མོང་གི་གཟུང་བ་ལས་ཅིག་ཤོས་ཐུན་མོང་མིན་པའི་གཟུང་བ་གཞན་གྱི་སེམས་ལ་སོགས་པ་རྣམ་པར་རིག་པའི་དོན་ནི། ཐུན་མོང་མིན་པའི་གཟུང་བ་ཡིན་ལ། དེ་གཞན་དུ་མེད་པའི་ཚུལ་ནི། མཉམ་པར་མ་བཞག་པ་དང་བཞག་པའི་སེམས་གཉིས་ཕན་ཚུན་གཅིག་གི་གཟུང་ཡུལ་དུ་གཅིག་འགྱུར་བ་མིན་ཏེ། མཉམ་པར་མ་བཞག་པའི་སེམས་འཛིན་པའི་རྣམ་པར་རིག་པ་ལའང་མཉམ་པར་བཞག་པའི་སེམས་གཟུང་བ་དོན་གཞན་དུ་མེད་ཅིང༌། མཉམ་པར་བཞག་པའི་སེམས་འཛིན་པའི་རྣམ་པར་རིག་པ་ལའང་མཉམ་པར་མ་བཞག་པའི་སེམས་གཟུང་བ་དོན་གཞན་མེད་པའི་ཕྱིར་ཏེ། མཉམ་པར་མ་བཞག་པའི་སེམས་དག་ལ་ནི་རང་གི་བདག་ཉིད་ཀྱི་རྣམ་པར་རྟོག་པ་ཉིད་ཡུལ་དུ་སྣང་བའི་ཕྱིར་དང༌།
མཉམ་པར་བཞག་པའི་སེམས་དག་ལ་ནི་ཏིང་ངེ་འཛིན་དེའི་སྤྱོད་ཡུལ་དུ་གཞན་གྱིས་སེམས་ཀྱི་ངོ་བོར་མི་སྣང་བར་དེའི་གཟུགས་བརྙན་ཙམ་ཞིག་རབ་ཏུ་སྣང་བའི་ཕྱིར་རོ། ། གཉིས་པ་འཛིན་པ་མེད་པ་ནི། ཤེས་པས་ཡུལ་འཛིན་པ་ནི་ཆོས་ཅན། འཛིན་པར་སྣང་བ་དོན་གཞན་མེད་པར་གྲུབ་སྟེ། རང་གི་སེམས་ཉིད་ཡུལ་དུ་སྣང་བར་ཟད་ཀྱི་གཟུང་བར་སྣང་བ་དོན་གཞན་མེད་པར་གྲུབ་པའི་ཕྱིར་རོ། ། གསུམ་པ་ནི། དོན་དམ་པར་གཟུང་འཛིན་གཉིས་མེད་པར་བསྟན་པ་དེ་ལས་ཀྱང་ནི་གཟུང་བ་དང་འཛིན་པར་སྣང་བ་མེད་པ་ལ་འཇུག་པ་གྲུབ་སྟེ། གཟུང་འཛིན་མེད་པར་ཐོས་བསམ་གྱིས་གཏན་ལ་ཕབ་ཅིང་བསྒོམས་པས་གཟུང་འཛིན་གཉིས་སུ་མེད་པའི་དོན་མངོན་དུ་འགྱུར་བའི་ཕྱིར། མདོ་སྡེའི་རྒྱན་ལས། འདི་ལ་དོན་དམ་ཚུལ་གྱིས་ཞི་བ་དང༌། །
སྐྱེ་བ་དེ་གཉིས་ཁྱད་པར་ཅི་ཡང་མེད། ། འོན་ཀྱང་དགེ་བའི་ལས་རྣམས་བྱེད་པ་དག ། སྐྱེ་བ་ཟད་པས་ཞི་བ་ཐོབ་པར་བཤད། ། ཅེས་སོ། ། དོན་དམ་པར་གཟུང་འཛིན་གཉིས་མེད་ན་གཟུང་འཛིན་གཉིས་སུ་སྣང་བ་འདི་རྒྱུ་གང་ལས་བྱུང་ཞེ་ན། ཐོག་མ་མེད་པ་ནས་གཟུང་འཛིན་དུ་མངོན་པར་ཞེན་པའི་བག་ཆགས་ལས་གྲུབ་པ་ཡིན་ཏེ། དེ་ལས་གཟུང་འཛིན་དུ་ཞེན་པ་ཀུན་ནས་ལྡང་བ་གྲུབ་པས་སོ། ། འོ་ན་སྤོང་མི་ནུས་སོ་སྙམ་ན་སྤོང་ནུས་ཏེ། གཟུང་འཛིན་གཉིས་སུ་འཛིན་པ་གནས་ཚུལ་ལ་མ་ཞུགས་ལ། གཟུང་འཛིན་གཉིས་སུ་མེད་པར་རྟོགས་པ་གནས་ཚུལ་ལ་ཞུགས་པའི་ཕྱིར་ཏེ།
གཟུང་འཛིན་གཉིས་སུ་བདེན་པར་ཡོངས་སུ་མ་གྲུབ་པར་གཟུང་འཛིན་གཉིས་མེད་དུ་རབ་ཏུ་གྲུབ་པ་ཡིན་པའི་ཕྱིར་རོ། ། གཉིས་པ་མྱང་འདས་ཀྱི་མཚན་ཉིད་རྒྱས་པར་བཤད་པ་ལ་གཉིས་ཏེ། སྤྱིར་བསྟན་པ་དང༌། སོ་སོར་བཤད་པའོ། དང་པོ་ནི། དོན་རྣམ་པ་དྲུག་གིས་ཆོས་ཉིད་ལ་འཇུག་པ་བླ་ན་མེད་པ་བསྟན་ཏེ། དོན་དྲུག་ཁོང་དུ་ཆུད་པས་མྱ་ངན་ལས་འདས་པའི་ཆོས་མ་ལུས་པ་ཁོང་དུ་ཆུད་པར་འགྱུར་བའི་ཕྱིར། དོན་དྲུག་གང་ཞེ་ན། ཤེས་བྱའི་མཚན་ཉིད་དང༌། ཤེས་བྱའི་གཞི་ཀུན་ཏུ་གནས་པ་དང༌།
ཆོས་ཉིད་ངེས་པར་འབྱེད་པ་དང༌། ཆོས་ཉིད་ལ་མངོན་སུམ་དུ་རེག་པ་དང༌། རྗེས་སུ་དྲན་པ་དང༌། དྲན་པ་དེའི་བདག་ཉིད་ཉེ་བར་སོན་པ་ལ་འཇུག་པས་དོན་དྲུག་བསྟན་ཏོ། ། གཉིས་པ་སོ་སོར་བཤད་པ་ལ། དང་པོ་རྣམ་བྱང་གི་མཚན་ཉིད་ནི། མདོར་བསྟན་གྱི་སྐབས་སུ་ཇི་ལྟར་བསྟན་པ་བཞིན་རིག་པར་བྱའོ། ། གཉིས་པ་རྣམ་བྱང་གི་གནས་ནི། ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་རྣམས་ཐམས་ཅད་ཡིན་ཏེ། འདི་དག་ལ་ཐོས་བསམ་གྱིས་སྒྲོ་འདོགས་བཅད་པ་ལས་རྣམ་བྱང་ཐོབ་དགོས་པའི་ཕྱིར་རོ། །
གསུང་རབ་ཡན་ལག་བཅུ་གཉིས་ལ་སོགས་པའི་མདོ་སྡེ་ཐམས་ཅད་ཀྱང་རྣམ་བྱང་གི་གནས་སུ་བརྗོད་དེ། དེ་དག་ལ་དམིགས་ནས་ལམ་སྒྲུབ་དགོས་པའི་ཕྱོར་རོ། ། གསུམ་པ་ངེས་པར་འབྱེད་པའི་རྟོག་པ་ནི་ཐེག་པ་ཆེན་པོའི་མདོ་སྡེ་ལ་བརྟེན་པའི་ཚུལ་བཞིན་ཡིད་ལ་བྱེད་པའི་ཐོས་པ་དང་བསམ་པ་དང་བསྒོམ་པས་བསྡུས་པའི་སྦྱོར་བ་ཐམས་ཅད་དེ། ཚོགས་སྦྱོར་གཉིས་སོ། ། བཞི་པ་རེག་པ་ནི། འཇིག་རྟེན་ལས་འདས་པའི་ཡང་དག་པའི་ལྟ་བ་ཐོབ་པའི་ཕྱིར་མཐོང་ལམ་གྱིས་མངོན་སུམ་གྱི་ཚུལ་དུ་དེ་བཞིན་ཉིད་མཐོང་སྤང་གི་དྲི་མས་དག་པ་ཐོབ་ཅིང་ཉམས་སུ་མྱོང་བའོ། ། ལྔ་པ་རྗེས་སུ་དྲན་པ་ནི། སྒོམ་ལམ་སྟེ། དེའི་མི་མཐུན་ཕྱོགས་ཀྱི་དྲི་མ་དྲུང་ནས་དབྱུང་བའི་དོན་དུ་མཐོང་ལམ་གྱིས་ཇི་ལྟར་མཐོང་བའི་དོན་ཉིད་ལ་དམིགས་པའི་བྱང་ཆུབ་ཀྱི་ཕྱོགས་ཀྱིས་བསྡུས་པའི་སྒོམ་པའི་ལམ་ཐམས་ཅད་དོ། ། དྲུག་པ་ཉེ་བར་སོན་པ་ལ་གཉིས་ཏེ།
མདོར་བསྟན་པ་དང༌། གནས་གྱུར་རྒྱས་པར་བཤད་པའོ། ། དང་པོ་ནི། ཆོས་དབྱིངས་གོམས་པར་བྱེད་པ་སྒོམ་ལམ། དེའི་བདག་ཉིད་གོམས་པ་མཐར་ཐུག་པའི་གནས་སུ་ཉེ་བར་སོན་པ་ནི་མི་སློབ་ལམ་སྟེ། དེ་བཞིན་ཉིད་དྲི་མ་མེད་པར་གནས་གྱུར་པ་ཐོབ་པའོ། ། གནས་གྱུར་ཐོབ་པ་ན་གཟུང་འཛིན་གཉིས་ཀྱི་སྣང་བ་ནུབ་ནས་ཐམས་ཅད་དེ་བཞིན་ཉིད་ཙམ་དུ་སྣང་བས་ཏེ། དེ་ཡང་གནས་ཡོངས་སུ་གྱུར་པ་ཡོངས་སུ་གྲུབ་པ་ཡིན་ནོ། ། སྐུ་གསུམ་ལ་འཇུག་པ་ལས། དྲི་མེད་དེ་བཞིན་ཉིད་དང་ནི། །
མི་རྟོག་ཡེ་ཤེས་མ་གཏོགས་པ། ། སངས་རྒྱས་རྣམས་ཀྱི་ཆོས་གཞན་ནི། ། འགའ་ཡང་ཡོད་པ་མ་ཡིན་ནོ། ། ཞེས་གསུངས་སོ། ། གཉིས་པ་གནས་གྱུར་རྒྱས་པར་བཤད་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རྣམ་པ་བཅུས་གནས་ཡོངས་སུ་གྱུར་པ་ལ་འཇུག་པ་བླ་ན་མེད་པར་བསྟན་ཏེ། ངོ་བོ་དང༌།
རྫས་དང༌། གང་ཟག་དང༌། ཁྱད་པར་དང༌། དགོས་པ་དང༌། གནས་དང༌། ཡིད་ལ་བྱེད་པ་དང༌། སྦྱོར་བ་དང༌། ཉེས་དམིགས་དང༌། ཕན་ཡོན་ལ་འཇུག་པས་བསྟན་པའོ། ། གཉིས་པ་རྒྱས་པར་བཤད་པ་ལ་བཅུ་ཡོད་པ་དེ་ལས།
དང་པོ་ངོ་བོའམ་རང་བཞིན་ལ་འཇུག་པ་ནི། གློ་བུར་གྱི་དྲི་མ་མི་སྣང་བ་དང༌། དེ་བཞིན་ཉིད་སྣང་བའི་དོན་ཏེ། དེ་བཞིན་ཉིད་དྲི་མ་མེད་པ་གང་ཡིན་པའོ། ། གཉིས་པ་དངོས་པོའམ་རྫས་ལ་འཇུག་པ་ནི། ཐུན་མོང་བ་སྣོད་དང༌། ལུས་ཀྱི་རྣམ་པར་རིག་པའི་དེ་བཞིན་ཉིད་གནས་ཡོངས་སུ་གྱུར་པ་དང༌། ངག་གིས་བསྡུས་པ་མདོ་སྡེའི་ཆོས་ཀྱི་དབྱིངས་ཀྱི་དེ་བཞིན་ཉིད་གནས་གྱུར་པ་དང༌། ཐུན་མོང་མིན་པ་སེམས་ཅན་གྱི་ཁམས་ཀྱི་རྣམ་པར་རིག་པ་སེམས་དང་སེམས་ལས་བྱུང་བའི་དེ་བཞིན་ཉིད་གནས་གྱུར་པའོ། ། གསུམ་པ་གང་ཟག་ལ་འཇུག་པ་ནི།
དེ་བཞིན་ཉིད་དང་པོ་གཉིས་གནས་གྱུར་པའི་འབྲས་བུ་ནི་གཉིས་ལས། སྣོད་དང་ལུས་ཀྱི་དེ་བཞིན་ཉིད་གནས་ཡོངས་སུ་གྱུར་པ་ལས་ཆོས་ཀྱི་སྐུ་འཐོབ་སྟེ་སངས་རྒྱས་ཀྱི་སྤྱོད་ཡུལ་ལོ། ། མདོ་སྡེའི་དེ་བཞིན་ཉིད་གནས་གྱུར་པ་ལས་ནི། ལོངས་སྐུ་འཐོབ་སྟེ། བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་ལོ། ། ཕྱི་མ་སེམས་དང་སེམས་བྱུང་གི་དེ་བཞིན་ཉིད་གནས་གྱུར་པ་ལས་ནི་སྤྲུལ་པའི་སྐུ་འཐོབ་སྟེ། ཉན་ཐོས་དང་རང་སངས་རྒྱས་རྣམས་ཀྱིའང་སྤྱོད་ཡུལ་ལོ། ། བཞི་པ་ཁྱད་པར་ལ་འཇུག་པ་ནི། ཉན་རང་གི་འབྱོར་བ་ལས་ཁྱད་པར་དུ་འཕགས་པའི་གནས་གྱུར་མཐར་ཐུག་པའི་འབྱོར་པའི་ཁྱད་པར་བཞི་སྟེ། སངས་རྒྱས་དང་བྱང་ཆུབ་སེམས་དཔའ་རྣམས་ལ་ཞིང་ཡོངས་སུ་དག་པའི་ཁྱད་པར་དང༌།
ཆོས་སྐུ་ཐོབ་པས་ཤེས་བྱ་ཐམས་ཅད་ལ་གཟིགས་པ་དང༌། ལོངས་སྤྱོད་རྫོགས་པའི་སྐུ་ཐོབ་པས་ཟབ་པ་དང་རྒྱ་ཆེ་བའི་ཆོས་ངོ་མཚར་བ་འདོམས་པ་དང༌། སྤྲུལ་པའི་སྐུ་ཐོབ་པས་གཞན་གྱི་དོན་ལ་དབང་འབྱོར་བ་འཐོབ་པའི་ཁྱད་པར་ལས་ཉན་ཐོས་ལས་ཁྱད་པར་འཕགས་ཏེ། ཉན་རང་ལ་ཁྱད་པར་གྱི་ཆོས་བཞི་པོ་མེད་པའི་ཕྱིར་རོ། ། ལྔ་པ་དགོས་པ་ལ་འཇུག་པ་ནི། བསམ་པ་སངས་རྒྱས་ཐོབ་འདོད་ཀྱི་སྨོན་ལམ་གྱི་ཁྱད་པར་ལས་དང༌། ཐེག་པ་ཆེན་པོ་སྟོན་པའི་གསུང་རབ་ལ་དམིགས་པས་དམིགས་པའི་ཁྱད་པར་ལས་དང༌། རིག་པའི་གནས་ལྔ་ལ་སོགས་པའི་ཤེས་བྱ་རྟོགས་པ་དང༌། སྤང་བྱ་སྤོང་བའི་དོན་དུ་ས་བཅུ་རྣམས་སུ་སྦྱོར་བའི་ཁྱད་པར་ལས་ཉན་རང་ལས་འཕགས་སོ། ། དྲུག་པ་གནས་སམ་རྟེན་ལ་འཇུག་པ་ནི།
གནས་གྱུར་ཐོབ་པའི་རྣམ་པར་མི་རྟོག་པའི་ཡེ་ཤེས་ལ་འཇུག་པ་རྣམ་པ་དྲུག་གིས་ཤེས་པར་བྱས་ཏེ། དམིགས་པ་ཐེག་ཆེན་ལ་འཇུག་པ་དང༌། འགལ་རྐྱེན་མཚན་མ་སྤངས་པ་ལ་འཇུག་པ་དང༌། ཡེ་ཤེས་ལ་ཡང་དག་པར་སྦྱོར་བ་ལ་འཇུག་པ་དང༌། ཡེ་ཤེས་ཀྱི་མཚན་ཉིད་ལ་འཇུག་པ་དང༌། ཡེ་ཤེས་ཀྱི་ཕན་ཡོན་ལ་འཇུག་པ་དང༌། ཡེ་ཤེས་ཡོངས་སུ་ཤེས་པ་ལ་འཇུག་པ་དྲུག་ལས་ཤེས་པར་བྱའོ། ། དེ་ལ་དང་པོ་དམིགས་པ་ཐེག་ཆེན་ལ་འཇུག་པ་ནི། རྣམ་པ་བཞི་སྟེ། ཐོག་མར་ཐེག་པ་ཆེན་པོ་སྟོན་པའི་དགེ་བའི་བཤེས་གཉེན་ལ་བསྟེན་པ་དང༌།
དེས་བསྟན་པའི་ཆོས་དེ་ལ་མོས་པ་དང༌། མོས་པའི་རིགས་པས་ངེས་པ་དང༌། ངེས་པའི་དོན་ཚུལ་བཞིན་ཡིད་ལ་བྱེད་པའི་སྒོ་ནས་ཚོགས་ཡོངས་སུ་རྫོགས་པས་ན་དོན་བཞིས་དམིགས་པ་ལ་འཇུག་གོ ། གཉིས་པ་མཚན་མ་སྤངས་པ་ལ་འཇུག་པ་ནི་རྣམ་པ་བཞི་སྟེ། ཆགས་སོགས་མི་མཐུན་ཕྱོགས་ལ་ཞེན་པའི་མཚན་མ་དང༌། སྤོང་བྱེད་གཉེན་པོ་ལ་ཞེན་པའི་མཚན་མ་དང༌། དམིགས་པ་དེ་བཞིན་ཉིད་ལ་ཞེན་པའི་མཚན་མ་དང༌། ཡུལ་ཅན་རྟོག་པའི་ཆོས་ལ་ཞེན་པའི་མཚན་མ་སྟེ་བཞི་པོ་སྤངས་པས་མཚན་མ་སྤངས་པའི་གནས་གྱུར་ཐོབ་བོ། ། འདིས་ནི་རིམ་པ་ཇི་ལྟ་བ་བཞིན་དུ་ཞེན་པའི་མཚན་མ་དང་པོ་སྤངས་པ་ནི་རགས་པའི་མཚན་མ་སྤངས་པ་ཡིན་ལ། གཉིས་པ་སྤངས་པ་ནི་འབྲིང་དང༌།
གསུམ་པ་སྤངས་པ་ནི་ཕྲ་མོ་དང༌། བཞི་པ་སྤངས་པ་ནི་རིང་དུ་རྗེས་སུ་འབྲེལ་བའི་མཚན་མ་སྤངས་པ་སྟེ། འདི་དག་ནི་མཚན་མ་ཡོངས་ལ་སྤངས་པ་རྣམས་བརྗོད་པ་ཡིན་ནོ། ། རྟོག་པའི་མཚན་མ་ལ་རིང་དུ་རྗེས་སུ་འབྲེལ་པ་ཞེས་བརྗོད་པ་ནི། ས་བདུན་པའི་བར་དུ་རྗེས་སུ་འབྲེལ་པས་དེ་སྐད་ཅེས་བརྗོད་དོ། ། གསུམ་པ་ཡང་དག་པའི་སྦྱོར་བ་ལ་འཇུག་པ་ནི་རྣམ་པ་བཞི་སྟེ། སེམས་ཙམ་ལ་དམིགས་པའི་སྦྱོར་བ་དང༌། ཕྱི་རོལ་གྱི་དོན་མི་དམིགས་པའི་སྦྱོར་བ་དང༌། དོན་ལ་དམིགས་པ་འཛིན་པ་མི་དམིགས་པའི་སྦྱོར་བ་དང༌། གཟུང་འཛིན་གཉིས་ཀ་མི་དམིགས་པའི་དེ་བཞིན་ཉིད་ལ་དམིགས་པའི་སྦྱོར་བས་ཡང་དག་པར་སྦྱོར་རོ། །
བཞི་པ་མཚན་ཉིད་ལ་འཇུག་པ་ནི་རྣམ་པ་གསུམ་གྱིས་བསྟན་ཏེ། དང་པོ་ཆོས་ཉིད་ལ་གནས་པ་ལས་གནས་གྱུར་ཐོབ་པ་ནི། སངས་རྒྱས་ཀྱི་ཡེ་ཤེས་ཆོས་ཅན། ཆོས་ཉིད་ལ་གནས་པ་ཡིན་ཏེ། གཟུང་འཛིན་གཉིས་སུ་མེད་ཅིང་བརྗོད་དུ་མེད་པའི་ཆོས་ཉིད་ལ་རབ་ཏུ་གནས་པའི་ཕྱིར་རོ། ། གཉིས་པ་མི་སྣང་བ་ལས་གནས་གྱུར་ཐོབ་པ་ནི། གཟུང་འཛིན་གཉིས་མི་སྣང་བ་ཡིན་ཏེ། རྟོག་མེད་ཀྱི་གཟུང་འཛིན་གཉིས་དང༌། ཇི་ལྟར་མངོན་པར་བརྗོད་པར་སྣང་བའི་ཡིད་ཀྱི་གཟུང་འཛིན་གཉིས་དང༌། དབང་པོ་དང༌།
ཡུལ་དང༌། རྣམ་པར་རིག་པ་དང༌། སྣོད་ཀྱི་འཇིག་རྟེན་གྱི་སྣང་བ་ནུབ་ནས་ཐམས་ཅད་དུ་སྣང་བ་མེད་པའི་ཕྱར་རོ། ། གཟུང་འཛིན་གཉིས་དང་མངོན་པར་བརྗོད་པ་མི་སྣང་བའི་ཚིག་གིས་ཀུན་བཏགས་མི་སྣང་བར་བསྟན་ལ། ཚིག་ལྷག་མ་རྣམས་ཀྱིས་གཞན་དབང་མི་སྣང་བར་བསྟན་པ་དེ་ལྟ་བས་ན། གཉིས་པོ་ནི་བརྗོད་པ་ཡིན་ནོ་ཞེས་སྦྲེལ་ལོ། ། གང་བརྗོད་ན། གཟུང་འཛིན་གཉིས་མི་སྣང་བར་བསྟན་པས་ནི། གཟུང་འཛིན་གཉིས་བརྟག་ཏུ་མེད་པར་བསྟན་པ་ཡིན་ལ། མངོན་པར་བརྗོད་པར་མི་སྣང་བས་ནི་བསྟན་དུ་མེད་པ་དང༌།
དབང་པོ་མི་སྣང་བས་ནི་མིག་སོགས་གང་ལ་ཡང་མི་གནས་པ་དང༌། ཡུལ་མི་སྣང་བས་ནི་སྣང་བ་མེད་པ་དང༌། རྣམ་པར་རིག་པ་མི་སྣང་བས་ནི་རྣམ་པར་རིག་པ་མེད་པ་དང༌། སྣོད་ཀྱི་འཇིག་རྟེན་མི་སྣང་བས་ནི་གནས་མེད་པ་ཞེས་བྱ་བས་ན། ཡུལ་གང་ཡང་མི་སྣང་བར་སྟོན་པའི་ཚིག་འདིས་ནི་རྣམ་པར་མི་རྟོག་པའི་ཡེ་ཤེས་ཀྱི་མཚན་ཉིད་མདོ་ཇི་ལྟ་བ་བཞིན་དུ་བརྗོད་པ་ཡིན་ནོ། ། གསུམ་པ་སྣང་བ་ལས་ཡེ་ཤེས་ཀྱི་མཚན་ཉིད་བསྟན་པ་ནི། མཉམ་པར་བཞག་ལ་ནི་དེ་བཞིན་ཉིད་འབའ་ཞིག་སྣང་སྟེ། ཆོས་ཐམས་ཅད་ནམ་མཁའ་དཀྱིལ་ལྟར་མཉམ་པར་སྣང་བའི་ཕྱིར། རྗེས་ཐོབ་ལ་ནི་སྣང་བ་བདེན་པ་མེད་པར་སྣང་སྟེ། འདུ་བྱེད་ཐམས་ཅད་སྒྱུ་མ་ལ་སོགས་པ་ལྟ་བུར་སྣང་བའི་ཕྱིར་རོ། །
ལྔ་པ་ཡེ་ཤེས་ཀྱི་ཕན་ཡོན་ལ་འཇུག་པ་ནི་རྣམ་པ་བཞི་སྟེ། རྣམ་པར་མི་རྟོག་པའི་ཡེ་ཤེས་ཆོས་ཅན། ཕན་ཡོན་དང་ལྡན་པ་ཡིན་ཏེ། སྒྲིབ་གཉིས་སྤངས་པས་ཆོས་སྐུ་རྫོགས་པར་ཐོབ་པ་དང༌། ཟག་བཅས་ཀྱི་བདེ་བ་སྤངས་པས་ཟག་མེད་ཀྱི་བདེ་བར་གནས་པ་མཆོག་ཐོབ་པ་དང༌། ཤེས་བྱ་མ་ལུས་པ་གཟིགས་པ་ཉིད་ལ་དབང་འབྱོར་བ་ཐོབ་པ་དང༌། ཟབ་པ་དང་རྒྱ་ཆེ་བའི་ཆོས་ལ་དབང་འབྱོར་བ་ཐོབ་པས་སོ། ། དྲུག་པ་ཡེ་ཤེས་ཡོངས་སུ་ཤེས་པ་ལ་འཇུག་པ་ལ་རྣམ་པ་བཞི་སྟེ། མི་མཐུན་ཕྱོགས་ལྔའི་གཉེན་པོ་བྱེད་ཚུལ་ཡོངས་སུ་ཤེས་པ་དང༌། མི་རྟོག་པ་ལྔ་དང་བྲལ་བའི་མཚན་ཉིད་ཡོངས་སུ་ཤེས་པ་དང༌།
ཉན་རང་ལས་ཁྱད་པར་བྱེད་ཆོས་ལྔ་ཡོངས་སུ་ཤེས་པ་དང༌། ཡེ་ཤེས་ཀྱི་བྱེད་ལས་ལྔ་ཡོངས་སུ་ཤེས་པ་ལས་རིག་པར་བྱའོ། ། དེ་ལ་དང་པོ་གཉེན་པོ་བྱེད་ཚུལ་ཡོངས་སུ་ཤེས་པ་ནི། རྣམ་པར་མི་རྟོག་པའི་ཡེ་ཤེས་དེ་ཆོས་ཅན། ཁྱོད་སྤང་བྱ་ལྔའི་གཉེན་པོ་ཡིན་ཏེ། མེད་པ་འཛིན་པ་རྣམ་པ་ལྔའི་གཉེན་པོ་ཡིན་པའི་ཕྱིར། མེད་པ་འཛིན་པ་ལྔ་ནི། གཟུགས་སོགས་ཀྱི་ཆོས་དང༌། གང་ཟག་དང༌། ཡོངས་སུ་འགྱུར་བ་སྐྱེ་འགག་སོགས་དོན་ལ་མེད་པ་ལ་ཡོད་པར་འཛིན་པ་དང༌།
ཆོས་ཅན་དང་ཆོས་ཉིད་དོན་ལ་ཐ་དད་མེད་པ་ཐ་དད་དུ་ཡོད་པར་འཛིན་པ་དང༌། སྣང་བ་ཙམ་ཐ་སྙད་དུ་མེད་ཅེས་སྐུར་པ་འདེབས་པ་སྟེ་ལྔའོ། ། དང་པོ་བཞི་ནི། དོན་ལ་མེད་པ་ལ་ཡོད་པར་འཛིན་པས་སྒྲོ་འདོགས་ཡིན་ལ། ཕྱི་མ་ནི་སྐུར་འདེབས་སོ། ། ཐམས་ཅད་ཀྱང་མི་བདེན་པ་ལ་ཞུགས་པས་མེད་པར་འཛིན་པ་ཞེས་བསྟན་ཏོ། ། གཉིས་པ་མི་རྟོག་པའི་ཡེ་ཤེས་ཀྱི་མཚན་ཉིད་ཡོངས་སུ་ཤེས་པ་ནི། མི་མཐུན་ཕྱོགས་རྣམ་པ་ལྔ་སྤངས་པའི་རང་གི་མཚན་ཉིད་གཏན་ལ་ཕབ་པ་ཉིད་ཀྱིས་ཤེས་པར་བྱའོ། ། འཇིག་རྟེན་གྱི་ཐ་སྙད་ཀྱི་སྤྲོས་པ་ཡིད་ལ་མི་བྱེད་པས་ཀྱང་མི་རྟོག་ཡེ་ཤེས་སུ་འགྱུར་བ་མིན་ཏེ་བྱིས་པ་ཆུང་ངུའི་ཤེས་པ་བཞིན་ནོ། ། རྟོག་དཔྱོད་ལས་ཡང་དག་པར་འདས་པས་ཀྱང་མིན་ཏེ།
བསམ་གཏན་གཉིས་པ་ཡན་ཆད་ཀྱི་ཤེས་པ་བཞིན་ནོ། ། རྟོག་པ་ཉེ་བར་ཞི་བས་ཀྱང་མིན་ཏེ། འགོག་སྙོམས་བཞིན་ནོ། ། མི་རྟོག་པའི་ངོ་བོ་ཉིད་ཀྱི་དོན་ཡིན་པས་ཀྱང་མིན་ཏེ། མིག་སོགས་དབང་པོ་བཞིན་ནོ། ། རྣམ་པར་རྟོག་པར་མི་བྱའོ་སྙམ་དུ་མངོན་རྟགས་སུ་འཛིན་པས་ཀྱང་མིན་ཏེ། དེ་ནི་མཚན་མར་འཛིན་པ་ཡིན་པའི་ཕྱིར་རོ། ། གསུམ་པ་ཁྱད་པར་བྱེད་ཆོས་ལྔ་ཡོངས་སུ་ཤེས་པ་ནི། འཁོར་འདས་ལ་བླང་དོར་ཐ་དད་དུ་རྣམ་པར་མི་རྟོག་པ་དང༌། སྤངས་རྟོགས་ཉི་ཚེ་བ་མ་ཡིན་པ་ཉིད་དང༌།
སྲིད་ཞི་ལ་མི་གནས་པ་ཉིད་དང༌། གཞན་དོན་དུའང་རྟག་ཏུ་བཞུགས་པས་གཏན་དུ་བ་ཉིད་དང༌། འདིའི་གོང་ན་གཞན་མེད་པས་བླ་ན་མེད་པ་ཉིད་དེ་དེས་ན་ཁྱད་པར་རྣམ་པ་ལྔའོ། ། བཞི་པ་ཡེ་ཤེས་ཀྱི་བྱེད་ལས་རྣམ་པ་ལྔ་ཡོངས་སུ་ཤེས་པ་ནི། རྣམ་པར་རྟོག་པ་མངོན་དུ་རྒྱུ་རིང་དུ་བྱེད་པ་དང༌། ཉན་རང་ལས་ཁྱད་པར་དུ་འཕགས་པའི་ཟག་མེད་ཀྱི་བདེ་བ་སྒྲུབ་པར་བྱེད་པ་དང༌། སྤང་བྱ་ཉོན་མོངས་པ་དང་ཤེས་བྱའི་སྒྲིབ་པ་གཉིས་དང་འབྲལ་བར་བྱེད་པ་སྟེ། དེ་གསུམ་ནི་རིམ་པ་བཞིན་དང་པོ་སྐྱེས་བུ་བྱེད་པའི་འབྲས་བུ། གཉིས་པ་བདག་པོའི་འབྲས་བུ། གསུམ་པ་བྲལ་བའི་འབྲས་བུའོ། །
མཉམ་བཞག་དེའི་རྗེས་ལས་ཐོབ་པའི་ཡེ་ཤེས་ཤེས་བྱའི་རྣམ་པ་ཐམས་ཅད་ལ་འཇུག་པར་བྱེད་པ་ནི་རྒྱུ་མཐུན་གྱི་འབྲས་བུའོ། ། སངས་རྒྱས་ཀྱི་ཞིང་ཡོངས་སུ་སྦྱོང་བར་བྱེད་པ་དང་སེམས་ཅན་ཡོངས་སུ་སྨིན་པར་བྱེད་པ་ནི་སྐྱེས་བུ་བྱེད་པའི་འབྲས་བུའོ། ། རྣམ་པ་ཐམས་ཅད་མཁྱེན་པ་ཉིད་རྒྱུད་ལ་གཏོད་པར་བྱེད་པ་ནི་རྣམ་སྨིན་གྱི་འབྲས་བུའོ། ། དེས་ན་འབྲས་བུ་སྐུ་གསུམ་འགྲུབ་པར་བྱེད་པའི་ལས་ཀྱི་ཁྱད་པར་ལྔའོ། ། བདུན་པ་ཡིད་ལ་བྱེད་པ་ལ་འཇུག་པ་སྟོན་པ་ལ། གཉིས་སྣང་གི་འཁོར་བ་ཡིད་ལ་བྱེད་པའི་ཚུལ། གཉིས་སྣང་སྤོང་བའི་རྣལ་འབྱོར་སྒོམ་པའི་ཚུལ། དེ་ལས་གཉིས་མེད་ཀྱི་ཡེ་ཤེས་འཆར་བའི་ཚུལ་ལོ། ། དང་པོ་ལ། ཡིད་ལ་བྱེད་པའི་ཚུལ་དངོས་དང༌།
དེ་ལ་བརྟེན་ནས་ཡེ་ཤེས་ལ་འཇུག་པར་སྣང་བའོ། ། དང་པོ་ནི། མ་རིག་པ་ལས་གཟུང་འཛིན་གཉིས་སུ་སྣང་བ་ཡིད་ལ་བྱེད་པའི་ཚུལ་ནི། རྣམ་པར་མི་རྟོག་པའི་ཡེ་ཤེས་ལ་འཇུག་པར་འདོད་པའི་བྱང་ཆུབ་སེམས་དཔའ་དེ་ཅི་ནས་ཀྱང་འདི་སྙམ་དུ་ཐོག་མ་མེད་པའི་དུས་ཅན་གྱི་ཡང་དག་པ་མིན་པའི་ཀུན་ཏུ་རྟོག་པ་གཟུང་འཛིན་གཉིས་སུ་སྣང་བ་ཅན་གྱིས་བག་ཆགས་བཞག་པའི་ས་བོན་ཐམས་ཅད་པའི་ཀུན་གཞི་མེད་པའི་གཟུང་འཛིན་གཉིས་སུ་སྣང་བའི་རྒྱུ་དང༌། ཀུན་གཞི་དེ་ལ་བརྟེན་པའི་རྒྱུད་གཞན་ནམ་ཐ་དད་པའི་འཇུག་ཤེས་ནི། དེ་བཞིན་ཉིད་མ་ཤེས་པའི་མ་རིག་པ་ལས་འབྱུང་བ་ཡིན་ཏེ། འབྱུང་བ་དེའི་ཕྱིར། རྒྱུ་ཀུན་གཞི་དང་བཅས་པའི་འབྲས་བུ་གཟུང་འཛིན་གཉིས་སུ་སྣང་བ་ནི། འཁྲུལ་ངོར་སྣང་དུ་ཟིན་ཀྱང་ཇི་ལྟར་སྣང་བ་ལྟར་ཡོད་པ་མིན་ནོ་ཞེས་ཡིད་ལ་བྱེད་དོ། ། གཉིས་སྣང་གིས་ཆོས་ཉིད་ལ་སྒྲིབ་ཚུལ་ཡིད་ལ་བྱེད་པ་ནི།
གཟུང་འཛིན་རྒྱུ་དང་བཅས་པས་སྣང་བ་ནི། གཉིས་མེད་ཀྱི་ཆོས་ཉིད་མི་སྣང་ཞིང༌། གཟུང་འཛིན་གཉིས་པོ་དེ་མི་སྣང་བས་ནི་ཆོས་ཉིད་སྣང་བ་ཡིན་ནོ་ཞེས་ཡིད་ལ་བྱེད་དོ། ། གཉིས་པོ་འདིས་ཡིད་ལ་བྱེད་ཚུལ་དངོས་བསྟན་ཏོ། ། གཉིས་པ་ནི། དེ་ལྟར་ཡིད་ལ་བྱེད་པའི་བྱང་ཆུབ་སེམས་དཔའ་ནི། རྣམ་པར་མི་རྟོག་པའི་ཡེ་ཤེས་ལ་འཇུག་པ་ཡིན་ནོ། ། གཉིས་པ་གཉིས་སྣང་སྤོང་བའི་རྣལ་འབྱོར་སྒོམ་ཚུལ་ནི། གོང་དུ་སེམས་ཙམ་དུ་གཏན་ལ་ཕབ་པ་དེ་ལྟར། གཟུང་འཛིན་གཉིས་མི་དམིགས་པ་ལས་ནི་རྣམ་པར་རིག་པ་ཙམ་དུ་དམིགས་པ་ལ་འཇུག་གོ །
རྣམ་པར་རིག་པ་ཙམ་དུ་དམིགས་པ་ལས་ནི་ཕྱི་རོལ་གྱི་དོན་ཐམས་ཅད་མི་དམིགས་པ་ལ་འཇུག་གོ ། གཟུང་བྱའི་དོན་ཐམས་ཅད་མི་དམིགས་པ་ལས་ནི་ཡུལ་ཅན་འཛིན་པའི་རྣམ་པར་རིག་པ་ཙམ་ཡང་མི་དམིགས་པ་ལ་འཇུག་གོ ། སྦྱོར་ལམ་གྱི་གནས་སྐབས་སུ་གཟུང་འཛིན་གཉིས་པོ་དེ་མི་དམིགས་པ་ལས་ནི་ཟུང་འཛིན་གཉིས་པོས་ཁྱད་པར་དུ་བྱར་མེད་པའི་དེ་བཞིན་ཉིད་ཙམ་དམིགས་པ་ལ་འཇུག་གོ ། གསུམ་པ་དེ་ལས་གཉིས་མེད་ཀྱི་ཡེ་ཤེས་འཆར་བའི་ཚུལ་ནི། དེ་ལས་གཟུང་འཛིན་གཉིས་མི་དམིགས་པའི་དེ་བཞིན་ཉིད་ཙམ་སྣང་བ་གང་ཡིན་པ་དེ་ནི་རྣམ་པར་མི་རྟོག་པའི་ཡེ་ཤེས་ཡིན་ཏེ། གཟུང་འཛིན་གཉིས་ཀྱི་སྤྲོས་པའི་མཚན་མ་ཐམས་ཅད་མ་དམིགས་པས་རབ་ཏུ་ཕྱེ་བའི་ཕྱིར་རོ། ། ཡེ་ཤེས་དེ་ཡང་ཁྱད་པར་གཉིས་དང་ལྡན་པ་སྟེ། ཡུལ་གཟུང་འཛིན་གཉིས་མེད་ཅིང་བློས་ཀྱང་དམིགས་པ་མེད་པ་ཡིན་ནོ། ། བརྒྱད་པ་སྦྱོར་བས་ས་ལ་འཇུག་པ་ནི་རྣམ་པ་བཞི་སྟེ། གཟུང་འཛིན་གཉིས་མེད་ཀྱི་དོན་མངོན་སུམ་དུ་མ་རྟོགས་ཀྱང༌།
མོས་པའི་སྒོ་ནས་སྦྱོར་བ་ནི། མོས་པས་སྤྱོད་པའི་ས་ལ་སྟེ། དེ་ནི་ངེས་པར་འབྱེད་པའི་ཆ་དང་མཐུན་པའི་སྐབས་སོ། ། རབ་ཏུ་རྟོགས་པའི་སྦྱོར་བ་ནི་ས་དང་པོ་སྟེ། དེ་ནི་ཆོས་ཉིད་ལ་མངོན་སུམ་དུ་རེག་པའི་གནས་སྐབས་སོ། ། སྒོམ་པའི་སྦྱོར་བ་ནི། ཡོངས་སུ་མ་དག་པའི་ས་དྲུག་གི་གནས་སྐབས་ཏེ། ས་གཉིས་པ་ནས་བདུན་པའི་བར་རོ། ། དེ་དག་གི་གནས་སྐབས་ནི་མ་དག་པ་ཞེས་བྱ་སྟེ། མི་འདོད་བཞིན་དུ་སྤྲོས་པའི་མཚན་མ་འབྱུང་བའི་ཕྱིར།
ཡོངས་སུ་དག་པ་ནི་དག་པས་གསུམ་སྟེ། སྤྲོས་པའི་མཚན་མས་ཀུན་ཏུ་མི་སྤྱོད་པའི་ཕྱིར། ས་ལྷག་མ་དགུ་པོའི་གནས་སྐབས་དེ་ནི་རྗེས་སུ་དྲན་པའི་སྐབས་སོ། ། མཐར་ཐུག་པའི་སྦྱོར་བ་ནི། སངས་རྒྱས་ཀྱི་ས་ལ་སྦྱོར་བ་སྟེ། ལྷུན་གྱིས་གྲུབ་པར་སངས་རྒྱས་ཀྱི་མཛད་པ་རྒྱུན་མི་འཆད་པར་འཐོབ་པའི་ཕྱིར་ཏེ། སྦྱོར་བ་དེ་ཡང་སྒྲིབ་པ་མ་ལུས་པར་སྤངས་པའི་ཡེ་ཤེས་དེའི་བདག་ཉིད་དུ་ཉེ་བར་སོན་པའི་གནས་སྐབས་སོ། ། དགུ་པ་ཉེས་དམིགས་ལ་འཇུག་པ་བསྟན་པ་ནི། སྒྲིབ་པ་སྤངས་པའི་གནས་ཡོངས་སུ་གྱུར་པའི་ཡེ་ཤེས་མེད་པའི་ཉེས་དམིགས་རྣམ་པ་བཞི་སྟེ། སྒྲིབ་པ་སྤངས་པའི་གནས་ཡོངས་སུ་གྱུར་པ་མེད་ན།
ཉོན་མོངས་པ་མི་འཇུག་པའི་རྟེན་མེད་པའི་ཉེས་པ་ཡོད་དེ། ཉོན་མོངས་པ་མི་འཇུག་པའི་རྟེན་ནི་སྒྲིབ་པ་སྤངས་པའི་ཡེ་ཤེས་ཡིན་ལ། གནས་གྱུར་མེད་ན་སྒྲིབ་པ་སྤངས་པ་མི་རུང་བའི་ཕྱིར་རོ། ། སྒྲིབ་པ་སེལ་བྱེད་ཀྱི་ལམ་འཇུག་པའི་རྟེན་མེད་པའི་ཉེས་པ་ཡོད་དེ། གནས་གྱུར་མེད་ན་སྒྲིབ་པ་དག་པ་མི་རུང་བས་དྲི་མ་སེལ་བྱེད་ཀྱི་ལམ་མི་རུང་བའི་ཕྱིར་རོ། ། མྱ་ངན་ལས་འདས་པའི་གང་ཟག་གདགས་པའི་གཞི་མེད་པའི་ཉེས་པ་ཡོད་དེ། མྱ་ངན་ལས་འདས་པའི་གང་ཟག་ནི་དྲི་མ་མེད་པའི་གནས་གྱུར་ཐོབ་པ་ལ་གདགས་པའི་ཕྱིར་རོ། ། བྱང་ཆུབ་གསུམ་གྱི་ཁྱད་པར་གདགས་པའི་གཞི་མེད་པའི་ཉེས་པ་ཡང་ཡོད་དེ། བྱང་ཆུབ་གསུམ་ནི་གནས་གྱུར་གྱི་ཁྱད་པར་ལས་ཕྱེ་བའི་ཕྱིར་རོ། ། བཅུ་པ་ཕན་ཡོན་ལ་འཇུག་པ་ནི།
གནས་ཡོངས་སུ་གྱུར་པ་ཡོད་ན་ཕན་ཡོན་རྣམ་པ་བཞི་ཡོད་པ་ཉིད་རིག་པར་བྱ་སྟེ། ཉེས་དམིགས་ལས་བཟློག་པས་བསྟན་པ་དག་གོ ། བཞི་པོ་གང་ཞེ་ན། རྟེན་གཉིས་འཐད་པ་དང༌། གང་ཟག་གཉིས་འཐད་པ་སྟེ་བཞིའོ། ། དེ་ལྟར་དོན་བཅུས་གནས་ཡོངས་སུ་གྱུར་པ་བསྟན་ཟིན་ཏོ། ། གསུམ་པ་འཁོར་འདས་གཉིས་པོ་མཚོན་པའི་དཔེ་ལ། དང་པོ་འཁོར་བ་མཚོན་པ། གནས་ཚུལ་ལ་མེད་པའི་གཟུང་འཛིན་གཉིས་སྣང་བའི་དཔེ་ནི། སྒྱུ་མ་དང༌།
རྨི་ལམ་དང༌། ཆུ་ཟླ་ལ་སོགས་པ་ཡིན་ཏེ། གནས་ཚུལ་ལ་མེད་ཀྱང་འཁྲུལ་ངོར་སྣང་བའི་ཕྱིར། གནས་ཡོངས་སུ་གྱུར་པའི་གཞི་རང་བཞིན་གྱིས་མྱ་ངན་ལས་འདས་པའི་དཔེ་ནི། ནམ་མཁའ་དང༌། གསེར་དང༌། ཆུ་ལ་སོགས་པ་ཡིན་ནོ། ། དེ་ལ་ནམ་མཁའ་ནི་སྤྲིན་དང་བཅས་ཀྱང་ནམ་མཁའ་སྤྲིན་དང་སྤྲིན་ཀྱང་ནམ་མཁའི་ངོ་བོ་མིན་པས་འབྲལ་རུང་གི་ཚུལ་དུ་ཡོད་པའི་ཕྱིར། ནམ་མཁའ་སྤྲིན་གྱི་རང་བཞིན་གྱིས་དག་སྤྲིན་ནམ་མཁའི་རང་བཞིན་གྱིས་དག་པས། རང་བཞིན་གྱིས་རྣམ་པར་དག་པ་ཞེས་བརྗོད་པ་ཡིན་ནོ། །
ལྷག་མ་གསེར་གཡའ་དང་བཅས་པ་དང༌། ཆུ་རྙོག་མ་དང་བཅས་པ་ལའང་དེ་བཞིན་དུ་རིག་པར་བྱ་བ་ཡིན་ནོ། ། ཡང་ན་གནས་ཡོངས་སུ་གྱུར་པའི་དཔེ་ནི། སྔར་རང་བཞིན་གྱིས་རྣམ་པར་དག་པ་ཡིན་ཡང་གློ་བུར་གྱི་དྲི་མ་དང་བཅས་པས་མ་དག་པ་ཡིན་ལ། ཕྱིས་རང་བཞིན་གྱིས་རྣམ་པར་དག་པ་ཉིད་གློ་བུར་གྱི་དྲི་མས་རྣམ་པར་དག་པས། གནས་གྱུར་ཐོབ་པར་བརྗོད་པ་ཡིན་ཏེ། དཔེར་ན་ནམ་མཁའ་སྔར་རང་བཞིན་གྱིས་རྣམ་པར་དག་པ་ཕྱིས་སྤྲིན་རྣམ་པར་དག་པ་དང༌། གསེར་དང་ཆུ་ལ་སོགས་པ་གཡའ་དང་རྙོག་མ་དང་བྲལ་བའི་ཚུལ་ཇི་ལྟ་བ་བཞིན་ནོ། ། ཆོས་དང་ཆོས་ཉིད་རྣམ་པར་འབྱེད་པའི་འགྲེལ་པ་བསྟན་ཟིན་ཏོ། ། རྒྱུ་བླ་དང༌།
ཆོས་དང་ཆོས་ཉིད་རྣམ་པར་འབྱེད་པ་འདི་གཉིས་སྔོན་ཡུན་རིང་དུ་ནུབ་པ་ལས་ཕྱིས་པཎྜི་ཏ་བྱམས་པ་མགོན་པོའི་སློབ་མ་ཨ་ཎ་རཀྵི་ཏས་ཙན་དན་གྱི་མཆོད་རྟེན་བང་རིམ་བཞི་པ་སྒྲ་དང་འོད་འབྱུང་བ་ཞིག་ལས་བཏོན་པ། བླ་མ་སཛྫ་ནས་ཞུས་ཏེ། སྲས་མ་ཧཱ་ཛ་ན་ལ་བྱིན་ནོ། ། འདི་སྐ་ཅོག་གི་དུས་ན་མེད་པ་ཕྱིས་བསྒྱུར་བ་ཡིན་ནོ། ། མི་ཕམ་གསུང་རབ་ལྷ་ཡི་རྔ་བོ་ཆེ། ། ཟབ་མོའི་གསུང་རབ་སྟོན་པ་སྙན་པའི་སྒྲ། ། ས་གསུམ་ཁྱོན་དུ་གྲགས་པའི་འོད་འབར་ཞིང༌། ། མཁས་པའི་དེད་དཔོན་འཇུག་ངོགས་ཆུ་གཏེར་ཆེ། ། ལེགས་བཤད་དྲི་བསུང་ལྡན་པ་པད་མོའི་མཚོ། ། རྣམ་དཔྱོད་ཉི་མོར་བྱེད་པའི་འོད་ཟེར་གྱིས། །
དགོངས་དོན་གེ་སར་སྙིང་པོ་རྣམ་ཕྱེ་ཞིང༌། ། ཐར་པའི་གྲོང་ཁྱེར་ལམ་བཟང་སྟོན་མཛད་པ། ། གཞུང་ལུགས་པད་རྫིང་ལུང་རིགས་རྦ་རླབས་གཡོ། ། དོན་ཟབ་དྲི་ལྡན་མཁས་པའི་བུང་བ་ཡིས། ། ནམ་ཡང་མི་འདོར་རྣམ་དཔྱོད་ཡིད་འཛིན་ཅིང༌། ། དཔག་ཡས་འབྱོར་པའི་ཡོན་ཏན་མི་ཟད་པ། ། རྣམ་བཤད་འདི་ནི་སྔོན་མེད་གངས་ཆེན་མཚོ། ། ཟབ་དོན་སྙན་པའི་སྒྲ་ཡི་ཆུ་རིས་གཡོ། ། ཚུལ་འདི་མང་ཐོས་ཆུ་ཡི་ཁུར་ལྡན་ཞིང༌། ། སྒྲ་ཚད་ཟུང་གི་འདབ་མ་རབ་བསྐྱོད་པས། །
གཞུང་ལུགས་རྒྱ་མཚོའི་ཕ་རོལ་བགྲོད་གྱུར་པ། ། སྨྲ་བའི་དབང་པོ་རོང་སྟོན་གཞུང་བརྒྱ་པ། ། བློ་གྲོས་ཀླུ་ཡི་དབང་པོས་སྔོན་མེད་སྤེལ། ། འདི་སྦྱར་དགེ་ཚོགས་རབ་བྱམས་རྒྱ་མཚོའི་ཁྱོན། ། ཞིང་གི་རྡུལ་སྙེད་གྲངས་ལྡན་ཐོབ་པ་ཡིས། ། རྣམ་མང་འགྲོ་བ་གངྒཱའི་རྡུལ་སྙེད་རྣམས། ། དལ་འབྱོར་ལུས་ཀྱི་པདྨོའི་མཚོ་སྐྱེད་ཅིང༌། ། ཡོན་ཏན་འབྱོར་པས་བློ་གྲོས་གཏམས་གྱུར་ནས། ། ཀུན་མཁྱེན་ཡེ་ཤེས་རྒྱ་མཚོར་འཇུག་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
