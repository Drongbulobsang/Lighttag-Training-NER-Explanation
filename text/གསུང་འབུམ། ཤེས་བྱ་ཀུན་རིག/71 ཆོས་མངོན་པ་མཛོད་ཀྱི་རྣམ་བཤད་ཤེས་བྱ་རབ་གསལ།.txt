གསུང་འབུམ། ཤེས་བྱ་ཀུན་རིག
པོད ༧༡
ཆོས་མངོན་པ་མཛོད་ཀྱི་རྣམ་བཤད་ཤེས་བྱ་རབ་གསལ།
༄༅། །ཆོས་མངོན་པ་མཛོད་ཀྱི་རྣམ་བཤད་ཤེས་བྱ་རབ་གསལ་ཞེས་བྱ་བ་བཞུགས་སོ།།
༈ མངོན་པ་མཛོད་ཀྱི་རྣམ་བཤད་ཤེས་བྱ་རབ་གསལ་ཞེས་བྱ་བ། ཐུགས་རྗེའི་མཁྱེན་ཡངས་སྟོབས་བཅུའི་སྟོབས་ལྡན་ཞིང༌། ། མ་ལུས་བདུད་སྡེའི་དཔུང་ལས་རྣམ་པར་རྒྱལ། ། ཕུན་ཚོགས་ངག་གི་སྤོབས་པ་སྩོལ་མཛད་པ། ། ལྷག་པའི་ལྷ་ལ་གཙུག་གི་ནོར་བུས་འདུད། ། ཚོགས་གཉིས་དཀྱིལ་འཁོར་ཆ་ཤས་ཡོངས་རྫོགས་ཤིང༌། ། མཐའ་ཡས་འགྲོ་བློའི་ཀུ་མུད་རྒྱས་པའི་གཉེན། ། མ་ལུས་མཁྱེན་པའི་ཟླ་འོད་རབ་རྒྱས་པ། ། ཆོས་མངོན་སྟོན་པ་དེ་ལ་ཕྱག་འཚལ་ལོ། །
ཆོས་རྒྱུན་ཏིང་འཛིན་དྲི་མེད་བདུད་རྩིའི་ཆུ། ། མཁྱེན་པའི་ཆུ་འཛིན་རོལ་པས་ལེགས་བཟུང་ཞིང༌། ། ཆོས་མངོན་ཤེས་བྱའི་པདྨོ་རྣམ་འབྱེད་པ། ། འཕགས་པ་ཐོགས་མེད་སྨྲ་བའི་ཉི་མར་འདུད། མཁྱེན་པའི་ཆུ་གཏེར་གཏིང་མཐའ་མི་མངོན་ཞིང༌། ། རྨད་བྱུང་སྤོབས་པའི་གློག་འོད་རབ་འཁྱུག་པ། ། གསུང་རབ་སྤྲིན་གྱི་རྔ་སྒྲས་མངོན་མཐོ་བ། ། དབྱིག་གཉེན་སྨྲ་བའི་སྤྲིན་གྱི་དབང་པོར་འདུད། ། མང་དུ་ཐོས་པའི་ཆུ་གཏེར་འགྲམ་ངོགས་སུ། ། ལེགས་བཤད་ངག་གི་རྒྱུད་མང་སྒྱུར་མཛད་ཅིང༌། །
མང་དུ་ཐོས་པའི་གཟི་བརྗིད་འོད་སྟོང་ལྡན། ། དཔལ་ལྡན་བླ་མའི་ཚོགས་རྣམས་རྒྱལ་གྱུར་ཅིག ། མ་ལུས་ཤེས་བྱའི་དཀྱིལ་འཁོར་སྣང་བའི་མཚོ། ། ལེགས་བཤད་འདབ་སྟོང་ཀུན་ནས་རབ་རྒྱས་ཤིང༌། མཁས་པའི་དེད་དཔོན་བློ་ཡི་འཇུག་ངོགས་ཆེ། ། ཆོས་མངོན་མཛོད་ཀྱི་རྣམ་བཤད་བརྩམ་པར་བྱ། ། ལྷག་པ་ཤེས་རབ་ཀྱི་བསླབ་པ་སྟོན་པའི་ཆོས་མངོན་པ་ལ། ཐུན་མོང་མ་ཡིན་པའི་ཆོས་མངོན་པ་བྱང་ཆུབ་སེམས་དཔའ་ཁོ་ནས་བསླབ་པར་བྱ་བ། མངོན་པའི་མདོ་སྟོང་ཕྲག་བརྒྱ་པ་ཞེས་བྱ་བ། བཅོམ་ལྡན་འདས་ཀྱིས་ལེགས་པར་གསུངས་པའི་གླེགས་བམ་དུ་མ་ཞིག་སྤྲང་པོ་ཉི་མའི་དངོས་གྲུབ་ཀྱིས་བསྲེགས་པའི་ལྷག་མ་ཅུང་ཟད་རྙེད་པའི་དོན་བསྡུས་ནས་སྟོན་པ།
ཐོགས་མེད་ཀྱིས་ཐེག་བསྡུས་ཞེས་བྱ་བ་མཛད། རིགས་ཅན་གསུམ་ཀས་བསླབ་པར་བྱ་བ་ཐུན་མོང་གི་ཆོས་མངོན་པ་ནི། ཡུལ་སྣ་ཚོགས་སུ་གང་ཟག་སྣ་ཚོགས་ལ་གསུངས་པའི་གླེགས་བམ་དུ་མ་ཡོད་པའང༌། ཉི་མའི་དངོས་གྲུབ་ཀྱིས་བསྲེགས་པའི་ལྷག་མ་རྣམས་ཀྱི་དོན་ཕྱོགས་གཅིག་ཏུ་བསྡེབས་པ་ས་སྡེ་ལྔ་ཡང་མཛད་དོ། ། བྱེ་བྲག་ཏུ་སྨྲ་བ་རྣམས་ཀྱི་འདོད་ཚུལ་ནི། བཅོམ་ལྡན་འདས་ཀྱིས་མདོ་སྡེ་དང༌། འདུལ་བ་བཞིན་དུ། ཕྱོགས་གཅིག་ཏུ་མངོན་པའི་སྡེ་སྣོད་གསུངས་པ་མེད་ཀྱི། ཡུལ་སྣ་ཚོགས་སུ་གང་ཟག་སྣ་ཚོགས་ལ་ཐོར་བུར་གསུངས་པ་རྣམས་དགྲ་བཅོམ་པ་བདུན་གྱིས་བསྡུས་ནས་མངོན་པ་སྡེ་བདུན་ཞེས་བྱ་བ་མཛད་དོ། ། དེ་དག་གི་དགོངས་པ་འགྲེལ་པའི་དོན་དུ་བྱང་ཕྱོགས་རི་བོ་འབིགས་བྱེད་ཀྱི་གར་མཁན་གྱི་གཙུག་ལག་ཁང་དུ་དགྲ་བཅོམ་པ་ལྔ་བརྒྱ་འདུས་ནས་བྱེ་བྲག་བཤད་མཛོད་ཅེས་བྱ་བ་ཤླཽོ་ཀ་འབུམ་ཡོད་པ་མཛད་དོ། །
དེ་དག་གི་དོན་གཅེས་པ་རྣམས་མདོར་བསྡུས་ཏེ་སྟོན་པ་ལ། སློབ་དཔོན་དབྱིག་གཉེན་གྱིས་མངོན་པ་མཛོད་ཀྱི་བསྟན་བཅོས་འདི་མཛད་དོ། ། འདི་ལ་གསུམ་སྟེ། མཚན་ངོས་བཟུང་ཞིང་བསྒྱུར་བ་དང༌། གཞུང་གི་ཚིག་དོན་བཤད་པ་དང༌། བསྟན་བཅོས་མཐར་ཕྱིན་པའི་བྱ་བའོ། ། དང་པོ་ནི། རྒྱ་གར་གྱི་སྐད་རིགས་བཞི་ལས་སཾ་སྐྲྀ་ཏའི་སྐད་དུ། ཨ་བྷི་དྷརྨ་ཀོ་ཥ་ཀཱ་རི་ཀཱ་ཞེས་པ་སྟེ། བོད་སྐད་དུ་བསྒྱུར་ན།
ཨ་བྷི་ནི་མངོན་པ། དྷརྨ་ཆོས། ཀོ་ཥ་མཛོད། ཀཱ་རི་ཀཱ་ཚིག་ལེའུར་བྱས་པའོ། ། གཉིས་པ་ལ་བཞི་སྟེ། མཆོད་པར་བརྗོད་པ། བཤད་པར་དམ་བཅའ་བ། དགོས་ཆེད་བསྟན་པ། བསྟན་བཅོས་ཀྱི་ལུས་བཤད་པའོ། ། དང་པོ་ནི།
བཅོམ་ལྡན་འདས་གང་ཞིག་ཤེས་བྱ་ཀུན་ལ་ཇི་ལྟ་ཇི་སྙེད་ཀྱི་དོན་མཐོང་བའི་གེགས་སུ་གྱུར་པས་མུན་པ་སྟེ། ཉོན་མོངས་པ་ཅན་དང་ཉོན་མོངས་པ་ཅན་མ་ཡིན་པའི་མི་ཤེས་པ་ཐམས་ཅད་ཕྱིས་མི་སྐྱེ་བའི་ཆོས་ཅན་དུ་བྱས་པས་གཏན་བཅོམ་པ་ཡིན་ལ། གང་ཞེས་པ་སྤྱི་སྒྲ་ཡིན་ཡང་གཏན་བཅོམ་ཞེས་པའི་སྒྲ་དང་འབྲེལ་བས་སངས་རྒྱས་བཅོམ་ལྡན་འདས་ལ་འཇུག་གོ ། ཉན་རང་ཡང་ཕུང་པོ་སོགས་ཀུན་ལ་མུན་པ་བཅོམ་པར་འདོད་མོད་ཀྱི་གཏན་ནས་བཅོམ་པ་ཞེས་བྱ་བ་ནི་མ་ཡིན་ཏེ། ཉོན་མོངས་པ་ཅན་མ་ཡིན་པའི་མི་ཤེས་པ་དང་མ་བྲལ་བའི་ཕྱིར། འདིས་སྤངས་པ་དངོས་སུ་བསྟན་ནས། རྟོགས་པ་ཤུགས་ལ་འཕངས་ཏེ། སྤངས་པ་ནི་རྟོགས་པ་ལ་མི་འཁྲུལ་བའི་ཕྱིར། རང་དོན་གྱི་ཡོན་ཏན་བརྗོད་ནས། གཞན་དོན་གྱི་ཡོན་ཏན་ནི་འཁོར་བ་ཉིད་དུ་ཀུན་ཏུ་ཆགས་པའི་གནས་དང་བརྒལ་དཀའ་བས་འདམ་ལྟ་བུར་གྱུར་པ་དེ་ལས་འགྲོ་བ་རྣམས་དོན་ཇི་ལྟ་བ་བཞིན་ཆོས་སྟོན་པས་དྲངས་པར་མཛད་པ་སྟེ་དོན་གཉིས་དང་ལྡན་པའི་སྟོན་པ་དེ་ལ་ཕྱག་འཚལ་ལོ། །
གཉིས་པ་ནི། དེ་ལྟར་ཕྱག་འཚལ་ནས་བསྟན་བཅོས་རབ་ཏུ་བཤད་པར་བྱའོ། ། བསྟན་བཅོས་གང་ཞེ་ན། ཆོས་མངོན་པ་མཛོད་ཅེས་བྱ་བའོ། ། ཅིའི་ཕྱིར་བསྟན་བཅོས་ཞེས་བྱ་ན། རྒྱུ་ཉོན་མོངས་པ་ལས་འཆོས་ཤིང་འབྲས་བུ་ངན་འགྲོ་དང་སྲིད་པ་ལས་སྐྱོབ་པས་བསྟན་བཅོས་ཏེ། རྣམ་བཤད་རིག་པ་ལས། ཉོན་མོངས་དགྲ་རྣམས་མ་ལུས་འཆོས་པ་དང༌། ། ངན་འགྲོའི་སྲིད་ལས་སྐྱོབ་པར་བྱེད་པ་གང༌། ། འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། །
གཉིས་པོ་འདི་དག་གཞན་གྱི་ལུགས་ལ་མེད། ། ཅེས་སོ། ། ཆོས་མངོན་པ་ཞེས་བྱ་བ་ལ། དོན་དམ་པའི་ཆོས་མངོན་པ་ནི། ཉོན་མོངས་པའི་དྲི་མ་མེད་པ་ཟག་མེད་ཀྱི་ཤེས་རབ་རྗེས་འབྲང་དང་བཅས་པའོ། ། རྗེས་འབྲང་ནི་ཤེས་རབ་དེའི་འཁོར་ཏེ་ཟག་མེད་ཀྱི་ཕུང་པོ་གཞན་དང་བཅས་ཏེ་མངོན་པར་བརྗོད་ཅེས་པའོ། ། དེ་ལ་རྗེས་འབྲང་ནི་མཐོང་སྒོམ་མི་སློབ་ལམ་གྱིས་བསྡུས་པ་ཟག་མེད་ཀྱི་སྡོམ་གཟུགས་དང༌། ཟག་མེད་ཀྱི་ཤེས་རབ་དང༌། ལྷན་ཅིག་པའི་ཚོར་བ་དང༌། འདུ་ཤེས་དང༌།
འདུ་བྱེད་སེམས་པ་སོགས་དང༌། ཡིད་ཤེས་སོ། ། ཆོས་མངོན་པའི་གཙོ་བོ་ཤེས་རབ་ཡིན་པས། སྐབས་འདིར་ཡིད་ཤེས་འཁོར་དུ་བྱས་སོ། ། མྱ་ངན་ལས་འདས་པའི་ཆོས་ཀྱི་མཚན་ཉིད་ལ། མངོན་དུ་ཕྱོགས་པའི་ཕྱིར་ཆོས་མངོན་པའོ། ། བརྡར་བཏགས་པའི་ཆོས་མངོན་པ་ནི་དོན་དམ་པའི་མངོན་པ་དེ་ཐོབ་པར་བྱ་བའི་ཕྱིར་དུ་ཞུགས་པའི་ཟག་བཅས་ཀྱི་ཤེས་རབ་རྗེས་འབྲང་དང་བཅས་པ་གང་ཡིན་པ་དང༌། ཆོས་རྣམས་ཀྱི་རང་དང་སྤྱིའི་མཚན་ཉིད་སྟོན་པའི་བསྟན་བཅོས་གང་ཡིན་པའོ། ། དེ་ལ་འདོད་པ་ན་ཐོས་བསམ་གྱི་ཤེས་རབ་ཡོད་ཅིང་སྒོམ་བྱུང་མེད། གཟུགས་ཁམས་ན་ཐོས་བྱུང་དང་སྒོམ་བྱུང་གི་ཤེས་རབ་ཡོད་ཅིང་བསམ་བྱུང་གི་ཤེས་རབ་མེད།
གཟུགས་མེད་ན་སྒོམ་བྱུང་ཡོད་ཀྱི། གཞན་གཉིས་ཀ་མེད་དོ། ། སྐྱེས་ཐོབ་ནི་ཁམས་གསུམ་ཆར་ན་ཡོད། ཐོས་བསམ་གཉིས་དང་སྐྱེས་ཐོབ་ཀྱི་ཤེས་རབ་ནི་ས་གང་ན་ཡོད་ཀྱང་ཕུང་པོ་བཞི་པ་ཅན་ཡིན་ལ། སྒོམ་བྱུང་གི་ཤེས་རབ་གཟུགས་ན་བསམ་གཏན་གྱི་སྡོམ་གཟུགས་དང་བཅས་པས་ཕུང་པོ་ལྔ་པ་ཡིན། གཟུགས་མེད་ན་གཟུགས་མེད་པས་ཕུང་པོ་བཞི་པ་ཅན་ནོ། ། ཅིའི་ཕྱིར་མཛོད་ཅེས་བྱ་ཞེ་ན། གཞུང་འདིར་མངོན་པ་སྡེ་བདུན་ལ་སོགས་པ་དེ་དག་གི་དོན་གཅེས་པ་རྣམས་བརྗོད་བྱའི་དོན་དུ་ཡང་དག་པར་ཆུད་པའི་ཕྱིར་འདི་ཆོས་མངོན་པ་དེའི་མཛོད་ལྟ་བུ་ཡིན་པའི་ཕྱིར་རམ། ཡང་ན་ཆོས་མངོན་པ་དེ་ལས་འདི་ཕྱུང་བས་འདིའི་གནས་ཆོས་མངོན་པའི་མཛོད་དེ་ཡིན་པས་འདི་ལའང་ཆོས་མངོན་པ་མཛོད་ཅེས་བྱ་སྟེ། རྟེན་གྱི་མིང་བརྟེན་པ་ལ་བཏགས་པའོ། །
གསུམ་པ་དགོས་ཆེད་བསྟན་པ་ནི། ཅིའི་ཕྱིར་ཆོས་མངོན་པ་བསྟན་ཅེ་ན། ཆོས་རྣམས་རབ་ཏུ་རྣམ་འབྱེད་ཀྱི་ཤེས་རབ་མེད་པར་ཉོན་མོངས་པ་རྣམས་ཉེ་བར་ཞི་བར་བྱ་བའི་ཐབས་མེད་དེ། གང་གི་ཕྱིར་ན་ཉོན་མོངས་པ་རྣམས་ནི་མ་རིག་པའི་རྩ་བ་ཅན་ཡིན་པའི་ཕྱིར། ཉོན་མོངས་པ་མ་ཞི་ན་ཉེས་པ་ཅི་ཡོད་ཅེ་ན། ཉོན་མོངས་པ་རྣམས་ཀྱིས་ཀྱང་ལས་བསགས་ནས་འཇིག་རྟེན་པ་རྣམས་སྲིད་པའི་རྒྱ་མཚོ་འདིར་རང་དབང་མེད་པར་འཁྱམས་ཏེ་སྡུག་བསྔལ་སྣ་ཚོགས་ཉམས་སུ་མྱོང་བར་འགྱུར་བ་དེ་བས་ན། ཉོན་མོངས་ཞི་བའི་ཐབས་ཆོས་རབ་ཏུ་རྣམ་འབྱེད་བསྟན་པ་དེའི་ཕྱིར་ཆོས་མངོན་པ་བསྟན་ཏོ། ། དང་པོ་ཉིད་དུ་གང་གིས་གསུངས་ཤེ་ན། འདི་ནི་དང་པོ་སྟོན་པས་གསུངས་ནས་དགྲ་བཅོམ་པ་བདུན་གྱིས་བསྡུས་པ་ཡིན་ཏེ། ཆེད་དུ་བརྗོད་པའི་ཚོམས་བཞིན་ནོ། །
ཞེས་འདོད་དོ་ལོ། ། ཇི་སྐད་དུ། ཡེ་ཤེས་ལས་འཇུག་ཀ་ཏའི་བུས། ། རབ་ཏུ་བྱེད་པ་དབྱིག་བཤེས་ཀྱིས། ། རྣམ་ཤེས་ཚོགས་ནི་ལྷ་སྐྱིད་ཀྱིས། ། ཆོས་ཀྱི་ཕུང་པོ་ཤཱ་རིའི་བུས། ། གདགས་པའི་བསྟན་བཅོས་མོའུ་འགལ་བུས། ། འགྲོ་བའི་རྣམ་གྲངས་གསུས་པོ་ཆེས། ། ཁམས་ཀྱི་ཚོགས་ནི་གང་པོས་བསྡུས། ། ཞེས་སོ། །
ལོ་ཞེས་པ་ནི་མ་རངས་པའི་ཚིག་སྟེ། མངོན་པ་སྡེ་བདུན་ལ་འཁྲུལ་པ་དུ་མ་སྣང་བས། སྟོན་པའི་བཀའ་མ་ཡིན་ཞེས་པའི་དོན་ནོ། ། འོ་ན་སྟོན་པའི་བཀའ་ལ་སྡེ་སྣོད་གསུམ་མ་ཚང་བར་འགྱུར་རོ་སྙམ་ན། མི་འགྱུར་ཏེ། མདོ་སྡེ་དང་འདུལ་བ་ནས་ཆོས་རྣམས་ཀྱི་མཚན་ཉིད་སྟོན་པ་རྣམས་མངོན་པ་ཡིན་པས་སོ་ཞེས་སློབ་དཔོན་དབྱིག་གཉེན་གྱིས་འདོད་དོ། ། བཞི་པ་བསྟན་བཅོས་ཀྱི་ལུས་བཤད་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
ཆོས་མངོན་པས་རབ་ཏུ་ཕྱེ་བར་བྱ་བའི་ཆོས་རྣམས་གང་ཞེ་ན། ཟག་པ་དང་བཅས་པ་དང་ཟག་པ་མེད་པའི་ཆོས་རྣམས་ཏེ་འདི་གཉིས་ཀྱིས་ཆོས་ཐམས་ཅད་བསྡུས་པ་ཡིན་ནོ། ། ཆོས་ཟག་པ་དང་བཅས་པ་གང་ཞེ་ན། ལམ་བདེན་མ་གཏོགས་པའི་འདུས་བྱས་རྣམས་ནི་ཟག་བཅས་ཞེས་བྱ་སྟེ། གང་གི་ཕྱིར་ན་དེ་དག་རྣམས་ལས་ཟག་པ་རྣམས་དམིགས་པའམ་མཚུངས་ལྡན་གྱི་སྒོ་ནས་རྒྱས་པར་འགྱུར་བའི་ཕྱིར། འགོག་ལམ་ལ་དངོས་སུ་ལོག་ཞུགས་ཀྱིས་ཟག་མེད་ལ་དམིགས་ཀྱང་དེ་ལ་དམིགས་པའི་སྒོ་ནས་རྒྱས་པ་མ་ཡིན་ནོ། ། ཆོས་ཟག་མེད་རྣམས་གང་ཞེ་ན། ལམ་གྱི་བདེན་པ་དང་འདུས་མ་བྱས་རྣམ་པ་གསུམ་ཡང་ཡིན་ནོ། ། གསུམ་གང་ཞེ་ན། ནམ་མཁའ་དང་འགོག་པ་གཉིས་ཏེ།
སོ་སོར་བརྟགས་འགོག་དང་སོ་སོར་བརྟགས་མིན་གྱི་འགོག་པའོ། ། འདི་དག་ནི་ཟག་མེད་ཡིན་ཏེ། ཟག་པ་རྒྱས་པར་མི་འགྱུར་བའི་ཕྱིར། འདུས་མ་བྱས་གསུམ་པོ་དེ་ལ་ནམ་མཁའ་ནི། གཟུགས་ཅན་གྱི་སྐྱེ་འགག་སོགས་གང་ལ་ཡང་མི་སྒྲིབ་པ་གོ་འབྱེད་པའི་ཆོས་སོ། ། ནམ་མཁའ་མེད་ན་སྐྱེ་འགག་དང་འགྲོ་འདུག་སོགས་ཀྱི་གོ་སྐབས་མི་རྙེད་ལ། འདི་ཡོད་པས་སྐྱེ་འགག་དང་འགྲོ་འདུག་སོགས་ཀྱི་གོ་རྙེད་པ་ནི་གོ་འབྱེད་པའི་དོན་ནོ། ། གལ་ཏེ་གཟུགས་ཅན་གཅིག་གི་གོ་ས་ན་ནམ་མཁའ་ཡོད་དམ་མེད། ཡོད་ན་གཟུགས་ཅན་གཞན་འཇུག་པའི་གོ་མི་རྙེད་པ་ཇི་ལྟར་ཡིན། གལ་ཏེ་མེད་ན་དང་པོར་སྐྱེ་བའི་གོ་མི་རྙེད་དོ་ཞེ་ན།
ནམ་མཁའ་ཡོད་ཀྱང་དེ་ན་ཡོད་པའི་གཟུགས་ཅན་གྱིས་གོ་བཀག་པ་ཡིན་གྱི། ནམ་མཁས་གོ་མ་ཕྱེ་བ་མ་ཡིན་ནོ། ། གལ་ཏེ་སེམས་དང་སེམས་བྱུང་རྣམས་ཀྱང་ནམ་མཁར་ཐལ། གཟུགས་ཅན་ལ་མི་སྒྲིབ་པའི་ཕྱིར་ཞེ་ན། རྣལ་འབྱོར་པ་མཐུ་ལྡན་གྱི་སེམས་སེམས་བྱུང་གིས་གཞན་གྱི་བྱེད་པ་འཇུག་པ་འགོག་པར་མཐོང་བས་མི་སྒྲིབ་པ་མ་ཡིན་ནོ། ། སོ་སོར་བརྟགས་པའི་འགོག་པ་ནི་ཉོན་མོངས་པའི་ཆོས་གང་དང་བྲལ་བའོ། ། བདེན་པ་བཞིའི་རྣམ་པ་ལ་སོ་སོར་རྟོག་པའི་ཤེས་རབ་ཀྱིས་བརྟགས་པའི་སྟོབས་ཀྱིས་ཐོབ་པས་སོ་སོར་བརྟགས་པའི་འགོག་པ་སྟེ། བར་གྱི་ཚིག་མི་མངོན་པར་བྱས་པའོ། ། དཔེར་ན། བ་ལང་དང་ལྡན་པའི་ཤིང་རྟ་ལ་བ་ལང་གི་ཤིང་རྟ་ཞེས་པ་ལྟ་བུའོ། །
ཅི་ཟག་བཅས་ཐམས་ཅད་ཀྱི་སོ་སོར་བརྟགས་འགོག་གཅིག་ཁོ་ན་ཡིན་ནམ་ཞེ་ན། སོ་སོ་སོ་སོ་ཡིན་ཏེ་ལྡན་པའི་རྫས་རྣམས་ཇི་སྙེད་པ་ལ་བྲལ་བའི་རྫས་རྣམས་ཀྱང་དེ་སྙེད་ཡོད་པའི་ཕྱིར། གཞན་དུ་ན། སྡུག་བསྔལ་མཐོང་སྤང་གི་འགོག་པ་སྔོན་དུ་བྱས་པའི་ཚེ། ཀུན་འབྱུང་མཐོང་སྤང་གི་འགོག་པ་ཡང་མངོན་དུ་བྱས་པར་འགྱུར་ལ། དེ་ལྟ་ན་ལམ་ལྷག་མ་བསྒོམ་པ་དོན་མེད་པར་འགྱུར་རོ། ། སོ་སོར་བརྟགས་མིན་གྱི་འགོག་པ་ནི་སོ་སོར་བརྟགས་འགོག་ལས་གཞན་སོ་སོར་བརྟགས་པ་མིན་པས་ཐོབ་པའི་འགོག་པ་སྟེ། འདུས་བྱས་ཀྱི་ཆོས་མ་འོངས་པ་སྐྱེ་བ་ལ་གཏན་དུ་གེགས་བྱེད་པའོ། ། འོ་ན་འགོག་པའི་སྙོམས་འཇུག་ཀྱང་བརྟགས་མིན་གྱི་འགོག་པར་ཐལ། སེམས་སེམས་བྱུང་མ་འོངས་པ་སྐྱེ་བ་ལ་གེགས་བྱེད་པའི་ཕྱིར་ཞེ་ན།
རེ་ཞིག་སྐྱེ་བ་ལ་གེགས་བྱེད་ཀྱི་གཏན་དུ་མ་ཡིན་ཏེ། འགོག་སྙོམས་ལས་ལྡང་བའི་ཚེ་སེམས་སེམས་བྱུང་སྐྱེ་བའི་ཕྱིར། རི་བོང་རྭའི་སོ་སོར་བརྟགས་མིན་འགོག་པ་ཡང་ཡོད་པར་ཐལ། གཏན་དུ་སྐྱེ་བ་མེད་པའི་ཕྱིར། ཞེ་ན། རྒྱུ་རྐྱེན་ཚང་ན་སྐྱེ་རུང་དུ་ཡོད་པ་ལས་རྒྱུ་རྐྱེན་མ་ཚང་བས་གཏན་དུ་སྐྱེ་བ་མེད་པ་ལ་འདོད་དགོས་ལ། རི་བོང་གི་རྭ་ལ་རྒྱུ་རྐྱེན་ཚང་མ་ཚང་གི་བྱེ་བྲག་གིས་སྐྱེ་མི་སྐྱེ་བཞག་ཏུ་མེད་དོ། ། ངོ་བོ་གང་ཞེ་ན། གནས་སྐབས་ལ་ལར་གཟུགས་གཞན་ལ་བལྟ་ཞིང་ཡིད་ཡེངས་པ་ན་བྱ་རོག་ཏུ་སྣང་བའི་མིག་ཤེས་མི་སྐྱེ་བ་སྟེ། བྱ་རོག་སྣང་རུང་དུ་ཡོད་པ་ན་བལྟ་འདོད་མེད་ལ།
བལྟ་འདོད་ཡོད་དུས་དེ་ཕྱོགས་གཞན་དུ་སོང་བ་ན། བྱ་རོག་ལ་ལྟ་བའི་རྒྱུ་རྐྱེན་མ་ཚང་བས། བྱ་རོག་ལ་ལྟ་བའི་མིག་ཤེས་མི་སྐྱེ་བ་ལྟ་བུའོ། ། ཡང་བསམ་གཏན་ས་དྲུག་ལ་བརྟེན་ནས་མཐོང་ལམ་སྐྱེ་རུང་དུ་ཡོད་པ་ལ། ཉེར་བསྡོགས་ལ་བརྟེན་པའི་མཐོང་ལམ་སྐྱེས་པའི་ཚེ། ས་གཞན་ལ་བརྟེན་པའི་མཐོང་ལམ་མི་སྐྱེ་བའི་ཆོས་ཅན་དུ་གྱུར་པ་ལྟ་བུ་སྟེ། གང་ཟག་གཅིག་གི་རྒྱུད་ལ་མཐོང་ལམ་ལན་དུ་མ་སྐྱེ་བ་ནི་མེད་ལ། གཅིག་ནི་ཉེར་བསྡོགས་ལ་བརྟེན་ནས་སྐྱེ་བའི་ཕྱིར། གཉིས་པ་རྒྱས་པར་བཤད་པ་ལ། གནས་བརྒྱད་ཀྱིས་སྟོན་པའི་དོན་བརྒྱད་ལས།
དང་པོ་ཁམས་བསྟན་པའི་གནས་ཀྱི་དོན་ལ་བཞི་སྟེ། འདུས་བྱས་ཀྱི་རྣམ་བཞག ཕུང་ཁམས་སྐྱེ་མཆེད་ཀྱི་རྣམ་བཞག ཆོས་གསུམ་གྱིས་ཐམས་ཅད་བསྡུས་པར་བསྟན་པ། ཁམས་ཀྱི་རྣམ་པའི་རབ་དབྱེའོ། ། དང་པོ་ནི། ལམ་མ་གཏོགས་པའི་འདུས་བྱས་རྣམས་ཞེས་གསུམ་པའི་འདུས་བྱས་དེ་དག་གང་ཞེ་ན། འདུས་བྱས་ཀྱི་ཆོས་རྣམས་ཀྱང་གཟུགས་དང་ཚོར་བ་ལ་སོགས་པའི་ཕུང་པོ་ལྔ་པོ་དེ་དག་སྟེ། རྒྱུ་དང་རྐྱེན་འདུས་ནས་བྱས་པའི་ཕྱིར། གལ་ཏེ་གཟུགས་ཀྱང་ཡིན་ལ་ཕུང་པོ་ཡང་ཡིན་པས།
གཟུགས་ཀྱི་ཕུང་པོ་ཡིན་ནམ། གཟུགས་དང་འབྲེལ་བའི་ཕུང་པོ་ཡིན་པས་གཟུགས་ཀྱི་ཕུང་པོ་ཡིན། དང་པོ་ལྟར་ན་གཟུགས་རེ་རེ་བ་རྣམས་འདུས་བྱས་མ་ཡིན་པར་ཐལ། གཟུགས་ཀྱི་ཕུང་པོ་ཡང་མ་ཡིན་ལ། ཕུང་པོ་གཞན་བཞི་ཡང་མ་ཡིན་པའི་ཕྱིར། གལ་ཏེ་གཟུགས་ཕུང་ཡིན་ནོ་ཞེ་ན། རེ་རེ་བ་ལ་ཕུང་པོའི་དོན་མེད་དེ། ཕུང་པོའི་དོན་དུ་མ་སྤུངས་པ་ལ་བཤད་པས་སོ། ། ཕྱི་མ་ལྟར་ན། གཟུགས་ལས་ལོགས་ཤིག་ཏུ་གཟུགས་ཀྱི་ཕུང་པོ་མེད་ན།
ཇི་ལྟར་འབྲེལ་པ་བརྗོད་ཅེ་ན། རྡུལ་ཡན་གར་བ་རེ་རེར་གནས་པ་ནི་མེད་ལ། ཟླ་དང་བཅས་པ་ལ་ཕུང་པོའི་སྒྲ་འཇུག་སྟེ། མི་རེ་རེ་བ་དམག་མ་ཡིན་ཀྱང་ཟླ་དང་བཅས་པ་ལ་དམག་མི་ཞེས་བརྗོད་པ་བཞིན་ནོ། ། ཕྱི་མ་ལྟར་ཡང་འགལ་བ་མེད་དེ། གཟུགས་སུ་གྲུབ་པའི་ལུས་ཞེས་བྱ་བ་བཞིན་ནོ། ། འདུས་བྱས་དེ་དག་ཉིད་ཀྱི་མིང་གི་རྣམ་གྲངས་ལ། སོང་བ་དང༌། འགྲོ་བ་དང༌། འགྲོ་བར་འགྱུར་བས་སམ།
མི་རྟག་པས་ཟ་བས་དུས་དང༌། དོན་དང་བཅས་པའི་གཏམ་ནི་ངག་ཡིན་ལ། གཞི་ནི་མིང་སྟེ། དེ་དང་བཅས་པས་ན་གཏམ་གཞི་ཞེས་བྱའོ། ། འདུས་མ་བྱས་ནི་དུས་སུ་མ་གཏོགས་པས་དུས་དང་འབྲེལ་བའི་མིང་དང་འབྲེལ་བ་མེད་པའི་ཕྱིར་རམ། གཏམ་གྱི་རྒྱུ་རྐྱེན་མ་ཡིན་པས་གཏམ་གྱི་བརྗོད་པ་ཉུང་བའི་ཕྱིར་གཏམ་གཞིར་མ་སྨོས་སོ། ། ལམ་བདེན་ཡང་གོང་དུ་ངེས་པར་འབྱུང་བ་ལྷག་མེད་ཡོད་པས་ངེས་པར་འབྱུང་བ་དང་བཅས་པར་བྱ་ན། གཞན་རྣམས་ལྟ་ཅི་སྨོས། གཞི་དང་བཅས་པ་ནི་རྒྱུ་དང་བཅས་པའོ། ། མདོ་སྡེ་པ་ནི།
གཞི་ངོ་བོ་ཉིད་ལ་འདོད་ལ། གསུང་རབ་ཏུ་གཞི་ནི་ངོ་བོ་ཉིད་དང༌། དམིགས་པ་དང༌། ཀུན་ཏུ་སྦྱར་བར་བྱ་བ་དང༌། རྒྱུ་དང་ཡོངས་སུ་གཟུང་བ་སྟེ། དོན་ལྔ་ལ་འཇུག་པར་བཤད་དོ། ། ཡང་འདུས་བྱས་གང་དག་ཟག་པ་དང་བཅས་པ་རྣམས་ལ་ཉེ་བར་ལེན་པའི་ཕུང་པོ་ཞེས་པའང་འདོགས་ཏེ། འདིར་ཉེ་བར་ལེན་པ་ནི་ཉོན་མོངས་པ་སྟེ། ཉེ་བར་ལེན་པ་ལས་བྱུང་བས་ཉེ་བར་ལེན་པའི་ཕུང་པོའོ། ། དཔེར་ན་རྩྭ་དང་སོག་མ་ལས་བྱུང་བའི་མེ་བཞིན་ནོ། །
ཡང་ན་ཉེར་ལེན་ལ་རག་ལས་པའི་ཕྱིར་ཏེ། རྒྱལ་པོའི་མི་བཞིན་ནོ། ། ཡང་ན་ཉེར་ལེན་འབྱུང་བའི་དོན་གྱིས་ཏེ། མེ་ཏོག་འབྱུང་བའི་ཤིང་ལ་མེ་ཏོག་གི་ཤིང་ཞེས་པ་བཞིན་ནོ། ། མངོན་པ་གོང་མ་ལྟར་འདུན་པ་དང་འདོད་ཆགས་ཁོ་ན་ཉེར་ལེན་དུ་བཤད་ནས། ཉེ་བར་ལེན་པ་དང་ལྡན་པས་ཉེ་བར་ལེན་པའི་ཕུང་པོ་ཞེས་འདོགས་སོ། ། འཐབ་པ་ནི་ཉོན་མོངས་པ་ཡིན་ལ། དེ་དང་བཅས་པས་ཟག་བཅས་དེ་དག་ལ་འཐབ་བཅས་ཞེས་ཀྱང་བྱའོ། ། འཕགས་པ་རྣམས་དང་མི་མཐུན་པས་སྡུག་བསྔལ་ལོ། ། སྡུག་བསྔལ་ཀུན་འབྱུང་བས་ཀུན་འབྱུང་ངོ༌། །
ཉོན་མོངས་པའི་དབང་གིས་སྐྱེ་འཇིག་བྱེད་པས་འཇིག་རྟེན་ནོ། ། ལྟ་བ་རྒྱས་པར་འགྱུར་བས་ལྟ་བའི་གནས་སོ། ། ཡང་སྲིད་པར་འབྱུང་བས་སྲིད་པའང་ཟག་བཅས་དེ་དག་ཡིན་ནོ། ། གཉིས་པ་ཕུང་ཁམས་སྐྱེ་མཆེད་ཀྱི་རྣམ་བཞག་ལ་བཞི་སྟེ། ཕུང་ཁམས་སྐྱེ་མཆེད་སོ་སོའི་རང་བཞིན། སྒྲ་འཇུག་པའི་རྒྱུ་མཚན། ཆོས་གསུམ་བསྟན་པའི་དགོས་པ། ཆོས་གསུམ་གྱི་གོ་རིམ་མོ། ། དང་པོ་ལ་མདོར་བསྟན་པ་ནི། གཟུགས་ལ་སོགས་པའི་ཕུང་པོ་ལྔ་ཞེས་གསུངས་པ་དེ་དག་གང་ཞེ་ན།
གཟུགས་ཀྱི་ཕུང་པོ་ནི་མིག་སོགས་དབང་པོ་ལྔ་དང༌། གཟུགས་སོགས་དོན་ལྔ་དང་རྣམ་པར་རིག་བྱེད་མ་ཡིན་པའི་གཟུགས་ཉིད་དོ། ། གཉིས་པ་རྒྱས་པར་བཤད་པ་ལ། དབང་པོ་ལྔ་ནི་གཟུགས་སོགས་དོན་ལྔ་པོ་དེ་རྣམས་ཀྱི་ཡུལ་ཅན་ནམ། མིག་ལ་སོགས་པའི་དབང་པོ་ལྔ་པོ་དེ་དག་རྣམས་ཀྱི་རྣམ་ཤེས་ཀྱི་རྟེན་གཟུགས་དྭང་བའི་བདག་ཉིད་རྣམས་ནི་མིག་སོགས་དབང་པོ་ལྔའི་ངོ་བོ་ཡིན་ལ། དྭང་བ་ཞེས་པ་ནི། ཆུ་དྭངས་པ་ལ་གཟུགས་བརྙན་འཆར་བ་ལྟར་ཡུལ་གྱི་གཟུགས་བརྙན་སྣང་བས་སོ། ། མིག་གི་རྣམ་པར་ཤེས་པའི་རྟེན་ཞེས་སོགས་གསུངས་པ་ནི། འབྲས་བུ་རྣམ་ཤེས་ཀྱི་སྒོ་ནས་རྟེན་གྱི་བྱེ་བྲག་འབྱེད་པའོ། ། དོན་ལྔ་བཤད་པ་ལ།
དང་པོ་གཟུགས་ལ་མཚན་ཉིད་ནི། རེག་པས་གནོད་པ་བྱར་རུང་བའོ། ། དེའི་དོན་ནི། རེག་པའམ་བཅད་པས་རྒྱུན་གྱི་ཁྱད་པར་གཞན་དུ་འགྱུར་བའོ། ། འདོད་ཁམས་ཀྱི་གཟུགས་ལ་ནི་རེག་པས་རྒྱུན་ཡོངས་སུ་འགྱུར་བའི་གནོད་པ་ཡོད་ལ། བསམ་གཏན་དང་པོ་གསུམ་གྱི་སྣོད་ཀྱི་གཟུགས་ལ་ནི་མེ་ཆུ་རླུང་གསུམ་གྱི་གནོད་པ་ཡོད་ཅིང༌། དེའི་མཐུས་ནང་གི་གཟུགས་ལ་ཡང་གནོད་པར་འགྱུར་རོ། ། བསམ་གཏན་བཞི་པའི་གཟུགས་ནི། གནོད་པ་བྱར་རུང་དང་རིགས་གཅིག་པས་གཟུགས་སུ་བཞག་སྟེ། རིའི་བུད་ཤིང་བཞིན་ནོ། །
གཟུགས་ཀྱི་དབྱེ་བ་ནི་རྣམ་པ་གཉིས་ཏེ། ཁ་དོག་དང༌། དབྱིབས་སོ། ། དབྱེ་ན་རྣམ་པ་ཉི་ཤུ་སྟེ། སྔོ་སེར་དཀར་དམར་རིང་ཐུང་དང༌། ། ལྷམ་པ་ཟླུམ་པོ་མཐོ་དམའ་དང༌། ། ཕྱ་ལེ་ཕྱ་ལེ་མིན་པ་དང༌། ། སྤྲིན་དང་དུ་བ་རྡུལ་ཁུག་རྣ། ། གྲིབ་མ་ཉི་མ་སྣང་མུན་ནོ། ། ཁ་དོག་ལ་རྩ་བའི་ཁ་དོག་བཞི་དང༌།
ཡན་ལག་གི་ཁ་དོག་བརྒྱད་དོ། ། སྒྲ་ནི་འཇིག་ཅིང་རབ་ཏུ་འཇིག་པས་སྒྲ་དེ་རྒྱུན་མེད་པའོ། ། དབྱེ་ན་རྣམ་པ་བརྒྱད་ཡོད་དེ། ཟིན་པའི་འབྱུང་བ་དང་མ་ཟིན་པའི་འབྱུང་བ་ལ་བརྟེན་པ་གཉིས་དང༌། དེ་ལ་སེམས་ཅན་དུ་སྟོན་མི་སྟོན་གཉིས་གཉིས་དང༌། དེ་ལ་སྙན་མི་སྙན་གཉིས་གཉིས་ཏེ་བརྒྱད་དོ། ། ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་སྟོན་པ་ནི་ཆོས་འཆད་པའི་སྒྲ་ལྟ་བུའོ། ། མ་ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་སྟོན་པ་ནི་སྤྲུལ་པས་ཆོས་འཆད་པའི་སྒྲ་ལྟ་བུའོ། ། ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་མི་སྟོན་པ་ནི་ཕེག་རྡོབ་པའི་སྒྲ་ལྟ་བུའོ། ། མ་ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་མི་སྟོན་པ་ནི་བྲག་རལ་བའི་སྒྲ་ལྟ་བུའོ། །
རོ་ནི་ནད་བསྡུད་པར་བྱེད་པས་ན་རོ་སྟེ་རྣམ་པ་དྲུག་གོ ། མངར་སྐྱུར་ཚ་བ་ལན་ཚ་དང༌། ། ཁ་བ་དང་ནི་བསྐ་བའོ། ། དྲི་ནི་རྫི་ཕྱོགས་སུ་རྒྱུགས་པས་ན་དྲི་སྟེ་རྣམ་པ་བཞིའོ། ། དྲི་ཞིམ་པ་དང་དྲི་ང་བ་གཉིས་ལ་མཉམ་མི་མཉམ་གཉིས་གཉིས་སུ་ཕྱེ་བས་སོ། ། རེག་བྱ་ནི་རེག་པར་བྱ་བས་ན་རེག་བྱ་སྟེ། དབྱེ་ན། འབྱུང་བཞི་འཇམ་རྩུབ་ལྕི་ཡང་གྲང༌། ། བཀྲེས་སྐོམ་བཅུ་གཅིག་བདག་ཉིད་དོ། ། འོ་ན་ཁ་དོག་ཀྱང་རེག་བྱར་ཐལ།
རེག་པར་བྱ་བ་ཡིན་པའི་ཕྱིར་ཏེ་མེ་ཏོག་གི་ཁ་དོག་ལ་རེག་པས་ཉམས་པར་སྣང་བའི་ཕྱིར་ཞེ་ན། རྟེན་འབྱུང་བ་ལ་རེག་པ་ན་རྟེན་ཉམས་པས་ཁ་དོག་ཉམས་པ་ཡིན་གྱི། ཁ་དོག་ལ་རེག་པ་མ་ཡིན་ནོ། ། རྣམ་པར་རིག་བྱེད་མ་ཡིན་པའི་གཟུགས་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ། ངོ་བོ་ནི་བསྟན་དུ་མེད་ལ་ཐོགས་པའང་མེད་པའི་གཟུགས་ཏེ། མིག་གི་ཡུལ་དུ་བསྟན་དུ་མེད་ཅིང་གོ་ས་གནོན་པའི་མཐུ་མེད་པས་རང་གནས་སུ་གཟུགས་ཅན་གཞན་འབྱུང་བའི་གེགས་མི་བྱེད་པའི་ཕྱིར་རོ། ། རྣམ་པར་རིག་བྱེད་ལྟར་རང་གི་ཀུན་སློང་གཞན་ལ་རིག་པར་མི་བྱེད་པས་རིག་བྱེད་མ་ཡིན་པ་ཞེས་བྱའོ། །
འདི་ནི་རང་གི་ཀུན་སློང་མ་གཡེངས་པའི་གནས་སྐབས་ན་ཡོད་པ་ལྟར་གཡེངས་པའི་གནས་སྐབས་ན་ཡང་ཡོད་དེ། དགེ་སློང་ཞེ་སྡང་སྐྱེས་པའི་གནས་སྐབས་ན་ཡང་སོ་སོ་ཐར་པའི་སྡོམ་པ་ཡོད་པ་ལྟ་བུའོ། ། སེམས་དང་བཅས་པའི་གནས་སྐབས་ན་ཡོད་པ་ལྟར་སེམས་མེད་པའི་གནས་སྐབས་ན་ཡང་ཡོད་དེ། སྙོམས་འཇུག་གཉིས་ལ་གནས་པ་ལ་ཡོད་པའི་ཕྱིར། གནས་སྐབས་འདི་གཉིས་ལ་མི་དགེ་བའི་རྣམ་པར་རིག་བྱེད་མིན་པ་ནི་མེད་དེ། འདོད་པ་ལས་ཆགས་པ་དང་བྲལ་བའི་ཕྱིར། དགེ་བའི་རིག་བྱེད་མིན་པ་བསམ་གཏན་དང་ཟག་མེད་ཀྱི་སྡོམ་པ་ཡང་གནས་སྐབས་འདི་གཉིས་ལ་མེད་དེ། དེ་གཉིས་ནི་སེམས་ཀྱི་རྗེས་འབྲང་ཡིན་པའི་ཕྱིར། དེས་ན་སེམས་མེད་ཀྱི་གནས་སྐབས་ལ་ཡོད་པ་ནི་བར་མ་དགེ་བ་དང་སོ་སོར་ཐར་པས་བསྡུས་པའི་རིག་བྱེད་མིན་པའོ། ། འདི་གཟུགས་སུ་ཡོད་པའི་སྒྲུབ་བྱེད་ཅི་ཡོད།
རྟེན་གཟུགས་སུ་ཡོད་པའི་ཕྱིར། མིག་གི་རྣམ་པར་ཤེས་པ་སོགས་ཀྱང་གཟུགས་སུ་འགྱུར་ཏེ། རྟེན་དབང་པོ་གཟུགས་སུ་ཡོད་པའི་ཕྱིར་ཞེ་ན། བརྟེན་ཚུལ་མི་འདྲ་སྟེ། དབང་པོ་རྣམ་ཤེས་སྐྱེ་བའི་སྒོ་ཙམ་ཡིན་ལ། དབྱེར་མེད་པའི་ཚུལ་གྱིས་འཇུག་པ་མ་ཡིན་ཏེ། རྣམ་པར་རིག་བྱེད་མ་ཡིན་པ་རྟེན་འབྱུང་བ་དང་དབྱེར་མེད་དུ་འཇུག་པའི་ཕྱིར། འདིར་ནི་འབྱུང་བ་རྒྱུར་བྱས་པའི་དོན་ཏེ། འབྱུང་བས་འབྱུང་འགྱུར་སྐྱེད་པ་ལ་བྱེད་རྒྱུའི་སྒོ་ནས་ཕན་འདོགས་ཚུལ་ལྔ་བྱེད་པར་བཤད་པས་སོ། ། གཉིས་པ་གཞུང་གི་དོན་ནི།
གནས་སྐབས་ཀྱི་ཁྱད་པར་སེམས་མ་གཡེངས་པ་དང༌། སེམས་ཡོད་པའི་གནས་སྐབས་ན་ཡོད་པར་མ་ཟད། རང་གི་ཀུན་སློང་གཞན་དུ་གཡེངས་ནས་ཀུན་སློང་གཞན་ལ་གནས་པའི་ཚེའང་ཡོད་ལ། སེམས་མེད་པའི་སྙོམས་འཇུག་གཉིས་ལ་གནས་པའི་ཚེ་ཡང་ཡོད་དོ། ། ངོ་བོའི་ཁྱད་པར་རྣམ་པར་རིག་བྱེད་ལས་བྱུང་བ་དང༌། ཏིང་ངེ་འཛིན་ལས་བྱུང་བའི་གཟུགས་དགེ་བ་དང་མི་དགེ་བ་དང་རྗེས་སུ་འབྲེལ་བའི་རྒྱུན་དང་ལྡན་པ་གང་དང༌། ཐོབ་པའི་རྒྱུན་ལ་ཡང་སེམས་ཡོད་མེད་ཀྱི་གནས་སྐབས་གཉིས་ཀར་ཡོད་པ་དང༌། དགེ་བ་དང་མི་དགེ་བ་དང་རྒྱུན་རྗེས་སུ་འབྲེལ་བར་ཡོད་པས་དེ་ལས་ཁྱད་པར་དུ་བྱ་བའི་ཕྱིར། འབྱུང་བ་ཆེ་རྣམས་རྒྱུར་བྱས་པ། ། ཞེས་གསུངས་སོ། །
རྣམ་པར་རིག་བྱེད་མིན་པའི་གཟུགས་དེ་ནི་གཟུགས་དང་བྱེད་པའི་རང་བཞིན་ཅན་ཡིན་ཡང་རིག་བྱེད་ལྟར་ཀུན་སློང་གཞན་ལ་རིག་པར་བྱེད་པ་མིན་པའི་གཟུགས་སོ། ། བརྗོད་ཅེས་པ་ནི་སློབ་དཔོན་གྱིས་ཚིག་ཏུ་སྟོན་པའོ། ། འབྱུང་བ་ཆེ་རྣམས་རྒྱུར་བྱས་པ། ། ཞེས་གསུངས་ན། འབྱུང་བ་གང་ཞེ་ན། འབྱུང་བ་བཞི་པོ་དེ་དག་ནི་འབྲས་གཟུགས་ཀྱི་རྟེན་ནམ་འབྱུང་ཁུངས་སུ་གྱུར་པས་འབྱུང་བ་ཞེས་བྱའོ། ། སའི་ཁམས་དང་ཆུ་དང་མེ་དང་རླུང་གི་ཁམས་རྣམས་སོ། ། ཅིའི་ཕྱིར་འབྱུང་བ་ཞེས་བྱ་ཞེ་ན། འབྲས་གཟུགས་ཀྱི་རྟེན་ནམ་འབྱུང་ཁུངས་སུ་གྱུར་པས་སོ། ། རང་གི་མཚན་ཉིད་དང་འབྲས་བུའི་གཟུགས་འཛིན་པས་ཁམས་སོ། །
གཟུགས་སོགས་དོན་ལྔ་ནི་འབྱུང་བ་ལས་བྱུང་བས་འབྱུང་འགྱུར་ཞེས་བརྗོད་དོ། ། འོ་ན་ཚོགས་པ་གཅིག་ན་ཡོད་པའི་འབྱུང་བ་རྣམས་ཀྱང་འབྱུང་འགྱུར་དུ་ཐལ། ཟླའི་འབྱུང་བ་ལས་བྱུང་བའི་ཕྱིར་ཞེ་ན། འབྱུང་བ་རྣམས་རང་གི་རིགས་ཁོ་ན་ལས་འཕེལ་བར་འགྱུར་གྱི། ཟླའི་འབྱུང་བ་གཞན་ལ་བརྟེན་པའི་ཚུལ་གྱིས་འབྱུང་བ་ནི་མ་ཡིན་ནོ། ། འོ་ན་ཕན་ཚུན་ལྷན་ཅིག་ཏུ་འབྱུང་འགྱུར་འདོད་པ་མ་ཡིན་ནམ་ཞེ་ན། འབྱུང་བའི་གྲོགས་བྱེད་པ་ཙམ་དུ་ཟད་ཀྱི། དེའི་རྟེན་དུ་མི་འདོད་དོ། ། ཁམས་དེ་དག་གི་ལས་ནི་གང་ངོ་བོ་ནི་ཅི་ཞེ་ན། རིམ་པ་བཞིན།
འཛིན་པ་དང་སོགས་པས་བསྡུད་པ་དང༌། སྨིན་པ་དང༌། རྒྱས་པར་བྱེད་པའི་ལས་སུ་གྲུབ་ལ། ངོ་བོ་ནི་རིམ་པ་བཞིན། སྲ་བ་དང༌། གཤེར་བ་དང༌། དྲོ་བ་དང༌། གཡོ་བ་རྣམས་ཏེ། ཉིད་ནི་དྲོ་བ་ཁོ་ན་དྲོ་བ་ཉིད། ། ཅེས་དངོས་པོའི་རྐྱེན་བྱས་པའོ། །
གཡོ་བ་ནི་འབྱུང་བའི་རྒྱུན་གཞན་དུ་སྐྱེད་པའོ། ། གསུང་རབ་ཏུ་སའི་ཁམས་དང༌། ས་སོགས་ཀྱང་གསུངས་ན། ས་སོགས་དང་སའི་ཁམས་ལ་ཁྱད་པར་ཅི་ཡོད་ཅེ་ན། འཇིག་རྟེན་གྱི་ཐ་སྙད་དུ་ས་སེར་པོ་དང་གྲུ་བཞི་ལ་སོགས་ཁ་དོག་དང་དབྱིབས་ལ་ས་ཞེས་བརྗོད་ཅིང༌། དེར་མ་ཟད་ཆུ་དཀར་པོ་དང༌། ཟླུམ་པོ་དང༌། མེ་ནི་དམར་པོ་དང་གྲུ་གསུམ་སོགས། ཆུ་མེ་ཡང་འཇིག་རྟེན་གྱི་ཐ་སྙད་དུ་ཁ་དོག་དང་དབྱིབས་ལ་བརྗོད་དོ། ། རླུང་ནི་ཚོགས་ཁམས་གཡོ་བ་ཉིད་ལ་འཇིག་རྟེན་ན་རླུང་ཞེས་འདོགས་ལ།
ས་སོགས་དེ་དང་འདྲ་བར་རླུང་སྔོན་པོ་དང་ཟླུམ་པོ་སོགས་ཁ་དོག་དང་དབྱིབས་ལའང་བརྗོད་དོ། ། འང་ནི་ཁམས་ལ་འདོགས་པར་མ་ཟད་པའོ། ། གཟུགས་ཀྱི་ཕུང་པོ་ཁམས་ལ་འདོགས་པར་མ་ཟད་པའོ། ། གཟུགས་ཀྱི་ཕུང་པོའི་ངོ་བོར་བསྟན་པའི་དབང་པོ་ལྔ་དང་དོན་ལྔ་པོ་དེ་དག་ཁོ་ན་ལ་སྐྱེ་མཆེད་རྣམ་པར་བཞག་པ་ན་གཟུགས་ཅན་གྱི་སྐྱེ་མཆེད་བཅུ་དང་ཁམས་རྣམ་པར་བཞག་པ་ན་གཟུགས་ཅན་གྱི་ཁམས་བཅུར་འདོད་དོ། ། ཚོར་བ་ནི་ཡུལ་ཉམས་སུ་མྱོང་བའོ། ། མྱོང་བའི་དོན་ཅི། གལ་ཏེ་ཡུལ་རྟོགས་པ་ལ་འདོད་ན་གཞན་སེམས་ཤེས་པའི་མངོན་ཤེས་ཅན་གྱི་རྣལ་འབྱོར་པས་གཞན་གྱི་བདེ་སྡུག་མྱོང་བར་ཐལ། གཞན་གྱི་བདེ་སྡུག་རྟོགས་པའི་ཕྱིར། ཡུལ་མྱོང་བ་ཙམ་ལ་བྱེད་ན། སེམས་བྱུང་གཞན་རྣམས་ཀྱང་ཚོར་བར་ཐལ་ལོ་ཞེ་ན།
རང་ཡུལ་བདེ་སྡུག་བཏང་སྙོམས་གསུམ་གང་རུང་དུ་རང་གི་ངོ་བོའི་ཚུལ་དུ་མྱོང་བ་ལ་འདོད་པས་སྐྱོན་མེད་དོ། ། དབྱེ་བ་ནི། མིག་གི་འདུས་ཏེ་རེག་པ་ལས་བྱུང་བའི་ཚོར་བ་ལ་སོགས་དྲུག་གོ ། འདུ་ཤེས་ནི་ཡུལ་གྱི་ཐུན་མོང་མ་ཡིན་པའི་མཚན་མ་བྱེ་བྲག་ཏུ་འཛིན་པའི་བདག་ཉིད་དོ། ། ཆོས་རྣམས་ལ་གཞན་དང་མ་འདྲེས་པར་འབྱེད་པའི་ཐུན་མོང་མ་ཡིན་པའི་མཚན་མ་རེ་ཡོད་དེ། གལ་ཏེ་མེད་ན་ནམ་མཁའ་ལྟར་རོ་གཅིག་པས་ཁྱད་པར་མི་ཕྱེད་པར་འགྱུར་བའི་ཕྱིར་རོ། ། དེས་ན་ཆོས་རྣམས་ཀྱི་ཐུན་མོང་མ་ཡིན་པའི་བྱེ་བྲག་འབྱེད་པ་ལ་མཚན་མར་འཛིན་པ་ཞེས་བརྗོད་དོ། ། དབྱེ་ན་འདུ་ཤེས་ཀྱི་ཚོགས་དྲུག་སྟེ། ཚོར་བ་བཞིན་ནོ། ། འདུ་བྱེད་ནི་ཕུང་པོ་གཞན་བཞི་ལས་རྫས་གཞན་པའི་འདུས་བྱས་སོ། །
ཅིའི་ཕྱིར་འདུ་བྱེད་ཅེས་བྱ་ཞེ་ན། སེམས་ཡུལ་ལ་མངོན་པར་འདུ་བྱེད་པ་ལ་གཙོ་བོར་གྱུར་པའོ། ། ལྡན་མིན་འདུ་བྱེད་ཀྱང་དེ་དག་གི་གནས་སྐབས་ཀྱིས་བསྡུས་པས་འདུ་བྱེད་དུ་འདོད་དོ། ། ཕུང་པོ་དེ་གསུམ་དང༌། རྣམ་པར་རིག་བྱེད་མ་ཡིན་པའི་གཟུགས་དང་འདུས་མ་བྱས་གསུམ་པོ་རྣམས་དང་བཅས་པའི་ཆོས་བདུན་ནི། སྐྱེ་མཆེད་དང་ཁམས་རྣམ་པར་བཞག་པ་ན་ཆོས་ཀྱི་སྐྱེ་མཆེད་དང་ཆོས་ཀྱི་ཁམས་ཞེས་བྱའོ། ། རྣམ་ཤེས་ནི་ཡུལ་དང་ཡུལ་ཅན་ལ་སོ་སོར་རྣམ་པར་རིག་པ་སྟེ། མིག་གི་རྣམ་ཤེས་ལ་སོགས་པ་དྲུག་གོ ། འོ་ན་སེམས་བྱུང་རྣམས་ཀྱང་རྣམ་ཤེས་སུ་ཐལ། ཡུལ་སོ་སོར་རིག་པའི་ཕྱིར་ཞེ་ན།
རྣམ་ཤེས་ནི་ཡུལ་ལ་དམིགས་ནས་དེའི་རྣམ་པ་ཙམ་འཛིན་པ་ཡིན་ཅིང༌། གཙོ་བོར་ཡུལ་སོ་སོར་ངེས་པ་ལ་རང་སྟོབས་ཀྱིས་འཇུག་པ་ཡིན་ལ། སེམས་བྱུང་རྣམས་ནི་གཙོ་བོའི་རྗེས་སུ་འབྲངས་ནས་ཡུལ་ལ་འཇུག་པ་ཡིན་གྱི། རང་དབང་དུ་ཡུལ་ཡོངས་སུ་སྤྱོད་པའི་ནུས་པ་མེད་པའི་ཕྱིར། སོ་སོར་རྣམ་པར་རིག་པ་ཞེས་མ་བསྟན་ཏོ། ། དཔེར་ན། མིག་གི་རྣམ་ཤེས་ནི་མིག་གི་དབང་པོ་ཁོ་ན་ལ་བརྟེན་ཅིང་ཡུལ་གཟུགས་ཁོ་ན་ལ་འཇུག་ལ། ཚོར་བ་ལ་སོགས་པའི་སེམས་བྱུང་རྣམས་གཙོ་བོར་མིག་ཤེས་ཀྱི་འཁོར་དུ་བྱུང་བའི་དབང་གིས་མིག་ལ་བརྟེན་པ་དང་གཟུགས་ལ་ལོངས་སྤྱོད་ཀྱི། ཉན་ཤེས་ཀྱི་འཁོར་དུ་བྱུང་བའི་ཚེ་མིག་ལ་མི་བརྟེན་ཅིང་གཟུགས་ལ་མི་འཇུག་པས། མིག་ལ་བརྟེན་པ་དང་གཟུགས་ཁོ་ན་ལ་སྤྱོད་པའི་ཐ་སྙད་ཀྱིས་མ་བརྗོད་དོ། །
དཔེར་ན། གྲོང་དཔོན་ནི་གྲོང་ལ་རང་དབང་བའི་ཚུལ་གྱིས་ལོངས་སྤྱོད་ལ། འཁོར་རྣམས་ཀྱིས་གྲོང་དཔོན་ལ་བརྟེན་པའི་དབང་གིས་གྲོང་ལ་ལོངས་སྤྱོད་ཀྱི། རང་དབང་དུ་མིན་པས་གྲོང་དེའི་བདག་པོར་མི་བརྗོད་པ་བཞིན་ནོ། ། མིག་ཤེས་ནི་མིག་གི་དབང་པོ་དང་གཟུགས་ཡོད་མེད་ཀྱི་རྗེས་སུ་འགྲོ་ལྡོག་བྱེད་ལ། སེམས་བྱུང་རྣམས་ནི་རེས་འགའ་མིག་ཤེས་དང༌། རེས་འགའ་ཉན་ཤེས་ཀྱི་ཡུལ་དུའང་འགྱུར་བས་དེ་དག་ཁོ་ནའི་རྗེས་སུ་འགྲོ་ལྡོག་བྱེད་པར་མ་ངེས་པས། མིག་གི་རྣམ་ཤེས་ལྟར་མིག་ལ་བརྟེན་པ་དང་གཟུགས་ལ་སྤྱོད་པའི་གཙོ་བོ་མ་ཡིན་ནོ། ། རྣམ་ཤེས་དེ་སྐྱེད་བྱེད་རྣམ་པར་བཞག་པ་ན་ཡིད་ཀྱི་སྐྱེད་བྱེད་ཀྱང་ཡིན་ལ། ཁམས་རྣམ་པར་བཞག་པ་ན་ཁམས་བདུན་དག་ཏུའང་འདོད་པ་སྟེ།
བདུན་གང་ཞེ་ན། མིག་ནས་ཡིད་ཀྱི་རྣམ་པར་ཤེས་པའི་བར་གྱི་ཁམས་དྲུག་དང་ཡིད་ཀྱི་ཁམས་སོ། ། རྣམ་ཤེས་ཚོགས་དྲུག་ལས་གཞན་པའི་ཡིད་ཀྱི་ཁམས་དེ་གང་ཞེ་ན། ཚོགས་དྲུག་ལས་རྫས་གཞན་ནི་མེད་ཀྱི་དྲུག་པོ་འགགས་མ་ཐག་པ་ཡི་རྣམ་པར་ཤེས་པ་གང་ཡིན་པ་དེ་ཉིད་ལ་ཡིད་ཀྱི་ཁམས་ཞེས་བྱའོ། ། དྲུག་པོ་ཞེས་སྨོས་པས་རྣམ་ཤེས་དྲུག་ཀ་ལ་ཡོད་པར་བསྟན་ཏོ། ། འདས་པ་ཞེས་སྨོས་པ་ནི་རྣམ་ཤེས་ད་ལྟར་བ་དང་ཁྱད་པར་འབྱེད་པ་སྟེ། ད་ལྟར་བ་ལ་རྣམ་ཤེས་དང༌། འདས་པ་ལ་ཡིད་ཀྱི་དབང་པོ་ཞེས་བསྟན་པའོ། ། འདས་མ་ཐག་པ་ཞེས་སྨོས་པ་ནི། འདས་མ་ཐག་པའི་ཡིད་ཡིན་གྱི་འདས་ནས་ཡུན་རིང་པོ་ལོན་པའི་ཡིད་མ་ཡིན་པའི་དོན་ནོ། །
འོ་ན་རྣམ་པར་ཤེས་པའི་ཁམས་དྲུག་དང་ཡིད་གཅིག་གི་ནང་དུ་གཅིག་འདུས་པའི་ཕྱིར། རྫས་སུ་ཁམས་བཅུ་བདུན་ནམ་བཅུ་གཉིས་སུ་འགྱུར་རོ་ཞེ་ན། རྣམ་པར་ཤེས་པ་གཞན་ལྔ་ལ་རྟེན་རེ་རེ་ཡོད་པ་ལྟར་ཡིད་ཀྱི་རྣམ་པར་ཤེས་པ་ལའང་རྟེན་དགོས་པས་དྲུག་པ་ཡིད་ཀྱི་རྣམ་ཤེས་ཀྱི་རྟེན་སྒྲུབ་པའི་ཕྱིར། འདས་པ་དང་ད་ལྟར་བའི་ཁྱད་པར་ཕྱེ་ནས་འདས་པའི་ཆ་ལ་ཡིད་ཀྱི་ཁམས་ཞེས་བཞག་པས་ན་ཁམས་བཅོ་བརྒྱད་དག་ཏུ་འདོད་དོ། ། མདོར་བསྡུ་ན་གཟུགས་ཀྱི་ཕུང་པོ་དང༌། ཡིད་ཀྱི་སྐྱེ་མཆེད་དང་ཆོས་ཀྱི་ཁམས་གཅིག་གིས་ནི་ཆོས་ཐམས་ཅད་བསྡུས་ཏེ། གཟུགས་ཀྱི་ཕུང་པོས་གཟུགས་ཅན་གྱི་སྐྱེ་མཆེད་བཅུ་དང༌། ཁམས་བཅུ་བསྡུས་ལ། ཡིད་ཀྱི་སྐྱེ་མཆེད་ཀྱིས་རྣམ་ཤེས་ཀྱི་ཕུང་པོ་དང་སེམས་ཁམས་བདུན་བསྡུས་ཤིང༌། ཆོས་ཁམས་ཀྱི་ཚོར་འདུ་འདུ་བྱེད་དེ་གསུམ་དང༌།
རིག་བྱེད་མ་ཡིན་པའི་གཟུགས་དང་ཆོས་ཀྱི་སྐྱེ་མཆེད་བསྡུས་པས་སོ། ། ཇི་ལྟར་བསྡུས་ཤེ་ན། རང་གི་ངོ་བོ་ཉིད་ཡིན་པའི་ཚུལ་གྱིས་བསྡུས་ཏེ། རང་ལས་དོན་གཞན་གྱི་དངོས་པོ་རང་གི་བསྡུ་བྱ་དང་མི་ལྡན་པའི་ཕྱིར། མིག་དང་རྣ་བ་སོགས་ལ་གཉིས་གཉིས་ཡོད་པས་ཁམས་བཅོ་བརྒྱད་ལས་མང་བར་མི་འགྱུར་རམ་ཞེ་ན། མིག་ལ་སོགས་པ་གཉིས་གཉིས་ཡོད་མོད་ཀྱི་མིག་གི་རིགས་སུ་གཅིག་པ་དང༌། སྤྱོད་ཡུལ་གཟུགས་སུ་གཅིག་པ་དང་འབྲས་བུ་རྣམ་པར་ཤེས་པ་རིགས་འདྲ་བའི་ཕྱིར་ན་ཁམས་གཅིག་ཉིད་དུ་རྣམ་པར་བཞག་གོ ། སོགས་པས་བསྡུས་པ་རྣ་བ་དང་སྣ་ལ་ཡང་སྦྱར་རོ། ། ཅིའི་ཕྱིར་གཉིས་གཉིས་སུ་འབྱུང་ཞེ་ན། རྟེན་མཛེས་པར་བྱ་བའི་ཕྱིར་དུ་ལས་ཀྱི་དབང་གིས་གཉིས་གཉིས་སུ་བྱུང་ངོ༌། །
གཉིས་པ་སྒྲ་འཇུག་པའི་དོན་ནི། ཕུང་པོའི་དོན་ནི་དུ་མ་སྤུངས་པ་སྟེ། མདོར་ན་གཟུགས་གང་ཅི་ལའང་རུང༌། འདས་པའམ། མ་འོངས་པའམ། ད་ལྟར་བྱུང་བའམ། ནང་གི་འམ། ཕྱིའི་འམ། རགས་པའམ། ཕྲ་བའམ།
ངན་པའམ། གྱ་ནོམ་པའམ། ཐག་རིང་བའམ། ཉེ་བ་ན་ཡོད་པ་དེ་ཐམས་ཅད་ཀྱང་གཅིག་ཏུ་བསྡུས་ཏེ། གཟུགས་ཀྱི་ཕུང་པོ་ཞེས་བྱ་བའི་གྲངས་སུ་འགྲོའོ། ། ཞེས་དང༌། རྣམ་ཤེས་ཀྱི་བར་དུའང་དེ་བཞིན་དུ་གསུངས་སོ། ། དེ་ལ་དུས་ཀྱི་སྒོ་ནས་དང་པོ་གསུམ་མོ། ། རྒྱུའི་སྒོ་ནས་ཕྱི་ནང་གཉིས་སོ། ། རྣམ་པའི་སྒོ་ནས་ཕྲ་རགས་གཉིས་སོ། །
བཟང་ངན་གྱི་སྒོ་ནས་ངན་པ་དང་གྱ་ནོམ་པའོ། ། ཡུལ་གྱི་སྒོ་ནས་ཐག་ཉེ་རིང་གཉིས་སོ། ། བྱེ་བྲག་ཏུ་སྨྲ་བ་ནི། གཟུགས་རེ་རེ་བ་ཡང་ཕུང་པོར་འདོད་པས་ཕུང་པོ་རྫས་ཡོད་དུ་འདོད། སློབ་དཔོན་གྱིས་ནི། གཅིག་པུ་ལ་སྤུངས་པའི་དོན་མེད་པས་ཕུང་པོའི་དོན་མི་གནས་ཤིང༌། མདོ་ལས། ཐམས་ཅད་གཅིག་ཏུ་བསྡུས་ནས་ཞེས་པ་དང་ཡང་འགལ་བས། ཕུང་པོ་བཏགས་ཡོད་དུ་བཞེད་དོ། ། སྐྱེ་མཆེད་ཀྱི་དོན་ནི་སེམས་དང་སེམས་བྱུང་རྣམས་སྐྱེ་ཞིང་མཆེད་པར་བྱེད་པའི་སྒོའོ། །
འོ་ན་འདུས་མ་བྱས་སྐྱེ་མཆེད་མ་ཡིན་པར་ཐལ། ཞེ་ན། དམིགས་པར་བྱེད་པའི་སྒོ་ནས་སེམས་དང་སེམས་བྱུང་རྣམས་མཆེད་པར་བྱེད་པའོ། ། ཁམས་ཀྱི་དོན་ནི་རིགས་ཏེ་འབྱུང་གནས་སོ། ། འདུས་མ་བྱས་ཀྱང་དམིགས་པའི་སྒོ་ནས་སེམས་དང་སེམས་བྱུང་གི་འབྱུང་གནས་ཡིན་པས་ཁམས་སུ་འཐད་དོ། ། རིགས་ཀྱི་དོན་རང་བཞིན་ལ་འདོད་ན། ཁམས་བཅོ་བརྒྱད་པོ་ཐམས་ཅད་ཀྱང་རང་རང་གི་མཚན་ཉིད་འཛིན་པས་ཁམས་སོ། ། ཡང་ན་འདུ་བྱས་རྣམས་ནི་རང་རང་གི་རིགས་འདྲ་ཕྱི་མའི་སྐལ་མཉམ་གྱི་རྒྱུ་བྱེད་པ་དང༌། རང་རང་གི་མཚན་ཉིད་འཛིན་པས་ཁམས་སོ། ། འདུས་མ་བྱས་རྣམས་ནི་རང་གི་མཚན་ཉིད་འཛིན་པའི་སྒོ་ནས་སོ། །
གསུམ་པ་ཆོས་གསུམ་བསྟན་པའི་དགོས་པ་ནི། གདུལ་བྱ་རྣམས་ཀྱི་རྨོངས་པ་སེམས་བྱུང་དང་གཟུགས་དང་གཟུགས་སེམས་གཉིས་ཀ་ལ་རིལ་པོར་འཛིན་པ་གསུམ་སྤངས་ཕྱིར་དང༌། དབང་པོ་རྣོ་འབྲིང་རྟུལ་གསུམ་གྱི་ཕྱིར་དང༌། ཚིག་རྒྱས་འབྲིང་བསྡུས་པ་འདོད་པ་གསུམ་གྱི་ཕྱིར་ཕུང་པོ་དང་སོགས་པ་སྐྱེ་མཆེད་དང་ཁམས་ཏེ་ཆོས་གསུམ་བསྟན་པ་ཡིན་ནོ། ། ཅིའི་ཕྱིར་སེམས་བྱུང་རྣམས་ལས་ཚོར་འདུ་གཉིས་ཕུང་པོ་ལོགས་ཤིག་ཏུ་སྟོན་ཅེ་ན། སེམས་བྱུང་རྣམས་ལས་ཚོར་བ་དང་འདུ་ཤེས་གཉིས་ལོགས་ཤིག་ཏུ་ཕུང་པོར་བསྟན་པའི་རྒྱུ་ནི། ཁྱིམ་པ་དང་རབ་ཏུ་བྱུང་བ་རྣམས་ཀྱི་རྩོད་པའི་རྩ་བར་གྱུར་པའི་ཕྱིར་ཏེ། འདོད་པ་ལ་ཞེན་པ་དང༌། ལྟ་བ་ལ་ཞེན་པ་གཉིས་ཀྱི་རྒྱུ་བྱེད་པས་སོ། ། དེའི་དབང་གིས་འཁོར་བའི་རྒྱུའི་གཙོ་བོར་གྱུར་པའི་ཕྱིར་དང༌།
ཕུང་པོ་ལྔའི་གོ་རིམ་སྟོན་པའི་རྒྱུ་ཡིན་པའི་ཕྱིར་རོ། ། འདུས་མ་བྱས་རྣམས་ནི་སྐྱེ་མཆེད་དང་ཁམས་ཀྱིས་བསྡུས་ལ་ཕུང་པོར་མ་བསྡུས་པ་ཅི་ཞེ་ན། འདུས་མ་བྱས་ཆོས་ཅན། ཕུང་པོ་དག་ཏུ་མ་བཤད་དེ། སྤུངས་པའི་དོན་དུ་མི་རུང་བའི་ཕྱིར། བཞི་པ་ཆོས་གསུམ་གྱི་གོ་རིམ་ལ། དང་པོ་ཕུང་པོའི་གོ་རིམ་ནི། གཟུགས་ནི་གཙོ་བོར་ཐོགས་པ་དང་བཅས་པའི་ཕྱིར། ཐམས་ཅད་ལས་རགས་ཤིང་མིང་གཞིའི་ཕུང་པོའི་ནང་ནས་ཚོར་བ་རྒྱུ་བ་རགས་པ་སོགས་སྔ་མ་སྔ་མ་ཆེས་རགས་པ་དང༌། འཁོར་བ་ཐོག་མ་མེད་པ་ནས་ཕོ་མོ་དག་ཕན་ཚུན་གཟུགས་ལ་ཆགས་ཤིང་དེ་ཡང་ཚོར་བའི་རོ་མྱང་བ་ལས་བྱུང་ལ་དེ་ལ་ཆགས་པས་ཀྱང་འདུ་ཤེས་ཕྱིན་ཅི་ལོག་ཏུ་གྱུར་པའི་ཕྱིར་དང༌།
དེ་ཡང་ཀུན་ནས་ཉོན་མོངས་པ་དག་གིས་བྱས་པས་སེམས་ཀུན་ནས་ཉོན་མོངས་པ་ཅན་དུ་བྱས་པའི་རིམ་པའོ། ། ཡང་ན་གཟུགས་སོགས་ལྔ་རིམ་པ་ལྟར་སྣོད་དང་ཟས་དང་བྱན་པ་དང་བྱན་པོ་དང་ཟ་བ་པོ་ལྟ་བུའི་དོན་གྱི་རིམ་པས་སོ། ། ཡང་འདོད་ཁམས་ནི་འདོད་པའི་ཡོན་ཏན་གྱི་གཟུགས་ཀྱིས་རབ་ཏུ་ཕྱེ་ལ། བསམ་གཏན་པ་རྣམས་ནི་ཚོར་བ་དང༌། གཟུགས་མེད་དང་པོ་གསུམ་ནི་འདུ་ཤེས་དང༌། སྲིད་རྩེ་འདུ་བྱེད་ཀྱིས་རབ་ཏུ་ཕྱེ་ཞིང་ཐམས་ཅད་ལ་ཡང་རྣམ་ཤེས་གནས་པས་ཁམས་ཇི་ལྟ་བ་བཞིན་གྱི་རིམ་པའང་ཡིན་ནོ། ། དབང་པོའི་ཁམས་དང་སྐྱེ་མཆེད་དྲུག་གི་གོ་རིམ་བསྒྲུབས་པས་རྣམ་ཤེས་ཀྱི་གོ་རིམ་ཡང་འགྲུབ། དབང་པོའི་གོ་རིམ་ནི་ད་ལྟའི་དོན་ཡུལ་དུ་བྱེད་པའི་ཕྱིར་དང་པོ་མིག་སོགས་ལྔ་སྨོས་ལ་ཡིད་ནི་ཡུལ་དུས་གསུམ་པ་དང་དུས་མ་ཡིན་པའི་ཡུལ་ཅན་ཡིན་པས་ཕྱིས་སྨོས་སོ། ། དབང་པོ་ལྔ་ལས་ཀྱང་འབྱུང་བ་ལས་གྱུར་པའི་དོན་ཡུལ་དུ་བྱེད་པའི་ཕྱིར། མིག་རྣ་བ་སྣ་ལྕེ་བཞི་དང་པོར་སྨོས་ལ།
ལུས་ནི་འབྱུང་བ་དང་འབྱུང་འགྱུར་གྱི་ཡུལ་ཅན་ཡིན་པས་ཕྱི་མ་སྨོས་སོ། ། དེ་བཞི་ལས་ཀྱང་མིག་རྣ་གཉིས་ཆེས་རིང་བ་ལ་འཇུག་པས་སྔར་སྨོས་ལ། དེ་གཉིས་ཀྱི་ཡང་མིག་ནི་ཆེས་རིང་བ་ལ་འཇུག་པས་སྔར་སྨོས་ཏེ། ཆུ་ཀླུང་རྒྱང་རིང་པོ་ནས་མཐོང་ཡང་དེའི་སྒྲ་མི་ཐོས་པའི་ཕྱིར་ཞེས་ཏེ། ཕལ་ཆེ་བའི་དབང་དུ་བྱས་པའོ། ། སྣ་ལྕེ་གཉིས་ལས་སྣ་མྱུར་བར་འཇུག་པའི་ཕྱིར་སྔར་སྨོས་ཏེ། ཟས་ལྕེ་དང་མ་ཕྲད་པར་དྲི་ཚོར་བའི་ཕྱིར། ཡང་ན་ལུས་འདི་ལ་རྟེན་ཇི་ལྟར་གནས་པའི་རིམ་པ་བཞིན་ལུས་འདི་ལ་མིག་གི་རྟེན་སྟེང་ན་གནས་སོ། ། དེའི་འོག་ན་རྣ་བའི་འོ། ། དེའི་འོག་ན་སྣའི་འོ། །
དེའི་འོག་ན་ལྕེའི་འོ། ། ལུས་ཀྱི་ནི་ཕལ་ཆེར་དེའི་འོག་ནའོ། ། ཡིད་ནི་དེ་དག་ལ་བརྟེན་པ་དང༌། ཡུལ་ལ་མི་གནས་པའི་ཕྱིར་ཏེ་དེ་དག་གི་གོ་རིམ་ནི་ཇི་ལྟར་གནས་པའི་རིམ་པ་བཞིན་ཡིན་ནོ། ། འོ་ན་མིག་སོགས་བཅུ་ཅར་གཟུགས་ཡིན་ཡང་མིག་གི་ཡུལ་ཁོ་ན་ལ་གཟུགས་ཞེས་དང༌། ཐམས་ཅད་ཆོས་ཡིན་ཡང་ཐ་མ་ཁོ་ན་ལ་ཆོས་ཞེས་བརྗོད་པ་ཅི་ཞེ་ན། གཞན་ལ་མིང་སོ་སོར་བཏགས་པས་བྱེ་བྲག་གི་དོན་དང༌། བསྟན་དུ་ཡོད་ཅིང་ཐོགས་པ་དང་བཅས་པས་གཟུགས་ཀྱི་གཙོ་བོ་ཡིན་པའི་ཕྱིར་དང༌། སྔ་མ་ལྟར་སྤྱི་མིང་བྱེ་བྲག་ལ་བཏགས་པའི་དོན་དང༌། ཚོར་བ་སོགས་ཆོས་མང་པོ་དང༌།
ཆོས་ཀྱི་མཆོག་མྱ་ངན་ལས་འདས་པའང་བསྡུས་པའི་ཕྱིར། མིག་གི་ཡུལ་གཅིག་པུ་ནི་གཟུགས་ཀྱི་སྐྱེ་མཆེད་དང༌། སྐྱེ་མཆེད་ཐ་མ་གཅིག་པུ་ནི་ཆོས་ཞེས་བྱ་བར་བརྗོད་དོ། ། གསུམ་པ་ཆོས་གསུམ་གྱིས་ཐམས་ཅད་བསྡུས་པར་བསྟན་པ་ལ་གསུམ་སྟེ། ཆོས་ཀྱི་ཕུང་པོ་བསྡུ་བ་དང༌། ཕུང་ཁམས་སྐྱེ་མཆེད་གཞན་བསྡུ་བ། ཞར་ལ་ཁམས་གཉིས་ཀྱི་ངོ་བོའོ། ། དང་པོ་ནི། མདོ་ལས་ཕུང་ཁམས་སྐྱེ་མཆེད་གཞན་ཡང་གསུངས་པ་དེ་རྣམས་འདི་རྣམས་ལས་ཐ་དད་དམ་ཞེ་ན། འདི་རྣམས་ཉིད་ཀྱིས་བསྡུས་ཏེ།
རེ་ཞིག་ཆོས་ཀྱི་ཕུང་པོ་བརྒྱད་ཁྲི་གང་རྣམས་ཐུབ་པས་གསུངས་པ་དེ་རྣམས་མངོན་པའི་མདོ་སྡེ་པ་ལྟར་ན་ཚིག་སྟེ་ངག་གི་རིག་བྱེད་ཡིན་པས་གཟུགས་ཕུང་གིས་བསྡུས་ཏེ། སྒྲའི་སྐྱེ་མཆེད་ནི་གཟུགས་ཕུང་གིས་བསྡུས་པའི་ཕྱིར། བྱེ་བྲག་ཏུ་སྨྲ་བ་ལྟར་ན། མིང་ཡིན་ཏེ། ཆོས་ཕུང་ནི་དོན་སྟོན་བྱེད་ཡིན་ཞིང་ངག་མིང་ལ་འཇུག་ལ་མིང་ནི་དོན་བརྗོད་པའོ། ། དེས་ན་འདུ་བྱེད་དུ་འདུས་ཏེ། མིང་ནི་འདུ་བྱེད་ཕུང་པོས་བསྡུས་པའི་ཕྱིར་རོ། ། རྒྱལ་པོ་སྲས་དང་གང་སྤེལ་དུ་ཆོས་མངོན་པ་བ་རྣམས་སངས་རྒྱས་ཀྱི་གསུང་མིང་ཚིག་གཉིས་ཀའི་རང་བཞིན་དུ་འདོད་ཅེས་པ་ལྟར་ན། གཟུགས་ཀྱི་ཕུང་པོ་དང་འདུ་བྱེད་ཀྱི་ཕུང་པོ་གཉིས་ཀས་བསྡུས་པའོ། ། རིགས་པའི་མདོ་སྡེ་པ་ནི་འཆད་འཇུག་གཉིས་ལས།
འཆད་པའི་ཚེ་དོན་རྗོད་བྱེད་ཀྱི་སྒྲ་སྤྱི་དང༌། འཇུག་པའི་ཚེ་སྒྲ་སྤྱི་ལ་རང་མཚན་དུ་འཁྲུལ་པའི་སྒྲར་བཞེད་དོ། ། ཆོས་ཕུང་གི་ཚད་ཇི་ཙམ་ཞེ་ན། ཁ་ཅིག་ཆོས་ཀྱི་ཕུང་པོ་ཞེས་བྱ་བའི་བསྟན་བཅོས་ཀྱི་ཚད་ཤླཽ་ཀ་དྲུག་སྟོང་ཡོད་པ་ཙམ་རེར་ཆོས་ཕུང་རེའི་ཚད་ཅེས་ཟེར་ལ། གཞན་དག་ན་རེ་ཕུང་པོ་དང་སོགས་པ་ཁམས་སྐྱེ་མཆེད་རྟེན་འབྱུང་བདེན་པ་ལ་སོགས་པའི་གཏམ་རྫོགས་པ་རེ་ཆོས་ཕུང་རེའི་ཞེས་ཟེར་རོ། ། རང་ལུགས་དགོས་ཆེད་ཀྱི་སྒོ་ནས་ཚད་བསྟན་པ་ནི། སེམས་ཅན་རྣམས་ཀྱི་སྤྱོད་པ་དུག་གསུམ་དང་ང་རྒྱལ་ལ་སོགས་ལ་སྤྱོད་པ་ཐ་དད་པ་བརྒྱད་ཁྲི་པོ་རྣམས་ཀྱི་གཉེན་པོར་ཆོས་ཀྱི་ཕུང་པོ་ཡང་མི་མཐུན་ཕྱོགས་ལ་སྤྱོད་པའི་གྲངས་དང་མཐུན་པར་བརྒྱད་ཁྲི་གསུངས་སོ། ། སྡེ་པ་གཞན་གྱི་ལུང་ལས་ནི་བརྒྱད་ཁྲི་བཞི་སྟོང་ཞེས་འབྱུང་ངོ༌། ། གཉིས་པ་ནི། ཆོས་ཀྱི་ཕུང་པོ་བརྒྱད་ཁྲི་ཕུང་པོར་བསྡུས་པ་དེ་བཞིན་དུ་མདོ་གཞན་ལས་གཞན་ཡང་ཅི་རིགས་པར་ཕུང་པོ་དང་སྐྱེ་མཆེད་དང་ཁམས་ཀྱི་མིང་ཅན་འབྱུང་བ་རྣམས་རང་རང་གི་མཚན་ཉིད་ལེགས་པར་དཔྱད་དེ་ཇི་སྐད་བཤད་པའི་ཕུང་པོ་ལྔ་དང་སྐྱེ་མཆེད་བཅུ་གཉིས་དང་ཁམས་བཅོ་བརྒྱད་པོར་བསྡུ་བར་བྱ་སྟེ།
ཕུང་པོའི་མིང་ཅན་ཚུལ་ཁྲིམས་དང་ཏིང་ངེ་འཛིན་དང་ཤེས་རབ་དང་རྣམ་པར་གྲོལ་བ་དང༌། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་རྣམས་ལས་དང་པོ་ལུས་ངག་གི་ལས་ཡིན་པས་གཟུགས་ཕུང་དང༌། ལྷག་མ་སེམས་བྱུང་ཡིན་པས་འདུ་བྱེད་ཕུང་པོས་བསྡུས་པ་སོགས་དང༌། ཟད་པར་གྱི་སྐྱེ་མཆེད་དང་པོ་བརྒྱད་མ་ཆགས་པ་ཡིན་པས་ཆོས་ཀྱི་སྐྱེ་མཆེད་དང༌། ཕྱི་མ་གཉིས་དང་གཟུགས་མེད་ཀྱི་སྐྱེ་མཆེད་བཞི་ནི་སེམས་དང་སེམས་བྱུང་གི་ངོ་བོ་ཡིན་པས་ཡིད་དང་ཆོས་ཀྱི་སྐྱེ་མཆེད་ཀྱིས་བསྡུས་པ་སོགས་དང༌། འདོད་པ་དང་གནོད་སེམས་དང་རྣམ་འཚེའི་ཁམས་ནི་སེམས་བྱུང་ཡིན་པས་ཆོས་ཁམས་ཀྱིས་བསྡུས་པ་སོགས་སོ། ། གསུམ་པ་ནི། འོ་ན་ས་ཆུ་མེ་རླུང་ནམ་མཁའ་རྣམ་ཤེས་ཀྱི་ཁམས་དྲུག་གསུངས་པས་ན་ནམ་མཁའ་ཉིད་ནམ་མཁའི་ཁམས་དང༌། རྣམ་ཤེས་ཐམས་ཅད་རྣམ་ཤེས་ཀྱི་ཁམས་ཡིན་ནམ་ཞེ་ན། སྔ་མ་བཞི་བཤད་ཟིན་ཅིང་རེག་བྱའི་ཁམས་སུ་འདུས་པས་མ་བྲིས་སོ། །
སྐར་ཁུང་ཁ་སྣ་སོགས་ཀྱི་བུ་ག་ནི་ནམ་མཁའི་ཁམས་ཞེས་བྱའོ། ། བུ་ག་ཅི་ཞེ་ན། ཉིན་པར་སྣང་བ་དང་མཚན་མོ་མུན་པའི་རང་བཞིན་ཡིན་པས་གཟུགས་ཀྱི་ཁམས་ཀྱིས་བསྡུས་སོ། ། ལོ་ཞེས་པ་མདོ་སྡེ་པ་ཐོགས་བཅས་ཀྱི་གཟུགས་མེད་ཙམ་གྱིས་རབ་ཏུ་ཕྱེ་བའི་འདུས་མ་བྱས་ལ་ནམ་མཁའི་ཁམས་སུ་བརྗོད་པས། ཆོས་ཁམས་སུ་འདུས་པར་སྟོན་པའོ། ། ཟག་པ་དང་བཅས་པའི་རྣམ་ཤེས་ཁོ་ན་ནི་འདིར་རྣམ་ཤེས་ཀྱི་ཁམས་ཡིན་ནོ། ། ཅིའི་ཕྱིར་ཟག་མེད་ཀྱི་རྣམ་ཤེས་ལ་མི་བྱ་ཞེ་ན། ཁམས་དྲུག་ནི་ཉིང་མཚམས་སྦྱོར་བ་ནས་འཆི་བའི་བར་གྱི་སེམས་སྐྱེ་བའི་རྟེན་ཡིན་ལ་ཟག་མེད་ནི་དེ་ལྟ་མ་ཡིན་པས་སོ། ། བཞི་པ་ཁམས་ཀྱི་རྣམ་པའི་རབ་དབྱེ་ལ་བདུན་ཏེ། གཉིས་ཚན་དང༌།
གསུམ་ཚན་དང༌། བཅས་མ་བཅས་དང༌། གཟུགས་ཅན་གྱི་དབྱེ་བ་དང༌། བྱུང་བ་གསུམ་དང༌། ཐོབ་པའི་ཁྱད་པར་དང༌། ཕྱི་ནང་ལ་སོགས་པའི་དབྱེ་བའོ། ། དེ་ལ་རྣམ་པའི་རབ་དབྱེ་ནི། གདུལ་བྱ་རྣམས་ཆོས་ཀྱི་དབྱེ་བ་ལ་མཁས་པ་དང༌། སྤོབས་པ་སོ་སོ་ཡང་དག་པར་རིག་པའི་རྒྱུར་འགྱུར་བའི་ཆེད་དོ། ། འདིར་ཁམས་ལ་རྣམ་པའི་རབ་དབྱེ་མཛད་པ་ནི།
གཟུགས་དང་སེམས་གཉིས་ཀའི་རབ་དབྱེ་ལ་མཁས་པར་བྱ་བའི་དོན་ནོ། ། དང་པོ་གཉིས་ཚན་ནི། ཁམས་བཅོ་བརྒྱད་ལས་ཐོགས་བཅས་བསྟན་དུ་ཡོད་པ་རྣམས་ནི་དུ། བསྟན་དུ་མེད་པ་ནི་དུ་ཞིག་ཅེ་ན། འདི་ནི་འདི་ནའོ་ཞེས་གཞན་ལས་བསྟན་དུ་ཡོད་པ་ནི་འདིར་གཟུགས་ཀྱི་ཁམས་གཅིག་པུ་སྟེ། ལྷག་མ་བཅུ་བདུན་ནི་བསྟན་དུ་མེད་པའོ། ། ཁམས་བཅོ་བརྒྱད་ལས་ཐོགས་མེད་དུ་ཞེ་ན། རང་གི་གོ་སར་གཟུགས་ཅན་གཞན་འབྱུང་བའི་གེགས་བྱེད་པས་ཐོགས་པ་དང་བཅས་པ་སྟེ་གཟུགས་ཅན་གྱི་ཁམས་བཅུ་ཉིད་དོ། ། སེམས་ཁམས་བདུན་དང་ཆོས་ཁམས་ནི་ཐོགས་མེད་དེ། རྡུལ་ཕྲན་བསགས་པ་མ་ཡིན་པས་སོ། །
སྤྱིར་ཐོགས་པ་གསུམ་སྟེ། སྒྲིབ་ཐོགས་དང༌། ཡུལ་ཐོགས་དང༌། དམིགས་ཐོགས་སོ། ། འདིར་ནི་སྒྲིབ་ཐོགས་ལ་ཐོགས་བཅས་སུ་བྱས་པའོ། ། གསུམ་ཚན་ནི། དགེ་བ་དང་མི་དགེ་བ་དང་ལུང་མ་བསྟན་དུ་ཞེ་ན། ལུང་མ་བསྟན་བརྒྱད་དེ། དགེ་མི་དགེའི་ངོ་བོར་ལུང་དུ་མ་བསྟན་པས་སོ། ། འགའ་ཞིག་རྣམ་སྨིན་འདི་འབྱིན་ནོ། །
ཞེས་ལུང་བསྟན་དུ་མེད་པ་ལ་འདོད་དོ། ། བརྒྱད་པོ་ནི་ཐོགས་བཅས་བཅུ་པོ་དེ་དག་ཉིད་ལས། གཟུགས་སྒྲ་གཉིས་མ་གཏོགས་པའི་ལྷག་མའོ། ། བརྒྱད་པོ་ལས་གཞན་ཁམས་ལྷག་མ་བཅུ་པོ་རྣམས་ལ་དགེ་བ་དང་མི་དགེ་བ་དང༌། ལུང་མ་བསྟན་གསུམ་ཀ་ཡོད་དོ། ། འདོད་པ་དང༌། གཟུགས་དང༌། གཟུགས་མེད་པར་གཏོགས་པ་དུ་ཞེ་ན། འདོད་ཁམས་སུ་གཏོགས་པ་ཁམས་བཅོ་བརྒྱད་པོ་ཐམས་ཅད་དོ། ། གཟུགས་ཀྱི་ཁམས་ན་ཁམས་བཅུ་བཞི་སྟེ།
དྲི་རོ་གཉིས་དང་སྣའི་རྣམ་ཤེས་དང་ལྕེའི་རྣམ་ཤེས་ཀྱི་ཁམས་མ་གཏོགས་པའི་ལྷག་མའོ། ། དྲི་རོ་གཉིས་མེད་དེ། ཁམ་ཟས་ལས་འདོད་ཆགས་དང་བྲལ་བའི་ཕྱིར། དམིགས་རྐྱེན་དེ་གཉིས་མེད་པས་ཡུལ་ཅན་སྣ་ལྕེའི་རྣམ་ཤེས་གཉིས་ཀྱང་མེད་དོ། ། སློབ་དཔོན་དབྱིག་གཉེན་ནི། སྣ་ལྕེའི་དབང་རྟེན་ཙམ་ཡོད་ཀྱི་དབང་པོའི་ངོ་བོ་མེད་པར་བཞེད་དེ། ཡུལ་དྲི་རོ་མེད་པས་ཡུལ་ཅན་རྣམ་ཤེས་མེད་པའི་རིགས་པ་འདི་ལ་ཡང་མཚུངས་པའི་ཕྱིར། ཞེས་འདོད་དོ། ། འཕགས་པ་ཐོགས་མེད་དང་བྱེ་བྲག་ཏུ་སྨྲ་བ་ནི་རྟེན་མཛེས་པ་དང་ཚིག་བརྗོད་པ་ལ་དགོས་པ་དང་སྲེད་པའི་དབང་གིས་འཕངས་པས་སྣ་ལྕེའི་དབང་པོ་ཡོད་པར་འཆད་དོ། ། གལ་ཏེ་རྟེན་མཛེས་པ་ནི་དབང་རྟེན་གྱིས་བྱེད་ཀྱི་དབང་པོས་མི་བྱེད་དོ། །
ཞེ་ན། དབང་པོ་མེད་ན་དབང་རྟེན་ཡང་མཛེས་པར་མི་འགྱུར་ཏེ། ཤི་བའི་ལུས་བཞིན་ནོ། ། དབང་པོ་ལྔ་ལ་སྲེད་པ་ཡོད་པས་སྲེད་པས་འཕངས་པར་ཡང་འཐད་དོ། ། གལ་ཏེ་དབང་པོ་ལྔ་ལ་སྲེད་པ་མེད་ན་ཡུལ་གཟུགས་སོགས་ལྔ་ལ་དང་པོ་ནས་ཆགས་པ་དང་བྲལ་ཟིན་པས་གཟུགས་ལ་འདོད་ཆགས་བྲལ་བ་ཉིད་དུ་ཐལ་ལོ། ། གཟུགས་མེད་ཁམས་ན་གཟུགས་ཅན་གྱི་ཁམས་བཅུ་དང་སྒོ་ལྔའི་རྣམ་ཤེས་མ་གཏོགས་པ་ཡིད་དང་ཆོས་དང་ཡིད་ཀྱི་རྣམ་ཤེས་ཀྱི་ཁམས་གསུམ་མོ། ། གསུམ་པ་བཅས་མ་བཅས་ལ། ཟག་པ་དང་བཅས་པ་དང་ཟག་པ་མེད་པ་དུ་ཞེ་ན། ཁམས་ཐ་མ་དེ་གསུམ་ནི་ཟག་བཅས་དང་ཟག་པ་མེད་པ་གཉིས་ཀ་ཡོད་ལ་དེ་གསུམ་མ་གཏོགས་པའི་ལྷག་མ་བཅོ་ལྔ་ནི་མཐའ་གཅིག་ཏུ་ཟག་བཅས་སོ། ། རྟོག་དཔྱོད་གཉིས་ཀ་དང་བཅས་པ་དང་རྟོག་པ་མེད་ལ་དཔྱོད་པ་ཙམ་དང་བཅས་པ་དང༌།
རྟོག་དཔྱོད་གཉིས་ཀ་མེད་པ་དུ་ཞེ་ན། རྣམ་པར་ཤེས་པའི་ཁམས་དང་པོ་ལྔ་ནི་རྟོག་དཔྱོད་གཉིས་ཀ་དང་བཅས་པ་སྟེ། ཁ་ཕྱི་རོལ་གྱི་དོན་ལ་བལྟས་པས་སོ། ། ཐ་མ་ཡིད་དང་ཆོས་དང་ཡིད་ཤེས་གསུམ་ནི་རྟོག་དཔྱོད་གཉིས་ཀ་དང་བཅས་པ་དང༌། རྟོག་དཔྱོད་གཉིས་ཀ་མེད་པ་དང༌། རྟོག་མེད་དཔྱོད་ཙམ་དང་བཅས་པ་སྟེ་རྣམ་པ་གསུམ་མོ། ། དེ་ཡང་འདོད་པ་དང༌། བསམ་གཏན་དང་པོའི་དངོས་བཞི་ཙམ་པོ་ལ་ནི་རྟོག་དཔྱོད་གཉིས་ཀ་དང་བཅས་ལ། ཁྱད་པར་ཅན་ལ་ནི་རྟོག་མེད་དཔྱོད་ཙམ་དང་བཅས་ཤིང༌། དེ་ཡན་ཆད་ཀྱི་ཆོས་གསུམ་ལ་ནི་རྟོག་དཔྱོད་གཉིས་ཀ་མེད་དོ། །
ལྷག་མ་གཟུགས་ཅན་བཅུ་པོ་རྣམས་ནི་རྟོག་དཔྱོད་གཉིས་ཀ་དང་ལྡན་པ་སྤངས་སོ། ། འོ་ན་ཆོས་མངོན་པ་ལས་རྣམ་པར་ཤེས་པའི་ཁམས་ལྔ་རྟོག་མེད་དུ་བཤད་པ་དང་འགལ་ལོ་ཞེ་ན། རྟོག་པ་གསུམ་ལས་ངོ་བོ་ཉིད་ཀྱི་རྟོག་པ་ཡོད་ཀྱི་ངེས་པར་རྟོག་པ་དང་རྗེས་སུ་དྲན་པའི་རྣམ་པར་རྟོག་པ་མེད་པས་རྣམ་པར་མི་རྟོག་སྟེ། རྟ་རྐང་གཅིག་པ་ལ་རྐང་མེད་ཅེས་པ་བཞིན་ནོ། ། རྟོག་པ་ཐ་མ་དེ་གཉིས་ཀྱི་ངོ་བོ་ཅི་ཞེ་ན། དེ་དག་ནི་ཡིད་ཀྱི་རྣམ་ཤེས་དང་མཚུངས་ལྡན་གྱི་ཤེས་རབ་མཉམ་པར་མ་བཞག་པས་གཡེང་བ་ནི་ངེས་རྟོག་ཡིན་ལ། ཡིད་ཀྱི་དྲན་པ་མཉམ་པར་བཞག་མ་བཞག་ཐམས་ཅད་ནི་རྗེས་སུ་དྲན་པ་ཉིད་དོ། ། དམིགས་པ་དང་བཅས་པ་དང་དམིགས་པ་མེད་པ་དུ་ཞེ་ན། དམིགས་བཅས་ནི་སེམས་ཀྱི་ཁམས་བདུན་དང་ཆོས་ཁམས་ཀྱི་ཕྱེད་སེམས་བྱུང་རྣམས་ཀྱང་ངོ༌། ། གཟུགས་ཅན་བཅུ་དང་ཆོས་ཁམས་ཀྱི་ལྡན་མིན་འདུ་བྱེད་དང༌།
འདུས་མ་བྱས་ནི་དམིགས་པ་མེད་པའོ། ། བཞི་པ་གཟུགས་ཅན་གྱི་དབྱེ་བ་ནི། ཟིན་པ་དང་མ་ཟིན་པ་དུ་ཞེ་ན། མ་ཟིན་པ་དགུ་སྟེ། དམིགས་བཅས་བརྒྱད་པོ་དེ་རྣམས་དང་སྒྲ་ཡང་ངོ༌། ། ས་སྡེའི་འགྲེལ་པར། དབང་པོ་དང་ཚོགས་པ་ཐ་མི་དད་དུ་གནས་པའི་སྒྲ་དེ་ཟིན་པར་ཡང་བཤད་སྣང་ངོ༌། ། དེ་ལས་གཞན་གཟུགས་ཅན་དགུ་པོ་ལ་ནི་ཟིན་མ་ཟིན་རྣམ་པ་གཉིས་ཆར་ཡོད་དེ། འདས་མ་འོངས་ཀྱི་དབང་པོ་ལྔ་དང༌། ད་ལྟར་ལ་ཡང་དབང་པོའི་ཚོགས་པ་སེམས་མེད་པའི་གཟུགས་དང་དྲི་རོ་རེག་བྱ་ཡང་མ་ཟིན་པ་དང༌།
ད་ལྟའི་དབང་པོ་དང་དེའི་ཚོགས་པ་ན་ཡོད་པའི་གཟུགས་སོགས་བཞི་ནི་ཟིན་པའོ། ། མངོན་པ་གོང་མ་བ་ནི་དབང་པོ་ལྔ་ནི་ཟིན་པ་ཁོ་ནར་འཆད་དོ། ། འབྱུང་བ་དང་འབྱུང་འགྱུར་དུ་ཞེ་ན། རེག་བྱའི་ཁམས་ནི་འབྱུང་བ་དང་འབྱུང་འགྱུར་གཉིས་ཀ་ཡིན་ཏེ། ལྷག་མ་གཟུགས་ཅན་གྱི་ཁམས་དགུ་པོ་ནི་འབྱུང་འགྱུར་ཁོ་ན་དང་དེར་མ་ཟད་ཆོས་ཁམས་ཀྱི་ཕྱོགས་གཅིག་རིག་བྱེད་མ་ཡིན་པའི་གཟུགས་ཀྱང་འབྱུང་འགྱུར་ཉིད་དེ། སེམས་ཀྱི་ཁམས་བདུན་དང་ཆོས་ཁམས་ཕལ་ཆེ་བ་ནི་གཉིས་ཀ་མ་ཡིན་པའོ། ། བསགས་པ་དང་བསགས་པ་མིན་པ་དུ་ཞེ་ན། གཟུགས་ཅན་གྱི་ཁམས་བཅུ་ནི་བསགས་པ་ཡིན་ཏེ། རྡུལ་ཕྲ་རབ་འདུས་པས་སོ། ། ལྷག་མ་བརྒྱད་ནི་བསགས་པ་མིན་པའོ། །
གཅོད་བྱེད་དང་གཅད་བྱ་སོགས་གང་ཞེ་ན། གཅོད་བྱེད་དགྲ་སྟྭ་ལྟ་བུ་དང་གཅད་བྱ་ཤིང་ལྟ་བུ་ཉིད་ནི་ཕྱི་རོལ་གྱི་ཁམས་གཟུགས་དྲི་རོ་རེག་བྱ་བཞི་ཁོ་ན་ཡིན་ལ། གཅོད་བྱེད་དང་གཅད་བྱ་ཁམས་བཞི་ཡིན་པ་དེ་བཞིན་དུ་བསྲེག་བྱ་བུད་ཤིང་ལྟ་བུ་དང་འཇལ་བྱེད་སྲང་ལྟ་བུ་ཡང་ཁམས་དེ་བཞིའོ། ། སྲེག་བྱེད་དང་གཞལ་བྱ་ལ་མི་མཐུན་པར་སྨྲ་སྟེ། ཁ་ཅིག་ཁམས་བཞི་ཉིད་དེ་དག་ཏུ་སྨྲ་ལ། ཁ་ཅིག་རྒྱུའི་རེག་བྱ་མེ་དང་འབྲས་བུའི་རེག་བྱ་ལྕི་བ་ཉིད་རིམ་པ་བཞིན་དེ་དག་ཏུ་སྨྲའོ། ། གཞན་དབང་པོ་ལྔ་ནི་དྭངས་ཤིང་སྒྲ་ལ་རྒྱུན་མེད་ལ་ཁམས་ཐོགས་མེད་བརྒྱད་རྡུལ་ཕྲན་བསགས་པ་མ་ཡིན་པས། གཅོད་བྱེད་སོགས་མ་ཡིན་ནོ། ། ལྔ་པ་བྱུང་བ་གསུམ་ལ་གཉིས་ཏེ། སྤྱིར་བཏང་དང༌།
དམིགས་བསལ་ལོ། ། དང་པོ་ནི། རྣམ་སྨིན་སྐྱེས་དང༌། རྒྱས་བྱུང་དང༌། རྒྱུ་མཐུན་ལས་བྱུང་བ་དུ་ཞེ་ན། བར་གྱི་ཚིག་མི་མངོན་པར་བྱས་ནས་རྣམ་སྨིན་གྱི་རྒྱུ་ལས་སྐྱེས་པའོ། ། འབྲས་བུའི་དུས་སུ་བྱིན་པའི་ལས་ནི་རྣམ་སྨིན་ཏེ་དེ་ལས་སྐྱེས་པའམ། རྒྱུ་དགེ་མི་དགེ་ལ་འབྲས་བུའི་མིང་གིས་བཏགས་ནས་རྣམ་སྨིན་ཞེས་བྱ་ལ། དེ་ལས་སྐྱེས་པས་རྣམ་སྨིན་སྐྱེས་ཞེས་པ་དང༌། གཉིད་དང་ཏིང་ངེ་འཛིན་དང་ཟས་དང་ལེགས་པར་སྦྱར་བ་སྟེ་རྒྱས་པའི་རྒྱུ་བཞི་ལས་བྱུང་བ་མིག་སོགས་ནང་གི་ཁམས་ལྔའོ། །
དབང་པོ་ལྔ་ལ་རྣམ་སྨིན་སྐྱེས་དང་རྒྱས་བྱུང་གཉིས་སུ་འདུས་པའི་རྒྱུ་མཐུན་ཡོད་ཀྱང་དེ་གཉིས་ལས་གཞན་པའི་རྒྱུ་མཐུན་ནི་མེད་དེ། ཤི་བ་ལ་མིག་སོགས་རྗེས་སུ་མི་འཇུག་པས་སོ། ། དེས་ན་རྒྱུ་མཐུན་ལས་བྱུང་བར་མ་བཤད་དོ། ། སྒྲ་ནི་རྒྱས་པ་ལས་བྱུང་བ་དང༌། རྒྱུ་མཐུན་ལས་སྐྱེས་པ་ཡིན་གྱི་རྣམ་སྨིན་ལས་སྐྱེས་པ་མ་ཡིན་ཏེ། འདོད་རྒུར་འབྱུང་བས་སོ། ། འོ་ན་གདགས་པ་ལས། ཚིག་རྩུབ་སྤངས་པས་ཚངས་པའི་དབྱངས་འགྲུབ་པར་གསུངས་པ་མ་ཡིན་ནམ་ཞེ་ན། དེ་ནི་རྣམ་སྨིན་ལས་བརྒྱུད་དེ་འབྱུང་བ་ལ་དགོངས་པ་སྟེ། རྣམ་སྨིན་དངོས་ནི་མགྲིན་པར་ལས་འབྱུང་བ་ཁྱད་པར་ཅན་འགྲུབ་པའོ། །
རྒྱུ་མཐུན་ལས་སྐྱེས་པ་ནི་སྐལ་མཉམ་དང་ཀུན་འགྲོའི་རྒྱུ་ཅི་རིགས་པས་བསྐྱེད་པ་ཙམ་ལ་བྱའོ། ། ཐོགས་པ་མེད་པ་བརྒྱད་པོ་སྐལ་མཉམ་དང་ཀུན་འགྲོའི་རྒྱུ་ལས་བྱུང་བ་ནི། རྒྱུ་མཐུན་ལས་བྱུང་བ་དང་རྣམ་སྨིན་ལས་སྐྱེས་པ་ཡོད་ལ། རྒྱས་བྱུང་ནི་མེད་དེ། ཐོགས་མེད་ཡིན་པས་རྒྱས་པའི་རྒྱུས་རྒྱས་པར་བྱར་མེད་པས་སོ། ། གཞན་གཟུགས་དང་དྲི་རོ་རེག་བྱ་ལ་བྱུང་བ་རྣམ་པ་གསུམ་ཀ་ཡོད་དེ། རྣམ་སྨིན་སྐྱེས་ནི་ཟིན་པའི་ཆ་ཁོ་ན་ལ་ཡོད་ལ། བྱུང་བ་གཞན་གཉིས་ནི་ཟིན་མ་ཟིན་གཉིས་ཀ་ལ་ཡོད་དོ། ། གཉིས་པ་དམིགས་བསལ་ནི། རྟག་པའི་རྫས་དང་ལྡན་པ་ནི་ཆོས་ཁམས་གཅིག་པུ་སྟེ།
འདུས་མ་བྱས་ནི་ཆོས་ཁམས་གཅིག་པུས་བསྡུས་པས་སོ། ། རྒྱུ་མཐུན་ལས་མ་བྱུང་བ་ནི་ཁམས་ཐ་མ་གསུམ་གྱི་ཆ་སྡུག་བསྔལ་ལ་ཆོས་བཟོད་ཀྱི་ཚོགས་པས་བསྡུས་པའོ། ། ཡང་ན་རྟག་རྫས་དང་ལྡན་པ་ནི་གང༌། རྒྱུ་མཐུན་ལས་མ་བྱུང་བ་ནི་གང་ཞེ་ན། རྟག་རྫས་དང་ལྡན་པ་ནི་ཆོས་ཁམས་གཅིག་པུ། རྒྱུ་མཐུན་ལས་མ་བྱུང་བ་ནི་སྡུག་བསྔལ་ཆོས་བཟོད་ཀྱི་སྐད་ཅིག་མའི་ཚོགས་པ་ན་ཡོད་པ་ཁམས་ཐ་མ་གསུམ་གྱི་ཆའོ། ། འདུས་བྱས་གཞན་ནི་རྒྱུ་མཐུན་ལས་མ་བྱུང་བ་མེད་དོ། ། དྲུག་པ་ཐོབ་པའི་ཁྱད་པར་ནི། གང་མིག་གི་ཁམས་སྔར་མི་ལྡན་པ་ལས་གསར་དུ་ཐོབ་པ་གང་ཡིན་པ་དེས་མིག་ཤེས་ཀྱང་སྔར་མི་ལྡན་པ་ལ་གསར་དུ་ཐོབ་བམ་ཞེ་ན། མིག་དང་མིག་གི་རྣམ་ཤེས་ཀྱི་ཁམས་དག་ལ་སོ་སོར་ཐོབ་པ་དང༌།
ལྷན་ཅིག་ཏུ་ཐོབ་པ་དང་ཡང་གི་སྒྲས་གཉིས་ཀ་མ་ཐོབ་པ་ཡང་ཡོད་ཅེས་མུ་བཞིའོ། ། མུ་དང་པོ་ནི་གཟུགས་མེད་ནས་ཚེ་འཕོས་ནས་བསམ་གཏན་གཉིས་པ་ཡན་ཆད་ཀྱི་བར་སྲིད་དུ་སྐྱེས་པ་ན་མིག་གསར་དུ་ཐོབ་ཅིང་མིག་གི་ཤེས་པ་དེ་རྣམས་ནི་མེད་པས་མ་ཐོབ་པ་ལྟ་བུའོ། ། མུ་གཉིས་པ་ནི་བསམ་གཏན་གཉིས་པ་ཡན་ཆད་ཀྱི་གཟུགས་ཀྱི་ལྷས་འོག་སའི་མིག་ཤེས་མངོན་དུ་བྱས་པ་ན་མིག་ཤེས་གསར་དུ་ཐོབ་ལ། མིག་སྔར་ནས་ཡོད་པས་གསར་དུ་མ་ཐོབ་པ་ལྟ་བུའོ། ། མུ་གསུམ་པ་ནི་གཟུགས་མེད་ནས་ཚེ་འཕོས་ནས་འདོད་པ་དང་བསམ་གཏན་དང་པོའི་བར་སྲིད་དུ་སྐྱེས་པ་ན་གཉིས་ཀ་གསར་དུ་ཐོབ་པ་ལྟ་བུའོ། ། མུ་བཞི་པ་ནི་གཟུགས་མེད་ནས་གཟུགས་མེད་དུ་སྐྱེས་པ་ན་གཉིས་ཀ་མི་ཐོབ་པ་ལྟ་བུའོ། ། བདུན་པ་ཕྱི་ནང་ལ་སོགས་པའི་དབྱེ་བ་ནི། ནང་གི་ཁམས་དང་ཕྱིའི་ཁམས་དུ་ཞེ་ན་ནང་གི་ཁམས་བཅུ་གཉིས་ཏེ། གཟུགས་སོགས་ཡུལ་དྲུག་མ་གཏོགས་པའི་ལྷག་མ་རྣམས་སོ། ། ཕྱི་ནང་གི་ཁྱད་པར་ལ་སྐྱེ་མཆེད་ཀྱི་དབང་དུ་བྱས་པ་དང་རྒྱུ་དང་འབྲས་བུ་དང༌།
བདག་དང་བདག་གི་ཡུལ་གྱི་དབང་དུ་བྱས་པ་བཞི་ལས། འདིར་ནི་སྐྱེ་མཆེད་ཀྱི་ཕྱི་ནང་ངོ༌། ། མིག་སོགས་དབང་པོ་ལྔ་ནི་སེམས་ཀྱི་རྟེན་དུ་ཉེ་བས་ནང་ངོ༌། ། སེམས་ནི་ངར་འཛིན་གྱི་རྟེན་ཡིན་པའི་ཕྱི་ནང་ཞེས་བྱའོ། ། གཟུགས་སོགས་ཡུལ་དྲུག་ནི་ཕྱིའི་ཁམས་སོ། ། རྟེན་བཅས་དང་དེ་མཚུངས་དུ་ཞེ་ན། ཆོས་ཀྱི་ཁམས་ཞེས་བྱ་བ་ནི་གཅིག་ཏུ་བརྟེན་པ་དང་བཅས་པ་ཡིན་ཏེ། འཕགས་པ་ཐམས་ཅད་ཆོས་ཐམས་ཅད་བདག་མེད་དོ་སྙམ་དུ་ངེས་པར་ཡིད་ལ་བྱེད་པས་སོ། ། ཁམས་ལྷག་མ་བཅུ་བདུན་ནི་དེ་མཚུངས་དང༌། ཀྱང་གི་རྟེན་བཅས་ཏེ་དེ་གཉིས་ཀ་ཡིན་ནོ། །
དེ་མཚུངས་ཞེས་པ་ཅི་ཞེ་ན། ཁམས་གང་ཞིག་རང་གི་ལས་མི་བྱེད་པ་སྟེ། དེས་ན་གང་རང་གི་ལས་བྱེད་པ་དེ་རྟེན་བཅས་སུ་བཤད་དོ། ། དེ་ལ་ནང་གི་ཁམས་དྲུག་གི་ལས་ནི་ཡུལ་གྱི་ཡུལ་ཅན་དང་རྣམ་ཤེས་ཀྱི་རྟེན་བྱེད་པ་དང༌། ཡུལ་གྱི་ཁམས་དྲུག་གི་ལས་ནི་དབང་པོའི་ཡུལ་དང༌། རྣམ་ཤེས་ཀྱི་དམིགས་ཡུལ་བྱེད་པ་དང༌། རྣམ་ཤེས་ཀྱི་ཁམས་དྲུག་གི་ལས་ནི་དབང་པོའི་བརྟེན་པ་དང༌། ཡུལ་གྱི་ཡུལ་ཅན་བྱེད་པ་ཡིན་པས་ལས་དེ་དག་བྱེད་པ་དང་མི་བྱེད་པ་ནི་རྟེན་བཅས་དང་དེ་མཚུངས་ཡིན་ཞིང༌། མི་སྐྱེ་བའི་ཆོས་དེ་མཚུངས་དང༌། སྐྱེས་པ་དང་སྐྱེ་འགྱུར་རྟེན་བཅས་སོ། །
གོང་མ་བ་ནི་དབང་པོ་དང་པོ་ལྔ་ཁོ་ན་ལ་རྟེན་བཅས་དང༌། དེ་མཚུངས་གཉིས་གཉིས་བྱེད་ཀྱི་གཞན་ལ་མ་ཡིན་ནོ། ། མཐོང་སྤང་དང༌། སྒོམ་སྤང་དང༌། སྤང་བྱ་མིན་པ་དུ་ཞེ་ན། གཟུགས་ཅན་བཅུ་ནི་སྒོམ་པས་སྤང་བྱ་ཡིན་ཞིང༌། དེར་མ་ཟད་རྣམ་ཤེས་ཀྱི་ཁམས་དང་པོ་ལྔ་ཡང་ཡིན་ནོ། ། ཁམས་ཐ་མ་གསུམ་ལ་ནི་མཐོང་སྤང་དང་སྒོམ་སྤང་དང་སྤང་བྱ་མིན་པ་རྣམ་པ་གསུམ་ཀ་ཡོད་དོ། ། དེ་ལ་ཕྲ་རྒྱས་བརྒྱད་ཅུ་རྩ་བརྒྱད་ཐོབ་པ་དང་བཅས་པ་ནི་མཐོང་སྤང་སྟེ། དེ་ལས་གཞན་པའི་ཟག་བཅས་ནི་སྒོམ་སྤང་ངོ༌། །
ཟག་མེད་ནི་སྤང་བྱ་མ་ཡིན་པའོ། ། གནས་མ་བུའི་སྡེ་བ་དག་སོ་སོ་སྐྱེ་བོ་དང་ངན་སོང་དུ་སྐྱེ་བའི་རྒྱུ་ལུས་ཀྱི་ལས་དང་ངག་གི་ལས་ཀྱང་མཐོང་སྤང་ཡིན་ཏེ། མཐོང་ལམ་སྐྱེས་པ་ན་དེ་དག་བཟློག་པས་སོ་ཞེ་ན། སོ་སྐྱེ་ནི་མཐོང་སྤང་མ་ཡིན་ཏེ་ཉོན་མོངས་ཅན་མ་ཡིན་པའི་ཕྱིར། འདི་ནི་དགེ་བ་ཡང་མ་ཡིན་ཏེ། དགེ་རྩ་ཆད་པ་ལ་ལྡན་པའི་ཕྱིར། མི་དགེ་བ་མ་ཡིན་ཏེ། ཁམས་གོང་མར་སྐྱེས་པ་ལ་ལྡན་པའི་ཕྱིར། ངན་སོང་དུ་སྐྱེ་བའི་རྒྱུ་ལུས་ངག་གི་ལས་ཀྱང་མཐོང་སྤང་མ་ཡིན་ཏེ། གཟུགས་ཡིན་པའི་ཕྱིར།
དྲུག་པ་ཡིད་ཀྱི་རྣམ་ཤེས་མིན་པ། སྒོ་ལྔའི་རྣམ་ཤེས་ལས་སྐྱེས་པ་ཡང་མཐོང་སྤང་མ་ཡིན་ཏེ། བདེན་པ་ལ་ལོག་པར་མི་རྟོག་པའི་ཕྱིར། འདིར་བྲལ་ལ་མ་སྤངས་པ་དང༌། སྤངས་ཀྱང་མ་བྲལ་བ་དང༌། གཉིས་ཀ་ཡིན་པ་དང་གཉིས་ཀ་མ་ཡིན་པ་སྟེ་མུ་བཞི་ལས། དང་པོ་ནི་མཐོང་ལམ་ཐོབ་པ་ན་སོ་སྐྱེ་ལྟ་བུའོ། ། གཉིས་པ་ནི། དགྲ་བཅོམ་པའི་དབང་པོ་གཟུགས་ཅན་ལྟ་བུའོ། ། གསུམ་པ་ནི།
མཐོང་ལམ་ཐོབ་པ་ན་མཐོང་སྤང་ལྟ་བུའོ། ། བཞི་པ་ནི་དེ་དག་ལས་གཞན་པ་དག་གོ ། ལྟ་བ་དང་ལྟ་བ་མ་ཡིན་པ་དུ་ཞེ་ན། ལྟ་བ་ནི་མིག་གི་ཁམས་དང་ཆོས་ཁམས་ཀྱི་ཕྱོགས་གཅིག་རྣམ་པ་བརྒྱད་ནི་ལྟ་བ་ཡིན་ནོ། ། བརྒྱད་གང་ཞེ་ན། འཇིག་ཚོགས་ལ་ལྟ་བ་སོགས་ལྔ་དང༌། འཇིག་རྟེན་པ་དང༌། སློབ་པ་དང་མི་སློབ་པའི་ཡང་དག་པའི་ལྟ་བའོ། ། ལྷག་མ་ཁམས་ཕྱེད་དང་བཅུ་བདུན་ནི་ལྟ་བ་མ་ཡིན་པའོ། ། ཅིའི་ཕྱིར་ཡིད་ཤེས་དང་མཚུངས་ལྡན་ཁོ་ན་ལྟ་བ་ཡིན་གྱི།
སྒོ་ལྔའི་རྣམ་ཤེས་ཀྱི་འཁོར་ལྟ་བ་མ་ཡིན་ཞེ་ན། རྣམ་ཤེས་དང་པོ་ལྔ་དང་མཚུངས་ལྡན་དུ་སྐྱེས་པའི་བློ་ཆོས་ཅན། ཡང་དག་པའི་ལྟ་བ་མ་ཡིན་ཏེ། ཡུལ་ལ་ངེས་པར་རྟོག་པ་མེད་པའི་ཕྱིར། འོ་ན་མིག་ཀྱང་ལྟ་བ་མ་ཡིན་པར་འགྱུར་རོ་ཞེ་ན། མིག་ནི་རྟོག་པར་བྱེད་པས་ལྟ་བ་མ་ཡིན་ཀྱང༌། གཟུགས་ལ་བལྟ་བའི་ཆ་ནས་ལྟ་བ་སྟེ། མིག་གི་གཟུགས་རྣམས་མཐོང་ངོ༌། ། མིག་ཐམས་ཅད་ཀྱིས་མཐོང་ངམ་ཞེ་ན། མ་ཡིན་ཏེ།
རྣམ་ཤེས་རྟེན་པ་དང་བཅས་པ་ཁོ་ནས་མཐོང་ངོ༌། ། འོ་ན་མིག་ལ་བརྟེན་པའི་རྣམ་ཤེས་ཁོ་ནས་མཐོང་བར་འགྱུར་རོ་ཞེ་ན། མིག་དེ་ལ་བརྟེན་པའི་རྣམ་ཤེས་ཁོ་ནས་མཐོང་བ་མ་ཡིན་ཏེ། གང་གི་ཕྱིར་ཞེ་ན། རྩིག་པ་ལ་སོགས་པས་བར་དུ་ཆོད་པའི་གཟུགས་མཐོང་བ་མ་ཡིན་པའི་ཕྱིར། རྣམ་ཤེས་ཁོ་ནས་མཐོང་ན་ཐོགས་མེད་ཡིན་པས་གཟུགས་སྒྲིབ་པའང་མཐོང་བར་འགྱུར་རོ། ། ཞེས་སོ། ། ལོ་ཞེས་པ་མདོ་སྡེ་པ་རྣམ་ཤེས་ཁོ་ནས་མཐོང་བར་འདོད་པ་འཐད་པར་སྟོན་པའོ། ། ཅི་མིག་གཅིག་གིས་གཟུགས་མཐོང་ངམ་འོན་ཏེ་གཉིས་ཀས་མཐོང་ཞེ་ན། མིག་ནི་གཉིས་ཀ་དག་གིས་ཀྱང་མཐོང་སྟེ།
གཉིས་ཀ་ཕྱེ་ན་གསལ་བར་མཐོང་བའི་ཕྱིར་རོ། ། དཔེར་ན་ཁང་པ་གཅིག་ཏུ་མར་མེ་གཉིས་བྱས་ན་ཤིན་ཏུ་གསལ་བ་བཞིན་ནོ། ། ཀྱང་གིས་གཅིག་གིས་ཀྱང་མཐོང་བར་བསྟན་ཏོ། ། ཅི་དབང་པོ་དྲུག་གིས་ཡུལ་ཕྲད་པ་ཞིག་འཛིན་ནམ། འོན་ཏེ་མ་ཕྲད་པར་འཛིན་ཞེ་ན། མིག་དང་ཡིད་དང་རྣ་བ་གསུམ་ནི་ཡུལ་དང་མ་ཕྲད་པར་འཛིན་ལ། ཁ་གཅིག་ནི། རྣ་བས་ཕྲད་ནས་ཀྱང་འཛིན་པར་འདོད་དོ། ། སྣ་ལྕེ་ལུས་གསུམ་ནི་མ་ཕྲད་པ་ལས་གཞན་ཡུལ་དང་ཕྲད་ནས་འཛིན་ནོ། ། ཅི་དབང་པོ་དྲུག་ཡུལ་མཉམ་པའམ་འོན་ཏེ་མི་མཉམ་པ་ཞིག་འཛིན་ཞེ་ན།
སྣ་སོགས་གསུམ་གྱིས་ནི་དབང་པོའི་རྡུལ་ཕྲན་ཇི་སྙེད་པའི་ཡུལ་གྱི་རྡུལ་མཉམ་པར་འཛིན་པར་འདོད་དེ། ཕྲད་ནས་འཛིན་པའི་ཕྱིར། མིག་སྣ་གཉིས་ནི་ཡུལ་མཉམ་པར་མ་ངེས་ཤིང་ཡིད་ནི་ལུས་ཅན་མ་ཡིན་པས་ཡུལ་ལ་མི་གནས་པའི་ཕྱིར། ཚུལ་དེ་ལྟར་མི་དཔྱོད་དོ། ། གལ་ཏེ་དབང་པོས་ཡུལ་ཕྲད་ནས་འཛིན་པ་མི་འཐད་དེ། རྡུལ་འདུས་པ་རྣམས་ནི་བསྐོར་བ་བར་བཅས་ཡིན་པས་ཕན་ཚུན་ཕྲད་པ་མེད་པའི་ཕྱིར་ཞེ་ན། རྡུལ་ཕན་ཚུན་འདབ་ཉེ་བ་ལ་ཕྲད་པའི་ཐ་སྙད་བྱས་པའོ། ། ཕན་ཚུན་རེག་པ་ནི་མ་ཡིན་ཏེ། བྱེ་བྲག་པས་རྡུལ་རྣམས་ཕྲད་ནས་རགས་པ་རྩོམ་པར་འདོད་པ་ལ་བརྗོད་པའི་སྐྱོན་ཡོད་པས་སོ། ། ཕན་ཚུན་མ་རེག་པར་བར་སྟོང་དང་བཅས་པ་ནི་རང་གི་གྲུབ་མཐའོ། །
འོ་ན་རྡུལ་རྣམས་ཕན་ཚུན་སོ་སོར་འགྱེས་པར་འགྱུར་རོ་ཞེ་ན། མི་འགྱུར་ཏེ། རླུང་གིས་བསྡམས་པའི་ཕྱིར། འོ་ན་རླུང་གིས་གཏོར་བར་ཡང་འགྱུར་ཏེ་བར་དུ་རླུང་ཞུགས་པའི་ཕྱིར། བར་སྣང་ལ་ཐལ་བ་གཏོར་བ་བཞིན་ནོ། ། ཞེ་ན། རླུང་ནི་གཉིས་ཏེ། འཛིན་བྱེད་ཀྱི་རླུང་དང་འཐོར་བྱེད་ཀྱི་རླུང་གཉིས་སོ། ། དང་པོ་ནི་བསྐལ་པ་ཆགས་པའི་དུས་རླུང་ལྟ་བུ། གཉིས་པ་ནི་བསྐལ་པ་འཇིག་དུས་ཀྱི་རླུང་ལྟ་བུ་ཡིན་ལ།
འདིར་ནི་འཛིན་བྱེད་ཀྱི་རླུང་ངོ༌། ། ཅི་རྣམ་ཤེས་དྲུག་གི་ནང་ནས་དང་པོ་ལྔའི་ཡུལ་ད་ལྟར་བ་ཡིན་ལ། ཐ་མའི་ཡུལ་དུས་གསུམ་ཡིན་པ་ལྟར་རྟེན་ཀྱང་དེ་ལྟར་ཡིན་ནམ་ཞེ་ན། མ་ཡིན་ཏེ། ཐ་མ་ཡིད་ཀྱི་རྣམ་ཤེས་ཀྱི་རྟེན་ནི་འགགས་མ་ཐག་པའི་ཡིད་ཡིན་པས་འདས་པ་ཁོ་ན་དང་སྒོ་ལྔའི་རྣམ་ཤེས་དེ་དག་རྣམས་ཀྱི་རྟེན་ནི་ལྷན་ཅིག་སྐྱེས་པའི་དབང་པོ་ཡིན་ལ། འང་གི་སྒྲས་འདས་པའི་ཡིད་ཀྱང་བདག་རྐྱེན་ཞེས་སོ། ། རྣམ་ཤེས་སྐྱེ་བ་ཡུལ་དབང་གཉིས་ཀ་ལ་རག་ལས་པ་མ་ཡིན་ནམ་མིག་ལ་སོགས་པ་ཁོ་ན་ལ་རྟེན་ཞེས་བྱའི། གཟུགས་ལ་སོགས་པ་ལ་མི་བརྗོད་པ་ཅི་ཞེ་ན། རྟེན་མིག་དབང་སོགས་དེ་དག་གསལ་མི་གསལ་དུ་གྱུར་པས་རྣམ་ཤེས་གསལ་མི་གསལ་དུ་འགྱུར་བའི་ཕྱིར། མིག་ལ་སོགས་པ་ནི་རྣམ་ཤེས་ཀྱི་རྟེན་ཡིན་ལ།
གཟུགས་སོགས་ནི་དེ་ལྟ་མ་ཡིན་པས་རྟེན་དུ་མ་བཤད་དོ། ། ཡང་གཟུགས་ཀྱང་ཤེས་ན་གཟུགས་ཤེས་ཞེས་མི་བརྗོད་པར་མིག་ཤེས་ཞེས་བརྗོད་པ་ཅི་ཡིན་ཞེ་ན། རྟེན་ཡིན་པ་དེའི་ཕྱིར་དང་གཟུགས་ནི་ཡིད་དང་དབང་ཤེས་གཉིས་ཀའི་ཐུན་མོང་གི་ཡུལ་དང་གང་ཟག་རང་གཞན་གཉིས་ཀའི་མཐོང་བྱ་ཡིན་པས་ཐུན་མོང་བ་ཡིན་ལ། མིག་སོགས་དབང་པོ་རྣམས་ནི་ཐུན་མོང་མ་ཡིན་པའི་རྒྱུ་ཡིན་པའི་ཕྱིར། ཡང་མིག་སོགས་དེ་དག་ཉིད་ཀྱི་སྒོ་ནས་རྣམ་ཤེས་ཀྱི་ཐ་སྙད་བསྟན་ལ། གཟུགས་སོགས་ཡུལ་གྱི་སྒོ་ནས་མ་བསྟན་ཏེ། རྔའི་སྒྲ་དང་ནས་ཀྱི་མྱུ་གུ་བཞིན་ནོ། ། ལུས་གང་ལ་གནས་ཏེ་མིག་གིས་གཟུགས་ལ་ལྟ་བ་ནི་ཅི་ལུས་དང་མིག་དང་གཟུགས་དང་རྣམ་པར་ཤེས་པ་དེ་རྣམས་ས་གཅིག་པ་ཁོ་ན་ཡིན་ནམ་འོན་ཏེ་གཞན་གྱི་ས་པ་ཡང་ཡིན་ཞེ་ན། ས་གཅིག་པ་དང་མི་གཅིག་པ་ཅི་རིགས་པ་ཡོད་དེ། དེ་ལ་ལུས་དང་མིག་དང་གཟུགས་གསུམ་ནི་འདོད་པ་དང་བསམ་གཏན་བཞིའི་ས་པ་ཡིན་པས་ས་ལྔ་པའོ། །
མིག་གི་རྣམ་ཤེས་ནི་འདོད་པ་དང་བསམ་གཏན་དང་པོ་གཉིས་ཀྱི་ས་པ་ཡིན་པས་ས་གཉིས་པ་ཅན་ནོ། ། བསམ་གཏན་གཉིས་པ་ཡན་ཆད་ན་མེད་དེ། རྟོག་དང་དཔྱོད་དང་བཅས་པ་ནི། ། རྣམ་པར་ཤེས་པའི་ཁམས་ལྔ་ཡིན། ། ཞེས་པ་ལྟར་མིག་ཤེས་ནི་རྟོག་དཔྱོད་གཉིས་ཀ་དང་བཅས་པ་ཡིན་ལ། དེ་ཡན་ཆད་ན་རྟོག་དཔྱོད་གཉིས་ཀ་མེད་པའི་ཕྱིར་རོ། ། འོག་མ་འོག་མའི་ལུས་ལ་གོང་མ་གོང་མའི་མིག་བརྟེན་ཏེ། འདོད་པའི་ལུས་ལ་ས་གོང་མ་བཞི་ཀའི་མིག་བསྒྲུབ་ཏུ་རུང་བ་ལྟ་བུའོ། ། གོང་མའི་རྟེན་ལ་འོག་མའི་མིག་མི་བརྟེན་ཏེ། རང་ས་ལ་མིག་མཆོག་ཡོད་པས།
འོག་མའི་མིག་མངོན་དུ་བྱེད་པ་ལ་དགོས་པ་མེད་པའི་ཕྱིར་རོ། ། འོ་ན་གོང་མའི་ལུས་ལ་འོག་མའི་རྣམ་ཤེས་ཀྱང་མི་བརྟེན་པར་འགྱུར་ཞེ་ན། བསམ་གཏན་གཉིས་པ་ཡན་ཆད་ན་རང་སས་བསྡུས་པའི་མིག་ཤེས་མེད་པས་གཟུགས་ལ་ལྟ་བ་ན་འོག་ས་བསམ་གཏན་དང་པོའི་མིག་ཤེས་མངོན་དུ་བྱེད་དགོས་པའི་ཕྱིར། གོང་མའི་ལུས་ལ་འོག་མའི་མིག་ཤེས་ནི་བརྟེན་ནོ། ། གོང་མ་གོང་མའི་མིག་གིས་འོག་མ་འོག་མའི་གཟུགས་མཐོང་ལ། འོག་མའི་མིག་གིས་གོང་མའི་གཟུགས་མི་མཐོང་སྟེ། འོག་མའི་མིག་རགས་ཤིང་གོང་མའི་གཟུགས་ཕྲ་བ་ཡིན་པའི་ཕྱིར། ཚིག་གི་དོན་ནི་གོང་མའི་ལུས་ལ་འོག་མའི་མིག་བརྟེན་པ་མ་ཡིན་ཏེ། རང་ས་ན་མིག་མཆོག་ཏུ་གྱུར་པ་ཡོད་པའི་ཕྱིར། འོག་མའི་མིག་གིས་གོང་མའི་གཟུགས་མཐོང་བ་མ་ཡིན་ཏེ།
འོག་སའི་མིག་དམན་ཅིང་གོང་སའི་གཟུགས་མཆོག་ཡིན་པའི་ཕྱིར། འདིས་ཤུགས་ལ་གོང་སའི་མིག་གིས་འོག་སའི་གཟུགས་མཐོང་བར་བསྟན་ཏོ། ། གོང་སའི་མིག་གི་རྣམ་པར་ཤེས་པ་དག་ཀྱང་འོག་མའི་མིག་ལ་མི་བརྟེན་ཏེ། སེང་གེའི་འོ་མ་སྣོད་ངན་པ་ལ་རྟེན་མི་རུང་བ་བཞིན་ནོ། ། འདིས་ཤུགས་ལ་འོག་མའི་མིག་ཤེས་གོང་མའི་མིག་ལ་བརྟེན་པར་བསྟན་ཏོ། ། རྣམ་ཤེས་དེའི་ཡུལ་གཟུགས་ནི་རང་ས་དང་གོང་ས་དང་འོག་ས་ཐམས་ཅད་དེ་བསམ་གཏན་དང་པོའི་མིག་ཤེས་ཀྱི་ཡུལ་དུ་ས་གོང་འོག་གི་གཟུགས་ཐམས་ཅད་འབྱུང་བ་ལྟ་བུའོ། ། འོ་ན་འོག་མའི་མིག་གིས་གོང་མའི་གཟུགས་མི་མཐོང་བར་བཤད་པ་དང་འགལ་སྙམ་ན། མི་འགལ་ཏེ། མིག་ཤེས་དམན་ཡང་མིག་མཆོག་ལ་བརྟེན་པའི་ཕྱིར་མཐོང་བར་ནུས་ཏེ། མི་ཕལ་པས་ཀྱང་རྒྱལ་པོ་ལ་བརྟེན་ན་བྱ་བ་སྟོབས་ཅན་འགྲུབ་པ་བཞིན་ནོ། །
ལུས་རྟེན་ཁོག་པ་ཡང་གཟུགས་དང་རྣམ་ཤེས་གཉིས་ཀ་གོང་འོག་དང་རང་ས་ཐམས་ཅད་ཀྱི་གཟུགས་མཐོང་བའི་རྟེན་དུ་རུང་སྟེ། བསམ་གཏན་དང་པོའི་ལུས་ནི་བསམ་གཏན་དང་པོའི་རྣམ་ཤེས་ཀྱིས་བསམ་གཏན་དང་པོའི་གཟུགས་དང་འདོད་ཁམས་ཀྱི་གཟུགས་དང༌། བསམ་གཏན་གཉིས་པ་ཡན་ཆད་ཀྱི་གཟུགས་མཐོང་བའི་རྟེན་དང༌། ཡང་འདོད་པའི་ལུས་ནི་རང་སའི་རྣམ་ཤེས་དང༌། བསམ་གཏན་དང་པོའི་རྣམ་ཤེས་ཀྱིས་གཟུགས་མཐོང་བའི་རྟེན་བྱེད་ལ་བསམ་གཏན་གཉིས་པ་སོགས་ཀྱི་ལུས་ནི་འོག་ས་བསམ་གཏན་དང་པོའི་རྣམ་ཤེས་ཀྱི་གཟུགས་གོང་འོག་ཐམས་ཅད་མཐོང་བའི་རྟེན་དུ་རུང་བ་ལྟ་བུའོ། ། མིག་ལ་ཇི་ལྟར་བཤད་པ་དེ་བཞིན་དུ་རྣ་བ་ལ་ཡང་སྦྱར་ཏེ། ལུས་ལ་འོག་མའི་རྣ་བ་མིན། ། རྣ་བས་གོང་མའི་སྒྲ་མ་ཡིན། ། རྣམ་པར་ཤེས་པའང་སྒྲ་འདི་ཡི། ། ལུས་ཀྱིའང་གཉིས་ཀ་ཐམས་ཅད་དུ། །
ཞེས་སོ། ། སྣ་ལྕེ་ལུས་གསུམ་དག་ནི་རྟེན་དང་དབང་པོ་དང་ཡུལ་དང་རྣམ་ཤེས་བཞི་པོ་ཐམས་ཅད་རང་གི་ས་པ་ཉིད་དེ། ཞེས་སྤྱིར་བསྟན་ནས་དམིགས་བསལ་ལ་ལུས་ཀྱི་རྣམ་ཤེས་ཁ་ཅིག་ནི་རང་གི་ས་པ་ཡིན་ཏེ། འདོད་པའི་ཁམས་དང་བསམ་གཏན་དང་པོར་སྐྱེས་པ་རྣམས་ཀྱི་ལུས་ཤེས་ལྟ་བུའོ། ། ཁ་ཅིག་ནི་འོག་མའི་ས་པ་ཡིན་ཏེ། བསམ་གཏན་གཉིས་པ་ཡན་ཆད་དུ་རེག་བྱ་རེག་པའི་ཚེ། བསམ་གཏན་དང་པོའི་ལུས་ཤེས་མངོན་དུ་བྱེད་པ་ལྟ་བུའོ། ། ཡིད་ནི་ས་མ་ངེས་ཏེ། རེས་འགའ་ནི་ལུས་དང་རྣམ་ཤེས་དང་ཡུལ་ཆོས་དང་ས་མཚུངས་ལ། རེས་འགའ་ནི་ས་གོང་མའི་ས་པ་དང༌།
འོག་མའི་ས་པ་ཡིན་ཏེ། ས་ལྔ་པོའི་ལུས་ཀྱི་རྟེན་ལ་སྙོམས་པར་འཇུག་པ་དང་སྐྱེ་བའི་ཚེ་ཡིད་ཀྱིས་ས་གོང་འོག་ཐམས་ཅད་དུ་མཚམས་སྦྱོར་བས་སོ། ། ཁམས་རྣམས་རྣམ་ཤེས་གང་གིས་ཤེས་པར་བྱ་བ་ཡིན་ཞེ་ན། གཟུགས་སོགས་ཕྱིའི་ཡུལ་ལྔ་ནི་རྣམ་ཤེས་གཉིས་གཉིས་ཀྱིས་ཤེས་པར་བྱ་བ་ཡིན་ཏེ། རང་རང་གི་ཡུལ་ཅན་གྱི་དབང་ཤེས་དང་ཡིད་ཤེས་གཉིས་ཀྱིས་ཤེས་བྱ་ཡིན་པས་སོ། ། ཁམས་རྣམས་ལས་རྟག་པ་དང་མི་རྟག་པ་དུ་ཞེ་ན། ཆོས་ཁམས་ཀྱི་ཕྱོགས་གཅིག་འདུས་མ་བྱས་གསུམ་ནི་རྟག་པ་ཡིན་ལ། ཁམས་ལྷག་མ་ཕྱེད་དང་བཅོ་བརྒྱད་ནི་མི་རྟག་པའོ། ། ཁམས་རྣམས་ལས་དབང་པོ་དང་དབང་པོ་མིན་པ་དུ་ཞེ་ན། ཆོས་ཁམས་ཀྱི་ཕྱེད་སྲོག་དང་ཚོར་བ་ལྔ་དང༌།
དད་སོགས་ལྔ་དང་དབང་པོ་ཐ་མ་གསུམ་གྱི་ཆ་རྣམས་དང་ཁམས་གང་དག་ནང་གི་ཁམས་སུ་བཤད་པ་བཅུ་གཉིས་པོ་དབང་པོ་ཡིན་ཏེ། མིག་ལ་སོགས་པ་རང་མིང་གི་སྨོས་པ་ལྔ་དང༌། ཡིད་ཀྱི་དབང་པོ་དང༌། སེམས་ཀྱི་ཁམས་བདུན་དང༌། ལུས་ཀྱི་ཕྱོགས་གཅིག་ཕོ་དབང་དང་མོ་དབང་ངོ༌། ། ལྷག་མ་གཟུགས་སོགས་ཕྱིའི་ཁམས་ལྔ་དང༌། ཆོས་ཁམས་ཀྱི་ཕྱེད་ནི་དབང་པོ་མ་ཡིན་པར་གྲུབ་བོ། ། ཆོས་མངོན་པ་མཛོད་ཀྱི་འགྲེལ་པ་ཤེས་བྱ་རབ་གསལ་ལས་ཁམས་བསྟན་པ་ཞེས་བྱ་བ་གནས་དང་པོའི་བཤད་པའོ།། །། ཁམས་བསྟན་པའི་མཐར་དབང་པོ་ཞེས་སྨོས་པའི་དོན་བསྟན་པ་ལ་གསུམ་སྟེ། དབང་པོའི་རང་བཞིན།
འདུས་བྱས་ཀྱི་སྐྱེ་ཚུལ། རྒྱུ་རྐྱེན་འབྲས་བུ་དང་བཅས་པའོ། ། དང་པོ་ལ་གཉིས་ཏེ། དབང་པོ་སོ་སོར་ངོས་བཟུང་བ། རང་བཞིན་གཏན་ལ་དབབ་པའོ། ། དང་པོ་ནི། ལྷག་པར་དབང་བྱེད་པ་ནི་དབང་པོའི་དོན་ནོ། ། གང་ཞིག་གང་ལ་དབང་བྱེད་ཅེ་ན། མིག་སོགས་དབང་པོ་ལྔ་པོ་རྣམས་ནི་རྟེན་མཛེས་པ་དང༌། ལུས་བསྲུང་བ་དང༌།
རང་རང་གི་རྣམ་ཤེས་སྐྱེད་པ་དང༌། རང་རང་གི་ཡུལ་འཛིན་པ་སྟེ། དོན་བཞི་བཞི་ལ་དབང་བྱེད་དོ། ། ཕོ་མོའི་དབང་པོ་གཉིས་དང་སྲོག་ཡིད་གཉིས་ཏེ། བཞི་ནི་དོན་གཉིས་གཉིས་ལ་དབང་བྱེད་དེ། ཕོ་མོའི་དབང་པོ་གཉིས་ཀྱིས་ནི་འདི་ནི་ཕོའོ་འདི་ནི་མོའོ་ཞེས་སེམས་ཅན་གྱི་བྱེ་བྲག་དང༌། དབྱིབས་དང་ང་རོ་ལ་སོགས་པ་སེམས་ཅན་གྱི་ཁྱད་པར་ལ་དབང་བྱེད་དོ། ། སྲོག་གི་དབང་པོས་ནི་རིགས་མཐུན་སྔ་ཕྱི་མཚམས་སྦྱོར་དང༌། རིགས་མཐུན་གནས་པ་ལ་དབང་བྱེད། ཡིད་ཀྱི་དབང་པོས་ནི་སྲིད་པར་ཉིང་མཚམས་སྦྱོར་བ་དང༌།
ལུས་ངག་གི་ལས་ཡིད་དང་རྗེས་སུ་མཐུན་པར་འཇུག་པ་ལ་དབང་བྱེད་པས་སོ། ། ལོ་ཞེས་པ་ནི་བྱེ་བྲག་ཏུ་སྨྲ་བའི་འདོད་ཚུལ་མི་འཐད་པར་སྟོན་པའོ། ། བདེ་སོགས་ལྔ་ནི་ཀུན་ནས་ཉོན་མོངས་པ་ལ་དབང་བྱེད་དེ། ཚོར་བ་བདེ་བ་དང་ཡིད་བདེ་བ་དག་ལས་འདོད་ཆགས་དང༌། སྡུག་བསྔལ་དང་ཡིད་མི་བདེ་བ་དག་ལས་ཞེ་སྡང་དང༌། བཏང་སྙོམས་ལས་གཏི་མུག་འཕེལ་བར་གསུངས་པས་སོ། ། དད་སོགས་ལྔ་དང་དབང་པོ་ཐ་མ་གསུམ་སྟེ་བརྒྱད་པོ་དེ་རྣམས་ནི་རྣམ་བྱང་ལ་དབང་བྱེད་དེ། བྱེ་བྲག་ཏུ་སྨྲ་བའི་འདོད་ཚུལ་ལོ། ། མདོ་སྡེ་པའི་འདོད་ཚུལ་ནི། རང་རང་གི་དོན་ལ་དམིགས་པ་དང་དོན་ཐམས་ཅད་ལ་དམིགས་པར་དབང་བྱེད་པའི་ཕྱིར།
ནང་གི་དབང་པོ་དྲུག་སྟེ་ལྷག་པར་དབང་བྱེད་པ་ཡིན་པས་ཕྱིའི་དོན་ནི་དབང་པོ་མིན་ནོ། ། ཕོ་ཉིད་དེ་རང་བཞིན་གྱི་ང་རོ་གསང་མཐོ་བ་དང་གཡོ་བ་དང་མོ་ལ་སེམས་པ་དང༌། མོ་ཉིད་དེ་ལས་ལྡོག་པའི་ང་རོ་ལ་སོགས་པ་ལ་དབང་བྱེད་པའི་ཕྱིར། དབང་པོའི་རེག་བྱ་འཛིན་པས་ལུས་ཀྱི་དབང་པོ་ལས་ཐ་དད་མེད་ཀྱང་ཕོ་དབང་དང་མོ་དབང་དག་རྣམ་པར་བཞག་གོ ། རིགས་མཐུན་དུ་གནས་པ་དང་སྔར་ལྟར་ཀུན་ནས་ཉོན་མོངས་དང་ཉོན་མོངས་པའི་མགོ་གནོན་ཅིང་ལམ་འདྲེན་པས་རྣམ་བྱང་ལ་དབང་བྱེད་པའི་ཕྱིར་རིམ་པ་བཞིན་སྲོག་དང་ཚོར་བ་ལྔ་རྣམས་དང་དད་སོགས་དབང་པོ་ལྔར་འདོད་དོ། ། དང་པོ་མི་ཤེས་པ་ཀུན་ཤེས་པར་བྱེད་པའི་དབང་པོ་དང༌། ཀུན་ཤེས་པའི་དབང་པོ་གཉིས་ཀྱིས་རང་རང་གི་གོང་མ་འཐོབ་པ་དང༌། ཀུན་ཤེས་ལྡན་པའི་དབང་པོས་མྱང་འདས་ལ་དབང་བྱེད་པ་དང༌། སོགས་པས་རིམ་པ་བཞིན་མཐོང་སྤང་དང་སྒོམ་སྤང་སྤོང་བ་དང་མཐོང་ཆོས་ལ་བདེ་བར་གནས་པ་ལ་དབང་བྱེད་པའི་ཕྱིར། ཀུན་ཤེས་བྱེད་པ་དང༌།
ཀུན་ཤེས་པ་དང༌། ཀུན་ཤེས་ལྡན་པའི་དབང་པོའོ། ། དེ་བཞིན་ཞེས་པ་ཟག་མེད་གསུམ་ཡང་སོ་སོར་དབང་པོ་ཡིན་པར་བསྟན་ཏོ། ། ཅིའི་ཕྱིར་དབང་པོ་ཉི་ཤུ་རྩ་གཉིས་སུ་གྲངས་ངེས་ཤེ་ན། བྱེ་བྲག་ཏུ་སྨྲ་བ་ལྟར་ན་སེམས་ཀྱི་རྟེན་ལ་བལྟོས་ནས་མིག་སོགས་དབང་པོ་དྲུག་རྣམ་པར་བཞག་གོ ། ཕོ་མོའི་དབང་པོས་ནི་རྟེན་སེམས་ཅན་དེའི་བྱེ་བྲག་འབྱེད་ལ། སྲོག་གིས་ནི་སེམས་ཅན་དེ་གནས་པར་བྱེད་དོ། ། དབང་པོ་དགུ་པོ་འདི་ནི་ཀུན་ནས་ཉོན་མོངས་པ་དང༌། རྣམ་པར་བྱང་བ་གཉིས་ཀའི་ཐུན་མོང་གི་གཞིའོ། ། ཚོར་བ་ལྔས་སེམས་ཅན་རྣམས་ཀུན་ནས་ཉོན་མོངས་པ་ཉིད་བྱེད་དོ། །
དད་སོགས་ལྔས་རྣམ་བྱང་གི་ཚོགས་གསོག་པར་བྱེད་དོ། ། དབང་པོ་ཐ་མ་གསུམ་གྱིས་ནི་རྣམ་པར་བྱང་བར་བྱེད་པས་དབང་བསྒྱུར་བྱ་ཇི་སྙེད་པ་ལ་བལྟོས་ནས་དབང་པོ་དག་ཀྱང་དེ་སྙེད་དུ་འདོད་དེ། བྱེ་བྲག་སྨྲ་བའི་ལུགས་བསྟན་ཏོ། ། མདོ་སྡེ་པའི་ལུགས་འཆད་པས་ན་ཡང་ན་ཞེས་སྨོས་ཏེ། འཁོར་བར་འཇུག་པ་དང་འཁོར་བ་ལས་བཟློག་པའི་དབང་དུ་བྱས་ནས་དབང་པོ་ཉི་ཤུ་རྩ་གཉིས་སུ་བཤད་དེ། འཁོར་བར་འཇུག་པའི་རྟེན་ལ་བལྟོས་ནས་མིག་སོགས་དབང་པོ་དྲུག་གོ ། སེམས་ཅན་སྐྱེ་གནས་སུ་སྐྱེ་བར་བྱེད་པ་ལ་བལྟོས་ནས་ཕོ་མོའི་དབང་པོ་གཉིས་དང༌། སྐྱེས་པ་གནས་པར་བྱེད་པ་སྲོག་དང༌། ཡུལ་ལ་ཉེ་བར་སྤྱོད་པ་ཚོར་བ་ལྔ་སྟེ། འཁོར་བར་འཇུག་པའི་ཕྱོགས་ལ་དབང་པོ་བཅུ་བཞིའོ། །
འཁོར་བར་འཇུག་པའི་ཕྱོགས་ལ་དབང་པོ་བཞག་པ་དེ་བཞིན་དུ་འཁོར་བ་ལས་བཟློག་པ་ལ་ཡང་ཀུན་ནས་ཉོན་མོངས་ཀྱི་དབང་པོ་ལས་གཞན་རྣམ་པར་བྱང་བའི་དབང་པོ་རྣམས་བཞག་པ་ཡིན་ནོ། །

དེ་ལ་མྱང་འདས་ཀྱི་རྟེན་དད་སོགས་ལྔ་དང༌། དང་པོར་ཟག་མེད་སྐྱེ་བ་ལ་དབང་བྱེད་པ་ཀུན་ཤེས་བྱེད་པ་དང༌། རྒྱུན་གནས་པར་བྱེད་པ་ཀུན་ཤེས་པ་དང༌། རྣམ་གྲོལ་གྱི་བདེ་བ་ལ་ཉེ་བར་སྤྱོད་པར་བྱེད་པ་ཀུན་ཤེས་ལྡན་པའི་དབང་པོ་སྟེ། དེ་ལྟར་ན་རྣམ་བྱང་ལ་དབང་བྱེད་པའི་དབང་པོ་བརྒྱད་དོ། ། དབང་པོ་འགའ་ཞིག་བཤད་ཟིན་ཅིང༌། འགའ་ཞིག་ཕྱིས་འཆད་པར་འགྱུར་བས་འདིར་དབང་པོ་བརྒྱད་འཆད་པ་ལས། ཚོར་བ་ལྔ་སོ་སོའི་ངོ་བོ་ནི་ལུས་ནི་འདིར་དབང་པོ་གཟུགས་ཅན་ཏེ། དེ་ལ་བརྟེན་པའི་ཚོར་བ་སིམ་པ་མ་ཡིན་པར་གནོད་པར་བྱེད་པ་གང་ཡིན་པ་དེ་ནི་སྡུག་བསྔལ་གྱི་དབང་པོའོ། ། ལུས་ཚོར་སིམ་པ་ཕན་འདོགས་པ་ནི་བདེ་བའི་དབང་པོའོ། ། བསམ་གཏན་གསུམ་པ་ན་སེམས་ནི་ཡིད་ཤེས་ཏེ་དེའི་འཁོར་གྱི་ཚོར་བ་སིམ་པ་དེ་ནི་བདེ་བའི་དབང་པོ་སྟེ།
དགའ་བ་ལས་འདོད་ཆགས་དང་བྲལ་བས་ཡིད་བདེ་བ་མ་ཡིན་ལ། སྒོ་ལྔའི་རྣམ་ཤེས་མེད་པས་ལུས་ཚོར་ནི་མེད་དོ། ། མདོ་སྡེ་པ་ནི་དེ་ལུས་ཚོར་དང༌། ཉན་སར་ཚོར་བ་དང་ཤིན་ཏུ་སྦྱངས་པའི་བདེ་བར་བཤད་དོ། ། བསམ་གཏན་གསུམ་པ་ལས་གཞན་འདོད་པ་དང་བསམ་གཏན་འོག་མ་གཉིས་ན་སེམས་ཚོར་སིམ་པར་མྱོང་བ་གང་ཡིན་པ་དེ་ཡིད་བདེ་བའི་དབང་པོ་ཡིན་ནོ། ། སེམས་ཀྱི་ཚོར་བ་སིམ་པ་མ་ཡིན་པ་གདུང་བར་མྱོང་བ་གང་ཡིན་པ་དེ་ཡིད་མི་བདེ་བའི་དབང་པོའོ། ། བཏང་སྙོམས་ཀྱི་དབང་པོ་ནི་སིམ་གདུང་བར་མ་མྱོང་བའོ། ། འདི་ནི་སིམ་གདུང་གི་རིས་སུ་མ་ཆད་པའི་དོན་ནོ། ། ལུས་སེམས་གང་གི་བར་མ་ཡིན་ཞེ་ན་གཉིས་ཀའི་བར་མའོ། ། གཉིས་ཀའི་ཡིན་ན་དབང་པོ་གཅིག་ཏུ་བྱེད་པ་ཅི་ཞེ་ན།
མི་རྟོག་པ་ཁོ་ནར་ངང་གིས་སྐྱེ་བའི་ཕྱིར་རོ། ། དབང་པོ་ཐ་མ་གསུམ་གྱི་ངོ་བོ་ལ་བཏགས་གཞི་དད་སོགས་ལྔ་དང་བདེ་བ་དང་ཡིད་བདེ་དང་བཏང་སྙོམས་དང་གཙོ་བོ་ཡིད་བྱེད་དགུ་པོ་ཅི་རིགས་པ་ལ་དབང་པོ་ཕྱི་མ་གསུམ་འཇོག་སྟེ། མཐོང་ལམ་ལ་བདེན་བཞི་སྔར་མངོན་སུམ་དུ་མི་ཤེས་པ་བྱེད་པ་ཀུན་ཤེས་པར་བྱ་བ་ལ་ཞུགས་པས་ཀུན་ཤེས་བྱེད་པའི་དབང་པོ་ཡིན་ལ། སྒོམ་ལམ་ལ་བདེན་བཞི་མངོན་སུམ་དུ་མཐོང་ཟིན་གོམས་པར་བྱེད་པས་ཀུན་ཤེས་པའི་དབང་པོ་དང༌། མི་སློབ་ལམ་ལ་བདེན་པ་ཀུན་ཤེས་པའི་ཟད་པ་དང་མི་སྐྱེ་བ་ཤེས་པ་དང་ལྡན་པས་ཀུན་ཤེས་ལྡན་པའི་དབང་པོའོ། ། མངོན་པ་གོང་མ་བ་ནི། གོང་མ་གཉིས་ལ་ཡིད་མི་བདེ་ཡང་ཡོད་པར་འདོད་པས་དབང་པོ་བཅུའོ། ། ས་མཚམས་ལ་བསྡུ་བ་ལས། ཚོགས་ལམ་ནས་ཀྱང་ཡོད་པར་བཤད་ལ་ཀུན་ལས་བཏུས་སུ་ཐོག་མ་སྦྱོར་ལམ་ནས་འཛིན་ཅིང་འདིར་མཐོང་ལམ་ཁོ་ན་ཡོད་པར་འདོད་དོ། ། གཉིས་པ་དབང་པོ་གཏན་ལ་དབབ་པ་ལ་ལྔ་སྟེ།
རྣམ་པའི་རབ་དབྱེ་བསྟན་པ་དང༌། ཇི་ལྟར་རྙེད་པའི་ཚུལ་དང༌། ཇི་ལྟར་གཏོང་བའི་ཚུལ་དང༌། འབྲས་བུ་དབང་པོ་དུས་ཐོབ་པ་དང༌། དབང་པོའི་ལྡན་ཚུལ་ལོ། ། དང་པོ་ནི། དབང་པོ་ཉི་ཤུ་རྩ་གཉིས་ལས། ཟག་བཅས་དང་ཟག་མེད་དུ་ཞེ་ན། ཀུན་ཤེས་བྱེད་པ་སོགས་ཐ་མ་གསུམ་ནི་དྲི་མ་མེད་པ་སྟེ་ཟག་མེད་ཁོ་ནའོ། ། དབང་པོ་གཟུགས་ཅན་བདུན་དང་སྲོག་དབང་དང་སྡུག་བསྔལ་དང་ཡིད་མི་བདེ་སྟེ་བཅུ་པོ་ནི་ཟག་པ་དང་བཅས་པ་ཁོ་ནའོ། །
དད་སོགས་ལྔ་དང་བདེ་བ་དང་ཡིད་བདེ་དང་བཏང་སྙོམས་དང་ཡིད་དེ་དགུ་ལ་ཟག་བཅས་ཟག་མེད་གཉིས་ཀ་ཡོད། མངོན་པ་གོང་མ་བ་ནི་ཀུན་ཤེས་བྱེད་པ་ལ་ཡང་ཟག་བཅས་ཟག་མེད་གཉིས་ཡོད་པར་འདོད་དེ། ཚོགས་སྦྱོར་ན་ཡོད་པ་ཟག་བཅས་དང་མཐོང་ལམ་ན་ཡོད་པ་ཟག་མེད་ཡིན་པའི་ཕྱིར་རོ། ། དབང་པོ་དག་ལས། རྣམ་པར་སྨིན་པ་དང་རྣམ་པར་སྨིན་པ་མ་ཡིན་པ་དུ་ཞེ་ན། སྲོག་ནི་མཐའ་གཅིག་ཏུ་རྣམ་སྨིན་ནོ། ། འོ་ན་དགྲ་བཅོམ་པ་སྐུ་ཚེའི་གཏོང་འཇོག་བྱེད་པའི་སྲོག་དེ་གང་གི་རྣམ་སྨིན་ཡིན་ཞེ་ན། ཁ་ཅིག་དགེ་འདུན་ལ་ཆོས་གོས་དང་ལྷུང་བཟེད་ལ་སོགས་པ་ཕུལ་བའི་ལས་ཀྱི་འབྲས་བུ་ཚེ་འདིར་སྨིན་པའོ། ། ཞེས་དང༌། གཞན་དག་ནི་སྐྱེ་བ་སྔ་མའི་ཚེ་ལྷག་ཡོད་པ་ཏིང་ངེ་འཛིན་གྱི་མཐུས་དྲངས་པས་སྔ་མའི་རྣམ་སྨིན་གྱི་ལྷག་མར་བཞེད་དོ། །
བཙུན་པ་དབྱངས་སྒྲོགས་ནི། དགྲ་བཅོམ་པ་རྣམས་ཏིང་ངེ་འཛིན་གྱི་མཐུས་གནས་པ་ཡིན་པས། དེའི་སྲོག་རྣམ་སྨིན་མ་ཡིན་པར་འདོད་དོ། ། ཚེའི་འདུ་བྱེད་བྱིན་གྱིས་རློབ་པ་ནི་གཞན་ལ་ཕན་པའི་དོན་ནོ། ། གནས་ནི་གླིང་གསུམ་དག་ཏུའོ། ། དགྲ་བཅོམ་པ་གང་གིས་སྐུ་ཚེ་གཏོང་འཇོག་བྱེད་ཅེ་ན། མིའི་རྟེན་ཅན་གྱི་དགྲ་བཅོམ་བསམ་གཏན་རབ་མཐའ་ཐོབ་པ་དག་གིས་ཏེ། ཏིང་ངེ་འཛིན་ལ་མངའ་བརྙེས་པའི་ཕྱིར། འོ་ན་བཅོམ་ལྡན་འདས་ཀྱིས་སྲོག་གི་འདུ་བྱེད་བྱིན་གྱིས་བརླབས་ཚེའི་འདུ་བྱེད་གཏོང་ཞེས་གསུངས་ན་ཚེ་དང་སྲོག་གི་ཁྱད་པར་ཅི་ཞེ་ན། འགའ་ཞིག་ཁྱད་པར་མེད་དེ།
སྲོག་གི་དབང་པོ་གང་ཞེ་ན། ཁམས་གསུམ་པའི་ཚེའོ་ཞེས་འབྱུང་བས་སོ་ཞེས་འདོད། འགའ་ཞིག་ནི་ཚེ་ནི་སྔོན་གྱི་ལས་ཀྱི་འབྲས་བུ་ཡིན། སྲོག་ནི་ད་ལྟར་གྱི་ལས་ཀྱི་འབྲས་བུ་ཡིན་ཞེས་འདོད་དེ། ཕུང་པོ་སྐད་ཅིག་སྔ་ཕྱི་རྒྱུན་མ་ཆད་པར་རིགས་མཐུན་དུ་གནས་པ་ཚེའི་འདུ་བྱེད་དག་ཡིན་ལ། ལས་ཀྱི་མཐུས་ལོ་སུམ་ཅུའམ་བརྒྱའམ་ཞེས་སོགས་གནས་པའི་དུས་ངེས་པ་ནི་སྲོག་གི་འདུ་བྱེད་དག་ཡིན་ནོ་ཞེས་འདོད་པས་སོ། ། བཅོམ་ལྡན་འདས་ཀྱིས་ཟླ་བ་གསུམ་དུ་སྐུ་ཚེའི་འདུ་བྱེད་བྱིན་གྱིས་བརླབས་པའི་དོན་ཅི་ཞེ་ན། རྫུ་འཕྲུལ་གྱི་རྐང་པ་ལ་མངའ་བརྙེས་པར་བསྟན་པའི་ཕྱིར་རོ། ། བྱེ་བྲག་སྨྲ་བ་ནི་ཕུང་པོའི་བདུད་ལས་རྒྱལ་བར་བསྟན་པའི་དོན་ནོ་ཞེས་འདོད། དབང་པོ་བཅུ་གཉིས་ལ་རྣམ་པར་སྨིན་པ་དང་རྣམ་པར་སྨིན་པ་མ་ཡིན་པ་གཉིས་ཀ་ཡོད་དེ།
བཅུ་གཉིས་གང་ཞེ་ན། ཐ་མ་བརྒྱད་དགེ་བ་ཁོ་ན་དང་ཡིད་མི་བདེ་དགེ་མི་དགེ་གང་རུང་དུ་ངེས་པས་དེ་རྣམས་མ་གཏོགས་པའི་ལྷག་མ་རྣམས་ཏེ། གཟུགས་ཅན་བདུན་དང་ཡིད་དང་ཚོར་བ་བཞིའོ། ། དབང་པོ་རྣམས་ལས་རྣམ་སྨིན་དང་བཅས་མ་བཅས་དུ་ཞེ་ན། ཡིད་མི་བདེ་དེ་གཅིག་པུ་ནི་དགེ་བ་ཟག་བཅས་སམ་མི་དགེ་བ་ཁོ་ནར་ངེས་པས་རྣམ་པར་སྨིན་པ་དང་བཅས་པ་སྟེ། ཀུན་སློང་གི་རྣམ་པར་རྟོག་པའི་ཁྱད་པར་གྱིས་དགེ་མི་དགེ་གང་རུང་གཅིག་ཏུ་བསྐྱེད་པས་ལུང་མ་བསྟན་མེད་ཅིང༌། རྟོག་པས་བསྐྱོད་པས་མཉམ་བཞག་མིན་པའི་ཕྱིར་ཟག་མེད་ཀྱང་མེད་དོ། ། དབང་པོ་བཅུ་རྣམ་སྨིན་དང་བཅས་མ་བཅས་གཉིས་ཀ་ཡོད་དེ། བཅུ་གང་ཞེ་ན། ཡིད་དབང་དང༌།
ཚོར་བ་ཡིད་མི་བདེ་ལས་གཞན་བཞི་དང༌། དད་པ་ལ་སོགས་པ་དབང་པོ་ལྔའོ། ། ལྷག་མ་གཟུགས་ཅན་བདུན་དང་སྲོག་ནི་ལུང་མ་བསྟན་ཡིན་ཅིང༌། དབང་པོ་ཐ་མ་གསུམ་ནི་ཟག་མེད་ཡིན་པས་རྣམ་སྨིན་གྱི་རྒྱུ་མ་ཡིན་པའི་ཕྱིར། རྣམ་སྨིན་དང་བཅས་པ་མ་ཡིན་པའོ། ། དབང་པོ་རྣམས་ལས་དགེ་བ་དང་མི་དགེ་བ་དང་ལུང་མ་བསྟན་དུ་ཞེ་ན། དགེ་བར་ངེས་པ་ནི་དད་སོགས་ལྔ་དང་ཐ་མ་གསུམ་སྟེ་བརྒྱད་དོ། ། ཡིད་མི་བདེ་ནི་དགེ་མི་དགེ་རྣམ་པ་གཉིས་ཁོ་ནར་ཁ་ཆེ་བ་འདོད་ལ། གཞན་དག་ནི་ལུང་མ་བསྟན་ཡང་ཡོད་པར་འདོད་དོ། ། ཡིད་དང་ཚོར་བ་གཞན་བཞི་ལ་ནི་དགེ་མི་དགེ་ལུང་མ་བསྟན་གསུམ་ཀ་དང༌།
གཞན་མིག་སོགས་བདུན་དང་སྲོག་ནི་རྣམ་པ་གཅིག་སྟེ་ལུང་མ་བསྟན་ཁོ་ནའོ། ། དབང་པོ་རྣམས་ལས་ཁམས་གསུམ་དུ་གཏོགས་པ་དུ་མ་གཏོགས་པ་དུ་ཞེ་ན། དྲི་མེད་གསུམ་མ་གཏོགས་པ་བཅུ་དགུ་ནི་འདོད་ཁམས་སུ་གཏོགས་སོ། ། འཁྲིག་པའི་འདོད་ཆགས་དང་བྲལ་ཞིང་རྟེན་མི་མཛེས་པའི་ལས་སྤངས་པས་ཕོ་མོའི་དབང་པོ་དང༌། ལུས་དྭངས་ཤིང་མི་དགེ་བ་སྤངས་པས་རྒྱུ་མཐུན་སྐྱེས་དང་རྣམ་སྨིན་སྐྱེས་ཀྱི་སྡུག་བསྔལ་དང༌། རྒྱུད་ཞི་གནས་ཀྱིས་བརླན་ཅིང་ཀུན་ནས་མནར་སེམས་ཀྱི་གཞི་མེད་པས་ཡིད་མི་བདེ་བ་སྟེ། དག་ནི་གཉིས་ཚིག་གོ ། དྲི་མེད་དང་དེ་བཞི་མ་གཏོགས་པ་བཅོ་ལྔ་ནི་གཟུགས་ཁམས་སུ་གཏོགས་སོ། ། དེ་རྣམས་ཀྱི་སྟེང་དུ་དབང་པོ་གཟུགས་ཅན་ལྔ་དང་བདེ་བ་དང་ཡིད་བདེ་དག་མ་གཏོགས་པ་སྲོག་ཡིད་བཏང་སྙོམས་དད་སོགས་ལྔ་སྟེ་བརྒྱད་གཟུགས་མེད་ཁམས་སུ་གཏོགས་སོ། ། མཐོང་སྤང་དང་སྒོམ་སྤང་དང་སྤང་བྱ་མིན་པ་དུ་ཞེ་ན།
ཡིད་དང་ཚོར་བ་བདེ་བ་ཡིད་བདེ་བཏང་སྙོམས་གསུམ་ནི་མཐོང་སྤང་དང་མཚུངས་ལྡན་མཐོང་སྤང་དང༌། དེ་ལས་གཞན་པའི་ཟག་བཅས་སྒོམ་སྤང་དང༌། ཟག་མེད་དག་སྤང་བྱ་མ་ཡིན་པ་སྟེ་རྣམ་པ་གསུམ་མོ། ། མཐོང་སྒོམ་གཉིས་ཀྱི་སྤང་བྱ་ནི་ཡིད་མི་བདེ་དང༌། གཟུགས་ཅན་བདུན་དང༌། སྲོག་དང༌། སྡུག་བསྔལ་ཏེ་དགུ་ནི་སྒོམ་པས་སྤང་བྱ་ཉིད་དད་སོགས་ལྔ་པོ་ནི་ཟག་མེད་ཀྱི་ཆ་སྤང་བྱ་མ་ཡིན་པ་དང༌། ཡང་གིས་ཟག་བཅས་ཀྱི་ཆ་སྒོམ་སྤང་ངོ༌། ། ཐ་མ་གསུམ་ནི་སྤང་བྱ་མིན་པ་ཁོ་ནའོ། ། གོང་མ་བ་ནི་གཟུགས་ཅན་བདུན་དང༌།
ཚོར་བ་ལྔ་དང་སྲོག་ཡིད་གཉིས་ཏེ་བདུན། དེ་ལྟར་བཅུ་བཞིའི་ཕྱོགས་ནི་མཐོང་སྤང་དང༌། ཐ་མ་གཉིས་བོར་བའི་ཉི་ཤུའི་ཕྱོགས་གཅིག་སྒོམ་སྤང་དང༌། ཡིད་དང་ཡིད་མི་བདེ་བོར་བའི་ཚོར་བ་བཞི་དང༌། དད་སོགས་ལྔ་དང་ཀུན་ཤེས་བྱེད་པ་སྟེ། བཅུ་གཅིག་གི་ཕྱོགས་གཅིག་སྤང་བྱ་མ་ཡིན་པ་དང༌། ཐ་མ་གཉིས་སྤང་བྱ་མ་ཡིན་པ་ཁོ་ནར་འཆད་དོ། ། ངན་སོང་བའི་སྲོག་དང་གཟུགས་དང་སྡུག་བསྔལ་རྣམས་མཐོང་སྤང་དུ་འདོད་པ་དང་མི་འདོད་པའི་ལུགས་སོ། ། གཉིས་པ་རྙེད་ཚུལ་ནི། ཁམས་གསུམ་གང་དུ་རྣམ་སྨིན་གྱི་ངོ་བོའི་དབང་པོ་ཐོག་མར་དུ་ཞིག་ལྷན་ཅིག་ཏུ་རྙེད་ཅེ་ན།
འདོད་པར་རྫུས་སྐྱེས་མ་ཡིན་པའི་སྐྱེ་གནས་གཞན་གསུམ་གྱིས་ནི་དང་པོར་རྣམ་སྨིན་གྱི་ངོ་བོ་ལུས་སྲོག་གཉིས་ལྷན་ཅིག་ཏུ་རྙེད་དེ། གཞན་རྣམས་ནི་དང་པོར་དེ་གཉིས་དང་ལྷན་ཅིག་རྙེད་པ་མ་ཡིན་ནོ། ། དེའི་ཚེ་ཡིད་དང་བཏང་སྙོམས་ཀྱང་རྙེད་མོད་ཀྱི། ཉིང་མཚམས་སྦྱོར་བའི་ཚེ་ཡིད་དང་བཏང་སྙོམས་གཉིས་ཉོན་མོངས་ཅན་དུ་ངེས་པས་རྣམ་སྨིན་གྱི་ངོ་བོ་མ་ཡིན་ནོ། ། བརྫུས་ཏེ་སྐྱེ་བས་ནི་དང་པོར་རྣམ་སྨིན་གྱི་ངོ་བོ་དབང་པོ་གཉིས་ཁོ་ན་ལྷན་ཅིག་ཏུ་རྙེད་པ་མིན་ཏེ། འོ་ན་ཅི་ཞེ་ན། རྫུས་སྐྱེས་དེ་ཡིས་དྲུག་གམ་བདུན་ནམ་བརྒྱད་དང་པོར་ལྷན་ཅིག་རྙེད་དོ། ། དེ་ཡང་བསྐལ་པ་དང་པོའི་མི་ལྟ་བུ་མཚན་མེད་ཀྱིས་མིག་སོགས་ལྔ་དང་སྲོག་སྟེ་དྲུག་དང༌། འདོད་ཁམས་ཀྱི་ལྷ་མཚན་གཅིག་པ་ཡིན་པས་སྔ་མ་དྲུག་དང་མཚན་དེ་ཉིད་དེ་བདུན་དང༌། ངན་འགྲོའི་སེམས་ཅན་མཚན་གཉིས་པ་ནི་སྔ་མ་དྲུག་དང་མཚན་གཉིས་ཏེ་བརྒྱད་ལྷན་ཅིག་ཏུ་རྙེད་དོ། །
གཟུགས་ཁམས་ན་མིག་སོགས་ལྔ་དང༌། སྲོག་སྟེ་དྲུག་ལྷན་ཅིག་ཏུ་རྙེད་དོ། ། གོང་མ་གཟུགས་མེད་པར་རྣམ་སྨིན་གྱི་ངོ་བོ་སྲོག་གཅིག་པུ་དང་པོར་རྙེད་དོ། ། གསུམ་པ་ནི། ཁམས་གསུམ་གང་དུ་འཆི་བ་ན་དབང་པོ་དུ་ཞིག་ཐམས་ཅད་ཀྱི་ཐ་མར་འགག་ཅེ་ན། གཟུགས་མེད་དག་ཏུ་འཆི་བ་ནི། སྲོག་དང་ཡིད་དང་བཏང་སྙོམས་གསུམ་པོ་ཉིད་ཐམས་ཅད་ཀྱི་ཐ་མར་འགག་པར་འགྱུར་རོ། ། གཟུགས་ཁམས་ན་འཆི་བ་དག་ལ་ནི་ཐམས་ཅད་ཀྱི་ཐ་མར་དབང་པོ་བརྒྱད་འགག་སྟེ། གསུམ་པོ་དེ་དག་ཉིད་དང་མིག་སོགས་དབང་པོ་ལྔའོ། ། བརྫུས་ཏེ་སྐྱེ་བ་ཐམས་ཅད་ནི་དབང་པོ་གཟུགས་ཅན་རྣམས་ཅིག་ཅར་སྐྱེ་འགག་བྱེད་དོ། །
འདོད་པར་ངན་འགྲོའི་རྫུས་སྐྱེས་མཚན་གཉིས་པ་ཅིག་ཅར་དབང་པོ་འགག་ཅིང་འཆི་བ་ལ་ནི་སྔ་མ་བརྒྱད་དང་ཕོ་མོའི་དབང་པོ་སྟེ་བཅུའམ། མཚན་གཅིག་པ་ལ་དགུའམ། མཚན་མེད་པ་ལ་བརྒྱད་ལྷན་ཅིག་འགག་གོ ། རིམ་གྱིས་འཆི་བ་མངལ་སྐྱེས་དང་སྒོང་སྐྱེས་ལྟ་བུ་ལ་ནི། ལུས་དང་སྲོག་ཡིད་བཏང་སྙོམས་ཏེ་བཞི་ལྷན་ཅིག་ཏུ་འགག་གོ ། དགེ་བའི་སེམས་ལ་གནས་ཏེ་འཆི་ན། གནས་སྐབས་ཐམས་ཅད་དུ་སྔར་གྱི་དབང་པོ་གང་དང་ལྡན་པ་དང༌། དད་སོགས་ལྔ་ཡང་ལྷག་པར་འགག་པར་འགྱུར་ཏེ། དགེ་བའི་སེམས་དང་ལྡན་པ་ལ་དད་སོགས་ལྔ་གདོན་མི་ཟ་བར་ཡོད་པའི་ཕྱིར། བཞི་པ་ནི།
དབང་པོའི་སྐབས་སུ་དབང་པོའི་ཆོས་ཐམས་ཅད་དཔྱད་པར་བྱ་སྟེ། དགེ་སྦྱོང་ཚུལ་གྱི་འབྲས་བུ་གང་ཞིག་དབང་པོ་དུས་ཐོབ་ཅེ་ན། འབྲས་བུ་ཐོག་མཐའ་གཉིས་དགུས་འཐོབ། ། ཞེས་འགྱུར་བཅོས་ཏེ། འབྲས་བུ་ཐོག་མ་རྒྱུན་ཞུགས་ཀྱི་འབྲས་བུ་དང༌། ཐ་མ་དགྲ་བཅོམ་པའི་འབྲས་བུ་གཉིས་ནི་དབང་པོ་དགུ་དགུས་འཐོབ་སྟེ། དད་སོགས་ལྔ་དང་ཡིད་དང་བཏང་སྙོམས་དང༌། བར་ཆད་མེད་ལམ་གྱི་དུས་སུ་ཀུན་ཤེས་བྱེད་པ་དང༌། རྣམ་གྲོལ་ལམ་གྱི་དུས་སུ་ཀུན་ཤེས་པའི་དབང་པོ་དང་དགུའོ། ། རྒྱུན་ཞུགས་ཀྱི་འབྲས་བུ་ནི་བསམ་གཏན་དང་པོའི་ཉེར་བསྡོགས་ལ་བརྟེན་ནས་ཚོར་བ་ནི་བཏང་སྙོམས་ཁོ་ནའོ། །
དགྲ་བཅོམ་པའི་འབྲས་བུ་ནི་དད་སོགས་ལྔ་དང་ཡིད་དང་ཉེར་བསྡོགས་དང༌། བསམ་གཏན་བཞི་པ་ལ་བརྟེན་ན་ཚོར་བ་བཏང་སྙོམས་དང༌། བསམ་གཏན་དང་པོ་གཉིས་ཀྱི་དངོས་གཞི་ལ་བརྟེན་ན་ཡིད་བདེ་བ་དང༌། གསུམ་པ་ལ་བརྟེན་ན་ཚོར་བ་སེམས་བདེའོ། ། བར་ཆད་མེད་ལམ་གྱི་དུས་སུ་ཀུན་ཤེས་པ་དང༌། རྣམ་གྲོལ་ལམ་གྱི་དུས་སུ་ཀུན་ཤེས་ལྡན་པའི་དབང་པོ་སྟེ་དགུས་འཐོབ་བོ། ། བར་མ་ཕྱིར་འོང་དང་ཕྱིར་མི་འོང་གཉིས་ནི་འཇིག་རྟེན་པའི་ལམ་གྱིས་ཐོབ་ན་དད་སོགས་ལྔ་དང༌། ཡིད་དང་བཏང་སྙོམས་ཏེ་བདུན་ནམ། འཇིག་རྟེན་ལས་འདས་པའི་ལམ་གྱིས་ཐོབ་ན་བདུན་པོ་དེ་དག་དང་ཀུན་ཤེས་པའི་དབང་པོ་སྟེ་བརྒྱད་དམ། ཆགས་བྲལ་སྔོན་སོང་གི་ཕྱིར་འོང་གི་འབྲས་བུ་ཡིན་ན།
རྒྱུན་ཞུགས་ཐོབ་བྱེད་ཀྱི་དབང་པོ་དགུ་དང་དོན་གཅིག་གོ ། ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་དབང་པོ་གཞན་བརྒྱད་རྒྱུན་ཞུགས་ཐོབ་བྱེད་དང་འདྲ་ཞིང༌། ཚོར་བ་བདེ་བ་ཡིད་བདེ་བཏང་སྙོམས་གསུམ་ལས་གང་རུང་གཅིག་སྟེ་དགུས་ཐོབ་བོ། ། ཚོར་བའི་ཁྱད་པར་ནི་དགྲ་བཅོམ་པའི་སྐབས་བཞིན་ནོ། ། འོ་ན་བསྟན་བཅོས་ཡེ་ཤེས་ལ་འཇུག་པ་ལས། དགྲ་བཅོམ་པ་དབང་པོ་བཅུ་གཅིག་གིས་ཐོབ་པར་བཤད་པ་དང་འགལ་ལོ་ཞེ་ན། མི་འགལ་ཏེ་དབང་པོ་བཅུ་གཅིག་དག་གིས་དགྲ་བཅོམ་པའི་འབྲས་བུ་ཐོབ་པར་བཤད་པ་ཉིད་ནི། དགྲ་བཅོམ་པ་ཡོངས་སུ་ཉམས་པའི་ཆོས་ཅན་ཞིག་གིས་འབྲས་བུ་ལས་ཉམས་ནས་སླར་འབྲས་བུ་སོར་ཆུད་པར་བྱེད་པ་ལ་དབང་པོ་བཅུ་གཅིག་གིས་ཐོབ་པ་སྲིད་པ་ཙམ་ལ་དགོངས་ནས་བཤད་པ་ཡིན་ནོ། ། ཇི་ལྟར་སྲིད་ཅེ་ན་དབང་བརྟུལ་འགའ་ཞིག་བཏང་སྙོམས་ཀྱི་ཚོར་བས་དགྲ་བཅོམ་པའི་འབྲས་བུ་ཐོབ་པ་ལས་ཉམས་ནས། བསམ་གཏན་དང་པོ་གཉིས་གང་རུང་ལ་བརྟེན་ཏེ།
སོར་ཆུད་ན་ཡིད་བདེ་དང༌། སླར་ཡང་ཉམས་ཏེ་གསུམ་པ་ལ་བརྟེན་ཏེ་སོར་ཆུད་པར་བྱེད་ན་བདེ་བས་ཐོབ་པ་ལྟ་བུའོ། ། སླར་ཡང་ཉམས་ཏེ་སོར་ཆུད་པར་བྱེད་ན་བཅུ་གཉིས་སུ་འགྱུར་སྙམ་ན། མི་འགྱུར་ཏེ། ཚོར་བ་གསུམ་པོ་དེའི་རིགས་ལས་མ་འདས་པའི་ཕྱིར་དང༌། གསུམ་ཀ་དུས་གཅིག་པ་ཡང་མི་སྲིད་དེ། རྫས་མཚུངས་ཉམས་པར་འགྱུར་བས་སོ། ། ལྔ་པ་ལ་གསུམ་སྟེ། ངེས་ལྡན་དང༌། ཉུང་ལྡན་དང༌།
མང་ལྡན་ནོ། ། དང་པོ་ནི། དབང་པོ་གང་དང་ལྡན་པ་ལ་ཟླའི་དབང་པོ་དུ་དང་ལྡན་པར་ངེས་ཤེས་ན། བཏང་སྙོམས་དང་སྲོག་དང་ཡིད་གསུམ་ལས་གང་རུང་གཅིག་ལྡན་པ་ལ་ངེས་པར་གསུམ་དང་ལྡན་ལ། ལྷག་མ་རྣམས་ནི་ལྡན་པ་ཡང་ཡོད། མི་ལྡན་པ་ཡང་ཡོད་པས་མ་ངེས་སོ། ། འོ་ན་འགོག་པ་ལ་སྙོམས་པར་འཇུག་པ་ལ་ཡིད་དང་བཏང་སྙོམས་གཉིས་ལྡན་པར་ཐལ། སྲོག་དབང་ལྡན་པའི་ཕྱིར། གཞན་དུ་ན་ངེས་ལྡན་ཉམས་སོ། ། ཡིད་དང་ཚོར་བ་བཏང་སྙོམས་ཡོད་པ་ཡང་མ་ཡིན་ཏེ།
སེམས་མེད་པའི་ཕྱིར་ཞེ་ན། ཡིད་ཀྱི་ལྡན་པ་ཡོད་པས་ཡིད་ཡོད་མི་དགོས་ཏེ། གཟུགས་མེད་དུ་སྐྱེས་པའི་འཕགས་པ་ལ་ཟག་མེད་ཀྱི་གཟུགས་ཀྱི་ལྡན་པ་ཡོད་ཀྱང༌། གཟུགས་ཡོད་མི་དགོས་པ་བཞིན་ནམ། འཕགས་པ་ལ་སྦྱོར་ལམ་གྱི་ཐོབ་པ་ཡོད་ཀྱང་སྦྱོར་ལམ་མེད་པ་བཞིན་ནོ། ། བདེ་བ་དང་ལུས་དབང་དག་རེ་རེ་དང་ལྡན་པ་ལ་ངེས་ལྡན་གསུམ་དང་རང་རང་བསྣན་པས་བཞི་དང་ལྡན་ནོ། ། འོ་ན་བདེ་བ་དང་ལྡན་པ་དེ་ལ་ལུས་དབང་དང་ལྡན་པར་ངེས་པ་མ་ཡིན་ནམ་ཞེ་ན། མ་ཡིན་ཏེ། གཟུགས་མེད་དུ་སྐྱེས་པའི་འཕགས་པ་ལ་བདེ་བ་ཟག་མེད་ཀྱི་བདེ་བ་ཐོབ་པ་ཡོད་ཀྱང་ལུས་དབང་དང་མི་ལྡན་པའི་ཕྱིར། མིག་དང་སོགས་པས་རྣ་བ་དང་སྣ་དང༌།
ལྕེ་དང་བཞི་པོ་རེ་རེ་དང་ལྡན་པ་ལ་ངེས་ལྡན་གསུམ་དང༌། ལུས་དང་རང་རང་བསྣན་པས་ལྔ་དང་ལྡན་ནོ། ། ཡིད་བདེ་ལྡན་པ་ཡང་ལྔ་དང་ལྡན་ཏེ། ངེས་ལྡན་གསུམ་དང་བདེ་བ་དང་རང་ཉིད་དེ་ལྔའོ། ། གལ་ཏེ་བསམ་གཏན་དང་པོ་མན་ཆད་ན་ལུས་བདེ་ཡོད་པས་ཡིད་བདེ་མི་ལྡན་པ་ལ་བདེ་བ་དང་ལྡན་པར་ངེས་སུ་ཆག་ཀྱང་བསམ་གཏན་གཉིས་པ་ན་ཡིད་བདེ་ཡོད་ཀྱང་བདེ་བ་མེད་པས་མ་ངེས་སོ་སྙམ་ན། གསུམ་པའི་བདེ་བ་ཉོན་མོངས་ཅན་དང་ལྡན་པས་མ་ངེས་པ་མེད་དོ། ། དེ་ཡང་ཉོན་མོངས་ཅན་མ་སྤངས་པས་དེ་དང་ལྡན་དགོས་པ་ཡིན་ནོ། ། སྡུག་བསྔལ་དང་ལྡན་པ་ནི་ཚོར་བ་བཞི་དང་ལུས་དང་སྲོག་ཡིད་དེ་བདུན་དང་ལྡན་ནོ། ། ཡིད་མི་བདེ་ནི་འདོད་པའི་རྟེན་ཅན་ཆགས་བྲལ་ལ་མི་ལྡན་པས་མ་སྨོས་ཤིང༌། སྡུག་བསྔལ་ནི་ཁམས་གོང་མར་སྐྱེས་པ་ལ་མེད་པས་འདོད་པའི་རྟེན་ཅན་ཁོ་ནའོ། །
མོའི་དབང་པོ་དང་སོགས་པ་ཕོའི་དབང་པོ་དང་ཡིད་མི་བདེ་དང་དད་སོགས་དབང་པོ་ལྔ་ནི་རེ་རེ་དང་ལྡན་པ་ལ་བརྒྱད་དང་ལྡན་ཏེ། ཕོ་དབང་མོ་དབང་དང་ཡིད་མི་བདེ་བ་དང་ལྡན་པ་ལ་སྔ་མ་བདུན་དང༌། རང་རང་བསྣན་པས་སོ། ། དད་སོགས་ལྔ་དང་ལྡན་པ་ལ་ནི་ལྔ་པོ་དེ་དང་ངེས་ལྡན་གསུམ་དང་བརྒྱད་དོ། ། ཀུན་ཤེས་པའི་དབང་པོ་དང༌། ཀུན་ཤེས་ལྡན་པའི་དབང་པོ་རེ་རེ་དང་ལྡན་པ་ལ་ངེས་ལྡན་གསུམ་དང༌། བདེ་བ་དང་ཡིད་བདེ་དང་དད་སོགས་ལྔ་དང་རང་རང་བསྣན་པས་བཅུ་གཅིག་དང་ལྡན་ནོ། ། ཀུན་ཤེས་བྱེད་པའི་དབང་པོ་དང་ལྡན་པ་ནི་ལུས་དང་སྲོག་ཡིད་དང་ཡིད་མི་བདེ་མ་གཏོགས་པའི་ཚོར་བ་བཞི་དང་དད་སོགས་ལྔ་དང་རང་ཉིད་དེ་བཅུ་གསུམ་དང་ལྡན་ནོ། ། འདི་ནི་འདོད་པའི་རྟེན་ཅན་ཡིན་པས་སྡུག་བསྔལ་དང་ཡང་ལྡན་ནོ། ། གཉིས་པ་ཉུང་ལྡན་ནི།
དབང་པོ་ཉུང་བ་དང་ལྡན་པ་དེ། དབང་པོ་དུ་དང་ལྡན་ཞེ་ན། ཐམས་ཅད་ཀྱི་ནང་ན་དབང་པོ་ཉུང་བ་དང་ལྡན་པ་དེ་དགེ་རྩ་ཆད་ཅིང་མེད་པ་ནི། ལུས་དང༌། ཚོར་བ་ལྔ་དང༌། སྲོག་དང་ཡིད་དེ་བརྒྱད་དང་ལྡན་ནོ། ། གཟུགས་མེད་ཀྱི་བྱིས་པའང་གྲངས་དེ་བཞིན་དུ་བརྒྱད་ལྡན་ནོ། ། བརྒྱད་གང་ཞེ་ན། བཏང་སྙོམས་དང་སྲོག་དང་ཡིད་དང་དགེ་བ་དད་སོགས་ལྔ་རྣམས་སོ། ། བྱིས་པ་ནི་སོ་སྐྱེའོ། །
གསུམ་པ་མང་ལྡན་ནི། དབང་པོ་མང་བ་དང་ལྡན་པ་དབང་པོ་དུ་ཞིག་དང་ལྡན་ཞེ་ན། མང་པོར་ལྡན་པ་ལ་དབང་པོ་བཅུ་དགུ་ལྡན་ཏེ། དབང་པོ་དྲི་མ་མེད་པ་གསུམ་པོ་རྣམས་མ་གཏོགས་པའི་ལྷག་མ་རྣམས་སོ། ། དེ་དང་ལྡན་པ་གང་ཞེ་ན། དབང་པོ་གཞན་ཚང་བའི་མཚན་གཉིས་པ་ཅན་ནོ། ། གཞན་ཡང་འཕགས་པ་ཆགས་བཅས་ཀྱང་དབང་པོ་བཅུ་དགུ་དང་ལྡན་པ་སྲིད་དེ། ཕོ་མོའི་མཚན་མ་གང་རུང་གཅིག་དང་དྲི་མ་མེད་པ་ཀུན་ཤེས་ལྡན་པའི་དབང་པོ་མ་གཏོགས་ཤིང༌། ཀུན་ཤེས་པའི་དབང་པོ་དང་ཀུན་ཤེས་བྱེད་པ་གཉིས་ལས་གང་རུང་གཅིག་སྟེ་ཟག་མེད་ཀྱི་དབང་པོ་གཉིས་མ་གཏོགས་སོ། ། བསྡུ་བ་ལས།
འཆིང་བ་ཀུན་ལྡན་འདོད་ཁམས་སུ་སྐྱེས་པ་དང་མི་དང་ལྷར་སྐྱེས་པ་དང་དགེ་རྩ་མ་ཆད་པ་རྣམས་ཡིན་པར་གསུངས་སོ། ། གཉིས་པ་འདུས་བྱས་ཀྱི་སྐྱེ་ཚུལ་ནི། བྱེ་བྲག་ཏུ་སྨྲ་བ་ལྟར་ན་ཆོས་ཐམས་ཅད་ཤེས་བྱ་གཞི་ལྔར་ངེས་ཏེ། གཟུགས་དང་སེམས་དང་སེམས་བྱུང་དང་ལྡན་མིན་འདུ་བྱེད་དང་འདུས་མ་བྱས་ཀྱི་གཞིའོ། ། དང་པོ་གཞི་འདུས་བྱས་ཡིན་པས་དེའི་སྐྱེ་ཚུལ་ལ། གཟུགས་ཅན་གྱི་སྐྱེ་ཚུལ་དང༌། གཟུགས་ཅན་མ་ཡིན་པའི་སྐྱེ་ཚུལ་ལོ། ། དང་པོ་ལ་གཉིས་ཏེ། སྤྱིའི་དོན་དང་གཞུང་གི་དོན་ནོ། ། དང་པོ་ནི་གཟུགས་ཅན་ལ་གཉིས་ཏེ།
རྡུལ་ཕྲ་རབ་དང་རགས་པའོ། ། རྡུལ་ཕྲ་རབ་ནི་གཉིས་ཏེ་རྫས་ཀྱི་རྡུལ་ཕྲ་རབ་དང་བསགས་པའི་རྡུལ་ཕྲ་རབ་བོ། ། དང་པོ་ནི་གཟུགས་ཅན་ཐམས་ཅད་ཀྱི་ཆུང་མཐའ་ཡིན་ལ། གཉིས་པ་ནི་རགས་པའི་ནང་གི་ཆུང་མཐའོ། ། རགས་པ་ནི་མདོ་ལས་འབྱུང་བ་ཆེན་པོ་བཞི་དག་རྒྱུར་བྱས་པའོ། ། ཞེས་གསུངས་པའོ། ། འདིའི་དོན་བྱེ་བྲག་སྨྲ་བས་འབྱུང་བ་བཞི་ཆར་དངོས་སུ་ཚང་བ་རྒྱུར་བྱས་པར་འདོད་ལ། མདོ་སྡེ་པ་ནི་བཞི་པོ་གང་རུང་ཅིག་རྒྱུར་བྱས་པ་ལས་མ་འདས་པའི་དོན་ཡིན་ཅིང༌། གང་དམིགས་པ་དེ་མངོན་དུ་ཡོད་ཅིང་གཞན་རྣམས་ས་བོན་ནུས་པའི་སྒོ་ནས་ཡོད་དེ། ཤིང་གི་ཕུང་པོ་འདི་ལ་ཁམས་སྣ་ཚོགས་ཡོད་དོ། །
ཞེས་གསུངས་པ་ལྟར་རོ། ། ཞེས་འདོད་དོ། ། འོ་ན་གཟུགས་ཅན་ཐམས་ཅད་ལ་འབྱུང་བ་བཞི་ཆར་དངོས་སུ་ཡོད་པར་ཅི་ཤེས་ཤེ་ན། འདི་ནི་འབྱུང་བ་རང་རང་གི་བྱེད་ལས་ཀྱི་སྒོ་ནས་ཤེས་ཏེ། བྱེད་ལས་ནི། འཛིན་པ་ལ་སོགས་ལས་སུ་གྲུབ། ། ཅེས་གསུངས་པ་ལྟར་རོ། ། གལ་ཏེ་བསགས་རྡུལ་ཕྲ་རབ་ལ་རྫས་བརྒྱད་ཡོད་ན་རླུང་ལ་ཁ་དོག་ཇི་ལྟར་ཡོད་ཅེ་ན། རླུང་ནི་དྲི་དང་ལྡན་ལ་དྲིའི་རྟགས་ལས་གཟུགས་ཡོད་པར་དཔག་གོ ། དེ་ལྟར་འདུས་པ་རེ་ལ་རྫས་བརྒྱད་མཉམ་པར་ཡོད་ཀྱང་སྲ་གཤེར་སོགས་འགའ་ཞིག་ཁོ་ན་དམིགས་པ་ནི་ཆེས་གསལ་ཞིང་ནུས་པ་ཆེ་བ་དེ་དམིགས་པ་སྟེ།
ཕྱེ་དང་ལན་ཚྭའི་ཕྱེ་མ་བསྲེས་པའི་རྫས་མཉམ་ཡང་ལན་ཚྭའི་རོ་གསལ་བར་དམིགས་པ་བཞིན་ནོ། ། འདིར་རྫས་ཀྱི་དོན་ཡང་འབྱུང་བཞི་ནི་རྫས་ཀྱི་རང་གི་མཚན་ཉིད་ཀྱི་རིགས་དང་གཞན་ནི་སྐྱེ་མཆེད་ཀྱི་རང་མཚན་ནོ། ། གསལ་བར་མ་དམིགས་པའི་འབྱུང་བ་རྣམས་རྐྱེན་དང་ཕྲད་ན་མངོན་དུ་ཡང་འགྱུར་ཏེ། ལྕགས་མེ་དང་ཕྲད་ན་ནལ་ནལ་པོ་དང༌། ཆུ་གྲང་རེག་དང་ཕྲད་ན་སྲ་བ་དང༌། ཤིང་དྲུད་ན་མེ་དམིགས་པས་སོ། ། ཞེས་འདོད་དོ། ། སྡེ་པ་འདི་གཉིས་ནི་འདུས་པ་གཅིག་ལ་ཡོད་པའི་རྡུལ་རྫས་བརྒྱད་སོགས་གོ་ས་གཅིག་ན་བསྐོར་བ་བར་བཅས་སམ་བར་མེད་དུ་གནས་པ་འཛིན་པར་བྱེད་པའི་རླུང་གིས་བཟུང་བས་ཕན་ཚུན་མི་འགྱེས་པར་འདོད་དོ། ། མངོན་པ་གོང་མ་བས་ནི་རྡུལ་ཕྲ་རབ་ནི་གཉིས་ཏེ། རགས་པས་བློས་ཕྱེ་ནས་ཆུང་མཐར་བཞག་པའི་དང༌།
རྫས་ཀྱི་རྡུལ་ཕྲ་རབ་བོ། ། དང་པོ་ནི་རིལ་བོར་འཛིན་པ་སོགས་སྤངས་པའི་དོན་དུ་རྣམ་པར་བཞག་གི། རྫས་སུ་མེད་པས་འདུས་པ་ལ་མི་དམིགས་ཤིང་ཆ་ཤས་ཀྱང་མེད་དོ། ། གཉིས་པ་ནི་བཅོ་ལྔ་སྟེ། འབྱུང་བ་བཞི་དང་དབང་དོན་བཅུ་དང༌། ཆོས་ཀྱི་སྐྱེ་མཆེད་པའི་གཟུགས་རྫས་སུ་ཡོད་པའི་རྡུལ་ཕྲ་རབ་གཅིག་གོ ། དེ་རྣམས་ནི་ཕལ་ཆེར་མི་ལྟོས་པའི་རྫས་ཡོད་ཡིན་པས། ཐ་མ་མ་གཏོགས་པའི་བཅུ་བཞི་འདུས་པ་ལ་དམིགས་ཏེ། དེ་ཡང་འདུས་པ་གང་ལ་འབྱུང་བ་དང༌། འབྱུང་འགྱུར་གང་དམིགས་པ་དེ་ཉིད་ཡོད་ཀྱི་གཞན་ནི་མ་ཡིན་ཏེ།
ཡོད་པའི་དོན་ནི་བློས་དམིགས་པ་ཡིན་པས་སོ། ། དེ་ལ་འབྱུང་བ་གཅིག་པའི་འདུས་པ་ས་རྡོག་སྐམ་པོ་ལྟ་བུ་དང༌། གཉིས་པ་དེ་ཉིད་གཤེར་བ་དང༌། གསུམ་པ་དེ་ཉིད་དྲོ་བ་དང༌། ཐམས་ཅད་པ་དེ་ཉིད་འདྲིལ་ཞིང་དྲོ་བའོ། ། དེ་བཞིན་དུ་འབྱུང་འགྱུར་གཅིག་པའི་འདུས་པ་འོད་ལྟ་བུ་དང༌། གཉིས་པ་སྒྲ་དང་དྲི་དང་བཅས་པའི་རླུང་ལྟ་བུ་དང༌། གསུམ་པ་གཟུགས་དྲི་རོ་རེག་བྱ་ཡོད་པ་ཅན་གྱི་དུ་བ་ལྟ་བུ་དང༌། བཞི་པ་ཨ་ཀ་རུའི་གོང་བུ་དང༌། ལྔ་པ་དེ་ཉིད་སྒྲ་དང་བཅས་པའོ། །
དེ་ལྟར་འདུས་པ་གཅིག་ལ་ཡོད་པའི་འབྱུང་བ་དང་འབྱུང་འགྱུར་ཇི་སྙེད་པ་རྣམས་ནི་འདུས་པ་གཞན་ལ་ལྟོས་ནས་ཐོགས་བཅས་ཡིན་གྱི་རང་གི་ཚོགས་པ་ལ་ལྟོས་ནས་ནི་མ་ཡིན་ཏེ། འདུས་པ་གཅིག་ལ་གནས་པ་རྣམས་གོ་ས་གཅིག་ཏུ་གནས་པར་དབང་ཤེས་ཀྱིས་དམིགས་པའི་ཕྱིར། ལུས་ཤེས་ལ་སྲ་བར་དམིགས་པ་ཉིད་ཀྱི་དུས་སུ་གཟུགས་དྲི་སོགས་དབང་ཤེས་གཞན་གྱིས་དམིགས་པའི་ཕྱིར། དེས་ན་ཐ་དད་མེད་པས་མཚུངས་པར་ལྡན་པ་ཞེས་བྱའོ། ། འོན་ཀྱང་སོ་སོའི་མཚན་ཉིད་འདྲེས་པ་མ་ཡིན་ཏེ། རང་རང་གི་དབང་ཤེས་ཀྱིས་རྣམ་པ་སོ་སོར་མ་འདྲེས་པར་དམིགས་པའི་ཕྱིར། དབང་ཤེས་ཀྱིས་མ་དམིགས་པ་རྣམས་ཀྱང་ཁམས་ཀྱི་ཚུལ་གྱིས་ནི་ཡོད་པ་སྲིད་དེ། དབང་པོ་དང་དེའི་གནས་འབྱུང་བ་རྣམས་ཁམས་བཅུ་བཞི་ཆར་དང་ལྡན་ཞིང་འདུས་པ་གཞན་རྣམས་དབང་པོ་ལྔ་མ་གཏོགས་པ་དགུའི་ཁམས་དང་ལྡན་ལ། འབྱུང་བཞིའི་ཁམས་ནི་འདུས་པ་ཀུན་ལ་རྟག་ཏུ་ཡོད་པས་སོ། ། འོན་ཀྱང་ཡོད་པའི་ཐ་སྙད་ནི་མི་ཐོབ་སྟེ།
ཧ་ཅང་ཐལ་བའི་ཕྱིར་རོ། ། ཅི་སྟེ་འདུས་པ་གཅིག་གི་རྡུལ་རྫས་རྣམས་གོ་ས་གཅིག་ཏུ་གནས་ན་ཐོགས་བཅས་སུ་འགལ་ལོ་ཞེ་ན། ཕྱིའི་དོན་བདེན་ན་འགལ་ཡང་འཁྲུལ་པ་ལ་ཇི་ལྟར་སྣང་བ་བཞིན་འཇོག་པས་སྐྱོན་མེད་དེ། རྨི་ལམ་ན་ཁང་མིག་ཆུང་ངུར་རི་རླུང་སོགས་སྣང་བ་བཞིན་ནོ། ། རྫས་ཀྱི་རྡུལ་ཕྲན་དེ་རྣམས་ནི་ཡན་ལག་ཅན་ཞེས་ཀྱང་བྱ་ལ། ཆ་ཤས་དང་བཅས་པ་སྟེ་དེ་རྣམས་འདུས་པའི་གོང་བུ་ནི་རགས་པ་དང་ཡན་ལག་ཅན་ཞེས་བྱའོ། ། འོན་ཀྱང་རྡུལ་དེ་རྣམས་ཀྱི་རགས་པ་བརྩམས་པ་ནི་མ་ཡིན་ཏེ། འདུས་པ་རྣམས་རང་གི་ས་བོན་ལས་ཆུང་འབྲིང་སོགས་སུ་སྐྱེ་བར་ཟད་དོ་ཞེས་འཆད་དོ། ། གཟུགས་ཅན་གྱི་སྐྱེ་ཚུལ་སྤྱིའི་དོན་ནོ། ། གཉིས་པ་གཞུང་གི་དོན་ནི་དེ་ལ་འདོད་ཁམས་ན་དབང་པོ་མེད་ཅིང་སྒྲ་ཡང་མེད་པའི་བསགས་པའི་རྡུལ་ཕྲ་རབ་ལ་འབྱུང་བ་བཞི་དང༌།
གཟུགས་དྲི་རོ་རེག་བྱ་སྟེ་རྫས་བརྒྱད་ངེས་པར་ལྷན་ཅིག་སྐྱེའོ། ། ལུས་ཀྱི་དབང་པོ་དང་ལྡན་པ་ལ་བརྒྱད་པོ་དེ་དང་རང་ཉིད་དེ་རྫས་དགུ་ལྷན་ཅིག་སྐྱེ་སྟེ། དབང་པོ་གཞན་མིག་རྣ་བ་སྣ་ལྕེ་དང་ལྡན་པ་ལ་གོང་གི་དགུ་དང་རང་རང་སྟེ་རྫས་བཅུ་སྐྱེ་ཞིང་དེ་རྣམས་ལ་སྒྲ་ཡོད་ན་རེ་རེ་བསྣན་ནོ། ། གཟུགས་ཁམས་ན་དྲི་རོ་གཉིས་མེད་པས་གཟུགས་ན་དབང་པོ་མེད་པ་ལ། སྒྲ་མེད་ཕྲ་རབ་རྡུལ་རྫས་དྲུག་ཅེས་སོགས་སྦྱར་རོ། ། གཉིས་པ་གཟུགས་ཅན་མ་ཡིན་པའི་སྐྱེ་ཚུལ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ནི། མིག་གི་རྣམ་ཤེས་ནི་མིག་ཁོ་ན་ལ་བརྟེན་པ་དང༌།
གཟུགས་ཁོ་ན་ལ་དམིགས་པ་ཡིན་ལ། སེམས་བྱུང་ཚོར་བ་སོགས་ནི་གཙོ་བོ་སེམས་དེ་མིག་ལ་བརྟེན་པ་དང༌། གཟུགས་ལ་དམིགས་པའི་མཐུ་ལས་མིག་ལ་བརྟེན་པ་དང་གཟུགས་ལ་དམིགས་པ་ཡིན་གྱི་རང་དབང་དུ་ནི་མ་ཡིན་ཏེ། རེས་འགའ་ཉན་ཤེས་ཀྱི་འཁོར་དུ་ཡང་འབྱུང་བའི་ཕྱིར། དེས་ན་མིག་ལ་བརྟེན་པ་དང༌། གཟུགས་ལ་དམིགས་པ་རེས་འགའ་བ་ཙམ་ཡིན་པས། མིག་ལ་བརྟེན་ཡང་མིག་གི་རྣམ་ཤེས་ཞེས་ཐ་སྙད་མ་བྱས་ཤིང༌། མིག་ལ་བརྟེན་པ་དང་གཟུགས་ཀྱི་ཡུལ་ཅན་དུ་འགྱུར་བ་རྣམ་ཤེས་ལ་རག་ལས་པས། སེམས་ལས་བྱུང་བ་ཞེས་སོ། ། དཔེར་ན་གྲོང་དཔོན་ནི་རང་སྟོབས་ཀྱིས་གྲོང་ལ་དབང་བྱེད་ལ།
བྲན་ནི་རང་དབང་གིས་མ་ཡིན་པར་གྲོང་དཔོན་ལ་བརྟེན་པའི་སྒོ་ནས་དབང་བྱེད་པ་བཞིན་ནོ། ། ཡུལ་རྟོགས་ཚུལ་གྱི་ཁྱད་པར་ནི། དེ་ལ་དོན་མཐོང་རྣམ་པར་ཤེས། ། དེ་ཡི་ཁྱད་པར་སེམས་ལས་བྱུང༌། ། ཞེས་དབུས་མཐར་གསུངས་ལ། དེའི་འགྲེལ་པར། དབྱིག་གཉེན་གྱིས་དོན་ཙམ་མཐོང་བ་ནི་རྣམ་པར་ཤེས་པའོ། ། ཞེས་བཤད་པས་འདིའི་དོན་ལ་འགའ་ཞིག་གིས། རྣམ་ཤེས་ཀྱིས་དོན་གྱི་ངོ་བོ་རིག་ལ་སེམས་བྱུང་གིས་དོན་གྱི་ཁྱད་པར་རིག་གོ ། ཞེས་འདོད་དོ། །
དེ་ལྟར་ན་དོན་གྱི་ངོ་བོ་དང་ཁྱད་པར་རྫས་གཅིག་གམ་ཐ་དད། རྫས་གཅིག་ན་གཉིས་ཀས་གཉིས་ཀ་རིག་པས་སེམས་ཀྱང་སེམས་བྱུང་དུ་ཐལ་ཞིང༌། སེམས་བྱུང་ཡང་སེམས་སུ་ཐལ་བར་འགྱུར་བས། དེ་གཉིས་ཀྱི་ཁྱད་པར་མི་འབྱེད་དོ། ། རྫས་ཐ་དད་ན་དམིགས་པ་སོ་སོར་སོང་བས་ཡུལ་གཅིག་ལ་དམིགས་པའི་དམིགས་པ་མཚུངས་པ་མ་ཡིན་པར་འགྱུར་རོ། ། གལ་ཏེ་གཉིས་ཀས་གཉིས་ཀ་རིག་པར་འདྲ་ཡང་སེམས་ཀྱི་དོན་གྱི་ངོ་བོ་རང་སྟོབས་ཀྱིས་རིག་ལ། ཁྱད་པར་གཞན་སྟོབས་ཀྱིས་རིག་ཅིང་སེམས་བྱུང་གི་དོན་གྱི་ཁྱད་པར་རང་སྟོབས་ཀྱིས་དང༌། དོན་གྱི་ངོ་བོ་གཞན་སྟོབས་ཀྱི་རིག་པའི་ཁྱད་པར་ཡོད་དོ་ཞེ་ན། གཉིས་ཀས་གཉིས་ཀ་རིག་པར་འདྲ་ན་རང་སྟོབས་དང་གཞན་སྟོབས་ཀྱི་ཁྱད་པར་གང་ལས་རྙེད། སེམས་ཀྱི་དོན་གྱི་ཁྱད་པར་རིག་ན་འགྲེལ་བཤད་ལས།
ཙམ་ནི་བྱེ་བྲག་སེལ་བའི་སྒྲ་སྟེ་དོན་གྱི་ངོ་བོ་ཙམ་དམིགས་ཀྱི་ཁྱད་པར་མ་དམིགས་སོ་ཞེས་བཤད་པ་དང་འགལ་ཞིང༌། དོན་གྱི་ངོ་བོ་ལས་ལོགས་ཤིག་ཏུ་དོན་གྱི་ཁྱད་པར་རིག་རྒྱུ་ཡང་མེད་དོ། ། དེས་ན་ལུང་གི་དོན་ནི། སེམས་དང་སེམས་བྱུང་གཉིས་དམིགས་པ་གཅིག་ལ་རྣམ་པ་མཚུངས་པར་སྐྱེ་ཡང་སེམས་ལ་འཛིན་སྟངས་མི་འདྲ་བའི་ཁྱད་པར་མེད་པས་སེམས་ཙམ་ཞེས་སྨོས་ལ། སེམས་བྱུང་ནི་གཙོ་བོ་སེམས་ལས་ལྷག་པའི་འཛིན་སྟངས་མི་འདྲ་བ་རེ་རེ་ཡོད་དེ། ཚོར་བས་ཉམས་སུ་མྱོང་བའི་ཚུལ་གྱིས་རིག འདུ་ཤེས་ཀྱིས་མཚན་མར་འཛིན་པའི་ཚུལ་གྱིས་རིག་པས་དེའི་ཁྱད་པར་སེམས་ལས་བྱུང་ཞེས་གསུངས་སོ། ། གཞན་གྱིས་འབད་ཀྱང་མ་རྟོགས་པ། ། ཤིན་ཏུ་རྟོགས་པར་དཀའ་བའི་དོན། ། ལག་མཐིལ་གནས་པའི་སྐྱུ་རུ་ར། །
ཇི་བཞིན་རབ་ཏུ་གསལ་བར་བྱས། ། གཉིས་པ་ཚིག་གི་དོན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཅི་འདུས་བྱས་རྣམས་མཚན་ཉིད་ཐ་དད་པ་བཞིན་དུ་ཐ་དད་པར་སྐྱེའམ། ཁ་ཅིག་ངེས་པར་ལྷན་ཅིག་ཏུ་སྐྱེ་བའང་ཡོད་ཅེ་ན། ཡོད་དེ། སེམས་དང་སེམས་བྱུང་གཉིས་ངེས་པར་ལྷན་ཅིག་ཏུ་སྐྱེ་ལ་གཟུགས་སོགས་སྐྱེ་བ་ཅན་ཐམས་ཅད་ནི་འདུས་བྱས་ཀྱི་མཚན་ཉིད་སྐྱེ་བ་སོགས་དང་ངེས་པར་ལྷན་ཅིག་ཏུ་སྐྱེ་ཞིང༌། སེམས་ཅན་དུ་སྟོན་པ་ཐོབ་པ་དང་ཡང་ལྷན་ཅིག་ཏུ་སྐྱེའོ། །
འམ་ནི་སེམས་ཅན་དུ་མི་སྟོན་པ་རྣམས་ཐོབ་པ་དང་ལྷན་ཅིག་མི་སྐྱེའོ་ཞེས་བྱེ་བྲག་ཏུ་བྱ་བའི་ཕྱིར་རོ། ། གཉིས་པ་ལ་གཉིས་ཏེ། སེམས་དང་མཚུངས་ལྡན་རྒྱས་པར་བཤད། མི་ལྡན་པའི་འདུ་བྱེད་རྒྱས་པར་བཤད་དོ། ། དང་པོ་ལ་བསྟན་བཤད་གཉིས་ཀྱི་དབྱེ་བས་བསྟན་པ་ནི། སེམས་བྱུང་ཞེས་པ་དེ་ལ་ངེས་པའི་སྡེ་ཚན་རྣམ་པ་ལྔ་སྟེ། སྤྱིའི་ས་མང་པོ་བ་དང༌། སོགས་པས་དགེ་བའི་དང༌། ཉོན་མོངས་པའི་དང༌། མི་དགེ་བའི་ས་མང་པོ་བ་དང༌།
ཉོན་མོངས་ཆུང་ངུའི་ས་པ་སྟེ། དེའི་དབྱེ་བ་ལས་སོ། ། གཉིས་པ་བཤད་པ་ནི། ཚོར་བ་མྱོང་བ་དང༌། སེམས་མངོན་པར་འདུ་བྱེད་པའི་སེམས་པ་དང༌། ཡུལ་ལ་མཚན་མར་འཛིན་པའི་འདུ་ཤེས་དང༌། བྱེད་འདོད་པའི་འདུན་པ་དང༌། ཡུལ་དང་དབང་པོ་དང་རྣམ་ཤེས་གསུམ་འདུས་པ་ལས་སྐྱེས་པའི་རེག་པ་དང༌། བློ་གྲོས་ཏེ་ཤེས་རབ་དང༌། དྲན་པ་དམིགས་པ་མི་བརྗེད་པ་དང༌།
ཡིད་ལ་བྱེད་པ་སེམས་ཀྱི་འཇུག་པ་དང༌། མོས་པ་འདོད་པ་དང༌། ཏིང་ངེ་འཛིན་སེམས་རྩེ་གཅིག་པ་སྟེ། བཅུ་པོ་དེ་ནི་སེམས་ཐམས་ཅད་ལ་འབྱུང་བའི་ས་མང་བའོ། ། སེམས་དང་བ་ནི་དང་བ་སྟེ་དེ་དང་ལྡན་ན་ཉོན་མོངས་པ་དང་ཉེ་བའི་ཉོན་མོངས་པའི་རྙོག་པ་དྭངས་པར་འགྱུར་བ་ནོར་བུ་ཆུ་དྭངས་ལྟ་བུའོ། ། བག་ཡོད་པ་དགེ་བའི་ཆོས་བསྒོམ་ཞིང་གཅེས་སྤྲས་སུ་བྱེད་པ་དང༌། ཤིན་ཏུ་སྦྱངས་པ་སེམས་ལས་སུ་རུང་བ་དང༌། བཏང་སྙོམས་སེམས་མཉམ་ཞིང་ལྷུན་གྱིས་གྲུབ་པ་དང༌། འོག་ཏུ་འཆད་པའི་ངོ་ཚ་ཤེས་པ་དང་ཁྲེལ་ཡོད་པ་གཉིས་དང༌། དགེ་བའི་རྩ་བ་མ་ཆགས་པ་དང་ཞེ་སྡང་མེད་པ་གཉིས་དང༌།
གཏི་མུག་མེད་པ་ནི་ཤེས་རབ་ལ་བཏགས་པས་སྤྱིའི་ས་མང་པོའོ། ། རྣམ་པར་མི་འཚེ་བ་གཞན་ལ་ཐོ་མི་འཚམས་པ་དང༌། བརྩོན་འགྲུས་དགེ་བ་ལ་སྤྲོ་བ་སྟེ། བཅུ་ནི་རྟག་ཏུ་དགེ་སེམས་ལ་འབྱུང་བའི་ས་མང་པོའོ། ། རྨོངས་པ་ནི་འོག་ཏུ་འཆད་པའི་མ་རིག་པ་དང༌། བག་མེད་པ་དགེ་བའི་ཆོས་མི་བསྒོམས་པ་དང༌། ལེ་ལོ་དགེ་བ་ལ་མི་སྤྲོ་བ་དང༌། མ་དད་པ་སེམས་མ་དྭངས་པ་དང༌། རྨུགས་པ་ལུས་སེམས་ལས་སུ་མི་རུང་བ་སྟེ། ལུས་སེམས་ལྕི་བ་དང༌།
རྒོད་པ་སེམས་རྣམ་པར་མ་ཞི་བ་སྟེ། དེ་དྲུག་ནི་ཉོན་མོངས་ཅན་གྱི་ས་མང་པོ་བ་སྟེ། ཉོན་མོངས་ཅན་གྱི་སེམས་ལ་རྟག་ཏུ་འབྱུང་བའི་ཕྱིར། མི་དགེ་བའི་ས་མང་པོ་བ་ནི་འོག་ནས་འཆད་པའི་ཁྲེལ་མེད་པ་དང༌། ངོ་ཚ་མེད་པའོ། ། མི་དགེ་བའི་སེམས་ལ་རྟག་ཏུ་འབྱུང་བའི་ཕྱིར། སྡེ་ཚན་དེ་བཞི་ནི་རྣམ་ཤེས་དྲུག་ཆར་གྱི་འཁོར་དང༌། ཡུལ་དྲུག་ཆར་ལ་དམིགས་པར་མི་འགལ་ལ། ཁྲོ་བ་དང་འཁོན་དུ་འཛིན་པ་དང༌། གཡོ་དང་ཕྲག་དོག་དང་འཚིག་པ་དང༌།
འཆབ་པ་དང་སེར་སྣ་དང་སྒྱུ་དང་རྒྱགས་པ་དང༌། རྣམ་པར་འཚེ་བ་སྟེ་བཅུ་ནི་མ་རིག་པ་ཙམ་དང༌། སྒོམ་སྤང་དང་ཡིད་ཀྱི་ས་པ་ཁོ་ན་དང་མཚུངས་པར་ལྡན་པས་ཉོན་མོངས་ཆུང་ངུའི་ས་པ་རྣམས་སོ། ། མ་ངེས་པའི་ས་པ་བརྒྱད་ནི། དབྱིག་བཤེས་ཀྱི་སྡོམ་ཚིག་ཏུ། རྟོག་དང་དཔྱོད་དང་འགྱོད་པ་དང༌། ། གཉིད་དང་ཁོང་ཁྲོ་ཆགས་ཉིད་དང༌། ། ང་རྒྱལ་ཐེ་ཚོམ་ཞེས་བྱ་བ། ། བརྒྱད་ནི་ངེས་པ་མིན་ཞེས་བཤད། ། ཅེས་པ་ལྟར་རོ། །
དེ་ལྟར་ཞེ་དྲུག་དང་ལྟ་བ་སྟེ་ཞེ་བདུན་རྩ་བར་དངོས་སུ་བཤད་ཅིང༌། རྒྱལ་པོ་སྲས་ཀྱིས་ལྟ་བའང་མ་ངེས་པ་ཡིན་པས། སྡོམ་ཚིག་དེ་རྣ་བར་མི་འོང་ཞེས་བཤད་ཀྱང༌། དེ་ཤེས་རབ་ལ་བཏགས་པས་སྡོམ་ཚིག་རིགས་སོ། ། དེས་ན་ཞེ་དྲུག་རྫས་ཡོད་དང༌། ལྟ་བ་དང་འབྲེལ་བར་འབྱུང་བ་དྲུག་ནི་བཏགས་ཡོད་དེ། བརྗེད་ངས་དྲན་པ་ཉོན་མོངས་ཅན་དང༌། རྣམ་གཡེང་ཏིང་ངེ་འཛིན་ཉོན་མོངས་ཅན་དང༌། གཏི་མུག་མེད་པ་དང་ཤེས་བཞིན་མ་ཡིན་པ་ཤེས་རབ་དང༌། ཚུལ་མིན་ཡིད་བྱེད་ནི་ཡིད་ལ་བྱེད་པ་ཉོན་མོངས་ཅན་དང༌།
ལོག་པར་མོས་པ་ནི་མོས་པ་ཉོན་མོངས་ཅན་ཡིན་པས། རྫས་ལོགས་ན་མེད་པའི་ཕྱིར། སེམས་བྱུང་དེ་རྣམས་ལས་དུ་ཞིག་སེམས་གང་དང་གང་གི་འཁོར་དུ་འབྱུང་ཞེ་ན། འདོད་པའི་ཁམས་ཀྱི་དགེ་བའི་སེམས་ལ་ནི་སྡེ་ཚན་དང་པོ་གཉིས། རྟོག་དཔྱོད་དང་བཅས་པ་འབྱུང་བའི་ཕྱིར། སེམས་བྱུང་ཉི་ཤུ་རྩ་གཉིས་ཏེ། འདོད་སེམས་ནི་ངེས་པར་རྟོག་དཔྱོད་དང་བཅས་པ་ཡིན་པས་སོ། ། ཐམས་ཅད་དུ་ནི་མ་ཡིན་གྱི། ལ་ལ་དག་ཏུ་ནི་དགེ་བ་མ་བྱས་པ་དང་མི་དགེ་བ་བྱས་པ་ལ་འགྱོད་པ་དེ་བསྣན་ནོ། ། མི་དགེ་ནི་ཆགས་སོགས་ཉོན་མོངས་པ་གཞན་དང་མ་འདྲེས་ཤིང་མ་རིག་པ་ཙམ་དང་ལྡན་པ་དང༌།
ལྟ་བ་ལོག་ལྟ་དང་མཆོག་འཛིན་གཉིས་དང་ལྡན་པ་ལ་སྡེ་ཚན་དང་པོ་དང༌། གསུམ་པ་དང་བཞི་པ་དང་རྟོག་དཔྱོད་དེ་ཉི་ཤུ་འབྱུང་ཞིང་ལྟ་བ་ཉིད་ནི་ཤེས་རབ་ཏུ་འདུའོ། ། ཆགས་སྡང་གཉིས་དང་ང་རྒྱལ་ཐེ་ཚོམ་གཉིས་ཏེ་ཉོན་མོངས་པ་བཞི་དང་ཁྲོ་བ་སོགས་ཉོན་མོངས་ཆུང་ངུའི་ས་པ་སོགས་བཅུ་དང༌། དགེ་བ་བྱས་པ་དང་སྡིག་པ་མ་བྱས་པ་ལ་འགྱོད་པ་རྣམས་དང་ལྡན་པའི་མི་དགེ་བའི་སེམས་ལ་སྔ་མ་ཉི་ཤུ་དང༌། རང་རང་སྟེ་ཉི་ཤུ་རྩ་གཅིག་འབྱུང་ངོ༌། ། སྒྲིབ་པ་ལ་ལུང་མ་བསྟན་འདོད་པའི་འཇིག་མཐར་གཉིས་དང་ལྡན་པའི་སེམས་ལ་དང་པོ་བཅུ་དང༌། ཉོན་མོངས་པའི་ས་མང་དྲུག་དང༌། རྟོག་དཔྱོད་གཉིས་ཏེ་བཅོ་བརྒྱད་འབྱུང་ངོ༌། ། ལུང་མ་བསྟན་བསྒྲིབས་པ་ལས་གཞན་མ་བསྒྲིབས་པ་ལ་དང་པོ་བཅུ་དང་རྟོག་དཔྱོད་དེ་བཅུ་གཉིས་དག་ཏུ་འདོད་དོ། ། ཉི་འོག་པ་འགྱོད་པ་ལུང་བསྟན་ཡང་འདོད་པས་དེའི་ལྟར་ན་བཅུ་གསུམ་ཡང་སྲིད་དོ། །
གཉིད་ནི་རྨི་ལམ་རྨིས་པའི་གནས་སྐབས་ཏེ་དགེ་མི་དགེ་ལུང་མ་བསྟན་གསུམ་ཀ་ཡོད་པས་སེམས་ཀུན་ལ་མི་འགལ་བའི་ཕྱིར། གང་ལ་ཡོད་པ་དེ་དག་བསྣན་པས་ཉེར་གསུམ་སོགས་སོ། ། འདོད་པའི་མཚུངས་ལྡན་དེ་ལས་ཡིད་ལ་བཅགས་པའི་འགྱོད་པ་དང༌། གཉིད་དང་མི་དགེ་བ་གཡོ་སྒྱུ་རྒྱགས་པ་བོར་བའི་ཁྲོ་སོགས་བདུན་དང༌། ཁོང་ཁྲོ་དང་ངོ་ཚ་མེད་པ་དང༌། ཁྲེལ་མེད་པ་རྣམས་བསམ་གཏན་དང་པོ་དག་ན་མེད་དོ། ། དེ་རྣམས་དང་རྟོག་པའང་བསམ་གཏན་ཁྱད་པར་ཅན་ན་མེད་ལ་དེའི་གོང་བསམ་གཏན་གཉིས་པ་ཡན་ཆད་ན་དཔྱོད་པ་མེད་ཅིང༌། ཡང་གི་གཡོ་སྒྱུ་ཡང་མེད་པར་བསྟན་ཏོ། ། ངོ་ཚ་མེད་པ་དང་ཁྲེལ་མེད་པ་གཉིས་ལ་ཁྱད་པར་ཅི་ཡོད་ཅེ་ན་ཡོན་ཏན་དང་ཡོན་ཏན་ཅན་རྣམས་ལ་མ་གུས་པ་ནི་ངོ་ཚ་མེད་པ་ཡིན་ལ། ཁྲེལ་མེད་པ་ནི་ཁ་ན་མ་ཐོ་བ་མི་དགེ་བ་ལ་འཇིགས་པར་མི་ལྟ་བ་སྟེ།
དེ་དག་ལས་བཟློག་པ་ནི་ངོ་ཚ་ཤེས་པ་དང་ཁྲེལ་ཡོད་པའོ། ། དགའ་བ་དང་གུས་པ་གཉིས་ཀྱི་ཁྱད་པར་ཅི་ཡོད་ཅེ་ན། དགའ་བ་ཉོན་མོངས་ཅན་མ་ཡིན་པ་ནི་དད་པ་སྟེ། ཉོན་མོངས་ཅན་ནི་སྲེད་པའོ། ། གུས་པ་ཉིད་ནི་ངོ་ཚ་ཤེས་པ་སྟེ་དགའ་གུས་དེ་གཉིས་འདོད་པ་དང་གཟུགས་དག་ན་ཡོད་ཀྱི་གཟུགས་མེད་ན་མེད་དེ། འདིར་ནི་གང་ཟག་ལ་དམིགས་པའི་དགའ་གུས་ལ་བསམས་པས་སོ། ། རྟོག་པ་དང་དཔྱོད་པ་གཉིས་ཀྱི་ཁྱད་པར་ཅི་ཞེ་ན། རྟོག་པ་དང་དཔྱོད་པ་རིམ་པ་བཞིན་སེམས་རྩིང་པ་དང་ཞིབ་པ་ཉིད་དོ། ། ང་རྒྱལ་དང་རྒྱགས་པའི་ཁྱད་པར་ཅི་ཞེ་ན། ང་རྒྱལ་ནི་ཕ་རོལ་པོ་ལས་བདག་ལྷག་ཅེས་སེམས་ཁེངས་པ་སྟེ།
རྒྱགས་པ་ནི་རང་གི་ཆོས་ལ་ཆགས་པའི་སེམས་ནི་ཡོངས་སུ་གཏུགས་པའོ། ། དེས་ན་དེ་རྣམས་ནི་དོན་ཐ་དད་དོ། ། འབྱེད་པས་ན་སེམས་དང༌། ཤེས་པས་ན་ཡིད་དང་རྣམ་པར་ཤེས་པས་ན་རྣམ་ཤེས་ཏེ་གསུམ་ནི་མིང་ཐ་དད་པར་ཟད་ཀྱི་དོན་གཅིག་གོ ། དེ་གསུམ་དོན་གཅིག་པ་ལྟར་སེམས་དང་སེམས་བྱུང་རྣམས་དབང་པོ་ལ་བརྟེན་པས་རྟེན་དང༌། ཡུལ་འཛིན་པས་དམིགས་པ་དང༌། དམིགས་པ་དེ་ཉིད་ལ་རྣམ་པ་རེ་རེ་ནས་བྱེ་བྲག་ཏུ་སྤྱོད་པས་རྣམ་པ་དང་བཅས་དང༌། མཉམ་པར་ལྡན་པས་མཚུངས་པར་ལྡན་པའང་དོན་གཅིག་གོ ། མཚུངས་ལྡན་དེ་ཡང་རྣམ་པ་ལྔ་སྟེ། སེམས་དང་སེམས་བྱུང་གཉིས་དབང་པོ་གཅིག་ལ་བརྟེན་པས་རྟེན་དང༌།
ཡུལ་གཅིག་ལ་དམིགས་པས་དམིགས་པ་དང༌། སེམས་སྔོན་པོའི་རྣམ་ལྡན་དུ་སྐྱེས་པ་ཡིན་ན་དེའི་འཁོར་ཚོར་བ་སོགས་ཀྱང་སྔོན་པོའི་རྣམ་ལྡན་ཡིན་པ་སོགས་རྣམ་པ་དང༌། དུས་གཅིག་པས་དུས་དང༌། རིགས་འདྲ་རྫས་རེ་རེ་བར་འདྲ་བས་རྫས་མཚུངས་པའོ། ། གཉིས་པ་མི་ལྡན་པའི་འདུ་བྱེད་ལ་གསུམ་སྟེ། མདོར་བསྟན། རྒྱས་བཤད། ཆོས་ཀྱི་ཁྱད་པར་གཞན་བསྟན་པས་མཇུག་བསྡུ་བའོ། ། དང་པོ་ནི། མདོར་འདུ་བྱེད་ཕུང་པོ་ཐ་དད་དུ་གསུངས་པ་ལ་བརྟེན་ནས་མངོན་པ་བ་ཐམས་ཅད་ལྡན་མིན་འདུ་བྱེད་ནི་བེམ་རིག་གང་ཡང་མིན་པའི་འདུས་བྱས་སུ་བཞེད་ལ།
དེ་ལས་ཀྱང་བྱེ་བྲག་ཏུ་སྨྲ་བ་རྣམས་གཟུགས་སེམས་སེམས་བྱུང་ལས་རྫས་གཞན་པ་དང༌། མདོ་སྡེ་པ་དང་སེམས་ཙམ་པ་རྣམས་ཀྱིས་དེ་གསུམ་གྱི་གནས་སྐབས་བཏགས་ཡོད་ཡིན་པས་རྫས་སུ་མ་གྲུབ་པའི་ཕྱིར། རང་གི་གནས་སྐབས་ཅན་ལས་རྫས་གཅིག་དང་ཐ་དད་གང་ཡང་མ་ཡིན་ཏེ། གཅིག་ཡིན་ན་གནས་སྐབས་མི་རྟག་པ་སོགས་དུ་མ་ཡིན་པ་བཞིན་དུ། གནས་སྐབས་ཅན་སེམས་སོགས་ཀྱང་དུ་མར་ཐལ་ཞིང་གནས་སྐབས་ཅན་སེམས་ནི་གཅིག་ཡིན་པ་ལྟར་དེའི་གནས་སྐབས་སྐྱེ་འཇིག་སོགས་ཀྱང་གཅིག་ཏུ་ཐལ་བའི་ཕྱིར་རོ། ། གཞན་ཡིན་ན་འདུས་བྱས་རྟག་པར་ཐལ་ཞིང་གཟུགས་དང་སེམས་དང་སེམས་བྱུང་གསུམ་ལས་རྫས་གཞན་དུ་ཚད་མས་ཀྱང་མ་དམིགས་པའི་ཕྱིར་རོ། ། ཞེས་འཆད་དོ། ། རིགས་པའི་བསྟན་བཅོས་ལྟར་ན། བེམ་རིག་དུ་མ་འདུས་པའི་འདུས་བྱས་མི་འཐད་ཅིང༌། གནས་སྐབས་དང་གནས་སྐབས་ཅན་རྫས་གཅིག་ལ་ལྡོག་པ་ཐ་དད་པ་སྟེ།
མདོར་ཕུང་པོ་ཐ་དད་དུ་གསུངས་པའང་སེམས་དང་དེའི་མི་རྟག་པ་སོགས་རྟོག་ངོར་ལྡོག་པ་ཐ་དད་པ་ལ་དགོངས་སོ། ། དེས་ན་སེམས་ཀྱི་སྐྱེ་འཇིག་སོགས་སེམས་ཉིད་དུ་བཞེད་དོ། ། ཞེས་པ་སྤྱིའི་དོན་ནོ། ། གཞུང་གི་དོན་ནི། སེམས་དང་མཚུངས་པར་མི་ལྡན་ཞིང་གཟུགས་ཀྱི་རང་བཞིན་ཡང་མ་ཡིན་ལ། རྒྱུ་རྐྱེན་གྱིས་འདུས་བྱས་པའི་འདུ་བྱེད་རྣམས་ནི་བཅུ་བཞི་སྟེ། ཐོབ་པ་དང་མ་ཐོབ་པ་དང༌། སྐལ་མཉམ་དང༌། འདུ་ཤེས་མེད་པ་དང༌། འགོག་པའི་སྙོམས་འཇུག་དག་དང༌།
སྲོག་དང་མཚན་ཉིད་སྐྱེ་སོགས་བཞི་པོ་རྣམས་དང༌། མིང་གི་ཚོགས་དང༌། སོགས་པས་ཚིག་དང་ཡི་གེའི་ཚོགས་རྣམས་སོ། ། ཡང་ནི་དགེ་འདུན་གྱི་དབྱེན་སོགས་གཞན་ཡང་སྡུད་པ་སྟེ། མངོན་པ་གོང་མར་ཆ་མཐུན་དགུ་དང༌། ལ་ལར་མཚན་མ་དང་ཆུད་མི་ཟ་བ་སོགས་དང༌། མདོར་མི་ལྡན་པའི་འདུ་བྱེད་བདུན་བརྒྱ་བཀའ་སྩལ་ཏོ། ། གཉིས་པ་རྒྱས་པར་བཤད་པ་ལ་བདུན་ཏེ། ཐོབ་མ་ཐོབ་དང༌། སྐལ་མཉམ་དང༌།
འདུ་ཤེས་མེད་པ་དང༌། སྙོམས་འཇུག་དང༌། སྲོག་དང༌། མཚན་ཉིད་དང༌། མིང་གི་ཚོགས་སོགས་རྒྱས་པར་བཤད་པའོ། ། དང་པོ་ཐོབ་པ་ནི། གང་ཟག་ལ་ཐོབ་བྱའི་ཆོས་ལྡན་པར་བྱེད་པའི་རྫས་གཞན་གླང་ལ་ཁལ་ལྡན་བྱེད་ཐག་པའམ། འབྱར་བྱེད་སྤྱིན་ལྟ་བུའོ། ། དབྱེ་ན་གསར་དུ་རྙེད་པ་དང་དེའི་རྒྱུན་ལྡན་པ་གཉིས་སོ། ། གསར་རྙེད་ལ་ཡང་ཟག་མེད་དང་པོའི་ཐོབ་པ་ལྟ་བུ་སྔར་གཏན་ནས་མ་ཐོབ་པ་ལས་རྙེད་པ་དང༌།
བསམ་གཏན་སོགས་སྔར་ཐོབ་པ་ཉམས་ནས་སླར་ཐོབ་པའི་སྐད་ཅིག་དང་པོ་ལྟ་བུ་རྣམ་པར་ཉམས་པ་ལས་གསར་རྙེད་གཉིས་སོ། ། གཉིས་པ་རྒྱུན་ལྡན་ནི་སྐད་གཅིག་གཉིས་པ་སོགས་ཀྱི་རྒྱུན་དང་ལྡན་པ་དང༌། སོ་སྐྱེ་ལ་སྲིད་རྩེའི་ཉོན་མོངས་ཡེ་ནས་ལྡན་པ་སྟེ། དེ་ལྟར་ན་བཞིའོ། ། མ་ཐོབ་པ་ནི་ཐོབ་བྱ་ལྡན་པའི་གེགས་སུ་གྱུར་པའོ། ། དེ་ཡང་གསུམ་སྟེ། འདོད་ཉོན་ཅན་གྱི་བསམ་གཏན་ལྟ་བུ་རྣམ་པར་ཉམས་ནས་མ་རྙེད་པ་དང༌། དེའི་རྒྱུན་མི་ལྡན་པ་དང༌། སོ་སྐྱེ་ལ་ཟག་མེད་ཀྱི་ལམ་ལྟ་བུ་ཡེ་མི་ལྡན་པའོ། ། ཐོབ་པ་དང་མ་ཐོབ་པ་འདི་དག་གང་ཡིན་ཞེ་ན།
ཐོབ་པ་དང་མ་ཐོབ་པ་ནི་རང་རྒྱུད་དུ་གཏོགས་པའི་ཆོས་རྣམས་ཀྱི་སྟེ། གཞན་རྒྱུད་དང་སེམས་ཅན་གྱི་རྒྱུད་མ་ཡིན་པའི་ཆོས་རང་རྒྱུད་ལ་ཐོབ་མ་ཐོབ་ཀྱི་རྣམ་དབྱེ་མི་རུང་བས་སོ། ། ཕྱི་རོལ་གྱི་དངོས་པོ་ལ་ཐོབ་མི་ཐོབ་ཀྱི་རྣམ་དབྱེ་མི་བཞག་སྟེ། ལྷ་སྦྱིན་གྱི་ལག་ན་ཡོད་པའི་བུམ་པ་ལྟ་བུ་དེ་མ་ཐག་ཏུ་གཞན་གྱིས་བདག་གིར་བྱ་བར་འགྱུར་བས་མཐའ་གཅིག་ཏུ་གཅིག་ཁོ་ན་ལ་ལྡན་པ་དང་མི་ལྡན་པའི་རྣམ་དབྱེ་ངེས་པ་མི་རུང་བས་སོ། ། རྒྱུད་དུ་གཏོགས་པ་ལ་ཡང༌། གཞན་གྱི་རྒྱུད་ཀྱི་ཆོས་ནི་རང་རྒྱུད་ལ་ལྡན་མི་ལྡན་གྱི་རྣམ་དབྱེ་མི་རུང་བས་རང་རྒྱུད་དུ་གཏོགས་པ་ཞེས་སྨོས་སོ། ། གལ་ཏེ་ཐོབ་བྱའི་ཆོས་རང་རྒྱུད་ལ་རུང་མོད་ཀྱི། མ་ཐོབ་པའི་ཆོས་རང་རྒྱུད་ལ་ཇི་ལྟར་རིགས་ཤེ་ན། མ་ཐོབ་པ་ཡོད་པ་དེ་སྲིད་དུ་རང་རྒྱུད་ལ་མེད་ཀྱང་མ་ཐོབ་པ་དང་བྲལ་བ་ན་རང་རྒྱུད་ལ་ངེས་པར་ལྡན་དགོས་པས། རང་རྒྱུད་དུ་གཏོགས་པ་རྣམས་ཀྱིའོ་ཞེས་སྨོས་སོ། །
གང་དག་མ་ཐོབ་པ་ཡོད་ན་མ་ཐོབ་པའི་ཆོས་རང་རྒྱུད་ལ་ཡོད་པས་སངས་རྒྱས་བཅོམ་ལྡན་འདས་ལ་ཉོན་མོངས་པ་ཡོད་ཅེས་སྨྲ་བས་ནི་རང་གི་དེ་ཉིད་བསྟན་པ་ཡིན་ནོ། ། དམིགས་བསལ་ནི་སོ་སོར་བརྟགས་འགོགས་དང་བརྟགས་མིན་གྱི་འགོག་པ་དག་རང་རྒྱུད་དུ་མ་གཏོགས་ཀྱང་འགོག་པ་གཉིས་ཀྱི་དགག་བྱ་རྒྱུད་དུ་གཏོགས་པས་ཏེ་འགོག་པའི་ཐོབ་མ་ཐོབ་ཡོད་དོ། ། ཐོབ་པ་དང་མ་ཐོབ་པའི་ཆོས་ཀྱི་ཁྱད་པར་ལ། དང་པོ་ཐོབ་པའི་ཁྱད་པར་ནི། ཐོབ་བྱའི་ཆོས་དུས་གསུམ་པའི་ཐོབ་པ་ཡང་དུས་ཀྱི་དབྱེ་བས་རྣམ་པ་གསུམ་སྟེ། ཐོབ་བྱའི་ཆོས་འདས་པ་རྣམས་ཀྱི་ཐོབ་པ་འདས་པ་དང་ད་ལྟར་བ་དང་མ་འོངས་པ་དང་རྣམ་པ་གསུམ་མོ། ། ཐོབ་བྱའི་ཆོས་ད་ལྟར་བའི་ཡང་དེ་བཞིན་དུ་གསུམ་དང༌། ཐོབ་བྱའི་ཆོས་མ་འོངས་པའི་ཡང་དེ་བཞིན་དུ་གསུམ་མོ། ། དེ་ལ་མཐོང་ལམ་སྐྱེ་བའི་ཚེ་ངེས་འབྱེད་ཆ་མཐུན་ནི་འདས་པ་ཡིན་ལ། དེའི་ཐོབ་པ་ཞག་སྔ་མར་འདས་པ་ནི།
ཐོབ་པ་འདས་པ་དང༌། ད་ལྟར་བའི་གནས་སྐབས་སུ་ཡོད་པ་ནི་ད་ལྟར་བ་དང༌། ཞག་ཕྱི་མར་འབྱུང་བ་ནི་མ་འོངས་པའོ། ། ཟག་མེད་ཀྱི་སྡོམ་པ་ད་ལྟར་བའི་ཐོབ་པ་ཞག་སྔ་མར་འདས་པ་ནི་འདས་པ་དང༌། རང་དང་དུས་མཉམ་པ་ནི་ད་ལྟ་བ་དང༌། ཞག་ཕྱི་མར་འབྱུང་བ་ནི་མ་འོངས་པའོ། ། བསམ་གཏན་གྱི་སྡོམ་པ་ལ་ཐོབ་པ་སྔར་སྐྱེ་ཡོད་པས་བསམ་གཏན་གྱི་སྡོམ་པ་མ་འོངས་པའི་ཐོབ་པ་ཞག་སྔ་མར་འདས་པ་ནི་འདས་པ་དང༌། དེ་རིང་ཡོད་པ་ནི་ད་ལྟ་བ་དང༌། ཞག་ཕྱི་མར་འབྱུང་བ་ནི་མ་འོངས་པའོ། ། མཁས་རློམ་བྱེ་བ་འདུས་པའི་བློས། །
ཅུང་ཟད་ཙམ་ཡང་མ་རྟོགས་པ། བདག་བློའི་ཉིན་བྱེད་དཀྱིལ་འཁོར་གྱིས། ། སྔོན་མེད་རབ་ཏུ་གསལ་པར་བྱས། ། ཆོས་དགེ་བ་དང་སོགས་པས་མི་དགེ་བ་དང་ལུང་མ་བསྟན་གྱི་ཐོབ་པ་རིམ་པ་བཞིན་དགེ་མི་དགེ་ལུང་མ་བསྟན་ཏོ། ། ཁམས་གསུམ་ལས་གང་རུང་དེར་གཏོགས་པའི་ཆོས་རྣམས་ཀྱི་ཐོབ་པ་རང་ཁམས་པ་ཁོ་ནའོ། ། ཁམས་གསུམ་དུ་མ་གཏོགས་པའི་ཆོས་རྣམས་ཀྱི་ཐོབ་པ་ནི་ཁམས་གསུམ་དུ་གཏོགས་པ་དང་ཟག་མེད་དེ་རྣམ་པ་བཞིའོ། ། དེ་ཡང་བཏགས་མིན་གྱི་ཁམས་གསུམ་དང༌། བརྟགས་འགོག་ཟག་བཅས་ཀྱིས་ཐོབ་པ་ཁམས་གོང་མ་གཉིས་དང༌། དེ་ཟག་མེད་ཀྱིས་ཐོབ་པ་དང༌། ལམ་བདེན་གྱིས་ཐོབ་པ་ཟག་མེད་དོ། །
སློབ་པའི་ཆོས་ཀྱི་ཐོབ་པ་སློབ་པ་དང༌། མི་སློབ་པའི་ཆོས་ཀྱི་ཐོབ་པ་མི་སློབ་པ་ཡིན་ལ། སློབ་པ་དང་མི་སློབ་པ་གཉིས་ཀ་མིན་པའི་ཆོས་ཀྱི་ཐོབ་པ་སློབ་པ་དང༌། མི་སློབ་པ་དང༌། གཉིས་ཀ་མ་ཡིན་པའི་གསུམ་སྟེ། བརྟགས་འགོག་སློབ་ལམ་གྱིས་ཐོབ་པ་སློབ་པ་དང༌། དེ་མི་སློབ་ལམ་གྱིས་ཐོབ་པ་མི་སློབ་པ་དང༌། དེ་སོ་སྐྱེས་ཐོབ་པ་བརྟགས་མིན་དང་ཟག་བཅས་ཀྱིས་ཐོབ་པ་གཉིས་ཀ་མིན་ནོ། ། མཐོང་སྤང་གི་ཐོབ་པ་མཐོང་སྤང་དང༌། སྒོམ་སྤང་གི་ཐོབ་པ་སྒོམ་སྤང་ཡིན་ལ།
སྤང་བྱ་མིན་པ་ནི་བརྟགས་མིན་གྱི་ཐོབ་པ་དང་བརྟགས་འགོགས་སོ་སྐྱེས་ཐོབ་པ་སྒོམ་སྤང་དང༌། དེ་ཟག་མེད་ཀྱིས་ཐོབ་པ་དང་ལམ་བདེན་གྱིས་ཐོབ་པ་སྤང་བྱ་མིན་པ་གཉིས་སུ་འདོད་དོ། ། ཡང་དུས་གསུམ་པ་ཡི་ཞེས་པའི་དམིགས་བསལ་ནི། མ་བསྒྲིབས་ལ་ལུང་མ་བསྟན་ཡིན་པའི་ཐོབ་པ་ནི་སྟོབས་ཆུང་བས་ལྷན་ཅིག་སྐྱེ་བ་ཁོ་ན་སྟེ། སྔ་ཕྱིར་སྐྱེ་བ་མེད་པས་འདས་པའི་འདས་པ་ཁོ་ན་སོགས་མེད་དོ། ། ཐམས་ཅད་དམ་ཞེ་ན། མངོན་ཤེས་ལུང་མ་བསྟན་གཉིས་དང་སྒོམ་བྱུང་གི་སྤྲུལ་སེམས་མ་གཏོགས་པ་སྟེ། དེ་དག་སྟོབས་ཆུང་བས་སྔ་ཕྱི་ལྷན་ཅིག་སྐྱེ་བ་གསུམ་ཀ་ཡོད་དེ། མ་བསྒྲིབས་པར་མ་ཟད། བསྒྲིབས་པའི་ལུང་མ་བསྟན་ཚངས་པ་ཆེན་པོའི་གཡོས་ཀུན་ནས་བསླངས་པའི་གཟུགས་ཀྱི་རིག་བྱེད་ཀྱིས་ཀྱང་ཐོབ་པ་ལྷན་ཅིག་སྐྱེ་བ་ཁོ་ན་སྟེ།
ཀུན་སློང་སྟོབས་ཆུང་བས་སོ། ། ཅི་ལུང་མ་བསྟན་གྱི་ཐོབ་པ་ལ་བྱེ་བྲག་ཡོད་པ་ལྟར་དགེ་མི་དགེའི་ཐོབ་པ་ལ་ཡང་བྱེ་བྲག་ཡོད་དམ་ཞེ་ན། ཡོད་དེ། འདོད་པ་ན་དགེ་མི་དགེའི་གཟུགས་ཀྱི་ཐོབ་པ་ནི་སེམས་ཀྱི་རྗེས་འབྲང་ཡིན་པས་ཐམས་ཅད་དུ་སྔར་སྐྱེ་བ་ནི་མེད་ཀྱི་ལྷན་ཅིག་དང་ཕྱིས་སྐྱེ་བ་ནི་ཡོད་དོ། ། མ་ཐོབ་པ་ཐམས་ཅད་མ་བསྒྲིབས་ལུང་མ་བསྟན་ཉིད་དེ། དགྲ་བཅོམ་པ་དང་དགེ་རྩ་ཆད་པ་ལ་ཡང་ཡོད་པས་སོ། ། དུས་ནི་འདས་པ་དང་མ་སྐྱེས་པའི་ཆོས་ཀྱི་མ་ཐོབ་པ་དེ་ནི་སྔ་ཕྱི་ལྷན་ཅིག་པ་གསུམ་སྟེ། ཆོས་རང་ཡོད་དུས་ན་མ་ཐོབ་པ་མི་སྲིད་པས་ཆོས་ད་ལྟར་བ་ལ་མ་ཐོབ་པ་ད་ལྟར་བ་མེད་དོ། ། འདོད་པ་སོགས་ཁམས་གསུམ་དང་དྲི་མེད་ཀྱིའང་མ་ཐོབ་པ་ཁམས་གསུམ་ན་རེ་རེ་སྟེ། མ་ཐོབ་པ་ནི་རྟེན་དབང་བཙན་གྱི།
ཐོབ་པ་བཞིན་ཆོས་དབང་མི་བཙན་པས་འདོད་པའི་རྟེན་ཅན་གྱི་ཆོས་གསུམ་དང་ཟག་མེད་ཀྱི་མ་ཐོབ་པ་བཞི་ནི་འདོད་པ་ན་སྤྱོད་པ་དང༌། གཟུགས་དང་གཟུགས་མེད་ཀྱི་རྟེན་ཅན་གཉིས་ལའང་སྦྱར་བས་གསུམ་ཚན་བཞིའོ། ། མ་ཐོབ་པ་ཟག་མེད་ནི་འགའ་ཡང་མེད་དེ། ཟག་མེད་ཀྱི་ལམ་ཡེ་མ་ཐོབ་པ། སོ་སོ་སྐྱེ་བོར་བྱེ་བྲག་ཏུ་སྨྲ་བ་འདོད་ལ། སོ་སྐྱེ་ནི་ཟག་མེད་དུ་མི་འོས་པས་སོ། ། མ་ཐོབ་པ་དེ་ཇི་ལྟར་ཉམས་པར་འགྱུར་ཞེ་ན། ཆོས་གང་གི་མ་ཐོབ་པ་དེ་ཆོས་དེ་ཐོབ་པ་དང༌། ས་གོང་འོག་ཏུ་འཕོས་ནས་ནི་རྣམ་པར་ཉམས་ཤིང་མ་ཐོབ་པ་འཆད་པར་འགྱུར་ཏེ། དཔེར་ན་མ་རྙེད་པའི་མཚན་ཉིད་ཅན་གྱི་སོ་སོ་སྐྱེ་བོ་ནི་འཕགས་ལམ་རྙེད་པས་ཉམས་ལ།
འདོད་པའི་སོ་སྐྱེ་ནི་བསམ་གཏན་དང་པོར་འཕོས་པས་དང༌། སྲིད་རྩེའི་སོ་སྐྱེ་ནི་ཅི་ཡང་མེད་པར་སྐྱེས་པས་ཉམས་ཏེ་ས་འཕོས་པའི་སོ་སྐྱེར་གྱུར་པ་ལྟ་བུའོ། ། དེ་ལྟ་བུའི་ཐོབ་པ་དང་མ་ཐོབ་པ་གཉིས་ཀ་ལ་ཡང་གཉིས་ཀ་ཡོད་པས་ཆོས་དེ་དང་དེའི་ཐོབ་པ་དང་ཐོབ་པའི་ཐོབ་པ་སྟེ་གསུམ་ཡོད་ཅིང༌། ཐོབ་པས་ཆོས་དེ་དང་ཐོབ་པའི་ཐོབ་པ་དག་ལྡན་པར་འགྱུར་ལ། ཐོབ་པའི་ཐོབ་པས་ནི་ཐོབ་པ་ཁོ་ན་ལྡན་པར་བྱེད་པས་ཐུག་མེད་དུ་མི་འགྱུར་བར་འདོད་དོ། ། གོང་མ་བ་ནི་ཆོས་རྣམས་ཀྱི་འཕེལ་འགྲིབ་ཀྱི་གནས་སྐབས་ལ་འཆད་དོ། ། གཉིས་པ་སྐལ་མཉམ་བཤད་པ་ནི། སྐལ་མཉམ་ཞེས་པ་ཅི་ཞེ་ན། སྐལ་མཉམ་ཞེས་པ་ནི་སེམས་ཅན་ཐམས་ཅད་ཀྱི་འདྲ་བའི་རྫས་ཏེ། རིགས་མཐུན་པ་ཞེས་ཀྱང་བྱའོ། །
དབྱེ་ན་གཉིས་ཏེ་སེམས་ཅན་ཙམ་དུ་འདྲ་བའི་ཕྱིར་སྤྱི་དང༌། ལྷ་སོགས་སུ་འདྲ་བའི་ཕྱིར་བྱེ་བྲག་སྟེ། སེམས་ཅན་གྱི་སྤྱི་དང་བྱེ་བྲག་གི་ཆོས་མི་འདྲ་བ་དུ་མ་ལ་སེམས་ཅན་གྱི་སྒྲ་བློ་མཚུངས་པར་འཇུག་པའི་རྒྱུ་མཚན་དུ་འདོད་ལ། གོང་མ་བས་ནི་སེམས་ཅན་གྱི་གནས་སྐབས་ཕུང་པོ་འདྲ་བ་ལ་བཞེད་དོ། ། གསུམ་པ་ནི། འདུ་ཤེས་མེད་པ་བ་ཞེས་བྱ་བ་ཅི་ཞེ་ན། འདུ་ཤེས་མེད་པ་བ་ཞེས་པའི་རྫས་ནི། འདུ་ཤེས་མེད་པའི་ལྷར་སྐྱེས་པའི་རྟེན་ལ་མ་འོངས་པའི་སེམས་དང་སེམས་བྱུང་རྣམས་དུས་གཞན་གྱི་བར་དུ་སྐྱེ་བར་མི་སྟེར་པར་འགོག་པའོ། ། དེ་ཡང་གཅིག་ཏུ་འདུ་ཤེས་མེད་པའི་སྙོམས་འཇུག་གི་རྣམ་སྨིན་ནོ། ། དེའི་ལྷ་དེ་འབྲས་བུ་ཆེ་བའི་ཕྱོགས་གཅིག་ཏུ་འཁོད་པས་འབྲས་བུ་ཆེ་བ་ཞེས་བྱའོ། །
བཞི་པ་ནི། སྙོམས་འཇུག་དག་ཅེས་པ་ནི་ཅི་ཞེ་ན། སྙོམས་འཇུག་གཉིས་ལས་འདུ་ཤེས་མེད་པའི་སྙོམས་འཇུག་ནི། འདུ་ཤེས་མེད་པ་བ་དེ་བཞིན་དུ་འདུ་ཤེས་མེད་པའི་སྙོམས་འཇུག་ཀྱང་སེམས་དང་སེམས་བྱུང་འགོག་པའོ། ། ས་བསམ་གཏན་ཐ་མ་བཞི་པར་གཏོགས་ཤིང་ཡིད་བྱེད་ནི་འཁོར་བ་ལས་ངེས་འབྱུང་ཐར་པ་འདོད་པས་འཇུག་གོ ། འདུ་ཤེས་མེད་པ་བ་ནི་ལུང་མ་བསྟན་ཁོ་ན་དང་འདི་ནི་དགེ་བ་ཁོ་ནའོ། ། འབྲས་བུ་ནི་སྐྱེས་ནས་མྱོང་འགྱུར་ཉིད་ཁོ་ན་སྟེ་ཉམས་ཀྱང་ངེས་པར་སྐྱེད་ནས་འདུ་ཤེས་མེད་པ་བར་སྐྱེ་བས་སོ། ། འཇུག་པའི་གང་ཟག་ནི་སོ་སྐྱེ་སྟེ། འཕགས་པ་ནི་འདི་ལ་ལྟུང་བའི་གནས་ལྟ་བུར་གཟིགས་པས་སྙོམས་པར་འཇུག་པ་མ་ཡིན་ནོ། ། ཅི་བསམ་གཏན་ལྟར་དུས་གསུམ་པ་ཐོབ་བམ་ཞེ་ན།
འབད་པས་སྒྲུབ་དགོས་པ་དང་སེམས་མེད་པས་སྐད་ཅིག་དང་པོ་ལ་དུས་གཅིག་པ་སྟེ་ད་ལྟར་བ་ཁོ་ན་དང༌། སྐད་ཅིག་གཉིས་པ་ཕན་ཆད་འདས་པ་དང་ལྡན་གྱི། སེམས་མེད་པས་མ་འོངས་པ་མི་ཐོབ་སྟེ། སོ་ཐར་གྱི་སྡོམ་པ་བཞིན་ནོ། ། གཉིས་པ་འགོག་པའི་སྙོམས་འཇུག་ནི་འགོག་པའི་སྙོམས་འཇུག་ཅེས་བྱ་བའང་སྔ་མ་དེ་བཞིན་དུ་སེམས་དང་སེམས་བྱུང་རྣམས་འགོག་པའོ། ། སྙོམས་འཇུག་སྔ་མ་དང་ཁྱད་པར་ནི་འདི་ནི་ཚོར་འདུས་སྐྱོ་ནས་དེ་དག་ཞི་བར་གནས་པའི་དོན་དུ་འཇུག་གི་ངེས་འབྱུང་གི་ཡིད་བྱེད་ཀྱིས་མི་འཇུག་གོ ། ས་སྲིད་རྩེ་ལས་སྐྱེས་པ་དང་ངོ་བོ་དགེ་བ་དང༌། སྐྱེས་ནས་དང༌། ལན་གྲངས་གཞན་གཉིས་སུ་མྱོང་འགྱུར་དང༌། མྱོང་བར་མ་ངེས་པ་སྟེ་གསུམ་མོ། །
གང་ཟག་འཕགས་པའི་སྐྱེ་བོ་སྟེ་འཕགས་ལམ་གྱི་སྟོབས་ཀྱིས་བསྐྱེད་པའི་ཕྱིར་རོ། ། སྦྱོར་བ་འབད་པས་ཐོབ་ཀྱི་འདོད་ཆགས་དང་བྲལ་བ་ཙམ་གྱིས་མ་ཡིན་པས་སྔ་མ་བཞིན་དང་པོར་ད་ལྟར་བ་དང་ཕྱི་མ་འདས་པ་དང་ལྡན་གྱི་མ་འོངས་པ་མི་ཐོབ་བོ། ། དམིགས་བསལ་ཐོབ་པའི་འགོག་པ་ནི་སྦྱོར་བས་མིན་གྱི་ཟད་ཤེས་དང་དུས་མཉམ་དུ་བྱང་ཆུབ་ཀྱིས་ཐོབ་ཅེས་བྱའོ། ། ཁ་ཆེའི་ཡུལ་གྱི་ནུབ་ཕྱོགས་པ་དག་དང་པོར་ཏེ་མཐོང་སྤང་སྐྱེས་ནས་འགོག་པ་ལ་ཞུགས་པ་ལས་ལངས་ཏེ་སྲིད་རྩེའི་སྒོམ་སྤང་སྤངས་ཏེ་སངས་རྒྱས་སོ་ཞེས་ཟེར་རོ། ། ཁ་ཆེ་བས་ནི་དེ་ལྟ་མ་ཡིན་ཏེ། བྱང་ཆུབ་སེམས་དཔའ་བདེན་པ་མངོན་པར་རྟོགས་པ་བཅུ་དྲུག་དང༌། སྲིད་རྩེའི་གཉེན་པོ་བར་ཆད་མེད་ལམ་དགུ་དང༌། རྣམ་གྲོལ་གྱི་ལམ་དགུ་ཏེ། སྐད་ཅིག་མ་སུམ་ཅུ་རྩ་བཞི་བར་མ་ཆད་པར་བསྒོམས་པས་བྱང་ཆུབ་ཐོབ་པའི་ཕྱིར་ཏེ། འོག་ས་བརྒྱད་ཀྱི་སྤང་བྱ་སྤངས་ཟིན་པས་སྲིད་རྩེའི་སྤང་བྱ་ལས་མེད་ལ།
བར་དེར་འགོག་པ་བསྐྱེད་ན་བསམ་པ་ལྡང་བ་ཅན་དུ་འགྱུར་པ་ལས་དེ་ལྟར་མ་ཡིན་པས་སོ། ། སྙོམས་འཇུག་དེ་གཉིས་ཀ་འདོད་པ་དང་གཟུགས་ཀྱི་རྟེན་ཅན་ཡིན་གྱི། གཟུགས་མེད་ཀྱི་རྟེན་ཅན་མ་ཡིན་ལ་ཁྱད་པར་ནི་འགོག་པ་དང་པོ་སྐྱེད་པ་ནི་དཀའ་བས་བློ་གསལ་བ་མིའི་ནང་དུ་བསྐྱེད་ཅིང་ཕྱིས་ནི་གཟུགས་ཁམས་སུ་ཡང་བསྐྱེད་དོ། ། སྔ་མ་ནི་འདྲིས་པས་སྐྱེ་སླ་བའི་ཕྱིར་དང་པོར་འཇུག་པའི་ཚེ་ཡང་གཉིས་ཀའི་རྟེན་ཅན་ནོ། ། གལ་ཏེ་གཟུགས་ཀྱི་རྟེན་ཅན་གྱི་འགོག་སྙོམས་མི་སྲིད་པར་ཐལ། དང་པོར་མིའི་རྟེན་ལ་སྐྱེད་དགོས་ཤིང༌། མིའི་རྟེན་ལ་འགོག་སྙོམས་ཐོབ་པ་གཟུགས་ཁམས་སུ་སྐྱེ་བ་མི་སྲིད་པའི་ཕྱིར་ཏེ། གཟུགས་ལ་འདོད་ཆགས་དང་བྲལ་ཟིན་པའི་ཕྱིར་ཞེ་ན། ཟག་བཅས་ཞི་རགས་ཀྱི་རྣམ་པ་ཅན་གྱི་གཟུགས་ལས་འདོད་ཆགས་དང་བྲལ་ནས་སྲིད་རྩེའི་སེམས་ཐོབ་པའི་ཕྱིར་མི་འོང་ཞིག་གིས་འགོག་པ་ལ་སྙོམས་པར་འཇུག་པ་དག་ཕྱིས་གཟུགས་མེད་ལ་འདོད་ཆགས་དང་བྲལ་བ་ལས་ཉམས་པ་གཟུགས་ཁམས་སུ་སྐྱེས་ནས་སླར་འགོག་པ་མངོན་དུ་བྱེད་པའི་དབང་དུ་བྱས་པས་སྐྱོན་མེད་དོ། ། འོ་ན་འཕགས་པའི་མངོན་རྟོགས་ལྡོག་སྲིད་པར་འགྱུར་རོ། །
ཞེ་ན་བྱེ་བྲག་ཏུ་སྨྲ་བས། འཕགས་པའི་མངོན་རྟོགས་ལས་བཟློག་སྲིད་པར་འདོད་དེ། དགྲ་བཅོམ་པ་ཉམས་པའི་ཆོས་ཅན་བཞིན་ནོ། ། མདོ་སྡེ་པས་ནི་ཟག་མེད་ཀྱི་ལམ་གྱིས་སྤངས་པ་ནི་མི་ལྡོག་གོ ། ཟག་བཅས་ཀྱི་ལམ་གྱིས་སྤངས་པ་ལྡོག་སྲིད་པར་འདོད་དོ། ། ལྡང་སེམས་ནི་བྱེ་བྲག་ཏུ་སྨྲ་བས་འཇུག་སེམས་འདས་པ་རྫས་གྲུབ་ལས་སྐྱེ་བར་འདོད་ལ། མདོ་སྡེ་པས་དབང་པོ་དང་བཅས་པའི་ལུས་ལ་སེམས་ཀྱི་ས་བོན་ཡོད་པ་དེ་ལས་སྐྱེ་བར་འདོད་ཅིང༌། དབྱིག་བཤེས་ནི་ཡིད་ཤེས་མི་གསལ་བ་ཡོད་པས་དེ་ལས་སྐྱེ་བར་འདོད་དོ། ། ས་སྡེ་ལས་ཀུན་གཞི་མ་བཞག་ན་མདོ་སྡེ་པ་དང་མཐུན་ལ། ཀུན་གཞི་བཞག་ན་དེ་ལ་ཡོད་པའི་སེམས་ཀྱི་ས་བོན་ལས་སྐྱེ་བར་འཆད་དོ། །
བསྡུ་བ་ལས་ཀུན་གཞི་བཞག་ན་གཟུགས་མེད་ཁམས་སུ་ཡང་མངོན་དུ་བྱེད་ཅེས་གསུངས་པ་ནི་ནུས་པ་ཡོད་པ་ཙམ་ལ་དགོངས་ཀྱི་གཟུགས་མེད་ཀྱི་རྟེན་ལ་འགོག་པ་དངོས་སུ་བསྐྱེད་པ་མེད་དོ། ། གཟུགས་མེད་ཞི་བའི་རྣམ་ཐར་གྱི་རྣམ་པར་སྨིན་པས་གནས་པ་ནི་ཚོར་འདུ་རགས་པ་ཞི་བའི་དོན་དུ་འགའ་ཡང་འབད་པ་མི་བྱེད་པའི་ཕྱིར་ཞེས་ཀུན་ལས་བཏུས་སུ་བཤད་པ་བཞིན་ནོ། ། ལྔ་པ་སྲོག་གི་ངོ་བོ་ནི། ཕུང་པོ་རིས་མཐུན་གནས་པའི་རྟེན་གྱི་རྫས་ཏེ། གདགས་པ་ལས་སྲོག་གང་ཞེ་ན། ཁམས་གསུམ་པའི་ཚེ་ཡིན་ནོ། ། ཞེས་གསུངས་པ་ལྟར་རོ། ། འདི་ནི་འདོད་གཟུགས་གཉིས་སུ་དྲོད་ཀྱི་རྟེན་བྱེད་ལ། གཟུགས་མེད་དུ་རྣམ་ཤེས་ཀྱི་རྟེན་བྱེད་པ་གང་ཡིན་པའོ། ། འོ་ན་སྲོག་གི་རྟེན་ཡང་དེ་གཉིས་ཡིན་པས་ཕན་ཚུན་གཅིག་ལ་གཅིག་བརྟེན་པའི་ཕྱིར་ནམ་ཡང་བཟློག་པ་མེད་པར་འགྱུར་ཞེ་ན།
སྲོག་གི་རྟེན་ནི་ལས་ཡིན་པས་ལས་ལྡོག་པ་ན་སྲོག་ཀྱང་ལྡོག་པར་འགྱུར་བས་ཉེས་པ་མེད་དོ། ། འོ་ན་རྣམ་ཤེས་ཀྱི་རྟེན་ཡང་ལས་སུ་ཅིའི་ཕྱིར་མི་འདོད་ཅེ་ན། མ་ཡིན་ཏེ། སྐྱེས་ནས་མ་ཤིའི་བར་དུ་རྣམ་ཤེས་དེ་རྣམ་སྨིན་གྱི་ངོ་བོར་གནས་པར་ཐལ་བས་རྣམ་ཤེས་དགེ་བ་དང་མི་དགེ་བར་འགྱུར་བའི་ཕྱིར། འོ་ན་དྲོད་ཀྱི་རྟེན་ཡང་རྣམ་ཤེས་སུ་ཅིའི་ཕྱིར་མི་འདོད། གསུང་རབ་ཀྱི་དགོངས་པ་འདོད་པའི་རྗེས་སུ་བྱེད་པ་མ་ཡིན་ནོ། ། ཞེས་གཞན་དག་ཟེར་རོ། ། མདོ་སྡེ་པ་ནི། ལས་ཀྱིས་འགྲོ་བ་རིགས་མཐུན་དུ་འཕངས་པའི་གནས་པའི་དུས་ངེས་པ་ལ་འདོད་དོ། ། དྲུག་པ་མཚན་ཉིད་ནི།
འདུས་བྱས་ཀྱི་མཚན་ཉིད་རྣམས་ནི་སྐྱེ་བ་དང༌། རྒ་བ་དང༌། གནས་པ་དང་མི་རྟག་པ་ཉིད་དོ། ། འོ་ན་བཞི་པོ་ལ་འདུས་བྱས་ཀྱི་མཚན་ཉིད་ཡོད་དམ་མེད། ཡོད་ན་མཚན་ཉིད་ཐུག་མེད་དུ་འགྱུར་ཞིང༌། མེད་ན་འདུས་བྱས་མ་ཡིན་པར་འགྱུར་རོ་ཞེ་ན། དེ་རྣམས་ལ་ཡང་འདུས་བྱས་ཀྱི་མཚན་ཉིད་ཡོད་དེ། སྐྱེ་བའི་སྐྱེ་བ་དང༌། རྒ་བའི་རྒ་བ་དང༌། གནས་པའི་གནས་པ་དང༌།
མི་རྟག་པའི་མི་རྟག་པའོ། ། ཐུག་མེད་དུ་ཡང་མི་འགྱུར་ཏེ། ཕན་ཚུན་གཅིག་གིས་གཅིག་མཚོན་པས་མཚན་ཉིད་གཞན་མི་དགོས་པས་སོ། ། དེ་ཡང་ཕན་ཚུན་ཇི་ལྟར་འཇུག་ཅེ་ན། རྩ་བའི་མཚན་ཉིད་བཞི་པོ་དེ་བརྒྱད་ལ་འཇུག མཐུན་པའི་མཚན་ཉིད་བཞི་པོ་དེ་རྩ་བའི་མཚན་ཉིད་ཀྱི་ཆོས་གཅིག་སྟེ་རེ་རེ་ལ་འཇུག་གོ ། དེ་ལ་སྐྱེ་བ་ནི་མཚན་གཞི་འདུས་བྱས་དང༌། རྩ་བའི་མཚན་ཉིད་གཞན་གསུམ་དང་རྗེས་མཐུན་གྱི་མཚན་ཉིད་བཞི་ལ་འཇུག་པས་བརྒྱད་ལ་འཇུག་སྟེ། བརྒྱད་པོ་མ་འོངས་པ་ནས་ད་ལྟར་དུ་འདྲེན་པའི་ཕྱིར། སྐྱེ་བའི་སྐྱེ་བས་ནི་སྐྱེ་བ་ཁོ་ན་ད་ལྟར་དུ་འདྲེན་པར་བྱེད་དོ། །
དེ་བཞིན་དུ་རྒ་བས་ཆོས་བརྒྱད་རྙིང་པར་བྱེད་ལ། རྒ་བའི་རྒ་བས་རྒ་བ་གཅིག་པུ་རྙིང་པར་བྱེད་དོ། ། གནས་པས་ཆོས་བརྒྱད་གནས་པར་བྱེད་ལ། གནས་པའི་གནས་པས་གནས་པ་གཅིག་པུ་གནས་པར་བྱེད་དོ། ། རྩ་བའི་མི་རྟག་པས་དོན་བརྒྱད་འཇིག་པར་བྱེད་ལ། མི་རྟག་པའི་མི་རྟག་པས་མི་རྟག་པ་གཅིག་པུ་འཇིག་པར་བྱེད་དོ། ། འོ་ན་འདུས་བྱས་མི་སྐྱེ་བའི་ཆོས་ཅན་འདུས་བྱས་མ་ཡིན་པར་འགྱུར་ཏེ། མཚན་ཉིད་སྐྱེ་བ་མ་ཚང་བས་སོ། ། གལ་ཏེ་ཚང་ན་སྐྱེ་བས་སྐྱེ་བར་འགྱུར་བས་མི་སྐྱེ་བ་ཞེས་ཇི་ལྟར་བྱ་ཞེ་ན། སྐྱེ་བ་ཚང་ཡང་བྱ་བ་མི་བྱེད་པར་གནས་པས་སྐྱོན་མེད་དོ། །
གལ་ཏེ་སྐྱེ་བས་མ་འོངས་པ་སྐྱེད་པ་ཡིན་ན་མ་འོངས་པ་ཅིག་ཅར་སྐྱེ་བར་འགྱུར་ཞེ་ན། རྒྱུ་དང་རྐྱེན་ཚོགས་པ་མེད་པར་སྐྱེ་བ་ཁོ་ནས་བསྐྱེད་བྱ་མ་འོངས་པ་རྣམས་སྐྱེད་པར་བྱེད་པ་མིན་པས་སྐྱོན་མེད་དོ། ། མདོ་སྡེ་པ་རྣམས་ནི་འདུས་བྱས་ཀྱི་རྒྱུན་ལ་ལྟོས་ནས་སྐྱེ་བ་སོགས་བཞི་པོ་བཞག་པ་ཡིན་གྱི། སྐད་ཅིག་རེ་ལ་བཞི་ཚང་བ་མི་འདོད་དེ། ཇི་སྐད་དུ། སྔོན་མེད་ལས་བྱུང་སྐྱེ་བ་སྟེ། ། རྒྱུན་གནས་དེ་ཆད་འཇིག་པ་ཡིན། ། རྒྱུན་གྱི་སྔ་ཕྱིའི་བྱེ་བྲག་གིས། ། གནས་པ་གཞན་དུ་འགྱུར་པར་འདོད། ། ཅེས་སོ། །
མངོན་པ་ཀུན་ལས་བཏུས་ལྟར་ན། ཕུང་པོའི་དོན་ལ་སྐྱེ་རྒ་སོགས་འདོད་ཀྱི་ཕྱི་རོལ་ལ་མ་ཡིན་ཏེ། བཅོམ་ལྡན་འདས་ཀྱིས་ཕྱི་རོལ་ནི་འཇིག་ཆགས་ཀྱི་རབ་ཏུ་ཕྱེ་བར་གསུངས་པའི་ཕྱིར། མིང་གི་ཚོགས་ལ་སོགས་པ་གསུམ་ནི་གཟུགས་དང་སྒྲ་ཞེས་པ་ལྟ་བུ་དོན་གྱི་ངོ་བོ་ཙམ་སྟོན་པ་མིང་དང༌། འདུ་བྱེད་མི་རྟག་ཅེས་པ་ལྟ་བུ་དོན་སྤྱི་ཙམ་གྱིས་དོན་རྟོགས་ཤིང་བྱ་བ་དང་ཡོན་ཏན་དང་དུས་དང་འབྲེལ་བའི་ཁྱད་པར་རྟོགས་པར་འགྱུར་བ་ཚིག་དང་ཨཱ་ལི་སོགས་དོན་མི་སྟོན་པའི་སྒྲ་སྤྱི་ནི་ཡི་གེའོ། ། ཚོགས་ནི་དུ་མའོ། ། མིང་ཚིག་སོགས་གསུམ་པོ་ཡང་རྣ་བས་ཐོས་པའི་སྒྲ་མ་ཡིན་གྱི་ཉན་ཤེས་ཀྱི་རྗེས་སུ་སྐྱེས་པའི་ཡིད་ལ་སྣང་བ་སྒྲ་ལས་རྫས་གཞན་ལྡན་མིན་འདུ་བྱེད་དོ། ། སྒྲ་མ་ཡིན་ཏེ། དེའི་དུས་སུ་སྒྲ་འགགས་པའི་ཕྱིར། ཉན་ཤེས་དང་ཡིད་ཀྱང་མ་ཡིན་ཏེ།
ཤེས་པ་མ་ཡིན་པའི་ཕྱིར། དེས་ན་གཟུགས་སེམས་གཉིས་ཀ་མ་ཡིན་པའི་འདུས་བྱས་དོན་གཞན་ནོ། ། མདོ་སྡེ་པ་ནི་ཉན་ཤེས་ཀྱིས་ཐོས་པའི་སྒྲ་ཡིན་པས་གཟུགས་ཕུང་གིས་བསྡུས་པར་འདོད་དོ། ། དེ་རྣམས་འདོད་པ་དང་གཟུགས་ཁོ་ནར་གཏོགས་ཏེ། སྒྲ་སྤྱི་ཡིན་པའི་ཕྱིར། རྒྱུད་ཀྱིས་བསྡུས་པས་སེམས་ཅན་དུ་སྟོན་པ་དང༌། བྱུང་བ་གསུམ་ལས་སྐལ་མཉམ་གྱི་རྒྱུ་ལས་བྱུང་བས་རྒྱུ་མཐུན་དང༌། འདོད་རྒུར་འབྱུང་བས་རྣམ་སྨིན་མ་ཡིན་ཞིང༌། གཟུགས་ཅན་མ་ཡིན་པས་རྒྱས་བྱུང་མ་ཡིན་ནོ། ། དགེ་རྩ་ཆད་པ་དང་ཉོན་མོངས་སྤངས་པ་ལ་ཡང་ལྡན་པས་དགེ་མི་དགེ་ལུང་བསྟན་པ་མ་ཡིན་པའི་ཕྱིར་མ་བསྒྲིབས་པ་ཁོ་ནའོ། །
ཇི་ལྟར་མིང་ཚིག་སོགས་སེམས་ཅན་དུ་སྟོན་པ་དང་རྒྱུ་མཐུན་དང་མ་བསྒྲིབས་པ་ཡིན་པ་དེ་བཞིན་དུ་སྐལ་མཉམ་ཡང་གསུམ་པོ་དེ་དག་སྟེ་རྣམ་སྨིན་གྱི་འདྲ་བའི་ཆ་རྣམ་པར་སྨིན་པ་ལས་སྐྱེས་པའང་ཡིན་ནོ། ། སེམས་ཅན་ཐམས་ཅད་ལ་ཡོད་པས་ཁམས་གསུམ་པའོ། ། འང་ནི་རྒྱུ་མཐུན་དུ་མ་ཟད་ཅེས་པའོ། ། ཐོབ་པ་ནི་རྣམ་སྨིན་གྱི་ཐོབ་པ་རྣམ་སྨིན་སྐྱེས་དང་ཆོས་གཞན་གྱི་ཐོབ་པ་རྒྱུ་མཐུན་སྐྱེས་ཏེ་རྣམ་པ་གཉིས་སོ། ། ཁྱད་པར་གཞན་ནི་རང་རྒྱུད་དུ་གཏོགས་པ་ཞེས་དང༌། དེར་གཏོགས་རྣམས་ཀྱི་རང་ཁམས་པ་ཞེས་དང༌། དགེ་ལ་སོགས་ཀྱི་དགེ་ལ་སོགས། ཞེས་བཤད་ཟིན་ཏོ། ། མཚན་ཉིད་རྣམས་ཀྱང་ཐོབ་པ་བཞིན་རྣམ་པ་གཉིས་ཏེ། རྣམ་སྨིན་སྐྱེས་ཀྱི་མཚན་ཉིད་རྣམ་སྨིན་སྐྱེས་དང་གཞན་རྣམས་ཀྱི་མཚན་ཉིད་རྒྱུ་མཐུན་ལས་བྱུང་བ་སྟེ།
ཟག་མེད་སྐད་ཅིག་དང་པོ་དམིགས་བསལ་ལོ། ། དགེ་བ་སོགས་གསུམ་ཀ་ཡོད་དེ། འདུས་བྱས་ཐམས་ཅད་ལ་ཁྱབ་པར་ཡོད་པས་སོ། ། སྙོམས་འཇུག་གཉིས་ནི་དགེ་བ་ཡིན་པས། རྣམ་སྨིན་མ་ཡིན་ཞིང་གཟུགས་ཅན་མ་ཡིན་པ་དང་རྒྱས་འབྱུང་མ་ཡིན་པས་རྒྱུ་མཐུན་ལས་བྱུང་བ་ཁོ་ནའོ། ། སེམས་ཅན་གྱི་རྒྱུད་ལ་ལྡན་པས་སེམས་ཅན་དུ་སྟོན་པར་ཡང་གྲུབ་བོ། ། མི་ལྡན་པ་ཡང་གཟུགས་ཅན་མ་ཡིན་པས་རྒྱས་བྱུང་མ་ཡིན་ལ། སྔོན་གྱི་ལས་ཀྱིས་བྱས་པ་མ་ཡིན་པས་རྣམ་སྨིན་སྐྱེས་མ་ཡིན་པས་ན་རྒྱུ་མཐུན་ལས་བྱུང་བ་ཁོ་ནའོ། ། སེམས་ཅན་དུ་སྟོན་པ་དང་ཁམས་སུ་གཏོགས་པ་དང་ལུང་མ་བསྟན་ཡིན་པར་བཤད་ཟིན་ལ། འདུ་ཤེས་མེད་པ་དང་སྲོག་གི་ཁྱད་པར་ཡང་སྔར་བཤད་དོ། །
གསུམ་པ་རྒྱུ་རྐྱེན་འབྲས་བུ་དང་བཅས་པ་ལ་བཞི་སྟེ། རྒྱུ་བཤད་པ་དང༌། འབྲས་བུ་བཤད་པ་དང༌། རྒྱུ་འབྲས་གཉིས་ཀྱི་ཐུན་མོང་གི་ཆོས་བཤད་པ། རྐྱེན་བཤད་པའོ། ། དང་པོ་ནི། རྒྱུ་དང་རྐྱེན་དག་མེད་པར་ནི། ། ཞེས་བཤད་པའི་རྒྱུ་གང་ཞེ་ན། ། འདི་ལ་གཉིས་ཏེ། སྤྱིའི་དོན་དང༌།
ཚིག་གི་དོན་ནོ། ། དང་པོ་ནི། རྒྱུ་ལ་ཐུན་མོང་གི་རྒྱུ་དང་སོ་སོར་ངེས་པའི་རྒྱུ་གཉིས་ཡོད་པའི་དང་པོ་ནི་བྱེད་རྒྱུ་ཡིན་ཏེ། འདུས་བྱས་དང་འདུས་མ་བྱས་ཐམས་ཅད་ཐུན་མོང་ཡིན་པའི་ཕྱིར། གཉིས་པ་ནི། འདུས་བྱས་ཁོ་ན་སྟེ་རྒྱུ་ཕྱི་མ་འདི་རྣམས་ལ་འདུས་མ་བྱས་མི་རུང་བའི་ཕྱིར་རོ། ། དེ་ལ་རྒྱུ་འབྲས་དུས་མཉམ་པ་དང་མི་མཉམ་པ་གཉིས་ཏེ། མཉམ་པ་ནི་ལྷན་ཅིག་འབྱུང་བ་དང་མཚུངས་ལྡན་གྱི་རྒྱུ་གཉིས་ཡིན་ལ། མི་མཉམ་པ་ནི་གཞན་གསུམ་མོ། ། མཉམ་པ་ལ་ཡང་ལྷན་ཅིག་འབྱུང་རྒྱུ་སྤྱི་ཡིན་ལ།
མཚུངས་ལྡན་ནི་དེའི་བྱེ་བྲག་གོ ། མི་མཉམ་པ་ལ་ཡང་རྒྱུ་འབྲས་རིགས་འདྲ་བ་དང་མི་འདྲ་བ་གཉིས་སོ། ། འདྲ་བ་ནི་སྐལ་མཉམ་དང་ཀུན་འགྲོ་གཉིས། དེ་ཡང་སྤྱི་འདྲ་བ་དང་བྱེ་བྲག་འདྲ་བའི་སྒོ་ནས་གཉིས་སུ་ཕྱེའོ། ། འབྲས་བུ་དང་མི་འདྲ་བ་ནི་རྣམ་སྨིན་གྱི་རྒྱུའོ། ། དེ་ཡང་བྱེད་རྒྱུ་ནུས་མེད་ནི་རང་ལས་གཞན་པའི་འདུས་བྱས་སྐྱེ་བ་ལ་གེགས་མི་བྱེད་པ་སྟེ་འདུས་མ་བྱས་ལྟ་བུའོ། ། བྱེད་རྒྱུ་ནུས་བཅས་ནི་ས་བོན་གྱིས་མྱུ་གུ་སྐྱེད་པ་ལྟ་བུའོ། ། ལྷན་ཅིག་འབྱུང་རྒྱུ་ནི་རང་རང་གི་མཚན་ཉིད་སྐྱེ་སོགས་དང་རང་གི་རིགས་འདྲ་ཕྱི་མ་སྐྱེས་པ་ལ་ལྟོས་ཏེ་བྱེད་རྒྱུ་དང༌། སྐལ་མཉམ་གྱི་རྒྱུ་གཉིས་ཀྱང་ཡིན་མོད་ཀྱི་འདིར་དང་ལྷན་ཅིག་པའི་ཆོས་གཞན་སྐྱེ་བའི་གྲོགས་སུ་གྱུར་པ་ལ་ལྟོས་ནས་ལྷན་ཅིག་འབྱུང་རྒྱུ་ཞེས་པ་ཐ་སྙད་བྱས་སོ། ། རང་རང་གི་འདུས་བྱས་ཀྱི་མཚན་ཉིད་རིགས་འདྲ་ཕྱི་མ་ལ་ལྟོས་ཏེ་རྒྱུ་ལྔ་པོ་ཐམས་ཅད་བྱེད་རྒྱུ་དང་ལྷན་ཅིག་འབྱུང་བ་དང་སྐལ་མཉམ་གསུམ་ཀ་ཡིན་ཡང་རང་རང་གི་བྱེད་ལས་ཐུན་མོང་མ་ཡིན་པ་རེ་ལ་ལྟོས་ནས་ཐ་སྙད་སོ་སོར་བྱའོ། །
དེ་ལ་འབྱུང་བ་རྣམས་ནི་རང་དང་ཚོགས་པ་གཅིག་པའི་ཟླའི་འབྱུང་བ་རྣམས་ཀྱི་ལྷན་ཅིག་འབྱུང་རྒྱུ་ཡིན་ལ་ལྷན་ཅིག་པའི་འབྱུང་གྱུར་རྣམས་ཀྱི་ལྷན་ཅིག་འབྱུང་རྒྱུ་མ་ཡིན་ཏེ། འབྱུང་བའི་ནུས་པས་ལྷན་ཅིག་པའི་འབྱུང་གྱུར་སྐྱེད་པ་ཡིན་གྱི་འབྱུང་འགྱུར་དང་འགྲོགས་སྟོབས་ཀྱིས་འབྱུང་འགྱུར་གྱི་ནུས་པ་འབྱུང་བ་ལ་འཇུག་པ་མ་ཡིན་པའི་ཕྱིར། འབྱུང་གྱུར་ནང་ཕན་ཚུན་ལྷན་ཅིག་འབྱུང་རྒྱུ་ཡིན་པ་ནི་བསམ་གཏན་གྱི་སྡོམ་པའི་སྤོང་བ་བདུན་པོ་ནང་ཕན་ཚུན་དང་ཟག་མེད་ཀྱི་སྡོམ་པའི་སྤོང་བ་བདུན་ཕན་ཚུན་ནོ། ། དེ་ལས་གཞན་པའི་འབྱུང་འགྱུར་ཕན་ཚུན་ལྷན་ཅིག་འབྱུང་རྒྱུ་ཡིན་པ་མེད་དོ། ། འབྱུང་འགྱུར་གྱི་འབྱུང་བའི་ལྷན་ཅིག་འབྱུང་རྒྱུ་མི་བྱེད་ཅེས་བཤད་ཀྱི། སྤྱིར་འབྱུང་འགྱུར་གྱིས་འབྱུང་བ་མི་སྐྱེད་ཅེས་སྨྲ་བ་མ་ཡིན་ཏེ། འབྱུང་བ་རྣམས་ཀྱི་དེ་རྣམས་གཅིག་ཅེས་འབྱུང་བས་སོ། ། མཚུངས་ལྡན་གྱི་རྒྱུ་ནི་སེམས་དང་སེམས་བྱུང་གིས་བསྡུས་པ་ཁོ་ན་སྟེ་ལྡན་མིན་འདུ་བྱེད་དང༌། གཟུགས་ཅན་རྣམས་ལ་མཚུངས་ལྡན་གྱི་དོན་མེད་པས་སོ། ། མཚུངས་པ་ལྔས་མཚུངས་ལྡན་གྱི་སྒོ་ནས་ཕན་ཚུན་གྲོགས་སུ་གྱུར་པས་མཚུངས་ལྡན་གྱི་རྒྱུ་སྟེ་འདི་ནི་ལྷན་ཅིག་འབྱུང་རྒྱུའི་བྱེ་བྲག་གོ །
ལྷན་ཅིག་འབྱུང་བ་ཡིན་ལ་ལྷན་ཅིག་འབྱུང་རྒྱུ་མ་ཡིན་པ་ནི་མཐུན་པའི་མཚན་ཉིད་ཀྱི་མཚན་གཞི་འདུས་བྱས་ཀྱི་ལྷན་ཅིག་འབྱུང་རྒྱུ་མི་བྱེད་པ་ལྟ་བུའོ། ། སྐལ་མཉམ་གྱི་རྒྱུ་ནི་རིགས་འདྲ་སྔ་མས་རིགས་འདྲ་ཕྱི་མ་སྐྱེད་པ་ལ་ལྟོས་ནས་སྐལ་མཉམ་ཞེས་བྱ་སྟེ། སེམས་ཅན་གྱི་རྒྱུད་ཀྱིས་བསྡུས་མ་བསྡུས་གཉིས་ཀ་ཡོད་དེ། དང་པོ་ནི། དགེ་བ་སྦྱོར་བྱུང་གིས་རང་དང་མཉམ་པ་དང་ཁྱད་པར་ཅན་གཉིས་ཀྱི་རྒྱུ་བྱེད་པ་དང༌། ཉོན་མོངས་པ་ཅན་རྣམས་ཀྱིས་ཉོན་མོངས་ཅན་ཕྱི་མ་དང་ལུང་མ་བསྟན་ལ་ཡང་དེ་བཞིན་ནོ། ། སེམས་ཅན་གྱི་རྒྱུད་ཀྱིས་མ་བསྡུས་པ་ཡང་ནས་ཀྱིས་ནས་དང༌། སྲན་མས་སྲན་མའི་རྒྱུ་བྱེད་ཅིང་གོ་འབྱེད་པ་ལྟ་བུའོ། ། འདྲ་བ་ཐམས་ཅད་འདྲ་བ་ཐམས་ཅད་ཀྱི་སྐལ་མཉམ་གྱི་རྒྱུ་ཡིན་ནམ་ཞེ་ན། སྤང་བྱ་ནི་རིགས་ལྔ་སྟེ།
སྡུག་བསྔལ་མཐོང་སྤང་དང་ཀུན་འབྱུང་དང་འགོག་པ་དང་ལམ་མཐོང་སྤང་དང་སྒོམ་སྤང་ངོ༌། ། སྡུག་བསྔལ་མཐོང་སྤང་གིས་སྡུག་བསྔལ་མཐོང་སྤང་ཁོ་ནའི་དང་སྤང་བྱ་ལྷག་མ་རྣམས་ཀྱང་དེ་བཞིན་ནོ། ། འོ་ན་འདོད་པའི་སྡུག་བསྔལ་རྣམས་དང་གོང་མའི་སྡུག་བསྔལ་རྣམས་སྤང་བྱ་རིགས་གཅིག་ཡིན་པས་ཕུན་ཚུན་སྐལ་མཉམ་གྱི་རྒྱུ་ཡིན་ནམ་སྙམ་ན། ས་མི་གཅིག་པ་རྣམས་ཕན་ཚུན་སྐལ་མཉམ་གྱི་རྒྱུ་མ་ཡིན་ཏེ། ཟག་བཅས་རྣམས་ནི་སྲེད་པའི་རིགས་སུ་བཅད་པའི་ཕྱིར། ཟག་མེད་རྣམས་ནི་ལུགས་མཐུན་དུ་སྙོམས་པར་འཇུག་པའི་ཚེ་ས་འོག་མའི་ལམ་གྱིས་ས་གོང་མའི་ལམ་གྱི་སྐལ་མཉམ་གྱི་རྒྱུ་བྱེད་ལ་ལུགས་མི་མཐུན་དུ་ཞུགས་པའི་ཚེ་ས་གོང་མའི་ལམ་གྱིས་ས་འོག་མའི་ལམ་གྱི་རྒྱུ་བྱེད་དོ། ། དེ་ཡང་དབང་རྟུལ་གྱི་ལམ་གྱིས་དེ་ཉིད་དང་དབང་པོ་འཕོ་བའི་ཚེ་དབང་རྣོན་གྱི་ལམ་གྱི་སྐལ་པ་མཉམ་པའི་རྒྱུ་ཡང་བྱེད་དོ། ། རྣོན་པོས་ནི་རྣོན་པོ་ཁོ་ནའི་བྱེད་ཀྱི་བརྟུལ་པོ་དང་འབྲིང་མི་བྱེད་དོ། ། ཀུན་འགྲོའི་རྒྱུ་ནི་རང་དང་ས་གཅིག་པའི་ཉོན་མོངས་ཅན་ཕྱི་མ་སྐྱེ་བའི་གོ་འབྱེད་པ་ལ་ལྟོས་ནས་ཀུན་འགྲོའི་རྒྱུ་སྟེ་འདིས་ནི་སྐལ་མཉམ་ལྟར་སྤང་བྱ་རིགས་མཐུན་ཁོ་ནའི་རྒྱུ་བྱེད་པ་མ་ཡིན་གྱི་སྤང་བྱ་རིགས་ལྔ་ཆར་གྱི་རྒྱུ་བྱེད་པས་ཀུན་འགྲོ་ཞེས་བྱའོ། ། རྣམ་སྨིན་གྱི་རྒྱུ་ནི་མི་དགེ་བ་དང་དགེ་བ་ཟག་བཅས་ཁོ་ན་སྟེ།
ལུང་མ་བསྟན་སྟོབས་ཞན་པས་རྣམ་སྨིན་སྐྱེད་མི་ནུས་པའི་ཕྱིར་དང༌། ཟག་མེད་ནི་སྲིད་པའི་རླན་དང་བྲལ་བས་རྣམ་སྨིན་མི་འཛིན་པའི་ཕྱིར། འགའ་ཞིག་མཚུངས་ལྡན་གྱི་རྩ་བའི་མཚན་ཉིད་བཞི་པོ་ཡང་མཚུངས་ལྡན་གྱི་རྒྱུ་ཡིན་ཏེ། མཚུངས་ལྡན་གྱི་བྱེད་རྒྱུ་ཡིན་པའི་ཕྱིར་རོ་ལོ། ། འོ་ན་སེམས་དང་སེམས་བྱུང་གང་རུང་ཡིན་པར་ཐལ། མཚུངས་ལྡན་གྱི་རྒྱུ་ཡིན་པའི་ཕྱིར། ཁྱབ་པར་མ་ངེས་ན། མཚུངས་ལྡན་རྒྱུ་ནི་ཞེས་སོགས་དང་འགལ་ལོ། ། དེ་བཞིན་དུ་རྣམ་སྨིན་གྱི་རྒྱུའི་འདུས་བྱས་ཀྱི་མཚན་ཉིད་རྣམ་སྨིན་དུ་འདོད་པ་ཡང་རིགས་པ་འདིས་ཁེགས་སོ། ། གཉིས་པ་ཚིག་གི་དོན་ལ་རྒྱུ་རྣམ་པ་དྲུག་སྟེ།
དྲུག་གང་ཞེ་ན། བྱེད་རྒྱུ་དང༌། ལྷན་ཅིག་འབྱུང་བའི་རྒྱུ་དང༌། སྐལ་མཉམ་གྱི་རྒྱུ་དང༌། མཚུངས་པར་ལྡན་པའི་རྒྱུ་དང༌། ཀུན་ཏུ་འགྲོ་བའི་རྒྱུ་དང༌། རྣམ་སྨིན་གྱི་རྒྱུ་ཞེས་བྱ་བ་རྣམས་སོ། ། དེ་ལ་བྱེད་རྒྱུ་ནི། རང་ཉིད་རང་ལ་བྱེད་པ་འགལ་བས་རང་ལས་གཞན་པ་ཐམས་ཅད་ནི་འདུས་བྱས་ཀྱི་བྱེད་རྒྱུ་སྟེ། དེ་ཡང་ནུས་མེད་དང་ནུས་བཅས་གཉིས་སོ། །
ལྷན་ཅིག་འབྱུང་རྒྱུ་ནི། ཆོས་གང་ཕན་ཚུན་ཟླ་དང་བཅས་པ་གཅིག་གི་འབྲས་བུ་གཅིག་ཡིན་ཏེ། དཔེར་ན་ཚོགས་པ་གཅིག་པའི་འབྱུང་བ་བཞི་ནང་ཕན་ཚུན་རྒྱུ་འབྲས་སུ་གྱུར་པ་བཞིན་དང༌། སེམས་ཀྱི་རྗེས་འཇུག་དང་སེམས་གཉིས་བཞིན་དང༌། འདུས་བྱས་ཀྱི་མཚན་ཉིད་སྐྱེ་སོགས་བཞི་དང༌། མཚན་གཞི་འདུས་བྱས་བཞིན་ཏེ། ལྷན་ཅིག་འགྲོགས་སྟོབས་ཀྱིས་གཅིག་གིས་གཅིག་སྐྱེ་བའི་རྐྱེན་བྱས་པས་སོ། ། སེམས་ཀྱི་རྗེས་འཇུག་གང་ཞེ་ན། སེམས་ལས་བྱུང་བ་ཐམས་ཅད་དང༌། སྡོམ་པ་བསམ་གཏན་དང་ཟག་པ་མེད་པ་གཉིས་དང༌།
སེམས་ཀྱི་མཚན་ཉིད་སྐྱེ་སོགས་བཞི་དང༌། སེམས་བྱུང་དང་སྡོམ་གཉིས་དེ་དག་གི་མཚན་ཉིད་སྐྱེ་སོགས་ནི་སེམས་ཀྱི་རྗེས་འཇུག་ཡིན་ཏེ། ཇི་ལྟར་འཇུག་ཅེ་ན། མདོར་བསྡུ་ན་བཅུ་སྟེ། དུས་ལས་སེམས་དང་སྐྱེ་འགག་གནས་གསུམ་གཅིག་པ་དང༌། དུས་ཙམ་གཅིག་པ་སྟེ་བཞི་དང་སྐྱེས་བུ་བྱེད་པ་དང༌། བྲལ་བའི་འབྲས་བུ་དང་སོགས་པས་རྒྱུ་མཐུན་དང་རྣམ་སྨིན་གཅིག་པ་སྟེ་གསུམ་དང༌། དགེ་བ་དང་སོགས་པས་མི་དགེ་བ་དང་ལུང་མ་བསྟན་དུ་གཅིག་པས་སོ། ། བཅུ་ནི་རིགས་ཀྱི་དབང་དུ་བྱས་ཀྱི་བཅུ་ཆར་སེམས་གཅིག་ལ་ཡོད་པ་མ་ཡིན་ཏེ། དགེ་སོགས་གསུམ་འགལ་བ་སོགས་ཀྱི་ཕྱིར།
གསུམ་པ་སྐལ་མཉམ་གྱི་རྒྱུ་ནི། འདྲ་བས་སྔ་མས་ཕྱི་མ་སྐྱེད་ཅིང་གོ་འབྱེད་པའོ། ། དེ་ཡང་ཟག་བཅས་ལ་ནི་སྤང་བྱ་རིགས་ལྔ་ལས། རང་རིག་དང་དེ་ཡང་རང་གི་ས་པ་དང་འབྲས་བུའི་སྔར་སྐྱེས་པའི་འདས་པ་དང་ད་ལྟར་རྣམས་ཕྱིས་སྐྱེས་པ་དང་མ་སྐྱེས་པའོ། ། རང་སར་ངེས་སམ་ཞེ་ན། ཟག་བཅས་ལ་ངེས་པ་མི་ལྕོགས་མེད་ནས་ཅི་ཡང་མེད་པའི་བར་ས་དགུའི་ལམ་བདེན་ནི་ཕན་ཚུན་དུ་རང་དང་མཉམ་པ་དང་ཁྱད་པར་ཅན་གྱི་སྐལ་མཉམ་གྱི་རྒྱུ་ཡིན་གྱི་དམན་པའི་མ་ཡིན་ནོ། ། ནི་ཞེས་པ་དགར་བའོ། ། འཇིག་རྟེན་པའི་སྦྱོར་བྱུང་ཡང་མཉམ་པ་དང་ཁྱད་པར་ཅན་དེ་གཉིས་ཁོ་ནའི་ཡིན་གྱི་དམན་པའི་མ་ཡིན་ཏེ། དཔེར་ན་ཐོས་པ་དང་བསམ་བྱུང་དང༌། སོགས་པས་སྒོམ་བྱུང་རྣམས་མཉམ་པ་དང༌།
ཁྱད་པར་ཅན་གྱི་རྒྱུ་ཡིན་གྱི་དམན་པའི་མིན་པ་བཞིན་ནོ། ། བཞི་པ་མཚུངས་ལྡན་གྱི་རྒྱུ་ནི་སེམས་དག་དང་སེམས་བྱུང་རྟེན་དབང་པོ་མཚུངས་པ་ཅན་ཏེ། དོན་མཚུངས་ལྡན་རྣམ་པ་ལྔས་མཚུངས་པ་རྣམས་སོ། ། ལྔ་པ་ཀུན་འགྲོའི་རྒྱུ་ནི་ཉོན་མོངས་ཅན་ཕྱི་མ་རྣམས་ཀྱི་རྒྱུ་རང་སའི་ཀུན་འགྲོ་སྔར་སྐྱེས་པ་རྣམས་ཏེ། དྲུག་པ་རྣམ་སྨིན་གྱི་རྒྱུ་ནི་མི་དགེ་བ་དང༌། དགེ་བ་ཟག་བཅས་རྣམས་ཁོ་ནའོ། ། ཀུན་འགྲོ་དང་སྐལ་མཉམ་འདས་པ་དང་ད་ལྟར་ཏེ་དུས་གཉིས་པ་སྟེ། དེ་དག་རྒྱུ་མཐུན་གྱི་འབྲས་བུ་ཅན་ཡིན་ལ། མ་འོངས་པ་འཆོལ་བ་ཡིན་པས་སྔ་ཕྱི་མེད་པའི་ཕྱིར་རོ། ། ལྷན་ཅིག་འབྱུང་བ་མཚུངས་ལྡན་རྣམ་སྨིན་གསུམ་པོ་རྣམས་ནི་དུས་གསུམ་པའོ། །
བྱེད་རྒྱུ་ནི་དུས་ཐམས་ཅད་པ་དང་དུས་དང་བྲལ་བ་ཡང་ཡིན་ནོ། ། གཉིས་པ་འབྲས་བུ་ལ་བསྟན་བཤད་གཉིས་ཀྱི་དང་པོ་ནི། རྒྱུ་དེ་རྣམས་ཀྱི་འབྲས་བུ་གང་ཞེ་ན། བསྟན་བཅོས་ལས། འདུས་བྱས་ཐམས་ཅད་དང་བྲལ་བ་སོ་སོར་བརྟགས་འགོག་དང་བཅས་པ་ནི་འབྲས་བུར་བཤད་དོ། ། འདུས་མ་བྱས་ལ་རྒྱུ་དང་འབྲས་བུ་དེ་དག་མེད་དེ། རྒྱུ་དྲུག་དང་འབྲས་བུ་ལྔ་མི་སྲིད་པའི་ཕྱིར་ཏེ། སྐྱེ་མི་སྲིད་པས་སྐྱེ་བ་ལ་གེགས་མི་བྱེད་ཙམ་གྱི་བྱེད་རྒྱུ་ཡང་མེད་ལ། དུས་ལས་གྲོལ་བ་ལ་འབྲས་བུ་འཛིན་འབྱིན་གྱི་མཐུ་མེད་པས་འབྲས་བུ་མེད་པའི་ཕྱིར། གཉིས་པ་ལ་གཉིས་ཏེ།
རྒྱུ་གང་གི་འབྲས་བུ་གང་ཡིན་པ་དང༌། འབྲས་བུ་ལྔའི་ངོ་བོའོ། ། དང་པོ་ནི། འབྲས་བུ་གང་རྒྱུ་གང་གི་ཡིན་ཞེ་ན། རྣམ་སྨིན་གྱི་འབྲས་བུ་ནི་རྒྱུའི་གྲངས་ཐ་མ་རྣམ་སྨིན་གྱི་རྒྱུའི་འབྲས་བུ་ཡིན་ལ། བདག་པོའི་འབྲས་བུ་ནི་རྒྱུའི་གྲངས་དང་པོ་བྱེད་རྒྱུ་འབྲས་བུ་ཡིན་ཅིང་རྒྱུ་མཐུན་གྱི་འབྲས་བུ་ནི་སྐལ་མཉམ་དང་ཀུན་འགྲོའི་འབྲས་བུའོ། ། སྐྱེས་བུ་བྱེད་པའི་འབྲས་བུ་ནི་ལྷན་ཅིག་འབྱུང་བ་དང་མཚུངས་ལྡན་གྱི་རྒྱུ་གཉིས་ཀྱིའང་འབྲས་བུ་ཡིན་ནོ། ། གཉིས་པ་ནི། རྣམ་སྨིན་གྱི་འབྲས་བུ་སོགས་ལྔ་པོ་སོ་སོའི་ངོ་བོ་ཅི་ཞེ་ན། རྣམ་སྨིན་མ་བསྒྲིབས་ལུང་དུ་མ་བསྟན་པའི་ཆོས་དང༌།
སེམས་ཅན་དུ་སྟོན་པ་དང་རྒྱུ་ལུང་བསྟན་པ་དགེ་མི་དགེ་ལས་ཕྱིས་འབྱུང་བ་ཡིན་གྱི། ལྷན་ཅིག་དང་དེ་མ་ཐག་ཏུ་འབྱུང་བ་མ་ཡིན་ནོ། ། རྒྱུ་མཐུན་གྱི་འབྲས་བུ་ནི་རྒྱུ་དང་འདྲ་བར་ཕྱིས་འབྱུང་བ་སྟེ། དེ་ཡང་ཉོན་མོངས་ཅན་དང་མ་བསྒྲིབས་ལུང་མ་བསྟན་པ་དང༌། དགེ་བ་ཟག་བཅས་དང་ཟག་མེད་འདུས་བྱས་ཏེ་བཞི་པོ་གང་རུང་དུ་འདྲ་བའོ། །

བྲལ་བའི་འབྲས་བུ་ནི་བར་ཆད་མེད་པའི་ལམ་གྱི་བློ་སྟེ་ཤེས་རབ་ཀྱི་སྤང་བྱ་ཟད་པ་སོ་སོར་བརྟགས་འགོག་སྟེ་ཟག་བཅས་དང་ཟག་མེད་ཀྱི་ལམ་གཉིས་ཀའི་ཡོད་པར་གཞུང་འདི་དང་བསྡུ་བར་བཤད་དོ། ། རྒྱུ་གང་གི་སྟོབས་ཀྱིས་འབྲས་བུ་གང་སྐྱེ་བའམ་ཐོབ་པའི་འབྲས་བུ་དེ་སྐྱེས་བུའི་བྱེད་པ་ལས་བྱུང་བ་ལྟ་བུར་རྒྱུ་ནུས་བཅས་ལས་སྐྱེ་བའམ་ཐོབ་པས་དེ་སྐད་ཅེས་བརྗོད་དེ། སྨན་བྱ་རོག་རྐང་བཞིན་ནོ། ། དེ་ལ་སྐྱེ་བ་ནི་ས་འོག་མའི་སྦྱོར་བའི་སེམས་ཀྱིས་གོང་མའི་ཏིང་ངེ་འཛིན་ལྟ་བུ་དང༌། འཐོབ་པ་ནི་བར་ཆད་མེད་ལམ་གྱི་བརྟགས་འགོག་གོ ། རྒྱུ་ལས་སྔ་བའི་འབྲས་བུ་མེད་པས་རྒྱུའི་སྔོན་དུ་བྱུང་བ་མ་ཡིན་པ་དུས་མཉམ་པ་དང་ཕྱིས་ཀྱི་འདུས་བྱས་རྣམས་ནི་འདས་པ་དང་ད་ལྟར་གྱི་འདུས་བྱས་ཁོ་ནའི་བདག་པོའི་འབྲས་བུའོ། ། གསུམ་པ་རྒྱུ་འབྲས་གཉིས་ཀྱི་ཐུན་མོང་གི་ཆོས་ལ་གཉིས་ཐེ། རྒྱུས་འབྲས་བུ་འཛིན་འབྱིན་གྱི་དུས། འབྲས་བུ་གང་རྒྱུ་དུས་བསྐྱེད་པའོ། ། དང་པོ་ནི། རྒྱུ་གང་གིས་དུས་གང་གི་ཚེ་འབྲས་བུ་འཛིན་པ་དང་འབྱིན་པ་ཡིན་ཞེ་ན།
རྒྱུ་ཕྱི་མ་ལྔ་པོ་ད་ལྟར་བས་འབྲས་བུ་སྐྱེད་པའི་ནུས་པ་དངོས་སུ་འཛིན་ལ་ལྷན་ཅིག་འབྱུང་བ་དང་མཚུངས་ལྡན་གཉིས་ནི་རྒྱུ་འབྲས་དུས་མཉམ་པས་ད་ལྟར་བའི་དུས་ཁོ་ནར་འབྲས་བུ་རབ་ཏུ་འབྱིན་པར་བྱེད་དོ། ། སྐལ་མཉམ་དང་ཀུན་འགྲོ་གཉིས་དག་གི་སྐད་ཅིག་གཞན་གྱིས་བར་མ་ཆོད་པའི་དུས་གཉིས་པ་ལ་འབྲས་བུ་འབྱིན་ན་ད་ལྟར་བས་འབྲས་བུ་འབྱིན། བར་དུ་ཆོད་པས་སྐྱེད་ན་འདས་པས་འབྱིན་ནོ། ། གཅིག་སྟེ་རྣམ་སྨིན་གྱི་རྒྱུ་ནི་ལྷན་ཅིག་གམ་དེ་མ་ཐག་རྣམ་སྨིན་འབྱིན་པ་མེད་པས་འདས་པ་ཁོ་ནས་རྣམ་སྨིན་འབྱིན་ནོ། ། བྱེད་རྒྱུ་ནི་འབྲས་བུ་འཛིན་པ་དང་འབྱིན་པ་དག་རྒྱུ་ལྔའི་ཁོངས་སུ་འདུས་ལ། གཞན་ལ་ནི་འབྲས་བུ་འཛིན་འབྱིན་གྱི་མཐུ་མེད་དོ། ། འབྲས་བུ་འཛིན་པ་དང་འབྱིན་པ་གཉིས་ཀྱི་ཁྱད་པར་གང་ཞེ་ན། འཛིན་པ་ནི་འབྲས་བུ་སྐྱེད་པའི་ནུས་པ་ཡོད་པ་ཡིན་ལ། འབྱིན་པ་ནི་ནུས་པ་དེས་འབྲས་བུ་མངོན་གྱུར་དུ་བསྒྲུབས་པའོ། ། གཉིས་པ་ནི།
འབྲས་བུ་གང་ཞིག་རྒྱུ་དུས་སྐྱེད་ཅེ་ན། མདོར་བསྡུ་ན་ཆོས་བཞི་ཡིན་ལ། དེ་ལ་ཉོན་མོངས་ཅན་མི་དགེ་བ་དང༌། སྒྲིབ་པ་གཉིས་དང་རྣམ་སྨིན་སྐྱེས་དང་ལྷག་མ་རྣམ་སྨིན་མ་ཡིན་པའི་ལུང་མ་བསྟན་གསུམ་དང༌། ཟག་མེད་དང་པོ་མ་ཡིན་པའི་དགེ་བ་དང༌། དང་པོའི་འཕགས་པ་སྟེ་ཟག་མེད་སྐད་ཅིག་དང་པོ་རྣམས་གོ་རིམ་བཞིན་དུ་རྣམ་སྨིན་མ་ཡིན་པ་ལྔ་ལས་དང༌། ཀུན་འགྲོ་མ་ཡིན་པ་ལྔ་ལས་དང༌། རྣམ་སྨིན་ཀུན་འགྲོ་དེ་གཉིས་མ་ཡིན་པ་བཞི་ལས་དང༌། དེ་གཉིས་དང་སྐལ་མཉམ་སྟེ་གསུམ་མ་གཏོགས་པ་ལྷག་མ་གསུམ་ལས་སྐྱེ་སྟེ། ཆོས་དེ་བཞི་སེམས་དང་སེམས་ལས་བྱུང་བའི་དབང་དུ་བྱས་པ་ཡིན་ནོ། །
འོ་ན་གཟུགས་དང་ལྡན་མིན་རྣམས་ཇི་ལྟར་སྐྱེ་ཞེ་ན། མཚུངས་ལྡན་གྱི་རྒྱུ་མ་གཏོགས་པ་གཞན་དེ་བཞིན་ཏེ། ཆོས་བཞི་པོ་རྣམས་རྒྱུ་བཞི་དང་བཞི་དང་གསུམ་དང་གཉིས་ལས་སྐྱེའོ། ། གཉིས་པ་རྐྱེན་བཤད་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རྐྱེན་གང་ཞེ་ན། རྐྱེན་ནི་རྒྱུ་དང་དེ་མ་ཐག་པ་དང༌། དམིགས་པ་དང་བདག་པོའི་རྐྱེན་ཏེ།
མདོ་ལས་བཞི་པོ་དག་ཏུ་གསུངས་སོ། ། གསུངས་ཞེས་པ་མདོ་སྡེ་པ་ཡང་འདོད་པས་མཐུན་པར་སྟོན་པའོ། ། རྒྱུ་དང་རྐྱེན་ནི་བྱེ་བྲག་ཏུ་སྨྲ་བས་རྣམ་གྲངས་སུ་འདོད་དོ། ། གཉིས་པ་ལ་བཞི་སྟེ། རྐྱེན་བཞི་སོ་སོའི་རང་བཞིན། རྐྱེན་གང་དུས་གང་ལ་བྱ་བ་བྱེད་པ། དངོས་པོ་གང་རྐྱེན་དུ་ལས་སྐྱེ་བ། དེ་མ་ཐག་རྐྱེན་བྱེ་བྲག་ཏུ་བཤད་པའོ། ། དང་པོ་ནི། རྒྱུའི་རྐྱེན་ཞེས་བྱ་བ་བྱེད་རྒྱུ་མ་ཡིན་པའི་རྒྱུ་ཕྱི་མ་ལྔ་ཡིན་ནོ། །
གོང་མ་བ་ནི། ཀུན་གཞིའི་འཁོར་བའི་རྒྱུ་མཐུན་གྱི་བག་ཆགས་དང༌། ཟག་མེད་ཀྱི་ས་བོན་ནི་རིམ་པ་ལྟར། ཟག་བཅས་དང་ཟག་མེད་ཀྱི་རྒྱུའི་རྐྱེན་ཏེ། རྐྱེན་འདི་ཉེར་ལེན་དང་གཞན་གསུམ་ལྷན་ཅིག་བྱེད་རྐྱེན་འབྲས་བུ་སྐྱེ་བའི་ཐབས་ཙམ་དུ་བཞེད་པས་འབྲས་བུ་སྐྱེད་བྱེད་ཡིན་པའི་ངེས་པ་མེད་པར་འཆད་དོ། ། དེ་མ་ཐག་རྐྱེན་ནི་སེམས་དང་སེམས་བྱུང་སྟེ། དེ་ཡང་སེམས་དང་སེམས་བྱུང་རེ་རེས་རེ་རེའི་དེ་མ་ཐག་རྐྱེན་བྱེད་པ་ཡིན་གྱི། རེ་རེས་དུ་མའི་དང༌། དུ་མས་རེ་རེའི་དེ་མ་ཐག་རྐྱེན་བྱེད་པ་མ་ཡིན་ཏེ། འདིར་དེ་མ་ཐག་རྐྱེན་རེ་རེ་ལས་རྣམ་ཤེས་རེ་རེ་སྐྱེ་བར་འདོད་ཀྱི་རྣམ་ཤེས་དུ་མ་ཅིག་ཅར་དུ་སྐྱེ་བར་མི་འདོད་པས་སོ། །
དེ་མ་ཐག་རྐྱེན་དང་མཚུངས་པ་དེ་མ་ཐག་རྐྱེན་གཉིས་ལ་ཁྱད་པར་ཅི་ཡོད་ཅེ་ན། སྙོམས་འཇུག་གཉིས་དེ་མ་ཐག་རྐྱེན་སེམས་ལས་སྐྱེ་བར་འདོད་ཀྱི་མཚུངས་པ་དེ་མ་ཐག་རྐྱེན་ལས་མ་ཡིན་ཏེ། སྙོམས་པར་འཇུག་སེམས་ལས་སྐྱེ་བས་དེ་མ་ཐག་རྐྱེན་ལས་སྐྱེ་ལ། རྒྱུ་འབྲས་རིགས་གཅིག་པར་མི་མཚུངས་པས་མཚུངས་པ་དེ་མ་ཐག་རྐྱེན་ལས་སྐྱེ་བ་བཀག་པས་སོ། ། དེ་མ་ཐག་ཅེས་པ་ནི་རྒྱུ་འབྲས་གཉིས་ཀྱི་བར་དུ་ཆོས་གཞན་གྱིས་མ་ཆོད་པ་ལ་བྱའོ། ། དེ་མ་ཐག་རྐྱེན་དེ་ཡང་འབྲས་བུའི་སྔར་སྐྱེས་པ་སྟེ། འབྲས་བུ་ཕྱི་མའི་གོ་འབྱེད་པ་ཡིན་པའི་ཕྱིར་དང༌། དུས་མཉམ་དང་ཕྱིས་འབྱུང་གི་གོ་མི་འབྱེད་པས་སོ། ། རྣམ་ཤེས་ཚོགས་དྲུག་ཅིག་ཅར་སྐྱེ་བར་འདོད་པ་ལྟར་ན། རྣམ་ཤེས་རིགས་མཐུན་ཁོ་ནས་དེ་མ་ཐག་རྐྱེན་བྱེད་ཀྱི་རིགས་མི་མཐུན་གྱིས་མི་བྱེད་དེ།
རང་འགགས་སྟོབས་ཀྱིས་རྣམ་ཤེས་ཕྱི་མ་སྐྱེ་བའི་གོ་ཕྱེ་བ་མ་ཡིན་པའི་ཕྱིར་ཏེ། རྣམ་ཤེས་དུ་མ་ཅིག་ཅར་སྐྱེ་བ་འགལ་བ་མེད་པའི་ཕྱིར། འདིར་ནི་རེ་རེ་ཁོ་ན་སྐྱེ་བར་འདོད་པས། རེས་འགའ་རིགས་མཐུན་གྱི་གོ་འབྱེད་པ་དང༌། རེས་འགའ་རིགས་མི་མཐུན་གྱི་གོ་འབྱེད་པ་ཡིན་ནོ། ། དགྲ་བཅོམ་པའི་སེམས་ཐ་མ་ནི་དེ་མ་ཐག་རྐྱེན་མ་ཡིན་ཏེ། རིགས་པ་ཕྱི་མའི་གོ་འབྱེད་པ་མ་ཡིན་པའི་ཕྱིར། འོ་ན་དགྲ་བཅོམ་པའི་ཡིད་ཐ་མ་དེ་ཡིད་མ་ཡིན་པར་ཐལ། རྣམ་ཤེས་ཕྱི་མ་སྐྱེ་བའི་གོ་མི་འབྱེད་པའི་ཕྱིར། ཞེ་ན།
ཡིད་དབང་འདས་པ་ལ་བརྟེན་པའི་རྣམ་ཤེས་ཡིན་པས་ཡིད་དུ་འཐད་དོ། ། དེས་ན་དགྲ་བཅོམ་པའི་སེམས་ཐ་མ་མ་ཡིན་པའི་སེམས་དང་སེམས་བྱུང་རྣམས་དེ་མ་ཐག་རྐྱེན་ནོ། ། དམིགས་པའི་རྐྱེན་ནི་མིག་ཤེས་ཀྱི་གཟུགས་ཡིན་པ་ནས་ཡིད་ཤེས་ཀྱི་ཆོས་ཐམས་ཅད་ཀྱི་བར་རོ། ། བྱེད་རྒྱུ་ཞེས་བྱ་བ་བདག་པོའི་རྐྱེན་དུ་བཤད་དོ། ། གཉིས་པ་ནི། རྐྱེན་གང་དུས་གང་ལ་བྱ་བ་ཞེ་ན། རྒྱུའི་རྐྱེན་ལྔ་ལས་ལྷན་ཅིག་འབྱུང་བ་དང་མཚུངས་ལྡན་གྱི་རྒྱུ་གཉིས་པོ་དག་འགག་པ་ལ་མངོན་དུ་ཕྱོགས་པ་ད་ལྟར་བ་ལ་བྱ་བ་བྱེད་དོ། ། སྐལ་མཉམ་ཀུན་འགྲོའི་རྣམ་སྨིན་གསུམ་པོ་ནི་སྐྱེ་བ་ལ་མངོན་དུ་ཕྱོགས་པ་མ་འོངས་པ་ལ་བྱ་བ་བྱེད་དོ། ། རྒྱུའི་རྐྱེན་དེ་ལས་གཞན་པ་དེ་མ་ཐག་རྐྱེན་དང་དམིགས་རྐྱེན་དག་དེ་ལས་གོ་རིམ་ཟློག་སྟེ་བྱ་བ་བྱེད་པ་ཡིན་ནོ། ། དེ་མ་ཐག་རྐྱེན་ནི་གོ་འབྱེད་པས་སྐྱེ་བ་ལ་དང༌།
དམིགས་རྐྱེན་ནི་ད་ལྟར་གྱི་ཤེས་པས་འཛིན་པས་འགག་པ་ལ་བྱ་བ་བྱེད་ལ། བདག་རྐྱེན་ནི་དུས་ཀུན་ཏུ་མི་སྒྲིབ་པའི་བྱ་བ་ཅན་ནོ། ། གསུམ་པ་ནི། ཡང་རྐྱེན་དུ་ཞིག་གིས་ཆོས་གང་སྐྱེད་ཅེ་ན། རྐྱེན་བཞི་ཡིས་སེམས་དང་སེམས་བྱུང་རྣམས་སྐྱེད་ལ། དམིགས་རྐྱེན་མིན་པ་གསུམ་གྱིས་འདུ་ཤེས་མེད་པ་དང་འགོག་པའི་སྙོམས་འཇུག་གཉིས་སྐྱེད་ལ། དེ་དག་ཤེས་པ་མ་ཡིན་པས་དམིགས་རྐྱེན་ལས་མི་སྐྱེ་ཞིང་སྙོམས་པར་འཇུག་པའི་སེམས་ཀྱི་མངོན་པར་འདུ་བྱེད་ལས་སྐྱེས་པས་དེ་མ་ཐག་རྐྱེན་ཅན་ཡིན་གྱི། རང་ཉིད་དེ་མ་ཐག་རྐྱེན་ནི་མ་ཡིན་ནོ། ། གཞན་ལྡན་མིན་ལྷག་མ་དང་གཟུགས་ནི་རྒྱུ་དང་བདག་རྐྱེན་གཉིས་པོ་དག་ལས་སྐྱེའོ། ། དངོས་པོ་རྣམས་ནི་ཇི་སྐད་བཤད་པའི་རང་གི་རྒྱུ་རྐྱེན་རྣམས་ལས་སྐྱེ་ཡི། །
དབང་ཕྱུག་དང་སྐྱེས་བུ་དང་གཙོ་བོ་སོགས་རྟག་པ་གཅིག་པུས་སྐྱེད་པ་མ་ཡིན་ཏེ། རྟག་པ་ལས་སྐྱེ་ན་ནུས་པ་ལ་སྔ་ཕྱི་བྱེ་བྲག་མེད་པས་ཅིག་ཅར་སྐྱེ་བར་འགྱུར་པ་ལས། མ་ཡིན་ཏེ། རིམ་གྱིས་སྐྱེ་བ་མཐོང་བའི་ཕྱིར། སོགས་པའི་སྒྲས་ནི་ཉེས་པ་གཞན་ཡང་བསྡུའོ། ། གཞན་ནི་གཉིས་པོ་དག་ལས་སྐྱེ་ཞེས་བཤད་ན། གཟུགས་ཅན་རྣམས་རྒྱུ་གང་ལས་སྐྱེ་ཞེ་ན། འབྱུང་བ་རྣམས་ནི་འབྱུང་བ་དེའི་རྒྱུ་རྣམ་པ་གཉིས་ལས་སྐྱེ་སྟེ། རིགས་འདྲ་ཕྱི་མ་འབྱུང་བའི་ཚེ་སྐལ་མཉམ་དང༌། དུས་མཉམ་རྣམས་ལྷན་ཅིག་འབྱུང་བའི་རྒྱུ་ལས་སྐྱེའོ། །
འབྱུང་འགྱུར་འབྱུང་བ་ལས་སྐྱེ་ན། འབྱུང་བས་འབྱུང་འགྱུར་ལ་བྱེད་རྒྱུ་གཅིག་པུའི་སྒོ་ནས་ཕན་འདོགས་ཚུལ་རྣམ་པ་ལྔ་བྱེད་དེ། སྐྱེད་ཕྱིར་རྟེན་ཕྱིར་གནས་ཕྱིར་དང༌། ། སྟོན་པའི་ཕྱིར་དང་འཕེལ་བྱེད་ཕྱིར། ། ཞེས་པ་སྟེ། འབྲས་གཟུགས་སྔར་མེད་གསར་དུ་སྐྱེད་པ་དང༌། སྐྱེས་ཟིན་འབྱུང་བའི་རྗེས་སུ་མཐུན་པར་བྱེད་པ་དང༌། རྟེན་དང་བརྟེན་པར་གནས་པ་དང༌། ། རྒྱུན་མི་ཆད་པའི་རྒྱུ་ཡིན་པ་དང༌། འབྱུང་འགྱུར་འཕེལ་བར་བྱེད་པ་ཡིན་ནོ། །
འབྱུང་བས་འབྱུང་འགྱུར་སྐྱེད་པ་ན། བྱེད་རྒྱུ་གཅིག་པུ་ཡོད་ཀྱི་རྒྱུ་གཞན་ལྔ་པོ་མེད་དོ། ། འབྱུང་འགྱུར་རྣམས་ཕན་ཚུན་རྒྱུ་དང་རྒྱུ་ཅན་དུ་སྦྱར་ན་རྒྱུའི་རྐྱེན་རྣམ་པ་གསུམ་སྟེ། སྔ་མས་ཕྱི་མ་སྐྱེད་པ་སྐལ་མཉམ་དང་ལུས་ངག་གི་ལས་དགེ་མི་དགེ་ལས་ཕྱི་མའི་མིག་སོགས་འབྱུང་བ་རྣམ་སྨིན་དང༌། བསམ་གཏན་དང་ཟག་མེད་ཀྱི་སྡོམ་པ་གཉིས་ཀྱི་སྤང་བ་བདུན་སོགས་ཕན་ཚུན་ལྷན་ཅིག་འབྱུང་རྒྱུའོ། ། འབྱུང་བ་རྣམས་ཀྱི་རྒྱུ་འབྱུང་འགྱུར་གྱིས་བྱེད་ན་དེ་ལ་ནི་རྒྱུ་རྣམ་པ་གཅིག་སྟེ། རྣམ་སྨིན་གྱི་རྒྱུ་སྟེ་ལུས་ངག་གི་ལས་དགེ་བ་དང་མི་དགེ་བས། དབང་པོ་དང་ཚོགས་པ་གཅིག་པའི་འབྱུང་བའི་རྣམ་སྨིན་སྐྱེད་པས་སོ། ། བཞི་པ་ལ་བཞི་སྟེ། སེམས་བཅུ་གཉིས་སུ་དབྱེ་བ།
བཅུ་གཉིས་པོ་གང་ལས་གང་རྙེད་པ། སེམས་ཉི་ཤུར་དབྱེ་བ། སེམས་ཉོན་མོངས་ཅན་གྱི་རྙེད་ཚུལ་ལོ། ། དང་པོ་ནི། སྤྱིར་སེམས་བཅུ་གཉིས་ཏེ། འདོད་པའི་ཁམས་ན་ཡིད་དགེ་བ་དང་མི་དགེ་བ་དང༌། བསྒྲིབས་ལ་ལུང་མ་བསྟན་དང་མ་བསྒྲིབས་ལུང་མ་བསྟན་ཏེ་བཞི་དང༌། གཟུགས་དང་གཟུགས་མེད་པའི་ཁམས་དག་ན་མི་དགེ་བའི་སེམས་མ་གཏོགས་པ་གསུམ་གསུམ་སྟེ་ཟག་བཅས་བཅུ་དང༌། སློབ་པ་དང་མི་སློབ་པ་སྟེ། ཟག་མེད་གཉིས་སོ། །
གཉིས་པ་ནི། གནས་སྐབས་བརྒྱད་ཀྱིས་ཤེས་པར་བྱ་སྟེ། རིགས་འདྲ་འབྱུང་བ་རྒྱུན་གྱི་ཚེ་དང༌། ས་གཅིག་པའི་རིགས་མི་འདྲ་བ་འབྱུང་བ་ས་མཚུངས་པའི་ཚེ་དང༌། ཁམས་གསུམ་གྱི་སེམས་གང་ལས་ཤི་འཕོས་ཏེ་ཉིང་མཚམས་སྦྱོར་བའི་ཚེ་སྐྱེ་སེམས་ཉོན་མོངས་ཅན་ཁོ་ན་འབྱུང་བ་དང༌། ཁམས་གསུམ་གྱི་དགེ་བ་དང༌། དགེ་བ་ཟག་མེད་སྐྱེས་པ་མཉམ་བཞག་ལ་སྙོམས་པར་འཇུག་པའི་ཚེ་དང༌། མཉམ་བཞག་ལས་ལྡང་བའི་ཚེ་དང༌། གོང་མའི་སྙོམས་འཇུག་ཉོན་མོངས་ཅན་གྱིས་བསླད་པའི་ཚེ་དང༌། གཟུགས་ཀྱི་དགེ་བས་འདོད་གཟུགས་ཀྱི་སྤྲུལ་སེམས་ལ་འཇུག་པའི་ཚེ་དང་སྤྲུལ་སེམས་ལས་ལྡང་བའི་ཚེའོ། །
འདི་གཉིས་སྙོམས་པར་འཇུག་ལྡང་གིས་བསྡུས་སོ། ། དེ་ལ་ཉིང་མཚམས་སྦྱོར་བའི་སེམས་ནི་ཉོན་མོངས་ཅན་ཁོ་ན་ཡིན་ཞིང༌། འོག་སའི་དགེ་སེམས་དང་མ་བསྒྲིབས་པ་ལས་ཤི་བ་གོང་མར་སྐྱེ་ཡང༌། འོག་མའི་ཉོན་མོངས་ཅན་ལས་ཤི་བ་གོང་མར་མི་སྐྱེ་བ་ནི་ངེས་པའོ། ། ཚིག་གི་དོན་ནི། འདོད་སེམས་དགེ་བ་ལས་མཇུག་ཐོགས་སུ་སེམས་དགུ་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་བཞི་དང༌། དགེ་བ་སྐྱེས་ཐོབ་ལས་ཤི་ནས་གོང་དུ་ཉིང་མཚམས་སྦྱོར་བའི་ཚེ་གོང་མའི་བསྒྲིབས་པ་གཉིས་དང༌། དགེ་བ་སྦྱོར་བྱུང་ལས་སྙོམས་པར་འཇུག་པའི་ཚེ། གཟུགས་ཀྱི་དགེ་བ་དང་ཟག་མེད་གཉིས་སོ། །
གོང་མའི་མ་བསྒྲིབས་པ་གཉིས་མི་འབྱུང་ལ། གཟུགས་མེད་ཀྱི་དགེ་བ་མི་འབྱུང་སྟེ། རིང་བ་བཞིས་རིང་བའི་ཕྱིར་རོ། ། འདོད་སེམས་དགེ་བ་དེ་ནི་བརྒྱད་ཀྱི་འཇུག་རྒྱུ་སྟེ། རྒྱུན་དང་ས་མཚུངས་པའི་ཚེ་རང་སའི་བཞི་དང་སྙོམས་འཇུག་ལས་ལྡང་བའི་ཚེ། གཟུགས་ཀྱི་དགེ་བ་དང་ཟག་མེད་གཉིས་དང༌། ཉོན་མོངས་ཅན་གྱིས་བསླད་པའི་ཚེ་གཟུགས་ཀྱི་སྒྲིབ་པ་ལས་སོ། ། ཁོ་ནའི་སྒྲས་གཟུགས་ཀྱི་མ་བསྒྲིབས་པ་དང་གཟུགས་མེད་ཀྱི་གསུམ་ཀ་ལས་མི་འབྱུང་བར་བསྟན་ཏོ། ། མི་དགེ་བའི་སེམས་ནི་ཟག་མེད་གཉིས་མ་གཏོགས་པ་བཅུ་ལས་ཏེ་རང་སའི་བཞི་དང༌། ཉིང་མཚམས་སྦྱོར་བའི་ཚེ་གོང་མ་གཉིས་ཀྱི་སེམས་དྲུག་ལས་སོ། །
མི་དགེ་བ་དེ་ལས་རང་སའི་བཞི་ཁོ་ན་སྟེ། དེ་ལས་གོང་མའི་སེམས་འབྱུང་བའི་གནས་སྐབས་མེད་པའི་ཕྱིར་རོ། ། འདོད་པའི་བསྒྲིབས་པའང་དེ་བཞིན་ཏེ། དེ་བཅུ་ལས་རང་སའི་དེ་ལས་བཞིའོ། ། འདོད་པའི་མ་བསྒྲིབས་པ་ནི་རང་སའི་བཞི་དང་སྤྲུལ་པ་ལ་འཇུག་པའི་ཚེ། གཟུགས་ཀྱི་དགེ་བ་སྟེ་ལྔ་ལས་སོ། ། དེ་ལས་མཇུག་ཐོགས་སུ་རང་སའི་བཞི་དང༌། ཉིང་མཚམས་སྦྱོར་བའི་ཚེ་གོང་མའི་བསྒྲིབས་པ་གཉིས་དང༌། སྤྲུལ་པ་ལས་ལྡང་བའི་ཚེ་གཟུགས་ཀྱི་དགེ་བ་སྟེ་སེམས་བདུན་ནོ། ། གཟུགས་ཁམས་ན་ཡོད་པའི་དགེ་བའི་སེམས་ལས་གཟུགས་མེད་ཀྱི་མ་བསྒྲིབས་པ་མ་གཏོགས་པ་བཅུ་གཅིག་འབྱུང་སྟེ།
རྒྱུན་དང་ས་མཚུངས་པའི་ཚེ་རང་སའི་གསུམ་དང༌། སྙོམས་འཇུག་ལས་ལྡང་བའི་ཚེ་འདོད་པའི་དགེ་བ་དང༌། སྤྲུལ་པ་ལ་འཇུག་པའི་ཚེ་འདོད་པའི་མ་བསྒྲིབས་པ་དང༌། ཉིང་མཚམས་སྦྱོར་བའི་ཚེ་གོང་འོག་གི་ཉོན་མོངས་ཅན་གསུམ་དང༌། སྙོམས་འཇུག་གི་ཚེ་གཟུགས་མེད་ཀྱི་དགེ་བ་དང༌། ཟག་མེད་གཉིས་སོ། ། གཟུགས་ཀྱི་དགེ་བ་དེ་ནི་དགུའི་མཇུག་ཐོགས་སུ་འབྱུང་སྟེ། རང་སའི་གསུམ་དང་སྙོམས་འཇུག་གི་ཚེ་འདོད་པའི་དགེ་བ་དང༌། སྤྲུལ་པ་ལས་ལྡང་བའི་ཚེ། འདོད་པའི་མ་བསྒྲིབས་པ་དང༌།
སྙོམས་འཇུག་ཉོན་མོངས་ཅན་གྱིས་བསླད་པའི་ཚེ་གཟུགས་མེད་ཀྱི་བསྒྲིབས་པ་དང༌། ལྡང་བའི་ཚེ་གཟུགས་མེད་ཀྱི་དགེ་བ་དང་ཟག་མེད་གཉིས་ལས་སོ། ། འདོད་པའི་ཉོན་མོངས་ཅན་གཉིས་དང་གཟུགས་མེད་ཀྱི་མ་བསྒྲིབས་པ་ནི་དེའི་སྦྱོར་བར་མི་འོས་པའོ། ། གཟུགས་ཀྱི་བསྒྲིབས་པའི་སེམས་ནི་བརྒྱད་ལས་འབྱུང་སྟེ། རང་སའི་གསུམ་དང་ཉིང་མཚམས་སྦྱོར་བའི་ཚེ་འོག་མའི་སེམས་ཉོན་མོངས་ཅན་མ་གཏོགས་པ་གཉིས་དང༌། གོང་མའི་གསུམ་ལས་སོ། ། འདོད་པའི་ཉོན་མོངས་ཅན་གཉིས་དང༌། ཟག་མེད་གཉིས་མི་འབྱུང་སྟེ། འདོད་ཉོན་མ་སྤངས་པར་གཟུགས་སུ་ཉིང་མཚམས་མི་སྦྱོར་ཞིང༌། ཟག་མེད་ལས་གཟུགས་ཀྱི་བསྒྲིབས་པར་ལྡང་མི་སྲིད་པའི་ཕྱིར་རོ། །
གཟུགས་ཀྱི་བསྒྲིབས་པ་དེ་ལས་དྲུག་འབྱུང་སྟེ། རང་སའི་གསུམ་དང་ཉིང་མཚམས་སྦྱོར་བའི་ཚེ་འདོད་པའི་ཉོན་མོངས་ཅན་གཉིས་དང༌། སྙོམས་འཇུག་ཉོན་མོངས་ཀྱིས་བསླད་པའི་ཚེ་འདོད་པའི་དགེ་བའོ། ། གཟུགས་ཀྱི་མ་བསྒྲིབས་པ་ནི་རང་སའི་གསུམ་ལས་འབྱུང་ངོ༌། ། མ་བསྒྲིབས་པ་དེ་ལས་དྲུག་འབྱུང་སྟེ། རང་སའི་གསུམ་དང་ཉིང་མཚམས་སྦྱོར་བའི་ཚེ་གོང་འོག་གི་ཉོན་མོངས་ཅན་གསུམ་མོ། ། གཟུགས་མེད་ཀྱི་མ་བསྒྲིབས་པའང་རང་སའི་གསུམ་ལས་དང༌། དེ་ལས་རང་སའི་གསུམ་དང་ཉིང་མཚམས་སྦྱོར་བའི་ཚེ། འོག་མའི་ཉོན་མོངས་ཅན་གསུམ་འབྱུང་བས་གྲངས་དེའི་ཚུལ་ལོ། ། གཟུགས་མེད་ཀྱི་དགེ་སེམས་ལས་སེམས་དགུ་འབྱུང་སྟེ།
རང་སའི་གསུམ་དང་ཉིང་མཚམས་སྦྱོར་བའི་ཚེ་འོག་མའི་ཉོན་མོངས་ཅན་གསུམ་དང་ལྡང་བ་དང་ལུགས་ལྡོག་ཏུ་འཇུག་པའི་ཚེ། གཟུགས་ཀྱི་དགེ་བ་དང་སྙོམས་འཇུག་གི་ཚེ་ཟག་མེད་གཉིས་སོ། ། ཤིན་ཏུ་བསྐལ་ཤིང་ལུང་མ་བསྟན་ནི་མི་གསལ་བས་འདོད་པའི་དགེ་བ་དང༌། འདོད་གཟུགས་ཀྱི་མ་བསྒྲིབས་པ་གཉིས་ཏེ་གསུམ་གྱིས་དེའི་སྙོམས་འཇུག་ལས་ལྡང་མི་སྲིད་པས་མི་འབྱུང་ངོ༌། ། དེ་ནི་དྲུག་གི་མཇུག་ཏུ་འབྱུང་སྟེ། རང་སའི་གསུམ་དང་སྙོམས་འཇུག་གི་ཚེ་གཟུགས་ཀྱི་དགེ་བ་དང་ལྡང་བའི་ཚེ་ཟག་མེད་གཉིས་ལས་སོ། ། གཟུགས་མེད་ཀྱི་བསྒྲིབས་པ་ལས་བདུན་ཏེ། རང་སའི་གསུམ་དང་སྙོམས་འཇུག་ཉོན་མོངས་ཀྱིས་བསླད་པའི་ཚེ་གཟུགས་ཀྱི་དགེ་བ་དང་ཉིང་མཚམས་སྦྱོར་བའི་ཚེ་འོག་གི་ཉོན་མོངས་ཅན་གསུམ་མོ། ། དེ་ཡང་གྲངས་དེ་བཞིན་དུ་བདུན་ལས་ཏེ། རང་སའི་གསུམ་དང་ཉིང་མཚམས་སྦྱོར་བའི་ཚེ་འདོད་གཟུགས་ཀྱི་དགེ་བ་གཉིས་དང་མ་བསྒྲིབས་པ་གཉིས་ཏེ་བཞི་ལས་སོ། །
འོག་མའི་ཉོན་མོངས་ཅན་གསུམ་སྤངས་པས་ཉིང་མཚམས་མི་སྦྱོར་ཞིང༌། འདིས་ཟག་མེད་གཉིས་ལས་ལྡང་མི་སྲིད་པས་དེ་ལྔ་ལས་མི་འབྱུང་ངོ༌། ། སློབ་པའི་སེམས་ནི་བཞི་ལས་ཏེ། རྒྱུན་གྱི་ཚེ་རང་དང་སྙོམས་འཇུག་གི་ཚེ་ཁམས་གསུམ་གྱི་དགེ་བ་ལས་སོ། ། དེ་ལས་ནི་ལྔ་སྟེ། རྒྱུན་གྱི་ཚེ་རང་དང༌། མི་སློབ་པ་དང༌། ལྡང་བའི་ཚེ་ཁམས་གསུམ་གྱི་དགེ་བའོ། ། མི་སློབ་པའི་སེམས་ནི་ལྔ་པོ་དེ་ལས་ཏེ། རྒྱུན་གྱི་ཚེ་རང་དང་སློབ་པ་དང་སྙོམས་འཇུག་གི་ཚེ་ཁམས་གསུམ་གྱི་དགེ་བ་ལས་སོ། །
དེ་ལས་སེམས་ནི་བཞི་དག་འབྱུང་སྟེ། རྒྱུན་གྱི་ཚེ་རང་དང་ལྡང་བའི་ཚེ་ཁམས་གསུམ་གྱི་དགེ་བའོ། ། གསུམ་པ་སེམས་ཉི་ཤུར་དབྱེ་བ་ནི། སེམས་བཅུ་གཉིས་པོ་དེ་དག་ཕྱེ་ན་ཉི་ཤུར་ཡང་འགྱུར་ཏེ། ཁམས་གསུམ་དུ་སྐྱེ་བའི་ཚེ་ཐོབ་པ་འབྱུང་བ་སྐྱེས་ནས་ཐོབ་པ་དང༌། ཐོབ་པ་འབྱུང་བའང་འབད་པ་ལ་ལྟོས་པ་སྦྱོར་བྱུང་སྟེ། དགེ་བ་རྣམ་པ་གཉིས་སུ་ཕྱེ་ན་དྲུག་དང༌། རྣམ་སྨིན་གྱི་རྒྱུ་ལས་ངང་གིས་སྐྱེས་པ་དང༌། འགྲོ་འཆག་སོགས་སྤྱོད་ལམ་པ་དང༌། བཟོའི་ཡུལ་ལ་དམིགས་པ་བཟོའི་གནས་པ་དང༌།
སྤྲུལ་པའི་དུས་ཀྱི་ཡུལ་ལ་དམིགས་པ་སྤྲུལ་པའི་སེམས་དང་བཅས་པ་འདོད་པ་ན་མ་བསྒྲིབས་པ་ལུང་མ་བསྟན་བཞི་དང༌། གཟུགས་ན་བཟོ་བྱེད་པ་མེད་པས་བཟོ་གནས་མ་གཏོགས་པ་གསུམ་དང༌། གཟུགས་མེད་ན་རྣམ་སྨིན་སྐྱེས་གཅིག་པུ་སྟེ། དེས་ན་འདོད་པ་ན་བརྒྱད། གཟུགས་ན་དྲུག གཟུགས་མེད་ན་བཞི། ཟག་མེད་གཉིས་ཏེ་ཉི་ཤུའོ། ། བཅུ་གཉིས་དང་ཁྱབ་གང་ཆེ་སྙམ་ན། བཅུ་གཉིས་ཁྱབ་ཆེ་སྟེ། བཞིར་མ་བསྡུས་པའི་མ་བསྒྲིབས་པ། །
དེ་ལུང་མ་བསྟན་ཉོན་མོངས་མིན། ། ཞེས་དང༌། སྨྲར་འཇུག་པ་ནི་འོག་མས་ཀྱང༌། ། ཞེས་དང༌། བཙུན་པ་གོ་ཆ་མཐའ་ཡས་ཀྱིས་ཀྱང༌། བཞིར་མ་འདུས་པའི་མ་བསྒྲིབས་པ་ཡོད་པར་འཆད་པས་སོ། ། འོན་ཀྱང་ཉི་ཤུར་འབྱེད་པ་ནི་སྙོམས་པར་འཇུག་སེམས་ཐམས་ཅད་དགེ་བ་སྦྱོར་བྱུང་ཁོ་ན་དང་ལྡང་སེམས་ཀྱང་ཕལ་ཆེར་སྦྱོར་བྱུང་ཡིན་ལ། འདོད་པའི་དགེ་བ་སྐྱེས་ཐོབ་ནི་གསལ་བས་མཉམ་བཞག་ལྔ་ཆར་གྱི་ལྡང་སེམས་སུ་བཤད་དོ། ། འཆི་སེམས་ཀྱི་དགེ་བ་ནི་སྐྱེས་ཐོབ་དང༌། མ་བསྒྲིབས་པ་ནི་རྣམ་སྨིན་སྐྱེས་དང༌།
སྤྱོད་ལམ་པ་ཉིད་དེ་དགེ་བ་སྦྱོར་བྱུང་དང༌། ལུང་མ་བསྟན་བཟོ་གནས་དང༌། སྤྲུལ་སེམས་ནི་འཆི་སེམས་སུ་མི་རུང་ལ། འདོད་པའི་སྤྲུལ་སེམས་ནི་གཟུགས་ཀྱི་དགེ་བ་སྦྱོར་བྱུང་གི་འབྲས་བུར་བསྟན་ཅིང༌། དགེ་བ་དང་མ་བསྒྲིབས་པ་ཁོ་ནས་ཕྱེ་ནས་ཉི་ཤུར་བཤད་པའོ། ། བཞི་པ་སེམས་ཉོན་མོངས་ཅན་སོགས་ཀྱི་རྙེད་ཚུལ་ནི། སྐྱེ་དང་སྙོམས་པར་འཇུག་པ་དང༌། ། འདོད་ཆགས་བྲལ་དང་ཡོངས་ཉམས་དང༌། ། དགེ་བ་ཉིང་མཚམས་སྦྱོར་བའི་ཚེ། ། སེམས་དེ་ལྡན་པ་མིན་ལས་རྙེད། །
ཅེས་པས་ཚེའམ་གནས་སྐབས་ལྔ་སྟེ་ཁམས་གོང་ནས་འོག་ཏུ་སྐྱེ་བ་དང་ཟག་བཅས་དང་ཟག་མེད་ལ་སྙོམས་པར་འཇུག་པ་དང་ས་དང་ས་ལས་འདོད་ཆགས་དང་བྲལ་བ་དང༌། དེ་ལས་ཡོངས་སུ་ཉམས་པ་དང་དགེ་བ་ཉིང་མཚམས་སྦྱོར་བ་རྣམས་ཀྱི་ཚེ་སེམས་དེ་དང་དེ་སྔར་ལྡན་པ་མིན་པ་ལས་གསར་དུ་རྙེད་དོ། ། དེ་ལ་ཁམས་གསུམ་ལས་འདོད་པའི་སེམས་ཉོན་མོངས་ཅན་མངོན་དུ་འགྱུར་བས་དྲུག་རྙེད་དོ། ། གོང་མ་གཉིས་ནས་འདོད་པར་སྐྱེ་བའི་ཚེ། འདོད་པའི་ཉོན་མོངས་ཅན་གཉིས་པོ་གང་མངོན་དུ་གྱུར་ཀྱང་དེ་གཉིས་དང་དགེ་བ་སྐྱེས་ཐོབ་ཀྱིས་ཐོབ་པ་དང་མི་དགེ་བས་དགྲ་བཅོམ་ལས་ཉམས་པའི་ཚེ། གོང་མའི་བསྒྲིབས་པ་གཉིས་དང་སློབ་པ་རྙེད་དོ། ། གཟུགས་ཀྱི་སེམས་ཉོན་མོངས་ཅན་མངོན་དུ་གྱུར་པས་ཀྱང་དྲུག་རྙེད་དོ། ། གཟུགས་མེད་ནས་གཟུགས་སུ་སྐྱེ་བའི་ཚེ། གཟུགས་ཀྱི་བསྒྲིབས་པ་མངོན་དུ་གྱུར་པ་དེ་ཉིད་དང༌། གཟུགས་ཀྱི་དགེ་བ་སྐྱེས་ཐོབ་དང༌།
འདོད་གཟུགས་ཀྱི་སྤྲུལ་སེམས་གཉིས་ཏེ་བཞིའི་ཐོབ་པ་དང༌། བསྒྲིབས་པ་དེས་དགྲ་བཅོམ་ལས་ཉམས་པའི་ཚེ། གཟུགས་མེད་ཀྱི་བསྒྲིབས་པ་དང་སློབ་པ་རྙེད་དོ། ། གཟུགས་མེད་ཀྱི་ཉོན་མོངས་ཅན་མངོན་དུ་གྱུར་པ་ན་གཉིས་རྙེད་དོ། ། དེས་དགྲ་བཅོམ་ལས་ཉམས་པའི་ཚེ། དེ་ཉིད་དང་སློབ་པ་རྙེད་དོ་གཟུགས་སུ་སྐྱེས་པའི་དགེ་བ་ལས་དེ་ཉིད་དང༌། འདོད་གཟུགས་ཀྱི་སྤྲུལ་སེམས་གཉིས་ཏེ་གསུམ་དག་རྙེད་དོ། ། སློབ་པའི་སེམས་མངོན་དུ་གྱུར་པས་བཞི་རྙེད་དོ། ། ཟག་མེད་དང་པོའི་སྙོམས་འཇུག་གི་ཚེ་དེ་ཉིད་དང༌། ཟག་མེད་མི་ལྕོགས་མེད་པས་འདོད་པ་ལ་འདོད་ཆགས་དང་བྲལ་བའི་རྣམ་གྲོལ་ལམ་དགུ་པའི་ཚེ་འདོད་གཟུགས་ཀྱི་སྤྲུལ་སེམས་གཉིས་དང༌།
ཟག་མེད་ཀྱི་གཟུགས་ལས་འདོད་ཆགས་དང་བྲལ་བའི་ཚེ། གཟུགས་མེད་ཀྱི་དགེ་བ་རྙེད་དོ། ། ལྷག་མ་འདོད་པ་དང་གཟུགས་མེད་ཀྱི་དགེ་བ་དང་མ་བསྒྲིབས་པ། གཟུགས་ཀྱི་མ་བསྒྲིབས་པ། མི་སློབ་པ་སྟེ། དྲུག་ལས་གང་མངོན་དུ་གྱུར་པ་དེ་ཉིད་ཀྱི་ཐོབ་པ་འབྱུང་གི་གཞན་མི་ཐོབ་བོ། ། མཁས་པ་ཀླུ་དབང་རྣམ་པར་རོལ་པའི་མཚོ། ། ཆོས་མངོན་ཤེས་བྱའི་པདྨོ་རབ་རྒྱས་པ། ། རྣམ་མང་ངོ་མཚར་དོན་གྱི་སྙིང་པོ་ཅན། ། བློ་གྲོས་ཉི་མའི་འོད་ཀྱིས་རབ་གསལ་བྱས། །
ཆོས་མངོན་པར་མཛོད་ཀྱི་འགྲེལ་པ་ཤེས་བྱ་རབ་གསལ་ལས་དབང་པོ་བསྟན་པ་ཞེས་བྱ་བ་གནས་གཉིས་པའི་དོན་བཤད་པའོ།། ༈ །གསུམ་པ་འཇིག་རྟེན་བསྟན་པ་ལ་གཉིས་ཏེ་སེམས་ཅན་གྱི་འཇིག་རྟེན་དང༌། སྣོད་ཀྱི་འཇིག་རྟེན་ནོ། ། དང་པོ་ལ་ལྔ་སྟེ། སེམས་ཅན་སྐྱེ་བ་པོ་འགྲོ་བའི་དབྱེ་བ། སྐྱེ་ཚུལ་རྟེན་འབྲེལ་གྱི་རང་བཞིན། སྐྱེས་པ་གནས་པའི་རྐྱེན། གནས་པ་འཆི་འཕོ་བའི་སེམས། སེམས་ཅན་གྱི་ཚུལ་ཚོགས་གསུམ་དུ་བསྡུ་བའོ། ། དང་པོ་ལ་གསུམ་སྟེ།
ཁམས་གསུམ་དུ་དབྱེ་བ། འགྲོ་བ་ལྔར་དབྱེ་བ། སྐྱེ་གནས་བཞིར་དབྱེ་བའོ། ། དང་པོ་ནི། ཁམས་གསུམ་གྱི་ངེས་པས་སེམས་ཅན་སོགས་བསྟན་པ་ལ་འདོད་ཁམས་ནི་བསོད་ནམས་མ་ཡིན་པས་དེར་ཁྲིད་པའམ། སློབ་དཔོན་འདུས་བཟང་ལྟར་ན་སྐྱབས་མི་རྙེད་པས་དམྱལ་བ་དང༌། སྐོམ་པ་དང་ལྡན་པས་ཡི་དྭགས་དང༌། མི་ལྟར་འགྲེངས་ཏེ་མི་འགྲོ་བའི་དུད་དེ་འགྲོ་བས་དུད་འགྲོ་དང༌། ཡིད་ཤས་ཆེ་བས་སམ། སྐྱེ་དགུའི་བདག་པོ་ཤེད་ཀྱི་བུ་ཡིན་པས་མི་རྣམས་དང༌།
འདི་དག་ལ་ཁྱིམ་ནམ་མཁའ་ལ་ཡོད་པས་ལྷ་སྟེ། རྒྱལ་ཆེན་བཞིའི་རིགས་སུ་གཏོགས་པས་རྒྱལ་ཆེན་བཞི་པ་དང་ལེགས་བྱས་ལྷན་ཅིག་བྱས་པ་རྣམས་དེར་སྐྱེ་བས་སམ། འཇིག་རྟེན་པ་ལྟར་ཉི་མ་བཅུ་གཉིས་དྲག་པོ་བཅུ་གཅིག་ནོར་ལྷ་བརྒྱད། ཐ་སྐར་གྱི་བུ་གཉིས་ཏེ་གཙོ་བོ་སུམ་ཅུ་རྩ་གསུམ་ཡོད་པས་སུམ་ཅུ་རྩ་གསུམ་པ་དང༌། ལྷ་དང་ལྷ་མིན་འཐབ་པ་དང་བྲལ་བས་འཐབ་བྲལ་དང༌། ཆོས་ཀྱི་དགའ་བདེ་ལྷག་པར་ཆེ་བས་དགའ་ལྡན་དང༌། རང་གིས་སྤྲུལ་པའི་ལོངས་སྤྱོད་ལ་དགའ་བར་བྱེད་པས་འཕྲུལ་དགའ་དང༌། གཞན་གྱིས་སྤྲུལ་པའི་ལོངས་སྤྱོད་ལ་དབང་བསྒྱུར་བས་གཞན་སྤྲུལ་དབང་བྱེད་དེ། དྲུག་པོ་དེ་རྣམས་སྣོད་དང་བཅས་པ་འདོད་པ་དང་ལྡན་པའི་ཁམས་ཡིན་ནོ། ། དེ་ལ་གནས་དུ་ཞིག་ཡོད་ཅེ་ན།
དམྱལ་བ་ལ་ཚ་དམྱལ་བརྒྱད་དང༌། མི་ལ་གླིང་བཞིར་དབྱེ་བ་ལས་ངན་འགྲོ་དང་བདེ་འགྲོའི་གནས་བཅུ་བཅུ་སྟེ། འདོད་ཁམས་ཏེ་གནས་རིགས་ཉི་ཤུའོ། ། སའི་དངོས་གཞིར་ཚ་དམྱལ་བརྒྱད་དང༌། གྲང་དམྱལ་བརྒྱད་དང༌། ཡི་དྭགས་དང་ལྷ་མིན་དང་གླིང་བཞི་གླིང་ཕྲན་བརྒྱད་འདོད་ལྷ་དྲུག་སྟེ། ངན་འགྲོ་དང་བདེ་འགྲོའི་གནས་བཅོ་བརྒྱད་རེ་སྟེ་སོ་དྲུག་ཡིན་ལ་དུད་འགྲོ་ནི་གནས་ངེས་པ་མེད་པར་བཤད་དོ། ། འདོད་ཁམས་ལས་གོང་མའི་གནས་དག་བཅུ་བདུན་ནི། གཟུགས་དང་ལྡན་པའི་ཁམས་ཡིན་ཏེ། ཇི་ལྟར་ཞེ་ན།
གཟུགས་ཁམས་དེར་བསམ་གཏན་དང་པོ་གསུམ་སོ་སོའི་ས་ནི་ཆུང་འབྲིང་ཆེན་པོའི་བྱེ་བྲག་གིས་གསུམ་གསུམ་པ་ཡིན་ཏེ། བཞི་པ་ནི་ཆུང་འབྲིང་ཆེན་པོ་དང༌། ཆེན་པོ་ཉིད་སྤེལ་མ་ཤིན་ཏུ་ཆེན་པོ་དང༌། ཆེས་ཤིན་ཏུ་ཆེན་པོ་དང༌། ལྔའི་བྱེ་བྲག་གིས་ལྔ་སྟེ་ས་བརྒྱད་པ་སྟེ། དེ་ལ་བསམ་གཏན་དང་པོ་ནི་སྡིག་པའི་ཆོས་བསལ་བས་ཚངས་པ་སྟེ། དེའི་རིགས་སུ་གཏོགས་པ་ཚངས་རིས་དང༌། ཚངས་པ་ཆེན་པོའི་མདུན་དུ་འདུག་སྟེ་ཚིག་འདོན་པས་ཚངས་པ་མདུན་ན་འདོན་དང༌། ཚེ་དང་གཟི་བརྗིད་ཚངས་པ་གཞན་ལས་ཆེ་བས་ཚངས་ཆེན་ནོ། ། གཉིས་པ་ནི་གོང་ས་ལ་ལྟོས་ན་འོད་ཆུང་བས་འོད་ཆུང་དང༌།
ས་འོག་མས་འོད་ཚད་བཟུང་མི་ནུས་པས་ཚད་མེད་འོད་དང༌། གནས་གཞན་ཀུན་གསལ་བར་བྱེད་པས་འོད་གསལ་ལོ། ། གསུམ་པ་ནི། སེམས་ཀྱི་བདེ་བ་ལ་དགེ་བར་བཏགས་ཏེ་དེ་གོང་ས་ལས་ཆུང་བས་དགེ་ཆུང་དང༌། བདེ་བ་ས་འོག་མས་ཚད་བཟུང་དུ་མེད་པས་ཚད་མེད་འོད་དང༌། བདེ་བ་ཆེར་རྒྱས་པས་དགེ་རྒྱས་སོ། ། བཞི་པ་ནི། ས་གཞི་སྤྲིན་ལྟར་འདབ་ཆགས་པ་མེད་པས་སྤྲིན་མེད་དང༌། མི་གཡོ་བའི་ལས་ཀྱིས་བསྐྱེད་པས་བསོད་ནམས་སྐྱེས་དང༌། གནས་གཞན་དང་འབྲེལ་བའི་བྱིས་པ་ཀུན་གྱི་ནང་ནས་འབྲས་བུ་ཆེ་བས་འབྲས་བུ་ཆེ་བ་སྟེ།
སོ་སྐྱེའི་གནས་གསུམ་དང༌། སོ་སྐྱེ་དང་མ་འདྲེས་པའི་གནས་གཙང་མ་གོང་མ་རྣམས་ལས་ལུས་ཚད་སོགས་མི་ཆེ་བས་མི་ཆེ་བ་དང༌། ཏིང་ངེ་འཛིན་ཁྱད་པར་ཅན་གྱི་མཐུས་ཉོན་མོངས་པའི་གདུང་བ་མེད་པས་མི་གདུང་བ་དང༌། རབ་ཏུ་ཞི་ཞིང་མིག་སྔར་མཛེས་པས་གྱ་ནོམ་སྣང་བ་དང༌། མཐོང་བའི་ལྟ་བ་ཤིན་ཏུ་རྣམ་པར་དག་པས་ཤིན་ཏུ་མཐོང་བ་དང༌། གནས་གཞན་ཡོད་པ་ལ་ཆུ་ཞེང་ལ་སོགས་པ་འདི་ལས་མཆོག་ཏུ་གྱུར་པ་མེད་པས་འོག་མིན་ཏེ། དེ་ལྟར་ཉི་འོག་པས་བཅུ་བདུན་དང༌། ཁ་ཆེ་བས་ཚངས་ཆེན་དང་མདུན་ན་འདོན་གནས་གཅིག་པས་བཅུ་དྲུག་ཏུ་སྨྲའོ། ། སའི་དངོས་གཞིར་འོག་མིན་འདིའི་སྟེང་ན་དབང་ཕྱུག་ཆེན་པོའི་གནས་ཞེས་པ་བྱང་སེམས་ས་བཅུ་པ་ཁོ་ན་བཞུགས་པ་སྟེ་བཅོ་བརྒྱད་དུ་འཆད་དོ། ། གཟུགས་མེད་ཁམས་ན་གནས་གོང་འོག་དང་ཕན་ཚུན་མེད་དེ།
གང་དུ་ཤི་བ་དེ་ཉིད་དུ་སྐྱེ་ལ་རྒྱུ་སྙོམས་འཇུག་བཟང་ངན་གྱི་འབྲས་བུ་སྐྱེ་བ་ལས་ནི་རྣམ་པ་བཞི་སྟེ། སྙོམས་འཇུག་གི་སྦྱོར་བའི་དུས་སུ་ནམ་མཁའ་མཐའ་ཡས་སོ་སྙམ་པའི་རྣམ་པར་ཡིད་ལ་བྱེད་ཅིང༌། ལམ་དེ་ཉིད་སྐྱེ་མཆེད་ཡིན་པ་དང༌། དེ་བཞིན་དུ་རྣམ་ཤེས་མཐའ་ཡས་སོ་སྙམ་པ་དང༌། ཅི་ཡང་མེད་དོ་སྙམ་པའི་རྣམ་པར་ཡིད་ལ་བྱེད་པ་དང༌། འདུ་ཤེས་ནི་འབྲས་དང་ཟུག་རྔུ་ལྟ་བུའོ། ། འདུ་ཤེས་མེད་པ་ནི་ཀུན་དུ་རྨོངས་པའོ་སྙམ་ནས་འདུ་ཤེས་དམན་པ་འབྱུང་བས། འབྲས་བུ་སྐྱེ་བ་ལའང་དེ་སྐད་བཏགས་པའི་ནམ་མཁའ་མཐའ་ཡས་སྐྱེ་མཆེད་སོགས་བཞིའོ། ། ཅི་སེམས་ཀྱི་རྒྱུད་འདོད་གཟུགས་ན་གཟུགས་ལ་བརྟེན་ན་གཟུགས་མེད་ན་ཅི་ལ་བརྟེན་ཞེ་ན། གཟུགས་མེད་དེར་ནི་རིགས་མཐུན་པ་དང་སྲོག་དང༌།
ཡང་གིས་སོ་སྐྱེ་དང༌། ཐོབ་པ་དང་སྐྱེ་སོགས་ལ་སེམས་ཀྱི་རྒྱུད་བརྟེན་ནས་འཇུག་སྟེ། གཟུགས་ཀྱི་འདུ་ཤེས་དང་བྲལ་བའི་སྙོམས་འཇུག་གི་ཁྱད་པར་ལས་སྐྱེས་པས་སྟོབས་དང་ལྡན་པས་སོ། ། དེ་ལྟ་བུའི་ཁམས་གསུམ་ལ་མཐའ་མེད་པས་འཁོར་བ་ལའང་མཐའ་མེད་ཅིང༌། སྣོད་གཅིག་གི་སྟེང་འོག་ན་སྣོད་མེད་ཀྱི་ཐད་ཀར་མཐའ་མེད་དུ་གནས་ཏེ། མདོར་ཆགས་འཇིག་ཕྱོགས་བཞིར་བར་མཚམས་མེད་པར་གསུངས་ཀྱི། སྟེང་འོག་ཏུ་མ་གསུངས་པས་སོ་ཞེའོ། ། གཉིས་པ་འགྲོ་བ་ལྔར་དབྱེ་བ་ནི། ཁམས་གསུམ་པོ་དེར་ནི་དམྱལ་བ་དང་སོགས་པས་ཡི་དྭགས་དུད་འགྲོ་མི་ལྷ་སྟེ། འགྲོ་བ་ལྔ་རང་རང་གི་མིང་གིས་བསྟན་ཏེ།
འདོད་པ་ན་འགྲོ་བ་བཞི་རིལ་པོ་དང༌། ལྷའི་ཕྱོགས་གཅིག་དང་གོང་མ་གཉིས་ན་ལྷའི་ཕྱོགས་གཅིག་གོ ། ལྷ་མིན་ནི་མདོར་དུད་འགྲོ་དང་ཡི་དྭགས་སོགས་སུ་གསུངས་ཀྱང༌། སའི་དངོས་གཞིར་གཡོ་སྒྱུ་ཤས་ཆེ་བས་ལྷ་བཞིན་དཀར་པོའི་ཆོས་ཀྱི་སྣོད་མིན་པའི་ཕྱིར། མདོ་གཞན་ལས་འགྲོ་བ་ཐ་དད་པར་བསྟན་གྱི། དོན་ལ་ལྷའི་འགྲོ་བས་བསྡུས་པར་བཤད་པ་ཚད་མའོ། ། ཡང་གྲུལ་བུམ་ཤ་ཟ་འབྱུང་པོ་སྲུལ་པོ་ལུས་སྲུལ་པོ་མྱོས་བྱེད་རྗེད་བྱེད། སྐེམ་བྱེད་གྲིབ་གནོན། སྲིན་པོའི་གདོན། ནམ་གྲུའི་གདོན་དང་བྱའི་གདོན་རྣམས་ཡི་དྭགས་ཡིན་ལ།
སྲིན་པོ་མིའི་བྱེ་བྲག་གོ ། ལྟོ་ཕྱེ་ཆེན་པོ་ནི་དུད་འགྲོའོ། ། ཁམས་གསུམ་དེར་ནི་ཞེས་པ་ཅི་འགྲོ་བར་མ་གཏོགས་པའི་ཁམས་ཡོད་དམ་ཞེ་ན། ཡོད་དེ། ཁམས་ནི་དགེ་བ་དང་ཉོན་མོངས་ཅན་དང་སྣོད་དང་བར་སྲིད་ཀྱང་ཡིན་ལ། འགྲོ་བ་ནི་ཉོན་མོངས་ཅན་མ་ཡིན་ལ། ལུང་བསྟན་དགེ་བའང་མིན་པས་མ་བསྒྲིབས་ལུང་མ་བསྟན་ཏོ། ། གཞན་དག་དགེ་བ་དང་ཉོན་མོངས་ཅན་ཡང་ཡོད་པར་འདོད། དེ་ཡང་སྣོད་མིན་གྱི་སེམས་ཅན་ཞེས་བྱ་བའོ། ། རྒྱུད་བླའི་འགྲེལ་པར།
གང་ཟག་དང་ཆོས་ཀྱི་འགྲོ་བ་གཉིས་སུ་བཤད་དོ། ། འོན་ཀྱང་བར་སྲིད་ནི་འགྲོ་བ་མ་ཡིན་ཏེ། མདོ་དང༌། གདགས་པ་དང༌། ཆོས་ཀྱི་ཕུང་པོར་བར་སྲིད་འགྲོ་བ་ལྔ་ལས་ཐ་དད་པར་བཤད་པས་སོ། ། འགྲོ་བ་ལྔ་ལས་ལུས་དང་འདུ་ཤེས་གཉིས་ཀ་ཐ་དད་པ་ནི་མི་དང་འདོད་ལྷ་དང༌། བསམ་གཏན་དང་པོར་ཕྱིས་སྐྱེས་པ་རྣམས་དང༌། ལུས་ཀྱི་ཆུ་ཞེང་དང་དབྱིབས་ཐ་དད་ཀྱང་རྒྱུ་མིན་རྒྱུར་འཛིན་པའི་འདུ་ཤེས་གཅིག་པ་བསམ་གཏན་དང་པོར་སྔར་སྐྱེས་པ་རྣམས་དང་བཟློག་པ་ལུས་ཀྱི་མདོག་དབྱིབས་འདྲ་བས་གཅིག་ཅིང་འདུ་ཤེས་བདེ་བས་སྐྱོ་ནས་བཏང་སྙོམས་དང༌། དེས་སྐྱོ་ནས་བདེ་བ་མངོན་དུ་བྱེད་པས་ཐ་དད་པ་བསམ་གཏན་གཉིས་པའི་ལྷ་སྟེ། ས་དེའི་བདེ་བ་མི་བརྟན་པས་སོ། །
ལུས་འོད་དུ་འདྲ་བས་གཅིག་པ་དང་འདུ་ཤེས་བདེ་བར་གཅིག་པ་ནི་བསམ་གཏན་གསུམ་པའི་ལྷ་སྟེ། ས་དེའི་བདེ་བ་བརྟན་པས་སོ། ། དེ་བཞི་དང་གཟུགས་ཅན་མ་ཡིན་པ་དང་པོ་གསུམ་པོ་དག་སྟེ། དེ་ལྟར་ན་བདུན་ནི་རྣམ་ཤེས་གནས་པའོ། ། ལྷག་མ་ངན་སོང་དང་བསམ་གཏན་བཞི་པ་དང་སྲིད་རྩེ་རྣམས་རྣམ་ཤེས་ཀྱི་གནས་པ་མ་ཡིན་ཏེ། རིམ་པ་ལྟར་རྣམ་ཤེས་དེ་འཇོམས་བྱེད་སྡུག་བསྔལ་དང༌། འདུ་ཤེས་མེད་པ་རྒྱུ་འབྲས་དང་འགོག་སྙོམས་དང་ལྡན་པས་སོ། ། དེ་བདུན་དང་སྲིད་རྩེ་དང་འདུ་ཤེས་མེད་པའི་སེམས་ཅན་ཏེ་དགུ་ནི་སེམས་ཅན་གྱི་ནི་གནས་དགུར་མདོ་ལས་བཤད་དེ། དེ་རྣམས་སུ་རང་ཉིད་དགའ་བཞིན་དུ་སེམས་ཅན་རྣམས་གནས་པས་སོ། ། མི་འདོད་བཞིན་དུ་ལས་ཀྱིས་གནས་པའི་ཕྱིར་གཞན་ངན་འགྲོ་ནི་སེམས་ཅན་གྱི་གནས་མ་ཡིན་ཏེ་བཙོན་ར་བཞིན་ནོ། །
རྣམ་ཤེས་གནས་པ་དག་ནི་བདུན་ལས་ཚུལ་གཞན་ཡང་རྣམ་ཤེས་གནས་པ་གཟུགས་སུ་ཚོར་བར་འདུ་ཤེས་སུ། འདུ་བྱེད་དུ་ཉེ་བར་འགྲོ་བ་བཞི་སྟེ། དེ་རྣམས་ནི་རིམ་པ་བཞིན་ཟག་པ་དང་བཅས་པའི་ཕུང་པོ་དང་པོ་བཞི་རང་གི་ས་པ་ཉིད་དེ། འདིར་གནས་པ་ནི་སྲེད་པའི་དབང་གིས་བརྟེན་པ་ཡིན་ལ། ཟག་མེད་དང་ས་གཞན་གྱི་ཕུང་པོ་ལ་སྲེད་པའི་དབང་གིས་མི་བརྟེན་པས་སོ། ། གནས་པ་པོ་རྣམ་ཤེས་འབའ་ཞིག་ནི་རྣམ་ཤེས་ཀྱི་གནས་པར་མ་བཤད་དེ། རྒྱལ་པོ་ཉིད་རྒྱལ་པོའི་སྟན་མིན་པ་བཞིན་ནོ། ། འོ་ན་རྣམ་ཤེས་ཀྱི་གནས་པ་བདུན་གྱིས་བཞི་བསྡུས་སམ། བཞིས་བདུན་བསྡུས་ཤེ་ན། བསྡུ་བ་དཔྱད་ན་མུ་བཞི་སྟེ།
བདུན་གྱི་བསྡུས་ལ་བཞིས་མ་བསྡུས་པ་བདུན་པོའི་རྣམ་ཤེས་དང༌། བཟློག་པ་ངན་སོང་དང༌། བསམ་གཏན་བཞི་པ་དང༌། སྲིད་རྩེ་རྣམ་ཤེས་མིན་པའི་ཕུང་པོ་ཟག་བཅས་བཞི་དང་གཉིས་ཀས་བསྡུས་པ་བདུན་པོའི་ཕུང་པོ་ཟག་བཅས་དང་པོ་བཞི་དང༌། གཉིས་ཀས་མ་བསྡུས་པ་ངན་སོང་སོགས་གསུམ་གྱི་རྣམ་ཤེས་དང་ཟག་མེད་དོ། ། གསུམ་པ་སྐྱེ་གནས་བཞིར་དབྱེ་བ་ལ་གསུམ་སྟེ། གང་དུ་འཇུག་པའི་སྐྱེ་གནས་དབྱེ། གང་གི་འཇུག་པའི་བར་སྲིད་བཤད། དེ་ཡིས་སྐྱེས་གནས་སུ་བགྲོད་ཚུལ་ལོ། ། དང་པོ་ནི།
ཁམས་གསུམ་པོ་དེར་ནི་སྒོ་ང་ལས་སྐྱེས་པ་དང༌། སོགས་པས་མངལ་དང་དྲོད་གཤེར་དང་རྫུས་སྐྱེས་ཏེ། སེམས་ཅན་གྱི་སྐྱེ་གནས་བཞི་རྣམས་སོ། ། འགྲོ་བ་གང་ན་སྐྱེས་གནས་དུ་ཡོད་ཅེ་ན། མི་དང་དུད་འགྲོ་ལ་རྣམ་པ་བཞི་སྟེ། མི་སྒོང་སྐྱེས་ནི་ཁྲུང་ཁྲུང་གི་སྒོང་ལས་སྐྱེས་པ་བྲག་དང་ཉེ་བའི་བྲག་ལྟ་བུའོ། ། དྲོད་གཤེར་སྐྱེས་ནི་རྒྱལ་པོ་གསོ་སྦྱོང་འཕགས་ཀྱི་སྤྱི་བོ་ལས། ང་ལས་ནུ་དང༌། དེའི་བརླ་གཡས་པ་ལས་མཛེས་པ་དང༌། གཡོན་པ་ལས་ཉེར་མཛེས་དང༌།
རྒྱལ་པོ་ཚངས་བྱིན་གྱི་བྲང་གི་ཤ་འབུར་ལས་ཐི་བའི་ཕྲེང་བ་ཅན་དང༌། ཨ་མྲ་སྐྱོང་མ་ཆུ་ཤིང་གི་སྡོང་པོ་ལས་སྐྱེས་པ་ལྟ་བུའོ། ། རྫུས་སྐྱེས་ནི་བསྐལ་པ་དང་པོའི་མི་རྣམས་དང༌། སློབ་དཔོན་འཕགས་པ་ལྷ་སིངྒ་གླིང་གི་རྒྱལ་པོའི་ལྡུམ་རྭར་པདྨ་ལས་སྐྱེས་པ་ལྟ་བུའོ། ། དུད་འགྲོ་ནི་གསུམ་སྣང་བར་ཟད་ལ། རྫུས་སྐྱེས་ནི་ཀླུ་དང་མཁའ་ལྡིང་སོགས་སོ། ། དམྱལ་བ་རྣམས་དང་ལྷ་རྣམས་དང་སྲིད་པ་བར་མ་ནི་རྫུས་ཏེ་སྐྱེ་བ་ཁོ་ནའོ། ། ཡི་དྭགས་ནི་ཕལ་ཆེ་བ་མངལ་ནས་སྐྱེ་བ་དང༌། འང་གིས་འགའ་ཞིག་རྫུས་སྐྱེས་སོ། ། སྐྱེ་གནས་བཞི་ལས་རྫུས་སྐྱེས་བཟང་ངོ༌། །
འོ་ན་རྒྱལ་བུ་དོན་གྲུབ་མངལ་སྐྱེས་མཛད་པ་ཅི་ཞེ་ན། ཉེ་དུ་ཤཱཀྱའི་རིགས་ཆེན་ཆོས་ལ་གཟུད་པ་དང༌། འདི་འཁོར་ལོ་བསྒྱུར་བའི་རིགས་སོ་ཞེས་གུས་པ་བསྐྱེད་དུ་ཞུགས་པ་དང༌། མུ་སྟེགས་ན་རེ། བསྐལ་པ་བརྒྱ་ན་སྒྱུ་མ་མཁན་གྱིས་སྤྲུལ་པའི་སྒྱུ་མས་འཇིག་རྟེན་འཚེ་བར་བྱེད་དོ། ། ཞེས་ཟེར་བས་དེ་ལྟ་བུའི་དྭོགས་པ་སྤངས་པ་ལ་སོགས་པའི་དོན་དུའོ། ། གཉིས་པ་ལ་གཉིས་ཏེ། ངོ་བོ་སྒྲུབ་བྱེད་དང་བཅས་པ་དང༌། ཤ་ཚུགས་སོགས་ཀྱི་ཁྱད་པར་བཤད་པའོ། ། དང་པོ་ནི།
སྲིད་པ་བར་མ་ཞེས་པ་ཅི་ཞེ་ན། འདིར་གང་ཡུལ་གཞན་དུ་སྐྱེ་བ་ཐོབ་པར་བྱ་བའི་འཆི་སྲིད་དང་སྐྱེ་བའི་སྲིད་པའི་བར་དུ་འབྱུང་བ་དེ་ནི་སྲིད་པ་བར་མ་སྟེ། འགྲོ་བའི་བར་མ་ཡིན་པས་སོ། ། ཅི་འདི་སྐྱེས་པ་དང་འབྱུང་བ་གཉིས་ཀ་ཡིན་ནམ་ཞེ་ན། བགྲོད་བྱའི་ཡུལ་རྣམ་སྨིན་འཕངས་པ་རྫོགས་པར་མ་ཕྱིན་པའི་ཕྱིར་སྲིད་པ་བར་མ་ནི་བྱུང་བ་མ་ཡིན་གྱི་འབྱུང་བ་ཡིན་ནོ། ། ཕལ་ཆེན་པ་སོགས་བར་སྲིད་མེད་པར་འཆི་སྲིད་ཆད་པ་ཙམ་ལ་སྐྱེ་སྲིད་འབྱུང་བར་སྨྲའོ། ། འདི་འགོག་པ་ལ་རིགས་པ་དང་ལུང་གཉིས། རིགས་པ་ནི། གང་རྒྱུན་གྱིས་འཇུག་པའི་ཆོས་རྣམས་ནི་རྒྱུན་མི་ཆད་པར་ཡུལ་གཞན་དུ་འབྱུང་བ་མཐོང་སྟེ། དཔེར་ན་འབྲས་བུ་སྣོད་དུ་བླུགས་པའི་ཁུར་ཞིག་གྲོང་གཞན་དུ་ཁྱར་བ་ན་བར་མ་ཆད་པའི་རིམ་གྱིས་གྲོང་གཞན་དུ་ཕྱིན་པ་བཞིན་ནོ། །
ཁམས་འོག་མ་གཉིས་ཀྱི་སྐྱེ་སྲིད་ཀྱང་སྔ་མའི་འཆི་སྲིད་ཀྱི་རྒྱུན་ཡིན་ནོ། ། ཞེས་བྱ་བ་ནི་རྒྱུ་སྔོན་སོང་སྒྲུབ་པའི་འབྲས་རྟགས་སོ། ། སྐྱེ་སྲིད་ནི་བར་སྲིད་མེད་པར་འཆི་སྲིད་ཆད་པ་ཙམ་ལས་འབྱུང་བ་མ་ཡིན་ཏེ། འབྲུའི་རྒྱུན་དང་རྒྱུན་མ་ཆད་པར་ཡུལ་གཞན་དུ་འབྱུང་བར་ཆོས་མཐུན་པའི་ཕྱིར། གཟུགས་མེད་དུ་སྐྱེ་བ་ལ་ནི་བར་སྲིད་མེད་དེ། གང་དུ་ཤི་བའི་དེ་མ་ཐག་ཏུ་མིང་གཞིའི་ཕུང་པོ་གྲུབ་པ་ལ་གཟུགས་མེད་དུ་འདོགས་ལ། གཟུགས་མེད་དུ་གནས་གཞན་མེད་པས་གནས་གཞན་དུ་སེམས་འཕོ་བའི་རྟེན་མི་དགོས་པའི་ཕྱིར་དང༌། གང་དུ་སྐྱེ་བར་འགྱུར་བའི་བྱད་གཟུགས་འཛིན་པ་མེད་པའི་ཕྱིར། གལ་ཏེ་ཟླ་བའི་གཟུགས་ཀྱི་རྒྱུན་འཇུག་པ་མེད་པར་ཆུ་ནང་དུ་ཟླ་བའི་གཟུགས་བརྙན་གྱི་ཁ་དོག་རྫས་གཞན་འབྱུང་བ་བཞིན་དུ་བར་སྲིད་མེད་པར་འཆི་སྲིད་ཆད་པ་ཙམ་ལས་སྐྱེ་སྲིད་འབྱུང་ངོ་ཞེ་ན། ཟླ་བའི་གཟུགས་བརྙན་ཆོས་ཅན།
ཁྱོད་ཁ་དོག་གི་རྫས་གཞན་ཞིག་ཆུ་ནང་དུ་གསར་དུ་བྱུང་བ་མ་ཡིན་པར་ཐལ། ཁྱོད་ཐོགས་བཅས་ཀྱི་གཟུགས་སུ་མ་གྲུབ་པའི་ཕྱིར། གལ་ཏེ་ཐོགས་བཅས་ཀྱི་གཟུགས་སུ་གྲུབ་ཏུ་ཟིན་ཀྱང་བར་སྲིད་མེད་པར་འཆི་སྲིད་ཆད་པ་ཙམ་ལ་སྐྱེ་སྲིད་འབྱུང་བའི་དཔེ་མ་ཡིན་པར་ཐལ། དེ་དང་ཚུལ་མི་འདྲ་བའི་ཕྱིར། གཏན་ཚིགས་སྔ་མ་སྒྲུབ་པ་ནི་ཐོགས་བཅས་ཀྱི་རྫས་སུ་མ་གྲུབ་པར་ཐལ། ཆུ་དང་གོ་ས་གཅིག་ཏུ་དམིགས་ཤིང་གོ་ས་གཅིག་ན་ཐོགས་བཅས་ཀྱི་རྫས་ཐ་དད་གཉིས་ལྷན་ཅིག་གནས་པ་མེད་པའི་ཕྱིར། མི་འདྲ་བའི་གཏན་ཚིགས་ནི་སྐྱེ་སྲིད་འཆི་སྲིད་ཀྱི་རྒྱུན་ཡིན་པ་ལྟར་གཟུགས་བརྙན་ནི་ཐོགས་བཅས་ཀྱི་གཟུགས་ཀྱི་རྒྱུན་མ་ཡིན་པའི་ཕྱིར། སྐྱེ་སྲིད་ནི་འཆི་སྲིད་གཅིག་པུ་ལས་འབྱུང་ལ། གཟུགས་བརྙན་ནི་ཆུ་དང་ཟླ་བ་གཉིས་ལས་འབྱུང་བའི་ཕྱིར་རོ། ། ལུང་ནི་ཐུབ་པའི་མགུར་ནས་སྲིད་པ་ནི་བདུན་ཏེ།
འགྲོ་བ་ལྔའི་སྲིད་པ་དང་ལས་ཀྱི་སྲིད་པ་དང་སྲིད་པ་བར་མའོ། ། ཞེས་གསུངས་པའི་ཕྱིར་བར་སྲིད་ཡོད་དོ། ། ཡང་གནས་གསུམ་མངོན་དུ་གྱུར་ནས་མའི་མངལ་དུ་བུ་ཆགས་ཏེ། མ་རུང་ཞིང་ཟླ་མཚན་ལྡན་པ་དང༌། ཕ་མ་ཆགས་ཤིང་ཕྲད་པ་དང༌། དྲི་ཟ་ཉེ་བར་གྱུར་པའོ། ། ཞེས་པ་ལས་གྲུབ་སྟེ། འདིར་དྲི་ཟ་ནི་བར་སྲིད་ཡིན་པས་སོ། ། ཡང་ཕྱིར་མི་འོང་བ་ནི་ལྔ་སྟེ་བར་དོ་དང༌། སྐྱེས་གནས་དང༌།
འདུ་བྱེད་མེད་པ་དང༌། འདུ་བྱེད་དང་བཅས་ཏེ་མྱ་ངན་ལས་འདའ་བ་དང༌། གོང་དུ་འཕོ་བའོ། ། ཞེས་ལྔར་གསུངས་པ་ལས་གྲུབ་སྟེ། བར་སྲིད་མེད་ན་བར་དོར་འདའ་བ་མི་འཐད་པས་སོ། ། ཡང་སྐྱེས་བུ་དམ་པའི་འགྲོ་བ་བདུན་གྱི་མདོ་ལས་བར་དོར་འདའ་བ་གསུམ་བཀའ་སྩལ་བ་ལས་གྲུབ་བོ། ། ཀྱང་ནི་རིགས་པར་མ་ཟད་པའོ། ། འོ་ན་མདོ་ལས་སངས་རྒྱས་འོད་སྲུངས་ཀྱི་ཉན་ཐོས་ཤིག་གི་ཀླད་པར་བདུད་སུན་འབྱིན་བྱེད་ཀྱིས་ཁུ་ཚུར་བསྣུན་ཏེ་དཀྲོངས་པས་དེ་སྐད་ཅིག་དེ་ཉིད་ལ་རང་གི་ལུས་དེ་ཉིད་ཀྱི་མནར་མེད་དུ་ལྟུང་ངོ༌། ། ཞེས་པ་ཇི་ལྟར་ཞེ་ན། དེ་ནི་དང་པོར་མཐོང་ཆོས་ལ་མྱོང་འགྱུར་དམྱལ་བའི་མེས་བསྐོར་ཏེ་སྨིན་ཅིང་ཤི་ནས་བར་དོས་མནར་མེད་དུ་སོང་བའོ། །
མཚམས་མེད་ལྔ་བྱས་མ་ཐག་དམྱལ་བར་སྐྱེའོ། ། ཞེས་པ་ཇི་ལྟར་ཞེ་ན། འགྲོ་བ་གཞན་གྱིས་བར་མ་ཆོད་པ་ལ་དགོངས་སོ། ། འོ་ན་བྲམ་ཟེ་སྡིག་ཅན་ཞིག་བཅོམ་ལྡན་འདས་ཀྱི་སྤྱན་སྔར་འོངས་པ་ལ། བྲམ་ཟེ་ན་ཚོད་ཁྱེར་ཟིན་རྒ་བ་དང༌། ན་བ་ཡིན་ཏེ། གཤིན་རྗེའི་དྲུང་དུ་ཕྱིན་པར་ན་ཁྱོད་ཀྱི་གནས་ཀྱང་ཡོད་མ་ཡིན། ཞེས་པ་ཇི་ལྟར་ཞེ་ན། མིའི་ནང་ན་གནས་མེད་པ་ལ་དགོངས་སོ། ། གཉིས་པ་ནི།
འགྲོ་བ་གང་དུ་སྐྱེ་བའི་བར་སྲིད་ཀྱི་ཤ་ཚུགས་ཇི་ལྟ་བུ་ཞེ་ན། བར་སྲིད་དེ་ནི་ད་གདོད་འབྱུང་བར་འགྱུར་བའི་སྔོན་དུས་ཀྱི་སྲིད་པའི་དབྱིབས་ཅན་ཏེ། སྔོན་དུས་ཀྱི་སྲིད་པ་དེ་དང་འཕེན་པ་གཅིག་པའི་ཕྱིར་ཏེ། སའི་དངོས་གཞིར་ཡང༌། གང་དུ་སྐྱེ་བར་འགྱུར་བ་དེའི་བྱད་གཟུགས་སོ། ། ཞེས་སོ། ། ཚེ་སྔ་མའི་གཟུགས་སུ་སྨྲ་བ་ལ་ནི་འཕེན་པ་གཅིག་པའི་གཟུགས་མེད་ཅིང༌། གཟུགས་མེད་ནས་སྐྱེས་པ་ལ་དབྱིབས་མེད་པར་འགྱུར་རོ། ། སྲིད་པ་འཕོ་བའི་མདོ་ལས། དམྱལ་བའི་བར་དོ་སྡོང་དུམ་མེས་ཚིག་པ་ལྟ་བུ་དང༌།
ཡི་དྭགས་ཀྱི་ཆུ་དང་དུད་འགྲོའི་དུ་བ་དང༌། མིའི་གསེར་དང༌། ལྷའི་སྣམ་བུ་དཀར་པོ་ལྟ་བུར་གསུངས། བོངས་ཚོད་ནི་བྱིས་པ་ལོ་ལྔ་དྲུག་ཙམ་པ་དང་ལྷའི་བར་དོ་བོངས་ཚོད་རྫོགས་པའོ། ། འོ་ན་དམུས་ལོང་དུ་སྐྱེ་བའི་བར་དོ་ལ་མིག་མེད་པས་དབང་པོ་ཀུན་ཚང་ཞེས་པ་མི་རུང་ངོ་ཞེ་ན། རྣམ་པ་ཀུན་འདྲ་བ་མ་ཡིན་ཡང་འདྲ་བར་འཇོག་སྟེ། བུ་ཕ་དང་འདྲ་ཞེས་པ་བཞིན་ནོ། ། རྒྱལ་བུ་དོན་གྲུབ་ཀྱི་བར་དོ་ནི་མཚན་དཔེས་སྤྲས་ཤིང་སྟོང་གསུམ་སྣང་བར་མཛད་པའོ། ། སྔོན་དུས་ཀྱི་སྲིད་པ་དེ་ནི་འཆི་བའི་སྔོན་རོལ་ཚུན་ཆད་ནས་སྐྱེ་བའི་སྲིད་པའི་སྐད་ཅིག་མ་གཅིག་ཕན་ཆད་དོ། ། བར་སྲིད་དེ་ཡང་རིགས་མཐུན་པ་ནང་དང་ལྷའི་མིག་དག་པ་མངོན་ཤེས་ཀྱིས་མཐོང་གི་ཤིན་ཏུ་དྭངས་པས་ལྷའི་མིག་སྐྱེས་ཐོབ་ཀྱིས་མི་མཐོང་ངོ༌། །
གཞན་ནི་གོང་མའི་བར་དོས་འོག་མ་ཀུན་ཀྱང་མཐོང་བར་སྨྲའོ། ། དེ་ནི་ལས་ལས་སྐྱེས་པའི་རྫུ་འཕྲུལ་ནམ་མཁའ་ལ་འགྲོ་བའི་ཤུགས་ཏེ་འགྱོགས་པ་དང་ལྡན་ཞིང༌། དབང་པོ་ལྔ་པོ་ཀུན་ཚང་ལ་རྡོ་སོགས་ལའང་ཐོགས་མེད་འགྲོ་བའི་ལུས་དྭངས་པ་དང་ལྡན་ནོ། ། སྐྱེ་གནས་སུ་ནི་ཐོགས་ཞེས་ཀྱང་གྲགས་སོ། ། འགྲོ་བ་གང་དུ་སྐྱེ་བའི་བར་སྲིད་གྲུབ་ནས་འགྲོ་བ་གཞན་དུ་མི་ཟློག་སྟེ། དེ་གཉིས་ལས་གཅིག་གིས་འཕེན་ཅིང་དེར་ལས་སྟོབས་ལྡན་གསར་པ་གསོག་མི་ནུས་སོ། ། མངོན་པ་གོང་མ་བ་ནི་གསོག་ནུས་པས་རྗེས་ཀྱི་སྦྱིན་སོགས་དགེ་བས་བཟློག་པར་འཆད་དོ། ། ཅི་འདོད་པའི་བར་སྲིད་ཀྱང་ཁམ་ཟས་ཟའམ་ཞེ་ན། བར་སྲིད་དེ་ནི་དབང་ཆེ་ཆུང་དག་དྲི་ཞིམ་མི་ཞིམ་ཟའོ། ། ཚེའི་ཚད་དུ་བཤད་པ་ཐུབ་པའི་ངེས་པ་མེད་དེ།
ཇི་སྲིད་སྐྱེ་བའི་ཚོགས་པ་མ་རྙེད་ཀྱི་བར་དུ་གནས་ལ་དེའི་ཚེའི་འཕེན་པ་སྔོན་དུས་དང་གཅིག་པས་དེར་ཚེ་རིང་ཐུང་གིས་སྔོན་དུས་ཚེ་རིང་ཐུང་དུ་འགྱུར་ཞེས་འདོད་དོ། ། གསུམ་པ་སྐྱེས་གནས་སུ་བགྲོད་ཚུལ་ནི། བར་སྲིད་དེ་བསམ་པ་གང་གིས་སྐྱེ་གནས་སུ་འཇིག་ཅེ་ན། མངལ་དང་སྒོ་ངའི་སྐྱེས་གནས་ཀྱི་བར་སྲིད་ཀྱིས་རྒྱང་རིང་པོ་ནས་ཕ་མ་ཉལ་པོ་བྱེད་པ་མཐོང་སྟེ། བློ་ཕྱིན་ཅི་ལོག་ཏུ་གྱུར་པས་ཕོར་སྐྱེ་ན་མ་ལ་ཆགས་ཤིང་ཕ་ལ་སྡང་བ་དང༌། མོར་སྐྱེ་ན་ཕ་ལ་ཆགས་ཤིང་མ་ལ་སྡང་བའི་སྒོ་ནས་རྩེ་དགའ་བྱ་བར་འདོད་པས་འགྲོ་བའི་ཡུལ་བུ་སྣོད་དུ་འགྲོའོ། ། དྲོད་གཤེར་སྐྱེས་ནི་དྲི་འདོད་པ་དང༌། རྫུས་སྐྱེས་ནི་གནས་མངོན་པར་འདོད་པས་འགྲོའོ། ། དབྱིབས་གང་གིས་འཇུག་ཅེ་ན། དམྱལ་བའི་བར་དོ་ནི་སྤྱིའི་ཚུགས་སུ་འཇུག་པ་ཡིན་ཏེ།
ཡང་དག་སྡོམ་དང་དཀའ་ཐུབ་ཅན། ། དྲང་སྲོང་རྣམས་ལ་སྐུར་འདེབས་པ། ། དེ་དག་སྤྱི་ཚུགས་དག་ཏུ་ནི། ། དམྱལ་བ་ཁོ་ནར་ལྟུང་བར་འགྱུར། ། ཞེས་སོ། ། ལྷ་ནི་གྱེན་དུ་འགྲོ་ལ། མི་ལ་སོགས་པའི་ནི་མི་ལ་སོགས་པ་བཞིན་ནོ། ། འོ་ན་མངལ་དུ་འཇུག་པའི་བར་སྲིད་ཀུན་གོང་གི་བསམ་པ་དེར་ངེས་སམ་ཞེ་ན། མདོ་ལས་བཞི་གསུངས་ཏེ། གཅིག་ནི་ཤེས་བཞིན་དུ་འཇུག་གི་གནས་པ་དང་འབྱུང་བ་ཤེས་བཞིན་མ་ཡིན་པའོ། །
གཞན་ནི་འཇུག་པར་མ་ཟད་གནས་པ་ཡང་ཤེས་ལ་འབྱུང་བ་མི་ཤེས་པ་དང་གཞན་ནི་འཇུག་གནས་སུ་མ་ཟད་འབྱུང་བའང་ཤེས་པ་དང་གཞན་ནི་འཇུག་གནས་འབྱུང་བ་ཐམས་ཅད་རྨོངས་པ་སྟེ། ཤེས་བཞིན་མ་ཡིན་པའོ། ། སྒོ་ང་ལས་སྐྱེས་པ་ནི་རྟག་ཏུ་འཇུག་གནས་འབྱུང་བ་ཐམས་ཅད་རྨོངས་པའོ། ། འདི་ནི་ཚོགས་སྤྱོད་མི་འདོད་པའི་ཁ་ཆེ་པའི་ལུགས་སོ། ། ཡང་མངལ་དུ་འཇུག་པ་དང་པོ་གསུམ་པོ་རྣམས་ནི་རིམ་པ་ལྟར་འཁོར་ལོ་སྒྱུར་བ་དང་རང་འབྱུང་རང་རྒྱལ་དང༌། རྫོགས་པའི་སངས་རྒྱས་གཉིས་དག་སྟེ་དེ་ཡང་ལས་བསོད་ནམས་རྒྱ་ཆེན་བྱེད་པ་དང༌། ཡེ་ཤེས་ཐོས་པ་མང་བ་སོགས་དང༌། བསོད་ནམས་དང་ཡེ་ཤེས་གཉིས་ཀ་རྒྱ་ཆེ་བའི་ཕྱིར་ན་གོ་རིམ་བཞིན་ནོ། ། གཉིས་པ་སྐྱེ་ཚུལ་རྟེན་འབྲེལ་གྱི་མཚན་ཉིད་དང་རང་བཞིན་ལ་གསུམ་སྟེ། ཕུང་པོ་ཉིང་མཚམས་སྦྱོར་ཚུལ།
ཕུང་པོའི་རྒྱུན་ཐོག་མ་མེད་པ། རྟེན་འབྲེལ་གྱི་རང་བཞིན་གཏན་ལ་དབབ་པའོ། ། དང་པོ་ནི། གལ་ཏེ་སེམས་ཅན་འཇིག་རྟེན་གཞན་དུ་འཕོ་ན་བདག་གྲུབ་བམ་ཞེ་ན། ཕུང་པོ་འདོར་ཞིང་ཉིང་མཚམས་སྦྱོར་བའི་བདག་ཉིད་ཀྱི་ཕུང་པོ་ཙམ་ཉིད་ལ་བདག་ཏུ་འདོགས་ན་དགག་པ་མེད་དོ། ། འོ་ན་ཕུང་པོ་ཉིད་འཇིག་རྟེན་གཞན་དུ་འཕོ་བར་འགྱུར་རོ། ། ཞེ་ན། ཕུང་པོ་སྐད་ཅིག་མ་ལ་ནི་འཕོ་བའི་མཐུ་མེད་ཀྱི། ཉོན་མོངས་དང་ལས་ཀྱིས་བསྒོས་པའི་ཕུང་པོ་ཙམ་གྱི་སྲིད་པ་བར་མའི་རྒྱུན་གྱིས་མའི་མངལ་དུ་འགྲོ་སྟེ། དཔེར་ན་མར་མེ་སྐད་ཅིག་མ་ཡིན་པ་ཡང་རྒྱུན་གྱིས་ཡུལ་གཞན་དུ་འགྲོ་བ་བཞིན་ནོ། །
གཉིས་པ་ནི། སེམས་ཅན་གྱི་ཚེའི་འཕེན་བྱེད་ཀྱི་ལས་ཐ་དད་ཀྱིས་ཇི་ལྟར་འཕངས་པ་བཞིན་ནུར་ནུར་པོ་སོགས་ཀྱི་རིམ་གྱིས་ཕུང་པོའི་རྒྱུན་འཕེལ་བའི་དབང་པོ་སྨིན་ནས་ཡང་ལས་བསགས་ཤིང་ཉོན་མོངས་སྤྱོད་པ་དེ་དག་རྣམས་འཇིག་རྟེན་ཕ་རོལ་ཏུ་སྲིད་པ་བར་མའི་རྒྱུན་གྱིས་འགྲོ་ཞེས་པའི་ཚུལ་གྱིས་སྲིད་པའི་འཁོར་ལོ་ཐོག་མ་མེད་དེ། གལ་ཏེ་ཡོད་ན་ཐོག་མ་དེ་རྒྱུ་མེད་དུ་འགྱུར་རོ། ། ལམ་བསྒོམས་པའི་རྒྱུ་ལས་ཉོན་མོངས་ཟད་ནས་ཐ་མར་གྲོལ་བ་ནི་ཡོད་དེ། དབུ་མ་བཞི་བརྒྱ་པ་ལས། ཇི་ལྟར་ས་བོན་མཐའ་མཐོང་ཞིང༌། ། དེ་ལ་ཐོག་མ་ཡོད་མིན་ལྟར། ། དེ་བཞིན་རྒྱུ་ནི་མ་ཚང་ཕྱིར། ། སྐྱེ་བ་འབྱུང་བར་མི་འགྱུར་རོ། ། ཞེས་སོ། །
དེས་ན་ཡང་དག་པའི་ལམ་སྒོམ་པ་ལ་འབད་པར་བྱའོ། ། གསུམ་པ་རྟེན་འབྲེལ་གྱི་རང་བཞིན་གཏན་ལ་དབབ་པ་ལ་བཞི་སྟེ། གནས་སྐབས་པའི་རྟེན་འབྲེལ། ཡན་ལག་སོ་སོའི་ངོ་བོ། ཀུན་ནས་ཉོན་མོངས་པ་གསུམ་དཔེ་ཡིས་བསྟན་པ། དེ་རྣམས་སྲིད་པ་བཞིར་བསྟན་པའོ། ། དང་པོ་ལ་གཉིས་ཏེ། དབྱེ་བ་མདོར་བསྟན། ཡན་ལག་རྒྱས་པར་བཤད་པའོ། ། དང་པོ་ནི།
ཕུང་པོའི་རྒྱུན་སྐྱེ་བའི་གནས་སྐབས་གསུམ་པོ་དེ་ནི། རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ཏེ། སྔོན་དང་ཕྱི་མཐའ་དང་བར་རྣམས་ཏེ་ཆ་གསུམ་མོ། ། གཉིས་པ་ལ་གསུམ་སྟེ། ཚེ་གསུམ་ལ་རྫོགས་པའི་ཚུལ། ཉོན་མོངས་པ་གསུམ་དུ་བསྡུ་བ། གཞན་གྱི་དྭོགས་པ་བསལ་བའོ། ། དང་པོ་ནི། ཡན་ལག་བཅུ་གཉིས་ཆ་གསུམ་དུ་ཇི་ལྟར་བཞག་ཅེ་ན། སྔོན་གྱི་མཐར་མ་རིག་པ་དང་འདུ་བྱེད་གཉིས་དང༌།
ཕྱི་མཐར་སྐྱེ་བ་དང༌། རྒ་ཤི་གཉིས་དང༌། བར་དུ་ལྷག་མ་བརྒྱད་དེ། དེ་ཡང་འདོད་པའི་གང་ཟག་རྫུས་སྐྱེས་མ་ཡིན་པ་ཚེ་ཡོངས་སུ་རྫོགས་པ་དང་ལྡན་པ་ལ་ཡིན་གྱི། དུས་མིན་དུ་འཆི་བ་དང་ཁམས་གོང་མ་བ་ལ་ནི་མ་ཡིན་ནོ། ། དེ་ལ་མ་རིག་པ་ནི་སྔོན་ཚེ་སྔ་མའི་ཉོན་མོངས་པའི་གནས་སྐབས་ཀྱི་ཕུང་པོ་ལྔ་སྟེ། འོན་ཀྱང་མ་རིག་པ་ཉིད་སྨོས་པ་ནི་དེའི་དབང་གིས་ཉོན་མོངས་པ་རྣམས་སྐྱེ་བའི་ཕྱིར་གཙོ་ཆེ་བ་སྟེ། དཔེར་ན་རྒྱལ་པོ་གཤེགས་པ་ལ་དེའི་ཞབས་འབྲིང་པའང་འོང་བར་གྲུབ་པ་བཞིན་ནོ། ། འདུ་བྱེད་དག་ནི་སྔོན་ཚེ་སྔ་མའི་བསོད་ནམས་སོགས་ལས་ཀྱི་གནས་སྐབས་སོ། ། རྣམ་ཤེས་ནི་ཚེ་བར་པར་མངལ་དུ་ཉིང་མཚམས་སྦྱོར་བའི་སྐད་ཅིག་གི་ཕུང་པོ་ལྔའོ། །
མིང་དང་གཟུགས་ནི་མཚམས་སྦྱར་བ་དེ་ཕན་ཆད་ནས་སྐྱེ་མཆེད་དྲུག་དོད་པ་ཚུན་ཆད་དོ། ། སྐྱེ་མཆེད་དྲུག་དེ་ནི་རང་ཉིད་དོད་ནས་ཡུལ་དབང་རྣམ་ཤེས་གསུམ་འདུས་པ་ཚུན་ཆད་དོ། ། རེག་པ་ནི་གསུམ་འདུས་ནས་བདེ་སྡུག་དང་སོགས་པས་བཏང་སྙོམས་ཀྱི་རྒྱུ་ཤེས་བཞིན་ཡོངས་སུ་སྤྱོད་ནུས་པ་ཚུན་ཆད་ཀྱི་གནས་སྐབས་སོ། ། ཚོར་བ་ནི་རང་ཉིད་ཀྱིས་རྒྱུ་འདི་དང་འདིའོ་ཞེས་སྤྱོད་ནུས་པ་ནས་འཁྲིག་པ་མི་སྤྱོད་ཀྱི་བར་རོ། ། སྲེད་པ་ནི་གཟུགས་སོགས་འདོད་ཡོན་གྱི་ལོངས་སྤྱོད་དང་འཁྲིག་པ་ལ་ཆགས་པ་ཅན་གྱི་གནས་སྐབས་ཏེ། དེ་དག་གི་ཡུལ་ཚོལ་བ་ལ་མ་ཞུགས་པའི་བར་རོ། ། ཉེ་བར་ལེན་པ་ནི་ཡུལ་གྱི་ལོངས་སྤྱོད་རྣམས་ཐོབ་པར་བྱ་བའི་ཕྱིར་ཐམས་ཅད་དུ་ཡོངས་སུ་རྒྱུག་པའི་གནས་སྐབས་སོ། ། རྒྱུག་པ་དེ་ཉིད་ཡང་སྲིད་པ་སྐྱེ་བ་ཕྱི་མའི་འབྲས་བུ་འབྱུང་བར་འགྱུར་བའི་ལས་བྱེད་པའི་གནས་སྐབས་དེ་ནི་སྲིད་པའི་ཡན་ལག་ཡིན་ནོ། ། ལས་དེས་ཀྱང་ཚེ་ཕྱི་མར་ཉིང་མཚམས་སྦྱོར་བ་སྟེ། ཚེ་འདིར་རྣམ་ཤེས་ཀྱི་ཡན་ལག་ཏུ་བཞག་པ་སྟེ་ཚེ་གཞན་དུ་སྐྱེ་བ་ཡིན་ནོ། །
དེ་ཕན་ཆད་ཚེ་འདིར་མིང་གཟུགས་ནས་ཚོར་བར་བཞག་པའི་བར་བཞི་ནི་ཚེ་གཞན་དུ་རྒ་ཤི་ཡིན་ཏེ། གདུལ་བྱ་སྐྱོ་བའི་ཆེད་དུ་དེ་བཞི་རྒ་ཤིའི་སྒྲས་གསུངས་སོ། ། སྤྱིར་རྟེན་འབྲེལ་ལ། སྐད་ཅིག་མ། རྒྱུན་ཆགས་པ། འབྲེལ་པ་ཅན། གནས་སྐབས་པ་སྟེ་བཞི་ལས་སྔར་བཤད་པ་འདི་ནི་ཚེ་གསུམ་གྱི་ཕུང་པོ་ལྔའི་གནས་སྐབས་བཅུ་གཉིས་ཡིན་པས་གནས་སྐབས་པར་འདོད་དེ། དེ་ཉིད་རྒྱུན་ཆགས་པ་ཡང་ཡིན་ལ་གཞན་གཉིས་ནི་སྲོག་ཆགས་གསོད་པའི་སྐད་ཅིག་མ་ལྟ་བུ་སྐད་ཅིག་རེ་ལ་ཡན་ལག་བཅུ་གཉིས་བརྩི་བའོ། ། ལོ་ཞེས་པ་མ་རངས་པ་སྟེ། མདོ་ལས་མ་རིག་པ་ཅི་ཞེ་ན།
གང་སྔོན་གྱི་མཐའ་མི་ཤེས་པའོ། ། ཞེས་སོགས་དང་འགལ་བས། ཕུང་པོ་ལྔ་པར་མི་སྲིད་པར་མདོ་སྡེ་པ་འདོད་དོ། ། ཡན་ལག་རེ་རེ་ལ་ཕུང་པོ་ལྔ་ཆར་ཡོད་ན་མ་རིག་པ་སོགས་ཁོ་ནར་ཅིའི་ཕྱིར་བསྒྲགས་ཤེ་ན། མ་རིག་པ་སོགས་གཙོ་བོ་ཡིན་པའི་ཕྱིར་ན་ཡན་ལག་དེ་དང་དེ་མ་རིག་པ་སོགས་སུ་བསྒྲགས་སོ། ། ཡང་ཆོས་མངོན་པར་འདུས་བྱས་ཐམས་ཅད་རྟེན་འབྲེལ་དུ་བཤད་ལ། མདོ་ལས་ནི་སེམས་ཅན་དུ་སྟོན་པ་ཁོ་ན་གསུངས་པ་ཅི་ཞེ་ན། མངོན་པར་བཤད་པ་ནི་མཚན་ཉིད་པ་ཡིན་ལ། མདོ་ལས་ནི། བདག་སྔོན་འབྱུང་ངམ་དང་ཕྱི་མའི་མཐར་འབྱུང་ངམ་དང༌།
བར་དུ་འདི་ཅི་ཡིན་སྙམ་པ་རྣམས་ལ་རྨོངས་པ་རྣམ་པར་བཟློག་པའི་ཕྱིར་སེམས་ཅན་དུ་སྟོན་པ་ཁོ་ན་ཆ་གསུམ་དུ་བསྟན་ཏོ། ། གཉིས་པ་ཉོན་མོངས་པ་གསུམ་དུ་བསྡུ་བ་ནི། ཡན་ལག་བཅུ་གཉིས་པོ་གསུམ་དུ་འདུས་ཏེ། དེ་ལ་ཉོན་མོངས་པ་ནི་གསུམ་སྟེ། མ་རིག་པ་དང་སྲེད་ལེན་ནོ། ། ལས་ནི་གཉིས་ཏེ། འདུ་བྱེད་དང་སྲིད་པའོ། ། གཞི་བདུན་ཏེ་རྣམ་ཤེས་སོགས་ལྷག་མ་བདུན་ནོ། ། ལས་ཉོན་གྱི་རྟེན་ཡིན་པས་གཞི་ཞེས་བྱའོ། ། བདུན་པོ་དེ་གཞི་ཡིན་པ་དེ་བཞིན་དུ་འབྲས་བུ་ཡིན་ལ།
གཞན་ལྔ་ནི་རྒྱུའོ། ། ཅིའི་ཕྱིར་བར་གྱི་རྒྱུ་འབྲས་རྒྱས་པར་ཕྱེ་ལ། སྔོན་དང་ཕྱི་མཐའི་ཡན་ལག་བསྡུས་ཤེ་ན། སྔ་ཕྱི་གཉིས་ཀྱི་རྒྱུ་དང་འབྲས་བུ་མདོར་བསྡུས་པ་ནི་བར་མར་སྔ་མའི་འབྲས་བུ་རྣམ་ཤེས་སོགས་ལྔ་དང༌། ཕྱི་མའི་རྒྱུ་སྲེད་ལེན་གཉིས་སུ་ཕྱེ་བའི་སྒོ་ནས་རྗེས་སུ་དཔག་པ་ལས་སྔ་ཕྱི་གཉིས་ཀྱི་རྒྱུ་འབྲས་ཀྱི་དབྱེ་བ་ལེགས་པར་རྟོགས་ནུས་པས་རྒྱས་པར་མ་ཕྱེའོ། ། གསུམ་པ་གཞན་གྱི་དྭོགས་པ་བསལ་བ་ནི། མ་རིག་པ་ལ་རྒྱུ་མེད་ན། འཁོར་བ་རྒྱུ་མེད་དུ་ཐལ་པ་དང༌། རྒ་ཤི་ལ་འབྲས་བུ་མེད་ན་འཁོར་བ་ཕྱི་མཐའ་ཅན་དུ་འགྱུར་ལ། རིམ་པ་ལྟར་དེ་གཉིས་ཀྱི་རྒྱུ་དང་འབྲས་བུ་ཡོད་ན་ཡན་ལག་བཅུ་གཉིས་སུ་གྲངས་མ་ངེས་པར་འགྱུར་རོ། །
ཞེ་ན། ཡན་ལག་བཅུ་གཉིས་པོ་ཕན་ཚུན་རྒྱུ་འབྲས་སུ་འགྱུར་བས་ཡན་ལག་དོན་གཞན་བཙལ་མི་དགོས་ཞེས་སྟོན་པ་ནི། ཉོན་མོངས་པ་ལས་ཉོན་མོངས་པ་སྐྱེ་སྟེ། སྲིད་པ་ལས་ལེན་པའོ། ། ཉོན་མོངས་པ་ལས་བྱ་བ་ལས་ཀྱི་རྟེན་འབྲེལ་སྐྱེ་སྟེ། ལེན་པ་ལས་སྲིད་པ་དང་མ་རིག་པ་ལས་འདུ་བྱེད་སྐྱེ་བའི་ཕྱིར། ལས་དེ་ལས་གཞི་སྐྱེ་སྟེ། འདུ་བྱེད་ལས་རྣམ་ཤེས་དང༌། སྲིད་པ་ལས་སྐྱེ་བ་འབྱུང་བའི་ཕྱིར། གཞི་དེ་ལས་གཞི་སྐྱེ་སྟེ།
རྣམ་ཤེས་ལས་མིང་གཟུགས་དང༌། སྐྱེ་བ་ལས་རྒ་ཤི་སྐྱེ་བའི་ཕྱིར། གཞི་ལས་ཉོན་མོངས་སྐྱེ་སྟེ་ཚོར་བ་ལས་སྲེད་པ་སྐྱེ་བའི་ཕྱིར། འདི་ནི་སྲིད་པའི་ཡན་ལག་རྟེན་འབྲེལ་ལུགས་འབྱུང་དུ་སྐྱེ་བའི་ལུགས་སོ། ། དེ་ལྟར་ན་ཉོན་མོངས་པ་ལས་ལས་དང༌། ལས་ལས་གཞིའི་རྟེན་འབྲེལ་དང༌། དེ་ལས་སླར་ཡང་ཉོན་མོངས་པའི་རྟེན་འབྲེལ་འབྱུང་བས། མ་རིག་པ་ལ་རྒྱུ་དང་རྒ་ཤི་ལ་འབྲས་བུ་ཡོད་ཀྱང་ཕན་ཚུན་གཅིག་གིས་གཅིག་གི་རྒྱུ་བྱེད་པས་ཡན་ལག་དོན་གཞན་བཙལ་མི་དགོས་སོ། ། མདོར་རྟེན་ཅིང་འབྲེལ་བར་འབྱུང་བ་དང༌། བྱུང་བ་ཞེས་གསུངས་ན་འདི་གཉིས་ཀྱི་ཁྱད་པར་ཅི་ཞེ་ན།
བསྟན་བཅོས་ལས་ནི། འདུས་བྱས་ཐམས་ཅད་དེ་གཉིས་ཀ་ཡིན་པར་གསུངས་སོ། ། མདོའི་དགོངས་པ་འདིར་ནི་རྟེན་ཅིང་འབྲེལ་བར་འབྱུང་བ་ནི། རྒྱུའི་ཡན་ལག་ཡིན་ལ་བྱུང་བ་ནི་འབྲས་བུའི་ཡན་ལག་ཡིན་པར་འདོད་དོ། ། གཉིས་པ་ཡན་ལག་སོ་སོའི་ངོ་བོ་ལ་གཉིས་ཏེ། སྤྱིའི་དོན་དང༌། ཚིག་གི་དོན་ནོ། ། དང་པོ་ལ་གསུམ་སྟེ། ངོ་བོ་དབྱེ་བ་དང་བཅས་པ། གྲངས་ངེས་ཚུལ།
གོ་རིམ་རྣམ་པར་བཞག་པའོ། ། ཐོགས་མེད་སྐུ་མཆེད་ལྟར་ན་མ་རིག་པ་ནི་ཡང་སྲིད་ཀྱི་རྒྱུའི་ལས་ཀུན་ནས་སློང་ནུས་རིག་པ་ཡེ་ཤེས་ཀྱི་མི་མཐུན་ཕྱོགས་ཏེ། དབྱེ་ན་ལས་འབྲས་ལ་རྨོངས་པ་དང༌། དེ་ཁོ་ན་ཉིད་ལ་རྨོངས་པ་གཉིས་སོ། ། འདུ་བྱེད་ནི་ལས་འགྲུབ་བྱེད་ཀྱི་སེམས་པ་དང་དེས་སྐྱེད་པའི་ཡང་སྲིད་འཕེན་བྱེད་བསམ་པའི་ལས་སོ། ། རྣམ་ཤེས་ནི་འདུ་བྱེད་ཀྱིས་བཞག་པའི་ཡང་སྲིད་སྐྱེད་པའི་ལས་ཀྱི་ས་བོན་ཅན་ཏེ། ཉན་ཐོས་སྡེ་གཉིས་ལྟར་ན་ཡིད་ཤེས་སོ། ། སེམས་ཙམ་པས་ཀུན་གཞིར་བཞེད་ཅིང་དེ་ཡང་ས་བོན་བཞག་ཙམ་རྒྱུ་དུས་ཀྱི་རྣམ་ཤེས་དང་ལས་དེ་ནུས་པ་བརྟས་ཏེ་སྐྱེ་གནས་སུ་ཁྲིད་དུས་ཀྱི་འབྲས་དུས་ཀྱི་རྣམ་ཤེས་གཉིས་སོ། ། མིང་གཟུགས་ནི་རྣམ་ཤེས་དེ་མངལ་དུ་ཞུགས་པས་གྲུབ་པའི་ཕུང་པོ་ལྔའོ། ། སྐྱེ་མཆེད་དྲུག་ནི་མིང་གཟུགས་དེ་འཕེལ་བས་མིག་སོགས་དྲུག་ཚང་བའོ། །
རེག་པ་ནི་ཡུལ་དབང་རྣམ་ཤེས་གསུམ་འདུས་ནས་དབང་པོའི་འགྱུར་བ་དང་འདྲ་བའི་ཡུལ་སྤྱོད་པ་སྟེ། རེག་པའི་ཚོགས་དྲུག་གོ ། ཚོར་བ་ནི་ཡུལ་དང་རྣམ་སྨིན་ལ་ལོངས་སྤྱོད་པའི་མྱོང་བ་སྟེ་བདེ་སྡུག་སོགས་གསུམ་མམ། ཡིད་བདེ་སོགས་ལྔའོ། ། སྲེད་པ་ནི་ཚོར་བ་ལ་བླང་དོར་དུ་འདོད་ཆགས་པ་སྟེ། ཁམས་གསུམ་གྱི་སྲེད་པ་གསུམ་མམ་འདོད་སྲེད་འཇིག་སྲེད་སྲིད་སྲེད་གསུམ་མོ། ། ལེན་པ་ནི་ལྟ་བ་སོགས་བཞི་ལ་འདུན་ཅིང་ཆགས་པ་སྟེ་ཟག་བཅས་མ་འོངས་པ་ལ་འདུན་པ་དང་ད་ལྟ་བ་ལ་ཆགས་པ་གཉིས་སམ། འདོད་པ་ཉེ་བར་ལེན་པ་སོགས་བཞིའོ། ། སྲེད་ལེན་གྱི་ཁྱད་པར་ནི་སྲིད་པའི་རིང་རྒྱུ་དང་ཉེ་རྒྱུའམ། ཚོར་བ་སོགས་གསུམ་ལ་སྤྱི་རིལ་དུ་ཆགས་པ་དང་བྱེ་བྲག་ཏུ་འདོད་པ་སོགས་བཞི་ལ་འདུན་ཅིང་ཆགས་པའོ། །
སྲིད་པ་ནི་ལས་ཀྱི་ནུས་པ་མཐུ་ཅན་དུ་སྐྱེ་བ་བསྐྱེད་པར་ངེས་པ་སྟེ། འཆི་བའི་ཚེ་ལེན་པས་ལས་ཀྱི་ས་བོན་བརྟས་པར་བྱས་པས་འགྲོ་བ་བྱེ་བྲག་ཅན་དུ་ངེས་པར་བྱེད་ལ། མཚམས་མེད་ཀྱི་ལས་ནི་བྱས་མ་ཐག་ཏུ་ངེས་པར་བྱེད་ཀྱང་འཕྲལ་དུ་དམྱལ་བ་སོགས་སུ་མི་སྐྱེ་བ་ནི་སྔོན་གྱི་རྣམ་སྨིན་གྱི་ལྷག་མ་ལུས་པའོ། ། མདོར་སྲིད་པ་དང་བདུན་གསུངས་པའི་ལས་ཀྱི་སྲིད་པ་སྟེ། དབྱེ་ན། ཁམས་གསུམ་གྱི་ལས་སྲིད་གསུམ་མོ། ། སྐྱེ་བ་ནི་མིང་གཟུགས་སོགས་སྔར་མ་བྱུང་བ་ལས་བྱུང་བའོ། ། རྒ་ཤི་ནི་ཕུང་པོའི་རྒྱུན་གཞན་དུ་འགྱུར་བ་དང་ཆད་པའོ། ། གཉིས་པ་ནི། མངལ་སྐྱེས་ཀྱི་སྲིད་པ་གཅིག་གི་མགོ་རྩོམ་པ་ནས།
མཇུག་རྫོགས་ཀྱི་བར་ལ་རིང་བའི་རྒྱུ་འབྲས་ཆ་གཉིས། ཉེ་བའི་རྒྱུ་འབྲས་ཆ་གཉིས་ཀྱི་དབང་དུ་བྱས་ནས་བཅུ་གཉིས་སུ་ངེས་ཏེ། སྔ་མ་ལ་མ་རིག་པ་དང་འདུ་བྱེད་གཉིས་རྒྱུ་ཡིན། རྣམ་པར་ཤེས་པ་ནས་ཚོར་བའི་བར་ལྔ་ནི་འབྲས་བུའོ། ། འདི་གཉིས་ནི་རིང་བའི་རྒྱུ་འབྲས་ཡིན་ཏེ། རྒྱུ་འབྲས་གཉིས་ཀྱི་བར་དུ་སྐྱེ་བར་དུ་མས་ཆོད་པ་སྲིད་པའི་ཕྱིར། རྒྱུ་འབྲས་ཕྱི་མ་ལ་སྲེད་ལེན་སྲིད་པ་གསུམ་རྒྱུ་ཡིན་ལ་སྐྱེ་བ་དང༌། རྒ་ཤི་གཉིས་འབྲས་བུའོ། ། འདི་གཉིས་ཉེ་བའི་རྒྱུ་འབྲས་ཡིན་ཏེ། སྐྱེ་བ་གཞན་གྱིས་བར་མ་ཆོད་པར་འབྱུང་བའི་ཕྱིར།
འབྱུང་བའི་རིམ་པ་ནི་ཐོག་མར་མ་རིག་པ་དང་འདུ་བྱེད་གཉིས་ཀྱིས་རྣམ་ཤེས་ནས། ཚོར་བའི་བར་འཕངས་པ་ཉིད་སྲེད་ལེན་གཉིས་ཀྱིས་གསོས་བཏབ་ནས་ལས་ནུས་པ་ཅན་གྱི་སྲིད་པར་གྱུར་ནས་སྐྱེ་བ་དང༌། རྒ་ཤ་གཉིས་སྐྱེ་བ་གཞན་གྱིས་མ་ཆོད་པར་འགྲུབ་པར་བྱེད་པ་ནི་རྒྱུ་འབྲས་སྔ་ཕྱི་གཉིས་ཀྱི་ཁྱད་པར་རོ། ། འོ་ན་རྣམ་ཤེས་སོགས་ལྔའི་སྔ་རོལ་དུ་སྲེད་པ་སོགས་འབྱུང་རིགས་པར་ཐལ། རྣམ་ཤེས་སོགས་ལྔ་པོ་འགྲུབ་བྱེད་ཀྱི་རྒྱུ་ཡིན་པའི་ཕྱིར། ཞེ་ན། རྒྱུ་འབྲས་སྔ་མ་ལ་ཡང་སྲེད་ལེན་སྲིད་པ་གསུམ་དོན་ཐོབ་ཏུ་ཡོད་ཀྱང་དངོས་སུ་མ་སྨོས་ཏེ། རིང་བའི་རྒྱུ་འབྲས་སྟོན་པའི་སྐབས་ཡིན་པའི་ཕྱིར། རྒྱུ་འབྲས་ཕྱི་མ་ལ་ཡང་འཕེན་བྱེད་ཀྱི་རྒྱུ་དོན་གྱིས་ཡོད་ཀྱང་དངོས་སུ་མ་སྨོས་ཏེ། ཉེ་བའི་རྒྱུ་འབྲས་སྟོན་པའི་སྐབས་ཡིན་པའི་ཕྱིར།
སྔ་མའི་འགྲུབ་བྱེད་ཀྱི་རྒྱུ་ཕྱི་མ་ལ་དང༌། ཕྱི་མའི་འཕེན་བྱེད་ཀྱི་རྒྱུ་སྔ་མ་ལ་དཔགས་ཏེ་ཤེས་པས་མི་རྟོག་པ་ཡང་མ་ཡིན་ནོ། ། གཞུང་འདི་ལྟར་ན་རྒྱུ་འབྲས་ཆ་གཉིས་ཀྱི་ཁྱད་པར་ནི་སྔ་མ་རྒྱུ་བསྡུས་འབྲས་བུ་ཕྱེ་བ་དང༌། ཕྱི་མ་རྒྱུ་ཕྱེ་འབྲས་བུ་བསྡུ་བའི་དབང་དུ་བྱས་སོ། ། སྔ་མའི་སྐབས་སུ་འབྲས་བུ་རང་མིང་ནས་སྨོས་ལ་ཕྱི་མའི་སྐབས་སུ་རང་མིང་མ་སྨོས་པར། རྒ་ཤི་ཞེས་ཉེས་དམིགས་ཀྱི་ཆ་ནས་སྨོས་སོ། ། སྡུག་ཀུན་གཉིས་སུ་བསྡུ་ན་སྔ་ཕྱི་གཉིས་ཀའི་རྒྱུའི་ཆ་ཀུན་འབྱུང་བདེན་པ་ཡིན་ལ། འབྲས་བུའི་ཆ་སྡུག་བསྔལ་གྱི་བདེན་པ་ཡིན་ནོ། ། གཉིས་པ་གཞུང་གི་དོན་ལ་གཉིས་ཏེ། ཡན་ལག་བཞི་དངོས་སུ་བཤད།
ལྷག་མ་གཞན་ལས་ཤེས་པར་བསྟན་པའོ། ། དང་པོ་ལ་བཞི་སྟེ། མ་རིག་པ་བཤད། མིང་བཤད། རེག་པ་བཤད། ཚོར་བ་བཤད་པའོ། ། དང་པོ་ལ་གཉིས་ཏེ། ངོ་བོ་ངོས་བཟུང་བ། ལོག་རྟོག་བསལ་བའོ། ། དང་པོ་ནི།
སྔར་ཡན་ལག་རེ་རེའང་ཕུང་པོ་ལྔ་ལྔར་བཤད་པ་ནི། བྱེ་བྲག་སྨྲ་བའི་ལུགས་ཡིན་ལ། འདིར་འཆད་པ་ནི་མདོ་སྡེ་པའི་ལུགས་སོ། ། དེ་ལ་མ་རིག་པ་ནི་རིག་པ་གཏན་མེད་མ་ཡིན་གྱི། རིག་པ་ཡེ་ཤེས་ཀྱི་མི་མཐུན་པའི་ཕྱོགས་གཞན་ཡུལ་ལ་ཤིན་ཏུ་མི་གསལ་བའི་རྣམ་པར་འཇུག་པའོ། ། དཔེར་ན་མཛའ་བའི་མི་མཐུན་ཕྱོགས་ལ་མི་མཛའ་བ་དང༌། བདེན་པའི་མི་མཐུན་ཕྱོགས་ལ་རྫུན་པ་ཞེས་སོགས་བཞིན་ནོ། ། རིག་པ་མ་ཡིན་པ་ཙམ་དང་རིག་པ་མེད་ཙམ་ནི་མ་ཡིན་ཏེ། མདོ་ལས་ཀུན་སྦྱོར་དང་ཆུ་བོ་དང་སྦྱོར་བ་དང་ཟག་པ་སོགས་སུ་གསུངས་པའི་ཕྱིར་རོ། ། གཉིས་པ་ནི།
གལ་ཏེ་དམན་པ་ལ་དགག་པའི་སྒྲ་སྦྱར་ནས་ཤེས་རབ་ངན་པ་ནི་མ་རིག་པའོ་ཞེ་ན་མ་ཡིན་ཏེ། མ་རིག་པ་དང་ལྟ་བའི་ཀུན་སྦྱོར་ཐ་དད་དུ་གསུངས་པའི་ཕྱིར་དང༌། ལྟ་བའང་མ་རིག་པ་དེ་དང་མཚུངས་ལྡན་དུ་བཤད་པའི་ཕྱིར་དང༌། ཤེས་རབ་ཀྱི་རྫས་གཉིས་མཚུངས་ལྡན་དུ་མི་སྲིད་པའི་ཕྱིར་རོ། ། ཡང་ཤེས་རབ་ངན་པ་མ་རིག་པར་བསྟན་པ་ནི་མ་ཡིན་ཏེ། ཤེས་རབ་ནི་མ་རིག་པས་ཉོན་མོངས་པར་བྱ་བའི་ཕྱིར་ཡུལ་དུ་བསྟན་པའི་ཕྱིར་ཏེ། མདོ་ལས་མ་རིག་པས་ཉེ་བར་ཉོན་མོངས་པ་ཅན་དུ་གྱུར་པའི་ཤེས་རབ་ནི་རྣམ་པར་མི་དག་གོ ། ཞེས་གསུངས་པས་སོ། ། མ་རིག་པའི་ངོས་འཛིན་འདི་ནི་ཚད་མ་དང་མི་མཐུན་པར་སྣང་ངོ༌། ། གཉིས་པ་ནི།
མིང་ནི་གཟུགས་ཅན་མ་ཡིན་པའི་ཕུང་པོ་ཚོར་བ་ནས་རྣམ་ཤེས་ཀྱི་བར་བཞི་སྟེ། མིང་ལྟར་དོན་ལ་གཞོལ་བས་སོ། ། གསུམ་པ་རེག་པ་ནི། མ་རིག་ནས་ཡིད་ཀྱིས་འདུས་ཏེ་རེག་པའི་བར་དྲུག་སྟེ། དེ་ཡང་ཡུལ་དབང་རྣམ་ཤེས་གསུམ་འདུས་ཏེ་འབྱུང་བ་ཡིན་ནོ། ། དེ་དྲུག་ལས་དང་པོ་ལྔ་ནི་ཐོག་བཅས་ཀྱི་དབང་པོ་ལ་བརྟེན་པས་ཐོགས་པའི་རེག་པའོ། ། དྲུག་པ་ནི་ཚིག་བླ་དྭགས་ཏེ། མིང་ལ་དམིགས་པས་ཚིག་བླ་དྭགས་པའོ། ། ཡང་རེག་པ་ལ་གསུམ་སྟེ། རིག་པའི་དང༌།
མ་རིག་པའི་དང༌། དེ་གཉིས་ལས་གཞན་པའི་རེག་པའོ། ། དེ་གསུམ་ནི་རིམ་པ་བཞིན་དྲི་མེད་ཀྱི་དང་ཉོན་མོངས་ཅན་གྱི་དང༌། ལྷག་མ་སྟེ་དགེ་བ་ཟག་བཅས་དང་མ་བསྒྲིབས་ལུང་མ་བསྟན་གྱི་རེག་པའོ། ། མ་རིག་པའི་རེག་པའང་ཕྱོགས་གཅིག་སྨོས་ན་གནོད་སེམས་དང༌། རྗེས་སུ་ཆགས་པ་དག་དང་ལྡན་པའི་རེག་པ་གཉིས་སོ། ། ཡང་ཐམས་ཅད་བསྡུས་ན་བདེ་བ་མྱོང་འགྱུར་གྱི་རེག་པ་སོགས་གསུམ་སྟེ། དེ་རྣམས་རེག་པ་བཅུ་དྲུག་གོ ། བཞི་པ་ལ་གཉིས་ཏེ། སྤྱིར་དབྱེ་བ་དང༌།
སེམས་ཚོར་བྱེ་བྲག་ཏུ་བཤད་པའོ། ། དང་པོ་ནི། རེག་པ་དེ་ལས་བྱུང་བའི་ཚོར་བ་དྲུག་སྟེ། མིག་གི་འདུས་ཏེ་རེག་པ་ལས་བྱུང་བའི་ཚོར་བ་སོགས་སོ། ། དེ་དྲུག་ལས་དང་པོ་ལྔ་ནི་ལུས་ཀྱི་ཚོར་བའོ། ། སེམས་ཀྱི་ཚོར་བ་ནི་གཞན་ཡིད་ཀྱིས་འདུས་ཏེ་རེག་པ་ལས་བྱུང་བའོ། ། གཉིས་པ་ལ་གསུམ་སྟེ། བསྟན་བཤད་བསྡུ་བའོ། ། དང་པོ་ནི། སེམས་ཚོར་ཏེ་ཡུལ་དྲུག་ལ་རྟོག་བཅས་མི་བརྟེན་པའི་ཚུལ་གྱིས་ཉེ་བར་རྒྱུ་བ་ལས་ཡིད་བདེ་དང་ཡིད་མི་བདེ་དང་བཏང་སྙོམས་རྣམས་ལ་དྲུག་དྲུག་སྟེ།
རྣམ་པ་དག་ནི་ཡང་བཅོ་བརྒྱད་དོ། ། གཉིས་པ་ནི། འདོད་ཁམས་ན་བཅོ་བརྒྱད་པོ་ཐམས་ཅད་ཡོད་ལ་དེ་ཡང་རང་སའི་ཡུལ་དྲུག་ལ་དམིགས་པ་ཅན་ནོ། ། དེ་རྣམས་ཀྱི་སྤྱོད་ཡུལ་གཟུགས་ཁམས་ཅན་གྱི་དྲི་རོ་ལ་རྒྱུ་བ་དྲུག་མིན་པ་བཅུ་གཉིས་སོ། ། འདོད་པའི་ཚོར་བ་གསུམ་གོང་མ་གཟུགས་མེད་པ་ལ་དམིགས་ན་ཆོས་ལ་རྒྱུ་བ་གསུམ་མོ། ། བསམ་གཏན་འོག་མ་གཉིས་འདོད་པའི་ཡུལ་དྲུག་ལ་འགྲོ་ཞིང༌། དམིགས་ན་ཡིད་མི་བདེའི་རྒྱུ་བ་དྲུག་མ་ཡིན་པ་བཅུ་གཉིས་སོ། ། རང་གཟུགས་ཁམས་ལ་དམིགས་ན་དྲི་རོ་ལ་རྒྱུ་བ་བཞི་མིན་པ་བརྒྱད་དང༌། གཟུགས་མེད་པ་ལ་དམིགས་ན་ཚོར་བ་གཉིས་ཀྱི་ཆོས་ལ་རྒྱུ་བ་གཉིས་སོ། ། བསམ་གཏན་གོང་མ་གཉིས་ཡན་ཆད་ན་བཏང་སྙོམས་ཀྱི་རྒྱུ་བ་ལས་མེད་པས་དེ་ཉིད་དྲུག་སྟེ།
དེ་དྲུག་གི་དམིགས་པ་ནི་འདོད་པའོ། ། རང་ས་གཟུགས་ཁམས་ལ་རྒྱུ་བ་ནི་ཡུལ་བཞི་ལ་དམིགས་པའོ། ། གོང་མ་གཟུགས་མེད་ལ་རྒྱུ་བ་ནི་ཆོས་གཅིག་པུ་ལ་དམིགས་པའོ། ། གཟུགས་མེད་ནམ་མཁའི་ཉེར་བསྡོགས་ན་བཞི་སྟེ། གཟུགས་ཀྱི་ཡུལ་བཞི་ལ་འགྲོ་ཞིང་དམིགས་པའོ། ། གོང་མ་གཟུགས་མེད་པར་འགྲོ་ཞིང་དམིགས་པ་ནི་ཆོས་ལ་རྒྱུ་བ་གཅིག་པུའོ། ། གཟུགས་མེད་དངོས་གཞི་ན་ཆོས་ལ་རྒྱུ་བའི་བཏང་སྙོམས་གཅིག་པུ་སྟེ། དེ་ཡང་རང་སའི་ཡུལ་ཅན་ནོ། ། དོན་བསྡུ་བ་ནི། ཡིད་ཚོར་བཅོ་བརྒྱད་པོ་ཐམས་ཅད་ཟག་བཅས་སོ། །
རྒྱུ་ཚུལ་ནི་བྱེ་བྲག་ཏུ་སྨྲ་བ་ལྟར་རོ། ། སློབ་དཔོན་ནི་ཆགས་པ་དང་བྲལ་བའི་འོག་ས་སོགས་གང་ལ་དམིགས་པ་དེའི་ཉེ་བར་རྒྱུ་བ་མི་འདོད་ཀྱི་ཉོན་མོངས་པས་ཡིད་ཡུལ་ལ་རྒྱུ་བར་བྱེད་པ་ཉིད་ཡིན་པ་མདོའི་དོན་དུ་འཆད་དོ། ། གཉིས་པ་ལྷག་མ་གཞན་ལས་ཤེས་པར་བསྟན་པ་ནི། རྣམ་ཤེས་ཀྱི་རྟེན་འབྲེལ་དང༌། སྐྱེ་མཆེད་དྲུག་དང༌། གཟུགས་ནི་བཤད་ཟིན་ཅིང་ཡན་ལག་གཞན་དུ་འདུ་བྱེད་སྲིད་པ་གཉིས་ལས་བསྟན་པར་དང༌། སྲེད་ལེན་གཉིས་ཕྲ་རྒྱས་བསྟན་པར་འཆད་པར་འགྱུར་རོ། ། གསུམ་པ་ཀུན་ནས་ཉོན་མོངས་པ་གསུམ་དཔེ་ཡིས་བསྟན་པ་ནི། འདིར་ནི་ཉོན་མོངས་པའི་ཡན་ལག་གསུམ་ནི་ས་བོན་ལས་སྡོང་བུ་སོགས་སྐྱེ་བ་བཞིན་ཏེ། དེ་ལས་ཉོན་མོངས་པ་དང་ལས་དང་གཞི་སྐྱེ་བས་སོ། །
ཀླུ་གནས་པའི་མཚོ་མི་སྐམ་པ་བཞིན་ཏེ། དེ་ཡོད་པས་སྐྱེ་བའི་རྒྱ་མཚོ་མི་སྐམ་པས་སོ། ། ནགས་ཚལ་རྩ་བ་ནས་མ་ཕྱུང་ན་བཅད་ཀྱང་སླར་སྐྱེ་བ་བཞིན་ཏེ། དེའི་རྩ་བ་མ་ཕྱུང་ན་ཡང་འཁོར་བར་སྐྱེ་བས་སོ། ། ལྗོན་ཤིང་གིས་དུས་སུ་མེ་ཏོག་དང་འབྲས་བུ་བསྐྱེད་པ་བཞིན་ཏེ། དེས་ཡང་ནས་ཡང་དུ་ལས་ཉོན་སོགས་བསྐྱེད་པས་སོ། ། ཤུན་པ་དང་བཅས་པའི་འབྲས་སླར་སྐྱེ་ཡི་འབྲས་རྐྱང་པ་མི་སྐྱེ་བ་བཞིན་དུ་དེའི་ཐོབ་པ་དང་བཅས་པའི་ལས་ཀྱིས་ཡང་སྲིད་སྐྱེད་ཀྱི་ལས་རྐྱང་པས་མི་བསྐྱེད་དོ། ། ལས་ཀྱི་ཡན་ལག་གཉིས་ནི། ཤུན་པ་དང་བཅས་པའི་འབྲས་དང་འདྲ་སྟེ་ཉོན་མོངས་པའི་ཤུན་པ་དང་བཅས་པས་སོ། ། དེ་བཞིན་དུ་སྨན་ལན་གཅིག་ཁོ་ནས་ནུས་པ་འབྱིན་པ་བཞིན་ཏེ།
ལན་གཅིག་ཁོ་ན་རྣམ་སྨིན་འབྱིན་པས་སོ། ། མེ་ཏོག་འབྲས་བུའི་ཉེ་རྒྱུ་ཡིན་པ་བཞིན་ཏེ། དེ་རྣམ་སྨིན་གྱི་ཉེ་རྒྱུ་ཡིན་པས་སོ། ། གཞི་བདུན་ནི་བཟའ་བཏུང་གཡོས་སུ་གྲུབ་པ་བཞིན་ཏེ། ལོངས་སྤྱད་བྱ་ཁོ་ན་ཡིན་གྱི་ཡང་བསྐྱེད་བྱ་མིན་པས་སོ། ། བཞི་པ་དེ་རྣམས་སྲིད་པ་བཞིར་བསྟན་པ་ནི། དེ་ལྟར་བྱུང་བའི་རྟེན་འབྲེལ་ཡང་སྔར་བཤད་པའི་སྲིད་པ་བཞི་ལས་མི་འདའ་སྟེ། སྲིད་པ་བཞི་པོ་དེ་དག་ལས་སྐྱེ་བའི་སྲིད་པ་ནི་གཅིག་ཏུ་ཉོན་མོངས་ཅན་ཏེ། དེ་ཡང་རང་སའི་ཉོན་མོངས་ཀུན་གྱི་ཉོན་མོངས་སོ། ། ཕྲག་དོག་སོགས་ཆིག་རྐྱང་ཐུབ་པ་ནི་མ་ཡིན་ཏེ།
མ་རིག་པ་མིན་པ་དང་མི་ལྡན་པས་སོ། ། བར་སྲིད་དང་སྔོན་དུས་ཀྱི་སྲིད་པ་དང་འཆི་སྲིད་དེ་སྲིད་པ་གཞན་གསུམ་ནི་ཉོན་མོངས་ཅན་དང་དགེ་བ་དང་མ་བསྒྲིབས་པ་སྟེ། རྣམ་པ་གསུམ་ཀ་སྲིད་ལ་བར་སྲིད་དུའང་སྐྱེ་བའི་ཚེ། ཉོན་མོངས་ཅན་ཉིད་དོ། ། གཟུགས་མེད་ན་བར་སྲིད་མིན་པ་གསུམ་སྟེ། བར་སྲིད་མེད་པའི་སྒྲུབ་བྱེད་སྔར་བཤད་པ་ཉིད་དོ། ། གསུམ་པ་སྐྱེས་པ་གནས་པའི་རྐྱེན་ལ་གསུམ་སྟེ། མདོར་བསྟན། རྒྱས་པར་བཤད། ཟས་བཞིར་ངེས་པས་མཇུག་བསྡུ་བའོ། །
དང་པོ་ནི། སེམས་ཅན་རྣམས་གནས་པའི་རྐྱེན་ཅི་ཞེ་ན། འགྲོ་བ་ཐམས་ཅད་ཟས་ཀྱིས་གནས་པར་མདོ་ལས་གསུངས་སོ། ། གཉིས་པ་ལ་གསུམ་སྟེ། ཁམ་ཟས་བཤད་པ་དང༌། ཟས་ལྷག་པ་བཤད་པ། ཞར་ལ་བར་སྲིད་ཀྱི་རྣམ་གྲངས་སོ། ། དང་པོ་ནི། ཟས་བཞི་ལས་ཁམ་གྱི་ཟས་ནི་འདོད་པ་ཉིད་ན་ཡོད་དེ། གོང་མ་གཉིས་ནི་དེ་ལ་ཆགས་པ་དང་བྲལ་བས་སོ། །
དེའི་ངོ་བོ་དྲི་རོ་རེག་བྱའི་སྐྱེ་མཆེད་གསུམ་གྱི་བདག་ཉིད་དེ། སྣ་ལྕེ་ལུས་གསུམ་གྱིས་ཁམ་དུ་བཅད་ནས་མིད་པས་སོ། ། གཟུགས་སྒྲ་གཉིས་ཀྱི་སྐྱེ་མཆེད་ནི་ཟས་མ་ཡིན་ཏེ། ཟས་ནི་དབང་པོ་ལ་ཕན་པ་ཡིན་པ་ལ་རང་གི་ཡུལ་ཅན་དབང་པོ་ལ་མི་ཕན་པས་སོ། ། འོ་ན་ཟས་ཡིད་འོང་མཐོང་བའི་ཚེ་ཕན་པ་ཅི་ཞེ་ན། དེའི་ཚེ་ཡང་རེག་པ་ཟས་ཡིན་གྱི་གཟུགས་ཟས་མ་ཡིན་ཏེ། ཡིན་ན་གྲོལ་བས་ཟས་མཐོང་བའི་ཚེའང་ཕན་པར་རིགས་པ་ལས་གྲོལ་བ་ཕྱིར་མི་འོང་དང་དགྲ་བཅོམ་པས་ཟས་ཡིད་དུ་འོང་བ་མཐོང་ཡང་དེ་དག་གི་དབང་པོ་ལ་མི་ཕན་པས་སོ། ། གཉིས་པ་ནི། གསུམ་འདུས་ནས་ཡུལ་ཡིད་དུ་འོང་བ་གཅོད་པའི་རེག་པ་དང་མ་འོངས་པ་གཅོད་པའི་རེག་པ་དང་མ་འོངས་པའི་འདོད་བྱ་ལ་དམིགས་པའི་སེམས་པ་དང༌། རྣམ་ཤེས་གསུམ་ཟག་བཅས་ཁོ་ན་ཟས་ཡིན་ལ་འདི་དག་ནི་ཁམས་གསུམ་ཆར་དག་ན་ཡོད་དོ། །
དེ་གསུམ་ཟག་མེད་ཀྱི་ཆ་ནི་ཟས་མ་ཡིན་ཏེ། ཟས་ཀྱི་དོན་སྲིད་པ་གསོ་བྱེད་དང༌། མདོ་ལས་སེམས་ཅན་འབྱུང་བ་གནས་བྱེད་དང༌། སྲིད་པ་གསོ་བ་ལ་ཕན་བྱེད་དུ་ཞུགས་པ་ལ་བཤད་ན། ཟག་མེད་ནི་དེ་ལྟར་མ་ཡིན་པས་སོ། ། གསུམ་པ་ཞར་ལ་བར་སྲིད་ཀྱི་རྣམ་གྲངས་ནི། ཁུ་ཁྲག་སོགས་ལ་མི་ལྟོས་པར་ཡིད་ཙམ་ལས་སྐྱེས་པའི་དོན་གྱིས་ན་ཡིད་ལས་བྱུང་བ། སྐྱེ་སྲིད་འཚོལ་བར་བྱེད་པའི་དོན་གྱིས་ན་སྲིད་ཚོལ། ཟས་སུ་དྲི་ཟ་བའི་དོན་གྱིས་ན་དྲི་ཟ། སྐྱེ་སྲིད་དང་འཆི་སྲིད་གཉིས་ཀྱི་བར་ན་གནས་པའི་དོན་གྱིས་ན་སྲིད་པ་བར་མ།
སྐྱེ་སྲིད་འགྲུབ་པར་བྱེད་པའི་དོན་གྱིས་ན་འགྲུབ་པ་སྟེ། འདི་དག་ནི་བར་སྲིད་ཀྱི་མིང་གི་རྣམ་གྲངས་སོ། ། གསུམ་པ་ཟས་བཞིར་ངེས་པས་མཇུག་བསྡུ་བ་ནི། ཟག་བཅས་ཐམས་ཅད་སྲིད་པ་གསོ་བྱེད་ཡིན་པས་ཟས་བཞིར་གྲངས་ངེས་པ་མི་འཐད་ཅེ་ན། གཙོ་བོ་བཤད་པ་སྟེ། ཚེ་འདི་ལ་གནས་དབང་པོ་དང་བཅས་པའི་ལུས་རྒྱས་པ་དང༌། བརྟེན་པ་སེམས་དང་སེམས་བྱུང་རྒྱས་པའི་དོན་ལ་རིམ་བཞིན་ཁམ་དང་རེག་པའི་ཟས་གཉིས་གཙོ་ཆེ་ཞིང༌། ཡང་སྲིད་པ་གཞན་འཕེན་པ་དང༌། ལས་ཀྱིས་འཕངས་པ་ལས་ཀྱིས་བསྒོས་པའི་རྣམ་ཤེས་ཀྱི་ས་བོན་ལས་འགྲུབ་པའི་དོན་དུ་རིམ་བཞིན་སེམས་པ་དང་རྣམ་ཤེས་ཀྱི་ཟས་གཉིས་གཙོ་ཆེ་བས་གོ་རིམ་བཞིན་ནོ། ། ཟས་སྔ་མ་གཉིས་ནི་སྐྱེས་ཟིན་གསོ་བ་ཡིན་ལ།
ཕྱི་མ་གཉིས་ནི་ཕུང་པོ་གསར་དུ་སྐྱེད་བྱེད་དང་གནས་བྱེད་གཉིས་ཀའོ། ། སེམས་པའི་ཟས་ལུས་གནས་བྱེད་ཡིན་པའི་དཔེ་ནི། ལོ་ཉེས་པའི་ཚེ་ཕ་ཡིས་ཐལ་བའི་རྐྱལ་པ་ལ་བུ་གཉིས་ཕྱེའི་འདུ་ཤེས་སྐྱེ་བར་བྱས་པས་དེ་སྲིད་དུ་བུ་གཉིས་འཚོ་བ་དང༌། རྒྱ་མཚོར་གྲུ་ཞིག་པའི་མི་ལྦུ་བའི་ཕུང་པོ་ལ་ཐང་དུ་འདུ་ཤེས་པས་དེ་སྲིད་དུ་འཚོ་བ་ལྟ་བུའོ། ། རྣམ་ཤེས་ཀྱི་ཟས་ཀྱིས་ལུས་མི་འདྲུལ་བར་གནས་པར་བྱེད་དེ། མངོན་པ་གོང་མ་བས་ཀུན་གཞི་ལ་བཞེད་དོ། ། བསྡུ་བ་ལས། ཁ་ཟས་ལོངས་སྤྱོད་པའི་ཚེ་གནོད་ལ་འཇུ་བའི་ཚེ་ཕན་པ་དང༌། གནོད་པ་ཡང་ཡོད་པས་འཇུ་བའི་ཚེ་ཁོ་ན་ཟས་ཡིན་པར་བཤད་ལ། བྱེ་བྲག་ཏུ་སྨྲ་བས་འཇུ་བའི་ཚེ་གནོད་ལ།
ཟས་དང་པོ་ཟ་བའི་ཚེ་ཕན་འདོགས་པས་ཟས་ཡིན་ཏེ། ཟས་ནི་ལོངས་སྤྱོད་པ་དང་འཇུ་བ་གཉིས་ཀྱི་དུས་སུ་བྱ་བ་བྱེད་པས་སོ། ། འགྲོ་བ་དང་སྐྱེ་གནས་ཀུན་ན་ཟས་ཐམས་ཅད་ཡོད་དེ། དམྱལ་བ་ནའང་ཐོ་ལུམ་དང་ཟངས་ཞུན་དག་བཀྲེས་སྐོམ་འཇོམས་ནུས་པས་ཟས་ཀྱི་མཚན་ཉིད་ཐོབ་པའི་ཕྱིར་ཟས་སུ་འདོད་དོ། ། ཉི་ཚེ་བའི་དམྱལ་བ་ལ་ཁམ་ཟས་མི་དང་འདྲ་བར་ཡོད་པར་བཤད་དོ། ། བྱེ་བྲག་ཏུ་སྨྲ་བས། སའི་དངོས་གཞིར་ཡང་དམྱལ་བ་རྣམས་རླུང་རྒྱུ་བའི་ཁམ་ཟས་ཕྲ་བས་གནས་པར་བཤད་དོ། ། བཞི་པ་གནས་པ་འཆི་འཕོ་བ་ལ་གསུམ་སྟེ། འཆི་སེམས་ངོས་བཟུང༌། རྣམ་ཤེས་གང་དུ་འགག་པ།
གནད་གཅོད་པའི་རྒྱུའོ། ། དང་པོ་ལ་འཆི་སེམས་སྤྱིར་བསྟན་པ་ནི། དགེ་རྩ་འཆད་པ་དང་མ་ཆད་པ་མཚམས་སྦྱོར་བ་དང༌། ཁམས་དང་ས་ལས་འདོད་ཆགས་དང་བྲལ་བ་དང༌། དེ་ལས་ཉམས་པ་དང༌། འཆི་འཕོ་བ་དང༌། སྐྱེ་བ་སྟེ། གནས་སྐབས་དྲུག་གི་སེམས་རྣམས་ནི་ཡིད་ཀྱི་ཤེས་པ་ཁོ་ནར་འདོད་དོ། ། ལྟ་བ་དང༌། ཐེ་ཚོམ་དང༌།
མཉམ་བཞག་དང༌། ཚུལ་མིན་ཡིད་བྱེད་སོགས་ནི་ཡིད་ཀྱི་རྣམ་ཤེས་ཉིད་ལ་ཡོད་པས་སོ། འདི་ནི་སའི་དངོས་གཞིར་ཀུན་གཞི་མ་བཞག་པའི་དབང་དུ་བྱས་ལ། ཀུན་གཞི་བཞག་ན། དེ་ཉིད་ཀྱིས་སྐྱེ་འཆིའི་སེམས་བྱེད་པར་བཤད་དོ། ། འཆི་སེམས་བྱེ་བྲག་ཏུ་བཤད་པ་ལ་གསུམ་སྟེ། ཚོར་བའི་ཁྱད་པར། སེམས་ཀྱི་ཁྱད་པར། ལྷག་མེད་དུ་འཇུག་ཚུལ་ལོ། ། དང་པོ་ནི།
འཆི་བ་དང་སྐྱེ་བའི་གནས་སྐབས་ཀྱི་ཚོར་བ་ནི་བཏང་སྙོམས་ལ་འདོད་དེ། འདི་ནི་མི་གསལ་བས་རུང་ལ། བདེ་སྡུག་གི་ཚོར་བ་ནི་གསལ་བས་མི་རུང་ངོ༌། ། གཉིས་པ་ནི། མཉམ་བཞག་རྩེ་གཅིག་པའི་ཡེ་ཤེས་དང༌། སེམས་མེད་གསུམ་ལ་གནས་པའི་ངང་ལས་འཆི་འཕོ་བ་དང་སྐྱེ་བ་དེ་དག་མེད་དེ། མཉམ་བཞག་གི་སེམས་ནི་ཤིན་ཏུ་གསལ་བ་ཡིན་ལ། སེམས་མེད་ལ་སེམས་ཡོད་པར་འགལ་བས་སོ། ། གསུམ་པ་ནི། དགྲ་བཅོམ་ལྷག་མེད་དུ་མྱ་ངན་ལས་འདའ་བ་ནི་ལུང་བསྟན་མིན་པའི་བྱེ་བྲག་གཉིས་ཏེ།
རྣམ་སྨིན་སྐྱེས་དང་སྤྱོད་ལམ་པའི་ཚོར་བ་བཏང་སྙོམས་སོ། ། དེ་གཉིས་ནི་མི་གསལ་ཞིང་ཉམས་ཆུང་བས། སེམས་འགག་པ་དང་ཆོས་མཐུན་པས་སོ། ། གཉིས་པ་ནི། འཆི་བ་ན་ལུས་ཀྱི་ཕྱོགས་གང་དུ་རྣམ་ཤེས་འགག་ཅེ་ན། ཅིག་ཅར་འཆི་ན་ལུས་དབང་འགག་པ་དང༌། ཡིད་འཕོ་བ་ལྷན་ཅིག་ཏུ་འབྱུང་ལ། རིམ་གྱིས་འཆི་ན་འོག་ངན་སོང་དུ་འགྲོ་བ་དང༌། མིར་འགྲོ་བ་དང༌། ལྷར་འགྲོ་བ་རྣམས།
རིམ་བཞིན་དུ་རྐང་པ་དང་ལྟེ་བ་དང་སྙིང་གར་ལུས་དབང་འགག་པས་ཡིད་འཆི་འཕོའོ། ། སླར་མི་སྐྱེ་བ་དགྲ་བཅོམ་པའི་ཡིད་ཀྱང་སྙིང་གར་འགག་ཅིང་གཞན་ནི་སྤྱི་བོར་རོ་ཞེས་ཟེར་རོ། ། རྣམ་ཤེས་ཡུལ་ལ་མི་གནས་པས། ཇི་ལྟར་གནས་དེ་རྣམས་ལ་འཆི་འཕོ་ཞེ་ན། གནས་དེ་རྣམས་སུ་ལུས་དབང་འགག་པས་ཡིད་ཀྱི་རྟེན་མེད་ལ། ཁམས་འོག་མ་གཉིས་སུ་ཡིད་འཇུག་པ་བརྟེན་ལུས་ལ་རག་ལས་པའི་ཕྱིར་རོ། ། གསུམ་པ་ནི་ལུས་ཀྱི་ཕྱོགས་གང་ཉམས་ནས་འཆི་བ་ནི་གནད་ཡིན་ལ། དེ་གཅོད་པ་ནི་ཆུ་དང་སོགས་པས་མེ་དང་རླུང་གི་ཁམས་འཁྲུགས་པས་མཚོན་བརྡར་བས་བཏབ་པ་ལྟ་བུ་ཉམས་སུ་མྱོང་བའོ། ། སའི་ཁམས་ནི་གནད་གཅོད་བྱེད་དུ་མ་བཤད་དེ། ལུས་ཀྱི་ནད་བསྐྱེད་པའི་རྒྱུ་ནི་རླུང་མཁྲིས་བད་ཀན་གསུམ་དུ་ངེས་པས་སོ། །
སའི་དངོས་གཞི་ལས། དགེ་བ་བྱེད་པ་དང༌། སྒྲ་མི་སྙན་པ་ལ་ཚབས་ཆུང་ཞིང་ལྷ་དང་དམྱལ་བ་ལའང་གནད་གཅོད་པ་མེད་པར་བཤད་ལ། བར་དོ་ལ་ཡང་མེད་པར་མངོན་ནོ། ། འོན་ཀྱང་འདོད་ལྷ་ལ་འཆི་ལྟས་ཀྱི་སྡུག་བསྔལ་འབྱུང་སྟེ། ལུས་ཀྱི་ཁ་དོག་མི་སྡུག་འགྱུར་བ་དང༌། ། སྟན་ལ་མི་དགའ་མེ་ཏོག་ཕྲེང་རྙིང་དང༌། ། གོས་ལ་དྲི་མ་ཆགས་ཤིང་ལུས་ལས་ནི། ། སྔོན་ཆད་མེད་པའི་རྔུལ་འབྱུང་ཞེས་བགྱི་བ། ། མཐོ་རིས་འཆི་འཕོ་སྦྲོན་བྱེད་འཆི་ལྟས་ལྔ། །
ཞེས་དང༌། གོས་དང་རྒྱན་ལས་སྒྲ་མི་སྙན་པ་འབྱུང་བ་དང༌། འོད་ཆུང་བ་དང༌། ཁྲུས་ཀྱི་ཆུ་ཐིགས་ལུས་ལ་ཆགས་པ་དང༌། གཡོ་བའི་བདག་ཉིད་ཅན་གྱི་བློ་ཡང་ཡུལ་གཅིག་ལ་གནས་པ་དང༌། མིག་འབྱེད་འཛུམ་སྟེ། དེ་ལྔ་བཟློག་ཅིང་སྔ་མ་ལྔ་མི་བཟློག་པར་བཤད་དོ། ། ལྔ་པ་སེམས་ཅན་གྱི་ཚོགས་གསུམ་དུ་བསྡུ་བ་ནི། མདོ་ལས་སེམས་ཅན་རྣམས་ཚོགས་གསུམ་དུ་གསུངས་པ་ལ་སྡུག་པའི་ཆོས་ལས་རིང་དུ་སོང་བའི་འཕགས་པ་དང༌། མཚམས་མེད་པའི་ལས་བྱེད་པ་རྣམས་རིམ་པ་བཞིན་ཡང་དག་པ་མྱ་ངན་ལས་འདས་པ་དང༌།
ལོག་པ་ངན་སོང་ཉིད་དུ་ངེས་པའི་ཚོགས་དག་སྟེ། ལྷག་མ་ནི་མ་ངེས་པའི་ཚོགས་སོ། ། གཉིས་པ་སྣོད་ཀྱིས་འཇིག་རྟེན་ལ་གསུམ་སྟེ། རྟེན་སྣོད་ཀྱི་གནས་ཚུལ་དང༌། ཞར་ལ་སེམས་ཅན་གྱི་ཚད། དེ་དག་འཇལ་བྱེད་ཀྱི་ཚད་དོ། ། དང་པོ་ལ་བཞི་སྟེ། སྣོད་ཀྱི་གནས་ཚུལ་སྤྱིར་བསྟན་པ། གནས་བྱེ་བྲག་ཏུ་བཤད་པ། སྟོང་གསུམ་གྱི་འཇིག་རྟེན་ངོས་བཟུང་བ།
དེ་དག་འབྱུང་འཇིག་མཉམ་པར་བསྟན་པའོ། ། དང་པོ་ལ་གཉིས་ཏེ།

རྟེན་གྱི་དཀྱིལ་འཁོར་གསུམ་བཤད་པ། བརྟེན་པ་རི་མཚོ་བཤད་པའོ། ། དང་པོ་ནི། དེ་ལ་ཞེས་པ་ཚིག་ཕྲད་དམ། འཇིག་རྟེན་གཉིས་ཡོད་པ་དེ་ལ་སེམས་ཅན་གྱི་སྣོད་དུ་གྱུར་ཅིང་འཇིག་པས་ན་འཇིག་རྟེན་ཏེ། དེ་ཉིད་འདི་ལྟར་གནས་པར་འདོད་དོ། ། འོག་རླུང་གི་དཀྱིལ་འཁོར་ནི་ལས་ཀྱི་དབང་གིས་ནམ་མཁའ་ལས་གྲུབ་ཅིང༌། དེའི་རྔམས་སུ་དཔག་ཚད་ས་ཡ་གཅིག་དང་དྲུག་འབུམ་སྟེ། རྒྱར་གྲངས་མེད་པ་ཚན་པོ་ཆེའི་རྡོ་རྗེས་ཀྱང་གཞིག་མི་ནུས་པས་སྲ་བའོ། ། དེའི་སྟེང་ན་ཆུའི་དཀྱིལ་འཁོར་ཏེ། དེའི་རྔམས་སུ་དཔག་ཚད་འབུམ་ཕྲག་བཅུ་གཅིག་དང་སྟོང་ཕྲག་ཉི་ཤུ་སྟེ།
ས་སྡེར་འོག་གཞི་དང༌། གློ་ན་གནས་པའི་རླུང་གིས་ཆུ་དེ་རྣམས་ཐུར་དང་ཐད་ཀར་མི་འཛག་པར་གསུངས་སོ། ། ཆུ་དེ་རླུང་གིས་བསྲུབས་པས་ཕྱིས་ནི་ཆུའི་རྔམས་སུ་དཔག་ཚད་འབུམ་ཕྲག་བརྒྱད་དོ། ། ལྷག་མ་སུམ་འབུམ་སུམ་ཁྲི་དག་ནི། དེའི་སྟེང་དུ་འོ་མའི་སྤྲིས་མ་ལྟར། གསེར་གྱི་དཀྱིལ་འཁོར་དུ་གྱུར་ཏེ་ཆུ་དང་གསེར་གྱི་དཀྱིལ་འཁོར་གྱི་ཐད་ཀར་དཔག་ཚད་འབུམ་ཕྲག་བཅུ་གཉིས་དང༌། སྟོང་ཕྲག་གསུམ་དང༌། བརྒྱ་ཕྲག་ཕྱེད་དང་ལྔ་རྣམས་ཁོ་ནར་མཉམ་མོ། ། དེ་གཉིས་ཀྱི་ཁོར་ཡུག་ཏུ་ནི་ཐད་ཀའི་དཔག་ཚད་སུམ་འགྱུར་ཏེ། དེ་གཉིས་གླིང་བཞི་པ་གཅིག་གིས་རྟེན་དུ་དུམ་བུར་ཆགས་པར་བཞེད་ལ།
མངོན་པ་གོང་མ་བ་ནི་དཀྱིལ་འཁོར་གསུམ་ཀ་རྒྱ་མཉམ་པར་བཞེད་དོ། ། ཡུམ་དུ། མཁའ་ལ་རླུང་བརྟེན་དེ་ལ་ཆུ་ཡི་ཕུང་པོ་བརྟེན། ། དེ་ལས་ས་ཆེན་འདི་བརྟེན་ཞེས་བཀའ་སྩལ་པ་ལྟར་རོ། ། གཉིས་པ་ལ་གཉིས་ཏེ། རི་དགུ་བཤད། མཚོ་བརྒྱད་བཤད་པའོ། ། དང་པོ་གསེར་གྱི་དཀྱིལ་འཁོར་དེ་ལ་དབུས་སུ་ལྷུན་པོ། དེ་ལ་གཉའ་ཤིང་འཛིན་དང༌། གཤོལ་མདའ་འཛིན་དང༌།
སེང་ལྡེང་ཅན་དང༌། དེ་བཞིན་དུ། ལྟ་ན་སྡུག་རི་དང༌། རྟ་རྣ་དང༌། རྣམ་འདུད་དང༌། མུ་ཁྱུད་འཛིན་རི་རྣམས་ཀྱིས་བསྐོར་ཏེ། དེ་ནས་དེའི་ཕྱི་ན་གླིང་བཞི་རྣམས་ཡིན་ནོ། ། དེ་རྣམས་ཀྱི་ཕྱི་རོལ་ན་འཁོར་ལོ་ལྟ་བུའི་ཁོར་ཡུག་སྟེ། གཉའ་ཤིང་འཛིན་སོགས་བདུན་ནི་གསེར་ཡིན་ཞིང༌། དབྱིབས་གྲུ་བཞི་ནར་མའོ། །
ཁོར་ཡུག་དེ་ལྕགས་ཏེ་དབྱིབས་ཟླུམ་པོའོ། ། ལྷུན་པོ་ནི། ཤར་དངུལ་དང༌། ལྷོ་བཻཌཱུརྻ་དང༌། ནུབ་ཤེལ་དང༌། བྱང་གསེར་ལས་གྲུབ་པས་རིན་ཆེན་བཞིའི་རང་བཞིན་ཏེ། དེའི་དབང་གིས་དེའི་ངོས་ཀྱི་ནམ་མཁའ་དེའི་ཁ་དོག་ཏུ་སྣང་བའོ། ། རི་དེ་དགུ་ཆུའི་ནང་དུ་གསེར་གྱི་ས་གཞི་ལ་ཐུག་པར་དཔག་ཚད་བརྒྱད་ཁྲི་ནུབ་པར་མཉམ་མོ། ། ཆུའི་སྟེང་དུ་ཡང་ལྷུན་པོ་ནི་དཔག་ཚད་བརྒྱད་ཁྲི་འཕགས་སོ། ། དྲན་པ་ཉེར་བཞག་ཏུ།
ལྷུན་པོ་ཆུའི་ནང་དང་སྟེང་གཉིས་གར་བརྒྱད་ཁྲི་བཞི་སྟོང་ཡོད་པར་གསུངས་སོ། ། གཉའ་ཤིང་འཛིན་སོགས་རི་ཕྱི་མ་བརྒྱད་པོ་ཆུའི་སྟེང་དུ་རྔམས་སྔ་མ་སྔ་མ་ལས་ཕྱི་མ་ཕྱི་མ་ཕྱེད་ཕྱེད་དབྲི་བ་སྟེ། བཞི་ཁྲི་ནས་སུམ་བརྒྱ་ཕྱེད་དང་བཅུ་གསུམ་གྱི་བར་རོ། ། རི་དགུ་པོ་དེ་རྣམས་རྔམས་སུ་འཕང་སྟེ་ཞེང་དང་མཉམ་མོ། ། གཉིས་པ་ནི་མུ་ཁྱུད་འཛིན་ལ་ཐུག་པ་དེ་དག་གི་བར་གྱི་མཚོ་བདུན་ནི་རོལ་མཚོ་ཡིན་ལ། མཚོ་དང་པོ་ནི་ཞེང་དུ་སྟོང་ཕྲག་བརྒྱད་བཅུའོ། ། དེ་ནི་ནང་གི་རྒྱ་མཚོ་ཡིན་ལ། དེའི་ངོས་ཏེ་འགྲམ་ལ་སུམ་འགྱུར་ཡིན་པས་ཉིས་འབུམ་བཞི་ཁྲིའོ། ། རོལ་མཚོ་གཞན་དྲུག་ནི་ཞེང་དུ་སྔ་མ་ལས་ཕྱི་མ་ཕྱེད་ཕྱེད་དབྲི་བ་སྟེ། བདུན་པའི་ཞེང་དུ་སྟོང་གཉིས་བརྒྱ་ལྔ་བཅུའོ། །
དེ་རྣམས། བསིལ་དང་ཞིམ་དང་འཇམ་དང་ཡང༌། ། དང་བ་དང་ནི་དྲི་མ་མེད། ། འཐུང་ན་མགྲིན་དང་ལྟོ་བ་ལ། ། མི་གནོད་ཡན་ལག་བརྒྱད་དང་ལྡན། ། ཤཱི་ཏ་ཞེས་པ་རྨོས་བྱས་པའི་རོལ་དང་འདྲ་བས་ན་རོལ་མཚོའོ། ། གང་དག་རྩེ་ཞིང་རོལ་པས་རོལ་མཚོ་ཞེས་སོགས་ནི་ལེགས་སྦྱར་དང་མི་མཐུན་ནོ། ། དེ་ལ་ཀླུ་དགའ་བོ་ཉེར་དགའ་བོ། རྟས་བཏང་བཟུང༌། གཟི་ཅན།
ཡུལ་འཁོར་སྲུང༌། ནག་པོ་ཆེན་པོ། ཨེ་ལའི་འདབ་རྣམས་གནས་ཏེ། བརྒྱ་བྱིན་གྱི་དཔུང་ངོ༌། ། ལྷག་མ་མུ་ཁྱུད་འཛིན་དང་ཁོར་ཡུག་གི་བར་གྱི་རྒྱ་མཚོ་ནི་ཕྱིའི་རྒྱ་མཚོ་ཆེན་པོ་ཡིན་ཏེ། བ་ཚྭའི་ཆུས་གང་ལ་སྲོག་ཆགས་དང་རིན་པོ་ཆེའི་རིགས་དུ་མ་ཅན་ནོ། ། དེའི་ཁ་ཞེང་དུ་དཔག་ཚད་འབུམ་ཕྲག་གསུམ་དང་སྟོང་ཕྲག་ཉི་ཤུ་གཉིས་སོ། ། འོ་ན་རྒྱ་མཚོར་ཆུ་བོ་དང་ཆར་འབབ་པས་ཆུ་བྲེས་ལས་མི་འདའ་ཅི་ཞེ་ན། ཕལ་པོ་ཆེ་ལས། ཀླུས་ཆར་ཕབ་པས་རྒྱ་མཚོ་སྲིད་དེ་ལས་འདའ་བར་འགྱུར་བ་ལས།
ཆུ་དང་གསེར་གྱི་ས་གཞིའི་མཚམས་ཀྱི་རིན་པོ་ཆེ་ཉི་མའི་སྙིང་པོས་ཆུ་རྣམས་འོ་མ་དང་ཞོར་བྱེད་ལ། རིན་པོ་ཆེ་རླན་དང་བྲལ་བ་ཞེས་པས་མར་གྱི་ཉིང་ཁུར་བྱེད། རིན་པོ་ཆེ་མེའི་འོད་ཅེས་པས་མེ་འབར་བར་བྱེད། རིན་པོ་ཆེ་མ་ལུས་པ་མཐར་ཐུག་པ་ཞེས་པས་ཅིའང་མི་སྣང་བར་བྱེད་དོ། ། ཞེས་བཀའ་སྩལ་ཏོ། ། མཛངས་བླུན་དུ་དམྱལ་བའི་ཚད་པས་སྐེམ་པ་དང༌། གཞན་དུ་རྒོད་མ་ཁའི་མེས་སྐེམས་པ་དང༌། གདགས་པར་དེའི་སེམས་ཅན་གྱིས་སྤྱད་ཅིང་རླུང་དང་ཉིན་མཚན་གྱིས་ཟད་པ་དང༌། ལན་ཚྭའི་རོ་ལྡན་པ་དང༌། དེའི་སེམས་ཅན་གྱི་ལུས་ཀྱི་དྲི་མ་དང༌།
ལན་ཚྭའི་རོའི་ཁུ་བ་སོགས་ཆུས་ཁྱེར་བ་རུལ་པ་ཡིན་པར་བཤད་དོ། ། གཉིས་པ་གནས་བྱེ་བྲག་ཏུ་བཤད་པ་ལ་གསུམ་སྟེ། མི་སོགས་ཀྱི་གནས། དམྱལ་བའི་གནས། ལྷའི་གནས་སོ། ། དང་པོ་ལ་གཉིས་ཏེ། གླིང་བཅུ་གཉིས་སྤྱིར་བཤད། འཛམ་གླིང་བྱེ་བྲག་ཏུ་བཤད་པའོ། ། དང་པོ་ནི། དེ་ལ་རི་རབ་ཀྱི་ངོས་བཞི་ན་གླིང་བཞི་སྟེ།
འཛམ་བུའི་གླིང་གི་ངོས་གསུམ་ལ་དཔག་ཚད་སྟོང་ཕྲག་གཉིས་གཉིས་པ་ཤིང་རྟའི་དབྱིབས་ཅན་ངོས་གཅིག་ལ་དཔག་ཚད་ཕྱེད་དང་བཞི་སྟེ་ཁོར་ཡུག་ཕྱོགས་སོ། ། བྱམས་པ་བྱོན་པའི་དུས་སུ། དེ་ཚེ་འཛམ་བུའི་གླིང་བཞི་ཡང༌། ། ཆུ་ཞེང་ཐ་གྲུ་མཉམ་པར་ནི། ། དཔག་ཚད་སྟོང་ཕྲག་བཅུ་པ་སྟེ། ། ཞེས་བྱམས་པ་ལུང་བསྟན་པའི་མདོར་གསུངས་སོ། ། འདི་ནས་ཤར་གྱི་རི་རབ་ཀྱི་ངོས་ན་ལུས་ཁྱད་པར་དུ་འཕགས་པར་བཟང་བའི་གླིང་དབྱིབས་ཟླ་གམ་འདྲ་བ་ངོས་གསུམ་གླིང་འདི་དང་འདྲ་ཞིང༌། ངོས་གཅིག་ལ་དཔག་ཚད་སུམ་བརྒྱ་ལྔ་བཅུ་པ་དེའང་གླིང་འདི་བཞིན་ཁོར་ཡུག་ཕྱོགས་སོ། ། གདགས་པར་སྔ་ཕྱི་འགལ་ཏེ། རྒྱ་དཔེ་འགྱུར་མ་དག་པའོ། །
འདི་ནས་ནུབ་ཀྱི་རི་རབ་ཀྱི་ངོས་ན་བ་ལང་སྦྱིན་ཞིང་ཚོང་བ་དང་སྤྱོད་པའི་གླིང་ནི་དབྱིབས་ཟླུམ་པོ་སྟེ་མཐའ་བསྐོར་དུ་དཔག་ཚད་སྟོང་ཕྲག་ཕྱེད་དང་བརྒྱད་དང༌། དེའི་དབུས་ལ་སྟོང་ཕྲག་ཕྱེད་དང་གསུམ་མོ། ། འདི་ནས་བྱང་གི་རི་རབ་ཀྱི་ངོས་ན་སྒྲ་ངན་པ་སྨྲ་བས་སམ། འཆི་ཁར་སྒྲ་མི་སྙན་པ་བྱུང་སྟེ་འཆི་བས་སྒྲ་མི་སྙན་ཏེ། མཐའ་བསྐོར་དུ་དཔག་ཚད་བརྒྱད་སྟོང་པ་དབྱིབས་གྲུ་བཞི་པ་ངོས་རེ་རེ་ལ་ཉིས་སྟོང་པར་མཉམ་མོ། ། གླིང་གི་དབྱིབས་དང་དེ་ན་གནས་པའི་གདོང་པ་འདྲའོ། ། གདགས་པར། འཛམ་བུའི་གླིང་ན་གསེར་དངུལ་ལ་ཉོ་ཚོང་བྱེད་ཅིང༌། ཤར་ན་རས་དང་བེའུ་རས་དང༌། ནུབ་ན་བ་ལང་དང་ནོར་བུ་ལ་སྟེ།
བྱང་ན་མེད་དོ། ། ཁ་ཟས་ནི་ཤར་ནུབ་གཉིས་འདི་དང་འདྲ་ལ། བྱང་ན་མ་རྨོས་པའི་འབྲས་སཱ་ལུ་ཟའོ། ། འདི་ན་ཆར་འབབ་མཁས་མི་མཁས་དང༌། ལོ་ལེགས་ཉེས་དང་བདེ་སྡུག་སོགས་ཡོད་པ་བཞིན་ཤར་ནུབ་གཉིས་ནའང་ཡོད་ལ། བག་མ་གཏོང་ལེན་དང་རྗེ་ཁོལ་སོགས་ཀྱང་འདི་དང་འདྲ་བ་ཡོད་ལ་བྱང་ན་མེད་དེ་དཔག་བསམ་གྱི་ཤིང་ལས་འདོད་ཡོན་འབྱུང་བས་གང་ལ་ཡང་ཡོངས་སུ་འཛིན་པ་མེད་པའི་ཕྱིར་དང༌། བུ་ཚ་རྣམས་ཀྱང་སྐྱེས་མ་ཐག་ཏུ་མས་འདོར་ཞིང་རང་གི་མཐེ་བོང་ལས་ནུ་ཞོ་འབྱུང་བར་བཤད་དོ། ། དེ་ཡང་དྲན་པ་ཉེར་བཞག་ཏུ་བླུན་པོས་དགེ་བ་བྱས་པ་སྒྲ་མི་སྙན་དུ་སྐྱེ་ཞེས་དང༌། མདོ་མྱང་འདས་སུ་གཞན་གྱིས་བདེ་བ་མི་འདོད་བཞིན་དུ་ཚུལ་ཁྲིམས་བསྲུང་དུ་བཅུག་པ་ཤར་ནུབ་གཉིས་སུ་སྐྱེ་བར་གསུངས་སོ། ། གླིང་དེའི་བར་གྱི་གླིང་བརྒྱད་ནི།
ཤར་གྱི་ལུས་དང་ལུས་འཕགས། བྱང་གི་སྒྲ་མི་སྙན་དང་སྒྲ་མི་སྙན་གྱི་ཟླ། ལྷོའི་རྔ་ཡབ་དང་རྔ་ཡབ་གཞན། ནུབ་ཀྱི་གཡོ་ལྡན་དང་ལམ་མཆོག་འགྲོ་སྟེ། ཐམས་ཅད་ན་མི་གནས་ཤིང་རྔ་ཡབ་ན་སྲིན་པོ་གནས་པ་དེའང་མིའི་བྱེ་བྲག་གོ ། གླིང་ཞེས་པ་ཆུའི་ནང་ནས་སྐམ་པར་གནས་པ་སྟེ། ཐམས་ཅད་ཀྱང་རྩ་བ་གསེར་གྱི་ས་གཞི་ལ་ཐུག་པའོ། ། གཉིས་པ་ནི་རྡོ་རྗེའི་གདན་ནམ་མཉན་ཡོད་འདི་ནས་ཞེས་པ་ནི་འགྲེལ་པ་དང་འགལ་ཞིང༌། ལེགས་སྦྱར་དང་མི་མཐུན་པས་འཛམ་བུའི་གླིང་འདི་ནས་བྱང་དུ་རི་ནག་པོ་གསུམ་གསུམ་སྟེ་དགུ་འདས་པའི་ཕ་རོལ་ན་གངས་རིའོ། ། གངས་རི་དེའི་ཕ་རོལ་ནས་རི་སྤོས་ངད་ལྡན་པའི་ཚུ་རོལ་ན།
མཚོ་མ་དྲོས་པ་ཞེས་པ་ཆུ་ཞེང་དུ་དཔག་ཚད་ལྔ་བཅུ་པ་ཡན་ལག་བརྒྱད་ལྡན་གྱི་ཆུས་གང་བ། དེ་ལས་ཤར་དུ་ཆུ་བོ་གངྒཱ་དང༌། ལྷོར་སིན་དྷུ་དང༌། ནུབ་ཏུ་པཀྵུ་དང༌། བྱང་དུ་སི་ཏ་འབབ་བོ། ། གདགས་པར་མཚོ་དེའི་དབུས་ན་ཀླུའི་རྒྱལ་པོ་མ་དྲོས་པའི་ཕོ་བྲང་རིན་པོ་ཆེ་ལས་གྲུབ་པ་ཡོད་ཅིང༌། ཕྱོགས་བཞི་ནས་གླང་པོ་ཆེ་དང༌། རྨ་བྱ་དང༌། རྟ་དང༌། སེང་གེའི་ཁ་ནས་ཆུ་བོ་བཞི་འབབ་པར་བཤད་དོ། །
མཚོ་དེའི་དྲུང་དུ་འབྲས་བུ་མངར་པོ་ཡོད་པའི་ཤིང་ཛམྦུ་ཞེས་པ་ཡོད་དེ། ཤིང་དེས་མཚོན་ནས་གླིང་དེའི་མིང་བཏགས་སོ། ། གདགས་པར་རི་སྤོས་ངད་ལྡན་གྱི་ལྷོའི་དཔག་ཚད་བཅུ་ན་མ་དྲོས་པ་དང༌། རི་དེའི་བྱང་གི་དཔག་ཚད་ཉི་ཤུ་ན་བྲག་གསེར་གྱི་བྱ་སྐྱིབས་བྲག་ཕྲན་བརྒྱད་སྟོང་གིས་བསྐོར་བ་དང༌། དེ་ནས་བྱང་གི་དཔག་ཚད་ཉི་ཤུ་ན་ཤིང་རབ་བརྟན་དང༌། དེ་ནས་བྱང་གི་དཔག་ཚད་ཉི་ཤུ་ན་རྫིང་བུ་མཚོ་མ་དྲོས་པ་དང་ཚད་མཉམ་པ་རྫིང་བུ་བརྒྱད་སྟོང་གིས་བསྐོར་བ་ཡོད་ལ། གླང་པོ་ཆེ་རབ་བརྟན་གླང་གཡོག་བརྒྱད་སྟོང་དང་བཅས་པ་དགུན་ཟླ་བཞི་བྲག་བྱ་སྐྱིབས། དཔྱིད་ཟླ་བཞི་ཤིང་རབ་བརྟན་དུ་གནས་པར་བཤད་དོ། ། ཡང་གླིང་འདིའི་དབུས་ན། བྱང་སེམས་སྲིད་པ་ཐ་མ་པས་རྡོ་རྗེ་ལྟ་བུའི་ཏིང་ངེ་འཛིན་སྐྱེད་པར་མཛད་པ་རྡོ་རྗེའི་གདན་དང༌།
ཡུམ་གསུངས་པའི་གནས་བྱ་རྒོད་ཕུང་པོའི་རི་དང༌། ཤར་ན་འཇམ་དབྱངས་ཀྱི་གནས་རི་རྩེ་ལྔ་དང༌། ལྷོ་ན་སྤྱན་རས་གཟིགས་ཀྱི་གནས་རི་བོ་གྲུ་འཛིན་དང༌། ནུབ་ན་མཁའ་འགྲོའི་གནས་ཨོ་རྒྱན་དང༌། བྱང་ནས་རིགས་ལྡན་གྱི་གནས་ཤམ་བྷ་ལ་དང༌། སྐྱེ་བོ་ཕལ་པའི་ཡུལ་ཆེན་བཅུ་དྲུག་དང༌། ཡུལ་ཕྲན་སྟོང་དང་མི་རིགས་དང་སྐད་རིགས་དུ་མ་ཡོད་དོ། ། ཡང་གླིང་འདི་ནི་ཆོས་དར་ཞིང་ལས་ཀྱི་ས་པའོ། ། གཉིས་པ་དམྱལ་བའི་གནས་ལ་གཉིས་ཏེ། ཚ་དམྱལ་ཉེ་འཁོར་བ་དང་བཅས་པ་དང༌།
གྲང་དམྱལ་གྱི་གནས་བཤད་པའོ། ། དང་པོ་ནི། དམྱལ་བ་རྣམས་ཕྱོགས་གང་ན་ཡོད་ཚད་ཇི་ཙམ་ཞེ་ན། ཛམྦུའི་གླིང་འདིའི་འོག་དཔག་ཚད་སྟོང་ཕྲག་ཉི་ཤུ་ན་མནར་མེད་པའི་གནས་ཡོད་ལ། གནས་དེའི་རྔམས་དང་རྒྱར་ཡང་དེ་ཙམ་སྟེ་གྲུ་བཞིའོ། ། སྡུག་བསྔལ་བར་མ་ཆད་དུ་ཡོད་པས་མནར་མེད་པའོ། ། གཞན་ན་བར་ཆད་དང་བཅས་ཏེ། ཡང་སོས་ན་རླུང་གྲང་མོ་ལངས་པས་སོས་པས་ན་ཡང་སོས་སོ། ། དེའི་སྟེང་ན་ཚ་བའི་དམྱལ་བ་གཞན་བདུན་གྱི་གནས་ཡོད་དེ། བརྒྱད་ཆར་ལྕགས་ཀྱི་ས་གཞི་འབར་བ་མེ་ལྕེས་ཁྱབ་པ་ལྕགས་ཀྱི་རྭ་བས་ཀུན་ནས་བསྐོར་བ་ཕྱོགས་བཞི་ནས་སྒོ་བཞི་དང་བཅས་པའོ། །
ཡང་སོས་ཀྱི་ལས་ལས་བྱུང་བའི་མཚོན་ཆ་སྣ་ཚོགས་ཀྱིས་དགྲའི་འདུ་ཤེས་ཀྱིས་ཕན་ཚུན་བསྣུན་པས་བརྒྱལ་ཏེ་ས་ལ་འགྱེལ་པ་ན་ནམ་མཁའ་ལས་ཁྱེད་རྣམས་ཡང་སོས་པར་གྱུར་ཅིག་ཅེས་སྒྲ་བྱུང་བ་ན། ཡང་སོས་ཏེ་སྔར་བཞིན་དུ་སྡུག་བསྔལ་མྱོང་ངོ༌། ། ཐིག་ནག་གི་ལུས་ལ་དམྱལ་སྲུང་རྣམས་ཀྱིས་ཐིག་བཏབ་སྟེ་གཤོགས་པ་དང༌། བསྡུས་འཇོམས་ཀྱི་ལྕགས་ཀྱི་རི་རའི་གདོང་ལྟ་བུའམ་ལུག་རྟ་གླང་པོ་ཆེ་སེང་གེ་སྟག་གདོང་ལྟ་བུ་གཉིས་ཀྱི་བར་དུ་བཙིར་བས་སྒོ་ཀུན་ནས་ཁྲག་འབབ་པ་དང༌། ཡང་འདུས་པ་ན་ལྕགས་ཀྱི་འཁྲུལ་འཁོར་ཆེན་པོས་བུར་ཤིང་འཚིར་བ་བཞིན་དང༌། ཡང་འདུས་པ་ན་ལྕགས་ཀྱི་ཕ་བོང་གི་ཆར་པས་ས་གཞི་ལ་འཇར་འཇིར་དུ་བརྡུང་པ་ན་ཁྲག་འབབ་པའོ། ། ངུ་འབོད་ཀྱིས་གནས་འཚོལ་བ་ན་ལྕགས་ཀྱི་ཁང་པར་ཞུགས་པས་དེར་མེ་འབར་ཞིང་ཆེས་ཆེར་བསྲེགས་པས་ངུ་ཞིང་སྡུག་སྐད་འབྱིན་པའོ། ། ངུ་འབོད་ཆེན་པོ་དེ་དང་འདྲ་བ་ལས་ཁང་པ་སུམ་སྦྲགས་སུ་འདུག་པའོ། ། ཚ་བ་ནི་ལྕགས་ཀྱི་ཕྲུ་བ་དཔག་ཚད་དུ་མ་ཡོད་པའི་ནང་དུ་ཉ་བཞིན་དུ་བསྲེགས་པ་དང༌། ལྕགས་ཀྱི་གསལ་ཤིང་འབར་བས་འཕོངས་ནས་ཕུག་པ་སྤྱི་བོར་ཕྱུང་ཞིང་ལུས་ཀྱི་བུ་ག་དང༌།
བ་སྤུའི་ཁུང་བུ་ཀུན་ནས་མེ་འབར་བ་དང་ལྕགས་བསྲེགས་ཀྱི་ས་གཞི་ལ་ལྕགས་ཀྱི་ཐོ་བ་འབར་བས་བརྡུངས་པའོ། ། རབ་ཏུ་ཚ་བ་ནི་གསལ་ཤིང་རྩེ་གསུམ་པས་འཕོངས་ནས་ཕུག་པ་ཕྲག་པ་གཉིས་དང་སྤྱི་བོར་ཕྱུང་ཞིང་བུ་ག་ཀུན་ནས་མེ་ལྷབ་ལྷབ་འབར་བ་དང༌། ལྕགས་ལེབ་འབར་བས་ལུས་ལ་ཀུན་ཏུ་འཁྲི་བའོ། ། མནར་མེད་ན་ཕྱོགས་བཞི་ནས་མེ་འབར་བས་མར་མེའི་སྡོང་བུ་ལྟར་བསྲེགས་པ་ན་མེ་ཉིད་ཀྱི་ཕུང་པོར་སྣང་ཞིང༌། སྡུག་སྐད་ཙམ་ལས་སེམས་ཅན་ཡོད་པར་ཤེས་པ་ཙམ་དང༌། ལྕགས་ཀྱི་ཞིབ་མ་མེ་འདག་ལ་འཁྲིལ་པ་དང༌། ལྕགས་ཀྱི་རི་ཆེན་པོ་ལ་འབབ་འཛེག་བྱེད་དུ་འཇུག་པ་དང༌། ལྕེ་ལ་ལྕགས་ཀྱི་ཕུར་པ་འདེབས་པ་དང༌། ཁ་ནས་ཟངས་ཞུན་འཁོལ་མ་བླུག་པ་སོགས་ཀྱི་སྡུག་བསྔལ་མྱོང་བར་བྱེད་དོ། ། ས་སྡེར་གངས་རིའི་འོད་དཔག་ཚད་སུམ་ཁྲི་ཉིས་སྟོང་ན་ཡང་སོས་དང༌།
དེའི་འོག་བཞི་སྟོང་བཞི་སྟོང་ན་གཞན་བདུན་ཡོད་པར་བཤད་དོ། ། ཚ་དམྱལ་བརྒྱད་པོ་ཀུན་ཏེ་རེ་རེ་ལའང་དེ་ལས་ཐར་ཡང་སྡུག་བསྔལ་མྱོང་བའི་གནས་ལྷག་པ་སྟེ་ཉེ་འཁོར་བཞི་བཞི་སྟེ་བཅུ་དྲུག་ཡོད་དོ། ། དེ་གང་ཞེ་ན། བརྒྱད་པོ་དེ་དག་གི་ནི་ངོས་བཞི་ན་མེ་མ་མུར་པུས་ནུབ་ཙམ་ལ་རྒལ་བ་ན། རྐང་པ་འདེགས་འཇོག་གིས་ཤ་སྐྱེ་འཇིག་བྱེད་པ་དང༌། རོ་མྱགས་འདམ་ཁྱིལ་ཕྱི་སའི་འདམ་དྲི་ང་བ་ན་སྲིན་འབུ་མཆུ་རྣོན་གྱིས་རུས་པའི་བར་དུ་འབིགས་པ་དང༌། སྤུ་གྲིས་གཏམས་པའི་ལམ་དང་སོགས་པས་རལ་གྲི་ལོ་མའི་ནགས་དང༌། ལྕགས་ཀྱི་ཤལ་མ་རི་སྟེ་གསུམ་མཚོན་ཆར་འདྲ་བས་གཅིག་ཏུ་བྱས་ལ། དེ་དེའི་དང་པོར་སྔར་བཞིན་རྐང་པའི་ཤ་སྐྱེ་འཇིག་བྱེད་པ་དང༌། གཉིས་པར་དེའི་གྲིབ་མ་ལ་འཁོད་པ་ན་རལ་གྲི་ལྷུང་བས་གཅོད་ཅིང་འགྱེལ་ཏེ་ཁྱི་སྲེ་བོ་རྣམས་ཀྱིས་བཤུལ་ཟ་བ་དང༌།
གསུམ་པར་ཚེར་མ་རྣོན་པོ་སོར་བཅུ་དྲུག་པ་ཡན་མན་དུ་ཁ་བལྟས་པས་འཛེགས་པ་དང་འབབ་པ་ན་འབིགས་ཤིང༌། བྱ་ཁྭ་ཏ་ལྕགས་ཀྱི་མཆུ་ཅན་གྱིས་མིག་འབྱིན་པ་དང༌། ཆུ་བོ་རབ་མེད་འགྱུར་བྱེད་ཀྱི་ཆུ་ཁོལ་མས་གང་བ་ལ་ལྷུངས་ཏེ་ངོས་གཉིས་ནས་སྐྱེས་བུ་མཚོན་ཆ་སྣ་ཚོགས་ཐོགས་པས་བསྲུངས་ཤིང་འཚེད་པའོ། ། འོ་ན་དམྱལ་སྲུང་སེམས་ཅན་ཡིན་ནམ་མིན་ཞེ་ན། བྱེ་བྲག་ཏུ་སྨྲ་བས་སེམས་ཅན་དུ་སྨྲ་ལ། མདོ་སྡེ་པས་ལས་ཀྱི་མཐུ་ལས་བྱུང་བའི་འབྱུང་བའི་ཁྱད་པར་དུ་འདོད་དོ། ། ཐེག་ཆེན་པ་རྣམས་སྡིག་པའི་བག་ཆགས་ཀྱིས་བསླད་པའི་སེམས་ཀྱི་སྣང་བར་འཆད་དོ། ། གཉིས་པ་ནི། ཆུ་བུར་ཅན་སོགས་གྲང་དམྱལ་བརྒྱད་ནི་ཚ་དམྱལ་ལས་གཞན་པའི་གནས་ཏེ། ཚ་དམྱལ་རྣམས་ཀྱི་ཐད་ཀ་ན་ཡོད་དོ། །
ས་སྡེར་ནི། ཡང་སོས་ཀྱི་ཐད་དཔག་ཚད་བཞི་ཁྲིའི་ཕ་རོལ་ན་དང་པོ་དང༌། དེའི་འོག་ཉིས་སྟོང་ཉིས་སྟོང་ན་གཞན་བདུན་ཡོད་པར་བཤད་དོ། ། བརྒྱད་ཆར་ཉི་ཟླའི་སྣང་བ་མེད་པའི་འཁྱགས་པའི་སྦུབས་ན་གྲང་བས་ཉེན་ནས་ཆུ་བུར་བྱུང་བ་དང༌། ཆུ་བུར་དེ་རྡོལ་ཏེ་འཁུམས་པ་དང༌། གྲང་ནས་སོ་ཐམ་ཐམ་པ་དང༌། ཨ་ཆུ་ཟེར་བ་དང༌། ཀྱི་ཧུད་ཟེར་བ་དང༌། ཨུཏྤལ་ལྟར་གས་པ་ནི་པགས་པ་སྔོན་པོ་ཁ་ལྔ་དྲུག་ཙམ་དུ་གས་པ་དང༌། པདྨ་ལྟར་གས་པ་པགས་པ་དམར་པོ་ཁ་བཅུ་ལ་སོགས་པར་གས་པ་དང༌།
པདྨ་ལྟར་ཆེར་གས་པ་ནི། ཤིན་ཏུ་དམར་བ་ཁ་བརྒྱ་ལ་སོགས་པར་གས་པའོ། ། ཞེས་སོ། ། ཉེ་ཚེ་བའི་དམྱལ་བའི་གནས་ནི་རི་དང་ཆུ་སོགས་ངེས་མེད་ན་ཡོད་དོ། ། ཡི་དྭགས་ཀྱི་གནས་ཀྱི་རྩ་བ་རྒྱལ་པོའི་ཁབ་ཀྱི་འཛམ་བུའི་གླིང་གི་འོག་དཔག་ཚད་ལྔ་བརྒྱ་ན་སྟེ། གཞན་ནི་དེ་ལས་འཕྲོས་པའོ། ། དེའི་རིགས་དྲན་པ་ཉེར་བཞག་ཏུ་སོ་དྲུག་གསུངས་ཤིང༌། ས་སྡེར་གསུམ་དུ་བཤད་དེ། ཟས་སྐོམ་ལ་ཕྱིའི་སྒྲིབ་པ་ཅན་བཀྲེས་སྐོམ་གྱིས་ཉེན་ཏེ་ཆུ་མིག་སོགས་སུ་རྒྱུག་པ་ན་མཚོན་ཐོགས་པས་བསྲུང་བ་དང་ཆུ་ཡང་རྣག་ཁྲག་ཏུ་སྣང་བའོ། ། ནང་གི་སྒྲིབ་པ་ཅན་ནི་བཤེས་སྤྲིང་ལས།
ཁ་ཅིག་ཁ་ནི་ཁབ་ཀྱི་མིག་ཙམ་ལ། ། ལྟོ་བ་རི་ཡི་གཏོས་ཙམ་བཀྲེས་པས་ཉེན། ། མི་གཙང་གི་ནར་བོར་བ་ཅུང་ཟད་ཀྱང༌། ། འཚལ་བའི་མཐུ་དང་ལྡན་པ་མ་ལགས་སོ། ། ཞེས་པ་ལྟར་རོ། ། ཟས་སྐོམ་ཉིད་ལ་སྒྲིབ་པ་ཅན་ནི་མེ་ལྕེའི་ཕྲེང་བ་ཅན་ཟོས་པ་དང་འཐུངས་པ་ཀུན་གྱིས་འཚིག་པའོ། ། དུད་འགྲོའི་གནས་ཀྱི་རྩ་བ་རྒྱ་མཚོ་སྟེ། ཁ་འཐོར་འདོད་ལྷ་དང་མི་དང་ལྷན་ཅིག་གོ ། དེ་ཡང་བྱིངས་ན་གནས་པ་རྣམས་ཆེ་བས་ཆུང་བ་ཟ། དེས་ཆེ་བའི་ལུས་ཕུག་སྟེ་ཟ་བ་དང༌།
ཀླུ་རྣམས་ནི་ཉིན་རེ་བཞིན་བྱེ་ཚན་གྱིས་རུས་པ་ལ་ཐུག་པར་སྲེག་པ་དང༌། མཁའ་ལྡིང་གིས་ཟ་བ་སྟེ་གསུམ་ལ་སྐྱབས་སུ་འགྲོ་བས་དེ་དག་བཟློག་པར་བཤད་དོ། ། ཁ་འཐོར་བ་རྣམས་གསོད་པ་དང་བཀོལ་གཅོད་སོགས་ཀྱིས་མནར་རོ། ། རྒྱས་པར་གཞན་དུ་བལྟས་ལ་འཁོར་བ་ལ་སྐྱོ་བའི་སེམས་བསྐྱེད་དོ། ། གསུམ་པ་ལྷའི་གནས་བཤད་པ་ལ་གཉིས་ཏེ། དངོས་དང༌། ཞར་ལ་དེའི་སེམས་ཅན་གྱི་ཁྱད་པར་རོ། ། དང་པོ་ལ་གཉིས་ཏེ། ས་དང་འབྲེལ་བ་དང༌། མ་འབྲེལ་བའོ། །
དང་པོ་ལ་གཉིས་ཏེ། རྒྱལ་ཆེན་རིས་བཞི་པ་དང༌། སུམ་ཅུ་རྩ་གསུམ་པའི་གནས་སོ། ། དང་པོ་ལ་གཉིས་ཏེ། གཞལ་མེད་ཁང་པ་དང༌། རི་ལ་བརྟེན་པའོ། ། དང་པོ་ལ་བཞི་སྟེ། ཉི་ཟླའི་ཐག་ཚད། བྱ་བ་བྱེད་ཚུལ། དེ་ལ་བརྟེན་པའི་དུས་ཚིགས་ཀྱི་ཁྱད་པར།
ཟླ་བ་འཕེལ་འགྲིབ་ཀྱི་རྒྱུ་མཚན་ནོ། ། དང་པོ་ནི། ཉི་ཟླ་དག་འདི་ནས་ཐག་ཇི་སྲིད་ན་ཡོད་ཅེ་ན། ཉི་ཟླ་ནི་ལྷུན་པོའི་ཕྱེད་གཉའ་ཤིང་འཛིན་གྱི་རྩེ་དང་མཉམ་པ་ནའོ། ། ཚད་ཇི་ཙམ་ཞེ་ན། ཐད་ཀར་ཟླ་བ་དཔག་ཚད་ལྔ་བཅུ་དང༌། ཉི་མ་དཔག་ཚད་ལྔ་བཅུ་གཅིག་དང་བཅས་པའོ། ། འོག་ཆུ་ཤེལ་དང་མེ་ཤེལ་གྱི་ངོ་བོ། གཉིས་ཀའང་རྔམས་སུ་ཕྱེད་དང་དྲུག་དང་བཅོ་བརྒྱད་ཀྱི་ཆ་ཡོད་པར་གདགས་པ་ལས་བཤད་དོ། ། སྐར་མ་ཆེ་བ་ལ་རྒྱང་གྲགས་བཅོ་བརྒྱད་དང་འབྲིང་ལ་བཅུ་གཉིས།
ཆུང་བ་ལ་བཞི་ཞེས་ས་སྡེར་བཤད་ལ། འདིར་ཆུང་བ་ལ་རྒྱང་གྲགས་གཅིག་ཏུ་བཤད་དོ། ། གཉིས་པ་བྱ་བ་བྱེད་ཚུལ་ལ་གཉིས་ཏེ། སྤྱིའི་དོན་དང༌། ཚིག་གི་དོན་ནོ། ། དང་པོ་ནི། འཛམ་བུའི་གླིང་དུ་དབྱར་ཉི་རིང་བའི་མཐར་ཐུག་པའི་ཚེ་ཉིན་ཡུད་ཙམ་བཅོ་བརྒྱད་དང༌། མཚན་ཡུད་ཙམ་བཅུ་གཉིས་ཡོད་དོ། ། དེའི་ཚེ་བྱང་སྒྲ་མི་སྙན་དུ་དགུན་ཉི་ཐུང་བ་མཐར་ཐུག་པས་ཉིན་ཡུད་ཙམ་བཅུ་གཉིས། མཚན་ཡུད་ཙམ་བཅོ་བརྒྱད་དོ། །
དུས་དེའི་ཚེ་ཤར་དུ་སྟོན་གྱི་དང༌། ནུབ་ཏུ་དཔྱིད་ཀྱི་ཉིན་མཚན་མཉམ་པའི་དུས་ཡིན་པས། ཉིན་མཚན་གཉིས་ཡུད་ཙམ་བཅོ་ལྔ་ཡོད་དོ། ། དེའི་ཚེ་སྒྲ་མི་སྙན་གྱི་ཕྱི་དྲོ་ཡུད་ཙམ་དྲུག ལུས་འཕགས་པོའི་སྔ་དྲོ་ཡུད་ཙམ་དྲུག་སྟེ་གཉིས་ཀ་ཉི་མའི་བགྲོད་པ་གཅིག་པའི་ཕྱིར་ཏེ། བྱང་གི་ཉི་མ་ཕྱེད་པ་དང་ཤར་དུ་ཉི་མ་ཤར་བ་གཉིས་དུས་གཅིག བྱང་དུ་ཉི་མ་ནུབ་པ་དང་ཤར་གྱི་ཉི་མ་ཕྱེད་པ་དུས་གཅིག་པའི་ཕྱིར། ཤར་གྱི་ཕྱི་དྲོ་དང་གླིང་འདིའི་སྔ་དྲོ་གཉིས་ལ་ཡུད་ཙམ་དགུ་དགུ་ཡོད་དེ། དེ་གཉིས་ཀྱང་ཉི་མའི་བགྲོད་པ་གཅིག་པའི་ཕྱིར་ཏེ། ཤར་དུ་ཉི་མ་ཕྱེད་པ་དང་ལྷོར་ཉི་མ་ཤར་བ་དུས་གཅིག
ཤར་གྱི་ཉི་མ་ནུབ་པ་དང་ལྷོར་ཉི་མ་ཕྱེད་པ་དུས་གཅིག་པའི་ཕྱིར། གླིང་འདིའི་ཕྱི་དྲོ་དང་བ་གླང་སྤྱོད་ཀྱི་སྔ་དྲོ་གཉིས་ལ་ཡུད་ཙམ་དགུ་དགུ་ཡོད་དེ། དེ་གཉིས་ཉི་མའི་བགྲོད་པ་གཅིག་པའི་ཕྱིར། བ་གླང་སྤྱོད་ཀྱི་ཕྱི་དྲོ་དང་སྒྲ་མི་སྙན་གྱི་སྔ་དྲོ་གཉིས་ཀྱང་ཡུད་ཙམ་དྲུག་དྲུག་ཡོད་དེ། དེ་གཉིས་ཀྱང་བགྲོད་པ་གཅིག་པའི་ཕྱིར་ཏེ། གཉིས་ཀའི་རྒྱུ་མཚན་སྔ་མ་བཞིན་ནོ། ། འོ་ན་ཤར་ནུབ་གཉིས་སུ་སྔ་དྲོ་དང་ཕྱི་དྲོ་གཉིས་ཡུན་མི་མཉམ་པས་ཉི་མ་ཕྱེད་དུ་གང་གིས་འཇོག་ཅེ་ན། རིང་ཐུང་མཉམ་པའི་སྒོ་ནས་ཉི་མ་ཕྱེད་དུ་མི་བྱའོ་གླིང་གི་དཀྱིལ་དུ་ཉི་མ་ཕྱིན་པ་ན་ཉི་མ་ཕྱེད་དུ་འཇིག་རྟེན་ན་བརྗོད་དོ། ། དགུན་གྱི་དུས་སུ་ཉི་མ་བགྲོད་མགྱོགས་པས་ལུས་འཕགས་པོའི་སྔ་དྲོ་ཡུན་ཐུང་བ་ཡིན་ཏེ། བྱང་གི་དགུན་ཉི་མྱུར་བ་དང་བགྲོད་པ་གཅིག་པའི་ཕྱིར།
ལུས་འཕགས་པོའི་ཕྱི་དྲོ་ཡུན་རིང་བ་ཡིན་ཏེ། གླིང་འདིའི་དབྱར་ཉིའི་བགྲོད་པ་བུལ་བའི་སྔ་དྲོ་དང་བགྲོད་པ་གཅིག་པའི་ཕྱིར། ཡང་དགུན་ཉི་མགྱོགས་པ་ཡིན་ཏེ། གླིང་གི་མཐའ་བགྲོད་པས། རང་གི་རྟའི་རླུང་ལས་ལྷག་པ། ལྕགས་རིའི་རླུང་དྲག་པོ་བསྣན་པའི་ཕྱིར། དབྱར་ཉི་བུལ་བ་ཡིན་ཏེ། གླིང་གི་དབུས་སུ་རྒྱུ་བས་རང་རྟའི་རླུང་ལས་ལྷག་པ་མེད་པའི་ཕྱིར། དུས་བཞི་ཀར་སྔ་དྲོ་དང་ཕྱི་དྲོ་གཉིས་ཡུན་རིང་ཐུང་མཉམ་དགོས་ན། ནམ་ཕྱེད་ཉི་མ་ནུབ་པ་དང༌། །
ཉི་མ་ཕྱེད་དང་འཆར་དུས་གཅིག ། ཞེས་པ་ནམ་ཡང་འགྲིག་པར་མི་འགྱུར་རོ། ། ཞག་རེ་བཞིན་ཉིན་མཚན་གཉིས་ཐང་གཅིག་རེ་སྐྱེ་འབྲི་བྱེད་ཚུལ་ཡང་སྔར་བཤད་པ་ལས་དཔགས་ཏེ་ཤེས་པར་བྱའོ། ། གཉིས་པ་ནི། ལས་ཀྱི་དབང་གིས་བར་སྣང་ལ་འདེགས་པ་དང༌། སྐྱོར་བའི་རླུང་གི་སྟོབས་ཀྱིས་འཁོར་བས་བྱང་དུ་ནམ་ཕྱེད་པ་དང་ཤར་དུ་ཉི་མ་ནུབ་པ་དང༌། ལྷོར་ཉི་མ་ཕྱེད་པ་དང༌། ནུབ་ཏུ་ཉི་མ་འཆར་བ་རྣམས་དུས་གཅིག་གོ ། གསུམ་པ་དེ་ལ་བརྟེན་པའི་དུས་ཚིགས་ཀྱི་རྣམ་བཞག་ནི། འདིར་འདོད་ཚུལ་གཉིས་ཡོད་དེ།
རྒྱལ་སྲས་དང་མཐུན་པར་བོད་སྔ་མ་རྣམས་འཇིག་རྟེན་པ་རྣམས་ལ་སྟོན་ཐ་ཆུང་དུ་གྲགས་པའི་ཉ་ལ་སྐར་མ་སྨིན་དྲུག་འབྱུང་བའི་ཕྱི་ཉིན། ཚེས་བཅུ་དྲུག་ནས་ལོ་མགོ་འཛིན། དེའི་མར་ངོ་དང་དགུན་ཟླ་ར་བའི་ཡར་ངོ་གཉིས་བསྡོམ་པ་དགུན་ཟླ་བ་དང་པོ་ཡིན་ཞིང༌། མགོའི་ཟླ་བ་ཡང་ཡིན་པས་དེ་དང་རྒྱལ་དང་མཆུ་དང་དབོ་ཡིས་ཉ་བའི་བར་བཞི་པོ་ནི་དགུན་དང༌། དེའི་བཅུ་དྲུག་ནས་བཟུང་ནས་ནག་པ་དང་ས་ག་དང༌། སྣྲོན་དང༌། ཆུ་སྟོད་ཀྱིས་ཉའི་བར་བཞི་ནི་དཔྱིད་དོ། ། དེའི་ཚེས་བཅུ་དྲུག་ནས་གྲོ་ཞུན་དང༌། ཁྲུམས་དང༌། ཐ་སྐར་དང༌།
སྨིན་དྲུག་གིས་ཉའི་བར་བཞི་ནི་དབྱར་རོ། ། དེ་ལྟར་མར་ངོ་སྔོན་དུ་སོང་བའི་དབྱར་ཟླ་གཉིས་པ་ནི་དབྱར་ཟླ་ཐ་ཆུང་གི་མར་ངོ་དང༌། སྟོན་ཟླ་ར་བའི་ཡར་ངོ་བསྡོམས་པའི་ཟླ་བ་དེའི་ཚེས་བཅོ་ལྔ་ལ་སྐར་མ་ཁྲུམས་འབྱུང་བ་དེ་ལ་བཞེད་ཅིང༌། དབྱར་ཉིའི་ལྡོག་མཚམས་ཀྱང་དེ་ཉིད་ལ་འདོད་དོ། ། རང་འགྲེལ་དང༌། སློབ་དཔོན་ཕྱོགས་གླང་དང༌། གདགས་པ་ནས་བཤད་པ་རྣམས་མཐུན་པར། འཇིག་རྟེན་པས་སྟོན་ཟླ་འབྲིང་པོ་ཞེས་ཐ་སྙད་བྱེད་པའི་ཆོས་བཅོ་ལྔ་ལ་སྐར་མ་ཐ་སྐར་འབྱུང་བས་ལོ་རྫོགས་པར་བྱས་ནས་དེའི་ཚེས་བཅུ་དྲུག་ནས་སྟོན་ཟླ་ཐ་ཆུང་གི་ཉའི་བར་གྱི་ཟླ་བ་དེ་ནི་དགུན་ཟླ་དང་པོ་ཡིན་ཅིང༌། འདིའི་ཚེས་བཅོ་ལྔ་ལ་སྐར་མ་སྨིན་དྲུག་འབྱུང་བས་སྨིན་དྲུག་གི་ཟླ་བ་ཞེས་ཀྱང་བརྗོད་དོ། ། ལོ་མགོ་འཛིན་པའི་ཟླ་བ་འདི་འཇིག་རྟེན་པ་དག་གིས་དབྱུག་པ་ཟླ་བ་ཞེས་པ་དང༌།
བསྟན་བཅོས་ལས་སྨིན་དྲུག་ཟླ་བ་ཞེས་ཐ་སྙད་འདོགས་ཚུལ་མི་འདྲ་སྟེ། རིམ་པ་བཞིན་ཡར་ངོ་སྔོན་འགྲོ་དང་མར་ངོ་སྔོན་འགྲོའི་ཁྱད་པར་ཡིན་ནོ། ། འདིར་ནི་རང་འགྲེལ་དང་སློབ་དཔོན་ཕྱོགས་གླང་གིས་མཛད་པའི་འགྲེལ་པ་གཉིས་ཀ་ནས་དགུན་ཟླ་བཞི་པ། དགུན་ཟླ་ཐ་ཆུང་དང༌། དབྱར་གྱི་ཟླ་བ་གཉིས་པའང་དབྱར་ཟླ་ཐ་ཆུང་དང༌། དེའི་ཐ་མའི་ཚེས་དགུ་ཡར་ངོའི་ཚེས་དགུ་ལ་བཤད་པས་འདི་ཆེས་འཐད་པ་ཡིན་ནོ། ། ཚིག་གི་དོན་ནི། དེ་ཡང་ཉི་མ་ལྷོ་བྱང་དུ་འགྲོ་བའི་བྱེ་བྲག་ལས་ཉི་མ་རིང་ཐུང་དུ་འགྱུར་ཏེ། དབྱར་གྱི་ཟླ་བ་གཉིས་པ་དབྱར་ཟླ་ཐ་ཆུང་གི་ཐ་མ་ཡར་ངོའི་ཚེས་དགུ་ནས་མཚན་མོ་རིང་དུ་འགྱུར་ལ། དགུན་རྣམས་ཀྱི་ཟླ་བ་བཞི་པ།
དགུན་ཟླ་ཐ་ཆུང་གི་ཡར་ངོའི་ཚེས་དགུ་ལ་མཚན་མོ་ཐུང་དུ་འགྱུར་རོ། ། ཉིན་མོ་དེ་ལས་ལྡོག་སྟེ་རིང་བར་འགྱུར་རོ། ། ཐ་མ་ཞེས་པ་ནི་མར་ངོ་སྔ་བས། ཡར་ངོ་ལ་ཐ་མ་ཞེས་བསྟན་ཏོ། ། སྔོན་ཆད་གཞན་གྱིས་འབད་ཀྱང་མ་རྟོགས་པའི། ། གཞུང་ལུགས་དྲི་མེད་ལེགས་བཤད་འདབ་བརྒྱ་པ། ། བློ་གྲོས་ཉིན་མོར་བྱེད་པའི་འོད་ཟེར་གྱིས། ། དགོངས་དོན་གེ་སར་སྙིང་པོ་གསལ་བར་བྱས། ། ཇི་ཙམ་གྱིས་རིང་དུ་འགྱུར་ཞེ་ན། ཉིན་མོའམ་མཚན་མོ་རིང་བར་འགྱུར་བ་ནི།
ཐང་གཅིག་རེ་རེས་སོ། ། དེས་ན་མཉམ་པ་ན་ཡུད་ཙམ་བཅོ་ལྔ་དང༌། ཐུང་བ་ན་བཅུ་གཉིས་དང༌། ། རིང་བ་ན་བཅོ་བརྒྱད་དུ་འགྱུར་རོ། ། དགུན་གྱི་དུས་སུ་གྲང་ཞིང༌། དབྱར་དྲོ་བ་ཅི་ཞེ་ན། ཉི་མའི་འོད་ཀྱི་དངོས་གཞི་གླིང་ལས་འགྱངས་ཏེ་རྒྱ་མཚོར་བབས་པའི་ཚེ་གླིང་གྲང་ལ། ཉི་མའི་འོད་ཀྱི་དངོས་གཞི་གླིང་དུ་བབས་པའི་ཚེ། གླིང་དྲོ་བ་ཡིན་ནོ། ། ཞེས་སྨྲ་ལ།
དེ་ལྟར་ན་དགུན་ཉི་ལོག་མ་ཐག་ནས་གླིང་ལ་ཐག་ཉེར་སོང་བས་དྲོ་བར་འགྱུར་བར་ཐལ་བ་ལས། གྲང་བར་མངོན་སུམ་གྱིས་གྲུབ་པའི་ཕྱིར། འཐད་པར་མ་མངོན་ཞིང༌། རང་ལུགས་ནི་ཀླུ་རྣམས་ས་འོག་ཏུ་སོང་བ་ན་དྲོད་ས་འོག་ཏུ་འདུས་ཤིང༌། ཀླུ་རྣམས་སྟེང་དུ་ཐོན་པ་ན། དྲོད་ཀྱང་སྟེང་དུ་འོང་བ་ཡིན་ལ་ཀླུའི་མཐུས། རྩི་ཤིང་ནགས་ཚལ་རྒྱས་པའི་དོན་ཡང་དེ་ཡིན་ནོ། ། བཞི་པ་ཟླ་བ་འཕེལ་འགྲིབ་ཀྱི་རྒྱུ་མཚན་ནི། ཟླ་བ་མར་ངོ་ལ་མ་རངས་པར་སྣང་བ་ཅི་ཞེ་ན། གདགས་པ་ལས་མར་ངོ་ལ་ཉི་མ་དང་ཇེ་ཉེར་གྱུར་པ་ལས་ཟླ་བ་རང་གི་གྲིབ་མ་བབས་པས་རིམ་གྱིས་མ་རངས་པར་སྣང་ལ་གནམ་སྟོང་གི་ཚེ་ཤིན་ཏུ་ཉེ་བས་རང་གི་གྲིབ་པས་རིལ་པོ་བསྒྲིབས་པས་མི་མཐོང་ལ།
ཡར་ངོ་ལ་ཉི་མ་དང་ཇེ་རིང་དུ་གྱུར་པས། གྲིབ་མ་ཇེ་ཆུང་དུ་གྱུར་ནས། ཉའི་ཚེ་ཤིན་ཏུ་རིང་བས་སྒྲིབ་བྱེད་ཀྱི་དྲི་མ་མེད་པའི་ཕྱིར། རངས་པ་མཐོང་བར་བཤད་དོ། ། སྒྲོན་མེ་ལ་རིང་བ་དང་ཉེ་བའི་ཀ་བ་བཞིན་ནོ། ། ཟླ་བའི་ནང་གི་ནག་པོ་རབ་རིབ་ནི་རྒྱ་མཚོའི་ནང་གི་ཉ་དང་རུས་སྦལ་གྱི་གཟུགས་བརྙན་ཡིན་པར་ས་སྡེ་ལས་བཤད་དོ། ། གདགས་པ་ལས་གླིང་གི་གཟུགས་བརྙན་སྣང་བས་དབུས་བརྙོགས་ཤིང༌། རྒྱ་མཚོ་སྣང་བས་མཐའ་དྭངས་པར་བཤད་དོ། ། བརྒྱ་བྱིན་གྱིས་རི་བོང་གི་གཟུགས་བྲིས་པའོ་ཞེས་སྐྱེས་རབས་ལས་བཤད། གཉིས་པ་རི་ལ་བརྟེན་པ་ནི།
རི་རབ་འདི་ལ་ཆུ་མཚམས་ནས་རྩེག་པའི་བང་རིམ་བཞི་ཡོད་དེ། དེ་བཞིའི་བར་གྱི་ཚད་ནི་དཔག་ཚད་སྟོང་ཕྲག་བཅུ་ཡོད་པས། རི་རབ་ཀྱི་ཕྱེད་མན་ཆད་དུ་ཕྱིན་ཏེ། བང་རིམ་དང་པོ་སྟོང་ཕྲག་བཅུ་དྲུག་དང༌། གཉིས་པ་བརྒྱད་དང༌། གསུམ་པ་བཞི་དང༌། བཞི་པ་གཉིས་རི་རབ་ལས་འཕགས་སོ། ། དེ་བཞི་ལ་རིམ་པ་བཞིན། གནོད་སྦྱིན་ལག་ན་གཞོང་ཐོགས་དང༌། ཕྲེང་ཐོགས་དང༌།
རྟག་ཏུ་མྱོས་པ་དང༌། བཞི་པ་ལ་རྒྱལ་ཆེན་བཞི་པོ་རང་ཉིད་དང་དེའི་འཁོར་གྱི་ལྷ་རྣམས་གནས་ཏེ། གསེར་གྱི་རི་བདུན་པོ་དག་ལ་ཡང་དེ་རྣམས་ཀྱི་གྲོང་དང་གྲོང་བརྡལ་གནས་སོ། ། ཁོར་ཡུག་ལའང་ལག་ན་རྡོ་རྗེ་གོས་སྔོན་ཅན་ཞེས་པ་རྒྱལ་ཆེན་བཞིའི་རིགས་ཀྱི་ལྷ་གནས་པར་ལུང་ཕྲན་ཚེགས་ནས་བཤད་ཅིང༌། གཞན་ཡང་ཉི་ཟླ་སྐར་མ་ཆུ་ཀླུང་རི་ལྗོན་ཤིང་ནགས་ཚལ་ས་བླ་ནམ་མཁའ་རྒྱ་མཚོ་རྣམས་ལའང་དེ་རྣམས་ཀྱི་རིགས་གནས་ཏེ། འགྲེལ་པར། དེ་ཉིད་ཀྱི་ཕྱིར་ལྷའི་རིས་ཐམས་ཅད་པས་ཆེ་བའོ་ཞེས་སོ། ། རྒྱལ་ཆེན་བཞི་ནི་གཉའ་ཤིང་འཛིན་གྱི་ངོས་ན་སྟེ། ཤར་ན་ཡུལ་འཁོར་བསྲུང་གི་ཕོ་བྲང་ཡུལ་འཁོར་བསྲུང་དང༌། ལྷོ་ན་འཕགས་སྐྱེས་པོའི་ཕོ་བྲང་འཕགས་པར་སྐྱེས་དང༌།
ནུབ་ན་མིག་བཟང་གི་ཕོ་བྲང་སྣ་ཚོགས་གཟུགས་དང༌། བྱང་ན་རྣམ་སྲས་ཀྱི་ཕོ་བྲང་ལྕང་ལོ་ཅན་ཡོད་ལ། ལྕང་ལོ་ཅན་གྱི་གསང་བདག་ལག་ན་རྡོ་རྗེ་བཞུགས་སར་བཀའ་སྩལ་ཏོ། ། གཉིས་པ་སུམ་ཅུ་རྩ་གསུམ་པའི་གནས་ནི། ལྷུན་པོའི་རྩེ་ན་སུམ་ཅུ་རྩ་གསུམ་པའི་ལྷ་གནས་སོ། ། ལྷུན་པོའི་རྩེ་དེའི་ངོས་རེ་རེ་ལ་དཔག་ཚད་བརྒྱད་ཁྲིའོ། ། ཕྱོགས་མཚམས་ན་དཔག་ཚད་ལྔ་བརྒྱའི་ཚད་ཙམ་བརྩེགས་པའི་ཁང་པ་བཞི་ལ་གནོད་སྦྱིན་ལག་ན་རྡོ་རྗེ་གནས་སོ། ། རྩེ་དེའི་དབུས་ན་བརྒྱ་བྱིན་གྱི་གྲོང་ཁྱེར་ལྟ་ན་སྡུག་ཅེས་བྱ་བ་ངོས་རེ་ལ་དཔག་ཚད་ཉིས་སྟོང་ལྔ་བརྒྱ་པ་འཕང་དུ་དཔག་ཚད་ཕྱེད་དང་གཉིས་པའི་རྭ་བ་གསེར་གྱི་རང་བཞིན་ཏེ། ས་གཞི་མཚོན་བརྒྱས་བཀྲ་བ་ཤིང་བལ་ལྟར་འཇམ་ཞིང་མཉེན་པ་ཡོད་དོ། ། གྲོང་ཁྱེར་གྱི་དབུས་དེ་ན་བརྒྱ་བྱིན་གྱི་ཁང་བཟང་རྣམ་པར་རྒྱལ་བྱེད་ཡོད་དེ།
ངོས་རེ་ལ་དཔག་ཚད་ཉིས་བརྒྱ་ལྔ་བཅུ་རེ་ཡོད་པ་གྲོང་ལས་དཔག་ཚད་ཕྱེད་དང་ལྔ་འཕགས་པ་ཡོད་དོ། ། གྲོང་དེའི་ཕྱིའི་ངོས་བཞི་ན་ལྷ་རྣམས་ཀྱི་རྩེ་བའི་གནས་སྐྱེད་ཚལ་བཞི་སྟེ། ཤིང་རྟ་སྣ་ཚོགས་ཅན་དང༌། དེར་ཕྱིན་ན་ཤེས་པ་རྩུབ་པར་འགྱུར་བའི་ཚལ་དང༌། ལྷ་ཕོ་མོ་འདྲེས་ཤིང་འདོད་ཡོན་ལ་སྤྱོད་པའི་ཚལ་དང༌། དེར་ཕྱིན་ན་ཡིད་དགའ་བ་སྐྱེད་པའི་ཚལ་དང་བཞིས་བརྒྱན་ནོ། ། རྩེ་ཚུལ་ནི། གདགས་པ་ལས། ཤིང་རྟ་སྣ་ཚོགས་ཀྱི་ཚལ་ན་གླང་པོ་ཆེ་ས་བསྲུངས་ཀྱི་བུ་གཟུགས་བཟང་ཞིང་མཛེས་པ་དཀར་བ་ཡན་ལག་བདུན་ལེགས་པར་གནས་པ་མགོ་བོ་དམར་བ་མཆེ་བ་དྲུག་དང་ལྡན་པ། སྲིད་དུ་དཔག་ཚད་གཅིག་དང་ཁོར་ཡུག་ཏུ་བདུན་ཡོད་པ།
གླང་གཡོག་བརྒྱད་སྟོང་དང་བཅས་པ་གནས་ཏེ། ལྷ་དེ་རྣམས་སྐྱེད་མོས་ཚལ་དུ་འགྲོ་བ་ན་གླང་པོའི་མགོ་བོ་སུམ་ཅུ་རྩ་གསུམ་དུ་སྤྲུལ་ཞིང༌། མགོ་དབུས་མ་ལ་དབང་པོ་དང༌། གཞན་ལ་ཉེ་དབང་སོ་གཉིས་དང༌། གླང་པོ་གཞན་རྣམས་ལ་འཁོར་རྣམས་བཞོན་ཏེ་ལྷ་རྣམས་གྲོང་ནས་སྐྱེད་མོས་ཚལ་དུ་སྐྱེལ་བར་བྱེད་ལ། དེ་ནས་རྫུ་འཕྲུལ་སྔ་མ་བཏང་སྟེ་ལྷར་སྤྲུལ་ཏེ་འདོད་པ་ལ་ལོངས་སྤྱོད་པར་གསུངས་སོ། ། སྐྱེད་ཚལ་དེ་རྣམས་ཀྱི་ཕྱོགས་བཞི་དཔག་ཚད་ཉི་ཤུས་བཅད་པ་ན་ས་གཞི་བཟང་པོ་ཚལ་དང་འགྲན་པ་ལྟ་བུ་ལྷ་རྣམས་རྩེ་བའི་གནས་བཞི་ཡོད་དེ། གྲོང་ཁྱེར་དེའི་ཕྱིའི་བྱང་ཤར་མཚམས་ན་ཤིང་ཡོངས་འདུ་ས་བརྟོལ་ཏེ། དཔག་ཚད་ལྔ་བཅུ་ཐུར་དུ་ཟུག་པ་བརྒྱ་གྱེན་དུ་འཕགས་པ་ཡལ་འདབ་ཀྱིས་ལྔ་བཅུར་ཁྱབ་པ། མེ་ཏོག་རྒྱས་པའི་དྲི་རྫི་ཕྱོགས་སུ་དཔག་ཚད་བརྒྱ་དང༌།
དེ་མིན་དུ་ལྔ་བཅུར་ཁྱབ་པའོ། ། གདགས་པར། དེའི་དྲུང་ན་ཨར་མོ་ལི་ཀ་ལྟ་བུའི་རྡོ་ལེབ་དཀར་པོ་ཆུ་ཞེང་དུ་དཔག་ཚད་ལྔ་བཅུ་དང་རྔམས་སུ་དྲུག་དང་བཅོ་བརྒྱད་ཀྱི་ཆ་ཡོད་པའི་དབུས་ན་བརྒྱ་བྱིན་གྱི་ཁྲི་དང༌། ཉེ་འཁོར་ན་ཉེ་དབང་རྣམས་ཀྱི་ཁྲི་ཡོད་པར་བཤད་དོ། ། ལྷོ་ནུབ་ཀྱི་མཚམས་ན་འདུན་ས་ཆོས་བཟང་སྟེ། དེར་ལྷ་རྣམས་བྱ་བ་དང་བྱ་བ་མིན་པ་བཀའ་གྲོས་སོ། ། གཉིས་པ་ས་དང་མ་འབྲེལ་བའི་གནས་ནི། སུམ་ཅུ་རྩ་གསུམ་དེའི་སྟེང་ནས་སྟེང་དུ་འཐབ་བྲལ་སོགས་འདོད་གཟུགས་ཀྱི་ལྷ་རྣམས་ནི་ནམ་མཁའི་གཞལ་མེད་ཁང་ལ་གནས་སོ། ། དེ་ཡན་ཆད་ཀུན་འཐབ་བྲལ་ཡིན་ཡང་སྤྱི་མིང་བྱེ་བྲག་ལ་བཏགས་ནས་འོག་མ་ལ་ལྟོས་ཏེ་འཐབ་བྲལ་ཞེས་བྱ་སྟེ། ལྷ་འོག་མ་གཉིས་ནི་ལྷ་མ་ཡིན་དང་འཐབ་པས་སོ། །
དེ་ལ་ལྷ་མ་ཡིན་གྱི་གནས་ནི་རི་རབ་ཀྱི་ཆུ་ལ་ནུབ་པའི་ཁོང་སེང་དཔག་ཚད་སུམ་ཁྲི་ན་འོད་ལྡན་གྱི་གྲོང་ན་ལྷ་མ་ཡིན་གྱི་དབང་པོ་སྒྲ་གཅན་དང༌། དེ་ནས་བཞི་སྟོང་ན་སྐར་ཕྲེང་གི་གྲོང་ན་མགུལ་ཕྲེང་དང༌། དེ་ནས་བཞི་སྟོང་ན་བརྟེན་པའི་གྲོང་ན་རབ་གནོན་དང༌། དེ་ནས་བཞི་སྟོང་ན་གསེར་ལྡན་གྱི་གྲོང་ན་འཐག་བཟང་རིས་གནས་ལ། དེ་རྣམས་དམའ་ཤོས་བཟང་ཞིང༌། བཞི་པའི་གསེར་གྱི་ས་གཞི་ལ་སུམ་ཅུ་རྩ་གསུམ་གྱི་ལྟ་ན་སྡུག་ལ་འགྲན་པ་གྲོང་ཁྱེར་གསེར་ལྡན་དང༌། རྣམ་རྒྱལ་གྱི་དོད་གཏམས་པ་ཅན་དང༌། གཞན་ཡང་འདུན་ས་དང༌། ཡངས་འདུ། རྡོ་ལེབ།
ཚལ། ས་གཞི་རྣམས་ཀྱང་དེ་དང་འདྲ་བ་ཡོད། གླང་པོ་ཆེ་རབ་བརྟན་གྱི་དོད་བཟོད་དཀའ་དང༌། ས་བསྲུང་གི་བུའི་དོད་ཏི་སི་གངས་བརྩེགས་དང༌། རྟ་སྤྲིན་གྱི་ཤུགས་ཅན་གྱི་དོད་བྲག་འཇིགས་ཞེས་པ་ཡོད་དོ། ། ལྷ་དང་འཐབ་པ་ནི་ལྷ་རྣམས་ལྷ་མ་ཡིན་གྱི་བུ་མོ་འདོད། ལྷ་མིན་རྣམས་ལྷའི་བདུད་རྩི་འདོད་པས་ཞེ་འགྲས་ཏེ། ལྷ་མིན་རྣམས་རི་རབ་ཀྱི་ཁོང་སེང་ནས་ཐོན་ཏེ། རིན་པོ་ཆེའི་གོ་གྱོན་མཚོན་ཐོགས་ནས་ཆས་པ་ན་དམག་གི་འབེར་གྱིས་བརྒྱ་བྱིན་གྱི་གདན་འགུལ་བས་དམག་འོང་བར་ཤེས་སོ། ། དེ་ནས་ཀླུ་དང་འཐབ་པས་ཕམ་ན་རང་གནས་སུ་བཟློག
དཀར་ཕྱོགས་ཀྱི་ཀླུ་ཕམ་ན་ཆུ་མཚམས་ནས་ཐོན་ཏེ་རྫུ་འཕྲུལ་གྱིས་ནམ་མཁའ་ལ་འཕགས་ཏེ་བང་རིམ་གྱི་ལྷ་དང་འཐབ། དེའི་ཚེ་ལྷའི་གནས་གསལ་བའི་ཕྱིར་དུ་སྒྲ་གཅན་གྱིས་ཉི་ཟླ་ལག་པས་སྒྲིབ་ཅིང༌། རྒྱལ་ཕམ་དང་བདེ་སྡུག་འཛམ་བུ་གླིང་པའི་དགེ་སྡིག་ལ་རག་ལས་པས་ལྷ་རྣམས་གླིང་འདི་ཡང་ཡང་ཉིལ་ལོ། ། བང་རིམ་གྱི་ལྷ་ཕམ་ན་ལྷའི་དབང་པོའི་དྲུང་དུ་ཕོ་ཉ་རྒྱུགས། དབང་པོས་གཞན་རྣམས་ལ་བསྒོ་བ་ན་དེ་རྣམས་ཀྱིས་རྩུབ་འགྱུར་གྱི་ཚལ་དུ་ཕྱིན་པས་འཐབ་པར་མོས་ཏེ། རི་རབ་ཀྱི་ནུབ་ཀྱི་སྟེང་དུ་འཐབ་པ་ན། ལྷ་མིན་རྣམས་རི་འཕེན་ཞིང་དེ་ཐམས་ཅད་དབང་པོའི་རྡོ་རྗེས་དུམ་བུར་བཅོམ་པ་རྣམས། རོལ་མཚོ་སོགས་སུ་ལྷུང་བས་སྲོག་ཆགས་དུ་མ་ཤི་སྟེ་མཚོ་དམར་པོར་འགྲོའོ། ། ལྷའི་མགོ་དང་སྐེད་པ་བཅད་ན་འཆི་ལ་ཡན་ལག་བཅད་ཀྱང་སླར་སྐྱེའོ། ། ལྷ་མིན་ནི་མི་བཞིན་དུ་གནད་དུ་ཕོག་ན་འཆི་ལ།
དེའང་མཚོ་དང་ས་ལ་ཤི་བ་དང་རྐང་པ་ལག་པ་བཅད་པ་སོགས་ཀྱི་གཟུགས་བརྙན་ཤར་ཏེ་དམག་མ་ལོག་གོང་ནས་མྱ་ངན་བྱེད་པར་ཟད་དོ། ། དེ་དག་སུ་ཕམ་པ་དང་རང་གི་གྲོང་དུ་ཞུགས་ནས་སྒོ་བཅད་དེ་གནས་པ་ན་དངངས་སྐྲག་འབྱུང་ཡང་ཕན་ཚུན་མི་ཚུགས་སོ། ། གཉིས་པ་ཞར་ལ་དེའི་སེམས་ཅན་གྱི་ཁྱད་པར་ལ་ལྔ་སྟེ། འདོད་པ་སྤྱོད་པ། ལྷའི་བུ་སྐྱེ་བ། འདོད་བདེ་སྐྱེ་བ། བར་ཐག་གི་ཚད། གྲོང་དུ་བགྲོད་ཚུལ་ལོ། ། དང་པོ་ནི། ལྷ་དེ་རྣམས་ལས་འདོད་པ་སྤྱོད་པ་ནི་དང་པོ་དྲུག་ཡིན་ནོ། །
དྲུག་གིའང་རིས་འོག་མ་གཉིས་ནི་དབང་པོ་གཉིས་སྦྱོར་དང༌། གསུམ་པ་འཁྱུད་པ་དང༌། བཞི་པ་ལག་བཅངས་དང༌། ལྔ་པ་རྒོད་པ་དང༌། དྲུག་པས་བལྟས་པ་ཙམ་གྱིས་འཁྲིག་པའི་བདེ་བ་མྱོང་ངོ༌། ། ས་སྡེར། འདོད་ལྷ་གོང་མ་གཉིས་ལ་བག་མ་གཏོང་ལེན་དང་ཆུང་མ་འཆང་བ་མེད་པར་བཤད་ཅིང༌། གདགས་པ་ལས། དྲུག་ཀ་ལ་ཡོད་པར་བཤད་དོ། ། དྲུག་ཆར་ལུས་ཀྱི་ཕྱི་ནང་གཙང་ཞིང་རྡུལ་དང་དྲི་མ་དང་རུས་པ་དང་རྩ་རྒྱུས་དང་ནང་ཁྲོལ་དང་བཤང་གཅི་མེད།
བཟའ་བ་བདུད་རྩི་སྔོ་སེར་དཀར་དམར་བཞི་འབྱུང་བའི་ལྗོན་ཤིང་དང༌། སྦྲང་རྩི་དང་སྦྲང་ཆང་སོགས་བཏུང་བ་འབྱུང་བའི་དང༌། ཤིང་རྟ་སོགས་བཞོན་པ་འབྱུང་བའི་དང༌། གོས་དང་རྒྱན་འབྱུང་བའི་དང༌། དྲི་དང་བདུག་པ་དང་མེ་ཏོག་གི་ཕྲེང་བ་འབྱུང་བའི་དང༌། བཞད་གད་གླུ་གར་དང་རོལ་མོའི་སྒྲ་འབྱུང་བའི་དང༌། སྣོད་སྤྱད་སོགས་ཡོ་བྱད་སྣ་ཚོགས་འབྱུང་བའི་ལྗོན་ཤིང་ཡོད་དེ། ཅི་བསམས་པ་ཙམ་གྱིས་ལག་ཏུ་འོང་ལ། སྒྲ་མི་སྙན་གྱི་དཔག་བསམ་གྱི་ཤིང་ལས་བསམས་པ་ཙམ་གྱིས་མི་འོང་གི་རང་གིས་ལེན་དགོས་སོ། ། དགའ་ལྡན་པ་ནི་ས་བཅུའི་དབང་ཕྱུག་གི་དྲུང་དུ་རྟག་ཏུ་ཐེག་ཆེན་གྱི་ཆོས་ལ་སྤྱོད་པས་ཀྱང་ལྷག་སྟེ།
ཐོས་པ་མང་དང་ཆོས་འཛིན་དང༌། ། ཤེས་རབ་ལྡན་ཞིང་ཐར་པ་འདོད། ། ཡོན་ཏན་རྣམས་ལ་དགའ་བའི་མི། ། དེ་རྣམས་དགའ་ལྡན་ཉེ་བར་འགྲོ། ། ཞེས་དྲན་པ་ཉེར་བཞག་ཏུ་བཀའ་སྩལ་ཏོ། ། གཉིས་པ་ནི། ལྷ་མོ་རྣམས་ལ་མངལ་གྱི་གནས་མེད་ཅེས་ས་སྡེ་ལས་བཤད་པས། ལྷའམ་ལྷ་མོའི་པང་དུ་བྱིས་པ་ལོ་ལྔ་ལོན་པ་ཙམ་ནས་ལོ་བཅུ་ལོན་པ་ལྟ་བུའི་བར་དུ། རིམ་པ་བཞིན་འདོད་ལྷ་དྲུག་པོ་དེ་རྣམས་སུ་སྐྱེ་ལ། གཞན་རྣམས་ལུས་མྱུར་དུ་རྫོགས་པར་འགྱུར་ཞིང༌།
བརྒྱ་བྱིན་ལུས་དང་པོ་ནས་རྫོགས་པར་སྐྱེ་བས་སྔ་ཕྱི་བརྗེ་བའང་གཞན་གྱིས་མི་ཚོར་རོ། ། གཟུགས་ཅན་གྱི་ལྷ་རྣམས་ལུས་ཀུན་རྫོགས་པ་དང་གོས་དང་བཅས་པ་ཉིད་དུ་སྐྱེ་ཞིང༌། འདོད་ཁམས་པ་ནི་ངོ་ཚ་ཁྲེལ་ཡོད་ཤས་ཆུང་བས་གཅེར་བུར་སྐྱེ་ལ། རྒྱལ་བུ་དོན་གྲུབ་དང་དགེ་སློང་མ་དཀར་མོ་དང༌། དགེ་ཚུལ་མ་སྣ་མ་ནི་གོས་དང་བཅས་པར་རོ། ། ལྷ་ཀུན་ཀྱང་སྐད་ནི་སཾ་སྐྲྀ་ཏའི་སྐད་དུའོ། ། གསུམ་པ་ནི། འདོད་པ་ཇི་ལྟར་གནས་པ་དང༌། རང་གིས་སྤྲུལ་པ་དང༌། གཞན་གྱིས་སྤྲུལ་པ་ལ་དབང་བྱེད་པའི་སྐྱེ་བ་གསུམ་པོ་ནི་རིམ་པ་བཞིན།
འདོད་ལྷ་དང་པོ་བཞི་མིར་བཅས་པ་དང༌། འཕྲུལ་དགའ་བ་དང༌། གཞན་འཕྲུལ་དབང་བྱེད་པའོ། ། དབེན་པ་ལས་སྐྱེས་པ་དང་ཏིང་ངེ་འཛིན་ལས་སྐྱེས་པ་དང༌། དགའ་བ་མེད་པའི་བདེ་བ་ཅན་གྱི་སྐྱེ་བ་གསུམ་པོ་ནི་རིམ་པ་བཞིན། བསམ་གཏན་དང་པོ་གསུམ་གྱི་སྐྱེ་བ་སྟེ། དེ་རེ་རེ་ལ་ཡང་ས་གཞན་གསུམ་གསུམ་སྟེ་དགུའོ། ། བཞི་པ་ནི། ལྷའི་གནས་དེ་རྣམས་ཀྱི་བར་ཐག་ཇི་ཙམ་ཞེ་ན། གནས་དང་གནས་ནས་འོག་འཛམ་གླིང་གི་ཇི་སྲིད་དེ་དང་དེའི་གོང་དུ་དེ་སྲིད་དེ།
འདི་ནས་རྒྱལ་ཆེན་བཞིའི་ཕོ་བྲང་ལ་དཔག་ཚད་བཞི་ཁྲི་དང༌། དེ་ནས་སུམ་ཅུ་རྩ་གསུམ་ལ་བཞི་ཁྲི། དེ་ནས་འཐབ་བྲལ་ལ་བརྒྱད་སོགས་ཏེ། འདི་ནས་ཤིན་ཏུ་མཐོང་བ་ཙམ། དེ་ནས་འོག་མིན་གྱི་བར་ལ་ཡོད་པའོ། ། ལྔ་པ་ནི། ཅི་འོག་མས་གོང་མའི་གནས་སུ་ཕྱིན་ནས་མཐོང་ངམ་ཞེ་ན། རང་གིས་ས་གོང་མའི་རྫུ་འཕྲུལ་ཐོབ་པའམ་གཞན་དེ་རྣམས་ཀྱང་ནམ་མཁའ་དང་ནོར་བུའི་རྒྱ་མཚོ་དང༌། པདྨའི་རྒྱ་མཚོ་དང༌། སངས་རྒྱས་ཀྱི་སྐུའི་བྱིན་གྱིས་བརླབས་པ་ལ་སོགས་པ་གནས་ཤིང༌།
དབྱིབས་ནི་ཟླུམ་པོ་དང་ཟུར་གསུམ་དང་གྲུ་བཞི་དང༌། ནོར་བུ་དང་སྨན་དང་འཁོར་ལོ་ལྟ་བུ་དང༌། ཟུར་བརྒྱད་པ་དང༌། སངས་རྒྱས་ཀྱི་མཚན་ལྟ་བུ་ལ་སོགས་པ་ཡོད་དེ། ཕལ་པོ་ཆེར་ལྟའོ། ། གོང་མའི་ལྷ་ལ་བརྟེན་ཏེ་དེས་ཁྲིད་ན་མཐོང་གི་དེ་མ་གཏོགས་པ་དེ་དག་གི་ཁམས་དང་ས་གོང་མར་འགྲོ་བ་དང་མཐོང་བ་མེད་དོ། ། དེ་རྣམས་ཀྱི་ཚད་ནི་འཐབ་བྲལ་སོགས་བཞི་རི་རབ་ཀྱི་སྟེང་ཙམ་ཞེས་དང༌། གཞན་གོང་མ་གཉིས་འགྱུར་དུ་སྨྲའོ། ། བསམ་གཏན་དང་པོ་གླིང་བཞི་ཙམ་དང༌། གཉིས་པ་སྟོང་སྤྱི་ཕུད་ཙམ་དང༌།
གསུམ་པ་སྟོང་གཉིས་པ་ཙམ་དང༌། བཞི་པ་སྟོང་གསུམ་དུ་སྨྲ་ལ། གཞན་ནི་འོག་མ་གསུམ་སྟོང་སྤྱི་ཕུད་སོགས་གསུམ་ཙམ་དང༌། བཞི་པ་ཚད་མེད་པར་སྨྲའོ། ། གསུམ་པ་སྟོང་གསུམ་ངོས་བཟུང་བ་ནི། གླིང་བཞི་པ་དང་ཉི་ཟླ་དང་རི་རབ་དང་ནི་འདོད་ལྷ་དང་ཚངས་པའི་འཇིག་རྟེན་བསམ་གཏན་དང་པོ་མན་ཆད་སྟོང་ལ་ནི་སྤྱི་ཕུད་ཅེས་པར་འདོད་དེ། སྟོང་ཆེན་པོའི་འཇིག་རྟེན་གྱི་སྤྱི་ཕུད་ལྟ་བུ་ཡིན་པས་སོ། ། སྤྱི་ཕུད་དེ་སྟོང་ལ་ནི་སྟོང་གཉིས་པ་བར་མའི་འཇིག་རྟེན་གྱི་ཁམས་ཞེས་པ་ཡིན་ནོ། ། སྟོང་གཉིས་པ་དེ་སྟོང་ལ་ནི་སྟོང་གསུམ་གྱི་འཇིག་རྟེན་ཞེས་བྱ་སྟེ། གླིང་བཞི་བྱེ་བ་ཕྲག་བརྒྱའོ། །
དེ་གསུམ་ཀ་ལའང་ལྕགས་རི་རེ་དབང་བྱེད་པའི་ཚངས་པ་རེ་བཤད་དོ། ། བཞི་པ་དེ་དག་འབྱུང་འཇིག་མཉམ་པར་བསྟན་པ་ནི། དེ་ཐམས་ཅད་མེ་སོགས་ཀྱིས་མཉམ་དུ་འཇིག་ཅིང་འབྱུང་བ་སྟེ་ཆགས་པའོ། ། དཔལ་དུས་ཀྱི་འཁོར་ལོར་འཇིག་རྟེན་གྱི་ཁམས་དཔག་ཚད་འབུམ་ཕྲག་བཞི་ལ་སོགས་འདི་དང་མི་འདྲ་བའི་བཀོད་པ་དང༌། ཕལ་པོ་ཆེར་སྟོང་གསུམ་ན་འོག་མིན་བྱེ་བ་ཕྲག་བརྒྱ་བཀའ་སྩལ་བ་ནི། སེམས་ཅན་སོ་སོའི་སྣང་བ་བཞིན་བཀོད་པ་སྟེ། དེ་ཉིད་ལས། ཞིང་རྣམས་འདི་ཀུན་སེམས་ཀྱིས་རྣམ་པར་བཏགས། ། ཞེས་སོ། ། དག་པ་དང་མ་དག་པའི་ཞིང་རབ་འབྱམས་ཕྱོགས་བཅུ་ན་ཡོད་ལ།
གླིང་བཞིའམ་བདེ་བ་ཅན་ན་མེད་ཅིང་སངས་རྒྱས་རི་རབ་འོད་ཀྱི་ཞིང་ན་འཛམ་བུ་གླིང་ལ་དཔག་ཚད་བྱེ་བ་དང༌། གཞན་གསུམ་ལ་བརྒྱད་ཁྲི་རེ་དང༌། སྣང་བའི་ཁྱད་པར་ཡང་སངས་རྒྱས་ཀུན་ཏུ་བཟང་པོའི་ཞིང་ན་སྟོང་གསུམ་རིལ་པོ་ཉི་ཟླ་ཟུང་གཅིག་གིས་གསལ་བ་སོགས་བཤད་དེ། རྒྱ་ཆེར་གཞན་དུ་བལྟའོ། ། གཉིས་པ་ཞར་ལ་སེམས་ཅན་གྱི་ཚད་བཤད་པ་ལ་གཉིས་ཏེ། ལུས་ཚད་དང༌། ཚེ་ཚད་དོ། ། དང་པོ་ལ་གསུམ་སྟེ། མིའི་ལུས་ཚད། འདོད་ལྷའི་ལུས་ཚད།
གཟུགས་ཁམས་པའི་ལུས་ཚད་དོ། ། དང་པོ་ནི། འཛམ་བུ་གླིང་པ་ཚེ་ལོ་བརྒྱ་པ་རྣམས་ཀྱི་ལུས་ཚད་ནི། ཞེང་དུ་ཁྲུ་བཞི་པ་དང༌། མཐོ་དམན་ཕྱེད་དང་བཞི་སྟེ། ཁྲུ་ནི་ཆོས་མངོན་པ་བཤད་པའི་དུས་ཀྱི་ཁྲུས་བརྩི་བར་རྒྱལ་པོ་སྲས་སུ་བཤད་ཀྱང༌། འོག་ནས་བཤད་པའི་འགྱུར་བསྒྲེས་པའི་ཁྲུའོ། ། བསྐལ་པ་དང་པོའི་མི་འགའ་ཞིག་བརྒྱ་བྱིན་དང་མཉམ་སྟེ་ཡབ་སྲས་མཇལ་བའི་མདོར་སྤྱི་བོ་སྐྱེས་དང་བརྒྱ་བྱིན་གཉིས་མིག་འབྱེད་འཛུམ་ཡོད་མེད་མ་གཏོགས་པ་ཁྱད་མེད་པར་གསུངས་པས་སོ། ། ཤར་ལུས་འཕགས་པོ་ཁྲུ་བརྒྱད་དང༌། བ་ལང་སྤྱོད་པ་བཅུ་དྲུག་དང༌།
བྱང་སྒྲ་མི་སྙན་པ་སོ་གཉིས་ཞེས་བྱ་བ་ཕྱི་མ་གཉིས་འགྱུར་དུ་བསྐྱེད་དོ། ། གཉིས་པ་ནི། འདོད་དང་ལྡན་པ་ལྷའི་ལུས་ཚད་རྒྱལ་ཆེན་བཞི་པ་རྒྱང་གྲགས་ཀྱི་བཞི་ཆ་གཅིག་ནས། དགའ་ལྡན་པ་གཅིག་དང༌། འཕྲུལ་དགའ་བ་གཅིག་དང་བཞི་ཆ། གཞན་འཕྲུལ་དབང་བྱེད་པ་རྒྱང་གྲགས་ཕྱེད་དང་གཉིས་ཀྱི་བར་དུ་རྒྱང་གྲགས་བཞི་ཆ་རེ་བསྐྱེད་དོ། ། ལྷ་མ་ཡིན་གྱི་ལུས་ཚད་དང༌། ཚེ་ཚད་ལོངས་སྤྱོད་རྣམས་སུམ་ཅུ་རྩ་གསུམ་པ་དང་འདྲ་བར་ས་སྡེ་ལས་གསུངས་སོ། ། གསུམ་པ་ནི། གཟུགས་ཅན་དང་པོ་ཚངས་རིས་པ་དཔག་ཚད་ཕྱེད་དང༌།
དེ་གོང་མ་གཉིས་དཔག་ཚད་ཕྱེད་ཕྱེད་བསྐྱེད་དེ། འོད་ཆུང་བའི་གཉིས་སོ། ། དེའི་ལྟག་ཚད་མེད་འོད་ཡན་ཆད་ཀྱི་ལུས་ནི་འོག་མ་འོག་མ་ལས་ཉིས་འགྱུར་གྱི་ཆེ་སྟེ། དགེ་རྒྱས་པའི་དྲུག་ཅུ་རེ་བཞི་དང༌། དེ་ཉིས་འགྱུར་ལས་སྤྲིན་མེད་པའི་དཔག་ཚད་གསུམ་དོར་བས་བརྒྱ་ཉེར་ལྔ་ནས་འོག་མིན་པའི་ཁྲི་དྲུག་སྟོང་གི་བར་རོ། ། ཚེ་ཚད་ལ་གཉིས་ཏེ། དངོས་དང༌། བར་དུ་འཆི་བ་ཡོད་མེད་དཔྱད་པའོ། ། དང་པོ་ལ་གཉིས་ཏེ། བདེ་འགྲོའི་ཚེ་ཚད་དང༌།
ངན་འགྲོའི་ཚེ་ཚད་དོ། ། དང་པོ་ནི། སྤྱིར་བོང་ཚོད་ཐ་དད་པ་རྣམས་ཀྱི་ཚེ་ཚད་ཀྱང་ཐ་དད་དམ་ཞེ་ན། སྒྲ་མི་སྙན་ན་ཚེ་ལོ་སྟོང་སྟེ། ནུབ་དང་ཤར་གཉིས་ན་སྔ་མའི་ཕྱེད་ཕྱེད་སྤངས་པ་རིམ་པ་བཞིན་ལྔ་བརྒྱ་དང༌། ཉིས་བརྒྱ་ལྔ་བཅུའོ། ། འཛམ་གླིང་འདི་ན་མ་ངེས་ཏེ། འགྲིབ་པའི་ཐ་མར་ལོ་བཅུ་དང་བསྐལ་པ་དང་པོའི་མིའི་ཚེ་ལོ་དཔག་ཏུ་མེད་དོ། ། མི་ལོ་ལྔ་བཅུ་ལ་འདོད་ལྷ་འོག་མ་རྒྱལ་ཆེན་བཞི་པའི་ཉིན་ཞག་གཅིག་སྟེ། ཉིན་ཞག་དེ་ཡིས་བགྲངས་པའི་ཞག་སུམ་ཅུ་ཟླ་བ་དང་དེ་བཅུ་གཉིས་ལ་ལོར་བྱས་པའི་རྒྱལ་ཆེན་བཞི་པའི་ཚེ་ལོ་ལྔ་བརྒྱའོ། །
འདོད་ལྷ་གོང་མ་ལྔའི་ཞག་དང་ལོའི་ཚད་ཉིས་འགྱུར་ཉིས་འགྱུར་ཏེ། མི་ལོ་བརྒྱ་དང་ཉིས་བརྒྱ་དང་བཞི་བརྒྱ་དང་བརྒྱད་བརྒྱ་དང་སྟོང་དྲུག་བརྒྱ་ལ་རིམ་པ་བཞིན་དུ་ཉིན་ཞག་སྟེ། དེ་ཡིས་བགྲངས་པའི་ལོ་སྟོང་དང་ཉིས་སྟོང་དང༌། བཞི་སྟོང་དང༌། བརྒྱད་སྟོང་དང༌། ཁྲི་དྲུག་སྟོང་ཚེ་ཚད་དོ། ། གཉའ་ཤིང་འཛིན་ཡན་ཆད་ན་ཉི་ཟླ་མེད་ཀྱང་ཉིན་མཚན་ནི་ཀུ་མུད་ཏ་དང་པདྨ་ཁ་ཕྱེ་ཙུམ་དང༌། བྱ་སྐད་འབྱིན་མི་འབྱིན་དང༌། གཉིད་སངས་ཕྲོ་ལས་ཏེ་སྣང་བའི་བྱ་བ་ནི་རང་གི་འོད་ཀྱིས་སོ། ། གཟུགས་ཅན་རྣམས་ན་ཉིན་མཚན་མེད་པས།
ཚེའི་ཚད་ནི་ལོས་མི་བགྲང་གི་རང་གི་ལུས་གཞལ་བའི་དཔག་ཚད་ཀྱི་གྲངས་ཀྱི་བསྐལ་པ་ཡིས་ཏེ། གཟུགས་ཅན་དང་པོ་བསྐལ་པ་ཕྱེད། ། དེ་ཡི་གོང་མ་ཕྱེད་ཕྱེད་བསྐྱེད། ། འོད་ཆུང་རྣམས་ཀྱི་ལྟག་ཡན་ཆད། ། ཚེ་ནི་ཉིས་འགྱུར་ཉིས་འགྱུར་ཏེ། ། སྤྲིན་མེད་བསྐལ་པ་གསུམ་དོར་རོ། ། ཞེས་པའོ། ། གཟུགས་མེད་དང་པོའི་ཚེ་ཚད་བསྐལ་པ་སྟོང་ཕྲག་ཉི་ཤུ་སྟེ། གོང་མ་གསུམ་ཉི་ཤུ་རེས་ལྷག་གོ ། ཚེ་ཚད་ཀྱི་བསྐལ་པ་དེ་གང་ཞེ་ན།
འོད་ཆུང་ནས་བཟུང་བསྐལ་ཆེན་ཏེ། དེའི་འོག་མ་ཚངས་ཆེན་གསུམ་གྱིས་ནི་བསྐལ་ཆེན་ཕྱེད་ལ་བསྐལ་པར་བྱས་ལ་ཡིན་ནོ། ། གཉིས་པ་ནི། ཡང་སོས་སོགས་དྲུག་གིས་རིམ་པ་བཞིན་འདོད་ལྷའི་ཚེ་དང་ཉིན་ཞག་མཉམ་ལ། རང་གིས་ཉིན་ཞག་དེ་ཡིས་བགྲངས་པའི་དྲུག་པོ་དེ་རྣམས་ཀྱི་ཚེ་འདོད་ལྷ་དྲུག་དང་ལོ་གྲངས་འདྲ་བ་ཡིན་ཏེ། རྒྱལ་ཆེན་བཞིའི་ཚེ་ཚད་ནི་ཡང་སོས་པའི་ཞག་གཅིག་སྟེ། དེ་སུམ་ཅུ་ལ་ཟླ་བ། དེ་བཅུ་གཉིས་ལ་ལོར་བྱས་པའི་ལྔ་བརྒྱ་ཐུབ་པ་སོགས་སོ། ། རབ་ཏུ་ཚ་བ་ནི་བར་བསྐལ་ཕྱེད་དང༌། མནར་མེད་ནི་བར་བསྐལ་གཅིག་གོ །
དུད་འགྲོ་རྣམས་ཚེ་མཆོག་ཏུ་རིང་བ་ནི་བར་བསྐལ་གཅིག་སྟེ། དགེ་སློང་དག་ཀླུ་བརྒྱད་པོ་ནི་ཀླུ་ཆེན་པོ་སྟེ། བསྐལ་པར་གནས་པས་ས་འཛིན་པའོ། ། ཞེས་སོ། ། ཐུང་བ་ཡུད་ཙམ་པར་ཉི་མའི་སྙིང་པོར་བཤད་དོ། ། ཡི་དྭགས་རྣམས་ཀྱི་ཚེ་ནི་མིའི་ཟླ་བ་གཅིག་ལ་ཉིན་ཞག་ཏུ་བྱས་པའི་ལོ་ལྔ་བརྒྱ་སྟེ། མི་ལོ་ཁྲི་ལྔ་སྟོང་ངོ༌། ། མདོ་ཉི་མའི་སྙིང་པོར། ཐུང་བས་སྟོང་ཕྲག་གཅིག་དང་རིང་བས་སྟོང་ཕྲག་བརྒྱད་ཅུ་ཐུབ་པར་བཀའ་སྩལ་ཏོ། ། མ་ག་དྷའི་ཁལ་བརྒྱད་ཅུ་ཤོང་བའི་ཏིལ་གྱི་སྦྱང་བ་ཏིལ་གྱིས་ཕྱུར་བུར་བཀང་བའི་ནས་ནས་ལོ་བརྒྱ་བརྒྱ་ཞིང་ཏིལ་ཉག་གཅིག་ཕྱུང་བས་ཟད་པར་གྱུར་པ་ནི་ཆུ་བུར་ཅན་གྱི་ཚེ་སྟེ།
གྲང་དམྱལ་གཞན་བདུན་གྱི་ཚེ་ནི་ཉི་ཤུ་ཉི་ཤུར་བསྒྱུར་རོ། ། ས་སྡེར་ནི། ཚ་དམྱལ་རྣམས་ཀྱི་ཕྱེད་ཕྱེད་དུ་བཤད་དོ། ། གཉིས་པ་ནི། ཚེ་ཚད་མ་རྫོགས་པར་འཆི་བ་ཡོད་དམ་མེད་ཅེ་ན། སྒྲ་མི་སྙན་པ་ནི་ཚེ་ཚད་ཐུབ་པར་ངེས་ལ། དེ་མ་གཏོགས་པ་ལ་བར་སྐབས་སུ་འཆི་བ་ཡོད་དོ། ། བར་སྐབས་སུ་མི་འཆི་བ་གཞན་ཡང་སྲིད་པ་ཐ་མ་པ་སོགས་སོ། ། གསུམ་པ་དེ་དག་འཇལ་བྱེད་ཀྱི་ཚད་ལ་གཉིས་ཏེ། རྩོམ་གཞི་དང༌།
བརྩམས་པ་འཇལ་བྱེད་དོ། ། དང་པོ་ནི། གཟུགས་ཀྱི་ཆུང་མཐའ་རྡུལ་ཕྲ་རབ་དང༌། མིང་གི་མཐའ་ཡི་གེ་དང༌། དུས་ཀྱི་ཐུང་མཐའ་སྐད་ཅིག་སྟེ། དེའི་ཚད་ནི་རྣམ་འགྲེལ་དུ། རྡུལ་ཅིག་བསྒྲེས་རྡུལ་ཆུང་བ་ཡིས། ། མཐར་ཐུག་དུས་ནི་སྐད་ཅིག་འདོད། ། ཅེས་པ་ལྟར་རོ། ། ཆོས་མངོན་པ་བ་རྣམས་ནི།
སྐྱེས་བུ་སྟོབས་ལྡན་གྱིས་སེ་གོལ་གཏོགས་པ་ཙམ་ལ་སྐད་ཅིག་དྲུག་ཅུ་རྩ་ལྔ་འདའོ། ། ཞེས་སྨྲའོ། ། གཉིས་པ་ལ་གཉིས་ཏེ། ཡུལ་གྱི་ཚད་དང༌། དུས་ཀྱི་ཚད་དོ། ། དང་པོ་ནི། ཕྲ་རབ་རྡུལ་དང་རྡུལ་ཕྲན་དང་དེ་བཞིན་དུ་ལྕགས་རྡུལ་དང༌། ཆུ་རྡུལ་དང༌། རི་བོང་རྡུལ་དང༌། ལུག་རྡུལ་དང༌།
གླང་རྡུལ་དང༌། ཉི་ཟེར་རྡུལ་དང༌། སྲོ་མ་དང༌། དེ་ལས་བྱུང་བ་ཤིག་དང༌། དེ་བཞིན་དུ་ནས་དང༌། སོར་ཚིགས་རྣམས་ནི་གོང་ནས་གོང་དུ་བདུན་དུ་བསྒྱུར་བར་ཤེས་པར་བྱའོ། ། སོར་མོ་ཉི་ཤུ་རྩ་བཞི་ལ་ཁྲུ་དང༌། ཁྲུ་བཞི་ལ་གཞུ་སྟེ་འདོམ་གང་ངོ༌། ། གཞུ་དེ་ལྔ་བརྒྱ་རྣམས་ལ་རྒྱང་གྲགས་ཏེ། དེ་ཙམ་གྲོང་ནས་འཕགས་པ་ལ་དགོན་པར་འདོད་ལ།
རྒྱང་གྲགས་དེ་བརྒྱད་ལ་དཔག་ཚད་ཅེས་བྱའོ། ། ལུང་རྣམ་འབྱེད་དུ་དྲུག་འགྱུར་དང༌། གདགས་པར་རྡུལ་ཕྲན་བདུན་ལ་ཉི་ཟེར་རྡུལ་དུ་བཤད་ལ། དུས་འཁོར་དུ་གཞུ་ཉིས་སྟོང་ལ་རྒྱང་གྲགས་དང༌། དེ་བཞི་ལ་དཔག་ཚད་དུ་གསུངས་སོ། ། གཉིས་པ་ལ་གཉིས་ཏེ། ལོའི་ཚད་དང༌། བསྐལ་པའི་ཚད་དོ། ། དང་པོ་ནི། དུས་མཐའི་སྐད་ཅིག་མ་བརྒྱ་ཉི་ཤུ་ལ་དེའི་སྐད་ཅིག་གོ །
དེའི་སྐད་ཅིག་དྲུག་ཅུ་ཐང་ཅིག་གོ ། ཐང་ཅིག་སུམ་ཅུ་ཡུད་ཙམ་སྟེ། དེ་དང་ཉིན་ཞག་དང་ཟླ་བ་གསུམ་གོང་ནས་གོང་དུ་སུམ་ཅུར་འགྱུར་རོ། ། ཞག་མི་ཐུབ་པ་དྲུག་དང་བཅས་པ་ཟླ་བ་བཅུ་གཉིས་ལ་ལོ་གཅིག་སྟེ། ཞག་མི་ཐུབ་ནི། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ནས། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་དེར། ། ཞེས་པ་ལྟར་ཏེ།
རྒྱལ་དང་སྦོ་དང་ས་ག་དང༌། ཆུ་སྟོད་དང་ཁྲུམས་དང༌། སྨིན་དྲུག་ཅན་རྣམས་ཀྱི་གནམ་སྟོང་དོར་བའོ། ། དེ་ཡང་དབྱར་དགུན་གྱི་འབྲིང་ཐུབ་ཅིང༌། སྟོན་དཔྱིད་འབྲིང་མི་ཐུབ་ཅེས་རྒྱ་ཆེར་འགྲེལ་དུ་གསུངས་པ་ནི། འདུལ་བའི་ལུགས་ཀྱིས་སྟོན་ཟླ་ཐ་ཆུང་ནས་ལོ་མགོ་འཛིན་པའི་དབང་དུ་བྱས་པའོ། ། གཉིས་པ་ལ་གསུམ་སྟེ། བསྐལ་པ་ངོས་བཟུང༌། ཡ་ཐོག་རིང་པོའི་འགྲིབ་ཚུལ། འཇིག་པའི་བསྐལ་པའི་ཚུལ་ལོ། །
དང་པོ་ལ་བསྟན་བཤད་གཉིས་ཀྱི་དང་པོ་ནི། བསྐལ་པ་རྣམ་པ་མང་པོ་བར་བསྐལ་དང༌། འཇིག་པ་དང་ཆགས་པ་དང༌། གནས་པའི་བསྐལ་པ་དང༌། བསྐལ་ཆེན་སོགས་བཤད་དོ། ། གཉིས་པ་ལ་གསུམ་སྟེ། འཇིག་ཆགས་ཀྱི་བསྐལ་པ་བཤད། གནས་པའི་བསྐལ་པ་བཤད། བསྐལ་ཆེན་བཤད་པའོ། ། དང་པོ་ནི།
འཇིག་པའི་བསྐལ་པ་ནི་དམྱལ་བའི་སྲིད་པ་གསར་སྐྱེ་མེད་པ་ནས། སྣོད་ཟད་པའི་བར་ཏེ། དམྱལ་བ་ལས་ཟད་པ་རྣམས་འགྲོ་བ་གཞན་དུ་སྐྱེ་ལ་མ་ཟད་པ་རྣམས་ཞིང་གཞན་གྱི་དམྱལ་བར་སྐྱེ་བས་འདིར་གཅིག་ཀྱང་མེད་པ་དང༌། ཡི་དྭགས་དང་དུད་འགྲོའང་དེ་དང་འདྲ་ལ། དེའང་རྒྱ་མཚོའི་དུད་འགྲོ་སྔར་འཇིག་ཅིང༌། མི་ཡུལ་བ་རྣམས་མི་དང་ལྷན་ཅིག་ཏུའོ། ། གླིང་གསུམ་གྱི་མི་གང་རུང་རེས་ཆོས་ཉིད་ཀྱིས་བསམ་གཏན་དང་པོ་ཏིང་ངེ་འཛིན་བསྐྱེད་དེ། གཞན་རྣམས་དེའི་རྗེས་སུ་སློབ་ཅིང་ཤི་ནས་ཚངས་པའི་འཇིག་རྟེན་དུ་སྐྱེའོ། ། སྒྲ་མི་སྙན་པ་ལ་ཆགས་བྲལ་གྱི་ལམ་མེད་པས། འདོད་ལྷར་སྐྱེས་ཏེ།
འདོད་ལྷ་རྣམས་བསམ་གཏན་དང་པོ་ཐོབ་ནས་ཚངས་པའི་འཇིག་རྟེན་དུ་སྐྱེའོ། ། དེ་རྣམས་ཀྱིས་བསམ་གཏན་གཉིས་པའི་ཏིང་ངེ་འཛིན་ཆོས་ཉིད་ཀྱིས་ཐོབ་པས་འོད་གསལ་དུ་སྐྱེའོ། ། ཆུས་འཇིག་པ་ན་བསམ་གཏན་གསུམ་པ་དང༌། རླུང་གིས་འཇིག་པ་ན་བཞི་པ་ཐོབ་སྟེ་དེ་དག་ཏུ་སྐྱེ། དེ་ལྟར་སེམས་ཅན་འཇིག་པ་ལ་བར་བསྐལ་བཅུ་དགུའོ། ། དེ་ནས་ཆར་བ་མ་བབས་པས་རྩི་ཤིང་རྣམས་ཉི་མ་འདི་ཉིད་ཀྱིས་བསྲེགས། ཉི་མ་གཞན་རྣམས་འདི་བས་བཞི་འགྱུར་རེས་ཚ་ཞིང༌། གཉིས་པས་ལྟེང་ཀ་ཆེ་ཆུང་དང༌། གསུམ་པས་ཆུ་བོ་ཆེ་ཆུང་དང༌། བཞི་པས་མཚོ་མ་དྲོས་པ་དང༌།
ལྔ་པ་དང་དྲུག་པས་ཕྱོགས་ཀྱི་རྒྱ་མཚོ་ཆེན་པོ་སྐེམས་ལ། དྲུག་པ་དང་བདུན་པས་རི་རབ་དང་ས་ཆེན་པོ་བསྲེགས་ཏེ། དེ་ལས་མེ་ལྕེ་རླུང་གིས་ཁྱེར་ནས་ཚངས་པའི་འཇིག་རྟེན་སྲེག་ལ། དེའི་ཚེ་འོད་གསལ་བའི་ལྷ་གཞོན་པ་རྣམས་མེ་དེ་བྱུང་གི་དོགས་ནས་སྐྲག་པ་ལ། ལྷ་རྒན་པོ་ཆགས་འཇིག་ཤེས་པ་རྣམས་ཀྱིས། གྲོགས་པོ་དག་མ་འཇིགས་ཤིག མེ་ལྕེ་འདིས་སྔོན་ཡང་ཚངས་པའི་འཇིག་རྟེན་བསྲེགས་ནས་དེ་ཉིད་དུ་མེད་པར་གྱུར་ཏོ། ། ཞེས་དབུགས་འབྱིན་ཏོ། ། ཆུས་འཇིག་ན་བསམ་གཏན་གཉིས་པ་ཉིད་ལས་བྱུང་བའི་ཆུས་སྣོད་ཀྱི་འཇིག་རྟེན་ལན་ཚྭ་བཞིན་དུ་བཞུས་ནས་ཆུ་དེ་ཡང་མེད་པར་འགྱུར་རོ། ། རླུང་གིས་འཇིག་ན་བསམ་གཏན་གསུམ་པ་ལས་བྱུང་བའི་རླུང་གིས་རླུང་ནད་ཀྱི་ལུས་སྐམས་པ་ལྟར་སྣོད་མེད་པར་བྱེད་ཅིང་རླུང་དེ་ཡང་མེད་པར་འགྱུར་རོ། །
དེ་ལྟར་སྣོད་འཇིག་པ་ལ་བར་བསྐལ་གཅིག་གོ ། ཆགས་པའི་བསྐལ་པ་ནི་དང་པོ་རླུང་ཆགས་པ་ནས། དམྱལ་བའི་སྲིད་པ་ཆགས་པའི་བར་བསྐལ་ཉི་ཤུའོ། ། དེ་ཡང་རླུང་གིས་ཞིག་རྗེས་ལ་བསམ་གཏན་གསུམ་པ་ནས་དང༌། ཆུས་ཞིག་རྗེས་ལ་གཉིས་པ་ནས་དང༌། མེས་ཞིག་རྗེས་སུ་དང་པོ་ནས་འདོད་ལྷའི་གཞལ་ཡས་ཁང་རྣམས་ཆགས་སོ། ། དེ་ནས་རླུང་འཇམ་པོ་ལངས་པ་རླུང་གི་དཀྱིལ་འཁོར་དུ་འགྱུར་ཞིང་དེ་རྗེས་སྤྲིན་གསེར་གྱི་སྙིང་པོ་ཅན་ལས་ཆར་ཆེན་པོ་བབ་པས་ཆུའི་དཀྱིལ་འཁོར་དང་དེའི་སྟེང་རླུང་གིས་འཐས་པར་བྱས་པས་གསེར་གྱི་དཀྱིལ་འཁོར་དང་དེའི་སྟེང་ཁམས་སྣ་ཚོགས་པ་ཅན་གྱི་སྤྲིན་ལས་ཆར་བབ་པས་རྒྱ་མཚོ་ཆགས་ཤིང༌། དེའི་ཁམས་རབ་རྣམས་རླུང་གིས་བསྲུབས་པས་རི་རབ་དང༌། འབྲིང་རྣམས་བསྲུབས་པས་གསེར་གྱི་རི་བདུན་དང༌། ཐ་མ་རྣམས་ལས་གླིང་བཅུ་གཉིས་དང་ཁོར་ཡུག་གི་རི་རྣམས་འབྱུང་སྟེ།
སྣོད་ཆགས་པ་ལ་བར་བསྐལ་གཅིག་གོ ། དེ་རྣམས་ཀྱང་བྱེ་བྲག་པ་འཇིག་རྟེན་འཇིག་དུས་རྡུལ་ཕྲ་རབ་རྟག་པ་མ་ཞིག་པ་ལས་སྐྱེ་བར་འདོད་པ་འགྲེལ་པར་བཀག་གོ ། མདོ་སྡེ་པའི་མདོར། འཇིག་རྟེན་གྱི་ཁམས་གཞན་ནས་ས་བོན་ཁྱེར་ཏེ་འོང་ངོ་ཞེས་འབྱུང་མོད། ལས་ལས་བྱུང་བའི་རླུང་ཁྱད་པར་ཅན་ལས་འབྱུང་ངོ༌། ། ཞེས་གནས་སོ། ། སེམས་ཅན་ཆགས་པ་ནི་བསྐལ་པ་འདི་ལ་འོད་གསལ་གྱི་ལྷ་ཚེ་དང་ལས་ཟད་པ་ཞིག་ཚངས་པ་ཆེན་པོར་སྐྱེས་པ་ལ་ཤེད་བདག་ཏུ་རློམ་མོ། ། དེ་སྐྱོ་སྟེ་གྲོགས་སྐྱེས་ན་ཅི་མ་རུང་སྙམ་པ་ན། ཡང་འོད་གསལ་ནས་ཚངས་པའི་འཇིག་རྟེན་དུ་སྐྱེས་པ་ལ་ཤེད་ལས་སྐྱེས་སུ་རྟོག་གོ ། དེ་བཞིན་དུ་འོད་གསལ་ནས་འདོད་ལྷ་དང༌།
བྱང་དང་ནུབ་དང་ཤར་དང་གླིང་འདིའི་མི་རིམ་གྱིས་སྐྱེ་ལ། སེམས་ཅན་གང་རུང་གཅིག་བདག་པོ་མྱོང་བའི་ལས་ཀྱིས་དམྱལ་བར་གཤིན་རྗེའི་རྒྱལ་པོར་སྐྱེ་ཞིང༌། ཡི་དྭགས་དང་དུད་འགྲོ་དང་དམྱལ་བ་ཆགས་ཏེ། སེམས་ཅན་ཆགས་པ་ལ་བར་བསྐལ་བཅུ་དགུའོ། ། ཆགས་པ་རྫོགས་པ་དང་གནས་པ་རྩོམ་པ་དང༌། མནར་མེད་པར་གཅིག་སྐྱེས་པ་དང༌། ཚེ་ལོ་དཔག་མེད་ནས་འགྲིབ་པ་རྩོམ་པ་དུས་མཉམ་མོ། ། གཉིས་པ་ནི། བར་གྱི་བསྐལ་པ་ནི་དཔག་མེད་ནས་འགྲིབ་པ་ནས་བཟུང་སྟེ། ཚེ་ལོ་བཅུ་པར་གྱུར་པའི་བར་དུ་སྟེ་ཡ་ཐོག་རིང་པོ་ཞེས་གྲགས་ལ།
འགྲིབ་ཚུལ་འོག་ཏུ་འཆད་དོ། ། ཡང་དེ་ནས་ཡར་སྐྱེ་བ་དང༌། མར་འགྲིབ་པ་ཟུང་དུ་བྱས་པའི་བསྐལ་པ་ཡ་ཐོག་མ་ཐོག་ལས་གཞན་བཅོ་བརྒྱད་དེ། སྙིང་རྗེ་པད་དཀར་དུ། ཚེ་ལོ་བཅུ་པའི་ཚེ་རྗེ་བཙུན་བྱམས་པ་ཁྲུ་གང་པ་ཞིག་འབྱོན་ཏེ། ལུས་ཆེ་བའི་རྒྱུ་མི་དགེ་བ་སྤངས་པའོ་ཞེས་གསུངས་པས། ལུས་ཀྱི་གསུམ་སྤངས་པས་ཉི་ཤུ་པ་དང༌། ལྔ་བཅུ་པ་དང༌། བརྒྱ་པ་དང༌། ངག་གི་བཞི་སྤངས་པས་ཉིས་སྟོང་པ་དང༌།
ཡིད་ཀྱི་གསུམ་སྤངས་པས་བཞི་ཁྲི་པ་དང༌། ཕ་དང་མར་བཟུང་བས་བརྒྱད་ཁྲི་བར་འཕེལ་བར་གསུངས་སོ། ། ཡང་ཡར་སྐྱེ་ཞིང་འཕེལ་བ་ནི་བར་བསྐལ་གཅིག་ཡིན་ཏེ། མ་ཐོག་རིང་པོ་ཞེས་གྲགས་སོ། ། ཡར་སྐྱེ་བ་རྣམས་ཇི་ཙམ་དུ་སྐྱེ་ཞེ་ན། ཡར་འཕེལ་བ་བཅུ་དགུ་པོ་དེ་དག་ཚེ་ལོ་བརྒྱད་ཁྲིའི་བར་དུ་སྐྱེའོ། ། ཐེག་ཆེན་དུ་ནི་མ་ཐོག་རིང་པོ་ཚེ་ལོ་དཔག་ཏུ་མེད་པར་བཤད་དོ། ། ཐོག་མཐའི་རྐྱང་པ་དང་བར་གྱི་ཁུག་པ་རེ་དུས་མཉམ་ལ། ལོ་ཇི་སྙེད་རེ་ལ་འཕེལ་འགྲིབ་བྱེད་ཅེ་ན། དགེ་སྡིག་སྤྱོད་པ་སྟོབས་ཆེ་ཆུང་གིས་ལོ་འཕེལ་འགྲིབ་སྟོབས།
དེ་མཚུངས་སུ་འགྱུར་རོ། ། ཚུལ་དེ་ལྟར་འཇིག་རྟེན་ཆགས་པ་འདི་བར་གྱི་བསྐལ་པ་བཟང་པོ་ཉི་ཤུ་གནས་པ་ཡིན་ནོ། ། བསྐལ་པ་བཟང་པོ་འདིའི་གནས་སྐལ་ལ་སངས་རྒྱས་སྟོང་འབྱུང་སྟེ། དེ་ཡང་གསང་བ་བསམ་གྱིས་མི་ཁྱབ་པའི་མདོ་ལས། སྔོན་བསྐལ་པ་མཛེས་པར་སྣང་བ་ལ་འཇིག་རྟེན་གྱི་ཁམས་རྣམ་པར་བརྒྱན་པར་རྫོགས་པའི་སངས་རྒྱས་ཡོན་ཏན་མཐའ་ཡས་པ་རིན་ཆེན་སྣ་ཚོགས་བཀོད་པའི་རྒྱལ་པོ་ཞེས་བྱ་བ་བྱོན་པའི་ཚེ། སངས་རྒྱས་མར་མེ་མཛད་འཁོར་ལོས་བསྒྱུར་བའི་རྒྱལ་པོ་ཡུལ་འཁོར་བསྲུང་དུ་གྱུར་པ་ལ་སྲས་སྟོང་ཡོད་པ་རྒྱལ་པོ་དེས་རྫོགས་པའི་བྱང་ཆུབ་ཏུ་ཞུགས་པར་ཤེས་ཏེ། གང་སྔོན་ལ་འཚང་རྒྱ་བརྟག་པའི་ཕྱིར་རིན་ཆེན་སྣ་བདུན་གྱི་བུམ་པའི་ནང་དུ་མཚན་བྱང་རྣམས་བཅུག་ནས་ཞག་བདུན་མཆོད་པ་བྱས་ཏེ་སྟོན་པས། སྔོན་ལ་ཆེ་ཤོས་རྣམ་པར་དག་པའི་བློ་གྲོས་བྱུང་སྟེ་དེ་སངས་རྒྱས་འཁོར་བ་འཇིག་གོ ། ཕྱི་མ་ལ་རྒྱལ་བུ་ཆུང་ཤོས་བློ་གྲོས་མཐའ་ཡས་བྱུང་སྟེ། དེ་སངས་རྒྱས་མོས་པའམ་སྣང་མཛད་དོ། །
བཙུན་མོ་དམ་པ་མ་སྨད་པའི་པང་དུ་རྫུས་ཏེ་སྐྱེས་པའི་ཁྱེའུ་ཆོས་ཀྱི་སེམས་པ་སངས་རྒྱས་སྟོང་གི་སྐུ་དང་བསྟན་པ་བསྲུང་བར་སྨོན་ལམ་བཏབ་པ་ནི་ཕྱག་ན་རྡོ་རྗེའོ། ། བཙུན་མོ་དཔེ་མེད་པའི་པང་དུ་སྐྱེས་པའི་ཁྱེའུ་ཆོས་ཀྱི་བློ་གྲོས་སངས་རྒྱས་སྟོང་ལ་ཆོས་ཀྱི་འཁོར་ལོ་བསྐོར་བར་བསྐུལ་བའི་སྨོན་ལམ་བཏབ་པ་ནི་ཚངས་པ་གཙུག་ཕུད་ཅན་ནོ། ། ཞེས་བཀའ་སྩལ་ཏོ། ། སྙིང་རྗེ་པད་དཀར་དུ། བར་བསྐལ་དང་པོ་འདིའི་ཚེ་ལོ་བཞི་ཁྲི་པ་ལ་སངས་རྒྱས་འཁོར་བ་འཇིག སུམ་ཁྲི་པ་ལ་གསེར་ཐུབ། ཉིས་ཁྲི་པ་ལ་རྒྱལ་བ་འོད་སྲུངས། ། བརྒྱ་པ་ལ་འདྲེན་པ་ཤཱཀྱའི་ཏོག་འབྱོན་པར་བཀའ་སྩལ་ཏོ། ། ཕྱིས་བརྒྱད་ཁྲི་པར་འཕེལ་བ་ན། མགོན་པོ་བྱམས་པ་འབྱོན་ཏེ།
འཁོར་དགྲ་བཅོམ་ཁྲག་ཁྲིག་ཕྲག་དགུ་དང༌། ཐེར་འབུམ་ཆེན་པོ་ཕྲག་དྲུག་འབྱུང་ངོ༌། ། ལུང་བཞི་ལས་དེའི་ཚེ་ཁྱིམ་བདག་མགོན་མེད་ཟས་སྦྱིན། ཁྱིམ་བདག་ནོར་བུ་བཟང་དུ་གྱུར་ཏེ། དགྲ་བཅོམ་པ་ཐོབ་པར་གསུངས་སོ། ། བསྐལ་པ་འདིའི་འོག་ཏུ་མུན་བསྐལ་དྲུག་ཅུ་རྩ་གཉིས་འབྱུང༌། དེ་ནས་སངས་རྒྱས་བདུན་འབྱུང་ཞེས་བྱང་ཆུབ་སེམས་དཔའི་སྡེ་སྣོད་དུ་འབྱུང་ངོ༌། ། དེའི་འོག་ཏུ་འཇིག་རྟེན་གྱི་ཁམས་འདི་མངོན་པར་དང་བ་ཞེས་བྱ་བར་འགྱུར་ཏེ། སློབ་དཔོན་ཀླུ་སྒྲུབ་སངས་རྒྱས་ཡེ་ཤེས་འབྱུང་གནས་འོད་ཅེས་བྱ་བར་འཚང་རྒྱ་ཞེས་མདོ་སྡེ་སྤྲིན་ཆེན་པོར་བཤད་དོ། ། གནས་བསྐལ་གྱི་དུས་དེ་དང་ཆགས་པ་དང་འཇིག་པ་དང་ཞིག་ཅིང་སྟོངས་ནས་འདུག་པ་གསུམ་དུས་བར་བསྐལ་ཉི་ཤུར་མཉམ་མོ། །
ཞིག་པའི་ཚེ་འཕེལ་འགྲིབ་མེད་ཀྱང་དུས་མཉམ་པར་རྩིའོ། ། གསུམ་པ་ལ་གཉིས་ཏེ། དངོས་དང༌། ཞར་ལ་གང་ཟག་གསུམ་འབྱུང་ཚུལ་ལོ། ། དང་པོ་ནི། བར་བསྐལ་ཉི་ཤུ་པོ་དེ་དག་བསྡོམས་པ་བརྒྱད་ཅུ་ལ་ནི་བསྐལ་པ་ཆེན་པོ་ཞེས་བྱའོ། ། འདི་ནི་བསྐལ་པ་བཟང་པོ་འདིའི་དབང་དུ་བྱས་ཀྱི་སྨོན་ལམ་དང་དགེ་བའི་རྩ་བའི་དབང་གིས་དེ་ལས་རིང་བ་ཡོད་དེ། ཕལ་པོ་ཆེར། མི་མཇེད་དང༌། བདེ་བ་ཅན་ལ་སོགས་པའི་འཇིག་རྟེན་བཅུ་གཅིག་ལས།
སྔ་མའི་བསྐལ་པ་ཕྱི་མའི་ཞག་རེར་བཀའ་སྩལ་ཏོ། ། གཉིས་པ་ལ་གསུམ་སྟེ། སངས་རྒྱས་འབྱུང་ཚུལ། རང་རྒྱལ་འབྱུང་ཚུལ། འཁོར་བསྒྱུར་འབྱུང་ཚུལ་ལོ། ། དང་པོ་ནི། བསྐལ་ཆེན་དེ་གྲངས་མེད་གསུམ་དུ་ཚོགས་བསགས་པ་ལས་སངས་རྒྱས་འབྱུང་ངོ༌། ། གྲངས་མེད་ནི། གྲངས་གཏན་མེད་མ་ཡིན་གྱི་ལུང་སིལ་བུར། གྲངས་ཀྱི་གནས་གཞན་དྲུག་ཅུ་གསུངས་པའི་ཐ་མ་སྟེ།
གཅིག་བཅུ་བརྒྱ་སྟོང་ཁྲི་འབུམ་དང༌། ། ས་ཡ་བྱེ་བ་དུང་ཕྱུར་རྣམས། ། ཟླ་བོ་མེད་པའི་གྲངས་སུ་བཤད། ། ཆེན་པོའི་ཟླ་དང་བཅས་པ་ནི། ཐེར་འབུམ་ཁྲག་ཁྲིག་རབ་བཀྲམ་དང༌། ། གཏམས་དཀྲིགས་མི་འཁྲུགས་ཁྱད་འབྱིན་དང༌། ། སྤང་རྟེན་དེད་འདྲེན་མཐའ་སྣང་དང༌། ། རྒྱུ་རིག་འོད་མཛེས་དབང་པོ་དང༌། ། ལེགས་འབྱིན་རྟོགས་འགྲོ་འབྱིང་རྡུལ་དང༌། ། རྒྱ་རྟགས་སྟོབས་འཁོར་བརྡ་ཤེས་དང༌། །
རྣམ་བྱུང་སྟོབས་མིག་ཉི་ཤུ་གཅིག ། གྲངས་མེད་ཀུན་ཀྱང་བཅུ་འགྱུར་བསྒྲེ། ། བར་ནས་བརྒྱད་ནི་མ་རྙེད་དོ། ། གྲངས་མེད་གསུམ་ནི་ཉན་ཐོས་སྡེ་གཉིས་ཀྱིས་ཚོགས་ལམ་ཉིད་དུ་རྫོགས་པར་འདོད་ལ། ཐེག་ཆེན་པས་མོས་སྤྱོད་དང་མ་དག་ས་བདུན་དང་དག་པ་ས་གསུམ་དུ་རྫོགས་པར་འདོད་དོ། ། སངས་རྒྱས་རྣམས་ཡར་འཕེལ་དང་མར་འགྲིབ་གང་ལ་འབྱུང་ཞེ་ན། མར་འགྲིབ་པའི་བརྒྱད་ཁྲི་པ་ནས་བརྒྱ་པའི་བར་ལ་སངས་རྒྱས་དེ་དག་འབྱུང་ངོ༌། ། ཡར་འཕེལ་གྱི་ཚེ་མི་འབྱུང་སྟེ། གདུལ་བྱ་རྣམས་སྐྱོ་བ་སྐྱེད་དཀའ་བའི་ཕྱིར། བརྒྱ་པ་མན་ཆད་དུ་ཡང་མི་འབྱུང་སྟེ།
ཚེ་དང་དུས་དང་ཉོན་མོངས་པ་དང་ལྟ་བ་དང་སེམས་ཅན་གྱི་སྙིགས་མ་སྟེ། ལྔ་པོ་ཤས་ཆེ་བའི་ཕྱིར། ཐེག་ཆེན་པ་ལྟར་ན། སྙིང་རྗེ་པད་དཀར་དུ། འཇིག་རྟེན་གྱི་ཁམས་མཐེ་བོང་ཅན་ཞེས་བྱ་བར། མཐེ་བོང་གི་ཚད་ཙམ་གྱི་མི་རྣམས་ཀྱི་ནང་དུ། ཚེ་ལོ་བཅུ་པའི་ཚེ་སངས་རྒྱས་སྐར་མ་ལ་དགའ་བ་འབྱོན་པར་གསུངས། མདོ་བསྐལ་བཟང་དུ། མི་ཡི་འདྲེན་པ་སྣང་མཛད་པའི། ། མི་རྣམས་ཚེ་ལོ་དཔག་ཏུ་མེད། །
སངས་རྒྱས་དགུ་བརྒྱ་དགུ་བཅུ་དགུས། ། ཇི་སྙེད་མཛད་ཀུན་དེས་མཛད་འགྱུར། ། ཞེས་ཀྱང་བཀའ་སྩལ་ཏོ། ། གཉིས་པ་རང་རྒྱལ་འབྱུང་ཚུལ་ནི། རང་རྒྱལ་དུས་གང་གི་ཚེ་འབྱུང་ཞེ་ན། རང་རྒྱལ་རྣམས་ཡར་འཕེལ་དང་མར་འགྲིབ་གཉིས་ཀ་ལ་འབྱུང་ངོ༌། ། རྩ་ཤེས་ལས། རྫོགས་སངས་རྒྱས་རྣམས་མ་བྱུང་ཞིང༌། ། ཉན་ཐོས་རྣམས་ཀྱང་ཟད་པ་ན། ། རང་སངས་རྒྱས་ཀྱི་ཡེ་ཤེས་ནི། །
བརྟེན་པ་མེད་པར་རབ་ཏུ་སྐྱེ། ། ཞེས་པ་ལྟར་རོ། ། རང་རྒྱལ་བསེ་རུ་ལྟ་བུ་ནི། བསྐལ་ཆེན་བརྒྱར་ཚོགས་ལམ་གྱི་སྐབས་སུ་བྱང་ཆུབ་ཀྱི་རྒྱུ་ཚོགས་ལ་སྤྱོད་པའི་མཐུས་བྱང་ཆུབ་ཐོབ་སྟེ། ངེས་འབྱེད་ཆ་མཐུན་ནས་ཟད་ཤེས་ཀྱི་བར་མཉམ་བཞག་ཐུན་གཅིག་ལ་སེམས་བསྐྱེད་པས་རྒྱུད་ཤིན་ཏུ་སྨིན་པའི་ཕྱིར། ཁ་ཆེ་བ་ནི་རང་རྒྱལ་ཚོགས་སྤྱོད་མི་འདོད་པས་དེའི་ཚོགས་གསོག་ཚུལ་སོགས་དངོས་སུ་མ་བཀོད་དོ། ། གསུམ་པ་འཁོར་བསྒྱུར་འབྱུང་ཚུལ་ནི། འཁོར་ལོ་བསྒྱུར་རྒྱལ་དུས་ནམ་འབྱུང་ཞེ་ན། འཁོར་ལོས་རྒྱལ་སྲིད་བསྒྱུར་བའི་ངང་ཚུལ་ཅན་འབྱུང་བ་ནི་ཚེ་ལོ་དཔག་མེད་ནས་སྟོང་ཕྲག་བརྒྱད་ཅུའི་བར་ལ་འབྱུང་གི། དེ་ལས་མི་འཕྱི་སྟེ།
དེ་མན་ཆད་དུ་ལོངས་སྤྱོད་མི་རྫོགས་པས་སོ། ། རིན་པོ་ཆེ་བདུན་ཕྲག་གསུམ་ལས། མཆོག་གི་རིན་ཆེན་སྣ་བདུན་ནི། དེ་ཚེས་བཅོ་ལྔ་ལ་ཁྲུས་བྱས་ནས་བསྙེན་གནས་ལ་གནས་ཤིང་བློན་པོའི་ཚོགས་ཀྱིས་བསྐོར་ཏེ་འདུག་པ་ན། ཤར་ཕྱོགས་ནས་ལྷའི་འཁོར་ལོ་བརྒྱ་བྱིན་གྱི་ཚིག་གིས་ལས་ཐམས་ཅད་པས་བྱས་པ་རྒྱལ་པོ་ཆེན་པོ་བཞིས་རྒྱལ་པོ་ལ་བརྟན་པར་འགྱུར་རོ། ། ཞེས་རང་འགྲེལ་དུ་མདོ་དྲངས་པ་ནའོ། ། མདོ་དང་གདགས་པར་རིན་པོ་ཆེ་དེ་བཟོས་པ་མ་ཡིན་གྱི་ལས་ཐམས་ཅད་པས་སྤྲུལ་པར་བཤད་དོ། ། དྲན་པ་ཉེར་བཞག་ཏུ་གསེར་ལས་བྱས་པ་དཔག་ཚད་ལྔ་བརྒྱ་པ་རྩིབས་སྟོང་ཡོད་པ་མཛེས་པ། ནམ་མཁའ་ལ་དཔག་ཚད་འབུམ་དུ་ཉི་མ་གཅིག་གིས་འགྲོ་བ། གླིང་བཞི་དང་ལྷའི་རིས་སུའང་གླང་པོ་ཆེ་ལ་སོགས་པ་ཀུན་ནམ་མཁའ་ལ་འགྲོ་བ།
རྒྱལ་པོས་མི་ཐོས་པ་ཐོས་པར་བྱེད་པ། འགྲན་པའི་ཟླ་མེད་པར་བྱེད་པ། རྒྱལ་པོ་ཤི་ནས་སྒོ་ཁང་དུ་ཟུག་སྡོད་པས་བུ་ལ་མི་ཕན་ནོ། ། ནོར་བུ་ནི་མི་ཆེན་པོའི་བརླ་ཙམ་པ་ཟུར་བརྒྱད་པ་སྟེ། མཚན་མོ་དཔག་ཚད་བརྒྱར་འོད་འབྱུང་བ། ཚ་བའི་དུས་སུ་བསིལ་བ་འབྱུང་བ། སྐོམ་པའི་དུས་སུ་ཡན་ལག་བརྒྱད་ལྡན་གྱི་ཆུ་འབྱུང་བ། རྒྱལ་པོས་ཅི་བསམ་པ་འབྱུང་བ། འོད་སྣ་ཚོགས་ལྡན་ཞིང་དཔག་ཚད་བརྒྱར་ནད་མེད་པར་བྱེད་པ། ཇི་ལྟར་འདོད་པའི་འབྲས་བུ་འབྱུང་བ།
ཀླུས་སེར་བ་འབེབས་མི་ནུས་པ་ཡུལ་ཀུན་ལྗོན་པ་དང་མཚེའུ་ཕུན་སུམ་ཚོགས་པར་འགྱུར་བ། མི་རྣམས་དུས་མ་ཡིན་པར་མི་འཆི་ཞིང༌། དུད་འགྲོ་གང་གིས་ཀྱང་མི་གནོད་པ་ཞིག་དབང་པོས་སྟེར་རོ། ། གདགས་པ་དང་ས་འགྲེལ་དུ། ཀླུའམ་རྒྱལ་ཆེན་བཞིས་འབུལ་བར་བཤད་དོ། ། བཙུན་མོ་ནི་ལུས་ལ་ཙན་དན་དང༌། ཁ་ལ་ཨུཏྤལ་དྲི་འབྱུང་བ་དང༌། རེག་ན་ཉོན་མོངས་པ་མེད་པ་བཀྲེས་སྐོམ་དང་མྱ་ངན་སེལ་བ། གྲང་དུས་སུ་དྲོ་ཞིང་དྲོ་དུས་སུ་བསིལ་བར་བྱེད་པ། བུ་མང་པོ་བཙའ་བ་ཞིག་བློན་པོས་འབུལ་ཏེ།
དེ་ནི་ཤི་ནས་ལྷར་སྐྱེའོ། ། གདགས་པར་ནི་བུ་མོ་འབྱུང་ཞིང་རྒྱལ་པོའི་སྔོན་དུ་འཆི་བར་བཤད་དོ། ། བློན་པོ་ནི་བྱ་བ་མ་བསླབས་ཀྱང་ཤེས་ཤིང་བྱེད་པ། མི་དགེ་བ་སྤངས་ཤིང་ཉོན་མོངས་མེད་པ། སེམས་ཅན་ཀུན་ལ་ཕ་མ་ལྟར་ཕན་པའོ། ། གླང་པོ་ཆེ་ནི་ཅང་ཤེས་ཤིང་བཀའ་ཉན་པས་ཕ་རོལ་ལས་རྒྱལ་བར་བྱེད་པ་གླང་པོ་ཆེ་སྟོང་གི་སྟོབས་ཡོད་པ་ཆུ་དང་སྐམས་ས་དང་བར་སྣང་གསུམ་ལ་གཡུལ་འགྱེད་པ། ཉིན་གཅིག་ལ་འཛམ་བུ་གླིང་ལན་གསུམ་འཁོར་བ། ཤིན་ཏུ་དུལ་ཞིང་ཞོན་པ་ན་བསྐུལ་མི་དགོས་པ་དལ་བུས་འགྲོ་བ་ཞིག་དབང་པོས་སྟེར་རོ། ། ས་འགྲེལ་དུ་གླང་པོ་རབ་བརྟན་གྱི་བུ་ཐ་ཆུང་ཞེས་བཤད་དོ། ། རྟ་མཆོག་ནི་ཀུ་མུད་ཏ་དང་དུང་ལྟར་དཀར་བ།
གླང་པོ་དང་ཡོན་ཏན་མཚུངས་པ་ཞིག་དབང་པོས་སྟེར་རོ། ། ས་འགྲེལ་དུ་རྟའི་རྒྱལ་པོ་སྤྲིན་གྱི་ཤུགས་ཅན་གྱི་བུ་ཐ་ཆུང་ལུས་སྔོ་ལ་མགོ་ནག་པ་ཞེས་ཀྱང་ངོ༌། ། གདགས་པར་ནུབ་ཕྱོགས་ཀྱི་གླིང་ཕྲན་ཁམ་བུ་ཅན་ན་རྟའི་རྒྱལ་པོ་སྟོང་གིས་བསྐོར་བ་ཡོད་པ་ལ། བརྒྱ་བྱིན་གྱིས་འཁོར་ལོས་བསྒྱུར་བ་འཇིག་རྟེན་དུ་འབྱུང་བར་ཤེས་པར་གྱིས་ལ་རྟ་ཐོངས་ཤིག་ཅེས་བསྒོ་བས། བུ་ཐུ་བོ་གཏོང་ཞིང་དེ་རྒྱལ་པོའི་སྔར་ཤི་ན་དེའི་འོག་མ་གཏོང་ལ་རྒྱལ་པོ་སྔར་ཤི་ན་རྟ་རང་གནས་སུ་ལྡོག་པར་བཤད་དོ། ། ཁྱིམ་བདག་ནི་བང་མཛོད་གསེར་དངུལ་གྱིས་འགེངས་ཤིང་རྒྱལ་པོའི་བཀའ་ཉན་པ་སྐྱེ་བོ་ཀུན་ལ་མི་གནོད་པའོ། ། ཞེས་སོ། ། རྒྱལ་པོ་སྲས་སུ་ཁྱིམ་བདག་ནི་མཛོད་ཀྱི་སྤྱན་དང༌། བློན་པོ་ནི་དཔུང་གི་སྤྱན་ལྟ་བུའོ། ། ཞེས་འཆད་དོ། །
ཉེ་བའི་རིན་ཆེན་སྣ་བདུན་ཡང་མདོ་དེ་ཉིད་དུ། རལ་གྲི་ནི་རྒྱལ་པོ་དང་འགལ་བ་བྱེད་འདོད་པ་དེར་སོང་སྟེ། མ་བཏབ་ཀྱང་ཀུན་གྱིས་འདུད་པའོ། ། པགས་པ་ནི་ཆུར་དཔག་ཚད་བཅུ་པ། ཞེང་དུ་དཔག་ཚད་ལྔ་པ། ཆར་གྱིས་མི་བརླན་ཅིང་རླུང་གིས་མི་བསྐྱོད་ལ་གྲང་ན་དྲོ་ཞིང༌། ཚ་ན་བསིལ་བར་བྱེད་པ། ཉི་ཟླའི་འོད་སྣང་བ། ཀླུའི་པགས་པ་རྒྱ་མཚོ་ནས་བྱུང་བ་གང་འགྲོ་སར་བློན་པོས་ཁྱེར་འོང་བ་ཞིག་ཚོང་པས་འབུལ་ལོ། ། ཁང་པ་ནི་ཆུར་དཔག་ཚད་བཅུ་གཉིས་པ།
ཞེང་དུ་བདུན་པ་རིན་པོ་ཆེ་དང་ཟླ་བ་དང་རྒྱུ་སྐར་བལྟ་བར་འདོད་ན་ཁང་བ་དེར་འོང་བ། རྨི་ལམ་དགེ་བ་མཐོང་བ་གྲང་ན་དྲོ་ཞིང་ཚ་ན་བསིལ་བའི་རླུང་ལྡང་བ་དེར་ལྷ་མོ་འོངས་ནས་རོལ་མོ་བྱེད་པའོ། ། གོས་ནི། འཇམ་ལ་དྲི་མ་མེད་པ་གྱོན་ན་ཚ་གྲང་བཀྲེས་སྐོམ་ངལ་དུབ་ཀྱིས་མི་གནོད་པ་མེས་མི་ཚིག་ཅིང་མཚོན་གྱིས་མི་ཆོད་པའོ། ། ཚལ་ནི། རྒྱལ་པོས་དེར་ཕྱིན་པ་ན། ཚལ་གྱིས་མཐུས་ལྷའི་བུ་མོ་དང་བྱ་ལ་སོགས་པ་འོངས་ཏེ་འདོད་ཡོན་ལ་སྤྱོད་པའོ། ། མལ་ཆ་ནི། བསམ་གཏན་བྱེད་ན་རྣམ་པར་གྲོལ་ཞིང་བློ་གསལ་ལ། ཀུན་ནས་ཉོན་མོངས་པ་མི་སྐྱེ་བའོ། །
ལྷྭམ་ནི་གྱོན་ན་ཆུ་ལ་མི་བྱིང་པ། ཡུད་ཙམ་གྱིས་དཔག་ཚད་བརྒྱར་འགྲོ་བ་ལ་ངལ་བ་མེད་པའོ། ། རིན་ཆེན་བདུན་ནི། གསེར། དངུལ། བཻཌཱུརྻ། ཤེལ། སྤུག རྡོའི་སྙིང་པོ། མུ་ཏིག་དམར་པོའོ། །
མི་སྟོང་རེ་ཐུབ་པའི་བུ་སྟོང་དང་དགྲ་ཟིལ་གྱིས་གནོན་པའི་མདའ་གཞུ་འབྱུང་ངོ༌། ། འཁོར་ལོས་བསྒྱུར་རྒྱལ་དེ་ལ་རིགས་དུ་ཡོད་ཅེ་ན། གསེར་གྱི་འཁོར་ལོ་ཅན་གྱི་རྒྱལ་པོ་དང༌། དངུལ་དང༌། ཟངས་དང༌། ལྕགས་ཀྱི་འཁོར་ལོ་ཅན་ནོ། ། དེ་རྣམས་ལས་རིམ་བཞིན་གླིང་གཅིག་དང་གཉིས་དང་གསུམ་དང་བཞི་ལ་དབང་བྱེད་དོ། ། གླིང་གཅིག་ནི་འཛམ་བུ་གླིང༌། གཉིས་ནི་ཤར་ལྷོ་གཉིས། གསུམ་ནི་བྱང་གླིང་མ་གཏོགས་པ་གསུམ།
བཞི་ནི་གླིང་བཞི་ཀའོ། ། འཁོར་ལོས་བསྒྱུར་རྒྱལ་གཉིས་ལྷན་ཅིག་ཏུ་མི་འབྱུང་སྟེ། འགྲན་ཟླ་མེད་པའི་ལས་བསགས་པའི་ཕྱིར། དཔེར་ན་སངས་རྒྱས་བཞིན་ནོ། ། བྱེ་བྲག་སྨྲ་བས་ཞིང་ཀུན་ཏུ་སངས་རྒྱས་རེ་རེ་ལས་མི་འབྱུང་བར་འདོད་དོ། ། ཕལ་ཆེན་སྡེ་པ་ནི། ཞིང་གཅིག་ཏུ་གཉིས་མི་འབྱུང་བའི་དོན་དུ་འདོད། ཐེག་བསྡུས་སུ་གླིང་བཞི་པ་གཅིག་ཏུ་མི་འབྱུང་བར་བཤད། བརྒྱད་སྟོང་འགྲེལ་ཆེན་དུ། སངས་རྒྱས་གཉིས་སམ་མང་པོ་བྱོན་ནས་འདུལ་བའི་སེམས་ཅན་ཡོད་ན།
དུ་མ་འབྱུང་བར་བཤད་དེ། ཕལ་པོ་ཆེ་ལས་ལ་ལར་སངས་རྒྱས་མང་པོ་ཞེས་ལྟར་རོ། ། འཁོར་ལོས་བསྒྱུར་རྒྱལ་རྣམས་ཀྱིས་གླིང་བཞི་ལས་ཇི་ལྟར་རྒྱལ་བར་བྱེད་ཅེ་ན། གསེར་གྱི་འཁོར་ལོ་ཅན་ཁམས་ཀྱི་རྒྱལ་ཕྲན་རྣམས་ཀྱིས་བསུས་ནས་འདུད་ཅིང་བཀའ་ཉན་ནོ། ། དངུལ་གྱི་འཁོར་ལོ་ཅན་ནི། དེ་རྣམས་ཀྱི་ཐད་དུ་རང་ཉིད་འགྲོ་བས་འདུད་པར་ནི་ཕོ་ཉ་བཏང་བས་འདུད་ཅེས་སོ། ། ཟངས་ཀྱི་འཁོར་ལོ་ཅན་ནི་སོང་སྟེ་གཡུལ་བཤམས་པས་འདུད། ལྕགས་ཀྱི་འཁོར་ལོ་ཅན་ནི་སོང་སྟེ་མཚོན་བསྣུན་པར་བརྩམས་པས་རྒྱལ་བར་བྱེད་དོ། ། འོན་ཀྱང་གནོད་པ་མེད་ཅིང༌། རྒྱལ་ནས་སེམས་ཅན་རྣམས་དགེ་བ་བཅུ་ལ་འགོད་པས་དེ་རྣམས་ངེས་པར་ལྷར་སྐྱེའོ། །
གདགས་པ་ལས་གསེར་གྱི་འཁོར་བསྒྱུར་ནི་འཁོར་ལོའི་རྗེས་སུ་དཔུང་དང་བཅས་པ་བྱོན་ནས་བཞུགས་པ་ན། ཐོས་མ་ཐག་ཏུ་རྒྱལ་ཕྲན་རྣམས་འོང་ནས་འདུད་ལ། དངུལ་འཁོར་ཅན་ལ་ནི་ཐོས་མ་ཐག་ཏུ་མི་འདུད་པར་དཔུང་འདེགས་པའི་ཚེ་འོངས་ནས་འདུས་པར་བཤད། ས་སྡེ་ལས། གླིང་འདིའི་མཐར་འཁོར་ལོས་བསྒྱུར་བའི་རྒྱལ་པོའི་ལམ་གསེར་གྱི་རང་བཞིན་རྒྱལ་ཆེན་རིགས་བཞི་པའི་པུས་ནུབ་ཙམ་རྒྱ་མཚོར་ནུབ་པ་ཡོད་ཅིང༌། རྒྱལ་པོ་བྱུང་བ་ན་ཆུ་བསྐམས་ནས་ལམ་གསལ་པོ་བྱུང་བར་བཤད་དོ། ། རྒྱལ་པོ་འདི་རྣམས་ནི་སྐྱེས་བུ་ཆེན་པོའི་མཚན་སོ་གཉིས་ཀྱང་རྒྱལ་པོ་གཞན་ལས་ཁྱད་ཞུགས་སོ། ། འོ་ན་ཐུབ་པའི་མཚན་དང་ཁྱད་ཅི་ཡོད་ཅེ་ན། ཐུབ་པའི་མཚན་སོ་གཉིས་ནི། རང་ཡུལ་ལས་མ་ཡོ་བར་གནས་པ་དང༌།
འོད་གསལ་ལ་ཆ་ཤས་རྫོགས་པས་ཁྱད་པར་འཕགས་པས་སོ། ། འདིའི་རྒྱུ་ནི་བྱམས་པ་སྒོམ་པ་དང༌། མཆོད་རྟེན་ལ་ཕྱག་བྱ་བ་སོགས་སུ་གསུངས་སོ། ། གཉིས་པ་ཡ་ཐོག་རིང་པོའི་འགྲིབ་ཚུལ་ལ་གསུམ་སྟེ། བསྐལ་པ་དང་པོའི་ཁྱད་པར། ཇི་ལྟར་འགྲིབ་པའི་ཚུལ། འགྲིབ་པའི་མཐར་གང་འབྱུང་བའོ། ། དང་པོ་ནི། ཅི་བསྐལ་པ་དང་པོའི་མི་རྣམས་ཀྱང་རྒྱལ་པོ་དང་བཅས་སམ་ཞེ་ན་མ་ཡིན་ཏེ། སྔར་བསྐལ་པ་ཆགས་མ་ཐག་གི་སེམས་ཅན་མི་རྣམས་གཟུགས་ཅན་གྱི་ལྷ་བཞིན་ཏེ།
ཡིད་ལས་བྱུང་བ་ཡན་ལག་དང་ཉིང་ལག་དང་དབང་པོ་ཚང་བ་རང་འོད་ཅན་ནམ་མཁའ་ལ་འགྲོ་བ། ཟས་སུ་དགའ་བ་ཟ་བ། ཚེ་ལོ་དཔག་མེད་ཐུབ་པའོ། ། གཉིས་པ་ནི། དེ་ནས་རིམ་གྱིས་རོ་ལ་ཆགས་ཏེ་སའི་བཅུད་ཁ་དོག་མར་གསར་འདྲ་བ། རོ་སྦྲང་རྩི་མ་སྐོལ་བ་ལྟར་མངར་བ་སའི་སྟེང་དུ་ཆུས་ཁྱབ་པ་ལ་རླུང་གིས་སྤྲིས་མར་བྱས་པ་བྱུང་སྟེ། དེ་སེམས་ཅན་བརྐམ་ཆགས་ཅན་ཞིག་གིས་སོར་མོའི་རྩེས་བླངས་ཏེ་ཟོས་པས་མི་གཞན་རྣམས་ཀྱང་དེ་ལྟར་བྱེད་པ་ནི་ཁམ་ཟས་ཀྱི་དང་པོའོ། ། དེས་ལུས་སྲ་ཞིང་ལྕི་ལ་འོད་ནུབ་ནས་མུན་པ་བྱུང་ངོ༌། ། དེ་ནས་སེམས་ཅན་གྱི་བསོད་ནམས་ཀྱི་མཐུས་ཉི་ཟླ་བྱུང་ཞིང༌། ལྷའི་བུ་ཉི་ཟླ་གཉིས་ནི་རི་རབ་ཀྱི་ལྷོའམ་བྱང་གི་ངོས་གང་དུ་སོང་བ་མཐོང་བ་དེར་ཕྱིན་ཏེ་འཇིག་གོ །
དེ་ནས་ས་ཞག་སེར་པོ་སྦྲང་རྩིའི་རོ་ཅན་བྱུང་བའང་མྱངས་པས་ནུབ་བོ། ། དེ་ནས་ལྷུམ་གྱི་ཚུལ་ལྟར་སྣང་བའི་སྦྲང་རྩིའི་རོ་ཅན་ཡང་མྱངས་པས་ནུབ་བོ། ། དེ་ནས་མ་རྨོས་མ་བཏབ་པའི་འབྲས་སཱ་ལུ་ཤུན་པ་དང༌། ཕུར་མ་མེད་པ་ཟོས་པས་རྒྱུ་མཐུན་འབྱུང་བའི་བཤང་གཅིའི་ལམ་ཡང་བྱུང༌། སྔོན་གོམས་པས་ཚུལ་མིན་ཡིད་ལ་བྱེད་ཅིང་འཁྲིག་པ་བྱེད་པ་ན། དེ་ལ་སྨད་པས་དེའི་ཆེད་དུ་ཁྱིམ་བྱེད་དེ། མི་དགེ་བ་དང་ཁྱིམ་གྱི་དང་པོའོ། ། སཱ་ལུ་ནངས་ཟ་ན་ནངས་ལེན་པ་དང༌། ནུབ་ཟ་ན་ནུབ་ལེན་པ་ན་གཅིག་གིས་ལེ་ལོས་གསོག་འཇོག་བྱས་པ་ལྟར་ཀུན་གྱིས་བྱས་པས་བརྔས་པ་མི་སྐྱེའོ། ། དེ་ནས་ཞིང་རྣམས་བགོས་ཏེ་རང་གི་ལ་བདག་གིར་འཛིན་པ་དང་བཅས་ནས་གཞན་གྱིས་དེ་ལ་རྐུའོ། །
དེ་བསྲུང་བའི་ཆེད་དུ་འདུས་ནས་དེ་རྣམས་ཀྱི་མི་ཁྱད་པར་ཅན་ཞིག་ཞིང་དཔོན་དུ་བསྐོས་ནས་རང་རང་གི་སྟོན་ཐོག་གི་དྲུག་ཆ་བསྟབས་ཏེ། དེ་ནི་མང་པོས་བཀུར་བ་ཞེས་པ་རྒྱལ་རིགས་ཀྱི་དང་པོའོ། ། དེ་ནས་ཕྱིས་རྒྱལ་པོ་གང་རུང་ཞིག་གིས་རྐུན་པོ་རྣམས་གསོད་ཅིང་དེར་བདག་གི་མ་རྐུ་ཞེས་རྫུན་སྨྲའོ། ། དེ་ནས་མི་དགེ་བའི་ལས་ཀྱི་ལམ་ལྷག་སྟེ། འཕེལ་བས་ཚེ་ཁད་ཀྱིས་འགྲིབས་པས་མཐར་ཚེ་ལོ་བཅུ་པར་གྱུར་ཏོ། ། དེ་ནི་ཚེ་རྒུད་པ་ཡིན་ལ། ལུས་རྒུད་པ་ལུས་མཐོ་གང་ཆང་པ་གང༌། ཡོ་བྱད་རྒུད་པ་ཟས་ཀྱི་མཆོག་ཁྲེ་རྒོད་དང༌། གོས་ཀྱི་མཆོག་སྐྲའི་ལྭ་བ་དང༌། རྒྱན་གྱི་མཆོག་མཚོན་ཆ་སྟེ།
འོ་མ་དང་ཞོ་ཡོད་ཀྱང་མར་མི་འབྱུང༌། ཏིལ་ཡོད་ཀྱང་ཏིལ་མར་མི་འབྱུང༌། བུར་ཤིང་དང་དེའི་ཁུ་བ་ཡོད་ཀྱང་བུ་རམ་མི་འབྱུང༌། ལན་ཚྭ་ཡེ་མེད་དོ། ། གསུམ་པ་འགྲིབ་པའི་མཐར་གང་འབྱུང་བ་ནི། བར་གྱི་བསྐལ་པ་ནི། མཚོན་དང་ནད་དང་མུ་གེའི་བསྐལ་པ་དག་གིས་མཐར་འབྱིན་ཏེ། ཚེ་ལོ་བཅུ་པ་ན། མི་རྣམས་ཕན་ཚུན་རྔོན་པས་རི་དྭགས་མཐོང་བ་བཞིན་གནོད་སེམས་མི་ཟད་པར་འགྱུར་ལ། གང་བླངས་པ་རྣམས་མཚོན་ཆ་རྣོན་པོར་གྱུར་ཏེ།
གསོད་རེས་བྱེད་ལ་གསད་ཚད་དམྱལ་བར་སྐྱེའོ། ། ནད་ནི་མི་མ་ཡིན་རྣམས་ཀྱིས་ཡམས་ནད་གསོར་མི་རུང་བ་གཏོང་སྟེ་ཕལ་ཆེར་འཆིའོ། ། མུ་གེ་ནི་མི་དགེ་བའི་ཉེས་པས་ལྷས་ཆར་མི་འབེབས་པས་ཕན་ཚུན་འདུས་ཏེ་འཆི་བ་དང༌། མ་འོངས་པའི་སྐྱེ་བོའི་དོན་དུ་ས་བོན་གབ་རྩེའི་ནང་དུ་འཇོག་པས་གབ་རྩེ་པ་དང༌། རུས་གོང་དཀར་པོ་བསྡུས་ཏེ་བཀོལ་ནས་འཐུང་པས་རུས་གོང་དཀར་པོ་བ་དང༌། ཐུར་མར་རྩིགས་ཕུག་ནས་འབྲུ་བྲུས་པ་ཆུར་བསྐོལ་ཏེ་འཐུང་པས་ཐུར་མ་པ་སྟེ་གསུམ་མོ། ། གང་ཉི་མ་འགའ་སྲོག་གཅོད་སྤངས་པ་དང༌། དགེ་འདུན་ལ་ཨ་རུ་དང༌། བསོད་སྙོམས་འགའ་ཕུལ་བ་དེ། མཚོན།
ནད། མུ་གེ་ལ་མི་སྐྱེ་བར་བཤད་དོ། །

དེ་གསུམ་དུས་ཇི་སྲིད་འབྱུང་ཞེ་ན། མཚོན་ཞག་བདུན་དང༌། ནད་ཞག་དང༌། ཟླ་བ་བདུན་བདུན་དང༌། མུ་གེ་དེ་གཉིས་དང་ལོ་བདུན་ཚན་རེ་དག་འབྱུང་སྟེ། གོ་རིམ་བཞིན་ནོ། ། གསུམ་པ་འཇིག་པའི་བསྐལ་པའི་ཞར་བྱུང་ནི། འཇིག་པ་ནི་དུ་ཞེ་ན། ཉི་མ་བདུན་གྱི་མེ་དང་ཆར་པའི་ཆུ་དང་རླུང་རབ་ཏུ་འཁྲུགས་པ་རྣམས་ཀྱིས་འཇིག་པ་དག་ནི་གསུམ་ཡིན་ཏེ། བསམ་གཏན་གཉིས་པ་དང༌། སོགས་པས་གསུམ་པ་དང་བཞི་པ་ནི་འཇིག་པ་དེ་དག་གིས་རྩེ་མོ་སྟེ་ལྷག་མ་ཡིན་ཏེ་གོ་རིམ་བཞིན་ནོ། །
ཅིའི་ཕྱིར་བསམ་གཏན་འོག་མ་གསུམ་འཇིག་པ་དེ་གསུམ་གྱིས་འཇིག་ཅེ་ན། སྣོད་དེ་དང་དེའི་སེམས་ཅན་གྱི་ནང་གི་སྐྱོན་དང་པོ་ན་རྟོག་དཔྱོད་མེ་ལྟ་བུ་དང༌། དགའ་བ་ཆུ་ལྟ་བུ་དང༌། དབུགས་འབྱུང་རྔུབ་ཀྱི་རླུང་ཡོད་པ་དང༌། ཆོས་མཐུན་པའི་ཕྱིར་རོ། ། བསམ་གཏན་བཞི་པ་ན། འཇིག་པ་དེ་གསུམ་མེད་དེ་ནང་གི་སྐྱོན་དང་བྲལ་བས་མི་གཡོ་བའི་ཕྱིར་ཏེ། བྲལ་ཚུལ་འོག་ཏུ་འབྱུང་ངོ༌། ། འོ་ན་བཞི་པའི་སྣོད་རྟག་གམ་ཞེ་ན་མི་རྟག་སྟེ། བཞི་པ་དེའི་གཞལ་མེད་ཁང་རྣམས་སྐར་མ་ལྟར་ཆད་ནས་མ་འབྲེལ་བས་ན་སེམས་ཅན་དང་བཅས་ཏེ་འབྱུང་ཞིང་འཇིག་པའི་ཕྱིར་རོ། །
འཇིག་པ་དེ་གསུམ་གོ་རིམ་ཇི་ལྟར་ཞེ་ན། མེ་ཡིས་བར་མེད་པ་བདུན་ནོ། ། དེའི་རྗེས་སུ་ཆུས་ལན་གཅིག་གོ ། རིམ་པ་དེ་ལྟར་འབྱུང་བའི་ཆུ་བདུན་ཐལ་ནས་སླར་ཡང་མེ་ཡིས་བདུན་ནོ། ། ས་སྡེར་ནི་མེས་གཅིག་ཏུ་བཤད་དོ། ། དེ་ནས་ནི་མཇུག་ཏུ་རླུང་གིས་འཇིག་པ་ཡིན་ཏེ། དེ་ལྟར་མེས་འཇིག་པ་ལྔ་བཅུ་རྩ་དྲུག་དང༌། ཆུས་འཇིག་པ་བདུན་དང་རླུང་གིས་གཅིག་སྟེ། བསྐལ་ཆེན་རེ་བཞི་ནི་དགེ་རྒྱས་ཀྱི་ལྷའི་ཚེ་ཚད་དོ། ། དེ་ཡང་རེ་གསུམ་དང་ང་རྒྱལ་ལ་དེར་ཉེ་བས་བཏགས་པ་སྟེ་སྣོད་ཆགས་འཇིག་གི་བར་བསྐལ་གཉིས་དང་སྟོང་པའི་ཉི་ཤུ་དེའི་ཚེ་ཚད་དུ་མི་རུང་བས་སོ། །
འོད་གསལ་བའི་བསྐལ་ཆེན་བདུན་དང༌། བར་བསྐལ་ང་བརྒྱད་ལ་བརྒྱད་དུ་བཏགས་ཏེ་རྒྱུ་མཚན་སྔ་མ་ལྟར་རོ། ། ཚངས་པ་ཆེན་པོའི་ཡང་སྣོད་ཆགས་འཇིག་གི་བར་བསྐལ་གཉིས་དེའི་ཚེའི་ཚད་དུ་མི་རུང་བས་བར་བསྐལ་ང་བརྒྱད་ལ་དྲུག་ཅུར་བཏགས་པའོ། ། ཆོས་མངོན་པ་མཛོད་ཀྱི་འགྲེལ་པ་ཤེས་བྱ་རབ་གསལ་ལས་འཇིག་རྟེན་བསྟན་པ་ཞེས་བྱ་བ་སྟེ་གནས་གསུམ་པའི་དོན་བཤད་པའོ།། ༈ །བཞི་པ་ལས་བསྟན་པ་ལ་གསུམ་སྟེ། ཐམས་ཅད་ལས་ལས་བྱུང༌། ལས་ཉིད་གཏན་ལ་དབབ་པ། ཆོས་ཀྱི་རྣམ་གྲངས་བསྟན་པས་མཇུག་བསྡུ་བའོ། ། དང་པོ་ནི། ཡང་སེམས་ཅན་དང་སྣོད་ཀྱི་འཇིག་རྟེན་རྣམ་པ་དུ་མ་དེ་སུས་བྱས་ཤེ་ན།
བྱེད་པ་པོ་སོགས་སུ་ཡང་མེད་ཀྱི། སེམས་ཅན་གྱི་ལས་ལས་འཇིག་རྟེན་བཟང་ངན་འདྲེས་པ་སྣ་ཚོགས་སྐྱེས་སོ། ། གཉིས་པ་ལ་གསུམ་སྟེ། ལས་ངོས་བཟུང༌། ལས་ཀྱི་རྣམ་བཞག ལས་མདོ་ལས་བྱུང་བའི་དོན་ནོ། ། དང་པོ་ནི། ལས་དེ་ཅི་ཞེ་ན། ལས་དེ་ནི་མདོ་ལས། སེམས་པ་དང་དེས་བྱས་པའི་བསམ་པའི་ལས་གཉིས་སུ་གསུངས་སོ། །
དེ་གཉིས་སྒོ་གསུམ་གྱི་ལས་ཡིན་པ་དེ་ལ་སེམས་པ་ནི་ཡིད་ཀྱི་ལས་ཡིན་ཏེ། སེམས་པ་དེ་བསྐྱེད་པའི་བསམ་པའི་ལས་ནི་ལུས་དང་ངག་གི་ལས་སོ། ། འདི་ལ་བྱེ་བྲག་སྨྲ་བ་དེ་གསུམ་རིམ་བཞིན་ཀུན་སློང་དང་རྟེན་དང༌། དབང་པོས་ལས་སུ་འཇོག་སྟེ། ཡིད་ཀྱིས་ཀུན་ནས་བསླངས་པ་དང༌། ལུས་ལ་བརྟེན་པ་དག་གིས་ལས་དང༌། ངག་ཉིད་ལས་ཡིན་པས་སོ་ཞེའོ། ། མདོ་སྡེ་པ་ནི་ལས་ནི་སེམས་པ་ཉིད་དེ། དེས་ཡིད་འཇིག་པར་བྱེད་པའམ་ཡིད་དང་མཚུངས་པར་ལྡན་པ་ནི་ཡིད་ཀྱི་ལས་དང༌། ལུས་ངག་འཇིག་པར་བྱེད་པ་ནི་སེམས་པའི་ལས་སུ་འཇོག་གོ །
གཟུགས་ནི་ཇི་ལྟར་བརྟགས་ཀྱང་ལས་སུ་མི་འགྱུར་ཞིང་དགེ་བ་གཟུགས་ཅན་དུ་འདོད་པ་ཤཱཀྱའི་སྲས་མ་ཡིན་ཞེས་སོ། ། ཀུན་ལས་བཏུས་སུ་སེམས་པ་དང་བསམ་པ་གཉིས་ཀ་ལ་སྒོ་གསུམ་གྱི་ལས་བཤད་པས། དེ་གཉིས་ཀྱི་ཁྱད་པར་རྒྱུའི་དང༌། དུས་ཀྱི་ཀུན་སློང་གི་སེམས་པ་ལ་བཞག་དགོས་ལ། གཉིས་པ་ལ་ལུས་ངག་ནི་དངོས་ཀྱི་ཀུན་སློང་དང༌། ཡིད་ཀྱི་ནི་ལྷན་ཅིག་པའི་སེམས་པར་འགྱུར་ཏེ། ལུས་ངག་གི་སྔ་ཕྱི་དང་ཡིད་ཀྱི་ལྷན་ཅིག་པར་བཤད་པས་སོ། ། དེས་ན་སེམས་པའི་ལས་ནི་རྒྱུད་པའི་ཀུན་སློང་ཡིན་ནོ། ། ལུས་དང་ངག་གི་ལས་དེ་དག་ལ་རྣམ་རིག་དང་རྣམ་རིག་མིན་པ་གཉིས་གཉིས་སོ། ། གཉིས་པ་ལ་གསུམ་སྟེ།
རིག་བྱེད་ཡིན་མིན་སོ་སོར་བཤད། ལས་གསུམ་སྤྱིའི་ཆོས་ཀྱི་ངོ་བོ། རིག་བྱེད་མ་ཡིན་པའི་རྣམ་བཞག་གི་རང་བཞིན་ནོ། ། དང་པོ་ལ་གཉིས་ཏེ། རིག་བྱེད་དང་རིག་བྱེད་མིན་པའོ། ། དང་པོ་ལ་གཉིས་ཏེ། ལུས་ཀྱི་རིག་བྱེད་དང་ངག་གི་རིག་བྱེད་བཤད་པའོ། ། དང་པོ་ནི། ལུས་ཀྱི་རྣམ་པར་རིག་བྱེད་ནི། སེམས་ཀྱི་དབང་གི་ལུས་དེ་ལྟར་གནས་པའི་དབྱིབས་རྫས་སུ་གྲུབ་པ་ཞིག་བྱེ་བྲག་སྨྲ་བ་འདོད་དོ། །
དེ་ཡང་རྣམ་སྨིན་སྐྱེས་དང་རྒྱས་བྱུང་མིན་གྱི་འཕྲལ་དུ་རྒྱུ་མཐུན་ལས་བྱུང་བའོ། ། འོན་ཀྱང་རྣམ་སྨིན་སྐྱེས་ཀྱི་གསེབ་ཏུ་ཞུགས་པས་ལུས་ཆེར་མི་འགྲོ་ཞིང༌། ཕྲ་བས་ལུས་སྔར་བས་ལྕི་བ་དང༌། ཕྲ་བར་ཡང་མི་འགྱུར་རོ། ། གནས་མ་བུས་བློ་དང་སྒྲ་དང་གློག་ལ་སོགས་པ་སྐད་ཅིག་མར་འདོད་ཀྱང་འདུས་བྱས་ཕལ་ཆེར་སྐད་ཅིག་མར་མི་འདོད་པས། འདིར་ལུས་ཀྱི་རིག་བྱེད་ཀྱང་ཡུལ་གང་དུ་སྐྱེས་པ་དེ་ཉིད་མ་ཞིག་པར་ཡུལ་གཞན་དུ་འཕོ་བའི་འགྲོ་བ་ཡིན་ཏེ། ལུས་གཡོ་བ་ཉིད་ལུས་ཀྱི་ལས་ཡིན་པས་སོ་ཞེས་ཟེར་རོ། ། ལུས་ཀྱི་དབྱིབས་ཡུལ་གང་དུ་སྔར་སྐྱེས་པ་དེ་ཉིད་མ་ཞིག་པར་གཞན་དུ་འགྲོ་བ་མིན་པར་ཐལ། གང་དུ་སྐྱེས་པ་དེ་ཉིད་དུ་འཇིག་པའི་ཕྱིར། དེ་ཡང་གང་གི་ཕྱིར་ན་སྐད་ཅིག་ཡིན་པའི་ཕྱིར།
འདུས་བྱས་ཡིན་པས་སོ། ། གལ་ཏེ་འདུས་བྱས་ཐམས་ཅད་སྐད་ཅིག་མར་མི་འགྲུབ་བོ་ཞེ་ན། འགྲུབ་སྟེ། འཇིག་རྒྱུ་གཞན་ལ་ལྟོས་མེད་དུ་འཇིག་པའི་ཕྱིར། བློ་བཞིན་ནོ། ། གལ་ཏེ་སྐྱེ་བ་རྒྱུ་ལ་ལྟོས་པ་བཞིན་འཇིག་པ་ཡང་རྒྱུ་དོན་གཞན་ལ་ལྟོས་སོ་ཞེ་ན། འོ་ན་འཇིག་རྒྱུ་ཕྱིས་འབྱུང་དོན་གཞན་མེད་པ་ལས་འདུས་བྱས་ཀྱི་ཆོས་འགའ་ཡང་འཇིག་པར་མི་འགྱུར་བར་ཐལ། འཇིག་པ་རྒྱུ་ཕྱིས་འབྱུང་དོན་གཞན་ལ་ལྟོས་པའི་ཕྱིར། སྐྱེ་བ་བཞིན་ནོ། ། འདོད་ན་བློ་སྒྲ་སོགས་རྒྱུ་མེད་དུ་འཇིག་པར་འདོད་པ་དང་འགལ་ལོ། །
གལ་ཏེ་ཤིང་ལ་སོགས་པ་འཇིག་པ་འཇིག་རྒྱུ་མེ་ལ་སོགས་པ་དང༌། འབྲེལ་པ་ལ་ལྟོས་པས་འཇིག་པ་རྒྱུ་དོན་གཞན་དང་ལྡན་ནོ་ཞེ་ན། མེས་བུད་ཤིང་འཇིག་ཅེས་པའི་དོན་ཅི་ལྟ་བུ་ཞིག་ལ་འདོད་ཅེས་དྲིས་པ་ན། སྔར་ལས་རྒྱུ་དོན་གཞན་དུ་མི་འདྲ་བར་བྱེད་པ་ཡིན་ནོ་ཞེ་ན། འོ་ན་བུམ་པ་སྐྱེད་བྱེད་ཀྱི་རྒྱུ་ཉིད། ཕྱིས་བུམ་པ་འཇིག་པ་པོར་གྱུར་པ་ཐལ། བུམ་པའི་སྔར་གྱི་ཁ་དོག་གི་རྒྱུ་གཞན་དང༌། གཞན་དུ་མི་འདྲ་བར་བྱེད་པའི་ཕྱིར། རྫ་སོ་བཏང་བའི་ཚེ་ན་མེའི་རྒྱུས་ཁ་དོག་གི་ཁྱད་པར་སྔ་མ་དང་བྲལ་ནས་ཕྱི་མ་གཞན་སྐྱེ་བར་མཐོང་བའི་ཕྱིར་འདིར་འཇིག་པ་རྒྱུ་མེད་ཅེས་པ་ནི་རྒྱུ་གཏན་མེད་མིན་གྱི་ཕྱིས་འབྱུང་དོན་གཞན་མེད་པ་སྟེ། དེས་ན་དངོས་པོ་རྣམས་སྐྱེ་བའི་རྒྱུ་ཉིད་ལས་འཇིག་པའི་ངང་ཚུལ་ཅན་དུ་སྐྱེ་བས།
སྐད་ཅིག་མར་གྲུབ་པའི་ཕྱིར་སྔར་སྐྱེས་པ་དེ་ཉིད་མ་ཞིག་པར་ཕྱིས་གཞན་དུ་མེད་པས་ཡུལ་གཞན་དུ་འདབ་ཆགས་པར་གྱུར་པ་ལ་འགྲོ་བར་མངོན་པའི་ང་རྒྱལ་བྱེད་པར་ཟད་དོ། ། མདོ་སྡེ་པ་ན་རེ། དབྱིབས་ཐོགས་བཅས་ཀྱི་གཟུགས་རྫས་སུ་གྲུབ་པ་མེད་དེ། ཁ་དོག་གི་གནས་སྐབས་ཚུལ་ལ་འདོགས་པས་སོ། ། གལ་ཏེ་དབྱིབས་ཐོགས་བཅས་ཀྱི་གཟུགས་རྫས་སུ་གྲུབ་སྟེ། མིག་གི་ཡུལ་ཡིན་པའི་ཕྱིར། མིག་གིས་མཐོང་བ་ན་གྲུ་བཞི་སོགས་ཀྱི་བློ་སྐྱེ་བའི་ཕྱིར། ཞེ་ན། འོ་ན་ལུས་ཀྱི་དབང་པོའི་ཡུལ་དུའང་ཐལ་བར་འགྱུར་ཏེ། ལུས་ཀྱིས་རེག་པ་ན་ཡང་གྲུ་བཞི་སོགས་ཀྱི་བློ་སྐྱེ་བའི་ཕྱིར།
འདོད་ན། དབང་པོ་རིགས་མི་མཐུན་པ་གཉིས་ཀྱི་གཟུང་བྱར་ཐལ་བར་འགྱུར་བ་ལས། མ་ཡིན་ཏེ། སྐྱེ་མཆེད་གཅིག་དབང་པོ་རིགས་མི་མཐུན་གཉིས་ཀྱིས་འཛིན་མི་སྲིད་པའི་ཕྱིར། ཡང་དབྱིབས་དེ་ནི་ཆོས་ཅན། ཐོགས་བཅས་ཀྱི་གཟུགས་རྫས་སུ་གྲུབ་པ་མ་ཡིན་ཏེ། རྡུལ་ཕྲ་རབ་ལ་མེད་པས་སོ། ། འདི་ནི་རྡུལ་ཕྲ་རབ་ལ་དབྱིབས་མེད་པའི་དོན་ཡིན་ལ། འདིའི་ངོ་བོ་ནི་ལུས་ཀྱི་རྒྱུན་འགྲོ་བ་དང༌། ཕྱག་འཚལ་བ་ལ་སོགས་པ་ལུས་གཡོ་བའི་དབྱིབས་སོ། །
ཅིའི་ཕྱིར་རྣམ་པར་རིག་བྱེད་ཅེས་བྱ་ཞེ་ན། སྐྱེས་བུ་འགྲོའོ་སྙམ་པའི་བློ་སྐྱེས་པ་ཡིན་ཏེ་འགྲོ་བཞིན་པ་ཡིན་པའི་ཕྱིར་ཞེས་སོགས་རང་གི་ཀུན་སློང་གཞན་ལ་རིག་པར་བྱེད་པས་རིག་བྱེད་དོ། ། གཉིས་པ་ནི། ངག་གི་རྣམ་པར་རིག་བྱེད་ནི་ངག་གི་རང་བཞིན་གྱི་སྒྲ་སྟེ། རང་གི་ཀུན་སློང་རིག་པར་བྱེད་པའོ། ། ནི་ཞེས་པ་ལུས་ཀྱི་རིག་བྱེད་ལས་དགར་བའོ། ། གཉིས་པ་རིག་བྱེད་མ་ཡིན་པ་ལ་གཉིས་ཏེ། རྫས་སུ་ཡོད་པའི་སྒྲུབ་བྱེད། ཁྱད་པར་གྱི་ཆོས་རྣམ་པར་བཞག་པའོ། ། དང་པོ་ནི།
རིག་བྱེད་མིན་པའི་ངོ་བོ་ནི་བཤད་ཟིན་ལ། མདོ་སྡེ་པས་ནི་དེ་རྫས་སུ་མེད་དེ། སྡིག་པ་སྤོང་བར་ཁས་བླངས་ནས་དེ་མི་བྱེད་པ་ཙམ་གྱི་ཕྱིར་དང་འདས་པའི་འབྱུང་བ་རྫས་སུ་མེད་པ་ལ་བརྟེན་ནས་འདོགས་པའི་ཕྱིར་དང༌། གཟུགས་ཀྱི་མཚན་ཉིད་མེད་པའི་ཕྱིར་ཞེས་སོ། ། བྱེ་བྲག་ཏུ་སྨྲ་བས་རྫས་སུ་འདོད་དེ། མདོ་ལས། བསྟན་ཡོད་ཐོགས་བཅས་དང༌། བསྟན་མེད་ཐོགས་བཅས་དང༌། བསྟན་མེད་ཐོགས་མེད་ཀྱི་གཟུགས་ཞེས་གསུམ་དུ་གསུངས་པའི་གསུམ་པ་ནི་འདི་མ་ཡིན་པ་མེད་པ་དང༌། དྲི་མེད་ཀྱི་གཟུགས་གསུངས་པ་ནི་ཟག་མེད་ཀྱི་སྡོམ་པ་ཁོ་ན་ཡིན་པ་དང༌།
རྫས་ལས་བྱུང་བ་དང་རྫས་ལས་མ་བྱུང་བའི་བསོད་ནམས་ནི་ཡིད་གཞན་དང་ལྡན་ཡང་འཕེལ་བར་གསུངས་པའང་འདི་ཡིན་ཏེ། དེའི་ཚེ་རིག་བྱེད་དང་སེམས་པ་ནི་དགེ་བར་ཡོད་སྲིད་པས་སོ། ། རང་གིས་མ་བྱས་པར་སྲོག་གཅོད་སོགས་ཀྱི་ལས་ལམ་འབྱུང་བར་གསུངས་པའི་ཕྱིར་དང༌། གཞན་ཡང་སོགས་པས་བསྡུས་པ་ཆོས་ཀྱི་སྐྱེ་མཆེད་གཟུགས་ཅན་མ་ཡིན་པ་ཁོ་ནར་མ་བསྟན་པར་སྐྱེ་མཆེད་བཅུ་གཟུགས་ཅན་དང་ཡིད་གཟུགས་ཅན་མ་ཡིན་པར་བསྟན་པས་ཆོས་ཀྱི་སྐྱེ་མཆེད་པའི་གཟུགས་འདི་ཡིན་པ་མེད་པའི་ཕྱིར་དང༌། མཉམ་བཞག་ཏུ་རིག་བྱེད་མི་འབྱུང་བས་ཡང་དག་པའི་ངག་ལ་སོགས་པ་མེད་པར་འགྱུར་བ་ལས་ལམ་གྱི་ཡན་ལག་བརྒྱད་དང་ལྡན་པར་བཤད་པ་དང༌། ཡང་རིག་བྱེད་མ་ཡིན་པ་མེད་ན་ཡིད་ཉོན་མོངས་པ་དང་ལྡན་པའི་ཚེ་དགེ་བ་མེད་པས་སོ་ཐར་གྱི་སྡོམ་པ་མེད་པར་འགྱུར་བ་དང༌། སྤོང་བ་ནི་འཆལ་ཚུལ་གྱི་གེགས་བྱེད་པས་ཆུའི་ཆུ་ལོན་ལྟར་གསུངས་ལ། རིག་བྱེད་མ་ཡིན་པའི་གཟུགས་མེད་ན་དེ་དག་ཀྱང་མི་འཐད་པས་ཞེས་འདོད་དོ། ། དོན་བརྒྱད་པོ་དེ་རྣམས་ཀྱི་ལན་ལུང་གཞན་ལ་བརྟེན་ནས་སྟོན་ཏེ། དེ་ལ་ཐོགས་མེད་ཀྱིས་གཟུགས་ནི་ཏིང་ངེ་འཛིན་གྱི་ཡུལ་གྱི་གཟུགས་ཏེ།
ཆོས་ཀྱི་སྐྱེ་མཆེད་པའི་གཟུགས་ཞེས་བསྟན་པ་དག་གོ ། ཟག་མེད་ཀྱི་གཟུགས་ནི་ཟག་མེད་ཀྱི་ཏིང་ངེ་འཛིན་གྱི་ཡུལ་གྱི་གཟུགས་ཏེ། ས་སྡེར་དབང་འབྱོར་བའི་གཟུགས་ཞེས་བཤད་དོ། ། རྫས་ལས་བྱུང་བའི་བསོད་ནམས་ཀྱང་གང་ཟག་དེའི་རྒྱུད་ལ་ཕྱིས་འབྲས་བུ་སྐྱེད་ནུས་ཀྱི་ས་བོན་འཕེལ་བའོ། ། རང་གིས་མ་བྱས་པར་ལས་ལམ་འཕེལ་བར་གསུངས་པ་ཡང་ལུས་ངག་གི་སྦྱོར་བ་ལས་སྦྱོར་བ་པོ་ལ་ཕྱིས་སྐྱེད་ནུས་ཀྱི་རྒྱུར་གྱུར་པས་སྐྱེ་བ་དང་མཉམ་བཞག་ཏུ་ཡང་དག་པའི་ངག་ལ་སོགས་པ་གསུངས་པ་ནི་མཉམ་བཞག་ན་ངག་ལ་སོགས་པ་རྗེས་ཐོབ་ཏུ་འབྱུང་བའི་ནུས་པ་ཐོབ་པས། ཡན་ལག་བརྒྱད་ལྡན་དུ་འཇོག་པ་དང༌། ཡིད་ཉོན་མོངས་ཅན་གྱི་ཚེ་སོ་ཐར་གྱི་སྡོམ་པ་ཡོད་པ་ཡང་སྔོན་གོམས་པའི་དྲན་པའི་སྟོབས་ཀྱི་གཉེན་པོ་མངོན་དུ་གྱུར་པ་དང་ཆུའི་ཆུ་ལོན་ལྟར་གསུངས་པ་ཡང་ངོ་ཚ་ཤེས་པས་དམ་བཅས་པ་དྲན་ནས་འཆལ་ཚུལ་ལ་མི་འཇུག་པ་ལ་དགོངས་སོ། ། གཞན་དུ་ན་བརྗོད་པའི་ཚེ་ཡང་ལྟུང་བ་མི་འབྱུང་བར་ཐལ་ཏེ། དེའི་གེགས་ཆུ་ལོན་ལྟ་བུའི་རིག་བྱེད་མ་ཡིན་པ་ཡོད་པས་སོ། ། གཉིས་པ་ཁྱད་པར་གྱི་ཆོས་རྣམ་པར་བཞག་པ་ལ་བཞི་སྟེ།
རྒྱུའི་ཁྱད་པར། སའི་ཁྱད་པར། ངོ་བོའི་ཁྱད་པར། རྒྱུའི་ཁྱད་པར་གཞན་བསྟན་པའོ། ། དང་པོ་ནི། རིག་བྱེད་མ་ཡིན་པ་ནི། རིག་བྱེད་ལས་ཕྲ་བས་རིག་བྱེད་ཀྱི་རྒྱུ་ལས་གཞན་པའི་འབྱུང་བས་སྐྱེད་ལ། དེ་ཡང་འདོད་པར་གཏོགས་པའི་རྣམ་པར་རིག་བྱེད་མིན་པ་ནི། སྐད་ཅིག་མ་དང་པོ་སྡོམ་པ་རྣམས་ནོད་པའི་ཚེ། གཞིའི་འབྱུང་བ།
ད་ལྟར་བ་ལས་སྐྱེ་ལ་དེ་ཕྱིན་ཆད་ནི་འཇུག་ཅིང་འཕེན་པའི་རྒྱུ་གཞིའི་འབྱུང་བ་འདས་པ་རེ་དང་རྗེས་སུ་འཇུག་ཅིང༌། རྟེན་པའི་རྒྱུ་ད་ལྟར་བའི་འབྱུང་བ་དང་གཉིས་ལས་སྐྱེས་ཏེ། དང་པོ་འཁོར་ལོ་འབུལ་བྱེད་ལག་པ་ལྟ་བུ། གཉིས་པ་རྟེན་པ་གཞི་ལྟ་བུའོ། ། གཟུགས་ཅན་གཞན་ནི་གཞིའི་འབྱུང་བ་ད་ལྟར་བ་ལས་སྐྱེའོ། ། གཉིས་པ་ནི། ཟག་བཅས་ཀྱི་ལུས་དང་ངག་གི་ལས་ནི་འདོད་པ་ནས་བསམ་གཏན་བཞི་པའི་བར་རང་རང་གི་ས་པའི་འབྱུང་བ་རྣམས་རྒྱུར་བྱས་ནས་སྐྱེ་ལ། ཟག་མེད་ཀྱི་སྡོམ་པ་ནི་རྟེན་ས་གང་དུ་སྐྱེས་པའི་ལུས་དེའི་འབྱུང་བ་ལས་སྐྱེ་སྟེ། ཁམས་སུ་མ་གཏོགས་པའི་འབྱུང་བ་མེད་པས་རང་སའི་འབྱུང་བ་མེད་ཅིང་འབྲས་གཟུགས་ཡིན་པས་འབྱུང་བའི་སྟོབས་ཀྱིས་སྐྱེ་བས་སོ། ། གསུམ་པ་ནི།
རྣམ་པར་རིག་བྱེད་མིན་པའི་གཟུགས་ཐོགས་བཅས་མ་ཡིན་པས་མ་ཟིན་པ་དང༌། དགེ་བ་དང་མི་དགེ་བ་གང་རུང་ངེས་ཤིང༌། རྡུལ་བསགས་པ་མ་ཡིན་པས་རྣམ་སྨིན་སྐྱེས་དང་རྒྱས་བྱུང་མ་ཡིན་གྱི་རྒྱུ་མཐུན་ལས་བྱུང་བ་དང་སེམས་ཅན་གྱི་རྒྱུད་དུ་གཏོགས་པས་སེམས་ཅན་དུ་སྟོན་པའོ། ། ལུས་ཀྱི་རིག་བྱེད་ནི་ལུས་ཀྱི་འབྱུང་བ་དང་ཐ་མི་དད་པར་འཇུག་པས་ཟིན་པའོ། ། ངག་ནི་དེ་ལྟར་མ་ཡིན་པས་མ་ཟིན་པའོ། ། བཞི་པ་རྒྱུའི་ཁྱད་པར་གཞན་བསྟན་པ་ནི། འདོད་པའི་རིག་བྱེད་མིན་པ་ནི་རྒྱུ་མཐུན་ལས་བྱུང་བ་དང་ཟིན་པའི་འབྱུང་བ་ལས་སྐྱེས་པའི་རྒྱས་འབྱུང་དང་རྣམ་སྨིན་སྐྱེས་ཀྱི་འབྱུང་བས་སྐྱེས་པ་མ་ཡིན་ལ། སོ་ཐར་གྱི་སྤོང་བདུན་ནི་རེ་རེའང་འབྱུང་བ་བཞི་ཀ་ལས་སྐྱེའོ། ། ཏིང་ངེ་འཛིན་ལས་སྐྱེས་པ་བསམ་གཏན་དང་ཟག་མེད་ཀྱི་སྡོམ་པ་དག་གི་རྒྱུའི་འབྱུང་བའང་སེམས་ཀྱི་རྗེས་འབྲང་ཡིན་པས་མ་ཟིན་པ་དང༌། རྒྱས་པའི་རྒྱུ་བཞིས་ཏིང་ངེ་འཛིན་ལས་བྱུང་བའོ། །
དེ་གཉིས་ཀྱི་སྤོང་བདུན་ནི་འབྱུང་བ་བཞི་ཚན་ཐ་མི་དད་པ་གཅིག་ལས་སྐྱེའོ། ། གཉིས་པ་ལས་གསུམ་སྤྱིའི་ཆོས་ཀྱི་ངོ་བོ་ལ་གཉིས་ཏེ། དངོས་ཀྱི་དོན་རྣམ་པར་བཞག་པ། ཀུན་སློང་བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ། དགེ་སོགས་ཀྱི་ཁྱད་པར། ཁམས་དང་སའི་ཁྱད་པར། ཆོས་གསུམ་སོ་སོའི་དབྱེ་བའོ། ། དང་པོ་ནི། རྣམ་པར་རིག་བྱེད་མིན་པ་ནི་ལུང་དུ་བསྟན་པ་ཁོ་ནར་ངེས་ཀྱི་ལུང་བསྟན་མིན་པ་མེད་དེ།
ལུང་མ་བསྟན་གྱི་སྟོབས་ཆུང་བས་རང་འགགས་པའི་མཇུག་ཐོགས་སུ་རྒྱུན་གྱིས་འབྱུང་བའི་ལས་སྟོབས་ལྡན་གསོག་མི་ནུས་པའི་ཕྱིར། དེ་ལས་གཞན་རྣམ་པར་རིག་བྱེད་དང་སེམས་པ་ལ་ནི་དགེ་མི་དགེ་ལུང་མ་བསྟན་གསུམ་ཀ་ཡོད་དོ། ། གཉིས་པ་ནི། མི་དགེ་བའི་ལས་ནི་འདོད་པ་ཁོ་ན་ན་ཡོད་ཀྱི་གོང་མ་གཉིས་ན་མེད་དེ། མི་དགེ་བའི་རྩ་བ་ངོ་ཚ་མེད་པ་དང་ཁྲེལ་མེད་པ་གཉིས་སྤངས་པའི་ཕྱིར། ཀུན་ལས་བཏུས་སུ་ནི། འདི་གཉིས་ཉོན་མོངས་པ་ཀུན་དང་ལྷན་ཅིག་པར་བཤད་པས་གོང་མ་གཉིས་ལའང་ཡོད་པར་མངོན་ནོ། ། ཡང་ན་འདོད་པའི་ཉོན་མོངས་པ་ཀུན་དང་ལྡན་པ་ཞེས་བཤད་དགོས་སོ། ། གཟུགས་ཁམས་ན་དགེ་བའི་རྣམ་པར་རིག་བྱེད་མིན་པ་ཡོད་དེ། བསམ་གཏན་གྱི་སྡོམ་པ་ཡོད་པས་སོ། །
འང་གི་སྒྲས་འདོད་པ་ན་དགེ་བའི་རིག་བྱེད་མིན་པ་ཡོད་པར་བསྟན་ཏོ། ། གཟུགས་མེད་ན་གཟུགས་མེད་པས་ལུས་ངག་གི་སྡོམ་པའི་ངོ་བོ་མེད་ཅིང་ཐོབ་པ་ནི་ཡོད་དོ། ། རྣམ་པར་རིག་བྱེད་ནི་དཔྱོད་པ་དང་བཅས་པས་འདོད་པ་དང་བསམ་གཏན་དང་པོ་ཁོ་ན་ན་ཡོད་ཀྱི། དེ་ཡན་ཆད་ན་མེད་དེ། ཀུན་སློང་རྟོག་དཔྱོད་མེད་པའི་ཕྱིར། བསམ་གཏན་གཉིས་པ་སོགས་ན་རིག་བྱེད་མེད་པར་མ་ཟད། འདོད་པ་ན་ཡང་སྒྲིབ་པའི་རིག་བྱེད་མེད་དེ། གང་གི་ཕྱིར་ན་ཀུན་སློང་མེད་པའི་ཕྱིར་ཏེ། བསམ་གཏན་གཉིས་པ་སོགས་ན་རྟོག་དཔྱོད་མེད་ལ། འདོད་པ་ན་སྒོམ་སྤང་གི་བསྒྲིབས་ལ་ལུང་མ་བསྟན་གྱི་སེམས་མེད་པའི་ཕྱིར།
གལ་ཏེ་འདོད་པའི་མཐོང་སྤང་གི་སློང་བར་བྱེད་དོ་སྙམ་ན། འདོད་པ་ན་བསྒྲིབས་ལ་ལུང་མ་བསྟན་གྱི་མཐོང་སྤང་ནི་འཇིག་མཐར་གཉིས་ཁོ་ནར་ངེས་ལ་འདི་གཉིས་ཀ་ནང་ཁོ་ནར་བལྟ་བས་རིག་བྱེད་ཀྱི་ཀུན་སློང་དུ་མི་རུང་ངོ༌། ། འདོད་པའི་ཁམས་འདིར་མཐོང་སྤང་གཞན་རྣམས་ནི་མི་དགེ་བ་ཁོ་ནའོ། ། གཡོ་སྒྱུ་ཡང་འདོད་པའི་ཁམས་འདིར་མི་དགེ་བ་ཡིན་པས་དེས་ཀུན་ནས་བསླངས་པ་མི་དགེ་བ་ཉིད་དུ་འགྱུར་རོ། ། དེས་ན་བསྒྲིབས་པའི་རིག་བྱེད་ནི། ཚངས་པའི་འཇིག་རྟེན་ཁོ་ན་ན་ཡོད་དེ། ཚངས་ཆེན་ན་གཡོས་ཀུན་ནས་བསླངས་པའི་ངག་གི་ལས་ཡོད་པས་སོ། ། གསུམ་པ་ཆོས་གསུམ་སོ་སོར་དབྱེ་བ་ནི། ཅིའི་ཕྱིར་ཀུན་སློང་ཁོ་ན་ལས་དགེ་མི་དགེར་འགྱུར་རམ་ཞེ་ན། བཞི་བཞི་ཡོད་དེ།
རེ་ཞིག་དགེ་བ་ལ་བཞི་ཡོད་པ་ལས། ཐར་པ་མྱང་འདས་པས་ནི། སྡུག་བསྔལ་ཐམས་ཅད་ཞི་བས་མཆོག་ཏུ་བདེ་བའི་ཕྱིར། དམ་པའི་དོན་དུ་དགེ་བ་སྟེ། ནད་མེད་པ་བཞིན་ནོ། ། དགེ་བ་གསུམ་དང་ངོ་ཚ་ཁྲེལ་ཡོད་ནི་བདག་ཉིད་དམ་ངོ་བོ་ཉིད་ཀྱི་དགེ་བ་ཡིན་ཏེ། དགེ་བར་འགྱུར་བ་གཞན་ལ་ལྟོས་པ་མེད་པར་སྐྱེས་ཙམ་གྱི་དགེ་བར་ངེས་པའི་ཕྱིར། སྨན་བཞིན་ནོ། ། ངོ་བོ་ཉིད་ཀྱི་དགེ་བ་དེ་དག་དང་མཚུངས་ལྡན་རྣམས་ནི་མཚུངས་ལྡན་གྱི་དགེ་བ་ཡིན་ཏེ། གྲོགས་ཀྱི་སྟོབས་ཀྱིས་དགེ་བར་འགྱུར་བའི་ཕྱིར།
སྨན་དང་སྦྱར་བའི་བཏུང་བ་བཞིན་ནོ། ། དེ་དག་གིས་ཀུན་ནས་བསླངས་པའི་ལུས་ངག་གི་བྱ་བ་དང་སོགས་པ་ཐོབ་པ་དང་སྙོམས་འཇུག་གཉིས་ནི་ཀུན་ནས་སློང་བའི་དགེ་བ་ཡིན་ཏེ། བསམ་པའི་དབང་གིས་དགེ་བར་འཇོག་པའི་ཕྱིར། སྨན་དང་སྦྱར་བའི་བཏུང་བ་ལས་བྱུང་བའི་འོ་མ་བཞིན་ནོ། ། འགོག་པ་ནི་ཉེ་བར་ཞི་བའི་དགེ་བར་ཡང་ངོ༌། ། མི་དགེ་བའི་དབྱེ་བ་ནི་དགེ་བ་རྣམ་པ་བཞི་བཟློག་པ་ལས་ཕྱེ་བ་སྟེ། འཁོར་བ་ནི་དོན་དམ་པར་མི་དགེ་བའོ། ། དུག་གསུམ་དང་ངོ་ཚ་ཁྲེལ་མེད་ནི་ངོ་བོ་ཉིད་ཀྱི་མི་དགེ་བའོ། ། དེ་དང་མཚུངས་ལྡན་ནི་མཚུངས་ལྡན་གྱི་སྒོ་ནས་སོ། ། དེས་ཀུན་ནས་བསླངས་པའི་ལུས་ངག་གི་ལས་ནི་ཀུན་སློང་གི་མི་དགེ་བའོ། །
ཐོབ་པ་ནི་རྗེས་སུ་འབྲེལ་བའི་དགེ་མི་ཡང་ངོ༌། ། འཁོར་བ་ནི་ཟག་བཅས་ཐམས་ཅད་ཡིན་པས། མི་དགེ་བ་མཚན་ཉིད་པ་དང༌། བཏགས་པ་བ་ཅི་རིགས་པ་ཡོད་དོ། ། དོན་དམ་པར་ལུང་དུ་མ་བསྟན་པ་ནི་བརྟན་པ་ནམ་མཁའ་དང་སོ་སོར་བརྟགས་མིན་གྱི་འགོག་པ་དག་གོ ། ངོ་བོ་ཉིད་ཀྱི་ལུང་མ་བསྟན་ནི་འཇིག་ལྟ་དང་མཐར་འཛིན་གྱི་ལྟ་བ་ལྟ་བུའོ། ། དེས་ཀུན་ནས་བསླངས་པ་ནི་ཀུན་སློང་གི་ལུང་མ་བསྟན་ཏོ། ། གཉིས་པ་ཀུན་སློང་བྱེ་བྲག་ཏུ་བཤད་པ་ནི། གལ་ཏེ་མཐོང་སྤང་ནི་རིག་བྱེད་ཀུན་ནས་སློང་བྱེད་མིན་ན། འོ་ན་ཐུབ་པས་ལོག་པའི་ལྟ་བ་ལས་ལོག་པའི་ངག་དང་ལས་ཀྱི་མཐའ་འབྱུང་བར་གསུངས་པ་ཅི་ཞེ་ན།
འདི་ལྟར་ཀུན་སློང་ནི་རྣམ་པ་གཉིས་ཏེ། རྒྱུའི་ཀུན་སློང་དང་བྱ་བ་དེའི་དུས་ཀྱི་ཀུན་སློང་ངོ༌། ། འདིར་འདོད་པ་ན་སྒྲིབ་པའི་གཟུགས་ཀྱི་དུས་ཀྱི་ཀུན་སློང་མེད་པར་བཤད་ལ། མདོའི་དོན་ནི་རྒྱུའི་ཀུན་སློང་ཙམ་ལ་དགོངས་པས་མི་འགལ་ལོ། ། ཀུན་སློང་གཉིས་པོ་དེ་ལས་དང་པོ་རྒྱུའི་ཀུན་སློང་ནི་འཕེན་བར་བྱེད་པས་རབ་ཏུ་འཇུག་བྱེད་ཡིན་ནོ། ། ཀུན་སློང་གཉིས་པ་ནི་བྱ་བའི་དུས་སུ་བྱ་བ་དང་རྗེས་སུ་མཐུན་པར་འཇུག་པས་སོ། ། ཀུན་སློང་གཉིས་པོ་ལ་མུ་བཞི་སྟེ། རབ་ཏུ་འཇུག་བྱེད་ཁོ་ན་དང༌། གཉིས་ཀ་ཡིན་པ་དང༌། རྗེས་སུ་འཇུག་བྱེད་ཁོ་ན་དང༌།
གཉིས་ཀ་མ་ཡིན་པའོ། ། དང་པོ་ནི་མཐོང་བས་སྤང་བར་བྱ་བའི་རྣམ་ཤེས་ནི་རྟོག་བཅས་སུ་ངེས་པས་རབ་ཏུ་འཇུག་བྱེད་ཡིན་ལ། ཁ་ནང་དུ་བལྟས་པས་རྗེས་སུ་འཇུག་བྱེད་ནི་མ་ཡིན་ནོ། ། མུ་གཉིས་པ་ནི། ཡིད་ཀྱི་རྣམ་ཤེས་སྒོམ་སྤང་འཁོར་བཅས་ནི་རྟོག་བཅས་ཀྱང་ཡོད་ཁ་ཕྱིར་བལྟས་ཀྱང་ཡོད་པས་ཀུན་སློང་གཉིས་ཀ་ཡོད་པ་ཡིན་ནོ། ། མུ་གསུམ་པ་ནི། སྒོ་ལྔའི་རྣམ་ཤེས་འཁོར་བཅས་ནི་རྟོག་མེད་ཁ་ཕྱིར་བལྟས་སུ་ངེས་པས་རྗེས་སུ་འཇུག་བྱེད་ཁོ་ནའོ། ། དེ་ཡང་རབ་ཏུ་འཇུག་བྱེད་དགེ་སོགས་གསུམ་པོ་རེ་རེ་ལ་རྗེས་སུ་འཇུག་བྱེད་དགེ་སོགས་རྣམ་པ་གསུམ་གསུམ་དུ་འགྱུར་བས་དགུ་ཕྲུགས་སུ་འགྱུར་ཏེ། དཔེར་ན་སོ་ཐར་གྱི་སྡོམ་པ་རྒྱུའི་ཀུན་སློང་མི་དགེ་བ་ཡོད་ཀྱང་དུས་ཀྱི་ཀུན་སློང་དགེ་མི་དགེ་གཉིས་ཀ་ཡོད་པ་ལྟ་བུའོ། ། འོ་ན་རྒྱུའི་ཀུན་སློང་གཙོ་ཆེའམ།
དུས་ཀྱི་ཀུན་སློང་གཙོ་ཆེ། དང་པོ་ལྟར་ན་འདོད་པ་ན་སྒྲིབ་པའི་རིག་བྱེད་ཡོད་པར་འགྱུར་ཏེ། རྒྱུའི་ཀུན་སློང་སྒྲིབ་པ་ཡོད་པས་སོ། ། གཉིས་པ་ལྟར་ན་སོ་ཐར་གྱི་སྡོམ་པ་མི་དགེ་བ་ཡོད་པར་འགྱུར་ཏེ། དུས་ཀྱི་ཀུན་སློང་ནི་དགེ་བ་ཡོད་པས་སོ་ཞེ་ན། ཀུན་སློང་གཉིས་ཀྱང་སྤང་བྱ་རིགས་ཐ་དད་ཀྱིས་མ་ཆོད་ན་རྒྱུའི་ཀུན་སློང་གཙོ་ཆེ་ལ། ཆོད་ན་དུས་ཀྱི་ཀུན་སློང་གཙོ་ཆེ་བས་གཉིས་ཀ་སྐྱོན་མེད་དོ། ། ཐུབ་པའི་འཇུག་ཚུལ་ནི་འཇུག་བྱེད་གཉིས་ཀ་དགེ་བ་ལས་དགེ་བ་དང་ལུང་མ་བསྟན་དུ་འདྲ་བའམ་རབ་ཏུ་འཇུག་བྱེད་ལུང་མ་བསྟན་ལས་རྗེས་སུ་འཇུག་བྱེད་དགེ་བར་འགྱུར་གྱི། དགེ་བ་ལས་ལུང་མ་བསྟན་དུ་མི་འགྱུར་ཏེ། འདིའི་བསམ་པ་སྟོབས་དམན་པར་མི་འགྱུར་བས་སོ། །
སྡེ་པ་གཞན་ནི་སངས་རྒྱས་ལ་ཐུགས་ལུང་མ་བསྟན་མེད་དེ། མདོར། གླང་ཆེན་གཤེགས་ནའང་མཉམ་པར་བཞག་ཅེས་གསུངས་པས་སོ། ། ཟེར་ཏེ། ཐེག་ཆེན་དང་མཐུན་ནོ། ། བྱེ་བྲག་སྨྲ་བ་ནི་དེ་དྲན་པས་མ་ཟིན་པ་མེད་པ་ལ་དགོངས་ཀྱི། རྣམ་སྨིན་སྐྱེས་དང་སྤྱོད་ལམ་པ་དང་སྤྲུལ་སེམས་ལུང་མ་བསྟན་མངའ་འོ། ། ཞེས་འདོད་དོ། ། མུ་བཞི་པ་ནི་རྣམ་པར་སྨིན་པ་ལས་སྐྱེས་པའི་སེམས་སྒོམ་སྤང་གི་ཆ་ནི་རབ་ཏུ་འཇུག་བྱེད་དང༌། རྗེས་སུ་འཇུག་བྱེད་གཉིས་ཀ་མིན་ཏེ་འབད་མེད་དུ་འཇུག་པས་སོ། །
ཡེ་ཤེས་ཟག་མེད་ཀྱང་གཉིས་ཀ་མ་ཡིན་ཏེ། རྟོག་མེད་ཁ་ནང་བལྟས་སུ་ངེས་པས་སོ། ། གསུམ་པ་རིག་བྱེད་མིན་པའི་རྣམ་བཞག་ལ་གཉིས་ཏེ། དབྱེ་བ་མདོར་བསྟན། རྣམ་བཞག་རྒྱས་པར་བཤད་པའོ། ། དང་པོ་ནི། སྔར་བཤད་པའི་རྣམ་པ་རིག་བྱེད་མིན་པ་རྣམ་པ་གསུམ་དུ་ཤེས་པར་བྱ་སྟེ་འཆལ་ཚུལ་གྱི་རྒྱུན་སྡོམ་པའི་སྡོམ་པ་དང་དེའི་འགལ་ཟླ་ལུས་ངག་གི་ཉེས་སྤྱོད་ཆེན་པོ་སྡོམ་པ་མིན་པ་དང༌། དེ་གཉིས་ལས་གཞན་ཕན་གནོད་ཕྱོགས་རེ་བ་བར་མའོ། ། དེ་ལ་སྡོམ་པ་ནི་བསྡུ་བ་ལས་སྤོང་བའི་སེམས་པ་སྤོང་བ་དེ་ལ་གང་དབང་བྱེད་པའི་དབང་པོ་ལྔ་དང་ལྡན་པ་གང་དེ་སྡོམ་པའོ། ། ཞེས་སོ། །
དེའང་བྱེ་བྲག་བཤད་མཛོད་དུ། སོ་ཐར་ནི་ཆོ་གས་བླངས་ཤིང་ལུས་ངག་གི་ལས་བཀག་པ་སྡོམ་པའི་སེམས་པ་སྟེ་ཕྱིས་རང་འདྲ་འབྱུང་བའི་ས་བོན་ཀུན་གཞི་ལ་བཞག་སྟེ། དེ་ནས་ངས་སྲོག་གཅོད་སོགས་སྤངས་པའོ་ཞེས་ཁས་བླངས་པ་དྲན་པས་འཛིན་ཞིང་བསླབ་པ་མི་འབྲལ་བའོ། ། བསམ་གཏན་དང་ཟག་མེད་ཀྱི་སྡོམ་པ་ནི་རྗེས་ཐོབ་ཏུའང་མི་དགེ་བ་སྤོང་ཞིང་དགེ་བ་ལ་འཇུག་པའི་བསམ་པ་དང་གནས་པ་ཐོབ་པའི་སེམས་པའོ། ། སྡོམ་མིན་ཡང་གནོད་པར་སྦྱོར་བའི་སེམས་པ་དང་ཁས་ལེན་པའི་སེམས་པ་སྟེ། དེ་མངོན་གྱུར་མེད་ཀྱང་སྡོམ་མིན་མི་གཏོང་སྟེ། གནོད་པ་བྱ་བའི་བསམ་པ་མ་ལོག་པས་སོ། ། ཞེས་བཤད་དོ། ། གཉིས་པ་ལ་གཉིས་ཏེ། སྡོམ་པ་ཁྱད་པར་དུ་བཤད།
ཐམས་ཅད་ཐུན་མོང་དུ་བསྟན་པའོ། ། དང་པོ་ལ་བསྟན་བཤད་གཉིས་ཀྱི་དང་པོ་ནི་སྡོམ་པ་གསུམ་སྟེ། ཆོས་འདི་པ་དག་གི་འདོད་པ་ན་སྤྱོད་པའི་ཚུལ་ཁྲིམས་སོ་སོར་ཐར་པ་དང༌། དེ་བཞིན་དུ་ཟག་མེད་ཀྱི་སྡོམ་པ་དང༌། གཟུགས་སྤྱོད་པའི་ཚུལ་ཁྲིམས་བསམ་གཏན་ལས་སྐྱེས་པའོ། ། གཉིས་ལ་གསུམ་སྟེ། སོ་ཐར་དང༌། བསམ་གཏན་ཟག་མེད་དང༌། ཞར་ལ་བྱུང་བའི་དོན་ནོ། ། དང་པོ་ནི།
སོ་སོར་ཐར་པ་ཞེས་པ་རིགས་རྣམ་པ་བརྒྱད་དེ། དགེ་སློང་ཕ་མ། དགེ་སློབ་མ། དགེ་ཚུལ་ཕ་མ། དགེ་བསྙེན་ཕ་མ། བསྙེན་གནས་ཀྱི་སྡོམ་པའོ། ། བརྒྱད་པོ་དེ་དག་ཀྱང་མིང་གི་སྒོ་ནས་ཐ་དད་དུ་ཕྱེ་ཡི་རྫས་སུ་རྣམ་པ་བཞིར་འདུས་པ་ཡིན་ཏེ། ཕའི་སྡོམ་པ་གསུམ་ལས་མའི་སྡོམ་པ་གསུམ་གཞན་མ་ཡིན་ཅིང༌། དགེ་སློབ་མའི་སྡོམ་པ་ཡང་དགེ་ཚུལ་མའི་སྡོམ་པའི་ཁོངས་སུ་འདུས་པས་སོ། ། འོན་ཀྱང་རྩ་བའི་ཆོས་དྲུག་དང་རྗེས་མཐུན་གྱི་ཆོས་དྲུག་སྤོང་བའི་ཁྱད་པར་ཅུང་ཟད་ཡོད་དོ། །
ཇི་ལྟར་དེ་དག་དེར་འདུས་པར་ཤེས་ཤེ་ན། ཕོ་མོའི་མཚན་ཕན་ཚུན་དུ་གྱུར་པ་ལས་མིང་ཙམ་འཕོ་ཡི། སྡོམ་པའི་ངོ་བོ་མི་འཕོ་བའི་ཕྱིར། གང་གིས་སྡོམ་པ་གསུམ་རིམ་གྱིས་བླངས་པ་ན་སོ་སོའི་སྤོང་བ་རྣམས་ཆ་ཐ་དད་པ་ཁོ་ནར་སྐྱེའམ་ཞེ་ན་སོ་སོའི་སྲོག་གཅོད་སྤོང་བ་སོགས་ཆ་ཐ་དད་པ་གསུམ་གསུམ་དུ་སྐྱེས་ཏེ། སྡོམ་པ་གསུམ་ཆར་གྱི་སྤོང་བ་རྣམས་མ་འདྲེས་པར་གནས་པར་འགྱུར་གྱི། ཕྱི་མ་བླངས་པས་སྔ་མ་མི་གཏོང་བར་བསྣན་པའི་ཚུལ་དུ་གནས་ཏེ། སྡོམ་པ་དེ་རྣམས་རྒྱུད་ལ་སོ་སོར་མ་འདྲེས་པར་གནས་པ་ལ་འགལ་བ་མེད་དོ། ། འོ་ན་དགེ་བསྙེན་དང་དགེ་ཚུལ་དུ་ཡང་འགྱུར་རོ་ཞེ་ན། མི་འགྱུར་ཏེ། སྔ་མ་སྔ་མ་ལས་སྤོང་བ་ལྷག་པའི་ཕྱིར་རོ། །
རང་རང་གི་སྡོམ་པ་ལ་གནས་པའི་ཆེད་དུ་ལུས་ངག་གི་སྤང་བྱ་སྲོག་གཅོད་སོགས་ལྔ་སྤོང་བ་ལ་དགེ་བསྙེན་དང༌། ཉིན་ཞག་གཅིག་ཏུ་བརྒྱད་སྤོང་བ་ལ་བསྙེན་གནས་དང༌། བཅུ་སྤོང་བ་ལ་དགེ་ཚུལ་དང༌། མི་མཐུན་ཕྱོགས་ཐམས་ཅད་སྤོང་བ་མནོས་པ་ལས་དགེ་སློང་ཉིད་དུ་འགྱུར་རོ། ། དགེ་སློང་གི་བསླབ་པ་ཉིས་བརྒྱ་དང་ང་གསུམ་ནི། ཕམ་པ་བཞི། ལྷག་མ་བཅུ་གསུམ། སྤང་ལྟུང་སུམ་ཅུ། ལྟུང་བྱེད་འབའ་ཞིག་པ་དགུ་བཅུ། སོ་སོར་བཤགས་པ་བཞི།
ཉེས་བྱས་བརྒྱ་དང་བཅུ་གཉིས་ཏེ། ལྟུང་བ་སྡེ་ལྔའི་གཉེན་པོ་ལས་ཕྱེ་བའོ། ། འདི་དག་ལ་འཆལ་ཚུལ་གྱི་གདུང་བ་ལས་སྐྱོབ་ཅིང༌། བསིལ་བའི་གནས་ཡིན་པས་ཚུལ་ཁྲིམས་དང༌། མཁས་པས་བསྔགས་པས་ལེགས་སྤྱད་དང༌། བྱ་བའི་རང་བཞིན་ཡིན་པས་ལས། ལུས་ངག་སྡོམ་པས་སྡོམ་པ་ཞེས་བྱའོ། ། སྡོམ་པ་ཐོབ་མ་ཐག་སྐད་ཅིག་དང་པོའི་རྣམ་པར་རིག་བྱེད་དང༌། རྣམ་པར་རིག་བྱེད་མིན་པ་དག་ནི་སྡིག་པ་ལས་དང་པོར་ཐར་པས་སོ་སོར་ཐར་པ་དང་བྱ་བ་སྟེ་ལས་ལམ་གྱི་དངོས་གཞི་ཡིན་ལ་དང་པོ་ཕྱིན་ཆད་ནི་སོ་སོ་ཐར་པའི་སྡོམ་པ་ཞེས་བརྗོད་དོ། ། པྲ་ཏི་མོཀྵ་ཞེས་པ་ལ་པྲ་ཏི་ནི་སོ་སོ་ཡིན་ལ་མོ་ཀྵ་ནི་ཐར་པ་ལ་འཇུག་པའོ། །
སོ་སོར་ཐར་པའི་སྡོམ་པ་དང་ལྡན་པའི་གང་ཟག་ནི་དགེ་བསྙེན་དང༌། བསྙེན་གནས་ནས་དགེ་སློང་གི་བར་བརྒྱད་དོ། ། གཉིས་པ་བསམ་གཏན་དང་ཟག་མེད་བཤད་པ་ནི། བསམ་གཏན་ལས་སྐྱེས་པའི་སྡོམ་པ་ནི། ཉེར་བསྡོགས་དང་དངོས་གཞིས་བསྡུས་པའི་བསམ་གཏན་དེ་ལྡན་པའི་གང་ཟག་ལ་ངེས་པར་ལྡན་ནོ། ། ཟག་མེད་ཀྱི་སྡོམ་པ་དང་ལྡན་པ་ནི་འཕགས་པའི་སེམས་ཅན་སློབ་མི་སློབ་རྣམས་སོ། ། སྔར་སེམས་ཀྱི་རྗེས་འབྲང་དུ་བཤད་པའི་སྡོམ་པ་གཉིས་གང་ཞེ་ན། སྡོམ་པ་གསུམ་གྱི་གྲངས་ཀྱི་ཐ་མ་བསམ་གཏན་དང་ཟག་མེད་ཀྱི་སྡོམ་པ་གཉིས་ནི་སེམས་ཀྱི་རྗེས་འབྲང་སྟེ། ཏིང་ངེ་འཛིན་གྱི་རྗེས་སུ་འབྲང་བས་སོ། ། སོ་ཐར་ནི་སེམས་མེད་ཀྱང་འཇུག་པས་སེམས་ཀྱི་རྗེས་འབྲང་མ་ཡིན་ནོ། །
བར་ཆད་མེད་ལམ་དགུ་རྣམས་སུ་སྐྱེས་པའི་བསམ་གཏན་དང་ཟག་མེད་ཀྱི་སྡོམ་པ་དེ་གཉིས་ནི་ས་མི་ལྕོགས་མེད་ལ་བརྟེན་པ་ན་སྤོང་བའི་སྡོམ་པ་ཞེས་བྱ་སྟེ། འཆལ་ཚུལ་དང་དེའི་ཀུན་སློང་སེམས་ཀྱི་རྗེས་འབྲང་ཉོན་མོངས་པ་རྣམས་དངོས་སུ་སྤོང་བས་སོ། ། ས་དང་ལམ་གཞན་ལ་བརྟེན་པ་ནི་རྒྱུ་མཚན་དེ་དག་མེད་པས་སྤོང་སྡོམ་ཞེས་མི་བྱའོ། ། གསུམ་པ་ཞར་ལས་བྱུང་བའི་དོན་ནི་མདོ་ལས། ཡིད་ཀྱི་སྡོམ་པ་ལེགས་པ་སྟེ། ། ཞེས་པ་དང༌། མིག་གི་དབང་པོ་སྡོམ་པ་ན་སྡོམ་སྟེ་གནས་ཞེས་གསུངས་པའི་སྡོམ་པ་དེ་གཉིས་གང་ཞེ་ན། བྱ་བ་དང་བྱ་བ་མིན་པ་ཤེས་བཞིན་དང༌། དེ་མི་བརྗེད་པའི་དྲན་པ་གཉིས་པོ་དག་གིས་མི་མཐུན་ཕྱོགས་ལས་སྡོམ་པར་བྱེད་པས་ཡིད་དང་དབང་པོའི་སྡོམ་པའོ། ། གཉིས་པ་ཐུན་མོང་དུ་བཤད་པ་ལ་བཞི་སྟེ།
དུས་ཇི་སྲིད་ལྡན་པ། ཚུལ་ཇི་ལྟར་ཐོབ་པ། རྒྱུ་གང་གིས་གཏོང་བ། བརྟེན་གང་དང་ལྡན་པའོ། ། དང་པོ་ལ་བཞི་སྟེ། རིག་བྱེད་མིན་པའི་ལྡན་ཚུལ། རིག་བྱེད་ཀྱི་ལྡན་ཚུལ། སྡོམ་མིན་མིང་རྣམ་གྲངས། དེ་དག་གི་མུ་བཞི་བཤད་པའོ། ། དང་པོ་ལ་སོ་ཐར་གྱི་སྡོམ་པ་ནི་སོ་སོ་ཐར་པ་ལ་གནས་པའི་གང་ཟག་དེས་སྡོམ་པ་མ་བཏང་བའི་བར་རྟག་ཏུ་ད་ལྟར་གྱི་རྣམ་པར་རིག་བྱེད་མིན་པ་དང་ལྡན་ཞིང༌།
སྐད་ཅིག་དང་པོ་ཕྱིན་ཆད་མ་བཏང་གི་བར་དུ་འདས་པ་དང་ཡང་ལྡན་ནོ། ། སྡོམ་མིན་ལ་གནས་པའི་གང་ཟག་ལའང་ལྡན་ཚུལ་དེ་དང་འདྲའོ། ། བསམ་གཏན་གྱི་སྡོམ་པ་དང་ལྡན་པའི་སྐྱེ་འཕགས་གཉིས་ནི་མ་བཏང་བར་དུ་རྟག་ཏུ་འདས་མ་འོངས་གཉིས་དང་ལྡན་ཏེ། སྐད་ཅིག་དང་པོ་ལ་སྔོན་བཏང་བའི་འདས་པ་ཡང་ཐོབ་པས་སོ། ། འཕགས་པས་ཟག་མེད་ཀྱི་སྡོམ་པ་ནི་སྐད་ཅིག་མ་དང་པོའི་ཚེ་སྔོན་ཟག་མེད་མ་སྐྱེས་པས་འདས་པ་དང་ལྡན་པ་མིན་ཞིང༌། དེ་ཕྱིན་ཆད་འདས་པ་དང་མ་འོངས་པ་དང་ཡང་ལྡན་ནོ། ། འཇིག་རྟེན་པའི་མཉམ་བཞག་དང་འཕགས་ལམ་ལ་གནས་པའི་ཚེ་ནི་སྡོམ་པ་དེ་གཉིས་ད་ལྟར་བ་དང་ཡང་ལྡན་པས་དུས་གསུམ་ཆར་དང་ལྡན་ལ་མཉམ་བཞག་ལས་ལངས་པ་ནི་ད་ལྟར་གྱི་མི་ལྡན་ཏེ། སྡོམ་པ་དེ་གཉིས་སེམས་ཀྱི་རྗེས་འཇུག་ཡིན་པས་སོ། ། སྡོམ་པ་དང་སྡོམ་མིན་གཉིས་ཀ་མིན་པའི་བར་མ་ལ་གནས་པའི་གང་ཟག་ལ་བར་མའི་རིག་བྱེད་མ་ཡིན་པ་གལ་ཏེ་ཡོད་ན་སྐད་ཅིག་དང་པོ་སྔ་ཕྱི་གཉིས་ཀྱི་བར་ད་ལྟར་གྱི་ཁོ་ན་དང་ལྡན་ཞིང༌། དེ་ཕྱིན་ཆད་འདས་པ་དང་ད་ལྟར་གྱི་དུས་གཉིས་དང་ལྡན་ནོ། །
དེར་མ་ཟད་སྡོམ་མིན་ལ་གནས་པའང་བར་མ་དགེ་བའི་སེམས་ཀྱི་ཀུན་སློང་སྟོབས་ལྡན་གྱིས་མཆོད་རྟེན་ལ་ཕྱག་འཚལ་བ་སོགས་བྱེད་ན་དགེ་བའི་རིག་བྱེད་མིན་པ་དང་ལྡན་ལ་སྡོམ་པ་ལ་གནས་པ་ཡང༌། ཞེ་སྡང་དྲག་པོས་གཞན་ལ་བརྡེག་པ་སོགས་བྱེད་ན་བར་མ་མི་དགེ་བའི་རྣམ་པར་རིག་བྱེད་མིན་པ་དང་ལྡན་ཏེ། རིམ་བཞིན་ཇི་སྲིད་དུ་རབ་ཏུ་དང་བ་དང་ཉོན་མོངས་ཀྱི་ཤུགས་ལྡན་པ་དེ་སྲིད་ཀྱི་བར་དུ་རྟག་ཏུ་ད་ལྟར་བ་དང༌། དང་པོ་ཕྱིན་ཆད་འདས་པ་དང་ཡང་ལྡན་ནོ། ། གཉིས་པ་རིག་བྱེད་ཀྱི་ལྡན་ཚུལ་ནི། རྣམ་པར་རིག་བྱེད་ནི་སྡོམ་པ་སྡོམ་མིན་བར་མ་ལ་གནས་པ་ཐམས་ཅད་ལ་ཇི་སྲིད་རིག་བྱེད་བྱེད་བཞིན་པ་དག་ལ་ད་ལྟར་བ་དང་ལྡན་ལ། འདི་ཡང་སྐད་ཅིག་དང་པོ་ཕྱིན་ཆད་ཇི་སྲིད་མ་བཏང་གི་བར་དུ་འདས་པ་དང་ཡང་ལྡན་ལ་མ་འོངས་པའི་རིག་བྱེད་དང་ལྡན་པ་མེད་དེ། ཀུན་སློང་གིས་མ་འོངས་པའི་རིག་བྱེད་ཀྱི་ཐོབ་པ་འདྲེན་མི་ནུས་པས་སོ། ། དེ་ཡང་དགེ་མི་དགེའི་དབང་དུ་བྱས་ཀྱི་བསྒྲིབས་པ་དང་མ་བསྒྲིབས་པའི་རིག་བྱེད་ནི་འདས་པ་དང་ཡང་ལྡན་པ་མེད་དེ། ཆོས་ཉམ་ཆུང་བའི་ཐོབ་པའང་ཆོས་ཉམ་ཆུང་བས་སོ། །
དེས་ན་ཐམས་ཅད་ད་ལྟར་བ་ཁོ་ན་དང་ལྡན་ནོ། ། གསུམ་པ་སྡོམ་མིན་གྱི་རྣམ་གྲངས་ནི། སྡོམ་པ་མ་ཡིན་པའི་མིང་གི་རྣམ་གྲངས་ཏེ། ལུས་ངག་མི་སྡོམ་པས་སྡོམ་པ་མིན་པ་དང༌། དམ་པས་སྨད་ཅིང་འབྲས་བུ་ཡིད་དུ་མི་འོང་བས་ཉེས་སྤྱད་དང༌། ཚུལ་ཁྲིམས་ཀྱི་མི་མཐུན་ཕྱོགས་ཡིན་པས་འཆལ་བའི་ཚུལ་ཁྲིམས་དང༌། ལུས་ངག་གི་ལས་ཡིན་པས་ལས་དང༌། ལས་ཀྱི་དངོས་གཞིས་བསྡུས་པས་ལས་དེའི་ལམ་ཞེས་བྱའོ། ། བཞི་པ་དེ་དག་གི་མུ་བཞི་དཔྱད་པ་ལ། རྣམ་པར་རིག་བྱེད་དང༌།
རིག་བྱེད་མིན་པ་དང་ལྡན་པ་ལ་མུ་བཞི་སྟེ། སྡོམ་པ་དང་སྡོམ་མིན་གྱི་བར་མ་ལ་གནས་པས་ཀུན་སློང་གི་སེམས་ཞན་པས་དགེ་བའམ་མི་དགེ་བ་བྱེད་ན་རྣམ་པར་རིག་བྱེད་ཉིད་དང་ལྡན་གྱི་རིག་བྱེད་མིན་པ་དང་མི་ལྡན་པའོ། ། ཚེ་འཕོས་ཏེ་སྔ་མའི་རིག་བྱེད་བཏང་བ་དང༌། ཚེ་འདིའི་རྣམ་རིག་མ་སྐྱེས་པའམ་ཉམས་པའི་འཕགས་པའི་གང་ཟག་ནི། ཟག་མེད་ཀྱི་རྣམ་པར་རིག་བྱེད་མིན་པ་དང་ལྡན་གྱི། རིག་བྱེད་དང་མི་ལྡན་པའོ། ། རིག་བྱེད་དང་རིག་བྱེད་མིན་པ་གཉིས་ཀ་དང་ལྡན་པ་ནི་བར་མ་ལ་གནས་པས་སེམས་དྲང་པོས་དགེ་མི་དགེ་སོགས་བྱེད་པའོ། ། གཉིས་ཀ་དང་མི་ལྡན་པ་ནི་གཟུགས་མེད་ཀྱི་སོ་སྐྱེ་སོགས་སོ། ། གཉིས་པ་ཇི་ལྟར་འཐོབ་པའི་ཚུལ་ལ་གསུམ་སྟེ། སྡོམ་པའི་ཐོབ་ཚུལ་དང༌།
སྡོམ་མིན་གྱི་ཐོབ་ཚུལ་དང༌། བར་མའི་ཐོབ་ཚུལ་ལོ། ། དང་པོ་ལ། ཐོབ་ཚུལ་དངོས་དང༌། གང་ལས་ཐོབ་པ་གཉིས། དང་པོ་ལ་གཉིས་ཏེ། བསམ་གཏན་དང་ཟག་མེད་ཀྱི་ཐོབ་ཚུལ་དང༌། སོ་ཐར་ཐོབ་ཚུལ་ལོ། ། དང་པོ་ནི། བསམ་གཏན་དང་ཟག་མེད་ཀྱི་སྡོམ་པ་དེ་དག་ཚུལ་ཇི་ལྟར་ཐོབ་ཅེ་ན།
བསམ་གཏན་ལས་སྐྱེས་པའི་སྡོམ་པ་ནི་ཟག་བཅས་ཀྱི་བསམ་གཏན་གྱི་ཉེར་བསྡོགས་སམ་དངོས་གཞིའི་ས་ཐོབ་པ་ཉིད་ཀྱིས་འཐོབ་སྟེ། བསམ་གཏན་སས་བསྡུས་ཀྱི་སེམས་དང་ལྷན་ཅིག་ཏུ་འབྱུང་བའི་ཕྱིར་རོ། ། ཟག་མེད་ཀྱི་སྡོམ་པ་ནི་འཕགས་པ་སྟེ། ཟག་མེད་ཀྱི་བསམ་གཏན་ས་དྲུག་གི་སེམས་ཐོབ་པ་དེས་འཐོབ་བོ། ། གཉིས་པ་ལ་སྤྱིར་བསྟན་པ་ནི། སོ་སོ་ཐར་པའི་སྡོམ་པ་ཇི་ལྟར་ཐོབ་ཅེ་ན། སོ་སོ་ཐར་པ་ཅེས་པའི་སྡོམ་པ་ནི། སྡོམ་པ་སྦྱིན་པ་པོའི་གང་ཟག་གཞན་ནམ་དགེ་འདུན་གྱི་རྣམ་པར་རིག་བྱེད་ཀྱིས་འཐོབ་བོ། ། སོགས་པའི་སྒྲས་ནི་བྱེ་བྲག་ཏུ་སྨྲ་བ་འདུལ་བ་པ་རྣམས་རྣམ་པ་བཅུས་བསྙེན་པར་རྫོགས་སོ། ། ཞེས་བཤད་པ་བསྡུ་བ་སྟེ།
ལུང་མ་མོ་ལས་འབྱུང་བ་ལྟར་འགྲེལ་པ་ལས་བཅུ་བསྟན་ཏོ། ། གཉིས་པ་བྱེ་བྲག་ཏུ་བཤད་པ་ལ་གསུམ་སྟེ། ལེན་པའི་དུས་ཀྱི་ཁྱད་པར། བསྙེན་གནས་ཀྱི་ཁྱད་པར། དགེ་བསྙེན་གྱི་ཁྱད་པར་རོ། ། དང་པོ་ནི། སོ་ཐར་གྱི་སྡོམ་པ་དུས་ཇི་སྲིད་དུ་བླང་ཞེ་ན། སོ་སོ་ཐར་པའི་སྡོམ་པ་རིགས་བདུན་ནི་ཇི་སྲད་འཚོ་བའི་བར་དུ་དང༌། ཉིན་ཞག་གཅིག་ཏུ་ཡང་དག་པར་བླང་བར་བྱ་སྟེ། དུས་ཀྱི་མཐའ་ནི་སྲོག་དང་ཉིན་ཞག་གི་མཐའ་གཉིས་ཡིན་པས་སོ། །
སྡོམ་མིན་གྱི་དུས་ངེས་པ་གང་ཞེ་ན། ལུས་ངག་གི་བྱ་བ་ལོག་པར་ཞུགས་པའི་རྒྱུས་ཐོབ་པས་ཇི་སྲིད་འཚོ་བའི་རིགས་ཡིན་ལ། ཉིན་ཞག་གཅིག་པའི་སྡོམ་མིན་མེད་དེ། དེ་ནི་བསྙེན་གནས་དེ་ལྟར་དུ་ཉིན་ཞག་གཅིག་ཏུ་ནོད་པ་དོན་མེད་ཅེས་གྲག་གོ ། གྲག་ཅེས་པ་ཟུར་ཟ་བ་སྟེ་དུས་རེ་ཞིག་པ་ཡང་ཡོད་པར་སྟོན་པའོ། ། མདོ་སྡེ་པ་ནི་སྡོམ་མིན་གྱི་ངོ་བོ་སྡུག་པ་བྱ་བའི་སེམས་པ་ས་བོན་དང་བཅས་པ་སྟེ། ཤན་པ་སོགས་སེམས་དགེ་བ་ལ་གནས་པའི་ཚེ་ཡང་སྡིག་པ་བྱ་བའི་སེམས་པ་ས་བོན་དང་བཅས་པ་མ་སྤངས་པས་སྡོམ་མིན་དེ་དང་ལྡན་པར་འདོད་དེ། ཐེག་ཆེན་དང་མཐུན་ནོ། ། གཉིས་པ་ནི། གལ་ཏེ་བསྙེན་གནས་ཉིན་ཞག་གཅིག་ཏུ་ནོད་ན་ཇི་ལྟར་ནོད་པར་བྱ་ཞེ་ན།
ནད་པ་མ་ཡིན་པས། དམའ་བར་འདུག་ཅིང་ཐལ་མོ་སྦྱར་ཏེ་འབོགས་པ་པོས་སྨྲས་པའི་རྗེས་སུ་བཟླས་པ་ཡིས། ནོད་ཅིང་རྒྱན་ནར་མ་ལས་གཞན་པས་མི་བརྒྱན་པར་བསྲུང་དུས་ནི་སང་ནམ་ལངས་ཀྱི་བར་དུའོ། ། དགྲ་བཅོམ་པ་དང་ཉེ་བར་གནས་པ་བསྙེན་གནས་ཏེ་ཡན་ལག་བརྒྱད་ཚང་བར་ནོད་པར་བྱའོ། ། ལེན་དུས་ནི་ནངས་པར་སྔ་དྲོ་ཟས་མ་ཟོས་པའི་དུས་སུའོ། ། ཡུལ་ནི་གཞན་ལས་སོ། ། གང་གིས་ཚེས་བརྒྱད་ལ་རྟག་ཏུ་བསྙེན་གནས་བསྲུང་བའི་ངེས་པ་བྱ་བ་དེས་ནི་ཟས་ཟོས་ཀྱང་གཞན་ལས་ནོད་པར་བྱ་སྟེ། རྐྱེན་ཡོད་ཀྱང་མི་འདའ་བའི་དགོས་པ་ཡོད་པས་སོ། ། གནས་འཇོག་གིས་ཞུས་པར། དགེ་སློང་ངམ་ཁྲིམས་ཤེས་པ་གཅིག་གི་གན་དུ་སོང་སྟེ།
ཞེས་དང༌། འདུལ་བ་ལུང་དུ་ཁྱིམ་བདག་མགོན་མེད་ཟས་སྦྱིན་གྱིས་མགྲོན་པོ་ལ་བསྙེན་གནས་ཕོག་པར་བཤད་པས་དགེ་བསྙེན་ལས་ཀྱང་བླང་དུ་རུང་ལ། དགེ་བསྙེན་སྡོམ་བརྒྱད་དུ། དགེ་བསྙེན་ཡང་དགེ་བསྙེན་ལས་བླང་བར་བཤད་དོ། ། བསྡུ་བ་ལས། ཁྱིམ་པའི་སྡོམ་པ་རང་གིས་ཀྱང་ལེན་པར་གསུངས་སོ། ། ཡན་ལག་བརྒྱད་གང་ཞེ་ན། རྩ་བ་བཞི་དང༌། ཆང་དང༌། གར་སོགས་ཕྲེང་སོགས་དང༌།
མལ་ཆེ་མཐོ་དང༌། ཕྱི་དྲོའི་ཁ་ཟས་ཏེ་ཡན་ལག་བཞི་སྤོང་བའོ། ། ཅིའི་ཕྱིར་ཡན་ལག་བརྒྱད་ནོད་ཅེ་ན། རང་བཞིན་གྱི་ཁ་ན་མ་ཐོ་བ་སྤོང་བ་ཚུལ་ཁྲིམས་ཀྱི་ཡན་ལག་བཞི་དང༌། བག་ཡོད་པའི་ཡན་ལག་གཅིག་དང༌། བརྟུལ་ཞུགས་ཀྱི་ཡན་ལག་གསུམ་སྟེ་རིམ་པ་བཞིན་ནོ། ། ཅིའི་ཕྱིར་བག་ཡོད་དང་བརྟུལ་ཞུགས་ཀྱི་ཡན་ལག་མ་ནོད་ན་ཉེས་པ་ཅི་ཡོད་ཅེ་ན། ཆང་འཐུང་བ་དེ་ཡིས་དྲན་པ་ཉམས་པ་དང༌། གར་སོགས་གསུམ་གྱིས་དྲེགས་པར་འགྱུར་ལ། དེ་ལྟ་ན་འཆལ་ཚུལ་ཐག་མི་རིང་བས་སོ། །
གར་སོགས་ཕྲེང་སོགས་རབ་བྱུང་ལ་ཚུལ་དང་མི་མཐུན་པས། ཡན་ལག་གཉིས་སུ་ཕྱེ་ལ། ཁྱིམ་པ་ལ་དེ་ལྟ་མིན་པས་གཅིག་ཏུ་བསྡུས་སོ། ། གསེར་དངུལ་ལེན་པ་མ་བཅས་པ་ནི་ཁྱིམ་པ་ལ་གསོག་འཇོག་ཚུལ་དང་མི་མཐུན་པ་མེད་པས་སོ། ། བསྙེན་གནས་འདི་དགེ་བསྙེན་ལས་གཞན་ལ་ཡོད་དམ་མེད་ཅེ་ན། དགེ་བསྙེན་ལས་གཞན་པའི་ཁྱིམ་པ་ལ་ཡང་ཡོད་མོད་ཀྱི་དཀོན་མཆོག་གསུམ་ལ་སྐྱབས་སུ་མ་སོང་བ་ལ་མེད་དོ། ། གསུམ་པ་དགེ་བསྙེན་གྱི་ཁྱད་པར་བཤད་པ་ལྔ་སྟེ། ལུང་གི་དོན་བཤད། མདོ་དང་འགལ་བ་སྤང༌། སྡོམ་པ་ཆེ་ཆུང་གི་ཁྱད་པར།
སྐྱབས་གནས་བཤད་པ། ཡན་ལག་གི་ཁྱད་པར་རོ། ། དང་པོ་ནི། མདོ་ལས། མིང་ཆེན། འདི་ལྟར་ཁྱིམ་པ་གོས་དཀར་པོ་བགོས་པ་ཕོའི་དབང་པོ་དང་ལྡན་པ་ཞིག་སངས་རྒྱས་ལ་སྐྱབས་སུ་འགྲོ། ཆོས་དང་དགེ་འདུན་ལ་སྐྱབས་སུ་འགྲོ་ཞིང༌། བདག་ལ་དགེ་བསྙེན་དུ་གཟུང་དུ་གསོལ། ཞེས་ཚིག་ཏུ་སྨྲ་ན། འདི་ཙམ་གྱིས་དགེ་བསྙེན་དུ་འགྱུར་རོ། །
ཞེས་གསུངས་པ་དེ་ཅིའི་ཕྱིར་སྐྱབས་འགྲོ་ཁོ་ནས་དགེ་བསྙེན་དུ་འགྱུར་རམ་ཞེ་ན། ཉི་འོག་པས་འགྱུར་རོ་ཞེས་ཟེར་རོ། ། ཁ་ཆེ་བས་མི་འགྱུར་ཏེ། ལུང་གི་དོན་ནི་དགེ་བསྙེན་ཉིད་དུ་གཟུང་དུ་གསོལ་ཞེས་དེ་ཕན་ཆད་ནམ་འཚོའི་བར་དུ་སྲོག་གཅོད་སྤོང་ངོ༌། ། ཞེས་ཁས་བླངས་པ་ཁོ་ན་ལས་འདིའི་སྡོམ་པ་སྐྱེའོ། ། འོན་ཀྱང་བསླབ་པའི་གཞི་བསྟན་པ་ནི་དེ་ཤེས་པའི་ཆེད་དུ་སྟེ། དཔེར་ན་དགེ་སློང་དང་དགེ་ཚུལ་གྱི་སྡོམ་པ་ཐོབ་ཟིན་ཀྱང་ཤེས་པའི་ཆེད་དུ་བསླབ་པའི་གཞི་བརྗོད་པ་བཞིན་ནོ། ། ཞེའོ། ། གཉིས་པ་ནི། གལ་ཏེ་དགེ་བསྙེན་ཐམས་ཅད་མི་མཐུན་ཕྱོགས་ཐམས་ཅད་ལས་ལུས་ངག་སྡོམ་པའི་ཡན་ལག་ལྔ་ཆར་ཚང་བ་ལ་གནས་པ་དགོས་པ་ཡིན་ན།
སྟོན་པས་བསླབ་གཞི་གཅིག་བསྲུང་བ་རྣམས་སྣ་གཅིག་སྤྱོད་པ་དང༌། སོགས་པས་གཉིས་བསྲུང་བ་ཕྱོགས་གཅིག་བསྲུང་བ་དང༌། གསུམ་མམ་བཞི་བསྲུང་ན་ཕལ་ཆེར་སྤྱོད་པ་དང༌། ལྔ་ཆར་བསྲུང་ན་ཡོངས་སུ་རྫོགས་པའི་དགེ་བསྙེན་ཞེས་གསུངས་པ་ཇི་ལྟ་བུ་ཞེ་ན། དེ་ནི་དང་པོ་ཡོངས་རྫོགས་བླངས་པ་ཕྱིས་ཡན་ལག་ཁ་ཅིག་ཉམས་ཀྱང་ལྷག་མ་དེ་དང་དེ་བསྲུང་བ་ལས་དེ་སྤྱོད་པར་གསུངས་པའོ་ཞེའོ། ། གྲག་ཅེས་པ་ནི། མདོ་ལས་འདས་པར་སྟོན་པ་སྟེ། སྲོག་གཅོད་སྤོང་ཞེས་པ་ནི་གང་དུ་ཡང་མི་འབྱུང་ཞིང༌། ཉམས་ན་སྣ་གཅིག་སྤྱོད་པ་སོགས་ཞི་བ་ཉིད་ཀྱང་མི་འཐད་ན། གཞན་ལྟ་ཅི་སྨོས།
དེས་ན་དང་པོ་ཉིད་དུ་བསླབ་གཞི་དེ་དང་དེ་བླངས་ཏེ། བསྲུང་བ་རྣམས་སྣ་གཅིག་སྤྱོད་པ་སོགས་སོ་ཞེས་ཉི་འོག་པ་ལ་སོགས་འདོད་དོ། ། སྤྱིར་གསུང་རབ་ཏུ་དགེ་བསྙེན་བདུན་འབྱུང་སྟེ། སྐྱབས་སུ་འཛིན་པ། སྣ་གཅིག་སྤྱོད་པ། ཕྱོགས་གཅིག་སྤྱོད་པ། ཕལ་ཆེར་སྤྱོད་པ། ཡོངས་རྫོགས། ཚངས་སྤྱོད། བསྙེན་གནས་ཡན་ལག་བརྒྱད་ཇི་སྲིད་འཚོ་བའི་བར་དུ་བླངས་ཏེ་བསྲུང་བ་གོ་མིའི་དགེ་བསྙེན་ནོ། །
དེ་ལ་དང་པོ་ལྔ་མིང་ཆེན་གྱི་མདོ་དང༌། དྲུག་པ་ལུང་རྣམ་འབྱེད། བདུན་པ་ཀུན་ཏུ་རྒྱུ་སེན་རིངས་ཀྱིས་ཞུས་པར་དེས་དེ་འདྲ་བའི་སྡོམ་པ་སངས་རྒྱས་ལས་བླང་བར་གསུངས་པའི་ཕྱིར། ཁ་ཆེ་བ་ནི་ལྔ་པ་དང༌། དྲུག་པ་མ་གཏོགས་པ་གཞན་མི་འདོད་ལ་འདིར་ནི་ཡོངས་རྫོགས་ཀྱི་དབང་དུ་བྱས་པའོ། ། གསུམ་པ་ནི། སྡོམ་པ་ཆུང་ངུ་དང་སོགས་པ་འབྲིང་དང་ཆེན་པོར་འགྱུར་བའི་རྒྱུའི་གཙོ་བོ་ནི། དད་སོགས་ཆེ་ཆུང་དང་ལྡན་པའི་ཡིད་ཇི་བཞིན་གྱི་དབང་གིས་ཏེ། དེས་ན་སོ་ཐར་གྱི་སྡོམ་པ་དགྲ་བཅོམ་ལ་ཆུང་ལ། སོ་སྐྱེ་ལ་ཆེ་བའང་ཡོད་དོ། །
བཞི་པ་ནི། སྐྱབས་འགྲོ་ནི་སྡོམ་པ་བླང་བ་ཐམས་ཅད་ཀྱི་སྔོན་དུ་འགྲོ་བས་གང་ཞིག་དཀོན་མཆོག་གསུམ་ལ་སྐྱབས་སུ་འགྲོ་བའི་ཡུལ་སངས་རྒྱས་ནི་གང་བསྙེན་པས་སངས་རྒྱས་སུ་འཇོག་པར་བྱེད་པའི་ཆོས་མི་སློབ་པའི་ལམ་ཆོས་སྐུ་དང༌། དགེ་འདུན་ནི་གང་ཐོབ་པས་འཕགས་པའི་དགེ་འདུན་དུ་འཇོག་པར་བྱེད་པའི་ཆོས་སངས་རྒྱས་ལས་གཞན་པའི་སློབ་མི་སློབ་གཉིས་ཀའི་ལམ་བདེན་དང༌། ཆོས་ནི་མྱ་ངན་དང་སྡུག་བསྔལ་རྒྱུ་དང་བཅས་པ་ལས་འདས་པའི་སོ་སོར་བརྟགས་འགོག་གོ ། སངས་རྒྱས་དང་དགེ་འདུན་གྱི་རྟེན་གཟུགས་སྐུ་ནི་ཟག་བཅས་ཡིན་པས་སྐྱབས་གནས་མིན་ཞེའོ། ། སློབ་དཔོན་ནི་དེ་ལྟར་ན་འཇིག་རྟེན་པའི་སེམས་ལ་གནས་པ་ན་སངས་རྒྱས་དང་དགྲ་བཅོམ་མ་ཡིན་པར་འགྱུར་ཞིང༌། དགེ་སློང་དུ་བྱེད་པའི་ཚུལ་ཁྲིམས་ཁོ་ན་དགེ་སློང་དུ་འགྱུར་ཞེས་བརྗོད་དོ། ། ཆོས་དཀོན་མཆོག་གི་འདོད་ཚུལ་འདྲ་ལ། སངས་རྒྱས་དང་དགེ་འདུན་ནི་རྟེན་གང་ཟག་ཀྱང་སངས་རྒྱས་དང་དགེ་འདུན་དུ་བཞེད་དོ། ། སྐྱབས་འགྲོའི་ངོ་བོ་ནི་འཇིགས་པ་ལས་ཐར་པའི་དོན་དུ་ཡུལ་དམ་པ་ལ་བརྟེན་པར་ཁས་ལེན་ཅིང་བློ་གཏོད་པའོ། །
འགྲེལ་པར་ངག་གི་རིག་བྱེད་དུ་བཤད་པ་ནི་སྐྱབས་འགྲོ་ནོད་པའི་དུས་ཀྱི་དབང་དུ་བྱས་པའོ། ། སྐྱབས་ཀྱི་དོན་ནི་དེ་ལ་བརྟེན་ནས་འཇིགས་པ་ཀུན་ལས་ཐར་པར་འགྱུར་བའོ། ། ལྔ་པ་ཡན་ལག་གི་ཁྱད་པར་ནི། སྡོམ་པ་གཞན་ལ་མི་ཚངས་སྤྱོད་སྤོང་བ་ཡན་ལག་ཏུ་བཞག་ལ། དགེ་བསྙེན་ལ་འདོད་ལོག་སྤོང་བ་ཡན་ལག་ཏུ་འཇོག་པའི་ཁྱད་པར་ཅི་ཞེ་ན། ལོག་གཡེམ་ནི་གཞན་གྱི་ཆུང་མ་སུན་འབྱིན་ཞིང་ངན་སོང་གི་རྒྱུ་ཡིན་པས་ཤིན་ཏུ་སྨད་པའི་ཕྱིར་དང༌། ཁྱིམ་པས་སྡོམ་སླ་བའི་ཕྱིར་དང༌། འཕགས་པས་ཚེ་རབས་གཞན་དུ་ཡང་མི་བྱེད་པའི་སྡོམ་པ་ཐོབ་ཅིང༌། མི་ཚངས་སྤྱོད་དེ་ལྟ་མིན་པས་སོ། ། དགེ་བསྙེན་གྱིས་ཕྱིས་ཆུང་མ་ལེན་ན་སྡོམ་པ་མི་ཉམས་སམ་ཞེ་ན།
མི་ཉམས་ཏེ། སྡོམ་པ་ནི་ཇི་ལྟར་བླངས་པ་བཞིན་ཐོབ་པས་འདོད་ལོག་སྤོང་བར་ཁས་ལེན་གྱི། རྒྱུད་འདི་ལ་མི་ཚངས་སྤྱོད་སྤོང་ངོ་ཞེས་ནི་མ་ཡིན་པས་སོ། ། ངག་གི་ཉེས་པ་བཞི་ལས་རྫུན་སྤོང་བ་ཁོ་ན་ཡན་ལག་ཏུ་བཞག་པ་ཅི་ཞེ་ན། ཇི་སྐད་བཤད་པའི་སྨད་པ་སོགས་གསུམ་དང༌། ཡང་བསླབ་པ་ཐམས་ཅད་ལས་འདས་པར་གྱུར་ན་བསླབ་པ་ལས་འདས་སམ་མ་འདས་ཞེས་དྲིས་པ་ན་བདག་གིས་མ་བྱས་ཞེས་རྫུན་དུ་ཐལ་བར་འགྱུར་བའི་ཕྱིར་ཏེ། འདས་ན་བཤགས་པའི་དོན་ནོ། ། བཅས་པའི་ཁ་ན་མ་ཐོ་བ་རྣམས་ལས་གཞན་བསླབ་པའི་ཡན་ལག་ཏུ་མ་བཞག་པར་མྱོས་འགྱུར་སྤོང་བ་ཁོ་ན་འཇོག་པ་ཅི་ཞེ་ན། བཅས་པའི་ཁ་ན་མ་ཐོ་བ་རྣམས་ལས་མྱོས་འགྱུར་སྤོང་བ་ཁོ་ན་ཡན་ལག་ཏུ་བཞག་པའི་དོན་ནི། དེ་ལས་ཡན་ལག་གཞན་ཡང་བསྲུང་བའི་ཆེད་དུའོ། །
ཉན་ཐོས་འདུལ་བ་པ་འགའ་ཞིག་ནི་མྱོས་འགྱུར་འཐུང་བ་རང་བཞིན་གྱི་ཁ་ན་མ་ཐོ་བར་འདོད་ལ། མངོན་པ་བ་བཅས་པའི་ཁ་ན་མ་ཐོ་བར་འདོད་དེ། འདིའི་དགག་བྱའི་གཙོ་བོ་ནི་ཤེས་པ་མྱོས་པ་ཡིན་ལ། གཉེན་པོའི་བློས་ཀྱང་བཏུང་བར་ནུས་པའི་ཕྱིར་རོ། ། འདི་གཉིས་ཀྱི་ཁྱད་པར་སློབ་དཔོན་ནི། སེམས་ཉོན་མོངས་ཅན་ཁོ་ནས་སྤྱོད་པ་རང་བཞིན་གྱི་ཁ་ན་མ་ཐོ་བ་ཡིན་ལ། འདི་ནི་ཉོན་མོངས་ཅན་མིན་པའི་བློས་ཀྱང་སྤྱོད་པར་ནུས་སོ། ། འོན་ཀྱང་ཉེས་པ་གཞན་སྤང་བའི་དོན་དུ་བཀག་གོ ། ཞེས་འདོད་དོ། ། གཉིས་པ་གང་ལས་ཐོབ་པ་ནི།
ཅི་སྡོམ་པ་གསུམ་གཞི་གང་ལས་གཅིག་ཐོབ་པ་དེ་ལས་ལྷག་མ་དག་ཐོབ་བམ་ཞེ་ན། མིན་ཏེ། འདོད་པར་གཏོགས་པའི་སོ་ཐར་ནི། སྤང་བྱའི་སྦྱོར་དངོས་མཇུག་གསུམ་ཐམས་ཅད་ལས་དང༌། སེམས་ཅན་དུ་སྟོན་མི་སྟོན་ནམ། བཅས་རང་གཉིས་ཀ་ལས་དང༌། ད་ལྟར་གྱི་ཕུང་པོ་ཁམས་སྐྱེ་མཆེད་རྣམས་ལས། སྤང་བྱ་དེ་དང་དེའི་གཉེན་པོར་སྡོམ་པ། དེ་དང་དེ་འཐོབ་པར་འགྱུར་གྱི་འདས་མ་འོངས་ལས་ནི་མིན་ཏེ། དེ་དག་སེམས་ཅན་དུ་མི་བགྲང་བས་སོ། །
བསམ་གཏན་དང་ཟག་མེད་ཀྱི་སྡོམ་པ་དག་ནི་ཆོས་ཉིད་ཀྱིས་ཐོབ་པ་ཡིན་པས་ལས་ལམ་གྱི་དངོས་གཞི་ཁོ་ན་ལས་ཐོབ་པ་དང༌། སེམས་ཀྱི་རྗེས་འབྲང་ཡིན་པས་དུས་གསུམ་པོ་ཐམས་ཅད་ལས་ཐོབ་ཀྱི། སྦྱོར་མཇུག་དང་བཅས་པ་ལས་མིན་ནོ། ། སློབ་དཔོན་གྱིས་སྤང་བྱ་འདས་པ་དང༌། ད་ལྟར་བ་ནི་སྐྱེས་ཟིན་པས། སྡོམ་མི་ནུས་པས་མ་འོངས་པ་སྡོམ་པར་བཤད་དོ། ། སྤྱིར་སྡོམ་པ་དང་སྡོམ་མིན་དེ་དག་སེམས་ཅན་ཐམས་ཅད་དང་ཡན་ལག་ཐམས་ཅད་དང༌། རྒྱུ་ཐམས་ཅད་ལས་ཐོབ་པའམ། འོན་ཏེ་དབྱེ་བ་ཡོད་ཅེ་ན། སྡོམ་པ་ནི།
གཞི་སེམས་ཅན་ཐམས་ཅད་ལས་ཐོབ་སྟེ། སེམས་ཅན་གཞན་ལ་གནོད་པ་གཞི་དང་བཅས་པ་ལས་བཟློག་དགོས་པས་སོ། ། ཡན་ལག་ལས་ལམ་ལ་ནི་དབྱེ་བ་ཡོད་དེ། དགེ་སློང་གི་སྤོང་བདུན་དང༌། དགེ་ཚུལ་གྱི་སྤོང་བཞི་ཡིན་པས་སོ། ། རྒྱུ་ལའང་དབྱེ་བ་ཡོད་དེ། དགེ་བའི་རྩ་བ་གསུམ་རྒྱུར་འདོད་ན་ཐམས་ཅད་ལས་ཀྱང་ཀུན་སློང་གི་སེམས་ཆེ་འབྲིང་ཆུང་གསུམ་རྒྱུར་འདོད་ན། གསུམ་པོ་དུས་ཅིག་ཅར་མི་འབྱུང་བས་རེ་རེ་ལས་ཐོབ་བོ། ། གཉིས་པ་སྡོམ་མིན་ཐོབ་ཚུལ་ལ་གཉིས་ཏེ། གང་ལས་ཐོབ་པ།
ཇི་ལྟར་ཐོབ་པའོ། ། དང་པོ་ནི། སྡོམ་པ་མིན་པ་སེམས་ཅན་ཐམས་ཅད་དང་ཡན་ལག་ལས་ལམ་ཀུན་ལས་ཐོབ་སྟེ་སྒོ་ཐམས་ཅད་ནས་གནོད་པ་ལས་ཞུགས་པས་སོ། ། རྒྱུ་ནི་ཐམས་ཅད་ལས་འཐོབ་པ་མིན་ཏེ། དུག་གསུམ་མམ་སེམས་ཆུང་ངུ་སོགས་གང་དུ་འདོད་ཀྱང་ཅིག་ཅར་མི་འབྱུང་བས་སོ། ། ཞེའོ། ། སློབ་དཔོན་ནི་དེ་ལྟར་ན་ཤན་པ་སོགས་ལའང་སྡོམ་མིན་མེད་པར་འགྱུར་ཏེ། རང་གི་ཕ་མ་སོགས་གསོད་འདོད་མེད་པས་སོ། ། ཞེ་ན། འོ་ན་ར་ལུག་ལ་སོགས་ཀྱང་ཕ་མར་གྱུར་པ་ན་གསོད་འདོད་མེད་པས་དེ་ལས་སྡོམ་མིན་མི་ཐོབ་པར་འགྱུར་རོ། །
ཤན་པ་མ་བྱིན་ལེན་སོགས་མི་བྱེད་པའང་ཡོད་པས་ཇི་ལྟར་ཡན་ལག་ཀུན་ལས་སྡོམ་མིན་ཐོབ་ཅེས་འགོག་གོ ། བྱེ་བྲག་སྨྲ་བ་ནི་སྡོམ་པའང་ངེས་པ་ལྔ་དང་མ་བྲལ་ན་སྡིག་པའི་སེམས་དང་མ་བྲལ་བས་མི་སྐྱེ་ཞིང༌། སྡོམ་མིན་ལ་ཡང་མ་ཚང་བ་དང་ཉེ་ཚེ་བ་མེད་པས་ཤན་པས་བསླབ་པ་གཉིས་སམ་གསུམ་ཞིག་བླངས་ཀྱང་དེ་ལ་སྡོམ་པ་མེད་པར་སྨྲའོ། ། མདོ་སྡེ་པ་ནི་ཇི་ལྟར་ཁས་བླངས་པ་ལྟར་སྡོམ་མིན་ཐོབ་ལ་རིགས་བརྒྱད་མ་གཏོགས་པའི་སྡོམ་པའང་མ་ཚང་བ་དང༌། ཉེ་ཚེ་བ་ཡང་ཡོད་དེ། ཚུལ་ཁྲིམས་དང་འཆལ་ཚུལ་དེ་ཙམ་གྱིས་གེགས་བྱེད་པའི་ཕྱིར། ཞེས་ཟེར་རོ། ། བསྡུ་བར་ཡང་མི་དགེ་བ་བཅུ་ཕྱོགས་གཅིག་སྤོང་བ་བཅུ་དང་ཕལ་ཆེར་སྤོང་བ་བཅུ་དང་ཀུན་སྤོང་བ་བཅུ་དང༌། ཉིན་ཞག་ནས་ལོའི་བར་དུ་ཡུན་ཐུང་དུ་སྤོང་བ་བཅུ་དང༌། ལོ་ཕན་ཆད་ཡུན་རིང་དུ་སྤོང་བ་བཅུ་དང༌།
ཇི་སྲིད་འཚོའི་བར་དུ་སྤོང་བ་བཅུ་དང༌། རང་ཉིད་སྤོང་བ་བཅུ་དང༌། གཞན་སྤོང་དུ་འཇུག་པ་བཅུ་དང༌། སྤོང་བའི་བསྔགས་པ་དུ་མ་བརྗོད་པ་བཅུ་དང༌། སྤོང་བ་མཐོང་ན་དགའ་ཞིང་ཡི་རང་བ་བཅུ་སྟེ། སྡོམ་པར་གཏོགས་པ་བརྒྱ་བཤད་དོ། ། གཉིས་པ་ནི། སྡོམ་པ་མིན་པ་ནི། དེའི་རིགས་སུ་སྐྱེས་པ་རྣམས་གསོད་པ་སོགས་ཀྱི་བྱ་བའམ་གཞན་གྱི་རིགས་སུ་སྐྱེས་པ་རྣམས་འཚོ་བ་འདིས་འཚོ་བར་བྱའོ་ཞེས་ཁས་ལེན་པ་ལས་འཐོབ་པར་འགྱུར་རོ། ། གསུམ་པ་བར་མའི་ཐོབ་ཚུལ་ནི།
སྡོམ་པ་དང་སྡོམ་མིན་གྱི་ལྷག་མ་བར་མའི་རྣམ་རིག་མིན་པ་ནི་རྫས་ལས་བྱུང་བའི་བསོད་ནམས་བདུན་ལྟ་བུ་དང༌། སངས་རྒྱས་ལ་ཕྱག་འཚལ་ཏེ་བཟའ་བ་བྱ་མཉམ་པ་ལྟ་བུ་ཡི་དམ་ལེན་པ་ལས་དང༌། བྱ་བ་ལ་གུས་པར་བྱེད་པས་དགེ་མི་དགེའི་བྱ་བ་རྩོམ་པར་བྱེད་པ་ལས་ཐོབ་བོ། ། གསུམ་པ་རྒྱུ་གང་གིས་གཏོང་བ་ལ་བཞི་སྟེ། སྡོམ་པའི་གཏོང་རྒྱུ། སྡོམ་མིན་གྱི་གཏོང་རྒྱུ། བར་མའི་གཏོང་རྒྱུ། ཆོས་གཞན་གྱི་གཏོང་རྒྱུའོ། ། དང་པོ་ལ་སོ་སོ་ཐར་པའི་འདུལ་བ་ནི། བསླབ་པ་བསམ་པ་ཐག་པས་ཕུལ་བས་གཏོང་སྟེ།
བླངས་པ་དང་འགལ་བའི་རིག་བྱེད་སྐྱེས་པའི་ཕྱིར། ཤི་འཕོས་པས་གཏོང་སྟེ། རྟེན་བོར་བའི་ཕྱིར། མཚན་གཉིས་ཅིག་ཆར་འབྱུང་བས་གཏོང་སྟེ། རྟེན་ཉམས་པའི་ཕྱིར། དགེ་བའི་རྩ་བ་ཆད་པ་ལས་ཀྱང་གཏོང་སྟེ། གཞི་ཆད་པའི་ཕྱིར། བསྙེན་གནས་ནི་མཚན་མོ་འདས་པས་ཀྱང་གཏོང་སྟེ། འཕེན་པའི་དུས་རྫོགས་པས་སོ། ། བསྡུ་བ་ལས།
རབ་བྱུང་ནི་རྩ་ལྟུང་བྱུང་བ་དང༌། དགེ་བསྙེན་དང་བསྙེན་གནས་ནི་སེམས་མི་མཐུན་པ་སྐྱེས་པས་ཀྱང་གཏོང་བར་བཤད་དོ། ། ཁ་ཅིག་རྩ་བའི་ལྟུང་བར་འགྱུར་བ་བཞི་པོ་གང་རུང་བྱུང་བ་ལས་ཀྱང་གཏོང་བར་སྨྲ་སྟེ་རྒྱུད་ངོ་ཚ་ཁྲེལ་མེད་ཆེན་པོས་ཉམས་པའི་ཕྱིར། ལུང་གཞི་ལས། དེ་བྱས་ན་བྱས་མ་ཐག་ཏུ་དགེ་སློང་དུ་མི་རུང་ངོ༌། ། ཞེས་གསུངས་པས་སོ། ། ཞེས་པ་ཁུངས་སུ་བྱེད་དོ། ། གཞན་དག་ནི་དམ་པའི་ཆོས་ནུབ་པ་ལས་ཀྱང་གཏོང་བར་འདོད་དེ། ། བསླབ་པའི་མཚམས་རྣམས་བཞག་པ་མེད་པའི་ཕྱིར། ཞེས་སོ། །
སློབ་དཔོན་ནི་སྔོན་མེད་གསར་དུ་མི་ཐོབ་ཀྱི་ཐོབ་ཟིན་མི་གཏོང་བར་འདོད་དོ། ། ཁ་ཆེ་བ་རྣམས་ནི་རྩ་ལྟུང་བྱུང་བ་ལས་སྡོམ་པ་མི་གཏོང་སྟེ། བུ་ལོན་ཡང་ཆགས་ལ་ནོར་ཡང་ཡོད་པའི་མི་བཞིན་དུ། ཚུལ་ལྡན་དང་ཚུལ་འཆལ་གཉིས་སུ་འདོད་ལ་བུ་ལོན་འཇལ་བ་ན་ནོར་ཅན་ཡིན་གྱི་བུ་ལོན་ཅན་མིན་པ་བཞིན་དུ། རྩ་ལྟུང་དེ་བཤགས་ན་ཚུལ་ལྡན་ཡིན་གྱི་ཚུལ་འཆལ་མིན་ཞེས་བཞེད་དོ། ། འདི་ནི་རྩ་ལྟུང་གང་བྱུང་བ་ལ་འཆབ་སེམས་མ་སྐྱེས་པའི་དབང་དུ་བྱས་ཀྱི་འཆབ་སེམས་སྐྱེས་ན་ལྟུང་བ་བཤགས་པ་ཙམ་གྱིས་ཚུལ་ལྡན་དུ་ཇི་ལྟར་འགྱུར། རིགས་པ་ནི། ཕྱོགས་གཅིག་ཉམས་པ་ལས་ཀུན་གཏོང་བར་མི་རིགས་ཏེ། གཅིག་བླངས་ལས་ཀུན་བླངས་པར་མི་འགྱུར་བ་བཞིན་ནོ། ། ཞུ་པ་ལས།
གཅིག་ལ་ཕམ་པ་བཞི་བྱུང་བར་བཤད་པས་ཀྱང་ཤེས་ཏེ། ཕམ་པ་སྔ་མས། སྡོམ་པ་གཏང་ན་ཕམ་པ་ཕྱི་མ་མི་འབྱུང་བས་སོ། ། ཕྲན་ཚེགས་ལས་ཀྱང༌། ཟག་པ་ཟད་པའི་ཚེ་སྔོན་གྱི་གྲལ་དུ་འཇུག་པར་བྱའོ་ཞེས་པས་ཀྱང་བསྟན་ཏེ། བསླབ་སྦྱིན་ལ་སྡོམ་པ་མེད་ན་སྔོན་གྱི་བསླབ་གྲལ་མི་འབྱུང་བས་སོ་ཞེའོ། ། འདི་ནི་རྩ་ལྟུང་གང་བྱུང་བ་ལ་འཆབ་སེམས་མ་སྐྱེས་པའི་དབང་དུ་བྱས་ཀྱི་འཆབ་སེམས་སྐྱེས་ན་བཤགས་པ་ཙམ་གྱིས་མི་འདག་པས་ཚུལ་ལྡན་དུ་ཇི་ལྟར་འགྱུར། མདོ་སྡེ་པ་ནི། ཕམ་པ་བྱུང་ན་གཅིག་གིས་ཀྱང་གཏོང་སྟེ། ལུང་གཞི་ལས་འབྱུང་བ་དེ་ཉིད་ལུང་ངོ༌། །
རྩ་ལྟུང་བྱུང་ཡང་འཆབ་སེམས་མ་སྐྱེས་ན་ཕས་ཕམ་པ་མ་ཡིན་པས་དགེ་སློང་ཡིན་ཏེ། དགེ་སློང་དགའ་བ་ཅན་བཞིན་ནོ། ། ཕྲན་ཚེགས་ལས། དགེ་སློང་དག་དགེ་སློང་དགའ་བ་ཅན་གྱིས་སྤྱད་བྱ་མིན་པ་སྤྱད་ཀྱང་སེམས་གཅིག་གིས་ཀྱང་མ་འཆབས་པས་འདི་ཕམ་པར་མ་གྱུར་གྱི་ཇི་སྲིད་འཚོའི་བར་དུ་བསླབ་པ་སྦྱིན་པར་བྱའོ། ། ཞེས་འབྱུང་བས་སོ་ཞེའོ། ། འདིས་ནི་ཕམ་པ་དང་རྩ་ལྟུང་གཉིས་ལ་ཁྱད་འབྱེད་པར་མངོན་ནོ། ། འགའ་ཞིག་ནི་ཕམ་པ་དང་ཕས་ཕམ་ལ་ཁྱད་འབྱེད་ཟེར་རོ། ། བསམ་གཏན་དུ་གཏོགས་པའི་དགེ་བ་གཟུགས་ཅན་ཡིན་མིན་ཀུན་ནི། ས་གོང་མ་ལས་འོག་མ་དག་ཏུ་འཕོས་པ་དང༌། གོང་མའི་སྙོམས་འཇུག་ལས་ཉམས་པ་སྟེ།
རྒྱུ་གཉིས་དག་གིས་གཏོང་ལ། དེ་བཞིན་དུ་གཟུགས་མེད་གཏོགས་པའང་ས་འཕོས་པ་དང་ཉམས་པ་དག་གིས་གཏོང་ངོ༌། ། འཕགས་པ་སྟེ་ཟག་མེད་ཀྱི་ལམ་ནི་འབྲས་བུ་ཐོབ་པས་ཞུགས་པའི་ལམ་དང༌། དབང་པོ་སྦྱངས་པས་བརྟུལ་པོའི་ལམ་དང༌། ཁམས་གོང་མ་ལས་ཉམས་པ་ལས་ཕྱིར་མི་འོང་གི་འབྲས་བུ་སོགས་གཏོང་ངོ༌། ། གཉིས་པ་སྡོམ་མིན་གཏོང་བའི་རྒྱུ་ལ། སྡོམ་མིན་ནི་སོ་ཐར་དང་བསམ་གཏན་གྱི་སྡོམ་པ་གང་རུང་ཐོབ་པ་དང༌། ཤི་བ་དང་མཚན་གཉིས་ཅིག་ཆར་བྱུང་བ་ལས་གཏོང་ལ། སྡོམ་མིན་མི་བྱ་བར་བསམ་པ་ཐག་པས་དམ་བཅས་ཀྱང༌། སྡོམ་པ་མ་སྐྱེས་བར་སྡོམ་མིན་མི་གཏོང་ལ་གལ་ཏེ་དེ་བསྙེན་གནས་བསྲུངས་ཏེ།
སང་ཉིན་བསྙེན་པར་རྫོགས་པ་ན་སྡོམ་མིན་སྐྱེ་བར་འགྱུར་རམ་མི་འགྱུར་ཞེ་ན། ཁ་ཅིག་སྡོམ་མིན་གཏན་དུ་གཏོང་བའི་སེམས་མེད་པས་སྡོམ་མིན་སླར་ཡང་སྐྱེ་བར་འགྱུར་ཏེ། ལྕགས་གོང་དམར་འབར་བ་ཡང་སྔོན་པོར་འགྱུར་བ་ལྟ་བུ་ཞེས་སྨྲའོ། ། གཞན་དག་ནི་སྡོམ་མིན་གྱི་སྦྱོར་བ་མི་བྱེད་ན་མི་འགྱུར་བར་སྨྲའོ། ། གསུམ་པ་བར་མའི་གཏོང་རྒྱུ་ནི། འཕེན་བྱེད་དད་པའམ། ཉོན་མོངས་པའི་ཤུགས་ཆད་པ་དང༌། བླངས་པ་ཆད་པ་དང༌། བླངས་པ་བཞིན་མ་བྱས་པའི་བྱ་བ་ཆད་པ་དང༌། གུས་པར་བྱ་བའི་ཡུལ་མཆོད་རྟེན་དང༌།
རི་དྭགས་འཛིན་པའི་རྒྱ་ལ་སོགས་པའི་དོན། ཆད་པ་དང༌། ཚེ་ཆད་པས་གཏོང་ལ། དགེ་བའི་རྩ་བ་ཆད་པས་ཀྱང་ངོ༌། ། བཞི་པ་ཆོས་གཞན་གྱི་གཏོང་རྒྱུ་ནི། འདོད་པར་གཏོགས་པའི་དགེ་བ་གཟུགས་ཅན་མིན་པ་ནི། དགེ་རྩ་ཆད་པ་དང་ཁམས་གོང་དུ་སྐྱེས་པ་ལས་གཏོང་ལ། ཡིད་མི་བདེ་དགེ་བའི་ཆ་ནི། བསམ་གཏན་དང་པོ་ཐོབ་པས་གཏོང་བ་ལྟ་བུ་འདོད་པ་ལ་འདོད་ཆགས་དང་བྲལ་བས་གཏོང་བའང་ཡོད། ཉོན་མོངས་པ་ཅན་གཟུགས་ཅན་མིན་པ་ཁམས་གསུམ་པ་ཐམས་ཅད་ནི།
རང་གི་གཉེན་པོ་སྤོང་ལམ་སྐྱེས་པས་རྣམ་པར་ཉམས་ཤིང་གཏོང་བར་འགྱུར་རོ། ། མདོ་སྡེ་པ་སོགས་ནི་ལས་ཐམས་ཅད་སེམས་པར་འདོད་པས། གཏོང་རྒྱུ་མི་འདྲ་བ་སྣ་ཚོགས་པ་འདི་འདྲ་མི་བཞེད་དོ། ། བཞི་པ་གང་ཟག་གང་ལ་ལྡན་ཚུལ་ནི། སྡོམ་པ་དང་སྡོམ་མིན་སེམས་ཅན་གང་ལ་ཡོད་ཅེ་ན། དང་པོ་ནས་མཚན་གང་ཡང་མེད་པའི་ཟ་མ་དང༌། ཡོད་ཀྱང་དགའ་བའི་དོན་བྱེད་མི་ནུས་པ་མ་ནིང་དང༌། མཚན་གཉིས་པ་དང༌། སྒྲ་མི་སྙན་མ་གཏོགས་པའི་གླིང་གསུམ་གྱི་སྐྱེས་པ་དང་བུད་མེད་རྣམས་ལ་སྡོམ་མིན་ཡོད་དོ། ། སྡོམ་པའང་དེ་བཞིན་དུ་མི་དང་ལྷ་ལ་ཡོད་དོ། །
གཞན་ལ་མེད་པ་ནི་འདུལ་བར་དེ་ལྟ་བུ་གསལ་བར་གསུངས་པ་དང༌། ཟ་མ་སོགས་སོ་སོར་རྟོག་པ་མི་བཟོད་པ་དང་རྟེན་གཉིས་ཀའི་ཉོན་མོངས་ཤས་ཆེ་བ་དང༌། ངོ་ཚ་ཁྲེལ་ཡོད་ཤས་ཆུང་བ་དང༌། སྒྲ་མི་སྙན་པ་ལ་ལེན་པ་དང་ཏིང་ངེ་འཛིན་མེད་པ་དང༌། ངན་སོང་ལ་ངོ་ཚ་ཁྲེལ་ཡོད་མེད་པས་སྡོམ་པ་མེད་དོ། ། སྡོམ་མིན་མེད་པ་ནི་སྡིག་པ་ལའང་བློ་མི་བརྟན་པ་དང༌། སྒྲ་མི་སྙན་པ་ལ་སྡིག་པ་བྱ་བའི་བསམ་པ་མེད་པ་དང༌། ངན་སོང་བ་ལ་ངོ་ཚ་ཁྲེལ་ཡོད་ལ་འཛེམ་པ་མེད་པ་དང༌། གང་ལ་གཉེན་པོ་སྡོམ་པ་ཡོད་པའི་གཞི་ལ་སྡོམ་མིན་ཡང་འཇོག་དགོས་པས་སོ། ། ཀླུ་ལ་བསྙེན་གནས་ཡོད་པར་བཤད་པ་ནི་ལེགས་སྤྱད་ཙམ་མོ་ཞེས་སོ། །
བསྡུ་བར་ནི་བསམ་པ་མ་ཉམས་ན་བསྙེན་གནས་སྐྱེ་བར་བཤད་པས། ཀླུ་ལའང་སྐྱེ་ལ་ཟ་མ་སོགས་ཀྱང་དགེ་བསྙེན་བསྲུང་ན་བསོད་ནམས་འདྲ་བར་བཤད་ཅིང༌། ཡེ་ཤེས་བཤེས་གཉེན་ཀྱང་སྐྱབས་འགྲོའི་དགེ་བསྙེན་མ་བཀག་ཅེས་འཆད་དོ། ། དེ་ལའང་མི་རྣམས་ལ་སོ་ཐར་སོགས་སྡོམ་པ་གསུམ་མོ། ། འདོད་ལྷ་ལ་ཡོད་དུ་རུང་བ་དང༌། གཟུགས་ཁམས་སུ་སྐྱེས་པའི་ལྷ་རྣམས་ལ་ཡོད་ངེས་པའི་སྒོ་ནས་བསམ་གཏན་ལས་སྐྱེས་པའི་སྡོམ་པ་ཡོད་ཀྱི། གོང་མ་ན་ནི་མེད་དོ། ། ཟག་མེད་ཀྱི་སྡོམ་པ་ནི་བསམ་གཏན་ཁྱད་པར་ཅན་དུ་སྐྱེས་པ་ཚངས་ཆེན་དང༌། འདུ་ཤེས་མེད་པའི་སེམས་ཅན་དུ་སྐྱེས་པ་མ་གཏོགས་པའི་འདོད་གཟུགས་ཀྱི་ལྷ་ལ་ཡོད་ཅིང༌། གཟུགས་མེད་ནའང༌།
འཕགས་པ་ལ་ལྡན་པའི་སྒོ་ནས་ཡོད་དོ། ། འདོད་གཟུགས་ཀྱི་གང་ཟག་ལའང༌། གནས་གཙང་མ་པ་ལ་ཡོད་ངེས་པ་དང་གཞན་རྣམས་ལ་ཡོད་རུང་ཙམ་མོ། ། གསུམ་པ་མདོ་ལས་བྱུང་བའི་ལས་ཀྱི་དོན་ལ་གཉིས་ཏེ། ལས་ཐུན་མོང་དུ་བསྟན་པ་དང༌། སོ་སོར་བཤད་པའོ། ། དང་པོ་ལ་བཞི་སྟེ། རྒྱུ་འབྲས་ཀྱི་སྒོ་ནས་དབྱེ་བ་དང༌། ལས་ཀྱི་རྣམ་གྲངས་དུ་མ་བསྟན་པ། ལས་གང་འབྲས་བུ་གང་དང་བཅས་པ།
ལས་ཀྱི་རྣམ་བཞག་གཞན་བསྟན་པའོ། ། དང་པོ་ལ་གསུམ་སྟེ། འབྲས་བུའི་སྒོ་ནས་དབྱེ་བ་དང༌། རྒྱུའི་སྒོ་ནས་དབྱེ་བ་དང༌། གཉིས་ཀའི་སྒོ་ནས་དབྱེ་བའོ། ། དང་པོ་ལ་གསུམ་སྟེ། དགེ་བ་ལ་སོགས་གསུམ། བསོད་ནམས་ལ་སོགས་གསུམ། བདེ་བ་མྱོང་འགྱུར་གསུམ་མོ། ། དང་པོ་ནི།
གསུམ་ཚན་གསུམ་པའི་མདོ་ལས། དགེ་བ་དང་མི་དགེ་བ་དང་ལུང་མ་བསྟན་ཏོ། ། ཞེས་གསུངས་པ་ལ། ལས་གང་འབྲས་བུ་བདེ་བ་སྟེ། མཐོ་རིས་དང་ཐར་པ་ཅན་དང༌། རྣམ་སྨིན་མི་བདེ་བ་ཅན་དང༌། དེ་གཉིས་ལས་གཞན་རྣམ་སྨིན་བཏང་སྙོམས་ཅན་ནི། རིམ་པ་བཞིན་དུ། དགེ་བ་དང་མི་དགེ་བ་དང༌། གཞན་ཏེ་ལུང་མ་བསྟན་གྱི་ལས་སོ། །
གཉིས་པ་ནི། ཡང་མདོ་ལས། བསོད་ནམས་དང༌། བསོད་ནམས་མ་ཡིན་པ་དང༌། མི་གཡོ་བའི་ལས་དང་གསུམ་གསུངས་སོ། ། དེ་དག་ཀྱང་གང་ཞེ་ན། བསོད་ནམས་ཀྱི་ལས་ནི་འདོད་ཁམས་ཀྱི་དགེ་བའི་ལས་ཏེ། རྟེན་འབྲེལ་མདོ་འགྲེལ་དུ། ། བསོད་ནམས་ཟད་མེད་འོད་གསལ་འཆི། ། ཞེས་གསུངས་པས་གོང་མའི་དགེ་བའང་བསོད་ནམས་ཀྱི་ལས་ཡིན་ཀྱང་འདིར་སྤྱི་མིང་སྒོས་ལ་བཏགས་པ་སྟེ།
རྒྱུན་ཞུགས་ལྟར་རོ། ། ཞེས་སོ། ། མི་གཡོ་བ་ནི་ཁམས་གོང་མ་གཉིས་ལས་སྐྱེས་པའི་དགེ་བ་སྟེ། གང་གི་ཕྱིར་ན་འདོད་པར་ལྷའི་རྣམ་སྨིན་མི་ལ་སྨིན་པ་ལྟ་བུ་མིན་པར་ས་གོང་མ་དེ་དག་ཏུ་སྤྱོད་པའི་ལས་ནི་ས་གཞན་དུ་མི་སྨིན་པས་རྣམ་སྨིན་མི་གཡོ་བའི་ཕྱིར། མི་དགེ་བ་ནི་བསོད་ནམས་མིན་པར་གྲགས་སོ། ། གང་བསམ་གཏན་འོག་མ་གསུམ་གཡོ་བར་གསུངས་པ་ནི་ཏིང་ངེ་འཛིན་སྐྱོན་དང་བཅས་པ་ལ་དགོངས་པའོ། ། གསུམ་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
བདེ་བ་མྱོང་བར་འགྱུར་བ་དང་སོགས་པས་སྡུག་བསྔལ་མྱོང་འགྱུར་དང་བཏང་སྙོམས་མྱོང་འགྱུར་གསུམ་མོ། ། གཉིས་པ་ལ་གསུམ་སྟེ། མྱོང་འགྱུར་གསུམ་བཤད། ཞར་ལ་མྱོང་འགྱུར་ལྔ་བསྟན། མྱོང་འགྱུར་གྱི་ཁྱད་པར་གཏན་ལ་དབབ་པའོ། ། དང་པོ་ནི། འདོད་པ་ནས་བསམ་གཏན་གསུམ་པའི་བར་ས་བཞིའི་ལས་དགེ་བ་ཟག་བཅས་ནི་བདེ་བ་མྱོང་འགྱུར་རོ། ། དེ་ཡན་ཆད་ས་ལྔའི་དགེ་བ་ནི་སྡུག་མིན་བདེ་བའང་མིན་པའི་བཏང་སྙོམས་མྱོང་འགྱུར་རོ། ། སྡུག་བསྔལ་མྱོང་འགྱུར་ནི་འདོད་ཁམས་འདིའི་མི་དགེ་བའོ། ། འབྲས་བུ་ཚོར་བ་དེ་གསུམ་ཡང་དབང་ཡུལ་རྟེན་དང་བཅས་པའོ། །
བཞི་པའི་འོག་ནའང་བར་མ་བཏང་སྙོམས་མྱོང་འགྱུར་ཡོད་དོ་ཅེས་ཁ་ཅིག་ཟེར་ཏེ། གང་གི་ཕྱིར་ན་བསམ་གཏན་ཁྱད་པར་ཅན་དེ་མེད་ན་བདེ་སྡུག་ཀྱང་མེད་པས་རྣམ་སྨིན་མེད་པར་འགྱུར་བ་ལ་རྣམ་སྨིན་ཡོད་པའི་ཕྱིར་དང༌། སྔ་ཕྱི་མེད་པར་བདེ་སྡུག་བཏང་སྙོམས་གསུམ་སྨིན་པར་འདོད་ཅིང་འདོད་ཁམས་ལས་གཞན་ན་དེ་གསུམ་དུས་གཅིག་ཏུ་སྨིན་པ་མེད་པའི་ཕྱིར་རོ། ། གཉིས་པ་ནི། ཚོར་བ་རྣམས་ངོ་བོ་ཉིད་ཀྱི་མྱོང་འགྱུར་དང༌། རེག་པ་མཚུངས་ལྡན་གྱི་མྱོང་འགྱུར་དང༌། ཡུལ་རྣམས་དམིགས་པ་ལས་མྱོང་འགྱུར་དང༌། ལས་རྣམས་རྣམ་སྨིན་མྱོང་འགྱུར་དང༌། ཚོར་བ་དུ་མ་ཡོད་པ་ལས་གང་མངོན་དུ་གྱུར་པ་སྟེ། བྱེ་བྲག་མྱོང་བར་འགྱུར་བ་ལས་རྣམ་པ་ལྔ་ཡིན་ནོ། །
གསུམ་པ་ལ་གཉིས་ལས། མདོར་བསྟན་པ་ནི། བདེ་བ་མྱོང་འགྱུར་སོགས་གསུམ་པོ་དེ་ཡང༌། མྱོང་བར་ངེས་པ་དང་མ་ངེས་པའི་བྱེ་བྲག་ལས་གཉིས་སོ། ། གཉིས་པ་རྒྱས་པར་བཤད་པ་ལ་གསུམ་སྟེ། དབྱེ་བ་སྤྱིར་བསྟན། ཁྱད་པར་སོ་སོར་བསྟན། མྱོང་ངེས་ཀྱི་ལས་བསྟན་པའོ། ། དང་པོ་ནི། མཐོང་བའི་ཆོས་དང་སོགས་པས་སྐྱེས་ནས་དང༌།
ལན་གྲངས་གཞན་ལ་མྱོང་འགྱུར་ཏེ་གསུམ་ཡོད་པའི་ཕྱིར་ན་མྱོང་ངེས་རྣམ་པ་གསུམ་དང༌། མྱོང་བར་མ་ངེས་པ་དང་བཞིའོ། ། མྱོང་ངེས་ཀྱི་ལས་གསུམ་ནི་ལས་བྱས་པའི་སྐྱེ་བ་དེ་ཉིད་དང༌། སྐྱེ་བ་གཉིས་པ་དང༌། དེ་ཕན་ཆད་དུ་རྣམ་སྨིན་མྱོང་བའོ། ། མདོ་སྡེ་པ་སོགས་ནི། དེར་རྣམ་སྨིན་མགོ་རྩོམ་པ་ཡིན་གྱི་རྫོགས་པར་མ་ངེས་ཏེ། གལ་ཏེ་ངེས་ན་ལས་སྟོབས་ཆེ་བས་རྣམ་སྨིན་ཆུང་བར་འགྱུར་རོ་ཞེའོ། ། བསྡུ་བར་ཡང༌། ལས་གཅིག་གི་རྣམ་སྨིན་མྱོང་བར་འགྱུར་བ་ལ་མཐོང་ཆོས་མྱོང་འགྱུར་སོགས་གསུམ་ཆར་དུ་འགྱུར་བར་དཔེ་དུ་མས་བཤད་དོ། །
བྱེ་བྲག་སྨྲ་བ་ནི་མཐོང་ཆོས་ལ་མྱོང་འགྱུར་སོགས་རྣམ་སྨིན་མྱུར་བུལ་གྱི་ཁྱད་ཡིན་གྱི། སྟོབས་ཆེ་ཆུང་གི་མ་ཡིན། ཆོས་ཀྱི་ནུས་པའི་བྱེ་བྲག་ལས་མྱུར་བུལ་དུ་འགྱུར་ཏེ། ལྕམ་བ་ཟླ་བ་ཕྱེད་གཉིས་ན་སྨིན་ཅིང༌། ནས་ཟླ་བ་དྲུག་གིས་སྨིན་པ་བཞིན་ནོ། ། དེས་ན་མཐོང་ཆོས་ལ་མྱོང་འགྱུར་སོགས་དེ་ཙམ་ལ་རྣམ་སྨིན་རྫོགས་པར་འདོད་དོ། ། ཁ་ཅིག་མ་ངེས་པ་ལ་ཡང་རྣམ་སྨིན་མ་ངེས་པ་དང༌། གནས་སྐབས་མ་ངེས་པ་གཉིས་ཏེ། ལས་རྣམ་པ་ལྔའོ་ཞེས་ཟེར་བ་ལ་གཞན་དཔེ་སྟོན་པ་རྣམས་རྣམ་སྨིན་ངེས་ལ་གནས་སྐབས་མ་ངེས་པ་དང༌། གནས་སྐབས་ངེས་ལ་རྣམ་སྨིན་མ་ངེས་པ་དང༌།
གཉིས་ཀ་ངེས་པ་དང་གཉིས་ཀ་མ་ངེས་པ་སྟེ་མུ་བཞིའོ་ཞེས་ཟེར་ཏེ། ལན་བརྒྱད་དུ་འགྱུར་ཏེ། མྱོང་ངེས་གསུམ་ལ་གནས་སྐབས་དང་རྣམ་སྨིན་གཉིས་ཀ་ངེས་པ་དང༌། གནས་སྐབས་ངེས་ཀྱང་རྣམ་སྨིན་མ་ངེས་པ་དང༌། མ་ངེས་པ་ལའང་གཉིས་ཀ་མ་ངེས་པ་དང༌། གནས་སྐབས་མ་ངེས་པ་གཉིས་གཉིས་ཡོད་པས་སོ། ། གཉིས་པ་སོ་སོའི་ཁྱད་པར་ནི། ལས་བཞི་ལས་མཐོང་ཆོས་མྱོང་འགྱུར་མིན་པ་གསུམ་གྱིས་རིས་མཐུན་འཕེན་པར་བྱེད་དོ། ། མཐོང་ཆོས་ལ་མྱོང་འགྱུར་གྱིས་ནི་སྔར་འཕངས་ཟིན་པ་དེ་ཉིད། རྫོགས་པར་བྱེད་དོ། །
ཁམས་གསུམ་འགྲོ་བ་གང་ན་ལས་ཀྱི་འཕེན་པ་དུ་ཡོད་ཅེ་ན། ཁམས་དང་འགྲོ་བ་ཐམས་ཅད་ན་ངེས་པ་གསུམ་དང་མ་ངེས་པ་དང་བཞི་ཆར་གྱི་ལས་ཀྱི་འཕེན་པ་ཡོད་ལ། དམྱལ་བ་ན་ནི་མི་དགེ་བའི་ལས་ཀྱི་འཕེན་པ་བཞི་ཀ་ཡོད་ཀྱང༌། དགེ་བའི་མཐོང་ཆོས་ཀྱི་འབྲས་བུ་མེད་ཅིང་གཞན་གསུམ་ཆར་གྱི་རྣམ་སྨིན་ཡོད་དོ། ། ས་གང་ལས་འདོད་ཆགས་དང་བྲལ་བ་མི་ཉམས་པའི་བརྟན་པའི་བྱིས་པ་སོ་སྐྱེ་ནི་ས་དེར་སྐྱེས་ནས་མྱོང་འགྱུར་མི་བྱེད་དེ། ཕྱི་མ་ས་དེར་མི་སྐྱེ་བའི་ཕྱིར་ཏེ་ས་དེར་འདོད་ཆགས་དང་བྲལ་བ་བརྟན་པས་སོ། ། ས་ལྷག་མ་གསུམ་ནི་བྱེད་ལ། ཆགས་བྲལ་མི་བརྟན་པ་ནི་བཞི་ཀ་བྱེད་དོ། ། འཕགས་པ་ནི་ས་གང་ལས་བྲལ་བ་དེར་སྐྱེས་ནས་མྱོང་འགྱུར་མི་བྱེད་པར་མ་ཟད་ལན་གྲངས་གཞན་དུ་མྱོང་བར་འགྱུར་བ་ཡང་མི་བྱེད། འཕགས་པ་འདོད་པ་དང་སྲིད་རྩེ་ལས་གྲོལ་བ་ཕྱིར་མི་འོང་དང་དགྲ་བཅོམ་པ་ནི་བརྟན་པ་ཉམས་པའི་ཆོས་ཅན་ཡིན་ཡང་ས་དེར་སྐྱེས་ནས་དང༌།
ལན་གྲངས་གཞན་ལ་མྱོང་འགྱུར་གྱི་ལས་བྱེད་པ་མིན་ནོ། ། བར་སྲིད་ལ་ལས་འཕེན་པ་ཡོད་མེད་ཅེ་ན། སྲིད་པ་བར་མ་འདོད་ཁམས་སུ་མངལ་སྐྱེས་དང་སྒོང་སྐྱེས་སུ་འགྱུར་བ་ནི་མངལ་དང་བཙས་པའི་གནས་སྐབས་ལྔ་ལྔ་སྟེ་བཅུ་གཅིག་ལ་ངེས་པ་དང་མ་ངེས་པ་གཉིས་གཉིས་ཏེ། ཉི་ཤུ་རྩ་གཉིས་སོ། ། ངེས་པ་བཅུ་གཅིག་པོ་དེ་ནི་མཐོང་ཆོས་ལ་འབྲས་བུ་མྱོང་བའི་ལས་ཅན་ཡིན་ཏེ། གནས་སྐབས་བཅུ་གཅིག་པོ་དེ་ནི་ལས་གཅིག་གིས་འཕངས་པའི་རིགས་མཐུན་གཅིག་ཁོ་ན་ཡིན་པས་སོ། ། གསུམ་པ་མྱོང་ངེས་ཀྱི་ལས་བསྟན་པ་ལ་གསུམ་སྟེ། སྤྱིར་བཤད་པ། མཐོང་ཆོས་བྱེ་བྲག་ཏུ་བཤད་པ། ལས་འབྲས་མྱོང་ཚུལ་གཞན་བསྟན་པའོ། །
དང་པོ་ནི། མྱོང་ངེས་ཀྱི་ལས་ཇི་ལྟ་བུ་ཞེ་ན། ཀུན་སློང་གི་སྒོ་ནས་ཉོན་མོངས་དྲག་པོའམ། རབ་ཏུ་དང་བ་དྲག་པོས་བྱས་པ་དང༌། ཞིང་གི་སྒོ་ནས་ཡོན་ཏན་གྱི་ཞིང་དཀོན་མཆོག་ལ་ཕན་གནོད་བྱས་པ་དང༌། སྦྱོར་བའི་སྒོ་ནས་དགེ་སྡིག་རྒྱུན་ཆགས་སུ་བྱས་པ་དང༌། ཅི་འདྲ་ཡང་རུང་སྟེ། ཕ་མ་བསད་པའི་ལས་གང་ཡིན་པ་དེ་ནི་མྱོང་ངེས་ཀྱི་ལས་སོ། ། གཉིས་པ་ནི། མཐོང་ཆོས་ལ་མྱོང་བའི་ལས་ཇི་ལྟ་བུ་ཞེ་ན།
མཐོང་ཆོས་ལ་འབྲས་བུ་མྱོང་བ་ཅན་གྱི་ལས་ནི་ཞིང་གི་ཁྱད་པར་ལས། དགེ་སློང་ཞིག་གིས་དགེ་འདུན་ལ་ཁྱེད་ཅག་ནི་བུད་མེད་དོ་ཞེས་པས་ཚེ་དེ་ལ་བུད་མེད་དུ་གྱུར་པ་ལྟ་བུ་དང༌། བསམ་པའི་ཁྱད་པར་ལས་ནི་རང་ལ་དཔགས་ཏེ་སྙིང་རྗེ་དྲག་པོ་སྐྱེས་པས་མཚན་སོར་ཆུད་པ་ལྟ་བུའོ། ། ཡང་ས་དེའི་འདོད་ཆགས་དང་གཏན་དུ་བྲལ་བའི་སྐྱེས་བུ་ནི་སླར་དེར་མི་སྐྱེ་བའི་ཕྱིར། ས་དེར་རྣམ་པར་སྨིན་པ་མྱོང་ངེས་ཀྱི་ལས་གང་ཡིན་པ་དེ་ཚེ་དེ་ལ་མྱོང་སྟེ། འདོད་པའི་ཕྱིར་མི་འོང་ལ་འདོད་པར་མྱོང་ངེས་ཀྱི་ལས་ཡོད་པ་ཚེ་དེ་ལ་མྱོང་བ་ལྟ་བུའོ། ། མཐོང་ཆོས་ཀྱི་ཞིང་ཇི་ལྟ་བུ་ཞེ་ན། སངས་རྒྱས་སོགས་དགེ་སློང་གི་དགེ་འདུན་དང་གང་ཟག་གང་དག་མྱང་འདས་དང་འདྲ་བའི་འགོག་པའི་སྙོམས་འཇུག་ལས་ལངས་པ་དང༌། ལྷག་བསམ་མཆོག་དང་ལྡན་པ་བྱམས་པ་དང༌། ཉོན་མོངས་པ་མེད་པའི་ཏིང་ངེ་འཛིན་ལས་ལངས་པ་དང༌།
མཐོང་སྤང་དང་སྒོམ་སྤང་ཀུན་སྤངས་པའི་གནས་གྱུར་གསར་པ་དང་ལྡན་པ་མཐོང་ལམ་དང་དགྲ་བཅོམ་འབྲས་བུ་ལས་ལངས་མ་ཐག་པ་སྟེ་དེ་ལྔ་ལ་ཕན་གནོད་བྱས་པའི་འབྲས་བུ་ནི། འཕྲལ་དུ་མཐོང་ཆོས་ལ་མྱོང་བར་འགྱུར་རོ། ། ལྷག་མ་སྒོམ་ལམ་ལས་ལངས་པ་ནི། དེ་ལྟ་མིན་པས་མི་འགྱུར་རོ། ། གསུམ་པ་ནི། རྣམ་སྨིན་གྱི་གཙོ་བོ་ཚོར་བ་ཡིན་པས་དེ་སེམས་ཚོར་ཁོ་ནའམ་ལུས་ཚོར་ཁོ་ན་ཡིན་པ་ཡོད་དམ་ཞེ་ན། ཡོད་དེ། རྣམ་པར་རྟོག་པ་མེད་པ་བསམ་གཏན་ཁྱད་པར་ཅན་སྲིད་རྩེའི་བར་གྱི་དགེ་བའི་ལས་ཀྱི་རྣམ་སྨིན་གྱི་ཚོར་བ་ནི་སེམས་ཀྱི་ཚོར་བ་ཁོ་ནར་འདོད་དེ། ལུས་ཚོར་ནི་རྟོག་དཔྱོད་དང་བཅས་པར་ངེས་པས་སོ། ། མི་དགེ་བའི་རྣམ་སྨིན་གྱི་ཚོར་བ་ནི་ལུས་ཀྱི་ཁོ་ན་ཡིན་ཏེ།
ཡིད་མི་བདེ་རྣམ་སྨིན་མིན་པས་སོ། ། འོ་ན་སེམས་ཅན་གྱི་སེམས་གཡེངས་པ་ནི། སེམས་གང་ལ་གནས་རྒྱུ་ཅི་ལས་འགྱུར་ཞེ་ན། སེམས་གཡེངས་པ་སྟེ་སྨྱོ་བའི་སེམས་ནི་ཡིད་ཀྱི་སེམས་ལ་འབྱུང་གི་སྒོ་ལྔ་ལ་ནི་མིན་ཏེ། མི་གཏོགས་པས་སོ། ། སེམས་གཡེངས་པ་དེ་ནི་སྔོན་གཞན་སྨྱོས་པར་བྱས་པའི་ལས་ཀྱི་རྣམ་སྨིན་ལས་སྐྱེས་པ་དང༌། འཇིགས་ཤིང་སྐྲག་པ་དང་མི་མིན་པའི་གནོད་པ་དང་འབྱུང་བ་ཆ་མི་མཉམ་པ་དང༌། མྱ་ངན་མི་བཟད་པའི་རྐྱེན་གྱིས་འགྱུར་རོ། ། དེ་དག་འགྲོ་བ་གང་ན་ཡོད་ཅེ་ན། སྒྲ་མི་སྙན་པ་མིན་པའི་འདོད་ལྡན་རྣམས་ལ་སྟེ།
སངས་རྒྱས་མིན་པའི་འཕགས་པ་ལའང་འབྱུང་བ་ཆ་མི་མཉམ་པས་སྨྱོ་བ་ཡོད་ན་འདོད་པ་གཞན་ལ་སྨོས་ཅི་དགོས་སོ། ། གཉིས་པ་རྒྱུའི་སྒོ་ནས་དབྱེ་བ་ནི། མདོ་ལས། སྒོ་གསུམ་གྱི་ལས་ཡོན་པོ་དང༌། སྐྱོན་ཏེ་ཉེས་པ་དང༌། སྙིགས་མ་ཞེས་པ་གསུམ་གསུམ་གསུངས་པ་ནི། རིམ་པ་བཞིན་གཡོ་གྱ་གྱུ་དང༌། ཉེས་པ་ཆེ་བའི་ཞེ་སྡང་དང༌། འབྲལ་དཀའ་བ་འདོད་ཆགས་ལས་སྐྱེས་པའི་ལུས་ངག་ཡིད་ཀྱི་ལས་སོ། ། གསུམ་པ་གཉིས་ཀའི་སྒོ་ནས་དབྱེ་བ་ལ་གཉིས་ཏེ།
མདོར་བསྟན། རྒྱས་བཤད་དོ། ། དང་པོ་ནི། དཀར་ནག་ལ་སོགས་པའི་བྱེ་བྲག་གིས་ཀྱང་ལས་རྣམ་པ་བཞིའོ། ། གཉིས་པ་ལ་གསུམ་སྟེ། སྤྱིར་བསྟན། ཟད་བྱེད་བྱེ་བྲག་ཏུ་བཤད། གཞན་ལུགས་འགོད་པའོ། ། དང་པོ་ནི། མི་དགེ་བ་ནི་ངོ་བོ་ཉོན་མོངས་ཅན་དང༌།
རྣམ་སྨིན་ཡིད་དུ་མི་འོང་བ་འབྱིན་པས་དང༌། གཟུགས་ཁམས་ཀྱི་དགེ་བ་ནི་མི་དགེ་བ་དང་མ་འདྲེས་ཤིང་རྣམ་སྨིན་ཡིད་དུ་འོང་བ་ཁོ་ན་འབྱིན་པས་དང༌། འདོད་པར་གཏོགས་པའི་དགེ་བ་ནི་ངོ་བོ་མ་འདྲེས་ཀྱང་རྒྱུད་གཅིག་ལ་མི་དགེ་བ་དང་འདྲེས་པར་འཇུག་ཅིང༌། དེའི་རྣམ་སྨིན་ཡང་སྡུག་བསྔལ་དང་འདྲེས་པར་འཇུག་པས་ན་རིམ་པ་བཞིན་དུ། ནག་ལ་རྣམ་སྨིན་གནག་པ་དང༌། དཀར་ལ་རྣམ་སྨིན་དཀར་བ་དང༌། དཀར་ནག་གཉིས་ཀའི་ལས་དང༌། ལས་དེ་གསུམ་ཟད་པར་བྱེད་པ་ཟག་མེད་ཀྱི་ལས་ནི་མི་གནག་མི་དཀར་ཞིང་རྣམ་སྨིན་མེད་ལ་ལས་ཟད་པར་འགྱུར་བའི་ལས་ཏེ། ཉོན་མོངས་ཅན་མིན་པ་རྣམ་སྨིན་མེད་པས་སོ། ། གོང་མ་བ་ནི།
མི་དགེ་བ་དང༌། ཁམས་གསུམ་ཀའི་དགེ་བ་དང་འདོད་པའི་བསམ་སྦྱོར་འདྲེས་པ་ལ་འཆད་ཅིང༌། བཞི་པ་ཡང་མི་གནག་ཅིང་མི་དཀར་ལ་ཞེས་བརྗོད་དེ། མི་དཀར་ཞེས་པ་སློབ་དཔོན་ཡང་དགོངས་པ་ཅན་དུ་འཆད་དོ། ། གཉིས་པ་ནི། ཅི་ཟག་མེད་ཀྱི་ལས་ཐམས་ཅད་ལས་འདི་གསུམ་ཟད་བྱེད་ཡིན་ནམ་ཞེ་ན། མིན་གྱི་མཐོང་ལམ་ཆོས་བཟོད་བཞི་དང་འདོད་པ་ལས་འདོད་ཆགས་དང་བྲལ་བར་བྱེད་པའི་སྒོམ་ལམ་ཟག་མེད་བར་ཆད་མེད་ལམ་བརྒྱད་ཀྱི་སེམས་པ་གང་ཡིན་པ་སྟེ། སེམས་པ་བཅུ་གཉིས་པོ་དེ་ནི་ནག་པོ་ཟད་པར་བྱེད་པའི་ལས་ཡིན་ལ། དེའི་བར་ཆད་མེད་ལམ་དགུ་པའི་སེམས་པ་ནི་དཀར་པོ་དགེ་བ་དང་ནག་པོ་མི་དགེ་བ་དགུ་པོ་ཟད་བྱེད་ཡིན་ཅིང༌། དཀར་པོའི་ལས་ནི་བསམ་གཏན་བཞི་ལས་འདོད་ཆགས་དང་བྲལ་བར་བྱེད་པ་ལ་ཟག་མེད་བར་ཆད་མེད་ལམ་དགུ་དགུ་སྐྱེས་པའི་ཐ་མ་བཞིའི་སེམས་པ་སྟེ།
དེ་ཡང་དགེ་བའི་ངོ་བོ་མི་སྤོང་གི་དེ་ལ་དམིགས་པའི་ཉོན་མོངས་སྤང་ངོ༌། ། གོང་མ་བ་ནི། ཆོས་བཟོད་བཞིས་ངན་འགྲོའི་རྒྱུའི་ལས་དང༌། སྒོམ་ལམ་གྱི་སྤོང་ལམ་གྱིས་བདེ་འགྲོའི་རྒྱུའི་ལས་ཟད་པར་བྱེད་དེ། ལས་ཀྱི་རྒྱུ་ཉོན་མོངས་སྤང་དགོས་པས་སོ། ། གསུམ་པ་ནི། སློབ་དཔོན་གཞན་ནི་དམྱལ་བ་མི་དགེ་བ་ཁོ་ནའི་རྣམ་སྨིན་ཅན་ཡིན་པས་མྱོང་འགྱུར་དང༌། དེ་ལས་གཞན་པའི་འདོད་ཁམས་ན་དགེ་མི་དགེ་གཉིས་ཀའི་རྣམ་སྨིན་ཡོད་པས་དེ་མྱོང་འགྱུར་ཏེ། གཉིས་པོ་རིམ་པ་བཞིན་ནག་པོ་དང༌། དཀར་ནག་གཉིས་སུ་རིགས་དེ་བལྟའོ། །
ཡང་སློབ་དཔོན་གཞན་ཁ་ཅིག་ནི་མཐོང་བས་སྤང་བྱའི་ལས་ནི་དགེ་བ་དང་མ་འདྲེས་པས་ནག་པོ་དང༌། འདོད་པ་ལས་སྐྱེས་པ་གཞན་སྒོམ་སྤང་གི་ལས་ནི་དགེ་མི་དགེ་གཉིས་ཀ་ཡོད་པས་དཀར་ནག་ཏུ་འདོད་དོ། ། གཉིས་པ་ལས་ཀྱི་རྣམ་གྲངས་དུ་མ་བསྟན་པ་ལ་གཉིས་ཏེ། བྱེད་ལས་ཀྱི་སྒོ་ནས་དབྱེ་བ། ལས་ལམ་བྱེ་བྲག་ཏུ་བཤད་པའོ། ། དང་པོ་ནི། མདོ་ལས། ཐུབ་པའི་ལུས་ངག་ཡིད་ཅེས་གསུངས་པ་གང་ཞེ་ན། མི་སློབ་པའི་ལུས་ཀྱི་ལས་དང༌། ངག་གི་ལས་དང་ཡིད་ཁོ་ན་ཉིད་དེ་གསུམ་ནི་གོ་རིམ་བཞིན་དུ་ཐུབ་པའི་ལུས་ངག་ཡིད་གསུམ་མོ། །
མངོན་པ་གོང་མར་ནི། སློབ་མི་སློབ་གཉིས་ཀའི་ལས་ལ་བཤད་དོ། ། མདོ་ལས། གཙང་བྱེད་རྣམ་པ་གསུམ་གསུངས་པ་གང་ཞེ་ན། སྒོ་གསུམ་གྱི་ཟག་མེད་ཀྱི་ལེགས་སྤྱད་གསུམ་པོ་ཐམས་ཅད་ནི་གཙང་བྱེད་རྣམ་པ་གསུམ་ཡིན་ནོ། ། མདོ་ལས། ཉེས་སྤྱད་རྣམ་པ་གསུམ་གསུངས་པ་ནི། ལུས་ཀྱི་ལས་དང་སོགས་པས་ངག་དང་ཡིད་ཀྱི་ལས་མི་དགེ་བ་རྣམས་ནི་སྒོ་གསུམ་གྱི་ཉེས་པར་སྤྱད་པ་རྣམ་པ་གསུམ་དུ་འདོད་ཅིང༌། བརྣབ་སེམས་སོགས་གསུམ་ནི་ལས་མིན་ཡང་ཉོན་མོངས་པ་ཡིན་པས་ཡིད་ཀྱི་ཉེས་སྤྱད་རྣམ་པ་གསུམ་མོ། ། མདོ་ལས།
ལེགས་པར་སྤྱད་པ་གསུམ་གསུངས་པ་ནི། ཉེས་སྤྱད་ལས་བཟློག་པ་སྒོ་གསུམ་གྱི་ལས་དགེ་བ་དང་བརྣབ་སེམས་མེད་པ་སོགས་གསུམ་ནི་ལེགས་པར་སྤྱད་པ་ཡིན་ནོ། ། གཉིས་པ་ལ་བསྟན་བཤད་གཉིས་ཀྱི་བསྟན་པ་ནི། ལེགས་སྤྱད་དང་ཉེས་སྤྱད་དེ་དག་ལས་ཆེ་ལོང་བསྡུས་ནས་ནི་དགེ་བ་དང་མི་དགེ་བ་ཅི་རིགས་པར་ལས་ཀྱི་ལམ་བཅུར་གསུངས་སོ། ། ཆེ་ལོང་ཞེས་པ་ནི་རགས་པ་ཙམ་བསྡུས་ཀྱི་ཐམས་ཅད་མ་བསྡུས་ཞེས་པའི་དོན་ནོ། ། གང་མ་བསྡུས་ཤེ་ན། ལུས་ངག་གི་སྦྱོར་མཇུག་དང༌། ཡིད་ཀྱི་སེམས་པ་སོགས་མ་བསྡུས་ཤིང་ལུས་ཀྱིས་བརྡེག་པ་དང་ཕྱག་འཚལ་བ་སོགས་དང༌། ངག་གི་སྙན་པར་སྨྲ་བ་སོགས་མ་བསྡུས་སོ། ། གཉིས་པ་རྒྱས་བཤད་ལ་བཞི་སྟེ།
རིག་བྱེད་ཡིན་མིན་གྱི་དབྱེ་བ། རྩ་བ་གསུམ་གསུམ་དུ་བསྟན་པ། རྫོགས་བྱེད་གསུམ་བསྟན་པ། ལས་ལམ་སོ་སོར་བསྟན་པའོ། ། དང་པོ་ནི། འདོད་ལོག་མིན་པའི་མི་དགེ་བ་དྲུག་གཞན་ལ་བཅོལ་བ་ནི་དངོས་ཀྱི་རིག་བྱེད་མེད་པས་རྣམ་རིག་མིན་པ་ཁོ་ནའོ། ། གཅིག་འདོད་ལོག་ནི་གཞན་ལ་བཅོལ་བས་མི་རྫོགས་པས་རང་གིས་བྱེད་པར་ངེས་པས་རྣམ་རིག་ཡིན་མིན་གཉིས་ཀ་སྟེ། དྲུག་པོ་དེ་དག་ཀྱང་རང་གིས་བྱེད་ན་དེ་གཉིས་ཀའོ། ། ལུས་ངག་གི་དགེ་བ་བདུན་རྣམ་རིག་ཡིན་མིན་གཉིས་ཀ་སྟེ། བླངས་པའི་ཚུལ་ཁྲིམས་རིག་བྱེད་ལ་རག་ལུས་པས་སོ། །
ཏིང་ངེ་འཛིན་ལས་སྐྱེས་པ་བསམ་གཏན་དང་ཟག་མེད་ཀྱི་སྡོམ་པ་ནི་སེམས་ཙམ་ལ་རག་ལུས་པས་རྣམ་རིག་མིན་པ་ཁོ་ནའོ། ། དགེ་མི་དགེ་ལས་ལམ་བདུན་ནི་ཉེར་བསྡོགས་ཏེ་སྦྱོར་བ་རྣམས་ནི་བྱ་བ་བྱེད་པ་ལ་ལྟོས་པས་རྣམ་པར་རིག་བྱེད་དུ་ངེས་ལ། དེ་རྣམས་ཀུན་སློང་དྲག་པོས་བྱེད་ན་རྣམ་པར་རིག་བྱེད་མིན་པ་ཡང་ཡོད་པར་འགྱུར་བའམ། ཞན་པས་བྱེད་ན་མ་ཡིན་ནོ། ། དེ་ནས་བཟློག་པ་ནི་མཇུག་གི་ཚུལ་ཏེ། རིག་བྱེད་མ་ཡིན་པ་ཡོད་ངེས་དང༌། དངོས་དང་མཐུན་པའི་བྱ་བ་བྱེད་ན་རིག་བྱེད་ཀྱང་ཡོད་ལ་མི་བྱེད་ན་མེད་དོ། ། ཡིད་ཀྱི་གསུམ་ནི་མངོན་དུ་གྱུར་པ་ཙམ་གྱི་ལས་ལམ་དུ་འགྱུར་བས་སྦྱོར་མཇུག་མེད་དོ། །

གཉིས་པ་ནི། ལུས་ངག་གི་མི་དགེ་བའི་སྦྱོར་བ་ནི་མི་དགེ་བའི་རྩ་བ་གསུམ་ལས་སྐྱེས་ཏེ། ཤ་ལ་སོགས་པར་ཆགས་པ་དང༌། སྡང་བས་མི་ཤ་བླང་འདོད་པས་སོགས་དང༌། གཏི་མུག་གིས་བླ་མའི་དོན་དུ་དང༌། མཆོད་སྦྱིན་ལ་གསོད་པ་སོགས་དང༌། རྫས་སོགས་ལ་ཆགས་པ་དང༌། གནོད་ལན་དུ་དང་བླ་མའི་དོན་དུ་རྐུ་བ་ལ་སོགས་པ་དང༌། གཞན་གྱི་ཆུང་མ་སོགས་ལ་ཆགས་པ་དང༌། གནོད་ལན་དུ་དང་གཞན་གྱི་ཆེད་དུ་དང༌། ཕར་སྡིགས་པ་སོགས་དང༌།
མ་ལ་ཉལ་པོ་བྱེད་པ་སོགས་དང༌། རྙེད་པ་དང་བཀུར་སྟིའི་ཆེད་དང༌། གནོད་ལན་གྱི་ཆེད་དུ་དང༌། འདི་ལ་སྐྱོན་ཅི་ཡང་མེད་ཅེས་རྫུན་ལ་སོགས་སྨྲ་བ་བཞིའོ། ། བརྣབ་སེམས་སོགས་རྩ་བ་གསུམ་ལས་ཇི་ལྟར་སྐྱེ་ཞེ་ན། ཆགས་སོགས་གསུམ་པོ་དེའི་མཇུག་ཐོགས་ལས་བྱུང་བའི་ཕྱིར་བརྣབ་སེམས་དང་སོགས་པས་གནོད་སེམས་དང་ལོག་ལྟ་ནི་མི་དགེ་བའི་རྩ་བ་གསུམ་ལས་སྐྱེས་པ་ཡིན་ནོ། ། དགེ་བའི་ལས་ལམ་སྦྱོར་བ་དང་མཇུག་དང་བཅས་པ་རྣམས་ནི་དགེ་རྩ་གསུམ་ལྡན་པར་ངེས་པའི་དགེ་སེམས་ཀྱིས་ཀུན་ནས་བསླངས་པས་ན། འདོད་ཆགས་མེད་པ་དང་ཞེ་སྡང་མེད་པ་དང་གཏི་མུག་མེད་པ་གསུམ་ཀ་ལས་སྐྱེའོ། ། གསུམ་པ་ནི། གསོད་པ་དང་གནོད་སེམས་དང་ཚིག་རྩུབ་པོ་གསུམ་ཞེ་སྡང་གིས་མཐར་ཕྱིན་པར་བྱེད་ཅིང༌།
ལོག་གཡེམ་དང༌། བརྣབ་སེམས་དང༌། མ་བྱིན་ལེན་གསུམ་པོ་ཆགས་པ་ཡིས་རྫོགས་པར་བྱེད་ལ། ལོག་པར་ལྟ་བ་གཏི་མུག་གིས་དང༌། ལྷག་མ་རྫུན་ཕྲ་མ་ངག་འཁྱལ་གསུམ་ཆགས་སོགས་གསུམ་ཆར་གྱིས་རྫོགས་པར་འདོད་དོ། ། བཞི་པོ་དེའི་གཞི་ནི་རིམ་པ་བཞིན། སེམས་ཅན་དང༌། ལོངས་སྤྱོད་དོ། ། མིང་དང༌། གཟུགས་ཀྱི་ཕུང་པོ་ལྔ་དང༌།
མིང་གི་ཚོགས་སོ། ། ཅི་བསད་བྱ་དང་དུས་མཉམ་པའམ་དེའི་སྔར་གསོད་བྱེད་ཤི་ན་ལས་ལམ་དངོས་ཡོད་དམ་མེད་ཅེ་ན། བསད་བྱ་ལས་སྔ་བ་དང་དུས་མཉམ་དུ་གསོད་བྱེད་ཤི་བ་ལ་ནི་སྦྱོར་བ་བྱས་ཤིང་འབྲས་བུ་རྫོགས་ཀྱང་གསོད་པའི་ལས་ལམ་དངོས་གཞི་མེད་དེ། གསོད་བྱེད་ལ་སྐྱེ་བ་ཕྱི་མའི་ལུས་གཞན་སྐྱེས་པའི་ཕྱིར་རོ། ། དེ་ཡང་སྦྱོར་བ་བྱས་པའི་ལུས་ཉིད་ལ་དངོས་གཞི་གྲུབ་དགོས་སོ། ། འོ་ན་དམག་དང་ལིངས་པ་ལ་སོགས་མང་པོས་བསད་ན་ལས་ལམ་དེ་དག་སུ་ལ་ལྡན་ཞེ་ན། དམག་དང་ལིངས་པ་བྱེད་པ་ལ་སོགས་དོན་གཅིག་པའི་ཕྱིར། ཐམས་ཅད་ལ་ཡང་དངོས་སུ་བྱེད་པ་པོ་བཞིན་དུ་ལས་ལམ་དངོས་བཞི་ལྡན་ལ། དེར་ནན་གྱིས་ཁྲིད་ཀྱང་སྲོག་གི་ཕྱིར་ཡང་མི་གསོད་ཅེས་ངེས་པ་བྱས་པ་ལ་ནི་མི་འགྱུར་ཏེ། དོན་གཅིག་པ་མེད་པས་སོ། །
བཞི་པ་ལ་བཞི་སྟེ། ལས་ལམ་སོ་སོའི་མཚན་ཉིད། སེམས་གང་དང་ལྷན་ཅིག་འཇུག་པ། འགྲོ་བ་གང་ན་ལས་ལམ་དུ་ཡོད་པ་དང༌། ལས་ལམ་གྱི་འབྲས་བུ་བསྟན་པའོ། ། དང་པོ་ལ་གཉིས་ཏེ། སོ་སོར་ངོས་བཟུང་བ། ལོག་ལྟ་བྱེ་བྲག་ཏུ་བཤད་པའོ། ། དང་པོ་ནི། སྲོག་གི་སྲོག་དབང་མ་ལུས་སེམས་ལ་བརྟེན་ནས་འཇུག་པའི་རླུང་སྟེ།
དེ་གཅོད་པར་བྱེད་པ་ནི་སྲོག་གཅོད་པའོ། ། དེ་ཡང་གསོད་སྙམ་དུ་བསམ་བཞིན་དུ་བྱས་པ་དང་བསད་བྱ་མ་ནོར་བ་དགོས་ཏེ། བསམ་སྦྱོར་ལོག་ན་དངོས་གཞིར་མི་འགྱུར་བས་སོ། ། རང་ཉིད་གསོད་ན་འདུལ་བ་ལས་སྦོམ་པོར་བསྟན་པས་རང་ལས་གཞན་བསད་པའོ། ། དེ་ཡང་བསད་བྱ་སྔོན་ལ་ཤི་བ་དགོས་སོ། ། དུག་དང་སྔགས་དང་བྱད་ལ་སོགས་ཀྱིས་བསད་ཀྱང་དངོས་གཞིའོ། ། མ་བྱིན་པར་ལེན་པ་ནི་བསམ་བཞིན་དུ་གཞན་གྱི་ནོར་མཐུས་དངོས་སུ་ཕྲོགས་པའམ་འཇབ་བུས་མ་ཚོར་བར་བདག་གིར་བྱེད་པ་སྟེ། བུ་ལོན་དང་གཏམས་པ་ལ་དོར་བྱེད་པ་དང་གཡོ་སྒྱུས་བླངས་ན་ཡང་དངོས་གཞིའོ། ། བསྡུ་བ་ལས། ཞེ་སྡང་གིས་གཞན་གྱི་རྫས་བསྲེགས་པ་སོགས་ནི་རྐུ་བ་དང་འདྲ་བའམ།
དེ་བས་སྡིག་པ་ཆེ་བར་བཤད། འདུལ་བ་ལས་གཞན་གྱི་རྫས་ཆུད་གསན་པ་དང་སྔགས་ཀྱིས་གཏེར་དུ་བཅུག་པ་སྦོམ་པོར་བཤད་དོ། ། མཆོད་རྟེན་ལ་ཕུལ་བ་བརྐུས་པ་དང༌། མྱ་ངན་ལས་འདས་པ་ལ་ཕུལ་བ་བརྐུས་པ་ཡང་སྦོམ་པོར་གསུངས་ཏེ། ལྷག་མེད་མྱང་འདས་ལ་དགོངས་སོ། ། བདག་པོ་མེད་པའི་གཏེར་རྐུས་པ་ལ་ཡང་ངོ༌། ། རབ་བྱུང་གྲོངས་པའི་རྫས་བརྐུས་ན་གསོལ་བའི་ལས་བྱས་ན་མཚམས་ནང་གི་དགེ་འདུན་ལས་དང༌། མ་བྱས་ན་སངས་རྒྱས་ཀྱི་སློབ་མ་ཀུན་ལ་བརྐུས་སོ། ། ལོག་པར་གཡེམ་པ་ནི་བགྲོད་པར་བྱ་བ་མིན་པ་བགྲོད་པར་འདོད་པ་ཡིས་འགྱུར་ཏེ་རྣམ་པ་བཞིའོ། ། དེ་ཡང་བགྲོད་བྱ་མ་ཡིན་པ་དང༌།
ཡན་ལག་མིན་པ་དང་ཡུལ་མ་ཡིན་པ་དང་དུས་མ་ཡིན་པའི་བྱེ་བྲག་གིས་སོ། ། རྫུན་ཚིག་ནི་འདུ་ཤེས་གཞན་དུ་བསྒྱུར་ནས་སྨྲས་པའི་ཚིག་མ་མཐོང་བ་ལ་མཐོང་ཞེས་སོགས་ཀྱི་དོན་མངོན་པར་གོ་བ་ནའོ། ། མ་གོ་བ་དང་ནོར་བ་ན་ངག་བཀྱལ་ལོ། ། མདོ་ལས། མཐོང་བ་དང་ཐོས་པ་དང་ཤེས་པ་དང༌། རྟོགས་པ་བཞི་ལ་བདེན་པ་དང་རྫུན་པ་སྨྲ་བའི་ཐ་སྙད་བཅུ་དྲུག་གསུངས་པ་ལས། མཐོང་ཐོས་སོགས་ཀྱི་དོན་ཅི་ཞེ་ན། མིག་ཤེས་དང༌། རྣ་བ་སྟེ་ཉན་ཤེས་དང༌། ཡིད་ཀྱི་རྣམ་ཤེས་དང༌།
སྣ་ལྕེ་ལུས་ཀྱི་རྣམ་ཤེས་དང་གསུམ་གྱིས་ཉམས་སུ་མྱོང་བ་གང་ཡིན་པ་དེ་རིམ་པ་བཞིན་དུ་མཐོང་བ་དང༌། ཐོས་པ་དང༌། རྣམ་པར་ཤེས་པ་དང༌། རྟོགས་པར་བཤད་དོ། ། དྲི་རོ་རེག་བྱ་གསུམ་ནི་ལུང་མ་བསྟན་ཡིན་པས་ཤི་བ་དང་འདྲའམ། སློབ་དཔོན་འདུས་བཟང་གིས་ནི་ཕྲད་ནས་འཛིན་པར་འདྲ་བས་རྟོགས་པ་ཞེས་གཅིག་ཏུ་བྱས་ཟེར་རོ། ། གོང་མ་ནི་ཐོས་རྟོགས་ཤེས་གསུམ་ཐོས་བསམ་སྒོམ་གསུམ་གྱི་རིག་པ་ལ་བཞེད་དོ། ། ཕྲ་མ་ནི་ཕ་རོལ་པོ་དབྱེ་བའི་ཕྱིར་ཉོན་མོངས་ཅན་གྱི་སེམས་ཀྱིས་ཀུན་ནས་བསླངས་པའི་ཚིག་བདེན་པའམ་མི་བདེན་པ་བསམ་བཞིན་དུ་མ་ནོར་བར་མངོན་པར་བརྗོད་པ་གཞན་གྱིས་གོ་བའོ། ། ཚིག་རྩུབ་པོ་ནི་སེམས་ཉོན་མོངས་ཅན་གྱིས་ཚིག་མི་སྙན་པ་མ་ནོར་བར་གཞན་ལ་བརྗོད་པ་གོ་བའོ། ། ངག་བཀྱལ་པ་ནི་ཉོན་མོངས་ཅན་གྱི་ཚིག་ཀུན་ནོ། །
སྡེ་པ་གཞན་ནི་རྫུན་ལ་སོགས་གསུམ་པོ་དེ་ལས་གཞན་པའི་ཉོན་མོངས་ཅན་གྱི་ཚིག་ཡིན་ཟེར་ཏེ། དཔེར་ན་ལོག་འཚོ་ཅན་གྱི་ཁ་གསག་དང༌། ཆགས་པ་ཅན་གྱི་གླུ་དང༌། ཟློས་གར་མཁན་གྱི་བཞད་གད་བཞིན་དང༌། དེའི་ལྟ་བ་ལ་ཞེན་ནས་བསྟན་བཅོས་ངན་པ་འདོན་པ་བཞིན་ནོ། ། བརྣབ་སེམས་ནི་མཐུའམ་འཇབ་བུའང་རུང་ལོག་པ་མི་རིགས་པས་གཞན་གྱི་ནོར། བདག་གིར་གྱུར་ན་ཅི་མ་རུང་སྙམ་ནས་ཆགས་ཤིང་བདག་གིར་བྱེད་འདོད་པའོ། ། གནོད་སེམས་ནི་སེམས་ཅན་ཕ་རོལ་ལ་སྡང་བ་གནོད་པའི་རྣམ་པར་ཞུགས་པའོ། ། ལོག་པར་ལྟ་བ་ནི་ལས་དགེ་མི་དགེ་མེད་པར་ལྟ་བ་སོགས་ལས་འབྲས་དང་འཕགས་པ་ལ་སྐུར་བ་འདེབས་པའོ། ། ལས་ལམ་བཅུ་པོ་འདི་ལ་ཡིད་ཀྱི་གསུམ་པོ་ནི་ལས་མིན་ཡང་ལུས་ངག་གི་ལས་འཇུག་པར་བྱེད་པ་ཡིན་པའི་ཕྱིར་ལས་ཀྱི་ལམ་ཡིན་ལ།
གཞན་བདུན་པོ་ནི་ལུས་ངག་གི་ལས་ཀྱང་ཡིན་ལ་ཡིད་ཀྱི་གསུམ་རྒྱུ་བའི་སྒོ་ཡིན་པས་ལམ་ཡང་ཡིན་ནོ། ། མདོ་སྡེ་པ་སོགས་ནི་སེམས་པའམ་བསམ་པའི་ལས་ཡིན་ལ། བདེ་འགྲོའམ། ངན་འགྲོའི་ལམ་ཡང་ཡིན་པའི་བཅུ་ཅར་ལས་ལམ་དུ་བཞེད་དོ། ། གཉིས་པ་ལོག་ལྟ་བྱེ་བྲག་ཏུ་བཤད་པ་ནི། རྒྱུ་འབྲས་མེད་པར་ལྟ་བའི་ལོག་ལྟས་དགེ་བའི་རྩ་བ་གཅོད་དོ། ། གང་གཅོད་ཅེ་ན། ཁམས་གོང་མའི་དགེ་རྩ་དང་འདོད་པའི་སྦྱོར་བྱུང་ནི་སྔར་ནས་ཉམས་ཟིན་པས་དངོས་སུ་གཅོད་པར་བྱར་མེད་དོ། ། དེས་ན་འདོད་པར་གཏོགས་པའི་དགེ་བ་སྐྱེས་ཐོབ་དངོས་སུ་གཅོད་ཅིང༌། གཞན་གྱི་ཡང་ཐོབ་པ་ཐག་བསྲིང་ངོ༌། །
གང་ལ་དམིགས་པས་གཅོད་ཅེ་ན། ལེགས་སྤྱད་དང་ཉེས་སྤྱད་མེད་ཅེས་རྒྱུ་དང༌། དེ་དག་གི་འབྲས་བུ་མེད་ཅེས་འབྲས་བུ་ལ་སྐུར་བ་འདེབས་པ་གང་རུང་ངམ་གཉིས་ཀས་སོ། ། དེ་ཡང་སྐལ་པ་མཉམ་མི་མཉམ་གྱི་ཁམས་ལ་དམིགས་པ་ཀུན་གྱིས་སོ། ། ཇི་ལྟར་གཅོད་ན། སྒོམ་སྤང་སྤོང་བ་བཞིན་ལོག་ལྟ་ཆུང་འབྲིང་དགུས་དགེ་རྩ་ཆེ་འབྲིང་དགུ་རིམ་གྱིས་གཅོད་དོ། ། རྟེན་གང་གིས་གཅོད་ན་འཆལ་པའི་ཤེས་རབ་གསལ་ཞིང་སྡིག་པའི་བསམ་པ་ཅན་ཞིག་གིས་གཅོད་པས་སྒྲ་མི་སྙན་ལས་གཞན་གླིང་གསུམ་གྱི་མིའི་ནང་དུ་གཅོད་ཅིང་དེའི་ནང་ནས་ཀྱང་སྐྱེས་པ་དང་བུད་མེད་ཀྱིས་གཅོད་དོ། ། དེ་ཡང་སྲེད་པ་སྤྱད་པས་མ་ཡིན་གྱི་ལྟ་བ་སྤྱད་པས་སོ། ། མངོན་པ་གོང་མར་ནི། ལྷ་ཚེ་རིང་པོའི་རྟེན་ལ་ལོག་ལྟ་སྐྱེས་ཏེ་གཅོད་པར་བཤད་པ་ནི།
གོང་མའི་རྟེན་ལ་མི་དགེ་བ་མེད་པས་ལོག་ལྟའི་ཉེ་རྒྱུས་ཉམས་པ་ལ་དགོངས་སོ། ། དགེ་རྩ་ཆད་པའི་ངོ་བོ་ཅི་ཞེ་ན། དེ་ནི་དགེ་རྩའི་ཐོབ་པ་མི་ལྡན་པ་སྟེ། དགེ་བའི་མ་ཐོབ་པའོ། ། འདིའི་མཚམས་ཇི་ལྟར་སྦྱོར་ཞེ་ན། ཆད་པ་སླར་མཚམས་སྦྱོར་བ་ནི་རྒྱུ་འབྲས་ལ་ཐེ་ཚོམ་སྐྱེས་པའམ་རྒྱུ་འབྲས་ཡོད་པར་ལྟ་བས་སོ། ། དེ་དག་གིས་དགེ་བ་སྐྱེས་ཐོབ་དགུའི་ཐོབ་པ་ཅིག་ཆར་འདྲེན་ལ། དེ་ནས་རིམ་གྱིས་མངོན་དུ་འགྱུར་ཏེ། ནད་བྱང་ནས་རིམ་གྱིས་སྟོབས་རྙེད་པ་བཞིན་ནོ། ། དེ་ཡང་གཞན་གྱིས་ཚེ་འདི་ལ་སྦྱོར་ནུས་ཀྱི་མཚམས་མེད་བྱེད་པའི་གང་ཟག་གིས་ཚེ་འདི་ལ་སྦྱོར་ནུས་པ་མིན་ཏེ།
རྐྱེན་གྱིས་ཆད་ན་དམྱལ་བར་སྐྱེ་བའི་ཚེ་མཚམས་སྦྱོར་བ་དང༌། རྒྱུས་ཆད་ན་དམྱལ་བ་ནས་འཆི་བར་ཕྱོགས་པ་ན་སྦྱོར་རོ། ། གཉིས་པ་སེམས་གང་དང་ལྷན་ཅིག་འཇུག་པ་ནི། མི་དགེ་བ་གཅིག་དང་ལྷན་ཅིག་འཇུག་པ་ནི་ཡིད་ཀྱི་གསུམ་གང་རུང་གཅིག་མངོན་དུ་འགྱུར་བ་དང༌། གཉིས་དང་ལྷན་ཅིག་འཇུག་པ་ནི་གནོད་སེམས་ཀྱིས་སྲོག་གཅོད་པ་དང༌། གསུམ་དང་ལྷན་ཅིག་འཇུག་པ་ནི་གནོད་སེམས་ཀྱིས་སྲོག་གཅོད་པ་དང་མཉམ་དུ་ནོར་འཕྲོག་པ་དང༌། བཞི་དང་འཇུག་པ་ནི་དེ་གསུམ་དང་མཉམ་དུ་རྫུན་སྨྲ་བ་དང༌། ལྔ་དང་དྲུག་དང་བདུན་དང་འཇུག་པ་དེ་བཞིའི་སྟེང་དུ་ཕྲ་མ་དང་ཚིག་རྩུབ་དང་ངག་བཀྱལ་སྨྲ་བའོ། ། བརྒྱད་ཀྱི་བར་རྣམས་དང་སེམས་པ་ལྷན་ཅིག་འཇུག་པ་ནི། གནོད་སེམས་ཀྱིས་སྲོག་གཅོད་པ་ལ་སོགས་པ་དྲུག་ལ་སྦྱོར་བ་བྱས་ནས་འདོད་ལོག་རང་གིས་བྱས་ཏེ།
མཉམ་དུ་མཐར་ཕྱིན་པའོ། ། དགུའམ་བཅུ་དང་ནི་མིན་ཏེ། ཡིད་ཀྱི་གསུམ་ལྷན་ཅིག་མི་རུང་བས་སོ། ། དགེ་བ་ནི་གཅིག་ནས་བཅུའི་བར་དག་དང་སེམས་པ་ལྷན་ཅིག་འཇུག་གོ ། འོན་ཀྱང་གཅིག་དང་བརྒྱད་དང་ལྔ་དང་སེམས་པ་ལྷན་ཅིག་འབྱུང་བ་མིན་ཏེ། ཡིད་ཀྱི་དང་པོ་གཉིས་སོ་སོ་བ་མི་སྲིད་ཅིང༌། ལུས་ངག་གི་སྤོང་བ་ནི་བཞིའམ་བདུན་ཡིན་པས་སོ། ། དེས་ན་གཉིས་དང་འཇུག་པ་དགེ་བའི་སྒོ་ལྔ་ལ་གནས་པ་ན་ཡིད་ཀྱི་དང་པོ་གཉིས་དང༌། ཡང་དག་ལྟ་བ་དང་ལྡན་པའི་ཡིད་ཤེས་ལ་གནས་ན་ཡིད་ཀྱི་གསུམ་དང༌། མི་དགེ་བའམ་ལུང་མ་བསྟན་གྱི་དགེ་ཚུལ་ལེན་པ་ལ་སྤོང་བཞི་ཁོ་ན་དང༌།
དགེ་བའི་སྒོ་ལྔ་ལ་གནས་པས་དགེ་ཚུལ་གྱི་སྡོམ་པ་ལེན་པ་ན་སྤོང་བཞི་དང་ཡིད་ཀྱི་གཉིས་པོ་སྟེ་དྲུག་དང༌། དགེ་བའི་ཡིད་ཤེས་ལ་གནས་པས་དེ་ལེན་པ་ན་སྤོང་བཞི་དང་ཡིད་ཀྱི་གསུམ་སྟེ་བདུན་དང༌། མི་དགེ་བའམ་ལུང་མ་བསྟན་གྱི་དགེ་སློང་ལེན་པ་ན། སྤོང་བདུན་ཁོ་ནའོ། ། དགེ་བའི་སྒོ་ལྔ་ལ་གནས་པས་དེ་ལེན་པ་ན། སྤོང་བདུན་དང་ཡིད་ཀྱི་དང་པོ་གཉིས་ཏེ་དགུ་དང༌། དགེ་བའི་ཡིད་ཤེས་ལ་གནས་པས་དེ་ལེན་པ་ན་སྤོང་བདུན་དང་ཡིད་ཀྱི་གསུམ་སྟེ་བཅུའོ། ། བར་མའི་ལུས་ངག་གི་སྤོང་བ་ལ་ནི། གཅིག་དང་ལྔ་དང་བརྒྱད་དང་ལྷན་ཅིག་འབྱུང་བ་ཡོད་དོ། ། གསུམ་པ་འགྲོ་བ་གང་ན་ལས་ལམ་དུ་ཡོད་པ་ནི།
འགྲོ་བ་གང་ན་ལས་ལམ་དུ་ཞིག་མངོན་འགྱུར་རམ་ལྡན་པའི་སྒོ་ནས་ཡོད་ཅེ་ན། དམྱལ་བ་ན་སྨྲེ་སྔགས་འདོན་པས་བཀྱལ་བ་སྨྲ་བ་དང༌། འཐབ་པའི་ཚིག་རྩུབ་དང༌། རྒྱུད་རྩུབ་པོས་སྡང་བའི་གནོད་སེམས་གསུམ་མངོན་འགྱུར་དང་ལྡན་པ་གཉིས་ཀ་ཡོད་དོ། ། བརྣབ་སེམས་དང་ལོག་ལྟ་ནི་ལྡན་པས་ཡོད་ཀྱི་མངོན་འགྱུར་མེད་དེ། ཆགས་པའི་ཡུལ་མེད་པ་དང་ལས་འབྲས་མངོན་དུ་གྱུར་པས་སོ། ། གཞན་མེད་དེ། ལས་མ་ཟད་ཀྱི་བར་དུ་མི་འཆི་བས་དང༌། རྫས་དང་བུད་མེད་བཟུང་བ་མེད་པས་དང༌། བརྫུན་ལ་དགོས་པ་མེད་པས་དང༌།
བྱེ་ཟིན་པས་སོ། ། སྒྲ་མི་སྙན་ན་ཡིད་ཀྱི་གསུམ་ལྡན་པས་ཡོད་ཀྱི་དངོས་སུ་མེད་དེ། ང་ཡིར་འཛིན་པ་མེད་པས་དང༌། རྒྱུད་འཇམ་ཞིང་ཀུན་ནས་མནར་སེམས་ཀྱི་གཞི་མིན་པ་དང༌། སྡིག་པའི་བསམ་པ་ཅན་མིན་པས་སོ། ། སྒྲ་མི་སྙན་དེ་ན་བདུན་པ་ངག་བཀྱལ་ལྡན་པ་དང༌། དངོས་སུ་ཡང་ཡོད་དེ། ཆགས་པས་གླུ་ལེན་པས་སོ། ། གཞན་མེད་དེ། ཚེ་ངེས་པ་དང༌།
རྫས་དང་བུད་མེད་བཟུང་བ་མེད་པ་དང༌། ངག་གི་གསུམ་ལ་དགོས་པ་མེད་པས་དང༌། སྡིག་པའི་བསམ་པ་ཅན་མིན་པས་སོ། ། མི་ཚངས་སྤྱོད་ནི་བུད་མེད་བཟུང་སྟེ་ཤིང་གི་རྩར་ཁྲིད་པ་ན་བགྲོད་བྱ་ཡིན་ན་ཤིང་གིས་སྒྲིབ་ཅིང༌། མིན་ན་མི་སྒྲིབ་པས་ཉལ་པོ་མི་བྱེད་པའི་ཕྱིར་འདོད་ལོག་མེད་དོ། ། དེ་གཉིས་མིན་པའི་འདོད་པ་གཞན་མི་དགེ་བ་བཅུ་དངོས་སུ་ཡོད་དེ། མི་ལ་སྡོམ་མིན་དང་བར་མ་དང་གཞན་རྣམས་ལ་བར་མའོ། ། འཁོར་ལོ་བསྒྱུར་བ་འབྱུང་བ་ན་མི་ལའང༌། བཅུ་ཆར་མེད་དེ། དེའི་ཚེ་གླུ་ལེན་པ་ནི་ངེས་འབྱུང་གིས་སོ། །
དགེ་བའང་ཡིད་ཀྱི་གསུམ་ནི་ཁམས་དང་འགྲོ་བ་ཐམས་ཅད་ན་རྙེད་པ་དང་མངོན་གྱུར་གཉིས་ཀའི་སྒོ་ནས་ཡོད་ཅིང༌། ལུས་ངག་གི་ནི་གཟུགས་མེད་ཀྱི་འཕགས་པ་དང༌། འདུ་ཤེས་མེད་པའི་སེམས་ཅན་ལ་རྙེད་པས་རིམ་པ་བཞིན་ཟག་བཅས་ཟག་མེད་ཀྱི་སྡོམ་པ་དང༌། བསམ་གཏན་སྡོམ་པའི་སྤོང་བདུན་ཡོད་ལ། དེ་དག་གི་ལྷག་མར་བྱས་པའི་ཁམས་དང་འགྲོ་བ་ཐམས་ཅད་ན་དེ་བདུན་མངོན་གྱུར་པའི་སྒོ་ནས་ཀྱང་ཡོད་དེ། དུད་འགྲོ་དང་ཡི་དྭགས་ལ་བར་མ་དང༌། གཟུགས་ཁམས་པ་ལ་སྡོམ་པ་དང༌། གཞན་ན་དེ་གཉིས་ཀའོ། ། འོན་ཀྱང་དམྱལ་བཅས་སྒྲ་མི་སྙན་མ་གཏོགས་སོ། ། བཞི་པ་ལས་ལམ་གྱི་འབྲས་བུ་ནི།
དངོས་དང་ཞར་ལས་བྱུང་བའོ། ། དང་པོ་ནི། དགེ་མི་དགེ་ལས་ལམ་བཅུ་པོ་ཐམས་ཅད་བདག་པོ་དང་རྒྱུ་མཐུན་དང་རྣམ་སྨིན་གྱི་འབྲས་བུ་འབྱིན་པར་འདོད་དེ། དེ་ལ་མི་དགེ་བ་ཆུང་འབྲིང་ཆེན་པོ་རྣམ་སྨིན་ཡི་དྭགས་དང་དུད་འགྲོ་དང་དམྱལ་བར་སྐྱེའོ། ། ས་སྡེར་ནི། ཆུང་ངུའི་འབྲས་བུ་དུད་འགྲོ་དང༌། འབྲིང་གི་འབྲས་བུ་ཡི་དྭགས་སུ་བཤད་དེ། དེ་དག་སྡུག་བསྔལ་ཆེ་བ་འབྲིང་གི་དང༌། ཆུང་ངུའི་ཆུང་ངུ་ཡིན་པས་མི་འགལ་ལོ། ། རྒྱུ་མཐུན་ལ་བྱེད་པ་རྒྱུ་མཐུན་ནི་སོ་སོར་བྱེད་འདོད་པའོ། །
མྱོང་བ་རྒྱུ་མཐུན་ནི་བརྒྱ་ལ་མིར་སྐྱེས་པ་ན་ཡང༌། རིན་ཆེན་ཕྲེང་བ་ལས། གསོད་པ་ཡིས་ནི་ཚེ་ཐུང་འགྱུར། ། རྣམ་པར་འཚེ་བས་གནོད་པ་མང༌། ། རྐུ་བ་ཡིས་ནི་ལོངས་སྤྱོད་འཕོངས། ། བྱི་པོ་བྱེད་པ་དགྲ་དང་བཅས། ། རྫུན་དུ་སྨྲ་བས་སྐུར་བ་མང༌། ། ཕྲ་མ་ཡིས་ནི་བཤེས་དང་བྱེ། ། ཚིག་རྩུབ་ཡིས་ནི་མི་སྙན་ཐོས། ། མ་འབྲེལ་བས་ནི་ཚིག་མི་བཙུན། །
བརྣབ་སེམས་ཡིད་ལ་རེ་བ་འཇོམས། ། གནོད་སེམས་འཇིགས་པ་སྦྱིན་པར་བཤད། ། ལོག་པར་ལྟ་བས་ལྟ་ངན་ཉིད། ། ཅེས་འབྱུང་ངོ༌། ། བདག་འབྲས་ནི་རིམ་པས། ཕྱི་རོལ་གཟི་ཆུང་གནོད་མང་དང༌། ། རྡུལ་ཁྲིགས་དྲི་ང་མཐོ་དམན་ཅན། ། ཚ་སྒོ་ཅན་སོགས་དུས་ལོག་དང༌། ། འབྲས་བུ་ཕྲ་ཁ་ཆུང་བའམ་མེད། ། ཅེས་པའི་ཡུལ་དུ་སྐྱེ་བའོ། །
རྒྱུ་མཚན་ཅིས། འབྲས་བུ་དེ་གསུམ་འགྲུབ་ཅེ་ན། སྲོག་གཅོད་ལ་མཚོན་ན་དེས་གཞན་སྡུག་བསྔལ་བར་བྱས་པའི་ཕྱིར་རྣམ་སྨིན་ངན་སོང་དུ་སྐྱེ་བ་དང༌། གཞན་གསད་དེ་སྲོག་མི་གནས་པར་བྱས་པའི་ཕྱིར་རྒྱུ་མཐུན་ཚེ་ཐུང་བར་བྱས་པ་དང་གཟི་བྱིན་མེད་པར་བྱས་པའི་ཕྱིར་བདག་འབྲས་ཡུལ་གཟི་ཆུང་བར་སྐྱེ་བ་སྟེ། འབྲས་བུ་གསུམ་མོ། ། གཞན་དགུ་ལའང་སྦྱར་རོ། ། དགེ་བ་ཟག་བཅས་ཆུང་འབྲིང་ཆེན་པོའི་རྣམ་སྨིན་མི་དང་འདོད་ལྷ་དང་གོང་མའི་ལྷར་སྐྱེ་བ་དང༌། རྒྱུ་མཐུན་དང་བདག་འབྲས་ནི་སྔ་མ་ལས་བཟློག་པ་སྟེ། རིན་ཆེན་ཕྲེང་བར། མི་དགེ་ཅེས་བྱ་དེ་རྣམས་ཀྱི། །
རྣམ་སྨིན་བསྒྲགས་པ་གང་ཡིན་པ། ། དགེ་བ་རྣམས་ནི་ཐམས་ཅད་ལ། ། འབྲས་བུ་དེ་ནི་བཟློག་སྟེ་འབྱུང༌། ། ཞེས་སོ། ། གཉིས་པ་ནི། ལོག་པའི་ངག་དང་ལས་ཀྱི་མཐའ་དང་འཚོ་བ་གསུམ་གསུངས་པའི་ལོག་འཚོ་གང་ཞེ་ན། སྔ་མ་གཉིས་ཞེ་སྡང་དང་གཏི་མུག་ལས་སྐྱེས་པའི་ངག་གི་ལས་དང༌། ལུས་ཀྱི་ལས་ཏེ་ལུས་དང་ངག་གི་ལས་ཆགས་པ་ལས་སྐྱེས་པ་ནི་ལོག་འཚོའོ། ། དེ་སྦྱང་དཀའ་བས་སྒྲིམ་པར་བྱ་བའི་ཕྱིར་དུ་གཉིས་ལས་ལོགས་ཤིག་ཏུ་བསྟན་ཏོ། ། གལ་ཏེ་འཚོ་བའི་ཡོ་བྱད་ལ་ཆགས་པས་བསླང་བའི་ལུས་ངག་གི་ལས་ཁོ་ན་ལོག་འཚོ་ཡིན་གྱི་བདག་དགའ་བའི་ཆེད་དུ་གར་དང་གླུ་ལེན་པ་སོགས་ལོག་འཚོ་མིན་པར་སེམས་པ་ནི་འཐད་པ་མིན་ཏེ།
ཚུལ་ཁྲིམས་ཀྱི་ཕུང་པོའི་མདོ་ལས་དད་པས་སྦྱིན་པ་སྤྱད་དེ་གླང་ཆེན་འཐབ་པ་སོགས་བལྟ་བ་དང༌། གླུ་སྒྲ་ཉན་པ་སོགས་ལོག་འཚོར་བཀའ་སྩལ་བ་དང་འགལ་བའི་ཕྱིར་རོ། ། གསུམ་པ་ལས་གང་འབྲས་བུ་གང་དང་བཅས་པ་ནི་སྔར་བཤད་པའི་འབྲས་བུ་ལྔ་ལས་ལས་གང་འབྲས་བུ་དུ་དང་ལྡན་ཞེ་ན། དྲི་བཅས་སྤོང་ལམ་སྟེ་བར་ཆད་མེད་ལམ་ཟག་བཅས་ཀྱི་ལས་ནི་རྣམ་སྨིན་སོགས་ལྔ་ཡི་འབྲས་བུར་བཅས་ལ། སྤོང་ལམ་དྲི་མེད་ནི་རྣམ་སྨིན་མིན་པ་བཞི་ཡིས་སོ། ། ཟག་བཅས་སྤོང་ལམ་ལས་གཞན་པའི་དགེ་མི་དགེའང་བཞི་ཡིས་ཏེ་བྲལ་འབྲས་དོར་བའོ། ། ཟག་མེད་སྤོང་ལམ་གྱི་ལྷག་མ་དང་ལུང་བསྟན་མིན་པ་ནི་རྣམ་སྨིན་དང་བྲལ་འབྲས་མིན་པ་གསུམ་གྱིས་སོ། ། དེ་དག་གི་ཟག་བཅས་ལ་བྲལ་འབྲས་མེད་པ་དང༌། བར་ཆད་མེད་ལམ་དང་རྣམ་གྲོལ་ལམ་གཞི་མཐུན་དུ་འདོད་པའང་བཀག་གོ ། དགེ་བའི་འབྲས་བུ་དགེ་བ་དང་སོགས་པས་མི་དགེ་བ་དང་ལུང་མ་བསྟན་ཡིན་ན་རིམ་པས་རྣམ་སྨིན་མ་ཡིན་པ་བཞི་དང་སྐྱེས་བདག་གཉིས་དང༌།
སྐྱེས་བདག་རྣམ་སྨིན་གསུམ་མོ། ། མི་དགེ་བའི་འབྲས་བུ་དགེ་བ་དང་སོགས་པས་མི་དགེ་བ་དང་ལུང་མ་བསྟན་ཡིན་ན་སྐྱེས་བདག་གཉིས་དང༌། སྐྱེས་བདག་རྒྱུ་མཐུན་གསུམ་དང༌། བྲལ་བ་མིན་པ་བཞི་སྟེ་རིམ་པ་བཞིན་ནོ། ། ལུང་བསྟན་མིན་པའི་འབྲས་བུ་དགེ་བ་དང་སོགས་པས་མི་དགེ་བ་དང་ལུང་མ་བསྟན་ཡིན་ན་རིམ་པས་སྐྱེས་བདག་གཉིས་དང༌། སྐྱེས་བདག་རྒྱུ་མཐུན་གསུམ་གསུམ་སྟེ་མི་དགེ་བ་དང༌། བསྒྲིབས་ལ་ལུང་མ་བསྟན་ནི་ཉོན་མོངས་ཅན་དུ་འདྲ་བས་ཕན་ཚུན་རྒྱུ་མཐུན་དུ་འགྱུར་རོ། ། ལས་འདས་པའི་འབྲས་བུ་ཐམས་ཅད་དུས་གསུམ་གང་ཡིན་ཡང་བྲལ་འབྲས་མིན་པ་བཞི་བཞིའོ། ། བར་མ་ད་ལྟར་བའི་འབྲས་བུ་མ་འོངས་པའང་དེ་བཞིན་ནོ། ། བར་མ་ཉིད་ཡིན་ན་སྐྱེས་བདག་གཉིས་སོ། །
མ་སྐྱེས་པ་མ་འོངས་པའི་ལས་ཀྱི་འབྲས་བུ་མ་འོངས་པ་ཡིན་ན་སྐྱེ་བདག་རྣམ་སྨིན་གསུམ་མོ། ། རང་གི་ས་པའི་ལས་ཀྱི་འབྲས་བུ་རང་ས་ཡིན་ན་བྲལ་འབྲས་དོར་བ་བཞི་སྟེ། ཟག་མེད་ཡིན་ན་རྣམ་སྨིན་ཡང་དོར་བ་གསུམ་མོ། ། གཞན་གྱི་ས་པ་ཟག་མེད་ཡིན་ན་དེ་གསུམ་དང༌། ཟག་བཅས་ཡིན་ན་སྐྱེས་བདག་གཉིས་སོ། ། སློབ་པའི་འབྲས་བུ་སློབ་པ་དང་སོགས་པས་མི་སློབ་པ་དང་དེ་གཉིས་ཀ་མིན་པ་རྣམས་གང་ཡིན་ཡང་གསུམ་རེ་སྟེ། འོན་ཀྱང་དང་པོ་གཉིས་རྣམ་སྨིན་དང་བྲལ་འབྲས་དོར་བའོ། ། མི་སློབ་པའི་ལས་ཀྱི་འབྲས་བུ་སློབ་པའི་ཆོས་དང་སོགས་པས་མི་སློབ་པ་དང་གཉིས་ཀ་ཡིན་པ་དང་མིན་པ་ཡིན་ན་བདག་འབྲས་གཅིག་པོ་དང༌། སྐྱེས་བདག་རྒྱུ་མཐུན་གསུམ་དང༌། སྐྱེས་བདག་གཉིས་སོ། །
དེ་ལས་གཞན་པ་སློབ་མི་སློབ་གཉིས་མིན་གྱི་འབྲས་བུ་སློབ་པ་དང་མི་སློབ་པ་ནི་སྐྱེས་བདག་གཉིས་གཉིས་དང༌། གཉིས་ཀ་མིན་པ་ནི་ལྔའོ། ། མཐོང་བས་སྤང་བྱའི་འབྲས་བུ་མཐོང་སྤང་དེ་ཉིད་ཡིན་ན་སྐྱེས་བདག་རྒྱུ་མཐུན་གསུམ་དང༌། སོགས་པས་སྒོམ་སྤང་ནི་བྲལ་བ་དོར་བ་བཞི་དང༌། སྤང་བྱ་མིན་པ་བདག་འབྲས་གཅིག་པུའོ། ། སྒོམ་པས་སྤང་བར་བྱ་བའི་ལས་ཀྱི་འབྲས་བུ་མཐོང་སྤང་དང་སྒོམ་སྤང་དང་སྤང་བྱ་མིན་པ་དེ་དག་རིམ་པ་བཞིན་སྐྱེས་བདག་གཉིས་དང༌། སྐྱེས་བདག་རྒྱུ་མཐུན་རྣམ་སྨིན་བཞི་དང༌། སྐྱེས་བདག་བྲལ་བ་གསུམ་མོ། ། སྤང་བྱ་མིན་པའི་འབྲས་བུ་དེ་གསུམ་དག་ཡིན་ན། བདག་འབྲས་གཅིག་པུ་དང༌།
སྐྱེས་བདག་གཉིས་དང༌། སྐྱེས་བདག་རྒྱུ་མཐུན་བྲལ་བ་བཞི་སྟེ་གོ་རིམ་བཞིན་ནོ། ། བཞི་པ་ལས་ཀྱི་རྣམ་བཞག་གཞན་བསྟན་པ་ལ་གཉིས་ཏེ། ལས་གང་རྒྱུ་གང་གིས་བྱེད་པ་དང༌། འཕེན་རྫོགས་གཉིས་ཀྱི་ཁྱད་པར་རོ། ། དང་པོ་ནི། བསྟན་བཅོས་ལས་བྱུང་བ་རིགས་པ་མིན་པས་སྐྱེད་པའི་ལས་ནི་ཉོན་མོངས་ཅན་ཏེ། ཚུལ་མིན་ཡིད་བྱེད་ལས་བྱུང་བས་སོ། ། ཁ་ཅིག་འགྲོ་འདུག་ལ་སོགས་པའི་ཆོ་ག་ཉམས་པའང་དེའོ་ཞེས་སོ། ། དེ་གཉིས་ལས་བཟློག་པ་རིགས་པས་སྐྱེད་པ་སྟེ་ལས་དགེ་བ་སོགས་སོ། །
ལས་ལྷག་མ་རྣམས་གཉིས་མིན་གྱི་ལས་སོ། ། གཉིས་པ་ནི། ཅི་ལས་གཅིག་གི་སྐྱེས་པ་གཅིག་དང༌། ལས་དུ་མས་སྐྱེས་པ་དུ་མ་ཁོ་ན་འཕེན་ནམ་ཞེ་ན། ལས་གཅིག་ཁོ་ནས་སྐྱེ་བ་ཡང་རིགས་མཐུན་གྱི་གཅིག་ཁོ་ན་འཕེན་གྱི་ཚུལ་གཞན་ནི་མིན་ལ། གཅིག་གིས་འཕངས་པའི་རིགས་མཐུན་ཡོངས་སུ་རྫོགས་པར་བྱེད་པ་ནི་ལས་དུ་མའོ། ། གོང་མ་བ་ནི་ལས་གཅིག་གིས་ཀྱང་སྐྱེ་བ་གཅིག་དང་དུ་མ་དང༌། དུ་མས་ཀྱང་གཅིག་དང་དུ་མ་འཕེན་པའི་མུ་བཞི་བཞེད་དོ། ། ལས་འབའ་ཞིག་འཕེན་བྱེད་མ་ཡིན་གྱི་རྣམ་སྨིན་དང་བཅས་པ་གཞན་ཡང་སྟེ། འོན་ཀྱང་སེམས་མེད་པའི་སྙོམས་པར་འཇུག་པ་གཉིས་པོ་དག་ནི་ལས་དང་ལྷན་ཅིག་མི་འབྱུང་བས་འཕེན་བྱེད་མ་ཡིན་ལ།
ལས་དང་ལྷན་ཅིག་འབྱུང་ཡང་ཤིང་གི་ཕྱི་ཤུན་ལྟར་ཕྱི་ན་གནས་པས་ཐོབ་པའང་འཕེན་བྱེད་མིན་ཏེ། ལས་དང་འབྲས་བུ་མི་གཅིག་པས་སོ། ། གཉིས་པ་ལས་སོ་སོར་བཤད་པ་ལ་གསུམ་སྟེ། སྤང་བྱ་སྒྲིབ་པ་གསུམ། བསྟེན་བྱ་བསོད་ནམས་བྱ་བའི་གཞི་གསུམ། ཆ་མཐུན་དགེ་བ་གསུམ་བཤད་པའོ། ། དང་པོ་ལ་གསུམ་སྟེ། སྒྲིབ་པ་གསུམ་གྱི་ངོ་བོ། གང་ན་སྒྲིབ་པ་གང་ཡོད་པ། ལས་སྒྲིབ་བྱེ་བྲག་ཏུ་བཤད་པའོ། །
དང་པོ་ནི། ཐུབ་པས་ལས་དང་ཉོན་མོངས་དང༌། རྣམ་སྨིན་གྱི་སྒྲིབ་པ་གསུམ་གསུངས་པ་དེ་གང་ཞེ་ན། འགྲོ་བ་གཞན་གྱི་བར་མཚམས་མེད་པར་དམྱལ་བར་འགྲོ་བས་མཚམས་མེད་པའི་ལས་ཏེ། ཕ་དང་མ་དང་དགྲ་བཅོམ་གསུམ་གསོད་པ་དང༌། དགེ་འདུན་གྱི་དབྱེན་དང༌། དེ་བཞིན་གཤེགས་པ་ལ་ངན་སེམས་ཀྱི་ཁྲག་འབྱིན་པ་དང་ལྔ་རྣམས་ལས་ཀྱི་སྒྲིབ་པའོ། ། ཉོན་མོངས་པ་ཤས་ཆེ་བ་རྒྱུན་དུ་འབྱུང་བ་དང༌། ཉོན་མོངས་པ་དྲག་པོ་གཉིས་ལས། དང་པོ་ལ་གཉེན་པོའི་སྐབས་མི་རྙེད་པས་ཉོན་སྒྲིབ་བོ། །
གཉིས་པ་ནི། རེ་འགའ་ཤུགས་དྲག་པོ་འབྱུང་ཡང༌། སྒྲིབ་པ་གསུམ་གྱི་ཟླར་བགྲང་བའི་ཉོན་སྒྲིབ་གཞོམ་ནུས་པས་མིན་ནོ། ། ངན་འགྲོ་གསུམ་དང་འདུ་ཤེས་མེད་པའི་སེམས་ཅན་དང་སྒྲ་མི་སྙན་པ་རྣམས་ནི་རྣམ་སྨིན་གྱི་སྒྲིབ་པ་སྟེ། དེ་གསུམ་ནི་འཕགས་ལམ་དང་དེ་ལ་སྦྱོར་བའི་དགེ་བ་ལ་བསྒྲིབས་པ་གསུམ་དུ་འདོད་དོ། ། གཉིས་པ་ནི། སྒྲིབ་པ་འདི་གསུམ་ཁམས་གང་ན་ཡོད་ཅེ་ན། མཚམས་མེད་ནི་བྱང་སྒྲ་མི་སྙན་མིན་པའི་གླིང་གསུམ་དག་གི་མི་ཁོ་ན་ལ་ཡོད་ཅིང༌། དེ་ཡང་སྐྱེས་པ་དང་བུད་མེད་ཁོ་ན་ལ་ཡོད་ཀྱི་ཟ་མ་སོགས་ལ་ཡོད་པར་མི་འདོད་དེ། སྡོམ་པའི་རྟེན་དུ་མེད་པའི་ཕྱིར་དང༌།
དེ་དག་གི་ཕ་མས་དོན་དང་ལྡན་པའི་ལུས་ཚང་བར་མ་བསྐྱེད་པས་ཕན་ཆུང་བའི་ཕྱིར་དང༌། དེ་དག་ཀྱང་ངོ་ཚ་ཁྲེལ་ཡོད་ཤས་ཆུང་བའི་ཕྱིར་རོ། ། དེས་ན་ཡི་དྭགས་དང་དུད་འགྲོ་ལའང་མི་འདོད་དོ། ། སྒྲིབ་པ་ལྷག་མ་གཉིས་ནི་འགྲོ་བ་ལྔ་པོ་ཐམས་ཅད་ན་ཡོད་དོ། ། གསུམ་པ་ལ་གཉིས་ཏེ། མཚམས་མེད་དང་དེ་དང་ཉེ་བའོ། ། དང་པོ་ལ་གསུམ་སྟེ་མཚམས་མེད་དངོས། དེའི་ལས་འབྲས། ལས་འབྲས་ཀྱི་ཞར་བྱུང་ངོ༌། ། དང་པོ་ནི།
དགེ་འདུན་གྱི་དབྱེན་ནི་དགེ་འདུན་སྡེ་གཉིས་ཐུགས་རྩེ་མི་འཕྲོད་པའི་རང་བཞིན་ལྡན་པ་མིན་པའི་འདུ་བྱེད་ཀྱི་ཆོས་ཉོན་མོངས་ཅན་མིན་ཞིང༌། ལུང་བསྟན་ཡང་མིན་པས་མ་སྒྲིབ་པས་ལུང་མ་བསྟན་ཏེ། དབྱེ་ན་དེ་དང་ཕྱོགས་གཉིས་ཀའི་དགེ་འདུན་ཡང་དག་པར་ལྡན་ཏེ། འདི་ནི་མཚམས་མེད་ཡིན་ནོ། ། དབྱེན་དེའི་ངོ་བོ་ནི་ཁ་ན་མ་ཐོ་བ་ཆེན་པོའི་རྫུན་ཏེ། དེ་དང་འབྱེད་པོ་ལྷས་སྦྱིན་སོགས་ལ་ཡང་དག་པར་ལྡན་ནོ། ། དེའི་འབྲས་བུ་ནི་བར་གྱི་བསྐལ་པར་མནར་མེད་པར་སྨིན་པར་འགྱུར་ལ། གཞན་བཞིས་དམྱལ་བར་ངེས་ཀྱང༌། མནར་མེད་དུ་མ་ངེས་སོ། ། འོ་ན་ཆོས་སྲིད་ཀྱིས་ཕ་མ་དགྲ་བཅོམ་པ་བསད་པ་ལྟ་བུ་མཚམས་མེད་དུ་མ་ཞིག་བྱས་པའི་འབྲས་བུ་ཅིག་ཅར་སྨིན་ན་གཅིག་དང་དུ་མ་བྱས་པ་ཁྱད་མེད་དུ་འགྱུར་ཞིང༌།
རིམ་གྱིས་སྨིན་ན་སྐྱེས་ནས་མྱོང་འགྱུར་དུ་མི་འཐད་པས་མཚམས་མེད་ཀྱི་དོན་དུ་མི་རུང་ལ། རྒྱུད་གཅིག་ལས་མེད་པས་དམྱལ་བ་དུ་མ་ཅིག་ཅར་ཡང་མི་གྲུབ་བོ་ཞེ་ན། ཀུན་གྱི་རྣམ་སྨིན་ཅིག་ཅར་མྱོང་སྟེ། མཚམས་མེད་གཉིས་ལ་སོགས་པ་ལྷག་པ་བྱས་པས་ནི་རྣམ་སྨིན་གྱི་གནོད་པ་ཉིས་འགྱུར་སོགས་ལྷག་པར་འགྱུར་བའི་ལུས་ཆེན་པོ་དང༌། གཞོན་ཤ་ཅན་འགྲུབ་ཅིང༌། ཆད་པ་མི་བཟད་པ་སྣ་ཚོགས་མྱོང་ངོ༌། ། སུ་ཞིག་གིས་འབྱེད་ཅེ་ན། ཁྱིམ་པ་སོགས་ཀྱིས་མིན་གྱི་དགེ་སློང་དང༌། དེ་ཡང་སྲེད་པ་སྤྱོད་པས་མིན་གྱི་ལྟ་བ་སྤྱོད་པས་དང༌། ཚིག་མི་བཙུན་པས་ཚུལ་འཆལ་གྱིས་མིན་གྱི་ཚུལ་ཁྲིམས་དང་ལྡན་པས་འབྱེད་དོ། །
གང་དུ་འབྱེད་ཅེ་ན། སྟོན་པ་ནི་ཟིལ་ཆེ་བ་དང་བཀའ་བཙན་པས་དེའི་མངོན་སུམ་དུ་འབྱེད་མི་ནུས་པས་དེ་ལས་གཞན་དུའོ། ། སུ་དག་འབྱེད་ཅེ་ན། ཆོས་མངོན་སུམ་དུ་གྱུར་པའི་འཕགས་པ་དང༌། དེ་དང་འདྲ་བའི་སོ་སྐྱེ་འབྱེད་མི་ནུས་ལ་དེ་དག་ལས་གཞན་པའི་བྱིས་པ་རྣམས་འབྱེད་དོ། ། ཇི་ཙམ་གྱིས་དབྱེ་བ་ཡིན་ཞེ་ན། སངས་རྒྱས་ལས་གཞན་ལ་སྟོན་པ་དང༌། དེས་བསྟན་པའི་ལམ་ལས་གཞན་པའི་ལམ་ལ་བཟོད་པ་ནི་དབྱེ་བའོ། ། དེ་དུས་ཇི་སྲིད་དུ་འཇུག་ཅེ་ན། དབྱེ་ན་དེ་ནི་ནམ་མ་ལངས་པར་འདུམ་པས་ཞག་གཅིག་ལས་ལྷག་པར་མི་གནས་སོ། །
དབྱེན་དེ་ནི་ལམ་དུ་འཇུག་པའི་གེགས་བྱེད་པས་ཆོས་ཀྱི་འཁོར་ལོ་བསྐོར་བའི་གེགས་བྱས་པའི་ཕྱིར། འཁོར་ལོའི་དབྱེན་དུ་ཡང་འདོད་དོ། ། དེ་གང་ལ་ཡོད་ཅེ་ན། སངས་རྒྱས་བཞུགས་པ་འཛམ་བུའི་གླིང་ཉིད་ནའོ། ། དགེ་སློང་དུ་ཡིས་འགྲུབ་ཅེ་ན། ཕྱོགས་གཉིས་ན་དགེ་སློང་བཞི་བཞི་དང་འབྱེད་པ་པོ་སྟེ། དགུ་སོགས་ཡན་ཆད་ཀྱིས་ཏེ། དགེ་འདུན་དང་སངས་རྒྱས་དང་འབྱེད་པ་པོའི་ཕྱོགས་ཏེ་ཕྱོགས་གསུམ་དུ་གནས་དགོས་པའི་ཕྱིར། ལས་ཀྱི་དབྱེན་ནི་མཚམས་གཅིག་གི་ནང་དུ་བློ་མི་མཐུན་པས་གསོ་སྦྱོང་སོགས་ལས་བྱེད་པ་སྟེ། དེ་ནི་བསྟན་པ་ཡོད་པའི་གླིང་གསུམ་ན་ཡོད་ལ།
ཕྱོགས་གཉིས་ཀྱི་དགེ་སློང་བཞི་བཞི་སྟེ་བརྒྱད་ཡན་ཆད་ཀྱིས་འགྲུབ་སྟེ་མཚམས་མེད་མིན་ནོ། ། འཁོར་ལོའི་དབྱེན་དེ་མི་འབྱུང་བའི་དུས་ཇི་ལྟ་བུ་ཞེ་ན། དང་པོ་ཆོས་འཁོར་བསྐོར་ནས་རིང་པོར་མ་ལོན་པ་དང༌། མཐའ་མྱ་ངན་འདའ་ཁ་གཉིས་ན་དགའ་བ་དང་སྐྱོ་བར་བློ་གཅིག་པས་དང༌། བར་དུ་བསྟན་པ་ལ་ཚུལ་ཁྲིམས་དང་ལྟ་བ་སྐྱོན་མ་བྱུང་གི་བར་དང༌། སྡུམ་བྱེད་མཆོག་ཟུང་གཅིག་གི་སྔ་རོལ་དང༌། འགྲན་ཟླ་མེད་པས་ཐུབ་པ་ནོངས་པའི་རྗེས་དང༌། མཚམས་གཅིག་གི་ནང་དུ་ཕྱོགས་གཉིས་ཀ་གནས་དགོས་པས་དེ་མ་བཅད་པ་དག་ཏུ་ཡང་འཁོར་ལོའི་དབྱེན་མི་འབྱུང་ངོ༌། ། ལས་ལ་རག་ལས་པས་སངས་རྒྱས་ཀུན་ལ་འཁོར་ལོའི་དབྱེན་མི་འབྱུང་གི། སྟོན་པ་འདིས་སྔོན་དྲང་སྲོང་མངོན་པར་ཤེས་པ་ལྔ་ཅན་དང་ལྡན་པ་ཞིག་གི་འཁོར་ཕྱེ་བས་འདིའི་དགེ་འདུན་ལྷས་སྦྱིན་གྱིས་ཕྱེ་བའོ། །
ཅིའི་ཕྱིར་མ་བསད་པ་སོགས་ལྔ་ཁོ་ན་མཚམས་མེད་དུ་བཞག་ཅེ་ན། དེ་ལྔ་ཞིང་དང་བསམ་པ་དང་སྦྱོར་བ་གསུམ་གྱིས་སྡིག་པ་ཤིན་ཏུ་ལྕི་བ་སྟེ། ཕན་འདོགས་པའི་ཞིང་ཕ་མ་དང་ཡོན་ཏན་གྱི་ཞིང་དགྲ་བཅོམ་སོགས་བསམ་པས་སྤངས་ཤིང་སྦྱོར་བས་མེད་པར་བྱས་པའི་ཕྱིར་རོ། ། ཕ་དང་མ་མཚན་གཞན་དུ་གྱུར་པའི་སྐྱེས་པ་དང་བུད་མེད་བསད་ཀྱང་མཚམས་མེད་དུ་འགྱུར་རོ། ། བུད་མེད་འགས་རང་གི་ནུར་ནུར་པོ་མངལ་དུ་བླུགས་པ་སྨིན་ཅིང་བསྐྱེད་ན་དེའི་མ་གང་ཞེ་ན། གང་གི་ཟླ་མཚན་ལས་བྱུང་བ་དང་པོ་ནི་དེའི་མ་སྟེ། དེ་བསད་ན་མཚམས་མེད་དུ་འགྱུར་ལ། གཉིས་པའང་བྱ་བ་ཞུ་བའི་གནས་སོ། ། མིའི་ཕ་མ་མི་མ་ཡིན་པ་བསད་ཀྱང་མི་འགྱུར་ཞིང༌། ཕ་མ་ལ་སྦྱོར་བ་བྱས་ནས་གཞན་བསད་ནའང་མི་འགྱུར་ལ།
ཕ་མ་མིན་པ་ལ་སྦྱོར་བ་བྱས་ནས་ཕ་མ་ངག་བསད་ནའང་མི་འགྱུར་ཏེ། ཁྲིའུའི་འོག་ན་ཡོད་པ་བསད་པ་དང༌། གོས་འཁྲུ་བའི་བུ་ཞིག་གིས་སྦྲང་བུ་བསོད་པའི་སྦྱོར་བ་བྱས་ནས་ཕ་བསད་པ་ལྟ་བུའོ། ། སངས་རྒྱས་ནི་དཀྲོངས་སེམས་མེད་ན་བརྡེག་པར་སེམས་པ་ཙམ་གྱིས་ཁྲག་ཕྱུང་ཡང་མཚམས་མེད་མིན་ཏེ། དེ་ཙམ་གྱིས་ནི་བསམ་པས་སྤངས་པ་མིན་པས་སོ། ། སློབ་པ་ལ་བསྣུན་ནས་དེའི་འོག་ཏུ་དགྲ་བཅོམ་པ་ཐོབ་ནས་དཀྲོངས་པ་ལ་མཚམས་མེད་འབྱུང་བ་མིན་ཏེ། དགྲ་བཅོམ་པ་ལ་སྦྱོར་བ་མ་བྱས་པས་སོ། ། དགྲ་བཅོམ་མིན་པའི་འདུ་ཤེས་ཀྱིས་དེ་བསད་ནའང་འདི་བསད་ན་སྙམ་དུ་རྟེན་ངེས་པར་བཟུང་བའི་ཕྱིར་འགྱུར་ཏེ། ཨུ་ཌ་ཡ་ན་བཞིན་ནོ། ། ཕ་དགྲ་བཅོམ་པ་བསད་ཀྱང་རྟེན་གཅིག་པས་དགྲ་བཅོམ་བསད་པའི་མཚམས་མེད་གཅིག་པུར་འགྱུར་རོ། །
གཉིས་པ་དེའི་ལས་འབྲས་ནི། མཚམས་མེད་ཀྱི་སྦྱོར་བ་བྱས་ཤིང་དེ་མ་བཟློག་པ་ལ་བསམ་པ་ཤིན་ཏུ་འགལ་བས་འདོད་ཆགས་དང་བྲལ་བའི་འབྲས་བུ་ཐོབ་པ་མི་སྲིད་དོ། ། ཐེག་ཆེན་དུ་ཐོབ་པའང་བཤད་དོ། ། ཆོས་དང་ཆོས་མིན་ཤེས་བཞིན་དུ། དགེ་འདུན་དབྱེ་བའི་ཕྱིར་རྫུན་སྨྲ་བ་ནི་ཉེས་སྤྱད་ཐམས་ཅད་ཀྱི་ནང་ན་ཁ་ན་མ་ཐོ་བ་རབ་ཏུ་ཆེ་བར་འདོད་དེ། རྒྱལ་བའི་ཆོས་སྐུ་ལ་བསྣུན་པ་དང༌། འབྲས་བུ་བཞི་ཐོབ་པ་ལ་གེགས་བྱེད་པ་དང༌། ཆགས་བྲལ་དང་ཐོས་བསམ་སྒོམ་གསུམ་གྱི་གེགས་བྱེད་ཅིང་སྐྱེ་རྒུའང་ཡིད་མི་བདེ་ཞིང་དྲན་པ་ཉམས་པར་འགྱུར་བས་སོ། ། དེ་ནས་ཁྲག་འབྱིན་དང༌། དགྲ་བཅོམ་དང༌།
མ་དང༌། ཕ་གསོད་པ་རྣམས་ཕྱི་མ་ཕྱི་མ་ཡང་ངོ༌། ། གསུམ་པ་ལས་འབྲས་ཀྱི་ཞར་བྱུང་ནི། འཇིག་རྟེན་པའི་དགེ་བ་གཞིར་བྱས་པ་ལ་སྲིད་རྩེའི་སེམས་པ་རྣམ་སྨིན་གྱི་འབྲས་བུ་རབ་ཏུ་ཆེ་སྟེ། བསྐལ་ཆེན་བརྒྱད་ཁྲིར་མཐོ་རིས་སུ་སྨིན་པས་སོ། ། བྲལ་འབྲལ་ནི་རྡོ་རྗེ་ལྟ་བུའི་ཏིང་ངེ་འཛིན་དང༌། སྐྱེས་བུ་བྱེད་འབྲས་ནི་འཇིག་རྟེན་ཆོས་མཆོག་ཆེའོ། ། གཉིས་པ་དེ་དང་ཉེ་བ་ལ་གསུམ་སྟེ། ངོ་བོ་དང༌། ཞར་ལ་ལམ་གསུམ་གྱི་གེགས་བཤད་པ།
ངེས་གནས་བྱེ་བྲག་ཏུ་བསྟན་པའོ། ། དང་པོ་ནི། ཅི་མཚམས་མེད་ཁོ་ནས་དམྱལ་བར་སྐྱེའམ་ཞེ་ན། དེ་དང་ཉེ་བས་ཀྱང་སྐྱེ་སྟེ། རིམ་པ་བཞིན་ཁྱད་པར་ནི་སྡུག་བསྔལ་ཆེ་ཆུང་ངོ༌། ། གཞན་ནི་སྐྱེས་ནས་མྱོང་འགྱུར་དང་ངེས་པ་དང་མ་ངེས་པ་གཉིས་སུ་འདོད་དོ། ། དེ་ཡང་མ་དགྲ་བཅོམ་མ་ཞིག་འདོད་ལོག་གིས་སུན་འབྱིན་པར་བྱས་པ་དང༌། བྱང་ཆུབ་སེམས་དཔའ་ངེས་གནས་གསོད་པ་དང༌། འཕགས་པ་སློབ་པ་གསོད་པ་དང༌། དགེ་འདུན་གྱི་ཞལ་དུ་འདུ་བའི་སྒོ་ནངས་གཅིག་གི་འཚོ་བ་ཡན་ཆད་དམ།
ནར་མར་འདུ་བ་ཞེས་དབྱིག་ཤེས་ཀྱིས་བཤད་དོ། ། དེ་འཕྲོག་པ་སྟེ་བཞི་པོ་དག་མཚམས་མེད་པ་བཞི་དང་ཆ་འདྲ་བ་སྟེ། མཚམས་མེད་ལྔ་པའི་ཉེ་བ་ནི་མཆོད་རྟེན་འཇིག་པར་བྱེད་པའོ། ། ས་སྡེར་ནི་ལྷའི་གནས་དང་ལམ་གྱི་གཞི་མདོར་ཕྱུགས་གསོད་པ་དང༌། མཛའ་བཤེས་བསླུ་བ་དང༌། སྡུག་ཅིང་མགོན་མེད་པ་ལ་སྐྱབས་བྱིན་ནས་བསླུས་པ་ལ་སོགས་པ་ཡང་དེ་དང་ཉེ་བར་བཤད་དོ། ། གཉིས་པ་ནི། སྦྱོར་ལམ་བཟོད་པ་ཐོབ་པ་ལ་ངན་སོང་དུ་སྐྱེ་ངེས་ཀྱི་ལས་དང༌། ཕྱིར་མི་འོང་གི་འབྲས་བུ་ཐོབ་པ་ལ་འདོད་ཁམས་སུ་སྐྱེ་ངེས་ཀྱི་ལས་དང༌། དགྲ་བཅོམ་ཐོབ་པ་ལ་ཁམས་གོང་མར་སྐྱེ་ངེས་ཀྱི་ལས་ཀྱང་གེགས་ཤིན་ཏུ་བྱེད་དེ།
ཡུལ་འཕོ་བ་ན་བུ་ལོན་ལ་ལྡང་བ་བཞིན་ནོ། ། གསུམ་པ་ལ་གཉིས་ཏེ། སྤྱིར་བསྟན། བྱེ་བྲག་སྟོན་པས་མཛད་ཚུལ་ལོ། ། དང་པོ་ནི། བྱང་ཆུབ་སེམས་དཔའ་ངེས་གནས་ཞེས་བཤད་པ་ལ། གང་ནས་བཟུང་སྟེ་བྱང་ཆུབ་སེམས་དཔའ་ངེས་གནས་ཡིན་ཞེ་ན། གང་ཕན་ཆད་ནས་མཚན་སོ་གཉིས་རྣམ་པར་སྨིན་པའི་ལས་བྱེད་པ་ནས་ངེས་གནས་སོ། ། དེ་ཕན་ཆད་རྟག་ཏུ་བདེ་འགྲོ་དང་དེར་ཡང་རིགས་མཐོ་བར་སྐྱེ་བ་དང༌། དབང་པོ་ཚང་བ་དང༌།
ཕོ་ཁོ་ནར་གྱུར་པ་དང༌། ཚེ་རབས་དྲན་པ་དང༌། མི་ལྡོག་སྟེ། སེམས་ཅན་གྱི་དོན་དུ་སྡུག་བསྔལ་བ་དང༌། ལོག་སྒྲུབ་ཀྱིས་མི་སྐྱོ་བའོ། ། མཚན་གྱི་ལས་དེ་ནི་བློ་རྣོ་བས་འཛམ་བུ་གླིང་པའི་ཕོར་གྱུར་པ་ཉིད་ཀྱིས་འཕེན་ཞིང་ཡུལ་སྟོན་པ་མངོན་སུམ་དུ་གྱུར་པ་དང༌། ངོ་བོ་ནི་སངས་རྒྱས་ལ་དམིགས་པའི་སེམས་པ་ཁོ་ན་སྟེ། དེ་ཡང་ཐོས་བྱུང་དམན་ཞིང་སྒོམ་འབྱུང་འདོད་པའི་རྟེན་དེ་ལ་མི་སྨིན་པས་བསམ་པ་ལས་བྱུང་བའོ། ། དུས་ནི་བསྐལ་པ་བརྒྱ་ལུས་པ་ན་འཕེན་པར་བྱེད་ལ། སྟོན་པ་ཤཱཀྱ་ཐུབ་པས་ནི་བརྩོན་འགྲུས་ཆེ་བས་དགུ་བཅུ་རྩ་གཅིག་ལུས་པ་ན་འཕངས་ཏེ།
མདོ་ལས། གྲོང་དཔོན་ངས་འདི་ནས་བཟུང་སྟེ། བསྐལ་པ་དགུ་བཅུ་རྩ་གཅིག་གི་བར་དུ་ཡང་དག་པར་རྗེས་སུ་དྲན་ཏེ་ཞེས་གསུངས་པས་དེ་ཚུན་ཆད་རང་བཞིན་གྱི་ཚེ་རབས་དྲན་པར་གསུངས་པས་སོ། ། མཚན་གྱི་རྒྱུ་གང་ཞེ་ན། མཚན་དེ་རྣམས་རེ་རེའང་བསོད་ནམས་བརྒྱ་ལས་སྐྱེས་ལ། བསོད་ནམས་ཀྱི་ཚད་ནི་འདིར་མི་འདྲ་བ་དུ་མ་འབྱུང་ཞིང༌། ཐེག་ཆེན་གྱི་མདོར་ཡང་སྣ་ཚོགས་གསུངས་སོ། ། གཉིས་པ་ནི། སྟོན་པ་འདིས་གྲངས་མེད་གསུམ་གྱི་ཚོགས་བསགས་པས་གྲངས་མེད་གང་ལ་སངས་རྒྱས་ཇི་སྙེད་ཅིག་བསྙེན་བཀུར་བྱས་ཤེ་ན། གྲངས་མེད་དང་པོ་ལ་སངས་རྒྱས་བདུན་ཁྲི་ལྔ་སྟོང༌།
གཉིས་པ་ལ་བདུན་ཁྲི་དྲུག་སྟོང༌། གསུམ་པ་ལ་བདུན་ཁྲི་བདུན་སྟོང་ལ་བསྙེན་བཀུར་བྱས་སོ། ། གྲངས་མེད་གསུམ་པའི་ཐ་མར་རྣམ་པར་གཟུགས་དང་གཉིས་པའི་ཐ་མར་མར་མེ་མཛད་དང༌། དང་པོའི་ཐ་མར་རིན་ཆེན་གཙུག་ཏོར་ཅན་བྱུང་ལ། ཐམས་ཅད་ཀྱི་དང་པོར་བྱུང་བ་ནི་ཤཱཀྱ་ཐུབ་པ་ཞེས་བྱ་བ་སྟེ། རྩོད་དུས་ཀྱི་ཤཱཀྱ་ཐུབ་པ་དང་སྐུ་ཚེ་ལ་སོགས་ཚུལ་འདྲ་བ་ཞིག་གོ ། དང་པོའི་ཤཱཀྱ་ཐུབ་པ་དེའི་དྲུང་དུ་ད་ལྟའི་སྟོན་པ་འདི་རྫ་མཁན་སྣང་བྱེད་དུ་གྱུར་པ་ན། བདག་ཀྱང་འདི་འདྲ་བའི་རྣམ་པ་ཁོ་ནར་སངས་རྒྱས་པར་ཤོག་ཅིག་ཅེས་དང་པོར་སྨོན་ལམ་བཏབ་པའོ། ། ལུང་དུ་ནི། གྲངས་མེད་གསུམ་གྱི་ཐ་མའི་སངས་རྒྱས་འདི་དང་ཚུལ་མི་འདྲ་བ་གསུངས་ལ།
ཐེག་ཆེན་པས་ནི་གྲངས་མེད་རེ་རེ་ལ་ཡང་སངས་རྒྱས་ཚད་མེད་པ་བསྙེན་བཀུར་བྱས་ཞེས་འབྱུང་གི་གྲངས་མེད་འདི་ལྟ་བུ་མ་བྱས་སོ། ། བྱང་ཆུབ་སེམས་དཔའི་སྡེ་སྣོད་དུ། དང་པོའི་ཐུབ་པ་དེ་ལས་སེམས་བསྐྱེད་ནས། གྲངས་མེད་གཅིག་ཚོགས་བསགས་ཤིང༌། ཚོང་དཔོན་ཤེས་རབ་བཟང་པོར་གྱུར་པ་ན། སངས་རྒྱས་དཀོན་མཆོག་ཡན་ལག་གི་དྲུང་དུ་ས་དང་པོ་ཐོབ། གྲངས་མེད་གཉིས་པ་རྫོགས་ནས་བྲམ་ཟེའི་ཁྱེའུ་གཞོན་ནུ་སྤྲིན་དུ་གྱུར་པ་ན་སངས་རྒྱས་མར་མེ་མཛད་ཀྱི་སྤྱན་སྔར་ས་བརྒྱད་པ་ཐོབ་པར་བྱས་ནས་གྲངས་མེད་གསུམ་པ་མཐར་ཕྱིན་པའི་རྗེས་སུ་སངས་རྒྱས་པར་གསུངས་སོ། ། སྟོན་པ་འདིས་སྔོན་གནས་སྐབས་གང་དུ་ཕྱིན་དྲུག་རྫོགས་ཤེ་ན། ཡུལ་ཀུན་ལ་ལུས་དང་སྲོག་གི་བར་ཐམས་ཅད་སྙིང་རྗེ་ཡི་སེམས་ཀྱིས་སྦྱིན་པར་བྱེད་པས་སྦྱིན་པའི་ཕར་ཕྱིན་རྫོགས་སོ། ། འདོད་ཆགས་དང་བཅས་བཞིན་དུ་ཡན་ལག་བཅད་ཀྱང་ཅུང་ཟད་ཀྱང་མི་འཁྲུགས་པས་བཟོད་པ་དང་ཚུལ་ཁྲིམས་ཀྱི་ཕར་ཕྱིན་རྫོགས་ཏེ།
ལུས་ངག་གི་ཉེས་སྤྱད་སྡོམ་པས་སོ། ། རྒྱལ་བ་སྐར་རྒྱལ་རི་ཕུག་ཅིག་ན་ཟད་པར་མེའི་ཏིང་ངེ་འཛིན་ལ་བཞུགས་པ་ལ། རྐང་པ་གཅིག་གིས་འགྲེང་སྟེ་ཚིགས་སུ་བཅད་པ་ཤོ་ལོ་ཀ་གཅིག་གིས་བསྟོད་པས་བརྩོན་འགྲུས་ཀྱི་ཕར་ཕྱིན་རྫོགས་ཤིང༌། བསྐལ་པ་དགུ་ཡང་འདུམས་ཏེ། བྱང་ཆུབ་སེམས་དཔའི་ངེས་གནས་སུ་གྱུར་ཏོ། ། མངོན་པར་བྱང་ཆུབ་པའི་སྔ་རོལ། དེ་མ་ཐག་ལ་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་བཞག་པས་བསམ་གཏན་དང་བློ་ཤེས་རབ་ཀྱི་ཕར་ཕྱིན་རྫོགས་སོ། ། གཉིས་པ་བསོད་ནམས་བྱ་བའི་གཞི་གསུམ་ལ་གསུམ་སྟེ། ཐུན་མོང་གི་ངེས་ཚིག དབྱེ་བ་སོ་སོའི་རང་བཞིན།
ཆོས་སྦྱིན་བྱེ་བྲག་ཏུ་བཤད་པའོ། ། དང་པོ་ནི་མདོ་ལས། སྦྱིན་པ་དང་ཚུལ་ཁྲིམས་དང༌། སྒོམ་པ་ལས་བྱུང་བའི་གཞི་གསུམ་གསུངས་པ་དེ་ཇི་ལྟར་བསོད་ནམས་བྱ་བའི་གཞི་ཡིན་ཞེ་ན། སྦྱིན་པ་ལས་བྱུང་བ་སོགས་གསུམ་པོ་ཇི་ལྟར་རིགས་པར་རྣམ་སྨིན་ཡིད་དུ་འོང་བས་བསོད་ནམས་ཀྱང་ཡིན་ལ། ལས་ཀྱི་རང་བཞིན་ཡིན་པས་བྱ་བ་ཡང་ཡིན་ཞིང༌། དེ་དག་གི་སེམས་འཇུག་པའི་གཞི་ཡང་ཡིན་པས་དེ་སྐད་བརྗོད་དེ། དཔེར་ན་ལས་ཀྱང་ཡིན་ལ་ལམ་ཡང་ཡིན་པས་ལས་ལམ་དང༌། ལས་ཀྱི་ལམ་ཁོ་ན་ཡིན་པས་ལས་ལམ་དུ་བཤད་པ་བཞིན་ནོ། ། གཉིས་པ་ལ་གཉིས་ཏེ།
སྦྱིན་པ་ལས་བྱུང་བ་བཤད། གཞན་གཉིས་བཤད་པའོ། ། དང་པོ་ལ་གསུམ་སྟེ། སྦྱིན་པའི་ངོ་བོ། དབྱེ་བ། ཁྱད་པར་རོ། ། དང་པོ་ནི། སྦྱིན་པ་གང་ཞེ་ན་སྦྱིན་བྱ་ལ་སྦྱིན་པར་གྲགས་པའང་ཡོད་མོད་ཀྱི། འདིར་ནི་གང་གིས་སྦྱིན་པར་བྱེད་པ་དེ་སྦྱིན་པའོ། ། འཇིགས་པ་དང་ལན་ལ་རེ་བ་སོགས་ཀྱི་སྦྱིན་པ་མ་ཡིན་ལ་འདིར་ནི་གོང་མ་མཆོད་པ་དང༌།
དམན་པ་ལ་ཕན་གདགས་པར་འདོད་པའི་སྦྱིན་པའོ། ། སྦྱིན་པར་བྱེད་པ་དེ་གང་ཞེ་ན། ལག་པ་སྐྱོང་བ་སོགས་ལུས་དང༌། སྙན་པར་སྨྲ་བ་སོགས་ངག་གི་ལས་ཀུན་སློང་དང་བཅས་པའོ། ། སྦྱིན་པ་དེའི་འབྲས་བུ་ནི་ལོངས་སྤྱོད་ཆེན་པོ་འབྱུང་བ་ཅན་ཞེས་སྨོས་སོ། ། གཉིས་པ་ནི། འཕགས་པ་ཆགས་བྲལ་མིན་པས་མཆོད་རྟེན་ལ་ཕུལ་བ་ནི་བདག་ཁོ་ནའི་དོན་དུ་སྦྱིན་པ་དང༌། འཕགས་པ་ཆགས་བྲལ་གྱིས་སེམས་ཅན་གཞན་ལ་སྦྱིན་པ་ནི། གཞན་ཁོ་ནའི་དོན་གྱི་ཕྱིར་སྦྱིན་པ་དང༌། འཕགས་པ་ཆགས་བཅས་ཀྱིས་སེམས་ཅན་གཞན་ལ་སྦྱིན་པ་ནི།
བདག་གཞན་གཉིས་ཀའི་དོན་གྱི་ཕྱིར་སྦྱིན་པ་དང༌། འཕགས་པ་ཆགས་བྲལ་གྱིས་མཆོད་རྟེན་ལ་ཕུལ་བ་ནི། གཉིས་ཀའི་དོན་དུ་མིན་པའི་ཕྱིར་སྦྱིན་པ་སྟེ་རྣམ་པ་བཞིའོ། ། གསུམ་པ་ལ་གཉིས་ལས། མདོར་བསྟན་ནི། དེ་འབྲས་ལོངས་སྤྱོད་ཆེན་པོ་ཅན་ཞེས་བཤད་པའི་ཁྱད་པར་ནི་སྦྱིན་བདག་དང༌། དངོས་དང༌། ཞིང་གི་ཁྱད་པར་དང་གསུམ་ལས་ཡིན་ནོ། ། གཉིས་པ་རྒྱས་བཤད་ལ་གཉིས་ཏེ། དངོས་དང༌།
འཕྲོས་པའི་དོན་ནོ། ། དང་པོ་ནི། སྦྱིན་བདག་གི་ཁྱད་པར་ནི་དད་པ་དང་ཚུལ་ཁྲིམས་དང༌། ཐོས་པ་སོགས་དང་ལྡན་པ་ཉིད་ཀྱི་སྦྱིན་པ་ནི། འབྲས་བུ་ཁྱད་པར་དུ་འཕགས་པར་འགྱུར་ཏེ། སྦྱིན་པར་བྱ་བའི་ཡུལ་ལ་གུས་པ་དང༌། སོགས་པས་རང་གི་ལག་པ་ནས་སྟེར་བ་དང༌། དུས་སུ་སྦྱིན་པ་དང༌། གཞན་ལ་མི་གནོད་པར་སྦྱིན་པར་བྱེད་པས་སོ། ། དེའི་ཕྱིར་འབྲས་བུའང་རིམ་པ་བཞིན་དུ་རང་ལ་བཀུར་སྟི་དང༌།
ལོངས་སྤྱོད་རྒྱ་ཆེན་པོ་དང༌། དགོས་པའི་དུས་ལས་མི་ཡོལ་བ་དང༌། བར་ཆད་མེད་པར་རྙེད་པར་འགྱུར་རོ། ། དངོས་པོའི་ཁྱད་པར་ནི་ཁ་དོག་དང་སོགས་པས་དྲི་དང་རོ་དང་རེག་བྱ་ཕུན་སུམ་ཚོགས་པ་ནི་སྦྱིན་བྱའི་དངོས་པོ་ཁྱད་པར་དུ་འཕགས་པ་སྟེ། དེ་ལས་འབྲས་བུའང་རིམ་པས་གཟུགས་བཟང་བ་དང༌། སྙན་གྲགས་དང་ལྡན་པ་དང༌། ཡིད་དགེ་བ་དང༌། ཤིན་ཏུ་གཞོན་ཤ་ཅན་དང༌། དུས་སུ་རེག་ན་བདེ་བའི་ལུས་སུ་འགྱུར་རོ། ། ཞིང་གི་ཁྱད་པར་ནི་དུད་འགྲོ་ལ་སྦྱིན་ན་རྣམ་སྨིན་བརྒྱ་འགྱུར་དང༌།
ཚུལ་ཁྲིམས་འཆལ་བའི་མི་ལ་སྟོང་འགྱུར་ལྟ་བུར་འགྲོ་བའི་ཁྱད་པར་དང༌། ནད་པ་སོགས་སྡུག་བསྔལ་བའི་ཞིང་དང༌། ཕ་མ་སོགས་ཕན་འདོགས་པའི་ཞིང་དང༌། ཚུལ་ཁྲིམས་དང་ལྡན་པ་ལ་འབུམ་འགྱུར་དང༌། འཕགས་པ་ལ་ཚད་མེད་པར་གསུངས་པ་སོགས་ནི། ཡོན་ཏན་གྱི་ཁྱད་པར་རྣམས་ཀྱིས་ཞིང་ཁྱད་པར་དུ་འཕགས་པའོ། ། སྦྱིན་པ་རྣམས་ཀྱི་མཆོག་གང་ཞེ་ན། སྦྱིན་པའི་མཆོག་ནི་གྲོལ་བ་དགྲ་བཅོམ་པས་གྲོལ་བ་ནང་ལ་བྱིན་པའམ། བྱང་ཆུབ་སེམས་དཔའ་ཡིས་སེམས་ཅན་ཐམས་ཅད་ལ་ཕན་པའི་ཕྱིར་བྱིན་པ་ནི་གྲོལ་བས་མ་གྲོལ་བ་ལ་བྱིན་ཡང་མཆོག་གོ ། དེ་ལ་གཏོང་བའི་སྦྱིན་པ་བརྒྱད་གསུངས་པའི་ནང་ནས་བརྒྱད་པ་སེམས་ཀྱི་རྒྱན་སོགས་མཆོག་གོ །
བརྒྱད་ནི་ཉེ་བ་ལ་དང༌། འཇིགས་པས་དང༌། བདག་ལ་སྦྱིན་པ་དང༌། བདག་ལ་སྦྱིན་པར་འགྱུར་བས་དང༌། སྔོན་བདག་གི་ཕ་མེས་ལ་བྱིན་པས་དང༌། མཐོ་རིས་ཀྱི་དོན་དང༌། གྲགས་པའི་དོན་དུ་དང༌། སེམས་ཀྱི་རྒྱན། སེམས་ཀྱི་ཡོ་བྱད། རྣལ་འབྱོར་གྱི་ཚོགས།
དོན་གྱི་མཆོག་ཐོབ་པར་བྱ་བའི་ཕྱིར་སྦྱིན་པའོ། ། འཕགས་པ་ལ་བྱིན་ན་གཞལ་དུ་མེད་པར་གསུངས་མོད། འཕགས་པ་མིན་ཡང་ཕ་མ་དང་ནད་པ་དང་ཆོས་སྨྲ་བ་དང༌། རྒྱལ་བུ་དོན་གྲུབ་ལྟ་བུ་སྐྱེས་མཐའི་བྱང་ཆུབ་སེམས་དཔའ་སྟེ་ལྔ་ལ་ཕུལ་བ་ནི་འབྲས་བུའི་སྒོ་ནས་ཡོན་ནི་གཞལ་དུ་མེད་པ་ཡིན་ནོ། ། གཉིས་པ་འཕྲོས་པའི་དོན་ནི། བྱས་པའི་རྗེས་ལ་བྱེད་པའི་མཇུག་དང་མི་ལྡན་ན་ཆུང་ཞིང༌། ལྡན་ན་ཆེ་བ་དང༌། ཕན་གནོད་བྱེད་པའི་ཞིང་ཕལ་པ་དང་ཁྱད་པར་ཅན་ཡུལ་དུ་བྱས་པ་དང༌། གཞི་ལས་ལམ་གྱི་དབང་གིས་ཕ་མའི་སྲོག་གཅོད་པ་བས་དེའི་ནོར་རྐུ་བ་ལས་ལམ་ཆུང་བ་དང༌། སྦྱིན་པ་བས་ཚུལ་ཁྲིམས་ཆེ་བ་སོགས་སོ། །
ལས་དེའི་དོན་དུ་ལུས་ངག་གི་སྦྱོར་བ་ཞན་པ་དང་ཆེད་ཆེར་བྱེད་པ་དང༌། མཐར་ཕྱིན་པར་བྱེད་པའི་སེམས་དང༌། ཀུན་སློང་གི་བསམ་པ་དྲག་ཞན་དང༌། ཆེ་ཆུང་གི་བྱེ་བྲག་ལས་ལས་ལམ་ཡང་ཆེ་བ་དང་ཆུང་བར་འགྱུར་རོ། ། ལས་བྱས་པ་དང་བསགས་པ་ཞེས་པའི་བསགས་པ་གང་ཞེ་ན། བློ་སྔོན་དུ་མ་བཏང་བ་མིན་པར་བསམ་བཞིན་དུ་བྱས་པ་དང༌། ཇི་ཙམ་གྱིས་ངན་འགྲོའམ་བདེ་འགྲོར་སྐྱེ་བའི་ལས་དེ་རྫོགས་པར་བྱས་པ་དང༌། ཕྱིས་མི་འགྱོད་པ་དང༌། དེ་དང་འགལ་བའི་གཉེན་པོ་མེད་པ་དང༌། བྱས་ནས་རྗེས་སུ་ཡི་རང་བའི་འཁོར་དང་རྣམ་པར་སྨིན་པ་འབྱིན་ངེས་པ་སྟེ།
དྲུག་ལ་བསགས་པའི་ལས་ཞེས་བྱ་བ་ཡིན་གྱི་གཞན་དུ་ན་བྱས་ཀྱང་མ་བསགས་པའོ། ། མཆོད་རྟེན་ལ་ཕུལ་བ་ལ་ལོངས་སྤྱོད་བྱེད་པ་མེད་པས། ཇི་ལྟར་བསོད་ནམས་འཐོབ་པར་འགྱུར་ཞེ་ན། མཆོད་རྟེན་ལ་ཕུལ་བ་ལ་ལོངས་སྤྱོད་པ་ལས་བྱུང་བའི་བསོད་ནམས་མེད་ཀྱང༌། བསམ་པ་བཟང་པོས་བཏང་བའི་རྒྱུ་ལས་བྱུང་བའི་བསོད་ནམས་འབྱུང་སྟེ། དཔེར་ན་ལེན་པ་མེད་ཅིང་གཞན་ལ་དངོས་སུ་ཕན་པ་མེད་ཀྱང་བྱམས་སོགས་ཚད་མེད་དང་ཡང་དག་པའི་ལྟ་བ་བསྒོམས་པ་ལ་རང་གི་སེམས་ཀྱི་མཐུས་བསོད་ནམས་འབྱུང་བ་བཞིན་ནོ། ། གལ་ཏེ་ཞིང་བཟང་པོ་ལ་སྦྱིན་པའི་འབྲས་བུ་ཡིད་དུ་འོང་བ་ཡིན་ན། ཞིང་ངན་པ་ལ་བྱིན་ན་འབྲས་བུ་ཡིད་དུ་མི་འོང་བར་འགྱུར་རོ་ཞེ་ན། ཞིང་གི་ཁྱད་པར་ལས་འབྲས་བུ་ཡིད་དུ་འོང་བར་འགྱུར་རོ་ཞེས་མི་སྨྲ་ཡི། ཞིང་ངན་པ་ལ་ཡང་རྒུན་འབྲུམ་གྱི་ས་བོན་ལས་རྒུན་འབྲུམ་གྱི་འབྲས་བུ་མངར་བ་ཁོ་ན་སྐྱེ་བ་ཡིན་གྱི་རོ་ཁ་བ་མི་སྐྱེ་བ་བཞིན་དུ།
རྒྱུ་ལས་འབྲས་བུ་མི་འཁྲུལ་བ་མཐོང་བའི་ཕྱིར་ན་དགེ་བའི་ས་བོན་ལས་ཀྱང་འབྲས་བུ་ཡིད་དུ་འོང་བ་འབྱུང་བས་འབྲས་བུ་རྒྱུ་ལ་མི་འཁྲུལ་བས། ངན་པའི་ཞིང་ལའང་ཕན་པའི་བསམ་པས་བྱིན་པ་ནི་དགེ་བ་ཡིན་པས་འབྲས་བུ་འབྱུང་ན་ཡིད་འོང་ཁོ་ན་འབྱུང་ངོ༌། ། ཞིང་གི་སྐྱོན་གྱིས་ནི་ས་བོན་དེའི་འབྲས་བུ་ཆུང་བའམ་མེད་པར་འགྱུར་གྱི་འཁྲུལ་བར་མི་འགྱུར་རོ། ། གཉིས་པ་གཞན་གཉིས་བསྟན་པ་ལ་གསུམ་སྟེ། སོ་སོའི་རང་བཞིན། གཉིས་ཀའི་འབྲས་བུ། ཚངས་པའི་བསོད་ནམས་སོ། ། དང་པོ་ནི། སྤང་བྱའི་གཙོ་བོ་འཆལ་བའི་ཚུལ་ཁྲིམས་ནི་རང་བཞིན་གྱི་མི་དགེ་བའི་གཟུགས་ཏེ་དེ་སྤོང་བ་ནི་ཚུལ་ཁྲིམས་སོ། ། སྤོང་བ་དེ་ཡང་རིག་བྱེད་དང་རིག་བྱེད་མ་ཡིན་པའི་དབྱེ་བས་རྣམ་གཉིས་སོ། །
དེར་མ་ཟད་སངས་རྒྱས་ཀྱིས་བཅད་པ་དུས་མིན་པའི་ཟས་ཟ་བ་སོགས་སྤོང་བའི་རིག་བྱེད་དང་རིག་བྱེད་མིན་པ་ཡང་སྔ་མ་སྔ་མའི་ཡན་ལག་ཏུ་འགྱུར་བའི་ཚུལ་ཁྲིམས་སོ། ། ཚུལ་ཁྲིམས་རྣམ་དག་ནི་ཡོན་ཏན་བཞི་ལྡན་ནོ། ། བཞི་གང་ཞེ་ན། འཆལ་བའི་ཚུལ་ཁྲིམས་དངོས་ཀྱིས་འཕེན་མ་ཕྱུང་བ་དང༌། དེ་རྒྱུ་ཉོན་མོངས་ཀྱིས་འཕེན་མ་ཕྱུང་བ་དང༌། དེ་དག་གི་གཉེན་པོ་དྲན་པ་ཉེར་བཞག་ལ་བརྟེན་པ་དང༌། མྱང་འདས་སུ་བསྔོས་པས་ཞི་བ་ལ་བརྟེན་པའོ། ། མཉམ་པར་བཞག་པའི་དགེ་བ་ཏིང་ངེ་འཛིན་འཁོར་བཅས་ནི་སྒོམ་པ་ཞེས་བྱ་སྟེ། ཡོན་ཏན་རྣམས་སེམས་ལ་དེའི་བདག་ཉིད་དུ་བྱེད་པས་བསྒོ་བའི་ཕྱིར་རོ། ། གཉིས་པ་ནི།
སྦྱིན་པས་ལོངས་སྤྱོད་ཆེན་པོ་འགྱུར་ན། ཚུལ་ཁྲིམས་དང་སྒོམ་པས་ཅིར་འགྱུར་ཞེ་ན། སྦྱིན་པའང་མཐོ་རིས་ཀྱི་དོན་དུ་འགྱུར་མོད། ཚུལ་ཁྲིམས་གཙོ་ཆེ་བ་དང༌། ཚུལ་ཁྲིམས་ཀྱང་ཉོན་མོངས་དང་འབྲལ་བའི་དོན་དུ་འགྱུར་མོད་བྲལ་བ་ལ་སྒོམ་པ་གཙོ་བོ་ཡིན་པའི་ཕྱིར་ན་ཚུལ་ཁྲིམས་ལས་མཐོ་རིས་དང་སྒོམ་པ་ལས་ཆགས་བྲལ་ཐོབ་པར་འགྱུར་རོ། ། གསུམ་པ་ནི། མདོ་ལས། གང་ཟག་བཞི་ནི་ཚངས་པའི་བསོད་ནམས་བསྐྱེད་དོ། ། ཞེས་པའི་ཚངས་པའི་བསོད་ནམས་གང་ཞེ་ན། བྱེ་བྲག་སྨྲ་བ་ནི།
མཚན་རྣམ་པར་སྨིན་པའི་བསོད་ནམས་རེ་རེའི་ཚད་མཉམ་པ་ལ་འདོད་ལ། སྔོན་གྱི་སློབ་དཔོན་ནི། སྔར་མ་བྱས་པའི་ས་ཕྱོགས་སུ་ཐུབ་པའི་སྐུ་གདུང་གི་མཆོད་རྟེན་བྱེད་པ་དང༌། ཕྱོགས་བཞིའི་དགེ་འདུན་ལ་ཀུན་དགའ་ར་བ་འབུལ་ཞིང་དེར་གཙུག་ལག་ཁང་བརྩིག་པ་དང༌། ཐུབ་པའི་ཉན་ཐོས་བྱེ་བ་བསྡུམ་པ་དང༌། བྱམས་པ་ཚད་མེད་སྒོམ་པ་དང་བཞིས་བར་བསྐལ་བཞི་བཅུའི་བར་དུ་སྐྱེ་བ་རྒྱུད་མར་མཐོ་རིས་སུ་དགའ་བར་གནས་པའི་ཕྱིར་ཚངས་པ་འདུན་ན་འདོན་གྱི་བསོད་ནམས་དང་འདྲ་བས་ན་དེ་བཞིའི་བསོད་ནམས་ལ་ཚངས་པའི་བསོད་ནམས་ཞེས་བཤད་དོ། ། གསུམ་པ་ཆོས་སྦྱིན་བྱེ་བྲག་ཏུ་བཤད་པ་ནི། ཆོས་ཀྱི་སྦྱིན་པ་ནི་ཀུན་སློང་ཉོན་མོངས་ཅན་མིན་པས་བསྟན་བྱ་མདོ་སྡེ་སོགས་གསུང་རབ་ཡན་ལག་བཅུ་གཉིས་ཚུལ་ཡང་དག་པར་ཇི་ལྟ་བ་བཞིན་སྟོན་པའོ། ། ལོག་པར་རམ། རྙེད་བཀུར་སོགས་ཀྱི་ཆེད་དུ་འཆད་པ་ནི་རང་གི་བསོད་ནམས་ཉམས་བྱེད་དོ། །
གསུམ་པ་ཆ་མཐུན་དགེ་བ་གསུམ་བཤད་པ་ནི། བསོད་ནམས་ཆ་མཐུན་རྣམ་སྨིན་ཡིད་དུ་འོང་བ་དང༌། ཐར་པ་ཆ་མཐུན་ཆོས་གང་སྐྱེས་ནས་ངེས་པར་མྱང་འདས་ཐོབ་པ་སྟེ། དེ་ཡོད་པའི་རྟགས་སུ་འཁོར་འདས་ཀྱི་སྐྱོན་ཡོན་ཐོས་ན་དད་པས་སྤུ་ཟིང་བྱེད་པ་སོགས་དང༌། ངེས་འབྱེད་ཆ་མཐུན་འོག་ཏུ་འཆད་པའི་དྲོད་སོགས་བཞི་སྟེ། དགེ་བ་རྣམ་པ་གསུམ་མོ། ། སྤྱིའི་གསུམ་པ་ཆོས་ཀྱི་རྣམ་གྲངས་བསྟན་པས་མཇུག་བསྡུ་བ་ནི། རིགས་པས་ཏེ་ཐབས་ཀྱི་བྱེ་བྲག་གིས་རབ་ཏུ་བཅུག་པའི་ལུས་ངག་ཡིད་གསུམ་གྱི་ལས་རྣམ་པ་གསུམ་ཀུན་སློང་དང་བཅས་པ་ནི་འཇིག་རྟེན་ན་ཡིག་འབྲུ་དང་རྒྱ་དང་བགྲང་བ་དང་བཅས་པའི་སྙན་ངག་དང༌། ཡིད་ཀྱི་ཆོས་རྣམས་སྡོམ་ཅིང་བགྲང་བའི་གྲངས་ཏེ་གོ་རིམ་བཞིན་ནོ། ། བསྟན་བཅོས་ལས་ཡིག་འབྲུ་འབྲི་ཞིང་རྒྱ་ཀོ་བར་བྱེད་པ་ནི་དེ་དག་ཏུ་བཞེད་དོ། །
ཉོན་མོངས་པས་བཀབ་པས་སྒྲིབ་པ་དང༌། འཕགས་པས་བོར་བས་ངན་པ་དང༌། ཁ་ན་མ་ཐོ་བ་དང་བཅས་པ་ཞེས་པ་རྣམས། ཉོན་མོངས་ཅན་གྱི་ཆོས་ཀྱི་རྣམ་གྲངས་སོ། ། དྲི་མ་མེད་པའི་དགེ་བའི་རྣམ་གྲངས་ནི་དག་པ་རབ་ཀྱི་མཐར་ཕྱིན་པས་གྱ་ནོམ་པ་ཞེས་པའོ། ། ངན་པ་དང་གྱ་ནོམ་ལས་གཞན་ནི་བར་མར་གྲུབ་བོ། ། འདུས་བྱས་ཀྱི་དགེ་བ་རྒྱུད་ལ་བསྐྱེད་ནས་བསྟེན་བྱ་སྟེ། གཞན་ནི་བསྟེན་བྱ་མིན་ནོ། ། ཆོས་གཞན་ཐམས་ཅད་གོང་མ་དང་བཅས་པ་སྟེ་ཐར་པ་མྱང་འདས་ནི་བླ་ན་མེད་པ་ཡིན་ནོ། ། ཆོས་མངོན་པ་མཛོད་ཀྱི་འགྲེལ་པ་ཤེས་བྱ་རབ་གསལ་ལས་ལས་བསྟན་པ་ཞེས་བྱ་བ་གནས་བཞི་པའི་དོན་བཤད་པའོ།།
༈ །ལྔ་པ་ཕྲ་རྒྱས་བསྟན་པ་ལ་གསུམ་སྟེ། ཕྲ་རྒྱས་ཀྱི་རང་བཞིན། གང་གིས་སྤོང་བ། སྤངས་པའི་འབྲས་བུའོ། ། དང་པོ་ལ་གཉིས་ཏེ། སྲིད་པའི་རྩ་བ་ཕྲ་རྒྱས་སུ་བསྟན་པ། དེ་གཏན་ལ་དབབ་པའོ། ། དང་པོ་ནི། འཇིག་རྟེན་སྣ་ཚོགས་ལས་ལས་བྱུང་ཞིང་ལས་ཀྱང་ཕྲ་རྒྱས་ཀྱི་དབང་གིས་གསོག་པས་སྲིད་པའི་རྩ་བ་ཕྲ་རྒྱས་སོ། ། གཉིས་པ་ལ་གསུམ་སྟེ།
དབྱེ་བ། སྐྱེ་ཚུལ། རྣམ་གྲངས་སོ། ། དང་པོ་ལ་གསུམ་སྟེ། ངོ་བོའི་དབྱེ་བ། རྣམ་པའི་དབྱེ་བ། ཕྲ་རྒྱས་དང་བཅས་པའི་དབྱེ་བའོ། ། དང་པོ་ལ་གཉིས་ཏེ། སྤྱིར་དབྱེ་བ་དང༌། ལྟ་བ་དང་ང་རྒྱལ་བྱེ་བྲག་ཏུ་དབྱེ་བའོ། །
དང་པོ་ནི། ཕྲ་རྒྱས་དེ་ཡང་དབྱེ་ན་དྲུག་སྟེ། ཉེར་ལེན་གྱི་ཕུང་པོ་ལ་ཞེན་པའི་འདོད་ཆགས་དང༌། དེ་ལ་ཀུན་ནས་མནར་སེམས་པའི་ཁོང་ཁྲོ་དང༌། ང་རྒྱལ་དང༌། མ་རིག་པ་དང༌། ལོག་པར་ངེས་པར་རྟོག་པ་ལྟ་བ་དང༌། རྩེ་གཉིས་སུ་འཇུག་པའི་ཐེ་ཚོམ་རྣམས་ཏེ། དེ་བཞིན་ཞེས་པ་འདོད་ཆགས་ཀྱི་དབང་གིས་གཞན་ལྔ་པོ་དག་དམིགས་པ་ལས་སུ་རྒྱས་པར་འགྱུར་བ་ཤེས་པར་བྱ་བའི་དོན་ནོ། ། ཕྲ་རྒྱས་དེ་དྲུག་ཀྱང་འདོད་ཆགས་ལ་འདོད་པའི་དང༌།
སྲིད་པའི་འདོད་ཆགས་གཉིས་སུ་དབྱེ་བས་བདུན་དུ་མདོ་ལས་བཤད་དོ། ། དེ་ལ་ཁམས་གོང་མ་གཉིས་ལས་སྐྱེས་པའི་འདོད་ཆགས་ནི་སྲིད་པའི་འདོད་ཆགས་སོ། ། ཅིའི་ཕྱིར་དེ་སྐད་བཤད་ཅེ་ན། དེ་དག་ཕལ་ཆེར་སྙོམས་འཇུག་ལ་ཆགས་ཤིང་ཁ་ནང་དུ་བལྟས་པའི་ཕྱིར་རམ། ཁ་ཅིག་ཁམས་གོང་མ་དེ་ཐར་པ་ཡིན་སྙམ་པའི་འདུ་ཤེས་འབྱུང་སྲིད་པས་དེ་ཟློག་པའི་ཕྱིར་དེ་སྐད་ཅེས་བཤད་དོ། ། སློབ་དཔོན་ནི་སྙོམས་འཇུག་གི་རྟེན་ལུས་དང་བཅས་པ་ལ་རོ་མྱང་བ་ན་སྲིད་པ་ལུས་ཁོ་ན་རོ་མྱང་བས་དེ་སྐད་བཤད་ཅེས་སོ། ། ཡང་ཕྲ་རྒྱས་དྲུག་ལས་བཅུར་དབྱེ་སྟེ། ལྟ་བ་མིན་པའི་ཕྲ་རྒྱས་ལྔ་དང་ལྟ་བ་ལྔ་སྟེ་འཇིག་ཚོགས་ལ་ལྟ་བ་དང༌། མཐར་འཛིན་པར་ལྟ་བ་དང༌། ལོག་པར་ལྟ་བ་དང༌།
ལྟ་བ་མཆོག་འཛིན་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའོ། ། ལོག་ལྟ་སྔོན་དུ་བཤད་པ་ནི་ཚིགས་བཅད་སྡེབ་པའི་ངོར་རོ། ། བཅུ་པོ་དེ་རྣམས་སྡུག་བསྔལ་ལ་བཅུ་དང༌། ཀུན་འབྱུང་དང༌། འགོག་པ་ལ་ལྟ་བ་དང་པོ་དང༌། གཉིས་པ་དང༌། ལྔ་པ་མ་གཏོགས་པ་བདུན་བདུན་དང༌། ལམ་ལ་ལྟ་བ་དང་པོ་གཉིས་མ་གཏོགས་པ་བརྒྱད་དེ། སོ་གཉིས་ནི་འདོད་ཁམས་ན་ཡོད་དོ། །
དེ་ཡང་སྡུག་བསྔལ་སོགས་བདེན་བཞི་མངོན་སུམ་དུ་མཐོང་བ་ཙམ་གྱིས་རིམ་པ་བཞིན་སྤོང་བར་བྱེད་དོ། ། འདོད་ཆགས་ཁོང་ཁྲོ་ང་རྒྱལ་མ་རིག་པ་སྟེ་བཞིའི་རིགས་འགའ་ནི་བདེན་པ་མཐོང་ཟིན་པའི་དོན་སྒོམ་པས་སྤང་བྱ་ཡིན་པས་འདོད་པ་ན་མཐོང་སྒོམ་གྱི་སྤང་བྱའི་ཕྲ་རྒྱས་སོ་དྲུག་གོ ། ཁོང་ཁྲོ་ལྔ་མ་གཏོགས་པ་གཟུགས་ཁམས་ན་དེ་དག་ཉིད་ལས་དགུ་དང་དྲུག་དང་བདུན་གསུམ་ནི་སྒོམ་པས་སྤང་བྱ་ཡིན་པས་སུམ་ཅུ་སོ་གཅིག་གོ ། གཟུགས་མེད་ནའང་གཟུགས་ཁམས་དེ་དང་འདྲ་བར་སུམ་ཅུ་སོ་གཅིག་གོ ། དེ་ལྟར་ཁམས་གསུམ་བསྡོམས་པས་ཆོས་མངོན་པ་ལས་ཕྲ་རྒྱས་དགུ་བཅུ་རྩ་བརྒྱད་བཤད་པར་འདོད་དོ། ། མངོན་པ་གོང་མར་ནི། ལྟ་བ་ལ་ཕྲི་བསྣན་མ་བྱས་པར་ཁམས་གསུམ་ན་མཐོང་སྤང་བརྒྱ་རྩ་བཅུ་གཉིས་དང༌། སྒོང་སྤང་འཇིག་མཐར་ལྷན་སྐྱེས་གཉིས་དང་བཅས་ཏེ་བཅུ་དྲུག་ཏུ་བཤད་དོ། ། བསྡུ་བ་ལས་མཐོང་སྤང་གོ་བཞིར་བཤད་པ་ནི་རག་པའི་རྣམ་བཞག་ཙམ་བཤད་པ་ཡིན་གྱི་དོན་ལ་ཀུན་ལས་བཏུས་བཞིན་བཞེད་དོ། ། ཅི་མཐོང་སྤང་དུ་བཤད་པ་དེ་རྣམས་བདེན་པ་མཐོང་ཙམ་གྱིས་སྤོང་བར་ངེས་སམ་ཞེ་ན་མ་ངེས་ཏེ།
སྲིད་རྩེ་ལས་སྐྱེས་པ་རྗེས་བཟོད་ཀྱི་གཞོམ་བྱ་ནི་མཐོང་བས་སྤང་བྱ་ཉིད་དུ་ངེས་སོ། ། ས་ལྷག་མ་བརྒྱད་ལས་སྐྱེས་པ་བཟོད་པས་གཞོམ་བྱ་རྣམས་ནི་མཐོང་ལམ་དང་སྒོམ་ལམ་གཉིས་ཀྱིས་ཅི་རིགས་པར་སྤོང་སྟེ། འཕགས་པས་མཐོང་ལམ་དང༌། བྱིས་པས་གོང་སའི་ཉེར་བསྡོགས་ཀྱི་སྒོམ་ལམ་གྱིས་འོག་སའི་སྤང་བྱ་རིགས་ལྔ་ཆར་ཆེ་འབྲིང་སོགས་དགུར་བྱས་ཏེ་དྲིལ་ནས་སྤོང་ངོ༌། ། ས་ཐམས་ཅད་ན་བཟོད་པས་གཞོམ་བྱ་མིན་པའི་སྒོམ་སྤང་རྣམས་ནི་སྒོམ་ལམ་ཁོ་ན་སྤོང་བར་ངེས་ལ། དེ་ཡང་སྲིད་རྩེའི་གཉེན་པོ་ཟག་མེད་ཉིད་ཡིན་ཅིང༌། གཞན་གྱི་ནི་སྐྱེ་འཕགས་གཉིས་ཀའི་ཟག་བཅས་དང་ཟག་མེད་གང་རུང་ངོ༌། ། གོང་མ་བ་ནི་སྒོམ་ལམ་གྱིས་མཐོང་སྤང་སྤོང་མི་སྲིད་པར་བཞེད་དོ། ། གཉིས་པ་ལ་གཉིས་ཏེ། ལྟ་བའི་དབྱེ་བ་དང༌།
ང་རྒྱལ་གྱི་དབྱེ་བའོ། ། དང་པོ་ནི། སྔར་མིང་ཙམ་བསྟན་པའི་ལྟ་བ་ལྔའི་ངོ་བོ་ཅི་ཞེ་ན། ཉེར་ལེན་གྱི་ཕུང་པོ་ལ་བདག་དང་བདག་གིར་ལྟ་བ་དང༌། བདག་ཏུ་འདོད་པའི་དངོས་པོ་དེ་ཉིད་ལ་རྟག་པའམ། ཆད་པའི་མཐར་ལྟ་བ་དང༌། བདེན་པ་བཞི་ལ་མེད་ཅེས་སྐུར་བ་འདེབས་པའི་ལྟ་བ་དང༌། ལྟ་བ་སོགས་དམན་པའི་ཟག་བཅས་ལ་མཆོག་ཏུ་ལྟ་བ་དང༌། དབང་ཕྱུག་སོགས་འཇིག་རྟེན་གྱི་རྒྱུ་མིན་པ་དང༌། མེ་དང་ཆུར་འཇུག་པ་སོགས་མཐོ་རིས་ཀྱི་རྒྱུ་མིན་པར་དང༌།
ཚུལ་ཁྲིམས་དང་བརྟུལ་ཞུགས་ཙམ་སོགས་ཐར་པའི་ལམ་མིན་པ་ལ་རྒྱུ་དང་ལམ་དེར་ལྟ་བ་སྟེ། མཆོག་འཛིན་གཉིས་ནི་བར་གྱི་སོགས་སྒྲ་ཕྱིས་པའོ། ། ཞེས་འགྲེལ་པར་བཤད་པ་དང༌། ལྟ་བ་ལ་སོགས་མཆོག་ཏུ་འཛིན་པ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ཞེས་གསུངས་སོ། ། དེ་ལྔ་པོ་དག་ནི་རིམ་པས་ལྟ་བ་ལྔ་ཡིན་ནོ། ། གལ་ཏེ་རྒྱུ་མིན་ལ་རྒྱུར་ལྟ་བ་བརྟུལ་ཞུགས་མཆོག་འཛིན་ཡིན་ན། ཇི་ལྟར་དེ་ཀུན་འབྱུང་མཐོང་སྤང་མིན་ཞེ་ན། དབང་ཕྱུག་སོགས་རྒྱུ་མིན་པ་ལ་རྒྱུར་མངོན་པར་ཞེན་པ་དེ་ནི་རྟག་པ་དང་བདག་ཏུ་ཕྱིན་ཅི་ལོག་པ་ཡིས་རབ་ཏུ་འཇུག་པ་དེའི་ཕྱིར་དེ་སྡུག་བསྔལ་མཐོང་སྤང་ཉིད་ཡིན་ཏེ། སྡུག་བསྔལ་མཐོང་བ་ན་མི་རྟག་པ་དང་བདག་མེད་དུ་ཤེས་པས་རྟག་པ་དང་བདག་ཏུ་འཛིན་པ་ལོག་པས་རྒྱུར་འཛིན་པ་ཡང་ལྡོག་པས་སོ། །
ལྟ་བ་དང་པོ་གཉིས་བདེན་པ་ཕྱི་མ་གསུམ་ལ་མི་འཇུག་པ་ཡང་དེས་གྲུབ་སྟེ། འཇིག་ལྟ་ནི་བདག་ཏུ་ལྟ་ཞིང་མཐར་ལྟའང་དེ་བསླངས་པ་དང་རྟག་པར་འཛིན་པ་སོགས་ཀྱི་སྡུག་བསྔལ་མཐོང་སྤང་ལོག་པ་ན་དེ་དག་ཀྱང་ལོག་ཟིན་པས་སོ། ། ཅི་ཕྱིན་ཅི་ལོག་གཉིས་སུ་ཟད་དམ་ཞེ་ན། མ་ཟད་དེ། ལྟ་བ་གསུམ་ལས་ཕྱིན་ཅི་ལོག་བཞི་ཚན་རྣམ་པར་བཞག་པས་སོ། ། དེ་ཡང་མཐར་འཛིན་གྱི་ལྟ་བའི་ཕྱོགས་གཅིག་རྟག་ལྟ་ལས་རྟག་པར་ཕྱིན་ཅི་ལོག་དང༌། ལྟ་བ་མཆོག་འཛིན་ལས་བདེ་བ་དང་གཙང་བར་འཛིན་པ་དང༌། འཇིག་ལྟ་ལས་བདག་ཏུ་ཕྱིན་ཅི་ལོག་བཞག་གོ ། འོ་ན་ཉོན་མོངས་པ་འདི་གསུམ་ཁོ་ན་ཕྱིན་ཅི་ལོག་ཏུ་བཞག་པ་ཅི་ཞེ་ན། རྒྱུ་གསུམ་གྱིས་དེ་དམིགས་པ་ལ་གཅིག་ཏུ་ཕྱིན་ཅི་ལོག་པའི་ཕྱིར་དང༌།
ངེས་པར་རྟོག་པའི་ཕྱིར་དང༌། སྒྲོ་འདོགས་པའི་ཕྱིར། ཉོན་མོངས་པ་གཞན་ལ་རྒྱུ་གསུམ་པོ་མ་ཚང་བས། དེར་མ་བཞག་གོ ། འོ་ན་མདོ་ལས། སེམས་ཕྱིན་ཅི་ལོག་དང༌། ལྟ་བ་ཕྱིན་ཅི་ལོག་དང༌། འདུ་ཤེས་ཕྱིན་ཅི་ལོག་ཅེས་གསུངས་པ་ཅི་ཞེ་ན། སེམས་དང་འདུ་ཤེས་གཉིས་ནི་ལྟ་བ་ཕྱིན་ཅི་ལོག་དེ་དང་མཚུངས་པར་ལྟ་བའི་དབང་གིས་དེར་བཞག་གོ ། ཚོར་བ་སོགས་ནི་འཇིག་རྟེན་ན་ཕྱིན་ཅི་ལོག་ཏུ་མ་གྲགས་པས་མ་བཞག་ཅེས་སོ། །
གཉིས་པ་ནི། ང་རྒྱལ་ལ་ཡང་དབྱེ་ན་བདུན་ཏེ། ཁེངས་པའི་ང་རྒྱལ་དང༌། ལྷག་པའི་ང་རྒྱལ་དང༌། ང་རྒྱལ་ལས་ཀྱང་ང་རྒྱལ་དང༌། མངོན་པའི་ང་རྒྱལ་དང༌། ངའོ་མཉམ་པའི་ང་རྒྱལ་དང༌། ཅུང་ཟད་མཉམ་པའི་ང་རྒྱལ་དང༌། ལོག་པའི་ང་རྒྱལ་ལོ། ། འོ་ན་ཡེ་ཤེས་ལ་འཇུག་པ་ལས།
བདག་གཞན་དང་འདྲའོ། ། བདག་མཆོག་གོ་བདག་དམན་ནོ་སྙམ་པ་གསུམ་དང༌། བདག་དང་མཉམ་པ་ཡོད་དོ། ། བདག་པས་དམན་པ་ཡོད་དོ། ། བདག་ལས་མཆོག་ཡོད་དོ་སྙམ་པ་གསུམ་དང༌། བདག་ལས་མཆོག་མེད་དོ། ། བདག་དང་མཉམ་པ་མེད་དོ། ། བདག་པས་དམན་པ་མེད་དོ་སྙམ་པ་གསུམ་སྟེ་དགུ་བཤད་པ་ཅི་ཞེ་ན། ང་རྒྱལ་རྣམ་པ་དགུ་བཤད་པ་དེ་ནི། སྡེ་ཚན་རེ་རེ་བཞིན་རིམ་པས་ང་རྒྱལ་དང་ལྷག་པའི་ང་རྒྱལ་དང་ཅུང་ཟད་མཉམ་པའི་ང་རྒྱལ་དང་གསུམ་པོ་དག་ལས་འབྱུང་བས་འདིར་བཤད་པའི་བདུན་དུ་འདུས་སོ། །
ང་རྒྱལ་བདུན་པོ་གང་གིས་སྤོང་ཞེ་ན། མཐོང་ལམ་དང་སྒོམ་ལམ་གཉིས་ཀས་ཟད་པར་བྱ་བའོ། ། ཅི་འཕགས་པ་རྣམས་སྒོམ་སྤང་སྔར་མ་སྤངས་པ་དེ་ཀུན་ཏུ་སྤྱོད་དམ་ཞེ་ན། ངེས་པ་མེད་དེ། འོག་གི་འཕགས་པ་ལ་ཞེས་པ་ཡར་བསླངས་ཏེ། གསོད་པ་དང་སོགས་པ་རྫུན་གྱི་བར་བྱེད་པའི་ཉོན་མོངས་པ་ཀུན་ནས་དཀྲིས་པ་རྣམས་ནི་སྒོམ་པས་སྤང་བྱ་ཁོ་ན་ཡིན་ཡང༌། དེ་རྣམས་སླར་འཕགས་པ་ལ་མི་འབྱུང་སྟེ། དེ་རྣམས་ལོག་ལྟས་རྒྱས་པར་འགྱུར་བ་ལས་དེ་སྤངས་པས་སོ། ། དེ་བཞིན་དུ་སྐྱེ་སྲིད་བདག་ས་བསྲུངས་ཀྱི་བུར་གྱུར་ཀྱང་ཅི་མ་རུང་སྙམ་པ་སོགས་དང༌། འཇིག་སྲེད་བདག་མེད་པར་གྱུར་ཀྱང་ཅི་མ་རུང་སྙམ་པ་སོགས་སྒོམ་སྤང་ཡིན་ལ་དེ་དག་མི་འབྱུང་སྟེ།
དེ་དག་རྟག་ཆད་ཀྱི་མཐར་ལྟ་བས་རྒྱས་པར་འགྱུར་བ་ལས་དེ་སྤངས་པས་སོ། ། ང་རྒྱལ་གྱི་རྣམ་པ་དགུ་དང་ངའོ་སྙམ་པའི་ང་རྒྱལ་སྒོམ་སྤང་གིས་བསྡུས་པའང་མི་འབྱུང་སྟེ། དེ་རྣམས་འཇིག་ལྟས་རྒྱས་པར་འགྱུར་ཞིང་འཇིག་ལྟ་ཡང་སྤངས་པའི་ཕྱིར་རོ། ། དེ་རྣམས་སུ་མ་ཟད་ཐེ་ཚོམ་གྱིས་བསླངས་པའི་མི་དགེ་བའི་འགྱོད་པ་སྒོམ་སྤང་གིས་བསྡུས་པའང་འབྱུང་བ་མ་ཡིན་ནོ། ། དེ་དག་ཐམས་ཅད་སྒོམ་སྤང་མ་སྤངས་ཀྱང་མངོན་གྱུར་མི་འབྱུང་བར་སྟོན་པའོ། ། གཞུང་གཞན་ལས་ནི་འཇིག་ལྟ་དང་མཐར་ལྟ་ལྷན་སྐྱེས་ཀྱིས་བསྡུས་པའི་ངའོ་སྙམ་པའི་ང་རྒྱལ་ལ་སོགས་མངོན་གྱུར་འབྱུང་བར་བཤད་དོ། ། གཉིས་པ་རྣམ་པའི་དབྱེ་བ་ལ་ལྔ་སྟེ། ཀུན་འགྲོ་ཡིན་མིན་གྱི་དབྱེ་བ། ཟག་མེད་ལ་དམིགས་པ་དང་མ་དམིགས་པའི་བྱེ་བྲག དམིགས་པ་དང་མཚུངས་ལྡན་གྱི་རྒྱས་འགྱུར།
མི་དགེ་བ་དང་ལུང་མ་བསྟན་གྱི་དབྱེ་བ། དུས་གསུམ་ལ་ཕྲ་རྒྱས་གང་ལྡན་པའོ། ། དང་པོ་ནི། ཕྲ་རྒྱས་གོ་བརྒྱད་ལས་ཀུན་འགྲོ་དང་ཀུན་འགྲོ་མ་ཡིན་པ་དུ་ཞེ་ན། སྡུག་བསྔལ་མཐོང་སྤང་དང་རྒྱུ་ཀུན་འབྱུང་མཐོང་བས་སྤང་བར་བྱ་བའི་ལྟ་བ་བདུན་པོ་དང༌། དེ་བཞིན་དུ་སྤང་བྱ་དེ་གཉིས་ཀྱི་ཐེ་ཚོམ་གཉིས་པོ་དང༌། ལྟ་བ་དང་ཐེ་ཚོམ་དང་ལྷན་ཅིག་པ་དང༌། མ་འདྲེས་པའི་མ་རིག་པ་གཉིས་གཅིག་ཏུ་བྱས་པའི་བཅུ་གཅིག་ནི་རང་སའི་སྤང་བྱ་རིགས་ལྔ་ཆར་ལ་ཅིག་ཆར་དམིགས་པས་སྐལ་པ་མཉམ་པའི་ཀུན་ཏུ་འགྲོ་བ་སྟེ། ལྷག་མ་རྣམས་ནི་ཀུན་འགྲོ་མིན་པའོ། ། བཅུ་གཅིག་པོ་དེ་དག་ལས་དགུ་ནི་ཁམས་དང་ས་གོང་མ་དག་ཏུའང་དམིགས་པས་སྐལ་པ་མི་མཉམ་པའི་ཀུན་འགྲོའང་ཡིན་ཏེ།
དགུ་གང་ཞེ་ན་ལྟ་བ་དང་པོ་གཉིས་མ་གཏོགས་པའི་ལྷག་མ་རྣམས་སོ། ། མངོན་པ་གོང་མ་བ་ནི། གོང་སའི་ཟག་བཅས་རྟག་ཆད་དུ་ལྟ་བའང་མཐར་འཛིན་ལྟ་བར་བཞེད་པ་ཡོད་དོ། ། ཅི་ཕྲ་རྒྱས་ཁོ་ན་ཀུན་འགྲོ་མིན་མན་ཞེ་ན་མིན་ཏེ། ཕྲ་རྒྱས་ཀུན་འགྲོ་དེ་དག་དང་ལྷན་ཅིག་འབྱུང་བའི་ཆོས་གང་མཚུངས་ལྡན་ཡིན་མིན་དེའང་ཀུན་འགྲོའོ། ། འོན་ཀྱང་ཐོབ་པ་ནི་མ་གཏོགས་ཏེ། ཆོས་དང་རྒྱུན་ཐ་དད་པས་སྐྱེས་བུ་དང་རྒྱུ་མཐུན་སོགས་ཀྱི་འབྲས་བུ་མི་གཅིག་པའི་ཕྱིར། ལྷན་ཅིག་འབྱུང་བའི་རྒྱུ་མིན་པས་སོ། ། གཉིས་པ་ནི། ཕྲ་རྒྱས་དགུ་བཅུ་གོ་བརྒྱད་ལས་ཟག་བཅས་དང་ཟག་མེད་ལ་དམིགས་པ་དུ་ཞེ་ན།
འགོག་པ་དང་ལམ་མཐོང་བས་སྤང་བར་བྱ་བ་ལོག་ལྟ་གཉིས་དང་ཐེ་ཚོམ་གཉིས་དང་དེ་དག་ཉིད་དང་མཚུངས་ལྡན་དང་འབའ་ཞིག་པས་ཏེ་མ་འདྲེས་པའི་མ་རིག་པ་དག་གཅིག་ཏུ་བྱས་པའི་རིགས་གཉིས་ཏེ། དྲུག་ནི་ཟག་མེད་ཀྱི་སྤྱོད་ཡུལ་ཅན་ཏེ། ལྷག་མ་རྣམས་ནི་ཟག་བཅས་ལ་དམིགས་པ་ཁོ་ནའོ། ། གོང་མ་བ་ནི་འགོག་པའི་ལམ་མཉམ་རྗེས་ཀྱི་ཡེ་ཤེས་ཀྱི་རིག་བྱ་ཡིན་པས་ཉོན་མོངས་པས་བརྟགས་ན་དམིགས་པར་ཟད་ཀྱི་དངོས་སུ་མི་དམིགས་པར་བཞེད་དོ། ། འགོག་པ་ལ་དམིགས་པ་ལོག་ལྟ་སོགས་གསུམ་གྱི་ཡུལ་ནི་འདོད་པའི་འགོག་པ་ལ་དམིགས་པའི་ཕྲ་རྒྱས་ཀྱི་ཡུལ་འདོད་པའི་གཉེན་པོར་གྱུར་པའི་འགོག་པ་ཁོ་ན་ཡིན་པ་སོགས་ས་དགུ་པོ་རང་རང་གི་ས་པའི་འགོག་པ་དང༌། ཁོ་ན་ལ་དམིགས་པ་དང་ལམ་ལ་ནི་བསམ་གཏན་ས་དྲུག་གི་ཆོས་ཤེས་ཕྱོགས་མཐུན་གྱི་ལམ་ཐམས་ཅད་ནི་འདོད་པའི་ལོག་ལྟ་སོགས་ལམ་གྱི་སྤྱོད་ཡུལ་ཅན་གྱི་ཡུལ་དང་ཟག་མེད་ས་དགུའི་རྗེས་ཤེས་ཀྱི་ཕྱོགས་མཐུན་གྱི་ལམ་ཐམས་ཅད་ནི་གོང་ས་བརྒྱད་ཀྱི་ལོག་ལྟ་སོགས་ལམ་དེའི་སྤྱོད་ཡུལ་ཅན་གྱི་ཡུལ་ཡིན་ཏེ། ལམ་ནི་ས་ཐ་དད་པའང༌། ཕན་ཚུན་སྐལ་མཉམ་གྱི་རྒྱུ་ཡིན་པས་སོ། ། ཆགས་སྡང་གཉིས་དང་ང་རྒྱལ་དང༌། མཆོག་འཛིན་གཉིས་རྣམས་ཅིའི་ཕྱིར་ཟག་མེད་ལ་དམིགས་པར་མི་འདོད་ཅེ་ན།
འདོད་ཆགས་ནི་ཟག་མེད་ལ་དམིགས་པ་མིན་ཏེ། ཟག་མེད་འདོད་པ་སྤང་བྱ་མིན་ལ། འདོད་ཆགས་ནི་སྤང་བྱ་ཡིན་པའི་ཕྱིར། ཞེ་སྡང་ནི་འགོག་ལམ་ལ་དམིགས་པ་མིན་དེ། ཞེ་སྡང་ནི་གནོད་པ་བྱེད་པའི་ཡུལ་ལས་སྐྱེས་ལ། འགོག་ལམ་གྱིས་གནོད་པ་མི་བྱེད་པའི་ཕྱིར་རོ། ། ང་རྒྱལ་གྱིས་ཀྱང་དེ་ལ་དམིགས་པ་མིན་ཏེ། ང་རྒྱལ་ནི་ཁེངས་པ་ཡིན་ལ། འགོག་ལམ་ནི་ཞི་བ་ཡིན་པས་དེས་ཁེངས་པར་མི་འོས་པས་སོ། ། བརྟུལ་ཞུགས་མཆོག་འཛིན་ཡང་དེ་ལ་དམིགས་པ་མ་ཡིན་ཏེ།
དེ་ནི་དག་པ་མིན་པ་ལ་དེར་འཛིན་ལ་འགོག་ལམ་ནི་དག་པ་ཡིན་པས་སོ། ། ལྟ་བ་མཆོག་འཛིན་ནི་དེ་ལ་དམིགས་པ་མིན་ཏེ། དེ་དམན་པ་ལ་མཆོག་ཏུ་འཛིན་པ་ཡིན་ལ། འགོག་ལམ་ནི་མཆོག་ཏུ་གྱུར་པའི་ཕྱིར་དེ་ལྟར་ན། ལོག་ལྟ་སོགས་དངོས་སུ་ལོག་ཞུགས་དང༌། ཆགས་སོགས་བརྒྱུད་པས་ལོག་ཞུགས་ཏེ། བདེན་བཞི་ལ་ཕྲ་རྒྱས་རྣམས་དངོས་དང་བརྒྱུད་པས་ལོག་པར་ཞུགས་ཚུལ་དེ་ལྟར་དུ་ཤེས་པར་བྱའོ། ། གསུམ་པ་ནི། ཕྲ་རྒྱས་གོ་བརྒྱད་ལས་དམིགས་པ་དང་མཚུངས་ལྡན་གྱིས་རྒྱས་པ་དུ་ཞེ་ན། ཕྲ་རྒྱས་ཀུན་ཏུ་འགྲོ་བ་རྣམས་ནི་དམིགས་པའི་སྒོ་ནས་རང་གི་སའི་སྤང་བྱ་རིགས་ལྔ་པོ་ཐམས་ཅད་ལས་རྒྱས་པར་འགྱུར་རོ། །
ཀུན་འགྲོ་མ་ཡིན་པ་རྣམས་དམིགས་པའི་སྒོ་ནས་རང་གི་རིས་ཁོ་ན་ལས་རྒྱས་ཏེ། སྡུག་བསྔལ་མཐོང་སྤང་ནི་སྡུག་བསྔལ་མཐོང་སྤང་གི་རིས་ཁོ་ན་ལས་རྒྱས་པ་སོགས་སོ། ། ཀུན་འགྲོ་མིན་པ་ཟག་མེད་ཀྱི་ཡུལ་ཅན་དང་ཀུན་འགྲོ་ས་གོང་མའི་ཡུལ་ཅན་ནི་དམིགས་པའི་སྒོ་ནས་རྒྱས་འགྱུར་མིན་ཏེ། གང་བདག་ལྟ་དང་སྲེད་པས་བདག་གིར་བྱས་པས་དེ་ལས་རྒྱས་པ་ལས་དེ་དག་གིས་དེ་བདག་གིར་མ་བྱས་པ་དང༌། ཟག་མེད་ནི་དེ་ལ་དམིགས་པའི་ཕྲ་རྒྱས་ཀྱི་གཉེན་པོ་དང༌། ས་གོང་མའང་འོག་མའི་གཉེན་པོ་ཡིན་པའི་ཕྱིར་རོ། ། ཕྲ་རྒྱས་གང་ཞིག་ཆོས་གང་དང་མཚུངས་པར་ལྡན་པ་མ་སྤངས་པ་དེ་ནི་དེ་ཉིད་མཚུངས་པར་ལྡན་པའི་སྒོ་ནས་རྒྱས་པར་འགྱུར་རོ། ། དེས་ན་ཟག་མེད་དང་ས་གོང་མའི་ཡུལ་ཅན་རྣམས་མཚུངས་ལྡན་ཁོ་ནས་རྒྱས་ལ་ལྷག་མ་རྣམས་དམིགས་པ་དང་མཚུངས་ལྡན་གཉིས་ཀས་རྒྱས་པར་འགྱུར་བ་ཡིན་ནོ། ། བཞི་པ་ལ་གཉིས་ཏེ། དབྱེ་བ་དངོས་དང༌།
དེ་ལས་འཕྲོས་པའོ། ། དང་པོ་ནི། ཕྲ་རྒྱས་གོ་བརྒྱད་ལས་མི་དགེ་བ་དང་སྒྲིབ་པ་ལ་ལུང་མ་བསྟན་དུ་ཞེ་ན། ཁམས་གོང་མ་གཉིས་ཀྱི་ཕྲ་རྒྱས་ཐམས་ཅད་ཕ་རོལ་ལ་གནོད་པའི་རྒྱུ་མེད་པས་སྡུག་བསྔལ་མེད་པའི་ཕྱིར་ལུང་མ་བསྟན་ཁོ་ན་ཡིན་ལ། འདོད་ཁམས་ན་འཇིག་ཚོགས་ལ་ལྟ་བ་དང་མཐར་འཛིན་གྱི་ལྟ་བ་དང༌། དེ་གཉིས་དང་ལྷན་ཅིག་པའི་མ་རིག་པ་དག་སྦྱིན་སོགས་དང་མི་འགལ་བས་ལུང་མ་བསྟན་ཏོ། ། ཕྲ་རྒྱས་ལྷག་མ་རྣམས་ནི་འདོད་ཁམས་འདིར་མི་དགེ་བ་ཡིན་ནོ། ། གོང་མ་བ་ནི། ཁམས་གོང་གི་ཉོན་མོངས་ཐམས་ཅད་ཏིང་ངེ་འཛིན་གྱིས་རྩེ་བཅིལ་བ་དང༌། དཀར་པོའི་ཆོས་མང་པོས་ཟིན་པས་ཉེ་བར་ཞི་བའི་ལུང་མ་བསྟན་ཞེས་བཞེད་དོ། །
མི་དགེ་བའི་རྩ་བ་དང་རྩ་བ་མ་ཡིན་པ་དུ་ཞེ་ན། འདོད་ཁམས་ན་འདོད་ཆགས་དང་ཁོང་ཁྲོ་ཐམས་ཅད་དང༌། ལྟ་བ་དང་པོ་གཉིས་དང་ལྷན་ཅིག་པ་མིན་པའི་རྨོངས་པ་རྣམས་མི་དགེ་བའི་རྩ་བ་ཡིན་ལ། ཕྲ་རྒྱས་ལྷག་མ་རྣམས་ནི་མི་དགེ་བའི་རྩ་བ་མིན་ནོ། ། ལུང་མ་བསྟན་པའི་རྩ་བ་དང་རྩ་བ་མ་ཡིན་པ་དུ་ཞེ་ན། ཁ་ཆེ་བ་ནི་ལུང་དུ་མ་བསྟན་པའི་རྩ་བ་གསུམ་སྟེ། གོང་མ་གཉིས་ཀྱི་སྲེད་པ་ཐམས་ཅད་དང༌། ཁམས་གསུམ་ཀའི་མ་རིག་པ་སྒྲིབ་པ་རྣམས་དང༌། བློ་སྟེ་ཤེས་རབ་ལུང་མ་བསྟན་ཐམས་ཅད་རྩ་བའོ། ། དེ་རྣམས་ལས་གཞན་ནི་རྩ་བར་འོས་པ་མིན་ཏེ།
ཐེ་ཚོམ་ནི་རྣམ་པ་གཉིས་སུ་འཇུག་པས་མི་བརྟན་ལ། ང་རྒྱལ་ནི་ཁེངས་པས་མཐོན་པོར་འཇུག་པའི་ཕྱིར། རྩ་བ་དང་ཆོས་མི་མཐུན་པ་སྟེ། འཇིག་རྟེན་ན་རྩ་བ་ནི་བརྟན་པ་དང་འོག་ན་གནས་པར་མཐོང་ངོ༌། ། ལུང་མ་བསྟན་པའི་རྩ་བ་བཞིའོ་ཞེས་ཉི་འོག་པ་འདོད་དེ། ལུང་དུ་མ་བསྟན་པའི་སྲེད་པ་དང་ལྟ་བ་དང༌། ང་རྒྱལ་དང་རྨོངས་པ་དེ་དག་ནི་ལུང་མ་བསྟན་གྱི་རྩ་བའོ། ། ཅི་དེ་རྣམས་ཁོ་ན་ལུང་མ་བསྟན་གྱི་རྩ་བར་བཤད་ཅེ་ན། སྲེད་པ་དང་ལྟ་བ་དང་ང་རྒྱལ་ཤས་ཆེ་བའི་བསམ་གཏན་པ་གསུམ་ཡོད་ལ། དེ་གསུམ་ཡང་མ་རིག་པ་ལས་འབྱུང་བས་སོ། །
གཉིས་པ་ནི། ཅི་མདོ་ལས། ལུང་མ་བསྟན་གྱི་དངོས་པོ་བཅུ་བཞི་གསུངས་པ་དེ་ལུང་མ་བསྟན་ཡིན་ནམ་ཞེ་ན་མིན་ཏེ། དེ་ནི་དྲི་བའི་ལན་ལུང་དུ་བསྟན་པའི་ལུང་མ་བསྟན་དུ་བཤད་པའོ། ། དྲི་བ་ནི་བཞི་སྟེ། མགོ་གཅིག་ཏུ་ལུང་བསྟན་པ་དང༌། རྣམ་པར་ཕྱེ་སྟེ་དང༌། དྲིས་ཏེ་དང༌། བཞག་པར་ལུང་བསྟན་པའོ། ། དང་པོ་ནི་སེམས་ཅན་ཐམས་ཅད་འཆིའམ་ཞེས་འདྲི་ན་འཆི་ཞེས་པ་ལྟ་བུ་དང༌།
གཉིས་པ་ནི་ཤི་བ་ཐམས་ཅད་སྐྱེའམ་ཞེས་འདྲི་ན། ཉོན་མོངས་མ་ཟད་ན་སྐྱེ་ཞིང་ཟད་ན་མི་སྐྱེ་ཞེས་པ་ལྟ་བུ་དང༌། གསུམ་པ་ནི་མི་འདི་ཁྱད་པར་དུ་འཕགས་པའམ་དམན་པ་ཡིན་ཞེས་འདྲི་ན་གང་ལ་ལྟོས་ཏེ་དེ་སྐད་འདྲི་ཞེས་དྲིས་ནས། ལྷ་ལ་ལྟོས་ན་དམན་ལ། ངན་འགྲོ་ལ་ལྟོས་ན་ཁྱད་པར་འཕགས་ཞེས་པ་ལྟ་བུ་དང༌། བཞི་པ་ནི། བདག་ཕུང་པོ་ལས་གཞན་ཡིན་ནམ་མིན་ཞེས་འདྲི་ན། ཁྱད་གཞི་མེད་པའི་ཁྱད་ཆོས་འདྲི་བ་ཡིན་པས་གཞག་བྱ་ཡིན་པ་ལྟ་བུ་སྟེ། ལུང་མ་བསྟན་བཅུ་བཞི་ཡང་འདི་དང་འདྲའོ། ། ལྔ་པ་དུས་གསུམ་ལ་ཕྲ་རྒྱས་གང་ལྡན་པ་ལ་བཞི་སྟེ།
དངོས་པོ་གང་དང་ལྡན་པ། དུས་གསུམ་དཔྱད་པ། སྤངས་ཀྱང་ལྡན་པ། ཆོས་གང་སེམས་གང་གི་ཡུལ་ཡིན་པའོ། ། དང་པོ་ནི། གང་ཟག་གང་གིས་ཕྲ་རྒྱས་གང་ཞིག་དམིགས་པ། གང་ལ་རྒྱས་པར་འགྱུར་བའི་གང་ཟག་དེ་ནི་ཕྲ་རྒྱས་དེས་དམིགས་པ་དེ་དང་ལྡན་པ་ཡིན་ལ། འདོད་ཆགས་དང་ཁོང་ཁྲོ་ང་རྒྱལ་གསུམ་ནི་ཡུལ་སྡུག་མི་སྡུག་གང་རུང་རེ་ལ་དམིགས་པས་ཉོན་མོངས་པ་རང་གི་མཚན་ཉིད་པ་དང༌། ལྟ་བ་ཐེ་ཚོམ་མ་རིག་པ་གསུམ་ནི་སྡུག་མི་སྡུག་སོགས་ཀུན་ལ་དམིགས་པས་ཉོན་མོངས་པ་སྤྱི་པ་ཞེས་བྱའོ། ། དེ་ལ་འདས་པ་དང་ཉེར་གནས་ད་ལྟར་བའི་འདོད་ཆགས་ཁོང་ཁྲོ་ང་རྒྱལ་དག་གིས་ནི་ཡུལ་གྱི་དངོས་པོ་གང་ལ་དེ་གསུམ་སྐྱེས་ལ་མ་སྤངས་པའི་ཆགས་སོགས་གསུམ་པོ་དེ་རྣམས་ཀྱིས་དངོས་པོ་དེ་ལ་གང་ཟག་དེ་ལྡན་པར་བྱེད་པ་ཡིན་ཏེ།
ཐག་པས་གླང་ཕུར་པ་ལ་བརྟགས་པ་བཞིན་ནོ། ། ཡིད་ཀྱི་ས་པའི་ཆགས་སོགས་གསུམ་པོ་དེ་དག་མ་འོངས་པ་མ་སྤངས་པས་ཡུལ་དུས་གསུམ་ཀུན་དང་ལྡན་པར་བྱེད་དེ། ཡིད་ཀྱི་ཡུལ་ནི་དུས་གསུམ་ཡིན་པས་སོ། ། གཞན་སྒོ་ལྔའི་འདོད་ཆགས་དང་ཁོང་ཁྲོ་སྐྱེ་འགྱུར་གྱི་རང་དང་དུས་མཉམ་པའི་ཡུལ་ཁོ་ན་ལྡན་པར་བྱེད་ཅིང༌། དེ་དག་མི་སྐྱེ་བའི་ཆོས་ཅན་རྣམས་ཀྱི་ཡུལ་དུས་གསུམ་ཐམས་ཅད་དང་ལྡན་པར་བྱེད་དོ། ། དེ་དག་གི་དམིགས་པ་ནི་འཕོ་བས་ཁ་ཅིག་དམིགས་པ་ནི་འདས་པའོ། ། ཁ་ཅིག་ད་ལྟར་རོ། ། ཁ་ཅིག་གི་མ་འོངས་པའོ། ། ལྟ་བ་ཐེ་ཚོམ་མ་རིག་པ་ནི་དུས་གསུམ་པ་ཀུན་གྱིས་མ་སྤངས་བར་དུ། དུས་གསུམ་པའི་ཡུལ་ཀུན་དང་ལྡན་པར་བྱེད་དེ།
ཉོན་མོངས་པ་སྤྱི་པ་ཡིན་པས་སོ། ། གཉིས་པ་ནི། གལ་ཏེ་འདས་མ་འོངས་རྫས་སུ་ཡོད་ན་འདུས་བྱས་རྟག་པར་འགྱུར་ལ་མེད་ན་ཇི་ལྟར་དེ་དང་ལྡན་པ་ཡིན་ཞེ་ན། དུས་རྣམས་ཀུན་ཏུ་རྫས་སུ་ཡོད་ལ་འདུས་བྱས་ཀྱི་མཚན་ཉིད་དང་ལྡན་པས་སྐྱོན་གཉིས་ཀ་མེད་དོ། ། ཡོད་པའི་སྒྲུབ་བྱེད་ཀྱི་ལུང་ནི། གང་གི་ཕྱིར་འདས་པའི་གཟུགས་ཡོད་པ་དེའི་ཕྱིར་ཞེས་སོགས་དང༌། གང་གི་ཕྱིར་མ་འོངས་པའི་གཟུགས་ཡོད་པ་དེའི་ཕྱིར་ཞེས་སོགས་རྒྱས་པར་གསུངས་པ་དེའི་ཕྱིར་དང༌། རྣམ་པར་ཤེས་པ་ནི་གཉིས་ལ་བརྟེན་ནས་སྐྱེའོ་ཞེས་གསུངས་ཏེ། གཉིས་ནི་མིག་དང་གཟུགས་ནས་ཡིད་དང་ཆོས་རྣམས་ཀྱི་བར་ཡིན་པས་དུས་གསུམ་མེད་ན་དེ་ལ་དམིགས་པའི་ཡིད་ཤེས་གཉིས་ལ་བརྟེན་པར་མི་འགྱུར་རོ། ། རིགས་པ་ནི།
ཡུལ་ཡོད་ན་ཤེས་པ་སྐྱེ་ལ་མེད་ན་མི་སྐྱེ་ཞིང་དུས་གཉིས་ལ་དམིགས་པའི་ཤེས་པ་སྐྱེ་བའི་ཕྱིར་དང༌། འདས་པའི་ལས་ཀྱི་ཕྱི་མར་རྣམ་སྨིན་གྱི་འབྲས་བུ་འབྱིན་པའི་ཕྱིར་འདས་པ་ཡོད་དོ། ། དེ་ལྟར་དུས་གསུམ་པོ་དེ་རྫས་སུ་ཡོད་པར་སྨྲ་བའི་ཕྱིར་གཞི་ཐམས་ཅད་ཡོད་པར་སྨྲ་བར་འདོད་ཀྱི། ད་ལྟར་བ་དང་འབྲས་བུ་སྐྱེད་མ་ཟིན་པའི་འདས་པ་ཡོད་པའི་ཕྱིར་དང༌། མ་འོངས་པ་དང་འབྲས་བུ་སྐྱེད་ཟིན་པའི་འདས་པ་མེད་ཅེས་ཕྱེ་སྟེ་སྨྲ་བ་ནི་རྣམ་པར་ཕྱེ་སྟེ་སྨྲ་བའོ། ། ཐམས་ཅད་ཡོད་སྨྲ་དེ་རྣམ་པ་བཞི་སྟེ། བཙུན་པ་ཆོས་སྐྱོབ་ཆོས་དུས་གསུམ་དུ་འཇུག་པ་ན། དངོས་པོ་མ་འོངས་པ་དོར་ནས་ད་ལྟར་དང༌། དེ་དོར་ནས་འདས་པ་ཐོབ་པས་དངོས་པོ་གཞན་དུ་འགྱུར་གྱི་རྫས་གཞན་དུ་མི་འགྱུར་ཏེ། འོ་མ་ཞོ་དང་དེ་མར་དུ་འགྱུར་བ་ན་རོ་ནུས་སོགས་འགྱུར་གྱི་ཁ་དོག་མི་འགྱུར་བ་བཞིན་ཞེས་སྨྲ་སྟེ།
འདིས་དངོས་པོ་དང་རྫས་མི་གཅིག་པར་འདོད་དོ། ། བཙུན་པ་དབྱངས་སྒྲོག་དུས་རེ་རེའང་དུས་གསུམ་ཆར་གྱི་མཚན་ཉིད་དང་ལྡན་ཡང༌། མ་འོངས་པ་སོགས་གང་གི་མཚན་ཉིད་ཤས་ཆེ་བ་དེ་མ་འོངས་པ་སོགས་སུ་འཇོག་པས་མཚན་ཉིད་བཞིན་དུ་འགྱུར་གྱི་རྫས་གཞན་དུ་མི་འགྱུར་ཏེ། སྐྱེས་པ་ཞིག་བུད་མེད་གཞན་ལའང་ཆགས་པ་མེད་པ་མིན་ཡང་གཅིག་ལ་ལྷག་པར་ཆགས་ན་དེ་ལ་ཆགས་པར་བརྗོད་པ་བཞིན་ཞེས་སྨྲ་སྟེ། འདིས་ཀྱང་རྫས་མི་འགྱུར་བར་སྨྲའོ། ། བཙུན་པ་དབྱིག་བཤེས་ནི་མ་འོངས་པའི་གནས་སྐབས་དོར་ནས་ད་ལྟར་བའི་གནས་སྐབས་སུ་ཕྱིན་པ་དང༌། དེ་དོར་ནས་འདས་པའི་གནས་སྐབས་སུ་ཕྱིན་པས་གནས་སྐབས་གཞན་དུ་འགྱུར་གྱི་རྫས་གཞན་དུ་མི་འགྱུར་ཏེ་རིལ་བུ་གཅིག་ཉིད་གཅིག་གི་ཤོད་མིག་ཏུ་བཞག་ན་གཅིག་དང༌། དེ་བཞིན་དུ་བརྒྱ་དང་སྟོང་གི་ཤོད་མིག་ཏུ་བཞག་ན་བརྒྱ་དང་སྟོང་དུ་བརྗོད་པ་བཞིན་ཞེས་འདོད་དོ། ། འདིས་གནས་སྐབས་དང་གནས་སྐབས་ཅན་རྫས་གཅིག་ཏུ་འདོད་དོ། ། བཙུན་པ་སངས་རྒྱས་ལྷ་ད་ལྟར་ལ་ལྟོས་ཏེ་རང་ལས་སྔ་མ་འདས་པ་དང༌།
འཕྱི་བ་མ་འོངས་པ་དང༌། དེ་གཉིས་ཀྱི་བར་ད་ལྟར་བ་ཞེས་སྔ་ཕྱི་ལ་ལྟོས་ནས་གཞན་དང་གཞན་དུ་འགྱུར་གྱི། རྫས་མི་འགྱུར་ཏེ། དཔེར་ན་བུད་མེད་གཅིག་ཉིད་ལྟོས་ས་ཐ་དད་པ་ལ་ལྟོས་ནས་མ་དང་བུ་མོ་གཉིས་ཀ་ཡིན་པ་བཞིན་ཞེས་འདོད་དོ། ། སྔ་མ་གསུམ་གྱིས་དུས་གསུམ་རྫས་གཅིག་ཏུ་འདོད་ལ། ཕྱི་མས་ནི་དུས་གསུམ་རྫས་ཀྱང་གསུམ་དུ་འདོད་དོ། ། འདོད་ཚུལ་བཞི་ལས། དང་པོ་ནི་གྲངས་ཅན་པས་རང་བཞིན་རྟག་ལ་གནས་སྐབས་མི་རྟག་ཅེས་འདོད་པ་དང་མཚུངས་སོ། ། འདོད་ཚུལ་གཉིས་པ་ནི་དུས་འཆོལ་བར་འགྱུར་བ་དང༌། འདོད་ཚུལ་བཞི་པ་ལ་ལྟོས་ས་ཐ་དད་ལ་ལྟོས་ནས་དུས་རེ་རེའང་དུས་གསུམ་ཆར་དུ་འགྱུར་བའི་སྐྱོན་ཡོད་དོ། །
བྱེ་བྲག་སྨྲ་བ་རྣམས་ན་རེ། འདོད་ཚུལ་གསུམ་པ་བཟང་སྟེ་བྱ་བ་མི་བྱེད་པ་ན་མ་འོངས་པ་དང༌། བྱེད་པའི་ཚེ་ད་ལྟར་བ་དང༌། བྱ་བ་བྱས་ནས་འགགས་པ་འདས་པ་སྟེ་བྱ་བ་ཡིས་དུས་རྣམས་རྣམ་པར་བཞག་པས་སོ། ། ཞེའོ། ། འོ་ན་འདས་མ་འོངས་གཉིས་ཀྱང་བྱ་བ་བྱེད་པར་འགྱུར་ཏེ་དུས་རྟག་ཏུ་རྫས་སུ་ཡོད་པས་རྟག་ཏུ་བྱ་བ་བྱེད་པ་ལ་གེགས་བྱེད་པ་སུ་ཡང་མེད་པས་སོ། ། བྱ་བ་དུས་གསུམ་པ་དེ་ཡང་ཇི་ལྟར་དེ་དུས་ལས་གཞན་ཡིན་ནམ་མ་ཡིན། ཡིན་ན་བྱ་བའང་བྱ་བ་གཞན་དང་བཅས་དགོས་པས་ཐུག་མེད་དུ་ཐལ་བའམ། བྱ་བ་ལ་བྱ་བ་མེད་ན་འདུས་མ་བྱས་ཡིན་པས་བྱ་བ་རྟག་པར་ཐལ་ལོ། ། གལ་ཏེ་བྱ་བ་དང་དུས་གཞན་མིན་པས་སྐྱོན་དེ་དག་མེད་དོ་ཞེ་ན།
འོ་ན་འདས་མ་འོངས་གཉིས་དུས་སུ་མི་རུང་བར་ཐལ། བྱ་བ་དང་དུས་གཅིག་པས་དུས་ཡོད་བཞིན་དུ་བྱ་བ་མི་བྱེད་པ་དང༌། བྱ་བ་འགགས་པ་མི་རུང་བའི་ཕྱིར། དེས་ན་དུས་གསུམ་གྱི་རྣམ་བཞག་མི་འགྲུབ་བོ། ། གལ་ཏེ་ཆོས་གང་མ་སྐྱེས་པ་ལ་མ་འོངས་པ་དང༌། སྐྱེས་ལ་མ་ཞིག་པ་ད་ལྟར་བ་དང༌། ཞིག་པ་འདས་པ་ཡིན་པས་སྐྱོན་མེད་དོ་ཞེ་ན། འདས་མ་འོངས་ནི་ཅིའི་ཕྱིར་མ་སྐྱེས་པ་དང་ཞིག་པ་ཡིན་ཏེ་མ་ཡིན་པར་ཐལ། ད་ལྟར་བ་དེ་བཞིན་དུ་རྫས་སུ་ཡོད་པའི་ཕྱིར། འདུས་བྱས་ཀྱི་མཚན་ཉིད་དང་མི་ལྡན་པས་མི་རྟག་ཅེས་པ་ཚིག་ཙམ་སྟེ་དུས་ཐམས་ཅད་དུ་ཡོད་པ་སྐྱེ་འཇིག་མི་རུང་བས་སོ། །
མདོའི་དོན་ནི་དགོངས་གཞི་བྱུང་ཟིན་དང༌། རྐྱེན་ཡོད་ན་འབྱུང་རུང་ལ་དགོངས་ལ། དགོངས་པ་དང་པོར་བྱུང་བའི་རྒྱུ་དང་ཕྱིས་འབྱུང་བའི་འབྲས་བུ་ལ་སྐུར་བ་འདེབས་པ་དགག་པའི་ཕྱིར་ཡིན་ལ། རྫས་སུ་ཡོད་པར་སྟོན་པ་ནི་མིན་ནོ། ། གཉིས་ཕྱིར་ཞེས་པའང་བསྐལ་པ་སྟོང་ན་འབྱུང་བའི་མ་འོངས་པ་སོགས་ད་ལྟར་གྱི་ཤེས་པ་སྐྱེད་པའི་དམིགས་རྐྱེན་དུ་མི་འཐད་ལ།

དམིགས་པ་ཙམ་ཡིན་པས་ནི་རྫས་སུ་མི་འགྱུར་རོ། ། དེས་ཡུལ་ཡོད་པའི་ཕྱིར་ཞེས་པའི་ལན་ཡང་གྲུབ་བོ། ། འབྲས་ཕྱིར་ཞེས་པ་ནི་ལས་འདས་པས་འབྲས་བུ་བསྐྱེད་པ་མ་ཡིན་གྱི་ལས་དེ་མངོན་དུ་འགྱུར་བའི་སེམས་རྒྱུད་འགྱུར་པའི་ཁྱད་པར་ལས་སྐྱེ་བའོ། ། དེས་ན་སྔོན་བྱུང་བ་ནི་འདས་པ་དང༌། མ་ཞིག་པ་ནི་ད་ལྟར་བ་དང༌། རྐྱེན་ཡོད་ན་འབྱུང་དུ་རུང་བ་ནི་མ་འོངས་པར་རིགས་སོ། ། བྱེ་བྲག་སྨྲ་བས་ལན་བརྗོད་པ་ནི། ཆོས་རྣམས་ཀྱི་ཆོས་ཉིད་ངོ་བོ་ཉིད་ནི་ངེས་པར་ཟབ་པ་ཡིན་པས་རྟོག་གེའི་ཡུལ་མ་ཡིན་པའི་ཕྱིར་བརྒལ་ཞིང་བརྟགས་པས་མི་གནོད་ཅེས་སོ། ། གསུམ་པ་ནི། སྤངས་ཀྱང་མ་བྲལ་བ་ཡོད་པར་སྟོན་པ་སྟེ། སྡུག་བསྔལ་ཤེས་པ་སྐྱེས་ལ་ཀུན་འབྱུང་ཤེས་པ་མ་སྐྱེས་པའི་ཚེ་སྡུག་བསྔལ་མཐོང་སྤང་སྤངས་ཀྱང་ཀུན་འགྲོ་ལྷག་མ་ཀུན་འབྱུང་མཐོང་སྤང་རྣམས་ཀྱི་དེ་ལ་དམིགས་པས་ལྡན་ལ།
སྒོམ་སྤང་དང་པོའི་རྣམ་པ་སྤངས་ཀྱང་དང་པོ་དེའི་ཡུལ་ཅན་དྲི་མ་ལྷག་མ་མ་སྤངས་པ་རྣམས་ཀྱིས་དམིགས་ནས་ལྡན་ཏེ། ཡུལ་ཅན་མ་སྤངས་པའི་ཡུལ་ནི་ལྡན་པར་བཤད་པས་སོ། ། བཞི་པ་ལ་གཉིས་ཏེ། ཁམས་གསུམ་གྱི་ཆོས་ལྔ་ལ་སེམས་གང་གིས་དམིགས་པ་དང༌། ཟག་མེད་ལ་སེམས་གང་གིས་དམིགས་པའོ། ། དང་པོ་ནི། འདིར་དངོས་པོ་གང་ལ་ཕྲ་རྒྱས་དུ་ཞིག་དམིགས་ཤེ་ན། ཚིག་ཉུང་ངུས་སྟོན་པ་སྟེ། དེ་ལ་ཡུལ་ཆོས་ཐམས་ཅད་བསྡུ་ན་ཁམས་གསུམ་ན་སྤང་བྱ་རིགས་ལྔ་ལྔ་དང༌། ཟག་མེད་བཅུ་དྲུག་དང་ཡུལ་ཅན་སེམས་ཀྱང་དེ་ལྟར་བཅུ་དྲུག་གོ །
དེ་དག་ལས་སྡུག་བསྔལ་དང་རྒྱུ་ཀུན་འབྱུང་མཐོང་སྤང་དང༌། སྒོམ་པ་ཡིས་སྤང་བྱ་སྟེ་ཆོས་གསུམ་པོ་འདོད་ཁམས་ལས་སྐྱེས་པ་ནི། འདོད་པ་རང་སའི་སེམས་གསུམ་པོ་དེ་དང༌། གཟུགས་ཀྱི་སྒོམ་སྤང་དུ་གཏོགས་པ་དགེ་བའི་སེམས་གཅིག་དང༌། དྲི་མེད་ཆོས་ཤེས་ཕྱོགས་མཐུན་གྱི་རྣམ་ཤེས་ཏེ་ལྔའི་སྤྱོད་ཡུལ་ལོ། ། འདོད་པའི་སྤང་བྱ་རིགས་གསུམ་པོ་དེ་ལ། འདོད་པའི་འགོག་ལམ་མཐོང་སྤང་གི་སེམས་ཀྱིས་མི་དམིགས་པ་ནི་དེ་དག་ཟག་མེད་ལ་དམིགས་ན་འགོག་ལམ་ལ་དམིགས་ལ། ཟག་བཅས་ལ་དམིགས་ནའང་འགོག་ལམ་མཐོང་སྤང་ཙམ་ལ་དམིགས་པས་སོ། ། གོང་མའི་ཉོན་མོངས་ཀྱིའང་ཡུལ་ཡིན་ཏེ། གོང་མ་ཡི་ཉོན་མོངས་ཀྱིས་འོག་མ་ལ་མི་དམིགས་པས་སོ། །
གཟུགས་མེད་ཀྱི་དགེ་བའི་ཡུལ་མིན་ཏེ། རིང་བ་བཞིས་རིང་བས་སོ། ། སྤང་བྱ་རིགས་གསུམ་པོ་དེ་དག་གིས་ཆོས་གཟུགས་ཁམས་ལས་སྐྱེས་པ་ནི་ཡུལ་ཅན་གཟུགས་ཁམས་རང་གི་སེམས་རིགས་གསུམ་དང༌། འོག་འདོད་པའི་སྐལ་པ་མཉམ་པའི་ཀུན་འགྲོའི་རིས་གཉིས་དང༌། སྒོམ་སྤང་དུ་གཏོགས་པའི་དགེ་བ་སྟེ་གསུམ་དང༌། གོང་གཟུགས་མེད་ཀྱི་སྒོམ་སྤང་ནམ་མཁའི་ཉེར་བསྡོགས་ཀྱི་སེམས་གཅིག་དང༌། དྲི་མེད་རྗེས་ཤེས་ཕྱོགས་མཐུན་གྱི་སེམས་ཏེ་བརྒྱད་ཀྱི་ཡུལ་ལོ། ། ཆོས་དེ་གསུམ་གཟུགས་མེད་ལས་སྐྱེས་པ་ནི་ཁམས་གསུམ་དུ་གཏོགས་པའི་སེམས་གསུམ་གསུམ་དེ་རྣམས་དང༌། ཟག་མེད་རྗེས་ཤེས་ཕྱོགས་མཐུན་གྱི་སེམས་ཏེ་བཅུའི་སྤྱོད་ཡུལ་ལོ། ། འགོག་པ་དང་ལམ་མཐོང་བས་སྤང་བྱའི་ཆོས་ཁམས་གསུམ་པ་ཀུན་གྱི་ཡུལ་ཅན་སྔར་གྱི་སེམས་དེ་རྣམས་ཀྱི་སྟེང་དུ་རང་རང་གི་རིས་ཀྱི་སེམས་རེ་རེས་གླགས་པ་སྟེ་ལྷག་པའི་སྤྱོད་ཡུལ་ལོ། །
གཉིས་པ་ནི། ཟག་མེད་ཀྱི་ཆོས་ནི་ཡུལ་ཅན་ཁམས་གསུམ་གྱི་སེམས་ལྔ་ལྔའི་མཐའ་མ་འགོག་ལམ་མཐོང་སྤང་གཉིས་དང་སྒོམ་སྤང་བསྣན་པས་གསུམ་གསུམ་དང་ཟག་མེད་ཀྱི་སེམས་ཏེ་བཅུའི་སྤྱོད་ཡུལ་ལོ། ། གསུམ་པ་སེམས་ཕྲ་རྒྱས་དང་བཅས་པའི་དབྱེ་བ་ནི། སེམས་ཉོན་མོངས་ཅན་ཕྲ་རྒྱས་དང་བཅས་པ་ནི་རྣམ་པ་གཉིས་ཀྱིས་ཏེ། མཚུངས་ལྡན་དང་དམིགས་པའི་སྒོ་ནས་རྒྱས་པར་འགྱུར་བ་དང༌། དེ་དང་མཚུངས་ལྡན་གང་ཞིག་སྤངས་པ་རྒྱས་པར་མི་འགྱུར་ཡང་ལྷན་ཅིག་པ་ཙམ་གྱིས་བཅས་པར་འཇོག་གོ ། སེམས་ཉོན་མོངས་ཅན་མིན་པ་ནི་དེ་ལ་དམིགས་པ་མ་སྤངས་པའི་རྒྱས་འགྱུར་ཁོ་ནས་ཕྲ་རྒྱས་དང་བཅས་པའོ། ། གཉིས་པ་སྐྱེ་ཚུལ་ལ་གཉིས་ཏེ། སྐྱེ་བའི་རིམ་པ་དང༌། སྐྱེ་བའི་རྒྱུའོ། །
དང་པོ་ནི། ཕྲ་རྒྱས་བཅུ་པོ་འདི་རྣམས་ཇི་ལྟར་འཇུག་ཅེ་ན། བདེན་པ་ལ་རྨོངས་པ་ལས་བདེན་པ་ལ་ཐེ་ཚོམ་སྐྱེ་ལ། ཐེ་ཚོམ་དེ་ལས་ལོག་པའི་ཐོས་བསམ་ལས་སྡུག་བསྔལ་མེད་ཅེས་སོགས་ལོག་ལྟ་སྐྱེ་ཞིང་དེ་ལས་འཇིག་ཚོགས་ལ་ལྟ་བ་འབྱུང་སྟེ་སྡུག་བསྔལ་སོགས་ཕུང་པོ་ལ་བདག་ཏུ་ཞེན་པས་སོ། ། དེ་ལས་བདག་རྟག་པའམ་ཆད་པའི་མཐར་འཛིན་པ་དང༌། དེ་ལས་གང་མཐར་བཟུང་བ་དེས་འདག་པར་ཡིད་ཆེས་པའི་ཚུལ་ཁྲིམས་དང་བརྟུལ་ཞུགས་མཆོག་འཛིན་དང༌། དེ་ལས་ལྟ་བ་མཆོག་འཛིན་དང༌། དེ་ལས་རང་གི་ལྟ་བས་ཁེངས་པའི་ང་རྒྱལ་དང༌། དེ་ནས་རང་གི་དགྲ་བོ་གཞན་གྱི་ལྟ་བ་ལ་ཞེ་སྡང་པས་འཇུག་སྟེ། དེ་ལྟར་ཕྲ་རྒྱས་བཅུ་སྐྱེ་བའི་རིམ་པའོ། །
གཉིས་པ་ནི། ཕྲ་རྒྱས་སྐྱེ་བ་ན་རྒྱུ་གསུམ་སྟེ། ཕྲ་རྒྱས་སྤངས་པ་མ་ཡིན་པ་རྒྱུའི་སྟོབས་དང༌། ཕྲ་རྒྱས་སྐྱེ་བ་དང་མཐུན་པའི་ཡུལ་ཉེ་བར་གནས་པ་ཡུལ་གྱི་སྟོབས་དང༌། ཡུལ་དེ་ལའང་ཚུལ་བཞིན་མ་ཡིན་པ་ཡིད་ལ་བྱེད་པ་སྦྱོར་བའི་སྟོབས་ལས་ཉོན་མོངས་སྐྱེ་སྟེ་དེ་དག་ནི་ཕྲ་རྒྱས་ཀྱི་རྒྱུ་ཚང་བ་ཡིན་པས་སོ། ། རེས་འགའ་རྒྱུའི་སྟོབས་མེད་ཀྱང་སྐྱེ་སྟེ། དགྲ་བཅོམ་ཉམས་པའི་ཆོས་ཅན་བཞིན་ནོ། ། མངོན་པ་གོང་མ་བ་ནི། རྒྱུ་གསུམ་ཀ་ཚང་བ་ལས་སྐྱེ་བར་བཞེད་དོ། ། གསུམ་པ་ཕྲ་རྒྱས་ཀྱི་རྣམ་གྲངས་ལ་གསུམ་སྟེ།
ངོ་བོ་དངོས་དང༌། གང་དང་མཚུངས་པར་ལྡན་པ་དང༌། སྒྲིབ་པ་ལྔ་བསྟན་པའོ། ། དང་པོ་ལ་གཉིས་ཏེ། མདོ་ལས་འབྱུང་བའི་དོན་དང༌། བསྟན་བཅོས་ལས་འབྱུང་བ་བསྟན་པའོ། ། དང་པོ་ལ་གཉིས་ཏེ། དངོས་དང༌། ངེས་ཚིག་གོ ། དང་པོ་ནི།
ཕྲ་རྒྱས་ཉིད་ཟག་པ་གསུམ་དུ་གསུངས་པ་ལ། འདོད་པ་སྤྱོད་པའི་གཏི་མུག་རིགས་ལྔ་མ་གཏོགས་པའི་ཉོན་མོངས་པ་སུམ་ཅུ་རྩ་གཅིག་ཀུན་ནས་དཀྲིས་པ་བཅུ་དང་བཅས་པ་འདོད་པའི་ཟག་པའོ། ། གཟུགས་དང་གཟུགས་མེད་ན་སྤྱོད་པའི་མ་རིག་པ་ལྔ་ལྔ་དོར་བའི་ཕྲ་རྒྱས་ཉེར་དྲུག་རེ་རེ་སྟེ། ལྔ་བཅུ་ང་གཉིས་ཁོ་ན་སྲིད་པའི་ཟག་པའོ། ། ཀུན་ནས་དཀྲིས་པ་གཞན་འགའ་ཞིག་ཡོད་ཀྱང་རང་དབང་ཅན་མིན་པས་མ་སྨྲོས་སོ། ། གོང་མའི་ཕྲ་རྒྱས་རྣམས་ཟག་པ་གཅིག་ཏུ་བསྡུས་པ་ཅི་ཞེ་ན། གོང་མ་གཉིས་ཀའི་ཕྲ་རྒྱས་རྣམས་ལུང་མ་བསྟན་དང༌། ཁ་ནང་དུ་བལྟས་ཏེ་འཇུག་པ་དང༌། མཉམ་བཞག་གི་ས་པ་ཡིན་པའི་ཕྱིར་ཟག་པ་གཅིག་ཏུ་བྱས་ཏེ་སྲིད་པའི་འདོད་ཆགས་བཞིན་ནོ། ། ཁམས་གསུམ་གྱི་མ་རིག་པ་རྫས་བཅོ་ལྔ་ནི།
མ་རིག་པའི་ཟག་པ་སྟེ། ཟག་པ་ཐམས་ཅད་ཀྱི་རྩ་བ་མ་རིག་པ་ཡིན་པས་ན་ལོགས་ཤིག་ཏུ་ཟག་པར་བསྟན་ཏོ། ། ཡང་མདོ་ལས། ཆུ་བོ་བཞི་དང་སྦྱོར་བ་བཞི་གསུངས་པའང་ཟག་པར་བཤད་པ་དེ་བཞིན་དུ་རིག་པར་བྱའོ། ། ཁྱད་པར་ན་ཁམས་གསུམ་གྱི་ལྟ་བ་རྣམས་ཤེས་རབ་ཡིན་པས་གསལ་བའི་ཕྱིར། ཆུ་བོ་དང་སྦྱོར་བ་ལ་ལོགས་ཤིག་ཏུ་བསྟན་ཞེས་ཏེ། གདུལ་བྱའི་དབང་གིས་བསྟན་པར་ཟད་དོ། ། ཟག་པ་བསྟན་པའི་སྐབས་སུ་ལྟ་བ་ལོགས་ཤིག་ཏུ་མ་བསྟན་པ་ཅི་ཞེ་ན། ཟག་པའི་སྐབས་སུ་ལྟ་བ་ལོགས་ཤིག་ཏུ་བྱ་བ་མ་ཡིན་ཏེ་གྲོགས་མེད་པའི་ལྟ་བ་འབའ་ཞིག་པ་རྣམས་ནི་ཟག་པའི་ངེས་ཚིག་འཇོག་པའི་རྗེས་སུ་མི་མཐུན་པའི་ཕྱིར་རོ། ། དེས་ན་ལྟ་བ་མིན་པའི་འདོད་པའི་ཟག་པ་ཉེར་དགུ་ནི་འདོད་པའི་ཆུ་བོ་དང༌།
སྦྱོར་བ་དང༌། ཉེར་བརྒྱད་ནི་སྲེད་པའི་ཆུ་སྦྱོར་དང༌། ཁམས་གསུམ་ན་མཐོང་སྤང་རིས་བཞིའི་ལྟ་བ་བཅུ་བཞི་རེ་སྟེ་སོ་དྲུག་ནི་ལྟ་བའི་ཆུ་བོ་དང་སྦྱོར་བ་དང༌། ཁམས་གསུམ་གྱི་མ་རིག་པ་བཅོ་ལྔ་ནི་མ་རིག་པའི་ཆུ་བོ་དང་སྦྱོར་བའོ། ། ལོ་ནི་མ་རངས་པའོ། ། མདོ་ལས་ཉེར་ལེན་བཞི་གསུངས་ལ། ཇི་སྐད་བཤད་པའི་སྦྱོར་བ་ཉིད་མ་རིག་པ་དང་བཅས་པ་སོ་བཞི་ནི་འདོད་པས་ཉེ་བར་ལེན་པ་དང༌། སྲིད་པའི་སྦྱོར་བ་མ་རིག་པ་དང་བཅས་པ་སོ་བརྒྱད་ནི་བདག་ཏུ་སྨྲ་བ་ཉེ་བར་ལེན་པ་དང་ཁམས་གསུམ་གྱི་ལྟ་བ་དང་པོ་བཞི་དྲིལ་བས་སུམ་ཅུ་ནི་ལྟ་བ་ཉེ་བར་ལེན་པ་དང༌། ཁམས་གསུམ་གྱི་ལྟ་བ་དང་ཚུལ་ཁྲིམས་དང་བརྟུལ་ཞུགས་མཆོག་འཛིན་ནི། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་གྱི་ལྟ་བ་དྲུག་ནི་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའི་ཉེ་བར་ལེན་པ་སྟེ།
ལྟ་བ་ཐ་མ་འདི་ལོགས་སུ་བྱས་པ་ནི་ལམ་གྱི་དགྲར་གྱུར་པས་ཁྱིམ་པ་དང་རབ་ཏུ་བྱུང་བ་གཉིས་ཀ་བསླབས་སོ། ། དེ་ལྟར་ཉེར་ལེན་བཞི་རྣམས་སོ། ། མ་རིག་པ་ཉེར་ལེན་དུ་བསྲེས་ཏེ་བཤད་པ་ཅི་ཞེ་ན། མ་རིག་པ་ནི་མི་གསལ་བ་སྟེ་རྐྱང་པ་འཛིན་པར་བྱེད་པ་མ་ཡིན་པ་གཞན་དང་འདྲེས་པ་ན་འཛིན་པའི་ཕྱིར་བསྲེས་སོ། ། སྐུ་མཆེད་ནི་འདོད་པ་སོགས་བཞི་ལ་འདུན་ཅིང་ཆགས་པ་ཉེར་ལེན་བཞིར་བཞེད་དོ། ། ངེས་ཚིག་ལ་གཉིས་ཏེ། ཕྲ་རྒྱས་ཀྱི་ངེས་ཚིག་དང༌། ཟག་པ་སོགས་ཀྱི་ངེས་ཚིག་གོ ། དང་པོ་ནི། ལྟ་བ་ལ་ཉེར་ལེན་གཉིས་སུ་ཕྱེ་བ་ཕྲ་རྒྱས་ནས་ཉེར་ལེན་གྱི་བར་གྱི་སྒྲའི་དོན་གང་ཞེ་ན།
གང་གི་ཕྱིར་ཉོན་མོངས་པ་དེ་རྣམས་རྒྱུད་ལ་རྒྱུ་བ་རྟོགས་དཀའ་བས་རྒྱུ་བ་ཕྲ་བ་དང༌། ཐོབ་པ་དང་རྗེས་སུ་འབྲེལ་བ་དང༌། དམིགས་པ་དང་མཚུངས་ལྡན་གཉིས་ཀས་རྒྱས་པར་འགྱུར་བ་དང༌། བཟློག་ཀྱང་ཡང་ཡང་རྗེས་སུ་འབྲང་ཞིང་མངོན་དུ་གྱུར་པ་དེའི་ཕྱིར་ཕྲ་རྒྱས་དག་ཏུ་བཤད་པ་ཡིན་ནོ། ། འདི་དག་བྱེ་བྲག་སྨྲ་བ་མངོན་གྱུར་ལ་འདོད་ལ། མདོ་སྡེ་པ་དང་གོང་མ་བ་ནི་དེའི་སྒྲ་ལ་ཨ་ནུ་ཤ་ཡང་ཞེས་པའི་ངེས་ཚིག་ནི་ཉོན་མོངས་མངོན་དུ་མ་གྱུར་པ་སྟེ། བག་ཆགས་ཀྱི་ཚུལ་དུ་ཉལ་བས་བག་ལ་ཉལ་ཞེས་འཆད་ལ། གནས་མ་བུ་པ་ཐོབ་པ་ལ་འདོད་དོ། ། གཉིས་པ་ནི། འཁོར་བར་འཇོག་པར་བྱེད་པ་དང༌།
སྐྱེ་མཆེད་དྲུག་གི་རྨ་ནས་ཟགས་ཤིང་འབོ་བར་བྱེད་པ་དང༌། འགྲོ་བའམ་ཡུལ་གཞན་དུ་ཁྱེར་བར་བྱེད་པ་དང༌། དེ་དག་ཏུ་འབྱར་བར་བྱེད་པ་དང༌། ཡང་སྲིད་དམ་འདོད་པ་ལ་སོགས་པ་བཞི་པོ་ཉེ་བར་ལེན་པའི་ཕྱིར་རིམ་པས་ཟག་པ་དང་སོགས་པས་ཆུ་བོ་དང༌། སྦྱོར་བ་དང༌། ཉེར་ལེན་དུ་བཞག་པ་ནི་ཕྲ་རྒྱས་དེ་དག་གི་ངེས་ཚིག་ཡིན་ནོ། ། གཉིས་པ་བསྟན་བཅོས་ལས་འབྱུང་བ་བསྟན་པ་ལ་བསྟན་བཤད་གཉིས་ཡོད་པ་ལས། དང་པོ་ནི། ཕྲ་རྒྱས་དེ་དག་ཉིད་ཀུན་ཏུ་སྦྱོར་བ་དང༌། སོགས་པས་འཆི་བ་དང༌།
ཕྲ་རྒྱས་དང༌། ཉེ་ཉོན་དང༌། ཀུན་དཀྲིས་ཀྱི་དབྱེ་བས་ཡང་རྣམ་པ་ལྔར་བཤད་དོ། ། གཉིས་པ་ལ་བཞི་སྟེ། ཀུན་སྦྱོར་དང༌། འཆིང་བ་དང༌། ཉེ་ཉོན་དང༌། ཀུན་དཀྲིས་སོ། ། དང་པོ་ནི། ཀུན་སྦྱོར་དགུ་སྟེ།
རྗེས་སུ་ཆགས་པ་དང༌། ཁོང་ཁྲོ་བ་དང༌། ང་རྒྱལ་དང༌། མ་རིག་པ་དང༌། ལྟ་བ་དང༌། མཆོག་ཏུ་འཛིན་པ་དང༌། ཐེ་ཚོམ་དང༌། ཕྲག་དོག་དང༌། སེར་སྣའི་ཀུན་སྦྱོར་རོ། ། ཅི་ལྟ་བ་གསུམ་དང་མཆོག་འཛིན་གཉིས་ཀུན་སྦྱོར་ཐ་དད་དུ་བཤད་ཅེ་ན།
དེ་དག་ཁམས་གསུམ་ན་རྫས་བཅོ་བརྒྱད་རེ་རེར་འདྲ་བའི་ཕྱིར་དང༌། ཕྱི་མ་གཉིས་མཆོག་ཏུ་འཛིན་པར་འདྲ་བའི་ཕྱིར། ཡང་ལྟ་བ་ཕྱི་མ་གཉིས་མཆོག་ཏུ་འཛིན་པའི་ཀུན་ཏུ་སྦྱོར་བ་ཞེས་གཞན་དུ་བཤད་དོ། ། དབུས་མཐར་རིམ་པས་འགོག་ལམ་གཉིས་ཤེས་པ་ལ་སྒྲིབ་པས་ཐ་དད་དུ་བཤད་དོ། ། འོ་ན་ཀུན་དཀྲིས་རྣམས་ལས་ཕྲག་དོག་དང་སེར་སྣ་གཉིས་ཁོ་ན་ཀུན་སྦྱོར་དུ་བཤད་པ་ཅི་ཞེ་ན། གང་གི་ཕྱིར་ན་གཉིས་ཀ་མཐའ་གཅིག་ཏུ་མི་དགེ་བ་དང༌། རང་དབང་ཅན་ཡིན་པ་དེའི་ཕྱིར་ཕྲག་དོག་དང་སེར་སྣ་གཉིས་ཀུན་དཀྲིས་དེ་དག་ལས་ལོགས་ཤིག་ཏུ་ཀུན་སྦྱོར་དུ་བཤད་ལ། ངོ་ཚ་མེད་པ་སོགས་ནི་ཆགས་སོགས་དང་ལྡན་པས་རང་དབང་ཅན་མིན་ཞིང༌། འགྱོན་པ་ནི་མ་རིག་པ་ཙམ་དང་ལྡན་པས་རང་དབང་ཅན་ཡིན་ཡང་གཅིག་ཏུ་མི་དགེ་བ་མིན་ཏེ། མདོ་ལས་ཡང༌།
ཐ་མའི་ཆ་འདོད་ཁམས་དང་མཐུན་པའི་ཀུན་སྦྱོར་རྣམ་པ་ལྔ་གསུངས་ཏེ། འཇིག་ལྟ་དང་ཚུལ་ཁྲིམས་དང་བརྟུལ་ཞུགས་མཆོག་འཛིན་དང༌། ཐེ་ཚོམ་དང་འདོད་པ་ལ་འདུན་པ་དང༌། གནོད་སེམས་སོ། ། ཇི་ལྟར་མཐུན་ཞེ་ན། ཕྱི་མ་གཉིས་ཀྱིས་འདོད་ཁམས་ལས་མི་འདའ་ལ། སྔ་མ་གསུམ་པོ་ཡིས་ནི་འདས་ཀྱང་ཕྱིར་བཟློག་པར་བྱེད་པའོ། ། སེམས་ཙམ་པ་ནི་སྔ་མ་གསུམ་གྱིས་སེམས་ཅན་གྱི་ཐ་མ་སོ་སྐྱེ་དང༌། ཕྱི་མ་གཉིས་ནི་ཁམས་ཐ་མ་འདོད་ཁམས་ལས་མི་འདའ་བས་སོ་ཞེའོ། ། རྒྱུན་ཞུགས་ཀྱིས་མཐར་ལྟ་སོགས་ཀྱང་སྤངས་ན་ཀུན་སྦྱོར་སྔ་མ་གསུམ་ཁོ་ན་སྤང་བས་རྒྱུན་ཞུགས་སུ་གསུངས་པ་ཅི་ཞེ་ན།
མཐར་འཛིན་གྱི་སྒོ་ནི་འཇིག་ལྟ་དང༌། ལྟ་བ་མཆོག་འཛིན་གཉིས་ཀྱི་སྒོ་ནི་ཚུལ་ཁྲིམས་དང་བརྟུལ་ཞུགས་མཆོག་འཛིན་དང༌། ལོག་ལྟའི་སྒོ་ནི་ཐེ་ཚོམ་ཡིན་པས། གསུམ་པོ་སྤངས་ན་མཐར་ལྟ་སོགས་གསུམ་ཡང་སྤངས་པར་གོ་བའི་ཕྱིར་ཏེ། དེ་གསུམ་པོ་སྤངས་པའི་སྒོ་ནས་བསྟན་ལོ། ། སློབ་དཔོན་ནི་འཇིག་ལྟས་ཐར་པ་ལ་སྐྲག་སྟེ། འགྲོ་མི་འདོད་པ་དང༌། ཚུལ་ཁྲིམས་དང་བརྟུལ་ཞུགས་མཆོག་འཛིན་གྱིས་ལམ་གཞན་ལ་བརྟེན་པས་ནོར་བ་དང༌། ཐེ་ཚོམ་གྱིས་ལམ་ལ་ཐེ་ཚོམ་ཟ་བས་གསུམ་པོ་སྟེ་དེ་སྙེད་ཅིག་ཐར་པར་བགྲོད་པ་ལ་གེགས་བྱེད་པ་དེའི་ཕྱིར་ན་རྒྱུན་ཞུགས་ཀྱིས་གསུམ་སྤངས་པར་བསྟན་ཏོ། ། ཞེས་གསུངས་སོ། །
ཡང་ཐུབ་པས་གོང་མའི་ཆ་དང་མཐུན་པའི་ཀུན་སྦྱོར་ལྔ་ཉིད་གསུངས་ཏེ། ཇི་ལྟར་ཞེ་ན། གཟུགས་དང་གཟུགས་མེད་ལས་སྐྱེས་པའི་འདོད་ཆགས་གཉིས་དང་རྒོད་པ་དང༌། ང་རྒྱལ་དང་རྨོངས་པའོ། ། དེ་རྣམས་མ་སྤངས་པར་ཁམས་གོང་མ་ལས་མི་འདའ་བས་སོ། ། ཡང་གོང་མའི་འདོད་ཆགས་གཉིས་ཀྱིས་ཁམས་གོང་མ་ཉེ་བར་ལེན་ཅིང༌། ཕྱི་མ་གསུམ་གྱིས་ལུས་བླངས་པ་མི་གཏོང་བས་གོང་མའི་ཆ་མཐུན་ཞེས་ཐོགས་མེད་བཞེད་དོ། ། གཉིས་པ་འཆིང་བ་ནི། ཚོར་བ་བདེ་སྡུག་བཏང་སྙོམས་གསུམ་གྱི་དབང་གིས་འཆིང་བ། འདོད་ཆགས་ཞེ་སྡང་གཏི་མུག་གསུམ་མོ། །
གསུམ་པ་ཉེ་ཉོན་ནི། ཉོན་མོངས་རྣམས་ནི་སེམས་ཉེ་བར་ཉོན་མོངས་པར་བྱེད་པས་ཉེ་ཉོན་ཀྱང་ཡིན་ལ། ཉོན་མོངས་ལས་གཞན་པའི་ཆོས་ཉོན་མོངས་ཅན་སེམས་བྱུང་འདུ་བྱེད་ཀྱི་ཕུང་པོ་ཞེས་པས་བསྡུས་པ་གང་དེའང་ཉེ་བའི་ཉོན་མོངས་པ་སྟེ་དེ་དག་ཉེ་ཉོན་ཁོ་ན་ཡིན་གྱི། ཉོན་མོངས་པ་ཞེས་ནི་མི་བྱའོ། ། དེ་ཡང་གཞི་ཕྲན་ཚེགས་ལས། འབྱུང་བ་མི་དགའ་བ་དང༌། གླལ་བ་སོགས་པ་དང༌། འདིར་འཆད་པའི་ཀུན་དཀྲིས་བཅུ་དང༌། དྲི་མ་དྲུག་ལ་སོགས་པའོ། ། བཞི་པ་ཀུན་དཀྲིས་ལ་གསུམ་སྟེ།
དངོས་ཀྱི་དོན། ཞར་ལ་དྲི་མ་བཤད། དེ་དག་གི་ཁྱད་པར་བཤད་པའོ། ། དང་པོ་ལ་གཉིས་ཏེ། ངོ་བོ་ངོས་བཟུང་བ་དང༌། གང་གི་རྒྱུ་མཐུན་ཡིན་པའོ། ། དང་པོ་ནི་མདོ་ལས། ཉོན་མོངས་ཀྱང་ཀུན་དཀྲིས་སུ་བཤད་ལ། བསྟན་བཅོས་རབ་ཏུ་བྱེད་པ་ལས་ནི་ངོ་ཚ་མེད་པ་དང་ཁྲེལ་མེད་པ་དང༌། གཞན་གྱི་ཕུན་སུམ་ཚོགས་པ་ལ་སེམས་ཁོང་ནས་འཁྲུག་པའི་ཕྲག་དོག་དང༌།
ཆོས་དང་ཟང་ཟིང་དང་བཟོ་སྦྱིན་པ་དང་འགལ་བ་ཅན་སེམས་ཀྱིས་འཛིན་པ་སེར་སྣ་དང༌། སེམས་རྣམ་པར་མ་ཞི་བ་རྒོད་པ་དང་འགྱོད་པ་དང་རྨུགས་པ་དང༌། ལུས་ཡང་དག་པར་འཛིན་མི་ནུས་པས་སེམས་མངོན་པར་སྡུད་པའི་གཉིད་དང༌། ཀུན་ནས་དཀྲིས་པ་བརྒྱད་འབྱུང་ངོ༌། ། བྱེ་བྲག་སྨྲ་བ་ནི། གནོད་སེམས་དང་རྣམ་འཚེ་མིན་པའི་ཀུན་ནས་མནར་སེམས་པ་ཁྲོ་བ་དང་ཁ་ན་མ་ཐོ་བ་འཁྱུད་པ་འཆབ་པ་གཉིས་བསྣན་པས་ཀུན་དཀྲིས་བཅུར་འདོད་དོ། ། འགྱོད་གཉིད་ནི་དགེ་བ་དང་མ་སྒྲིབ་པའི་ཆ་དོར་བའི་ལྷག་མའོ། ། གཉིས་པ་ནི། འདོད་ཆགས་ཀྱིས་ངོ་ཚ་མེད་པ་དང༌། རྒོད་པ་དང་སེར་སྣ་དང་གསུམ་བསླངས་ཤིང༌།
འཆབ་པ་ལ་ནི་མི་མཐུན་པའི་རྩོད་པ་ཡོད་དེ། ཁ་ཅིག་སྲེད་པའི་རྒྱུ་མཐུན་ཡིན་ཞེས་དང༌། ཁ་ཅིག་མ་རིག་པའི་རྒྱུ་མཐུན་དང༌། ལ་ལ་གཉིས་ཀའི་རྒྱུ་མཐུན་ནོ། ། ཞེས་ཟེར་རོ། ། མ་རིག་པ་ལས་བྱུང་བའི་རྒྱུ་མཐུན་ནི་རྨུགས་པ་དང་གཉིད་དང་ཁྲེལ་མེད་དོ། ། ཐེ་ཚོམ་ལས་ཉོན་མོངས་ཅན་གྱི་འགྱོད་པའོ། ། ཁྲོ་བ་དང་ཕྲག་དོག་གཉིས་ཁོང་ཁྲོའི་རྒྱུ་ལས་བྱུང་ངོ༌། ། གཉིས་པ་ནི། གཞན་ཡང་ལུས་ལས་དྲི་མ་འབྱུང་བ་བཞིན་དུ་ཉོན་མོངས་པ་ལས་གཡོ་སྒྱུ་ལ་སོགས་པའི་དྲི་མ་དྲུག་འབྱུང་སྟེ།
འདི་ལྟར་སྒྱུ་ན་གཞན་འདྲིད་པ་དང༌། གཡོ་ནི་སེམས་གྱ་གྱུ་བ་སྟེ། གང་གིས་ཡང་དག་པར་མི་སྨྲ་བར་གཏམ་རླུང་ལ་བསྐུར་བའམ་མི་གསལ་བར་བྱེད་པ་དང༌། རྒྱགས་པ་དང༌། དེ་བཞིན་དུ་ཁ་ན་མ་ཐོ་བ་དམ་དུ་འཛིན་ཅིང༌། ཡང་དག་པའི་གདམས་པ་མི་ལེན་པ་འཚིག་པ་དང༌། ཀུན་ནས་མནར་སེམས་པས་གནོད་ལན་མང་དུ་བྱེད་པ་འཁོན་འཛིན་དང༌། རྣམ་པར་མཐོ་འཚམས་པ་རྣམ་འཚེའོ། ། དེ་ལ་སྒྱུ་དང་རྒྱགས་པ་དག་ནི་འདོད་ཆགས་ལས་སྐྱེ་ལ། འཁོན་འཛིན་དང་རྣམ་འཚེ་ནི་ཁོང་ཁྲོ་ལས་སྐྱེས་ལ།
འཚིག་པ་ནི་ལྟ་བ་མཆོག་འཛིན་ལས་སྐྱེ་ཤིང༌། གཡོ་ནི་ལྟ་བས་ཀུན་ནས་བསླངས་ཏེ་གྱ་གྱུ་ཅི་ཡིན་སྡིག་ཅན་ལྟ་ཞེས་པའོ། ། གསུམ་པ་དེ་དག་གི་ཁྱད་པར་བཤད་པ་ལ་གསུམ་སྟེ། མཐོང་སྤང་དང་སྒོམ་སྤང་གི་ཁྱད་པར། མི་དགེ་བ་དང་ལུང་མ་བསྟན་གྱི་ཁྱད་པར། ཁམས་དང་སའི་ཁྱད་པར་རོ། ། དང་པོ་ནི། འདི་དག་ལམ་གང་གི་སྤང་བྱ་ཡིན་ཞེ་ན། ཀུན་དཀྲིས་བཅུ་པོ་དེ་ལས་ངོ་ཚ་མེད་པ་དང་ཁྲེལ་མེད་པ་དང་རྨུགས་པ་དང་གཉིད་དང་རྒོད་པ་རྣམས་ནི་མཐོང་སྤང་དང་སྒོམ་སྤང་རྣམ་པ་གཉིས་ཡིན་ལ། དེ་ལས་གཞན་ཕྲག་དོག་དང་སེར་སྣ་དང༌།
འགྱོད་པ་དང་ཁྲོ་བ་དང་འཆབ་པ་ལྔ་ནི་སྒོམ་པས་སྤང་བྱ་ཁོ་ན་དང༌། མ་རིག་པ་ཙམ་དང་མཚུངས་པར་ལྡན་པས་རང་དབང་ཅན་ཡང་ཡིན་ནོ། ། དེ་བཞིན་དུ་དྲི་མ་དྲུག་རྣམས་ཀྱང་སྒོམ་སྤང་ཁོ་ན་དང༌། ཆགས་སོགས་གཞན་གྱི་དབང་དུ་མི་འགྱུར་བས་རང་དབང་ཅན་ནོ། ། གཉིས་པ་ནི། ཉེ་ཉོན་རྣམས་འདོད་ཁམས་ན་ཡོད་པ་ནི་མི་དགེ་བ་ཡིན་ལ། རྨུགས་རྒོད་གཉིད་གསུམ་ལ་མི་དགེ་བ་དང་ལུང་མ་བསྟན་རྣམ་པ་གཉིས་སོ། ། དེ་ཡན་ཆད་ཁམས་གོང་མ་གཉིས་ན་ཇི་སྙེད་ཡོད་པ་ནི་ལུང་མ་བསྟན་ཁོ་ནའོ། ། གསུམ་པ་ནི། གཡོ་སྒྱུ་གཉིས་འདོད་ཁམས་དང་བསམ་གཏན་དང་པོ་ཁོ་ན་ན་ཡོད་དོ། །
བསམ་གཏན་དང་པོ་ན་སྒྱུ་ཇི་ལྟར་ཡོད་ཅེ་ན། འཕགས་པ་རྟ་ཐུལ་གྱིས་ཚངས་པ་ཆེན་པོ་ལ་འབྱུང་བ་བཞི་པོ་གང་དུ་འགག་དྲིས་པ་ན། ཚངས་པས་མི་ཤེས་བཞིན་དུ་ཁོ་བོ་ནི་ཚངས་པའོ། ། ཞེས་སོགས་ཀྱི་གཏམ་རླུང་ལ་བསྐུར་ཏེ། རྟ་ཐུལ་འདྲིད་པ་ལ་ཞུགས་པའི་ཕྱིར་རོ། ། རྨུགས་པ་དང་རྒོད་པ་དང་རྒྱགས་པ་གསུམ་ནི། ཁམས་གསུམ་ཆར་ན་ཡོད་ཅིང་གཞན་ཉེ་ཉོན་བཅུ་གཅིག་པོ་རྣམས་ནི་འདོད་ཁམས་ལས་སྐྱེས་པ་ཁོ་ནའོ། ། གཉིས་པ་དེ་རྣམས་གང་དང་མཚུངས་པར་ལྡན་པ་ལ་གཉིས་ཏེ། སེམས་གང་དང་མཚུངས་ལྡན་དང༌། ཚོར་བ་གང་དང་མཚུངས་ལྡན་ནོ། །
དང་པོ་ནི། དེ་དག་ལས་ཡིད་ཀྱི་ས་པ་དང་རྣམ་ཤེས་དྲུག་གི་ས་པ་དུ་ཞེ་ན། མཐོང་སྤང་ཐམས་ཅད་དང་སྒོམ་སྤང་ལས་གཉིད་དང་ང་རྒྱལ་དང་བཅས་པ་ཐམས་ཅད་ནི། ཡིད་ཀྱི་རྣམ་ཤེས་ཀྱི་ས་པ་ཡིན་ལ་དེར་མ་ཟད་ཉེ་བའི་ཉོན་མོངས་པ་རང་དབང་ཅན་བཅུ་གཅིག་ཀྱང་ཡིད་ཀྱི་ས་པའོ། ། གཞན་མཐོང་སྤང་གིས་བསྡུས་པ་དུག་གསུམ་དང་ངོ་ཚ་མེད་པ་དང་ཁྲེལ་མེད་པ་དང་རྨུགས་པ་དང་རྒོད་པ་དང༌། ལེ་ལོ་དང་བག་མེད་པ་ནི་རྣམ་ཤེས་དྲུག་ཆར་གྱི་རྟེན་ཅན་ནོ། ། གཉིས་པ་ནི། རྩ་ཉོན་ཚོར་བ་གང་དང་མཚུངས་པར་ལྡན་ཞེ་ན། འདོད་ཆགས་ནི་ཚོར་བ་བདེ་བ་དང་ཡིད་བདེ་དག་དང་མཚུངས་པར་ལྡན་ཞིང༌། ཞེ་སྡང་ནི་བཟློག་སྟེ།
སྡུག་བསྔལ་དང་ཡིད་མི་བདེ་བ་དང་མཚུངས་ལྡན་ནོ། ། མ་རིག་པ་ནི། ཚོར་བ་ལྔ་པོ་ཐམས་ཅད་དང་མཚུངས་པར་ལྡན་ནོ། ། མེད་ལྟ་ནི་དགེ་སྡིག་གི་འབྲས་བུ་མེད་པར་མཐོང་ན་ཡིད་བདེ་དང༌། རེས་འགའ་ནི་སྔར་བསོད་ནམས་ལ་འབད་པ་དོན་མེད་དུ་མཐོང་བས་སྡུག་བསྔལ་ཏེ། ཡིད་མི་བདེ་དང་ལྡན་ཞིང༌། ངེས་པ་དོན་གཉེར་ཐེ་ཚོམ་ཟ་བ་ནི་ཡིད་མི་བདེ་དང་ལྡན་ནོ། ། གཞན་ལྟ་བ་བཞི་དང་ང་རྒྱལ་ནི་ཡིད་བདེ་དང་ལྡན་ཏེ། དགའ་བའི་རྣམ་པས་འཇུག་པས་སོ། ། དེ་དག་ནི་འདོད་ཁམས་ལས་སྐྱེས་པའི་ཕྲ་རྒྱས་ཀྱི་མཚུངས་ལྡན་ནོ། །
བཏང་སྙོམས་ནི་ཕྲ་རྒྱས་ཀུན་དང་མཚུངས་པར་ལྡན་ཏེ། འགག་ཁར་རྣམ་པ་མི་གསལ་བར་འཇུག་པས་སོ། ། ས་གོང་མའི་ཕྲ་རྒྱས་རྣམས་ནི་ས་གང་ན་ཚོར་བ་གང་ཡོད་པ་ཇི་ལྟ་བ་བཞིན་དུ་རང་རང་གི་ཚོར་བ་དང་མཚུངས་ལྡན་ནོ། ། ཉེ་ཉོན་རྣམས་ཚོར་བ་གང་དང་མཚུངས་པར་ལྡན་ཞེ་ན། འགྱོད་པ་ནས་འཚིག་པའི་བར་དྲུག་ནི་ཡིད་མི་བདེ་དང་ལྡན་ཏེ། སྐྱོ་བའི་རྣམ་པས་འཇུག་པ་དང་ཡིད་ཀྱི་ས་པ་ཡིན་པས་སོ། ། སེར་སྣ་ཉིད་ནི་དེ་ལས་བཟློག་པ་ཡིད་བདེ་དང་ལྡན་ཏེ། ཆགས་པས་བསླངས་པའི་དགའ་བའི་རྣམ་པར་འཇུག་པས་སོ། ། གཡོ་དང་སྒྱུ་དང་འཆབ་པ་དང་གཉིད་བཞི་པོ་ནི་ཡིད་བདེ་བ་དང་མི་བདེ་བ་གཉིས་ཀ་དང་ལྡན་ལ་རྒྱགས་པ་ནི་བསམ་གཏན་གསུམ་པ་ན་བདེ་བ་དང༌། དེ་མན་ཆད་ན་ཡིད་བདེ་དག་དང་ལྡན་ནོ། །
བཏང་སྙོམས་ནི་ཉེ་ཉོན་ཀུན་དང་མཚུངས་ལྡན་དུ་འགྲོའོ། ། གཞན་ངོ་ཚ་མེད་པ་དང་ཁྲེལ་མེད་པ་དང་རྨུགས་རྒོད་གཉིས་ཏེ་བཞི་པོ་ནི་ཚོར་བ་ལྔ་ཆར་རྣམས་དང་མཚུངས་པར་ལྡན་ནོ། ། གསུམ་པ་སྒྲིབ་པ་ལྔ་བསྟན་པ་ནི། མདོ་ལས། འདོད་པ་ལ་འདུན་པ་སོགས་སྒྲིབ་པ་ལྔ་གསུངས་པ་ལ། རྨུགས་པ་དང༌། འགྱོད་པ་དང༌། ཐེ་ཚོམ་གསུམ་ཁམས་གསུམ་ཀ་ན་ཡོད་པ་བཟུང་ངམ། འདོད་ཁམས་ན་ཡོད་པ་ཁོ་ན་བཟུང་ཞེ་ན། གཅིག་ཏུ་མི་དགེ་བར་གསུངས་པའི་ཕྱིར་འདོད་ཁམས་ན་ཡོད་པའི་སྒྲིབ་པ་ལྔ་པོ་རྣམས་བཟུང་བར་བྱ་བ་ཡིན་གྱི་ཁམས་གཞན་ན་ཡོད་པ་ནི་མིན་ནོ། །
སྒྲིབ་པ་བདུན་ཡོད་པ་མིན་ནམ། ཅིའི་ཕྱིར་ལྔར་བཤད་ཅེ་ན། རྨུགས་གཉིད་གཉིས་སྒྲིབ་པ་གཅིག་ཏུ་བཤད་དེ། ཞི་གནས་ཀྱི་མི་མཐུན་ཕྱོགས་སུ་གཅིག་པའི་ཕྱིར་དང༌། རྒྱུ་ཟས་རྨྱེ་བ་ལ་སོགས་པ་ལས་བྱུང་བ་དང༌། བྱ་བ་སེམས་ཞུམ་པར་བྱེད་པ་གཅིག་པའི་ཕྱིར་རོ། ། རྒོད་འགྱོད་གཉིས་གཅིག་ཏུ་བྱས་ཏེ། ལྷག་མཐོང་གི་མི་མཐུན་ཕྱོགས་སུ་གཅིག་པའི་ཕྱིར་དང༌། རྒྱུ་སྣང་བའི་འདུ་ཤེས་དང༌། བྱ་བ་སེམས་མ་ཞི་བར་བྱེད་པ་གཅིག་པའི་ཕྱིར།
ཉོན་མོངས་པ་ཀུན་གྱི་སྒྲིབ་པ་ཡིན་ན་འདི་ལྔ་ཁོ་ན་སྒྲིབ་པར་གསུངས་པ་ཅི་ཞེ་ན། དང་པོ་གཉིས་ཀྱིས་ཚུལ་ཁྲིམས་དང༌། རྨུགས་གཉིད་གཉིས་ཀྱི་ཤེས་རབ་དང༌། རྒོད་འགྱོད་གཉིས་ཀྱིས་ཏིང་ངེ་འཛིན་གྱི་ཕུང་པོ་ལ་གནོད་པར་བྱེད་པ་དང༌། ཏིང་ངེ་འཛིན་དང་ཤེས་རབ་མེད་ན་བདེན་པ་ལ་ཐེ་ཚོམ་ཟ་བའི་ཕྱིར་ན་ལྔ་ཉིད་དུ་བཤད་དོ། ། སྐུ་མཆེད་ནི་རྨུགས་གཉིད་ཀྱིས་ཏིང་ངེ་འཛིན་དང༌། ། རྒོད་འགྱོད་ཀྱིས་ཤེས་རབ་ལ་གནོད་པར་བཞེད་པས་སྔོན་གྱི་སློབ་དཔོན་དག་རིམ་པས་ཏིང་ངེ་འཛིན་གྱི་སྦྱོར་བ་དང༌། དངོས་གཞི་ཞི་ལྷག་དང༌། རྗེས་ལ་སྟེ་ཆོས་ལ་ངེས་པར་རྟོག་པའི་ཚེ་བར་ཆད་བྱེད་པར་བཞེད་དོ། ། གཉིས་པ་གང་གིས་སྤོང་བ་ལ་ལྔ་སྟེ།
ཇི་ལྟར་སྤོང་ཚུལ། སྤོང་བྱེད་གཉེན་པོའི་དབྱེ་བ། གང་ལས་ཕྱེ་ནས་སྤོང་ཚུལ། སྤང་པ་གང་གིས་ཐག་བསྲིང་བ་དང༌། སྤངས་པའི་ཐོབ་པ་ཡང་དང་ཡང་དུ་བསྟན་པའོ། ། དང་པོ་ནི། མཐོང་སྤང་ནི་རིས་དང་པོ་གཉིས་རང་ས་ལ་དམིགས་པ་དང༌། འགོག་ལམ་མཐོང་སྤང་ཟག་མེད་ལ་དམིགས་པ་རྣམས་དམིགས་པ་བདེན་བཞིའི་རང་མཚན་ཤེས་པ་ཉིད་ཀྱིས་སྤོང་སྟེ། ཐོ་ཡོར་དུ་ཤེས་པ་ཉིད་ཀྱིས་མིར་འཛིན་པ་བཟློག་པ་བཞིན་ནོ། ། འདོད་པའི་ཀུན་འགྲོ་གོང་དུ་དམིགས་པ་དགུ་ནི།
གོང་མའི་བདེན་པ་མ་ཤེས་ཀྱང་དེ་རྣམས་ལ་དམིགས་པའི་རང་སའི་སྐལ་པ་མཉམ་པའི་ཀུན་འགྲོ་རྣམས། ཡང་དག་པར་ཟད་པས་སྤོང་བ་དང༌། འགོག་ལམ་མཐོང་སྤང་ཟག་བཅས་ལ་དམིགས་པ་རྣམས་རང་གི་དམིགས་པ་ཟག་མེད་ཀྱི་ཡུལ་ཅན་གྱི་ཕྲ་རྒྱས་རྣམས་སྤངས་པས་སྤོང་སྟེ། ཡུལ་མེད་པ་ན་དེ་རྣམས་ཀྱང་མི་འབྱུང་བས་སོ། ། སྤོང་ཚུལ་དེ་གསུམ་ཡང་སྔ་ཕྱིའི་རིམ་པས་མ་ཡིན་གྱི། དུས་གཅིག་ལ་ལྡོག་པ་ཐ་དད་པས་ཕྱེ་བའོ། ། སྒོམ་སྤང་གི་གཉེན་པོ་ཆུང་འབྲིང་དགུར་རིམ་གྱིས་སྐྱེས་པས་སྒོམ་སྤང་ཆེ་འབྲིང་དགུ་རིམ་གྱིས་ཟད་པར་འགྱུར་རོ། ། གཉིས་པ་ནི། གཉེན་པོ་དུ་ཡོད་ཅེ་ན། གཉེན་པོ་དབྱེ་ན་རྣམ་པ་བཞི་སྟེ།
སྤོང་བའི་གཉེན་པོ་བར་ཆད་མེད་ལམ་དང་གཞིའི་གཉེན་པོ་དེ་ཡན་ཆད་ཀྱི་ལམ་བྲལ་ཐོབ་ཀུན་ཏུ་འཛིན་པ་དང༌། ཐག་བསྲིང་བའི་གཉེན་པོ་རྣམ་གྲོལ་ལམ་ཡན་ཆད་དོ། ། རྣམ་པར་སུན་འབྱིན་པའི་གཉེན་པོ་ཁམས་དེ་ལ་སྐྱོན་དུ་མཐོང་ནས་སུན་འབྱིན་པའོ། ། དེས་ན་སྡུག་ཀུན་ལ་དམིགས་པའི་སྤང་བའི་གཉེན་པོའང་སུན་འབྱིན་པའི་གཉེན་པོ་ཡིན་ནོ། ། སློབ་དཔོན་ནི་སྡུག་ཀུན་ལ་དམིགས་པའི་སྦྱོར་ལམ་སུན་འབྱིན་པའི་གཉེན་པོ་དང༌། གཞན་གསུམ་བར་ཆད་མེད་ལམ་དང༌། རྣམ་གྲོལ་ལམ་དང༌། ཁྱད་པར་གྱི་ལམ་དུ་བཞེད་ལ། གོང་མ་བ་ནི་ཟག་བཅས་ལ་ཉེས་དམིགས་སུ་ལྟ་བ་སུན་འབྱིན་དང༌། སྦྱོར་ལམ་དང་བར་ཆད་མེད་ལམ་སྤོང་གཉེན་ཏེ་གཉིས་སློབ་དཔོན་བཞིན་བཞེད་དོ། །
གསུམ་པ་ནི། ཉོན་མོངས་སྤོང་བ་ན་གང་ལས་སྤོང་ཞེ་ན། མཚུངས་ལྡན་ལས་དབྱེ་མི་ནུས་པས་དམིགས་པ་ལས་ཕྱེ་ནས་ཉོན་མོངས་པ་སྤང་བར་བྱ་བར་འདོད་ལ། དེ་ཡང་རང་རྒྱུད་ཀྱི་ཐོབ་པ་ཆད་པས་དང༌། གཞན་རྒྱུད་ཀྱིས་ནི་དེའི་ཡུལ་ཅན་རང་རྒྱུད་ལ་ཡོད་པ་སྤང་བས་སྤོང་ངོ༌། ། བཞི་པ་ནི། ཐག་བསྲིང་བ་ཞེས་སྔར་བཤད་པ་དེའི་ངོ་བོ་གང་ཞེ་ན། དེ་ཡང་བཞི་སྟེ། ཚོགས་པ་གཅིག་ཀྱང་མཚན་ཉིད་མི་མཐུན་པས་དང༌། མི་མཐུན་ཕྱོགས་དང་གཉེན་པོས་དང༌།
ཡུལ་རྣམ་བར་ཆད་པས་དང༌། དུས་ཀྱི་རིང་བ་སྟེ་རིམ་པ་བཞིན་འབྱུང་བཞི་དང༌། ཚུལ་ཁྲིམས་དང་འཆལ་ཚུལ་དང༌། ཕྱོགས་ཤར་ནུབ་ཀྱི་རྒྱ་མཚོ་དང༌། དུས་འདས་མ་འོངས་གཉིས་རིང་བ་ལྟ་བུའོ། ། ལྔ་པ་ནི། ལམ་ཇི་ལྟར་གོང་མ་གོང་དུ་ཁྱད་པར་དུ་འགྱུར་བ་ལྟར་སྤངས་པ་ཡང་ཁྱད་པར་དུ་འགྱུར་རམ་ཞེ་ན་ཡང་མ་ཡིན་ཏེ། ཉོན་མོངས་པ་ཐམས་ཅད་ནི་རང་གི་སྤོང་ལམ་ཁོ་ནས་ལན་ཅིག་ཏུ་སྤངས་ཏེ་ཟད་པར་བྱེད་ལ། དེ་རྣམས་ཀྱི་བྲལ་བའི་ཐོབ་པ་ནི་ཡང་དང་ཡང་དུ་ཁྱད་པར་དུ་འགྱུར་རོ། ། གནས་སྐབས་དུ་ཞིག་ཁྱད་པར་དུ་འགྱུར་ཞེ་ན།
སྤང་བྱ་རང་རང་གི་གཉེན་པོ་རྣམ་གྲོལ་ལམ་སྐྱེས་པ་དང༌། རྒྱུན་ཞུགས་སོགས་འབྲས་བུ་བཞི་ཐོབ་པ་སྟེ་གནས་སྐབས་ལྔ་དང༌། དབང་པོ་རྟུལ་པོ་དབང་པོ་སྦྱངས་པས་རྣོན་པོར་འཕེལ་བ་སྟེ་གནས་སྐབས་དྲུག་རྣམས་སུ་ཅི་རིགས་པར་འཐོབ་བོ། ། གསུམ་པ་སྤངས་པའི་འབྲས་བུ་ལ་བཞི་སྟེ། འབྲས་བུའི་དབྱེ་བ། གང་གི་འབྲས་བུ་གང་ཡིན་པ། གང་ཟག་གང་ལ་ལྡན་པའི་ཚུལ། གཏོང་ཐོབ་བོ། ། དང་པོ་ནི། མཐོང་སྤང་སྤངས་པའི་འབྲས་བུ་ནི་ཡོངས་ཤེས་གཉིས་ཏེ།
ཡེ་ཤེས་ཀྱི་ཡོངས་ཤེས་ཟག་མེད་ཀྱི་ཤེས་པ་དང༌། སྤངས་པའི་ཡོངས་ཤེས་ནི་སྤངས་པ་ཉིད་དེ། ཐོབ་བྱེད་ཀྱི་རྒྱུའི་དབང་གིས་ཡོངས་ཤེས་ཞེས་བཏགས་སོ། ། ཅི་སྤངས་པ་ཐམས་ཅད་ཡོངས་ཤེས་གཅིག་ཁོ་ན་ཡིན་ནམ་ཞེ་ན། ཡོངས་སུ་ཤེས་པ་དགུར་ཕྱེ་སྟེ། འདོད་པ་ན་མཐོང་སྤང་དང་པོ་གཉིས་ཟད་པའི་ཡོངས་ཤེས་གཅིག་དང༌། ས་དེར་འགོག་ལམ་མཐོང་སྤང་གཉིས་ཟད་པ་ནི་ཡོངས་ཤེས་དེ་རྣམ་པ་གཉིས་སུ་དབྱེའོ། ། འདོད་པའི་མཐོང་སྤང་སྤངས་པའི་ཡོངས་ཤེས་གསུམ་ཡིན་པ་དེ་བཞིན་དུ། ཁམས་གོང་མ་གཉིས་བསྡོམས་པའི་མཐོང་སྤང་སྤངས་པའི་ཡོངས་ཤེས་དེ་ཡང་གསུམ་ཉིད་ཡིན་ཏེ། གོང་མའི་སྡུག་ཀུན་མཐོང་སྤང་སྤངས་པའི་ཡོངས་ཤེས་གཅིག་དང༌།
འགོག་ལམ་མཐོང་སྤང་སྤངས་པ་གཉིས་རེ་རེར་ཕྱེ་བས་སོ། ། སྒོམ་སྤང་སྤངས་པའི་ཡོངས་ཤེས་གང་ཞེ་ན། མཐོང་སྤང་སྤངས་པའི་ཡོངས་སུ་ཤེས་པ་དེ་ལས་གཞན་གསུམ་ནི་སྒོམ་སྤང་སྤངས་པའི་ཡོངས་ཤེས་ཏེ། ཐ་མའི་ཆ་དང་མཐུན་པ་སྤངས་པ་འདོད་པའི་སྒོམ་སྤང་ཟད་པ་དང༌། གཟུགས་ཀྱི་ཟག་པ་ཟད་པའི་ཡོངས་ཤེས་དང༌། ཟག་པ་ཀུན་ཟད་པ་སྟེ། གཟུགས་མེད་ཀྱི་སྒོམ་སྤང་ཟད་པའི་ཡོངས་ཤེས་དང་གསུམ་མོ། ། འདིར་གོང་མ་གཉིས་ཀྱི་སྒོམ་སྤང་ཟད་པའི་ཡོངས་ཤེས་གཉིས་སུ་བྱེད་པ་ན་སྒོམ་སྤང་གི་གཉེན་པོ་མི་འདྲ་བས་ཡིན་ལ། གོང་མ་གཉིས་ཀྱི་མཐོང་སྤང་སྤངས་པའི་ཡོངས་ཤེས་བསྡོམས་པ་ནི། གཉེན་པོ་རྗེས་བཟོད་སོགས་སུ་འདྲ་བས་གཅིག་ཏུ་བྱས་པའོ། །
གཉིས་པ་ནི། སྔ་མ་དྲུག་བཟོད་པའི་འབྲས་བུ་སྟེ། བཟོད་པ་ནི་ཤེས་པའི་འཁོར་ཡིན་པས་ཤེས་པའི་འབྲས་བུའི་མིང་གིས་བཏགས་སོ། ། ལྷག་མ་སྒོམ་སྤང་སྤངས་པའི་ཡོངས་ཤེས་གསུམ་ནི་ཤེས་པའི་འབྲས་བུའོ། ། ས་གང་གི་འབྲས་བུ་ཡོངས་ཤེས་གང་ཡིན་ཞེ་ན། མི་ལྕོགས་པ་མེད་པའི་འབྲས་བུ་ཡོངས་ཤེས་ཐམས་ཅད་དོ། ། བྱེ་བྲག་སྨྲ་བ་ལྟར་ན། བསམ་གཏན་དངོས་གཞི་རྣམས་ཀྱི་འབྲས་བུ་ཡོངས་ཤེས་ལྔ་སྟེ། བསམ་གཏན་དངོས་གཞི་ལ་བརྟེན་ནས་ཕྱིར་མི་འོང་ཆགས་བྲལ་སྔོན་འགྲོས་མཐོང་ལམ་བསྐྱེད་པ་ན་ཁམས་གོང་མ་གཉིས་ཀྱི་མཐོང་སྤང་སྤངས་པ་གསུམ་དང༌། སྒོམ་ལམ་བསྐྱེད་པ་ན་གཟུགས་ཀྱི་འདོད་ཆགས་ཟད་པ་དང༌།
ཟག་པ་ཀུན་ཟད་ཀྱི་ཡོངས་ཤེས་ཏེ་ལྔ་འཐོབ་བོ། ། འདོད་པའི་མཐོང་སྤང་སྤངས་པའི་ཡོངས་ཤེང་གསུམ་དང༌། སྒོམ་སྤང་སྤངས་པའི་ཡོངས་ཤེས་ནི་དངོས་གཞིའི་འབྲས་བུ་མིན་ཏེ། མི་ལྕོགས་མེད་ཀྱི་འབྲས་བུ་ཡིན་པས་སོ། ། བཙུན་པ་དབྱངས་སྒྲོགས་ནི་དངོས་གཞིའི་འབྲས་བུ་བརྒྱད་དུ་འདོད་དེ། དེའི་ཚེ་སྔོན་འཇིག་རྟེན་པའི་ལམ་གྱིས་མཐོང་སྤང་སྤངས་པ་གསུམ་གྱི་བྲལ་ཐོབ་ཟག་མེད་ཀྱང་རྙེད་པས་སོ། ། ཐ་མའི་ཆ་མཐུན་སྤངས་པ་ནི་དངོས་སུ་མི་ལྕོགས་མེད་ཀྱི་འབྲས་བུ་སྟེ། དེའི་ཚེ་བྲལ་ཐོབ་རྙེད་ཀྱང་གོང་མའི་མཐོང་སྤང་སྤངས་པ་དང་བསྡོམས་ནས་ཡོངས་ཤེས་གཅིག་ཏུ་བཞག་ཅེས་སོ། ། ནམ་མཁའི་ཉེར་བསྡོགས་ཀྱི་འབྲས་བུ་ནི་གཟུགས་ཀྱི་འདོད་ཆགས་ཟད་པའི་ཡོངས་ཤེས་གཅིག་པུ་ཡིན་ཞིང༌། གཟུགས་མེད་དངོས་གཞི་དང་པོ་གསུམ་གྱི་ཡང་འབྲས་བུ་ཟག་པ་ཀུན་ཟད་གཅིག་པུའོ། །
ཡོངས་ཤེས་དགུ་པོ་ཐམས་ཅད་འཕགས་པའི་ལམ་ཟག་མེད་ཀྱི་འབྲས་བུ་ཡིན་ལ། འཇིག་རྟེན་པའི་ལམ་གྱི་འབྲས་བུ་ནི་ཐ་མའི་ཆ་མཐུན་ཟད་པ་དང༌། གཟུགས་ཀྱི་འདོད་ཆགས་ཟད་པའི་ཡོངས་ཤེས་གཉིས་སོ། ། སྒོམ་ལམ་རྗེས་ཤེས་ཀྱི་འབྲས་བུ་ཡང་ཡོངས་ཤེས་ཐ་མ་གཉིས་དང༌། སྒོམ་ལམ་ཆོས་ཤེས་པའི་འབྲས་བུ་སྒོམ་སྤང་སྤངས་པའི་ཡོངས་ཤེས་གསུམ་ཡིན་ཏེ། སྒོམ་ལམ་གྱི་འགོག་ལམ་ལ་ཆོས་ཤེས་དེ་ཁམས་གསུམ་གྱི་གཉེན་པོ་ཡིན་པས་སོ། ། ཤེས་པ་དེ་དག་གི་ཕྱོགས་ཀྱི་འབྲས་བུ་དྲུག་དང་ལྔ་སྟེ། ཆོས་བཟོད་དང་ཆོས་ཤེས་དང་བཅས་པའི་འབྲས་བུ་ནི་ཡོངས་ཤེས་དགུ་ལས་གོང་མའི་མཐོང་སྤང་སྤངས་པའི་ཡོངས་ཤེས་གསུམ་མིན་པའི་ལྷག་མ་རྣམས་སོ། ། རྗེས་བཟོད་རྗེས་ཤེས་དང་བཅས་པའི་འབྲས་བུ་ནི། ཁམས་གོང་མའི་ཡོངས་ཤེས་ལྔའོ། །
གལ་ཏེ་སྡུག་བསྔལ་མཐོང་སྤང་སྤངས་པ་ནས་སྲིད་རྩེའི་སྒོམ་སྤང་ཆུང་ངུའི་ཆུང་ངུའི་བར་དུ་སྤངས་པ་རེ་རེ་ཡང༌། ཅིའི་ཕྱིར་ཡོངས་ཤེས་སུ་མ་བཞག་ཅེ་ན། བཟོད་པའི་འབྲས་བུ་བྲལ་བ་ཡོངས་ཤེས་ནི་བྲལ་ཐོབ་ཟག་མེད་རྙེད་པ་དང༌། སྲིད་རྩེའི་ཕྱོགས་གཅིག་ཉམས་པར་བྱས་པ་དང༌། ཀུན་འགྲོའི་རྒྱུ་རིས་དང་པོ་གཉིས་ཀུན་ཏུ་བཅོམ་པ་སྟེ་རྒྱུ་མཚན་གསུམ་ཚང་བའི་ཕྱིར། ཡོངས་ཤེས་སུ་འཇོག་པས་ན་སྡུག་ཀུན་མཐོང་སྤང་གཉིས་མ་སྤངས་བར་དུ་རྒྱུ་མཚན་གསུམ་མ་ཚང་བའི་ཕྱིར། སྡུག་ཀུན་མཐོང་སྤང་སྤངས་པ་གཉིས་བསྡོམས་ཤིང༌། འགོག་ལམ་མཐོང་སྤང་སྤངས་པ་ལ་ནི་རེ་རེ་ལའང་རྒྱུ་མཚན་གསུམ་ཚང་བས་སོ་སོར་བྱས་སོ། ། སྒོམ་སྤང་སྤངས་པ་ལ་ནི་ཁམས་རེ་རེའི་སྤངས་བྱ་མཐའ་དག་ལས་འདས་པ་ལས་ཡོངས་ཤེས་སུ་འཇོག་པ་སྤངས་པ་རེ་རེ་ཡོངས་ཤེས་སུ་མ་བཞག་གོ ། གསུམ་པ་ནི།
གང་ཟག་གང་ཡོངས་ཤེས་དུ་དང་ལྡན་ཞེ་ན། སོ་སོ་སྐྱེ་བོ་ནི་མཐའ་གཅིག་ཏུ་ཡོངས་ཤེས་དང་ལྡན་པ་མིན་ཏེ། བྲལ་ཐོབ་ཟག་མེད་དང་སྲིད་རྩེའི་ཕྱོགས་གཅིག་ཉམས་པ་མེད་པས་སོ། ། མཐོང་ལམ་ལ་གནས་པ་ནི་སྐད་ཅིག་མ་གསུམ་པའི་ཚེ། བྲལ་ཐོབ་ཡོད་ཀྱང་སྲིད་རྩེའི་ཕྱོགས་གཅིག་ཉམས་པར་བྱས་པ་མེད་ལ། སྐད་ཅིག་མ་ལྔ་པའི་ཚེ་བྲལ་ཐོབ་དང་སྲིད་རྩེའི་ཕྱོགས་གཅིག་ཉམས་པར་བྱས་པ་ཡོད་ཀྱང་རྒྱུ་གཉིས་ཀུན་ཏུ་བཅོམ་པ་མེད་པས་ཡོངས་ཤེས་མི་ལྡན་ཞིང༌། ཀུན་འབྱུང་ཆོས་ཤེས་ལ་གནས་པས་ཡོངས་ཤེས་གཅིག་དང༌། རྗེས་ཤེས་ལ་གནས་པས་ཡོངས་ཤེས་གཉིས་དང༌། འགོག་པ་ཆོས་ཤེས་ལ་གནས་པ་གསུམ་དང༌། རྗེས་ཤེས་ལ་གནས་པ་བཞི་དང༌།
ལམ་ལ་ཆོས་ཤེས་ལ་གནས་པ་ལྔ་དང་ལྡན་པས་གཅིག་ནས་ལྔའི་བར་དང༌། ཡང་དག་ལྡན་ཞེས་བྱའོ། ། སྒོམ་ལམ་ལ་གནས་པ་ནི་ཆགས་བཅས་ཡིན་ན་དང་པོ་དྲུག་གམ་ཕྱིར་མི་འོང་གཟུགས་ཀྱི་ཆགས་བཅས་ནི་ཐ་མའི་ཆ་མཐུན་སྤངས་པ་གཅིག་གམ། ཡང་དེ་གཟུགས་ཀྱི་ཆགས་བྲལ་ནི་དེ་དང་གཟུགས་ཀྱི་འདོད་ཆགས་ཟད་པ་གཉིས་དང་ལྡན་ལ། དགྲ་བཅོམ་པ་ནི་ཐ་མ་ཟག་པ་ཀུན་ཟད་པ་གཅིག་པུ་དང་ལྡན་ནོ། ། གལ་ཏེ་གཟུགས་ཀྱི་ཕྱིར་མི་འོང་ཆགས་བཅས་དང༌། དགྲ་བཅོམ་པའི་ཡོངས་ཤེས་རེ་རེར་བཞག་པ་ཅི་ཞེ་ན། ཁམས་ལས་འདོད་ཆགས་དང་བྲལ་བ་དང༌། འབྲས་བུ་ཐོབ་པ་སྟེ་རྒྱུ་གཉིས་པོ་ལྷན་ཅིག་ཏུ་བསྡོམ་པ་ན་སྤངས་པ་རྣམས་ཀྱི་བྲལ་ཐོབ་སོ་སོ་བ་བཏང་ནས་ཐུན་མོང་དུ་གཅིག་རྙེད་པའི་ཕྱིར། སྤངས་པ་དེ་རྣམས་བསྡོམས་ཏེ་ཡོངས་ཤེས་གཅིག་ཏུ་འཇོག་ལ།
རྒྱུ་མཚན་དེ་གཉིས་ཀ་ཡང་གང་ཟག་དེ་གཉིས་ལ་སྲིད་པས་སོ། ། བཞི་པ་གཏོང་ཐོབ་ནི། གང་ཟག་གང་གིས་ཡོངས་ཤེས་དུ་ཞིག་འཐོབ་ཅིང་གཏོང་ཞེ་ན། ཕྱིར་མི་འོང་གཟུགས་ཀྱི་ཆགས་བཅས་སམ། དགྲ་བཅོམ་ལས་ཉམས་པ་ནི་གཅིག་གཏོང་སྟེ། སྤངས་པ་བསྡོམས་པ་གཅིག་ལྡན་པ་ཉིད་གཏོང་བས་སོ། ། ཕྱིར་མི་འོང་གཟུགས་ཀྱི་ཆགས་བྲལ་ལས་ཉམས་ན་གཟུགས་ཀྱི་འདོད་ཆགས་དང་ཟད་པའི་ཡོངས་ཤེས་གཏོང་ལ། འདོད་པའི་ཆགས་བྲལ་ཙམ་ལས་ཉམས་ན་ཐ་མའི་ཆ་མཐུན་སྤངས་པ་གཅིག་པུ་གཏོང་ངོ༌། ། གཟུགས་ལ་ཆགས་བྲལ་བྱས་པའི་ཕྱིར་མི་འོང་གི་འབྲས་བུ་ལ་འདོད་པའི་མི་དགེ་བས་ཉམས་པར་བྱས་པའི་ཚེ་ན་གཉིས་གཏོང་སྟེ། གཟུགས་ཀྱི་སྒོམ་སྤང་དང༌།
མཐའ་མའི་ཆ་མཐུན་ལྔ་སྤངས་པའི་ཡོངས་ཤེས་གཉིས་གཏོང་བས་སོ། ། ཕྱིར་མི་འོང་ཆགས་བྲལ་སྔོན་འགྲོ་ལམ་ལ་རྗེས་ཤེས་ལ་གནས་པ་ནི་ཡོངས་ཤེས་དང་པོ་ལྔ་གཏོང་ལ། མཐར་གྱིས་བས་ཕྱིར་མི་འོང་ཐོབ་པ་ན་དང་པོ་དྲུག་གཏོང་ངོ༌། ། ཐོབ་པ་ན་ལྔ་མིན་ཞེས་གསུངས་ཏེ། ཕྱིར་མི་འོང་གཟུགས་ལས་ཉམས་ན་གཅིག་དང༌། གཟུགས་མེད་ལས་ཉམས་ན་གཉིས་དང༌། འདོད་པའི་ཆགས་བྲལ་ལས་ཉམས་ན་དང་པོ་དྲུག་ཐོབ་བོ། ། ཆོས་མངོན་པ་མཛོད་ཀྱི་འགྲེལ་པ་ཤེས་བྱ་རབ་གསལ་ལས་ཕྲ་རྒྱས་བསྟན་པ་ཞེས་བྱ་བ་སྟེ་གནས་ལྔ་པའི་དོན་བཤད་པའོ།། ༈ །གནས་དྲུག་པ་ལམ་དང་གང་ཟག་བསྟན་པ་ལ་གསུམ་སྟེ། ལམ་བཤད་པ།
གང་ཟག་བཤད་པ། ལམ་བྱེ་བྲག་ཏུ་བཤད་པའོ། ། དང་པོ་ལ་སྤངས་པ་ནི། ཡོངས་ཤེས་ཞེས་བཤད་པ་དེ་ལ་བདེན་པ་མཐོང་བ་བསྒོམས་པ་ལས་ཉོན་མོངས་པ་སྤངས་པ་ཞེས་སྔར་བཤད་པའོ། ། དེ་ལ་བདེན་པ་མཐོང་བ་ནི། མཐོང་བའི་ལམ་དང༌། སྒོམ་པའི་ལམ་ཡིན་པས་དེ་དག་བསྟན་པའི་དོན་དུ་ལམ་བཤད་པ་ལ་གསུམ་སྟེ། ལམ་གྱི་ངོ་བོ། ལམ་གྱི་དམིགས་པ། ལམ་སྐྱེ་བའི་ཚུལ་ལོ། །
དང་པོ་ནི། མཐོང་སྒོམ་གྱི་ལམ་དེ་དག་ཟག་བཅས་ཟག་མེད་གང་ཞིག་ཡིན་ཞེ་ན། སྒོམ་པའི་ལམ་ནི་འཇིག་རྟེན་དང་འཇིག་རྟེན་ལས་འདས་པའི་བྱེ་བྲག་གིས་ཟག་བཅས་ཟག་མེད་གཉིས་ཡིན་ལ། མཐོང་ལམ་ནི་སྲིད་རྩེའི་གཉེན་པོ་བྱེད་པ་དང༌། མཐོང་སྤང་དགུ་ཆར་སྤོང་བས་ཟག་མེད་ཁོ་ནའོ། ། སྒོམ་སྤང་ནི་གཞི་དང་བཅས་པས་བརྟན་པའི་ཕྱིར་འཇིག་རྟེན་ལས་འདས་པའི་ལམ་གྱིས་ཀྱང་ཅིག་ཅར་སྤོང་མི་ནུས་པས་རིམ་གྱིས་སྤོང་ངོ༌། ། མངོན་པ་གོང་མ་བས་ནི་རྒྱུན་ཞུགས་ཅིག་ཅར་པས་ཁམས་གསུམ་གྱི་སྒོམ་སྤང་རྣམས་ཆེ་འབྲིང་དགུར་དྲིལ་ཏེ་ཆེན་པོ་སོགས་ཅིག་ཅར་སྤོང་བར་བཞེད་དོ། ། གཉིས་པ་ལམ་གྱི་དམིགས་པ་ནི། བདེན་པ་མཐོང་བ་ཞེས་བཤད་ན་བདེན་པ་གང་ཞེ་ན། བདེན་པ་རྣམས་ནི་བཞི་སྟེ།
སྡུག་བསྔལ་དང་ཀུན་འབྱུང་དང་འགོག་པ་དང་ལམ་གྱི་བདེན་པའོ། ། དེ་ལ་འབྲས་བུར་གྱུར་པ་ཉེར་ལེན་གྱི་ཕུང་པོ་ནི་སྡུག་བསྔལ་ལོ། ། རྒྱུར་གྱུར་པའི་ཉེར་ལེན་གྱི་ཕུང་པོ་ནི་ཀུན་འབྱུང་དང༌། བྲལ་འབྲས་འདུས་མ་བྱས་ནི་འགོག་པ་དང༌། ཟག་མེད་འདུས་བྱས་ནི་ལམ་བདེན་ཏེ། སོ་སོའི་ངོ་བོ་སྔར་བཤད་པ་དེ་བཞིན་ནོ། ། དེ་ལྟར་ན་བཞི་པོ་དེ་རྣམས་འདིར་ཇི་ལྟར་སྔ་ཕྱིར་མངོན་པར་རྟོགས་པའི་རིམ་པ་བཞིན་བསྟན་ཏོ། ། དཔེར་ན་ཐོག་མར་ནད་མཐོང་ནས་དེའི་རྒྱུ་ལ་རྟོག་པ་དེ་ནས་ནད་ཟད་པ་དོན་དུ་གཉེར་ཞིང༌། དེའི་ཐབས་སུ་སྨན་ཚོལ་བ་བཞིན་དུ་ཚོགས་སྦྱོར་གྱི་དུས་སུ་སྡུག་བསྔལ་མཐོང་ནས་དེའི་རྒྱུ་ཀུན་འབྱུང་ལ་རྟོག་ལ། འགོག་པ་དོན་དུ་གཉེར་ཞིང༌།
དེ་ཐོབ་པའི་ཐབས་ཚོལ་བའི་རིམ་པས་རྟོགས་པར་བྱས་པས་མཐོང་ལམ་དུ་སྡུག་བསྔལ་སོགས་རིམ་པས་མཐོང་ངོ༌། ། ཅིའི་ཕྱིར་འཕགས་པའི་བདེན་པ་ཞེས་བྱ་ཞེ་ན། འཕགས་པ་རྣམས་ཀྱིས་ཇི་ལྟར་གཟིགས་པ་བཞིན་བདེན་པས། འཕགས་པའི་བདེན་པའོ། ། གལ་ཏེ་སྡུག་བསྔལ་གྱི་ཚོར་བ་ནི་ཟག་བཅས་ཀྱི་ཕྱོགས་གཅིག་མ་ཡིན་ནམ། ཇི་ལྟར་ན་འདུ་བྱེད་ཟག་བཅས་ཐམས་ཅད་སྡུག་བསྔལ་དུ་བརྗོད་ཅེ་ན། འདུ་བྱེད་ཟག་བཅས་མ་ལུས་པ་ཆོས་ཅན། སྡུག་བསྔལ་ཡིན་ཏེ། ཟག་བཅས་ཀྱི་ཚོར་བ་ཡིད་དུ་འོང་བ་དང་མི་འོང་བ་དང་དེ་གཉིས་ལས་གཞན་པ་བཏང་སྙོམས་ཀྱི་ཚོར་བ་རྣམས་ཀྱི་སྒོ་ནས་ཇི་ལྟར་རིགས་པར་འགྱུར་བའི་སྡུག་བསྔལ་དང༌། སྡུག་བསྔལ་གྱི་སྡུག་བསྔལ་དང༌།
འདུ་བྱེད་ཀྱི་སྡུག་བསྔལ་ཉིད་གསུམ་དང་ལྡན་པའི་ཕྱིར། འོ་ན་ཟག་བཅས་ཀྱི་ཚོར་བ་བདེ་བ་ཡང་སྡུག་བསྔལ་དུ་འགྱུར་བས། འཇིག་རྟེན་ན་བདེ་བ་མེད་པར་ཐལ་བར་འགྱུར་རོ་ཞེ་ན། སོ་སྐྱེའི་བློ་ལ་ལྟོས་ནས་བདེ་བའི་ཐ་སྙད་བྱས་ལ། འཕགས་པ་རྣམས་ཀྱི་གཟིགས་པ་ལ་ལྟོས་ནས་སྡུག་བསྔལ་ལོ། ། སློབ་དཔོན་ཨརྻ་དྭེ་ཝས་ནི། ཉེར་ལེན་གྱི་ཕུང་པོ་རྟག་པར་འཛིན་པ་དང༌། ཟག་བཅས་ཀྱི་ཚོར་བ་བདེ་བར་འཛིན་པ་རྣམས་ཕྱིན་ཅི་ལོག་ཏུ་མགོ་མཉམ་དུ་བཤད་དོ། ། ཐུབ་པས་བདེན་གཉིས་ཀྱང་གསུངས་ན་དེ་གཉིས་ཀྱི་མཚན་ཉིད་ཅི་ཞེ་ན། གང་ལ་ཐོ་བ་སོགས་ཀྱིས་བཅོམ་པས་དེའི་བློ་མི་འཇུག་པ་བུམ་པ་ལྟ་བུ་དང༌།
བཅོམ་པས་མི་གནོད་ཀྱང་བློ་ཡིས་གཟུགས་ལ་སོགས་པའི་ཆོས་གཞན་དང་གཞན་དུ་བསལ་ན་དེའི་བློ་མི་འཇུག་པ་ཆུ་བཞིན་དུ་ཡོད་པ་ནི་ཀུན་རྫོབ་ཙམ་དུ་ཡོད་པ་སྟེ། དོན་དམ་པར་ཡོད་པ་ནི་དེ་གཉིས་ལས་གཞན་པ་གཟུགས་སོགས་ལྟ་བུའོ། ། གསུམ་པ་ལམ་གྱི་སྐྱེ་ཚུལ་ལ་གཉིས་ཏེ། འཇུག་ཚུལ་མདོར་བསྟན། སྒོམ་ཚུལ་རྒྱས་བཤད་དོ། ། དང་པོ་ནི། བདེན་པ་རྣམས་ཇི་ལྟར་མཐོང་བར་འགྱུར་ཞེ་ན། དང་པོར་ཚུལ་ཁྲིམས་ལ་གནས་ཏེ་བདེན་པ་མཐོང་བ་དང་མཐུན་པའི་ཐོས་པ་དང༌། ཐོས་པའི་དོན་ཕྱིན་ཅི་མ་ལོག་པར་བསམ་པ་དང་ལྡན་པས་སྒོམ་པ་ལ་རབ་ཏུ་སྦྱོར་བའི་སྒོ་ནས་ཤེས་རབ་གསུམ་སྐྱེས་པར་བྱེད་དོ། ། ཤེས་རབ་གསུམ་གང་ཞེ་ན།
ཐོས་པ་དང་བསམ་པ་དང་སྒོམ་པ་ལས་བྱུང་བའི་བློ་སྟེ། ཤེས་རབ་གསུམ་པོ་རྣམས་ནི་རིམ་པ་བཞིན་དུ། མིང་དང་མིང་དོན་གཉིས་ཀ་དང༌། དོན་གྱི་ཡུལ་ཅན་ནོ་ཞེའོ། ། འོ་ན་བསམ་བྱུང་གི་ཤེས་རབ་མིང་ལ་དམིགས་པའི་ཆ་ནས་ཐོས་བྱུང་དང༌། དོན་ལ་དམིགས་པའི་ཆ་ནས་སྒོམ་བྱུང་དུ་ཐལ་བས་བསམ་བྱུང་མི་རྙེད་པར་འགྱུར་ཞེས་སྐྱོན་བརྗོད་ནས། སློབ་དཔོན་གྱིས་ནི། ཡིད་ཆེས་པའི་གསུང་རབ་ལས་སྐྱེས་པ་དང༌། རིགས་པས་ངེས་པར་བསམ་པ་ལས་སྐྱེས་པ་དང༌། ཏིང་ངེ་འཛིན་ལས་སྐྱེས་པའི་ཤེས་རབ་ལ་བཞེད་དོ། །
གཉིས་པ་ལ་གཉིས་ཏེ། རྟེན་སྒོམ་པ་པོའི་ཁྱད་པར། བསྒོམ་བྱ་ལམ་གྱི་རིམ་པའོ། ། དང་པོ་ནི། སྒོམ་པ་པོ་གང་གིས་སྒོམ་པ་ཇི་ལྟར་རྫོགས་པར་འགྱུར་ཞེ་ན། ལུས་འདུ་འཛི་དང༌། སེམས་མི་དགེ་བའི་རྣམ་རྟོག་ལས་བསྲིངས་པ་གཉིས་དང་ལྡན་ན་རྫོགས་པར་འགྱུར་རོ། ། ཆོག་མི་ཤེས་པ་དང༌། འདོད་ཆེན་ཅན་ལ་ནི་ལམ་སྐྱེ་བར་སླ་བ་མིན་ཅིང་བཟློག་པ་སླ་བའོ། ། གཉིས་པོའི་ཁྱད་པར་ཅི་ཞེ་ན།
ཆོས་མངོན་པ་བས་ནི། ཆོས་གོས་སོགས་གྱ་ནོམ་པ་རྙེད་པ་ལ་ཡང་ཡང་སྲེད་ཅིང་འདོད་པ་ནི་ཆོག་མི་ཤེས་པ་དང༌། ཆོས་གོས་སོགས་མ་རྙེད་པ་ལ་རྙེད་པར་འདོད་ཆེན་ཅན་ནོ་ཞེའོ། ། སློབ་དཔོན་ནི་ངན་པ་དང་ཉུང་བ་རྙེད་པས་ཡིད་མི་བདེ་བ་ནི་ཆོག་མི་ཤེས་པ་དང༌། བཟང་བ་དང་མང་བ་རྙེད་པར་འདོད་པ་ནི་འདོད་ཆེན་ཅན་དུ་བཞེད་དོ། ། ཆོག་མི་ཤེས་པ་དང་འདོད་ཆེན་ཅན་གཉིས་ལས། བཟློག་པ་ནི་དེ་དག་གི་གཉེན་པོ་ཆོག་ཤེས་དང༌། འདོད་ཆུང་ཡིན་ལ། གཉེན་པོ་དེ་གཉིས་ནི་ཁམས་གསུམ་དུ་གཏོགས་པ་གསུམ་དང༌། དྲི་མེད་ཀྱང་སྟེ་བཞིའོ། །
ངོ་བོ་ནི་མ་ཆགས་པའི་རང་བཞིན་ནོ། ། ལམ་དེ་དག་སྐྱེ་བའི་རྒྱུ་གང་ཞེ་ན། འཕགས་པ་སྟེ་ཟག་མེད་ཀྱི་ལམ་སྐྱེ་བའི་རིགས་བཞི་པོ་སྟེ་འདི་དག་ཀྱང་མ་ཆགས་པའི་རང་བཞིན་ནོ། ། བཞི་གང་ཞེ་ན། ཆོས་གོས་དང༌། བསོད་སྙོམས་དང༌། མལ་སྟན་ཅུང་ཟད་ཙམ་གྱིས་ཆོག་ཤེས་པ་དང༌། སྤོང་བ་དང༌། སྒོམ་པ་ལ་དགའ་བའོ། ། བཞི་པོ་དེ་རྣམས་ཀྱི་དང་པོ་གསུམ་ནི་ཆོག་ཤེས་པའི་བདག་ཉིད་ཡིན་ལ།
ཐ་མ་ནི་ལམ་སྒོམ་པ་དང༌། འགོག་པ་ཐོབ་པ་ལ་མངོན་པར་དགའ་བའོ། ། སྲིད་པ་དང་འདོད་པའི་འདོད་ཆགས་ལ་རྒྱབ་ཀྱིས་ཕྱོགས་པས་འདི་དག་ལ་མ་ཆགས་པ་ཞེས་བྱའོ། ། རིགས་བཞི་པོ་དེས་དོན་གང་བསྟན་ཞེ་ན། དང་པོ་གསུམ་གྱིས་ཚུལ་བསྟན་ལ། ཐ་མས་ལས་བསྟན་ཏེ། ཚུལ་འདི་ལ་གནས་ཤིང་ལས་འདི་བྱེད་ན་ཐར་པ་ཐོབ་པར་འགྱུར་རོ། ། ཞེས་པའི་དོན་ནོ། ། ཅིའི་ཕྱིར་ཚུལ་དང་ལས་འདི་ལྟ་བུ་བཅས་ཤེ་ན། རྟེན་གྱི་གང་ཟག་གི་རྒྱུད་ལ་སྐྱེ་བའི་གོས་སོགས་ལ་སྲེད་པ་བཞིའི་གཉེན་པོའི་ཕྱིར་དུ་སྟེ།
བདག་གིར་འཛིན་པའི་དངོས་པོ་ཆོས་གོས་སོགས་གསུམ་འདོད་པ་དང༌། ལུས་ཀྱི་དངོས་པོ་ལ་བདག་ཏུ་འཛིན་པའི་འདོད་པ་སྟེ་ཕྱི་ནང་གི་དངོས་པོ་ལ་སྲེད་པ་གཉིས་ཡོད་པ་ལས། ཚུལ་གྱིས་ནི་བདག་གིར་འཛིན་པ་དེའི་དུས་ཏེ་རེ་ཞིག་ཞི་བར་བྱེད་པ་དང༌། ལས་ཀྱིས་ནི་གཉིས་ཀ་གཏན་དུ་ཞི་བར་བྱེད་པའི་ཕྱིར་རོ། ། གཉིས་པ་སྒོམ་བྱ་ལམ་གྱི་རིམ་པ་ལ་གཉིས་ཏེ། ཞི་གནས་སྒོམ་ཚུལ་དང༌། ལྷག་མཐོང་སྒོམ་ཚུལ་ལོ། ། དང་པོ་ལ་གཉིས་ཏེ། ཇི་ལྟར་འཇུག་པའི་རིམ་པ་དང༌། ཏིང་ངེ་འཛིན་ཇི་ལྟར་སྒོམ་པའི་ཚུལ་ལོ། །
དང་པོ་ནི། ཇི་སྐད་བསྟན་པའི་སྣོད་དུ་གྱུར་པ་དེ་སྒོམ་པ་ལ་ཇི་ལྟར་འཇུག་ཅེ་ན། དང་པོར་ཞི་གནས་བསྒྲུབས་ཏེ། དེ་ནས་ལྷག་མཐོང་སྒོམ་དགོས་པས་སྒོམ་པ་དེ་ལ་འཇུག་པའི་ཚུལ་ནི། མི་སྡུག་པ་སྒོམ་པས་འཇུག་པ་དང༌། ཡང་ན་དབུགས་རྔུབ་པ་དང༌། འབྱུང་བ་དྲན་པ་ཡིས་འཇུག་གོ ། གང་ཟག་གང་གིས་འཇུག་ཅེ་ན། འདོད་ཆགས་ལྷག་པ་མི་སྡུག་པ་སྒོམ་པ་དང༌། རྣམ་རྟོག་ལྷག་པ་དབུགས་འབྱུང་རྔུབ་དྲན་པ་སྟེ།
འདིས་རྣམ་རྟོག་གཅོད་པ་ནི་ཁ་ཅིག་ཡུལ་སྣ་ཚོགས་ལ་མི་དམིགས་པའི་ཕྱིར། ཞེས་དང༌། གཞན་དག་ཁ་ཕྱིར་མ་ལྟས་པས་སོ་ཞེའོ། ། འདི་དག་ཀྱང་ཞེ་སྡང་ཤས་ཆེ་བས་བྱམས་པ་དང༌། གཏི་མུག་ཤས་ཆེ་བས་རྟེན་འབྲེལ་དང༌། ང་རྒྱལ་ཤས་ཆེ་བས་ཁམས་ཀྱི་རབ་ཏུ་དབྱེ་བ་བསྒོམས་ཏེ། ཉོན་མོངས་པ་ཆ་མཉམ་ནས་གདོད་ཞི་གནས་སྐྱེད་ལ། ཆ་མཉམ་པའམ་ཤས་ཆུང་བས་ནི་དང་པོ་ཉིད་ནས་ཞི་གནས་སྐྱེད་པས་ཆོག་པར་བཤད་ཅིང༌། ཤས་ཆེ་བའང་དེ་ལྟར་ངེས་པར་མངོན་ཏེ། ཀུན་བཏུས་སུ་ཤས་ཆེ་བའི་དབྱེ་བ་སྟོན་པ་ན་དེ་ལྔ་ལས་མ་བགྲངས་པས་སོ། །
གཉིས་པ་ལ་གཉིས་ཏེ། མི་སྡུག་པ་ལ་དམིགས་པའི་སྒོམ་ཚུལ། རླུང་ལ་དམིགས་པའི་སྒོམ་ཚུལ་ལོ། ། དང་པོ་ལ་གཉིས་ཏེ། མདོར་བསྟན། རྒྱས་བཤད་དོ། ། དང་པོ་ནི། འདོད་ཆགས་བཞི་ལས་ཁ་དོག་ལ་ཆགས་པའི་གཉེན་པོ་རྣམ་པར་སྔོས་པ། རྣགས་པ། བམ་པ།
དམར་བ། ཚིག་པ་སྟེ་ལྔ་དང༌། དབྱིབས་ལ་ཆགས་པ་ལ། ཟོས་པ། འཐོར་བ་དང༌། རེག་བྱ་ལ་ཆགས་པ་ལ་འབུས་གཞིག་པ་དང༌། རྒྱུས་པས་སྦྲེལ་བའི་ཀེང་རུས་དང༌། བསྙེན་བཀུར་ལ་ཆགས་པ་ལ་ཤི་རོ་གཡོ་བ་མེད་པ་ལ་དམིགས་ནས་སྒོམ་ལ། ཀེང་རུས་སྒོམ་པ་ནི་ཆགས་ཅན་ཐམས་ཅད་ལ་ཤེས་ཏེ། དེ་ལ་ཆགས་པ་བཞི་ཀའི་གནས་མེད་པས་སོ། །
གཉིས་པ་ནི། མི་སྡུག་པ་སྒོམ་པའི་རྣལ་འབྱོར་པ་གསུམ་ལས། དང་པོར་རང་གི་རྐང་བའི་མཐེ་བོའམ། དཔྲལ་བའི་དབྱི་བ་སོགས་གང་མོས་སུ་ཤ་མྱགས་ཤིང་ཟགས་པས་རུས་པར་འགྱུར་པ་རིམ་གྱིས་རང་ལུས་ཀུན་དང༌། རྒྱ་མཚོ་བར་གྱི་ས་གཞི་ཀེང་རུས་ཀྱིས་གང་བར་མོས་པས་སྤྲོ་ཞིང་སྡུད་པ་ན་རང་གི་ལུས་ཙམ་ཀེང་རུས་སུ་སྒོམ་པ་ལས་དང་པོ་བའི་རྣལ་འབྱོར་པ་དང༌། གཞན་དེ་དང་འདྲ་བ་ལ་བསྡུས་པ་ན་ཀེང་རུས་བོར་ནས་ལྷག་མ་རུས་པར་མོས་པ་སོགས་ཐོད་པ་ཕྱེད་ཀྱི་བར་རིམ་གྱིས་བོར་ནས་ཐོད་པ་ཕྱེད་ཀྱི་བར་ཡིད་ལ་བྱེད་པ་ནི་སྦྱང་བ་བྱས་པའི་རྣལ་འབྱོར་པར་བཤད་ལ། དེ་ཐོད་ཕྱེད་ཀྱང་བོར་ནས་སྨིན་མ་གཉིས་ཀྱི་བར་དུ་སེམས་འཛིན་པ་ནི་ཡིད་ལ་བྱེད་པ་རྫོགས་པའི་རྣལ་འབྱོར་པ་ཡིན་ཞེས་གྲག་གོ ། མི་སྡུག་པ་འདིའི་ངོ་བོ་ཅི་ཡིན། ས་ནི་དུ། དམིགས་པ་ནི་གང༌།
རྟེན་གང་དུ་སྐྱེད་ཅེ་ན། ངོ་བོ་མ་ཆགས་པའི་དགེ་བ་སྟེ། ས་ནི་བསམ་གཏན་བཞི་དང་དེའི་ཉེར་བསྡོགས་བཞི་དང༌། ཁྱད་པར་ཅན་དང༌། འདོད་ཁམས་ཏེ་བཅུ་ནའོ། ། དམིགས་པ་ནི་འདོད་པའི་སྣང་བ་ཁ་དོག་དང་དབྱིབས་དང༌། རྟེན་ནི་གླིང་གསུམ་པའི་མི་ཁོ་ནས་སྐྱེད་དོ། ། གཉིས་པ་རླུང་ལ་དམིགས་པའི་སྒོམ་ཚུལ་ལ་གཉིས་ཏེ། ཐུན་མོང་དུ་བསྟན་པ་དང༌། ཁྱད་པར་དུ་བཤད་པའོ། །
དང་པོ་ནི། དབུགས་རྔུབ་པ་ནང་དུ་འཇུག་པ་དང༌། འབྱུང་བ་ཕྱིར་འབྱིན་པ་དྲན་པའོ། ། ངོ་བོ་ཤེས་རབ་བོ། ། འོན་ཀྱང་དྲན་པའི་སྟོབས་ཀྱིས་སྐྱེད་དགོས་པས་དྲན་པ་ཞེས་སྨོས་སོ། ། ས་ནི་ཉེར་བསྡོགས་དང་པོ་གསུམ་དང༌། ཁྱད་པར་ཅན་དང༌། འདོད་པ་དང་ལྔ་ན་ཡོད་དོ། ། ཚོར་བ་བཏང་སྙོམས་དང་ལྡན་པ་ཡིན་གྱི་རྣམ་པར་གཡེང་བའི་རྣམ་རྟོག་དང་མི་མཐུན་པས་བདེ་སྡུག་དང་མི་ལྡན་ནོ། ། བསམ་གཏན་བཞི་པའི་ཉེར་བསྡོགས་ལ་མི་བརྟེན་ཏེ།
དབུགས་ཀྱི་ས་མ་ཡིན་པས་སོ། ། གང་ལ་དམིགས་པའི་སྤྱོད་ཡུལ་ནི་རླུང་ངོ༌། ། རྟེན་ནི་འདོད་པའི་ལྷ་མིའི་རྟེན་ཅན་དང༌། དེ་ཡང་ཆོས་འདི་པ་ཁོ་ན་ལ་ཡོད་ཀྱི་ཕྱི་པའི་རྟེན་ཅན་མ་ཡིན་ཏེ། ཕྱི་པ་ལ་ལུང་མེད་ཅིང་བདག་ཉིད་ཀྱིས་ཆོས་ཟབ་མོ་མི་རྟོགས་པས་སོ། ། གཉིས་པ་ལ་གསུམ་སྟེ། སྒོམ་ཚུལ་གྱི་དབྱེ་བ། ཡུལ་གྱི་ངོ་བོ། ཡུལ་ཅན་གྱི་ཁྱད་པར་རོ། ། དང་པོ་ནི།
བགྲང་བ་ལ་སོགས་པ་རྣམ་པ་དྲུག་གོ ། ཇི་སྐད་དུ། བགྲང་དང་རྗེས་འགྲོ་འཇོག་པ་དང༌། ། རྟོག་པ་དང་ནི་བསྒྱུར་བ་དང༌། ། ཡོངས་དག་རྣམ་པ་དྲུག་ཏུ་འདོད། ། ཅེས་པ་ལྟར་རོ། ། དང་པོ་ནི། མང་ན་གཡེངས་ཤིང་ཉུང་ན་ཞུམ་པར་འགྱུར་བས་འབྱུང་རྔུབ་དག་གཅིག་ནས་བཅུའི་བར་བགྲང་ལ། དེ་ལའང་གཉིས་ལ་གཅིག་ཏུ་འཛིན་ན་མ་ཚང་བ་དང༌། གཅིག་ལ་གཉིས་སུ་འཛིན་ན་ལྷག་པ་དང༌།
རྔུབ་པ་ལ་འབྱུང་བའམ། འབྱུང་བ་ལ་རྔུབ་པར་འཛིན་ན་འཆོལ་པར་བགྲངས་པ་སྟེ། སྐྱོན་དེ་གསུམ་སྤངས་ཤིང༌། བར་དུ་ཡེངས་ན་གཞི་ནས་བླངས་ཏེ། ཏིང་ངེ་འཛིན་ཐོབ་ཀྱི་བར་དུ་བྱའོ། ། ཉན་སར་ནི། རེ་རེ་ནས་ཟུང་དུ་དང༌། རྗེས་སུ་མཐུན་པ་དང་མི་མཐུན་པར་གོང་ནས་གོང་དུ་སྐྱེད་དེ་བགྲངས་པ་སོགས་དུ་མ་བཤད་དོ། ། རྗེས་འགྲོ་ནི་རླུང་འདི་རྣམས་ཐག་ཇི་སྲིད་དུ་འབྱུང་འཇུག་ལུས་ཀུན་ལ་ཁྱབ་པའམ། འགའ་ཞིག་ཏུ་རྒྱུ་ཞེས་དང༌།
འཇུག་པ་ན་མགྲིན་པ་དང༌། སྙིང་ག་དང༌། ལྟེ་བ་དང༌། བརླ་དང༌། བྱིན་པ་དང༌། རྐང་པ་གཉིས་ཀྱི་བར་དུ་རྗེས་སུ་འགྲོ་ལ། འབྱུང་བ་ན་མཐོ་གང་དང་འདོམ་གང་གི་བར་དུའོ་ཞེས་རྟོག་པའོ། ། འཇོག་པ་ནི་རླུང་ནོར་བུའི་ཐག་པ་ལྟར་སྣ་རྩེ་ནས་རྐང་པའི་བར་དུ་གནས་པར་ལྟ་ཞིང༌། ཅི་འདི་རྣམས་ཕན་པ་བྱེད་པའམ་གནོད་པ་བྱེད་པའམ་གྲང་ངམ་དྲོ་ཞེས་རྟོག་པའོ། ། ཁྱད་པར་བཞི་པ་རྟོག་པ་ནི་འདི་རྣམས་རླུང་འབའ་ཞིག་མ་ཡིན་གྱི་འབྱུང་བ་དང་འབྱུང་འགྱུར་གྱི་གཟུགས་དང༌།
དེ་དག་ལ་བརྟེན་པའི་སེམས་དང་སེམས་བྱུང་ཡང་ཡོད་དོ་ཞེས་ཕུང་པོ་ལྔ་ལ་རྟོག་པའོ། ། ལྔ་པ་བསྒྱུར་བ་ནི་རླུང་ལ་དམིགས་པའི་བློ་བསྒྱུར་ཏེ་ཆོས་མཆོག་གི་བར་དུ་གོང་ནས་གོང་དུ་དགེ་བ་སྤྱད་པའོ། ། དྲུག་པ་ཡོངས་སུ་དག་པ་ནི་མཐོང་སྒོམ་ལ་འཇུག་པའོ། ། གཉིས་པ་ཡུལ་གྱི་ཁྱད་པར་ནི། དབུགས་རྔུབ་པ་དང་འབྱུང་བ་ཡིན་ལ་འདི་ནི་ལུས་ཀྱི་ཕྱོགས་གཅིག་ཡིན་པས་ས་གང་ལས་ལུས་འབྱུང་བ་དེའི་ས་པའོ། ། འགྲོ་བའི་རྒྱུད་ཀྱིས་བསྡུས་པས་སེམས་ཅན་དུ་སྟོན་པ་དང༌། དབང་པོ་དང་ཚོགས་པ་ཐ་དད་པས་མ་ཟིན་པ་དང༌། རྒྱུ་མཐུན་ལས་བྱུང་གི། རྒྱས་པ་དང་རྣམ་སྨིན་ལས་མ་བྱུང་སྟེ། ལུས་རྒྱས་པ་ན་འགྲིབ་ཅིང་ཆད་ནས་མཚམས་སྦྱར་བས་སོ། །
གསུམ་པ་ནི། རང་ས་དང་གོང་སའི་སེམས་ཀྱིས་རྟོགས་ཀྱི་འོག་མའི་ཡིད་སྤྱོད་ལམ་པའམ་སྤྲུལ་སེམས་ཀྱིས་གོང་མའི་འབྱུང་འཇུག་དེ་གཉིས་མི་རྟོགས་སོ། ། ཞི་གནས་སྒོམ་ཚུལ་བསྟན་ཟིན་ཏོ། ། གཉིས་པ་ལྷག་མཐོང་སྒོམ་ཚུལ་ལ་གསུམ་སྟེ། ཚོགས་ལམ་སྒོམ་ཚུལ། སྦྱོར་ལམ་དང༌། བདེན་པ་མངོན་པར་རྟོགས་པའི་ལམ་མོ། ། དང་པོ་ལ་མདོར་བསྟན་དང་རྒྱས་བཤད་གཉིས་སོ། ། དང་པོ་ནི། ཇི་སྐད་བསྟན་པའི་འཇུག་སྒོ་རྣམ་པ་གཉིས་ཀྱིས།
ཞི་གནས་གྲུབ་པར་གྱུར་པའི་ཕྱིར་ལྷག་མཐོང་གི་ལམ་དྲན་པ་ཉེར་བཞག་བསྒོམ་པར་བྱའོ། ། ཇི་ལྟར་བསྒོམ་པར་བྱ་ཞེ་ན། གཟུགས་ཀྱི་ཕུང་པོ་ལུས་དང༌། ཚོར་བའི་ཕུང་པོ་དང༌། སེམས་རྣམ་ཤེས་ཀྱི་ཕུང་པོ་དང༌། ཆོས་ནི་ཕུང་པོ་གསུམ་དེ་དག་ལས་གཞན་པའི་ཆོས་རྣམས་ཡིན་པས། དེ་རྣམས་ལ་དམིགས་ནས་འབྱུང་བ་དང་འབྱུང་འགྱུར་དང༌། ཚོར་བ་དང་སེམས་དང་ཆོས་རྣམས་ཀྱི་རང་རང་གི་མཚན་ཉིད་དང༌། འདུས་བྱས་ཐམས་ཅད་མི་རྟག་པ་དང༌། ཟག་བཅས་ཐམས་ཅད་སྡུག་བསྔལ་བ་དང༌།
ཆོས་ཐམས་ཅད་སྟོང་པ་དང་བདག་མེད་པའི་རྣམ་པ་སྟེ། རང་དང་སྤྱིའི་མཚན་ཉིད་གཉིས་སུ་ཡོངས་སུ་བརྟགས་པ་བསྒོམ་པར་བྱའོ། ། གཉིས་པ་རྒྱས་བཤད་པ་ལ་གཉིས་ཏེ། དྲན་པ་ཉེར་བཞག་ཐུན་མོང་གི་ཆོས། བྱེ་བྲག་ཆོས་དྲན་པ་ཉེར་བཞག་གི་སྒོམ་ཚུལ་ལོ། ། དང་པོ་ནི་མདོ་ལས། ལུས་ལ་ལུས་ཀྱིས་རྗེས་སུ་ལྟ་བ་ཞེས་གསུངས་པས། ངོ་བོ་ཤེས་རབ། དེ་ཡང་ཐོས་པ་དང་སོགས་པས་བསམ་པ་དང༌། བསྒོམས་པ་ལས་བྱུང་བ་ཡིན་གྱི་སྐྱེས་ཐོབ་ནི་མ་ཡིན་ལ།
དྲན་པ་ཞེས་སྨོས་པ་ནི། དམིགས་ཡུལ་ལ་དྲན་པའི་སྟོབས་ཉེ་བར་འཇོག་པར་བྱེད་པས་དྲན་པ་ཉེར་བཞག་ཅེས་སོ། ། གཞན་དེ་དང་ལྷན་ཅིག་འབྱུང་བའི་ཚོར་བ་སོགས་ནི་འབྲེལ་པ་དང༌། དེ་དག་གི་ཡུལ་ནི་དམིགས་པ་ལས་དྲན་པ་ཉེར་བཞག་གི་ཐ་སྙད་བྱས་སོ། ། གོ་རིམ་ནི་ཇི་ལྟར་སྐྱེ་བའི་རིམ་པ་བཞིན་ཏེ། ཡུལ་སྔ་མ་སྔ་མ་རགས་པས་རགས་པ་དང་ཕྲ་བ་རིམ་པ་བཞིན་དུ་མཐོང་བའི་རིམ་པས་སོ། ། ཅིའི་ཕྱིར་དྲན་པ་ཉེར་བཞག་བཞིར་ངེས་ཤེ་ན། ལུས་གཙང་བ་དང༌། ཚོར་བ་བདེ་བ་དང༌། སེམས་རྟག་པ་དང༌།
ཆོས་ལ་བདག་ཏུ་རྟོག་པའི་ཕྱིན་ཅི་ལོག་བཞིའི་གཉེན་པོར་དྲན་པ་ཉེར་བཞག་བཞི་གོ་རིམ་བཞིན་དུ་བསྟན་པས། མི་མཐུན་ཕྱོགས་ཀྱི་དབྱེ་བས་བཞིར་ངེས་སོ། ། དྲན་པ་ཉེར་བཞག་དང་པོ་གསུམ་ནི་མ་འདྲེས་པ་ལ་དམིགས་པ་ཡིན་ལ། ཆོས་དྲན་པ་ཉེར་བཞག་ནི་ཆོས་ཁམས་ཁོ་ན་ལ་ལྟ་ན་མ་འདྲེས་པ་ལ་དམིགས་པ་དང༌། ལུས་དང་ཚོར་བ་སོགས་གཉིས་སམ་གསུམ་མམ་བཞི་ཀ་ལ་ལྟ་ན་འདྲེས་པ་ལ་དམིགས་པ་ཞེས་བྱའོ། ། གཉིས་པ་ནི། ལུས་སོགས་སོ་སོ་ལ་དམིགས་པའི་དྲན་པ་ཉེར་བར་བཞག་སྔ་མ་གསུམ་གོམས་པར་བྱས་ནས། དེའི་རྗེས་སུ་གང་ཟག་དེ་ནི་ཆོས་དྲན་པ་ཉེར་བཞག་པ་ལུས་དང་ཚོར་བ་སོགས་དམིགས་པ་ཀུན་ནས་འདྲེས་པ་ལ་དམིགས་པ་ལ་གནས་ཏེ། དམིགས་པ་དེ་རྣམས་མི་རྟག་པ་དང༌། སྡུག་བསྔལ་བ་དང༌།
སྟོང་པ་དང༌། བདག་མེད་པ་བཞིར་ལྟའོ། ། གཉིས་པ་སྦྱོར་ལམ་བཞི་སྟེ། སྐྱེ་བའི་ཚུལ། ངོ་བོ། ཁྱད་པར་ཅན་གྱི་ཆོས། སྔོན་འགྲོའོ། ། དང་པོ་ནི། ཆོས་དྲན་པ་ཉེར་བཞག་དེ་ལྟར་གོམས་པ་དེ་ལས་རིམ་གྱིས་དྲོ་བར་གྱུར་པ་འབྱུང་སྟེ། ཉོན་མོངས་པའི་བུད་ཤིང་སྲེག་བྱེད་ཟག་མེད་ཀྱི་མེའི་སྔ་ལྟས་ཡིན་པས་དེ་སྐད་དོ། །
དྲོ་བ་དེ་ནི་རྒྱུན་ཆགས་པས་བདེན་བཞིའི་སྤྱོད་ཡུལ་ཅན་ཏེ། རྣམ་པ་མི་རྟག་སོགས་བཅུ་དྲུག་ཏུ་ལྟའོ། ། དྲོ་བ་ཆུང་འབྲིང་ཆེན་པོ་རིམ་གྱིས་འཕེལ་བ་ལས། རྩེ་མོ་སྐྱེ་སྟེ། དགེ་བའི་རྩ་བ་གཡོ་བའམ་ཉམས་སྲིད་པའི་རྩེ་མོ་ཡིན་པས་དེ་སྐད་དོ། ། རྩེ་མོ་དེ་ཡང་དམིགས་རྣམ་དྲོད་དང་འདྲ་ལ། ཁྱད་པར་ནི་ཆེས་མཆོག་ཏུ་གྱུར་པས་མིང་གཞན་དུ་བཏགས་སོ། ། དྲོད་རྩེ་གཉིས་ཀ་ཆོས་དྲན་པ་ཉེར་བཞག་གིས་དང་པོར་བདེན་པའི་རྣམ་པར་གཏོད་དེ། འགོད་ཅིང་འཇུག་པར་བྱེད་ལ། ལུས་དྲན་པ་ཉེར་བཞག་སོགས་གཞན་གསུམ་གྱིས་འཕེལ་བར་ཏེ་གོམས་པས་བྱང་བར་བྱེད་དོ། །
རྩེ་མོ་དེ་ཆུང་འབྲིང་ཆེན་པོ་རིམ་གྱིས་འཕེལ་བ་ལས་བཟོད་པ་སྐྱེ་སྟེ། ཡོངས་སུ་མི་ཉམས་པའི་སྒོ་ནས་བདེན་པ་ལ་ཆེར་བཟོད་པས་དེ་སྐད་དོ། ། དྲོད་རྩེ་ནི་ཆུང་འབྲིང་གཉིས་ཉམས་སྲིད་པས་སོ། ། དེ་ལ་གསུམ་ལས་ཆུང་འབྲིང་རྣམ་པ་གཉིས་ནི་དམིགས་རྣམ་དང༌། རྣམ་པ་གཏོད་ཚུལ་རྩེ་མོ་དེ་བཞིན་ལ། ཁྱད་པར་ནི་བཟོད་པ་གསུམ་ཆར་ཆོས་དྲན་པ་ཉེར་བཞག་གིས་འཕེལ་བར་བྱེད་ཀྱི་གཞན་གྱིས་མིན་ཏེ། ཆོས་མཆོག་དང་ཉེ་བས་སོ། ། བཟོད་པ་ཆེན་པོ་ནི་འདོད་པར་གཏོགས་པའི་སྡུག་བསྔལ་གྱི་ཡུལ་ཅན་ཡིན་ལ་དྲོད་སོགས་ནི་ཁམས་གསུམ་པའི་སྡུག་བསྔལ་སོགས་ལ་དམིགས་སོ། ། བཟོད་ཆེན་དེ་ནི་རྒྱུན་མེད་ཀྱི་སྐད་ཅིག་གཅིག་ཁོ་ནའོ། ། བཟོད་ཆེན་དེ་བཞིན་དུ་ཆོས་མཆོག་ཀྱང་འདོད་པའི་སྡུག་བསྔལ་ལ་དམིགས་པ་དང༌།
སྐད་ཅིག་གཅིག་སྟེ། འཇིག་རྟེན་པའི་ཆོས་ཀུན་གྱི་མཆོག་ཡིན་པས་འཇིག་རྟེན་ཆོས་མཆོག་སྟེ། སྐལ་མཉམ་གྱི་རྒྱུ་མེད་པར་ནུས་པའི་རྩལ་གྱིས་འཕགས་ལམ་འདྲེན་པས་སོ། ། དྲོད་སོགས་རྣམས་དྲན་པ་ཉེར་བཞག་གི་རང་བཞིན་ཡིན་པས་གཙོ་བོ་ཤེས་རབ་སྟེ། བསམ་གཏན་གྱི་སྡོམ་པ་སོགས་གཟུགས་ཕུང་ཡང་ཡོད་པས་འཁོར་དང་བཅས་ན་ཕུང་པོ་ལྔའོ། ། འོན་ཀྱང་ཐོབ་པ་ནི་དྲོད་སོགས་སུ་མ་གཏོགས་ཏེ། ས་མ་བོར་བར་དུ་འཕགས་པ་ལ་དེ་མངོན་དུ་འགྱུར་བས་དྲོད་སོགས་ཀྱང་མངོན་དུ་འགྱུར་བར་ཐལ་བས་སོ། ། དེ་ལ་ངེས་འབྱེད་ནི་མཐོང་ལམ་སྟེ། དེས་མཐོང་སྤང་སྤང་ཞིང་བདེན་བཞི་གཏན་ལ་ཕབ་ནས་རྣམ་པར་འབྱེད་པས་སོ། ། དེའི་ཆ་ནི་ཕྱོགས་གཅིག་སྟེ་མཐུན་པ་ནི་དེ་ལ་ཕན་པའོ། །
ཡང་མཐའ་གཅིག་ཏུ་ངེས་པས། ངེས་འབྱེད་ཅེས་སྦྱོར་ལམ་དུ་བཤད་པའང་ཡོད་དོ། ། གཉིས་པ་ངོ་བོ་ནི། སྦྱོར་ལམ་བཞི་ཆར་གྱི་མཉམ་བཞག་གི་ངོ་བོ་ནི་སྒོམ་བྱུང་སྟེ། ཐོས་བསམ་ལས་བྱུང་བ་ནི་མ་ཡིན་ནོ། ། འདི་ནི་བདེན་པའི་ཡུལ་ཅན་གྱི་མཉམ་བཞག་ཉིད་ཀྱི་དབང་དུ་བྱས་ཀྱི་སྤྱིར་སྦྱོར་ལམ་ན་ཐོས་བསམ་སོགས་སྒོམ་བྱུང་མིན་པའི་དགེ་བ་དུ་མ་ཡོད་པའང་སྦྱོར་ལམ་ལས་མི་འདའ་སྟེ། ཐར་ལམ་ཡིན་ལ་ལམ་གཞན་མ་ཡིན་པས་སོ། ། གསུམ་པ་ཁྱད་པར་ལ། ས་ནི་མི་ལྕོགས་མེད་པ་དང༌། བསམ་གཏན་ཁྱད་པར་ཅན་དང༌།
བསམ་གཏན་གྱི་དངོས་གཞི་དང༌། ས་དྲུག་པ་ཁོ་ན་སྟེ་འདོད་པར་མཉམ་པར་མ་བཞག་གི་ཉེར་བསྡོགས་གོང་མ་གསུམ་བདེན་པའི་རྣམ་པ་ཅན་དུ་མི་སྲིད་ལ། གཟུགས་མེད་འདོད་པ་ལ་མི་དམིགས་པས་སོ། ། བཙུན་པ་དབྱངས་སྒྲོག་ལྟར་ན། དྲོད་རྩེ་གཉིས་འོག་འདོད་པ་ན་ཡང་ཡོད་པས་ས་བདུན་པའོ། ། རྟེན་ནི་བཞི་ཆར་ཡང་འདོད་པའི་རྟེན་ཅན་ཉིད་དེ། དང་པོ་གསུམ་གསར་དུ་གླིང་གསུམ་གྱི་མི་ཁོ་ནས་བསྐྱེད་ཅིང་སྐྱེས་ཟིན་ལྷར་ཡང་མངོན་དུ་བྱེད་ལ། བཞི་པ་ནི་འདོད་ལྷར་ཡང་གསར་དུ་བསྐྱེད་དོ། ། ངེས་འབྱེད་ཆ་མཐུན་དང་པོ་གསུམ་ནི་སྐྱེས་པ་དང་བུད་མེད་གཉིས་ཀའི་རྟེན་ཅན་འཐོབ་སྟེ། ཕན་ཚུན་ཚེ་འདིར་མཚན་གྱུར་པའམ།
ཚེ་གཞན་དུ་ལུས་བླངས་པའོ། ། ཆོས་མཆོག་ནི་བུད་མེད་ཀྱིས་སྐྱེད་ན་སྐྱེས་པ་དང་གཉིས་ཀའི་རྟེན་ཅན་དང༌། སྐྱེས་པས་བསྐྱེད་ན་སྐྱེས་པ་ཁོ་ནའི་རྟེན་ཅན་གྱི་ཐོབ་པ་འབྱུང་བར་འགྱུར་ཏེ། དེ་ཐོབ་ནས་བུད་མེད་ནི་སྐྱེས་པར་འགྱུར་སྲིད་ཅིང་སྐྱེས་པ་བུད་མེད་དུ་འགྱུར་བ་མི་སྲིད་དེ། དེ་མ་ཐག་མཐོང་ལམ་སྐྱེ་ལ། འཕགས་པ་བུད་མེད་དུ་མི་སྐྱེ་བ་ནི་གྲུབ་པའི་མཐའ་ཡིན་པས་སོ། ། དེ་བཞི་ཇི་ལྟར་གཏོང་ཞེ་ན། འཕགས་པས་དེ་བཞི་དག་གང་དུ་སྐྱེད་པའི་ས་དེ་བོར་ཏེ་འཕོས་པས་གཏོང་གི་གཞན་དུ་མིན་ལ། འཕགས་མིན་སྐྱེ་བོ་ནི་ས་འཕོ་རུང་མི་འཕོ་རུང་འཆི་བས་ཏེ། རིས་མཐུན་བཏང་བ་ཉིད་ཀྱིས་གཏོང་ངོ༌། །
དེར་མ་ཟད་སོ་སྐྱེས་དྲོད་རྩེ་གཉིས་ནི་ཡོངས་སུ་ཉམས་པས་ཀྱང་གཏོང་ལ། བཟོད་མཆོག་ལས་ནི་སོ་སྐྱེའང་ཡོངས་སུ་ཉམས་པ་མེད་དོ། ། བསམ་གཏན་གྱི་དངོས་གཞི་ལ་བརྟེན་ནས་དྲོད་སོགས་བསྐྱེད་པས་ནི་ཚེ་དེ་ཉིད་ལ་བདེན་པ་ངེས་པར་མཐོང་སྟེ། འཁོར་བ་ལས་ཡིད་འབྱུང་ཤས་ཆེ་བས་སོ། ། རྣམ་པར་ཉམས་པས་ཐོབ་ན་སོ་སོ་ཐར་པ་བཞིན་སྔོན་མེད་པ་ཁོ་ན་འཐོབ་ཀྱི་སྔོན་བཏང་བ་ནི་མི་ཐོབ་སྟེ། མ་འདྲེས་པ་དང་འབད་མེད་སྒྲུབ་དགོས་པས་སོ། ། རྣམ་ཉམས་དང་ཡོངས་ཉམས་འདི་དག་གི་ངོ་བོ་གང་ཞེ་ན། ཉམས་པ་དེ་གཉིས་ཀྱི་ངོ་བོ་ནི་མི་ལྡན་པ་སྟེ། ཐོབ་པ་བཏང་ནས་མ་ཐོབ་པ་བསྐྱེད་པའོ། ། དེ་ལ་ཡོངས་ཉམས་ནི་ཉེས་པ་བྱས་པ་ཁོ་ན་ཡིན་ལ།
རྣམ་ཉམས་ནི་ཐོབ་པ་བཏང་བ་ཐམས་ཅད་དོ། ། དེ་ཡང་མཐོང་ལམ་ཐོབ་ནས་སོ་སྐྱེ་ཉམས་པ་ལྟ་བུ་ཡོན་ཏན་གྱིས་བྱས་པ་དང༌། ལོག་ལྟས་དགེ་རྩ་རྣམ་པར་ཉམས་པ་ལྟ་བུ་ཉེས་པས་བྱས་པ་གཉིས་སོ། ། རྩེ་མོ་ཐོབ་པ་ནི་མཚམས་མེད་བྱེད་པ་སྲིད་ཀྱང་དགེ་བའི་རྩ་བ་ཀུན་ཏུ་མི་ཆད་ལ། བཟོད་པ་ཐོབ་པ་ནི་རྣམ་པར་ཉམས་ཀྱང་ངན་སོང་དུ་མི་འགྲོ་སྟེ། དེར་འགྲོ་བའི་ལས་ཉོན་ཐག་བསྲིངས་པས་སོ། ། གཞན་ཡང་ཉེས་པ་དུ་མ་ལས་གྲོལ་བར་བཤད་དོ། ། ཉན་ཐོས་སོགས་ཀྱི་རིགས་ཐ་དད་པས་སྦྱོར་ལམ་རྣམས་རིགས་གསུམ་ཡིན་ཏེ། དྲོད་རྩེ་གཉིས་སློབ་མ་ཉན་ཐོས་ཀྱི་རིགས་ལས་བཟློག་ནས་སངས་རྒྱས་སུ་འགྱུར་སྲིད་ལ། བཟོད་པ་ཐོབ་ནས་ནི་མིན་ཏེ།
དེ་ངན་འགྲོར་མི་འགྲོ་ལ་བྱང་སེམས་ནི་བསམ་བཞིན་དུ་འགྲོ་བས་སོ། ། སངས་རྒྱས་ལས་གཞན་རང་རྒྱལ་དུ་ནི་བཟོད་པ་དང་གསུམ་ཀ་ཐོབ་པ་ཡང་ཉན་ཐོས་ཀྱི་རིགས་ལས་བཟློག་ནས་འཇུག་གོ ། སྟོན་པ་སངས་རྒྱས་དང་བསེ་རུ་ལྟ་བུ་ནི་སྦྱོར་ལམ་ཐོབ་ནས་མི་བཟློག་སྟེ། མི་སྡུག་པའམ། དྲོད་ནས་བྱང་ཆུབ་ཀྱི་བར་ཏིང་ངེ་འཛིན་མི་གཡོ་བ་དང་གསལ་བས། བསམ་གཏན་གྱི་མཐའ་བཞི་པ་ཁོ་ན་ལ་བརྟེན་ནས་སྟན་ཐོག་གཅིག་ལ་ཀུན་སྐྱེད་པར་བྱེད་པས་སོ། ། རང་རྒྱལ་ཚོགས་སྤྱོད་ནི་དྲོད་རྩེ་ཐོབ་ནས་ཀྱང་རང་ལམ་ལས་བཟློག་ཅེས་དམིགས་ཀྱི་བཀར་བས་བཟོད་པ་ཐོབ་ནས་མི་བཟློག་གོ ། དེས་ན་འདི་ནི་ཉན་རང་བྱང་སེམས་གསུམ་ངེས་འབྱེད་ཆ་བཞི་གང་ནས་རིགས་ངེས་པའི་ས་མཚམས་བཟུང་བ་ཡིན་ནོ། ། མངོན་པའི་སེམས་ཙམ་པ་ནི་མ་ངེས་པའི་རིགས་ཅན་གྱི་ཉན་རང་གཉིས་ཀ་ལྷག་མེད་དུ་མ་ཞུགས་བར་དུ་སངས་རྒྱས་སུ་འགྱུར་ལ། ངེས་པའི་རིགས་ཅན་ནི་གདོད་ནས་རང་རང་གི་བྱང་ཆུབ་ངེས་པ་ནི་ཡང་མི་འགྱུར་བ་བཞེད་ཅིང༌།
དབུ་མ་པ་ནི་ལྷག་མེད་ནས་ཀྱང་སངས་རྒྱས་སུ་འགྱུར་བས་ཉན་རང་ལ་གནས་སྐབས་ཙམ་མ་ཡིན་པ་མཐར་ཐུག་གི་རིགས་ངེས་པ་མི་བཞེད་དོ། ། བཞི་པ་སྔོན་འགྲོའི་ཆོས་ནི། ཅི་ཚེ་དང་པོ་ཁོ་ན་ལ་སྦྱོར་བ་བྱས་ཏེ། སྦྱོར་ལམ་བསྐྱེད་དམ་ཞེ་ན་དེ་ལྟ་མོད་ཀྱི་སྦྱོར་ལམ་དེའི་སྔོན་དུ་ཐར་པ་ཆ་མཐུན་བསྐྱེད་དགོས་སོ། ། ཐམས་ཅད་ལས་ཤིན་ཏུ་མྱུར་བ་ནི་སྲིད་པ་གསུམ་གྱིས་ཐར་ཏེ། ས་བོན་འདེབས་པ་དང་མྱུ་གུ་སྐྱེ་བ་དང༌། འབྲས་བུ་སྨིན་པ་ལྟར་ཚེ་དང་པོ་ལ་ཚོགས་ལམ་དང༌། གཉིས་པ་ལ་སྦྱོར་ལམ་དང༌། གསུམ་པ་ལ་འཕགས་ལམ་བསྐྱེད་དོ། ། རྒྱལ་བའི་སྲས་སུ།
ཚེ་སྔ་མ་ལ་ཚོགས་བསགས་པ་ནི། ཚེ་གཉིས་པ་ལ་སྦྱོར་ལམ་དང་འཕགས་ལམ་གཉིས་ཀ་བསྐྱེད་པར་བཤད་དོ། ། ཁྱིམ་བདག་དཔལ་སྐྱེས་སོགས་དུ་མ་ལུང་དུ་གསུངས་པ་ལྟ་བུའོ། ། ཚེ་དེ་དག་བར་མ་ཆད་དུ་འབྱུང་བར་མ་ངེས་ཏེ། དེའི་ཐར་པའི་ས་བོན་བསྐལ་པ་དུ་མས་ཆོད་པ་སྲིད་པས་སོ། ། དེ་ཡང་ཐོས་བསམ་ལས་བྱུང་བ་ཡིན་གྱི་སྒོམ་བྱུང་ནི་མ་ཡིན་ནོ། ། ཞི་གནས་གྲུབ་ནས་ལྷག་མཐོང་དྲན་པ་ཉེར་བཞག་སྒོམ་པར་བཤད་པས། སྒོམ་བྱུང་ཡང་ཡོད་ལ་ཐོས་བསམ་དུ་བཤད་པ་ནི་ཤས་ཆེ་བ་ལ་དགོངས་པ་ཡིན་ནམ་སྙམ་མོ། ། ངོ་བོ་ལུས་ངག་ཡིད་གསུམ་གྱི་ལས་གསུམ་མོ། ། ཐར་པའི་ཆ་ནི་ཕྱོགས་གཅིག་ཡིན་ལ་མཐུན་པ་ནི་ཕན་པས་ཏེ།
ཐར་པའི་རྒྱུར་གྱུར་པའི་དགེ་བའོ། ། སྦྱོར་ལམ་སོགས་དེ་ཡིན་ཀྱང་ཐར་པའི་རྒྱུར་མ་གྱུར་པའི་བསོད་ནམས་ཆ་མཐུན་གྱི་སྦྱིན་སོགས་ལས་ཁྱད་པར་དུ་བྱ་བའི་ཕྱིར་སྤྱི་མིང་སྒོས་ལ་བཏགས་པའོ། ། དེ་ཡང་ཤེས་རབ་གསལ་བ་དང༌། འཁོར་བ་ལས་ཡིད་འབྱུང་བ་ཤས་ཆེ་བ་གཉིས་ཀ་ཡོད་པས་གླིང་གསུམ་གྱི་མིའི་ནང་ནས་འཕེན་གྱི་གཞན་ནས་ནི་མིན་ཏེ། དེ་གཉིས་ཅི་རིགས་སུ་མེད་པས་སོ། ། ཐེག་ཆེན་དུ་ནི་ལྷ་དང་ཀླུ་དང་དམྱལ་བ་སོགས་ཀྱི་སེམས་བསྐྱེད་པར་བཤད་པས་གཞན་ནས་འཕེན་ནོ། ། གསུམ་པ་བདེན་པ་མངོན་པར་རྟོགས་པའི་ལམ་ལ་བཞི་སྟེ། སེམས་ཀྱི་སྐད་ཅིག་བཅུ་དྲུག་སྐྱེ་ཚུལ། མངོན་རྟོགས་གསུམ་དུ་བསྟན་པ། ས་གང་ལ་བརྟེན་པ།
སེམས་བཅུ་དྲུག་ཏུ་དབྱེ་བའོ། ། དང་པོ་ནི། འཇིག་རྟེན་པའི་ཆོས་མཆོག་ལས་ཆོས་བཟོད་ཟག་པ་མེད་པ་སྐྱེད་ལ། དེ་ནི་འདོད་པའི་སྡུག་བསྔལ་ལ་དམིགས་ཤིང་དེ་སྐྱེས་ནས་འཕགས་པ་ཞེས་བྱའོ། ། དེ་ལས་ནི་དམིགས་པ་དེ་ཉིད་ལ་ཐེ་ཚོམ་དང་བྲལ་བའི་ཆོས་ཤེས་སྐྱེའོ། ། འདོད་པའི་སྡུག་བསྔལ་ལ་དམིགས་ནས་བཟོད་ཤེས་སྐྱེ་བ་དེ་བཞིན་དུ་སྡུག་བསྔལ་ལྷག་མ་ཁམས་གོང་མ་གཉིས་ཀྱི་སྡུག་བདེན་ལ་རྗེས་བཟོད། དེ་ལས་རྗེས་ཤེས་སྐྱེའོ། ། བདེན་པ་གཞན་གསུམ་ལའང་དེ་བཞིན་དུ་བཟོད་ཤེས་བཞི་བཞི་རིམ་གྱིས་སྐྱེ་བས་དེ་ལྟར་ན་བདེན་པ་མངོན་རྟོགས་འདི་སེམས་ཀྱི་སྐད་ཅིག་བཅུ་དྲུག་གོ ། ཆོས་བསྲུངས་པའི་སྡེ་པ་ལ་སོགས་སྐད་ཅིག་གཅིག་དང༌། མང་པོས་བཀུར་པ་རྗེས་ཤེས་བཞི་བོར་བ་བཅུ་གཉིས་སུ་སྨྲའོ། །
གཉིས་པ་ནི། མངོན་པར་རྟོགས་པ་ནི་རྣམ་པ་གསུམ་སྟེ། དགེ་སློང་དག་ཟག་པ་མེད་པའི་ཤེས་རབ་ཀྱིས་མཐོང་བ་གང་ཡིན་པ་དེ་ནི་མཐོང་བའོ། ། ཞེས་འབྱུང་བས། ཟག་མེད་ཀྱི་ཤེས་རབ་ཀྱི་བདེན་པ་མངོན་པར་རྟོགས་པ་ནི་མཐོང་བ་མངོན་རྟོགས་དང༌། བདེན་པ་ལ་དམིགས་པའི་ཤེས་པ་རྣམས་ནི་དམིགས་པ་མངོན་རྟོགས་དང༌། སྡུག་བསྔལ་ཤེས། ཀུན་འབྱུང་སྤོང༌། འགོག་པ་མངོན་དུ་བྱེད། ལམ་སྒོམ་པ་སྟེ་བདེན་བཞི་རྟོགས་པའི་བྱ་བ་བྱེད་པ་ནི་བྱ་བ་མངོན་རྟོགས་ཞེས་བྱའོ། །
དེ་ལ་དང་པོ་ནི་གཙོ་བོ་ཤེས་རབ་གསུམ་ཀ་ཡིན་ལ། གཉིས་པ་ནི་དེ་དང་མཚུངས་ལྡན་གྱི་ཤེས་རབ་རྣམས་ཡིན་ནོ། ། ཐ་མ་ནི་མཚུངས་ལྡན་མ་ཡིན་པ་ཚུལ་ཁྲིམས་དང་མཚན་ཉིད་སྐྱེ་སོགས་ཀྱང་ཡིན་ནོ། ། དེས་ན་སྔ་མ་ནི་མངོན་རྟོགས་གསུམ་ཀ་ཡིན་ལ། གཉིས་པ་ནི་ཐ་མ་གཉིས་ཀྱི་བདག་ཉིད་དོ། ། ཐ་མ་ནི་བྱ་བ་མངོན་རྟོགས་ཁོ་ནའོ། ། རྟོགས་ཚུལ་ནི་མདོ་གསུམ་ལས་དཔེའི་སྒོ་ནས་བདེན་བཞི་རིམ་གྱིས་རྟོགས་པར་གསུངས་ཏེ། མགོན་མེད་ཟས་སྦྱིན་གྱིས་ཞུས་པར། ཁང་པ་རྩིགས་པའི་རྨང་དང་རྩིག་པ་དང༌། ཕྱམ་ལ་སོགས་པའི་དཔེ་དང༌།
དགེ་སློང་གིས་ཞུས་པར། བང་རིམ་བཞི་པའི་ཐེམ་སྐས་དང༌། ཀུན་དགའ་བོས་ཞུས་པར། སྐས་གདང་བཞི་ལ་རིམ་གྱིས་འཛེག་དགོས་པའི་དཔེས་བསྟན་ཏོ། ། གསུམ་པ་ས་གང་ལ་བརྟེན་པ་ནི། བདེན་པ་མངོན་རྟོགས་དེ་ནི་ཆོས་མཆོག་དང་ས་གཅིག་སྟེ། བསྡུ་བ་ལས་བསམ་གཏན་ས་དྲུག་ལ་བརྟེན་པར་བཤད་པ་ལྟར་རོ། ། ཡང་རྒྱུན་ཞུགས་དང་ཕྱིར་མི་འོང་གཉིས་ཀྱི་མངོན་རྟོགས་ནི་མི་ལྕོགས་མེད་པ་དང༌། ཆགས་བྲལ་སྔོན་འགྲོའི་བདེན་པ་མངོན་རྟོགས་ནི་ཉེར་བསྡོགས་མིན་པས་ལྷག་མ་ལྔ་དང༌། བསེ་རུ་ལྟ་བུའི་ལམ་ནི་བསམ་གཏན་བཞི་པ་ལ་བརྟེན་པར་བཤད་ཟིན་ཏོ། །
བཞི་པ་ནི། ཅིའི་ཕྱིར་བདེན་པ་རེ་རེའི་ཡུལ་ཅན་ལ་བཟོད་པ་དང་ཤེས་པ་གཉིས་གཉིས་འཇོག་པ་ཡིན་ཞེ་ན། བཟོད་པ་དང་ཤེས་པ་དག་གོ་རིམ་བཞིན་དུ་ཉོན་མོངས་པའི་ཐོབ་པ་གཅོད་པ་བར་ཆད་མེད་ལམ་དང༌། བྲལ་བའི་ཐོབ་པ་དང་ལྷན་ཅིག་སྐྱེ་བ་རྣམ་གྲོལ་ལམ་སྟེ། རྐུན་པོ་འབྱིན་པ་དང་སྒོ་འཕར་གཅོད་པ་བཞིན་ནོ། ། དེ་ཡང་བདེན་པ་རེ་རེ་ལ་འདོད་པའི་མཐོང་སྤང་དང༌། གོང་མའི་མཐོང་སྤང་རེ་རེ་ཡོད་པ་ཡོངས་སུ་སྤྱོད་པ་ལ་བར་ཆད་མེད་ལམ་དང་རྣམ་གྲོལ་གྱི་ལམ་གཉིས་གཉིས་སུ་ཡོད་པའི་དབྱེ་བས་བཅུ་དྲུག་ཏུ་བསྟན་ཏོ། ། ཅི་སེམས་བཅུ་དྲུག་པོ་ཐམས་ཅད་མཐོང་ལམ་ཡིན་ནམ་ཞེ་ན། བཅུ་དྲུག་པོ་དེ་ལས་སྐད་ཅིག་མ་དང་པོ་བཅོ་ལྔ་ནི་བདེན་པ་སྔར་མ་མཐོང་བ་མཐོང་བས་མཐོང་ལམ་ཡིན་ལ། བཅུ་དྲུག་པ་ནི་མཐོང་བ་གོམས་པར་བྱེད་པས་སྒོམ་ལམ་ཡིན་ནོ། །
བཅུ་དྲུག་པ་དེས་ལམ་ལ་རྗེས་བཟོད་མ་མཐོང་བ་མཐོང་བྱར་ཡོད་དོ། ། ཞེ་ན། སྐད་ཅིག་མ་གཅིག་མ་མཐོང་བས་བདེན་པ་མ་མཐོང་བར་མི་འཇུག་སྟེ། ཉག་མ་གཅིག་མ་རྔས་པས་ཞིང་མ་རྔས་པར་མི་འཇོག་པ་བཞིན་ནོ། ། འོ་ན་ཤེས་པ་གཞན་བདུན་ཡང་མཐོང་ལམ་མིན་པར་འགྱུར་རོ་ཞེ་ན། ལམ་ལ་རྗེས་བཟོད་མ་སྐྱེས་པ་དེ་སྲིད་དུ་བདེན་པ་ཀུན་མཐོང་བ་མ་རྫོགས་པས་མཐོང་ལམ་དུ་འཐད་དོ། ། ཆོས་བཟོད་བཞི་ཁོ་ནས་མཐོང་བ་མིན་ནམ་ཞེ་ན། རྗེས་ཤེས་མ་སྐྱེས་པར་དེ་ཙམ་གྱིས་མཐོང་བ་མི་རྫོགས་ཤིང༌། དེ་སྐྱེས་པ་ན་བདེན་པ་རྣམས་ལ་ཤེས་པ་ཇི་སྙེད་པ་རྫོགས་ཏེ། དེ་ཕན་ཆད་བདེན་པ་རྣམས་ལ་མ་ཤེས་པ་ཤེས་པར་བྱ་བ་ཅུང་ཟད་ཀྱང་མེད་དོ། །
ཞེས་བཞེད་དོ། ། སྐད་ཅིག་གི་ཚད་ནི་བྱ་རྫོགས་ཀྱི་སྐད་ཅིག་མ་ཡིན་གྱི་དུས་མཐའི་སྐད་ཅིག་ལ་ནི་བྱ་བྱེད་དང་བྲལ་ལོ། ། གཉིས་པ་གང་ཟག་བཤད་པ་ལ་གསུམ་སྟེ། གང་ཟག་ཟུང་བཞི་བཤད། རྣམ་གྲངས་བདུན་དུ་དབྱེ། རྫས་དྲུག་ཏུ་བསྡུ་བའོ། ། དང་པོ་ལ་གཉིས་ཏེ། སྤྱིའི་དོན་དང༌། གཞུང་གི་དོན་དང༌། དང་པོ་ལ་གཉིས་ཏེ།
གང་ལ་གནས་པའི་འབྲས་བུ་དང༌། གང་གནས་པ་གང་ཟག་གི་རྣམ་བཞག་གོ ། དང་པོ་ལ་འབྲས་བུ་ནི། དགེ་སྦྱོང་ཚུལ་གྱི་འབྲས་བུ་ཡིན་ལ། དགེ་སྦྱོང་གི་ཚུལ་ནི་ཟག་མེད་བར་ཆད་མེད་ལམ་སྟེ། དོན་དམ་པའི་དགེ་སྦྱོང་དུ་བྱེད་པའི་ཆོས་ཡིན་པའི་ཕྱིར། འབྲས་བུ་ནི་གཉིས་ཏེ། འདུས་བྱས་རྣམ་གྲོལ་ལམ་དང༌། འདུས་མ་བྱས་སོ་སོར་བརྟགས་འགོག་གོ ། ཕྱེ་ན་རྒྱུན་ཞུགས་ནས་དགྲ་བཅོམ་པའི་འབྲས་བུའི་བར་བཞིའོ། །
རྒྱས་པར་ཕྱེ་ན་མཐོང་སྤང་སྤངས་པའི་འབྲས་བུ་བརྒྱད། སྒོམ་སྤང་སྤངས་པའི་འབྲས་བུ་བརྒྱད་ཅུ་གྱ་གཅིག་སྟེ། བརྒྱད་ཅུ་རྩ་དགུའོ། ། ཁམས་གང་ལ་འབྲས་བུ་དུ་ཐོབ་ཅེ་ན། འབྲས་བུ་དང་པོ་གསུམ་ནི་འདོད་པའི་རྟེན་ལ་འཐོབ་སྟེ། སྔ་མ་གཉིས་འདོད་པ་ལས་མ་གྲོལ་བས་འཐོབ་པའི་ཕྱིར་དང༌། མཐར་གྱིས་པའི་ཕྱིར་མི་འོང་གི་འབྲས་བུ་ནི་འདོད་ཉོན་དགུ་པ་སྤོང་བའི་བར་ཆད་མེད་ལམ་གྱིས་ཐོབ་ལ། ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་ནི་མཐོང་ལམ་གྱིས་ཐོབ་པའི་ཕྱིར། ཐ་མ་དགྲ་བཅོམ་པའི་འབྲས་བུ་ནི་ཁམས་གསུམ་ཆར་གྱི་རྟེན་ལ་ཐོབ་བོ། ། ཇི་སྐད་དུ།
འདོད་པར་གསུམ་ཐོབ་ཐ་མ་ནི། ། གསུམ་དུའོ་གོང་ན་མཐོང་ལམ་མེད། ། ཅེས་སོ། ། ས་གང་ལ་བརྟེན་ནས་ཐོབ་ཅེ་ན། འབྲས་བུ་དང་པོ་གཉིས་ནི་མི་ལྕོགས་མེད་པ་ལ་བརྟེན་ཏེ། འདོད་པ་ལ་ཆགས་པ་དང་མ་བྲལ་བའི་སེམས་ལ་བརྟེན་པའི་ཕྱིར། འབྲས་བུ་མཐར་གྱིས་པའི་ཕྱིར་མི་འོང་གི་འབྲས་བུ་ཡང་མི་ལྕོགས་མེད་ལ་བརྟེན་ཏེ། འདོད་ཉོན་དགུ་པ་སྤོང་བའི་བར་ཆད་མེད་ལམ་གྱིས་ཐོབ་དགོས་པའི་ཕྱིར། ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་ནི་དང་པོའི་ཉེར་བསྡོགས་མ་གཏོགས་པས་ལྷག་མ་ལྔ་གང་རུང་གཅིག་ལ་བརྟེན་ནོ། ། འཇིག་རྟེན་དང་འཇིག་རྟེན་ལས་འདས་པའི་ལམ་གང་གིས་ཐོབ་ཅེ་ན།
རྒྱུན་ཞུགས་དང་དགྲ་བཅོམ་པའི་འབྲས་བུ་ནི། འཇིག་རྟེན་ལས་འདས་པའི་ལམ་ཁོ་ནས་ཐོབ་དགོས་ཏེ། སྲིད་རྩེའི་མཐོང་སྤང་དང་སྒོམ་སྤང་གཉིས་ནི་གཉེན་པོས་ཐོབ་དགོས་པའི་ཕྱིར། འབྲས་བུ་བར་པ་གཉིས་ནི་ཞི་གནས་ཤས་ཆེར་སྤྱད་པས་འཇིག་རྟེན་པའི་ལམ་གྱིས་ཐོབ་ལ། ལྷག་མཐོང་ཤས་ཆེར་སྤྱད་པས་འཇིག་རྟེན་ལས་འདས་པའི་ལམ་གྱིས་ཐོབ་པས་གཉིས་ཀས་ཐོབ་ཅེས་བྱའོ། ། གལ་ཏེ་འཇིག་རྟེན་པའི་ལམ་གྱིས་ཐོབ་པ་དགེ་སྦྱོང་གི་ཚུལ་གྱི་འབྲས་བུ་མ་ཡིན་པར་ཐལ། ཟག་མེད་བར་ཆད་མེད་ལམ་གྱིས་ཐོབ་པ་མ་ཡིན་པའི་ཕྱིར་ཞེ་ན། སྔོན་གྱི་མཐོང་ལམ་གྱི་བྲལ་ཐོབ་དང་ལྷན་ཅིག་བསྲེས་ནས་དགེ་སྦྱོང་གི་ཚུལ་གྱི་འབྲས་བུར་འཇོག་པས་སྐྱོན་མེད་དོ། ། ཇི་སྐད་དུ། འཇིག་རྟེན་པ་ཡི་ཐོབ་འབྲས་ནི། །
བསྲེས་དང་ཟག་མེད་ཐོབ་འཛིན་ཕྱིར། ། ཅེས་སོ། ། གཉིས་པ་གང་གནས་པ་གང་ཟག་གི་རྣམ་བཞག་ནི། གཞུང་གིས་བསྟན་པ་དེ་ཉིད་དོ། ། གཉིས་པ་གཞུང་གི་དོན་ལ་གསུམ་སྟེ། རྒྱུན་ཞུགས་ཞུགས་པ་བཤད། ཆགས་བྲལ་སྔོན་སོང་བཤད། འབྲས་བུ་མཐར་གྱིས་པ་བཤད་པའོ། ། དང་པོ་ནི། དབང་པོ་རྟུལ་པོ་དང་རྣོན་པོ་དག་མཐོང་ལམ་སྐད་ཅིག་བཅོ་ལྔ་པོ་དེ་དག་ཏུ་རིམ་པས་དད་པའི་རྗེས་འབྲང་དང༌།
ཆོས་ཀྱི་རྗེས་འབྲང་བ་ཞེས་བྱ་སྟེ། སྔོན་གཞན་གྱིས་དྲིན་གྱིས་དོན་གྱི་རྗེས་སུ་འབྲང་བ་དང༌། སྔོན་བདག་ཉིད་ཁོ་ནས་མདོ་སོགས་དོན་གྱི་རྗེས་སུ་འབྲངས་པས། དེ་གཉིས་སྔོན་འཇིག་རྟེན་པའི་ལམ་གྱིས་སྒོམ་སྤང་ཡེ་མ་སྤངས་ན་འབྲས་བུ་བཞིའི་དང་པོ་རྒྱུན་ཞུགས་ལ་ཞུགས་པ་དེར་མ་ཟད་མཐོང་ལམ་གྱི་སྔོན་དུ་འདོད་ཉོན་དང་པོ་ནས་ལྔའི་བར་ཅི་རིགས་སུ་བཅོམ་པ་ཡན་ཆད་ཀྱང་དེ་ཡིན་ནོ། ། གཉིས་པ་ལ་གཉིས་ཏེ། ཞུགས་པ་དང༌། འབྲས་གནས་སོ། ། དང་པོ་ནི། སེམས་ཀྱི་སྐད་ཅིག་བཅོ་ལྔ་ལ་གནས་པའི་གང་ཟག་དེ་ཉིད་ཀྱིས་སྔོན་འདོད་པའི་སྒོམ་སྤང་དྲུག་པ་ནས་དགུ་པ་ཚུན་ཆད་བརྒྱད་པའི་བར་ཟད་པ་ཡིན་ན་ནི་དེ་གཉིས་འབྲས་བུ་གཉིས་པ་ཕྱིར་འོང་ལ་ཞུགས་པ་ཡིན་ནོ། ། དེ་གཉིས་སྔོན་འདོད་ཉོན་དགུ་པ་སྤངས་པས་འདོད་པའམ་ཡང་ན་གོང་མ་ཅི་ཡང་མེད་པའི་བར་ལ་འདོད་ཆགས་དང་བྲལ་བ་ཞིག་ཡིན་ན་གསུམ་པ་ཕྱིར་མི་འོང་གི་འབྲས་བུ་ལ་ཞུགས་པ་ཡིན་ནོ། །
གོང་མ་བ་ནི་ཞུགས་པ་དེ་གསུམ་སྦྱོར་ལམ་སྟན་གཅིག་པ་ནས་འཛིན་པར་མངོན་ཏེ། རིམ་གྱིས་པའི་རྒྱུན་ཞུགས་ཞུགས་པ་དེ་ནས་བཟུང་བའི་རིགས་པས་སོ། ། གཉིས་པ་ནི། གང་ཟག་དེ་དག་གང་ཞིག་སྐད་ཅིག་བཅོ་ལྔའི་ཚེ་འབྲས་བུ་དང་པོ་གསུམ་པོ་གང་ལ་ཞུགས་པ་ཡིན་པ་དེ་ནི་སེམས་བཅུ་དྲུག་པ་ལ་དེའི་འབྲས་བུ་ལ་གནས་པ་སྟེ། རྒྱུན་ཞུགས་འབྲས་གནས་དང་ཕལ་ཆེར་ལ་ཆགས་པ་དང་བྲལ་བ་ཕྱིར་མི་འོང་འབྲས་གནས་དང༌། འདོད་པ་ལ་ཆགས་བྲལ་གྱི་ཕྱིར་མི་འོང་འབྲས་གནས་ཞེས་པར་འགྱུར་རོ། ། དགྲ་བཅོམ་ནི་བཅུ་དྲུག་པའི་ཚེ་མི་ཐོབ་སྟེ། དེའི་ངོ་སྐལ་གྱི་སྤང་བྱ་སྲིད་རྩེའི་སྒོམ་སྤང་ནི། མཐོང་ལམ་གྱིས་མི་སྤོང་ལ། སྔོན་དུ་འཇིག་རྟེན་པའི་ལམ་གྱིས་ཀྱང་སྤང་མི་ནུས་པས་སོ། །
འབྲས་བུ་ཐོབ་པ་དེའི་ཚེ་དབང་པོ་རྟུལ་པོ་རྣོན་པོ་དག་དད་པས་མོས་པ་དང༌། མཐོང་བས་ཐོབ་པ་ཞེས་བྱ་སྟེ། དད་པ་ལྷག་པས་མོས་པ་དང༌། ཤེས་རབ་ལྷག་པས་མཐོང་བས་ཕྱེ་བའོ། ། གསུམ་པ་འབྲས་བུ་མཐར་གྱིས་པ་བཤད་པ་ལ་བཞི་སྟེ། རྒྱུན་ཞུགས་ཞུགས་གནས་དང༌། ཕྱིར་འོང་ཞུགས་གནས་དང༌། ཕྱིར་མི་འོང་ཞུགས་གནས་དང༌། དགྲ་བཅོམ་ཞུགས་གནས་སོ། ། དང་པོ་ཞུགས་པ་བཤད་ཟིན་ལ།
འབྲས་གནས་ལ་གཉིས་ཏེ། སྤྱིར་བསྟན། སོ་སོར་བཤད་པའོ། ། དང་པོ་ནི། གལ་ཏེ་རྣམ་པ་ལྔ་སྤངས་ཀྱང་སེམས་བཅུ་དྲུག་པ་ལ་གནས་པ་ཕྱིར་འོང་ཞུགས་པར་མི་འགྱུར་བ་ཅི་ཞེ་ན། དེས་དེའི་ཚེ་རྒྱུན་ཞུགས་ཀྱི་འབྲས་བུ་ཙམ་ཐོབ་ཀྱི་འབྲས་བུའི་ཁྱད་པར་གྱི་ལམ་ཐོབ་པ་མེད་པ་དེའི་ཕྱིར། འབྲས་གནས་ཁྱད་པར་གཞན་དུ་བྱ་བའི་ཕྱིར་དུ་འབྲས་བུ་གཞན་ཐོབ་པར་བྱ་བ་ལ་མི་བརྩོན་པ་དེ་ནི་དེ་ལ་ཞུགས་པ་མ་ཡིན་ལ། ཤུགས་ཀྱིས་ནི། འབྲས་བུ་ཕྱི་མ་ཐོབ་དོན་དུ་སྤང་བྱ་སྤོང་བ་ལ་བརྩོན་པ་ན་ཕྱི་མ་ལ་ཞུགས་པའོ། ། དེ་བཞིན་དུ་འབྲས་བུ་གཞན་གཉིས་ལའང་སྦྱར་རོ། །
དེས་ནི་འབྲས་བུ་ཕྱི་མ་གསུམ་ལ་གནས་པ་ལའང་ཙམ་པོ་དང་ཁྱད་པར་ཅན་གཉིས་གཉིས་ཡོད་པར་བསྟན་ཏོ། ། ཕྱིར་མི་འོང་ཆགས་བྲལ་སྔོན་འགྲོའི་མིང་དོན་གཉིས་ཀ་ཡོད་ཀྱི་གཞན་ལ་ནི་མེད་དོ། ། ས་དང་པོ་འདོད་པ་ནས་སྲིད་རྩེའི་བར་ན་སྤང་བྱ་ཉེས་པ་རྣམ་པ་དགུ་རེ་ཡོད་ཅིང་དེ་བཞིན་དུ་གཉེན་པོ་ཡོན་ཏན་རྣམས་ཀྱང་དགུ་རེ་ཡོད་དེ། ཇི་ལྟར་ཞེ་ན། རྩ་བའི་དབྱེ་བ་ཆུང་ངུ་དང་འབྲིང་དང་ཆེན་པོ་རྣམས་ཀྱི་རེ་རེ་ལའང་ཆུང་ངུའི་ཆུང་ངུ་སོགས་གསུམ་གསུམ་ཐ་དད་པར་ཡོད་པའི་ཕྱིར།

དེ་ལ་ལམ་ཆུང་རིམ་གྱིས་སྤང་བྱ་ཆེ་རིམ་ནས་སྤོང་སྟེ། དང་པོར་ལམ་ཆེན་པོ་མི་སྲིད་པས་དང༌། ཕྱིས་ལམ་ཆེན་པོ་སྐྱེས་པ་ལ་སྤང་བྱ་ཆེན་པོ་མི་སྲིད་པའི་ཕྱིར། སྣང་བས་མུན་པ་སེལ་བ་བཞིན་ནོ། ། དེས་ན་འཕགས་ལམ་ཆུང་ངུས་ཀྱང་ཉོན་མོངས་ཆེན་པོ་རྩད་ནས་འབྱིན་པས། ཆོས་དཀར་པོ་རྣམས་སྟོབས་དང་ལྡན་གྱི་ནག་པོ་རྣམས་ནི་མིན་ཏེ། དུས་རིང་པོར་བསགས་པའི་ནད་སྨན་ཐུན་གཅིག་གིས་འབྱིན་པ་བཞིན་ནོ། ། གཉིས་པ་ནི། རྒྱུན་ཞུགས་ཀྱི་དབྱེ་བ་ལ་དུ་ཡོད་ཅེ་ན། སྐྱེ་བ་ལེན་ཚུལ་ལ་གཉིས་ཏེ། སྲིད་པ་ལན་བདུན་པ་དང༌།
རིགས་ནས་རིགས་སྐྱེའོ། ། དང་པོ་ལའང་གཉིས་ཏེ། སྲིད་པ་ལན་བདུན་པར་ངེས་པ་དང༌། སྲིད་པ་ལན་བདུན་པའི་རིགས་ཅན་ནོ། ། དང་པོ་ནི། སྔོན་སྲིད་པ་ལན་བདུན་མྱོང་ངེས་ཀྱི་ལས་བསགས་པ་འབྲས་བུ་ལ་གནས་པ་སྒོམ་པས་སྤང་བར་བྱ་བ་ཅུང་ཟད་ཀྱང་མ་ཟད་པའི་སྲིད་པ་ལན་བདུན་པའོ། ། གཉིས་པ་ནི། རྒྱུན་ཞུགས་རེ་ལྟར་ཐོགས་ན་སྲིད་པ་ལན་བདུན་པའོ། ། དེ་ཕན་ཆད་མི་ལེན་པས་དེ་ལྟར་ཐོགས་ན་ཞེས་རྒྱལ་པོ་སྲས་སོ། ། འདི་ལ་མདོ་སྡེ་པས་ནི་སྒྲ་ཇི་བཞིན་དུ་བདུན་ཉིད་ལེན་ཅིང་དེ་ཡང་མིའི་རྟེན་ལ་བདེན་པ་མཐོང་བ་ནི་ལྷར་ལན་གསུམ་མིར་ལན་གསུམ་འཁོར་ནས་ལྷའི་རྟེན་ལ་མྱ་ངན་ལས་འདའ་ལ།
ལྷའི་རྟེན་ལ་བདེན་པ་མཐོང་བ་ཡང་མིར་ལན་གསུམ་དང་ལྷར་ལན་གསུམ་འཁོར་ནས་མིའི་རྟེན་ལ་མྱ་ངན་ལས་འདའ་བར་འདོད་དོ། ། བྱེ་བྲག་སྨྲ་བ་མི་དང་ལྷ་དང་དེ་དག་གི་བར་དོ་བདུན་བདུན་ཏེ་ཉེར་བརྒྱད་ལེན་པ་ཡང་བདུན་ཚན་དུ་འདྲ་བས་དེ་སྐད་བརྗོད་དེ། གནས་བདུན་ལ་མཁས་པའི་དགེ་སློང་དང་ཤིང་ལོ་མ་བདུན་པ་བཞིན་ནོ། ། གནས་བདུན་ནི། གཟུགས་དང༌། དེ་ཀུན་འབྱུང་བ་དང༌། དེ་འགོག་པ་དང༌། དེ་འགོག་པར་འགྲོ་བའི་ལམ་དང༌། དེའི་རོ་མྱང་བ་དང༌། ཉེས་དམིགས་དང༌།
ངེས་འབྱུང་རྣམ་པ་ཡང་དག་པར་ཤེས་པ་སྟེ། དེ་བཞིན་དུ་རྣམ་ཤེས་ཀྱི་བར་ལའོ། ། འོ་ན་ལྟ་བ་ཕུན་སུམ་ཚོགས་པ་གང་སྲིད་པ་བརྒྱད་པ་འགྲུབ་ན་གནས་མ་ཡིན་པར་གསུངས་པ་ཇི་ལྟར་ཞེ་ན། འགྲོ་བ་གཅིག་ཏུ་མི་འགྲུབ་པ་ལ་དགོངས་སོ། ། འོ་ན་འོག་མིན་དང་སྲིད་རྩེའི་བར་དུ་འཕོ་བ་ལྷ་ཉིད་དུ་སྲིད་པ་བརྒྱད་ལས་མང་བ་ལེན་པ་ཇི་ལྟར་ཞེ་ན། འདོད་ཁམས་སུ་མི་འགྲུབ་པ་ལ་དགོངས་པས་མི་འགལ་ལོ་ཞེས་སྨྲའོ། ། སྐུ་མཆེད་གཉིས་ཀྱང་འདི་ལྟར་བཞེད་དེ། འོད་སྲུངས་པ་རྣམས་ལྷ་རྣམས་སུ་ལན་བདུན་མི་རྣམས་སུ་ལན་བདུན་ཞེས་སོ་སོར་ཡང་འདོན་པས་འདི་ལ་མངོན་པར་ཞེན་པར་མི་བྱའོ། ། ཞེས་སློབ་དཔོན་གྱིས་བྱེ་བྲག་སྨྲ་བའི་གཞུང་བཙུགས་པ་དང༌། ཉན་སར་ལྷ་དང་མིར་ལན་བདུན་བདུན་དུ་མཚམས་སྦྱོར་ཞིང་ཞེས་པས་སོ། །
འདི་རྣམས་ནི་མིའི་རྟེན་ལ་རྒྱུན་ཞུགས་ཐོབ་ན་མིའི་རྟེན་ལ་མྱ་ངན་ལས་འདའ་ཞིང༌། ལྷའི་རྟེན་ལ་ཐོབ་ན་ལྷའི་རྟེན་ལ་འདའ་བར་བཞེད་དོ། ། ཅིའི་ཕྱིར་སྲིད་པ་བརྒྱད་པ་མི་འགྲུབ་ཅེ་ན། དུས་དེ་སྲིད་ཀྱིས་རྒྱུད་སྨིན་པར་ངེས་པའི་ཕྱིར་ཏེ། སྦྲུལ་གོམ་པ་བདུན་པ་དང་རིམས་ཉིན་བཞི་པ་བཞིན་ནོ། ། བར་སྐབས་སུ་ཡང་འཕགས་པའི་ལམ་མངོན་དུ་བྱེད་ཅིང་མྱ་ངན་ལས་མི་འདའ་སྟེ། དེ་སྲིད་དུ་སྲིད་པ་མྱོང་བའི་ལས་ཀྱི་སྟོབས་སྐྱེད་པས་སོ། ། དེས་ན་འདི་ནི་བདུན་ཚན་ལེན་ངེས་པ་སྟེ། ཐམས་ཅད་ཀྱི་ཐ་ཤལ་ཞེས་པ་ཡང་རྒྱུན་ཞུགས་ཐམས་ཅད་ཀྱི་ཐ་ཤལ་ལན་བདུན་པར་སྟོན་པ་ཡིན་གྱི། ལམ་བདུན་པའི་ཐ་ཤལ་ཞེས་པ་ནི་མ་ཡིན་ནོ། །
དེས་ན་རྩ་ཚིག་སྔ་མས་ནི་ངེས་པའི་གང་ཟག་བསྟན་ལ། འགྲེལ་པར་མཆོག་ཏུ་ཐོགས་ན་ལན་བདུན་པ་གཞན་ཡང་ཡོད་མོད་ཀྱི་མ་ངེས་པས་མ་བརྗོད་དོ་ཞེས་འབྱུང་བ་ནི་སྲིད་པ་ཉི་ཤུ་རྩ་བརྒྱད་ལེན་ངེས་སུ་མ་བརྗོད་ཅེས་པའི་དོན་ནོ། ། སྤྱིར་གང་ཟག་དེ་དང་དེའི་རིགས་ཅན་དུ་མ་ཡོད་པ། སྤངས་རྟོགས་དང་སྐྱེ་བ་ལེན་ཚུལ་སོགས་མཐའ་གཅིག་ཏུ་མ་ངེས་པས་ཚུལ་འདི་ལྟ་བུའོ་ཞེས་བཞག་པར་མི་ནུས་པའི་ཕྱིར། རྩ་བར་རགས་པ་ཙམ་ཞིག་སྨོས་སོ། ། གཉིས་པ་རིགས་ནས་རིགས་སྐྱེ་ནི། རྒྱུན་ཞུགས་དེ་ཉིད་ཀྱི་སྒོམ་ལམ་ཟག་མེད་ཀྱིས་འདོད་པའི་སྒོམ་སྤང་གསུམ་མམ་བཞི་ལས་གྲོལ་ཞིང་དེའི་གཉེན་པོ་ཟག་མེད་ཀྱི་དབང་པོ་གསུམ་མམ་བཞི་ཐོབ་ལ། འདོད་པའི་ཚེ་རིགས་མཐུན་གཉིས་སམ་གསུམ་ལེན་པར་བྱེད་ཅིང་བཞི་པ་མི་ལེན་པ་ནི་རིགས་ནས་རིགས་སྐྱེའོ། ། དེ་ལ་ལྷའི་རིགས་ནས་རིགས་སྐྱེ་ནི་འདོད་ལྷའི་རྟེན་ལ་བདེན་པ་མཐོང་བས་འདོད་ལྷར་ལན་གཉིས་སམ་གསུམ་སྐྱེས་ནས་མྱ་ངན་ལས་འདའ་བའོ། ། མིའི་རིགས་ནས་རིགས་སྐྱེ་ནི་མིའི་རྟེན་ལ་བདེན་པ་མཐོང་བ་མིར་ལན་གཉིས་སམ་གསུམ་སྐྱེས་ནས་མྱ་ངན་ལས་འདའ་བའོ། །
ཚེ་འདི་ལ་ལྔ་སྤོང་པའམ་སྤངས་པ་ནི་རིགས་ནས་རིགས་སྐྱེ་མ་ཡིན་ཏེ། ལྔ་པ་སྤངས་ན་དྲུག་པའང་སྤོང་བར་ངེས་པས་ལན་ཅིག་ཕྱིར་འོང་དུ་འགྱུར་བས་སོ། ། དེ་ནི་ཚེ་གཅིག་བར་ཆད་གཅིག་པ་ལྟར་འབྲས་བུ་ཐོབ་པ་ལ་ཉོན་མོངས་པའི་རྣམ་པ་གཅིག་གིས་གེགས་བྱ་བར་མི་ནུས་ཏེ། ཁམས་ལས་འདའ་མི་དགོས་པས་སོ། ། ཁ་ཅིག་ཉོན་མོངས་པའི་རྣམ་པ་གཅིག་གམ་གཉིས་ལས་གྲོལ་བ་ནི་ཚེ་ལྔའམ་དྲུག་ལེན་ནོ་ཞེས་སྨྲ་བ་ནི་རྩ་བའི་དགོངས་པ་མིན་ཞིང༌། མ་ངེས་པའི་སྲིད་པ་ལན་བདུན་པ་དང་ཁྱད་པར་མེད་པ་ཉིད་དུ་འགྱུར་རོ། ། འདི་དག་ནི་མྱ་ངན་ལས་འདས་པའི་ལམ་གྱི་རྒྱུན་ཞུགས་ཞེས་བྱ་སྟེ་སྤྱི་མིང་བྱེ་བྲག་ལ་བཏགས་པའོ། ། གཉིས་པ་ཕྱིར་འོང་ལ་གཉིས་ཏེ། ཞུགས་པ་དང༌། འབྲས་གནས་སོ། །
དང་པོ་ནི། རྒྱུན་ཞུགས་འབྲས་གནས་ཁྱད་པར་ཅན་འདོད་པའི་སྒོམ་སྤང་གཅིག་ནས་ལྔའི་བར་དུ་བཅོམ་པ་དང༌། དྲུག་པ་སྤང་བའི་སྦྱོར་བ་ལ་གནས་པ་ནི། འབྲས་བུ་གཉིས་པ་ལ་ཞུགས་པའོ། ། གཉིས་པ་ལ་འབྲས་གནས་ཙམ་པོ་ནི། འདོད་པའི་སྒོམ་སྤང་དྲུག་པ་ཟད་པའི་རྣམ་གྲོལ་ལམ་ཐོབ་པ། བདུན་པ་སྤོང་བའི་སྦྱོར་བ་ལ་མི་བརྩོན་པ་དེ་ནི་འབྲས་བུ་ལ་གནས་པ་ཙམ་ཞེས་བྱའོ། ། འདོད་པའི་ཁམས་སུ་ལན་ཅིག་ཕྱིར་འོང་བས་ལན་ཅིག་ཕྱིར་འོང་ཞེས་བྱ་སྟེ། སྐྱེ་བ་གཉིས་ལེན་ཡང་རིགས་འདྲ་གཉིས་མི་ལེན་པས་རིགས་ནས་རིགས་སྐྱེའི་དོན་མེད་དོ། ། ཉན་སར་ཡང༌།
ལྷའི་སྲིད་པ་ལན་ཅིག་དང་མིའི་སྲིད་པ་ལན་གཅིག་སྒྲུབ་པའི་ཚེ་ལན་ཅིག་ཕྱིར་འོང་གི་འབྲས་བུར་བཞག་གོ་ཞེས་འབྱུང་བས་སྐུ་མཆེད་དོན་མཐུན་ནོ། ། ཕྱིར་འོང་འབྲས་གནས་དེ་ཉིད་འདོད་པའི་སྒོམ་སྤང་གི་ཉེས་ཆ་བདུན་ནམ་བརྒྱད་ཟད་པ་དང༌། དེའི་གཉེན་པོ་ཟག་མེད་ཀྱི་དབང་པོ་བདུན་ནམ་བརྒྱད་ཐོབ་པ་ན་དགྲ་བཅོམ་ཐོབ་པ་ལ་ཚེ་གཅིག་དང་ཕྱིར་མི་འོང་ཐོབ་པ་ལ་སྐྱོན་གཅིག་གིས་བར་དུ་ཆོད་པ་བར་ཆད་གཅིག་པ་སྟེ། བདུན་ཟད་ནས་བར་ཆད་གཉིས་ལུས་ཀྱང་བར་ཆད་གཅིག་པ་ཞེས་བྱ་སྟེ། འདོད་པ་ལས་ཆགས་པ་དང་བྲལ་མ་བྲལ་གྱི་ཁྱད་པར་ནི་འདོད་ཉོན་དགུ་པ་སྤང་མ་སྤངས་ཀྱིས་རབ་ཏུ་ཕྱེ་བའི་ཕྱིར། སྒོམ་སྤང་དགུ་པའི་ཁྱད་པར་གྱིས་རབ་ཏུ་ཕྱེ་བ་ཡིན་ནོ། ། ཚེ་གཅིག་པོ་ནི་འདོད་ལྷར་ལེན་པར་ཉན་ས་ལས་བཤད་དོ། ། གསུམ་པ་ཕྱིར་མི་འོང་ལ་གཉིས་ཏེ། ཞུགས་པ་དང༌། འབྲས་གནས་སོ། །
དང་པོ་ནི། ཕྱིར་འོང་འབྲས་གནས་ཁྱད་པར་ཅན་འདོད་ཉོན་བདུན་པ་སྤོང་བ་ལ་བརྩོན་པ་ནས་དགུ་པ་སྤོང་བའི་བར་ཆད་མེད་ལམ་ལ་གནས་པའི་བར་ནི་འབྲས་བུ་གསུམ་པ་ལ་ཞུགས་པའོ། ། གཉིས་པ་ལ་གཉིས་ཏེ། སྤྱིར་བཤད་པ། སོ་སོར་བཤད་པའོ། ། དང་པོ་ནི། དེ་ཉིད་འདོད་ཉོན་དགུ་པ་ཟད་པའི་རྣམ་གྲོལ་ལམ་ཐོབ་པ། གོང་མའི་སྒོམ་སྤང་སྤོང་བ་ལ་མི་བརྩོན་པ་ནི་ཕྱིར་མི་འོང་འབྲས་གནས་ཙམ་པོ་ཡིན་ལ། བརྩོན་པས་ན་ཁྱད་པར་ཅན་ནོ། ། གཉིས་པ་ལ་ལྔ་སྟེ།
ཕྱིར་མི་འོང་ཚེ་དེ་ལ་གཟུགས་ཀྱི་ཉོན་མོངས་མ་སྤངས་པ་གཟུགས་སུ་ཉེར་འགྲོ་དང༌། དེ་སྤངས་ཀྱང་གཟུགས་མེད་ཀྱི་ཉོན་མོངས་མ་སྤངས་པ་གཟུགས་མེད་ཉེར་འགྲོ་དང༌། ཚེ་དེ་ལ་ཟག་པ་ཐམས་ཅད་ཟད་པ་བྱེད་པ་མཐོང་ཆོས་ཞི་དང༌། ཕྱིར་མི་འོང་གི་དབྱེ་བ་དུ་མ་བཤད་པ་དང༌། འགོག་པའི་སྙོམས་འཇུག་ཐོབ་པ་ལུས་མངོན་བྱེད་དོ། ། དང་པོ་གཟུགས་སུ་ཉེར་འགྲོ་ལ་ལྔ་སྟེ། གཟུགས་སུ་སྐྱེ་བའི་ཀུན་སྦྱོར་སྤངས་ཤིང་མངོན་པར་འགྲུབ་པའི་ཀུན་སྦྱོར་མ་སྤངས་པར་བར་དོར་འདའ་བ་སྟེ། མྱུར་བ་དང༌། མྱུར་བ་མིན་པ་དང༌། རིང་མོ་ཞིག་ནས་མྱ་ངན་ལས་འདའ་བ་སྟེ་གསུམ་མོ། །
གཟུགས་ཀྱི་ཀུན་སྦྱོར་གཉིས་ཀ་མ་སྤངས་པ་གཟུགས་སུ་སྐྱེས་ནས་འདའ་བ་སྟེ། དེ་ཡང་ལམ་ངང་གིས་འབྱུང་བས་སྐྱེས་མ་ཐག་འདའ་བ་དང༌། ལམ་ལ་བརྩོན་ཡང་ལམ་ངང་གིས་མི་འབྱུང་བས་ཚེ་དཀྱིལ་ཙམ་ན་མྱང་འདས་ཐོབ་པ་འདུ་བྱེད་དང་བཅས་པར་འདའ་བ་དང༌། ལམ་ལ་ཆེད་ཆེར་མི་བརྩོན་ཡང་ལམ་ངང་གིས་འབྱུང་བས་ཚེའི་མཇུག་ཏུ་མྱང་འདས་ཐོབ་པ་འདུ་བྱེད་མེད་པར་མྱ་ངན་ལས་འདའ་བ་དང༌། གང་དུ་དང་པོར་སྐྱེས་པ་དེ་ཉིད་དུ་མི་འདའ་བར་གནས་གོང་མར་སོང་ནས་མྱང་འདས་ཐོབ་པ་གོང་དུ་འཕོ་བ་རྣམས་སོ། ། སྐུ་མཆེད་གཉིས་ནི། འདུ་བྱེད་མེད་པར་འདའ་བ་སྔོན་དུ་བསྟན་ནས། འདུ་བྱེད་དང་བཅས་ཏེ་འདའ་བ་ཕྱིས་བསྟན་ཏེ། གོ་རིམ་བཟློག་ནས་འཆད་དོ། ། གོང་ནི་འོག་མིན་དང་སྲིད་རྩེ་ཡིན་ལ།
འཕོ་བ་ནི་དེར་འགྲོ་བ་སྟེ། གོང་འཕོ་དེ་ནི་ལྷག་མཐོང་ཤས་ཆེར་སྤྱོད་པ་འོག་མིན་འགྲོ་དང༌། ཞི་གནས་ཤས་ཆེར་སྤྱོད་པ་སྲིད་རྩེར་འགྲོ་གཉིས་སོ། ། དང་པོ་ནི། རྒྱུ་བསམ་གཏན་སྤེལ་མ་བསྒོམས་ནས་འོག་མིན་དུ་འགྲོ་སྟེ། མིའི་རྟེན་ལ་བསམ་གཏན་བཅོ་ལྔ་སྤེལ་ནས་བསྒོམས་པ་ལས་བསམ་གཏན་གོང་མ་གསུམ་ལས་ཉམས་ནས་ཚངས་རིས་སུ་སྐྱེས་ཏེ། དེར་སྔོན་གོམས་པའི་དབང་གིས་བཅོ་ལྔ་སྤེལ་དུ་བསྒོམས་ཤིང༌། ཤི་ནས་བར་གྱི་གནས་གཞན་རྣམས་དོར་ཏེ་འོག་མིན་དུ་སྐྱེས་ནས་འདའ་བ་ནི་འཕར་བ་དང༌། ཚངས་རིས་ནས་གནས་གཙང་མ་དང་པོ་གསུམ་པོ་གང་རུང་དུ་སྐྱེས་ཏེ། དེ་ནས་མཐར་འོག་མིན་དུ་སྐྱེས་ནས་འདའ་ན་ཕྱེད་འཕར་བ་དང༌།
ཚངས་རིས་ནས་བཟུང་སྟེ་གཟུགས་ཀྱི་གནས་གཞན་བཅུ་དྲུག་པོ་ཐམས་ཅད་དུ་ལན་རེ་རེ་སྐྱེས་ཏེ་མཐར་འོག་མིན་དུ་མྱང་འདས་ཐོབ་པ་ནི་གནས་ཐམས་ཅད་དུ་འཆི་འཕོ་བའོ། ། ཚངས་ཆེན་དུ་མི་སྐྱེ་སྟེ། ལྟ་བ་ངན་པའི་གནས་ཡིན་པ་དང༌། གཙོ་བོ་གཅིག་ཏུ་ཟད་པས་སོ། ། ཞེས་གསུངས་ཀྱང༌། སོ་སོ་སྐྱེ་བོའི་རྒྱལ་པོའི་འཁོར་དུ་དགྲ་བཅོམ་པ་དུ་མ་འབྱུང་བ་ཡང་གསུངས་པས་སྒྲུབ་བྱེད་འདི་ལ་སྙིང་པོ་མི་སྣང་ངོ༌། ། རྒྱལ་སྲས་མར་ནི། ཚངས་རིས་ནས་བཟུང་སྟེ་གནས་གཞན་ཐམས་ཅད་དུ་རྒྱུན་མི་ཆད་པར་ལན་རེ་རེ་སྐྱེས་ནས་ཞེས་དེར་ཡང་སྐྱེ་བར་བཤད་པར་མངོན་ནོ། ། གཉིས་པ་འོག་མིན་འགྲོ་ལས་གཞན་ནི། སྤེལ་མ་མ་བསྒོམས་པས་གནས་གཙང་མར་འཇུག་མ་ནུས་པར་ཚངས་ཆེན་བོར་བའི་འོག་མ་བཅུ་གཅིག་ཏུ་སྐྱེས་ཏེ།
དེ་ནས་གཟུགས་མེད་བཞིར་སྐྱེས་ནས་སྲིད་རྩེར་མྱང་འདས་ཐོབ་པའོ། ། འདི་ཕྱིས་གཟུགས་མེད་དུ་འགྲོ་ཡང་སྔོན་ལ་གཟུགས་སུ་འགྲོ་བས་གཟུགས་སུ་ཉེར་འགྲོར་བརྗོད་དོ། ། འདིར་འགྲེལ་པ་ལས། འོག་མིན་དང་སྲིད་རྩེར་འགྲོ་ནི་ཕ་མཐའ་བཟུང་བ་ཙམ་ཡིན་གྱི་དེར་མ་ཕྱིན་པར་གྲོལ་བའི་གོང་འཕོ་ཡང་ཡོད་པར་བསྟན་པ་ནི། སྔར་བཤད་པ་ལྟར་སྤྱིར་དེའི་རིགས་ཅན་མ་ངེས་པའི་དབང་དུ་མཛད་དོ། ། གཟུགས་སུ་ཉེར་འགྲོ་ལས་གཞན་དྲུག་པ་ནི་གཟུགས་མེད་དུ་ཉེ་བར་འགྲོ་བ་སྟེ། འདི་ནི་འདོད་པ་ནས་གཟུགས་མེད་དུ་སྐྱེས་ཏེ་མྱ་ངན་ལས་འདའོ། ། འདིར་གཟུགས་མེད་ཀྱི་སེམས་ཐོབ་པ་ལ་མ་ཉམས་པར་གྲོངས་ཏེ། གཟུགས་མེད་བཞི་པོར་རིམ་པར་སྐྱེས་ཤིང༌། སྐྱེས་མ་ཐག་དང་འདུ་བྱེད་བཅས་པ་དང༌།
འདུ་བྱེད་མེད་པ་དང༌། གོང་འཕོ་སྟེ། རྣམ་པ་བཞིའོ། ། གསུམ་པ་ནི། ཕྱིར་མི་འོང་གཞན་བདུན་པ་ནི་འདོད་པར་ཕྱིར་མི་འོང་ཐོབ་པའི་ཚེ་འདི་ལ་མྱ་ངན་འཁོར་བའི་སྡུག་བསྔལ་ལས་འདའོ། ། བཞི་པ་ཕྱིར་མི་འོང་གི་དབྱེ་བ་དུ་མ་བཤད་པ་ལ་བཞི་སྟེ། གཟུགས་སུ་ཉེར་འགྲོ་དགུར་དབྱེ་བ། སྐྱེས་བུ་དམ་པའི་འགྲོ་བ་བཤད་པ། ཚེ་ཡོངས་གྱུར་གྱི་འཕགས་པ་ངོས་བཟུང་བ། བསམ་གཏན་སྤེལ་མ་སྒོམ་ཚུལ་ལོ། །
དང་པོ་ནི། བར་དོར་འདའ་བ་དང༌། སྐྱེས་ནས་འདའ་བ་དང༌། གོང་འཕོ་དང་གསུམ་ལ་ཡང་རྣམ་པ་གསུམ་གསུམ་དུ་ཕྱེ་ནས་གཟུགས་སུ་ཉེར་འགྲོ་དགུར་བཤད་དེ། དང་པོ་ལ་བར་དོ་གྲུབ་མ་ཐག་ཐར་པ་མྱུར་བ་པ་དང༌། ཅུང་ཟད་གནས་ཏེ་ཐར་པ་མྱུར་བ་མ་ཡིན་པ་དང༌། སྐྱེ་སྲིད་དུ་འགྲོ་བར་སེམས་པ་ན་ཐར་པ་ཡུན་རིང་མོ་ཞིག་ན་འདའ་བ་གསུམ་སྟེ། སྐྱེས་བུ་དམ་པའི་འགྲོ་བ་བདུན་གྱི་མདོར། སོགས་མའི་མེ་ཆུང་ངུ་སྦར་མ་ཐག་འཆི་བ་དང༌། ལྕགས་ཀྱི་ཚ་ཚ་གནམ་དུ་ཡར་ནས་ཅུང་ཟད་ན་འཆི་བ་དང༌།
ཡར་ནས་ས་ལ་མ་ལྷུང་ཙམ་ལ་འཆི་བའི་དཔེ་གསུམ་གྱིས་བཀའ་སྩལ་ཏོ། ། སྐྱེས་འདའ་བ་ལ། སྐྱེས་ཙམ་དང༌། འདུ་བྱེད་དང༌། འདུ་བྱེད་མེད་པར་འདའ་བ་གསུམ་དང༌། གོང་འཕོ་ལ་འཕར་བ་སོགས་གསུམ་མོ། ། ཕྱིར་མི་འོང་གསུམ་པོ་དེ་དག་གི་ཁྱད་པར་རྣམ་པ་ནི། མངོན་པར་འགྲུབ་པ་དང༌། སྐྱེས་ནས་དང༌། ལན་གྲངས་གཞན་ལ་མྱོང་འགྱུར་གྱི་ལས་དང༌།
དབང་པོ་རྣོ་འབྲིང་རྟུལ་གསུམ་དང༌། ཉོན་མོངས་པ་ཆེ་ཆུང་གི་བྱེ་བྲག་ལས་ཡིན་ནོ། ། གཉིས་པ་སྐྱེས་བུ་དམ་པའི་འགྲོ་བ་ནི། མདོ་ལས། སྐྱེས་བུ་དམ་པའི་འགྲོ་བ་བདུན་བཤད་པ་ཇི་ལྟ་བུ་ཞེ་ན་དེ་དགུ་ལས་གོང་དུ་འཕོ་བ་མ་ཕྱེ་པར་གཅིག་ཏུ་བགྲངས་ནས་ལྷག་མ་དྲུག་དང༌། དམ་པའི་འགྲོ་བ་བདུན་དུ་འདོད་དོ། ། ཅིའི་ཕྱིར་དེ་རྣམས་ཁོ་ན་སྐྱེས་བུ་དམ་པ་ཡིན་གྱི་སློབ་པ་གཞན་རྣམས་མ་ཡིན་ཞེ་ན། ལས་དམ་པ་དགེ་བ་དང་དམ་པ་མིན་པ་མི་དགེ་བ་ལ་འཇུག་པ་དང་མི་འཇུག་པས་དང༌། འགྲོ་བ་འདི་རྣམས་སུ་སོན་པ་ནི་གནས་དེའི་འོག་མ་དང་དེར་ཡང་ཕྱིར་མི་འོང་བའི་ཕྱིར་ན་སྐྱེས་བུ་དམ་པའོ། ། གསུམ་པ་ཚེ་ཡོངས་འགྱུར་གྱི་འཕགས་པ་ངོས་བཟུང་བ་ནི།
ཚེ་དང་པོ་ལ་རྒྱུན་ཞུགས་སམ་ཕྱིར་འོང་ཐོབ་སྟེ་ཚེ་གཉིས་པ་ལ་ཕྱིར་མི་འོང་ཐོབ་པས་འདོད་པར་ཚེ་ཡོངས་སུ་གྱུར་པའི་འཕགས་པ་ཕྱིར་མི་འོང་བའོ། ། འདི་ནི་འཁོར་བ་ལ་ཡིད་འབྱུང་ཤས་ཆེ་བས་ཚེ་དེ་ཉིད་ལ་ཞི་བ་ཐོབ་པའི་ཕྱིར་ཁམས་གཞན་དུ་འགྲོ་བ་མེད་དོ། ། འདི་ནི་འདོད་པའི་རྟེན་ཅན་གྱི་ཕྱིར་མི་འོང་གི་དབང་དུ་བྱས་ཀྱི། གཟུགས་ཁམས་སུ་ཚེ་ཡོངས་སུ་གྱུར་པ་ནི་ཁམས་གོང་དུའང་འཇུག་སྲིད་དེ། གོང་དུ་འཕོ་བ་སྲིད་རྩེར་འགྲོ་བ་བཞིན་ནོ། ། ཁམས་དེ་དང་དེའི་འཕགས་པ་ཚེ་ཡོངས་སུ་གྱུར་པ་ནི་ཁམས་དེའི་རྟེན་ལ་འཕགས་ཆོས་སྐྱེ་བ་གཉིས་ངེས་པར་བསྟེན་པ་སྟེ། སྔར་རྒྱུན་ཞུགས་ལན་བདུན་པར་གྱུར་པ་དང༌། རིགས་ནས་རིགས་སྐྱེ་བར་གྱུར་པ་ལའང་ཚེ་ཡོངས་སུ་གྱུར་པ་ཡོད་མོད་ཀྱི་དེ་དག་ནི་འདོད་ཁམས་ལས་འདོད་ཆགས་དང་མ་བྲལ་བར་གྲུབ་ཟིན་པས་ཁམས་གོང་དུ་འགྲོ་མི་འགྲོའི་དཔྱད་པ་མ་བྱས་སོ། ། ཕྱིར་མི་འོང་ནི་འདོད་པ་ལས་གྲོལ་བའི་སློབ་པ་ཡིན་པས་གོང་དུ་འགྲོ་མི་འགྲོའི་དཔྱད་པ་བྱས་སོ། ། འདོད་པར་ཚེ་ཡོངས་སུ་གྱུར་པ་དེ་དང་ཁམས་གོང་མར་སྐྱེས་པའི་འཕགས་པ་ནི་རྟེན་ཁྱད་པར་ཅན་ཐོབ་པས་ཡོངས་སུ་ཉམས་པ་མེད་ལ།
ཚེ་རབས་གཞན་ནས་ལམ་འདྲིས་དབང་པོ་རྣམས་ཆེས་སྨིན་པའི་ཕྱིར་དབང་པོ་འཕོ་བ་མི་བརྟེན་ཏོ། ། རྒྱུན་ཞུགས་དང་ཕྱིར་འོང་བར་དོ་མི་འདའ་བ་ཅི་ཞེ་ན། ལམ་ལ་མ་འདྲིས་ཤིང་ཕྲ་རྒྱས་ཆེ་བས་སོ། ། བྱེ་བྲག་སྨྲ་བ་བར་དོར་འདོད་ཁམས་ལས་འདའ་དཀའ་བས་སོ། ། ཞེས་སོ། ། བཞི་པ་བསམ་གཏན་སྤེལ་མ་སྒོམ་ཚུལ་ནི། བསམ་གཏན་བཞི་པ་ནི་ལམ་སླ་བའི་མཆོག་ཡིན་པས་དང་པོར་བསམ་གཏན་བཞི་པ་སྤེལ་ལ་ཕྱིས་འོག་མ་གསུམ་ཡང་སྤེལ་ལོ། ། རྟེན་ནི་དང་པོར་གླིང་གསུམ་དང་ཉམས་ནས་གཟུགས་ཁམས་སུ་སྤེལ་ལོ། ། སྤེལ་ཚུལ་ལ་གཉིས་ཏེ། སྦྱོར་བ་དང༌།
དངོས་གཞིའོ། ། སྦྱོར་བ་ནི། དང་པོར་ཟག་མེད་དང༌། དེ་ནས་ཟག་བཅས་དང༌། ཡང་ཟག་མེད་དེ་གསུམ་རྒྱུན་ལྡན་དུ་སྤེལ་ནས་རིམ་གྱིས་རྒྱུན་ཕྲི་སྟེ་སྐད་ཅིག་རེ་རེ་སྤེལ་བའི་བར་ཡིན་ལོ། ། ཟག་མེད་སྔ་ཕྱིའི་མཚམས་ནི་སྔ་མ་ལ་ལྡང་སེམས་དང་ཕྱི་མ་ལ་འཇུག་སེམས་ཀྱི་རྗེས་ཐོབ་ཀྱིས་བྱེད་དོ། ། དངོས་གཞི་ནི་སྐད་ཅིག་མ་རེ་རེ་བ་གསུམ་བསྲེས་པས་སྤེལ་བ་གྲུབ་སྟེ། དེའི་སྐད་ཅིག་དང་པོ་གཉིས་བར་ཆད་མེད་ལམ་ལྟ་བུ་དང༌། གསུམ་པ་རྣམ་གྲོལ་ལམ་ལྟ་བུ་ཞེས་གྲག་གོ ། སློབ་དཔོན་ནི་སངས་རྒྱས་མིན་པས་སྐད་ཅིག་སྤེལ་མི་ནུས་པས་ན།
རྒྱུན་ཆགས་གསུམ་ལ་ཇི་སྲིད་འདོད་པར་སྙོམས་པར་འཇུག་པས་རྫོགས་པར་བཞེད་དོ། ། ཅིའི་དོན་དུ་བསམ་གཏན་སྤེལ་ཞེ་ན། ཕྱིར་མི་འོང་དབང་རྣོན་གནས་གཙང་མར་སྐྱེ་བ་དང་མཐོང་ཆོས་ལ་བདེ་བར་གནས་པར་བྱ་བའི་ཕྱིར་དང༌། དབང་རྟུལ་དེ་གཉིས་དང་ཉོན་མོངས་པས་འཇིག་པས་མི་ཉམས་པར་བྱ་བའི་ཕྱིར་ཡང་སྤེལ་ལ། དགྲ་བཅོམ་ནི་དབང་རྣོན་མཐོང་སྤང་ལ་བདེ་བར་གནས་པ་ཉིད་དང༌། དབང་རྟུལ་མི་ཉམས་པ་དང༌། གཉིས་ཀའི་ཆེད་དུ་སྤེལ་ལོ། ། སྤེལ་བ་དེ་ནི་ཆུང་ངུ་གསུམ་སྤེལ་ཡིན་ལ། སྦྱོར་བ་གཅིག་གིས་གསུམ་སྤེལ་གཉིས་བྱེད་པ་འབྲིང་དྲུག་སྤེལ། དེ་བཞིན་དུ་ཆེན་པོ་དགུ་སྤེལ།
ཤིན་ཏུ་ཆེ་བ་བཅུ་གཉིས་སྤེལ། ཆེས་ཤིན་ཏུ་ཆེ་བ་བཅོ་ལྔ་སྤེལ་ཏེ། རྣམ་པ་ལྔ་ཡོད་པའི་ཕྱིར་འབྲས་བུ་སྐྱེ་བ་ཡང་གནས་གཙང་མ་ལྔ་ཁོ་ནའོ། ། ལྔ་པ་ལུས་མངོན་བྱེད་ནི། འགོག་པའི་སྙོམས་འཇུག་ཐོབ་པའི་ཕྱིར་མི་འོང་ནི་མྱ་ངན་ལས་འདས་པ་དང་འདྲ་བའི་ཆོས་ལུས་ཀྱི་མངོན་སུམ་དུ་བྱེད་པའི་ཕྱིར་སེམས་མེད་པའི་ལུས་ཀྱིས་མངོན་དུ་བྱེད་པར་འདོད་དོ། ། བཞི་པ་དགྲ་བཅོམ་བསྟན་པ་ལ་གསུམ་སྟེ། ཞུགས་པ་དང༌། འབྲས་གནས་དང༌། འབྲས་གནས་ཀྱི་དབྱེ་བའོ། ། དང་པོ་ནི།
བསམ་གཏན་དང་པོའི་སྐྱོན་གཅིག་སྤོང་བ་ནས་བཟུང་སྟེ་སྲིད་རྩེའི་བར་ཆ་བརྒྱད་ཀྱི་བར་ཟད་པའི་ཕྱིར་མི་འོང་དེ་ནི་དགྲ་བཅོམ་ཉིད་ལ་ཞུགས་པ་ཡིན་ལ། དེར་མ་ཟད་དགུ་པ་སྤོང་བའི་བར་ཆད་མེད་ལམ་ལ་གནས་པ་ཡང་དེའོ། ། བར་ཆད་མེད་ལམ་དེ་ནི་རྡོ་རྗེ་ལྟ་བུའི་ཏིང་ངེ་འཛིན་ཞེས་བྱ་སྟེ། ལམ་ཐམས་ཅད་ཀྱི་མཆོག་ཡིན་པས། ཕྲ་རྒྱས་འཇོམས་པར་ནུས་ལ། ཚུར་གང་གིས་ཀྱང་གནོད་མི་ནུས་སོ། ། གཉིས་པ་འབྲས་གནས་ལ་གཉིས་ཏེ། དངོས་དང༌། ཞར་ལ་བྱུང་བའོ། ། དང་པོ་ནི།
སྐྱོན་དགུ་པོ་དེ་ཟད་པའི་བྲལ་ཐོབ་དང་ལྷན་ཅིག་ཏུ་ཟད་པ་ཤེས་པ་རྣམ་གྲོལ་ལམ་སྐྱེ་ལ་དེའི་ཚེ་གང་ཟག་དེ་བསླབ་པར་བྱ་བ་མེད་པས་མི་སློབ་པ་དང༌། ཆགས་བཅས་ཐམས་ཅད་ཀྱིས་མཆོད་པར་འོས་པས་དགྲ་བཅོམ་པའོ། ། གཉིས་པ་ལ་གཉིས་ཏེ། ཆགས་བྲལ་གྱི་ཚུལ་དཔྱད་པ་དང༌། དགེ་སྦྱོང་ཚུལ་གྱི་འབྲས་བུ་བཤད་པའོ། ། དང་པོ་ལ་བཞི་སྟེ། ཆགས་བྲལ་སྤྱིར་བསྟན། བྲལ་ཐོབ་སྐྱེ་ཚུལ། ས་གང་གིས་ཆགས་པ་སྤོང༌། ལམ་གྱི་དམིགས་རྣམ་དཔྱད་པའོ། །
དང་པོ་ནི། སྒོམ་ལམ་གཉིས་སུ་བཤད་པ་ལ་སློབ་པ་འདི། ལམ་གང་གིས་ས་གང་ལ་འདོད་ཆགས་དང་བྲལ་ཞེ་ན། འཇིག་རྟེན་ལས་འདས་པའི་སྒོམ་ལམ་ཁོ་ནས་སྲིད་རྩེ་ལ་ཆགས་པ་དང་བྲལ་གྱི་འཇིག་རྟེན་པས་ནི་མིན་ཏེ། དེའི་གོང་ན་ཞི་བར་ལྟ་ས་མེད་ཅིང་རང་ས་དང་འོག་སས་ངེས་པར་འབྱུང་མི་ནུས་པས་སོ། ། ས་གཞན་བརྒྱད་ལས་འཇིག་རྟེན་ལས་འདས་པ་དང༌། འཇིག་རྟེན་པ་གོང་སའི་ཉེར་བསྡོགས་ཏེ་ལམ་གཉིས་ཀས་འདོད་ཆགས་དང་བྲལ་ལོ། ། གཉིས་པ་ནི། རྒྱུན་ཞུགས་དང་ཞི་གནས་དཔྱད་པ་སོགས་འཇིག་རྟེན་པའི་ལམ་གྱིས་ཆགས་པ་དང་བྲལ་བའི་འཕགས་ལ་བྲལ་བའི་ཐོབ་པ་ཟག་བཅས་དང༌། ཟག་མེད་གཉིས་སྐྱེ་བས་སྤངས་པ་བརྟན་ལ།
བྱིས་པ་ལ་ནི་ཟག་བཅས་ལས་མི་སྐྱེ་བས་མི་བརྟན་ནོ། ། ཁ་ཅིག་གིས་འཇིག་རྟེན་ལས་འདས་པའི་ལམ་གྱིས་སྤངས་ཀྱང་བྲལ་ཐོབ་གཉིས་སྐྱེ་སྟེ། ལམ་ཟག་མེད་ཁོ་ནས་ཅི་ཡང་མེད་པ་ལས་གྲོལ་བ་ཞིག དབང་པོ་འཕོས་པ་ན་བརྟུལ་པོའི་ལམ་བཏང་ལ་གོང་སའི་ཉོན་མོངས་མི་ལྡན་པའི་ཕྱིར་ཏེ། གཞན་དུ་ན་གོང་སའི་བྲལ་བ་དེ་ཉིད་མི་ལྡན་པར་འགྱུར་ལ། གོང་སའི་ཉོན་མོངས་པའི་བྲལ་བ་དེ་བཏང་ན་གོང་སའི་ཉོན་མོངས་དང་ལྡན་པར་ཡང་འགྱུར་རོ། ། ཞེའོ། ། དེ་ནི་མ་ངེས་ཏེ། སྲིད་རྩེའི་ཕྱེད་ལས་གྲོལ་བ་ལ་བྲལ་ཐོབ་འཇིག་རྟེན་པ་ཡང་མེད་ལ་དབང་པོ་འཕོས་ན་ཟག་མེད་བཏང་ཡང་ཉོན་མོངས་དེ་དག་མི་ལྡན་པ་བཞིན་དང༌། སོ་སྐྱེ་གོང་ས་བསམ་གཏན་གཉིས་པ་སོགས་སུ་སྐྱེས་པ་ན་འདོད་ཉོན་གྱི་བྲལ་ཐོབ་འཕོས་པས་བཏང་ཡང་འདོད་ཉོན་མི་ལྡན་པ་བཞིན་དུ།
གང་ཟག་དེ་ཡང་བྲལ་ཐོབ་འཇིག་རྟེན་པ་མེད་ཀྱང༌། ཉོན་མོངས་དང་མི་ལྡན་པས་ཤེས་བྱེད་མིན་ནོ། ། གསུམ་པ་ནི། ས་གང་གིས་གང་ལས་འདོད་ཆགས་དང་བྲལ་བར་འགྱུར་ཞེ་ན། ཟག་མེད་མི་ལྕོགས་མེད་པ་ཡིས་ས་དགུ་པོ་ཐམས་ཅད་ལས་འདོད་ཆགས་དང་བྲལ་བར་ནུས་ཏེ། དེ་ནི་ཁམས་གསུམ་གྱི་ཉོན་མོངས་པ་ཐམས་ཅད་སྤོང་མི་ནུས་པ་མེད་པས་མི་ལྕོགས་མེད་ཅེས་བྱའོ། ། ཉེར་བསྡོགས་ཀྱིས་འོག་སའི་ཉོན་མོངས་སྤངས་པ་ན། དེའི་རྣམ་གྲོལ་ལམ་ཐམས་ཅད་ཉེར་བསྡོགས་ཀྱི་ངོ་བོར་སྐྱེའམ་ཞེ་ན། ས་འོག་མ་གསུམ་ལས་རྒྱལ་བ་ལ་ནི་ཉེར་བསྡོགས་དང་དངོས་གཞི་ཚོར་བ་ཐ་དད་པས་དབང་པོ་རྣོ་ན་དངོས་གཞི་ལ་འཇུག་ནུས་པས་བསམ་གཏན་གྱི་དངོས་གཞིའམ། བརྟུལ་ན་མི་ནུས་པས་མཐའི་རྣམ་གྲོལ་ལམ་ཉིད་ཉེར་བསྡོགས་ཀྱི་ངོ་བོར་སྐྱེ་ལ།
དེའི་གོང་མ་ནི་རྣམ་གྲོལ་ལམ་ཐ་མར་དབང་པོ་བརྟུལ་ཡང་ཉེར་བསྡོགས་ལས་སྐྱེ་བ་མིན་ཏེ། ཉེར་བསྡོགས་དང་དངོས་གཞི་བཏང་སྙོམས་ཅན་འདྲ་ཞིང་དངོས་གཞི་ཁོ་ན་ལ་གུས་པས་དེ་ལས་སྐྱེས་པས་སོ། ། འཕགས་པ་སྟེ་ཟག་མེད་ཀྱི་དངོས་གཞི་བདུན་དང༌། བསམ་གཏན་ཁྱད་པར་ཅན་དང་བརྒྱད་ཀྱིས་ནི་རང་ས་དང་གོང་ས་ལས་ཀྱང་རྒྱལ་བར་འགྱུར་ལ། འོག་ས་ལས་ནི་ཉེར་བསྡོགས་ཀྱིས་རྒྱལ་ཟིན་པས་མིན་ནོ། ། བཞི་པ་ནི། ཟག་མེད་སྒོམ་ལམ་གྱི་བར་ཆད་མེད་ལམ་དང༌། རྣམ་གྲོལ་ལམ་ནི་བདེན་པའི་དམིགས་རྣམ་ཅན་དུ་གྲུབ་ལ། འཇིག་རྟེན་པའི་རྣམ་གྲོལ་ལམ་དང་བར་ཆད་མེད་ལམ་དག་ནི་གོ་རིམ་བཞིན་ཞི་བ་སོགས་དང༌། རགས་པ་དང་སོགས་པས་ཐ་བ་ངན་པ་དང༌།
རྩིགས་པ་སྟུག་པོ་ལྟ་བུའི་རྣམ་པ་ཅན་ཡིན་ཞིང༌། དམིགས་པའང་གོ་རིམ་བཞིན་གོང་ས་དང་ས་འོག་མའི་སྤྱོད་ཡུལ་ཅན་ཏེ། ས་དང་པོ་བདུན་ནོ། ། ཟད་པར་ཤེས་པའི་མཇུག་ཐོགས་སུ་ཅི་ཞིག་སྐྱེ་ཞེ་ན། གལ་ཏེ་དགྲ་བཅོམ་པ་མི་གཡོ་བའི་ཆོས་ཅན་ཡིན་ན་ཟད་པ་ཤེས་པའི་རྗེས་ཐོགས་ལས་མི་སྐྱེ་བའི་བློ་གྲོས་འབྱུང་ལ། གལ་ཏེ་མི་གཡོ་བའི་ཆོས་ཅན་མིན་ན་ཟད་ཤེས་རང་གི་རིགས་འདྲ་ཟད་པ་ཤེས་པ་ཁོ་ནའམ། མི་སློབ་པའི་ཡང་དག་པའི་ལྟ་བ་སྐྱེ་བའི་ཉམས་སྲིད་པས་མི་སྐྱེ་བ་ཤེས་པ་ནི་མི་འབྱུང་ངོ༌། ། མི་གཡོ་བའི་ཆོས་ཅན་ལ་ཡང་མི་སྐྱེ་བའི་ཤེས་པ་ལས་རེས་འགའ་རང་འདྲ་སྐྱེ་ལ། རེས་འགའ་མི་སློབ་པའི་ཡང་དག་པའི་ལྟ་བ་སྐྱེ་སྟེ། ལྟ་བ་དེ་ནི་དགྲ་བཅོམ་པ་ཐམས་ཅད་ལ་འབྱུང་ངོ༌། །
གཉིས་པ་དགེ་སྦྱོང་ཚུལ་གྱི་འབྲས་བུ་བཤད་པ་ལ་གཉིས་ཏེ། དགེ་སྦྱོང་ཚུལ་གྱི་འབྲས་བུའི་དབྱེ་བ། དགེ་སྦྱོང་གི་ཚུལ་ཉིད་བཤད་པའོ། ། དང་པོ་ནི། ཉོན་མོངས་པ་གཏན་དུ་ཞི་བར་བྱེད་པའི་རྒྱུ་ནི་དགེ་སྦྱོང་སྟེ། དེའི་ཚུལ་ནི་དྲི་མེད་བར་ཆད་མེད་ལམ་རྣམས་ཡིན་ལ། ཚུལ་གྱི་འབྲས་བུ་འདུས་བྱས་ནི་རྣམ་གྲོལ་ལམ་དང༌། འདུས་མ་བྱས་ནི་སྤངས་པའོ། ། འབྲས་བུ་དེ་རྣམས་རྒྱས་པར་ཕྱེ་ན་བརྒྱད་ཅུ་རྩ་དགུ་སྟེ། མཐོང་སྤང་སྤངས་པའི་འབྲས་བུ་བརྒྱད།
སྒོམ་སྤང་སྤངས་པའི་འབྲས་བུ་བརྒྱད་ཅུ་རྩ་གཅིག་གོ ། འདུས་བྱས་དང་འདུས་མ་བྱས་གང་འབྲས་བུར་བཟུང་ཞེ་ན། གྲོལ་ལམ་འདུས་བྱས་དང་ཟད་པ་འདུས་མ་བྱས་པ་དང་བཅས་པ་སོ་སོར་མ་ཕྱེ་བར་ཐུན་མོང་དུ་བཟུང་ངོ༌། ། དེ་ལྟར་ན་འབྲས་བུ་དུ་མར་འགྱུར་བས་སངས་རྒྱས་ཀྱིས་གསུངས་པ་ལ་ཁ་བསྐང་དགོས་པར་འགྱུར་རོ། ། ཞེ་ན། ཐུབ་པས་འབྲས་བུ་བཞིར་རྣམ་པར་བཞག་པ་ནི་འབྲས་བུར་འཇོག་པའི་རྒྱུ་མཚན་རྣམ་པ་ལྔ་དག་ནི་གནས་སྐབས་བཞི་ལ་ཚང་པར་སྲིད་པའི་ཕྱིར་འབྲས་བུ་བཞིའོ། ། རྒྱུ་མཚན་གང་ཞེ་ན། འབྲས་བུ་བཞི་པོ་རེ་རེ་ལའང་སྔོན་ཞུགས་པའི་ལམ་བཏང་བ་དང༌། གཞན་འབྲས་བུའི་ལམ་ཐོབ་པ་དང༌། རྒྱུན་ཞུགས་ཀྱི་དུས་སུ་མཐོང་སྤང་སྤངས་པ་ཐམས་ཅད་ཀྱི་ཐོབ་པ་སྒོམ་ལམ་གྱིས་བསྡུས་པ་གཅིག་རྙེད་པ་དང༌།
ཕྱིར་འོང་གི་དུས་སུ་མཐོང་སྤང་སྤངས་པ་དང༌། སྒོམ་སྤང་སྤངས་པ་དྲུག་པོ་ཐམས་ཅད་ཀྱིས་ཐོབ་པ་རྙེད་པ་སོགས་ཟད་པ་བསྡོམས་ཏེ། ཐམས་ཅད་ཀྱིས་ཐོབ་པ་གཅིག་རྙེད་པ་དང༌། ཆོས་ཤེས་དང་རྗེས་ཤེས་བཞི་བཞི་སྟེ་ཤེས་པ་བརྒྱད་ཚན་ཅིག་ཅར་ཐོབ་པ་དང༌། མི་རྟག་སོགས་རྣམ་པ་བཅུ་དྲུག་ཐོབ་པའོ། ། གལ་ཏེ་ཟག་མེད་ཀྱི་ལམ་ཁོ་ན་དགེ་སྦྱོང་གི་ཚུལ་ཡིན་ན། འཇིག་རྟེན་པའི་ལམ་གྱིས་ཐོབ་པ་གཉིས་དགེ་སྦྱོང་གི་ཚུལ་གྱི་འབྲས་བུར་ཇི་ལྟར་རུང་ཞེ་ན། འཇིག་རྟེན་པའི་ལམ་གྱིས་ཐོབ་པའི་འབྲས་བུ་བར་པ་གཉིས་ནི་མཐོང་ལམ་གྱི་འབྲས་བུ། སྤངས་པ་ཡང་བསྲེས་ནས་བྲལ་ཐོབ་ཟག་མེད་གཅིག་རྙེད་པའི་ཕྱིར་དང༌། དེས་འཇིག་རྟེན་པས་སྤངས་པའང་འཛིན་པའི་ཕྱིར།
དགེ་སྦྱོང་ཚུལ་གྱི་འབྲས་བུར་རུང་ངོ༌། ། གཉིས་པ་ནི། དགེ་སྦྱོང་གི་ཚུལ་དེ་ཉིད་ཉོན་མོངས་པ་སྤོང་བས་ཚངས་པའི་ཚུལ་ཡིན་ལ། ཚངས་པའི་འཁོར་ལོ་ཡང་ཡིན་ཏེ། ཚངས་པ་བཅོམ་ལྡན་འདས་ཀྱིས་བསྐོར་པའི་ཕྱིར་རོ། ། ཆོས་ཀྱི་འཁོར་ལོ་ནི་མཐོང་བའི་ལམ་སྟེ། ཇི་ལྟར་འཁོར་ལོ་རིན་པོ་ཆེ་གླིང་བཞིར་མྱུར་བར་འགྲོ་བ་དང༌། སོགས་པས་ཡུལ་གཞན་དོར་ནས་གཞན་དུ་འཇུག་པ་དང༌། རྒྱལ་ཕྲན་མ་རྒྱལ་བ་ལས་རྒྱལ་བར་བྱེད་ལ་རྒྱལ་བ་རྣལ་དུ་འགོད་པ་དང༌། ས་མཐོ་བར་འཕར་བ་དང༌།
དམའ་བར་འབབས་པ་དེ་བཞིན་དུ་མཐོང་ལམ་གྱི་སྐད་ཅིག་མ་རྣམས་ཀྱང་མྱུར་བ་དང༌། བདེན་པ་གཞན་དོར་ཞིང་གཞན་ལ་འཇུག་པ་དང༌། བར་ཆད་མེད་པའི་ལམ་གྱིས་ཐོབ་པ་གཅོད་པས་མཐོང་སྤངས་མ་རྒྱལ་བ་ལས་རྒྱལ་བར་བྱེད་ལ་རྣམ་གྲོལ་གྱི་བྲལ་ཐོབ་འཛིན་པས་རྒྱལ་བ་རྣམ་གྲོལ་དུ་འགོད་པ་དང༌། གོང་མ་དང་འདོད་པའི་བདེན་པ་ལ་འཕར་བ་དང༌། འབབས་པའི་ཕྱིར་རོ། ། བཙུན་པ་དབྱངས་སྒྲོག་ནི་འཕགས་ལམ་ཡན་ལག་བརྒྱད་ཀྱི་རྩིབས་སོགས་དང༌། ཆོས་མཐུན་པའི་ཕྱིར་འཁོར་ལོ་ཞེས་བྱ་སྟེ། ལྟ་བ་དང༌། རྟོག་པ་དང༌། རྩོལ་བ་དང༌།
དྲན་པ་བཞི་ནི་ཤེས་རབ་ཀྱིས་བསྡུས་ཏེ་རྩིབས་ལྟ་བུ་དང༌། ངག་དང་ལས་དང་འཚོ་བ་གསུམ་ནི་ཚུལ་ཁྲིམས་ཏེ་གཞི་བྱེད་པས་ལྟེ་བ་ལྟ་བུའོ། ། ཏིང་ངེ་འཛིན་ནི་གཞན་སྡུད་པས་མུ་ཁྱད་ལྟ་བུའོ། ། ཞེས་ཟེར་རོ། ། མཐོང་ལམ་ལ་ཆོས་ཀྱི་འཁོར་ལོ་འཇོག་པ་ནི། ཀུན་ཤེས་ཀོའུ་ཌཱི་ནྱ་ལ་མཐོང་ལམ་སྐྱེས་པ་ན་ཆོས་ཀྱི་འཁོར་ལོ་བསྐོར་ཏེ་ཞེས་སྒྲ་བསྒྲགས་པས་སོ། ། ཁམས་གང་དུ་དགེ་སྦྱོང་གི་ཚུལ་གྱི་འབྲས་བུ་དུ་ཐོབ་ཅེ་ན། འདོད་པར་དང་པོ་གསུམ་ཐོབ་ལ་ཐ་མ་དགྲ་བཅོམ་པ་ནི་ཁམས་གསུམ་དུ་འཐོབ་བོ། ། དང་པོ་གཉིས་འདོད་པ་ལས་མ་གྲོལ་བས་དེ་ལྟར་རིགས་ནའང༌། ཕྱིར་མི་འོང་ཆགས་བྲལ་སྔོན་འགྲོ་ཁམས་གོང་དུ་མི་ཐོབ་པ་ཅི་ཞེ་ན།
ཁམས་གོང་ན་མཐོང་ལམ་མེད་ཅིང་དེ་མེད་པར་ཡང་ཆགས་བྲལ་སྔོན་འགྲོའི་ཕྱིར་མི་འོང་མི་ཐོབ་པས་སོ། ། ཅིའི་ཕྱིར་གོང་མའི་རྟེན་ལ་མཐོང་ལམ་མེད་ཅེ་ན། གཟུགས་མེད་ན་ཉན་པ་མེད་པ་དང༌། ཁམས་འོག་མ་ལ་མི་དམིགས་པའི་ཕྱིར་དང༌། གཟུགས་ཁམས་པ་སྙོམས་འཇུག་གི་བདེ་བ་ལ་ཆགས་ཤིང་ཚོར་བ་སྡུག་བསྔལ་མེད་པས་མི་སྐྱོ་བའི་ཕྱིར་དང༌། ཕྱིར་མི་འོང་བར་དོ་འདའ་བ་སོགས་ལྔ་འདིར་རྩོམ་ཞིང་དེར་མཐར་ཕྱིན་པར་འགྱུར་རོ། ། ཞེས་འབྱུང་བའི་ཕྱིར་རོ། ། ཐེག་ཆེན་དུ་ནི་གཟུགས་ཀྱི་ལྷ་དང་ཡི་དྭགས་དང་སྲིན་བུའི་རིགས་མང་པོ་ལ་མཐོང་ལམ་སྐྱེ་བར་བཤད་དོ། ། གསུམ་པ་དགྲ་བཅོམ་འབྲས་གནས་ཀྱི་དབྱེ་བ་ལ་གཉིས་ཏེ། དྲུག་ཏུ་དབྱེ་བ་དང༌།
དགུར་དབྱེ་བའོ། ། དང་པོ་ལ་གཉིས་ཏེ། དབྱེ་བ་དངོས། དབང་པོ་འཕོ་ཚུལ་ལོ། ། དང་པོ་ནི། འབྲས་གནས་དང་པོ་གསུམ་ལ་དབྱེ་བ་ཡོད་པ་ལྟར་དགྲ་བཅོམ་པ་ལའང་དབྱེ་བ་ཡོད་དམ་ཞེ་ན། ཡོད་དེ་མདོར་དགྲ་བཅོམ་དྲུག་ཏུ་གསུངས་པར་འདོད་དེ། ཡོངས་སུ་ཉམས་པའི་ཆོས་ཅན་དང༌། འཆི་བར་སེམས་པ་དང༌། རྗེས་སུ་བསྲུང་བའི་ཆོས་ཅན།
གནས་པ་ལས་མི་སྐྱོད་པ། རྟོགས་པའི་སྐལ་པ་ཅན། མི་གཡོ་བའི་ཆོས་ཅན་ནོ། ། དེ་དག་ལས་དང་པོ་ལྔ་ནི་དབང་པོ་རྟུལ་བས་དད་པས་མོས་པ་ལས་སྐྱེ་ལ། དེས་ན་དེ་རྣམས་ཀྱི་སེམས་རྣམ་པར་གྲོལ་བ་ནི། ཡོ་བྱད་དང་ནད་མེད་པ་དང་ཡུལ་གྱི་ཁྱད་པར་ལ་སོགས་པའི་མཚན་ཉིད་དུས་ལས་འབྱུང་བས་དུས་དང་སྦྱོར་བའོ། ། མི་གཡོ་བའི་ཆོས་ཅན་གྱི་རྣམ་གྲོལ་ལམ་ནི་ཉམས་མི་སྲིད་པས་མི་གཡོ་བ་ཡིན་ལ། དེའི་ཕྱིར་འདོད་དགུར་ཏིང་ངེ་འཛིན་མངོན་དུ་འགྱུར་བས་དེ་ནི་དུས་དང་མི་སྦྱོར་བར་གྲོལ་བ་ཞེས་བྱ་ཞིང༌། མི་གཡོ་བའི་ཆོས་ཅན་དེ་ནི་མཐོང་བས་ཐོབ་བའི་རྒྱུ་ལས་བྱུང་བའོ། ། ཅི་དགྲ་བཅོམ་དྲུག་པོ་དང་པོ་ནས་དེའི་རིགས་ཅན་ཡིན་ནམ།
དུས་ཕྱིན་ཡིན་ཞེ་ན། ཁ་ཅིག་དང་པོ་ནས་དེའི་རིགས་ཅན་ཡིན་ལ། ཁ་ཅིག་ནི་སྔོན་ཉམས་པའི་ཆོས་ཅན་དབང་པོ་སྦྱངས་པ་ལས་འཆི་བར་སེམས་པར་གྱུར་པ་སོགས་སོ། ། དགྲ་བཅོམ་དྲུག་པོ་དེ་དག་གང་འབྲས་བུ་དང༌། གང་རིགས་ལས་ཉམས་ཤེ་ན། བར་པ་བཞི་ནི་རིགས་ལས་ཉམས་ལ། ཉམས་པའི་ཆོས་ཅན་ནི་མིན་ཏེ། དེའི་འོག་ཏུ་རིགས་གཞན་མེད་པའི་ཕྱིར། དང་པོ་ལྔ་ནི་འབྲས་བུ་ལས་ཉམས་པར་འགྱུར་ཏེ། དབང་པོ་རྟུལ་བའི་ཕྱིར།
འབྲས་བུ་དང་པོ་ལས་ནི་ཉམས་པ་མིན་ཏེ། ཆགས་བྲལ་སྔོན་སོང་གི་འབྲས་བུ་ལ་འདོད་ན་འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་ཀྱི་བརྟན་པར་བྱས་པའི་ཕྱིར། རྒྱུན་ཞུགས་ཀྱི་འབྲས་བུ་ལ་འདོད་ན་མཐོང་སྤང་སྤངས་པས་རབ་ཏུ་ཕྱེ་ཞིང་མཐོང་སྤང་གཞི་མེད་ཡིན་པས་སྤངས་ན་སླར་མི་བཟློག་པའི་ཕྱིར། འབྲས་བུ་ཕྱི་མ་གསུམ་ནི་སྒོམ་སྤང་སྤངས་པས་རབ་ཏུ་ཕྱེ་ཞིང་སྒོམ་སྤང་ནི་གཞི་བཅས་ཡིན་པས་སྤངས་ཀྱང་རྐྱེན་གྱིས་སླར་བཟློག་སྲིད་པའི་ཕྱིར། ཞེས་འདོད་དོ། ། མདོ་སྡེ་པ་ནི། དགྲ་བཅོམ་འབྲས་བུ་ལས་ཉམས་མི་སྲིད་དེ། ཉོན་མོངས་པའི་ས་བོན་མ་སྤངས་ན་དགྲ་བཅོམ་མི་ཐོབ་ལ། སྤངས་ན་ཉོན་མོངས་སྐྱེ་བའི་རྒྱུ་མེད་པའི་ཕྱིར། མདོ་ལས་ཀྱང༌།
འཕགས་པའི་ཤེས་རབ་ཀྱིས་སྤངས་པ་ནི་ལེགས་པར་སྤངས་པའོ། ། ཞེས་དང༌། སློབ་པ་ལ་བག་ཡོད་པར་བྱའོ་ཞེས་ང་སྨྲའོ་ཞེས་གསུངས་ཀྱི་དགྲ་བཅོམ་ལ་མ་གསུངས་སོ། ། དེས་ན་རྒྱུན་ཞུགས་དང་དགྲ་བཅོམ་པའི་འབྲས་བུ་གཉིས་ནི་ཟག་མེད་ཀྱི་ལམ་ཁོ་ནས་ཐོབ་པས་སྤང་བྱའི་ས་བོན་རྩ་བ་ནས་སྤངས་པའི་ཕྱིར་ཉམས་མི་སྲིད་ལ། བར་མ་གཉིས་འཇིག་རྟེན་པའི་ལམ་གྱིས་ཐོབ་པ་ནི་ས་བོན་དྲུངས་མ་ཕྱུང་བས་ཉམས་སྲིད་པའི་ཕྱིར་སློབ་པ་ལ་བག་ཡོད་པར་བྱའོ། ། ཞེས་དང༌། འཕགས་པ་ལ་མི་དགེ་བའི་རྣམ་རྟོག་སྐྱེ་བར་གསུངས་སོ། ། དགྲ་བཅོམ་པ་ཉམས་པར་གསུངས་པ་ནི་མཐོང་ཆོས་ལ་བདེར་གནས་ཀྱི། འཇིག་རྟེན་པའི་བསམ་གཏན་བཞི་པོ་གང་རུང་ལས་ཉམས་པ་ལ་དགོངས་སོ་ཞེའོ། ། འདི་ཉིད་རིགས་ཏེ།
གཞན་དུ་ན་ཐར་པ་ལ་ཡིད་བརྟན་མི་རུང་བར་འགྱུར་བས་སོ། ། ཅི་དགྲ་བཅོམ་པ་ཁོ་ན་རིགས་དྲུག་དང་ལྡན་ནམ་གཞན་ཡང་ལྡན་ཞེ་ན། དགྲ་བཅོམ་དུ་མ་ཟད་འཕགས་པ་སློབ་པ་དང་འཕགས་མིན་སོ་སྐྱེ་རིགས་དྲུག་དང་ལྡན་ཏེ། དགྲ་བཅོམ་པའི་རིགས་རྣམས་ནི་དེ་དག་སྔོན་དུ་འགྲོ་བས་སོ། ། མཐོང་བའི་ལམ་ལ་དབང་པོ་འཕོ་བའི་སྦྱོར་བ་མི་སྲིད་པས་དབང་པོ་འཕོ་བ་མེད་ལ། ལམ་གཞན་ལ་ཡོད་དོ། ། མི་གཡོ་བའི་ཆོས་ཅན་ཉམས་མི་སྲིད་ན། མདོར་མཐོང་ཆོས་ལ་བདེ་གནས་ལས་ཉམས་པར་གསུངས་པ་དང་འགལ་ལོ་ཞེ་ན། སྤྱིར་ཉམས་པ་ལ་ཡོན་ཏན་ཐོབ་པ་ལས་ཉམས་པ་དང༌། ཡོན་ཏན་ཐོབ་རུང་དུ་ཡོད་པ་མ་ཐོབ་པ་ནི་མ་ཐོབ་པ་ལས་ཉམས་པ་དང༌།
ཐོབ་ཀྱང་མངོན་དུ་མི་བྱེད་ན་ཉེར་སྤྱད་ལས་ཉམས་པ་སྟེ། ཡོངས་ཉམས་རྣམ་པ་གསུམ་དུ་ཤེས་པར་བྱ་ཞིང་དེ་གསུམ་ལས་སྟོན་པ་སངས་རྒྱས་ལ་གདུལ་བྱའི་དོན་ལ་བཞུགས་པས་མཐོང་ཆོས་ལ་བདེ་གནས་མངོན་དུ་མི་མཛད་པས་ཐ་མ་ཁོ་ན་མངའ་ལ། མི་གཡོ་བ་དེ་དང་བར་མའང་ཡོད་དེ། ཆོས་ཁྱད་པར་ཅན་ཁ་ཅིག་མ་ཐོབ་པའི་ཕྱིར། དགྲ་བཅོམ་པ་གཞན་ལ་ཉམས་པ་རྣམ་པ་གསུམ་ཀ་ཡོད་དོ། ། དེས་ན་མི་གཡོ་བའི་ཆོས་ཅན་ཉེར་སྤྱད་ལས་ཉམས་པ་སྲིད་པས་མདོ་དང་མི་འགལ་ལོ། ། མདོ་སྡེ་པས་ནི། དགྲ་བཅོམ་ཐམས་ཅད་རྣམ་གྲོལ་ལམ་ཟག་མེད་ནི་མི་གཡོ་བ་ཡིན་ལ། འོན་ཀྱང་དབང་བརྟུལ་ནི་རྙེད་བཀུར་གྱིས་གཡེང་གིས་མཐོང་ཆོས་ལ་བདེ་བར་གནས་ལས་ཉམས་ཤིང༌། དབང་རྣོན་ནི་དེས་མི་ཉམས་པའི་དེ་ཉིད་མི་གཡོ་བའི་ཆོས་ཅན་དུ་བཞག་གོ །
མདོ་འདི་དབང་བརྟུལ་ལ་དགོངས་པས་དེ་ཀླན་ཀར་མི་རུང་བར་འཆད་དོ། ། ཅི་དགྲ་བཅོམ་ལས་ཉམས་ནས་སྐྱེ་བ་ལེན་ནམ་ཞེ་ན། མི་ལེན་ཏེ། འབྲས་བུ་གང་ལས་ཉམས་ཀྱང་འབྲས་བུ་སོར་མ་ཆུད་པར་འཆི་བ་མེད་པའི་ཕྱིར་རོ། ། ཉམས་ཀྱང་འབྲས་བུ་དེ་དང་འགལ་བའི་བྱ་བ་མ་ཡིན་པ་མི་བྱེད་དེ། རྩལ་པོ་ཆེ་འདྲེད་ཀྱང་རྡེག་མི་འཆའ་བ་བཞིན་ནོ། ། གཉིས་པ་དབང་པོ་འཕོ་ཚུལ་ནི། དབང་པོ་རྣམས་འཕོ་བ་ལ་བར་ཆད་མེད་ལམ་དང་རྣམ་གྲོལ་ལམ་དུ་སྐྱེ་ཞེ་ན། རྟོགས་པའི་སྐལ་པ་ཅན་ཞིག་མི་གཡོ་བར་དབང་པོ་འཕོ་ན་རྣམ་གྲོལ་ལམ་དང་བར་ཆད་མེད་ལམ་དགུ་དགུས་དབང་པོ་འཕོ་སྟེ། དབང་པོ་བརྟུལ་པོའི་རིགས་དེ་སློབ་མི་སློབ་ཀྱི་ལམ་གྱིས་ཤིན་ཏུ་བརྟན་པར་བྱས་པས་འབད་པ་ཆུང་ངུས་བཟློག་མི་ནུས་པའི་ཕྱིར་རོ། །
དད་མོས་ཤིག་མཐོང་བས་ཐོབ་པ་ལ་དབང་པོ་འཕོ་བར་བྱེད་ན་འཕོ་སླ་བས་བར་ཆད་མེད་པ་དང་རྣམ་གྲོལ་ལམ་རེ་རེའོ། ། ལམ་དེ་ཐམས་ཅད་ནི་ཟག་མེད་ཉིད་དེ། ཟག་བཅས་ཀྱི་ལམ་གྱིས་འཕགས་པའི་དབང་པོ་མི་འཕོ་བས་སོ། ། རྟེན་གང་དུ་འཕོ་ཞེ་ན། འདོད་ལྷ་དབང་རྣོན་དང༌། ཁམས་གོང་དུ་སྐྱེས་པ་ནི་མི་ཉམས་པས་དབང་པོ་མི་འཕོ་ལ། འདོད་ལྷ་དབང་རྟུལ་དང་ངན་འགྲོ་ལ་འཕགས་ལམ་མི་སྐྱེ་བས་མིའི་ནང་ཁོ་ནར་དབང་པོ་འཕེལ་ཞིང་འཕོའོ། ། ས་གང་ལ་རྟེན་ནས་འཕོ་ཞེ་ན། མི་སློབ་པ་ནི་ཟག་མེད་ས་དགུ་གང་རུང་ལ་བརྟེན་ཅིང༌། སློབ་པ་ནི་བསམ་གཏན་ས་དྲུག་གང་རུང་ལ་བརྟེན་ཏེ་འཕོའོ། །
ཕྱིར་མི་འོང་གཟུགས་མེད་ཐོབ་པའང་ཡོད་ན་གང་གི་ཕྱིར་གཟུགས་མེད་ལ་མི་བརྟེན་ཞེ་ན། ཕྱིར་མི་འོང་དབང་པོ་འཕོ་བས་འཕེལ་བ་ན་རྟུལ་པོའི་ལམ་གྱི་འབྲས་བུ་ཙམ་དང༌། ཁྱད་པར་ཅན་བསམ་གཏན་དང་པོ་སོགས་དང་བཅས་པ་བཏང་སྟེ། དབང་པོ་རྣོན་པོའི་ལམ་གྱིས་འབྲས་བུ་འདོད་པ་ལས་ཆགས་བྲལ་ཙམ་ཐོབ་པར་འགྱུར་བས་ཕྱིར་མི་འོང་གི་འབྲས་བུ་གཟུགས་མེད་ཀྱིས་བསྡུས་པ་མེད་པས་སོ། ། གཉིས་པ་དགུར་དབྱེ་བ་ནི། དགྲ་བཅོམ་པ་ལ་དབང་པོའི་བྱེ་བྲག་གིས་དགུ་སྟེ། སངས་རྒྱས་ལ་རང་སངས་རྒྱས་དང་སྟོན་པ་རྫོགས་པའི་སངས་རྒྱས་གཉིས་དང༌། ཉན་ཐོས་ལ་ཉམས་པའི་ཆོས་ཅན་སོགས་ལྔ། མི་གཡོ་བ་ལ་སྦྱངས་པ་ལས་གྱུར་པ་དང༌། དང་པོ་ནས་དེའི་རིགས་ཅན་གཉིས་ཏེ་བདུན་ནོ། །
དེ་དགུ་དབང་པོ་ཆུང་ངུའི་ཆུང་ངུ་ལ་སོགས་པས་རྣམ་པ་དགུའི་བྱེ་བྲག་གིས་སོ། ། སངས་རྒྱས་གཉིས་ནི་མི་གཡོ་བའི་ཆོས་ཅན་གྱི་བྱེ་བྲག་ཡིན་པས་དབང་པོ་རྣོན་པོ་ལ་གསུམ་དུ་ཕྱེ་བ་ན་དགུར་འགྱུར་རོ། ། གཉིས་པ་རྣམ་གྲངས་བདུན་དུ་དབྱེ་བ་ནི། འཕགས་པའི་གང་ཟག་རྣམས་ནི་བདུན་པོར་ཡང་འདུས་ཏེ། འདི་ལྟར་སྦྱོར་བ་ལས་དད་པ་དང་ཆོས་ཀྱི་རྗེས་འབྲང་གཉིས་དང༌། དབང་པོ་ལས་དད་མོས་དང་མཐོང་ཐོབ་གཉིས་དང༌། སྙོམས་འཇུག་ལས་ལུས་མངོན་བྱེད་དང༌། རྣམ་གྲོལ་ལས་ཤེས་རབ་ཀྱིས་རྣམ་གྲོལ་དང༌། གཉིས་ཀའི་ཆ་ལས་རྣམ་གྲོལ་ལོ། ། གསུམ་པ་རྫས་དྲུག་ཏུ་དབྱེ་བ་ནི།
དེ་རྣམས་ཀྱང་རྫས་དྲུག་ཏུ་འདུས་ཏེ། རྒྱུ་མཚན་འདི་ལྟར་མཐོང་སྒོམ་མི་སློབ་པའི་ལམ་གསུམ་ལས་རིམ་པས་རྗེས་འབྲང་གཉིས་དང༌། དད་མོས་མཐོང་ཐོབ་གཉིས་དང༌། དུས་སྦྱོར་དུས་མི་སྦྱོར་གཉིས་གཉིས་སོ། ། དགྲ་བཅོམ་རྣམ་གྲོལ་ལམ་གཉིས་པོ་གང་ཞེ་ན། མི་སློབ་པ་འགོག་སྙོམས་ཐོབ་པ་ནི་ཉོན་མོངས་པ་དང་རྣམ་ཐར་གྱི་སྒྲིབ་པ་གཉིས་ཀ་ལས་གྲོལ་བ་ཡིན་ལ། ཤེས་རབ་ཀྱིས་ཉོན་སྒྲིབ་ཙམ་ལས་གྲོལ་བ་ནི་གཅིག་ཤོས་ཤེས་རབ་ཀྱིས་རྣམ་པར་གྲོལ་བའོ། ། སློབ་པ་དང་མི་སློབ་པ་གང་གིས་རྫོགས་ཤེ་ན། འགོག་པ་ཐོབ་པ་སྙོམས་འཇུག་གི་རྫོགས་པ་དང༌། མི་འཕྲོག་པའི་དབང་རྣོན་དབང་པོ་རྫོགས་པ་དང༌།
ཐ་མའི་ཆ་མཐུན་སྤངས་པའི་ཕྱིར་མི་འོང་ཐོབ་པ་འབྲས་བུས་རྫོགས་པ་སྟེ། དེ་རྣམས་ཀྱིས་ཅི་རིགས་པ་སློབ་པ་ཡོངས་སུ་རྫོགས་པ་ཞེས་བྱའོ། ། དབང་པོ་དང་སྙོམས་འཇུག་གཉིས་ཀྱིས་མི་སློབ་པ་ཡོངས་སུ་རྫོགས་ཏེ། འབྲས་བུ་མ་རྫོགས་ན་མི་སློབ་པ་ཉིད་ཀྱང་མེད་པས་དེ་མ་བཞག་གོ ། གསུམ་པ་ལམ་ཁྱད་པར་དུ་བཤད་པ་ལ་གསུམ་སྟེ། ལམ་གྱི་ཁྱད་པར་གྱི་ཡོན་ཏན། བྱང་ཆུབ་ཕྱོགས་མཐུན་གྱི་རྣམ་བཞག ལམ་གྱིས་ཐོབ་པའི་རྣམ་གྲོལ་ལོ། ། དང་པོ་ནི། སྔར་ལམ་དུ་མ་ཞིག་བཤད་པ་དེ་རྣམས་མདོར་བསྡུ་ན་རྣམ་པ་བཞི་སྟེ།
གང་གི་མཇུག་ཐོགས་སུ་བར་ཆད་མེད་ལམ་སྐྱེ་བ་སྦྱོར་ལམ་སྟེ། མཐོང་ལམ་གྱི་སྦྱོར་བའི་ལམ་ནི་འགྲེལ་བཤད་གཉིས་ཀས་འཇིག་རྟེན་ཆོས་མཆོག་ཏུ་བཤད། སྒྲིབ་པ་དངོས་སུ་སྤོང་བྱེད་བར་ཆད་མེད་ལམ་དང༌། སྒྲིབ་པ་ལས་གྲོལ་བ་དང་པོར་སྐྱེས་པ་རྣམ་གྲོལ་ལམ་དང༌། དེ་ཕྱིན་ཆད་ཀྱི་ལམ་ནི་ཁྱད་པར་གྱི་ལམ་ཞེས་བྱའོ། ། ཅིའི་ཕྱིར་ལམ་ཞེས་བྱ་ཞེ་ན། སྔ་མ་གཉིས་མྱང་འདས་འཚོལ་བས་དང༌། ཕྱི་མ་གཉིས་གོང་ནས་གོང་དུ་ཕྱིན་པར་བྱེད་པས་སོ། ། ལམ་གྱི་ཡོན་ཏན་གྱི་ཁྱད་པར་གྱིས་བཞི་སྟེ། མངོན་པར་ཤེས་པ་བུལ་ལ་དཀའ་བ་དང༌།
མྱུར་ལ་དཀའ་བ་དང༌། མྱུར་ལ་སླ་བ་དང༌། བུལ་ལ་སླ་བའོ། ། དེ་ལ་ལམ་ཉིད་མྱང་འདས་སྒྲུབ་པར་བྱེད་པས་སྒྲུབ་པ་ཞེས་བྱ་ལ། དེ་བསམ་གཏན་གྱི་དངོས་གཞི་རྣམས་ལ་བརྟེན་ནས། ཡན་ལག་གིས་ཟིན་པ་དང་ཞི་ལྷག་ཆ་མཉམ་པས་འབད་མི་དགོས་པར་རང་གིས་འབྱུང་བའི་ཕྱིར་སླ་ལ། ས་གཞན་དཀའ་བ་ཡིན་ཏེ། ཡན་ལག་གིས་མ་ཟིན་པ་དང༌། མི་ལྕོགས་མེད་དང་བསམ་གཏན་ཁྱད་པར་ཅན་ནི་ཞི་གནས་ཤས་ཆུང་ཞིང༌། གཟུགས་མེད་ནི་ལྷག་མཐོང་ཤས་ཆུང་བས་སོ། །
དཀའ་སླ་གང་ཡིན་ཀྱང་བློ་སྟེ་དབང་བརྟུལ་ནི་མངོན་ཤེས་བུལ་བ་སྟེ། གཅིག་ཤོས་དབང་རྣོན་གྱི་ནི་མངོན་ཤེས་མྱུར་རོ། ། གཉིས་པ་བྱང་ཆུབ་ཕྱོགས་མཐུན་བསྟན་པ་ལ་ལྔ་སྟེ། བྱང་ཆུབ་ཕྱོགས་མཐུན་གྱི་དབྱེ་བསྡུ། གནས་སྐབས་གང་དུ་སྒོམ་པ། ཟག་བཅས་ཟག་མེད་དཔྱད་པ། ས་གང་ན་ཡོད་པའི་ཚུལ། ཤེས་ནས་དད་པ་གང་དུ་ཐོབ་པའོ། ། དང་པོ་ནི། ལམ་འདི་ཉིད་བྱང་ཆུབ་ཀྱི་ཕྱོགས་ཏེ།
དེ་ལ་ཟད་པ་དང་མི་སྐྱེ་བ་ཤེས་པ་ནི་གང་ཟག་གི་བྱེ་བྲག་གིས་ཐེག་པ་གསུམ་གྱི་བྱང་ཆུབ་སྟེ། སྤངས་པ་དང་རྟོགས་པ་མཐར་ཐུག་པས་སོ། ། བྱང་ཆུབ་དེ་དང་མཐུན་དེ་རྒྱུར་གྱུར་པ་ཉིད་ཀྱི་ཕྱིར་སུམ་ཅུ་རྩ་བདུན་ནི་བྱང་ཆུབ་དེ་ཕྱོགས་དང་མཐུན་པ་ཞེས་བྱའོ། ། དེ་རྣམས་ནི་དྲན་པ་ཉེར་བཞག་བཞི་དང༌། ཡང་དག་སྤོང་བ་བཞི་དང༌། རྫུ་འཕྲུལ་རྐང་པ་བཞི་དང༌། དབང་པོ་ལྔ་དང༌། སྟོབས་ལྔ་དང༌། བྱང་ཆུབ་ཀྱི་ཡན་ལག་བདུན་དང༌། འཕགས་ལམ་ཡན་ལག་བརྒྱད་དོ། །
དྲན་པ་ཉེར་བཞག་བཤད་ཟིན་ལ། ཡང་དག་སྤོང་བ་ནི། མི་དགེ་བ་སྐྱེས་པ་སྤོང་བ་དང༌། མ་སྐྱེས་པ་མི་སྐྱེས་པ་དང༌། དགེ་བ་མ་སྐྱེས་པ་སྐྱེད་པ་དང༌། སྐྱེས་པ་གནས་པ་སོགས་ཀྱི་ཆེད་དུ་འབད་ཅིང་འདུན་པ་སོགས་སོ། ། རྫུ་འཕྲུལ་གྱི་རྐང་པ་ནི། འདུན་པ་དང༌། བརྩོན་འགྲུས་དང༌། སེམས་དང༌།
དཔྱོད་པའི་ཏིང་ངེ་འཛིན་བཞིའོ། ། དབང་པོ་ནི། དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོའོ། ། སྟོབས་ནི་དེ་ལྔ་པོ་མ་དད་པ་སོགས་མི་མཐུན་ཕྱོགས་ཀྱིས་མི་རྫི་བར་གྱུར་པས་སོ། ། བྱང་ཆུབ་ཀྱི་ཡན་ལག་ནི། དྲན་པ་དང༌།
ཆོས་རབ་ཏུ་རྣམ་པར་འབྱེད་པ་དང༌། བརྩོན་འགྲུས་དང༌། དགའ་བ་དང༌། ཤིན་ཏུ་སྦྱངས་པ་དང༌། ཏིང་ངེ་འཛིན་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་གོ ། འཕགས་ལམ་ཡན་ལག་ནི་ཡང་དག་པའི་ལྟ་བ་དང༌། རྟོགས་པ་དང༌། ངག་དང༌། ལས་ཀྱི་མཐའ་དང༌།
འཚོ་བ་དང༌། རྩོལ་བ་དང༌། དྲན་པ་དང༌། ཏིང་ངེ་འཛིན་ནོ། ། དེ་ལྟར་སོ་བདུན་ནི་མིང་གི་སྒོ་ནས་བཞག་གི་རྫས་སུ་ནི་བཅུ་སྟེ། བཅུ་གང་ཞེ་ན། དད་པ་དང༌། བརྩོན་འགྲུས་དང༌། དྲན་པ་དང༌། ཤེས་རབ་དང༌།
ཏིང་ངེ་འཛིན་དང༌། བཏང་སྙོམས་དང༌། དགའ་བ་དང༌། རྟོགས་པ་དང༌། ཚུལ་ཁྲིམས་དང༌། ཤིན་ཏུ་སྦྱངས་པའོ། ། ཇི་ལྟར་བྱས་པས་ཤེ་ན། དྲན་པ་ཉེར་བཞག་བཞི་ཤེས་རབ་དང༌། ཡང་དག་སྤོང་བ་བཞི་བརྩོན་འགྲུས་དང༌། རྫུ་འཕྲུལ་རྐང་པ་བཞི་ཏིང་ངེ་འཛིན་དང༌།
དབང་པོ་ལྔ་དང་སྟོབས་ལྔ་ནི་དངོས་སུ་བཤད་ལ། འཕགས་ལམ་ཡན་ལག་གི་ཆོས་རབ་ཏུ་རྣམ་འབྱེད་ནི་ཤེས་རབ་སྟེ། གཞན་ནི་བཤད་ཟིན་ལ། བདུན་པའི་ལྟ་བ་ནི་ཤེས་རབ་དང༌། རྩོལ་བ་ནི་བརྩོན་འགྲུས་དང༌། ངག་སོགས་གསུམ་ནི་ཚུལ་ཁྲིམས་སོ། ། བྱེ་བྲག་ཏུ་སྨྲ་བ་ནི་ལུས་ངག་གཉིས་རྫས་ཐ་དད་པས་ཚུལ་ཁྲིམས་ཀྱི་ཡན་ལག་རྫས་གཉིས་སུ་བྱས་ཏེ། བཅུ་གཅིག་ཏུ་འདོད། སྡེ་ཚན་དང་པོ་གསུམ་ཤེས་རབ། བརྩོན་འགྲུས་ཏིང་ངེ་འཛིན་དུ་བཞག་པ་ནི་གཙོ་བོར་སྨོས་པ་སྟེ།
དེ་དག་ནི་སྦྱོར་བྱུང་གི་ཡོན་ཏན་ཐོས་བསམ་སྒོམ་གསུམ་ཟག་བཅས་ཟག་མེད་ཀུན་ཀྱང་ཡིན་ནོ། ། གཉིས་པ་གནས་སྐབས་གང་དུ་བསྒོམ་པ་ནི། བྱེ་བྲག་སྨྲ་བ་སྡེ་ཚན་བདུན་པོ་གོ་རིམ་བཞིན་དུ་ལས་དང་པོ་པ་དང༌། ངེས་འབྱེད་ཆ་མཐུན་བཞི་རྣམས་དང༌། སྒོམ་ལམ་དང༌། མཐོང་ལམ་ལ་རབ་ཏུ་ཕྱེའོ། ། སྡེ་ཚན་ཕྱི་མ་གཉིས་ཀྱི་གོ་རིམ་མདོར་བྱུང་བ་ནི་གྲངས་ཀྱི་རིམ་པ་དང་བསྟུན་པའོ། ། ཞེས་སོ། ། སློབ་དཔོན་ནི་ཕྱི་མ་གཉིས་ཀྱང་སྐྱེ་བའི་རིམ་པ་སྟེ། མཐོང་ལམ་ལ་བྱང་ཆུབ་ཡན་ལག་དང༌།
མཐོང་སྒོམ་གཉིས་ཀ་ལ་ལམ་གྱི་ཡན་ལག་ཡོད་པར་བཞེད་དེ། མདོ་སྡེ་པའི་ལུགས་སོ། ། ཐེག་ཆེན་པ་ནི་རིམ་པས་ཚོགས་ལམ་ཆེ་འབྲིང་གསུམ་དང༌། དྲོད་རྩེ་དང༌། བཟོད་མཆོག་དང༌། མཐོང་ལམ་དང་སྒོམ་ལམ་སྟེ་ལམ་གྱི་ཡན་ལག་བརྒྱད་མཐོང་ལམ་དུ་ཐོབ་ཀྱང་ངག་སོགས་མངོན་དུ་མི་བྱེད་པར་བཞེད་དོ། ། གསུམ་པ་ཟག་བཅས་ཟག་མེད་དཔྱད་པ་ནི། བྱང་ཆུབ་ཀྱི་ཡན་ལག་དང༌། འཕགས་ལམ་ཡན་ལག་གཉིས་ནི་ལམ་ཕྱི་མ་གསུམ་གྱིས་བསྡུས་པས་ཟག་མེད་ཉིད་དང༌། སྡེ་ཚན་གཞན་ལྔ་ནི་ཟག་བཅས་ཟག་མེད་རྣམ་པ་གཉིས་ཏེ།
ལམ་ལྔ་ཆར་གྱི་མཉམ་རྗེས་ཅི་རིགས་ན་ཡོད་པས་སོ། ། དེས་ན་ས་མཚམས་ནི་དང་པོར་ཐོབ་པའི་ས་མཚམས་ཡིན་ནོ། ། འདིས་ཁྱད་པར་ཅན་མིན་པའི་དབང་དུ་བྱས་སོ། ། བཞི་པ་ས་གང་ན་ཡོད་དཔྱད་པ་ནི། བསམ་གཏན་དང་པོའི་དངོས་གཞི་ཙམ་ན་སོ་བདུན་པོ་ཐམས་ཅད་སྲིད་ལ། མི་ལྕོགས་མེད་ན་དད་པའི་སྟོབས་ཀྱིས་དྲང་དགོས་པ་དང༌། ས་འོག་མའི་དོགས་པ་དང་བཅས་པས་དགའ་བ་མ་གཏོགས་པ་སོ་དྲུག་དང༌། བསམ་གཏན་གཉིས་པ་ན་རྟོག་པ་མ་གཏོགས་པ་སོ་དྲུག་དང༌། གསུམ་པ་དང་བཞི་པ་གཉིས་ན་དགའ་བ་དང་རྟོག་པ་དེ་གཉིས་མ་གཏོགས་པ་སོ་ལྔ་རེ་དང༌། བསམ་གཏན་བར་པ་སྟེ་ཁྱད་པར་ཅན་ནའང་དགའ་བ་དང་རྟོག་པ་མིན་པ་སོ་ལྔ་དང༌།
གཟུགས་མེད་དང་པོ་གསུམ་ནའང་དགའ་རྟོག་དེ་གཉིས་དང་ཚུལ་ཁྲིམས་ཀྱི་ཡན་ལག་ངག་སོགས་གསུམ་མིན་པ་ལྷག་མ་སོ་གཉིས་སོ། ། བྱང་ཆུབ་ཀྱི་ཡན་ལག་བདུན་དང་ལམ་གྱི་ཡན་ལག་བརྒྱད་མ་གཏོགས་པ་ཉེར་གཉིས་ནི་འདོད་ཁམས་དང་སྲིད་རྩེ་ན་སྟེ། དེ་གཉིས་ལ་ཟག་མེད་ཀྱི་ལམ་མེད་པས་སོ། ། གཟུགས་མེད་ན་ལུས་དྲན་པ་ཉེར་བཞག་ཇི་ལྟར་ཡོད་ཅེ་ན། དེ་ནི་ཟག་མེད་ཀྱི་ཤེས་རབ་ཀྱི་གཟུགས་ཀྱི་ཟག་མེད་ཀྱི་སྡོམ་པ་ལ་དམིགས་པ་ན་ཡོད་དེ། སྡོམ་པ་དེ་འབྱུང་འགྱུར་ཡིན་པས་སོ། ། ལྔ་པ་གནས་སྐབས་གང་དུ་ཤེས་ནས་དད་པ་ཐོབ་པ་ནི། སངས་རྒྱས་དང་ཆོས་དང་དགེ་འདུན་དང་ཟག་པ་མེད་པའི་ཚུལ་ཁྲིམས་ཏེ་བཞི་པོ་ལ་མཐོང་ལམ་དུ་ཤེས་ནས་དད་པ་ཐོབ་བོ། ། དེ་ལས་བདེན་པ་དང་པོ་གསུམ་མཐོང་བའི་དུས་ན་འཕགས་པ་དགྱེས་པའི་ཚུལ་ཁྲིམས་དང༌། བདེན་པ་རྣམས་ཇི་ལྟ་བ་བཞིན་ཤེས་ཏེ་རྟོགས་ནས་ཡིད་ཆེས་པའི་དུས་སུ་ཆོས་ལ་ཤེས་ནས་དད་པ་ཐོབ་ལ།
ལམ་གྱི་བདེན་པ་མངོན་པར་རྟོགས་པའི་དུས་ན་སངས་རྒྱས་དང་དགེ་འདུན་དག་ལའང་ཤེས་ནས་དད་པ་ཐོབ་སྟེ། ཡང་གི་སྒྲས་ནི་ཚུལ་ཁྲིམས་དང་ཆོས་ལ་དད་པ་ཐོབ་པའང་བསྡུ་བའོ། ། འདིར་གང་ལ་ཆོས་སུ་དགོངས་པ་ཡིན་ཞེ་ན། ཆོས་ནི་བདེན་པ་དང་པོ་གསུམ་དང་རང་སངས་རྒྱས་དང་བྱང་ཆུབ་སེམས་དཔའི་ལམ་ཡིན་ནོ། ། ཡང་རྫས་གཉིས་སུ་འདུས་ཏེ། དཀོན་མཆོག་གསུམ་ལ་ཡིད་ཆེས་པ་ནི་དད་པ་དང༌། འཕགས་པ་དགྱེས་པའི་ཚུལ་ཁྲིམས་ནི་ཚུལ་ཁྲིམས་ཡིན་པས་སོ། ། ངོ་བོ་ནི་གཅིག་ཏུ་དྲི་མ་མེད་པ་ཡིན་ལ། རིམ་པ་ནི་ལངས་ནས་ཨེ་མ་བཅོམ་ལྡན་འདས་ནི་རྫོགས་པའི་སངས་རྒྱས་སོ། ། དེའི་ཆོས་འདུལ་བ་ནི་ལེགས་པར་གསུངས་པའོ། །
དེའི་ཉན་ཐོས་ཀྱི་དགེ་འདུན་ནི་ལེགས་པར་ཞུགས་པའོ། ། ཞེས་མངོན་དུ་བྱེད་ཅིང་དེ་གསུམ་གྱིས་བྱས་པའི་ཚུལ་ཁྲིམས་ཀྱང་རབ་ཏུ་དང་བ་ཡིན་པས་ཐ་མར་བཞི་པ་ཚུལ་ཁྲིམས་བཤད་དེ། སྨན་པ་དང༌། སྨན་དང༌། ནད་གཡོག་པ་དང༌། ནད་པ་ལྟ་བུའོ། ། གསུམ་པ་ལམ་གྱིས་ཐོབ་པའི་རྣམ་གྲོལ་བཤད་པ་ལ་གསུམ་སྟེ། ཡང་དག་པའི་རྣམ་གྲོལ། ཡང་དག་པའི་ཤེས་པ། རྣམ་གྲོལ་བྱེ་བྲག་ཏུ་བཤད་པའོ། །
དང་པོ་ནི། མདོ་ལས་ཡང་དག་པའི་རྣམ་གྲོལ་ལམ་དང་ཤེས་པ་གཉིས་སློབ་པ་ལ་མ་བཤད་པ་ཅི་ཞེ་ན། ད་དུང་ཉོན་མོངས་པའི་འཆིང་བས་བཅིངས་པའི་ཕྱིར་སློབ་པའི་ལམ་གྱི་ཡན་ལག་ཏུ་རྣམ་གྲོལ་ལམ་མདོ་ལས་མ་བཤད་པ་བཞིན་ནོ། ། རྣམ་གྲོལ་དེ་ནི་འདུས་བྱས་དང་འདུས་མ་བྱས་རྣམ་པ་གཉིས་ཏེ་ཉོན་མོངས་བཅོམ་པའི་འགོག་པ་ནི་རྣམ་གྲོལ་ལམ་འདུས་མ་བྱས་དང༌། མི་སློབ་པའི་མོས་པ་ནི་རྣམ་གྲོལ་ལམ་འདུས་བྱས་སོ། ། མི་སློབ་པའི་ཡན་ལག་ནི་རྣམ་གྲོལ་འདུས་བྱས་དེ་ཡིན་ལ། རྣམ་གྲོལ་འདུས་བྱས་དེ་ཉིད་མདོ་ལས། སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བ་གཉིས་སུ་གསུངས་སོ། ། གཉིས་པ་ནི།
ཡང་དག་པའི་ལྟ་བའི་ཤེས་པ་ནི་གང་ཞེ་ན། བྱང་ཆུབ་ཅེས་སྔར་ཇི་སྐད་བཤད་པ་ཟད་མི་སྐྱེ་ཤེས་པ་ཉིད་འདིར་ཡང་དག་པའི་ཤེས་པའོ། ། གསུམ་པ་ལ་བཞི་སྟེ། ལམ་གང་སྒྲིབ་པ་ལས་གྲོལ། ལམ་གང་གིས་སྒྲིབ་པ་སྤོང༌། རྣམ་གྲོལ་ལམ་ལ་སོགས་པའི་ཁྱད་པར། ཡིད་འབྱུང་བ་ལ་སོགས་པའི་མུ་བཞིའོ། ། དང་པོ་ནི། ཅི་དུས་གསུམ་གྱི་སེམས་གང་གྲོལ་བར་འགྱུར་ཞེ་ན། མི་སློབ་པའི་སེམས་ནི་སྐྱེ་འགྱུར་མ་འོངས་པ་སྒྲིབ་པ་ལས་རྣམ་པར་གྲོལ་བར་འགྱུར་རོ། །
གཉིས་པ་ནི། གནས་སྐབས་གང་གི་ལམ་གྱིས་དེའི་སྒྲིབ་པ་སྤོང་ཞེ་ན། འགག་པར་འགྱུར་བ་ད་ལྟར་བའི་ལམ་གྱིས་མི་སློབ་པའི་ལམ་དེའི་སྒྲིབ་པ་སྟེ། དེ་སྐྱེ་བའི་གེགས་ཉོན་མོངས་པའི་ཐོབ་པ་རབ་ཏུ་སྤོང་ངོ༌། ། ཇི་ལྟར་སྤོང་ཞེ་ན། གཉེན་པོ་ད་ལྟར་བས་སྤང་བྱའི་ཐོབ་པ་ད་ལྟར་བ་ལ་དངོས་སུ་གནོད་པ་བྱེད་ལ། ཐོབ་པ་དང་བྲལ་བ་ན་སྤང་བྱ་སྐྱེ་འཕྲོ་ཆད་པ་ལ་སྤངས་ཞེས་བརྗོད་དོ། ། སྤང་བྱ་མངོན་གྱུར་གྱིས་ནི་དམིགས་རྣམ་འཛིན་པས་གཉེན་པོ་ད་ལྟ་བ་དང་ལྷན་ཅིག་མི་འཇུག་ལ། ཐོབ་པས་ནི་དམིགས་རྣམ་མི་འཛིན་པས་གཉེན་པོ་དང་ལྷན་ཅིག་མི་འགལ་ལོ། ། སྤང་བྱ་དང་ལྷན་ཅིག་མི་གནས་པའི་འགལ་བ་ཞེས་བཤད་ཀྱི་ཐོབ་པ་དང་ལྷན་ཅིག་མི་གནས་པའི་འགལ་བར་མ་བཤད་དོ། །
མངོན་པ་གོང་མ་ལྟར་ན། བར་ཆད་མེད་ལམ་ད་ལྟར་བས་སྤང་བྱའི་ས་བོན་དང་ད་ལྟར་བ་ལ་དངོས་སུ་གནོད་པ་བྱེད་ཅིང༌། ས་བོན་དང་བྲལ་བས་སྤང་བྱ་ཕྱིས་མི་སྐྱེ་བའི་ཆོས་ཅན་དུ་གྱུར་པ་ན་སྤངས་ཞེས་བརྗོད་དོ། ། གསུམ་པ་ནི། རྣམ་གྲོལ་འདུས་མ་བྱས་དང༌། སྤངས་པའི་ཁམས་དང༌། འདོད་ཆགས་དང་བྲལ་བའི་ཁམས་དང༌། འགོག་པའི་ཁམས་ཞེས་འབྱུང་བས། དེ་རྣམས་ལ་ཁྱད་པར་ཅི་ཡོད་ཅེ་ན། འདུས་མ་བྱས་དེ་ཉིད་ཁམས་གསུམ་ཞེས་བྱ་ལ།
དེ་གསུམ་གྱི་ཁྱད་པར་ནི། འདོད་ཆགས་ཀུན་ཟད་པ་ནི་འདོད་ཆགས་དང་བྲལ་བའི་ཁམས་དང༌། སྤངས་པའི་ཁམས་ནི་འདོད་ཆགས་ལས་གཞན་པའི་ཉོན་མོངས་རྣམས་ཟད་པ་དང༌། འགོག་པའི་ཁམས་ཞེས་པ་ཉོན་མོངས་པའི་གཞི་ཡང་དག་པར་ཟད་པ་སྟེ། དེ་ནི་ཉོན་མོངས་མིན་པའི་གཟུགས་སོགས་ཟག་བཅས་སོ། ། གོང་མ་བ་ནི་དེ་གསུམ་མཐོང་སྤང་དང༌། སྒོམ་སྤང་དང༌། ཕུང་པོ་ཀུན་ཟད་པ་ལ་བཞེད་དོ། ། བཞི་པ་ནི། ཡིད་འབྱུང་བའི་དངོས་པོ་དེས་འདོད་ཆགས་དང་བྲལ་བར་འགྱུར་རམ་ཞེ་ན།
སྡུག་བསྔལ་དང་ཀུན་འབྱུང་ལ་བཟོད་ཤེས་རྣམས་ཀྱིས་ཡིད་འབྱུང་ལ། བཟོད་ཤེས་གང་གིས་སྤང་བྱ་སྤོང་བར་འགྱུར་བ་ཀུན་གྱིས་འདོད་ཆགས་དང་བྲལ་བར་འགྱུར་རོ། ། དེ་ལྟ་ན་ནི་མུ་བཞི་སྲིད་དེ། ཡིད་འབྱུང་ལ་འདོད་ཆགས་དང་མི་འབྲལ་བ་ནི་སྤོང་ལམ་མིན་པའི་སྡུག་ཀུན་གྱི་ཡུལ་ཅན་ནོ། ། གཉིས་པ་ནི། འགོག་ལམ་གྱི་ཡུལ་ཅན་གྱི་སྤོང་ལམ་མོ། ། གསུམ་པ་ནི། སྡུག་ཀུན་གྱི་ཡུལ་ཅན་གྱི་སྤོང་ལམ་མོ། ། བཞི་པ་ནི། སྤོང་ལམ་མིན་པའི་འགོག་ལམ་གྱི་ཡུལ་ཅན་ནོ། །
ཆོས་མངོན་པ་མཛོད་ཀྱི་འགྲེལ་པ་ཤེས་བྱ་རབ་གསལ་ལས། ལམ་དང་གང་ཟག་བསྟན་པ་ཞེས་བྱ་བ་གནས་དྲུག་པའི་འགྲེལ་པའོ།། ༈ །བདུན་པ་ཡེ་ཤེས་བསྟན་པ་ལ་བཞི་སྟེ། ཤེས་པ་དང༌། ལྡན་པ་དང༌། ཐོབ་པ་དང༌། ཡོན་ཏན་ནོ། ། དང་པོ་ལ་གསུམ་སྟེ། བཟོད་ཤེས་དང༌། ལྟ་བའི་ཁྱད་པར།
ཤེས་པ་བཅུ་ངོས་བཟུང་བ། དེ་དག་གི་ཁྱད་པར་དཔྱད་པའོ། ། དང་པོ་ནི། བཟོད་པ་དང༌། ཤེས་པ་དང༌། ཡང་དག་པའི་ལྟ་བ་དང༌། ཡང་དག་པའི་ཤེས་པ་ཞེས་འབྱུང་ན་བཟོད་པ་ཡིན་ན་ཤེས་པ་ཡིན་ནམ། ཡང་དག་པའི་ཤེས་པ་ཡིན་ན་ལྟ་བ་ཡིན་ནམ་ཁྱད་པར་ཅི་ཞིག་ཡོད་ཅེ་ན། མཐོང་ལམ་གྱི་དྲི་མེད་དེ་ཟག་མེད་ཀྱི་བཟོད་པ་བརྒྱད་པོ་རྣམས་ནི་ཡུལ་ལ་ཡང་དག་པར་རྟོག་པར་བྱེད་པས་ལྟ་བ་ཡིན་ལ། བཟོད་པའི་དུས་སུ་སྤང་བྱའི་ཕྲ་རྒྱས་མ་སྤངས་པས་ཤེས་པ་ཞེས་འཇོག་པ་མིན་ནོ། །
འདི་ནི་བཟོད་ཤེས་ཀྱི་ཟླར་དྲངས་པའི་ཤེས་པ་མིན་ཞེས་བརྗོད་པ་ཡིན་གྱི་སྤྱིར་ཤེས་པ་མིན་ཞེས་བརྗོད་པ་མིན་ནོ། ། ཟད་པ་དང་མི་སྐྱེ་བ་ཤེས་པའི་བློ་ནི་རྟོག་ཅིང་ཚོལ་བའི་བསམ་པ་ཅན་མིན་པས་ལྟ་བ་མིན་ནོ། ། བཟོད་པ་དང་ཤེས་པ་དེ་གཉིས་ལས་གཞན་པའི་འཕགས་པ་སྟེ་ཟག་མེད་ཀྱི་བློ་ནི་ཤེས་པ་དང་ལྟ་བ་གཉིས་ཀ་སྟེ། ཐེ་ཚོམ་དང་བྲལ་ཅིང་ཡང་དག་པར་རྟོགས་པས་སོ། ། ཟག་མེད་ལས་གཞན་པའི་འཇིག་རྟེན་པའི་ཤེས་རབ་ཐམས་ཅད་ཀུན་རྫོབ་ཤེས་པ་སྟེ། ཤེས་པ་འདི་ལ་ཐེ་ཚོམ་སྤངས་པ་ངེས་པར་མི་དགོས་སོ། ། འཇིག་ལྟ་སོགས་ལྔ་དང་འཇིག་རྟེན་པའི་ཡང་དག་པའི་ལྟ་བ་སྟེ་དྲུག་ནི། ལྟ་བ་ཡིན་གྱི། གཞན་ནི་ལྟ་བ་མིན་ལ། འང་གི་སྒྲས་དེ་དྲུག་ཤེས་པའང་ཡིན་པར་སྟོན་ནོ། །
གཉིས་པ་ལ། དབྱེ་བ་དངོས་དང༌། སེམས་ཤེས་ཁྱད་པར་དུ་བཤད་པའོ། ། དང་པོ་ནི། བསྡུ་ན་ཤེས་པ་གཉིས་ཏེ། ཟག་བཅས་དང༌། ཟག་མེད་དོ། ། དང་པོ་ཟག་བཅས་ནི་རང་སྤྱིའི་མཚན་ཉིད་འཛིན་པའང་ཡོད་མོད་ཀྱི་ཕལ་ཆེར་བུམ་སྣམ་སོགས་ཀུན་རྫོབ་འཛིན་པས། ཀུན་རྫོབ་ཤེས་པ་ཞེས་བྱའོ། ། ཟག་མེད་ནི་རྣམ་པ་གཉིས་ཏེ།
ཆོས་ཤེས་པ་དང༌། རྗེས་སུ་ཤེས་པའོ། ། སྡུག་བསྔལ་ཤེས་པ་སོགས་ཀྱང་འདི་གཉིས་སུ་འདུས་པས། ཁོ་ན་ཞེས་སྨོས་སོ། ། དེ་ལྟར་ཀུན་རྫོབ་དང༌། ཆོས་དང་རྗེས་སུ་ཤེས་པ་གསུམ་ཡིན་ལ། ཀུན་རྫོབ་ཤེས་པའི་ཡུལ་ནི་ཅི་རིགས་པར་ཆོས་ཐམས་ཅད་དོ། ། ཆོས་ཤེས་པ་ཞེས་པའི་སྤྱོད་ཡུལ་ནི་འདོད་པའི་སྡུག་བསྔལ་སོགས་བདེན་པ་བཞི་དང༌། རྗེས་སུ་ཤེས་པའི་སྤྱོད་ཡུལ་ནི་གོང་མའི་སྡུག་བསྔལ་སོགས་བདེན་པ་བཞིའོ། ། ཆོས་ཤེས་རྗེས་ཤེས་དེ་དག་ཉིད་དམིགས་པ་བདེན་བཞིའི་བྱེ་བྲག་གིས་སྡུག་བསྔལ་ཤེས་པ་སོགས་བཞིའོ། །
ཆོས་ཤེས་རྗེས་ཤེས་རྣམ་པ་བཞི་པོ་དེ་དག་ཉིད་ལྟ་བའི་རང་བཞིན་མིན་པ་ནི་མི་སྐྱེ་བ་ཤེས་པ་དང༌། ཟད་པ་ཤེས་པ་དག་གོ་ཞེས་སྤྱིར་བསྟན་ནས། ཟད་མི་སྐྱེ་ཤེས་པ་དེ་གཉིས་དང་པོར་སྐྱེས་པ་ནི་སྡུག་བསྔལ་ལམ་རྒྱུ་ཀུན་འབྱུང་ལ་རྗེས་སུ་ཤེས་པ་ཡིན་ཏེ། སྲིད་རྩེའི་ཕུང་པོ་ལ་སྡུག་བསྔལ་ལམ་ཀུན་འབྱུང་གི་རྣམ་པར་དམིགས་པས་སོ། ། ཆོས་ཤེས་རྗེས་ཤེས་ལམ་ཤེས་ཀུན་རྫོབ་ཤེས་པ་བཞི་ལས་ཕ་རོལ་གྱི་སེམས་རིག་པ་སྐྱེའོ། ། གཉིས་པ་སེམས་ཤེས་ཁྱད་པར་དུ་བཤད་པ་ནི། སེམས་ཤེས་དེས་ནི་མཉམ་པ་དང་དམན་པའི་སེམས་ཤེས་ཀྱི། ས་འདས་པ་འོག་མས་གོང་མའི་སེམས་མི་ཤེས། དབང་པོ་འདས་པ་དད་མོས་ཀྱིས་མཐོང་ཐོབ་སོགས་ཀྱི་སེམས་མི་ཤེས། གང་ཟག་འདས་པ་ཕྱིར་མི་འོང་གིས་དགྲ་བཅོམ་གྱི་སེམས་མི་ཤེས་སོ། །
ཤེས་པ་ནའང་ཞིག་པ་འདས་པ་དང་མ་སྐྱེས་པ་མི་རིག་གི་ད་ལྟར་བ་ཁོ་ན་ཤེས་སོ། ། ཆོས་ཤེས་པའི་བློ་དང་རྗེས་ཤེས་ཀྱི་བློའི་ཕྱོགས་མཐུན་གྱི་སེམས་ཤེས་དག་གིས་ཕན་ཚུན་ཤེས་པ་མིན་ཏེ། རིམ་པ་བཞིན་དུ་འདོད་པ་དང་གོང་མའི་གཉེན་པོ་ལ་དམིགས་པའོ། ། མཐོང་ལམ་ལ་སེམས་ཤེས་ཀྱི་སྦྱོར་བའི་སྐབས་མེད་པས་དེ་མེད་ཀྱང་གང་ཟག་གཞན་གྱི་སེམས་ཤེས་ཀྱིས་མཐོང་ལམ་ཤེས་ཚུལ་ནི། ཉན་ཐོས་ཀྱི་ཕ་རོལ་གྱི་སེམས་ཤེས་ཀྱིས་མཐོང་བའི་ལམ་གྱི་སྐད་ཅིག་དང་པོ་གཉིས་རིག་སྟེ། རྗེས་བཟོད་སོགས་དམིགས་པ་ལ་ནི་སྦྱོར་བ་སྤོང་དགོས་ཤིང༌། དེའི་བར་ལ་མཐོང་ལམ་རྫོགས་ཟིན་པས་མི་ཤེས་སོ། ། རང་རྒྱལ་བསེ་རུ་ལྟ་བུ་དབང་པོ་རྣོ་བས་སྦྱོར་བ་གཉིས་འགྲུབ་པས་སྐད་ཅིག་དང་པོ་གཉིས་དང་བརྒྱད་པའམ། གཞན་དག་གིས་ནི་དང་པོ་གཉིས་དང་བཅོ་ལྔ་པ་རིག་ཅེས་འདོད་དེ། སྐད་ཅིག་མ་གསུམ་ཁོ་ན་ཤེས་ལ་སངས་རྒྱས་ཀྱིས་ནི་སྦྱོར་བ་ལ་ལྟོས་པ་མེད་པར་རིག་པས་སྐད་ཅིག་མ་ཀུན་མཁྱེན་ནོ། །
ཟད་པ་ཤེས་པ་དང༌། མི་སྐྱེ་བ་ཤེས་པ་ལ་ཁྱད་པར་ཅི་ཡོད་ཅེ་ན། ཟད་པ་ཤེས་པ་ནི་བདེན་པ་བཞི་རྣམས་ལ་བདག་གི་སྡུག་བསྔལ་ཤེས་སོ་སོགས་པས་ཀུན་སྤངས་སོ། ། འགོག་པ་མངོན་དུ་བྱས་སོ། ། ལམ་བསྒོམས་སོ་ཞེས་ངེས་པའོ། ། བདག་གི་སྡུག་བསྔལ་ཤེས་ཏེ་ཡང་ཡོངས་སུ་ཤེས་པར་བྱར་མེད་ཅེས་དང༌། སོགས་པ་བདག་གིས་ཀུན་འབྱུང་སྤངས་ཏེ་ཡང་སྤངས་པར་བྱར་མེད་དོ། ། བདག་གིས་འགོག་པ་མངོན་དུ་བྱས་ཏེ་ཡང་སྤང་བར་བྱར་མེད་དོ། ། བདག་གིས་ལམ་བསྒོམས་ཏེ་ཡང་སྒོམ་པར་བྱར་མེད་དོ་ཞེས་པའི་བར་དུ་ཤེས་པ་ནི་མི་སྐྱེ་བའི་བློར་འདོད་དོ། ། དེ་ཡང་ཁ་ཆེ་བས་ནི།
དེ་གཉིས་ཀྱི་མཉམ་བཞག་འདྲ་ཡང་ཁྱད་པར་ནི་རྗེས་ཀྱི་ངེས་ཤེས་ཀྱིས་འབྱེད་པས་འདི་དག་རྗེས་ཐོག་ཏུ་འདོད་ལ། ཉི་འོག་པས་ནི། རྣམ་པ་བཅུ་དྲུག་མིན་པའི་ཟག་མེད་ཀྱི་རྣམ་པའང་ཡོད་པས་འདི་དག་མཉམ་བཞག་གི་རྣམ་པའི་ཁྱད་པར་དུ་འདོད་དོ། ། མངོན་པ་གོང་མ་བས་ནི་ཀུན་འབྱུང་ཟད་པ་ལ་དམིགས་པ་ལ་ཟད་ཤེས་དང༌། སྡུག་བསྔལ་མི་སྐྱེ་བ་ལ་དམིགས་པ་ལ་མི་སྐྱེ་བ་ཤེས་པར་འདོད་དོ། ། གསུམ་པ་དེ་དག་གི་ཁྱད་པར་དཔྱད་པ་ལ་བཞི་སྟེ། ཤེས་པ་བཅུའི་ཁྱད་པར། གཉེན་པོའི་ཁྱད་པར། རྣམ་པའི་ཁྱད་པར། ཁྱད་པར་གཞན་བཤད་པའོ། །
དང་པོ་ནི། ཀུན་རྫོབ་ཤེས་པ་དང་ཆོས་ཤེས་རྗེས་ཤེས་གསུམ་ལ་ཤེས་པ་བཅུར་ཕྱེ་བ་ཅི་ཞེ་ན། ཡུལ་གྱི་རང་བཞིན་ཕལ་ཆེར་ཀུན་རྫོབ་ཡིན་པ་ལས་ཀུན་རྫོབ་ཤེས་པ་སྟེ་དོན་དམ་མི་ཤེས་པས་སོ། ། ཟག་མེད་ལ་འདོད་པ་དང་གོང་མའི་གཉེན་པོའི་བྱེ་བྲག་ལས་ཆོས་ཤེས་དང་རྗེས་ཤེས་གཉིས་སུ་ཕྱེ་ལ། དམིགས་པ་གཅིག་ལ་རྣམ་པ་ཐ་དད་པས་སྡུག་བསྔལ་དང་ཀུན་འབྱུང་ཤེས་པ་གཉིས་དང༌། རྣམ་པ་དང་སྤྱོད་ཡུལ་གཉིས་ཀ་ཐ་དད་པ་ལས་ནི་འགོག་པ་ཤེས་པ་དང༌། ལམ་ཤེས་པ་གཉིས་དང༌། གཞན་གྱི་སེམས་བྱུང་ཡང་ཤེས་མོད་ཀྱི་ཤེས་པའི་ཕྱིར་དུ་སྦྱོར་བ་བྱས་པ་ལས་གྲུབ་པ་ཕ་རོལ་སེམས་ཤེས་དང༌། བྱ་བ་བྱས་པའི་རྒྱུ་ཉིད་ལས་དང་པོར་སྐྱེས་པས་ཟད་ཤེས་དང༌། ཟག་མེད་ཀྱི་ཤེས་པ་ཐམས་ཅད་ཀྱི་སྐལ་མཉམ་གྱི་རྒྱུ་རྒྱས་པ་ལས་སྐྱེས་པ་མི་སྐྱེ་བ་ཤེས་པ་སྟེ་དེ་ལྟར་ན་ཤེས་པ་བཅུ་ཡིན་ནོ། །
གཉིས་པ་ནི། ཆོས་ཤེས་ཀྱིས་གོང་མའི་གཉེན་པོ་བྱེད་པའང་ཡོད་དེ། འདོད་པའི་རྟེན་ཅན་གཅིག་གིས་དང་པོར་འདོད་པ་ལ་རྒྱལ་བར་བྱས་ན། སྒོམ་པའི་ལམ་ལ་འགོག་པའམ་ལམ་ལ་ཆོས་ཤེས་པ་གང་ཡིན་པ་དེ་དག་གི་ལམ་གྱི་རྒྱུན་དེ་ཉིད་སྐྱེད་པས་གོང་མ་ལས་ཀྱང་རྒྱལ་བར་བྱེད་པ་སྲིད་པས་ཁམས་གསུམ་ཅར་གྱི་གཉེན་པོ་ཡིན་པ་སྲིད་དོ། ། འདོད་ཁམས་ཀྱི་གཉེན་པོ་རྗེས་ཤེས་ཀྱིས་བྱེད་པ་ནི་སྲིད་པ་མ་ཡིན་ཏེ། དེ་སྐྱེས་པ་ན་ཆོས་ཤེས་ཀྱིས་རྒྱལ་བར་བྱས་ཟིན་པའི་ཕྱིར། དེ་ནི་ཆོས་ཤེས་ཀྱི་རྗེས་སུ་སྐྱེས་པས་སོ། ། དེ་ཡང་འགོག་ལམ་ནི་ཁམས་གསུམ་དུ་མ་གཏོགས་པས་འགོག་པའང་དམན་པར་མི་བཞག་ལ། འོག་མའི་སྡུག་ཀུན་ནི་དམན་པས་དེ་དག་ལ་དམིགས་པའི་སྒོམ་ལམ་ལ་ཆོས་ཤེས་ཀྱིས། གོང་མའི་གཉེན་པོ་བྱེད་མི་སྲིད་པས་ན།
འགོག་ལམ་ལ་ཆོས་ཤེས་ཞེས་སྨོས་ལ། གོང་མའི་མཐོང་སྤང་ནི་རྗེས་བཟོད་ཀྱི་གཞོམ་བྱ་ཡིན་པས། སྒོམ་ལམ་ཆོས་ཤེས་ཀྱིས་མི་སྤོང་བ་དང༌། མཐོང་ལམ་གྱི་འགོག་ལམ་ལ་ཆོས་ཤེས་ཀྱིས་ཀྱང་མི་སྤོང་བས་སྒོམ་ལམ་ལ་ཆོས་ཤེས་ཞེས་སྨོས་སོ། ། གང་སྤེལ་ལས། ཆོས་ཤེས་ནི་གོང་མའི་སྒོམ་སྤང་འདོད་པའི་ཀུན་འགྲོའི་ཡུལ་ཡིན་པས་འཇོམས་ཏེ། དགྲ་ཕམ་པར་བྱས་ནས་ཡུལ་འཇིག་པ་བཞིན་ནོ། ། རྗེས་ཤེས་ནི་འདོད་པ་ན་དེ་ལྟ་བུའི་བྱ་བ་མེད་དོ་ཞེས་སོ། ། གསུམ་པ་རྣམ་པའི་ཁྱད་པར་ལ་གཉིས་ཏེ། ཤེས་པ་སོ་སོའི་རྣམ་པ་དང༌།
རྣམ་པ་སོ་སོའི་ངོ་བོའོ། ། དང་པོ་ནི། ཤེས་པ་དེ་བཅུ་ལས་ཆོས་ཤེས་པ་དང་རྗེས་སུ་ཤེས་པ་གཉིས་ནི་མི་རྟག་སོགས་རྣམ་པ་བཅུ་དྲུག་ཅན་ནོ། ། ཀུན་རྫོབ་ཤེས་པ་ནི་དེ་བཞིན་དུ་རྣམ་པ་བཅུ་དྲུག་ཅན་ཡང་ཡིན་ལ། ལ་ལ་དེ་ལས་གཞན་དུ་རང་སྤྱིའི་མཚན་ཉིད་ཀྱི་རྣམ་པ་ཅན་དང༌། ཁ་ཅིག་ཟོ་ཞིག་འདུག་ཅིག་སོང་ཞིག་སོགས་ཏེ་གཉིས་མིན་པའི་རྣམ་པ་ཅན་ནོ། ། བདེན་བཞི་ཤེས་པ་ནི་རང་རང་གི་བདེན་པའི་རྣམ་པ་འཇུག་པས་བཞི་བཞི་པ་ཡིན་ནོ། ། ཕ་རོལ་ཡིད་ཤེས་དྲི་མེད་ཀྱང་དེ་བཞིན་དུ་བཞི་པ་སྟེ། ལམ་ཤེས་པ་ཡིན་པས་ལམ་བདེན་གྱི་རྣམ་པ་བཞི་ཅན་ནོ། ། དྲི་མ་དང་བཅས་པའི་གཞན་སེམས་ཤེས་པ་ནི་ཤེས་བྱ་སེམས་དང་སེམས་བྱུང་རྣམས་ཀྱི་རང་གི་མཚན་ཉིད་ཀྱི་རྣམ་པ་ཅན་ཏེ།
དྲི་བཅས་དྲེ་མེད་གཉིས་ཀའང་རྫས་རེ་རེའི་སྤྱོད་ཡུལ་ཅན་ཡིན་པས་སེམས་འཛིན་པ་ན་སེམས་བྱུང་མི་འཛིན་ལ། ཚོར་བ་འཛིན་པ་ན་འདུ་ཤེས་མི་འཛིན་པ་སོགས་སོ། ། ལྷག་མ་ཟད་པ་དང་མི་སྐྱེ་བ་ཤེས་པ་གཉིས་ནི་བདེན་པའི་རྣམ་པ་ལས་སྟོང་པ་དང་བདག་མེད་པ་མ་གཏོགས་པ་བཅུ་བཞི་ཅན་ཏེ། དེ་གཉིས་ཀྱི་སྟོབས་ཀྱིས་རྗེས་ཐོབ་ཏུ་བདག་གི་སྐྱེ་བ་ཟད་དོ་ཞེས་པ་དང༌། འདི་ལས་སྲིད་པ་གཞན་མི་ཤེས་སོ། ། ཞེས་བདག་གིས་ཐ་སྙད་འདོགས་ལ། སྟོང་པ་དང་བདག་མེད་བསྒོམས་སྟོབས་ཀྱིས་ཐ་སྙད་དེ་འདོགས་པར་མི་འཐད་པས་སོ། ། གཉིས་པ་ནི། ཅི་ཟག་མེད་ལ་རང་མཚན་གྱི་རྣམ་པ་ཡོད་དམ་མེད་ཅེ་ན། ཁ་ཆེ་བས་ནི།
དྲི་མེད་ལ་བཅུ་དྲུག་ལས་གཞན་པའི་རྣམ་པ་མེད་པར་འདོད་ལ། གཞན་ཉི་འོག་པས་ནི། རང་མཚན་གྱི་རྣམ་པའང་ཡོད་པར་འདོད་དེ། དགྲ་བཅོམ་པ་ལྷ་སྐྱེད་ཀྱིས་མཛད་པའི་རྣམ་ཤེས་ཀྱི་ཚོགས་ལས། འདི་ནི་གནས་ཡོད་དོ་འདི་ནི་གཞི་ཡོད་དོ་ཞེས་བྱ་བར་ཤེས་པར་འགྱུར་རོ་ཞེས་གསུངས་པའི་གནས་ནི་མཚན་ཉིད་དང་གཞི་ནི་རྒྱུ་ཡིན་པས་སོ། ། ཞེས་སོ། ། ཅི་རྣམ་པ་བཅུ་དྲུག་པོ་འདི་དག་མིང་གི་སྒོ་ནས་སམ་འོན་ཏེ་རྫས་སུ་ཡིན་ཞེ་ན། ཁ་ཅིག་རྫས་སུ་སྡུག་བསྔལ་གྱི་གཞི་དང༌། གཞན་གསུམ་ནི་རེ་རེ་སྟེ་བདུན་ཉིད་ཡིན་གྱི་གཞན་རྣམས་རྣམ་གྲངས་པའོ། ། ཞེས་སོ། །
བྱེ་བྲག་སྨྲ་བས་ནི། རྫས་སུ་གྲུབ་པ་ཉིད་རྣམ་པ་བཅུ་དྲུག་སྟེ། འདི་ལྟར་རྐྱེན་ལ་རག་ལས་པས་མི་རྟག་པ་དང༌། གནོད་པའི་བདག་ཉིད་ཡིན་པས་སྡུག་བསྔལ་བ་དང༌། བདག་གི་བ་དང་བདག་ཏུ་ལྟ་བའི་མི་མཐུན་ཕྱོགས་སྟོང་པ་དང༌། བདག་མེད་པ་དང༌། ས་བོན་གྱི་ཚུལ་གྱི་རྒྱུ་དང༌། འབྱུང་བའི་ཚུལ་གྱི་ཀུན་འབྱུང་སྟེ། སྔ་མ་རིང་རྒྱུ་དང༌། ཕྱི་མ་ཉེ་རྒྱུའོ། །
རྒྱུན་འབྲེལ་བའི་ཚུལ་གྱིས་རབ་ཏུ་སྐྱེ་བ་དང༌། རྒྱུ་དུ་མས་མངོན་པར་སྒྲུབ་པའི་དོན་གྱིས་རྐྱེན་དང༌། ཕུང་པོ་ཞིག་པས་འགོག་པ་དང༌། མེ་གསུམ་ཞི་བས་ན་ཞི་བ་སྟེ། མེ་གསུམ་ནི་དུག་གསུམ་མོ། ། འཚེ་བ་མེད་པས་གྱ་ནོམ་པ་དང༌། སྐྱོན་ཐམས་ཅད་དང་བྲལ་བས་ངེས་འབྱུང་སྟེ། སྔ་མ་སྡུག་བསྔལ་དང་བྲལ་བ་དང༌། འདི་དེའི་རྒྱུ་དང་བྲལ་བའོ། ། མྱང་འདས་སུ་བགྲོད་པའི་དོན་གྱི་ལམ་དང༌།
ཐར་པའི་ཐབས་དང་ལྡན་པས་རིགས་པ་དང༌། མྱང་འདས་བསྒྲུབས་པས་སྒྲུབ་པ་དང༌། གཏན་དུ་འབྱིན་པས་ངེས་པར་འབྱིན་པའོ། ། རྣམ་པ་ཞེས་པ་ཅི་ཞེ་ན། བྱེ་བྲག་སྨྲ་བ་ཤེས་རབ་ཏུ་འདོད་དེ། དེ་ལྟར་ན་ཤེས་རབ་ཀྱི་རྫས་གཉིས་མཚུངས་པར་མི་ལྡན་པས་ཤེས་རབ་དེ་རྣམ་མེད་དུ་འགྱུར་རོ། ། ཞེས་སྐྱོན་བརྗོད་པར་སྣང་ངོ༌། ། མདོ་སྡེ་པས་ནི་ཤེས་པའི་འཛིན་སྟངས་སུ་འདོད་དེ། འདི་ཉིད་རིགས་སོ། ། ཅི་ཤེས་རབ་ཁོ་ནས་དམིགས་པ་འཛིན་ནམ་ཞེ་ན།
ཤེས་རབ་དེ་དང་བཅས་པའི་དམིགས་པ་དང་བཅས་པ་ཐམས་ཅད་ཀྱིས་འཛིན་པར་བྱེད་ལ། གང་ཅི་ཡོད་པ་ཐམས་ཅད་གཟུང་བྱ་ཡིན་ནོ། ། བཞི་པ་ཤེས་པའི་ཁྱད་པར་གཞན་བསྟན་པ་ལ་བཞི་སྟེ། ངོ་བོ་ཉིད་ཀྱི་ཁྱད་པར་ངོས་བཟུང༌། རྟེན་གྱི་ཁྱད་པར་བཤད་པ། དྲན་པ་ཉེར་བཞག་གི་ཁྱད་པར། དམིགས་པའི་ཁྱད་པར་རོ། ། དང་པོ་ནི། ཤེས་པ་བཅུ་ལས་དང་པོ་ཀུན་རྫོབ་ཤེས་པ་ནི་དགེ་མི་དགེ་ལུང་མ་བསྟན་རྣམ་པ་གསུམ་དང༌། གཞན་དགུ་དགེ་བ་ཁོ་ནའོ། །
གཉིས་པ་ནི་ས་གང་ལ་བརྟེན་ཞེ་ན། དང་པོ་ས་རྣམས་ཐམས་ཅད་ན་ཡོད་ལ། ཆོས་ཤེས་བསམ་གཏན་ས་དྲུག་ན་ཡོད་ཀྱི་དེ་འདོད་པའི་གཉེན་པོས་ཕྱེ་བས་གཞན་ན་མེད་དོ། ། ཟག་མེད་ས་དགུ་ན་རྗེས་སུ་ཤེས་པ་དང༌། དེ་བཞིན་དུ་བདེན་པ་བཞི་ཤེས་པ་དང༌། ཟད་པ་དང་མི་སྐྱེ་བ་ཤེས་པ་སྟེ་དྲུག་པོ་རྗེས་ཤེས་ཀྱིས་བསྡུས་པ་རྣམས་ས་དགུ་ན་སྟེ་ཆོས་ཤེས་ཀྱིས་བསྡུས་པ་ནི་ས་རྣམ་པ་དྲུག་ནའོ། ། གཞན་ཡིད་ཤེས་པ་ནི་སྐྱེ་དཀའ་བས་ལམ་སླ་བ་བསམ་གཏན་གྱི་དངོས་གཞི་ཁོ་ན་ན་ཡོད་དོ། ། ལུས་གང་ལ་བརྟེན་ཞེ་ན། སེམས་ཤེས་དེ་ནི་བསམ་གཏན་ཉིད་ལ་བརྟེན་པས་འདོད་པ་དང་གཟུགས་ཀྱི་རྟེན་ཅན་ཉིད་དུ་ངེས་ལ། ཆོས་ཤེས་ཞེས་བྱ་བ་ནི་གཙོ་བོར་འདོད་པའི་སུན་འབྱིན་པས་འདོད་པའི་རྟེན་ཅན་ཁོ་ན་སྟེ།
གོང་མ་གཉིས་དེ་ལས་གྲོལ་ཟིན་པས་སུན་མི་འབྱིན་པས་སོ། ། ཁམས་གསུམ་པའི་རྟེན་ཅན་དེ་གཉིས་ལས་གཞན་བརྒྱད་དོ། ། གསུམ་པ་ནི། འགོག་བློ་ནི་འདུས་མ་བྱས་ཉིད་ལ་དམིགས་པས་ཆོས་དྲན་པ་ཉེར་བཞག་གཅིག་པུའོ། ། ཕ་རོལ་གྱི་སེམས་ཤེས་པའི་བློ་ནི་མཚུངས་ལྡན་འཛིན་པས་སེམས་དང༌། ཚོར་བ་དང་ཆོས་དྲན་པ་ཉེར་བཞག་སྟེ་གསུམ་མོ། ། དེ་གཉིས་ཀྱི་ལྷག་མ་བརྒྱད་ནི་དྲན་པ་ཉེར་བཞག་བཞི་ཆར་ཡོད་དོ། ། བཞི་པ་དམིགས་པའི་ཁྱད་པར་ལ་གསུམ་སྟེ། ཤེས་པ་གང་གི་དམིགས་པ་ཤེས་པ་དུ་ཡིན་པ། ཆོས་ཤེས་དུ་མ་ཡུལ་ཅན་གང་གིས་དམིགས་པ།
ཤེས་པ་གཅིག་གིས་ཇི་ཙམ་ཤེས་པའོ། ། དང་པོ་ནི། ཤེས་པ་གང་གི་ཡུལ་དུ་ཤེས་པ་དུ་ཞིག་འགྱུར་ཞེ་ན། ཆོས་ཤེས་ཀྱི་བློའི་སྤྱོད་ཡུལ་དུ་རྗེས་ཤེས་མ་གཏོགས་པ་གཞན་དགུ་སྟེ། ལམ་ལ་ཆོས་ཤེས་ཀྱི་ཡུལ་དུ་ཟག་མེད་བརྒྱད་དང་སྡུག་ཀུན་ལ་ཆོས་ཤེས་ཀྱི་ཡུལ་དུ་ཀུན་རྫོབ་ཤེས་པ་འགྱུར་སྲིད་པས་སོ། ། ལམ་ཤེས་ཀྱི་ཡུལ་དུ་ཀུན་རྫོབ་ཤེས་པ་མ་གཏོགས་པ་དགུ་དང༌། རྗེས་ཤེས་ཀྱི་བློའི་ཡུལ་དུ་ཆོས་ཤེས་མ་གཏོགས་པ་དགུ་ཡིན་ཏེ། ལམ་ཤེས་ཀྱིས་ལམ་བདེན་ལ་དམིགས་ཤིང༌། ཆོས་ཤེས་དང་རྗེས་ཤེས་ཀྱི་བློ་གཉིས་ཀྱིས་ཕན་ཚུན་མི་དམིགས་པས་སོ། ། སྡུག་བསྔལ་ཤེས་པ་དང་ཀུན་འབྱུང་ཤེས་པའི་བློའི་ཡུལ་ནི་སྡུག་ཀུན་གྱིས་བསྡུས་པ་ཀུན་རྫོབ་ཤེས་པ་དང༌།
གཞན་སེམས་ཤེས་པ་གཉིས་ཡིན་ནོ། ། ཀུན་རྫོབ་ཤེས་པའི་ཡུལ་དུ་ཆོས་ཐམས་ཅད་དང༌། སེམས་ཤེས་དྲི་མེད་ཀྱི་ཡུལ་དུ་ཤེས་པ་དགུ་དང༌། དྲི་བཅས་ཀྱི་ཡུལ་དུ་ཀུན་རྫོབ་ཤེས་པ་དང༌། སེམས་ཤེས་དག་པ་བདུན་འབྱུང་སྲིད་ལ། ཟད་པ་དང་མི་སྐྱེ་བ་ཤེས་པ་ནི། སྡུག་ཀུན་ཤེས་པ་སོགས་ཀྱི་ངོ་བོ་ཡིན་པས་དེ་དག་གི་ཡུལ་ཤེས་པ་བཅུ་ཅར་ཡིན་པ་སྲིད་པས། ཤེས་པ་དེ་བཞིའི་ཡུལ་ནི་ཤེས་པ་བཅུ་ཅར་ཡིན་དུ་རུང་ངོ༌། ། འགོག་པ་ཤེས་པ་གཅིག་གི་ཡུལ་ནི་ཤེས་པ་མིན་ཏེ། དེས་འདུས་བྱས་མི་ཤེས་པས་སོ། །
གཉིས་པ་ནི། ཆོས་བཅུ་པོ་དག་ནི་ཤེས་པ་གང་གི་དམིགས་པ་དུ་ཡིན་ཞེས་སྦྱར་བར་བྱ་ལ། བཅུ་གང་ཞེ་ན། ཁམས་གསུམ་པ་དང་དྲི་མེད་ཀྱི་ཆོས་ཏེ་བཞི་ལ་མཚུངས་ལྡན་ཡིན་མིན་གཉིས་གཉིས་ཏེ་བརྒྱད་དང༌། འདུས་མ་བྱས་ལ་དགེ་བ་དང་ལུང་མ་བསྟན་ཏེ་རྣམ་པ་གཉིས་ཏེ་བཅུའོ། ། དེ་ལ་ཀུན་རྫོབ་ཤེས་པའི་ཡུལ་ནི་བཅུ་ཅར་རོ། ། ཆོས་ཤེས་ཀྱི་ཡུལ་ནི་ལྔ་སྟེ། འདོད་པ་དང་དྲི་མེད་ཀྱི་མཚུངས་ལྡན་ཡིན་མིན་གཉིས་གཉིས་ཏེ་བཞི་དང༌། འདུས་མ་བྱས་དགེ་བའོ། ། རྗེས་ཤེས་ཀྱི་ཡུལ་ནི་བདུན་ཏེ།
གོང་མ་གཉིས་དང་དྲི་མེད་ཀྱི་མཚུངས་ལྡན་ཡིན་མིན་གཉིས་གཉིས་ཏེ་དྲུག་དང་འདུས་མ་བྱས་དགེ་བའོ། ། སྡུག་ཀུན་ཤེས་པའི་ཡུལ་དུ་དྲུག་སྟེ། ཁམས་གསུམ་གྱི་མཚུངས་ལྡན་ཡིན་མིན་གཉིས་གཉིས་སོ། ། འགོག་ཤེས་ཀྱི་ཡུལ་དུ་འདུས་མ་བྱས་དགེ་བ་གཅིག་པུའོ། ། ལམ་ཤེས་ཀྱི་ཡུལ་དུ་དྲི་མེད་མཚུངས་ལྡན་ཡིན་མིན་གཉིས་སོ། ། སེམས་ཤེས་ཀྱི་ཡུལ་དུ་འདོད་གཟུགས་དང་དྲི་མེད་ཀྱི་མཚུངས་ལྡན་གསུམ་མོ། ། ཟད་མི་སྐྱེ་ཤེས་པའི་ཡུལ་དུ་འདུས་མ་བྱས་ལུང་མ་བསྟན་མིན་པ་དགུ་སྟེ། དེ་དག་གིས་བདེན་པ་བཞི་ལ་དམིགས་ན་ནམ་མཁའ་དང༌། བརྟགས་མིན་གྱི་འགོག་པ་ནི་བདེན་བཞིར་མ་འདུས་པས་སོ། ། གསུམ་པ་ནི།
ཤེས་པ་གཅིག་གིས་ཆོས་བཅུ་ཆར་ཤེས་པ་ཡོད་དམ་མེད་ཅེ་ན། མེད་དེ། མདོ་ལས། དགེ་སྦྱོང་ངམ་བྲམ་ཟེ་ཡང་རུང་གང་རུང་གཅིག་ཅར་ཤེས་པའམ། ཐམས་ཅད་ཤེས་པའམ། མཐོང་བ་དེ་ནི་འགའ་ཡང་མེད་དོ། ། ཞེས་གསུངས་སོ། ། འོན་ཀྱང་ཐོས་བསམ་ལས་བྱུང་བའི་ཀུན་རྫོབ་ཤེས་པ་གཅིག་པུས་རང་གི་ཚོགས་ཏེ། རང་ཉིད་ལྷན་ཅིག་འབྱུང་བའི་ཆོས་མཚུངས་ལྡན་ཡིན་མིན་ལས་གཞན་པའི་ཆོས་ཐམས་ཅད་ནི་བདག་མེད་པ་ཉིད་དོ། ། ཞེས་རིག་པར་འགྱུར་རོ། །
རང་དང་ཚོགས་པ་ནི་རིག་པ་མིན་ཏེ། རིམ་པས་རལ་གྲིས་རང་མི་གཅོད་པ་ལྟར་རང་ལ་བྱ་བྱེད་འགལ་བས་དང༌། མཚུངས་ལྡན་འཛིན་ན་དེ་དང་དམིགས་པ་གཅིག་པས་མཚུངས་པ་རྣམས་ཀྱིས་ཀྱང་རང་རང་ལ་དམིགས་དགོས་པ་ལས་རང་རིག་མེད་པས་ན་དེ་འདྲ་མི་སྲིད་པ་དང༌། མིག་གིས་མིག་སྨན་མི་མཐོང་བ་ལྟར་ཧ་ཅང་ཉེ་བས་མི་འཛིན་ནོ། ། ཤེས་པ་བསྟན་ཟིན་ཏོ། ། གཉིས་པ་ཤེས་པའི་ལྡན་ཚུལ་ནི། སོ་སྐྱེ་ཆགས་བཅས་ནི་ཀུན་རྫོབ་ཤེས་པ་གཅིག་པུ་དང་ལྡན་ནོ། ། འདོད་པ་ལ་ཆགས་པ་དང་བྲལ་བ་ནི་ཕ་རོལ་སེམས་ཤེས་པ་དང་ཡང་ལྡན་ནོ། ། འཕགས་པ་ནི་ཟག་མེད་སྐད་ཅིག་དང་པོ་ལ། འདོད་པ་ལ་ཆགས་པ་དང་མ་བྲལ་བ་ཅན་རྒྱུན་ཞུགས་ཞུགས་པའམ་ཕྱིར་འོང་ཞུགས་པ་ཡིན་ན།
ཀུན་རྫོབ་ཤེས་པ་གཅིག་པུ་དང་ལྡན་ཏེ། བཟོད་པ་ནི་རྣམ་གྲོལ་གྱིས་ཤེས་པ་མིན་ལ། ཟག་མེད་ཀྱི་ཤེས་པ་གཞན་ཡང་མེད་པས་སོ། ། དེ་དག་ཟག་མེད་སྐད་ཅིག་མ་གཉིས་པ་ལ་ནི་ཆོས་ཤེས་དང་སྡུག་བསྔལ་ཤེས་པ་གཉིས་བསྣན་ཏེ་གསུམ་དང༌། དེ་ཡན་ཆད་སྐད་ཅིག་མ་བཞི་ལ་ཤེས་པ་རེ་རེ་འཕེལ་བ་ལྡན་ཏེ། སྡུག་བསྔལ་རྗེས་ཤེས་ལ་རྗེས་ཤེས་འཕེལ་བས་བཞི་དང༌། ཀུན་འབྱུང་ཆོས་ཤེས་ལ་ཀུན་འབྱུང་ཤེས་པ་དང༌། འགོག་པ་ཆོས་ཤེས་ལ་འགོག་པ་ཤེས་པ་དང༌། ལམ་ཆོས་ཤེས་ལ་ལམ་ཤེས་པ་འཕེལ་བས་བདུན་ཏེ། ཆོས་ཤེས་སྔར་ནས་ལྡན་པ་ནི་མི་འཕེལ་ལོ། །
སྒོམ་ལམ་ལའང་ཤེས་པ་བདུན་པོ་དེ་དག་སྟེ་ཕྱིར་མི་འོང་ཆགས་བྲལ་ཡིན་ན་ཐམས་ཅད་དུ་སེམས་ཤེས་པ་བསྣན་པས་སྐད་ཅིག་དང་པོ་ལ་གཉིས་ལྡན་པ་ནས་སྒོམ་ལམ་པ་ལ་བརྒྱད་ལྡན་པའི་བར་དུ་སྦྱར་རོ། ། མི་སློབ་པ་ལ་ཟད་མི་སྐྱེ་ཤེས་ལྡན་པ་ནི། གོ་སླ་བས་མ་བཤད་དོ། ། གསུམ་པ་ཤེས་པ་ཐོབ་ཚུལ་ལ་གསུམ་སྟེ། མཐོང་ལམ་གྱི་སྐབས་སུ་ཐོབ་པ། ལམ་གཞན་གྱི་སྐབས་སུ་ཐོབ་པ། ཐོབ་པའི་དབྱེ་བའོ། ། དང་པོ་ནི། ཡང་གནས་སྐབས་གང་དུ་ཤེས་པ་དུ་ཐོབ་ཅེ་ན། མཐོང་བའི་ལམ་ལ་བཟོད་པ་བརྒྱད་དང༌།
ཤེས་པ་བདུན་སྐྱེས་པའི་ཚེ། ཇི་ལྟར་སྐྱེས་པ་རྣམས་དང་འདྲ་བ་མ་འོངས་པ་དང༌། དེ་རྣམ་པ་བཞི་ཁོ་ན་རང་རང་གི་ཚེ་ཐོབ་བོ། ། སྡུག་བསྔལ་ཆོས་བཟོད་སྐྱེས་པའི་ཚེ་དེ་དང་དམིགས་རྣམ་འདྲ་བའི་ཆོས་བཟོད་མ་འོངས་པ་དང༌། དེའི་རྣམ་པ་མི་རྟག་སོགས་བཞི་ཁོ་ན་ཐོབ་ལ་སྡུག་བསྔལ་ཆོས་ཤེས་སྐྱེས་པའི་ཚེ་དེ་ཉིད་མ་འོངས་པ་དང༌། དེའི་རྣམ་པ་བཞི་ཁོ་ན་ཐོབ་སྟེ་རྗེས་ཤེས་སོགས་ལའང་སྦྱར་རོ། ། དེ་རྣམས་མངོན་དུ་ནི་མི་འགྱུར་ཏེ། མཐོང་ལམ་ལན་དུ་མར་མི་སྐྱེ་བས་སོ། ། མཐོང་ལམ་དེ་ཉིད་ལ་བཟོད་ཤེས་རིགས་འདྲ་ཁོ་ན་ཐོབ་པ་མ་ཟད། རྗེས་ཤེས་དང་པོ་གསུམ་ལ་ནི་བདེན་པ་དེ་དང་དེར་ཟད་པར་མངོན་པར་རྟོགས་པ་ཀུན་རྫོབ་ཤེས་པ་ཁྱད་པར་ཅན་སྔོན་མེད་པ་དག་ཀྱང་ཐོབ་ལ།
ཆོས་ཤེས་ལ་ནི་མི་ཐོབ་སྟེ། བདེན་པ་ཟད་པར་མ་རྟོགས་པས་སོ། ། བདེན་པ་རེ་མངོན་པར་རྟོགས་པའི་རྗེས་ལ་ཐོབ་པ་དེའི་ཕྱིར་ཀུན་རྫོབ་ཤེས་པ་དེ་ནི་མངོན་པར་རྟོགས་པའི་མཐའ་ལས་བྱུང་བ་ཞེས་བྱའོ། ། ལམ་ལ་རྗེས་ལ་མི་ཐོབ་པ་ཅི་ཞེ་ན། ལམ་བདེན་ནི་སྔོན་འཇིག་རྟེན་པའི་ལམ་གྱིས་ཡེ་མ་རྟོགས་ཤིང༌། ལམ་ལ་རྗེས་ཤེས་ཀྱི་ཚེ་ཡང་ཟད་པར་མ་རྟོགས་ལ། མཐོང་སྤང་གི་གཉེན་པོའི་ལམ་ཉིད་ལའང་ཉན་རང་དང་བྱང་སེམས་ཀྱི་བྱེ་བྲག་གིས་དུ་མ་ཡོད་པས། གང་ཟག་གཅིག་གིས་ཟད་པར་སྒོམ་མི་ནུས་པའི་ཕྱིར་མངོན་པར་རྟོགས་པའི་མཐའ་མེད་དོ། ། ཀུན་རྫོབ་ཤེས་པ་དེ་རེས་འགའ་མངོན་དུ་བྱེད་དམ་ཞེ་ན། དེ་ནི་མཐོང་ལམ་གྱི་ཐོབ་བྱ་ཡིན་པས་སྒོམ་ལམ་དུ་ནི་མངོན་དུ་མི་འགྱུར་ལ།
མཐོང་ལམ་དུ་ནི་སྐྱེ་བའི་སྐབས་མེད་པས་མི་སྐྱེ་བའི་ཆོས་ཅན་ཁོ་ན་ཡིན་ནོ་ཞེའོ། ། གོང་མ་བས་ནི། མཐོང་ལམ་གྱི་མཐུས་དེའི་རྗེས་ཐོབ་ཏུ་བདེན་བཞི་མི་རྟག་སོགས་བཅུ་དྲུག་ཏུ་ངེས་པའི་ངེས་ཤེས་བཅུ་དྲུག་སྟེ། དེ་རྣམས་མཐོང་ལམ་དུ་ཐོབ་ཀྱི། མངོན་དུ་མི་བྱེད་དེ། སྐད་ཅིག་བཅུ་དྲུག་རྒྱུན་མ་ཆད་པར་འབྱུང་བས་འཇིག་རྟེན་པའི་སེམས་ཀྱི་སྐབས་མེད་པས། དེས་ན་རྗེས་ཐོབ་སྒོམ་ལམ་དུ་མངོན་དུ་བྱེད་པར་བཞེད་དོ། ། ས་དུ་ཞིག་གིས་ཀུན་རྫོབ་ཤེས་པ་ཐོབ་ཅེ་ན། མཐོང་ལམ་ས་གང་ལ་བརྟེན་པའི་རང་ས་དང་འོག་སའི་ཀུན་རྫོབ་ཤེས་པ་འཐོབ་སྟེ། མཐོང་ལམ་བསམ་གཏན་བཞི་པ་ལ་བརྟེན་ན་ས་བདུན་ཐོབ་པའི་ཕྱིར་རོ། །
མངོན་པར་རྟོགས་པའི་མཐའ་ལས་བྱུང་བའི་ཀུན་རྫོབ་ཤེས་པ་སྟེ་དྲན་པ་ཉེར་བཞག་ཏུ་ཡིན་ཞེ་ན། འགོག་པ་མངོན་པར་རྟོགས་པའི་མཐའ་ལས་བྱུང་བ་ནི། ཆོས་དྲན་པ་ཉེར་བཞག་གཅིག་པུའོ། ། བདེན་པ་གཞན་གཉིས་མངོན་པར་རྟོགས་པའི་མཐའ་ལས་བྱུང་བ་ནི་དྲན་པ་ཉེར་བཞག་བཞི་ཆར་ཡིན་ནོ། ། རྣམ་པ་ནི་བདེན་པ་གང་རྟོགས་པ་རང་རང་གི་བདེན་པའི་རྣམ་པ་ཅན་ཡིན་ནོ། ། སྦྱོར་བ་འབད་པ་ལས་བྱུང་བས་སྐྱེ་བས་ཐོབ་པ་མིན་ནོ། ། གཉིས་པ་ནི། སློབ་ལམ་དུ་ཐོབ་པ་ནི་འདོད་པའི་འཆིང་བ་ཀུན་ལྡན་ནམ། དགུ་པའི་བར་ལྡན་པའི་ཆགས་བཅས་ཀྱི་གང་ཟག་གཉིས་ཀྱིས་སྐད་ཅིག་བཅུ་དྲུག་པ་ལ་བདེན་པ་བཞི་ཤེས་དང༌། ཆོས་ཤེས་རྗེས་ཤེས་ཏེ་དྲུག་ཐོབ་ལ།
སློབ་ལམ་ཡིན་པས་ཟད་པ་དང་མི་སྐྱེ་བ་ཤེས་པ་མི་ཐོབ་ཅིང༌། འདོད་པ་ལས་ཆགས་པ་དང་མ་བྲལ་བས་ཕ་རོལ་སེམས་ཤེས་ཀྱང་མི་ཐོབ། ཀུན་རྫོབ་ཤེས་པ་སྔར་རྙེད་ཟིན་པས་གསར་དུ་མི་ཐོབ་བོ། ། འདོད་པ་ནས་ཅི་ཡང་མེད་ཀྱི་བར་ལ་ཆགས་པ་དང་བྲལ་བས་བཅུ་དྲུག་པའི་ཚེ་བདུན་ཐོབ་སྟེ། འདོད་པ་ལ་ཆགས་བྲལ་ཡིན་པས་ཕ་རོལ་སེམས་ཤེས་ལྷག་པས་སོ། ། བཅུ་དྲུག་པ་དེའི་གོང་མ་འདོད་པའི་ཆགས་བཅས་ཀྱི་གཉེན་པོ་བར་ཆད་མེད་ལམ་དགུ་པ་མན་ཆད་ཀྱི་སྒོམ་པའི་ལམ་ཐམས་ཅད་ལ་སྔར་གྱི་དྲུག་དང་ཀུན་རྫོབ་ཤེས་པ་སྟེ་བདུན་ཐོབ་བོ། ། ལྷག་མ་གཞན་གསུམ་མི་ཐོབ་པའི་རྒྱུ་མཚན་བསྟན་ཟིན་ཏོ། ། བསམ་གཏན་བཞི་དང་གཟུགས་མེད་པ་དང་པོ་གསུམ་སྟེ་ས་བདུན་ལས་རྒྱལ་བར་བྱེད་པའི་བར་ཆད་མེད་ལམ་རྣམས་དང༌། སློབ་པའི་མངོན་ཤེས་དང་པོ་ལྔ་ཐོབ་པར་བྱེད་པའི་བར་ཆད་མེད་ལམ་ལ་བདུན་ཐོབ་སྟེ། ཕ་རོལ་སེམས་ཤེས་དང་ཤེས་པ་ཐམས་ཅད་དམ་གཉིས་མ་གཏོགས་པའོ། །
ཕ་རོལ་སེམས་ཤེས་ནི་བར་ཆད་མེད་ལམ་ཐམས་ཅད་ལ་བཀག་གོ ། རྟོགས་པའི་སྐལ་པ་ཅན་དབང་པོ་འཕོས་ཏེ་མི་གཡོ་བ་ཐོབ་པར་བྱེད་པའི་བར་ཆད་མེད་ལམ་ལའང་བདུན་ཐོབ་སྟེ། ཟག་མེད་དྲུག་ལ་ཟད་ཤེས་བསྣན་པས་སོ། །

ཀུན་རྫོབ་ཤེས་པ་ནི་མི་ཐོབ་སྟེ། སྲིད་རྩེའི་གཉེན་པོ་མིན་པས་སོ། ། མི་སྐྱེ་བ་ཤེས་པའང་མི་ཐོབ་སྟེ། དབང་པོ་འཕོ་བ་མ་རྫོགས་པས་སོ། ། སློབ་པའི་བསམ་གཏན་སྤེལ་མ་སྒོམ་པའི་བར་ཆད་མེད་ལམ་དག་ལའང་བདུན་ཐོབ་སྟེ། ཟག་མེད་དྲུག་དང་ཀུན་རྫོབ་ཤེས་པའོ། ། སློབ་པ་དང་བར་ཆད་མེད་ལམ་གྱི་གནས་སྐབས་ཡིན་པས་ལྷག་མ་གསུམ་མི་ཐོབ་བོ། ། ས་བདུན་གྱི་གོང་མ་སྲིད་རྩེ་ལས་རྒྱལ་བར་བྱེད་པའི་རྣམ་པར་གྲོལ་བའི་ལམ་དང་པོ་བརྒྱད་ལའང་ཟག་མེད་དྲུག་དང་སེམས་ཤེས་ཏེ་བདུན་ཐོབ་སྟེ། རྣམ་གྲོལ་གྱི་ལམ་ལ་ཕ་རོལ་སེམས་ཤེས་མ་བཀག་པས་སོ། ། སྲིད་རྩེའི་གཉེན་པོ་མིན་པས་ཀུན་རྫོབ་ཤེས་པ་དོར་ཞིང་སློབ་པའི་གནས་སྐབས་ཡིན་པས་ཐ་མ་གཉིས་ཀྱང་མེད་དོ། ། སློབ་པ་དབང་པོ་སྦྱོང་བའི་རྣམ་པར་གྲོལ་བ་ལ་ཆགས་བཅས་ཡིན་ན་ཟག་མེད་དྲུག་དང་ཆགས་བྲལ་ཡིན་ན་སེམས་ཤེས་དང་བདུན་འཐོབ་བོ། །
བམ་གྱི་སྒྲ་ནི་ཁ་ཅིག་འདིས་འབྲས་བུ་གསུམ་ཐོབ་པར་བྱེད་པས་མཐོང་ལམ་དང་འདྲ་བའི་ཕྱིར་མངོན་པར་རྟོགས་པའི་མཐའ་ལས་བྱུང་བའི་ཀུན་རྫོབ་ཤེས་པའང་དེས་ཐོབ་ཟེར་རོ། ། གཞན་དག་ནི་འདིས་བདེན་པ་རྟོགས་ཟིན་པ་དང་འབྲས་བུ་ཐོབ་ཟིན་པས། མཐོང་ལམ་དང་མི་འདྲའོ་ཟེར་བའི་ལུགས་ཐ་དད་སྟོན་པའོ། ། སློབ་པ་དབང་པོ་སྦྱོང་བའི་བར་ཆད་མེད་ལམ་ལ་དྲུག་དང་དེ་བཞིན་དུ་སྲིད་རྩེ་ལས་རྣམ་པར་རྒྱལ་བར་བྱེད་པའི་བར་ཆད་མེད་ལམ་ལ་དྲུག་ཐོབ་བོ། ། དེའི་རྣམ་གྲོལ་ལམ་དགུ་པ་ཟད་པ་ཤེས་པ་ལ་བརྟུལ་པོས་མི་སྐྱེ་བ་ཤེས་པ་མ་གཏོགས་པས་དགུ་དང༌། མི་གཡོ་བའི་ཆོས་ཅན་གྱིས་ནི་བཅུ་ཆར་ཐོབ་བོ། ། མི་གཡོ་བ་དེར་དབང་པོ་འཕོ་བའི་རྣམ་གྲོལ་ལམ་ཐ་མ་ལ་ཡང་བཅུ་སྟེ། དེའི་ཚེ་མི་གཡོ་བར་གྱུར་པས་སོ། ། བཤད་པའི་ལྷག་མ་ལ་སློབ་པས་ཟད་པ་དང་མི་སྐྱེ་བ་ཤེས་པ་མ་གཏོགས་པ་བརྒྱད་ཐོབ་སྟེ། ཆགས་བཅས་སྒོམ་ལམ་གྱི་རྣམ་གྲོལ་ལམ་དགུ་དང༌།
ས་བདུན་ལས་རྒྱལ་བ་མངོན་ཤེས་སྤེལ་སྒོམ་གྱི་རྣམ་གྲོལ་ལམ་དང༌། མི་གཡོ་བ་རྟོགས་བྱེད་ཀྱི་རྣམ་གྲོལ་ལམ་དང་པོ་བརྒྱད་དང༌། ཕྱིར་མི་འོང་གི་སྦྱོར་བ་དང་ཁྱད་པར་གྱི་ལམ་རྣམས་ཏེ། དེ་གཉིས་ཀྱི་ཐོབ་པ་མ་གཏོགས་པས་ལྷག་མའོ། ། མི་སློབ་པ་ནི་དབང་པོ་བརྟུལ་རྣོའི་བྱེ་བྲག་གིས་མངོན་ཤེས་དང་སྤེལ་སྒོམ་ལམ་གྱི་སྦྱོར་བ་དང༌། རྣམ་གྲོལ་ལམ་དང་ཁྱད་པར་གྱི་ལམ་ལ་དགུའམ་བཅུ་དང༌། བར་ཆད་མེད་ལམ་ལ་སེམས་ཤེས་དོར་བས་བརྒྱད་དམ་དགུ་ཐོབ་བོ། ། སོ་སྐྱེ་ནི་ཀུན་རྫོབ་ཤེས་པ་དང་རེས་འགའ་སེམས་ཤེས་ཀྱང་ཐོབ་ལ། ངེས་འབྱེད་ཆ་མཐུན་ནི་མཐོང་ལམ་གྱི་འཁོར་ཡིན་པས་སེམས་ཤེས་མི་འཐོབ་བོ། ། ཡང་ལམ་གང་ལ་ས་དུ་ཞིག་གི་ཤེས་པ་ཐོབ་ཅེ་ན།
ཀུན་རྫོབ་ཤེས་པ་ནི་སྙོམས་འཇུག་བརྒྱད་ཀྱི་བར་ཆད་མེད་ལམ་དགུ་པ་མན་ཆད་དུ་ཉེར་བསྡོགས་ཉིད་དང༌། རྣམ་གྲོལ་ལམ་དགུ་པ་དང་དངོས་གཞི་དང་གཉིས་ཀའི་ས་པ་ཐོབ་བོ། ། ཟག་མེད་ཀྱི་ཤེས་པ་ནི་བསམ་གཏན་གཉིས་པའི་ཟག་མེད་ཀྱི་ལམ་དང༌། བསམ་གཏན་གསུམ་པ་ལས་འདོད་ཆགས་དང་བྲལ་བར་བྱ་བའི་ཕྱིར་བར་ཆད་མེད་ལམ་དགུ་དང་རྣམ་གྲོལ་ལམ་དང་པོ་བརྒྱད་ལ་ནི། རང་ས་གང་གི་ཟག་མེད་ཀྱི་ཤེས་པ་ཐོབ་པར་མ་ཟད། ས་འོག་མའི་ཟག་པ་མེད་པའང་ཐོབ་ལ། རྣམ་གྲོལ་ལམ་དགུ་པའི་ཚེ་ན་གསུམ་པའི་ཟག་མེད་ཀྱང་ཐོབ་སྟེ། ས་དེའི་འོག་ས་རང་ས་གོང་ས་གསུམ་ཀའི་ཟག་མེད་ཐོབ་པས་སོ། ། ཟད་པ་ཤེས་པ་ལ་ནི་ཟག་མེད་དུ་མ་ཟད་ཟག་བཅས་ཀྱི་ཡོན་ཏན་རྣམས་ཀྱང་ཐོབ་བོ། ། དགྲ་བཅོམ་པ་ཐོབ་པའི་དུས་སུ་རྡོ་རྗེ་ལྟ་བུའི་ཏིང་ངེ་འཛིན་གྱི་ཉོན་མོངས་པའི་ཐོབ་པ་བཅད་པས་མི་སྡུག་པ་དང༌།
དབུགས་འབྱུང་རྔུབ་དང༌། དྲན་པ་ཉེར་བཞག་སོགས་མ་འོངས་པ་རྣམས་ཀྱང་ཐོབ་སྟེ། རྒྱལ་སྲིད་ཆེན་པོ་ཐོབ་པ་བཞིན་དུ་དགེ་བའི་ཆོས་ཐམས་ཅད་ཀྱིས་བསུ་བའི་ཕྱིར་རོ། ། དེ་ཡང་འདོད་པའི་རྟེན་ཅན་གྱིས་ས་དགུ་པའི་བར་གྱི་ཡོན་ཏན་ཐོབ་ལ། སྲིད་རྩེའི་རྟེན་ཅན་གྱིས་ནི་རང་ས་ཉིད་ཐོབ་ཀྱི་འོག་མའི་མིན་ཏེ། འོག་མས་གོང་མའི་ཡོན་ཏན་གསར་དུ་ཐོབ་ཀྱི་གོང་མས་འོག་མའི་ཡོན་ཏན་གསར་དུ་མི་ཐོབ་སྟེ། དེ་རྣམས་ཀྱང་སྔོན་མ་རྙེད་པ་ཁོ་ན་ཐོབ་ཀྱི་རྙེད་ཟིན་པ་ནི་མི་འཐོབ་བོ། ། གསུམ་པ་ཐོབ་པའི་དབྱེ་བ་ནི། ཅི་ཐོབ་པ་ཞེས་པ་རྙེད་པ་ཁོ་ན་ཡིན་ནམ་ཞེ་ན། ཐོབ་པ་བཞི་ལས་སྔར་མེད་གསར་རྙེད་ནི།
རྙེད་པ་ཐོབ་པ་དང༌། ཡང་ཡང་མངོན་དུ་བྱེད་པ་ནི་བསྟེན་པ་ཐོབ་པ་ཞེས་པ་སྟེ། དེ་གཉིས་ནི་དགེ་བ་འདུས་བྱས་ཀྱི་དབང་དུ་བྱས་པའི་ཐོབ་པའོ། ། ལམ་སྒོམ་པ་ནི་གཉེན་པོ་ཐོབ་པ་དང༌། ཉོན་མོངས་པའི་ཐོབ་པ་གཅོད་པ་ནི་ཐག་བསྲིང་བའི་ཐོབ་པ་སྟེ། ཐོབ་པ་ཐ་མ་འདི་གཉིས་ནི་ཟག་བཅས་སྤོང་བའི་དབང་དུ་བྱས་སོ། ། དགེ་བ་ཟག་བཅས་ཀྱིས་ནི་ཐོབ་པ་བཞི་ཆར་བཞག་གོ ། འདུས་བྱས་ཟག་མེད་ཀྱིས་ནི་ཐོབ་པ་དང་པོ་གཉིས་སོ། ། ཉོན་མོངས་ཅན་དང་ལུང་མ་བསྟན་གྱིས་ནི་ཐོབ་པ་ཐ་མ་གཉིས་སོ། ། བཞི་པ་ཤེས་པའི་ཡོན་ཏན་གཉིས་ཏེ།
ཐུན་མོང་མིན་པའི་ཡོན་ཏན་དང༌། ཐུན་མོང་གི་ཡོན་ཏན་ནོ། ། དང་པོ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ། མཇུག་བསྡུ་བའོ། ། དང་པོ་ནི། ཟད་པ་མཁྱེན་པའི་ཚེ་སངས་རྒྱས་ཁོ་ནས་རྙེད་པའི་ཆོས་གཞན་དང་མ་འདྲེས་པ་ནི་བཅོ་བརྒྱད་དེ། གང་ཞེ་ན། སྟོབས་བཅུ་དང་སོགས་པ་མི་འཇིགས་པ་བཞི་དང༌།
དྲན་པ་ཉེར་བཞག་གསུམ་དང༌། ཐུགས་རྗེ་ཆེན་པོའོ། ། འདི་ནི་གཞུང་གཞན་ནས་བཤད་པ་དང་མི་མཐུན་པར་སྣང་ངོ༌། ། གཉིས་པ་ལ་བཞི་སྟེ། སྟོབས་བཅུ་དང༌། མི་འཇིགས་པ་བཞི་དང༌། དྲན་པ་ཉེར་བཞག་གསུམ་དང༌། ཐུགས་རྗེ་ཆེན་པོའོ། ། དང་པོ་ནི། སྟོབས་བཅུ་ནི།
གནས་དང་གནས་མིན་མཁྱེན་པ་དང༌། ལས་ཀྱི་རྣམ་སྨིན་མཁྱེན་པ་དང༌། བསམ་གཏན་དང་རྣམ་པར་ཐར་པ་དང༌། ཏིང་ངེ་འཛིན་དང་སྙོམས་འཇུག་མཁྱེན་པ་དང༌། དབང་པོ་མཆོག་དང་མཆོག་མིན་པ་མཁྱེན་པ་དང༌། མོས་པ་སྣ་ཚོགས་དང༌། ཁམས་སྣ་ཚོགས་མཁྱེན་པ་དང༌། ཐམས་ཅད་དུ་འགྲོ་བའི་ལམ་མཁྱེན་པ་དང༌། སྔོན་གྱི་གནས་རྗེས་སུ་དྲན་པ་མཁྱེན་པ་དང༌། འཆི་འཕོ་བ་དང་སྐྱེ་བ་མཁྱེན་པ་དང༌།
ཟག་པ་ཟད་པ་མཁྱེན་པའི་སྟོབས་སོ། ། དེ་ལ་གནས་དང་གནས་མིན་མཁྱེན་པ་ནི་ཤེས་པ་བཅུ་སྟེ། བདེན་པ་བཞི་ཆར་ཤེས་པའི་ཕྱིར་གནས་དང་གནས་མིན་གྱི་རྒྱུ་དང་རྒྱུ་མིན་པའི་དོན་ནོ། ། ལས་འབྲས་མཁྱེན་པ་ལ་ཤེས་པ་བརྒྱད་དེ། འདིའི་ཡུལ་སྡུག་ཀུན་གྱིས་བསྡུས་པས་འགོག་ལམ་ཤེས་པ་མེད་དོ། ། བསམ་གཏན་དང་རྣམ་ཐར་སོགས་ཀྱི་ཀུན་ནས་ཉོན་མོངས་དང༌། རྣམ་པར་བྱང་བའི་ཆ་མཁྱེན་པ་དང༌། དབང་པོ་མཆོག་དམན་མཁྱེན་པ་དང༌། མོས་པ་དང་ཁམས་སྣ་ཚོགས་མཁྱེན་པ་ལ་ནི་ཤེས་པ་དགུ་སྟེ། འདིའི་ཡུལ་འདུས་བྱས་ཀྱིས་བསྡུས་པས་འགོག་ཤེས་བོར་བའོ། །
བསམ་གཏན་སོགས་ནི་བསམ་གཏན་བཞི་དང༌། རྣམ་ཐར་བརྒྱད་དང༌། ཏིང་ངེ་འཛིན་གསུམ་དང༌། སྙོམས་འཇུག་དགུ་ལ་སོགས་པའོ། ། དབང་པོ་ནི་དད་སོགས་ཀྱི་དབང་པོའོ། ། མོས་པ་ནི་ཐེག་པ་གསུམ་ལ་མོས་པའོ། ། ཁམས་ནི་སློབ་དཔོན་འདུས་པ་བཟང་པོས་སྔོན་གོམས་པའི་བག་ཆགས་ཀྱིས་གྲུབ་པའི་བསམ་པ་ལ་བཞེད་དོ། ། ཐམས་ཅད་དུ་འགྲོ་བའི་ལམ་རྣམས་མཁྱེན་པ་ནི་འབྲས་བུ་དང་བཅས་པ་འཛིན་ན་ཤེས་པ་བཅུའམ། མིན་ན་འགོག་ཤེས་དོར་བ་དགུའོ། ། ལམ་ནི་འཁོར་འདས་ཐམས་ཅད་དུ་འགྲོ་བའི་ལམ་མོ། །
སྔོན་གྱི་གནས་རྗེས་སུ་དྲན་པ་དང་ལྷའི་མིག་རྣམ་པར་དག་པ་གཉིས་ནི་ཀུན་རྫོབ་ཤེས་པ་ཡིན་ཏེ། འདུས་བྱས་ཀྱི་རང་གི་མཚན་ཉིད་ཀྱི་རྣམ་པ་ཅན་ཡིན་པའི་ཕྱིར། ཟག་པ་ཟད་པ་མཁྱེན་པའི་སྟོབས་ནི། ཟག་ཟད་འགོག་པའི་ངོ་བོ་ལ་བཟུང་ན་ཆོས་ཤེས་དང༌། རྗེས་ཤེས་དང༌། འགོག་ཤེས་དང༌། ཟད་པ་དང༌། མི་སྐྱེ་བ་ཤེས་པ་དང༌། ཀུན་རྫོབ་ཤེས་པ་སྟེ་དྲུག་གམ། ཟག་པ་ཟད་པའི་རྒྱུད་ཀྱི་མཁྱེན་པ་བཟུང་ན་ཤེས་པ་བཅུ་ཆར་ཡིན་ནོ། །
ས་ནི་སྔོན་གྱི་གནས་རྗེས་སུ་དྲན་པའི་སྟོབས་དང༌། འཆི་འཕོ་བ་སྐྱེ་བ་མཁྱེན་པའི་སྟོབས་གཉིས་ནི་བསམ་གཏན་གྱི་དངོས་གཞི་བཞི་ཁོ་ན་ན་ཡོད་ལ། སྟོབས་ལྷག་མ་བརྒྱད་ནི་འདོད་པ་དང་བསམ་གཏན་ས་དྲུག་དང༌། གཟུགས་མེད་བཞི་སྟེ་ས་བཅུ་གཅིག་ལ་ཟག་མེད་རྣམས་ཅི་རིགས་པ་བརྟེན་ནོ། ། ཉེར་བསྡོགས་བདུན་ལ་ནི་མི་བརྟེན་ཏེ། ཉེར་བསྡོགས་ནི་སྤོང་ལམ་ཡིན་གྱི་ཡོན་ཏན་མངོན་པར་སྒྲུབ་པའི་རྟེན་མིན་པས་སོ། ། ཀུན་རྫོབ་ཤེས་པ་ནི་ཀུན་ལ་ཡོད་དོ། ། རྟེན་ནི་འཛམ་བུ་གླིང་གི་སྐྱེས་པ་ཁོ་ན་སྟེ། གླིང་གཞན་དང་རྟེན་གཞན་ལ་སངས་རྒྱས་མི་འབྱུང་བས་སོ། ། ཤེས་པ་བཅུ་གཞན་ལ་ཡང་ཡོད་ན་ཅིའི་ཕྱིར་སངས་རྒྱས་ཁོ་ན་ལ་ཡོད་པ་ལ་སྟོབས་ཞེས་བྱ་ཞེ་ན།
གང་གི་ཕྱིར་སངས་རྒྱས་འདིའི་མཁྱེན་པ་ཤེས་བྱ་ལ་ཐོགས་པ་མི་མངའ་བར་འཇུག་པ་དེའི་ཕྱིར་སྟོབས་ཏེ། གཞན་གྱི་ཤེས་པ་ནི་ཐོགས་པ་དང་བཅས་པས་སྟོབས་ཀྱི་མིང་མི་ཐོབ་བོ། ། སངས་རྒྱས་ཀྱི་སྐུ་ལ་སྲེད་མེད་ཀྱི་བུའི་སྟོབས་མངའོ། ། གཞན་དག་ནི་ཚིག་རེ་རེ་ལ་སྟོབས་དེ་མངའ་འོ་ཞེས་ཏེ། སངས་རྒྱས་དང་རང་སངས་རྒྱས་དང་འཁོར་ལོས་བསྒྱུར་བའི་ཚིགས་རྣམས་རིམ་པ་བཞིན་ཀླུའི་མདུད་པ་དང༌། ལུ་གུ་བརྒྱུད་དང༌། གཟེར་བུ་བཏབ་པ་ལྟ་བུའོ། ། མདོ་སྡེ་པའི་བཙུན་པ་ནི། སྐུའི་སྟོབས་ཀྱང་ཐུགས་ཀྱི་སྟོབས་བཞིན་དུ་མཐའ་ཡས་ཏེ། དེ་ལྟར་མིན་ན་མཁྱེན་པའི་སྟོབས་མཐའ་ཡས་པ་བཟོད་པར་མི་འགྱུར་རོ། །
ཞེས་ཏེ། སློབ་དཔོན་ཡང་དེ་ལྟར་བཞེད་དོ། ། སྲེད་མེད་ཀྱི་བུའི་སྟོབས་ཀྱི་ཚད་ཇི་ཙམ་ཞེ་ན། གླང་ཆེན་ཕལ་པ་དང༌། སོགས་པ་སྤོས་ཀྱི་གླང་པོ་དང༌། ཚན་པོ་ཆེ་དང༌། རབ་རྣོན་དང༌། ཡན་ལག་མཆོག་དང༌། སྟོབས་མཆོག་དང༌། སྲེད་མེད་ཀྱི་བུ་སྟེ་བདུན་པོ་སྔ་མ་ལས་ཕྱི་མ་བཅུ་འགྱུར་གྱིས་གླགས་པ་སྟེ་ལྷག་པའི་སྟོབས་དང་ལྡན་ནོ། །
གཞན་ནི་སྟོབས་མཆོག་བཅུའི་སྟོབས་ནི་སྲེད་མེད་ཀྱི་བུའི་སྟོབས་ཀྱི་ཕྱེད་དུ་འདོད་དོ། ། ལུས་ཀྱི་སྟོབས་དེ་ནི་རེག་བྱའི་སྐྱེ་མཆེད་དེ་དེའང་འབྱུང་བ་ཆེན་པོའི་ཁྱད་པར་རམ། གཞན་ནི་འཇམ་རྩུབ་ལ་སོགས་པ་བདུན་ལས་གཞན་པའི་འབྲས་བུའི་རེག་བྱར་འདོད་དོ། ། གཉིས་པ་མི་འཇིགས་པ་ནི། མི་འཇིགས་པ་རྣམ་པ་བཞི་སྟེ། སྟོན་པས་བདག་ཉིད་མངོན་པར་རྫོགས་པར་སངས་རྒྱས་སོ། ། བདག་ཉིད་ཟག་པ་ཀུན་ཟད་དོ་ཞེས་ཞལ་གྱིས་བཞེས་པ་དང༌། ཉོན་མོངས་པ་རྣམས་ལ་འདི་དག་ནི་ཐར་པ་ལ་བར་དུ་གཅོད་པའོ། ། འདི་དག་ནི་འཁོར་བ་ལ་ངེས་པར་འབྱིན་པའི་ལམ་མོ། ། ཞེས་བསྟན་པ་གཉིས་ཏེ།
དམ་བཅའ་བཞི་པོ་ལ་དེ་ལྟ་མིན་ནོ་ཞེས་སུས་ཀྱང་ཆོས་མཐུན་དུ་རྒོལ་ནུས་པའི་རྒྱུ་མ་གཟིགས་པས། མི་འཇིགས་པ་ཐོབ་པས་སོ། ། དམ་བཅའ་དང་པོ་ནི། ཤེས་བྱ་ཀུན་མཁྱེན་པ་ཡིན་པས་ཇི་ལྟར་སྟོབས་དང་པོ་བཞིན་ཤེས་པ་བཅུ་ཡིན་ནོ། ། དམ་བཅའ་གཉིས་པ་ནི། བདག་ཉིད་ཀྱིས་ཟག་པ་ཟད་པ་མཁྱེན་པ་ཡིན་པས་སྟོབས་བཅུ་པ་བཞིན་ཤེས་པ་དྲུག་གམ་བཅུ་ཡིན་ལ། དམ་བཅའ་གསུམ་པ་ནི། བར་ཆད་ཀྱི་ཆོས་སྡུག་ཀུན་གྱིས་བསྡུས་པ་ཁོ་ན་ཡིན་པས། དེ་མཁྱེན་པ་ནི་སྟོབས་གཉིས་པ་བཞིན་འགོག་ལམ་ཤེས་པ་དོར་བ་བརྒྱད་ཡིན་ཞིང༌། དམ་བཅའ་བཞི་པ་ནི་སྟོབས་བདུན་པ་བཞིན་ལམ་འབྲས་བུ་དང་བཅས་པ་མཁྱེན་པ་ལ་བཟུང་ན་ཤེས་པ་བཅུའམ།
ལམ་ཉིད་མཁྱེན་པ་ལ་བཟུང་ན་དགུའོ། ། དེས་ན་བྱེ་བྲག་སྨྲ་བ་ཤེས་པ་ཉིད་མི་འཇིགས་པ་ཡིན་པར་འདོད་དོ། ། སློབ་དཔོན་ནི་ཤེས་པ་དེས་བྱས་པའི་འབྲས་བུ་དམ་བཅའ་ལ་འདོད་དོ། ། གསུམ་པ་དྲན་པ་ཉེར་བཞག་ནི། སྟོན་པ་འཁོར་ཀུན་གུས་པར་ཉན་པ་ལ་རྗེས་ཆགས་དང༌། འཁོར་ཀུན་མ་གུས་པར་ཉན་པ་ལ་ཁོང་ཁྲོ་དང༌། གུས་མ་གུས་འདྲེས་མ་ལ་དེ་གཉིས་ཀར་མི་འགྱུར་བར་དྲན་པ་དང་ཤེས་བཞིན་དུ་བཏང་སྙོམས་སུ་བཞུགས་པ་སྟེ། དེས་ན་དེའི་ངོ་བོ་ནི་དྲན་པ་དང་ཤེས་བཞིན་གྱི་བདག་ཉིད་ཡིན་ལ་འཁོར་གྱི་བྱེ་བྲག་གིས་གསུམ་དུ་གསུངས་སོ། ། འོ་ན་དེ་ཉན་རང་ལ་ཡང་ཡོད་ན་ཅིས་མ་འདྲེས་པ་ཞེས་བྱ་ཞེ་ན། སངས་རྒྱས་ཀྱིས་བག་ཆགས་དང་བཅས་པ་སྤངས་པས་སོ། །
བག་ཆགས་ནི་འགྲེལ་བཤད་གཉིས་སུ་སྔོན་ཉོན་མོངས་པ་སྤྱད་པའི་མཐུས་ལུས་ངག་གི་སྤོང་བའི་རྒྱུ་ནུས་པའི་ཁྱད་པར་སེམས་ལ་ཡོད་པ་ལ་བཤད་ལ། བཙུན་པ་གོ་ཆ་མཐའ་ཡས་ནི་སེམས་ཀྱི་ཁྱད་པར་ལུང་མ་བསྟན་ཏོ་ཞེས་ཟེར་རོ། ། མངོན་པ་གོང་མ་བ་ནི། ཀུན་གཞིའི་སྟེང་གི་ཆོས་རྣམས་སྐྱེད་པའི་ནུས་པ་ལུང་མ་བསྟན་དུ་བཞེད་དོ། ། བཞི་པ་ཐུགས་རྗེ་ཆེན་པོ་ནི། ཐུགས་རྗེ་ཆེན་པོའི་བློ་ནི་ཀུན་རྫོབ་ཤེས་པའི་བློ་སྟེ། བརྩེ་བས་ཉིན་མཚན་དུས་དྲུག་ཏུ་སུ་ནི་ཉམས། སུ་ནི་འཕེལ་ཞེས་འཇིག་རྟེན་ལ་གཟིགས་པའོ། ། ཅིས་ཐུགས་རྗེ་ཆེན་པོ་ཞེས་བྱ་ཞེ་ན། བསོད་ནམས་དང་ཡེ་ཤེས་ཀྱི་ཚོགས་ཆེན་པོ་འགྲུབ་པས་དང༌།
སྡུག་བསྔལ་གསུམ་ལ་རྟོགས་པའི་རྣམ་པ་ཆེ་བ་དང༌། སེམས་ཅན་ཐམས་ཅད་ལ་དམིགས་པས་སྤྱོད་ཡུལ་ཆེ་བ་དང༌། སེམས་ཅན་ཀུན་ལ་འདུ་བྱེད་ཀྱི་སྡུག་བསྔལ་གྱི་རྣམ་པར་མཉམ་པར་འཇུག་པའི་ཕྱིར་དང༌། ཤེས་རབ་ཀྱི་ངོ་བོ་ཡིན་པས་ཤིན་ཏུ་རྣོ་བས་ནི་ཆེས་ཆེ་བའི་ཕྱིར་རོ། ། སྙིང་རྗེ་དང་ཐུགས་རྗེ་ཆེན་པོ་གཉིས་ཐ་དད་དུ་བྱ་བ་ཅི་ཡོད་ཅེ་ན། རྣམ་པ་བརྒྱད་དེ། ངོ་བོ་ཞེ་སྡང་གཏི་མུག་མེད། ། དམིགས་པ་ཁམས་གཅིག་ཁམས་གསུམ་དང༌། ། རྣམ་པ་སྡུག་བསྔལ་གཅིག་དང་གསུམ། ། ས་ནི་བསམ་གཏན་བཞི་བཞི་པ། །
རྒྱུད་ནི་ཉན་ཐོས་སོགས་དང་རྒྱལ། ། ཐོབ་པ་འདོད་དང་སྲིད་རྩེའི་བྲལ། ། དོན་ནི་ཡོངས་སུ་སྐྱོབ་མི་སྐྱོབ། ། ལས་ནི་མི་འདྲ་འདྲ་བར་མཛད། ། ཅེས་པ་རྣམས་སོ། ། གསུམ་པ་མཇུག་བསྡུ་བ་ནི། སངས་རྒྱས་ཐམས་ཅད་རྣམ་པ་ཐམས་ཅད་ཀྱིས་མཉམ་མམ་ཞེ་ན། རྒྱུ་ཕུན་སུམ་ཚོགས་པ་གཉིས་ཀྱིས་གྲུབ་པ་དང༌། འབྲས་བུ་ཕུན་སུམ་ཚོགས་པ་ཆོས་སྐུ་ཟག་མེད་ཀྱི་ཆོས་ཀྱི་ཚོགས་སམ་གནས་གྱུར་པས་བརྙེས་པ་དང༌། ཕན་འདོགས་ཕུན་སུམ་ཚོགས་པ་འགྲོ་བ་མཐོ་རིས་དང་བྱང་གྲོལ་ལ་འགོད་པའི་དོན་མཛད་པས་སྤྱོད་པ་གསུམ་གྱིས་མཉམ་པ་ཉིད་དོ། །
འོན་ཀྱང་སྐུ་ཚེ་རིང་ཐུང་དང་རྒྱལ་རིགས་དང་བྲམ་ཟེའི་རིགས་དང༌། སྐུའི་བོང་ཚོད་ཆེ་ཆུང་རྣམས་ཀྱིས་ནི་མཉམ་པ་མིན་ཏེ། སྐུ་ཚེ་སོགས་གསུམ་པོ་ནི་གདུལ་བྱ་དང་མཐུན་པར་སྣ་ཚོགས་སུ་སྟོན་པས་སོ། ། གཉིས་པ་ཐུན་མོང་གི་ཡོན་ཏན་ལ་གཉིས་ཏེ། མདོར་བསྟན། རྒྱས་པར་བཤད་པའོ། ། དང་པོ་ནི། སངས་རྒྱས་ཀྱི་ཡོན་ཏན་གྱི་ཆོས་གཞན་དག་ནི། སློབ་མ་ཉན་ཐོས་ཏེ་དེས་རང་རྒྱལ་ཡང་མཚོན་པས་དེ་དག་དང་ཐུན་མོང་བ་ཡིན། ཁ་ཅིག་ནི་རང་རང་གི་ལས་ཀྱིས་སྐྱེ་བ་ཐ་དད་དུ་སྐྱེ་བས།
སོ་སོ་སྐྱེ་བོ་སྟེ་དེ་དག་དང་ཐུན་མོང་བའོ། ། ཉན་རང་དང་ཐུན་མོང་བ་གང་ཞེ་ན། ཉོན་མོངས་མེད་པ་དང༌། སྨོན་ནས་ཤེས་པ་དང༌། སོ་སོ་ཡང་དག་རིག་བཞིའི་ཡོན་ཏན་དང༌། སོགས་པས་ཟག་ཟད་མངོན་ཤེས་དང་འགོག་པའི་རྣམ་ཐར་སོགས་སོ། ། སོ་སྐྱེ་དང་ཐུན་མོང་བ་ནི་མངོན་ཤེས་དང་པོ་ལྔ་དང༌། བསམ་གཏན་དང༌། གཟུགས་མེད་དང༌། ཚད་མེད་དང༌།
རྣམ་ཐར་དང་པོ་བདུན་དང༌། ཟད་པ་དང༌། ཟིལ་གནོན་ལ་སོགས་པའོ། ། དེ་ཡང་རིགས་ཐུན་མོང་བ་སྟེ་རྫས་ནི་ཁྱད་པར་ཆེའོ། ། གཉིས་པ་ལ་གཉིས་ཏེ། འཕགས་པ་དང་ཐུན་མོང་བ་དང༌། སྐྱེ་འཕགས་གཉིས་ཀ་དང་ཐུན་མོང་བའོ། ། དང་པོ་ནི། ཉོན་མོངས་མེད་པ་ནི་དགྲ་བཅོམ་པས་སེམས་ཅན་གྱི་སྡུག་བསྔལ་ནི་ཉོན་མོངས་པ་ལས་སྐྱེས་ཤིང་བདག་ཀྱང་ཡོན་གནས་སུ་རིག་ནས་མཉམ་པར་བཞག་སྟེ། བདག་ལ་དམིགས་ནས་གཞན་གྱི་ཉོན་མོངས་སྐྱེ་བར་མི་འགྱུར་བའི་ཤེས་པ་སྐྱེད་ནས་ལངས་ཀྱང་དེ་དང་རྗེས་སུ་མཐུན་པར་བྱེད་པས་ཀུན་རྫོབ་ཤེས་པའི་རང་བཞིན་ཏེ།
འདི་གཞན་གྱི་སེམས་བསྲུང་བའི་ཐབས་ཀྱི་ཁྱད་པར་ཡིན་གྱི་ཏིང་ངེ་འཛིན་ཙམ་གྱིས་ཉོན་མོངས་མི་སྐྱེད་པ་ནི་མིན་ནོ་ཞེས་སོ། ། ས་ནི་ལམ་སླ་བའི་མཆོག་བསམ་གཏན་གྱི་མཐའ་བཞི་པ་ན་ཡོད་ལ། གང་ཟག་ནི་དགྲ་བཅོམ་པ་མི་གཡོ་བའི་ཆོས་ཅན་ཁོ་ན་དང༌། རྟེན་ནི་བློ་གསལ་བས་གླིང་གསུམ་གྱི་མིའི་རྟེན་ལ་སྐྱེད་ཅིང༌། དམིགས་པ་ནི་མིའི་རྒྱུད་ཀྱི་ཉོན་མོངས་ཡིན་པས་འདོད་པར་གཏོགས་པ་དང༌། སྐྱེས་ཟིན་དང་གཞི་མེད་པར་མཐོང་སྤང་རྣམས་འགོག་མི་ནུས་པས་མ་སྐྱེས་པ་དང༌། གཞི་བཅས་སྒོམ་སྤང་གི་ཆགས་སོགས་སྤྱོད་ཡུལ་དུ་བྱས་ནས་མི་སྐྱེ་བར་གྱུར་ཅིག་སྙམ་པའི་རྣམ་པ་ཅན་ནོ། ། སྨོན་ནས་ཤེས་པའང༌། ངོ་བོ་དང༌། ས་དང༌།
གང་ཟག་དང༌། རྟེན་ཉོན་མོངས་པ་མེད་པ་དེ་བཞིན་དུ་ཡིན་ནོ། ། དེའི་དམིགས་པ་ནི་ཆོས་ཐམས་ཅད་ཡིན་པས་སྔ་མའི་དམིགས་པ་དང་གཉིས་བྱེ་བྲག་དང༌། སྤྱིའི་ཁྱད་པར་ཡོད་དོ། ། བྱེ་བྲག་སྨྲ་བ་ནི། སྨོན་གནས་ཤེས་པ་དེས། གཟུགས་མེད་པ་མངོན་དུ་མི་ཤེས་ཀྱི། རྒྱུ་འབྲས་ལས་གཟུགས་མེད་དུ་སྐྱེས་པའང་རྗེས་སུ་དཔོག་གོ་ཞེས་ཟེར་རོ། ། གཞན་དག་ནི། སངས་རྒྱས་ཀྱིས་གཟུགས་མེད་པའང་མངོན་སུམ་དུ་ཤེས་པར་འདོད་དེ་འཐད་དོ། །
སྔར་འདི་ཤེས་པར་བྱའོ་ཞེས་སྨོན་པ་སྔོན་དུ་བཏང་ནས་རབ་མཐའ་བཞི་པ་ལ་སྙོམས་པར་འཇུག་ཅིང༌། ཏིང་ངེ་འཛིན་དེའི་ཡུལ་དུ་ཇི་ཙམ་གྱུར་པ་དེ་ཙམ་དུ་ཤེས་པའོ། ། སོ་སོ་ཡང་དག་པར་རིག་པ་ནི་གང་ཟག་དང་རྟེན་སྔ་མ་དེ་བཞིན་དུ་ཡིན་ལ། ཆོས་དང་དོན་དང་ངེས་ཚིག་དང་སྤོབས་པ་སོ་སོ་ཡང་དག་པར་རིག་པ་སྟེ་བཞིའོ། ། འདི་དག་དམིགས་པ་དང་ངོ་བོའི་བྱེ་བྲག་གིས་ཐ་དད་དེ། དང་པོ་གསུམ་ནི་གོ་རིམ་བཞིན་དུ་བསྟན་པའི་ཆོས་ཀྱི་མིང་ཚིག་ཡི་གེའི་ཚོགས་དང༌། བརྗོད་བྱའི་དོན་ནམ། དོན་གྱི་མཆོག་མྱ་ངན་ལས་འདས་པ་དང༌། བཤད་པ་རྒྱུ་མཚན་ཅན་གྱི་ངག་ལ་ཐོགས་མེད་དུ་ཤེས་པ་ཡིན་པས་དམིགས་པའང་དེ་དང་དེ་ཡིན་ནོ། ། བཞི་པ་སྤོབས་པ་སོ་སོ་ཡང་དག་པར་རིག་པ་ནི་རིག་པ་དང་འགྲེལ་པའི་དོན་མངོན་པར་བརྗོད་པ་དང༌།
གྲོལ་པ་སྟེ་ཐོགས་པ་མེད་པར་མངོན་པར་བརྗོད་པ་དང༌། ལམ་ཏིང་ངེ་འཛིན་ལ་དབང་བ་སྟེ་གསལ་བར་བྱ་ཞིང་མི་བརྗེད་བར་བྱ་བ་ལ་ཐོགས་པ་མེད་པར་ཤེས་པར་བྱ་བ་ཡིན་པས། དེའི་དམིགས་པ་ནི་ངག་དང་ལམ་ཡིན་ལ། ངོ་བོ་ནི་འགོག་ཤེས་དོར་བའི་ཤེས་པ་དགུའོ། ། ས་ནི་འདོད་པ་ནས་སྲིད་རྩེའི་བར་ཐམས་ཅད་དོ། ། དོན་སོ་སོ་ཡང་དག་པར་རིག་པ་ནི་དོན་གྱི་ཆོས་ཐམས་ཅད་ཡིན་ན་ཤེས་པ་བཅུའམ། དོན་མྱང་འདས་ཡིན་ན་འགོག་པའི་ཡུལ་ཅན་གྱི་ཤེས་པ་དྲུག་ཡིན་ཞིང༌། དེ་ནི་སྔ་མ་བཞིན་དུ་ས་ཀུན་ན་ཡོད་དོ། ། གཞན་ཆོས་དང་ངེས་ཚིག་རིག་པ་གཉིས་ངོ་བོ་ཀུན་རྫོབ་ཤེས་པ་སྟེ། ས་ནི་ཆོས་སོ་སོ་ཡང་དག་པར་རིག་པ་ནི་གང་ན་མིང་ཚིག་ཡོད་པའི་ས་འདོད་པ་དང་བསམ་གཏན་བཞི་ན་ཡོད་ལ།
ངག་སྟེ་ངེས་ཚིག་རིག་པ་ནི་རྟོག་དཔྱོད་དང་བཅས་པའི་ས་འདོད་པ་དང་བསམ་གཏན་དང་པོ་ཁོ་ན་ན་ཡོད་དོ། ། གཅིག་ཡོད་ན་ངེས་པར་ཐམས་ཅད་ཐོབ་པས་བཞི་པོ་དེ་དག་ཐམས་ཅད་མ་ཚང་བར་ནི་རེ་རེ་གཅིག་པུ་བ་ཐོབ་པ་ནི་མེད་དོ། ། ཉོན་མོངས་མེད་པ་སོགས་དྲུག་པོ་དེ་དག་རབ་མཐའི་སྟོབས་ཀྱིས་ཐོབ་ཀྱི་རབ་མཐའ་ཉིད་ནི་མིན་ཏེ། རྟོགས་དཔྱོད་ཀྱིས་ཀུན་སློང་བས་སོ། ། རབ་མཐའ་པ་ཞེས་པ་འདི་ཅི་ཞེ་ན། བསམ་གཏན་མཐའ་སྟེ་བཞི་པའོ། ། རབ་མཐའ་དེ་ནི་འདོད་པ་ནས་སྲིད་རྩེའི་བར་དུ་ལུགས་མཐུན་དང༌། སྲིད་རྩེ་ནས་འདོད་པའི་བར་དུ་ལུགས་མི་མཐུན་དུ་འོངས་ནས། ཡང་འདོད་པ་ནས་བསམ་གཏན་བཞི་པའི་བར་དུ་ཞུགས་ཏེ། ས་ཀུན་གྱིས་མཐུན་པར་བྱས་པའི་རྒྱུ་ལས་ཆུང་ངུ་ལས་འབྲིང་དང༌།
དེ་ལས་ཆེན་པོར་འཕེལ་བའི་རབ་ཀྱི་མཐར་ཕྱིན་པས་སོ། ། ཡོན་ཏན་དྲུག་པོ་དེ་དག་ཀྱང་སངས་རྒྱས་ལས་གཞན་པ་ལ་སྦྱོར་བ་ལས་སྐྱེས་པ་ཡིན་གྱི་གང་ལ་ཆགས་པ་དང་བྲལ་ཙམ་གྱིས་ཐོབ་པ་མིན་ནོ། ། སངས་རྒྱས་ཀྱིས་ནི་སྦྱོར་བ་ལས་བྱུང་བ་ཅུང་ཟད་ཀྱང་མེད་ཀྱི། ཡོན་ཏན་ཐམས་ཅད་མངོན་དུ་འགྱུར་བར་བཞེད་པ་ཙམ་ལ་རག་ལས་ཏེ། ཡོན་ཏན་ཐམས་ཅད་ཀྱི་དབང་ཕྱུག་ཡིན་པས་སོ། ། གཉིས་པ་སྐྱེ་འཕགས་གཉིས་ཀ་དང་ཐུན་མོང་བ་ལ་གཉིས་ཏེ། ཡོན་ཏན་གྱི་ཁྱད་པར་དང༌། ཁྱད་པར་གཏན་ལ་དབབ་པའོ། ། དང་པོ་ལ། དབྱེ་བ་ནི།
རྫུ་འཕྲུལ་གྱི་ཡུལ་དང༌། ལྷའི་རྣ་བ་དང༌། ཕ་རོལ་གྱི་ཡིད་དང་སྔོན་གྱི་ཚེ་རབས་རྗེས་སུ་དྲན་པ་དང༌། འཆི་འཕོ་བ་དང༌། སྐྱེ་བ་དང༌། ཟག་པ་ཟད་པ་སྟེ་ཡུལ་དྲུག་ཤེས་པའི་དབྱེ་བས་མངོན་སུམ་དུ་བྱ་བའི་མངོན་པར་ཤེས་པ་དྲུག་གོ ། ངོ་བོ་ནི་རྣམ་གྲོལ་ལམ་གྱི་བློ་སྟེ་ཤེས་རབ་བོ། ། གོང་མ་བས་ནི། ཏིང་ངེ་འཛིན་དང་ཤེས་རབ་ཏུ་བཞེད་དོ། ། འདི་དག་ཤེས་པ་གང་གི་ངོ་བོ་ཡིན་ཞེ་ན།
ཕ་རོལ་སེམས་ཤེས་དང་ཟག་ཟད་མངོན་ཤེས་མ་གཏོགས་པ་བཞི་ནི་ཀུན་རྫོབ་ཤེས་པ་སྟེ་སེམས་ཀྱི་རྣམ་གྲངས་ཤེས་པ་ལ་ཤེས་པ་ལྔའི་ཆ་ཡོད་པ་ཡིན་ནོ། ། གང་ཞེ་ན། ཆོས་ཤེས་དང༌། རྗེས་ཤེས་དང༌། ལམ་ཤེས་དང༌། ཀུན་རྫོབ་ཤེས་པ་དང༌། ཕ་རོལ་སེམས་ཤེས་རྣམས་སོ། ། ཟག་པ་ཟད་པ་ཤེས་པའི་མངོན་ཤེས་ནི་ཟག་ཟད་མཁྱེན་པའི་སྟོབས་བཞིན་དུ་ཤེས་པ་དྲུག་གམ་བཅུ་ཡིན་ནོ། ། ས་ནི་མངོན་ཤེས་དང་པོ་ལྔ་ལམ་སླ་བ་བསམ་གཏན་གྱི་དངོས་གཞི་དག་ན་ཡོད་དོ། ། ཟག་བཅས་མངོན་ཤེས་ནི་ས་ཐམས་ཅད་པའོ་ཞེས་བཤད།
མིག་དང་རྣ་བའི་མངོན་ཤེས་དང་པོའི་ས་པ་ཡིན་ཡང་གོང་མ་གསུམ་གྱི་ས་པར་བཞག་པ་ནི། རྟེན་ནམ་ཐོབ་བྱེད་བར་ཆད་མེད་ལམ་གྱི་དབང་གིས་དེར་བཏགས་པ་ཡིན་ལ། གཟུགས་མེད་ན་མེད་པ་ནི། སེམས་ཤེས་ལུས་འདི་འདྲ་བ་ལས་སེམས་འདི་འདྲའོ་ཞེས་གཟུགས་ལ་ལོག་རྟོགས་བྱས་ནས་སྒྲུབ་པ་དང༌། སྔོན་གནས་རྗེས་དྲན་ཡང་མཐར་གྱི་སྔོན་གྱི་གནས་དྲན་པས་འགྲུབ་ལ། གཟུགས་མེད་ན་སྔོན་གནས་རྗེས་དྲན་མེད་དེ། སྔོན་གྱི་གནས་མི་འཛིན་པས་སོ། ། མངོན་ཤེས་དང་པོ་ལྔའི་སྤྱོད་ཡུལ་ནི་རང་ས་དང་འོག་སའི་ཡུལ་ཅན་ཡིན་གྱི། གོང་སའི་ཡུལ་ཅན་ནི་མིན་ཏེ། གོང་སར་འགྲོ་བར་མི་བྱེད་ཅིང༌།
གོང་སའི་སྒྲ་མི་ཐོས་པ་སོགས་སོ། ། སེམས་ཤེས་དང་སྔོན་གནས་རྗེས་སུ་དྲན་པས་ཀྱང༌། གཟུགས་མེད་ཀྱི་སེམས་མི་འཛིན་ནོ། ། མངོན་ཤེས་འདི་རྣམས་ཇི་ལྟར་ཐོབ་ཅེ་ན། སྔོན་མ་འདྲིས་པ་རྣམས་སྦྱོར་བས་ཐོབ་པར་བྱ་དགོས་ལ། ཚེ་རབས་གཞན་དུ་འདྲིས་པ་ནི་འདོད་ཆགས་བྲལ་བས་ཐོབ་ཅིང༌། གཉིས་ཀའང་མངོན་དུ་གྱུར་པ་སྦྱོར་བ་ལ་ལྟོས་སོ། ། སྦྱོར་བ་ནི་མངོན་ཤེས་དྲུག་ལ་རིམ་པ་ལྟར་ལུས་ཡང་བ་དང༌། སྒྲ་དང་སྣང་བ་ཡིད་ལ་བྱེད་པ་དང༌། ལུས་དང་སེམས་ཀྱི་མཚན་མ་དང༌།
རང་གི་འདས་མ་ཐག་པའི་ཡིད་ནས་ཉིང་མཚམས་སྦྱོར་བའི་སེམས་ཀྱིས་བར་ལ་གཏོད་ཅིང༌། བར་སྲིད་དྲན་ན་གྲུབ་པ་སྟེ། གཟུགས་མེད་ནས་འདིར་སྐྱེས་པ་ནི་གཞན་གྱི་རྒྱུད་ལ་བརྟེན་ནས་སྐྱེད་ལ་གཞན་ནི་རང་གི་རྒྱུད་ལ་བརྟེན་ནས་སོ། ། གང་སྤེལ་ལས། ཟག་ཟད་ཀྱི་སྦྱོར་བ་ནི་ཚུལ་གནས་དང་ཐོས་པ་ལ་སོགས་པ་ཡིན་པར་བཤད་ཅིང༌། ཉན་སར་དྲུག་ཀ་ལ་ཡིད་ལ་བྱེད་པ་བཅུ་གཉིས་བཅུ་གཉིས་བཤད་དོ། ། གཉིས་པ་ལ་གཉིས་ཏེ། ཐུན་མོང་དུ་གཏན་ལ་དབབ་པ་དང༌། བྱེ་བྲག་ཏུ་གཏན་ལ་དབབ་པའོ། ། དང་པོ་ལ་བཞི་སྟེ།
དྲན་པ་ཉེར་བཞག་དང་སྦྱར་བ། དགེ་སོགས་གསུམ་དང་སྦྱར་བ། རིག་པ་གསུམ་དང་སྦྱར་བ། ཆོ་འཕྲུལ་གསུམ་དང་སྦྱར་བའོ། ། དང་པོ་ལ་མངོན་ཤེས་གསུམ་པ་ཕ་རོལ་སེམས་ཤེས་ནི་ཚོར་བ་དང༌། སེམས་དང༌། ཆོས་དྲན་པ་ཉེར་བཞག་གསུམ་གྱི་རང་བཞིན་ནོ། ། རྫུ་འཕྲུལ་དང་ལྷའི་རྣ་བ་དང་མིག་གི་མངོན་ཤེས་གསུམ་ནི་གཟུགས་ལ་དམིགས་པས་ལུས་དྲན་པ་ཉེར་བཞག་གོ ། འོ་ན་མིག་གི་མངོན་ཤེས་ཀྱིས་གཟུགས་ཀྱི་སྐྱེ་མཆེད་ལ་དམིགས་ན་ལས་དགེ་སྡིག་ཤེས་པར་བཤད་པ་ཅི་ཞེ་ན། ལས་འབྲས་དེ་ནི་དེས་མི་ཤེས་ཀྱི་འཕགས་པ་ལ་མངོན་ཤེས་ཀྱི་འཁོར་དུ་ཡིད་ཤེས་སྐྱེ་བས་དེས་ཤེས་སོ། །
གཉིས་པ་ནི། ལྷའི་མིག་དང་རྣ་བའི་མངོན་ཤེས་ནི་ལུང་མ་བསྟན་ཏེ། དེ་དག་གི་རྣམ་ཤེས་དང་མཚུངས་ལྡན་གྱི་ཤེས་རབ་བོ། ། ལྷག་མ་བཞི་པོ་རྣམས་ནི་དགེ་བའོ། ། བསྟན་བཅོས་རབ་ཏུ་བྱེད་པ་ལས་མངོན་པར་ཤེས་པ་གང་ཞེ་ན་ཤེས་རབ་དགེ་བའོ། ། ཞེས་བཤད་པ་ནི་གཙོ་བོའམ་ཕལ་ཆེར་བ་བསྟན་པའོ། ། བསམ་གཏན་བཞི་པའི་ས་པར་བཤད་པ་དང་རྣམ་གྲོལ་ལམ་གྱི་བློར་བཤད་པ་ནི། ཐོབ་བྱེད་བར་ཆད་མེད་ལམ་གྱི་དབང་གིས་ཡིན་པས་མི་འགལ་ལོ། ། གསུམ་པ་ནི། མངོན་ཤེས་ཕྱི་མ་གསུམ་ནི་མི་སློབ་པའི་རིག་པ་གསུམ་སྟེ།
སྔོན་གནས་དྲན་པས་སྔོན་གྱི་མཐའ་དང༌། སོགས་པས་འཆི་འཕོ་དང་སྐྱེ་བ་ཤེས་པས་ཕྱི་མཐའ་དང༌། ཟག་ཟད་ཤེས་པ་ད་ལྟ་བ་སྟེ་དུས་གསུམ་ལ་རྨོངས་པའི་མ་རིག་པ་བཟློག་པའི་ཕྱིར་རོ། ། སྐལ་ལྡན་ཁྱད་པར་ལ་སོགས་པ་ནི། དུས་གསུམ་གྱི་རིམ་པ་དང་སྦྱར་ནས་སྔོན་དང་དབུས་དང་ཕྱི་མཐའ་ལ་རྨོངས་པ་བཟློག་ཅེས་འཆད་དོ། ། དགྲ་བཅོམ་པའི་རྒྱུད་ཀྱི་ཐ་མ་ཟག་ཟད་མངོན་ཤེས་ནི་མི་སློབ་པ་ཡང་ཡིན་རིག་པ་ཡང་ཡིན་པས་མི་སློབ་པའི་རིག་པའོ། ། སྔོན་གནས་རྗེས་དྲན་དང་འཆི་འཕོ་དང་སྐྱེ་བ་ཤེས་པ་གཉིས་ནི་ཀུན་རྫོབ་ཤེས་པ་ཡིན་པས་མི་སློབ་པའི་ངོ་བོ་མིན་ཀྱང་དེའི་རྒྱུད་ལ་སྐྱེས་པའི་ཕྱིར་མི་སློབ་པའི་རིག་པ་ཞེས་བྱའོ། ། དང་པོ་གཉིས་སློབ་པ་ཆགས་བྲལ་ལ་ཡོད་པར་འདོད་མོད་ཀྱི། མདོ་ལས་དེའི་རིགས་པར་མ་བཤད་དེ། ཅིའི་ཕྱིར་ཞེ་ན།
མ་རིག་པ་དང་བཅས་པའི་རྒྱུད་ལ་གནས་པའི་ཕྱིར། སློབ་པ་ལ་རྣམ་གྲོལ་ལམ་མ་བཤད་པ་བཞིན་ནོ། ། བཞི་པ་ནི། ཆོ་འཕྲུལ་གསུམ་ནི། མངོན་ཤེས་དང་པོ་རྫུ་འཕྲུལ་དང༌། གསུམ་པ་སེམས་ཀྱི་རྣམ་གྲངས་དང༌། དྲུག་པ་ཟག་ཟད་མངོན་ཤེས་རྣམས་ནི་གོ་རིམ་བཞིན་དུ་རྫུ་འཕྲུལ་དང༌། ཀུན་བརྗོད་པ་དང༌། རྗེས་སུ་བསྟན་པའི་ཆོ་འཕྲུལ་རྣམས་ཡིན་ནོ། ། བྱེད་ལས་ནི།
རྫུ་འཕྲུལ་གྱིས་གཞན་གྱི་ཡིད་འཕྲོག་པར་བྱེད་ལ། སེམས་ཤེས་ཀྱིས་ནི་གཞན་གྱི་སེམས་ཀྱི་འཇུག་ཚུལ་ཤེས་ཤིང༌། ཟག་ཟད་ཀྱིས་ནི་ཡང་དག་པ་ཇི་ལྟ་བ་བཞིན་དུ་ཤེས་པར་བྱེད་དོ། ། གསུམ་པོ་རྣམས་ཀྱི་ནང་ནས་རྗེས་སུ་བསྟན་པའི་ཆོ་འཕྲུལ་མཆོག་ཡིན་ཏེ། ཟག་པ་ཟད་པའི་རྒྱུད་ལ་མི་འཁྲུལ་བའི་ཕྱིར་དང༌། ཟག་པ་ཟད་པའི་ཐབས་བསྟན་ནས་ཕན་པ་དང་ཡིད་དུ་འོང་བའི་འབྲས་བུ་ལ་སྦྱོར་བའི་ཕྱིར། གཞན་གཉིས་ནི་རིགས་སྔགས་ཀྱིས་ཀྱང་བྱེད་པས་དེ་ལྟ་མིན་ནོ། ། གཉིས་པ་བྱེ་བྲག་ཏུ་གཏན་ལ་དབབ་པ་ལ་གསུམ་སྟེ། རྫུ་འཕྲུལ་གྱི་མངོན་ཤེས། མིག་རྣའི་མངོན་ཤེས།
སྐྱེས་ཐོབ་སོགས་ཀྱི་རང་བཞིན་ནོ། ། དང་པོ་ལ་ལྔ་སྟེ་རྫུ་འཕྲུལ་གྱི་ཁྱད་པར། སྤྲུལ་སེམས་ངོས་བཟུང་བ། དེས་ཇི་ལྟར་སྤྲུལ་པ། སྤྲུལ་སེམས་ཀྱི་ངོ་བོ། རྫུ་འཕྲུལ་གྱི་དབྱེ་བའོ། ། དང་པོ་ནི། རྫུ་འཕྲུལ་ཞེས་པ་འདི་ཅི་ཞེ་ན། གཞན་དག་སྤྲུལ་འགྲོ་ལ་བཞེད་ཀྱང༌། བྱེ་བྲག་སྨྲ་བ་ནི།
རྫུ་འཕྲུལ་ནི་འདིས་འབྱོར་བར་བྱེད་པས་ཏིང་ངེ་འཛིན་ཏེ། དེས་ཅི་འབྱོར་བར་འགྱུར་ཞེ་ན། དེ་ལས་ནི་སྤྲུལ་པ་དང་འགྲོ་བའོ། ། འགྲོ་བ་ལ་གསུམ་སྟེ། བྱ་ལྟར་ཕྱིན་བྱེད་ཀྱི་འགྲོ་བ། ཉེ་བར་མོས་པའི་འགྲོ་བ། ཡིད་ལྟར་མགྱོགས་པའི་འགྲོ་བའོ། ། སྟོན་པ་ལ་ཡིད་མགྱོགས་ཀྱི་འགྲོ་བ་མངའ་བས་གཞན་གཉིས་སྨོས་ཅི་དགོས། ཡིད་མགྱོགས་ཀྱི་འགྲོ་བའི་དོན། བགྲོད་པའི་གནས་ཡིད་ལ་བྱས་པ་ཙམ་གྱིས་ཕྱིན་པའོ། །
གཞན་ཉན་རང་སོགས་དག་ལའང་ལུས་ཕྱིན་བྱེད་དང༌། མོས་པ་ལས་བྱུང་བ་གཉིས་ཡོད་ཀྱི། ཡིད་མགྱོགས་མེད་དོ། ། འདི་གཉིས་ནི་བྱ་ལྟར་ལུས་སེམས་རིམ་གྱིས་ཕྱིན་པ་དང༌། ཐག་རིང་བ་ཉེ་བར་མོས་པས་ཕྱིན་པའོ། ། སྤྲུལ་པ་ལ་གཉིས་ཏེ། འདོད་པ་དང་གཟུགས་ན་སྤྱོད་པའོ། ། འདོད་པར་གཏོགས་པའི་སྤྲུལ་པ་ནི། གཟུགས་དྲི་རོ་རེག་བྱའི་རང་བཞིན་ཡིན་པས་ཕྱིའི་སྐྱེ་མཆེད་རྣམ་པ་བཞི་ཡིན་ལ། དེ་ཡང་གཞན་དང་རང་གི་ལུས་དང་འབྲེལ་བ་རྣམ་པ་གཉིས་གཉིས་སོ། །
གཟུགས་ན་དྲི་རོ་མེད་པས་དེར་གཏོགས་པའི་སྤྲུལ་པ་ནི་གཟུགས་དང་རེག་བྱ་ཡིན་ལ། དེའང་རང་དང་གཞན་གྱི་ལུས་དང་འབྲེལ་བ་གཉིས་སོ། ། དེ་ལྟར་སྤྲུལ་པ་ནི་འདོད་པའི་རྟེན་ཅན་གྱིས་འདོད་གཟུགས་སུ་རང་གཞན་གྱི་ལུས་དང་འབྲེལ་བ་གཉིས་གཉིས་ཏེ་བཞི་དང༌། གཟུགས་ཀྱི་རྟེན་ཅན་གྱིས་ཀྱང་དེ་ལྟར་བཞི་སྟེ་བརྒྱད་དོ། ། སྒྲ་ལ་རྒྱུན་མེད་པས་མི་སྤྲུལ་ལོ། ། གཉིས་པ་ནི། ཅི་མངོན་ཤེས་ཁོ་ན་ལས་སྤྲུལ་ལམ་ཞེ་ན། མིན་གྱི་མངོན་ཤེས་ཀྱི་འབྲས་བུ་སྤྲུལ་སེམས་དག་གིས་ཀྱང་སྤྲུལ་པར་བྱེད་དོ། ། སྤྲུལ་སེམས་དེ་དག་ཀྱང་བཅུ་བཞི་སྟེ། བསམ་གཏན་དང་པོའི་འབྲས་བུ་སྤྲུལ་སེམས་ནི་འདོད་པ་དང་བསམ་གཏན་དང་པོའི་ས་པ་གཉིས་སོ། །
གཉིས་པོ་ནས་བཟུང་ནས་བསམ་གཏན་གཉིས་པའི་གསུམ་དང༌། བསམ་གཏན་གསུམ་པའི་བཞི་དང༌། བསམ་གཏན་བཞི་པའི་འོག་མ་བཞི་དང་རང་ས་ཏེ་ལྔའི་བར་རིམ་པ་བཞིན་ཡིན་གྱི། ས་འོག་མའི་འབྲས་བུ་སྤྲུལ་སེམས་ནི་གོང་མ་ལས་སྐྱེས་པ་མིན་པས། གོང་དུ་སྤྲུལ་པ་བྱེད་མི་ནུས་སོ། ། སྤྲུལ་སེམས་དེ་རྙེད་པ་ནི་བསམ་གཏན་གྱི་དངོས་གཞི་དག་པ་གཞན་དུ་ཆགས་བྲལ་གྱིས་རྙེད་དོ། ། སྤྲུལ་སེམས་དེ་ནི་ཐོག་མར་འཇུག་པའི་ཚེ་བསམ་གཏན་དག་པ་བ་དང་རྒྱུན་གྱི་ཚེ་རང་ལས་རང་སྐྱེ་ལ། དེ་ལས་མ་ལངས་བར་དུ་རང་གི་རྒྱུན་དང༌། ལངས་པ་ན་བསམ་གཏན་དག་པ་གཉིས་ཁོ་ན་སྐྱེ་སྟེ། ཏིང་ངེ་འཛིན་གྱི་འབྲས་བུ་ལ་གནས་པ་ནི་ཡང་ཏིང་ངེ་འཛིན་དེ་ལ་མ་ཞུགས་པར་ཏིང་ངེ་འཛིན་དེ་ལས་ལྡང་བ་མེད་དོ། །
གསུམ་པ་ནི། སྤྲུལ་པ་ཐམས་ཅད་རང་གི་སའི་ཁམས་ཁོ་ནས་སྤྲུལ་པར་བྱེད་ཀྱི་ས་གཞན་གྱི་སྤྲུལ་སེམས་ཀྱིས་ས་གཞན་གྱི་སྤྲུལ་པ་མི་བྱེད་དོ། ། སྤྲུལ་པའི་ངག་སྨྲར་འཇུག་པའི་སྨྲ་སེམས་ནི་འདོད་པ་དང་བསམ་གཏན་དང་པོའི་ས་པའི་སྤྲུལ་པ་ནི། རང་སའི་སེམས་ཁོ་ནས་སྨྲར་འཇུག་ལ། དེ་ཡན་ཆད་ཀྱི་རང་ས་ལ་རྟོག་དཔྱོད་མེད་པས་འོག་མ་བསམ་གཏན་དང་པོའི་རྟོག་དཔྱོད་མངོན་དུ་བྱས་ནས་སྨྲར་འཇུག་གོ ། སྟོན་པ་མིན་པའི་སྤྲུལ་པ་ནི་སྤྲུལ་པ་པོ་དང་བཅས་ཏེ་སྨྲ་ལ། སྤྲུལ་པ་མང་པོ་ཞིག་ཡོད་ན་སྨྲ་བ་ན་ཅིག་ཅར་སྨྲ་སྟེ། ལུང་དུ། གཅིག་གིས་སྨྲ་བར་བྱེད་པ་ན། ། སྤྲུལ་པ་ཐམས་ཅད་སྨྲ་བར་བྱེད། །
གཅིག་མི་སྨྲ་བར་གྱུར་པ་ན། དེ་དག་ཐམས་ཅད་སྨྲ་མི་འགྱུར། ། ཞེས་སོ། ། སྟོན་པ་ནི་རང་ཉིད་མི་སྨྲ་བར་སྤྲུལ་པ་སྨྲ་བར་འཇུག་པ་སོགས་ཇི་ལྟར་བཞེད་པ་བཞིན་དུ་འཇུག་གོ ། སྨྲ་སེམས་སྔོན་དུ་བྱ་བའི་ཚེ་སྤྲུལ་སེམས་མེད་ཅིང་དེ་མེད་ན་སྤྲུལ་པ་མེད་པས་ཇི་ལྟར་སྤྲུལ་པ་སྨྲར་འཇུག་ཅེ་ན། སྤྲུལ་པ་བྱིན་གྱིས་བརླབས་ནས་སྨྲར་འཇུག་གོ་ཞེས་སྔར་བསྟན་ཟིན་ཅིང༌། དེ་ནས་གནས་པར་འདོད་པའི་སྤྲུལ་སེམས་ཀྱིས་སྤྲུལ་ཏེ་འདི་སྲིད་གཅིག་གནས་པར་གྱུར་ཅིག་ཅེས། བྱིན་གྱིས་བརླབས་ནས་ཡིད་ལ་གཞན་སྨྲ་སེམས་ཀྱིས་སྨྲར་འཇུག་པའི་ཕྱིར། བྱིན་གྱིས་རློབས་སེམས་ནི་དག་པ་བར་འཆད་དོ། ། ཅི་གསོན་པོ་ཁོ་ན་ལ་བྱིན་རླབས་ཡོད་དམ་ཞེ་ན།
དེར་མ་ཟད་ཤི་བ་ལ་ཡང་བྱིན་རླབས་ཡོད་དེ། འོད་སྲུངས་ཆེན་པོའི་བྱིན་རླབས་ཀྱིས་དེའི་གདུང་རུས་གནས་པ་ལྟ་བུའོ། ། དེའང་མི་བརྟན་པ་ལ་བྱིན་རླབས་མེད་དེ། འོད་སྲུངས་ཀྱི་ཤ་སོགས་ལྟ་བུའོ། ། གཞན་དག་ནི་ཤི་བ་ལ་བྱིན་རླབས་ཡོད་པ་མིན་གྱི། འོད་སྲུངས་ཀྱི་གདུང་རུས་གནས་པ་ནི་ལྷའི་མཐུ་ཡིན་ནོ། ། ཞེས་ཟེར་རོ། ། སེམས་གཅིག་གིས་སྤྲུལ་པ་གཅིག་ཁོ་ན་སྤྲུལ་ལམ་ཞེ་ན། དང་པོར་ནི་སྤྲུལ་སེམས་དུ་མས་སྤྲུལ་པ་གཅིག་སྤྲུལ་པར་བྱེད་པ་ཡིན་ཏེ། མངོན་ཤེས་བྱང་བར་གྱུར་ནས་གོང་གི་དེ་ལས་བཟློག་པ་སྤྲུལ་སེམས་གཅིག་གིས་སྤྲུལ་པ་སོ་སོ་ཅི་འདོད་པ་བཞིན་དུ་མ་སྤྲུལ་ལོ། །
བཞི་པ་ནི། སྤྲུལ་སེམས་ཐམས་ཅད་ལུང་མ་བསྟན་ཡིན་ནམ་ཞེ་ན། བསམ་གཏན་བསྒོམས་པ་ལས་སྐྱེས་པ་མངོན་ཤེས་ཀྱི་འབྲས་བུ་ནི་ལུང་མ་བསྟན་ཁོ་ན་ཡིན་ལ། སྐྱེ་བས་ཐོབ་པ་ལྷ་ཀླུ་ཤ་ཟ་སོགས་ཀྱིས་སྤྲུལ་སེམས་ནི་གཞན་ལ་ཕན་གནོད་སེམས་བྱེད་འདོད་པའི་དབང་གིས་དགེ་མི་དགེ་ལུང་མ་བསྟན་རྣམ་པ་གསུམ་ཀ་སྲིད་དོ། ། ལྔ་པ་ནི། ཅི་རྫུ་འཕྲུལ་ནི་སྐྱེས་ཐོབ་དང་སྒོམ་བྱུང་གཉིས་ཁོ་ནར་ཟད་དམ་ཞེ་ན། རྫུ་འཕྲུལ་ནི་བསྡུ་ན་སྒོམ་བྱུང་མངོན་ཤེས་སུ་བགྲང་བ་དང༌། ཡི་དྭགས་ཁ་ཅིག་གི་ལྟ་བུ་སྐྱེས་ཐོབ་དང༌། གྷན་དྷ་རི་ཞེས་པའི་གསང་སྔགས་ཀྱིས་མཁའ་ལ་འགྲོ་བ་ལྟ་བུ་སྔགས་ལས་སྐྱེས་པ་དང༌། སྨན་དང་ནོར་བུ་ལས་སྐྱེས་པ་དང༌།
རྒྱལ་པོ་ང་ལས་ནུ་དང༌། འདོད་ལྷ་རྣམས་དང༌། བར་དོའི་ལྟ་བུ་ལས་ལས་སྐྱེས་པ་རྣམས་ཏེ་རྣམ་པ་ལྔའོ། ། གཉིས་པ་མིག་རྣའི་མངོན་ཤེས་ནི། ལྷའི་མིག་དང་རྣ་བ་དག་ལྷའི་ཁོ་ནའོ། ། བྱང་སེམས་དང་འཁོར་ལོ་སྒྱུར་བ་དང་ཁྱིམ་བདག་རིན་ཆེན་གྱི་ལྟར་ལྷ་དང་འདྲ་བས་ཡིན་ཞེ་ན། སྔ་མ་ལྟར་ཡིན་ཏེ། དེ་གཉིས་བསམ་གཏན་གྱི་མཐུས་མིག་དང་རྣ་བའི་ཚོགས་པར་བསམ་གཏན་གྱི་ས་པའི་འབྱུང་འགྱུར་གྱི་གཟུགས་དང་བ་འགྲུབ་པས་སོ། ། ལྷའི་མིག་རྣ་དེ་གཉིས་ནི་རྟག་ཏུ་རྣམ་ཤེས་དང་ལྡན་པ་ཁོ་ན་ལ་ཡོད་པས་རྟེན་བཅས་ཁོ་ན་དང༌། ཞར་བ་དང་འོན་པ་ལ་མེད་པས་དབང་པོ་མ་ཚང་བ་ལ་མེད་པ་དང༌།
ཡུལ་ཡང་གཟུགས་སྒྲ་ཐག་རིང་པོ་དང༌། ཆ་ཕྲ་བ་དང༌། སོགས་པས་བསྒྲིབས་པ་དང༌། རྒྱབ་མདུན་ཐམས་ཅད་མཐོང་བས་དེ་རྣམས་ཀྱི་སྤྱོད་ཡུལ་ཅན་ཏེ། གང་ཕྱིར་ཤའི་མིག་གིས་གཟུགས། ། ཐག་རིང་གནས་དང་བསྒྲིབས་པ་དང༌། ། ཕྲ་དང་ཐམས་ཅད་མི་མཐོང་ལྟར། ། ལྷའི་མིག་གིས་མཐོང་བར་འདོད། ། ཅེས་སོ། ། ཤེར་ཕྱིན་དུ་ཤའི་མིག་གིས་དཔག་ཚད་བརྒྱ་ནས་སྟོང་གསུམ་གྱི་བར་མཐོང་བར་གསུངས་པ་ནི།
ཤེར་ཕྱིན་གྱི་རྣལ་འབྱོར་གྱིས་སྦྱངས་པའི་བྱང་སེམས་ཀྱི་དབང་དུ་བྱས་ལ། སངས་རྒྱས་ཀྱི་ཤའི་སྤྱན་གྱིས་ཆོས་ཐམས་ཅད་གཟིགས་མོད་ཀྱི་འདི་ནི་རྣམ་བཞག་གཞན་ཡིན་ནོ། ། ལྷའི་མིག་གིས་ཐག་ཇི་ཙམ་ཞིག་མཐོང་ཞེ་ན། ཉན་ཐོས་དགྲ་བཅོམ་དང༌། རང་རྒྱལ་བསེ་རུ་ལྟ་བུ་དང༌། ལྷ་མིའི་སྟོན་པ་རྣམས་ཀྱི་ལྷའི་མིག་གིས་མངོན་པར་འདུ་མཛད་ན། རིམ་པ་བཞིན་དུ་སྟོང་གཉིས་པ་དང༌། སྟོང་གསུམ་པ་དང༌། ཇི་ཙམ་བཞེད་པའི་འཇིག་རྟེན་གྱི་ཁམས་གྲངས་མེད་པ་མཐོང་ལ། འདུ་མ་མཛད་ན་ནི་ཉན་ཐོས་ཀྱི་སྟོང་དང་པོ་དང༌།
རང་རྒྱལ་གྱི་སྟོང་གཉིས་པ་དང༌། སྟོན་པས་སྟོང་གསུམ་གྱི་འཇིག་རྟེན་མཐོང་ངོ༌། ། གསུམ་པ་སྐྱེས་ཐོབ་སོགས་ཀྱི་རང་བཞིན་ནི། ཅི་རྫུ་འཕྲུལ་ཁོ་ན་ལ་སྐྱེས་ཐོབ་ཡོད་དམ་མེད་ཅེ་ན། རྫུ་འཕྲུལ་དུ་མ་ཟད་ལྷའི་མིག་དང་རྣ་བ་དང༌། སྔོན་གནས་རྗེས་དྲན་དང༌། ཕ་རོལ་སེམས་ཤེས་ཏེ་བཞི་ལ་ཡང་སྐྱེས་ཐོབ་ཡོད་ལ། སྐྱེས་ཐོབ་ཀྱིས་ནི་མངོན་ཤེས་ཀྱི་མིང་མི་ཐོབ་བོ། ། སྐྱེས་ཐོབ་ཀྱི་ལྷའི་མིག་དེས་ནི། སྲིད་པ་བར་མ་མི་མཐོང་ལ།
སྲིད་པ་བར་མ་མཐོང་བ་ནི་སྦྱོར་བྱུང་ཁོ་ནའོ། ། སྐྱེས་ཐོབ་ཀྱི་སེམས་ཤེས་ནི་བསམ་པའི་དབང་གིས་དགེ་མི་དགེ་ལུང་མ་བསྟན་རྣམ་པ་གསུམ་སྲིད་ལ། གང་ཡང་མཚན་མ་ལས་ཕ་རོལ་གྱི་སེམས་ཤེས་པ་རྟོག་གེ་བ་དང༌། རྟོག་བྱེད་ཅེས་པའི་རིགས་སྔགས་ཀྱིས་བྱས་པའི་སེམས་ཤེས་དེའང་དགེ་མི་དགེ་ལུང་མ་བསྟན་གསུམ་སྲིད་དོ། ། སེམས་ཤེས་དང་སྔོན་གནས་རྗེས་དྲན་སྐྱེས་ཐོབ་དམྱལ་བ་ན་ཡོད་པས་ནི་དང་པོ་སྡུག་བསྔལ་གྱི་ཚོར་བས་མ་ཉེན་པའི་བར་དུ་ཤེས་ལ། འགྲོ་བ་གཞན་ན་ཡོད་པས་ནི་རྟག་ཏུ་ཤེས་སོ། ། རྟེན་གྱི་ཁྱད་པར་མི་ལ་རྫུ་འཕྲུལ་སོགས་ལྔ་ཆར་སྐྱེ་བས་ཐོབ་པ་མེད་ཅིང༌། མི་རང་བཞིན་གྱིས་ཚེ་རབ་དྲན་པ་ནི་ལས་ལས་སྐྱེས་པ་ཡིན་ལ། དེས་ན་སྔོན་གནས་རྗེས་དྲན་ནི་སྒོམ་པ་ལས་བྱུང་བ་དང༌། ལྷ་ལ་སོགས་པའི་ལྟ་བུ་སྐྱེས་ཐོབ་དང༌།
བྱང་ཆུབ་སེམས་དཔའ་ངེས་གནས་ཀྱིས་ལྟ་བུ་ལས་ལས་བྱུང་བ་དང་གསུམ་མོ། ། ཆོས་མངོན་པ་མཛོད་ཀྱི་འགྲེལ་པ་ཤེས་བྱ་རབ་གསལ་ལས། ཡེ་ཤེས་བསྟན་པ་ཞེས་བྱ་བ་གནས་བདུན་པའི་འགྲེལ་པའོ།། ༈ །བརྒྱད་པ་སྙོམས་འཇུག་བསྟན་པ་ལ་བཞི་སྟེ། བསམ་གཏན་གྱི་དབྱེ་བ། སྙོམས་འཇུག་དངོས་བསྟན་པ། ཏིང་ངེ་འཛིན་གྱི་དབྱེ་བ། སྙོམས་འཇུག་ལ་བརྟེན་པའི་ཡོན་ཏན་ནོ། ། དང་པོ། ཤེས་པའི་རང་བཞིན་གྱི་ཡོན་ཏན་བཤད་ནས་སྙོམས་འཇུག་ལ་སོགས་སྟོན་པ་ལ།
ཡོན་ཏན་ཐམས་ཅད་ཀྱི་རྟེན་ཡིན་པས་དང་པོར་བསམ་གཏན་སྟོན་ནོ། ། དེ་ལ་བསམ་གཏན་དག་ནི་འབྲས་བུ་སྐྱེ་བ་དང༌། རྒྱུ་སྙོམས་འཇུག་རྣམ་པ་གཉིས་ཡིན་ལ། གཉིས་པོ་རེ་རེ་ལ་ཡང་བསམ་གཏན་དང་པོ་སོགས་བཞི་བཞིའོ། ། དེ་ལ་བསམ་གཏན་དེར་སྐྱེ་བ་དག་སྔར་འཇིག་རྟེན་བསྟན་པར་བཤད་ཟིན་པས། ཡང་མི་བརྗོད་དོ། ། གཉིས་པ་སྙོམས་འཇུག་ལ་གཉིས་ཏེ། སོ་སོར་བཤད་པ་དང༌། ཐུན་མོང་དུ་བཤད་པའོ། ། དང་པོ་ལ་གཉིས་ཏེ།
རྒྱས་པར་བཤད་པ་དང༌། མཇུག་བསྡུ་བའོ། ། དང་པོ་ལ་གཉིས་ཏེ། བསམ་གཏན་བཤད་པ། གཟུགས་མེད་བཤད་པའོ། ། དང་པོ་ལ་གཉིས་ཏེ། སྤྱིའི་མཚན་ཉིད། སོ་སོའི་ངོ་བོའོ། ། དང་པོ་ནི། རྒྱུ་སྙོམས་འཇུག་གི་བསམ་གཏན་ནི་དགེ་བའི་སེམས་རྩེ་གཅིག་པ་སྟེ།
དམིགས་པ་གཅིག་པ་ཡིན་ནོ། ། ཏིང་ངེ་འཛིན་གྱི་རང་བཞིན་ཡིན་པས་སོ། ། རྗེས་འབྲང་འཁོར་དང་བཅས་ན་གཟུགས་སོགས་ཕུང་པོ་ལྔའོ། ། བྱེ་བྲག་སྨྲ་བས་ནི་སེམས་ཉིད་རྩེ་གཅིག་པ་ཏིང་ངེ་འཛིན་མིན་གྱི། གང་གིས་སེམས་རྩེ་གཅིག་པར་བྱེད་པའི་ཆོས་དེ་ཏིང་ངེ་འཛིན་ཡིན་པས། འདིའི་གཙོ་བོ་ནི་ཏིང་ངེ་འཛིན་ཏེ་སེམས་ལས་རྫས་གཞན་པར་འདོད་ལ། སྔ་མ་ནི་མདོ་སྡེ་པའི་ལུགས་ཏེ། བསམ་གཏན་ལ་སེམས་གཙོ་བོར་བཞེད་དོ། ། ངེས་ཚིག་ནི་འདིས་སེམས་པར་བྱེད་པས་བསམ་གཏན་ཏེ། དམིགས་པ་གཅིག་ལ་བསམ་པ་བརྟན་པོ་བྱས་ཏེ་བསྒོམས་པས་བསམ་གཏན་ཞེས་བཀའ་བཅད་དུ་བཤད་དོ། །
ཉོན་མོངས་ཅན་ཇི་ལྟར་བསམ་གཏན་ཡིན་ཞེ་ན། དེ་དང་རིགས་མཐུན་པས་ཏེ་ས་བོན་རུལ་པ་བཞིན་ནོ། ། ཡང་ན་བཅོམ་ལྡན་འདས་ཀྱིས་བསམ་གཏན་མི་དགེ་བ་དག་ཀྱང་གསུངས་པས་ཉེས་པ་མེད་དོ་ཞེས་ཏེ། ཏིང་ངེ་འཛིན་ཙམ་ནི་སྤྱིར་སེམས་ཀྱི་ས་མང་པོ་བ་ཡིན་པས་དགེ་སོགས་གསུམ་ཀ་སྲིད་ལ། རྒྱུ་སྙོམས་འཇུག་གི་ཏིང་ངེ་འཛིན་ནི་ཁམས་གོང་དུ་འཕེན་དགོས་པས་དགེ་བ་ཟག་བཅས་ཁོ་ནས་ངེས་སོ། ། གཉིས་པ་ནི། བསམ་གཏན་དང་པོ་ནས་བཞི་པའི་བར་གྱི་མཚན་ཉིད་ཇི་ལྟ་བུ་ཞེ་ན། བསམ་གཏན་དང་པོ་ནི་དཔྱོད་པ་དང༌། དགའ་བ་དང་བདེ་བ་དང་ལྡན་པའི་དགེ་བ་རྩེ་གཅིག་པ་སྟེ། དེ་ན་རྟོག་པའང་ཡོད་པ་ནི་དགའ་བདེ་དང་ལྡན་པའི་སྤྱོད་པས་མཚོན་ནུས་སོ། །
ལྷག་མ་གསུམ་ནི་ཡན་ལག་དེ་གསུམ་གྱི་སྔ་མ་སྔ་མ་སྤངས་པ་སྟེ། བསམ་གཏན་གཉིས་པ་ནི་དཔྱོད་པ་སྤངས་ཤིང་དགའ་བདེ་དང་ལྡན་པའི་དགེ་བ་རྩེ་གཅིག་པ་དང༌། བསམ་གཏན་གསུམ་པ་ནི་དཔྱོད་པ་དང་དགའ་བ་ཡང་སྤངས་ཤིང་བདེ་བ་དང་ལྡན་པའི་དགེ་བ་རྩེ་གཅིག་པ་དང༌། བསམ་གཏན་བཞི་པ་ནི་དཔྱོད་པ་དང་དགའ་བདེ་གསུམ་སྤངས་པའི་གཟུགས་ཀྱི་དགེ་བ་རྩེ་གཅིག་པའོ། ། གཉིས་པ་གཟུགས་མེད་ལ། སྤྱིའི་མཚན་ཉིད་ནི། བསམ་གཏན་དེ་བཞིན་དུ་གཟུགས་མེད་དག་ནི་རྣམ་པ་བཞི་སྟེ། དེར་སྐྱེ་བ་དག་རབ་ཏུ་བཤད། ། སྙོམས་འཇུག་དགེ་བ་རྩེ་གཅིག་པ། ། རྗེས་འབྲང་བཅས་ན་ཕུང་པོ་བཞི། །
ཞེས་པ་སྟེ། རྗེས་སུ་འབྲང་བའི་གཟུགས་མེད་པས་སོ། ། སོ་སོའི་ངོ་བོ་ནི། འོག་མའི་ས་ལས་དབེན་པ་ལས་སྐྱེས་པ་སྟེ། བསམ་གཏན་བཞི་པ་ལས་དབེན་པ་ལས་སྐྱེས་པ་ནི་ནམ་མཁའ་དང༌། དེ་ལས་དབེན་པ་རྣམ་ཤེས་སོགས་སོ། ། དབེན་པ་ནི་འོག་ས་ལ་འདོད་ཆགས་དང་བྲལ་བར་བྱེད་པའི་ལམ་སྟེ་ཉེར་བསྡོགས་ཡིན་ལ། དེ་ལས་སྐྱེས་པའོ། ། གཟུགས་མེད་དངོས་གཞི་བཞི་པོ་ཉེར་བསྡོགས་གོང་མ་གསུམ་དང་བཅས་པར་ནི་གཟུགས་ཀྱི་འདུ་ཤེས་བཤིག་ཅེས་བྱ་བའོ། ། ནམ་མཁའི་ཉེར་བསྡོགས་ནི་བསམ་གཏན་བཞི་པ་ལ་དམིགས་པའི་གཟུགས་ཀྱི་འདུ་ཤེས་དང་མ་བྲལ་བས་སོ། །
གཟུགས་མེད་པ་ན་གཟུགས་གཏན་ནས་མེད་དོ། ། ཕལ་ཆེན་པ་སོགས་གཟུགས་མེད་དུ་བརྗོད་པ་ནི་དམན་པ་ལ་དགག་པའི་སྒྲ་སྦྱར་བ་ཡིན་ཞེས་འདོད་པ་ནི་མི་རིགས་ཏེ། གཟུགས་ཀྱི་རྣམ་པ་ཕྲ་བས་གཟུགས་མེད་དུ་འཇོག་ན་ཆུའི་སྲོག་ཆགས་ཕྲ་མོ་ཡང་དེར་འགྱུར་ལ། རང་བཞིན་ཕྲ་བས་ཡིན་ན་གཟུགས་ཁམས་དེར་འགྱུར་རོ། ། ཆེས་ཕྲ་ཞིང་དྭངས་པ་ལ་འདོད་ན་བར་སྲིད་ཀྱང་གཟུགས་མེད་དུ་ཐལ་བར་འགྱུར་རོ། ། རྒྱས་པར་འགྲེལ་པར་བལྟའོ། ། འོ་ན་གཟུགས་མེད་ནས་ཁམས་འོག་མར་སྐྱེ་བའི་གཟུགས་རྒྱུ་ཅི་ལས་སྐྱེ་ཞེ་ན། གཟུགས་མེད་ནས་ཁམས་འོག་མར་སྐྱེ་བའི་གཟུགས་དེ་ནི་གཟུགས་ཀྱི་རྣམ་སྨིན་གྱི་རྒྱུས་བསྒོམས་པའི་སེམས་ཀྱི་འཇུག་པ་རྙེད་པ་ལས་སྐྱེ་བར་འགྱུར་ཏེ། འདི་ནི་མདོ་སྡེ་པའི་ལུགས་སོ། ། བྱེ་བྲག་སྨྲ་བ་ནི།
སྔར་གྱི་འདས་པའི་གཟུགས་ལས་སྐྱེ་བར་འདོད་དོ། ། ཅི་ནམ་མཁའ་མཐའ་ཡས་དང་རྣམ་ཤེས་མཐའ་ཡས་སོགས་བཞི་པོ་ནམ་མཁའ་དང་རྣམ་ཤེས་སོགས་ལ་དམིགས་པས་མིང་དེ་སྐད་ཅེས་བྱའམ་ཞེ་ན། མིན་ཏེ། གཟུགས་མེད་དང་པོ་གསུམ་ནི་སྦྱོར་བའི་སྐབས་སུ་ནམ་མཁའ་མཐའ་ཡས་སོ། ། རྣམ་ཤེས་མཐའ་ཡས་སོ། ། དམིགས་པ་ཅི་ཡང་མེད་དོ་ཞེས་དེ་ལྟར་ཡིད་ལ་བྱེད་ཅིང་རབ་ཏུ་སྦྱོར་བའི་ཕྱིར་ན་སྦྱོར་བའི་མིང་གིས་བཏགས་སོ། ། དངོས་གཞིའི་གནས་སྐབས་སུ་ནི་ཆོས་གཞན་ལ་ཡང་དམིགས་པ་ཡིན་ནོ། ། སྲིད་རྩེ་ནི་འདུ་ཤེས་དམན་པའི་ཕྱིར་མིང་དེ་སྐད་ཅེས་བརྗོད་དེ། འདུ་ཤེས་གསལ་བའང་མེད་ལ། འདུ་ཤེས་མེད་པ་ཁོ་ནའང་མིན་པས་སོ། །
གསུམ་པ་གཉིས་ཀའི་མཇུག་བསྡུ་བ་ནི། ཚུལ་དེ་ལྟར་སྙོམས་འཇུག་དངོས་གཞིའི་རྫས་བསམ་གཏན་བཞི་དང་གཟུགས་མེད་བཞི་སྟེ་རྣམ་པ་བརྒྱད་དོ། ། གཉིས་པ་ཐུན་མོང་དུ་གཏན་ལ་དབབ་པ་ལ་དྲུག་སྟེ། ངོ་བོ་རྣམ་པར་དཔྱད་པ། བསམ་གཏན་གྱི་ཡན་ལག་ངོས་བཟུང་བ། སྙོམས་འཇུག་གི་ཐོབ་ཚུལ། རྟེན་གང་གིས་མངོན་དུ་བྱེད་པ། སྤྱོད་ཡུལ་གང་ལ་དམིགས་པ། ཉོན་མོངས་སྤང་བྱེད་ངོས་བཟུང་བའོ། ། དང་པོ་ནི།
སྲིད་རྩེ་མིན་པ་བདུན་ནི་རྣམ་པ་གསུམ་སྟེ། རོ་མྱང་དང་མཚུངས་ལྡན་དང༌། དག་པ་བ་དང་ཟག་མེད་དོ། ། བརྒྱད་པ་སྲིད་རྩེ་ནི་ཟག་མེད་མེད་པས་རྣམ་པ་གཉིས་སོ། ། དེ་ལ་རོ་མྱང་མཚུངས་ལྡན་གྱི་སྲེད་པ་དང་བཅས་པ་སྟེ། གོང་མ་བ་ནི། ཉོན་མོངས་ཅན་གྱི་སྙོམས་འཇུག་ལ་སྲེད་པ་དང༌། ལྟ་བ་དང་ང་རྒྱལ་དང་ཐེ་ཚོམ་ཤས་ཆེ་བ་བཞིར་བཞེད་དོ། ། འཇིག་རྟེན་པའི་དགེ་བ་ནི་མ་ཆགས་པ་སོགས་ཆོས་དཀར་པོ་དང་ལྡན་པས་ན་དག་པ་བ་སྟེ། དག་པ་བ་དེ་ནི་རོ་མྱང་བར་དེས་མྱང་བར་བྱ་བའོ། །
ཟག་མེད་ཀྱི་བསམ་གཏན་ནི་འཇིག་རྟེན་ལས་འདས་པའོ། ། གཉིས་པ་ལ་གསུམ་སྟེ། ཡན་ལག་སོ་སོར་སྦྱར་བ། ཡན་ལག་གསུམ་ཁྱད་པར་དུ་བསྟན་པ། སྙོམས་འཇུག་རྣམས་ཀྱི་ཁྱད་པར་བསྟན་པའོ། ། དང་པོ་ནི། བསམ་གཏན་དང་པོ་ལ་ཡན་ལག་ལྔ་སྟེ། རྟོག་པ་དང་དཔྱོད་པ་དང༌། དགའ་བ་དང་བདེ་བ་དང༌། ཏིང་ངེ་འཛིན་རྣམས་སོ། །
བསམ་གཏན་གཉིས་པ་ལ་ཡན་ལག་བཞི་སྟེ། ནང་རབ་ཏུ་དང་བ་དང༌། དགའ་བ་དང་སོགས་པས་བདེ་བ་དང༌། སེམས་རྩེ་གཅིག་པའོ། ། བསམ་གཏན་གསུམ་པ་ལ་ཡན་ལག་ལྔ་སྟེ། འདུ་བྱེད་བཏང་སྙོམས་དང༌། དྲན་པ་དང་ཤེས་བཞིན་དང་བདེ་བ་དང༌། གནས་པའི་ཏིང་ངེ་འཛིན་ནོ། ། མཐའ་སྟེ་བསམ་གཏན་བཞི་པ་ལ་ཡན་ལག་བཞི་སྟེ། དྲན་པ་དང༌།
འདུ་བྱེད་བཏང་སྙོམས་གཉིས་བསམ་གཏན་གྱི་སྐྱོན་བརྒྱད་ལས་གྲོལ་བས་དག་པ་བ་དང༌། བདེ་བའང་མིན་སྡུག་བསྔལ་ཡང་མིན་པའི་ཚོར་བ་བཏང་སྙོམས་དང༌། ཏིང་ངེ་འཛིན་ཡོངས་སུ་དག་པའོ། ། ཡན་ལག་གི་དོན་ནི་བྱེ་བྲག་སྨྲ་བས། ཏིང་ངེ་འཛིན་ནི་བསམ་གཏན་དང་ཡན་ལག་གཉིས་ཀ་དང༌། གཞན་རྣམས་ཡན་ལག་ཁོ་ན་ཡིན་གྱི་བསམ་གཏན་དང་མི་འདོད་ལ། སློབ་དཔོན་ནི་ཡན་ལག་བཞི་པའི་དམག་ལྟར་ཡན་ལག་ཅན་དང༌། ཡན་ལག་དོན་གཞན་མིན་གྱི། སྤྱི་དང་བྱེ་བྲག་ལྟ་བུར་བཞེད་དོ། ། དེ་ལྟར་མིང་གི་སྒོ་ནས་བཅོ་བརྒྱད་ཡོད་ཀྱང་རྫས་སུ་ནི་བཅུ་གཅིག་སྟེ།
བསམ་གཏན་དང་པོའི་ཡན་ལག་ལྔ་དང༌། བསམ་གཏན་གཉིས་པའི་ནང་རབ་ཏུ་དྭངས་པ་དང༌། བསམ་གཏན་གསུམ་པའི་ཡན་ལག་དང་པོ་བཞི་དང༌། བསམ་གཏན་བཞི་པའི་ཚོར་བའོ། ། བསྡུ་བར་ནི་བསམ་གཏན་དང་པོ་ལ་ཡང༌། བཏང་སྙོམས་དང་དྲན་པ་དང་ཤེས་བཞིན་གསུམ་ཡོད་ཀྱང༌། རྟོག་དཔྱོད་ཀྱིས་རྙོག་པས་དངོས་སུ་མ་སྨོས་ཤིང༌། བསམ་གཏན་གཉིས་པ་ལ་རྟོག་དཔྱོད་ཀྱི་རྙོག་པ་དང་བྲལ་བས། ནང་རབ་ཏུ་དྭངས་པའི་མིང་གིས་སྨོས་ལ། བསམ་གཏན་གསུམ་པ་ན་རང་མིང་གིས་དངོས་སུ་སྨོས་པར་བཤད་པས་རྫས་བདུན་དུའང་གསུངས་སོ། །
གཉིས་པ་ཡན་ལག་གསུམ་ཁྱད་པར་དུ་བཤད་པ་ནི། ཅིའི་ཕྱིར་བསམ་གཏན་གསུམ་པའི་བདེ་བ་བསམ་གཏན་དང་པོ་གཉིས་ཀྱི་ཡིད་བདེ་ལས་རྫས་གཞན་དུ་བརྗོད་ཅེ་ན། བསམ་གཏན་དང་པོ་དང་གཉིས་པ་དག་ན་ཡོད་པ་ནི་ཤིན་ཏུ་སྦྱངས་པའི་བདེ་བ་ཡིན་གྱི། ཚོར་བ་བདེ་བ་མིན་ཏེ། ཚོར་བ་བདེ་བ་ནི་ལུས་ཚོར་ཡིན་ལ། དེ་ནི་ཁ་ཕྱིར་བལྟས་པ་ན་སེམས་རྣམ་པར་གཡེང་བར་བྱེད་པས་ཡན་ལག་ཏུ་མི་རུང་བའི་ཕྱིར་རོ། ། དགའ་བ་ནི་སེམས་ཚོར་ཡིད་བདེ་ཡིན་པས། དེ་དང་གཅིག་པ་མི་རུང་ངོ་ཞེའོ། ། མདོ་སྡེ་པ་ནི། བསམ་གཏན་དང་པོ་གསུམ་ཅར་ན་ལུས་ཚོར་བདེ་བ་ཡན་ལག་ཏུ་འདོད་ལ།
ཏིང་ངེ་འཛིན་གྱིས་ཟིན་པས་སེམས་རྣམ་པར་གཡེང་བར་བྱེད་པར་མི་འགྱུར་རོ། ། ཞེས་འདོད་དོ། ། བསམ་གཏན་གཉིས་པའི་ཡན་ལག་ནང་རབ་ཏུ་དྭངས་པ་ནི། མཉམ་བཞག་གི་ས་ལས་ངེས་པར་འབྱུང་བའི་ཡིད་ཆེས་པའི་དད་པ་ཡིན་ནོ། ། ཞེས་སོ། ། མངོན་པ་གོང་མ་བས་ནི་ངོ་བོ་དྲན་ཤེས་བཞིན་ཏེ། རྟོག་དཔྱོད་བྲལ་བས་རབ་ཏུ་དྭངས་པ་ཞེས་པ་མིང་གིས་བསྟན་ཏོ། ། བསམ་གཏན་དང་པོ་གཉིས་ཀྱི་ཡན་ལག་ཏུ་སྨོས་པའི་དགའ་བ་ནི་ཡིད་བདེ་ཡིན་ཏེ། དེར་ལུང་རྣམ་པ་གཉིས་ཀྱིས་ངེས་པའི་ཕྱིར་ཏེ། རྣམ་པར་བསྒྱུར་བའི་མདོ་ལས།
བསམ་གཏན་གསུམ་པ་གསུངས་ནས། འདིར་ཡིད་བདེ་བའི་དབང་པོ་མ་ལུས་པ་འགག་པར་འགྱུར་རོ། ། བསམ་གཏན་བཞི་པ་ལ་ནི་བདེ་བའི་དབང་པོ་འགག་པར་འགྱུར་རོ་ཞེས་དང༌། བདེ་བ་ཡང་སྤངས་སྡུག་བསྔལ་ཡང་སྤངས་ཤིང་ཡིད་བདེ་བ་དང་ཡིད་མི་བདེ་བ་སྔ་ནས་ཀྱང་ནུབ་ཞེས་གསུངས་པའི་ཕྱིར་རོ། ། རྣལ་འབྱོར་སྤྱོད་པ་བས་ནི། ཡིད་ཤེས་ཀྱི་འཁོར་དུ་བྱུང་བའི་ཚོར་བ་གཅིག་ཉིད་ལ་དབང་ཤེས་ལ་ཕན་འདོགས་པའི་ཆ་ནས་བདེ་བ་དང༌། ཡིད་ཤེས་ལ་ཕན་འདོགས་པའི་ཆ་ནས་དགའ་བ་ཞེས་སྟོན་ནོ་ཞེས་གསུངས་སོ། ། བསམ་གཏན་བཞི་པོ་ལ་ཁྱད་པར་ཅི་ཡོད་ཅེ་ན། དང་པོ་དང་གཉིས་པ་ལ་གཉེན་པོའི་ཡན་ལག་རྫོགས་པ་དང་མ་རྫོགས་པའི་ཁྱད་པར་ཡོད་དེ། རྟོག་དཔྱོད་ཀྱི་རྙོག་པ་དང་བྲལ་མ་བྲལ་གྱི་ཁྱད་པར་ཡོད་པའི་ཕྱིར།
གཉིས་པ་དང་གསུམ་པ་ལ་ཕན་ཡོན་གྱི་ཡན་ལག་རྫོགས་མ་རྫོགས་ཀྱི་ཁྱད་པར་ཡོད་དེ། གཉིས་པའི་དུས་སུ་དགའ་བ་ཉོན་མོངས་ཅན་དང་མ་བྲལ་ལ། བསམ་གཏན་གསུམ་པ་ན་དགའ་བ་ཉོན་མོངས་ཅན་དང་བྲལ་བའི་ཕྱིར། གསུམ་པ་དང་བཞི་པ་ལ་ཡོངས་སུ་དག་མ་དག་གི་ཁྱད་པར་ཡོད་དེ། གསུམ་པ་ན་བསམ་གཏན་གྱི་སྐྱོན་བརྒྱད་ལས་མ་གྲོལ་ལ། བཞི་པ་ན་གྲོལ་བའི་ཕྱིར་རོ། ། གཟུགས་མེད་ན་བསམ་གཏན་ལྟར་ཡན་ལག་མི་འདྲ་བ་བཞག་ཏུ་མེད་དེ། ཞི་གནས་སུ་རོ་གཅིག་པའི་ཕྱིར་རོ། ། ཇི་ལྟར་ན་བསམ་གཏན་དང་གཟུགས་མེད་པ་གཉིས་སུ་བཞག་ཅེ་ན། རྩོད་པའི་རྩ་བ་ཚོར་འདུ་གཉིས་ཡིན་ལ།
ཚོར་བ་ལས་ངེས་པར་འབྱུང་བས་བསམ་གཏན་དང༌། འདུ་ཤེས་ལ་ངེས་པར་འབྱུང་བ་གཟུགས་མེད་ཡིན་པའི་ཕྱིར་རོ། ། གསུམ་པ་སྙོམས་འཇུག་རྣམས་ཀྱི་ཁྱད་པར་བསྟན་པ་ནི། ཉོན་མོངས་ཅན་གྱི་བསམ་གཏན་ལ་ཡང་ཡན་ལག་དེ་དག་ཡོད་དམ་ཞེ་ན་མེད་དེ། ཉོན་མོངས་ཅན་གྱི་བསམ་གཏན་དང་པོ་ལ་དབེན་པ་ལས་སྐྱེས་པའི་དགའ་བདེ་གཉིས་དང་བསམ་གཏན་གཉིས་པ་ལ་རབ་ཏུ་དང་བ་དང༌། བསམ་གཏན་གསུམ་པ་ལ་དྲན་པ་དང་ཤེས་བཞིན་དང༌། བསམ་གཏན་བཞི་པ་ལ་བཏང་སྙོམས་དང་དྲན་པ་ཡོངས་སུ་དག་པ་མེད་ཅེས་ཁ་ཅིག་ཟེར་རོ། ། ཁ་ཅིག་ནི་བསམ་གཏན་དང་པོ་གཉིས་ལ་ཤིན་ཏུ་སྦྱངས་པ་དང་ཕྱི་མ་གཉིས་ལ་བཏང་སྙོམས་མེད་དེ། དེ་གཉིས་ནི་དགེ་བའི་ས་མང་ཡིན་པས་སོ་ཞེས་ཟེར་རོ། ། སྟོན་པས་བསམ་གཏན་དང་པོ་གསུམ་ནི་སྐྱོན་དང་བཅས་པས་གཡོ་བ་དང་བཅས་པར་གསུངས།
སྐྱོན་བརྒྱད་ལས་ནི་གྲོལ་བའི་ཕྱིར་བསམ་གཏན་བཞི་པ་གཡོ་བ་མེད་པ་ཡིན་ཏེ། སྐྱོན་བརྒྱད་གང་ཞེ་ན། རྟོག་པ་དང༌། དཔྱོད་པ་དང༌། དབུགས་འབྱུང་བ་དང༌། རྔུབ་པ་དག་དང༌། བདེ་བ་དང་སོགས་པས་སྡུག་བསྔལ་དང༌། ཡིད་བདེ་བ་དང་ཡིད་མི་བདེ་བ་སྟེ། བཞི་ཡིན་ནོ། ། ཅི་འབྲས་བུ་སྐྱེ་བའི་བསམ་གཏན་རྣམས་ན་ཡང༌།
རྒྱུ་སྙོམས་འཇུག་གི་བསམ་གཏན་ན་ཡོད་པའི་ཚོར་བ་དེ་རྣམས་ཡོད་དམ་ཞེ་ན་མིན་ཏེ། ཚོར་བ་དེ་རྣམས་ནི་བསམ་གཏན་དང་པོ་ན་ཡིད་ཀྱི་ས་པའི་ཡིད་བདེ་དང༌། རྣམ་ཤེས་ཚོགས་གསུམ་པའི་བདེ་བ་དང༌། རྣམ་ཤེས་ཚོགས་བཞི་པའི་བཏང་སྙོམས་དང༌། བསམ་གཏན་གཉིས་པ་ནི་ཡིད་ཀྱི་ས་པའི་བཏང་སྙོམས་དང༌། ཡིད་བདེ་དང༌། བསམ་གཏན་གསུམ་པ་ན་བདེ་བ་དང་བཏང་སྙོམས་གཉིས་དང༌། བསམ་གཏན་བཞི་པ་ན་བཏང་སྙོམས་གཅིག་པུའི་ཚོར་བ་ཡོད་དོ། ། གལ་ཏེ་བསམ་གཏན་གཉིས་པ་སོགས་ན་རྣམ་ཤེས་ཚོགས་གསུམ་དང༌། རྟོག་དཔྱོད་མེད་ན་གཟུགས་མཐོང་བ་ནས་རེག་བྱ་ལ་རེག་པའི་བར་དང༌།
ངག་སྨྲ་བར་ཇི་ལྟར་འགྱུར་ཞེ་ན། བསམ་གཏན་གཉིས་པ་སོགས་སུ་སྐྱེས་པ་ལ་དེ་དག་རང་སས་བསྡུས་པ་མེད་ཀྱང༌། སྤྲུལ་སེམས་བཞིན་དུ་བསམ་གཏན་དང་པོའི་ས་པའི་ལུས་དང་མིག་དང་རྣ་བའི་རྣམ་ཤེས་དང༌། ངག་ཀུན་སློང་གི་རྣམ་རིག་མངོན་དུ་བྱེད་ལ། དགོས་པའི་དབང་གིས་མངོན་དུ་བྱེད་པ་གང་ཡིན་པ་དེ་ནི་བསམ་གཏན་དང་པོའི་ས་པར་གཏོགས་ཤིང༌། མངོན་དུ་བྱས་པའི་རྣམ་ཤེས་དེ་མ་སྒྲིབས་ལུང་མ་བསྟན་ཡིན་གྱི། འདོད་ཆགས་དང་བྲལ་བས་ཉོན་མོངས་ཅན་མིན་ལ། དམན་པས་དགེ་བའང་མིན་ནོ། ། གསུམ་པ་སྙོམས་འཇུག་ཐོབ་ཚུལ་ལ་གསུམ་སྟེ། ཇི་ལྟར་ཐོབ་པའི་ཚུལ་དངོས།
གང་གི་མཇུག་ཏུ་གང་སྐྱེ་བ། ཐོད་རྒལ་གྱི་སྙོམས་འཇུག་སྐྱེ་ཚུལ་ལོ། ། དང་པོ་ནི། དག་པ་བ་སོགས་ཀྱི་བསམ་གཏན་དང༌། གཟུགས་མེད་ཇི་ལྟར་ཐོབ་ཅེ་ན། དངོས་གཞི་དེ་རྣམས་དང་སྔར་མི་ལྡན་ན་འོག་ས་ལས་འདོད་ཆགས་དང་བྲལ་བ་དང༌། གོང་ནས་འོག་ཏུ་སྐྱེ་བ་དང་གཉིས་པོ་ལས་དག་པ་བ་རྣམས་འཐོབ་བོ། ། སྲིད་རྩེ་ནི་ས་དེར་སྐྱེ་བས་མི་འཐོབ་བོ། ། གོང་ས་མེད་ཅིང་རང་ས་དང་འོག་ས་ནས་དེར་སྐྱེ་བ་ལ་ནི་སྔར་ནས་ལྡན་པས་སོ། ། རིགས་ཙམ་སྔར་ནས་ལྡན་པ་ནི་ངེས་འབྱེད་ཆ་མཐུན་དག་པ་བ་དང༌།
གནས་པ་ཆ་མཐུན་ནས་ཉམས་པས་ཉམས་པ་ཆ་མཐུན་དག་པ་བ་འཐོབ་བོ། ། ཟག་མེད་ཀྱི་དངོས་གཞི་རྣམས་སྔར་མི་ལྡན་ན་འོག་ས་ལས་འདོད་ཆགས་དང་བྲལ་བ་ཡིས་ཐོབ་ཀྱི་སྐྱེ་བ་དང་ཉམས་པས་མི་འཐོབ་བོ། ། སྔར་ལྡན་པ་ལ་ནི་ཟད་པ་ཤེས་པ་ལས་ནི་མི་སློབ་པ་ཐོབ་ལ། དད་མོས་མཐོང་ཐོབ་ཏུ་འགྱུར་ན་སློབ་པ་ཐོབ་ཅིང༌། དུས་སྦྱོར་མི་གཡོ་བ་རྟོགས་ན་མི་སློབ་པ་འཐོབ་བོ། ། ཉོན་མོངས་པ་ཅན་ནི་གོང་ས་ལས་ཉམས་པ་དང༌། སྲིད་རྩེ་ལས་གཞན་འོག་ཏུ་སྐྱེ་བ་ཡིས་སྔར་མི་ལྡན་པ་ལས་འཐོབ་བོ། ། གཉིས་པ་ནི། སྙོམས་འཇུག་གི་མཇུག་ཏུ་གང་སྐྱེ་ཞེ་ན། ཟག་པ་མེད་པའི་སྙོམས་འཇུག་གི་ཐ་མ་མཇུག་ཐོགས་སུ་རྒྱུན་གྱི་ཚེ་རང་རིག་དང༌།
ལྡང་བའི་ཚེ་དག་པ་བ་འབྱུང་ལ་རང་ས་ནས་བཟུང་བའི་ལྟག་གསུམ་པ་དང༌། འོག་གསུམ་པའི་བར་གྱི་དགེ་བ་དག་པ་བ་དང༌། ཟག་མེད་ཀྱང་སྐྱེ་སྟེ། ཐོད་རྒལ་ལ་འཇུག་ཚུལ་གྱིས་ཤེས་སོ། ། བསམ་གཏན་དང་པོའི་མཇུག་ཏུ་ནི་དྲུག་སྐྱེ་སྟེ། རང་ས་དང་བསམ་གཏན་གཉིས་པ་དང༌། གསུམ་པའི་དག་པ་བ་དང༌། ཟག་མེད་གཉིས་གཉིས་སོ། ། ཅི་ཡང་མེད་པའི་སྐྱེ་མཆེད་ལས་བདུན་ཏེ། རང་ས་དང་རྣམ་ཤེས་དང་ནམ་མཁའ་མཐའ་ཡས་གསུམ་གྱི་དག་པ་བ་དང༌།
ཟག་མེད་གཉིས་གཉིས་དང༌། སྲིད་རྩེའི་དག་པ་བའོ། ། བསམ་གཏན་གཉིས་པ་ལས་བརྒྱད། རྣམ་ཤེས་ལས་དགུ། བསམ་གཏན་གསུམ་པ་དང་བཞི་པ་དང་ནམ་མཁའ་མཐའ་ཡས་སྐྱེ་མཆེད་གསུམ་ལས་བཅུ་བཅུ་རེ་སྐྱེའོ། ། བསམ་གཏན་དག་པ་བ་ལས་ནི་ཟག་མེད་དེ་བཞིན་དུ་སྐྱེ་ལ། ཁྱད་པར་དུ་རང་སའི་ཉོན་མོངས་ཀྱང་སྐྱེ་བས་གྲངས་རེ་རེས་ལྷག་པར་སྦྱར་རོ། ། བསམ་གཏན་ཉོན་མོངས་ཅན་ལས་ནི་རང་སའི་དག་པ་བ་དང༌། རྒྱུན་གྱི་ཚེ་ཉོན་མོངས་པ་ཅན་ཉིད་དང༌། ཉོན་མོངས་ཀྱིས་གཟིར་བའི་ཚེ་འོག་མའི་དག་པ་བ་གཅིག་ཀྱང་སྐྱེའོ། །
ཤི་འཕོ་བའི་ཚེ་ནི་དག་པ་བ་སྐྱེས་ཐོབ་ལས་ས་དགུ་པོ་ཀུན་གྱི་ཉོན་མོངས་པ་ཀུན་འབྱུང་ངོ༌། ། ས་གོང་འོག་ཀུན་ཏུ་སྐྱེ་རུང་བས་སོ། ། འཆི་འཕོ་བ་ན་ཉོན་མོངས་ཅན་གྱི་སྙོམས་འཇུག་ལས་རང་ས་དང་འོག་སའི་ཉོན་མོངས་པ་སྐྱེ་ཡི། གོང་སའི་ཉོན་མོངས་པ་མི་སྐྱེ་སྟེ། འོག་སའི་ཉོན་མོངས་ཅན་ལས་གོང་སར་སྐྱེ་མི་སྲིད་པའི་ཕྱིར། བསམ་གཏན་དག་པ་བ་ནི་རྣམ་པ་བཞི་སྟེ། ཉམས་པ་ཆ་མཐུན་དང་སོགས་པས་གནས་པ་ཆ་མཐུན་དང༌། ཁྱད་པར་ཆ་མཐུན་དང༌། ངེས་འབྱེད་ཆ་མཐུན་ནོ། ། སྲིད་རྩེ་ལ་གོང་ས་མེད་པས་ཁྱད་པར་ཆ་མཐུན་མེད་ཅིང༌།
ས་གཞན་རྣམས་ལ་བཞི་ཆར་ཡོད་དེ། དག་པ་བ་བཞི་པོ་དེ་ནི་གོ་རིམ་བཞིན་དུ་ཉོན་མོངས་པ་སྐྱེ་བ་དང་རྗེས་སུ་མཐུན་པ་དང༌། རང་ས་སྐྱེ་བ་དང་རྗེས་སུ་མཐུན་པ་དང༌། གོང་ས་སྐྱེ་བ་དང་རྗེས་སུ་མཐུན་པ་དང༌། ཟག་མེད་སྐྱེ་བ་དང་རྗེས་སུ་མཐུན་པའོ། ། བཞི་པོ་གང་གི་མཇུག་ཏུ་གང་སྐྱེ་ཞེ་ན། ཉམས་པ་ཆ་མཐུན་གྱི་མཇུག་ཐོགས་སུ་ནི་རང་ཉིད་དང༌། ཉམས་པ་ཆ་མཐུན་གྱི་མཇུག་ཏུ་གནས་པ་ཆ་མཐུན་དང་ཉམས་པ་ཆ་མཐུན་གཉིས་དང༌། གནས་པ་ཆ་མཐུན་གཉིས་དང་སོགས་པས་གནས་པ་ཆ་མཐུན་གྱི་མཇུག་ཏུ་ངེས་འབྱེད་ཆ་མཐུན་མ་གཏོགས་པ་གཞན་གསུམ་དང༌། ཁྱད་པར་ཆ་མཐུན་གྱི་མཇུག་ཏུ་ཉམས་པ་ཆ་མཐུན་མ་གཏོགས་པ་གཞན་གསུམ་དང༌།
ངེས་འབྱེད་ཆ་མཐུན་གྱི་མཇུག་ཏུ་དེ་ཉིད་གཅིག་པུ་སྐྱེའོ། ། གསུམ་པ་ཐོད་རྒལ་གྱི་སྐྱེ་ཚུལ་ནི། ཐོད་རྒལ་གྱི་སྙོམས་འཇུག་ཇི་ལྟར་སྐྱེ་ཞེ་ན། འདི་ལ་སྦྱོར་བ་དང༌། དངོས་གཞི་གཉིས་ལས། སྦྱོར་བ་ལ་རིང་སྦྱོར་ནི། གང་ལ་ཐོད་རྒལ་དུ་བྱ་བའི་གཞི་ས་རྣམ་པ་བརྒྱད་ལ་ཟག་བཅས་དང་ཟག་མེད་རྣམ་པ་གཉིས་འབྲེལ་བ་སྟེ། གོ་རིམ་བཞིན་དུ་འཇུག་སྟེ། ཟག་བཅས་བརྒྱད་ལ་ལུགས་མཐུན་མི་མཐུན་གཉིས་དང༌། ཟག་མེད་བདུན་ལ་ལུགས་མཐུན་མི་མཐུན་གཉིས་སུ་འབྲེལ་བར་འཇུག་པའོ། །
ཉེ་སྦྱོར་ནི་ཟག་བཅས་ལ་གཅིག་སྟེ་བར་དུ་རེ་རེ་རྒལ་ནས་ལུགས་མཐུན་དུ་སོང་ཞིང་ལུགས་མི་མཐུན་དུ་འོངས་པའོ། ། དེ་བཞིན་དུ་ཟག་མེད་བདུན་ལའང་བར་དུ་རེ་རེ་རྒལ་ནས་ལུགས་མཐུན་དང་ལུགས་མི་མཐུན་དུ་སྙོམས་པར་འཇུག་པའོ། ། ནས་ཞེས་པའི་སྒྲ་ནི་སྦྱོར་བ་དང༌། དངོས་གཞི་རིམ་པར་སྟོན་པའི་ཚིག་གོ ། དང་པོ་ནི། ཟག་བཅས་ཀྱི་བསམ་གཏན་དང་པོར་འཇུག བསམ་གཏན་གཉིས་པ་བོར་ནས་རིགས་མི་མཐུན་ཟག་མེད་ཀྱི་བསམ་གཏན་གསུམ་པར་འགྲོ། ཟག་བཅས་ཀྱི་བསམ་གཏན་བཞི་པ་བོར་ནས་ཟག་བཅས་དང༌། རིགས་མི་མཐུན་ཟག་མེད་ཀྱིས་ནམ་མཁའ་མཐའ་ཡས་སྐྱེ་མཆེད་ལ་འགྲོ་བའོ། ། དེ་ནས་རྣམ་ཤེས་བོར་ནས་ཟག་བཅས་ཀྱི་ཅི་ཡང་མེད་ལ་འགྲོ་བའི་ཚུལ་གྱིས་བར་དུ་ས་རེ་རེ་རྒལ་ཏེ།
ཟག་བཅས་ཟག་མེད་རིགས་མི་མཐུན་པའི་ས་གསུམ་པར་འགྲོ་བའི་སྒོ་ནས་ལུགས་མཐུན་དང་ལུགས་མི་མཐུན་དུ་ཞུགས་པ་ན། ཐོད་རྒལ་གྱི་སྙོམས་འཇུག་དངོས་གཞི་གྲུབ་པ་ཡིན་ནོ། ། ཤིན་ཏུ་རིང་བས་བཞི་པ་ལ་མི་འཇུག་ཅིང༌། བློ་གསལ་བས་གླིང་གསུམ་གྱི་མིའི་རྟེན་ཅན་དང༌། ཉོན་མོངས་པ་མེད་ཅིང་ཏིང་ངེ་འཛིན་ལ་དབང་ཐོབ་པས་མི་གཡོ་བའི་ཆོས་ཅན་ཁོ་ནས་སྐྱེད་དོ། ། བཞི་པ་རྟེན་གང་གིས་གང་མངོན་དུ་བྱེད་པ་ནི། རྟེན་གང་ལ་བསམ་གཏན་དང་གཟུགས་མེད་ཀྱི་སྙོམས་འཇུག་མངོན་དུ་བྱེད་ཅེ་ན། འདི་དག་རང་ས་དང་འོག་སའི་རྟེན་ཅན་ཡིན་གྱི། རྟེན་གོང་མ་བས་འོག་མའི་སྙོམས་འཇུག་མངོན་དུ་མི་བྱེད་དེ། དགོས་པ་མེད་པས་སོ། །
འོན་ཀྱང་སྲིད་རྩེར་སྐྱེ་བའི་འཕགས་པ་ཕྱིར་མི་འོང་ནི། རང་ས་ནས་ཟག་མེད་ཅི་ཡང་མེད་པ་དང་ཉེ་བས་དེའི་ཟག་མེད་མངོན་དུ་བྱས་ནས་སྲིད་རྩེའི་ཟག་པ་ཟད་པར་བྱེད་དོ། ། དེ་ནི་དམིགས་བསལ་ལོ། ། ལྔ་པ་སྤྱོད་ཡུལ་གང་ལ་དམིགས་པ་ནི། བསམ་གཏན་དང་གཟུགས་མེད་པ་འདི་རྣམས་ཀྱི་དམིགས་པ་ཅི་ཞེ་ན། སྲེད་པ་དང་བཅས་པ་སྟེ་ཉོན་མོངས་ཅན་གྱི་བསམ་གཏན་ནི་རང་གི་སྲིད་པ་སྟེ། རང་སའི་ཟག་བཅས་ཀྱི་དངོས་པོ་ལ་དམིགས་ལ། ཆགས་པ་དང་བྲལ་བས་འོག་ས་དང༌། སྲེད་པས་རིས་སུ་བཅད་པས་གོང་ས་དང༌། དགེ་བའི་ཆོས་ལ་འདུན་པར་ཐལ་བས་ཟག་མེད་ལ་མི་དམིགས་པས་སོ། །
བསམ་གཏན་དགེ་བ་དག་པ་བ་དང་ཟག་མེད་ཀྱི་ཡུལ་ནི་ཆོས་གང་འདུས་བྱས་དང་འདུས་མ་བྱས་ཐམས་ཅད་ཡིན་ཅིང༌། ཟག་མེད་ཀྱི་དངོས་གཞིའི་དགེ་བ་རྣམས་ཀྱི་སྤྱོད་ཡུལ་ནི་ཟག་བཅས་འོག་མ་མིན་གྱི་རང་ས་དང་གོང་སའི་ཟག་བཅས་དང་ཟག་མེད་ཅི་རིགས་པ་དང་འོག་སའི་ཡང་ཟག་མེད་རྗེས་ཤེས་ཕྱོགས་མཐུན་ནོ། ། དེ་དག་གི་གཉེན་པོ་བར་ཆད་མེད་ལམ་རྣམས་ཀྱི་དམིགས་པ་ནི་འོག་སའི་ཟག་བཅས་སོ། ། དྲུག་པ་ཉོན་མོངས་སྤོང་བ་ལ་གཉིས་ཏེ། གང་གིས་གང་སྤོང་བ། སྤོང་བྱེད་གཉེན་པོའི་ཁྱད་པར་རོ། ། དང་པོ་ལ་དངོས་གཞིའི་ཟག་པ་མེད་པས་ནི་རང་ས་དང་གོང་སའི་ཉོ་མོངས་པ་རྣམས་སྤོང་ལ། ཉེར་བསྡོགས་དག་པ་བས་ཀྱང་རང་རང་གི་འོག་སའི་ཉོན་མོངས་རྣམས་སྤོང་ཞིང༌། ཀྱང་གི་སྒྲས་ཟག་མེད་མི་ལྕོགས་མེད་པ་བསྡུ་པ་ཡིན་ཏེ། དེས་ནི་ས་གོང་འོག་ཐམས་ཅད་ཀྱི་ཉོན་མོངས་སྤོང་ནུས་པའི་ཕྱིར་རོ། །
དངོས་གཞི་ཟག་བཅས་ཀྱིས་ནི་ཉོན་མོངས་པ་གཏན་ནས་མི་སྤོང་སྟེ། འོག་སའི་ནི་ཉེར་བསྡོགས་ཀྱིས་སྤངས་ཟིན་པའི་ཕྱིར་དང༌། རང་སའི་ཉོན་མོངས་ཀྱང་མི་སྤོང་སྟེ། སྲིད་པས་སྲིད་པ་ལས་ངེས་པར་འབྱུང་མི་ནུས་པའི་ཕྱིར་རོ། ། གོང་སའི་མི་སྤོང་སྟེ། དམན་པས་ཁྱད་པར་ཅན་ལས་ངེས་པར་མི་འབྱུང་བས་སོ། ། གཉིས་པ་གཉེན་པོའི་ཁྱད་པར་ལ་གསུམ་སྟེ། ཉེར་བསྡོགས་ཀྱི་ཁྱད་པར། དངོས་གཞིའི་ཁྱད་པར། བསམ་གཏན་ཁྱད་པར་ཅན་ངོས་བཟུང་བའོ། །
དང་པོ་ནི་ཉེར་བསྡོགས་དུ་ཡོད་ཅེ་ན། སྙོམས་འཇུག་བརྒྱད་པོ་དེ་དག་ལ་འཇུག་པའི་ཉེར་བསྡོགས་ཀྱང་བརྒྱད་དེ། འདིར་འཇུག་ཚུལ་ཞིབ་ཏུ་བཤད་ལ། མངོན་པ་གོང་མར་ཡིད་ལ་བྱེད་པ་བདུན་བདུན་གྱིས་འཇུག་པར་བཤད་དེ། མཚན་ཉིད་རབ་ཏུ་རིག་པའི་ཡིད་ལ་བྱེད་པ་ནི། ས་གོང་མ་ལ་ཞི་བ་དང༌། འོག་མ་ལ་རགས་པར་ལྟ་བ་ཐོས་བསམ་འདྲེས་པའི་ཡིད་བྱེད་དོ། ། མོས་པ་ལས་བྱུང་བའི་ཡིད་བྱེད་ནི། དམིགས་རྣམ་དེ་ཉིད་སྒོམ་བྱུང་ཁོ་ནས་རྩེ་གཅིག་པར་སྒོམ་པའོ། ། རབ་ཏུ་དབེན་པ་ལས་བྱུང་བའི་ཡིད་བྱེད་ནི།
འོག་སའི་ཉོན་མོངས་ཆེན་པོ་གསུམ་སྤོང་བའོ། ། དགའ་བ་སྡུད་པའི་ཡིད་བྱེད་ནི། ཤིན་ཏུ་སྦྱངས་པའི་དགའ་བ་དང་ལྡན་ཞིང་འདོད་པའི་ཉོན་མོངས་འབྲིང་པོ་གསུམ་སྤོང་བའོ། ། དཔྱོད་པའི་ཡིད་བྱེད་ནི། རྒྱུད་ལ་ཉོན་མོངས་པའི་ལྷག་མ་ཡོད་མེད་རྟོག་པར་བྱེད་པའོ། ། སྦྱོར་བ་མཐའི་ཡིད་བྱེད་ནི། ཉོན་མོངས་པ་ཡོད་མེད་བརྟགས་པས་ཅུང་ཟད་ཡོད་པར་རིག་ནས་གཉེན་པོ་བསྒོམས་ཏེ་ཆུང་ངུ་གསུམ་སྤོང་བའོ། ། སྦྱོར་བ་མཐའི་འབྲས་བུ་ཡིད་བྱེད་ནི། གོང་མའི་དངོས་གཞིར་གྱུར་པའི་ཡིད་བྱེད་དོ། ། ཅི་ཉེར་བསྡོགས་རྣམས་ཀྱང་དངོས་གཞི་ལྟར་ཉོན་མོངས་ཅན་ལ་སོགས་པའི་དབྱེ་བ་གསུམ་ཡོད་ཅིང༌།
ཚོར་བ་ཚོགས་པའང་དངོས་གཞི་དང་འདྲའམ་ཞེ་ན། འདོད་ཆགས་དང་བྲལ་བར་བྱེད་པའི་ལམ་ཡིན་པས། ཉོན་མོངས་ཅན་མེད་ཀྱི། དག་པ་བ་ཁོ་ན་དང་འོག་སའི་ཡིད་འབྱུང་དང་མ་བྲལ་ཞིང་འབད་དེ་དྲངས་དགོས་པས་བདེ་བའང་མིན་ལ། སྡུག་བསྔལ་ཡང་མིན་པས་བཏང་སྙོམས་ཀྱི་ཚོར་བ་ཁོ་ན་དང་ལྡན་ནོ། ། ཉེར་བསྡོགས་དང་པོ་མི་ལྕོགས་མེད་འདི་ལ་འཕགས་པ་སྟེ་ཟག་པ་མེད་པའང་ཡོད་དེ། སེམས་ཤིན་ཏུ་གསལ་བས་སམ། གོང་སའི་གཉེན་པོ་ཡིན་པས་སོ། ། ཞེས་སོ། ། བསྡུ་བ་ལས་ནི་དེ་མཉམ་བཞག་གི་དངོས་གཞི་ཡིན་པས་སོ། །
ཞེས་སོ། ། ཁ་ཅིག་ནི་ཉོན་མོངས་ཅན་དང་གསུམ་དུ་འདོད་དེ། དངོས་གཞི་ལ་འགྲན་སྙགས་པས་སོ་ཞེས་སོ། ། བསམ་གཏན་ཁྱད་པར་ཅན་ཞེས་བཤད་པ་དེའི་དོན་ཅི་ཞེ་ན། བསམ་གཏན་དང་པོའི་ནང་ཚན་རྟོག་པ་མེད་ཅིང་དཔྱོད་པ་དང་ལྡན་པའི་ཁྱད་པར་ལ་བསམ་གཏན་ཁྱད་པར་ཅན་ཞེས་བསྟན་ཏེ། དངོས་གཞི་ཙམ་པོ་ལས་ཁྱད་པར་དུ་འཕགས་པས་སོ། ། དངོས་གཞིའི་ཡན་ལག་ལ་ཡན་ལག་རགས་པ་ལས་འདོད་ཆགས་དང་བྲལ་ཞིང་ཕྲ་བ་ལ་འདོད་ཆགས་དང་མ་བྲལ་བའི་བྱེ་བྲག་གིས། ཙམ་ཁྱད་གཉིས་སུ་བསྟན་ཏོ། ། བསམ་གཏན་ཕྱི་མ་རྣམས་ཀྱི་ཡན་ལག་ལ་འདི་ལྟ་བུ་དབྱེ་བ་མེད་པས། ཙམ་པོ་དང་ཁྱད་པར་ཅན་གཉིས་མེད་དོ། །
འདི་ལའང་ཉོན་མོངས་ཅན་དང་དག་པ་བ་སོགས་རྣམ་པ་གསུམ་ཡོད་ཅིང༌། འབད་པས་དྲང་དགོས་པས་ཚོར་བ། བདེ་བའང་མིན་སྡུག་བསྔལ་ཡང་མིན་པས་བཏང་སྙོམས་སོ། ། དེའི་དག་པ་བ་སྒོམ་པ་དེ་ནི་ཚངས་ཆེན་དུ་སྐྱེ་བས་ཚངས་ཆེན་གྱི་འབྲས་བུ་ཅན་ནོ། ། ཞེས་བསྟན་ཏོ། ། གསུམ་པ་ཏིང་ངེ་འཛིན་གྱི་དབྱེ་བ་ལ་གཉིས་ཏེ། གསུམ་དུ་དབྱེ་བ། བཞིར་དབྱེ་བའོ། ། དང་པོ་ནི། སའི་སྒོ་ནས་གསུམ་དུ་དབྱེ་ན།
མདོ་ལས་རྟོག་དཔྱོད་གཉིས་ཀ་དང་ལྡན་པ་དང༌། རྟོག་པ་མེད་ལ་དཔྱོད་པ་དང་ལྡན་པ་དང༌། རྟོག་དཔྱོད་གཉིས་ཀ་མེད་པའི་ཏིང་ངེ་འཛིན་གསུམ་གསུངས་པ་གང་ཞེ་ན། ཁྱད་པར་ཅན་མན་ཆད་དངོས་གཞིའི་ཙམ་པོ་དང༌། མི་ལྕོགས་མེད་པའི་ཏིང་ངེ་འཛིན་ནི། རྟོག་དཔྱོད་གཉིས་ཀ་དང་བཅས་པའི་ཏིང་ངེ་འཛིན་དང༌། ཁྱད་པར་ཅན་ནི་རྟོག་མེད་དཔྱོད་ཙམ་དང༌། བསམ་གཏན་ཁྱད་པར་ཅན་ཡན་ཆད་བསམ་གཏན་གཉིས་པའི་ཉེར་བསྡོགས་ནས་སྲིད་རྩེའི་བར་ནི་རྟོག་དཔྱོད་གཉིས་ཀ་མེད་པའི་ཏིང་ངེ་འཛིན་ནོ། ། ལམ་གྱི་སྒོ་ནས་གསུམ་དུ་དབྱེ་ན། མདོ་ལས།
སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པའི་ཏིང་ངེ་འཛིན་ཞེས་གསུངས་པ་གང་ཞེ་ན། མཚན་མ་མེད་པའི་ཏིང་ངེ་འཛིན་ནི་མཚན་མ་ཞི་བའི་འགོག་བདེན་གྱི་རྣམ་པ་བཞི་དང་མཚུངས་པར་ལྡན་པའི་ཏིང་ངེ་འཛིན་ནོ། ། མཚན་མ་ནི་བཅུ་སྟེ། ཡུལ་ལྔ་དང༌། འདུས་བྱས་ཀྱི་མཚན་ཉིད་བཞི་དང༌། ཕོ་མོའི་མཚན་མའོ། ། སྟོང་པ་ཉིད་ཀྱི་ཏིང་ངེ་འཛིན་ནི་བདག་མེད་དང་སྟོང་པ་ཉིད་ཀྱི་མཚན་ཉིད་གཉིས་དང་མཚུངས་པར་ལྡན་པས་འཇུག་པའི་ཏིང་ངེ་འཛིན་ནོ། ། སྨོན་པ་མེད་པའི་ཏིང་ངེ་འཛིན་ནི་རྣམ་པ་དྲུག་པོ་དེ་ལས་གཞན་པའི་བདེན་པའི་རྣམ་པ་ལྷག་མ་བཅུ་དང་མཚུངས་པར་ལྡན་པའི་ཏིང་ངེ་འཛིན་ནོ། །
མི་རྟག་པ་དང་སྡུག་བསྔལ་བ་དང་ཀུན་འབྱུང་གི་རྣམ་པ་བཞིས་ཡིད་འབྱུང་ལ། ལམ་ཡང་གཟིངས་ལྟར་དོར་བྱ་ཡིན་པས་སྨོན་པ་མེད་པའོ། ། འགོག་བདེན་གྱི་རྣམ་པ་བཞི་དང་སྟོང་བདག་མེད་གཉིས་ཀྱིས་ནི་ཡིད་མི་འབྱུང་སྟེ། སྟོང་བདག་མེད་ཀྱང་མྱ་འདས་དང་འདྲ་བས་སོ། ། ཞེས་སོ། ། གཞན་དག་ནི་ལམ་ཡང་མཚན་མེད་དེ། མཚན་མའི་རྟོག་པ་སེལ་བའི་ཐབས་ཡིན་པས་སོ། ། ཞེས་སོ། ། འདི་བདེན་པའི་རྣམ་པ་ཅན་ཡིན་པས་ས་ལྷག་མ་བདུན་གྱི་ཉེར་བསྡོགས་ལ་མེད་ཅིང༌། ཉོན་མོངས་ཅན་ཡང་མེད་པས་ས་བཅུ་གཅིག་གི་དག་པ་བ་དང༌།
དྲི་མ་མེད་པ་ནི་ཟག་མེད་ས་དགུ་ལ་བརྟེན་ནོ། ། ཏིང་ངེ་འཛིན་གསུམ་པོ་དེ་དག་ལས་དྲི་མ་མེད་པ་ནི། རྣམ་པར་ཐར་པ་ལྷག་བཅས་དང་ལྷག་མེད་ཀྱི་གྲོང་དུ་འཇུག་པའི་སྒོ་སྟེ། སྟོང་པ་ཉིད་ལ་སོགས་པ་གསུམ་མོ། ། གཏན་ལ་དབབ་པ་བསྡུ་བ་ལས་ནི། སྟོང་པ་ཉིད་ཅེས་སོགས་རྐྱང་པའི་སྒྲ་འབྱུང་བ་ལ་ནི་ཐོས་བསམ་སྒོམ་གསུམ་གྱི་ཤེས་རབ་སྤྱི་འཛིན་པ་ཡིན་ལ། སྟོང་པ་ཉིད་ཀྱི་ཏིང་ངེ་འཛིན་ཞེས་སོགས་འབྱུང་བ་ལ་ནི་སྒོམ་བྱུང་ཁོ་ན་འཛིན་ཏོ། ། སྒོམ་བྱུང་ནི་འཇིག་རྟེན་ལས་འདས་མ་འདས་སྤྱི་ལ་བྱེད་དོ། ། རྣམ་པར་ཐར་པའི་སྒོ་སྟོང་པ་ཉིད་ཅེས་སོགས་འབྱུང་བ་ལ་ནི། འཇིག་རྟེན་ལས་འདས་པའི་སྒོམ་བྱུང་ཁོ་ན་བཟུང་བར་བཤད་དོ། །
ཡང་ཡུལ་ལ་འཇུག་ཚུལ་གྱི་སྒོ་ནས་ཏིང་ངེ་འཛིན་གསུམ་དུ་ཕྱེ་ན། ཏིང་ངེ་འཛིན་རྣམ་པ་གསུམ་སྟེ། སྟོང་པ་ཉིད་སྟོང་པ་ཉིད་ཀྱི་ཏིང་ངེ་འཛིན་ཞེས་པ་དང༌། སོགས་པ་སྨོན་པ་མེད་པ་སྨོན་པ་མེད་པ་དང༌། མཚན་མ་མེད་པ་མཚན་མ་མེད་པའི་ཏིང་ངེ་འཛིན་ནོ། ། གསུམ་པོ་འདི་དག་ལས་ཏིང་ངེ་འཛིན་དང་པོ་གཉིས་ནི་རིམ་བཞིན་མི་སློབ་པའི་སྟོང་པ་ཉིད་ཀྱི་ཏིང་ངེ་འཛིན་ལ་དམིགས་ནས། འདི་ནི་བདག་གི་མིན་ནོ་ཞེས་སྟོང་པའི་རྣམ་པར་ལྟ་བ་དང༌། མི་སློབ་པའི་སྨོན་པ་མེད་པའི་ཏིང་ངེ་འཛིན་ལ་དམིགས་ནས་མི་རྟག་པ་ཉིད་ཀྱི་རྣམ་པར་བལྟའོ། ། རྣམ་པ་གཞན་དུ་མི་ལྟ་སྟེ། ཡུལ་ཟག་པ་མེད་པའི་ཏིང་ངེ་འཛིན་ལ་ལྟ་བས་སོ། །
ཏིང་ངེ་འཛིན་གསུམ་པ་ནི་མི་སློབ་པའི་མཚན་མ་མེད་པའི་ཏིང་ངེ་འཛིན་ལས་ལངས་པའི་རྗེས་སུ་མི་སློབ་པའི་མཚན་མེད་ཀྱི་ཏིང་ངེ་འཛིན་ཉིད་ཀྱིས། སོ་སོར་བརྟགས་མིན་འགོག་པ་ལ་དམིགས་ཏེ། མ་བརྟགས་པ་ཟད་པ་ཞེས་པ་ནི་ཏིང་ངེ་འཛིན་དེ་ཉིད་ཀྱི་བརྟགས་མིན་འགོག་པ་ལ་བྱའོ། ། རྣམ་པ་ནི་ཞི་བའི་རྣམ་པ་ཁོ་ནའོ། ། དཔེར་ན་དགྲ་གསོད་བྱེད་ཀྱི་མི་ལ་དགའ་ན་དགྲ་ལ་མི་དགའ་བར་གྲུབ་པ་ལྟར། འགོག་བྱེད་ལ་ཡོན་ཏན་དུ་ལྟ་བས་དགག་བྱ་སུན་ཕྱུང་བར་འགྱུར་རོ། ། རྣམ་པ་ལྷག་མ་འགོག་པ་ལ་སོགས་པར་ནི་མི་ལྟ་སྟེ། གང་སྤེལ་ལས། འཇུག་པ་ཆད་པའི་ཕྱིར་ཞི་བའི་རྣམ་པ་ཁོ་ནའོ། ། ཞེས་སོ། །
ཏིང་ངེ་འཛིན་དང་པོ་གཉིས་ཀྱིས་ནི་རྣམ་ཐར་གྱི་སྒོ་དང་པོ་གཉིས་ལ་དམིགས་ཤིང༌། ཏིང་ངེ་འཛིན་གསུམ་པས་ནི་རྣམ་ཐར་གྱི་སྒོ་གསུམ་པ་བཀག་པ་ལ་དམིགས་ནས་སུན་འབྱིན་པས་རྣམ་ཐར་སུན་འབྱིན་པ་ཞེས་ཀྱང་བྱའོ། ། ཏིང་ངེ་འཛིན་དང་པོས་སྟོང་པའི་རྣམ་པ་དང༌། གཉིས་པས་མི་རྟག་པའི་རྣམ་པ་དང༌། གསུམ་པས་ཞི་བའི་རྣམ་པ་འཕགས་ལམ་ལ་རྒྱབ་ཀྱིས་ཕྱོགས་པའི་ཕྱིར། ངོ་བོ་ཟག་བཅས་ཉིད་དོ། ། རྟེན་ནི་མིའི་ནང་དུ་སྐྱེ་སྟེ། བློ་གསལ་བས་སོ། ། གང་ཟག་ནི་དགྲ་བཅོམ་པ་མི་གཡོ་བའི་ཆོས་ཅན་ཁོ་ན་ལ་ལྡན་ཏེ། གཞན་གྱིས་ནི་རྣམ་ཐར་གྱི་སྒོ་ལ་རྒྱབ་ཀྱིས་ཕྱོགས་མི་ནུས་པའི་ཕྱིར་ཏེ།
རྣམ་ཐར་གྱི་སྒོ་ནི་མཐོང་ཆོས་ལ་བདེ་བར་གནས་པར་འགྱུར་བས་ཆགས་པའི་གནས་སུ་གྱུར་པས་སོ། ། ས་ནི་བདེན་པའི་རྣམ་པ་ཅན་མིན་པའི་ཉེར་བསྡོགས་གོང་མ་བདུན་མ་གཏོགས་པ་ས་བཅུ་གཅིག་ན་ཡོད་དོ། ། གཉིས་པ་ཏིང་ངེ་འཛིན་བཞིར་དབྱེ་བ་ནི། མཐོང་ཆོས་ལ་བདེ་བར་གནས་པའི་ཏིང་ངེ་འཛིན། ཤེས་པ་མཐོང་བར་འགྱུར་བའི་ཏིང་ངེ་འཛིན། ཤེས་པ་རྣམ་པར་འབྱེད་པའི་ཏིང་ངེ་འཛིན། ཟག་པ་ཟད་པར་འགྱུར་བའི་ཏིང་ངེ་འཛིན། ཅེས་གསུངས་པ་དེ་གང་ཞེ་ན། དགེ་བའི་བསམ་གཏན་དང་པོའི་དངོས་གཞི་དག་པ་བ་དང་ཟག་མེད་ནི། དབེན་པ་ལས་སྐྱེས་པའི་དགའ་བདེས་མཐོང་ཆོས་ལ་བདེ་བར་གནས་པར་འགྱུར་བའི་ཏིང་ངེ་འཛིན་སྒོམ་པ་སྟེ།
འདོད་པའི་ཉེས་དམིགས་ལས་འདས་པའི་ཐོག་མར་ཐོབ་པས་ཡིད་ཚིམ་པའི་ཕྱིར་ཏེ། དཔེར་ན་འབྲོག་དགོན་པར་སྐོམས་པས་གདུང་བ་ཆུ་རྙོག་མ་ཅན་གྱིས་ཚིམ་པ་བཞིན་ནོ། ། འདིས་ཕྱི་མར་བདེ་བར་འགྱུར་བར་མ་ངེས་པས་མཐོང་ཆོས་ལ་ཞེས་སྨོས་སོ། ། འདིས་མཚོན་ནས་བསམ་གཏན་བཞི་ཆར་བཟུང་ངོ༌། ། ལྷའི་མིག་གི་མངོན་ཤེས་ཀྱིས་དྲངས་པའི་རྗེས་ཀྱི་ངེས་ཤེས་ཀྱི་ལས་དགེ་སྡིག་སོགས་ཤེས་པ་དང༌། མིག་གིས་བར་དོའི་གཟུགས་མཐོང་བས་ན་ཤེས་པ་དང༌། མཐོང་བར་འགྱུར་བ་ཞེས་བཤད་དོ། ། ཏིང་ངེ་འཛིན་ཞེས་སྨོས་པ་ནི། འབྲས་བུ་མངོན་ཤེས་ལ་རྒྱུ་ཏིང་ངེ་འཛིན་གྱི་མིང་བཏགས་པས་སོ། ། སྦྱོར་བ་ལས་བྱུང་བའི་ཡོན་ཏན་ཁམས་གསུམ་པ་མི་སྡུག་པ་དང༌།
ཟག་མེད་ཀྱི་ལམ་ནི་བློའི་ཁྱད་པར་གོང་ནས་གོང་དུ་འབྱེད་ཅིང་སྐྱེད་པར་འགྱུར་བའི་ཏིང་ངེ་འཛིན་སྒོམ་པ་ཡིན་ཏེ། འདིར་ཏིང་ངེ་འཛིན་དང་མཚུངས་པར་ལྡན་པ་ལ་དེར་བཏགས་པའོ། ། རྡོ་རྗེ་ལྟ་བུའི་ཏིང་ངེ་འཛིན་ནི་བསམ་གཏན་བཞི་པའི་རབ་མཐའ་བཞི་པས་བསྡུས་པ་གང་ཡིན་པ་དེ་ཟག་པ་ཟད་པར་འགྱུར་བའི་ཏིང་ངེ་འཛིན་སྒོམ་པའོ། ། ཏིང་ངེ་འཛིན་བཞི་པོ་འདི་ནི་སྟོན་པས་མངོན་སུམ་དུ་མཛད་པ་ལྟར་བསྟན་པ་སྟེ། ཤིང་འཛམ་བུའི་དྲུང་དུ་བསམ་གཏན་དང་པོ་སྐྱེད་ལ། བྱང་ཆུབ་ཀྱི་ཤིང་དྲུང་དུ་ཐུན་དང་པོ་ལ་ལྷའི་བུའི་བདུད་བཅོམ་ནས་ལྷའི་སྤྱན་བསྐྱེད་དེ་སེམས་ཅན་གྱི་འཆི་འཕོ་དང༌། སྐྱེ་བ་ཉམ་ང་བ་ལ་གཟིགས་ནས་དེ་དག་སྐྱབས་པའི་ཕྱིར་དུ། གུང་ཐུན་ལ་རྣམ་ཐར་སོགས་སྦྱོར་བ་ལས་བྱུང་བའི་ཡོན་ཏན་མངོན་དུ་མཛད་དེ། ཐུན་གསུམ་པ་ལ་བསམ་གཏན་བཞི་པ་ལ་བརྟེན་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་ཀུན་སྦྱོར་ཐམས་ཅད་སྤངས་པའི་བར་དུ་མཛད་དོ་ཞེས་བྱེ་བྲག་སྨྲ་བ་ཟེར་རོ། ། བཞི་པ་སྙོམས་འཇུག་ལ་བརྟེན་པའི་ཡོན་ཏན་ལ་གཉིས་ཏེ།
ཚད་མེད་བསྟན་པ་དང༌། ཡོན་ཏན་གཞན་བསྟན་པའོ། ། དང་པོ་ལ་གཉིས་ཏེ། དབྱེ་བ་དང༌། ཁྱད་པར་གྱི་ཆོས་སོ། ། དང་པོ་ནི། ཚད་མེད་པའི་དབྱེ་བ་ནི་བྱམས་པ་དང༌། སྙིང་རྗེ་དང༌། དགའ་བ་དང༌། བཏང་སྙོམས་ཏེ་བཞི་ཡིན་ནོ། །
སེམས་ཅན་ཚད་མེད་པ་ལ་དམིགས་པས་ཚད་མེད་ཅེས་བསྟན་ཏོ། ། ཅིའི་ཕྱིར་བཞིར་ངེས་ཤེ་ན། གནོད་སེམས་དང༌། སོགས་པས་རྣམ་འཚེ་དང་མི་དགའ་བ་དང༌། འདོད་པའི་འདོད་ཆགས་ཏེ་བཞིའི་གཉེན་པོ་ཡིན་པའི་ཕྱིར་རོ། ། ངོ་བོ་ནི་ཞེ་སྡང་མེད་པའི་དགེ་བའི་རང་བཞིན་བྱམས་པ་སྟེ། སྙིང་རྗེ་ཡང་དེ་དང་འདྲའོ། ། གཞན་བདེ་བས་ཡིད་བདེ་བའི་རང་བཞིན་ནི་དགའ་བ་ཡིན་ལ། བཏང་སྙོམས་ནི་མ་ཆགས་པའི་རང་བཞིན་ཡིན་ནོ། ། སློབ་དཔོན་གྱིས་ནི།
ཆགས་སྡང་གཉིས་ཀ་སྙོམས་པའི་རང་བཞིན་དུ་བཞེད་པས་ཆགས་སྡང་གཉིས་ཀའི་གཉེན་པོ་ཡིན་ལ། ཆགས་པའང་ཉེ་དུ་ལ་ཆགས་པ་ལ་མཛད་དོ། ། འཁྲིག་པའི་འདོད་ཆགས་ཀྱི་གཉེན་པོ་མི་སྡུག་པ་ལ་བཞེད་དོ། ། བྱམས་པ་སོགས་བཞིའི་རྣམ་པ་ནི་ཀྱེ་མ་སེམས་ཅན་རྣམས་བདེ་བར་འགྱུར་ཅིག་སྙམ་པ་དང༌། སྡུག་བསྔལ་དང་བྲལ་བར་གྱུར་ཅིག་སྙམ་པ་དང༌། དགའ་བ་དང་མི་འབྲལ་བར་གྱུར་ཅིག་སྙམ་པ་དང༌། སེམས་ཅན་རྣམས་ལ་ཆགས་སྡང་མེད་པར་མཉམ་སྙོམས་པའོ། ། སྤྱོད་ཡུལ་ནི་འདོད་པ་ན་སྤྱོད་པའི་སེམས་ཅན་རྣམས་ཏེ། དེ་ལ་དམིགས་པའི་གནོད་སེམས་ལ་སོགས་པའི་གཉེན་པོ་ཡིན་པས་སོ། ། ས་ནི་དགའ་བ་ཡིད་བདེ་ཡིན་པས་བསམ་གཏན་དང་པོ་གཉིས་ཁོ་ན་ན་ཡོད་ལ།
གཞན་གསུམ་ནི་བསམ་གཏན་ས་དྲུག་ན་ཡོད་དོ། ། ཁ་ཅིག་དངོས་གཞི་ལྔ་པོ་ཉིད་ན་ཡོད་པར་འདོད་ལ། གཞན་དག་ནི་འདོད་པ་དང༌། ཉེར་བསྡོགས་ཕྱི་མ་གསུམ་ཡང་བསྣན་པས་ས་བཅུ་ན་ཡོད་ཟེར་རོ། ། ཅི་ཚད་མེད་ཀྱིས་ཉོན་མོངས་སྤོང་ངམ་ཞེ་ན། དེ་བཞི་ཡིས་དངོས་སུ་མི་སྤོང་སྟེ། དངོས་གཞི་དག་པ་བ་ཡིན་པའི་ཕྱིར་དང༌། སེམས་ཅན་ལ་དམིགས་པའི་མོས་པ་ཡིད་བྱེད་ཡིན་པའི་ཕྱིར། སྔར་གཉེན་པོར་བཤད་པ་ནི་ཚད་མེད་བཞི་པོའི་སྦྱོར་བས་རྣམ་པར་གནོན་པ་དང༌། བར་ཆད་མེད་ལམ་གྱིས་སྤངས་པ་ཐག་བསྲིང་བར་བྱེད་པས་སོ། །
རྟེན་ནི་དང་པོ་མི་དག་གི་ནང་དུ་སྐྱེད་ལ། ལྡན་ཚུལ་ནི་དགའ་བ་ཚད་མེད་མ་གཏོགས་པ་གཞན་གསུམ་ནི་ངེས་པར་གསུམ་ལྡན་ཡིན་ཅིང༌། དགའ་བ་ནི་བསམ་གཏན་གོང་མ་གཉིས་སུ་སྐྱེས་པ་ལ་མེད་དོ། ། མངོན་པ་གོང་མ་བས་ནི། ཡོན་ཏན་འདི་རྣམས་ཕལ་ཆེར་ཏིང་ངེ་འཛིན་དང་ཤེས་རབ་མཚུངས་ལྡན་དུ་བཞེད་ཅིང༌། ས་ནི་བསམ་གཏན་བཞི་ལ་བརྟེན་ནོ། ། གང་ཟག་ནི་ཕྱི་རོལ་པ་དང་ཐུན་མོང་བ་ཡིན་ནོ། ། གཉིས་པ་ཡོན་ཏན་གཞན་བསྟན་པ་ལ་བཞི་སྟེ། ཐོབ་བྱ་ཡོན་ཏན་གྱི་ངོ་བོ། དེ་དག་གི་ཐོབ་ཚུལ།
རྟེན་གྱི་ཁྱད་པར། ཏིང་ངེ་འཛིན་གྱི་སྐྱེ་ཚུལ་ལོ། ། དང་པོ་ལ་གསུམ་སྟེ། རྣམ་ཐར། ཟིལ་གནོན། ཟད་པར་རོ། ། དང་པོ་ནི། དམིགས་པ་ལ་རྒྱབ་ཀྱིས་ཕྱོགས་པས་རྣམ་ཐར་ཏེ། དེའང་གཟུགས་ཅན་གཟུགས་ལ་ལྟ་བ་དང༌། གཟུགས་མེད་གཟུགས་ལ་ལྟ་བ་དང༌།
སྡུག་པའི་རྣམ་ཐར་དང༌། གཟུགས་མེད་བཞིའི་རྣམ་ཐར་བཞི་དང༌། འགོག་པའི་རྣམ་ཐར་ཏེ་བརྒྱད་དོ། ། རྣམ་ཐར་དང་པོ་གཉིས་ནི་རྣམ་པར་བསྔོས་པ་ལ་སོགས་པའི་རྣམ་པ་ཅན་ཡིན་པས་མི་སྡུག་པའི་རང་བཞིན་ཡིན་ནོ། ། ས་ནི་འདོད་པ་དང་བསམ་གཏན་དང་པོའི་ས་པའི་ཁ་དོག་གི་འདོད་ཆགས་ཀྱི་གཉེན་པོ་ཡིན་པས་རིམ་བཞིན་བསམ་གཏན་དང་པོ་གཉིས་ན་ཡོད་ལ། བསམ་གཏན་གསུམ་པ་ལ་ནི་རྣམ་ཐར་མ་བཞག་ཅིང༌། བསམ་གཏན་གཉིས་པ་ཡན་ཆད་ན་སས་བསྡུས་ཀྱི་མིག་ཤེས་མེད་པ་དང༌། བདེ་བའི་སྙིང་པོས་བསྐྱོད་པས་སོ། ། རྣམ་ཐར་གསུམ་པ་སྡུག་པའི་རྣམ་ཐར་ནི་བསམ་གཏན་བཞི་པའི་ཡར་མཐའ་བཞི་པ་ན་ཡོད་ཅིང་དེ་ནི་ངོ་བོ་མ་ཆགས་པ་ཡིན་ལ་འཁོར་དང་བཅས་ན་ཕུང་པོ་ལྔའོ། ། དགོས་པ་ནི་དང་པོ་གཉིས་ཀྱིས་ཞུམ་པར་གྱུར་པ་ན་གཟིངས་བསྟོད་པའམ།
དེ་གཉིས་གྲུབ་མ་གྲུབ་བརྟག་པའི་དོན་དུ་སྟེ། སྡུག་པར་ཡིད་ལ་བྱས་ཀྱང༌། ཉོན་མོངས་མི་སྐྱེ་ན་དེ་གཉིས་གྲུབ་པའོ། ། མངོན་པ་གོང་མ་བས་ནི། དང་པོ་གཉིས་ནི་སྡུག་མི་སྡུག་སྤྲུལ་པ་ལ་ཆགས་པའམ།

ལེ་ལོ་སོགས་ཀྱི་གཉེན་པོར་ཕན་ཚུན་ལྟོས་པའི་འདུ་ཤེས་རྗེས་སུ་འབྲེལ་བའི་འདུ་ཤེས་དང་རོ་གཅིག་པའི་འདུ་ཤེས་གསུམ་གྱིས་སྒོམ་པར་བཞེད་དོ། ། གཟུགས་མེད་ཀྱི་རྣམ་ཐར་བཞི་ནི་མཉམ་བཞག་དགེ་བ་དག་པ་བ་དང་ཟག་མེད་རྣམས་ཡིན་གྱི་ཉོན་མོངས་ཅན་དང་མཉམ་པར་མ་བཞག་པ་འཆི་སེམས་ལྟ་བུ་ནི་མིན་ལ། ཉེར་བསྡོགས་ཀྱི་བར་ཆད་མེད་ལམ་པ་ཡང་མ་གཏོགས་ཏེ། འོག་ས་ལ་དམིགས་པས། དམིགས་པ་ལ་རྒྱབ་ཀྱི་ཕྱོགས་པ་མེད་པས་སོ། ། འགོག་པའི་རྣམ་ཐར་ནི་འགོག་པའི་སྙོམས་པར་འཇུག་པ་སྟེ། ཚོར་བ་དང་འདུ་ཤེས་ལ་རྒྱབ་ཀྱི་ཕྱོགས་པས་སོ། ། གཞན་དག་ནི། སྙོམས་འཇུག་གི་སྒྲིབ་པ་ལས་ཐར་པས་སོ། ། ཞེས་སོ། ། སྙོམས་འཇུག་གི་སྒྲིབ་པ་ཡོད་ན་ལུས་སེམས་ལས་སུ་མི་རུང་བས་ཁམས་གསུམ་པའི་ཆགས་བྲལ་གྱིས་ཀྱང་བསམ་གཏན་དང་པོའི་དངོས་གཞི་སྐྱེད་མི་ནུས་སོ། །
སྙོམས་འཇུག་གི་སྒྲིབ་པ་ནི་ཤེས་སྒྲིབ་ཏུ་འདུས་ཏེ། དབུས་མཐའི་འགྲེལ་བཤད་ལས། མཐར་གནས་ཀྱི་སྙོམས་འཇུག་དགུའི་མི་མཐུན་ཕྱོགས་ཉོན་མོངས་ཅན་མིན་པའི་མི་ཤེས་པར་བཤད་པས་སོ། ། འཇུག་སེམས་ནི་རང་བཞིན་གྱི་ཕྲ་བ་སྲིད་རྩེའི་སེམས་ཡིན་ལ་དེ་བས་ཀྱང་ཕྲ་བར་བྱས་ནས་འཇུག་ཅིང་རང་གིས་སྲིད་རྩེའི་དག་པ་བ་དང༌། འོག་མ་ཅི་ཡང་མེད་པའི་འཕགས་པའི་སེམས་ཀྱིས་དེ་ལས་ལྡང་སྟེ། འཇུག་སེམས་ཟག་བཅས་ཁོ་ན་ཡིན་ལ། ལྡང་སེམས་ནི་ཟག་བཅས་དང་ཟག་མེད་གཉིས་ཀའོ། ། རྣམ་ཐར་དང་པོ་གསུམ་གྱི་ཡུལ་ནི་འདོད་པར་གཏོགས་པའི་གཟུགས་ཀྱི་སྐྱེ་མཆེད་དེ། རྣམ་ཐར་དང་པོ་གཉིས་གཟུགས་ཡིད་དུ་མི་འོང་བ་དང༌། སྡུག་པའི་རྣམ་ཐར་ནི་གཟུགས་ཡིད་དུ་འོང་ཕྱིར།
སྣང་བའི་ཡུལ་ཅན་ཡིན་ནོ། ། རྣམ་ཐར་གང་དག་གཟུགས་ཅན་མིན་པ་བཞི་པོ་དེ་དག་གི་སྤྱོད་ཡུལ་ནི་གོང་མ་དང་རང་གི་སའི་སྡུག་བསྔལ་དང༌། སོགས་པ་དེའི་རྒྱུད་དང་འགོག་པ་དང༌། རྗེས་ཤེས་ཕྱོགས་མཐུན་དང་བཅས་པའི་ལམ་གོང་འོག་དང་རང་ས་ཐམས་ཅད་དང༌། མཚན་མ་མེད་པ་མཚན་མེད་ཡིན་སྲིད་པས་བཏགས་མིན་དང༌། ནམ་མཁའ་མཐའ་ཡས་སྐྱེ་མཆེད་ཀྱི་ནི་ནམ་མཁའ་ཡང་ཡིན་ནོ། ། ཅིའི་ཕྱིར་མདོ་ལས། སྡུག་པའི་རྣམ་ཐར་དང་འགོག་པའི་རྣམ་ཐར་གཉིས་པོ་ཁོ་ན་ལ་ལུས་ཀྱི་མངོན་སུམ་དུ་བྱས་པ་ཞེས་སྨོས་ཤེ་ན། སྡུག་པའི་རྣམ་ཐར་ནི་གཟུགས་ཀྱི་རྣམ་ཐར་གྱི་སྒྲིབ་པ་སྤངས་པ་དང༌། འགོག་པའི་རྣམ་ཐར་གྱིས་གཟུགས་མེད་ཀྱི་སྙོམས་འཇུག་གི་སྒྲིབ་པ་སྤངས་པས་འདི་གཉིས་གཙོ་བོ་ཡིན་པ་དང༌།
གཟུགས་དང་གཟུགས་མེད་པའི་ཁམས་དང་སའི་མཐའ་ན་གནས་པས་སོ། ། ས་སྡེ་ལས་ནི། འཕགས་པ་རྣམས་འདི་དག་ལ་ལན་མང་དུ་གནས་པ་དང་ཤས་ཆེར་གནས་པ་ཡིན་པར་བཤད་དོ། ། གཉིས་པ་ལ་གཉིས་ཏེ། དབྱེ་བ་དང༌། མཚན་ཉིད་བཤད་པའོ། ། དང་པོ་ནི། ཟིལ་གྱིས་གནོན་པའི་སྐྱེ་མཆེད་ལ་དབྱིབས་ཟིལ་གནོན་གྱི་སྐྱེ་མཆེད་བཞི། ཁ་དོག་ཟིལ་གནོན་གྱི་སྐྱེ་མཆེད་བཞི་སྟེ་བརྒྱད་དོ། ། དེ་ལ་དབྱིབས་ཟིལ་གནོན་གྱི་སྐྱེ་མཆེད་ནི།
ནང་གཟུགས་སུ་འདུ་ཤེས་པས་ཕྱིའི་གཟུགས་ཆུང་ངུ་ཁ་དོག་བཟང་བ་དང་ངན་པ་རྣམས་ལ་ལྟ་ཞིང་གཟུགས་དེ་དག་ཟིལ་གྱིས་མནན་ནས་ཤེས། ཟིལ་གྱིས་མནན་ནས་མཐོང་སྟེ་དེ་ལྟར་འདུ་ཤེས་པ་འདི་ནི་ཟིལ་གྱིས་གནོན་པའི་སྐྱེ་མཆེད་དང་པོའོ། ། དེ་བཞིན་དུ་སྦྱར་ཏེ་ཆེན་པོ་ལ་ལྟ་བ་དང༌། ནང་གཟུགས་མེད་པར་འདུ་ཤེས་པས་ཆུང་ངུ་དང་ཆེན་པོ་ལ་ལྟ་བ་དང་གཉིས་སོ། ། ཁ་དོག་ཟིལ་གནོན་གྱི་སྐྱེ་མཆེད་བཞི་ནི། ནང་གཟུགས་མེད་པར་འདུ་ཤེས་པ་དག་ཁོ་ནས་ཕྱིའི་གཟུགས་སྔོན་པོ། ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་རྣམས་ལ་ལྟ་སྟེ། དཔེར་ན་ཟར་མའི་མེ་ཏོག་གམ་ཡུལ་ཝཱ་ར་ན་སཱིའི་རས་ཕུན་སུམ་ཚོགས་པ་སྔོན་པོ།
ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་དེ་བཞིན་དུ་ཕྱིའི་གཟུགས་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་རྣམས་ལྟ་ཞིང་གཟུགས་དེ་དག་ཅེས་སོགས་དང༌། དེ་བཞིན་དུ་སེར་པོ་ལ་དོང་ཁའི་མེ་ཏོག་དང་རས་སྦྱར་བ་དང༌། དམར་པོ་ལ་བན་དུ་ཛི་བ་ཀ་དང་རས་དཀར་པོ་ལ་སྐར་མ་པ་བ་སངས་དང་རས་སྦྱར་ཏེ། ཟིལ་གྱིས་མནོན་པའི་སྐྱེ་མཆེད་བརྒྱད་པའོ་ཞེས་པའི་བར་དུ་འདོན་པའོ། ། ནང་གཟུགས་སུ་འདུ་ཤེས་པས་གཟུགས་ཆུང་ངུ་གཉིས་ལ་ལྟ་བའི་ཟིལ་གནོན་དང་པོ་གཉིས་ནི་རྣམ་ཐར་དང་པོ་བཞིན་དུ་ནང་གཟུགས་སུ་འདུ་ཤེས་པས་ཕྱིའི་གཟུགས་ལ་ལྟ་བ་སོགས་ངོ་བོ་དང༌། ས་དང་གཉེན་པོ་དང༌།
ཡུལ་ལ་སོགས་པ་ཤེས་པར་བྱས་ལ། ནང་གཟུགས་མེད་པར་འདུ་ཤེས་པས་ཕྱིའི་གཟུགས་ཆེ་ཆུང་གཉིས་ལ་ལྟ་བའི་ཟིལ་གནོན་གཉིས་ནི་རྣམ་ཐར་གཉིས་པ་བཞིན་དུ་ངོ་བོ་དང༌། ས་དང་གཉེན་པོ་དང༌། ཡུལ་སོགས་ཤེས་པར་བྱའོ། ། གལ་ཏེ་གཟུགས་མེད་ཀྱི་སེམས་མ་ཐོབ་ན་རང་ལ་གཟུགས་ཀྱི་འདུ་ཤེས་བཤིག་པར་འགལ་ལ། ཐོབ་ན་གཟུགས་ལ་ལྟ་བར་འགལ་ལོ་ཞེ་ན། གལ་ཏེ་གཟུགས་མེད་ཀྱི་སེམས་མ་ཐོབ་ན་རང་ལ་གཟུགས་མེད་པའི་འདུ་ཤེས་བཞག་པ་ཙམ་བྱེད་ཀྱི། ཐོབ་ན་ནི་ཐོག་མར་གཟུགས་མེད་ཀྱི་ཏིང་ངེ་འཛིན་ལ་མཉམ་པར་བཞག་ནས་རང་ལ་གཟུགས་ཀྱི་འདུ་ཤེས་བཤིག་ཅིང༌། དེ་ནས་གཟུགས་མེད་ཀྱི་ཏིང་ངེ་འཛིན་ལས་ལངས་ནས་གཟུགས་ཀྱི་འདུ་ཤེས་མངོན་དུ་བྱ་སྟེ། དེས་གཟུགས་ལ་ལྟ་བས་ན་མི་འགལ་ལོ། །
མངོན་པ་ཀུན་ལས་བཏུས་ལས། གཟུགས་ཀྱི་འདུ་ཤེས་བཤིག་པའམ། གཟུགས་མེད་ཀྱི་འདུ་ཤེས་བཞག་པས་ཀྱང་རུང་སྟེ། ཞེས་གསུངས་སོ། ། འདིར་གཟུགས་ཆུང་ངུ་ནི་སེམས་ཅན་གྱི་གཟུགས་དང༌། ཆེན་པོ་ནི་སྣོད་ཀྱི་གཟུགས་སོ། ། བཅུད་ཀྱི་གཟུགས་བཟང་ངན་གཉིས་ནི་ལྷ་མིའི་གཟུགས་སོ། ། སྣོད་ཀྱི་ནི་མཛེས་མི་མཛེས་སོ། ། ཟིལ་གྱིས་གནོན་པ་ནི་དབང་བསྒྱུར་བའོ། ། ཤེས་མཐོང་གཉིས་ནི་ཞི་གནས་དང་ལྷག་མཐོང་ངོ༌། །
ཁ་དོག་ཟིལ་གྱིས་གནོན་པ་བཞི་ནི། ས་ལ་སོགས་པ་རྣམས་སྡུག་པའི་རྣམ་པར་ཐར་པ་བཞིན་ནོ། ། སྔོན་པོ་ནི་མདོར་བསྟན་ཏོ། ། ཁ་དོག་སྔོན་པོ་ནི་ལྷན་སྐྱེས་སོ། ། སྔོན་པོ་ལྟ་བུར་སྟོན་པ་ནི་སྦྱོར་བ་ལས་བྱུང་བའོ། ། འོད་སྔོན་པོ་འབྱུང་བ་ནི་གཉིས་ཀ་ལ་སྔོན་པོའི་མདངས་ཡོད་པའོ། ། ཟར་མའི་མེ་ཏོག་ནི་སྔོན་པོ་ལྷན་སྐྱེས་ཀྱི་དཔེའོ། ། རས་ནི་སྦྱར་བ་ལས་བྱུང་བའི་དཔེའོ། ། ཝཱ་ར་ན་སཱིའི་རས་དཔེར་མཛད་པ་ནི། ཁ་དོག་གཞན་ལས་ཆེས་གསལ་བའོ། །
སེར་པོ་ལ་སོགས་པའང་དེ་བཞིན་དུ་སྦྱར་ཏེ། དོང་ཁའི་མེ་ཏོག་ནི་སེར་པོའི་དཔེའོ། ། བན་དུ་ཛི་བ་ཀ་ནི་དམར་པོའི་དཔེའོ། ། སྐར་མ་པ་བ་སངས་ནི་དཀར་པོའི་དཔེའོ། ། རྣམ་ཐར་ནི་དམིགས་པ་ལ་རྒྱབ་ཀྱིས་ཕྱོགས་པ་ཙམ་དུ་ཟད་ལ། འདིས་ནི་དམིགས་པ་ཟིལ་གྱིས་གནོན་ཏེ་ཇི་ལྟར་འདོད་པ་ལྟར་མོས་ཤིང་ཉོན་མོངས་མི་སྐྱེའོ། ། གཟུགས་མེད་ལ་ཟིལ་གནོན་མ་བཤད་པ་ནི། གཟུགས་ཟིལ་གྱིས་གནོན་པ་ལ་ཟིལ་གནོན་དུ་བཤད་པས་སོ། ། གསུམ་པ་ཟད་པར་བཤད་པ་ལ། བར་ཆད་མེད་པར་རྒྱས་ཤིང་ཁྱབ་པར་བྱེས་པས་ན་ཟད་པར་ཏེ།
ཟད་པར་བཅུའོ། ། ས་དང་ཆུ་དང་མེ་དང་རླུང་དང༌། སྔོན་པོ་དང་སེར་པོ་དང་དམར་པོ་དང་དཀར་པོ་དང༌། ནམ་མཁའ་དང་རྣམ་པར་ཤེས་པ་ལ་དམིགས་པའོ། ། དང་པོ་བརྒྱད་ངོ་བོ་མ་ཆགས་པའི་དགེ་བ་དང༌། ས་བསམ་གཏན་བཞི་པ་ན་ཡོད་དོ། ། སྤྱོད་ཡུལ་འདོད་པའི་གཟུགས་ཀྱི་སྐྱེ་མཆེད། ས་ལ་སོགས་པ་ནི་འཇིག་རྟེན་པ་དང་མཐུན་ནོ། ། ཁ་ཅིག་ཟད་པར་རླུང་གི་དམིགས་པ་ནི་རེག་བྱའོ་ཞེས་ཟེར་རོ། ། སྐྱེ་མཆེད་གཟུགས་ཅན་གཞན་བརྒྱད་ལ་ཟད་པ་མ་བཞག་པ་ནི།
དབང་པོ་ལྔས་སྣོད་ལ་མ་ཁྱབ་པ་དང༌། དྲི་རོས་གཟུགས་ཁམས་ལ་མ་ཁྱབ་ཅིང་སྒྲ་ལ་རྒྱུན་མེད་པས་སོ། ། ཞེས་བཤད་ལ། ས་སོགས་འབྱུང་བཞི་ལ་ཟད་པར་བཞག་པ་ནི་དེ་མེད་ན་འབྲས་བུའི་གཟུགས་རྐྱང་པས་ཁྱབ་པར་བྱེད་མི་ནུས་པས་སོ། ། ཞེས་བཤད་དོ། ། རྒྱས་པར་ཉི་ཁྲི་སྣང་བར་ལྟའོ། ། ཟད་པར་ཐ་མ་གཉིས་ནི་གཟུགས་མེད་དང་པོ་གཉིས་ཀྱི་དག་པ་བའི་རང་བཞིན་ཏེ། སྤྱོད་ཡུལ་རང་གི་ས་པའི་ཕུང་པོ་བཞིའོ། ། གཟུགས་མེད་གོང་མ་གཉིས་ལ་མ་བཞག་པ་ནི་དམིགས་ཡུལ་ཁྱབ་པར་སྤྲོ་བྱེད་མིན་པས་སོ། ། རྣམ་ཐར་སོགས་དེ་གསུམ་ནི་རིམ་བཞིན་རྒྱབ་ཀྱིས་ཕྱོགས་ཏེ།
ཟིལ་གྱིས་མནན་ནས་ཁྱབ་པར་སྤྲོ་བས་སྔ་མ་སྔ་མ་ལས་ཕྱི་མ་ཕྱི་མ་འབྱུང་བའི་ཕྱིར། ཕྱི་མ་ཕྱི་མ་མཆོག་གོ ། གཉིས་པ་ཐོབ་ཚུལ་ནི། ཅི་རྣམ་ཐར་སོགས་འདི་རྣམས་སྦྱོར་བྱུང་ངམ། ཆགས་བྲལ་གྱིས་ཐོབ་ཅེ་ན། འགོག་པའི་རྣལ་འབྱོར་གྱི་ཐོབ་ཚུལ་ནི་སྔར་བཤད་ཟིན་ལ། ལྷག་མ་རྣམ་ཐར་སོགས་ནི་འདྲིས་པ་འདོད་ཆགས་དང་བྲལ་བ་དང༌། མ་འདྲིས་པ་སྦྱོར་བས་ཐོབ་པས་སོ། ། གསུམ་པ་རྟེན་གྱི་ཁྱད་པར་ནི། གཟུགས་མེད་ཀྱི་རྣམ་ཐར་དང༌།
ཟད་པར་ནི་ཁམས་གསུམ་ཅར་གྱི་རྟེན་ཅན་ཡིན་ལ། ལྷག་མ་བཅུ་དགུ་ནི་ལུང་གིས་མཐུས་སྐྱེད་པས་མིའི་རྟེན་ཁོ་ན་ལ་སྐྱེ་སྟེ། ལྷ་ལ་སོགས་པ་གཞན་ལ་ལུང་མེད་པས་སོ། ། འོ་ན་ཁམས་གོང་མ་གཉིས་པོ་དག་ཏུ་བསྒོམ་པར་བྱ་བའི་སྙོམས་འཇུག་འོག་མའི་རྟེན་ལ་ཇི་ལྟར་སྐྱེ་ཞེ་ན། རྒྱུ་དང༌། ལས་དང༌། ཆོས་ཉིད་གསུམ་གྱིས་སྙོམས་འཇུག་རྣམས་སྐྱེད་པ་ལ། དེར་གཟུགས་མེད་པའི་སྙོམས་འཇུག་ནི་རྒྱུའི་སྟོབས་དང༌། ལས་ཀྱི་སྟོབས་གང་རུང་གིས་སྐྱེ་སྟེ། དང་པོ་ནི་མིའི་རྟེན་ལ་སྲིད་རྩེའི་ཏིང་ངེ་འཛིན་ཐོབ་པ་ལས་ཉམས་ཏེ་དེ་མན་ཆད་ཀྱི་གཟུགས་དང་གཟུགས་མེད་གང་རུང་དུ་སྐྱེས་པ་ན་སྔོན་གོམས་པའི་སྐལ་མཉམ་གྱི་རྒྱུས་སྲིད་རྩེའི་ཏིང་ངེ་འཛིན་ཐོབ་པ་ལྟ་བུའོ། །
གཉིས་པ་ནི། མིའི་རྟེན་ལ་ཡང་ཕྱི་མ་སྲིད་རྩེར་སྐྱེ་ངེས་ཀྱི་ལས་བྱས་ཏེ། སྔར་བཞིན་འོག་ས་གང་རུང་དུ་སྐྱེས་པ་ན་སྲིད་རྩེའི་སེམས་ཐོབ་ནས་དེར་སྐྱེ་ངེས་པ་ལྟ་བུའོ། ། གཟུགས་ཀྱི་ཁམས་ཀྱི་འོག་ས་རྣམས་སུ་གོང་སའི་བསམ་གཏན་རྣམས་རྒྱུ་དང༌། ལས་དེ་དག་དང༌། དེར་མ་ཟད་ཆོས་ཉིད་ཀྱིས་ཀྱང་སྐྱེ་སྟེ། དེ་ནི་འཇིག་རྟེན་འཇིག་པའི་ཚེ་སེམས་ཅན་རྣམས་དགེ་བའི་འཇུག་པ་ཤས་ཆེ་བས། རྒྱུད་བསམ་གཏན་སྐྱེ་བ་དང་མཐུན་པའི་ཕྱིར། ལུང་ནོད་པ་མེད་པར་གོང་སའི་བསམ་གཏན་སྐྱེ་བའོ། ། དེ་ལ་ཆོས་ཉིད་དེ་ནི།
མདོ་སྡེ་པ་སྔོན་བསམ་གཏན་གོམས་པའི་བག་ཆགས་སུ་འདོད་ལ། བྱེ་བྲག་སྨྲ་བ་སྔོན་སྐལ་མཉམ་གྱི་རྒྱུ་ལ་འདོད་དོ། ། དེ་གསུམ་ཆར་ལ་རྒྱུའི་ཆ་ཡོད་པར་འདྲ་ཡང་གཉིས་པ་ལས་གཙོ་ཆེ་ཞིང༌། གསུམ་པ་ངང་གིས་སྐྱེ་བ་གཙོ་ཆེ་བས་དེ་ལྟར་བཤད་དོ། ། ཆོས་མངོན་པ་མཛོད་ཀྱི་འགྲེལ་པ་ཤེས་བྱ་རབ་གསལ་ཞེས་བྱ་བ་ལས། སྙོམས་འཇུག་བསྟན་པ་ཞེས་བྱ་བ་གནས་བརྒྱད་པའི་འགྲེལ་པའོ།། ༈ །གསུམ་པ་བསྟན་བཅོས་མཐར་ཕྱིན་པའི་དོན་ལ་ལྔ་སྟེ། བསྟན་པ་དམ་ཆོས་ཀྱི་དབྱེ་བ། བསྟན་པ་འཛིན་པའི་གང་ཟག བསྟན་བཅོས་ཇི་ལྟར་བརྩམས་པ།
ཉེས་པ་བཟོད་པར་གསོལ་བ། བག་ཡོད་བྱ་བར་གདམས་པའོ། ། དང་པོ་ནི་ཆོས་ཀྱི་རྣམ་པ་དུ་ཡོད། ཡུན་ཇི་སྲིད་དུ་གནས་ཤེ་ན། མཐོ་རིས་དང་ཐར་པའི་ལམ་སྟོན་པ་སངས་རྒྱས་ཀྱི་བསྟན་པ་ནི་དམ་པའི་ཆོས་ཡིན་ལ། དེ་ཡང་རྣམ་པ་གཉིས་ཏེ། ལུང་གི་ཆོས་སྡེ་སྣོད་གསུམ་དང༌། རྟོགས་པའི་ཆོས་བྱང་ཆུབ་ཀྱི་ཕྱོགས་དང་མཐུན་པའི་བདག་ཉིད་དོ། ། གཉིས་པ་ནི། ཆོས་དེ་འཛིན་པར་བྱེད་པ་ནི་གཉིས་ཏེ།
རིམ་བཞིན་སྨྲ་བར་བྱེད་པ་དང༌། སྒྲུབ་པར་བྱེད་པ་ཡིན་ལ། དེ་གཉིས་གནས་པ་དེ་སྲིད་དུ་དམ་པའི་ཆོས་གནས་སོ། ། གསུམ་པ་ནི། བསྟན་བཅོས་འདིར་བཤད་པའི་ཆོས་མངོན་པ་དེ་སྟོན་པས་བཤད་དམ་ཞེ་ན། སློབ་དཔོན་དབྱིག་གཉེན་བདག་གིས་མངོན་པའི་ཆོས་འདི་གནས་ལུགས་ཀྱི་གྲུབ་པའི་མཐའ་ཡང་བསྟན་ལ། ཕལ་ཆེར་ཁ་ཆེའི་ཡུལ་ན་གནས་པའི་བྱེ་བྲག་ཏུ་སྨྲ་བའི་ཚུལ་ལུགས་གྲུབ་པར་བཤད་དོ། ། བཞི་པ་ནི། འདི་ལ་ཉེས་པར་ཟིན་པའི་ཆ་གང་དེ་འདིར་རྩོམ་པ་པོ་བདག་གིས་ཉེས་ཏེ། ཅིའི་ཕྱིར་ཞེ་ན།
ལུང་རྟོགས་ཀྱི་དམ་པའི་ཆོས་ཀྱི་ཚུལ་དེ་བརྗོད་པ་ལ་ཚད་མ་ཐུབ་པ་དང༌། དེའི་སྲས་ཤཱ་རིའི་བུ་ལ་སོགས་པ་རྣམས་ཡིན་ནོ། ། ལྔ་པ་ནི། སྟོན་པ་འཇིག་རྟེན་གྱི་མིག་ཏུ་གྱུར་པས་ལམ་དང་ལམ་མིན་པ་ཡང་དག་པར་སྟོན་པ་ནི་ཟུམ་སྟེ་མྱ་ངན་ལས་འདས་པས་འཇིག་རྟེན་ལོང་བར་གྱུར་ཅིང༌། དཔང་གྱུར་ནི་མངོན་སུམ་དུ་མཐོང་བ་སྟེ། བཅོམ་ལྡན་འདས་ནི་ལམ་དང་ལམ་མ་ཡིན་པ་སྟོན་པའོ་ཞེས་དེ་ཁོ་ན་ཉིད་ཀྱི་རྟོགས་པའི་གྲོགས་སུ་གྱུར་པའི་སྐྱེ་བོ་ཕལ་ཆེར་ཟད་པ་ནའོ། ། མ་རིག་པའི་མུན་པས་དེ་ཁོ་ན་ཉིད་མ་མཐོང་བ་རང་དགར་གྱུར་པ་བཅོས་སུ་མི་བཏུབ་པའི་རྟོག་གེ་ངན་པ་རྣམས་ཀྱིས་ཐུབ་པའི་བསྟན་པ་ཚིག་དང་དོན་གྱི་སྒོ་ནས་དཀྲུགས་པས་སོ། ། རང་བྱུང་དང་རང་བྱུང་གི་བསྟན་པ་གཅེས་པར་འཛིན་པ་སངས་རྒྱས་ཀྱི་སྲས་རྣམས་མཆོག་ཏུ་ཞི་བ་མྱང་འདས་སུ་གཤེགས་ཏེ་འདས་ནས་འགྲོ་བ་མགོན་མེད་པ་ན། གདམས་ངག་འདོམས་པ་མེད་པར་ཡོན་ཏན་འཇོམས་པར་བྱེད་པའི་ལྟ་བ་ངན་པ་སོགས་ཀྱི་དྲི་མ་དགའ་མགུར་ཏེ་རང་དགར་དེང་སང་འཇིག་རྟེན་འདི་ན་སྤྱོད་དོ། ། དེ་ལྟར་ཐུབ་པ་དག་གི་བསྟན་པ་ནི་ལྐོག་མར་སྲོག་ཕྱིན་པ་དང་འདྲ་བར་རིག་པ་དང༌།
དྲི་མ་རྣམས་སྟོབས་དང་ལྡན་པའི་དུས་སུ་རིག་པར་བྱས་ནས་ཐར་པ་ཐོབ་པར་འདོད་པ་རྣམས་ཀྱིས་བག་ཡོད་པར་གྱིས་ལ། ཤེས་རབ་དང་བརྩོན་འགྲུས་ཕུན་སུམ་ཚོགས་པར་བྱས་ཏེ། ཐུབ་པའི་བསྟན་པ་ཕྱོགས་དུས་ཀུན་ཏུ་རྒྱས་པར་བྱས་ཏེ་གོང་ནས་གོང་དུ་འཕེལ་བར་བྱའོ། ། གཞུང་ལུགས་འབུམ་ཕྲག་དགུ་བཅུ་གོ་དགུའི་ཚིག་དོན་མ་ལུས་པ་འཛིན་པ་སློབ་དཔོན་དབྱིག་གཉེན་གྱིས་མཛད་པ་རྫོགས་སོ། ། བཀའ་དྲིན་དྲན་པའི་ཆེད་དུ་འགྱུར་བྱང་སྨོས་པ་ནི་རྒྱ་གར་ཞེས་སོགས་སོ། ། སྟོབས་བཅུ་ལྡན་པའི་གསུང་རབ་གངས་ཆེན་མཚོ། ། ལེགས་བཤད་ཡན་ལག་བརྒྱད་ལྡན་ཟབ་མོའི་ཆོས། ། མཁས་པ་ཀླུ་དབང་རྣམ་པར་རོལ་པའི་གནས། ། གཞུང་ལུགས་བྱེ་བའི་ཟླ་རིས་རྣམ་པར་གཡོ། ། ཆོས་མངོན་ཤེས་བྱའི་རྒྱུ་སྐར་ཕྲེང་གཟུགས་ལྡན།
སྐྱོན་བྲལ་དོན་གྱི་འདབ་སྟོང་རྣམ་པར་རྒྱས། ། ལེགས་བཤད་པད་མཚོ་ཀུན་ཏུ་ཆེར་ཡངས་པ། ། སྤྲིན་བྲལ་ཉི་མའི་ཟེར་གྱིས་པད་མོ་བཞིན། ། དགོངས་དོན་གེ་སར་སྙིང་པོ་རྣམ་པར་འབྱེད། ། ལུང་རིགས་དྲི་མེད་ཚ་ཟེར་སྟོང་འཕྲོ་བ། ། རྣམ་བཤད་ཉིན་མོར་བྱེད་པའི་དཀྱིལ་འཁོར་ཅན། ། རྣམ་སྤྱོད་ཆུ་གཏེར་ཡོངས་སུ་བསྲུབས་པ་ལས། མཁས་མང་གླིང་བཞི་དག་གི་རྒྱན་གྱུར་པ། ། ཡོངས་སུ་གྲུབ་པའི་དགེ་བ་ཟླ་འོད་ལྟར། ། རབ་ཏུ་དཀར་ཞིང་མཁའ་ལྟར་ཡངས་པ་ཡིས། །
སྡུག་བསྔལ་རྦ་རླབས་གཡོ་བའི་སྲིད་མཚོ་ལས། འགྲོ་རྣམས་ཐར་པའི་གླིང་དུ་འགོད་མཛད་པའི། ཚད་མེད་ཕྲིན་ལས་ཡོངས་སུ་ཐོབ་གྱུར་ཅིག ། མཁས་པ་ཉིན་བྱེད་གཟི་བརྗིད་ཕུང་པོ་ལ། ། འགྲན་འདོད་སྲིན་བུ་མེ་ཁྱེར་ཚོགས་རྣམས་ཀུན། ། ཕྲག་དོག་ཡིད་ཀྱི་མུན་པ་རྣམ་སྤངས་ནས། ། རང་གི་གནས་ཚུལ་སེམས་པར་བྱེད་ན་ལེགས། ། གཞུང་ལུགས་བྱེ་བ་ཕྲག་བརྒྱ་བདུད་རྩིའི་རོ། ། མགྲིན་པའི་ཆུ་འཛིན་དབུས་སུ་ལེགས་བཟུང་ཞིང༌། ། རྣམ་དཔྱོད་སྤོབས་པའི་གློག་ཕྲེང་རབ་གསལ་བས། །
མཁས་པའི་གསུང་རབ་པད་མོས་རྫིང་ཡངས་ཤིང༌། ། ལེགས་བཤད་ཆུ་ཀླུང་དྲི་མེད་རྒྱུན་འབབ་པ། ནོར་གྱི་རྩ་ལག་གསུང་གི་བདུད་རྩིའི་འོད། ། རྣམ་པར་འབྱེད་པའི་རྣམ་བཤད་རྨད་དུ་བྱུང༌། ། ཟབ་མོའི་རྒྱ་མཚོར་འཇུག་པའི་གྲུ་བོ་ཆེ། ། ཚུལ་འདི་གཞུང་ལུགས་བྱེ་བ་ཕྲག་བརྒྱ་པ། ། ཀུན་མཁྱེན་གཉིས་པའི་ངག་གིས་གསལ་བར་བྱས། ། དགེ་བ་ནམ་མཁའི་ཁམས་ལྟར་ཡངས་པ་དང༌། ། དྲི་མེད་སྟོན་ཀའི་ཟླ་ལྟར་དཀར་བ་དང༌། ། རྒྱ་མཚོའི་རྡུལ་སྙེད་རྣམ་མང་ཐོབ་པ་ཡིས། །
མ་ལུས་མཁྱེན་པའི་གོ་འཕང་ཐོབ་གྱུར་ཅིག ། ཚུལ་འདི་ནི་གསུང་རབ་ཀུན་གྱི་གླེགས་བམ་གཅིག་ཏུ་གྱུར་པ་མཁས་མཆོག་བུདྡྷ་ཤྲཱི་དང༌། འདུལ་བ་དང་མངོན་པའི་གཞུང་ལུགས་རྒྱ་མཚོའི་ཕ་རོལ་ཏུ་སོན་ཅིང༌། མཐའ་བྲལ་དབུ་མའི་དོན་ལ་མི་འཇིགས་ཁོང་དུ་ཆུད་པའི་བློ་གྲོས་ཅན། དམར་སྟོན་དབུ་མ་པ་ལ་སོགས་པའི་མཁས་པ་དུ་མའི་ཞབས་རྡུལ་སྤྱི་བོས་ལེན་པ། སྒྲ་དང་ཚད་མ་དང༌། སྡེབ་སྦྱོར་དང༌། མིང་གི་མངོན་བརྗོད་ལ་སོགས་པ་ཐ་སྙད་ཀྱི་གཙུག་ལག་ཁང་རྣམས་ལེགས་པར་ཁོང་དུ་ཆུད་ཅིང༌། གཞུང་ལུགས་བྱེ་བའི་ཚིག་དོན་མ་ལུས་པ་བློའི་རྒྱ་མཚོའི་ཡོངས་སུ་རྫོགས་པའི་བློ་ཅན། འཛམ་བུ་གླིང་ན་འགྲན་ཟླ་མེད་པའི་གོ་འཕང་བརྙེས་པ།
ཟབ་མོའི་དོན་ལ་ཡིད་ཆེས་ཐོབ་ཅིང༌། སྙན་གྲགས་ཀྱིས་རྒྱ་མཚོའི་མཐའ་མ་ལུས་པ་ཀླས་པ། གཞུང་ལུགས་འབུམ་ཕྲག་དུ་མ་འཛིན་པའི་སློབ་མའི་དཔུང་ཚོགས་རབ་ཏུ་རྒྱས་པ། ཀུན་མཁྱེན་གཉིས་པ་རོང་སྟོན་ཆེན་པོས་མཁས་སློབ་དུ་མས་ཡོངས་སུ་བསྐུལ་བའི་ངོར། རྒྱལ་པོ་ཁྲི་རལ་པ་ཅན་གྱི་གཙུག་ལག་ཁང་གི་བྱང་ཕྱོགས་མཁས་གྲུབ་དུ་མའི་འབྱུང་གནས། སྙེ་ཕུ་ཙན་དན་གྱི་ནགས་ཁྲོད་དུ་སྦྱར་བའོ།། །། འདི་བསྒྲུབས་པ་ལས་བྱུང་བ་ཡི། ། དགེ་བ་བདག་གིས་གང་ཐོབ་པ། ། དེས་ནི་སྐྱེ་བོ་ཐམས་ཅད་ཀྱིས། ། བདེ་གཤེགས་ཤེས་རབ་ཐོབ་པར་ཤོག། །།
དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
