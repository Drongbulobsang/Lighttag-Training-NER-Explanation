གསུང་འབུམ། ཤེས་བྱ་ཀུན་རིག
པོད ༦༧
མདོ་སྡེ་རྒྱན་གྱི་རྣམ་བཤད་ཐེག་ཆེན་གསལ་བར་བྱེད་པའི་གནད་ཀྱི་སྒྲོན་མེ།
༄༅། །མདོ་སྡེ་རྒྱན་གྱི་རྣམ་བཤད་ཐེག་ཆེན་གསལ་བར་བྱེད་པའི་གནད་ཀྱི་སྒྲོན་མེ་ཞེས་བྱ་བ་བཞུགས་སོ།། ༄༅། །སྭ་སྟི། མདོ་སྡེ་རྒྱན་གྱི་རྣམ་བཤད་ཐེག་ཆེན་གསལ་བར་བྱེད་པའི་གནད་ཀྱི་སྒྲོན་མེ་ཞེས་བྱ་བ། མཁྱེན་བརྩེའི་ཟླ་འོད་འཇིག་རྟེན་གསུམ་ན་གཡོ། ། སྲིད་གསུམ་མུན་པ་ཀུན་སེལ་བདག་ཉིད་ཅན། ། ངག་གི་སྤོབས་པ་མི་ཟད་ལྷག་པའི་ལྷ། ། བློ་གཏེར་གངས་རིའི་མདོག་ཅན་རྣམ་པར་རྒྱལ། ། མཁྱེན་པའི་དཀྱིལ་འཁོར་བརྩེ་བའི་ཚ་ཟེར་འགྱེད། ། ཚད་མེད་ཐུགས་རྗེའི་གླིང་ནས་ལེགས་བསྒྲོད་ཅིང༌། ། མཐའ་ཡས་འགྲོ་བའི་བློ་ཡི་པདྨོའི་གཉེན། །
སྟོན་པ་མཚུངས་མེད་ཉིན་བྱེད་དབང་པོར་འདུད། ། ཚོགས་གཉིས་ཆུ་གཏེར་རྣམ་པར་རྒྱས་པའི་དབུས། ། ཚད་མེད་བྱམས་པའི་ཆུ་འཛིན་ལྷུན་སྟུག་ཅིང༌། ། དཔལ་ལྡན་ཡོན་ཏན་དམ་པས་ཡོངས་བཟུང་བ། ། རྒྱལ་སྲས་ཐུ་བོ་མི་ཕམ་རྒྱལ་གྱུར་ཅིག ། རྣམ་དག་གཞུང་ལུགས་ཀུན་ཏུ་ཡངས་པའི་མཁའ། ། རྣམ་མང་དོན་གྱི་འཇའ་རིས་རྣམ་བཀྲ་ཞིང༌། ། སྐྱོན་བྲལ་ངག་གི་འོད་སྟོང་རབ་རྒྱས་པ། ། བྱམས་པའི་གསུང་རབ་མཆོག་ཏུ་བསྟོད་པར་གྱི། ། འཆད་རྩོད་རྩོམ་པའི་གསུང་གི་དུད་སྤྲིན་གྱིས། །
ཕས་རྒོལ་འོད་ཀྱི་གཟི་བརྗིད་འཕྲོག་བྱེད་ཅིང༌། ། མང་དུ་ཐོས་པའི་འབྱོར་པ་རབ་རྒྱས་པ། ། དཔལ་ལྡན་བླ་མ་ངག་གི་དབང་པོར་འདུད། ། རྣམ་མང་ཐེག་ཆེན་གསལ་བར་བྱེད་པའི་བརྒྱན། ། རྒྱལ་སྲས་སྤྱོད་པའི་ཆུ་གཏེར་འཇུག་ངོགས་སུ། ། འཇུག་འདོད་མཁས་པའི་དེད་དཔོན་ལེགས་བཤད་ཀྱི། ། ཟབ་ཅིང་རྒྱ་ཆེའི་རྒྱ་མཚོར་འཇུག་པར་རིགས། ། ཐེག་ཆེན་ལམ་བཟང་སྔོན་མེད་ཤིང་རྟའི་སྲོལ། ། རྣམ་པར་འབྱེད་པའི་དོན་ཟབ་ཕུལ་རྒྱུད་ལྡན། ། ངག་ཚིག་དྲི་མེད་ལུང་དང་རིགས་པ་ཡིས། །
ཇི་བཞིན་གསལ་བའི་རྣམ་བཤད་བརྩམ་པར་བྱ། ། རྣམ་མཁྱེན་ཡིད་བཞིན་གྱི་ནོར་བུ་ལ་དབང་འབྱོར་པའི་དེད་དཔོན་དམ་པ་ཐུབ་པའི་དབང་པོས། གདུལ་བྱ་མི་གནས་པའི་མྱ་ངན་ལས་འདས་པའི་གླིང་དུ་འཁྲིད་པར་བྱེད་པའི་ལམ་བཟང་གསལ་བར་བྱེད་པ་ཐེག་པ་ཆོན་པོའི་སྡེ་སྣོད་གསལ་བར་བསྟན་པའི་དགོངས་པ་རྣམ་པར་འགྲེལ་པ་ལ། འཕགས་པ་བྱམས་པས་མདོ་སྡེའི་རྒྱན་མཛད་དོ། ། འདིའི་དགོངས་པ་རྣམ་པར་བཤད་པའི་དོན་དུ། སངས་རྒྱས་གཉིས་པ་དབྱིག་གཉེན་གྱིས་འགྲེལ་པ་མཛད་པའི་རྗེས་སུ་འབྲངས་ནས། མདོ་སྡེ་རྒྱན་གྱི་དོན་བཤད་པ་ལ་གསུམ་སྟེ། བསྟན་བཅོས་ཀྱི་མཚན་དོན་དང༌། བཤད་བྱ་བསྟན་བཅོས་ཀྱི་རང་བཞིན། བསྟན་བཅོས་ཡོངས་སུ་རྫོགས་པའི་བྱ་བའོ། །
དང་པོ་ལ་གཉིས་ཏེ། མཚན་བསྒྱུར་བ་དང༌། མཚན་བཤད་པའོ། ། དང་པོ་ནི། རྒྱ་གར་གྱི་སྐད་དུ། སུ་ཏྲ་ཞེས་པ་ནི། བོད་སྐད་དུ་མདོ་སྡེའོ། ། ཨ་ལཾ་ཀ་ར་ནི། རྒྱན་ནོ། ། ཀཱ་རི་ཀཱ་ནི།
ཚིག་ལེའུར་བྱས་པའོ། ། གཉིས་པ་མཚན་བཤད་པ་ནི། འོག་ནས་གཞུང་གིས་བསྟན་ནོ། ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། ཞེས་པ་ནི་ལོ་ཙྭ་བས་བཀོད་པའོ། ། གཉིས་པ་བཤད་བྱ་བསྟན་བཅོས་ཀྱི་རང་བཞིན་བཤད་པ་ལ་གཉིས་ཏེ། བསྟན་བཅོས་ཀྱི་མཚན་དོན་བཤད་པ། བརྗོད་བྱ་གཏན་ལ་དབབ་པའོ། ། དང་པོ་ནི། ཐེག་པ་ཆེན་པོའི་དོན་སྟོན་པར་བྱེད་པ་ཉིད་བརྒྱན་པར་བྱེད་ཅེས་སྦྱར་རོ། །
སུ་ཞིག་གིས་བརྒྱན་པར་བྱེད་ཅེ་ན། ཐེག་པ་ཆེན་པོ་མདོའི་དོན་ཕྱིན་ཅི་མ་ལོག་པར་ཤེས་པའི་མགོན་པོ་བྱམས་པས་ཏེ། འགྲེལ་ཆེན་ལས། མདོ་སྡེ་བརྒྱན་པར་བྱེད་པའི་བྱེད་པ་པོ་དོན་ཤེས་པའི་གང་ཟག་དེ་ཡིན་པས་ན། དེས་ན་བྱེད་པ་པོ་བསྟན་ཏོ་ཞེས་སོ། ། དོན་ཤེས་པ་ནི་དོན་སོ་སོ་ཡང་དག་པར་རིག་པ་ཡིན་ལ། ངག་ཚིག་དྲི་མ་མེད་པས་ངེས་པའི་ཚིག་སོ་སོ་ཡང་དག་པར་རིག་པ་ཡིན་པས། དེ་གཉིས་ཀྱི་ཤུགས་ཀྱིས་ཆོས་དང་སྤོབས་པ་སོ་སོ་ཡང་དག་པར་རིག་པ་ཡང་བསྟན་པས། སོ་སོ་ཡང་དག་པར་རིག་པ་བཞིའི་སྒོ་ནས་ཆོས་འདི་བསྟན་ཏོ། ། ཞེས་ཟེར་རོ། །
གང་ཟག་དེས་རྒྱན་གྱི་ངོ་བོ་ཅི་ཞིག་བྱེད་ཅེ་ན། ཐེག་པ་ཆེན་པོ་མདོའི་དོན་གསལ་བར་སྟོན་པར་བྱེད་པའི་རབ་ཏུ་བྱེད་པ་འདིའོ། ། འགྲེལ་ཆེན་ལས། དོན་རབ་ཏུ་སྟོན་པར་བྱེད་པ་ཞེས་པ་ནི་ཐེག་ཆེན་གྱི་མདོའི་ཚིག་དང༌། དོན་བསྟན་ལ། དེ་ནི་བརྒྱན་པར་བྱ་བ་ཡིན་པས་ན་དེ་ལས་བསྟན་ཏོ་ཞེས་འཆད་དོ། ། རབ་ཏུ་བྱེད་པ་དེའི་ཁྱད་པར་གང་གིས་བརྒྱན་པར་བྱེད་ཅེ་ན། འོག་ནས་འཆད་པར་འགྱུར་བའི་གྲོང་ཁྱེར་པ་ལ་སོགས་པའི་ངག་ཚིག་དྲི་མ་མེད་པ་དང༌། ཚིག་དང་ཡི་གེ་འབྲེལ་པ་ལ་སོགས་པ་ཚིག་དྲི་མ་མེད་པ་རྣམས་ཀྱིས་སོ། ། འདིར་བཤད་པའི་ངག་དང་ཚིག་ལ་ཁྱད་པར་ཅི་ཡོད་ཅེ་ན།
པཎྜི་ཏ་པ་ར་ཧེ་ཏ་ན་རེ། ངག་ནི་ཆེན་པོ་ཡིན་ལ་ཚིག་ནི་དེའི་ཁོངས་སུ་གཏོགས་པའི་ཆ་ཤས་སོ། ། ཞེས་འདོད་དེ། འགྲེལ་བྱེད་མཁན་པོ་ན་རེ། ཚིག་རྐང་བཞི་མ་ཚང་བ་ངག་དང༌། ཚང་བ་ཚིག་ཡིན་ནོ་ཞེས་འདོད་ཅིང༌། སཱཛྫ་ནས་ངག་ནི། རྣ་བའི་རྣམ་ཤེས་ཀྱི་ཡུལ། སྒྲ་རང་མཚན་པ་ཡིན་ལ། ཚིག་ནི་དེ་ལ་བརྟེན་ནས་རྟོག་བཅས་ཀྱི་ཡིད་ཤེས་ལ་སྣང་བའི་དོན་གྱི་ཁྱད་པར་སྟོན་པར་སྣང་བའོ་ཞེས་སོ། །
དགོས་པ་གང་གི་ཕྱིར་བརྒྱན་པར་བྱེད་ཅེ་ན། སེམས་ཅན་རྣམས་སྡུག་བསྔལ་ལས་བསྒྲལ་བར་བྱ་བའི་ཕྱིར་དུའོ། ། ཅིའི་ཕྱིར་སྡུག་བསྔལ་ལས་བསྒྲལ་བར་འདོད་ཅེ་ན། སྡུག་བསྔལ་དང་ལྡན་པའི་འགྲོ་བ་ལ་སྙིང་རྗེ་ཆེན་པོ་སྐྱེས་པའི་ཕྱིར་ཏེ། བྱང་ཆུབ་སེམས་དཔའ་རྣམས་ནི་སྙིང་རྗེ་ཆེན་པོ་དེའི་བདག་ཉིད་ཅན་ཡིན་པའི་ཕྱིར་རོ། ། བརྒྱན་པར་བྱ་བ་ཅི་ཞིག་གི་རྒྱན་དུ་བྱེད་ཅེ་ན། གང་ལས་ཐེག་པའི་མཆོག་ཐེག་པ་ཆེན་པོ་བསྟན་པའི་ཚིག་དང༌། དོན་གྱི་རྣམ་པའི་ཆོས་མདོ་སྡེ་དགོངས་པ་ངེས་འགྲེལ་ལ་སོགས་པ་རྣམས་ཀྱི་རྒྱན་དུ་བྱེད་དོ། ། གང་གི་ཆེད་དུ་བརྒྱན་པར་བྱེད་ཅེ་ན། ཐེག་ཆེན་གྱི་ཆོས་དེ་ཡིས་སངས་རྒྱས་ཀྱི་སར་འགྲོ་བར་འདོད་པའི་སེམས་ཅན་ལ་སྟེ་དེའི་ཆེད་དུའོ། །
དོན་གང་ལ་རྣམ་པ་དུ་ཞིག་གིས་བརྒྱན་པར་བྱེད་ཅེ་ན། འབྱོར་པ་སྟེ་ཤིན་ཏུ་རིག་པའི་དོན་གྱི་ཚུལ་ཐེག་པ་བླ་ན་མེད་པར་གྱུར་པ་ལ་གསེར་ལས་བརྡུངས་བྱས་འདྲ་བ་ལ་སོགས་པ་རྣམ་པ་ལྔའི་བདག་ཉིད་ཀྱིས་བརྒྱན་པར་བྱེད་དོ། ། གཉིས་པ་བརྗོད་བྱ་གཏན་ལ་དབབ་པ་ལ་གཉིས་ཏེ། བསྡུས་པའི་དོན་དང༌། ཚིག་གི་དོན་ཏེ། དང་པོ་ལ་དངོས་ཀྱི་དོན་དང༌། རྩོད་པ་སྤོང་བ་དང༌། ཕན་ཡོན་བཤད་པའོ། ། གསེར་ལས་བརྡུངས་བྱས་འདྲ་ཞེས་སོགས་ཀྱིས་སྟོན་ཏེ། འགྲེལ་པ་ལས་ཚིགས་སུ་བཅད་པ་འདིས།
དཔེ་ལྔས་ཆོས་དེ། དོན་རྣམ་པ་ལྔའི་དབང་དུ་བྱས་ནས་སྟོན་ཏེ། སྒྲུབ་པར་བྱ་བ་དང༌། བྱེ་བྲག་ཏུ་ཤེས་པར་བྱ་བ་དང༌། བསམ་པར་བྱ་བ་དང༌། བསམ་གྱིས་མི་ཁྱབ་པ་དང༌། ཡོངས་སུ་གྲུབ་པ་རྟོགས་པའི་དོན་སོ་སོ་རང་གིས་རིག་པར་བྱ་བ་བྱང་ཆུབ་ཀྱི་ཕྱོགས་དང་མཐུན་པའི་ངོ་བོ་ཉིད་དོ། ། དེ་མདོ་སྡེ་རྒྱན་འདིས་བཀྲོལ་ན་གོ་རིམ་བཞིན་དུ། གསེར་ལས་བརྡུངས་པ་ལ་སོགས་པ་ལྟར། དགའ་བའི་མཆོག་བསྐྱེད་དོ། །
ཞེས་གསུངས་པའི་དོན་གཏན་ལ་དབབ་པ་ལ་ཛྙཱ་ན་ཤྲཱི་ལྟར་ན་བསླབ་པར་བྱ་བའི་ཡུལ་དང་སྦྱར་ན། བཀར་བསྒྲུབ་པར་བྱ་བ་དང༌། སྐྱབས་འགྲོ་དང༌། རིགས་དང་གསུམ་ནི་རྟགས་ཀྱིས་སྒྲུབ་པར་བྱ་བ་ཡིན་ལ། སེམས་བསྐྱེད་དང༌། སྒྲུབ་པ་གཉིས་ནི་ཉན་རང་གི་སེམས་བསྐྱེད་དང༌། སྒྲུབ་པ་ལས་ཁྱད་པར་དུ་འཕགས་པ་ཤེས་པར་བྱ་བ་ཡིན་པས། བྱེ་བྲག་ཏུ་ཤེས་པར་བྱ་བ་ཡིན་ཞིང༌། དེ་ཁོ་ན་ཉིད་ནི་ཤིན་ཏུ་ཟབ་པའི་དོན་ཡིན་པས་བསམ་པར་བྱ་བ་ཡིན་ལ། མཐུ་དང་ཡོངས་སྨིན་གཉིས་ནི།
བྱང་སེམས་ཀྱི་མཐུ་དང་ཡོངས་སུ་སྨིན་པའི་ངོ་བོ་ཡིན་ལ། འདི་གཉིས་ཉན་རང་ལ་སོགས་པས་བསམ་གྱིས་མི་ཁྱབ་པས་ན་བསམ་གྱི་མི་ཁྱབ་ལ་ཞེས་བསྟན་ཏོ། ། བྱང་ཆུབ་ནི་སྐུ་གསུམ་གྲུབ་པ་ན་ཡོངས་གྲུབ་ཡང་དག་པར་རྟོགས་པའི་དོན་ཡིན་ནོ། ། ཇི་ལྟར་སློབ་པའི་ཐབས་དང༌། སློབ་པའི་འབྲས་བུ་དང་སྦྱར་ན། མོས་པ་ནི་སྒྲུབ་བྱ་ཐེག་ཆེན་ལ་མོས་པར་བྱ་བ་ཡིན་ལ། ཆོས་འཚོལ་གྱི་ལེའུས་ཆོས་འཚོལ་བའི་དོན་གསལ་བར་བྱེད་ཅིང༌། ཆོས་བཤད་ཀྱི་ལེའུས། ཚོལ་བྱའི་ཡུལ་དགེ་བའི་བཤེས་གཉེན་བསྟེན་ཚུལ་བསྟན་ནོ། ། སྒྲུབ་པའི་ལེའུས་ནི་སྒྲུབ་པ་ནན་ཏན་གྱིས་སྒྲུབ་པར་བྱ་བ་ཡིན་པར་བསྟན་པས་ན།
དོན་བཞི་པོ་དེ་སྒྲུབ་པར་བྱ་བ་ཡིན་ནོ། ། གདམས་ངག་དང་རྗེས་སུ་བསྟན་པ་ནི། སློབ་མས་བསླབ་པར་བྱ་བའི་དོན་བྱེ་བྲག་ཏུ་མ་ཤེས་པ་ཤེས་པར་བྱ་བ་ཡིན་ཞེས་བསྟན་ནོ། ། ལས་གསུམ་ཐབས་ཀྱིས་ཟིན་པ་ནས་བྱང་ཆུབ་ཕྱོགས་མཐུན་གྱི་བར་བསྟན་པའི་ལེའུ་བཞི་ནི། རྒྱ་ཆེ་བ་དང༌། ཟབ་མོའི་དོན་བསྟན་པ་ཡིན་པས། བསམ་པར་བྱ་བ་དང༌། ཡོན་ཏན་གྱི་ལེའུའི་དོན་ནི། ཐེག་ཆེན་གྱི་གནས་སྐབས་ཀྱི་ཡོན་ཏན་ཉན་རང་གིས་བསམ་གྱིས་མི་ཁྱབ་པས་ན། བསམ་གྱིས་མི་ཁྱབ་པ་ཞེས་བསྟན་ཏོ། །
རྟགས་དང་མཐར་ཐུག་གི་ལེའུ་གཉིས་ཀྱི་དོན་ནི། སྐུ་གསུམ་སྒྲུབ་པའི་གནས་སྐབས་ཀྱིས་བསྡུས་པས། ཡོངས་སུ་གྲུབ་པ་རྟོགས་པའི་དོན་བྱང་ཆུབ་ཀྱི་ཕྱོགས་དང་མཐུན་པའི་ངོ་བོ་ཉིད་དོ་ཞེས་འཆད་དོ། ། པ་ར་ཧེ་ཏའི་བཞེད་ཚུལ་ནི། སྒྲུབ་པར་བྱ་བ་ལ་སོགས་པ་དོན་ལྔ་པོ་རྒྱུ་མཚན་དང༌། མིང་དང༌། རྣམ་པར་རྟོག་པ་དང༌། དེ་བཞིན་ཉིད་དང༌། ཡང་དག་པའི་ཡེ་ཤེས་ཏེ། ལྔ་པོ་དང་གོ་རིམ་བཞིན་དུ་སྦྱར་ནས་འཆད་དོ། །
སཱཛྫ་ནའི་ལུགས་ཀྱིས་བཀར་སྒྲུབ་པར་བྱ་བའི་ཐེག་ཆེན་ནི་ལུང་དང་རིགས་པས་སྒྲུབ་དགོས་པས་སྒྲུབ་པར་བྱ་བ་བསྟན་ལ། བཀར་སྒྲུབ་པའི་ཐེག་ཆེན་གྱི་བརྗོད་བྱ་གཞི་ལམ་འབྲས་བུར་བསྟན་པའི་ལེའུ་བརྒྱད་ཀྱི་དོན་ནི། ཐེག་ཆེན་དང༌། ཐེག་དམན་གཉིས་ཀྱི་ནང་ནས་ཐེག་ཆེན་ནི་ཐུན་མོང་དུ་ཤེས་པར་བྱ་བ་དང༌། ལེའུ་བརྒྱད་ཀྱི་དོན་ནི་བྱེ་བྲག་ཏུ་ཤེས་པར་བྱ་བ་ཡིན་ནོ། ། ལེའུ་བརྒྱད་ཀྱི་དོན་གཞི་ལམ་འབྲས་བུ་དང་བཅས་པ་ཉམས་སུ་ལེན་པ་ན། བསམ་པར་བྱ་བ་ནི་ལེའུ་དྲུག་གིས་སྟོན་ཏེ། མོས་པ་ནས་ཐབས་དང་ལྡན་པའི་བར་དོན་དྲུག་གོ ། དོན་དྲུག་པོ་ལེགས་པར་བསམ་པ་ན་བསམ་གྱིས་མི་ཁྱབ་པའི་ཡོན་ཏན་འབྱུང་བས། ཡོན་ཏན་ལ་བསམ་གྱིས་མི་ཁྱབ་པར་བསྟན་ནོ། །
འདི་ནི་ཕར་ཕྱིན་ནས་སྤྱོད་པའི་བར་ལེའུ་ལྔའི་དོན་ནོ། ། བསམ་གྱིས་མི་ཁྱབ་པའི་ཡོན་ཏན་ལས་སྐུ་གསུམ་འགྲུབ་པའི་ཡོངས་སུ་གྲུབ་པ་རྟོགས་པའི་བྱང་ཆུབ་ཀྱི་ཕྱོགས་དང་མཐུན་པ་རྫོགས་པར་ཐོབ་པ་ནི། མཐར་ཐུག་གི་ལེའུས་བསྟན་ནོ། ། བཙུན་པ་ངོ་བོ་ཉིད་མེད་ལྟར་ན། དངོས་པོ་ལྔ་དང༌། རང་བཞིན་གསུམ་དང༌། གང་ཟག་གསུམ་དང་སྦྱར་བའི་བཤད་ཚུལ་གསུམ་དུ་བྱས་ནས། དངོས་པོ་ལྔ་ནི། མིང་དང༌། རྒྱུ་མཚན་དང༌།
རྣམ་པར་རྟོག་པ་དང༌། དེ་བཞིན་ཉིད་དང༌། རྣམ་པར་མི་རྟོག་པའི་ཡེ་ཤེས་ཏེ། དེ་ལ་མིང་ནི། བརྗོད་བྱེད་མཐའ་དག་ཡིན་ལ། མིང་དེས་བརྗོད་པར་བྱ་བའི་ཆོས་རྣམས་ནི། རྟོགས་པ་དཀའ་བས་ལུང་དང་རིགས་པས་སྒྲུབ་དགོས་པས་སྒྲུབ་པར་བྱ་བ་བསྟན་ནོ། ། འདི་མདོ་སྡེའི་རྒྱན་འདིར་བཤད་པས། གསེར་བཟང་པོ་ལ་གསེར་མགར་མཁས་པས་བརྡུངས་ནས་བྱས་པའི་རྒྱན་མཐོང་བ་དང་འདྲ་བར་དགའ་བའི་མཆོག་བསྐྱེད་དོ། ། རྒྱུ་མཚན་ནི་མིང་གདགས་པར་བྱ་བའི་རང་བཞིན་རྟེན་ཅིང་འབྲེལ་བར་འབྱུང་བ་སྟེ་བྱེ་བྲག་ཏུ་ཤེས་པར་བྱ་བ་ཡིན་ལ།
འདི་དག་རྒྱན་འདིར་བཤད་པས་དཔེར་ན། པདྨ་ཉི་མའི་འོད་ཟེར་གྱིས་རྒྱས་པ་མཐོང་བ་བཞིན་དུ་དགའ་བའི་མཆོག་བསྐྱེད་དོ། ། རྣམ་པར་རྟོག་པ་ནི། ནང་གི་སེམས་ཀྱིས་བསྡུས་པ་དམ་པའི་ཆོས་ཉན་པ་ལ་སོགས་ཀྱིས་བསམ་པར་བྱ་བ་ཡིན་ནོ། ། འདི་མདོ་སྡེའི་རྒྱན་ལ་བརྟེན་ནས་ཚུལ་བཞིན་དུ་བསམ་པས། དཔེར་ན་བཀྲེས་པས་ཉེན་པ་གཡོས་ལེགས་པར་བྱས་པའི་ཁ་ཟས་བཟང་པོ་ཟ་བ་དང་འདྲ་བར་དགའ་བའི་མཆོག་བསྐྱེད་དོ། ། དེ་བཞིན་ཉིད་ནི། འཕགས་པས་དངོས་སུ་རྟོགས་པར་བྱ་བ་ཡིན་གྱི་སོ་སོའི་སྐྱེ་བོ་རྣམས་ཀྱི་བློའི་ཡུལ་ལས་འདས་པའི་ཕྱིར་བསམ་གྱིས་མི་ཁྱབ་པའོ། ། འདི་རྒྱན་འདིས་བཤད་པས་དོན་རྟོགས་ནས་འཕགས་པའི་ལམ་ཐོབ་པ་ན། སྙན་ངག་དང་བཅས་པའི་ཕྲིན་ཡིག་ཐོས་པ་དང་འདྲ་བར་དགའ་བའི་མཆོག་བསྐྱེད་དོ། །
རྣམ་པར་མི་རྟོག་པའི་ཡེ་ཤེས་ནི། འཕགས་པའི་ཡེ་ཤེས་ཡིན་ལ། འདི་རྒྱན་འདིར་བཤད་པའི་ས་ལམ་རིམ་གྱིས་བགྲོད་དེ། མངོན་དུ་གྱུར་པ་ན་རིན་པོ་ཆེའི་སྒྲོམ་ཁ་ཕྱེ་བ་མཐོང་བ་ལྟར་དགའ་བའི་མཆོག་བསྐྱེད་དོ། ། རང་བཞིན་གསུམ་དང་སྦྱར་ཏེ་བཤད་པ་ལ་ཀུན་བརྟགས་ནི། ཀུན་ཏུ་བཏགས་པ་ལྟར་ཡོད་པ་མ་ཡིན་པར་ལུང་རིགས་ཀྱིས་སྒྲུབ་པར་བྱ་བའོ། ། གཞན་དབང་ནི། བྱེ་བྲག་ཏུ་ཤེས་པར་བྱ་བ་དང༌། ཚུལ་བཞིན་དུ་བསམ་པར་བྱ་བའོ། ། འགྱུར་མེད་ཡོངས་གྲུབ་ནི།
བསམ་གྱིས་མི་ཁྱབ་པ་དང༌། ཕྱིན་ཅི་མ་ལོག་པའི་ཡོངས་གྲུབ་ནི་བྱང་ཆུབ་ཀྱི་ཕྱོགས་དང་མཐུན་པ་ཡིན་ནོ། ། གང་ཟག་གསུམ་དང་སྦྱར་ཏེ་བཤད་པ་ནི། ཐེག་པ་ཆེན་པོ་ནི། གང་ཟག་ལོག་རྟོག་ཅན་གྱི་ངོར་བཀར་སྒྲུབ་པར་བྱ་བ་དང༌། ཐེག་ཆེན་གྱི་དོན་ནི་བྱེ་བྲག་ཏུ་ཤེས་པར་བྱ་བ་དང༌། དེའི་ཁྱད་པར་གྱི་ཆོས་ནི་བསམ་པར་བྱ་བ་དང༌། དེ་དག་གི་ཟབ་པའི་ཆ་ནི་བསམ་གྱིས་མི་ཁྱབ་པ་ཡིན་ནོ། ། ཚུལ་བཞིན་དུ་རྟོགས་པ་ནི་བྱང་ཆུབ་ཀྱི་ཕྱོགས་དང་མཐུན་པ་སྟེ། གསེར་ལས་བརྡུངས་པའི་རྒྱན་ལ་སོགས་པའི་དཔེ་ལྔས་རིམ་བཞིན་དུ་སྟོན་པར་བྱེད་དོ་ཞེས་འཆད་དོ། །
གཏན་ལ་དབབ་པ་བསྡུས་པ་ལྟར་ན། འདིར་ཐེག་ཆེན་བཀར་སྒྲུབ་པས་དགའ་བ་བསྐྱེད་དེ། གསེར་ལས་བརྡུང་ནས་བྱས་པའི་རྒྱན་གྱིས་དགའ་བ་བསྐྱེད་པ་དང་འདྲའོ། ། ཐེག་པ་ཆེན་པོའི་དོན་དུ་རྒྱས་པར་ཕྱེ་བས་དགའ་བ་བསྐྱེད་དེ། ཉི་མའི་འོད་ཟེར་གྱིས་ཕྱེ་བའི་རབ་ཏུ་རྒྱས་པའི་པདྨས་དགའ་བ་བསྐྱེད་པ་བཞིན་ནོ། ། ཐེག་པ་ཆེན་པོའི་དོན་ཉམས་སུ་བླངས་པའི་དགའ་བ་བསྐྱེད་དེ། བཀྲེས་པས་ཉེན་པ་གཡོས་ལེགས་པའི་ཁ་ཟས་ཟ་བས་དགའ་བ་བསྐྱེད་པ་བཞིན་ནོ། ། ཐེག་ཆེན་གྱི་གསུང་རབ་ཐོས་པས་དགའ་བ་བསྐྱེད་དེ། ཕྲིན་ཡིག་ལེགས་པ་ཐོས་པས་དགའ་བ་བསྐྱེད་པ་དང་འདྲའོ། ། ཐེག་ཆེན་ཉམས་སུ་བླངས་པའི་འབྲས་བུ་ཐོབ་པས་དགའ་བ་བསྐྱེད་དེ།
རིན་པོ་ཆེའི་སྒྲོམ་ཁ་ཕྱེ་བས་དགའ་བ་བསྐྱེད་པ་ལྟར་རོ། ། དགའ་བ་བསྐྱེད་བྱེད་ཀྱི་ཆོས་ལྔ་པོ་མདོ་སྡེའི་རྒྱན་འདིར་བཤད་པས་དགའ་བའི་མཆོག་ཐེག་ཆེན་ལ་དགའ་བ་བསྐྱེད་དོ། ། འདི་ནི་ཐོགས་མེད་ཀྱི་བཞེད་པའོ། ། ཐེག་ཆེན་ནི་གསེར་ལས་བརྡུངས་ནས་བྱས་པའི་རྒྱན་གྱི་རྣམ་པ་དང་འདྲ་བར་ལོག་རྟོག་སེལ་བའི་དོན་དུ་བཀར་སྒྲུབ་པར་བྱ་བ་ཡིན་ནོ། ། བཀར་སྒྲུབ་པའི་ཐེག་ཆེན་ནི། ཉི་མའི་འོད་ཟེར་གྱིས་འདབ་མ་སོ་སོར་ཕྱེ་ནས་རྒྱས་པར་བྱས་པའི་པདྨ་དང་འདྲ་བར་དོན་བྱེ་བྲག་ཏུ་སོ་སོར་ཕྱེ་བར་བྱ་བ་ཡིན་ནོ། ། སོ་སོར་རྣམ་པར་ཕྱེ་བའི་དོན་ཐེག་ཆེན་ནི་བཀྲེས་པས་ཉེན་པ་གཡོས་ལེགས་པའི་ཁ་ཟས་ཟ་བ་བཞིན་དུ་རྣམ་པར་ཕྱེ་བའི་དོན་རྟོགས་ནས་ཉམས་སུ་བླངས་པར་བྱ་བ་ཡིན་ནོ། ། ཐེག་ཆེན་གྱི་བསམ་གྱིས་མི་ཁྱབ་པའི་དོན་སྟོན་པའི་གསུང་རབ་ནི་ཕྲིན་ཡིག་ལེགས་པར་ཐོས་པ་དང་འདྲ་བར་མཉན་པར་བྱ་བ་ཡིན་ནོ། ། ཐེག་ཆེན་ཉམས་སུ་བླངས་པའི་འབྲས་བུ་ནི། རིན་པོ་ཆེའི་སྒྲོམ་ཁ་ཕྱེ་བ་ལྟར་ཐོབ་ནས་རང་གཞན་གྱི་དགོས་འདོད་འབྱུང་ངོ༌། །
ཆོས་ཅན་ལྔ་པོ་དེ་མདོ་སྡེའི་རྒྱན་འདིར་བཤད་པས། མཁས་པ་རྣམས་ཐེག་ཆེན་ལ་དགའ་བའི་མཆོག་བསྐྱེད་དོ། ། ཞེས་སྦྱར་ཏེ། འདི་ནི་དབྱིག་གཉེན་གྱི་དགོངས་པའོ། ། འདི་གཉིས་ནི་ཐོགས་མེད་སྐུ་མཆེད་ཀྱི་བཞེད་པ་ཡིན་ལ། འགྲེལ་བཤད་གཞན་ལ་ནི་སྙིང་པོ་མི་སྣང་ངོ༌། ། འདིར་དཔེ་ལྔ་དང་དོན་དགའ་བ་བསྐྱེད་པ་གཉིས་དཔེ་དོན་དུ་སྦྱར་བ་ཡིན་གྱིས། དཔེ་ལྔ་དང་དོན་ལྔ་སོ་སོར་སྦྱར་བ་ནི་མ་ཡིན་ནོ། ། གཉིས་པ་རྩོད་པ་སྤོང་བ་ནི། གལ་ཏེ་ཐེག་ཆེན་གྱི་མདོ་སྡེ་རྣམས་རང་བཞིན་གྱིས་ཡོན་ཏན་དང་ལྡན་པ་ཡིན་ན།
དེ་ལ་རྒྱན་གྱི་དགོས་པ་མེད་དོ་ཞེ་ན། དོན་མེད་པ་མ་ཡིན་ཏེ། དཔེར་ན་སྐྱེས་བུའི་གཟུགས་རྒྱན་བཟང་པོའི་རང་བཞིན་གྱིས་མཛེས་པའི་ཡོན་ཏན་ལྡན་པ་ཡོད་ཀྱང་རང་གིས་མ་ཤེས་པ་ལ་རང་གི་གཟུགས་བརྙན་མེ་ལོང་གི་ནང་དུ་སོང་བ་ན་གཟུགས་བརྙན་དེ་མཐོང་བའི་དབང་གིས་རང་ལ་གཟུགས་མཛེས་པ་ཡོད་པར་རྟོགས་ནས་མི་རྣམས་དགའ་བའི་མཆོག་བསྐྱེད་པ་དེ་བཞིན་དུ། ཐུབ་པས་ལེགས་པར་གསུངས་པ་དོན་དང་ཚིག་འབྲུ་བཟང་པོ་དག་གིས་རྟག་ཏུ་རང་བཞིན་གྱིས་ཡོན་ཏན་དང་ལྡན་པའི་ཐེག་པ་ཆེན་པོའི་ཆོས་རྣམས་ཀྱང་དོན་རྣམ་པར་མ་ཕྱེ་ན་ཡོན་ཏན་དང་ལྡན་པར་མི་རྟོགས་པ་ལས་བསྟན་བཅོས་འདིར་དོན་རྣམ་པར་ཕྱེ་བས་ཡོན་ཏན་དང་ལྡན་པར་རྟོགས་ནས་མཁས་པ་རྣམས་ཐེག་པ་ཆེན་པོའི་མདོ་སྡེའི་མཐོང་བའི་དུས་ཉིད་ན་དགའ་བའི་མཆོག་བསྐྱེད་པར་བྱེད་པས་རྒྱན་བྱས་པ་ལ་དགོས་པ་ཡོད་དོ། ། གསུམ་པ་ཕན་ཡོན་བཤད་པ་ལ་གསུམ་སྟེ། སྨན་གྱི་དཔེས་སྒྲིབ་པ་སྦོང་བ། རྒྱལ་པོའི་དཔེས་ཡོན་ཏན་ལ་དབང་འབྱོར་པ། རིན་པོ་ཆེའི་དཔེས་འཕགས་པའི་ནོར་ལ་སྤྱོད་པའི་རྒྱུར་བསྟན་པའོ། ། དང་པོ་ནི། ཐེག་པ་ཆེན་པོ་འདི་ལས་སངས་རྒྱས་ལ་སོགས་པ་མེད་དོ་ཞེས་བསྟན་པས་ཡོན་ཏན་དང་ལྡན་པར་མི་འགྱུར་རོ་ཞེ་ན།
མ་ཡིན་ཏེ། ཇི་ལྟར་སྟེ་དཔེར་ན་བསྣམས་ན་རབ་ཏུ་དཀུ་བ་སྟེ། དྲི་མི་ཞིམ་པ་སྐྱོ་བ་སྐྱེད་པ་ལ། མྱང་ན་ནི་རོ་ཞིམ་ཞིང་ཁོང་དུ་སོང་ན་ནད་ཐམས་ཅད་སེལ་བས་དགའ་བ་སྐྱེད་པའི་ཆོས་གཉིས་ཡོད་པ་དེ་བཞིན་དུ་སངས་རྒྱས་མེད་དོ་ཞེས་བྱ་བ་ལ་སོགས་པ་ཐོས་པས་སྐྱོ་བ་སྐྱེད་པར་བྱེད་པ་དང༌། དེའི་དོན་བྱིས་པས་ཀུན་ཏུ་བཏགས་པ་བཞིན་དུ་མེད་པ་ཡིན་ནོ། ། ཞེས་བྱ་བ་ལ་སོགས་པ་ཤེས་པས་དགོངས་པ་ཟབ་མོ་རྟོགས་པས་དགའ་བ་སྐྱེད་ཅིང་ཚུལ་བཞིན་དུ་སྒྲུབ་པས་སྒྲིབ་གཉིས་ཀྱི་ནད་ཐམས་ཅད་ཞི་ནས་ཟག་མེད་ཀྱི་དགའ་བ་ཆེན་པོ་སྐྱེད་པས་ན་དགོངས་པའི་དོན་ཟབ་མོ་དང༌། དགོངས་པ་ཅན་གྱི་ཡི་གེ་གཉིས་སུ་གནས་པར་ཤེས་པར་བྱའོ། ། གཉིས་པ་ནི། ཐེག་ཆེན་གྱི་ཆོས་འདི་སྒྲུབ་དཀའ་བས་དགའ་བ་སྐྱེ་བའི་རྒྱུར་མི་རུང་ངོ་ཞེ་ན། སྐྱོན་མེད་དེ།
ཐེག་ཆེན་གྱི་ཆོས་ཀྱི་བརྗོད་བྱ་སྒྲུབ་དཀའ་བའི་ཐབས་རྒྱ་ཆེ་བ་དང༌། ཤེས་རབ་ཟབ་མོ་འདི་ནི་དཔེར་ན་རྒྱལ་པོ་མཉེས་པར་དཀའ་བ་བཞིན་དུ་མཉེས་པ་སྟེ་སྒྲུབ་པར་དཀའ་སྟེ། བློ་གྲོས་རྒྱ་མཚོས་ཞུས་པ་ལས། བློ་གྲོས་རྒྱ་མཚོ་སངས་རྒྱས་སུ་འགྱུར་བར་བྱའོ། ། ཞེས་བྱ་བ་འདི་ནི་རྙེད་པར་སླའོ། ། ཚོགས་རྣམས་ཡང་དག་པར་སྒྲུབ་པར་བྱ་བ་ནི་དཀའ་འོ། ། ཞེས་གསུངས་པ་ལྟར་རོ། ། མཉེས་ཏེ་གྲུབ་པར་གྱུར་ན་རྒྱལ་པོ་མཉེས་ན་ནོར་ལ་སོགས་པ་སྟེར་བ་དེ་བཞིན་དུ་འདིས་ཀྱང་སྟོབས་ལ་སོགས་པའི་ཡོན་ཏན་འཇིག་རྟེན་ལས་འདས་པ་དང་འཇིག་རྟེན་པ་དང༌། ཉན་རང་ལས་མཆོག་ཏུ་གྱུར་པའི་ནོར་སྦྱིན་པར་བྱེད་དོ། ། གསུམ་པ་ནི།
ཐེག་ཆེན་འདི་རང་བཞིན་གྱི་ཡོན་ཏན་དང་ལྡན་པ་མ་ཡིན་ཏེ། འདི་ལ་ཁ་ཅིག་མ་གུས་པའི་ཕྱིར་རོ་ཞེ་ན། སྐྱོན་མེད་དེ། དཔེར་ན་རིན་པོ་ཆེའི་རིགས་དང་ཁ་དོག་ལ་སོགས་པ་ཕུན་སུམ་ཚོགས་པ་དང་ལྡན་པ་རིན་ཐང་མེད་པ་ལ་ཡང་རིན་པོ་ཆེ་བཟང་ངན་བལྟ་མི་ཤེས་པའི་མི་བླུན་པོ་མི་མགུ་སྟེ། ཡུལ་གང་ན་ནི་ཡོངས་རྟོགས་མཁས་པ་མེད། ། རྒྱ་མཚོ་ལ་ཡོད་ནོར་བུ་འདིར་མི་བྲིན། ། ནོར་བུ་རིན་ཆེན་རིན་ཐང་མེད་པ་ལ། ། བ་ལང་རྫིས་ནི་ཕུལ་གསུམ་སྦྱིན་ཞེས་ཟེར། ། ཞེས་པ་བཞིན་ནོ། ། དེ་བཞིན་དུ་ཆོས་ཀྱི་དོན་རྟོགས་པ་ལ་མི་མཁས་པ་ཁ་ཅིག་ཐེག་ཆེན་གྱི་ཆོས་འདི་ལ་མི་གུས་ཀྱང་ཟློག་ན་སྟེ་དེད་དཔོན་མཁས་པ་རྣམས་རིན་པོ་ཆེ་དེས་མགུ་བ་བཞིན་དུ་ཆོས་ཀྱི་དོན་རྟོགས་པ་ལ་མཁས་པའི་འཕགས་པ་རྣམས་ཐེག་ཆེན་གྱི་ཆོས་འདིས་མགུ་བར་འགྱུར་ཞིང༌།
རིན་པོ་ཆེ་ལས་དགོས་འདོད་འབྱུང་བ་ལྟར་ཐེག་ཆེན་ཀྱི་ཆོས་འདི་ལས་འཕགས་པའི་ནོར་བདུན་འབྱུང་ངོ༌། ། ནོར་བདུན་ནི། བཤེས་པའི་སྤྲིང་ཡིག་ལས། དད་དང་ཚུལ་ཁྲིམས་དང་ཐོས་དང་གཏོང་བ་དང༌། ། དྲི་མེད་ངོ་ཚ་ཤེས་དང་ཁྲེལ་ཡོད་དང༌། ། ཤེས་རབ་ནོར་བདུན་ལགས་པར་ཐུབ་པས་གསུངས། ། ནོར་གཞན་ཕལ་པ་དོན་མ་མཆིས་རྟོགས་མཛོད། ། ཅེས་གསུངས་པ་ཡིན་ནོ། ། དང་པོའི་སྐབས་བསྟན་ཟིན་ཏོ།། ༈ །།གཉིས་པ་ཚིག་གི་དོན་ལ་གཉིས་ཏེ།
ཐེག་པ་ཆེན་པོ་བཀར་སྒྲུབ་པ་དང༌། སྒྲུབས་པའི་ཐེག་ཆེན་གྱི་རང་བཞིན་ནོ། ། དང་པོ་ལ་གཉིས་ཏེ། ཕྱོགས་སྔ་མ་བརྗོད་པ་དང༌། དགག་པ་བསྟན་པའོ། ། དང་པོ་ནི། ཉན་ཐོས་ཁ་ཅིག་ཐེག་པ་ཆེན་པོ་འདི་སངས་རྒྱས་ཀྱི་བཀའ་མ་ཡིན་ཏེ། དེ་ལ་ཕན་ཡོན་འདི་ལྟ་བུ་ག་ལ་ཡོད་ཅེས་ལོག་པར་ཞུགས་སོ། ། འདི་ནི་སྔོན་སངས་རྒྱས་ཀྱིས་བདེན་པ་བཞིའི་ཆོས་ཀྱི་འཁོར་ལོ་བསྐོར་བ་ན་འཁོར་རྣམས་ཀྱིས་དགྲ་བཅོམ་པ་ལ་སོགས་པ་ཐོབ་པས། གཞན་འཁྲུལ་དབང་བྱེད་ན་ཡོད་པའི་བདུད་ཀྱི་རྒྱལ་པོ་དགའ་རབ་དབང་ཕྱུག་ཅེས་བྱ་བ་དེ་ཕྲག་དོག་སྐྱེས་ཏེ་མིའི་ཡུལ་དུ་འོངས་ནས་སྙིང་རྗེ་ཆེན་པོས་རྟག་ཏུ་འཁོར་བར་གནས་ལ་སེམས་ཅན་གྱི་དོན་བྱའོ། །
ཞེས་སྟོན་པ་ཐེག་ཆེན་དུ་གྲགས་པ་འདི་བརྩམས་ནས་འབྲས་བུ་ཐོབ་པ་རྒྱུན་ཆད་པར་བྱས་ཤིང༌། བསྟན་པ་དམའ་འབབ་པའི་ཕྱིར་རྟོག་གེ་པས་བྱས་པ་ཡང་ཡིན་ལ། བཀའ་མ་ཡིན་པའི་དོན་ཡང༌། ཐེག་ཆེན་ལས་འཁོར་བ་མ་སྟོང་གི་བར་དུ་འཁོར་བར་གནས་ནས་སེམས་ཅན་གྱི་དོན་བྱེད་པར་བཤད་ཅིང༌། འཁོར་བ་སྟོང་པ་མེད་པས་ན་འཁོར་བའི་གཉེན་པོར་མི་འགྱུར་བའི་ཕྱིར་དང༌། ཡང་གཟུགས་ནས་རྣམ་མཁྱེན་གྱི་བར་མེད་དོ་ཞེས་ཆད་ལྟ་སྟོན་པས་ན་ལྟ་བ་ཕྱིན་ཅི་མ་ལོག་པ་མི་སྟོན་པའི་ཕྱིར་རོ་ཞེས་ཟེར་རོ། ། ཉན་ཐོས་རང་གིས་ཀྱང་ཐེག་པ་གསུམ་ཆར་འདོད་ཅིང་ཐེག་ཆེན་ལ་བརྟེན་ནས་སངས་རྒྱས་ཐོབ་པར་འདོད་པས་ཉན་རང་ལ་གྲགས་པའི་ཐེག་ཆེན་བཀར་སྒྲུབ་པ་མ་ཡིན་གྱི། ཤེར་ཕྱིན་སོགས་བཀར་མི་འདོད་པས་རྒྱལ་བའི་ཡུམ་ལ་སོགས་པ་བཀར་སྒྲུབ་པར་བྱ་བ་ཡིན་ནོ། ། གཉིས་པ་དགག་པ་བསྟན་པ་ལ་གཉིས་ཏེ། བཀར་སྒྲུབ་པའི་གཏན་ཚིགས་འགོད་པ་དང༌།
བཀའ་མ་ཡིན་པའི་རྒྱུ་མཚན་དགག་པའོ། ། དང་པོ་ལ་གཉིས་ཏེ། གཏན་ཚིགས་མདོར་བསྟན་པ་དང༌། སྐྱོན་སྤོང་གིས་རྒྱས་པར་བཤད་པའོ། ། དང་པོ་ནི། ཐེག་ཆེན་འདི་ཐུབ་པའི་དུས་ན་ཡོད་པ་མ་ཡིན་གྱི་མྱ་ངན་ལས་འདས་རྗེས་སུ་བསྟན་པ་བཤིག་པའི་ཕྱིར་འགའ་ཞིག་གིས་བྱས་སོ་ཞེ་ན། མ་ཡིན་ཏེ། ཐུབ་པ་བཞུགས་པ་དེ་ཉིད་ཀྱི་ཚེ་བྱང་ཆུབ་སེམས་དཔའི་རིགས་ཅན་དག་ལ་ཐེག་ཆེན་གསུངས་ཀྱང༌། དབང་པོ་བརྟུལ་ཞིང་བསོད་ནམས་དམན་པའི་ཉན་ཐོས་ལ་དེ་ཐོས་པའི་སྐལ་པ་མེད་པའི་ཕྱིར་ཏེ། མཉན་ཡོད་ན་སངས་རྒྱས་ཀྱིས་ཕལ་པོ་ཆེ་གསུངས་པ།
ཉན་ཐོས་སུས་ཀྱང་མ་ཚོར་བ་བཞིན་ནོ། ། ཆོས་གསུངས་པའི་གནས་ཀྱང༌། བྱེ་བྲག་བཤད་མཚོའི་མཆོད་བརྗོད་ལས། ཆོས་འཁོར་གནས་དང་ཡངས་པ་ཅན། ། ཞེས་སོགས་གསུངས་པའི་གནས་སུའང་མ་འདུས་ཏེ། ཐེག་པ་ཆུང་ངུ་ལ། རྒྱས་གར་ཤར་ཕྱོགས་སུ་ཀླུའི་རྒྱལ་པོ་རབ་བརྟན་གྱི་གནས་རྫིང་བུ་དལ་འབབ་དང༌། ལས་ཀྱི་རྒྱུ་བ་ལུང་སྟོན་པའི་མདོ་གསུངས་པས་རྒྱལ་ཆེན་བཞི་བདེན་པ་མཐོང་བ་ལ་བཀོད་པ་དང༌། རྒྱ་གར་ལྷོ་ཕྱོགས་ཀྱི་གྲོང་ཁྱེར་དུ་ཀླུའི་རྒྱལ་པོ་ནག་པོ་དང༌། ཀོའུ་ཏ་མ་འཁོར་སྟོང་དང་བཅས་པ་ལ་ཆོས་བཤད་པ་དང༌།
ཡུལ་ལྔ་ལེན་ལྷོ་བྱང་དུ་བྱོན་ཏེ། དེ་ནས་མཚོ་མ་དྲོས་པར་བྱོན་ནས་ཆོས་གསུངས་པ་དང༌། དེ་ནས་ལི་ཡུལ་དུ་བྱོན་ནས་རི་གླང་པོ་ལ་བཞུགས་ཏེ། ལི་ཡུལ་དུ་སངས་རྒྱས་སྟོང་གི་བསྟན་པ་འབྱུང་བར་ལུང་བསྟན་པ་དང༌། དཔལ་ལྷ་ལ་བབས་པར་ཆོས་གསུངས་པ་དང༌། ཐེག་ཆེན་ལ་པོ་ཏཱ་ལ་དང༌། ལང་ཀའི་ཡུལ་དུ་ཆོས་གསུངས་པ་དང༌། མདོ་སྡེ་ས་བཅུ་པ་དང༌། དཔལ་མཆོག་དང་པོ་ལ་སོགས་པ་གཞན་འཁྲུལ་དབང་བྱེད་དུ་གསུངས་པ་དང༌། འཇམ་དཔལ་རྩ་རྒྱུད་གནས་གཙང་མའི་ནམ་མཁའ་ལ་གསུངས་པ་དང༌།
རྣམ་སྣང་མངོན་བྱང་འོག་མིན་དུས་སངས་རྒྱས་མ་ཐག་ཏུ་གསུངས་པ་དང༌། དེ་ཉིད་བསྡུས་པ་དེ་ནས་འཛམ་བུའི་གླིང་དུ་བྱོན་པའི་ལམ་ཀར་རི་རབ་ཀྱི་རྩེ་ལ་གསུངས་པ་ནས་རྡོ་རྗེ་གདན་དུ་བྱོན་པ་ལ་སོགས་པ་མང་པོ་མ་འདུས་པར་སྣང་ངོ༌། ། བྱ་རྒོད་ཕུང་པོའི་རི་ལ་སོགས་པ་ལའང༌། ལན་མང་དུ་བཞུགས་པ། ལོའི་ངེས་པའང་མི་རུང་ངོ༌། ། སངས་རྒྱས་འོད་སྲུངས་ཀྱིས་རྒྱལ་པོ་ཀྲི་ཀྲིའི་རྨི་ལྟས་ལུང་བསྟན་པ་བཞིན་དུ་སྔར་བཅོམ་ལྡན་འདས་བཞུགས་པའི་དུས་ཉིད་ན། མ་འོངས་པ་ན་འདི་བསྟན་པ་བཤིག་པར་བྱེད་པ་ཐེག་ཆེན་ཞེས་བྱ་བ་བྱུང་ངོ་ཞེས་ལུང་སྟོན་པར་རིགས་པ་ལས་དེ་ལྟར་ལུང་མ་བསྟན་པའི་ཕྱིར་དང༌། ཉན་ཐོས་ཀྱི་སྡེ་སྣོད་རྣམས་དང་ལྷན་ཅིག་སྟེ་ཐུབ་པ་བཞུགས་པའི་དུས་ཉིད་དུ་གཉིས་ཀ་འབྱུང་བའི་ཕྱིར་རོ། ། ཡང་རྟོག་གེ་པ་འགའ་ཞིག་གིས་བདག་མེད་པར་སྒྲགས་པ་དང་འཇིག་རྟེན་བསླུ་བའི་ཕྱིར་བྱས་ཤེ་ན། མ་ཡིན་ཏེ་ཐེག་ཆེན་གྱི་ཆོས་ཟབ་ཅིང་རྒྱ་ཆེ་བ་འདི་རྟོག་གེ་པ་རྣམས་ཀྱི་སྤྱོད་ཡུལ་མ་ཡིན་པའི་ཕྱིར་ཏེ།
ཇི་སྐད་དུ། ཐུབ་པའི་སྐྱེས་མཆོག་དགོངས་པ་ནི། ། རྟོག་གེ་པ་ཡི་ཡུལ་མ་ལགས། ། བྱིས་པའི་སྤྱོད་ཡུལ་མ་ལགས་ཏེ། ། སེམས་དང་སེམས་བྱུང་རྣམས་ལས་འདས། ། ཞེས་པ་ལྟར་རོ། ། གལ་ཏེ་ཐུབ་པ་ལས་གཞན་འགའ་ཞིག་སངས་རྒྱས་ནས་བཤད་དོ་ཞེ་ན། འོ་ན་བཀའ་ཡིན་པར་གྲུབ་སྟེ། གསུང་པ་པོ་སངས་རྒྱས་ཡིན་པའི་ཕྱིར་རོ། ། ལྷ་ལས་ཕུལ་དུ་བྱུང་བའི་བསྟོད་པ་ལས།
གང་ལ་སྐྱོན་ཀུན་ཡོད་མིན་ལ། ། ཡོན་ཏན་ཐམས་ཅད་ཡོད་གྱུར་ན། ། ཚངས་དང་ཁྱབ་འཇུག་དབང་ཕྱུག་ཆེ། ། དེ་ཡང་བདག་གི་སྟོན་པ་ཡིན། ། ཞེས་པ་ལྟར་རོ། ། ཡང་བཀའ་ཡིན་པའི་ཐེག་ཆེན་ཞིག་ཡོད་ན་ནི་ཡུམ་ལ་སོགས་པ་འདི་དག་ཉིད་བཀའ་ཡིན་དགོས་ཏེ། བཀའ་ཡིན་པའི་ཐེག་ཆེན་ཡོད་ལ་འདི་དག་བཀའ་མ་ཡིན་ན་གཞན་ཡང་མེད་པར་མཚུངས་པའི་ཕྱིར་རོ། ། ཐེག་ཆེན་མེད་ན་སངས་རྒྱས་ཀྱི་ཐེག་པ་མེད་པས་སངས་རྒྱས་མི་འབྱུང་བའི་ཕྱིར། ཉན་ཐོས་ཀྱི་ཐེག་པ་ཡང་མེད་པར་འགྱུར་རོ། ། གལ་ཏེ་ཐེག་ཆེན་འདི་བསྒོམས་ཀྱང་ཉོན་མོངས་པའི་གཉེན་པོ་མི་བྱེད་པས་བཀའ་མ་ཡིན་ནོ་ཞེ་ན།
མ་ཡིན་ཏེ། ཐེག་ཆེན་སྒོམས་པས་རྣམ་པར་རྟོག་པའི་ཡེ་ཤེས་ཀྱིས་ཉོན་མོངས་པ་ཐམས་ཅད་ཀྱི་གཉེན་པོ་བྱེད་པའི་ཕྱིར་རོ། ། གལ་ཏེ་ཐེག་ཆེན་གྱིས་ཆོས་ཐམས་ཅད་མེད་པར་སྟོན་པས་བཀའ་མ་ཡིན་ནོ་ཞེ་ན། དེ་ལྟར་མ་ཡིན་ཏེ། ཆོས་ཐམས་ཅད་མེད་དོ་ཞེས་པའི་སྒྲ་དེ་ནི་དོན་གཞན་ལ་དགོངས་ནས་གསུངས་པ་ཡིན་པའི་ཕྱིར་རོ། ། སུམ་ཅུ་པ་ལས། ངོ་བོ་ཉིད་མེད་རྣམ་གསུམ་ལ། ། དགོངས་ནས་ཆོས་རྣམས་ཐམས་ཅད་ནི། ། ངོ་བོ་ཉིད་མེད་བསྟན་པ་ཡིན། ། ཞེས་པ་ལྟར་རོ། །
གཉིས་པ་སྐྱོན་སྤོང་གིས་རྒྱས་པར་བཤད་པ་ལ་གསུམ་སྟེ། གཏན་ཚིགས་ལ་མ་ངེས་པ་སྤོང་བ་དང༌། མ་གྲུབ་པ་སྤོང་བ་དང༌། ཐེག་ཆེན་ཁྱད་པར་དུ་འཕགས་པར་སྟོན་པའོ། ། དང་པོ་ནི། སྔར་ལུང་མ་བསྟན་པས་བསྟན་པ་ལ་མི་གནོད་པས་མ་ཁྱབ་སྟེ། བསྟན་པ་ལ་གནོད་པ་འགའ་ཞིག་འབད་མེད་དུ་མི་མཁྱེན་པའི་ཕྱིར་རམ། མཁྱེན་ཡང་བཏང་སྙོམས་སུ་བཞག་པའམ། མ་འོངས་པ་རྣམས་མི་མཁྱེན་པའི་ཕྱིར་ལུང་མི་སྟོན་པ་སྲིད་དོ་ཞེ་ན། བསྟན་པ་ལ་གནོད་པ་བཏང་སྙོམས་སུ་འཇོག་པ་མི་རུང་སྟེ།
སངས་རྒྱས་རྣམས་ནི་ཤེས་བྱ་ཐམས་ཅད་འབད་མེད་དུ་མངོན་སུམ་དུ་གཟིགས་པའི་སྤྱན་མངའ་བའི་ཕྱིར་དང༌། བསྟན་པ་དག་ཀྱང་བསྲུང་བ་ལ་བརྩོན་པར་མཛད་པའི་ཕྱིར་དང༌། དུས་གསུམ་པོ་ཐམས་ཅད་ལ་ཡང་ཡེ་ཤེས་མ་སྒྲིབ་པར་འཇུག་པ་དེའི་ཕྱིར་རོ། ། གཉིས་པ་མ་གྲུབ་པ་སྤོང་བ་ལ་དོན་གསུམ་སྟེ། ཐེག་ཆེན་གྱི་དོན་ཡོད་མེད་འགལ་བ་དང༌། ཐེག་ཆེན་ལ་བཀའི་མཚན་ཉིད་མེད་པ་སྤོང་བ་དང༌། རྟོག་གེའི་སྤྱོད་ཡུལ་མ་ཡིན་པའི་དོན་བསྟན་པའོ། ། དང་པོ་ལ་གཉིས་ཏེ། སྤྱིར་བསྟན་པ་དང༌། འགལ་བ་བྱེ་བྲག་ཏུ་བཤད་པའོ། །
དང་པོ་ནི། འབུམ་པ་ལ་སོགས་པ་འདི་དག་ལས་གཞན་པའི་ཐེག་ཆེན་མེད་པ་མ་གྲུབ་སྟེ། ཉན་ཐོས་ཀྱི་ཐེག་པ་ཉིད་ཐེག་ཆེན་ཡིན་པས་དེ་ལ་བསླབ་པས་དབང་པོ་རྣོན་པོས་སངས་རྒྱས་དང༌། འབྲིང་གིས་རང་སངས་རྒྱས་དང༌། བརྟུལ་པོས་ཉན་ཐོས་ཀྱི་འབྲས་བུ་ཐོབ་པར་འགྱུར་རོ་ཞེ་ན། མ་ཡིན་ཏེ། ཉན་ཐོས་ཀྱི་ཐེག་པ་ལས་ནི་རང་ཉིད་འཁོར་བ་ལས་གྲོལ་བའི་ཐབས་ཙམ་ཞིག་བསྟན་གྱི་གཞན་དོན་རྒྱ་ཆེན་པོ་བསྟན་པ་མ་ཚང་བའི་ཕྱིར་དང༌། རང་གིས་གདུལ་བྱ་རྣམས་ཀྱང་རང་དོན་ཁོ་ན་ལ་སྦྱོར་བས་ན་རང་ཉིད་ཁོ་ན་མྱང་འདས་ལ་སྦྱོར་བ་དེས་ན་འབྲས་བུ་སངས་རྒྱས་ཐོབ་པར་འགལ་བའི་ཕྱིར་དང༌། ཉན་ཐོས་ཀྱི་ཐེག་པ་ནི་སངས་རྒྱས་ཐོབ་པར་བྱེད་པའི་ཐབས་མ་ཡིན་པས། དེ་ལ་ཡུན་རིང་དུ་འབད་ཀྱང་སངས་རྒྱས་མི་ཐོབ་པའི་ཕྱིར།
གལ་ཏེ་ཐེག་ཆེན་དུ་བསྟན་པའི་བྱང་ཆུབ་སེམས་དཔའི་བསླབ་བྱ་དེ་དག་གི་དོན་ཉན་ཐོས་ཀྱི་སྡེ་སྣོད་ལས་མིང་གཞན་གྱི་སྒོ་ནས་བསྟན་པས་ཉན་ཐོས་ཀྱི་ཐེག་པ་འདི་ཉིད་ཐེག་པ་ཆེན་པོའོ་ཞེ་ན། ཉན་ཐོས་ཀྱི་ཐེག་པ་དེ་ནི་ཆོས་ཅན། ཐེག་ཆེན་གྱི་ཆོས་ཞེས་བྱ་བ་མ་ཡིན་ཏེ། བྱང་ཆུབ་སེམས་དཔའི་བསླབ་བྱ་ས་བཅུ་ལ་སོགས་པའི་དོན་ཡང་ཐེག་ཆེན་ལས་བསྟན་པ་དེ་ལྟར་ཉན་ཐོས་ཀྱི་ཐེག་པ་ལས་མ་བསྟན་པའི་ཕྱིར། གཉིས་པ་འགལ་བ་བྱེ་བྲག་ཏུ་བཤད་པ་ནི། ཉན་ཐོས་རྣམས་ནི་རང་ཉིད་ཞི་བ་ཐོབ་པར་འདོད་པའི་བསམ་པ་དང༌། རང་ཉིད་ཞི་བ་དེའི་དོན་དུ་ལམ་སྒོམ་པའི་སྦྱོར་བ་དང༌། སྦྱིན་སོགས་ཅུང་ཟད་ཙམ་གྱི་བསོད་ནམས་དང༌། གང་ཟག་གི་བདག་མེད་རྟོགས་པ་ཙམ་གྱི་ཡེ་ཤེས་ལས་མེད་པས་ཚོགས་གཉིས་ཀྱི་རྟོགས་པ་ཆུང་བ་དང༌། དུས་ནི་མཛོད་ལས།
མྱུར་བ་སྲིད་པ་གསུམ་གྱིས་མཐར་ཞེས་པ་ལྟར་ཤིན་དུ་མྱུར་བ་ཚོགས་ལམ་དང༌། སྦྱོར་ལམ་དང༌། འཕགས་པའི་ལམ་ཚེ་གསུམ་གྱིས་རྫོགས་པར་བྱས་ནས་མཐར་ཐུག་གི་འབྲས་བུ་ཐོབ་པར་འདོད་ལ། ཐེག་ཆེན་ནི་སེམས་ཅན་ཐམས་ཅད་སངས་རྒྱས་ལ་འགོད་པར་འདོད་པའི་བསམ་པ་དང༌། དེའི་དོན་དུ་བསྟན་པ་དང༌། དེ་ཉིད་ཀྱི་ཕྱིར་སྦྱོར་བ་དང༌། བསོད་ནམས་ཀྱི་ཚོགས་སྦྱིན་པ་རྒྱ་ཆེན་པོ་དང༌། བདག་མེད་གཉིས་ཀ་རྟོགས་པའི་ཡེ་ཤེས་ཀྱི་ཚོགས་ཀྱི་རྟོན་པ་དང༌། དུས་བསྐལ་པ་གྲངས་མེད་པ་གསུམ་དུ་བརྩོན་པས། དེ་ལྟར་ལྔས་འགལ་བའི་ཕྱིར་ན་བསམ་པ་ལ་སོགས་པ་ལྔས་དམན་པ་ཉན་ཐོས་ཀྱི་ཐེག་པ་གང་ཡིན་པ་དེ་ནི་ཐེག་ཆེན་ལས་དམན་པ་ཁོ་ན་ཡིན་ནོ། །
གཉིས་པ་ཐེག་ཆེན་ལ་བཀའི་མཚན་ཉིད་མེད་པ་སྤོང་བ་ནི། བཀའི་མཚན་ཉིད་ནི། མདོ་སྡེ་ལ་འཇུག འདུལ་བ་ལ་སྣང༌། མངོན་པའི་ཆོས་ཉིད་དང་མི་འགལ་བ་ཞེས་གསུངས་པ་ལ་ཐེག་ཆེན་ནི་ཆོས་ཐམས་ཅད་ངོ་བོ་ཉིད་མེད་པར་སྟོན་པས་མདོ་སྡེ་ལ་མི་འཇུག སངས་རྒྱས་མེད་དོ་ཞེས་པ་ལ་སོགས་པས་བཀུར་བ་བཏབ་པའི་ཕྱིར། ལྟུང་བྱེད་དང་བཅས་པས་འདུལ་བ་ལ་མི་སྣང༌། ཕུང་པོ་ལ་སོགས་པའི་རང་གི་མཚན་ཉིད་མེད་པར་སྟོན་པའི་ཕྱིར་མངོན་པའི་ཆོས་ཉིད་དང་འགལ་བས་བཀའ་མ་ཡིན་ནོ་ཞེ་ན། འོ་ན་མང་པོས་བཀུར་བའི་སྡེ་པ་རྣམས་སྟོང་པ་ཉིད་དང་ལྡན་པའི་མདོ་སྡེ་སྤོང༌། དགེ་འདུན་ཕལ་ཆེན་སྡེ་པ་རྣམས་སྲིད་པ་བར་དོ་སྟོན་པའི་མདོ་སྡེ་སྤོང༌།
འདུལ་བའི་ཆོ་ག་མི་མཐུན་པ་དང༌། མངོན་པའི་གཞུང་ལུགས་དང་ཡང་མི་མཐུན་པ་ཡོད་པས་ཕན་ཚུན་གྱི་མདོ་སྡེ་ལ་མི་འཇུག་པ་ལ་སོགས་ཡོད་པའི་ཕྱིར། སྡེ་པ་རང་རང་གི་བཀར་འདོད་པ་དག་ཀྱང་བཀའ་མ་ཡིན་པ་ཐལ་བར་འགྱུར་རོ། ། གལ་ཏེ་ཕན་ཚུན་མི་འཇུག་ཀྱང་རང་རང་གི་མདོ་སྡེ་ལ་སོགས་པ་ལ་འཇུག་པའི་ཕྱིར་བཀའ་ཡིན་ནོ་ཞེ་ན། འདིར་ཡང་བྱང་ཆུབ་སེམས་དཔའི་སེམས་ཀྱི་བསླབ་པ་སྟོན་པས་ཐེག་ཆེན་རང་གི་མདོ་སྡེ་ཉིད་ལ་འཇུག་པ་དང༌། རྣམ་རྟོག་འདུལ་བའི་ཕྱིར་རང་གི་འདུལ་བ་ལ་སྣང་བའི་ཕྱིར་དང༌། ཤེས་རབ་ཟབ་པའི་ཕྱིར་དང༌། ཐབས་རྒྱ་ཆེ་བ་སྟོན་པའི་ཕྱིར་ཆོས་ཉིད་དང་ཡང་འགལ་བ་མེད་པ་དེས་ན་བཀའི་མཚན་ཉིད་མ་ཚང་བའི་སྐྱོན་མེད་དོ། ། གསུམ་པ་རྟོག་གེའི་སྤྱོད་ཡུལ་མ་ཡིན་པའི་དོན་བསྟན་པ་ནི། ཐེག་ཆེན་རྟོག་གེའི་སྤྱོད་ཡུལ་མ་ཡིན་པས་མ་གྲུབ་བོ་ཞེ་ན།
རྟོག་གེ་བ་རྣམས་ནི་དེ་ཁོ་ན་ཉིད་མཐོང་བ་ལས་གཞན་རྒྱུ་མཚན་ལ་བརྟེན་ཅིང༌། སྔར་རང་གིས་ཁས་བླངས་པ་ལ་ཡང་གནོད་པ་མཐོང་ན་དེ་དོར་ནས་གཞན་ཁས་ལེན་པས་ཡུལ་མཐའ་གཅིག་ཏུ་མ་ངེས་ལ། ཇི་སྙེད་པ་མི་ཤེས་པས་ཤེས་བྱ་ལ་མ་ཁྱབ་ཅིང༌། ཇི་ལྟ་བ་མི་ཤེས་པས་ཀུན་རྫོབ་ཀྱི་བདེན་པའི་ཡུལ་ཅན་དང༌། སྤྲོས་པ་ཡོངས་སུ་གཏུགས་པར་འགྱུར་བས་སྐྱོ་བ་ཅན་ཡིན་ཏེ་སྐྱོན་དེ་དག་བྱིས་པ་རྟོག་གེ་པ་ལ་ནི་བརྟེན་པར་འདོད་དོ། ། དེའི་ཕྱིར་ཐེག་ཆེན་དེ་ནི་རྟོག་གེ་པ་དེའི་ཡུལ་མིན་ནོ། ། གསུམ་པ་ཐེག་ཆེན་ཁྱད་པར་དུ་འཕགས་པར་བསྟན་པ་ནི། གོང་དུ་ཉན་ཐོས་ཀྱི་ཐེག་པ་སངས་རྒྱས་ཀྱི་ཐབས་མ་ཡིན་པར་བསྟན་པ་ལ། འོ་ན་ཐེག་ཆེན་སངས་རྒྱས་ཀྱི་ཐབས་ཇི་ལྟར་ཡིན་ཞེ་ན། མངོན་ཤེས་ལ་སོགས་པ་མཐུ་རྒྱ་ཆེན་པོ་དང་ལྡན་པའི་ཕྱིར་གདུལ་བྱ་གཞན་ཡོངས་སུ་སྨིན་པར་བྱེད་པ་དང༌།
ལྟ་བ་ཟབ་མོ་བསྟན་པས་རང་ཉིད་ལ་རྣམ་པར་མི་རྟོག་པའི་ཡེ་ཤེས་བསྐྱེད་པ་སྟེ། དེའི་ཕྱིར་ཐེག་ཆེན་འདི་ལས་ཟབ་པ་དང༌། རྒྱ་ཆེ་བ་གཉིས་བསྟན་སྟེ། དེ་གཉིས་ནི་བླ་ན་མེད་པའི་བྱང་ཆུབ་ཐོབ་པའི་ཐབས་ཡིན་ནོ། ། ཐེག་ཆེན་བཀར་གྲུབ་པའི་གཏན་ཚིགས་བཤད་ཟིན་ནོ། ། གཉིས་པ་བཀའ་མ་ཡིན་པའི་རྒྱུ་མཚན་དགག་པ་ལ་ལྔ་སྟེ། ཐེག་ཆེན་ལ་སྐྲག་པའི་རྒྱུ། མི་སྐྲག་པའི་རྒྱུ་ངོས་བཟུང༌། ཚད་མས་འདོར་བ་མི་འཐད་པ། དམན་པས་དོར་བས་མཆོག་ཏུ་གྱུར་པ།
ཚད་མིན་གྱིས་འདོར་པ་མི་འཐད་པའོ། ། དང་པོ་ནི། འགྲོ་བ་བླུན་པོ་དག་སྐྲག་པ་དེའི་གནས་མ་ཡིན་པའི་ཐེག་ཆེན་ལ་སྐྲག་ཅིང་སྤངས་པས། ཡུན་རིང་དུ་ངན་སོང་གི་སྡུག་བསྔལ་གྱི་ནང་དུ་མནར་བར་བྱེད་པར་འགྱུར་རོ། ། ཅིའི་ཕྱིར་ཞེ་ན་ཐེག་ཆེན་སྤངས་པས་བསོད་ནམས་མ་ཡིན་པའི་ཕུང་པོ་ཆེན་པོ་བསགས་པར་བྱས་པའི་ཕྱིར་རོ། ། སྐྲག་ནས་སྤོང་བའི་རྒྱུ་ནི་ཐེག་ཆེན་གྱི་རིགས་མེད་པ་དང༌། ཐེག་ཆེན་སྤོང་བའི་གྲོགས་ངན་པ་དང་འགྲོགས་པ་དང༌། ཚེ་སྔོན་ཐེག་ཆེན་ལ་དད་པར་འགྱུར་བའི་དགེ་བ་མ་བསགས་པ་དང༌། ཚེ་འདིར་ཐེག་ཆེན་གྱི་ཆོས་ལ་བློ་མ་སྦྱངས་པའི་སྟོབས་ཀྱིས་ཐེག་ཆེན་གྱི་ཆོས་འདིས་སྐྲག་པར་འགྱུར་ཞིང༌། སྐྲག་པའི་སྐབས་འདི་ན་དོན་ཆེན་པོ་སངས་རྒྱས་འདི་ལས་ལྷུང་སྟེ་མི་ཐོབ་བོ། །
གཉིས་པ་མི་སྐྲག་པའི་རྒྱུ་ངོས་བཟུང་བ་ནི། འབུམ་པ་ལ་སོགས་པ་ངོ་བོ་ཉིད་མེད་པར་སྟོན་པ་དེ་དག་ཉིད་ཐེག་ཆེན་ཡིན་ཏེ། ཐེག་ཆེན་ཞིག་ཡོད་ཅིང་དེ་ལས་གཞན་པའི་ཐེག་ཆེན་མེད་པའི་ཕྱིར་རོ། ། གལ་ཏེ་ཉན་རང་གི་ཐེག་པ་ཉིད་ཐིག་ཆེན་ཡིན་ནོ་ཞེ་ན། འོ་ན་ཐེག་ཆེན་ལས་གཞན་པའི་ཉན་རང་གི་ཐེག་པ་མེད་པར་འགྱུར་ཏེ། ཉན་རང་གི་ཐེག་པ་ཉིད་ཐེག་ཆེན་ཡིན་པའི་ཕྱིར་རོ། ། འདོད་ན་ཐེག་པ་གསུམ་མི་འདོད་པ་ཉིད་དུ་འགྱུར་རོ། ། ཐེག་པ་ཆེན་པོ་འདི་ནི་ཤིན་ཏུ་ཟབ་སྟེ། ཐམས་ཅད་མཁྱེན་པའི་ཡེ་ཤེས་ཀྱི་ལམ་ཡིན་པའི་ཕྱིར། ཐེག་ཆེན་དུས་ཕྱིས་བྱུང་བ་མ་ཡིན་ཏེ།
ཐེག་པ་ཆེ་ཆུང་གཉིས་ཀ་སངས་རྒྱས་བཞུགས་པའི་དུས་སུ་བྱུང་བས་དུས་མཉམ་དུ་རྗེས་སུ་སོང་བའི་ཕྱིར་དང༌། ཐེག་ཆེན་འདི་ལས་སྟོང་པ་ཉིད་འབའ་ཞིག་སྟོན་པ་མ་ཡིན་གྱི། བསོད་ནམས་ཀྱི་ཚོགས་སྣ་ཚོགས་པ་སྟོན་ཞིང༌། ཡང་སྟོང་པ་ཉིད་དེའང་སྟོང་པ་ཉིད་དང༌། དེ་བཞིན་ཉིད་དང༌། ཡང་དག་པའི་མཐའ་ལ་སོགས་པ་རྣམ་གྲངས་མང་པོའི་སྒོ་ནས་མདོ་སྡེ་དག་ལས་རྟག་ཏུ་སྟོན་པར་བྱེད་པས་སྟོང་པ་ཉིད་བསྟན་པ་ལ་དགོས་པ་ཆེན་པོ་ཡོད་ཅིང༌། ཆོས་ཐམས་ཅད་མེད་པར་གསུངས་པ་ནི་ཚིག་གིས་ཇི་སྐད་བཤད་པ་བཞིན་གྱི་དོན་ཅན་མ་ཡིན་པར་དགོངས་པ་བཤད་དགོས་ལ་བཅོམ་ལྡན་འདས་ཀྱི་དགོངས་པའང་ཤིན་ཏུ་ཟབ་སྟེ། རིན་ཆེན་ཕྲེང་བ་ལས། དེ་བཞིན་གཤེགས་དགོངས་གསུངས་པ་རྣམས། ། ཤེས་པར་སླ་མིན་དེ་ཡི་ཕྱིར། །
ཐེག་གཅིག་ཐེག་པ་གསུམ་གསུངས་པ། ། བཏང་སྙོམས་ཀྱིས་ནི་བདག་བསྲུང་བྱ། ། ཞེས་གསུངས་པ་ལྟར་རྟོགས་དཀའ་བས་མཁས་པ་རྣམས་ཀྱི་དགོངས་པ་ཚུལ་བཞིན་དུ་བརྟགས་དགོས་སོ། ། གལ་ཏེ་ལེགས་པར་བརྟགས་ནས་དགོངས་པ་ཇི་ལྟ་བ་བཞིན་རྟོགས་ན་ཐེག་ཆེན་གྱི་ཆོས་འདིས་སྐྲག་པར་མི་འགྱུར་རོ། ། གསུམ་པ་ཚད་མས་འདོར་བ་མི་འཐད་པ་ལ་གཉིས་ཏེ། དངོས་ཀྱི་དོན་དང༌། ཞར་ལས་བྱུང་བའོ། ། དང་པོ་ནི། ཐེག་ཆེན་བཀའ་མ་ཡིན་པར་གང་གིས་ངེས། སོ་སོ་རང་གི་རིག་པའི་ཡེ་ཤེས་ཀྱིས་སོ་ཞེ་ན།
མ་ཡིན་ཏེ་ཐེག་ཆེན་གྱི་དོན་ལ་དཔྱད་པའི་སྐབས་འདི་ན་དང་པོ་ཚོགས་ལམ་དུ་ཐོས་པ་བྱས་པ་ལ་བརྟེན་ནས་ཚོགས་ལམ་གྱི་རྒྱུན་ཕྱི་མ་རྣམས་དང༌། སྦྱོར་ལམ་དུ་ཡང་དག་པའི་དོན་ཚུལ་བཞིན་དུ་ཡིད་ལ་བྱེད་པ་བསམ་བྱུང་དང༌། འཇིག་རྟེན་པའི་སྒོམ་བྱུང་གི་ཤེས་རབ་འབྱུང་ཞིང༌། ཚུལ་བཞིན་ཡིད་ལ་བྱེད་པ་ཡང་དག་པའི་དོན་མངོན་སུམ་དུ་རྟོགས་པའི་ཡུལ་ཅན་མཐོང་ལམ་གྱི་ཡེ་ཤེས་འབྱུང་ལ། དེ་ཡུན་རིང་གོམས་པར་བྱེད་པ་ལས་སྤང་བྱ་ལས་རྣམ་པར་གྲོལ་བའི་ཆོས་འཐོབ་ཅིང༌། རྣམ་གྲོལ་དེ་ཡོད་ན་དེ་ལས་བདག་གིས་ནི་བྱ་བ་བྱས་སོ་ཞེས་བྱ་བ་ལ་སོགས་པ་ཤེས་པའི་རྣམ་གྲོལ་གྱི་ཡེ་ཤེས་ཀྱི་བློ་གྲོས་རབ་ཏུ་སྐྱེ་ལ། གང་གི་ཚེ་བློ་གྲོས་དེ་ནི་སོ་སོ་རང་གིས་རིག་པའི་ཡེ་ཤེས་ཡིན་ཏེ། དེ་ཁྱོད་ལ་མེད་ན་སོ་སོ་རང་གི་རིག་པའི་ཡེ་ཤེས་ཀྱིས་ཐེག་ཆེན་བཀའ་མ་ཡིན་ནོ་ཞེས་ཇི་ལྟར་ངེས། བདག་གིས་མི་ཤེས་པས་སྐྲག་པའི་གནས་སོ་ཞེ་ན། སྐྱེ་བོ་མཁས་པའི་རྗེས་སུ་འབྲངས་ན་ཚུལ་བཞིན་དུ་རྟོགས་ནས་སྐྲག་པར་མི་འགྱུར་རོ། །
གལ་ཏེ་སངས་རྒྱས་ཀྱིས་ཀྱང༌། ཟབ་མོ་མཁྱེན་པ་མ་ཡིན་པས། ཐེག་ཆེན་མི་སྟོན་ནོ་ཞེ་ན། སངས་རྒྱས་ནི་ཤེས་བྱ་མ་ལུས་པ་མཁྱེན་པ་ལ་འདོད་པ་ན་ཟབ་མོ་ཅིའི་ཕྱིར་མཁྱེན་པ་མ་ཡིན། གཉིས་པ་ནི། ཟབ་མོ་ཐེག་ཆེན་ཅིའི་ཕྱིར་ན་རྟོག་གེའི་ཡུལ་མ་ཡིན་ཞེས་རྒོལ་ན། ལན་བསྟན་པ་ནི། ཇི་སྐད་དུ། ཐུབ་པའི་སྐྱེས་མཆོག་དགོངས་པ་ནི། ། རྟོག་གེ་པ་ཡི་ཡུལ་མ་ལགས། །
བྱིས་པའི་སྤྱོད་ཡུལ་མ་ལགས་ཏེ། ། སེམས་དང་སེམས་བྱུང་རྣམས་ལས་འདས། ། ཞེས་གསུངས་པ་ལྟར་ཤིན་ཏུ་ཟབ་པའི་ཕྱིར་རྟོག་གེའི་ཡུལ་མ་ཡིན་ནོ། ། ཡང་ཅིའི་ཕྱིར་ཟབ་མོའི་དོན་སྟོང་པ་ཉིད་རིག་པ་དག་ཁོ་ན་ཐར་བར་འགྱུར་གྱི་རྟོག་གེ་པས་ཐར་པ་མི་ཐོབ་ཅེས་བྱ་བ་འདི་ཡང་མི་འཐད་དེ། སྟོང་པ་ཉིད་ནི་སྐྲག་པའི་གནས་ཡིན་པའི་ཕྱིར་རོ་ཞེ་ན། སྟོང་པ་ཉིད་དེ་ནི་སྐྲག་པའི་གནས་སུ་རིགས་པ་མ་ཡིན་ཏེ། སྟོང་པ་ཉིད་རྟོགས་པས་ནི་ཉོན་མོངས་པའི་ས་བོན་རྩ་བ་ནས་སྤོང་ནུས་པའི་ཕྱིར། རྟོག་གེ་པས་ནི་དེ་ལྟ་མ་ཡིན་ཏེ། སྟོང་པ་ཉིད་ཀྱི་དོན་རྟོགས་མི་ནུས་པའི་ཕྱིར། བཞི་པ་དམན་པས་དོར་བས་མཆོག་ཏུ་གྲུབ་པ་ནི།
ཁོ་བོ་ཅག་མ་མོས་པས་ཐེག་ཆེན་བཟང་པོ་མ་ཡིན་ནོ་ཞེ་ན། གང་ཟག་དམན་པ་ལ་མོས་ཤིང་ཁམས་ཏེ་ཀུན་གཞི་ལ་ཡོད་པའི་དགེ་བའི་བག་ཆགས་ཀྱང་ཤིན་ཏུ་དམན་ལ། ཐེག་ཆེན་སྤོང་པའི་གྲོགས་དམན་པ་དག་གིས་ཡོངས་སུ་བསྐོར་བའི་གང་ཟག་ཁྱོད་ལྟ་བུ། ཤེས་རབ་ཟབ་ཅིང་ཐབས་རྒྱ་ཆེན་པོ་ལེགས་པར་བཤད་པའི་ཆོས་ཐེག་ཆེན་འདི་ལ་མོས་པ་མེད་པ་ཉིད་ཀྱིས་ཐེག་ཆེན་འདི་མཆོག་ཏུ་གྲུབ་པ་ཡིན་ནོ། ། ལྔ་པ་ཚད་མིན་གྱིས་འདོར་བ་མི་འཐད་པ་ལ་གསུམ་སྟེ། མ་རྟོགས་པས་འདོར་བ་མི་འཐད་པ་དང༌། ལོག་ཤེས་ཀྱིས་འདོར་བ་མི་འཐད་པ་དང༌། ཐེ་ཚོམ་གྱིས་འདོར་བར་མི་འཐད་པའོ། ། དང་པོ་ནི། ཐེག་ཆེན་གྱི་མདོ་སྡེ་ལེགས་པར་མ་ཐོས་བཞིན་དུ་སྤོང་བ་ནི་མི་རིགས་ཏེ།
འདི་ལྟར་ཐོས་པའི་རྗེས་སུ་འབྲངས་ཏེ་ཉན་ཐོས་ཀྱི་ཐེག་པའི་དོན་རྟོགས་པའི་བློའི་ནུས་པ་རང་གིས་ཐོབ་ནས་ནི་གང་ཞིག་ཐེག་ཆེན་གྱི་ཐོས་པ་ལ་རབ་ཏུ་བརྙས་པ་བྱེད་ཅིང་མ་ཐོས་བཞིན་དུ་ཐེག་ཆེན་གྱི་མདོ་སྡེ་སྤོང་བ་ནི་མི་རིགས་ཏེ། ཐེག་ཆེན་གྱི་བརྗོད་བྱ་རྣམ་པ་སྣ་ཚོགས་དཔག་ཏུ་མེད་པ་ཁྱོད་ཀྱིས་མ་རྟོགས་པར་ཤེས་པར་བྱ་བའི་ལྷག་མར་ལུས་པས་ན་རྨོངས་པ་ཁྱོད་གང་གི་ཕྱིར་ན་ཐེག་ཆེན་བཀའ་མ་ཡིན་ནོ་ཞེས་ངེས་པར་བྱེད། གཉིས་པ་ནི། གལ་ཏེ་ཐོས་ཀྱང་དེ་ལས་ཆད་ལྟ་བསྟན་པས་མི་འདོད་དོ་ཞེ་ན། ཐོས་པ་ཚུལ་བཞིན་དུ་བྱེད་དགོས་ཀྱི་ཚུལ་བཞིན་མ་ཡིན་པར་བྱས་ན་ཉེས་པ་ཆེན་པོ་ཡོད་དོ་ཞེས་སྟོན་པ་ནི། དགོངས་པ་ཅན་གྱི་དོན་སྒྲ་ཇི་བཞིན་པར་ཡོངས་སུ་རྟོགས་ན་བདག་ཉིད་ཀྱིས་ཇི་ལྟར་རྟོགས་པ་ལྟར་བདེན་ནོ་སྙམ་དུ་བདག་ཉིད་མཁས་པར་སྙེམས་ཤིང༌། མཁས་པ་ལས་ཆོས་ཀྱི་དོན་མི་ཚོལ་བས་དོན་ལེགས་པར་ཤེས་པའི་བློ་གྲོས་ཉམས་པ་སྟེ་མི་ཐོབ་པར་འགྱུར་ཞིང༌། དེའི་རྒྱུས་ལེགས་པར་གསུང་པ་ཐེག་ཆེན་ཡང་བཀའ་མ་ཡིན་ནོ་ཞེས་སྤངས་པས་ན། ངན་སོང་དུ་བརླག་པར་འགྱུར་ཏེ། ཆོས་ཟབ་མོ་ལ་ཁོང་ཁྲོའི་སྒྲིབ་པ་བསགས་པའི་ཕྱིར་རོ། །
ཆོས་ལ་སྡང་བ་ནི་མཚམས་མེད་པ་བས་ཀྱང་སྡིག་པ་ཆེ་སྟེ། གང་ཞིག་ཡང་ཡང་སྡིག་གྲོགས་རྟེན་པས་སངས་རྒྱས་ངན་སེམས་ལྡན་གྱུར་དང༌། ། ཕ་མ་དགྲ་བཅོམ་གསོད་པ་བྱ་བ་མིན་བྱེད་མཆོག་ཚོགས་འབྱེད་པའི་མི། ། དེ་ཡང་ཆོས་ཉིད་ངེས་པར་བསམས་ནས་དེ་ལས་མྱུར་དུ་ཐར་འགྱུར་གྱི། ། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་སོ། ། གསུམ་པ་ནི། ཡིད་ཀྱི་ཉེས་པ་ཁོང་ཁྲོ་ནི་སྡིག་པ་ཆེ་བས་ན་རང་བཞིན་གྱིས་གདུག་པ་སྟེ་མི་རིགས་པ་གནོད་པ་བྱེད་པའི་གཟུགས་ལའང་ཁོང་ཁྲོ་བར་མི་རིགས་ན་ཐེ་ཚོམ་ཟ་བའི་ཆོས་ལ་སྡང་བར་བྱས་ན་ཉེས་པ་ཆེན་པོ་འབྱུང་བ་ལྟ་སྨོས་ཀྱང་ཅི་དགོས། དེའི་ཕྱིར་ན་གུས་པ་མ་སྐྱེས་ཀྱང་བཏང་སྙོམས་སུ་བཞག་ན་ལེགས་ཏེ། དེ་ལ་ཆོས་སྤོང་བའི་ཉེས་པ་མེད་པའི་ཕྱིར།
ལྷག་པའི་བསམ་པ་བསྐུལ་བ་ལས། བར་མ་དོར་གནས་པ་ལ་ཆོས་སྤོང་བ་ཞེས་ང་མི་སྨྲའོ། ། ཞེས་གསུངས་སོ། ། ཐེག་པ་ཆེན་པོ་བཀར་སྒྲུབ་པ་བཤད་ཟིན་ཏོ།། ༈ །།གཉིས་པ་བཀར་སྒྲུབས་པའི་ཐེག་ཆེན་གྱི་དོན་ལ་བཞི་སྟེ། སྐལ་པ་དང་ལྡན་པའི་རིགས་དང༌། སྤྱོད་པའི་གཞི་སེམས་བསྐྱེད་དང༌། སངས་རྒྱས་པའི་གཞི་བྱང་ཆུབ་སེམས་དཔའི་སྤྱོད་པ་དང༌། སྤྱོད་པ་དེས་ཐོབ་པའི་འབྲས་བུ་ཕུན་སུམ་ཚོགས་པའོ། ། དང་པོ་ལ་གཉིས་ཏེ།
རིགས་ཁྱད་པར་དུ་བྱེད་པའི་སྐྱབས་འགྲོ་དང༌། རིགས་ཀྱི་རང་བཞིན་གཏན་ལ་དབབ་པའོ། ། དང་པོ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གསུམ་སྟེ། སྐྱབས་འགྲོའི་རང་བཞིན། སྐྱབས་འགྲོའི་བསླབ་བྱ། སྐྱབས་འགྲོའི་ཕན་ཡོན་བསྟན་པའོ། ། དང་པོ་ལ་གཉིས་ཏེ།
སྐྱབས་སུ་འགྲོ་བའི་རྒྱུ་དང༌། སྐྱབས་འགྲོའི་ཡུལ་ལོ། ། དང་པོ་ལ་སྐྱབས་འགྲོ་སྤྱིའི་མཚན་ཉིད་ནི། འཇིགས་པ་ལས་ཐར་བའི་དོན་དུ་སྐྱབས་གནས་ལ་བརྟེན་པར་དམ་བཅའ་བའོ། ། ཐེག་པ་ཆུང་ངུའི་སྐྱབས་འགྲོ་ནི། རང་ཉིད་སྡུག་བསྔལ་ལས་ཐར་བའི་དོན་དུ་སྡུག་བསྔལ་ལས་སྐྱོབ་པའི་ནུས་པ་དང་ལྡན་པ་ལ་བརྟེན་པར་ཁས་ལེན་པའོ། ། ཐེག་ཆེན་གྱི་སྐྱབས་འགྲོ་ནི། སྙིང་རྗེ་ལ་བརྟེན་ནས་སེམས་ཅན་གཞན་སྡུག་བསྔལ་ལས་ཐར་བའི་དོན་དུ་ཡུལ་དམ་པ་ལ་བརྟེན་པར་དམ་བཅའ་བའོ། ། སྔ་མ་ནི་ཇི་སྲིད་འཚོའི་བར་དུ་དམ་བཅའ་བ་ཡིན་ལ། ཕྱི་མ་ནི་སྙིང་པོ་བྱང་ཆུབ་ལ་མཆིས་ཀྱི་བར་དུ་ཡིན་པས་དུས་ལ་ཡང་ཁྱད་པར་ཡོད་དོ། །
གཉིས་པ་སྐྱབས་འགྲོའི་ཡུལ་བསྟན་པ་ལ་གསུམ་སྟེ། སྐྱབས་གསུམ་སོ་སོའི་ངོ་བོ། གནས་སྐབས་སྐྱབས་གསུམ་དུ་འཇོག་པ། མཐར་ཐུག་སྐྱབས་གཅིག་ཏུ་བསྟན་པའོ། ། དང་པོ་ནི། རྒྱུད་བླའི་རྣམ་བཤད་དུ་བཤད་ཟིན་པས་དེར་བལྟ་བར་བྱའོ། ། གཉིས་པ་ནི། མངོན་མཐོ་དོན་དུ་གཉེར་བས་གཞན་རྒྱུད་ལ་གྲུབ་པའི་དཀོན་མཆོག་ལ་སྐྱབས་སུ་འགྲོ་བས་དཀོན་མཆོག་གསུམ་ཐུན་མོང་དུ་སྐྱབས་སུ་བཞག་ལ། ངེས་ལེགས་དོན་དུ་གཉེར་བ་ལ་ཐུན་མོང་གི་སྐྱབས་ལྔ་སྔ་མ་ལྟར་ཡིན་ལ། ཐུན་མོང་མ་ཡིན་པའི་སྐྱབས་ནི།
ཐེག་པ་སོ་སོ་ལ་ཞུགས་པའི་གང་ཟག་རྣམས་ཀྱིས་རང་རང་གི་ཐོབ་བྱའི་འབྲས་བུ་ཐོབ་པ་ན་འཇིགས་པ་ལས་ཐར་བར་འདོད་པས་རང་རང་གི་ཐོབ་བྱ་ཉིད་སོ་སོར་སྐྱབས་སུ་བཞག་པ་ཡིན་ནོ། ། ཇི་སྐད་དུ། སྟོན་པ་བསྟན་པ་སློབ་དོན་གྱི། ། ཐེག་གསུམ་པ་དང་བྱེད་གསུམ་ལ། ། མོས་པ་རྣམས་ཀྱི་དབང་བྱས་ནས། ། སྐྱབས་གསུམ་རྣམ་པར་ཞག་པ་ཡིན། ། ཅེས་སོ། ། གསུམ་པ་ནི། ལུང་གི་ཆོས་ནི་མཐར་ཐུག་གི་སྐྱབས་མ་ཡིན་ཏེ། ལམ་རྟོགས་པ་ན་ཆུ་རྒལ་ཟིན་པའི་གཟིངས་ལྟར་སྤང་བར་བྱ་བ་ཡིན་པའི་ཕྱིར་རོ། །
འདིར་སྐྱབས་གསུམ་གྱི་ཟླར་བགྲངས་པའི་ཆོས་དཀོན་མཆོག་ནི་སློབ་པའི་ཆོས་ཡིན་པས་ལམ་བདེན་ནི། གཏན་དུ་བའི་བརྟན་པའི་སྐྱབས་མ་ཡིན་ཏེ། རྩ་བ་ལས། འདུ་བྱེད་ཐམས་ཅད་བསླུ་བའི་ཆོས། ། ཞེས་གསུངས་པ་ལྟར། འདུས་བྱས་ཡིན་པས་བསླུ་བའི་ཆོས་ཅན་ཡིན་པའི་ཕྱིར། རྟོགས་པའི་ལྡོག་པ་ནས་མཐར་ཐུག་གི་སྐྱབས་མ་ཡིན་ཏེ། རྟོགས་པ་མཐར་མ་ཐུག་པའི་ཕྱིར། བྱང་སེམས་འཕགས་པའི་འགོག་བདེན་ཡང་མཐར་ཐུག་གི་སྐྱབས་མ་ཡིན་ཏེ། དེ་ཐོབ་ཀྱང་སྒྲིབ་གཉིས་ཀྱི་འཇིགས་པ་ལས་མ་གྲོལ་བའི་ཕྱིར།
ཉན་རང་གི་ལྷག་བཅས་ཀྱི་མྱང་འདས་ཀྱང་ཚུལ་དེ་བཞིན་ནོ། ། ཉན་ཐོས་པ་འགའ་ཞིག་ཉན་རང་གི་ལྷག་མེད་ཐོབ་པ་ན་སྡུག་བསྔལ་གྱི་ལྷག་མ་ཡང་མ་ལུས་པའི་ཕྱིར་མཐར་ཐུག་གི་སྐྱབས་སོ་ཞེ་ན། ཉན་རང་གི་ལྷག་མེད་ཀྱི་མྱང་འདས་ཀྱང་མཐར་ཐུག་གི་སྐྱབས་མ་ཡིན་ཏེ། སྡུག་བསྔལ་མེད་པ་ཙམ་གྱིས་རབ་ཏུ་ཕྱེ་བའི་མེད་དགག་ཙམ་ཡིན་གྱི་མཐར་ཐུག་གི་ཡོན་ཏན་མི་ལྡན་པའི་ཕྱིར། སྐྱབས་གསུམ་གྱི་ཟླར་བགྲངས་པའི་དགེ་འདུན་རྣམས་ཀྱང་མཐར་ཐུག་གི་སྐྱབས་མ་ཡིན་ཏེ། ཡིད་ཀྱི་རང་བཞིན་གྱི་ལུས་ཀྱིས་སྐྱེ་བ་ལེན་པ་དང༌། བསམ་གྱིས་མི་ཁྱབ་པའི་འཆི་འཕོ་བའི་འཇིགས་པ་དང་བཅས་པའི་ཕྱིར་རོ། ། འོ་ན་མཐར་ཐུག་གི་སྐྱབས་གང་ཞེ་ན། རྒྱུད་བླ་མ་ལས། དམ་པའི་དོན་དུ་འགྲོ་བ་ཡི། །
སྐྱབས་ནི་སངས་རྒྱས་ཉག་གཅིག་ཡིན། ། ཐུབ་པ་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེ་ཡི་མཐར་ཐུག་ཕྱིར། ། ཅེས་པ་ལྟར་རོ། ། སྐྱབས་འགྲོའི་རང་བཞིན་བསྟན་ཟིན་ཏོ། ། གཉིས་པ་སྐྱབས་འགྲོའི་བསླབ་བྱ་ལ་དགག་པའི་བསླབ་བྱ་ནི། སངས་རྒྱས་ལ་སྐྱབས་སུ་སོང་ནས་ལྷ་གཞན་ལ་སྟོན་པར་མི་བཟུང༌། ཆོས་ལ་སྐྱབས་སུ་སོང་ནས་སེམས་ཅན་ལ་གནོད་འཚེ་སྤོང༌། དགེ་འདུན་ལ་སྐྱབས་སུ་སོང་ནས་སྡིག་གྲོགས་ཡོངས་སུ་སྤོང་བའོ། ། སྒྲུབ་པའི་བསླབ་བྱ་ནི།
སངས་རྒྱས་ལ་སྟོན་པའི་འདུ་ཤེས། དམ་པའི་ཆོས་ལ་ཉམས་སུ་ལེན་པའི་འདུ་ཤེས། དགེ་འདུན་ལ་གྲོགས་ཀྱི་འདུ་ཤེས་སུ་བཞག་པར་བྱའོ། ། ཤིན་ཏུ་རྒྱས་པའི་མདོ་ལས། སངས་རྒྱས་ལ་ནི་སྐྱབས་སོང་བ། ། དེ་ནི་ཡང་དག་དགེ་བསྙེན་ཏེ། ། ནམ་དུའང་ལྷ་ནི་གཞན་དག་ལ། ། སྐྱབས་གསོལ་བར་ནི་མི་འགྱུར་རོ། ། དམ་པའི་ཆོས་ལ་སྐྱབས་གསོལ་ན། ། འཚེ་ཞིང་གནོད་པའི་སེམས་དང་བྲལ། །
དགེ་འདུན་ལ་ནི་སྐྱབས་གསོལ་ན། ། མུ་སྟེགས་ཅན་ལ་ཕྱོགས་མི་འགྱུར། ། ཞེས་གསུངས་པ་ལྟར་རོ། ། གསུམ་པ་ཕན་ཡོན་ལ། གནས་སྐབས་ཀྱི་ཕན་ཡོན་ནི། ལས་ཀྱི་སྒྲིབ་པ་སྲབ་པ་དང༌། མི་མ་ཡིན་གྱི་གནོད་པས་མི་ཚུགས་པ་དང༌། སྐྱེ་བ་ཐམས་ཅད་དུ་དཀོན་མཆོག་གསུམ་དང་མི་འབྲལ་བའོ། ། མཐར་ཐུག་གི་འབྲས་བུ་ནི་སངས་རྒྱས་ཐོབ་པའོ། ། གཉིས་པ་གཞུང་གི་དོན་ལ་གཉིས་ཏེ།
སྐྱབས་འགྲོའི་རང་བཞིན་དང༌། སྐྱབས་འགྲོའི་ཆེ་བ་བསྟན་པའོ། ། དང་པོ་ལ་གསུམ་སྟེ། ཁྱད་པར་མདོར་བསྟན། ཁྱད་ཆོས་རྒྱས་པར་བཤད། སྐྱབས་འགྲོ་གཏན་ལ་དབབ་པའོ། ། དང་པོ་ནི། འབྲས་བུ་ཐེག་པ་མཆོག་སངས་རྒྱས་ཐོབ་པར་བྱ་བའི་ཕྱིར་དཀོན་མཆོག་ལ་སྐྱབས་སུ་སོང་བ་གང་ཡིན་པ་དེ་ཉིད་ཆོས་ཅན། སྐྱབས་སུ་སོང་བ་རྣམས་ཀྱི་མཆོག་ཅེས་བྱ་བ་ཡིན་ཏེ། དམིགས་པ་ཀུན་ཏུ་འགྲོ་བ་དང༌།
ངོ་བོ་ཁས་ལེན་པ་དང༌། འབྲས་བུ་རྟོགས་པ་དང༌། གྲོགས་ཟིལ་གནོན་ཏེ་དབྱེ་བའི་རང་བཞིན་དོན་རྣམ་པ་བཞིས་ཁྱད་པར་དུ་འཕགས་པའི་ཕྱིར། དང་པོ་གཞན་དོན་དུ་སངས་རྒྱས་ཐོབ་པར་བྱ་བའི་ཕྱིར་དཀོན་མཆོག་གསུམ་ལ་བརྟེན་པར་བྱའོ་སྙམ་དུ་ངེས་པར་བྱ་བ་འདི་དཀའ་སྟེ། གཞན་དོན་དུ་སངས་རྒྱས་ཐོབ་པར་འདོད་པ་ཤིན་ཏུ་དཀོན་པའི་ཕྱིར། བསླབ་བྱ་ཕར་ཕྱིན་དྲུག་པོ་དེ་ནི་སྒྲུབ་པར་དཀའ་སྟེ། སྐལ་པ་སྟོང་ཕྲག་དུ་མར་སྒྲུབ་དགོས་པའི་ཕྱིར། གལ་ཏེ་ཐེག་ཆེན་གྱི་སྐྱབས་འགྲོ་འདི་བྱ་དཀའ་བ་ཡིན་པའི་ཕྱིར་འཇུག་པར་མི་བྱའོ་སྙམ་ན་ཐེག་ཆེན་འདི་ལ་སྐྱབས་སུ་སོང་བ་ནི་དོན་ཆེན་པོ་མཆོག་ཏུ་ལྡན་པ་ཡིན་ནོ། ། གང་གི་ཕྱིར་ན་དེའི་འབྲས་བུ་སངས་རྒྱས་དེ་གྲུབ་ལ་སེམས་ཅན་ཐམས་ཅད་ལ་ཕན་པ་བྱེད་པའི་དོན་ཆེན་པོ་ཡོད་པ་དེའི་ཕྱིར། ཐེག་ཆེན་ཉམས་སུ་བླངས་པས་འཇིགས་པ་ལས་ཐར་བར་འདོད་པ་ནི་ཐེག་ཆེན་ལ་སྐྱབས་སུ་སོང་བའི་དོན་ནོ། །
གཉིས་པ་ལ་བཞི་སྟེ། ཀུན་འགྲོ་དང༌། ཁས་ལེན་དང༌། རྟོགས་པ་དང༌། ཟིལ་གནོན་གྱི་ཁྱད་པར་རོ། ། དང་པོ་ལ་སེམས་ཅན་ཀུན་ཏུ་འགྲོ་བ་ནི། བྱང་ཆུབ་སེམས་དཔའ་གང་ཞིག་གིས་སེམས་ཅན་ཐམས་ཅད་སྡུག་བསྔལ་ལས་བསྒྲལ་བར་ཞུགས་པ་དང༌། ཐེག་པ་ཀུན་ཏུ་འགྲོ་བ་ནི། ཐེག་པ་གསུམ་ཀ་ལ་མཁས་པ་དང༌། ཡེ་ཤེས་ཀུན་ཏུ་འགྲོ་བ་ནི།
བདག་མེད་གཉིས་ཀ་རྟོགས་པ་ཡེ་ཤེས་ལ་མཁས་པ་དང༌། མྱང་འདས་ཀུན་ཏུ་འགྲོ་བ་ནི། བྱང་ཆུབ་སེམས་དཔའ་གང་ཞིག་མི་གནས་པའི་མྱ་ངན་ལས་འདས་པ་ལ། འཁོར་བ་དང་ཞི་བ་སྟོང་པ་ཉིད་དུ་རོ་གཅིག་པར་རྟོགས་ནས་ཤེས་རབ་དང་སྙིང་རྗེ་བླང་དོར་དུ་མི་འཛིན་པ་དེ་འདྲའི་བློ་ལྡན་དེ་ནི་ཀུན་འགྲོའི་ཁྱད་པར་ལྡན་པར་ཤེས་པར་བྱའོ། ། གཉིས་པ་ཁས་ལེན་གྱི་ཁྱད་པར་བསྟན་པ་ལ་གཉིས་ཏེ། དངོས་ཀྱི་དོན་དང༌། དཔེས་བསྟན་པའོ། ། དང་པོ་ལ་སྨོན་ལམ་གྱི་ཁྱད་པར་ནི། བྱང་ཆུབ་སེམས་དཔའ་གང་ཞིག་གིས་སངས་རྒྱས་ཀྱི་ཡོན་ཏན་ཤེས་ནས་དེ་ལ་དགའ་བ་མང་པོས་བྱང་ཆུབ་ཀྱི་མཆོག་སངས་རྒྱས་དེ་དོན་དུ་གཉེར་ཞིང་སྒྲུབ་པའི་ཁྱད་པར་ནི་གང་ཞིག་སྐྱོ་བ་མེད་པར་ཕ་རོལ་ཏུ་ཕྱིན་པ་དྲུག་གི་དཀའ་བ་ཡང་དག་པར་སྤྱོད་ལ། ཐོབ་པའི་ཁྱད་པར་ནི།
གང་ཞིག་རྣམ་པར་སངས་རྒྱས་ནས་སངས་རྒྱས་ཀུན་དང་ཡང་རྟོགས་པ་མཉམ་པར་འགྱུར་བ་སྟེ། ཁྱད་པར་གསུམ་དང་ལྡན་པ་དེ་འདྲའི་བློ་ལྡན་དེ་ནི་ཁས་ལེན་མཆོག་དང་ལྡན་པར་ཤེས་པར་བྱའོ། ། གཉིས་པ་དཔེས་བསྟན་པ་ལ་གཉིས་ཏེ། རྒྱལ་པོའི་སྲས་ཀྱི་དཔེས་བསྟན་པ་དང༌། བློན་པོའི་དཔེས་བསྟན་པའོ། ། དང་པོ་ལ་གཉིས་ཏེ། སངས་རྒྱས་ཀྱི་སྲས་སུ་སྐྱེས་པའི་ཁྱད་པར་དང༌། གདུང་མི་གཅོད་པའི་ཁྱད་པར་རོ། ། དང་པོ་ནི། འཁོར་ལོས་བསྒྱུར་བའི་རྒྱལ་པོའི་ས་བོན་དང༌།
བཙུན་མོ་དམ་པ་དང༌། རླུང་མཁྲིས་ལ་སོགས་པས་མ་ཉམས་པའི་མངལ་ན་གནས་པ་དང༌། སྐྱེད་བསྲིང་བར་བྱེད་པའི་མ་མ་ཕུན་སུམ་ཚོགས་པ་སྟེ། རྒྱུ་བཞི་ཚང་པའི་ཁྱེའུ་དེ་འཁོར་ལོས་བསྒྱུར་བའི་རྒྱལ་པོའི་སྲས་མཚན་ཉིད་དང་ལྡན་པ་ཡིན་པ་ལྟར་བྱང་ཆུབ་ཏུ་སེམས་བསྐྱེད་པའི་ས་བོན་དང༌། ཆོས་ཐམས་ཅད་སྟོང་པ་ཉིད་དུ་བསྒོམས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་མ་དང༌། སེར་སྣ་ལ་སོགས་སྐྱོན་གྱིས་མ་ཉམས་པའི་ཚོགས་གཉིས་ཀྱི་མངལ་ན་གནས་པ་དང༌། ཐེག་དམན་ལ་སོགས་པའི་སྐྱོན་གྱིས་ཆུད་མི་ཟ་བར་བྱེད་པའི་སྙིང་རྗེའི་མ་མ་སྟེ། ཉན་རང་ལ་སོགས་པ་དང་མཚུངས་པ་མེད་པའི་རྒྱུ་བཞི་པོ་དེ་ལས་དང་པོར་སངས་རྒྱས་ཀྱི་སྲས་ཀྱི་མཆོག་ཏུ་ལེགས་པར་སྐྱེས་པའི་བློ་ལྡན་དེ་ནི། སངས་རྒྱས་ཀྱི་སྲས་མཚན་ཉིད་དང་ལྡན་པར་ཁས་ལེན་པ་མཆོག་ཏུ་ཤེས་པར་བྱའོ། ། འཁོར་ལོས་བསྒྱུར་བའི་རྒྱལ་པོའི་སྲས་དེ་མཚན་གྱིས་བརྒྱན་པའི་ལུས་དང༌།
རྒྱལ་ཕྲན་རྣམས་ཟིལ་གྱིས་གནོན་པའི་སྟོབས་དང༌། རྒྱལ་སྲིད་ཆེན་པོ་ལ་ལོངས་སྤྱོད་པའི་བདེ་བ་དང༌། རྒྱལ་སྲིད་ཀྱི་གཙུག་ལག་ལ་མཁས་པའི་ཤེས་ལྡན་ཏེ་རྒྱུ་བཞི་དང་ལྡན་པ་དེ་བཞིན་དུ། ས་བརྒྱད་པ་ལ་གནས་པའི་བྱང་ཆུབ་སེམས་དཔའ་དེའང་ལུས་ཀྱི་ཁྱད་པར་གནས་ན་གནས་པ་དང༌། གསལ་བ་དང༌། རྫོགས་པ་སྟེ་ཁྱད་པར་གསུམ་གྱི་སྒོ་ནས་འཁོར་ལོས་བསྒྱུར་བའི་རྒྱལ་པོའི་མཚན་ལས་ལྷག་པའི་མཚན་སྣ་ཚོགས་ཀུན་གྱིས་བྱང་ཆུབ་སེམས་དཔའ་དེའི་ལུས་བརྒྱན་ཞིང༌། སྟོབས་ཀྱི་ཁྱད་པར་སེམས་ཅན་ཐམས་ཅད་ཡོངས་སུ་སྨིན་པར་བྱེད་པའི་སྟོབས་ཐོབ་ལ། བདེ་བའི་ཁྱད་པར་སྒྲིབ་གཉིས་སྤངས་པའི་སངས་རྒྱས་ཀྱི་བདེ་བ་ཆེན་པོ་དཔེ་ལས་འདས་ཤིང་རྒྱུན་མི་ཆད་པས་ན། མཐའ་ཡས་པའི་སྡུག་བསྔལ་ཐམས་ཅད་ཉེ་བར་ཞི་བ་རྙེད་ཅིང༌། ཐབས་ལ་མཁས་པའི་ཁྱད་པར་སེམས་ཅན་ཀུན་སྡུག་བསྔལ་ལས་སྐྱབས་པའི་ཐབས་ཆེན་པོ་བཤམས་པ་ཤེས་པ་ཡིན་ནོ། །
གཉིས་པ་གདུང་མི་གཅོད་པའི་ཁྱད་པར་ནི། རྒྱུ་བཞིས་རྒྱལ་པོའི་སྲས་དེ་ནར་སོན་པ་ན། དབང་བསྐུར་བ་ཐོབ་པ་དང༌། དབང་ཐོགས་པ་མེད་པ་དང༌། བརྩོད་པ་བརྟག་པ་ལ་མཁས་པ་དང༌། ལོག་པར་སྒྲུབ་པ་རྣམས་ཚར་གཅོད་པ་དང༌། ཡང་དག་པར་ཕན་འདོགས་པར་བྱེད་པ་དེ་བཞིན་དུ། བྱང་སེམས་དེ་ནི་སངས་རྒྱས་ཀུན་གྱི་འོད་ཟེར་ཆེན་པོའི་དབང་བསྐུར་བ་བྱིན་ཏེ། ཆོས་ཀྱི་རྒྱལ་ཚབ་དུ་གྱུར་པ་དང༌། ཤེས་བྱ་ཐམས་ཅད་ལ་ཡེ་ཤེས་ཐོགས་པ་མེད་པའི་ཕྱིར་ཆོས་ཐམས་ཅད་ལ་དབང་བ་ཀུན་ནས་ཡང་དག་པར་ལྡན་པ་དང༌།
སངས་རྒྱས་ཀྱི་འཁོར་གྱི་དཀྱིལ་འཁོར་ཀུན་ཏུ་ཕན་ཚུན་འདྲི་བ་དང་ལན་དང་རྫུ་འཕྲུལ་སྟོན་པ་ལ་སོགས་པའི་རྣམ་པར་ཤེས་པ་དང༌། བསླབ་པའི་གཞི་བཅས་ནས་ཉེས་པ་ཅན་ཚར་བཅད་དེ། ཡོན་ཏན་ལ་འགོད་པ་དང༌། ཡོན་ཏན་ལ་ཕན་འདོགས་པ་ལ་བརྩོན་པར་བྱེད་དོ། ། འོད་ཟེར་ཆེན་པོའི་དབང་སྐུར་ཇི་ལྟ་བུ་ཞེ་ན། མདོ་སྡེ་ས་བཅུ་པ་ལས། བྱང་ཆུབ་སེམས་དཔའ་ས་བཅུ་པ་ལ་གནས་པ་ན་བྱང་ཆུབ་སེམས་དཔའི་ཏིང་ངེ་འཛིན་ཐམས་ཅད་མཁྱེན་པའི་ཡེ་ཤེས་དང་ཁྱད་མེད་པར་དབང་བསྐུར་བ་དང་ལྡན་པ་ཞེས་བྱ་བ་མངོན་དུ་གྱུར་མ་ཐག་ཏུ་སྟོང་གསུམ་འབུམ་ཕྲག་བཅུའི་གཏོས་དང་མཉམ་པའི་པདྨ་རིན་པོ་ཆེ་ལས་གྲུབ་པ་སྟོང་གསུམ་འབུམ་ཕྲག་བཅུའི་རྡུལ་སྙེད་ཀྱི་པདྨའི་འཁོར་གྱིས་བསྐོར་བ་འབྱུང་བར་འགྱུར་ཏེ། བྱང་ཆུབ་སེམས་དཔའ་དེ་པདྨ་དེ་དང་འཚམས་པའི་ལུས་ཀྱིས་དེ་ལ་འདུག་ཅིང་པདྨའི་འཁོར་རྣམས་ལ་ཡང་བྱང་ཆུབ་སེམས་དཔའ་རེ་རེ་འཁོད་ཅིང་བྱང་ཆུབ་སེམས་དཔའ་དེ་ལ་བལྟའོ། ། དེ་ནས་དེའི་རྐང་མཐིལ་གཉིས་ནས་འོད་ཟེར་གྲངས་མེད་པ་འབུམ་ཕྲག་བཅུ་བྱུང་ནས་ཕྱོགས་བཅུའི་སེམས་ཅན་དམྱལ་བ་པ་རྣམས་ཀྱི་སྡུག་བསྔལ་རྒྱུན་ཆད་པར་བྱེད་དོ། ། འོད་ཟེར་དེ་སྙེད་རེ་པུས་མོ་ནས་བྱུང་བས་དུད་འགྲོ་དང༌།
ལྟེ་བ་ནས་བྱུང་བས་གཤིན་རྗེའི་འཇིག་རྟེན་དང༌། རྩིབ་ལོག་གཡས་གཡོན་ནས་བྱུང་བས་མི་དང༌། ལག་མཐིལ་གཉིས་ནས་བྱུང་བས་ལྷ་དང་ལྷ་མ་ཡིན་གྱི་སྡུག་བསྔལ་ཞི་བར་བྱེད་དོ། ། ཕྲག་པ་གཉིས་ནས་བྱུང་བས་ཉན་ཐོས་རྣམས་ཀྱི་གནས་སྣང་བར་བྱེད་ཅིང༌། ཆོས་སྣང་བའི་སྒོ་ཉེ་བར་བསྒྲུབས་སོ། ། རྒྱབ་དང་མགུལ་ནས་བྱུང་ནས་རང་རྒྱལ་གྱི་གནས་རྣམས་སྣང་བར་བྱེད་ཅིང་ཞི་བའི་ཏིང་ངེ་འཛིན་སྒོ་ཉེ་བར་བསྒྲུབས་སོ། ། ཁའི་སྒོ་ནས་བྱུང་བས་ཕྱོགས་བཅུའི་བྱང་ཆུབ་སེམས་དཔའ་སེམས་དང་པོ་བསྐྱེད་པ་ནས་ས་དགུ་པའི་བར་རྣམས་སྣང་བར་བྱེད་ཅིང་ཤེས་རབ་དང་ཐབས་མཁས་པའི་ཚུལ་ཉེ་བར་བསྒྲུབས་སོ། ། སྨིན་མཚམས་ཀྱི་མཛོད་སྤུ་ནས་བྱུང་བས་ཕྱོགས་བཅུའི་བདུད་ཀྱི་གནས་ཐམས་ཅད་མོག་མོག་པོར་བྱས་ནས་དབང་བསྐུར་བའི་བྱང་ཆུབ་སེམས་དཔའ་རྣམས་སྣང་བར་བྱས་ནས་དེ་དག་གི་སྐུ་ལ་ཐིམ་པར་འགྱུར་རོ། ། སྤྱི་གཙུག་ནས་སྟོང་གསུམ་གྲངས་མེད་པ་འབུམ་ཕྲག་བཅུ་ཚང་བའི་རྡུལ་སྙེད་ཀྱི་འོད་ཟེར་བྱུང་ནས་ཕྱོགས་བཅུའི་སངས་རྒྱས་ཀྱི་འཁོར་གྱི་དཀྱིལ་འཁོར་སྣང་བར་བྱས་ནས། སངས་རྒྱས་དེའི་ཞབས་ཀྱི་མཐིལ་དུ་ནུབ་པར་འགྱུར་རོ། །
དེ་ནས་སངས་རྒྱས་དང་བྱང་ཆུབ་སེམས་དཔའ་དེ་དག་གིས་བྱང་ཆུབ་སེམས་དཔའ་དེ་དབང་བསྐུར་བའི་དུས་ལ་བབ་པར་མཁྱེན་ནས་དབང་བསྐུར་ཐོབ་པའི་བྱང་ཆུབ་སེམས་དཔའ་རྣམས་ཀྱི་དཔལ་གྱི་བེའུ་དང༌། རྡོ་རྗེ་དང༌། བཀྲ་ཤིས་བདུད་ཐམས་ཅད་ལས་རྒྱལ་བ་ཞེས་བྱ་བའི་འོད་ཟེར་ཕྱུང་སྟེ། དེའི་དཔལ་གྱི་བེའུ་ལ་སོགས་པ་གསུམ་དུ་ནུབ་པས་དེའི་སྟོབས་ལ་སོགས་པ་འབུམ་འགྱུར་བས་ཀྱང་ལྷག་པར་འཕེལ་ལོ། ། སངས་རྒྱས་དེ་དག་གིས་མཛོད་སྤུ་ནས་ཐམས་ཅད་མཁྱེན་པ་ཉིད་མངོན་པར་ཤེས་པ་དང་ལྡན་པ་ཞེས་བྱ་བའི་འོད་ཟེར་ཕྱུང་སྟེ། དེའི་སྤྱི་བོར་ནུབ་པས་བྱང་ཆུབ་སེམས་དཔའ་དེ་སངས་རྒྱས་ཀྱི་ཡུལ་ལ་མངོན་པར་དབང་བསྐུར་བ་ཞེས་བྱ་བ་ཡིན་པར་གསུངས་སོ། ། གཉིས་པ་བློན་པོ་ཆེན་པོའི་དཔེས་བསྟན་པ་ནི། བློན་པོ་ཆེན་པོ་དེ་ལོག་པར་མི་སྤྱོད་པས་བཙུན་མོའི་ནང་དུ་འགྲོ་བ་དང༌། བློ་གཏད་ཐུབ་པས་མཛོད་ཐམས་ཅད་ཀྱི་སྤྱན་བྱེད་པ་དང༌། གསང་གཏམ་ལ་ཡིད་གཏད་དུ་རུང་བ་དང༌།
ལོངས་སྤྱོད་ཀྱི་བགོ་བཤའ་ལ་དབང་བ་ལྟ་བུར་བྱང་ཆུབ་སེམས་དཔའི་ས་བཅུ་པ་ལ་གནས་པ་དེ་ཡང༌། ཕ་རོལ་ཏུ་ཕྱིན་པ་ས་བཅུ་རྫོགས་པ་ལ་འཇུག་པ་སྟེ་སྤྱོད་པའི་ཕྱིར་དང༌། བྱང་ཆུབ་ཆེན་པོའི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་བདལ་པ་སྟེ་མདོ་སྡེ་རྣམས་ལས་བསྟན་པ་དེ་རྣམས་རྟག་ཏུ་སྤྱན་བྱེད་པ་སྟེ། དེ་དག་གི་དོན་ཇི་ལྟ་བ་བཞིན་དུ་རྟོགས་ཤིང་མི་བརྗེད་པར་བྱེད་པ་དང༌། སྐུ་གསུང་ཐུགས་ཀྱི་གསང་བའི་གནས་རྣམ་པ་གསུམ་དུས་རྟག་ཏུ་ཡང་དག་པར་འཛིན་པར་བྱེད་པ་དང༌། སེམས་ཅན་མང་པོ་ལ་ཕན་པ་དང་བདེ་བའི་དོན་རྟག་ཏུ་ཚེ་རབས་ཐམས་ཅད་དུ་སྐད་ཅིག་ཀྱང་རྒྱུན་མི་ཆད་པར་རབ་ཏུ་བྱེད་པའི་ཕྱིར་བློན་པོ་ཆེན་པོ་དང་འདྲའོ། ། གསུམ་པ་རྟོགས་པའི་ཁྱད་པར་ནི། དང་པོ་ཆོས་འདི་ལ་མོས་པའི་དུས་ཉིད་ན་བསོད་རྣམས་ཀྱི་ཕུང་པོ་ཆེན་པོ་ཐོབ་སྟེ། རྒྱུད་བླ་མ་ལས། བློ་ལྡན་རྒྱལ་བའི་ཡུམ་འདི་ལ་མོས་པ། །
སངས་རྒྱས་ཡོན་ཏན་ཚོགས་ཀྱི་སྣོད་གྱུར་ཏེ། ། བསམ་མེད་ཡོན་ཏན་ཚོགས་ལ་མངོན་དགའ་བས། ། སེམས་ཅན་ཀུན་གྱི་བསོད་ནམས་ཟིལ་གྱིས་གནོན། ། ཞེས་གསུངས་པ་ཡིན་ནོ། ། སེམས་བསྐྱེད་པ་ན་སྲིད་པ་གསུམ་གྱི་བླ་མར་འགྱུར་ཏེ། གང་གི་ཚེ་ན་ཁྱོད་ཀྱི་ཐུགས། ། དང་པོ་བསྐྱེད་པ་དེ་ཡི་ཚེ། ། ཁྱོད་ནི་འཇིག་རྟེན་ཐམས་ཅད་ཀྱི། ། མཆོད་གནས་བླ་ན་མེད་བཞུགས་ལགས། ། ཞེས་གསུངས་པ་ཡིན་ནོ། །
མོས་སྤྱོད་དུ་བསམ་བཞིན་དུ་གཞན་དོན་དུ་གང་འདོད་པར་སྐྱེས་པས་སྲིད་པའི་བདེ་བ་ཐོབ་པ་དང༌། ས་དང་པོར་བདག་གཞན་མཉམ་པ་ཉིད་དུ་རྟོགས་པས་སྡུག་བསྔལ་གྱི་ཕུང་པོ་ཆེན་པོ་རབ་ཏུ་ཞི་བར་བྱེད་པ་དང༌། ས་བརྒྱད་པར་མི་སྐྱེ་བའི་ཆོས་ལ་བཟོད་པ་ཐོབ་པ་ན་རྣམ་པར་མི་རྟོག་པའི་ཡེ་ཤེས་ལྷུན་གྱིས་གྲུབ་པ་ཐོབ་པས་བློ་མཆོག་གི་བདེ་བ་ཐོབ་བོ། ། སངས་རྒྱས་པ་ན་མདོ་སྡེ་ལ་སོགས་པའི་ཆོས་མང་པོའི་ཕུང་པོ་འབྱུང་བའི་གནས་སུ་གྱུར་ཅིང༌། སྤངས་རྟོགས་མཐར་ཕྱིན་པས་ན་མཆོག་རབ་ཕུང་པོ་ལྷག་མེད་དུ་ཡང་མི་ཟད་པས་རྟག་པའི་སྐུ་སྟེ། རྒྱུད་བླ་མ་ལས། འཆི་མེད་ཞི་བའི་གནས་ཐོབ་ལ། ། འཆི་བདག་རྒྱུ་བ་མེད་པའི་ཕྱིར། ། འདུས་མ་བྱས་པའི་རང་བཞིན་ཕྱིར། ། ཐུབ་པ་གདོད་ནས་རབ་ཞིའི་ཕྱིར། །
རྟག་པ་སྐྱབས་མེད་རྣམས་ཀྱི་ནི། ། སྐྱབས་ལ་སོགས་པ་འཐད་ཕྱིར་རོ། ། ཞེས་པ་ལྟར་རོ། ། དེ་ནི་སྟོབས་དང་མི་འཇིགས་པ་ལ་སོགས་པ་དགེ་བའི་ཚོགས་དཔག་ཏུ་མེད་པ་དང་ལྡན་པ་ཡིན་ལ། སྐུ་དེ་ཡང་སྒྲིབ་གཉིས་བག་ཆགས་དང་བཅས་པ་ཟློག་ཅིང་སྒྲིབ་པ་གཉིས་སྤངས་པས་སྲིད་པ་ལས་གྲོལ་ཞིང༌། ཕྲིན་ལས་རྒྱུན་མི་ཆད་པས་ཞི་བའི་མཐའ་ལས་ཀྱང་རྣམ་པར་གྲོལ་བ་ཐོབ་པ་ཡིན་ནོ། ། བཞི་པ་ཟིལ་གནོན་གྱི་ཁྱད་པར་ནི། བློ་ལྡན་བྱང་ཆུབ་སེམས་དཔས་ཉན་ཐོས་ཀྱི་ཚོགས་རང་སངས་རྒྱས་དང་བཅས་པ་རྣམས་ཟིལ་གྱིས་གནོན་ནོ། ། གང་གིས་ཞེ་ན་དགེ་བ་རྒྱ་ཆེན་པོ་ལ་སོགས་པས་སོ། ། ཚུལ་ཇི་ལྟར་ཞེ་ན།
དགེ་བ་དེའི་ཁྱད་པར་ཡང་མོས་སྤྱོད་དུ་འཇིག་རྟེན་པའི་དགེ་བ་བསམ་པ་སེམས་བསྐྱེད་རྒྱ་ཆེན་པོ་དང༌། ས་དང་པོར་འཇིག་རྟེན་མ་ཡིན་པ་སྟེ། འཇིག་རྟེན་ལས་འདས་པའི་ཡེ་ཤེས་ཀྱིས་བདག་གཞན་མཉམ་པ་ཉིད་དུ་རྟོགས་པར་སྦྱོར་བས་རང་གཞན་གྱི་དོན་ཆེན་པོ་དང༌། ས་གཉིས་པ་ནས་བདུན་པའི་བར་དུས་དང་པོ་ཕ་རོལ་ཏུ་ཕྱིན་པའི་ཡོན་ཏན་མཐའ་ཡས་ཤིང་རྟག་ཏུ་རྒྱུན་མི་ཆད་པས་སེམས་ཅན་ཡོངས་སུ་སྨིན་པར་བྱེད་པ་དང༌། དག་ས་གསུམ་དུ་དགེ་བ་ཟད་མི་ཤེས་པའི་སྟོབས་ཀྱི་རྣམ་པར་མི་རྟོག་པ་ལ་སོགས་པ་བཞི་ལ་དབང་འབྱོར་པ་ཐོབ་སྟེ། དབང་འབྱོར་བ་ཐོབ་པ་དེ་ནི་ཉན་རང་ལྟར་ཕུང་པོ་ཞི་བས་ཡོན་ཏན་ཟད་པར་མི་འགྱུར་བས་ན་ཟད་མི་ཤེས་པས་སོ། ། ས་མཚམས་དེ་ལྟར་ཡིན་པར་ཡང༌། སེམས་ཅན་རྣམས་ཡོངས་སྨིན་བྱེད་དང༌། ། ཞེས་པའི་འགྲེལ་པར། སེམས་ཅན་རྣམས་ཡོངས་སྨིན་པར་བྱེད་པ་ནི་ས་ལ་ཞུགས་པ་ས་བདུན་པའི་བར་ལ་རིག་པར་བྱའོ། །
ཞེས་བཤད་ཅིང༌། དབང་དེ་མི་གཡོ་ལ་སོགས་པའི། ། ས་གསུམ་ལ་ནི་རྣམ་བཞི་སྟེ། ། ཞེས་གསུངས་པས། འཇིག་རྟེན་མ་ཡིན་ཞེས་པ་ས་དང་པོ་ལ་ཞུགས་པ་རྣམས་ཀྱིས་འཐོབ་བོ། ། གསུམ་པ་སྐྱབས་འགྲོ་གཏན་ལ་དབབ་པ་ལ། ཐེག་ཆེན་གྱི་སྐྱབས་འགྲོ་འདིའི་ངོ་བོ་ནི། སངས་རྒྱས་དེ་དངོས་སུ་ཐོབ་པར་འདོད་པས་དཀོན་མཆོག་གསུམ་ལ་བརྟེན་པར་ཁས་ལེན་པ་ཡིན་ལ། དེ་ཡང་རྒྱུ་སེམས་ཅན་ལ་སྙིང་བརྩེ་བ་ལས་བྱུང་བར་རིག་པར་བྱའོ། ། དེ་ལས་འབྲས་བུ་རྣམ་པ་ཀུན་མཁྱེན་ས་ཐོབ་ཅིང༌།
དེ་ལས་སེམས་ཅན་ལ་གཏན་དུ་ཕན་པ་དང༌། འཕྲལ་དུ་བདེ་བ་བྱེད་ཅིང་གཞན་དོན་གྱི་དཀའ་སྤྱད་ལའང་སྐྱོ་བ་མེད་པའོ། ། ལྡན་པ་ནི་གདུལ་བྱ་རྣམས་འཁོར་བ་ལས་ངེས་པར་འབྱུང་བའི་ཐབས་ལ་ཐེག་པ་གསུམ་ཀ་བསྟན་པས་ཐེག་པ་གསུམ་གྱི་རྟོགས་པའི་ཡོན་ཏན་དང་རྟག་ཏུ་ལྡན་ལ། འཇུག་པའི་དོན་ནི་མོས་སྤྱོད་དུ་དགེ་བའི་བཤེས་གཉེན་ལ་སོགས་པ་ལས་ཐོབ་པ་བརྡའ་ལས་བྱུང་བ་སྟེ་རགས་པ་དང༌། ས་དང་པོ་ཐོབ་ནས་ཆོས་ཉིད་ཀྱིས་ཐོབ་པ་སྟེ་ཕྲ་བ་ཡིན་ཏེ། དེ་ལྟར་ཁྱད་པར་དྲུག་དང་ལྡན་པའི་བློ་ལྡན་རྣམས་ཀྱི་སྐྱབས་འགྲོ་འདི་སྐྱབས་འགྲོ་ཐམས་ཅད་ཀྱི་ནང་ནས་མཆོག་ཡིན་ནོ། ། གཉིས་པ་ཆེ་བ་ནི། ཐེག་ཆེན་གྱི་སྐྱབས་སུ་འགྲོ་བ་འདིར་སོང་ན་དོན་ཆེན་པོ་དང་ལྡན་པ་ཡིན་ཏེ། ཅིའི་ཕྱིར་ཞེ་ན། དེ་ལྟར་སྐྱབས་སུ་སོང་བའི་གང་ཟག་དེ་ནི།
རང་དོན་ཚད་མེད་པའི་ཚོགས་འཕེལ་པར་འགྱུར་ཞིང་གཞན་ལ་བསམ་པའི་སྒོ་ནས་འགྲོ་བ་འདི་ལ་སྡུག་བསྔལ་དང་བྲལ་བར་འདོད་པའི་སྙིང་རྗེའི་བསམ་པས་ཁྱབ་ཅིང༌། སྦྱོར་བའི་སྒོ་ནས་ཉན་རང་ལས་ཁྱད་པར་དུ་འཕགས་པས་ན་མཚུངས་པ་མེད་པའི་འཕགས་པ་ཆེན་པོ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐེག་ཆེན་གྱི་ཆོས་ཀྱང་རྒྱས་པར་བྱེད་པའི་ཕྱིར་རོ། ། སྐྱབས་འགྲོའི་སྐབས་བཤད་ཟིན་ཏོ།། ༈ །།དེ་ལྟར་སྐྱབས་འགྲོ་བསྟན་ནས་སྐྱབས་འགྲོའི་ཡོན་ཏན་ཐམས་ཅད་ཐེག་ཆེན་གྱི་རིགས་ཅན་ཁོ་ནས་ཐོབ་པས་དེའི་རྗེས་ལ་རིགས་ཀྱི་ལེའུ་སྟོན་ནོ། ། དེ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་དབུ་མ་པའི་འདོད་ཚུལ་དང༌། སེམས་ཙམ་པའི་འདོད་ཚུལ་གཉིས་སོ། ། དང་པོ་དབུ་མ་པའི་འདོད་ཚུལ་ནི།
རིགས་ཞེས་པའི་དོན་ནི། བྱང་ཆུབ་ཐོབ་པའི་རྟེན་ཡིན་ལ། དེ་ཡང་སེམས་ཅན་གྱི་རྒྱུད་ཀྱི་བདེ་གཤེགས་སྙིང་པོ་དང་དོན་གཅིག་པས་བདེ་གཤེགས་སྙིང་པོ་ཡང་སེམས་ཅན་ཐམས་ཅད་ལ་ཡོད་པས་རིགས་ཆད་མི་སྲིད་དོ། ། སེམས་ཀྱི་ཆོས་དབྱིངས་ལ་རིགས་སུ་འདོད་པའི་དོན་གྱིས་མཐར་ཐུག་ཐེག་པ་གཅིག་ཁོ་ནའོ། ། ཀླུ་སྒྲུབ་ཀྱིས། ཆོས་ཀྱི་དབྱིངས་ལ་དབྱེར་མེད་ཕྱིར། ། གཙོ་བོའི་ཐེག་པ་དབྱེར་མ་མཆིས། ། ཞེས་སོ། ། རྒྱུད་བླ་མ་ལས། བདེ་གཤེགས་སྙེང་པོ་སྐབས་འགའ་ཞིག་ཏུ་ཆོས་ཉིད་ཀྱི་ལྡོག་པ་ནས་བསྟན་ལ།
རེས་འགའ་ནི་ཆོས་ཅན་སེམས་རིག་ཅིང་གསལ་ཙམ་གྱི་ལྡོག་པ་ནས་ཀྱང་བསྟན་པར་སྣང་ངོ༌། མདོ་ལས། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀྱི་ནི་གནས་ཡིན་ཏེ། ། དེ་ཡོད་པས་ན་འགྲོ་ཀུན་གྱིས། ། མྱ་ངན་འདས་པ་ཐོབ་པར་འགྱུར། ། ཅེས་པ་འདི་རྒྱུད་བླ་མའི་འགྲེལ་པར་སེམས་ཅན་གྱི་རྒྱུད་ལ་བདེ་གཤེགས་སྙིང་པོ་ཡོད་པའི་ཁུངས་སུ་མཛད་ཅིང༌། ཐེག་བསྡུས་སུ། ཀུན་གཞི་ཡོད་པའི་སྒྲུབ་བྱེད་དུ་མཛད་པའི་དོན་ཅི་ཞེ་ན། རྒྱུད་བླ་མར་ནི།
ཀུན་གཞིའི་ཆོས་ཉིད་ཀྱི་ལྡོག་པ་ནས་གསུངས་ལ། ཐེག་བསྡུས་སུ། ཆོས་ཅན་ཀུན་གཞིའི་ལྡོག་པ་ནས་གསུངས་ཤིང༌། ཆོས་ཅན་ཆོས་ཉིད་ཕན་ཚུན་མི་འཁྲུལ་བས་གཉིས་ཀའི་སྒྲུབ་བྱེད་དུ་འགྱུར་བས་མི་འགལ་ལོ། ། གལ་ཏེ་སེམས་ཅན་གྱི་སེམས་ཀྱི་ཆོས་ཉིད་ལ་བདེ་གཤེགས་སྙིང་པོར་བྱེད་པ་མི་འཐད་དེ། སེམས་ཅན་ལ་བདེ་གཤེགས་མེད་པའི་ཕྱིར་ཞེ་ན། འབྲས་བུའི་མིང་ཉེ་བར་བཏགས་པ་སྟེ། རྒྱུད་བླ་མའི་འགྲེལ་པར། སེམས་ཅན་ནང་ན་སངས་རྒྱས་ཡེ་ཤེས་གནས། ། དེ་ནི་རང་བཞིན་གཉིས་མེད་དྲི་མ་མེད། །
སངས་རྒྱས་རིགས་ལས་འབྲས་བུ་བཏགས་ནས་ནི། ། ལུས་ཅན་ཐམས་ཅད་སངས་རྒྱས་སྙིང་པོར་བརྗོད། ། ཅེས་གྲངས་པ་ལྟར་རོ། ། གཉིས་པ་སེམས་ཙམ་པའི་འདོད་ཚུལ་ནི། བདེ་གཤེགས་སྙིང་པོ་དང་རིགས་དོན་མི་གཅིག་སྟེ། བདེ་གཤེགས་སྙིང་པོ་སེམས་ཅན་ཐམས་ཅད་ལ་ཁྱབ་ཀྱང་རིགས་ཀྱིས་མ་ཁྱབ་པའི་ཕྱིར་ཏེ། རིགས་ཆད་ཀྱི་སེམས་ཅན་སྲིད་པས་སོ། ། འདིར་ཡང་དཀར་པོ་དམན་པ་ཡོད་པ་རྒྱུ་དང་བྲལ་ཞེས་པ་དང༌། འགྲེལ་པར། རིགས་མེད་པ་ལ་གནས་པ་ཡོངས་སུ་མྱ་ངན་ལས་མི་འདའ་བའི་ཆོས་ཅན་ཡིན་པར་བཞེད་དོ་ཞེས་གསུངས་སོ། །
ཁ་ཅིག་རྒྱས་འགྱུར་གྱི་རིགས་ཆད་པ་ལ་དགོངས་སོ་ཞེས་པ་ནི་མ་ཡིན་ཏེ། ལ་ལ་ཐར་པ་ཆ་མཐུན་དགེ་བ་མེད། ། ཅེས་པ་སོགས་ཤིན་ཏུ་གསུངས་པའི་ཕྱིར་རོ། ། འདིར་ཆོས་དབྱིངས་ལ་རིགས་སུ་མི་འདོད་དེ། གལ་ཏེ་འདོད་ན། ཆོས་ཀྱི་དབྱིངས་ལ་དབྱེར་མེད་ཕྱིར། ། གཙོ་བོའི་ཐེག་པ་དབྱེར་མ་མཆིས། ། ཞེས་པའི་རིགས་པས་རང་གི་མཐར་ཐུག་ཐེག་པ་གསུམ་དུ་སྟོན་པས་གནོད་པས་སོ། ། རིགས་ཆད་ཀྱིས་སེམས་ཅན་མི་སྲིད་པ་དང༌། མཐར་ཐུག་ཐེག་པ་གཅིག་ཏུ་ངེས་པར་བསྟན་པའི་མདོ་དང༌།
རིགས་ཆད་ཀྱི་སེམས་ཅན་ཡོད་པ་དང༌། མཐར་ཐུག་ཐེག་པ་གསུམ་དུ་བསྟན་པའི་མདོ་གཉིས་ཀྱི་དགོངས་པ་ཇི་ལྟར་བལྟ་ཞེ་ན། དབུ་སེམས་གཉིས་ཀས་བཅོམ་ལྡན་འདས་ཀྱི་གསུང་རབ་ཁས་ལེན་པར་འདྲ་ཡང་དྲང་དོན་དང་ངེས་དོན་དུ་འཆད་པའི་ཚུལ་མི་འདྲ་སྟེ། དབུ་མ་པས་རིགས་ཆད་ཀྱི་སེམས་ཅན་མི་སྲིད་པ་དང༌། མཐར་ཐུག་ཐེག་པ་གཅིག་ཏུ་འདོད་པ་ངེས་དོན་དུ་འདོད་ལ། སེམས་ཙམ་པས་རིགས་ཆད་ཀྱི་སེམས་ཅན་སྲིད་པ་དང༌། མཐར་ཐུག་ཐེག་པ་གསུམ་དུ་འདོད་པ་ངེས་དོན་དུ་བཞེད་ཅིང༌། སྔ་མ་དྲང་དོན་དུ་བཞེད་དོ། ། འདིར་འཆད་པ་ནི་དབུ་མ་པས་དྲང་དོན་དུ་འདོད། སེམས་ཙམ་པས་ངེས་དོན་དུ་བཞེད་དོ། །
གང་དག་མདོའི་དགོངས་པ་ཡིན་ལ་བཅོམ་ལྡན་འདས་ཀྱི་དགོངས་པ་མ་ཡིན་ནོ་ཞེས་འཆད་པ་ནི་བབ་ཅོལ་འབའ་ཞིག་སྟེ། བཅོམ་ལྡན་འདས་ཀྱིས་བདེན་པ་གཉིས་ལས་ཀུན་རྫོབ་ཀྱི་རྣམ་པར་བཞག་པ་མི་བཞེད་པར་ཐལ་བར་འགྱུར་བའི་ཕྱིར་རོ། ། གཉིས་པ་གཞུང་གི་དོན་ལ་གསུམ་སྟེ། རིགས་ཡོད་མེད་ཀྱི་དབྱེ་བ། རིགས་ཡོད་པའི་ཆེ་བ། ཐེག་ཆེན་གྱི་རིགས་མཆོག་ཏུ་བསྟན་པའོ། ། དང་པོ་ལ་གཉིས་ལས། མདོར་བསྟན་པ་ནི། རིགས་ཐ་དད་ཡོད་པར་སྒྲུབ་པ་དང༌། ཐེག་ཆེན་གྱི་རིགས་མཆོག་ཏུ་བསྟན་པ་དང༌།
རིགས་ཀྱི་མཚན་ཉིད་དང༌། ཐེག་ཆེན་གྱི་རིགས་སད་པའི་རྟགས་དང༌། རིགས་དབྱེ་བ་དང༌། རིགས་རྒྱས་པ་ལ་བར་དུ་གཅོད་པར་བྱེད་པའི་ཉེས་དམིགས་དང༌། རིགས་སད་པའི་ཕན་ཡོན་དང༌། ཐུན་མོང་གི་ཡོན་ཏན་སྐྱེད་པ་གསེར་གྱི་རིགས་ཀྱི་དཔེ་དང༌། ཐུན་མོང་མ་ཡིན་པའི་ཡོན་ཏན་སྐྱེད་པ་རིན་པོ་ཆེའི་རིགས་ཀྱི་དཔེ་དང་རྣམ་པ་གཉིས་ཏེ། རེ་རེ་ལ་ཡང་རྣམ་པ་བཞི་བཞི་ཡོད་དོ། ། གཉིས་པ་རྒྱས་པར་བཤད་པ་ལ་དོན་དགུ་པོ་དེ་ཉིད་རིམ་པ་ལྟར་སྟོན་པ་ལས། དང་པོ་རིགས་ཐ་དད་ཡོད་པར་སྒྲུབ་པ་ལ།
ལུང་གི་སྒྲུབ་བྱེད་ནི། ཁམས་ཀྱི་དབྱེ་བ་དཔག་ཏུ་མེད་པ་ཡོད་དེ། སེམས་ཅན་རྣམས་ནི་ཁམས་སྣ་ཚོགས་ཅན་ཡིན་པས་སོ། ། ཇི་སྐད་དུ། བ་རུ་རའི་མདོ་ལས། བ་རུ་རའི་ཕུང་པོ་དེ་ལས་འགའ་ཞིག་གིས་ལོ་བརྒྱ་བརྒྱ་འདས་ཤིང་བ་རུ་ར་རེ་རེ་ཞིང་བླངས་ཏེ། བ་རུ་ར་འདི་ནི་ཁམས་ཆེ་གེ་མོ་ཞིག་ཏུ་དོར་རོ་ཞེས་དེ་སྐད་ཟེར་ན། བ་རུ་རའི་ཕུང་པོ་དེ་ནི་མྱུར་བ་ཁོ་ནར་ཟད་པ་དང༌། ཡོངས་སུ་གཏུགས་པར་འགྱུར་གྱི་ཁམས་ནི་དེ་ལྟར་ཡོངས་སུ་གཏུགས་པ་མ་ཡིན་ནོ། ། ཞེས་གསུངས་སོ། །
རིགས་པའི་སྒྲུབ་བྱེད་ནི། ཐེག་པ་གསུམ་གྱི་རིགས་ཐ་དད་པ་ཉིད་དུ་ཡོད་པ་ངེས་པ་ཞེས་བརྗོད་དེ། དང་པོ་ཉིད་ནས་རང་ཉིད་ཐེག་པ་གང་རུང་གཅིག་ལ་མོས་པ་དང༌། ལམ་གྱི་དུས་ན་རྐྱེན་གྱི་དབང་གིས་ཐེག་ཆེན་ལྟ་བུ་གཅིག་ལ་མོས་པ་སྐྱེད་ཀྱང་ལ་ལ་ངེས་པར་སྒྲུབ་ཅིང་ལ་ལ་མི་སྒྲུབ་པས་སྒྲུབ་པ་ཐ་དད་པའི་དབྱེ་བ་ཡོད་པ་དང༌། འབྲས་བུའི་དུས་ན་མཐར་ཐུག་གི་མཐུ་ཐ་དད་གསུམ་དམིགས་པའི་ཕྱིར། གཉིས་པ་ཐེག་ཆེན་རིགས་མཆོག་ཏུ་བསྟན་པ་ནི། ཐེག་ཆེན་གྱི་རྟོགས་པ་དེ་ལ་བརྟེན་པའི་དགེ་བས་སྒྲིབ་པ་གཉིས་ཀྱི་གཉེན་པོ་བྱེད་པས་ཉན་རང་ལས་ཁྱད་པར་འཕགས་པ་དང༌། སྟོབས་ལ་སོགས་པའི་ཡོན་ཏན་ཐམས་ཅད་ཀྱི་རྒྱུ་བྱེད་པ་དང༌། རང་གཞན་གཉིས་ཀའི་དོན་ཆེན་པོ་བྱེད་པ་དང༌། ཕུང་པོ་ལྷག་མེད་དུ་ཡང་ཡོན་ཏན་མི་ཟད་པའི་རྒྱུ་མཚན་ཏེ་བཞི་པོ་དེའི་ཕྱིར་ཐེག་ཆེན་གྱི་རིགས་དེ་ཉན་རང་གི་རིགས་ལས་མཆོག་ཡིན་ནོ། །
གསུམ་པ་རིགས་ཀྱི་མཚན་ཉིད་ལ། མཚན་ཉིད་ངོས་བཟུང་བ་ནི། བྱང་ས་ལས། དེ་ལ་རང་བཞིན་གྱིས་གནས་པའི་རིགས་ནི་བྱང་ཆུབ་སེམས་དཔའ་རྣམས་ཀྱི་སྐྱེ་མཆེད་དྲུག་གི་ཁྱད་པར་གང་ཡིན་པ་སྟེ། གཅིག་ནས་གཅིག་ཏུ་བརྒྱུད་དེ་འོངས་པ་ཐོག་མ་མེད་པའི་དུས་ཅན་ཆོས་ཉིད་ཀྱིས་ཐོབ་པ་དེ་ལྟ་བུ་ཡིན་ནོ། ། དེ་ལ་ཡང་དག་པར་སྒྲུབ་པའི་རིགས་ནི་སྔོན་དགེ་བའི་རྩ་བ་གོམས་པར་བྱས་པའི་སྟོབས་ཀྱིས་ཐོབ་པ་གང་ཡིན་པ་དེ་ནི་ཞེས་གསུངས་པ་ལྟར་རོ། ། བྱང་ཆུབ་སེམས་དཔའི་རིགས་ཀྱི་རང་བཞིན་ནི། སྐྱེ་མཆེད་དྲུག་གི་ཁྱད་པར་རྐྱེན་དང་ཕྲད་ན་སྒྲིབ་པ་སྤང་རུང་དུ་གནས་པའོ། ། རྒྱས་པའི་རིགས་ནི་རང་བཞིན་གནས་རིགས་དགེ་བས་གསོས་བཏབ་པའོ། ། དེ་གཉིས་ནི་གོ་རིམ་བཞིན་རྟེན་བརྟེན་པ་ཡིན་ཞིང་རང་བཞིན་གྱི་རིགས་ཙམ་དེ་རྒྱུར་ཡོད་ལ་ཡོན་ཏན་མངོན་དུ་མ་གྱུར་པས་འབྲས་བུར་མེད་ཅིང༌།
རྒྱས་པའི་རིགས་གཉིས་ཀར་ཡོད་དེ། སྒྲའི་དོན་ནི་གོ་ཏྲ་ཞེས་པའི་སྒྲ་ལས་དྲངས་ན་འདི་ལས་ཡོན་ཏན་སྒྲོལ་ཞིང་འབྱུང་བའི་ཕྱིར་ན་རིགས་ཞེས་བྱ་སྟེ་མཚན་ཉིད་ཀྱང་དེ་ཡིན་ནོ། ། བཞི་པ་ཐེག་ཆེན་གྱི་རིགས་སད་པའི་རྟགས་ནི། ཐེག་ཆེན་གྱི་ལམ་ལ་སྦྱོར་བའི་སྔོན་ཉིད་དུ་ཡང་བསམ་པའི་ཡོན་ཏན་དང་རང་བཞིན་གྱིས་སྙིང་རྗེ་ཆེ་བ་དང༌། ཐེག་ཆེན་གྱི་ཆོས་ལ་མོས་པ་དང༌། སྦྱོར་བའི་ཡོན་ཏན་གཞན་དོན་གྱི་དཀའ་སྤྱོད་བཟོད་པ་དང༌། སྤྱིན་པ་ལ་སོགས་པའི་དགེ་བ་ཡང་དག་པར་སྤྱོད་པ་ནི་རིགས་སད་པའི་རྟགས་སུ་ངེས་པར་བཤད་དོ། ། ལྔ་པ་རིགས་ཀྱི་རབ་ཏུ་དབྱེ་བ་ནི། ངེས་པ་དང་མ་ངེས་པ་གཉིས་ཡིན་ཞིང༌། དེའི་དོན་ཡང་རྐྱེན་རྣམས་ཀྱིས་མི་འཕྲོགས་པ་སྟེ་གཞན་དུ་སྒྱུར་མི་ནུས་པ་དང༌།
འཕྲོགས་པ་ཉིད་དེ་གཞན་དུ་སྒྱུར་ནུས་པ་སྟེ། མདོར་ན། རིགས་ཀྱི་དབྱེ་བ་དེ་ནི་མིང་གི་སྒོ་ནས་རྣམ་པ་བཞི་ཡིན་ལ། ངོ་བོ་ཉིད་ནི་གཉིས་ཡིན་ནོ། ། དྲུག་པ་རིགས་ཀྱི་ཉེས་དམིགས་ནི། ཉོན་མོངས་པ་གོམས་ཤིང་དེ་ལ་ཉེས་དམིགས་སུ་མི་ལྟ་བ་དང༌། དགེ་བ་བཟང་པོ་ལ་ཟློག་ནས་དམན་པ་ལ་སྦྱོར་བའི་གྲོགས་ངན་པ་དང་འགྲོགས་པ་དང༌། ཡོ་བྱད་ཀྱིས་ཕོངས་ནས་ལམ་སྒྲུབ་མི་ནུས་པ་དང༌། གཞན་གྱི་དབང་དུ་གྱུར་ནས་ལམ་སྒྲུབ་དབང་མེད་པ་སྟེ། མདོར་ན་རིགས་ཀྱི་ཡོན་ཏན་རྒྱས་པར་སྐྱེ་བ་ལ་བར་དུ་གཅོད་པའི་ཉེས་དམིགས་དེ་དག་ནི་རྣམ་པ་བཞིར་ཤེས་པར་བྱའོ། །
བདུན་པ་ཕན་ཡོན་ནི། ཐེག་ཆེན་གྱི་རིགས་སད་པ་དང་ལྡན་པ་དེ་མི་དགེ་བ་བྱས་ཀྱང་དུས་རིང་མོ་ཞིག་ནས་ངན་སོང་དུ་འགྲོ་བ་སྲིད་ཀྱི་མྱུར་དུ་མི་འགྲོ་ཞིང༌། གལ་ཏེ་སོང་ན་ཡང་མྱུར་དུ་ཐར་བ་དང༌། ངན་སོང་དེར་གནས་པ་ན་སྡུག་བསྔལ་ཆུང་ངུ་ཙམ་མྱོང་གི ཆེན་པོ་མི་མྱོང་བ་དང༌། མི་དགེ་བའི་ལས་རྣམས་ཀྱིས་ཡིད་སྐྱོ་བ་དང་བཅས་ཤིང༌། ངན་སོང་ན་གནས་པའི་སེམས་ཅན་རྣམས་སྨིན་པར་བྱེད་དོ། ། ངན་སོང་དུ་སྐྱེས་ཀྱང་ཕན་ཡོན་འདི་དག་འབྱུང་ན་གཞན་དུ་ལྟ་ཅི་སྨོས་ཞེས་པའི་དོན་ཏོ། ། བརྒྱད་པ་ཐུན་མོང་གི་ཡོན་ཏན་བསྐྱེད་པ་གསེར་གྱི་དཔེ་ནི།

གསེར་གྱི་རིགས་འབྱུང་ཁུང་བཟང་པོ་ལས་གསེར་མང་པོ་དང༌། རང་བཞིན་གྱིས་འོད་གསལ་བ་དང༌། གློ་བུར་གྱི་དྲི་མ་མེད་པ་དང༌། ཇི་ལྟར་འདོད་པ་བཞིན་ལས་སུ་རུང་བ་འབྱུང་བ་བཞིན་དུ་ཐེག་ཆེན་གྱི་རིགས་དེ་ཡང་ཐུན་མོང་གི་ཡོན་ཏན་གྱི་འབྱུང་གནས་སུ་ཤེས་པར་བྱའོ། ། ཅིའི་ཕྱིར་ཞེ་ན། དགེ་བ་དཔག་ཏུ་མེད་པའི་གནས། བདག་མེད་རྟོགས་པའི་ཡེ་ཤེས་དང༌། ཉོན་མོངས་པའི་དྲི་མ་མེད་པའི་སྤངས་བ་དང་ལྡན་པ་དང༌། མངོན་པར་ཤེས་པ་ལ་སོགས་པ་མཐུ་རྣམས་ཀྱི་ཡང་གནས་ཡིན་པའི་ཕྱིར་རོ། ། དགུ་པ་ཐུན་མོང་མ་ཡིན་པའི་ཡོན་ཏན་སྐྱེད་པ་རིན་པོ་ཆེའི་རིགས་ཀྱི་དཔེ་ནི། རིན་པོ་ཆེ་མཆོག་གི་རིགས་ཏེ།
འབྱུང་ཁུངས་ནས་ཕུན་སུམ་ཚོགས་པ་འབྱུང་བ་བཞིན་དུ་ཐེག་ཆེན་གྱི་རིགས་དེ་ཡང་ཉན་ཐོས་ལ་སོགས་པ་དང་ཐུན་མོང་མ་ཡིན་པའི་ཡོན་ཏན་འབྱུང་གནས་སུ་ཤེས་པར་བྱའོ། ། ཅིའི་ཕྱིར་ཞེ་ན། བྱང་ཆུབ་ཆེན་པོའི་ཡེ་ཤེས་ཀྱི་རྒྱུ་མཚན་ཏེ་རྟེན་ཡིན་པའི་ཕྱིར་དང༌། མེ་ལོང་ལྟ་བུ་ལ་སོགས་པའི་ཡེ་ཤེས་ཆེན་པོ་བཞི་དང༌། རྡོ་རྗེ་ལྟ་བུ་ལ་སོགས་པའི་ཏིང་ངེ་འཛིན་ཁྱད་པར་དུ་འཕགས་པ་དང༌། སེམས་ཅན་མང་པོ་སྨིན་གྲོལ་གྱི་དོན་གྱི་གནས་བྱེད་པའི་ཕྱིར་རོ། ། རིགས་མེད་པའི་དབྱེ་བ་ནི། གང་ཟག་ལ་ལ་གཅིག་ཏུ་མཚམས་མེད་པ་ལ་སོགས་པའི་ཉེས་པ་མཐའ་གཅིག་ཏུ་སྤྱོད་པར་ངེས་པ་ཡོད་ཅིང༌། ལ་ལ་སྐུར་འདེབས་ཀྱི་ལོག་ལྟ་སྐྱེས་ནས་དཀར་པོའི་ཆོས་དགེ་བའི་རྩ་བ་རྣམས་ཀུན་ཏུ་བཅོམ་པ་དང༌། ལ་ལ་བསོད་ནམས་ཆ་མཐུན་གྱི་དགེ་བ་ཙམ་ཡོད་ཀྱང༌།
ཐར་པ་ཆ་མཐུན་གྱི་དགེ་བ་མེད་པ་དང༌། འགའ་ཞིག་དཀར་པོ་དགེ་བ་ཆ་མཐུན་གྱིས་དམན་པ་ཙམ་ཞིག་ཡོད་ཀྱང་ཚོགས་རྫོགས་པར་བྱེད་པའི་རྐྱེན་ཤིན་ཏུ་ཞན་པ་དང༌། ལ་ལ་རིགས་མེད་པས་ཐར་པའི་རྒྱུ་དང་བྲལ་བའོ། ། འདིར་རིགས་ཆད་ཡོད་པར་བཤད་པ་དང༌། རྒྱུད་བླ་མ་ན་མེད་པར་བཤད་པ་འགལ་ལོ་ཞེ་ན། རྒྱུད་བླར་རིགས་ཆད་ཀྱི་སེམས་ཅན་གསུངས་པ་དྲང་དོན་དུ་བཤད་དེ། དགོས་པ་ཐེག་ཆེན་ལ་སྡང་བ་ཟློག་པའི་དོན་ཡིན་ལ། དགོངས་གཞི་ཐར་པ་མྱུར་དུ་ཐོབ་པ་དཀའ་བ་ལ་སོགས་པ་ལ་དགོངས་སོ། ། གནོད་བྱེད་ནི། རང་བཞིན་གྱིས་རྣམ་པར་དག་པའི་རིགས་ཡོད་པའི་ཕྱིར་འགའ་ཡང་གཏན་རྣམ་པར་དག་པ་མི་འགྱུར་བར་ནི་འོས་པ་མ་ཡིན་ཏེ།
ཞེས་གསུངས་པ་ལྟར་རོ། ། གཉིས་པ་རིགས་ཡོད་པའི་ཆེ་བ་ནི། ཤེས་རབ་ཟབ་ཅིང་ཐབས་རྒྱ་ཆེར་བཤད་པ་ཡུལ་གཞན་ལ་ཕན་པའི་ཕྱིར། བསྟན་པའི་ཆོས་ཐེག་པ་ཆེན་པོ་ལ་དོན་ལེགས་པར་མི་ཤེས་བཞིན་དུ་ཡང་མོས་པ་ཤིན་ཏུ་རྒྱ་ཆེན་པོ་འབྱུང་བ་དང༌། གཞན་དོན་སྒྲུབ་པར་བཟོད་ཅིང་མི་སྐྱོ་བ་དང༌། ཐེག་ཆེན་གྱི་རིགས་ལྡན་དེ་དག་ཐ་མར་ཉན་རང་དང་འཇིག་རྟེན་པ་གཉིས་ལས་མཆོག་ཏུ་གྱུར་བས་བྱང་ཆུབ་ཆེན་པོ་ཕུན་སུམ་ཚོགས་པ་ཐོབ་པར་འགྱུར་བ་དང་གསུམ་ལས། དང་པོ་གཉིས་ནི། བྱང་ཆུབ་སེམས་དཔའི་རང་བཞིན་གྱི་རིགས་ཡོན་ཏན་དང་ལྡན་པ་ལས་བྱུང་བ་ཡིན་ཏེ། ཐ་མ་ནི་རྒྱས་པའི་རིགས་ལས་བྱུང་བར་ཤེས་པར་བྱའོ། ། གསུམ་པ་ཐེག་ཆེན་གྱི་རིགས་མཆོག་ཏུ་བསྟན་པ་ནི།
སྟོབས་ལ་སོགས་པའི་ཡོན་ཏན་ཤིན་ཏུ་རྒྱ་ཆེན་པོ་བྱང་ཆུབ་ཀྱི་ཤིང་བསྐྱེད་པར་བྱེད་པའི་ཕྱིར་དང༌། བདེ་བ་ཆེན་པོ་སྐྱེད་པ་དང༌། སྡུག་བསྔལ་ཆེན་པོ་ཞི་བ་ཐོབ་པར་བྱ་བའི་ཕྱིར་ས་བཅུའི་ཡལ་འདབ་དང༌། བདག་དང་གཞན་ལ་ཕན་པ་དང༌། བདེ་བ་བྱེད་པའི་ཕྲིན་ལས་ཀྱི་འབྲས་བུ་འབྱུང་བའི་ཕྱིར། ཐེག་ཆེན་གྱི་རིགས་མཆོག་དེ་ནི། ལྗོན་ཤིང་གི་རྩ་བ་བཟང་པོ་ལྟ་བུ་ཡིན་ནོ། ། རིགས་ཀྱི་སྐབས་བཤད་ཟིན་ཏོ།། ༈ །།དེ་ལྟ་ཐེག་ཆེན་གྱི་རིགས་དང་ལྡན་པ་ལ་བྱང་ཆུབ་ཀྱི་སེམས་སྐྱེ་བས་དེའི་འོག་ཏུ་སྤྱོད་པ་ཉམས་སུ་ལེན་པའི་གཞི་བྱང་ཆུབ་ཏུ་སེམས་བསྐྱེད་པ་སྟོན་ནོ། ། འདི་ལ་གཉིས་ཏེ།
སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གསུམ་སྟེ། སེམས་བསྐྱེད་པའི་མཚན་ཉིད། མཚན་གཞིའི་དབྱེ་བ། མཚན་གཞི་གཏན་ལ་དབབ་པའོ། ། དང་པོ་ནི། གཞན་དོན་དུ་རྫོགས་པའི་བྱང་ཆུབ་ཐོབ་འདོད་ཀྱི་བློའོ། ། འཕགས་སེང་གཉིས་ཀྱིས་གཙོ་བོ་སེམས་སུ་འདོད་ལ། སྐུ་མཆེད་གཉིས་ཀྱིས་སེམས་བྱུང་དུ་འདོད་དོ། །
གལ་ཏེ་སེམས་བྱུང་ལ་སེམས་བསྐྱེད་ཀྱི་སྒྲ་དོན་མེད་དོ་ཞེ་ན། སེམས་སྐྱེད་པར་བྱེད་པ་ན་སེམས་སྐྱེད་ཅེས་བྱེད་པའི་ཆ་ནས་བཤད་པའི་སྒྲ་དོན་ཤིན་ཏུ་འཐད་དོ། ། གཉིས་པ་ལ་གཉིས་ཏེ། སྨོན་པ་སེམས་སྐྱེད་དང༌། འཇུག་པ་སེམས་སྐྱེད་དོ། ། འདི་གཉིས་ཀྱི་ཁྱད་པར་གྱི་འདོད་ཚུལ་ལ་བཞི་སྟེ། ཀཱ་མ་ལ་ཤི་ལས། བསླབ་པའི་གྲོགས་ཀྱིས་ཟིན་མ་ཟིན་ལ་འདོད། ཆོས་ཀྱི་བཤེས་གཉེན་གྱིས། ཆོ་གས་བསྐྱེད་མ་སྐྱེད་ལ་འདོད་ལ།
ཇོ་བོ་རྗེས། འབྲས་བུ་སངས་རྒྱས་ལ་དམིགས་པ་དང༌། རྒྱུ་ལམ་ལ་དམིགས་པ་ལ་འདོད། ཡེ་ཤེས་ཞབས་ཀྱིས། འཇིག་རྟེན་ལས་འདས་མ་འདས་ལ་འདོད། སྔ་མ་གཉིས་དོན་གཅིག་ཏེ། ཆོ་གས་སྐྱེད་པ་ན་བསླབ་པའི་གྲོགས་ཀྱིས་ཟིན་པའི་ཕྱིར། ཐོགས་མེད་ཀྱི་དགོངས་པའང་ཆོ་གས་བསྐྱེད་མ་སྐྱེད་ལ་འདོད་པར་མངོན་ཏེ། བྱང་ས་ལས། འཇུག་སེམས་ལ་ཆོ་ག་བསྟན་ལ།
སྨོན་སེམས་ལ་མ་བསྟན་པའི་ཕྱིར། ཞི་བའི་ལྷའི་དགོངས་པ་ཡང་ཡིན་ཏེ། སྨོན་སེམས་ལ་བསོད་ནམས་རྒྱུན་ཆགས་མི་འབྱུང་ཞིང༌། ཆོ་གས་བླངས་ནས་བསོད་ནམས་རྒྱུན་ཆགས་འབྱུང་བར་བཤད་པའི་ཕྱིར། ཇོ་བོ་རྗེའི་བཞེད་པ་མི་འཐད་དེ། འབྲས་བུ་བྱང་ཆུབ་ལ་དམིགས་པ་ནི་སྨོན་འཇུག་གཉིས་ཀའི་ཐུན་མོང་ཡིན་པའི་ཕྱིར། ཡེ་ཤེས་ཞབས་ཀྱི་བཞེད་པ་ཡང་མི་འཐད་དེ། ཚོགས་སྦྱོར་ན་འཇུག་སེམས་ཡོད་པར་མངོན་པའི་ཕྱིར། གསུམ་པ་མཚན་གཞི་གཏན་ལ་དབབ་པ་ལ་གསུམ་སྟེ། སྐྱེ་བའི་རྒྱུ་དང༌།
འབྲས་བུ་དང༌། ཇི་ལྟར་བསྐྱེད་པའི་ཚུལ་ལོ། ། དང་པོ་ནི། བྱང་ས་ལས། རྐྱེན་བཞི་དང༌། རྒྱུ་བཞི་དང༌། སྟོབས་བཞི་ལས་སྐྱེ་བར་གསུངས་སྟེ། རྐྱེན་བཞི་ནི་སངས་རྒྱས་དང་བྱང་ཆུབ་སེམས་དཔའི་མཐུ་རྨད་དུ་བྱུང་བ་མཐོང་ངམ་ཐོས་ནས་བྱང་ཆུབ་ཆེན་པོར་མོས་པ་དང༌། བྱང་ཆུབ་སེམས་དཔའི་སྡེ་སྣོད་ཐོས་ནས་སངས་རྒྱས་ཀྱི་ཡེ་ཤེས་ཐོབ་པར་འདོད་པ་དང༌། ཐེག་ཆེན་གྱི་ཆོས་ནུབ་ཏུ་ཉེ་བར་མཐོང་ནས་ཐེག་ཆེན་ཡུན་རིང་དུ་གནས་པར་བྱ་བའི་ཕྱིར་སེམས་བསྐྱེད་པར་བྱའོ་སྙམ་པ་དང༌།
དུས་ཐ་ཆད་ཀྱི་སེམས་ཅན་རྣམས་ཉོན་མོངས་པ་ཆེ་བས་བྱང་ཆུབ་ཀྱི་སེམས་རྙེད་དཀའ་བར་ཤེས་ནས་གཞན་དག་སེམས་བསྐྱེད་དུ་ཞུགས་པའི་ཕྱིར་སེམས་བསྐྱེད་པར་བྱའོ་སྙམ་པའོ། ། རྒྱུ་བཞི་ནི། རིགས་ཕུན་སུམ་ཚོགས་པ་དང༌། དགེ་བའི་བཤེས་གཉེན་གྱིས་ཟིན་པ་དང༌། སྙིང་རྗེ་ཆེ་བ་དང༌། སྡུག་བསྔལ་གྱི་དཀའ་སྤྱད་ཀྱིས་མི་སྐྱོ་བའོ། ། སྟོབས་བཞི་ནི། རང་གི་ནང་གི་སྟོབས་དང༌། གཞན་གྱི་སྟོབས་དང༌། སྔོན་གོམས་པ་རྒྱུའི་སྟོབས་དང༌།
ཚེ་འདིར་སྐྱེས་བུ་དམ་པ་ལ་བརྟེན་པ་ལ་སོགས་པ་སྦྱོར་བའི་སྟོབས་སོ། ། ཞེས་པ་ལྟར་རོ། ། དཀོན་མཆོག་སྣང་བའི་མདོ་ལས། རྒྱལ་དང་རྒྱལ་བའི་ཆོས་ལ་དད་གྱུར་ཅིང༌། ། རྒྱལ་བའི་སྲས་ཀྱི་སྤྱོད་ལ་དད་བྱེད་པ། ། བྱང་ཆུབ་བླ་ན་མེད་ལ་དད་གྱུར་ནས། ། སྐྱེས་བུ་ཆེན་པོ་རྣམས་ཀྱི་སེམས་སྐྱེ་འོ། ། ཞེས་གསུངས་སོ། ། གཉིས་པ་འབྲས་བུ་ལ་གཉིས་ཏེ། གནས་སྐབས་ཀྱི་འབྲས་བུ་དང༌།
མཐར་ཐུག་གི་འབྲས་བུའོ། ། དང་པོ་ལ་བཞི་ལས། གང་ཟག་ཁྱད་པར་ཅན་དུ་གྱུར་པ་ནི། སྤྱོད་འཇུག་ལས། བྱང་ཆུབ་སེམས་སྐྱེད་གྱུར་ན་སྐད་ཅིག་གིས། ། སྲིད་པའི་བཙོན་རར་བསྡམས་པའི་ཉམས་ཐག་རྣམས། ། རྒྱལ་བ་རྣམས་ཀྱི་སྲས་ཞེས་བརྗོད་བྱ་ཞིང༌། ། འཇིག་རྟེན་ལྷ་མིར་བཅས་པས་ཕྱག་བྱར་འགྱུར། ། ཞེས་སོ། ། སྡིག་པ་སྟོབས་ལྡན་སྤང་པ་ནི།
སྡིག་པ་སྟོབས་ལྡན་མི་ཟད་བྱས་ན་ཡང༌། ། དཔའ་ལ་བརྟེན་ནས་འཇིགས་པ་ཆེན་པོ་ལྟར། ། གང་ལ་བརྟེན་ནས་ཡུད་ཀྱིས་གྲོལ་གྱུར་པ། ། དེ་ལ་བག་ཡོད་ལྡན་རྣམས་ཅིས་མི་བསྟེན། ། དེས་ནི་དུས་མཐའི་མེ་བཞིན་སྡིག་ཆེན་རྣམས། ། སྐད་ཅིག་གཅིག་གིས་ངེས་པར་སྲེག་པར་བྱེད། ། ཅེས་སོ། ། ཡོན་ཏན་མཐའ་ཡས་པ་ཐོབ་པ་ནི། དཀོན་མཆོག་སྣང་བའི་མདོ་ལས། བྱང་ཆུབ་གཞིར་གྱུར་པ་ཡི་རང་བྱུང་སེམས། །
ཐོག་མ་ཉིད་དུ་སྐྱེས་པ་གང་ཡིན་པ། ། དེ་ཡི་ཡོན་ཏན་བསྔགས་པ་མཐའ་ཡས་ཏེ། ། མཚུངས་མེད་ཀྱིས་ཀྱང་དེ་དག་བརྗོད་མི་སྤྱོད། ། ཅེས་པ་དང༌། བསོད་ནམས་རྒྱ་ཆེན་པོ་འབྱུང་བ་ནི། བྱང་ཆུབ་སེམས་ཀྱི་བསོད་ནམས་གང༌། ། དེ་ལ་གལ་ཏེ་གཟུགས་མཆིས་ན། ། ནམ་མཁའི་ཁམས་ནི་ཀུན་གང་སྟེ། ། དེ་བས་ཀྱང་ནི་ལྷག་པར་འགྱུར། ། ཞེས་པ་ལྟར་རོ། །
གནས་སྐབས་ཀྱི་འབྲས་བུ་བསྟན་ཟིན་ནོ། ། མཐར་ཐུག་གི་འབྲས་བུ་ནི། སངས་རྒྱས་ཐོབ་པ་སྟེ། རྣམ་སྣང་མངོན་བྱང་ལས། ཐམས་ཅད་མཁྱེན་པའི་རྒྱུ་ནི་བྱང་ཆུབ་ཀྱི་སེམས་སོ། ། རྩ་བ་ནི་སྙིང་རྗེ་ཆེན་པོའོ། ། མཐར་ཕྱིན་པར་བྱེད་པ་ནི་ཐབས་སོ། ། ཞེས་གསུངས་པ་དང༌། སྡུད་པ་ལས། ཆུ་ཡི་ཐིག་པས་བུམ་པ་དང་པོ་ཐ་མའི་བར། །
རིམ་གྱིས་ཉུང་ངུ་ཉུང་ངུས་དེ་ཡོངས་འགེངས་པ་ལྟར། ། དེ་བཞིན་དང་པོའི་སེམས་ཀྱང་བྱང་ཆུབ་མཆོག་རྒྱུ་སྟེ། ། རིམ་གྱིས་དཀར་པོའི་ཡོན་ཏན་རྫོགས་པའི་སངས་རྒྱས་འགྱུར། ། ཞེས་སོ། ། གསུམ་པ་ཇི་ལྟར་བསྐྱེད་པའི་ཚུལ་ལ། སྐྱེད་པར་བྱེད་པའི་ཆོ་ག བསླབ་བྱ་ལ་སློབ་ཚུལ། བྱང་ཆུབ་སེམས་དཔའི་སྡོམ་པ་བཤད་པའོ། ། དང་པོ་ལ། གང་ལས་ལེན་པའི་གང་ཟག
ཚུལ་ཇི་ལྟར་བླང་བའོ། ། དང་པོ་ནི། དབུ་མ་པ་ལྟར་ན། དགྲ་ལས་རྣམ་རྒྱལ་གྱིས། དགེ་བའི་བཤེས་གཉེན་བྱང་ཆུབ་སེམས་དཔའི་སྡོམ་པ་དང་ལྡན་པའི་ཐད་དུ་སོང་ཞེས་བཤད་པ་ལྟར་རོ། ། སེམས་ཙམ་པ་ལྟར་ན། བྱང་ས་ལས། བྱང་ཆུབ་སེམས་དཔས་སྨོན་ལམ་བཏབ་པའི་ཕྱིར་ཆོས་མཐུན་པ་ལ་སྡོམ་པ་བླང་བ་ན་མཁས་པ་ཞེས་གསུངས་པ་དང༌། སྡོམ་པ་ཉི་ཤུ་པ་ལས། བླ་མ་སྡོམ་ལ་གནས་ཤིང་མཁས། །
ནུས་དང་ལྡན་ལ་བླང་བར་བྱ། ། ཞེས་གསུངས་སོ། ། གང་དག་འཇུག་པ་སེམས་བསྐྱེད་ཀྱི་རྟེན་དུ་སོ་སོར་ཐར་པ་རིགས་བདུན་གྱི་སྡོམ་པ་གང་རུང་དང་ལྡན་པ་ངེས་པར་དགོས་ཞེས་གསུངས་པ་ནི་བརྟག་པར་བྱ་སྟེ། ལྷ་ལ་འཇུག་པ་སེམས་བསྐྱེད་མེད་པར་ཐལ། སོ་སོར་ཐར་པའི་སྡོམ་པ་མེད་པའི་ཕྱིར། གལ་ཏེ་སྡོམ་པའི་རྟེན་ལ་དགོས་ཀྱི་སེམས་བསྐྱེད་ཀྱི་རྟེན་ལ་མི་དགོས་སོ་ཞེ་ན། འཇུག་པ་སེམས་སྐྱེད་བྱང་སེམས་ཀྱི་སྡོམ་པ་ཐོབ་པ་དུས་གཅིག་པའི་ཕྱིར། མི་རིགས་སོ། ། བསྐལ་བཟང་ལས། རྒྱལ་བ་ཕན་བཞེད་གྲོང་དཔོན་གྱུར་པའི་ཚེ། །
དེ་བཞིན་གཤེགས་པ་རིན་ཆེན་དཔལ་དེ་ལ། ། ཉིན་གཅིག་སྲོག་གཅོད་སྡོམ་པ་བླངས་ནས་ཀྱང༌། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་གསུངས་པ་དང་འགལ་ལོ། ། གཉིས་པ་ཚུལ་ཇི་ལྟར་ལེན་པ་ལ་གཉིས་ཏེ། དབུ་མ་པའི་ལུགས་དང༌། སེམས་ཙམ་པའི་ལུགས་སོ། ། དང་པོ་ནི། ཀླུ་སྒྲུབ་ཀྱིས། ཕྱག་འཚལ་བ་དང༌།
སྡིག་པ་བཤགས་པ་དང༌། རྗེས་སུ་ཡི་རང་བ་དང༌། སྐྱབས་སུ་འགྲོ་བ་དང༌། བདག་ཉིད་དབུལ་བ་རྣམས་ལན་གསུམ་བརྗོད་པ་སྔོན་དུ་བཏང་ནས། སངས་རྒྱས་དང་བྱང་ཆུབ་སེམས་དཔའ་རྣམས་བདག་ལ་དགོངས་སུ་གསོལ། ཞེས་པ་ནས། བྱང་ཆུབ་མཆོག་གི་སེམས་ནི་བསྐྱེད་པར་གྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པའི་བར་ལན་གསུམ་གྱིས་བླངས་ནས་རྗེས་ལ་བསྔོ་བ་དང༌། འཕགས་པ་བདག་བྱང་ཆུབ་སེམས་དཔའ་ལགས་ཀྱི་བྱང་ཆུབ་སེམས་དཔར་བཟུང་དུ་གསོལ།
ཞེས་པ་ལ་སོགས་པས་ལེན་པར་བཤད་དོ། ། སྤྱོད་འཇུག་ལས་ནི། ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་དང༌། ། བྱང་ཆུབ་སེམས་དཔའི་བསླབ་པ་ལ། ། རིམ་པ་བཞིན་དུ་བསླབ་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་བགྱི་ཞིང༌། ། བྱང་ཆུབ་སེམས་པའི་བསླབ་པ་ལའང༌། ། རིམ་པ་བཞིན་དུ་བསླབ་པར་བགྱི། །
ཞེས་གསུངས་ལ་འདིའི་ཚིགས་སུ་བཅད་པ་སྔ་མས་སྔོན་གྱིས་བདེ་གཤེགས་ཀྱིས་བྱང་ཆུབ་ཏུ་ཐུགས་བསྐྱེད་ནས། དེའི་བསླབ་བྱ་ལ་སློབ་པ་ལྟར། བྱང་ཆུབ་ཏུ་ཐུགས་བསྐྱེད་ནས་དེའི་བསླབ་བྱ་ལ་སློབ་པར་དམ་བཅའ་བ་བསྟན་ནོ། ། གང་དག་འདིས་སྨོན་པ་སེམས་བསྐྱེད་ཀྱི་ཆོ་ག་ཡང་བསྟན་པར་བཞེད་པ་ནི་མི་འཐད་དེ། སློབ་དཔོན་འདི་ཉིད་ཀྱིས་སྨོན་པ་སེམས་བསྐྱེད་ཆོ་གས་ལེན་པར་མི་བཞེད་པའི་ཕྱིར། གཉིས་པ་སེམས་ཙམ་པའི་ལུགས་ནི། འཕགས་པ་ཐོགས་མེད་དང༌། ཙཎྜ་གོ་མི་དང༌། ཤནྟ་རཀྵི་ཏ་ལ་སོགས་པས་བཤད་པ་ལྟར་ཏེ། ཉན་ཐོས་ཀྱི་སོ་ཐར་གྱི་སྡོམ་པ་ལེན་པ་སྣོད་བརྟག་པའི་དོན་དུ་འདྲི་བ་སྔོན་དུ་གཏོང་པ་ལྟར་འདིར་ཡང༌།
ཐོག་མར་ཁྱོད་བྱང་ཆུབ་སེམས་དཔའ་ཡིན་ནམ། བྱང་ཆུབ་ཏུ་སྨོན་ལམ་བཏབ་བམ་ཞེས་དྲི་བ་སྔོན་དུ་བཏང་བར་བཤད་དོ། ། དབུ་མ་པའི་ལུགས་ལ་ནི་དྲི་བ་སྔོན་ཏུ་གཏོང་ཚུལ་མ་བཤད་དོ། ། དྲི་བ་སྔོན་དུ་གཏོང་བ་དེ་ལྟར་ན་ཡང་བྱང་ཆུབ་ཏུ་སྨོན་ལམ་བཏབ་ཅེས་པས། གཞན་དོན་དུ་བྱང་ཆུབ་ཐོབ་འདོད་ཡོད་དམ་ཞེས་པའི་དོན་ཡིན་པས་སྨོན་པ་སེམས་བསྐྱེད་སྐྱེས་པའི་རྗེས་ལ། ཆོ་གའི་སྒོ་ནས་འཇུག་པ་སེམས་བསྐྱེད་ལེན་པར་བཞེད་པས་སྨོན་པ་སེམས་བསྐྱེད་ལ་ཆོ་ག་མི་དགོས་པར་མངོན་ནོ། ། འདི་ལ་ཐོག་མར་དཀོན་མཆོག་ལ་མཆོད་པ་དང་སྐྱབས་འགྲོ་སྔོན་དུ་བཏང་ནས་བར་ཆད་ཡོད་མེད་དྲི་བ་ལ་སོགས་པ་བྱས་ནས་འཇུག་པ་སེམས་བསྐྱེད་བྱེད་ལ། རྗེས་མཁྱེན་པར་གསོལ་བ་ལ་སོགས་པ་མཛད་དོ། ། དེས་ན་དབུ་སེམས་གཉིས་ཆོ་གའི་ཚུལ་མི་འདྲའོ། ། གལ་ཏེ་དབུ་སེམས་ཀྱི་ཁྱད་པར་ལྟ་བས་འབྱེད་ཀྱིས་ཆོ་གས་འབྱེད་པ་མ་ཡིན་ནོ་ཞེ་ན།
དབུ་སེམས་གཉིས་ཆོ་ག་མི་འདྲ་བའི་ཁྱད་པར་སོ་སོར་ཡོད་ཅེས་སྨྲས་ཀྱི། ཆོ་གའི་སྒོ་ནས་འབྱེད་དོ་ཞེས་པ་ནི་མ་སྨྲས་པས་བློ་རྩིང་གི་སྐྱོན་བརྗོད་དོ། ། གཞན་ཡང་ལྟ་བ་ཟབ་མི་ཟབ་ཀྱི་བྱེ་བྲག་གིས་ཆོ་གས་བྱའི་སྣོད་ལ་རྒྱ་ཆེ་ཆུང་གི་ཁྱད་པར་ཡོད་དེ། ཉན་ཐོས་ཀྱི་སྡོམ་པ་ལེན་པའི་སྣོད་དང༌། བྱང་སེམས་ཀྱི་སྡོམ་པའི་སྣོད་ལ་རྒྱ་ཆེ་ཆུང་གི་ཁྱད་པར་མཐོང་བ་བཞིན་ནོ། ། གཞན་ཡང་བྱ་སྤྱོད་སོགས་རྒྱུད་སྡེ་བཞི་ལ་སྟོང་ཉིད་རྟོགས་པའི་ལྟ་བ་འདྲ་ཡང་ཆོ་ག་མི་འདྲ་བའི་ཁྱད་པར་འབྱུང་ན་ལྟ་བ་མི་འདྲ་བས་ཆོ་ག་མི་འདྲ་བ་ལྟ་ཡང་ཅི་སྨོས། གཉིས་པ་བསླབ་བྱ་སློབ་ཚུལ་ལ་གཉིས་ཏེ། བསླབ་བྱ་ཐུན་མོང་བ་དང༌། འདོད་ཚུལ་གྱི་ཁྱད་པར་བསྟན་པའོ། ། དང་པོ།
ནག་པོའི་ཆོས་བཞི་སྤོང་པ་ལ་སློབ་པ་ནི། དཀོན་མཆོག་བརྩེགས་པའི་མདོར། འོད་སྲུངས་ཀྱིས་ཞུས་པ་ལས་གསུངས་ཏེ། ནག་པོའི་ཆོས་བཞི་ནི། འོད་སྲུངས་བྱང་ཆུབ་སེམས་དཔའ་ཆོས་བཞི་དང་ལྡན་ན་བྱང་ཆུབ་ཀྱི་སེམས་བརྗེད་པར་འགྱུར་ཏེ། བཞི་གང་ཞེ་ན། འདི་ལྟ་སྟེ། མཁན་པོ་དང༌། སློབ་དཔོན་དང༌། བླ་མ་དང༌།
སྦྱིན་གནས་བསླུ་བ་དང༌། གཞན་འགྱོད་པ་མེད་པ་ལ་འགྱོད་པ་ཉེ་བར་སྒྲུབ་པ་དང༌། ཐེག་པ་ཆེན་པོ་ལ་ཡང་དག་པར་ཞུགས་པའི་སེམས་ཅན་རྣམས་ལ་བསྔགས་པ་མ་ཡིན་པ་དང༌། མི་སྙན་པ་དང༌། བརྗོད་པ་མ་ཡིན་པའི་སྒྲ་ཚིགས་སུ་བཅད་པ་འབྱིན་པ་དང༌། སྒྱུ་དང་གཡོས་གཞན་ལ་ཉེ་བར་སྤྱོད་ཀྱི། ལྷག་པའི་བསམ་པས་གཞན་ལ་མ་ཡིན་པའོ། ། ཞེས་འབྱུང་ངོ༌། ། ངག་གི་ཉེས་པ་གཅིག་ཏུ་སྡུད་པས་བཞིའོ། ། དཀར་པོའི་ཆོས་བཞི་ནི།
འོད་སྲུངས་བྱང་ཆུབ་སེམས་དཔའ་ཆོས་བཞི་དང་ལྡན་ན་སྐྱེ་བ་ཐམས་ཅད་དུ་སྐྱེས་མ་ཐག་ཏུ་བྱང་ཆུབ་ཀྱི་སེམས་མངོན་དུ་འགྱུར་ཏེ། བྱང་ཆུབ་ཀྱི་སྙིང་པོ་ལ་འདུག་གི་བར་དུ་བར་མ་དོར་བརྗེད་པར་མི་འགྱུར་རོ། ། བཞི་གང་ཞེ་ན། འདི་ལྟ་སྟེ། སྲོག་གི་ཕྱིར་རམ། བཞད་གད་ཀྱི་ཕྱིར་ཡང་རྫུན་གྱི་ཚིག་མི་སྨྲའོ། ། གཡོ་སྒྱུ་མེད་པར་སེམས་ཅན་ཐམས་ཅད་ཀྱི་དྲུང་ན་ལྷག་པའི་བསམ་པས་གནས་པ་དང༌། བྱང་ཆུབ་སེམས་དཔའ་ཐམས་ཅད་ལ་སྟོན་པའི་འདུ་ཤེས་བསྐྱེད་ཅིང་དེ་དག་གི་ཡང་དག་པའི་བསྔགས་པ་ཕྱོགས་བཞིར་བརྗོད་པ་དང༌། ཉི་ཚེ་བའི་ཐེག་པ་མི་འདོད་པའི་ཕྱིར་སེམས་ཅན་གང་རྣམས་ཡོངས་སུ་སྨིན་པར་བྱེད་པ་དེ་དག་ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་འཛིན་དུ་འཇུག་པ་སྟེ། འོད་སྲུངས་བཞི་པོ་དེ་དག་འབྱུང༌།
ཞེས་གསུངས་སོ། ། སེམས་ཅན་བློས་མི་སྤོང་བ་ནི་ཐམས་ཅད་ཀྱི་རྩ་བའོ། ། གཞན་བཞི་ལས་འདས་ན་ཡོན་ཏན་འཕེལ་བར་འགྱུར་བས་ལྔ་པོ་དེ་དག་འབད་མེད་བསླབ་པར་བྱའོ། ། གཉིས་པ་འདོད་ཚུལ་གྱི་ཁྱད་པར་བསྟན་པ་ལ། དབུ་མ་པའི་འདོད་ཚུལ་ནི། ཞི་བ་ལྷ་ལ་སོགས་པས་ནམ་མཁའི་སྙིང་པོའི་མདོའི་རྗེས་སུ་འབྲངས་ནས། རྒྱལ་པོ་ལ་འབྱུང་བ་ལྔ་དང༌། བློན་པོ་ལ་འབྱུང་བ་ལྔ་དང༌། ལས་དང་པོ་བ་ལ་འབྱུང་བ་བརྒྱད་དང༌། ཐུན་མོང་དུ་སྨོན་པ་བཏང་བ་དང༌།
རྩ་བའི་ལྟུང་བ་བཅུ་དགུར་བཞེད་དོ། ། དེ་ལ་རྒྱལ་པོ་ལ་འབྱུང་བ་ལྔ་ནི། བསླབ་བཏུས་ལས། དཀོན་མཆོག་གསུམ་གྱི་འཕྲོགས་རྐུ་བ། ། ཕས་ཕམ་པ་ཡི་ལྟུང་བར་འདོད། ། དམ་པའི་ཆོས་ནི་སྤོང་བྱེད་པ། ། གཉིས་པར་ཐུབ་པས་གསུངས་པ་ཡིན། ། ཚུལ་ཁྲིམས་འཆལ་པའི་དགེ་སློང་ལའང༌། ། ངུར་སྨྲིག་འཕྲོག་དང་བརྡེག་པ་དང༌། ། བཙོན་རར་འཇུག་པར་བྱེད་པ་དང༌། །
རབ་ཏུ་བྱུང་ལས་འབེབས་པ་དང༌། ། སྲོག་དང་བྲལ་བྱེད་གསུམ་པ་ཡིན། ། མཚམས་མེད་ལྔ་པོ་བྱེད་པ་དང༌། ། ལོག་པར་ལྟ་བ་འཛིན་པ་དང༌། ། ཞེས་སོ། ། བློན་པོ་ལ་འབྱུང་བ་ལྔ་ནི། རྒྱལ་པོ་ལ་འབྱུང་བ་དང་པོ་བཞི་དང༌། གྲོང་ཁྱེར་ལ་སོགས་པ་འཇོམས་པར་བྱེད་པ་དང་ལྔ་ཡིན་ཏེ། དེ་ཉིད་ལས། གྲོང་ལ་སོགས་པ་འཇིག་པ་ཡང༌། །
རྩ་བའི་ལྟུང་བར་རྒྱལ་བས་གསུངས། ། ཞེས་སོ། ། ལས་དང་པོ་པ་ལ་འབྱུང་བ་བརྒྱད་ནི། བློ་སྦྱང་མ་བྱས་སེམས་ཅན་ལ། ། སྟོང་པ་ཉིད་ནི་བརྗོད་པ་དང༌། ། སངས་རྒྱས་ཉིད་ལ་ཞུགས་པ་དག ། རྫོགས་པའི་བྱང་ཆུབ་ལྡོག་པ་དང༌། ། སོ་སོར་ཐར་པ་ཡོངས་སྤངས་ཏེ། ། ཐེག་པ་ཆེ་ལ་སྦྱོར་བ་དང༌། ། སློབ་པའི་ཐེག་པས་ཆགས་ལ་སོགས། །
སྤོང་བར་འགྱུར་བ་མིན་ཞེས་འཛིན། ། ཕ་རོལ་དག་ཀྱང་འཛིན་འཇུག་དང༌། ། རང་གི་ཡོན་ཏན་བརྗོད་པ་དང༌། ། རྙེད་པ་དང་ནི་བཀུར་སྟི་དང༌། ། ཚིགས་བཅད་རྒྱུ་ཡིས་གཞན་སྨོད་དང༌། ། བདག་ནི་ཟབ་མོ་བཟོད་པའོ་ཞེས། ། ལོག་པ་ཉིད་ནི་སྨྲ་བ་དང༌། ། དགེ་སྦྱོང་ཆད་པས་གཅོད་འཇུག་དང༌། ། དཀོན་མཆོག་གསུམ་གྱི་སྦྱིན་བྱེད་དང༌། ། སྦྱིན་པ་ལེན་པར་བྱེད་པ་དང༌། །
ཞི་གནས་འདོར་བར་བྱེད་པ་དང༌། ། ཡང་དག་འཇོག་གི་ལོངས་སྤྱོད་རྣམས། ། ཁ་བཏོན་བྱེད་ལ་སྦྱིན་པ་རྣམས། ། དེ་དག་རྩ་བའི་ལྟུང་བ་སྟེ། ། སེམས་ཅན་དམྱལ་བ་ཆེན་པོའི་རྒྱུ། ། ཞེས་འབྱུང་ངོ༌། ། གཉིས་པ་སེམས་ཙམ་པའི་ལུགས་བསྟན་པ་ནི། འཕགས་པ་ཐོགས་མེད་རྗེས་འབྲང་དང་བཅས་པའི་ལུགས་ཀྱིས་ཕམ་པའི་གནས་ཀྱི་ལྟུང་བ་དང༌། ཉེས་བྱས་ཀྱི་ལྟུང་བ་གཉིས་སུ་བཞེད་དོ། ། དེ་ལ་དང་པོ་སྡོམ་པ་ཉི་ཤུ་པ་ལས།
རྙེད་དང་བཀུར་ལ་ཆགས་པ་ཡིས། ། བདག་སྟོད་གཞན་ལ་སྨོད་པ་དང༌། ། སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང༌། ། གཞན་གྱིས་བཤགས་ཀྱང་མི་ཉན་པར། ། ཁྲོས་ནས་གཞན་ལ་འཚེ་བ་དང༌། ། ཐེག་པ་ཆེན་པོ་སྤོང་བྱེད་དང༌། ། དམ་ཆོས་འདྲར་སྣང་སྟོན་པ་འོ། ། ཞེས་སོ། ། ཉེས་བྱས་ལ་གཉིས་ཏེ།
ཕར་ཕྱིན་གྱི་མི་མཐུན་ཕྱོགས་དང༌། སེམས་ཅན་དོན་བྱེད་ཀྱི་མི་མཐུན་ཕྱོགས་སོ། ། དང་པོ་ལ་སྦྱིན་པའི་མི་མཐུན་ཕྱོགས་བདུན་ལས། རང་གི་ཟང་ཟིང་གི་སྦྱིན་པའི་མི་མཐུན་ཕྱོགས་ལ་བཞི་སྟེ། དཀོན་མཆོག་གསུམ་ལ་གསུམ་མི་མཆོད། ། འདོད་པའི་སེམས་ཀྱི་རྗེས་སུ་འཇུག ། རྒན་པ་རྣམས་ལ་གུས་མི་བྱེད། ། དྲིས་པ་རྣམས་ལ་ལན་མི་འདེབས། ། ཞེས་སོ། ། གཞན་གྱི་ཟང་ཟིང་གི་སྦྱིན་པའི་མི་མཐུན་ཕྱོགས་གཉིས་ནི།
མགྲོན་བོས་བདག་གིར་མི་བྱེད་དང༌། ། གསེར་ལ་སོགས་པ་ལེན་མི་བྱེད། ། ཅེས་སོ། ། ཆོས་ཀྱི་སྦྱིན་པའི་མི་མཐུན་ཕྱོགས་ནི། ཆོས་འདོད་རྣམས་ལ་སྦྱིན་མི་བྱེད། ། ཅེས་པ་གཅིག་གོ ། ཚུལ་ཁྲིམས་ཀྱི་མི་མཐུན་ཕྱོགས་བརྒྱད་ལས། སྡོམ་པའི་ཚུལ་ཁྲིམས་ཀྱི་མི་མཐུན་ཕྱོགས་ལྔ་ནི། ཚུལ་ཁྲིམས་འཆལ་བ་ཡལ་བར་འདོར། ། ཕ་རོལ་དད་ཕྱིར་སློབ་མི་བྱེད། །
སེམས་ཅན་དོན་ལ་བྱ་བ་ཆུང༌། ། འཚེ་ལ་སོགས་པ་དང་དུ་ལེན། ། འཕྱར་ནས་རབ་ཏུ་རྒོད་ལ་སོགས། ། ཞེས་གསུངས་སོ། ། དགེ་བ་ཆོས་སྡུད་ཀྱི་ཚུལ་ཁྲིམས་ཀྱི་མི་མཐུན་ཕྱོགས་གཅིག་ནི། འཁོར་བར་གཅིག་པུས་བགྲོད་པར་སེམས། ། ཞེས་སོ། ། སེམས་ཅན་དོན་བྱེད་ཀྱི་ཚུལ་ཁྲིམས་ཀྱི་མི་མཐུན་ཕྱོགས་གཉིས་ནི། གྲགས་པ་མ་ཡིན་མི་སྤོང་བ། ། ཉོན་མོངས་བཅས་ཀྱང་འཆོས་མི་བྱེད། །
ཅེས་སོ། ། བཟོད་པའི་མི་མཐུན་ཕྱོགས་བཞི་ནི། བཤེ་ལ་ལེན་དུ་བཤེ་ལ་སོགས། ། ཁྲོས་པ་རྣམས་ནི་ཡལ་བར་དོར། ། ཕ་རོལ་ཤད་ཀྱིས་སྦྱངས་པ་སྤོང༌། ། ཁྲོ་བའི་སེམས་ཀྱིས་རྗེས་སུ་འཇུག ། ཅེས་སོ། ། བརྩོན་འགྲུས་ཀྱི་མི་མཐུན་ཕྱོགས་གསུམ་ནི། རྙེད་བཀུར་འདོད་ཅིང་འཁོར་རྣམས་སྡུད། ། ལེ་ལོ་ལ་སོགས་སེལ་མི་བྱེད། །
ཆགས་པས་བྲེ་མོའི་གཏམ་ལ་བརྟེན། ། ཅེས་སོ། ། བསམ་གཏན་གྱི་མི་མཐུན་ཕྱོགས་གསུམ་ནི། ཏིང་ངེ་འཛིན་གྱི་དོན་མི་ཚོལ། ། བསམ་གཏན་སྒྲིབ་པ་སྤོང་མི་བྱེད། ། བསམ་གཏན་རོ་ལ་ཡོན་ཏན་བལྟ། ། ཞེས་སོ། ། ཤེས་རབ་ཀྱི་མི་མཐུན་ཕྱོགས་བརྒྱད་ནི། ཉན་ཐོས་ཐེག་པ་སྤོང་བར་བྱེད། ། རང་ཚུལ་ཡོད་བཞིན་དེ་ལ་བརྩོན། །
བརྩོན་མིན་ཕྱི་རོལ་བསྟན་བཅོས་བརྩོན། ། བརྩོན་པར་བྱས་ཀྱང་དེ་ལ་དགའ། ། ཐེག་པ་ཆེན་པོ་སྤོང་བར་བྱེད། ། བདག་ལ་བསྟོད་ཅིང་གཞན་ལ་སྨོད། ། ཆོས་ཀྱི་དོན་དུ་འགྲོ་མི་བྱེད། ། དེ་ལ་སྨོད་ཅིང་ཡི་གེར་རྟོན། ། ཅེས་སོ། ། གཉིས་པ་སེམས་ཅན་དོན་བྱེད་ཀྱི་མི་མཐུན་ཕྱོགས་བཅུ་གཉིས་ནི། དགོས་པའི་གྲོགས་སུ་འགྲོ་མི་བྱེད། ། ནད་པའི་རིམ་གྲོ་བྱ་བ་སྤོང༌། །
སྡུག་བསྔལ་སེལ་བར་མི་བྱེད་དང༌། ། བག་མེད་རྣམས་ལ་རིགས་མི་བསྟན། ། བྱས་པའི་ལན་དུ་ཕན་མི་འདོགས། ། གཞན་གྱི་མྱ་ངན་སེལ་མི་བྱེད། ། ནོར་འདོད་པ་ལ་སྦྱིན་མི་བྱེད། ། འཁོར་རྣམས་ཀྱི་ནི་དོན་མི་བྱེད། ། གཞན་གྱི་བློ་དང་མཐུན་མི་འཇུག ། ཡོན་ཏན་བསྔགས་པ་སྨྲ་མི་བྱེད། ། སྐྱོན་ནི་འཚམས་པར་ཚར་མི་གཅོད། ། རྫུ་འཕྲུལ་གྱིས་སྡིགས་སོགས་མི་བྱེད། །
ཅེས་སོ། ། བྱང་ས་ལས། ནད་གཡོག་མི་བྱེད་པ་དང༌། སྡུག་བསྔལ་མི་སེལ་བ་གཉིས་གཅིག་ཏུ་བསྡུས་ནས་སེམས་ཅན་དོན་བྱེད་ཀྱི་མི་མཐུན་ཕྱོགས་བཅུ་གཅིག་ཏུ་བྱས་ཏེ། ཉེས་བྱས་བཞི་བཅུ་རྩ་བཞིར་གསལ་ལོ། ། རྩ་བ་ལ། བོད་དག་བརྒྱད་དུ་བྱེད་ཀྱང༌། བྱང་ས་ལས། གང་གི་ཕྱིར་བྱང་ཆུབ་སེམས་དཔའི་ཕམ་པའི་གནས་ལྟ་བུའི་ཆོས་བཞི་པོ་འདི་དག རྒྱུན་མི་ཆད་པར་ཀུན་ཏུ་སྤྱོད་པ་དང༌།
ངོ་ཚ་ཤེས་པ་དང༌། ཁྲེལ་ཡོད་པ་ཆུང་ངུ་ཙམ་ཡང་མི་སྐྱེད་པ་དང༌། དེས་མགུ་བར་བྱེད་ཅིང་སྡིག་ལ་དགའ་བ་དང༌། དེ་ཉིད་ལ་ཡོན་ཏན་ཅན་དུ་བལྟ་བར་གྱུར་པ་ནི། ཀུན་ནས་དཀྲིས་པ་ཆེན་པོ་ཡིན་པར་རིག་པར་བྱའོ། ། ཞེས་གསུངས་སོ། ། གསུམ་པ་བྱང་ཆུབ་སེམས་དཔའི་སྡོམ་པ་བཤད་པ་ལ་གསུམ་སྟེ། སྡོམ་པའི་ངོ་བོ་བཤད་པ་དང༌། གཏོང་བའི་རྒྱུ་ངོས་བཟུང་བ་དང༌། ཉམས་པ་ཕྱིར་བཅོས་པའི་ཐབས་སོ། །
དང་པོ་ལ་གསུམ་སྟེ། མཚན་ཉིད་དང༌། དབྱེ་བ་དང༌། གྲངས་ངེས་སོ། ། དང་པོ་ནི། སྙིང་རྗེའི་རྩ་བ་ཅན་གྱི་སྤོང་བའི་སེམས་དཔའ་དབང་ལྡན་རྒྱུན་ཆགས་ཏེ། སྤོང་བའི་སེམས་ནི་ཐོབ་པ་ལ། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་པ་ལྟར་རོ། ། གཉིས་པ་ནི།
ཉེས་སྤྱོད་སྤོང་བའི་ཚུལ་ཁྲིམས་དང༌། དགེ་བ་ཆོས་སྡུད་ཀྱི་ཚུལ་ཁྲིམས་དང༌། སེམས་ཅན་དོན་བྱེད་ཀྱི་ཚུལ་ཁྲིམས་སོ། ། དང་པོ་ནི། སྒོ་གསུམ་གྱི་མི་མཐུན་ཕྱོགས་སྤོང་བའི་ལྡོག་པ་ནས་བསྟན་ལ། གཉིས་པ་ནི་རང་རྒྱུད་ལ་དགེ་བའི་ཚོགས་བསྐྱེད་པར་བྱེད་པའི་ལྡོག་པ་ནས་བསྟན་ལ། གསུམ་པ་ནི། སེམས་ཅན་གྱི་དོན་བྱེད་པའི་ལྡོག་པ་ནས་བསྟན་ནོ། ། གསུམ་པ་གྲངས་ངེས་ནི། བྱང་ས་ལས།
ཚུལ་ཁྲིམས་རྣམ་པ་གསུམ་པོ་དེ་དག་ཀྱང་མདོར་བསྡུ་ན། བྱང་ཆུབ་སེམས་དཔའི་བྱ་བ་རྣམ་པ་གསུམ་བྱེད་དེ། སྡོམ་པའི་ཚུལ་ཁྲིམས་ཀྱིས་ནི་སེམས་གནས་པར་བྱེད་དོ། ། དགེ་བའི་ཆོས་སྡུད་པས་ནི་བདག་གིས་སངས་རྒྱས་ཀྱི་ཆོས་ཡོངས་སུ་སྨིན་པར་བྱེད་དོ། ། སེམས་ཅན་གྱི་དོན་བྱེད་པའི་ཚུལ་ཁྲིམས་ཀྱིས་ནི་སེམས་ཅན་ཡོངས་སུ་སྨིན་པར་བྱེད་དོ། ། བྱང་ཆུབ་སེམས་དཔའི་བྱ་བ་ཐམས་ཅད་ནི་འདི་དག་ཏུ་ཟད་དེ་ཞེས་སོ། ། གཉིས་པ་གཏོང་བའི་རྒྱུ་ངོས་བཟུང་བ་ལ་གཉིས་ཏེ། སེམས་ལྡོག་པའི་རྒྱུ། སེམས་བསྐྱེད་གཏོང་བའི་རྒྱུའོ། ། དང་པོ་ནི།
བྱང་ས་ལས། བྱང་ཆུབ་སེམས་དཔའི་སེམས་ལྡོག་པའི་རྒྱུ་ནི་རྣམ་པ་བཞི་སྟེ། བཞི་གང་ཞེ་ན། རིགས་དང་མི་ལྡན་པ་ཡིན། སྡིག་པའི་གྲོགས་པོས་ཡོངས་སུ་ཟིན་པ་ཡིན། སེམས་ཅན་རྣམས་ལ་སྙིང་རྗེ་ཆུང་བ་ཡིན། འཁོར་བའི་སྡུག་བསྔལ་ཡུན་རིང་པོར་རྣམ་པ་སྣ་ཚོགས་དྲག་པོ་བར་ཆད་པ་མེད་པས་འཇིག་སྟེ། ཤིན་ཏུ་འཇིགས་ཤིང་སྐྲག་ལ་དངངས་པར་འགྱུར་བ་ཡིན་ཏེ། སེམས་སྡོག་པའི་རྒྱུ་བཞི་པོ་འདི་དག་སེམས་སྐྱེ་བའི་རྒྱུ་བཞི་པོ་དག་ཟློག་པ་ལས་སྔ་མ་བཞིན་དུ་རྒྱས་པར་རིག་པར་བྱའོ། ། ཞེས་སོ། །
གཉིས་པ་ནི། བྱང་ས་ལས། མདོར་བསྡུ་བར་རྒྱུ་གཉིས་པོ་ཁོ་ནས་བྱང་ཆུབ་སེམས་དཔའི་སྡོམ་པ་ཡང་དག་པར་བླངས་པ་སྟེ་བཏང་བར་འགྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་ཡོངས་སུ་བཏང་བ་དང༌། ཕམ་པའི་གནས་ལྟ་བུའི་ཆོས་ཀྱི་ཀུན་ནས་དཀྲིས་པ་ཆེན་པོ་ཀུན་ནས་སྤྱོད་པའོ། ། ཞེས་འབྱུང་བ་ལྟར་རོ། ། གསུམ་པ་ཕྱིར་བཅོས་པའི་ཐབས་ལ། དབུ་མ་པའི་ལུགས་ནི། སློབ་དཔོན་ཞི་བ་ལྷ་ལ་སོགས་པའི་ལུགས་ཀྱིས། ནམ་མཁའི་སྙིང་པོའི་མདོ་ལས་འབྱུང་བ་ལྟར་རྨི་ལམ་དུ་འཕགས་པ་ནམ་མཁའི་སྙིང་པོ་སྤྱན་དྲངས་ནས།
དེའི་མདུན་དུ་བཤགས་པ་བྱེད། བསླབ་བཏུས་ལས། རྨི་ལམ་དུ་འཕགས་པ་ནམ་མཁའི་སྙིང་པོའི་མདུན་དུ་འདུག་སྟེ་བཤགས་པར་བྱ་ཞེས་སོ། ། སེམས་ཙམ་པ་ལྟར་ན། སྡོམ་པ་ཉི་ཤུ་པ་ལས། སྡོམ་པ་སླར་ཡང་བླང་བར་བྱ། ། ཟག་པ་འབྲིང་ནི་གསུམ་ལ་བཤགས། ། གཅིག་གི་མདུན་དུ་ལྷག་མ་རྣམས། ། ཉོན་མོངས་མི་མོང་བདག་སེམས་བཞིན། ། ཞེས་སོ། །
ཟག་པ་ཆེ་ཆུང་དང་ཕམ་པར་གྱུར་བའི་ཚད་གང་ཞེ་ན། སྡོམ་པ་ཉི་ཤུ་པའི་འགྲེལ་པར། ཉོན་མོངས་དྲག་པོ་ནི། ཟག་པ་རྣམས་ཕྱིར་ཞིང་རྒྱུན་མི་ཆད་པར་ཀུན་ཏུ་སྤྱོད་ཀྱང༌། ཕྱིས་ངོ་ཚ་ཤེས་པ་དང༌། ཁྲེལ་ཡོད་པ་ཙམ་ཡང་མི་སྐྱེ་བ་དང༌། དེས་མགུ་བར་བྱེད་ཅིང་དེ་ལ་དགའ་བ་དང༌། དེ་ཉིད་ལ་ཡོན་ཏན་དུ་ལྟ་བ་ཅན་དུ་གྱུར་པ་དང༌། གསོལ་བ་བཏབ་ཀྱང་མི་ལྡོག་ཅིང་བསམ་པ་མི་གཏོང་བའོ། ། གང་གི་ཚེ་སླར་ཡང་ངོ་ཚ་དང༌།
ཁྲེལ་ཅུང་ཟད་ཙམ་སྐྱེ་བ་དང༌། ཕ་རོལ་གྱི་གསོལ་བ་བཏབ་པས་ལྡོག་པ་དེ་ནི་འབྲིང་ལ་གནས་པའོ། ། གང་གི་ཚེ་མྱུར་བ་ཉིད་དུ་ངོ་ཚ་བར་བྱེད་ཅིང་རང་ཉིད་ཀྱང་རུང་སྟེ་སྐད་ཅིག་གིས་ལྡོག་པ་དེ་ནི་ཆུང་ངུ་ལ་གནས་པར་རིག་པར་བྱའོ། ། ཞེས་བཤད་དོ། ། གཉིས་པ་གཞུང་གི་དོན་ལ་གཉིས་ཏེ། རྣམ་པར་ངེས་པ་དང༌། རྗེས་སུ་སྒྲུབ་པའོ། ། དང་པོ་ལ། མཚན་ཉིད་དང༌། དབྱེ་བ་གཉིས་ལས།
དང་པོ་ལ་སྐྱེས་བུ་བྱེད་པའི་ཡོན་ཏན་ནི། གོ་ཆའི་བརྩོན་འགྲུས་ཀྱིས་ཟབ་མོ་སྟོང་པ་ཉིད་སྒོམ་པས། གཞན་དོན་གྱི་དཀའ་སྤྱད་ལ་སྤྲོ་བ་ཆེ་བ་དང༌། སྦྱོར་བའི་བརྩོན་འགྲུས་ཀྱིས་དངོས་སུ་ཚོགས་གཉིས་སྒྲུབ་པས་རྩོམ་པ་ཆེ་བའོ། ། དོན་བྱེད་པའི་ཡོན་ཏན་ནི། བདག་གཞན་ཐམས་ཅད་ལ་ཕན་པའི་དོན་ཆེ་བ་དང༌། འབྲས་བུ་ཡོངས་སུ་འཛིན་པའི་ཡོན་ཏན་ནི། བྱང་ཆུབ་ཆེན་པོ་ཡང་དག་པར་སྒྲུབ་པས་ན་འབྱུང་བ་ཆེ་བ་སྟེ། ཡོན་ཏན་གསུམ་པོ་དེ་དག་དང་ལྡན་ཞིང༌། གཞན་དོན་དང་བྱང་ཆུབ་ཀྱི་དོན་གཉིས་ལ་དམིགས་པ་དང་ལྡན་པའི་སེམས་བྱུང་སེམས་པ་དེ་ནི་བྱང་ཆུབ་སེམས་དཔའི་སེམས་བསྐྱེད་དོ། །
གཉིས་པ་ལ་གསུམ་སྟེ། ས་མཚམས་དང༌། ཐོབ་ཚུལ་དང༌། དཔེའི་སྒོ་ནས་དབྱེ་བའོ། ། དང་པོ་ལ་གཉིས་ལས། དང་པོ་ནི། སེམས་བསྐྱེད་དེ་ནི་ས་རྣམས་ལ་ལྡན་ཚུལ་གྱིས་དབྱེ་ན་བཞི་ཡིན་ཏེ། ཆོས་མཆོག་མན་ཆད་ན་བདག་གཞན་མཉམ་པ་དང༌། དེ་ཁོ་ན་ཉིད་མངོན་སུམ་དུ་མ་རྟོགས་ཤིང་དེ་དག་སྤྱིའི་རྣམ་པར་མོས་ཡུལ་དུ་བྱེད་པས་མོས་པ་ལས་བྱུང་བའི་སེམས་བསྐྱེད་དང༌། ས་དང་པོ་ནས་བདུན་པའི་བར་ན་བདག་གཞན་མཉམ་པར་རྟོགས་པ་ལྷག་པའི་བསམ་པ་རྣམ་པར་དག་པ་དང༌།
དག་པ་ས་གསུམ་ན་རྣམ་པར་མི་རྟོག་པའི་ཡེ་ཤེས་འབད་རྩོལ་མེད་པ་རྣམ་པར་སྨིན་པའི་སེམས་བསྐྱེད་ཡོད་དོ། ། དེ་ནི་སྔ་མ་གཉིས་ལས་གཞན་པའི་སེམས་བསྐྱེད་ཡིན་པར་འདོད་ལ། དེ་བཞིན་དུ་སངས་རྒྱས་ཀྱི་ས་ན་སྒྲིབ་པ་གཉིས་སྤངས་པས་སྒྲིབ་པ་སྤངས་པའི་སེམས་བསྐྱེད་ཡོད་དོ། ། གལ་ཏེ་སྒྲིབ་པ་སྤངས་པའི་སེམས་བསྐྱེད་འདི་སངས་རྒྱས་ཀྱི་ཡིན་པར་མི་འཐད་དེ། འགྲེལ་པར། བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་ནི་རྣམ་པ་བཞི་སྟེ། ཞེས་བཤད་པའི་ཕྱིར་རོ་ཞེ་ན། དེ་ནི་བྱང་ཆུབ་སེམས་དཔའ་རྣམས་ཀྱིས་ཐོབ་པར་འགྱུར་བའི་སེམས་བསྐྱེད་ལ་བྱང་ཆུབ་སེམས་དཔའི་སེམས་བསྐྱེད་ཅེས་བཏགས་པ་ཡིན་ཏེ། བྱང་ས་ལས། ཆོས་ཀྱི་འཁོར་ལོ་འཇིག་རྟེན་དུ་སྔོན་མ་བསྐོར་བ་བསྐོར་བར་མཛད།
དེ་ལྟར་ཆོས་སྟོན་པར་མཛད། བསླབ་པའི་གཞི་དག་འཆའ་བར་མཛད་དེ། འདི་ནི་བྱང་ཆུབ་སེམས་དཔའ་རྣམ་པར་དག་པའི་ཐབས་ཞེས་བྱ་སྟེ། བྱང་ཆུབ་སེམས་དཔའ་སངས་རྒྱས་པ་ན་བྱེད་པའི་ཐབས་ལ་བྱང་ཆུབ་སེམས་དཔའི་ཐབས་ཞེས་བཤད་པ་བཞིན་ནོ། ། ཡང་རྣམ་པར་གཏན་ལ་དབབ་པ་བསྡུ་བ་ལས། དེ་ལས་འབྲས་བུ་ཡོངས་སུ་གྲུབ་པའི་སེམས་བསྐྱེད་སངས་རྒྱས་ཀྱི་ས་ན་ཡོད་པར་བཤད་ཅིང༌། འགྲེལ་པ་ལས། སངས་རྒྱས་ཀྱི་ས་ན་ནི་སྒྲིབ་པ་མེད་པའོ། ། ཞེས་བཤད་པས་ཤེས་སོ། ། གཉིས་པ་གཏན་ལ་དབབ་པ་ནི།
བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་དེའི་རྩ་བ་ནི་སྙིང་རྗེ་ཆེན་པོ་ཡིན་པར་འདོད་ཅིང༌། བསམ་པ་ནི་དུས་རྟག་ཏུ་ཕན་པར་སེམས་པ་ཡིན་ལ། མོས་པ་ནི་ཐེག་ཆེན་གྱི་ཆོས་ལ་མོས་པ་སྟེ། ཡོན་ཏན་དང་ལྡན་པར་ངེས་ནས་ཇི་ལྟར་ངེས་པ་དེ་ཁོ་ན་བཞིན་དུ་འཛིན་པ་ཡིན་ལ། དམིགས་པ་དེ་བཞིན་དུ་ཐེག་ཆེན་དེའི་མཐར་ཐུག་གི་ཡེ་ཤེས་ཚོལ་བར་དམིགས་པ་ཡིན་ནོ། ། ལམ་གོང་ནས་གོང་དུ་ཁྱད་པར་དུ་འཕགས་པ་ཐོབ་པར་འདོད་པའི་འདུན་པ་ནི་སྤངས་རྟོགས་ཁྱད་པར་དུ་འགྲོ་བའི་རྒྱུ་ཡིན་ལ། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་རྒྱ་ཆེན་པོ་ནི་དེའི་རྟེན་ཡིན་ཞིང༌། ཐེག་ཆེན་གྱི་ལམ་འགོག་པ་ནི་དེ་ལ་སྒྲིབ་པར་བྱེད་པའི་ཉེས་དམིགས་ཡིན་ནོ། ། ལམ་འགོག་པར་བྱེད་པ་གང་ཞེ་ན། མི་མཐུན་ཕྱོགས་ཉན་རང་གི་སེམས་དང་པོར་བསྐྱེད་པས་སློང་ཞིང༌།
ཕྱིར་མི་སྤོང་བ་དང་དུ་ལེན་པའོ། ། ཐབས་བསོད་ནམས་དང་ཤེས་རབ་ཡེ་ཤེས་ཀྱི་རང་བཞིན་དགེ་བ་འཕེལ་བར་བྱེད་པ་ནི། དེའི་ཕན་ཡོན་ཡིན་ནོ། ། ཕ་རོལ་ཏུ་ཕྱིན་པ་དྲུག་ལ་རྟག་ཏུ་སྦྱོར་བ་དེ་ནི་སྤང་བྱ་ལ་ངེས་པར་འབྱུང་བའི་ཐབས་ཡིན་ནོ། ། སེམས་བསྐྱེད་བཞི་པོ་འདི་ཡི་སོ་སོའི་ཡོན་ཏན་མཐར་ཐུག་པ་ནི་གོ་རིམ་བཞིན་དུ། ཆོས་མཆོག་དང༌། ས་བདུན་པ་དང༌། བཅུ་པ་དང༌། སངས་རྒྱས་ཀྱི་ས་ཡིན་ཏེ། སེམས་བསྐྱེད་དང་པོ་གསུམ་ནི།
སོ་སོ་རང་གིས་དེ་དག་ཡོན་ཏན་མཐར་ཐུག་པ་ལ་སྦྱོར་ལ་སྒྲིབ་པ་སྤངས་པ་ནི་ཐོབ་མ་ཐག་ཡོན་ཏན་རྫོགས་པས་ཡོན་ཏན་གོང་དུ་འགྲོ་བ་མེད་ཀྱང༌། རང་གི་རིགས་རྒྱུན་ཕྱི་མ་ལ་སྦྱོར་བས་སོ། ། དེ་དག་ནི་བྱང་ཆུབ་སེམས་དཔའི་སེམས་བསྐྱེད་པ་བཞི་པོ་དེའི་རྩ་བ་ལ་སོགས་བཅུ་བཞི་རྣམ་པར་ངེས་ཏེ། གཏན་ལ་དབབ་པར་ཤེས་པར་བྱའོ། ། གཉིས་པ་ཐོབ་ཚུལ་ལ་གཉིས་ཏེ། བརྡ་ལས་ཐོབ་པ་དང༌། ཆོས་ཉིད་ཀྱིས་ཐོབ་པའོ། ། དང་པོ་ནི། གྲོགས་དགེ་བའི་བཤེས་གཉེན་གྱིས་བསྐུལ་བ་ལ་སོགས་པའི་སྟོབས་ཀྱིས་སྐྱེ་བ་དང༌། རྒྱུ་ཐེག་ཆེན་གྱི་རིགས་ཡོད་པའི་སྟོབས་ཀྱིས་སྐྱེ་བ་དང༌།
སྔོན་དགེ་བའི་རྩ་བ་བསགས་པས་རིགས་རྒྱས་པའི་སྟོབས་ལས་སྐྱེ་བ་དང༌། ཚེ་འདིར་ཐེག་ཆེན་གྱི་ཆོས་ཐོས་པ་ཙམ་གྱི་སྟོབས་ཀྱིས་སྐྱེ་བ་དཔེར་ན་ཆོས་ཀྱི་རྣམ་གྲངས་གང་ཞིག་ཐོས་པ་ཙམ་གྱིས་སྐྱེ་བོ་མང་པོའི་སེམས་བསྐྱེད་པ་ལྟ་བུ་དང༌། ཚེ་འདིར་ཐེག་ཆེན་གྱི་ཆོས་ཉན་པ་ལ་སོགས་པའི་སྒོ་ནས་དད་པ་དང་སྙིང་རྗེ་ལ་སོགས་པའི་དགེ་བ་ཡང་དང་ཡང་དུ་གོམས་པའི་སྟོབས་ལས་སྐྱེ་བ་ཡང་ཡོད་དོ། ། དེ་དག་ཀྱང་སྟོབས་བཞི་པོ་ཚོགས་པའམ་སོ་སོ་བ་ལས་སྐྱེ་བ་ཅི་རིགས་པར་ཡོད་དོ། ། སོ་སོ་ལས་སྐྱེ་བ་ན་དང་པོ་མི་བརྟན་པ་དང༌། ཕྱི་མ་བཞི་བརྟན་པར་འབྱུང་བ་ཡིན་ནོ། ། སྒྲ་དོན་ནི་གཞན་གྱི་ལུས་ངག་གི་རྣམ་པར་རིག་བྱེད་ཀྱིས་བསྟན་པ་ལ་བརྟེན་ནས་འབྱུང་བའི་ཕྱིར་བརྡ་ལས་བྱུང་བའི་སེམས་བསྐྱེད་ཅེས་བཤད་དོ། ། གཉིསཔ་ཆོས་ཉིད་ཀྱིས་ཐོབ་པ་ལ་གསུམ་སྟེ། སྒྲ་དོན་དང༌། སའི་ཁྱད་པར་དང༌།
ངོ་བོའི་ཁྱད་པར་རོ། ། དང་པོ་ལ་ལུང་ཐོས་པའི་ཁྱད་པར་རྫོགས་པའི་སངས་རྒྱས་སྤྲུལ་པའི་སྐུ་ལ་རབ་ཏུ་བསྙེན་བཀུར་བྱས་ནས་ཆོས་ཐོས་པ་དང༌། སྒྲུབ་པའི་ཁྱད་པར་བསྐལ་པ་གྲངས་མེད་པ་གཅིག་ཏུ་བསོད་ནམས་དང་ཡེ་ཤེས་ཀྱི་ཚོགས་རབ་ཏུ་བསགས་པ་ལས། རྟོགས་པའི་ཁྱད་པར་ཆོས་ཐམས་ཅད་ལ་གཟུང་འཛིན་དུ་རྣམ་པར་མི་རྟོག་པའི་ཡེ་ཤེས་སྐྱེས་པའི་ཕྱིར་སེམས་བསྐྱེད་དེ་ནི་དམ་པར་འདོད་དོ། ། གཉིས་པ་སའི་ཁྱད་པར་ནི། འོ་ན་དེ་ལྟ་བུའི་དོན་དམ་སེམས་བསྐྱེད་དེ་ས་གང་ན་ཡོད་ཅེ་ན། ས་དང་པོ་རབ་ཏུ་དགའ་བ་ནས་ཡོད་དོ། ། ས་དེའི་རབ་ཏུ་དགའ་བ་ནི། རྒྱུ་བཞིས་ཁྱད་པར་དུ་འཕགས་ཏེ། ཀུན་ནས་ཉོན་མོངས་པ་དང་རྣམ་བྱང་གི་ཆོས་ཐམས་ཅད་བདག་མེད་པར་རྟོགས་ནས་སེམས་མཉམ་པ་དང༌།
བདག་གཞན་མཉམ་པར་རྟོགས་པས་སེམས་ཅན་རྣམས་ལ་མཉམ་པ་དང༌། རང་གི་སྡུག་བསྔལ་ཟད་པར་འདོད་པ་ལྟར་གཞན་གྱི་སྡུག་བསྔལ་ཡང་ཟད་པར་འདོད་པས་ན་རང་གཞན་གཉིས་པོ་དེའི་དོན་གྱི་བྱ་བ་ལ་སེམས་མཉམ་པ་དང༌། སངས་རྒྱས་ཀྱི་ཆོས་ཉིད་དང་བདག་གི་ཆོས་ཉིད་མཆོག་ལས་སེམས་མཉམ་པ་ཉིད་རྙེད་པའི་ཕྱིར་རོ། ། གསུམ་པ་ངོ་བོའི་ཁྱད་པར་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་སངས་རྒྱས་ཀྱི་སྲས་སུ་སྐྱེ་བ་དང༌། བསམ་པ་སྨོན་ལམ་རྒྱ་ཆེ་བ་དང༌། སྦྱོར་བ་གཞན་དོན་དེ་ལ་སྤྲོ་བ་དང༌། ལྷག་པའི་བསམ་པ་ཡང་དག་པ་དང༌།
ས་ལྷག་མ་དག་ལ་མཁས་པ་དང༌། ས་གོང་མ་ངེས་པར་འབྱུང་བ་སྟེ་དོན་དྲུག་པོ་དེའི་སྒོ་ནས་དོན་དམ་པའི་སེམས་བསྐྱེད་དེ་ཤེས་པར་བྱའོ། ། གཉིས་པ་རྒྱས་པར་བཤད་པ་ལ་མདོར་བསྟན་གྱི་དོན་དྲུག་པོ་དེ་ཉིད་རིམ་པ་ལྟར་སྟོན་པ་ལས། དང་པོར་སྐྱེ་བའི་ཆོས་བཞི་སྟེ། ཐེག་ཆེན་གྱི་ཆོས་ལ་མོས་པའི་ས་བོན་དང༌། སྟོང་པ་ཉིད་དུ་སྒོམ་པར་བྱེད་པ་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་གི་མ་དང༌། ཞི་ལྷག་ཟུང་དུ་འབྲེལ་བའི་བསམ་གཏན་ལས་བྱུང་བའི་བདེ་བའི་མངལ་ན་གནས་པ་དང༌། སྙིང་རྗེ་ནི་སྐྱེད་སྲིང་བར་བྱེད་པའི་མ་མ་ཡིན་ཏེ། རྒྱུ་བཞི་པོ་དེ་ལས་ས་དང་པོར་སངས་རྒྱས་སྲས་སུ་སྐྱེ་བ་ཡིན་ནོ། ། གཉིས་པ་རྒྱ་ཆེ་བའི་ཁྱད་པར་ནི།
སྨོན་ལམ་ཆེན་པོ་བཅུ་སྒྲུབ་པའི་ཕྱིར་བསམ་པ་རྒྱ་ཆེ་བར་ནི་ཤེས་པར་བྱའོ། ། སྨོན་ལམ་ཆེན་པོ་བཅུ་གང་ཞེ་ན། བྱང་ས་ལས། བྱང་ཆུབ་སེམས་དཔའི་སྨོན་ལམ་ཆེན་པོ་ནི་ཡང་དག་པའི་སྨོན་ལམ་དེ་ཉིད་ལས་རིག་པར་བྱའོ། ། དེ་ཡང་རྣམ་པ་བཅུ་སྟེ། ཕྱི་མ་ལ་དེ་བཞིན་གཤེགས་པ་ལ་མཆོད་པ་དང་རིམ་གྲོ་བྱ་བའི་རྣམ་པ་ཐམས་ཅད་དཔག་ཏུ་མེད་པར་བྱ་བའི་སྨོན་ལམ་ཆེན་པོ་དང་པོ་ཡིན་ནོ། ། སངས་རྒྱས་བཅོམ་ལྡན་འདས་རྣམས་ཀྱི་དམ་པའི་ཆོས་ཡོངས་སུ་བཟུང་ཞིང་བསྲུང་བར་བྱ་བ་དང༌། ཆོས་ཀྱི་ཚུལ་ཡང་དག་པར་བཟུང་བའི་སྨོན་ལམ་ཆེན་པོ་དང༌། དགའ་ལྡན་གྱི་གནས་ན་བཞུགས་པ་ནས་ཚེ་སྔ་མ་བཞིན་དུ་ཡོངས་སུ་མྱ་ངན་ལས་འདས་པའི་བར་གྱི་སྨོན་ལམ་ཆེན་པོ་དང༌། བྱང་ཆུབ་སེམས་དཔའི་སྤྱོད་པ་རྣམ་པ་ཐམས་ཅད་ལེགས་པར་སྤྱད་པའི་སྨོན་ལམ་ཆེན་པོ་དང༌།
སེམས་ཅན་ཐམས་ཅད་ཡོངས་སུ་སྨིན་པར་བྱེད་པའི་སྨོན་ལམ་ཆེན་པོ་དང༌། འཇིག་རྟེན་གྱི་ཁམས་ཐམས་ཅད་ཡང་དག་པར་བསྟན་པའི་སྨོན་ལམ་ཆེན་པོ་དང༌། སངས་རྒྱས་ཀྱི་ཞིང་ཡོངས་སུ་དག་པར་བྱ་བའི་སྨོན་ལམ་ཆེན་པོ་དང༌། ཐེག་པ་ཆེན་པོ་ལ་འཇུག་པར་བྱ་བའི་ཕྱིར་བྱང་ཆུབ་སེམས་དཔའ་ཐམས་ཅད་དང་བསམ་པ་དང་སྦྱོར་བ་གཅིག་པར་བྱ་བའི་སྨོན་ལམ་ཆེན་པོ་དང༌། ཡང་དག་པའི་སྦྱོར་བ་ཐམས་ཅད་འབྲས་བུ་ཡོད་པར་བྱ་བའི་སྨོན་ལམ་ཆེན་པོ་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་བྱང་ཆུབ་པར་བྱ་བའི་སྨོན་ལམ་ཆེན་པོ་ཞེས་གསུངས་སོ། ། གསུམ་པ་སྦྱོར་བ་གཞན་དོན་ལ་སྤྲོ་བ་ནི། དཀའ་བ་ཡུན་རིང་ཞིག་ཏུ་སྤྱད་པས་མི་སྐྱོའི་ཕྱིར་གཞན་དོན་ལ་སྤྲོ་བ་ཁོང་དུ་ཆུད་པར་བྱའོ། ། བཞི་པ་ལྷག་པའི་བསམ་པ་དག་ནི། བྱང་ཆུབ་ཏུ་ཉེ་བ་སྟེ།
མྱུར་དུ་ཐོབ་པའམ་རྟོགས་པ་དང༌། བྱང་ཆུབ་དེའི་སྒྲུབ་པའི་ཐབས་ཇི་ལྟ་བ་བཞིན་དུ་ཤེས་ཤིང་རྙེད་པའི་ཕྱིར་ལྷག་པའི་བསམ་པ་དག་པར་ཤེས་པར་བྱའོ། ། ལྔ་པ་སའི་ལྷག་མ་ལ་མཁས་པ་ནི། ས་དང་པོ་ནས་གཞན་གཉིས་པ་ལ་སོགས་པའི་རྒྱུ་དང་ངོ་བོ་ལ་སོགས་པའི་ཚུལ་ལ་མཁས་པ་ཉིད་དོ། ། དྲུག་པ་ངེས་པར་འབྱུང་བ་ནི། སའི་རྒྱུ་དང་ངོ་བོ་དང་འབྲས་བུ་ལ་སོགས་པ་མིང་ཚིག་ཡི་གེའི་སྒོ་ནས་ཇི་ལྟར་རྣམ་པར་བཞག་པ་དེ་རྣམས་སེམས་ཉིད་དང༌། དེ་ལྟར་སྣང་བ་ཡིན་པར་བྱེད་པའི་སའི་རྒྱུ་ལ་སོགས་པ་རྣམ་པར་བཞག་པ་དེ་གཟུང་བ་ཡུལ་དུ་བདེན་པ་མ་ཡིན་གྱི། རང་གི་རྟོག་པ་ཙམ་ཉིད་དུ་ཤེས་པའི་ཕྱིར་དང༌། གཟུང་བ་མེད་ན་དེ་འཛིན་ཡང་མེད་པར་ཤེས་ནས་རྟོག་པ་ཙམ་དེ་ཉིད་ལ་ཡང་མི་རྟོག་པའི་ཕྱིར་ས་གོང་མར་ངེས་པར་འབྱུང་བར་ཤེས་པར་བྱའོ། ། གསུམ་པ་དཔེའི་སྒོ་ནས་དབྱེ་བ་ནི་སེམས་བསྐྱེད་ཉི་ཤུ་རྩ་གཉིས་ཡོད་པ་ལས།
སེམས་བསྐྱེད་པ་དང་པོ་ནི་རྩི་ཤིང་ལ་སོགས་པ་ཐམས་ཅད་རྟེན་པའི་ས་དང་མཚུངས་པ་ཡིན་ཏེ། ཚོགས་ལམ་ནས་སངས་རྒྱས་ཀྱི་བར་གྱི་ཡོན་ཏན་ཐམས་ཅད་ཀྱི་རྟེན་བྱེད་པའི་ཕྱིར། དང་པོ་ལས་གཞན་ཕན་བདེ་ལ་དམིགས་པའི་བསམ་པ་དང་ལྡན་པ་ནི། མི་འགྱུར་བ་གསེར་བཟང་པོ་དང་འདྲ་བ་ཡིན་ཏེ། སེམས་ཅན་ཐམས་ཅད་ལ་ཕན་བདེ་སྒྲུབ་པའི་བསམ་པ་ལས་མི་འགྱུར་བའི་ཕྱིར་རོ། ། ཕ་རོལ་ཏུ་ཕྱིན་པའི་ས་དྲུག་ལ་སྦྱོར་བ་དང་ལྡན་པ་ནི། ཟླ་བ་ཡར་གྱི་ངོའི་ཚེས་པ་དང་འདྲ་སྟེ། དགེ་བའི་ཆོས་གོང་ནས་གོང་དུ་འཕེལ་བའི་ཕྱིར་རོ། ། གཞན་ཡོན་ཏན་གོང་མ་འདོད་པའི་ལྷག་པའི་བསམ་པ་དང་ལྡན་པ་ནི། བུད་ཤིང་གི་སྟོབས་ཀྱིས་ཆེར་འབར་བའི་མེ་དང་འདྲ་སྟེ་ལྷག་བསམ་དེ་ཉིད་ཀྱིས་ཡོན་ཏན་ཆེས་ཆེར་འཕེལ་བའི་ཕྱིར་རོ། །
གཞན་སྦྱིན་པའི་ཕ་རོལ་ཏུ་ཕྱིན་པ་དང་ལྡན་པ་ནི། གཏེར་ཆེན་པོ་དང་འདྲ་སྟེ་ལོངས་སྤྱོད་ཀྱིས་སེམས་ཅན་མང་པོ་ཚིམ་པར་བྱེད་ཅིང་མི་ཟད་པའི་ཕྱིར་རོ། ། གཞན་ཚུལ་ཁྲིམས་དང་ལྡན་པ་ནི། རིན་པོ་ཆེའི་འབྱུང་གནས་དང་འདྲ་སྟེ། བཤེས་སྤྲིང་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལགས་པར་གསུངས། ། ཞེས་པ་ལྟར་ཡོན་ཏན་རིན་པོ་ཆེ་ཐམས་ཅད་དེ་ལས་འབྱུང་བའི་ཕྱིར་རོ། ། བཟོད་པ་དང་ལྡན་པ་ནི། གཏིང་མི་གཡོ་བར་གནས་པའི་རྒྱ་མཚོ་དང་འདྲ་སྟེ།
གནོད་པ་ལ་སོགས་པས་མི་འཁྲུགས་པའི་ཕྱིར་རོ། ། གཞན་བརྩོན་འགྲུས་དང་ལྡན་པ་ནི། གང་གིས་ཀྱང་མི་ཤིགས་པའི་རྡོ་རྗེ་དང་འདྲ་སྟེ། ལེ་ལོས་མི་ཤིགས་པའི་ཕྱིར་རོ། ། བསམ་གཏན་དང་ལྡན་པ་ནི། རི་རབ་དང་འདྲ་སྟེ། རྣམ་གཡེང་གིས་མི་གཡོ་བའི་ཕྱིར་རོ། ། ཤེས་རབ་དང་ལྡན་པ་ནི། སྨན་གྱི་རྒྱལ་པོ་དང་འདྲ་སྟེ། སྒྲིབ་གཉིས་ཀྱི་ནད་ཞི་བར་བྱེད་པའི་ཕྱིར་རོ། །
གཞན་ཚད་མེད་པ་བཞི་དང་ལྡན་པ་ནི། འཛའ་བོ་ཆེན་པོ་བློ་གཏད་ཐུབ་པ་དང་འདྲ་སྟེ། གནས་སྐབས་ཐམས་ཅད་དུ་གདུལ་བྱ་ཡལ་བར་མི་འདོར་བའི་ཕྱིར་རོ། ། མངོན་ཤེས་ལྔ་དང་ལྡན་པ་ནི། ཡིད་བཞིན་གྱི་ནོར་བུ་དང་འདྲ་སྟེ་ཇི་ལྟར་མོས་པ་བཞིན་དུ་དགོས་འདོད་འབྱུང་བའི་ཕྱིར་རོ། ། གཞན་བསྡུ་བའི་དངོས་པོ་བཞི་དང་ལྡན་པ་ནི། ཉི་མ་དང་འདྲ་སྟེ། གདུལ་བྱའི་དགེ་བའི་ལོ་ཏོག་སྨིན་པར་བྱེད་པའི་ཕྱིར་རོ། ། གཞན་སོ་སོ་ཡང་དག་པར་རིག་པ་བཞི་དང་ལྡན་པ་ནི། དྲི་ཟའི་དབྱངས་སྙན་པ་དང་འདྲ་སྟེ།
ཆོས་ཀྱི་དབྱངས་ཀྱིས་གདུལ་བྱ་འདུལ་བར་བྱེད་པའི་ཕྱིར་རོ། ། གཞན་རྟོན་པ་བཞི་དང་ལྡན་པ་ནི། རྒྱལ་པོ་དང་འདྲ་བར་ཤེས་པར་བྱ་སྟེ། རང་གི་འཁོར་རྣམས་ཆུད་མི་ཟ་བར་བྱེད་པའི་ཕྱིར་རོ། ། གཞན་བསོད་ནམས་དང་ཡེ་ཤེས་དང་ལྡན་པ་ནི། ནོར་མང་པོས་གང་བའི་མཛོད་ལྟ་བུ་ཡིན་ཏེ། ཚོགས་མང་པོ་དང་ལྡན་པའི་ཕྱིར་རོ། ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་ལྡན་པ་ནི། ལམ་པོ་ཆེ་དང་འདྲ་སྟེ། བྱང་ཆུབ་ཀྱི་ཕྱོགས་ཀྱི་ཆོས་ལ་ཐེག་པ་གཉིས་ཆར་གྱི་འཕགས་པ་དེ་དང་ལྡན་པས་སེམས་བསྐྱེད་ལ་ཐེག་ཆེན་གྱི་འཕགས་པ་རྣམས་གཤེགས་ཤིང་གཤེགས་པར་འགྱུར་བའི་ཕྱིར་རོ། །
ཞི་གནས་དང་ལྷག་མཐོང་དང་ལྡན་པ་ནི། གཞོན་པ་བཟང་པོ་དུལ་བ་དང་འདྲ་སྟེ། འཁོར་འདས་སུ་མི་ལྷུང་བར་མི་གནས་པའི་མྱ་ངན་ལས་འདས་པའི་ལམ་བགྲོད་པར་བྱེད་པའི་ཕྱིར་རོ། ། གཟུངས་སྤོབས་དང་ལྡན་པའི་སེམས་བསྐྱེད་པ་ནི། ཆུ་རྙིང་པ་འཛིན་ཞིང་གསར་པ་སྐྱེད་པའི་བཀོད་མའི་ཆུ་མིག་དང་འདྲ་སྟེ། གཟུངས་ཀྱིས་སྔར་ཐོས་པའི་དོན་མི་བརྗེད་པར་འཛིན་ཞིང་སྤོབས་པས་སྔར་མ་ཐོས་པའི་ཆོས་བསྐྱེད་པའི་ཕྱིར་རོ། ། ཆོས་ཀྱི་སྡོམ་བཞི་དང་ལྡན་པ་ནི། ཉན་པ་པོ་ཀུན་དགའ་བར་བྱེད་པའི་སྒྲ་དང་འདྲ་སྟེ། གཏམ་སྙན་པ་དང་ལྡན་ཏེ་ཐོས་པ་རྣམས་ལ་དེའི་ཐབས་སྙན་པ་སྒྲོགས་པའི་ཕྱིར་རོ། ། བགྲོད་པ་གཅིག་པའི་ལམ་དང་ལྡན་པ་ནི།
འབད་མེད་དུ་ངང་གིས་འབབ་པའི་ཆུ་ཀླུང་ཆེན་པོའི་རྒྱུན་དང་འདྲ་སྟེ། མི་སྐྱེ་བའི་ཆོས་ལ་བཟོད་པ་ཐོབ་པས། རྣམ་པར་མི་རྟོག་པའི་ཡེ་ཤེས་འབད་མེད་དུ་འབྱུང་བའི་ཕྱིར་རོ། ། དེ་ལ་བགྲོད་པ་གཅིག་པ་ཟེར་བའི་རྒྱུ་མཚན་ཡང་ས་དེར་ཆུད་པ་རྣམས་དང་གཞན་གྱི་དོན་འབད་མེད་དུ་བྱེད་པར་ཐ་མི་དད་པའི་ཕྱིར་རོ། ། རྒྱལ་བའི་སྲས་པོ་རྣམས་ཀྱི་ཐབས་མཁས་པ་དང་ལྡན་པའི་སེམས་བསྐྱེད་པ་ནི། ལོ་ཐོག་ལ་སོགས་པའི་འབྱུང་གནས་སུ་གྱུར་པའི་སྤྲིན་དང་འདྲ་བར་བསྟན་པ་ཡིན་ཏེ། དགའ་ལྡན་གྱི་གནས་ན་བཞུགས་པ་ལ་སོགས་པ་སྟོན་པའི་སྒོ་ནས་ཕན་བདེ་ཐམས་ཅད་ཀྱི་འབྱུང་གནས་སུ་གྱུར་པའི་ཕྱིར་རོ། ། རྒྱུ་མཚན་དེའི་ཕྱིར་སེམས་བསྐྱེད་པ་དེ་ནི་ཡོན་ཏན་ཉི་ཤུ་རྩ་གཉིས་དང་ལྡན་པའི་ཚུལ་དེ་ལྟར་ཡོན་ཏན་གྱིས་ཕྱུག་པས་སེམས་དེ་ནི་དགའ་ཞིང་སྤྲོ་བའི་སྒོ་ནས་ཡང་དག་པར་བསྐྱེད་པར་བྱའོ། ། འདི་དག་བློ་གྲོས་མི་ཟད་པའི་མདོ་ལས། མི་ཟད་པ་བརྒྱད་ཅུ་བཤད་པ་དང་སྦྱར་བ་ཡིན་ནོ། །
བློ་གྲོས་མི་ཟད་པའི་མདོ་འགྲེལ་ལས། སེམས་བསྐྱེད་བསམ་དང་སྦྱོར་ལྡན་དང༌། ། ལྷག་བསམ་ཕ་རོལ་ཕྱིན་པ་དྲུག ། དུས་འདའ་དུས་མཚོ་དུས་ལག་པ། ། སུམ་ཅུ་རྩ་བདུན་ལག་རྐང་མཚོ། ། བཅུ་ཚན་གཉིས་དང་ཐ་མ་གཉིས། ། མི་ཟད་པ་ནི་བརྒྱད་ཅུར་བཤད། ། ཅེས་སོ། ། གཉིས་པ་རྗེས་སུ་སྒྲུབ་པ་ལ་གསུམ་སྟེ། སྐྱེ་བ་རྗེས་སུ་སྒྲུབ་པ་དང༌།
གནས་པ་རྗེས་སུ་སྒྲུབ་པ་དང༌། དེ་དག་གི་གེགས་དོར་བའོ། ། དང་པོ་ལ་སེམས་མ་སྐྱེད་པའི་ཉེས་པ་དང༌། བསྐྱེད་པའི་ཕན་ཡོན་གཉིས་ལས། དང་པོ་ནི། ཤེས་རབ་དང་སྙིང་རྗེ་ཆེན་པོ་དང་ལྡན་པ་རྣམས་ཀྱིས་ཆེས་ཆེར་བསྐྱེད་པ་འོས་པའི་སེམས་བསྐྱེད་ཡངས་པའི་སྐྱེ་བོ་དག་བསམ་པ་ཚད་མེད་བཞིས་གཞན་གྱི་དོན་བྱ་བར་སེམས་དཔའི་བདེ་བ་དང༌། སྦྱོར་བ་གཞན་དོན་དེའི་ཐབས་བསྡུ་བའི་དངོས་པོ་བཞི་རྙེད་པའི་བདེ་བ་དང༌། ཐེག་ཆེན་གྱི་མདོ་སྡེ་དགོངས་པ་ཆེན་པོ་དང་ལྡན་པ་རྣམས་ཀྱི་དོན་རྟོགས་པའི་བདེ་བ་དང༌། དེ་ཁོ་ན་ཉིད་ཀྱི་མཆོག་ཆོས་ཐམས་ཅད་བདག་མེད་པར་མཐོང་བའི་བདེ་བ་དེ་རྣམས་སྤངས་ནས་སྡུག་བསྔལ་ཞི་བའི་ལམ་ལ་འབད་ཀྱང་ཉན་རང་གི་ཞི་བར་འགྲོ་བར་འགྱུར་རོ། ། གཉིས་པ་ལ་འབྲས་བུ་ངན་སོང་གི་སྡུག་བསྔལ་གྱིས་མི་འཇིགས་པ་དང༌།
རྒྱུ་སྡིག་པ་མི་བྱེད་པའི་སྡོམ་པ་ཐོབ་པའོ། ། དང་པོ་ནི། བློ་ལྡན་བྱང་སེམས་བྱང་ཆུབ་མཆོག་ཏུ་སེམས་བསྐྱེད་མ་ཐག་ཏུ་ཡང་ངན་འགྲོའི་སྡུག་བསྔལ་ཞི་བའི་ལམ་ལ་འབད་ཀྱང་ཉན་རང་གི་ངན་སོང་གི་སྡུག་བསྔལ་གྱི་རྒྱུ་ཉེས་པར་བྱེད་པ་མཐའ་ཡས་པ་ལས་སེམས་རབ་ཏུ་བསྡམས་པའི་ཕྱིར། རྟག་ཏུ་དགེ་བ་དང་བརྩེ་བ་དང་ཡང་ལྡན་པར་འགྱུར་ཏེ། དགེ་བ་དང་བརྩེ་བ་གཉིས་འཕེལ་བར་བྱེད་པས་སོ། ། དགའ་བ་གཉིས་དང་ལྡན་ཏེ། དགེ་བ་ལ་བརྟེན་པའི་དགའ་བ་དང༌། བརྩེ་བ་ལ་བརྟེན་པའི་གཞན་གྱི་དཀའ་སྤྱད་ཀྱི་སྡུག་བསྔལ་དག་གིས་ཀྱང་དགའ་བའི་ཕྱིར། གཉིས་པ་ནི། གལ་ཏེ་སེམས་བསྐྱེད་ནས་ཀྱང་ངན་སོང་དུ་སྐྱེ་བས་དེས་འཇིགས་ནས་ཉན་རང་གི་ལམ་ལ་འཇུག་པ་སྲིད་དོ་སྙམ་ན་མ་ཡིན་ཏེ།
གང་གི་ཚེ་དོན་དམ་པའི་སེམས་བསྐྱེད་ཐོབ་པ་ན་གཞན་གྱི་དོན་གྱི་ཕྱིར་རང་གི་ལུས་དང་སྲོག་ལ་ཡང་མི་བལྟ་བར་རབ་ཏེ་སྡུག་བསྔལ་ཆེན་པོ་དང་དུ་ལེན་པར་ཁས་ལེན་པ་དེ་ལྟ་བུའི་བྱང་སེམས་དེ་གཞན་གྱི་གནོད་པ་ཡིས་ཇི་ལྟར་འབྲས་བུ་ངན་པ་བསྐྱེད་པར་བྱེད་པའི་ལས་མི་དགེ་བ་ལ་འཇུག་སྟེ་འཇུག་མི་སྲིད་དོ། ། གཉིས་པ་ལ། ཉེས་པས་མི་འཇིགས་པ་དང༌། ཡོན་ཏན་དང་ལྡན་པ་གཉིས་ལས། དང་པོ་ནི། གལ་ཏེ་གཞན་ལ་གནོད་པ་མི་བྱེད་ཀྱང༌། རང་ཉིད་འབྱོར་པས་རྒྱགས་པ་དང༌། རྒུད་པའི་ཚེ་ན་སྡུག་བསྔལ་བའི་སྟོབས་ཀྱིས་སེམས་བསྐྱེད་མི་ལྡོག་གམ་ཞེ་ན། བྱང་སེམས་དེ་ཡིས་འབྱོར་པའི་ཆོས་ཀུན་སྣང་ཡང་བདེན་པ་མེད་པ་སྒྱུ་མ་ལྟ་བུར་མཐོང་ནས་འབྱོར་བའི་དུས་ན་ཉོན་མོངས་པ་དང་ང་རྒྱལ་གྱིས་སེམས་བསྐྱེད་པ་ལྡོག་པའི་འཇིགས་པ་མེད་ལ། འབྱོར་པ་ཐམས་ཅད་རྒུད་དེ།
སྲོག་འགགས་པ་ལ་ཐུག་ཀྱང༌། དགེ་བའི་ལས་ཀྱི་སྟོབས་ཀྱིས་གཞན་དོན་དུ་སྐྱེ་བ་ཕྱི་མར་འགྲོ་བ་ནི། སྐྱེད་མོས་ཚལ་གྱི་དགའ་སྟོན་ལ་འགྲོ་བ་ལྟར་རྟོགས་ནས་རྒུད་པའི་དུས་ནའང་དེ་སྡུག་བསྔལ་དག་གིས་འཇིགས་པ་མེད་དེ། དེས་ན་འབྱོར་པ་དང་རྒུད་པའི་རྐྱེན་གྱིས་མི་ལྡོག་གོ ། གཉིས་པ་ནི། བྱང་ཆུབ་སེམས་དཔའི་བདེ་བ་ལས་ཁྱད་པར་དུ་འཕགས་པའི་བདེ་བ་གཞན་ལ་ཆགས་ནས་སེམས་བསྐྱེད་ལྡོག་པ་སྲིད་དོ་སྙམ་ན་མ་ཡིན་ཏེ། གཟུངས་ཀྱི་དབང་ཕྱུག་རྒྱལ་པོའི་མདོ་ལས། གང་གིས་ཐེག་མཆོག་དམ་པ་འདི་མཛེས་པའི། ། བློ་གྲོས་ཆེན་པོ་རྣམས་ཀྱི་རྒྱན་བཞི་སྟེ། ། ཚུལ་ཁྲིམས་ཏིང་འཛིན་དེ་བཞིན་ཤེས་རབ་དོན། །
ཤིན་ཏུ་རྣམ་པར་ངེས་དང་དེ་བཞིན་གཟུངས། ། ཞེས་གསུངས་པའི་རང་གི་ཡོན་ཏན་གྱི་རྒྱན་དང༌། སེམས་ཅན་ལ་ཕན་འདོགས་པའི་དགའ་བའི་སྟོན་མོ་དང༌། གཞན་དོན་དུ་ཇི་ལྟར་འདོད་པར་བསམ་བཞིན་དུ་སྐྱེ་བའི་སྐྱེད་མོས་ཚལ་མཆོག་གི་ས་དང༌། སངས་རྒྱས་མཆོད་པ་དང་སེམས་ཅན་སྨིན་པའི་རྫུ་འཕྲུལ་གྱི་རྣམ་པར་འཕྲུལ་བས་བརྩེ་ཞིང་དགའ་བ་ནི་སྙིང་རྗེའི་བདག་ཉིད་བྱང་ཆུབ་སེམས་དཔའ་ལས་གཞན་སེམས་ཅན་མ་སྨིན་པ་རྣམས་ལ་མེད་པས་ན་བདེ་བ་གཞན་ལ་ཆགས་ནས་སེམས་བསྐྱེད་ལས་ལྡོག་པར་མི་འགྱུར་རོ། ། གསུམ་པ་དེ་དག་གི་གེགས་དོར་བ་ལ་གསུམ་སྟེ། སྡུག་བསྔལ་གྱིས་འཇིགས་པ་དང༌། སེམས་ཅན་ཡལ་བར་འདོར་བ་དང༌། གཞན་དོན་ལ་མི་བརྩོན་པའོ། ། དང་པོ་ནི།
འོ་ན་གོང་དུ་སྡུག་བསྔལ་དག་གིས་དགའ་ཞེས་བྱང་སེམས་གཞན་དོན་གྱི་སྡུག་བསྔལ་གྱིས་མི་འཇིགས་པར་སྟོན་ན། མི་འཇིགས་པར་གང་གིས་གྲུབ་ཅེ་ན། གཞན་དོན་ལ་བརྩོན་པ་ལྡན་པའི་བྱང་ཆུབ་སེམས་དཔའ་སྙིང་རྗེའི་བདག་ཉིད་ཅན་འདི་གང་གི་ཚེ་གཞན་དོན་དུ་འགྱུར་བ་མཐོང་ན། སྤྱོད་འཇུག་ལས། དེ་ལྟར་རྒྱུད་ནི་གོམས་གྱུར་པས། ། གཞན་གྱི་སྡུག་བསྔལ་ཞི་དགའ་བར། ། པདྨའི་མཚོ་ལ་ངང་པ་ལྟར། ། མནར་མེད་པར་ཡང་འཇུག་པར་འགྱུར། ། ཞེས་པ་ལྟར་བདག་ཉིད་མནར་མེད་པར་འགྲོ་བ་ལ་ཡང་དག་པར་དགའ་བར་འཛིན་པ་དེ་འདྲ་བའི་སྙིང་རྗེ་ཅན་དག་སྲིད་པ་ན་གཞན་གྱི་རྟེན་ཅན་གྱི་སྡུག་བསྔལ་འབྱུང་བ་རྣམས་ཀྱིས་ག་ལ་འཇིགས་ཏེ་མི་འཇིགས་སོ། ། གཉིས་པ་ནི།
གཞན་དོན་བརྩོན་ལྡན་ཞེས་པ་ལས་འཕྲོས་ནས་གཞན་དོན་ལ་གཞན་གྱིས་བསྐུལ་མི་དགོས་སམ་ཞེ་ན། གཞན་དོན་སྐུལ་བར་བྱེད་པའི་སློབ་དཔོན་དུ་གྱུར་པ་རང་གི་བརྩེ་བ་ཆེན་པོ་རྟག་ཏུ་བརྟེན་པའི་བདག་ཉིད་ཅན་སེམས་ཅན་ཕ་རོལ་གྱི་སྡུག་བསྔལ་དག་གིས་བདག་གི་སེམས་གདུངས་པ་སྟེ། གལ་ཏེ་གཞན་དོན་གྱི་བྱ་བ་ཉེ་བར་གནས་པ་ལ། གང་ཟག་གཞན་གྱིས་བསྐུལ་དགོས་ན་ཤིན་ཏུ་ངོ་ཚ་བས་བསྐུལ་མི་དགོས་སོ། ། གསུམ་པ་ནི། གཞན་གྱིས་བསྐུལ་མི་དགོས་པ་མ་གྲུབ་སྟེ། རེས་འགའ་ལེ་ལོས་གཞན་དོན་འདོར་བ་སྲིད་དོ་ཞེ་ན། སེམས་ཅན་ཐམས་ཅད་སངས་རྒྱས་ལ་འགོད་པར་བྱའོ་ཞེས། མགོ་ལ་སེམས་ཅན་ཁུར་ཆེན་ཁྱེར་བ་ཡི་སེམས་དཔའི་མཆོག་དེ་ནི་དལ་གྱིས་འགྲོ་བ་ལེ་ལོ་མི་མཛེས་ཏེ། དེའི་རྒྱུ་མཚན་བདག་དང་སེམས་ཅན་སྣ་ཚོགས་འཆིང་བ་སྟེ།
སྒྲིབ་པ་གསུམ་གྱིས་འཆིང་བས་རབ་ཏུ་བཅིངས་པ་ལས་གྲོལ་བར་བྱ་བའི་ཕྱིར་ཉན་རང་ལས་བརྩོན་པ་བརྒྱ་འགྱུར་དུ་ནི་བྱ་བར་རིགས་སོ། ། སེམས་བསྐྱེད་པའི་སྐབས་བསྟན་ཟིན་ཏོ།། ༈ །།མྱུར་དུ་འཚང་རྒྱ་བའི་གཞི་བྱང་ཆུབ་སེམས་དཔའི་སྤྱོད་པ་ལ་གསུམ་སྟེ། གང་ལ་བསླབ་པར་བྱ་བའི་དམིགས་པ། ཇི་ལྟར་སློབ་པའི་སྤྱོད་པ། གང་དག་སློབ་པའི་རྟེན་གྱི་གང་ཟག་གོ ། དང་པོ་ལ་ལྔ་སྟེ། སྒྲུབ་པ། དེ་ཁོ་ན། མཐུ།
ཡོངས་སྨིན། བྱང་ཆུབ་བོ། དང་པོ་ནི། བརྩོན་པ་བརྒྱ་འགྱུར་དུ་ནི་བྱ་བར་རིགས་ཞེས་པ་ལྟར། སེམས་བསྐྱེད་ནས་སྒྲུབ་པ་ལ་འབད་དགོས་པས་སེམས་བསྐྱེད་པའི་འོག་ཏུ་སྒྲུབ་པ་སྟོན་ནོ། ། དེ་ལ་གཉིས་ཏེ། སྒྲུབ་པའི་རང་བཞིན་དང༌། སྒྲུབ་པའི་ཆེ་བའོ། ། དང་པོ་ལ་དྲུག་སྟེ། སྒྲུབ་པའི་མཚན་ཉིད།
རང་གཞན་གྱི་དོན་མཉམ་པ་ཉིད་དུ་སྒྲུབ་པ། གཙོ་བོར་གཞན་དོན་སྒྲུབ་པ་དང༌། ཁྱད་པར་དུ་འཕགས་པའི་མཚན་ཉིད་དང༌། ཐབས་ལ་མཁས་པའི་ཁྱད་པར་དང༌། མི་སྐྱོ་བའི་ཁྱད་པར་རོ། ། དང་པོ་ལ། རྒྱུའི་སྒོ་ནས་མཚོན་ན་གནས་འདི་ཆེན་པོ་སྟེ་སེམས་བསྐྱེད་ཡིན་ལ། དེ་ནི་སེམས་ཅན་ཐམས་ཅད་འཁོར་བ་ལས་གྲོལ་བར་ཁས་ལེན་པས་ན་ལེན་པ་ཆེ་བ་ཡིན་ནོ། ། ངོ་བོའི་སྒོ་ནས་རྩོམ་པ་ཆེན་པོ་སྟེ། ཕར་ཕྱིན་དྲུག་གི་སྒོ་ནས་གཞན་དོན་རྒྱ་ཆེན་པོ་དངོས་སུ་རྩོམ་པ་ཡིན་ལ།
དེ་ནི་གཞན་དོན་གྱི་དཀའ་སྤྱད་ཐམས་ཅད་བཟོད་པ་ཆེ་བ་ཡིན་ནོ། ། འབྲས་བུའི་སྒོ་ནས་མཚོན་ན་འབྱུང་བ་ཆེ་བ་སྟེ་ཡང་དག་པར་རྫོགས་པའི་བྱང་ཆུབ་ཡིན་ལ། དེས་ནི་རང་གཞན་གྱི་དོན་ཆེན་པོ་ཡང་དག་པར་སྒྲུབ་པའི་བྱ་བ་བྱེད་པ་ཡིན་ནོ། ། རྒྱུ་མཚན་གསུམ་པོ་དེས་ན་ཐེག་ཆེན་གྱི་སྒྲུབ་པ་ནི། ཐོག་མ་དང་བར་དང་ཐ་མར་དགེ་བ་ཡིན་ནོ། ། གཉིས་པ་ནི། བདག་དང་གཞན་དུ་མཉམ་པའི་སེམས་ཆོས་མཆོག་མན་ཆད་དུ་མོས་པའི་སྒོ་ནས་སམ། ས་དང་པོ་མན་ཆད་དུ་མངོན་སུམ་དུ་རྟོགས་པའི་སྒོ་ནས་རྙེད་པ་དང༌། ཡང་བདག་ལས་གཞན་ཆེས་སྡུག་ཅིང་ཡིད་དུ་འོང་བ་རྙེད་ནས་དེ་ལྟར་བདག་གི་དོན་པས་གཞན་གྱི་དོན་མཆོག་གཅེས་པར་ཤེས་པའི་བྱང་ཆུབ་སེམས་དཔའ་དེ་ལ་རང་གི་དོན་གཅེས་པར་བྱ་བ་ནི་གང་ཡིན་པ་དེ་ལ། གཞན་གྱི་དོན་མི་གཅེས་པར་བྱ་བ་གང་ཞིག་ཡིན་ཏེ་དེ་འདྲ་མེད་དོ། །
གསུམ་པ་གཙོ་བོར་གཞན་དོན་སྒྲུབ་པ་ལ་གསུམ་སྟེ། གཞན་དོན་གཙོ་བོར་བྱེད་པའི་ཚུལ། གཞན་དོན་གྱི་རྣམ་པའི་རབ་ཏུ་དབྱེ་བ། གཞན་དོན་ཕུན་སུམ་ཚོགས་པའི་མཚན་ཉིད་དོ། ། དང་པོ་ནི། ཇི་ལྟར་སྙིང་རྗེའི་བདག་ཉིད་བྱང་ཆུབ་སེམས་དཔའ་རྣམས་གཞན་གྱི་དོན་གྱི་ཕྱིར་དུ་རང་རང་གི་མགོ་བཅད་ནས་གཞན་ལ་གཏོང་བ་ལ་སོགས་པ་བདག་ཉིད་ཀྱིས་བདག་ཉིད་ལ་སྡུག་བསྔལ་མི་བཟོད་པའི་གདུང་བ་རབ་ཏུ་བྱེད་པ་དེ་ལྟར་ནི་འཇིག་རྟེན་ཕ་རོལ་པོ་སྡུག་བསྔལ་གྱིས་གདུང་བར་བྱེད་པའི་ལས་ཀྱིས་གཞན་དགྲར་གྱུར་པ་རྣམས་ལའང་ཤིན་ཏུ་བརྩེ་བ་མེད་པར་རབ་ཏུ་འཇུག་པ་མ་ཡིན་ཏེ། བྱང་ཆུབ་སེམས་དཔའ་གཞན་དོན་དུ་རང་ལ་སྡུག་བསྔལ་ཁུར་བར་བྱེད་པ་ཙམ་འཇིག་རྟེན་པ་རྣམས་ཀྱིས་དགྲ་ལ་ཡང་གནོད་པ་བྱེད་པའི་འབད་པ་བྱེད་མི་ནུས་སོ། ། གཉིས་པ་ནི། ཆོས་ཉིད་རང་བཞིན་གྱིས་རྣམ་པར་དག་པ་ལ་གློ་བུར་གྱི་དྲི་མ་ཉོན་སྒྲིབ་ཙམ་ཡང་སྤང་རུང་དུ་འདུག་པ་ཐ་ཆད་དེ་ཉན་ཐོས་ཀྱི་རིགས་དང༌། ཤེས་སྒྲིབ་ཀྱི་ཕྱོགས་གཅིག་གཟུང་རྟོག་ཀྱང་སྤང་རུང་དུ་འདུག་པ་འབྲིང་སྟེ་རང་རྒྱལ་གྱི་རིགས་དང༌།
སྒྲིབ་པ་གཉིས་ཀ་སྤང་རུང་དུ་འདུག་པ་མཆོག་ཐེག་ཆེན་གྱི་རིགས་ཏེ། རིགས་གསུམ་པོ་དེ་ལ་གནས་པའི་གང་ཟག་རྣམས་ལ་བྱང་ཆུབ་སེམས་དཔའ་གཞན་དོན་རྣམ་པ་བཅུ་གསུམ་བྱེད་དེ། བཙུན་པ་ལྟར་ན་ཀུན་བརྗོད་པའི་ཆོ་འཕྲུལ་གྱིས་གདུལ་བྱའི་སེམས་ཤེས་པར་བྱས་ནས། རྗེས་སུ་བསྟན་པའི་ཆོ་འཕྲུལ་གྱི་གདམས་ངག་སྟོན་པར་བཞེད་ལ། འགྲེལ་བྱེད་མཁན་པོ་ལྟར་ན། དང་པོ་རྗེས་སུ་བསྟན་པའི་ཆོ་འཕྲུལ་གྱིས་གདུལ་བྱའི་བསམ་པ་རྟོགས་པར་བྱས་ནས། ཀུན་བརྗོད་པའི་ཆོ་འཕྲུལ་གྱིས་དེའི་བསམ་པ་དང་མཐུན་པར་ཆོས་ལེགས་པར་སྟོན་པ་དང༌། རྫུ་འཕྲུལ་གྱི་ཆོ་འཕྲུལ་གྱིས་བསྟན་པ་ལ་མགུ་ཞིང་དད་པར་བྱེད་པ་དང༌། དད་པ་དེ་རྣམས་བསྟན་པའི་སྒོར་འཇུག་པ་དང༌། ཞུགས་པ་རྣམས་ཀྱི་ཐེ་ཚོམ་བསལ་བའི་བདག་ཉིད་ཀྱི་དོན་ལ་རྣམ་པར་ངེས་པའི་ཡིད་ཆེས་པ་བསྐྱེད་པར་བྱེད་པ་དང༌།
དེའི་ཐར་པ་ཆ་མཐུན་གྱི་དགེ་བ་ཡོངས་སུ་སྨིན་པར་བྱེད་པ་དང༌། ཞི་གནས་དང་ལྷག་མཐོང་བསྐྱེད་པའི་ཕྱིར། དེ་བཞི་ནི་གདམས་ངག་འདོམས་པར་བྱེད་པ་དང༌། དེ་ལ་རྟེན་ནས་སེམས་གནས་པ་ཞི་གནས་ཐོབ་པར་བྱེད་པ་དང༌། བློ་མཐོང་སྤངས་ལས་རྣམ་པར་གྲོལ་བ་ལྷག་མཐོང་བསྐྱེད་པར་བྱེད་པ་དང༌། ཞི་ལྷག་གཉིས་ལ་རྟེན་ནས་མངོན་པར་ཤེས་པ་ལ་སོགས་པའི་ཡོན་ཏན་ཁྱད་པར་ཅན་སྒྲུབ་པར་བྱེད་པ་སྟེ། དེ་དག་གི་རིགས་ཅན་གསུམ་ཀ་ལ་སྒྲུབ་པར་བྱེད་པ་ལ། ཁྱད་པར་དུ་ཐེག་ཆེན་གྱི་རིགས་ཅན་རྣམས་སུ་དང་པོར་སངས་རྒྱས་ཀྱི་རིགས་སུ་སྐྱེ་བ་དང༌། ས་བརྒྱད་པར་དངོས་སུ་ལུང་བསྟན་པ་དང༌། ས་བཅུ་པར་འོད་ཟེར་ཆེན་པོའི་དབང་བསྐུར་བ་དང༌།
ས་བཅུ་གཅིག་པ་ལ་དེ་བཞིན་གཤེགས་པའི་མཁྱེན་པ་བླ་ན་མེད་པའི་གོ་འཕང་ལ་འགོད་པ་སྟེ་རྣམ་པ་བཅུ་གསུམ་གྱི་བདག་ཉིད་འདི་དག་ནི་གཞན་གྱི་དོན་གྱི་རབ་ཏུ་དབྱེ་བ་ཡིན་ནོ། ། འདི་ནི་པ་ར་ཧེ་ཏ་དང་འགྲེལ་ཆེན་ལུགས་སོ། ། རྒྱལ་སྲས་རྣམས་ཀྱིས་སངས་རྒྱས་ཐོབ་པ་ན་བྱེད་པའི་སྒྲུབ་པ་ལའང་རྒྱལ་སྲས་རྣམས་ཀྱི་སྒྲུབ་པ་ཞེས་བཏགས་པ་ཡིན་ཏེ། བྱང་ས་ལས། སངས་རྒྱས་ཀྱི་སའི་ཐབས་ལ་མཁས་པ་ལ་བྱང་ཆུབ་སེམས་དཔའ་རྣམ་པར་དག་པའི་ཐབས་སུ་བཤད་པ་ཡིན་ནོ། ། གསུམ་པ་གཞན་དོན་ཕུན་སུམ་ཚོགས་པའི་མཚན་ཉིད་ནི། སྐྱེ་བོ་རིགས་ཅན་གསུམ་རང་རང་གི་རིགས་དང་མཐུན་པའི་ལམ་དང༌། སྤང་བྱ་གང་ཤས་ཆེ་བ་དེའི་གཉེན་པོ་ཕྱིན་ཅི་མ་ལོག་པར་འཆད་པ་ནི་ལེགས་པར་སྟོན་པའི་སྒྲུབ་པ་ཕུན་སུམ་ཚོགས་པའི་རྟགས་སོ། ། རྫུ་འཕྲུལ་གྱིས་གཞན་བསྟན་པ་ལ་དད་པར་བྱས་ནས་ང་རྒྱལ་གྱིས་མི་འགྱིང་བར་མགུ་བར་བྱེད་དོ། ། བདག་གིས་བསྟན་པ་ལ་བཅུག་པ་རྣམས་ལ་འདི་དག་ནི་བདག་ཉིད་ཀྱི་འཁོར་ཡིན་ནོ་སྙམ་དུ་ང་རྒྱལ་མེད་པ་ནི་འཇུག་པའོ། །
བདག་མེད་ཀྱི་དོན་ལ་མ་རྟོགས་ལོག་རྟོག་ཐེ་ཚོམ་གསུམ་བསལ་ནས་ངེས་ཤེས་བསྐྱེད་པ་ལ་མཁས་པ་ནི་དོན་ལ་རྣམ་པར་ངེས་པའོ། ། གཞན་དོན་གྱི་དཀའ་སྤྱད་བཟོད་པ་ནི་དགེ་བ་ཡོངས་སུ་སྨིན་པར་བྱེད་པའོ། ། བདག་ཉིད་བསླབ་པ་གསུམ་དང་ལྡན་པའི་ཕྱིར་ལུས་སེམས་དུལ་བས་ནི་གདམས་ངག་འདོམས་པ་དང༌། སེམས་གནས་པ་དང༌། བློ་རྣམ་པར་གྲོལ་བ་དང༌། ཡོན་ཏན་ཁྱད་པར་ཅན་སྒྲུབ་པ་དང་བཞིས་སྒྲུབ་པ་ཕུན་སུམ་ཚོགས་པར་འགྱུར་རོ། ། ས་དང་པོ་དང༌། བརྒྱད་པ་དང༌། བཅུ་པ་དང༌། བཅུ་གཅིག་པ་རྣམས་ནི་འོག་མ་འོག་མ་ལས་ཤིན་ཏུ་རིང་དུ་སོང་བ་ཡིན་ལ།
དེ་དག་ལ་གནས་ནས་གཞན་ཡང་དེ་དག་ལ་འགོད་པ་ནི་རིགས་སུ་སྐྱེ་བ་གཅིག་པའི་སྒྲུབ་པ་བཞི་ཕུན་སུམ་ཚོགས་པ་ཡིན་ནོ། ། ཊཱིཀྐ་ལས། ས་དང་པོ་དང༌། བརྒྱད་པ་དང༌། བཅུ་པའི་ཡོན་ཏན་རང་གིས་ཐོབ་ནས་གཞན་དེ་དག་ལ་འགོད་པར་ནུས་ལ་རིང་དུ་སོང་བར་བཤད་ཅིང༌། འགྲེལ་ཆེན་མཁན་པོ་ནི། འཕགས་པའི་ས་བཅུ་གཅིག་ནི་སོ་སྐྱེ་དང་ཉན་རང་གིས་འཇུག་མི་ནུས་པའི་ཕྱིར་རིང་དུ་སོང་བ་ཡིན་ལ། དེ་དག་ལ་འགོད་པར་ནུས་པ་ལ་རིང་དུ་སོང་བའི་སྒྲུབ་པ་ཡིན་ནོ། ། ཡང་དོན་བྱ་བའི་ཡུལ་ལ་སེམས་ཅན་མི་ཟད་པའི་ཕྱིར་སྒྲུབ་པ་དེ་རྣམས་ཀྱང་མི་ཟད་པ་ཡིན་ཏེ། རྒྱུ་མཚན་དེ་རྣམས་ཀྱི་ཕྱིར་རྒྱལ་སྲས་རྣམས་ཀྱི་སྒྲུབ་པ་བཅུ་གསུམ་པོ་འདི་ནི་འཇིག་རྟེན་པ་དང་ཉན་རང་ལས་མཆོག་ཡིན་ནོ། །
བཞི་པ་ཁྱད་པར་དུ་འཕགས་པའི་མཚན་ཉིད་ལ་གཉིས་ཏེ། ཉོན་མོངས་པ་མེད་པས་ཁྱད་པར་དུ་འཕགས་པ་དང༌། སྡུག་བསྔལ་མེད་པས་ཁྱད་པར་དུ་འཕགས་པའོ། ། དང་པོ་ནི། བྱང་ཆུབ་སེམས་དཔའ་རྣམས་ཀྱི་སྒྲུབ་པ་འཇིག་རྟེན་དང༌། ཉན་རང་ལས་ཇི་ལྟར་ཁྱད་པར་དུ་འཕགས་ཤེ་ན། འདོད་པའི་ཡོན་ཏན་ལ་མངོན་པར་ཞེན་པ་དང་ལྡན་པའི་སྐྱེ་བོ་རྣམས་ནི་འདོད་ཡོན་གྱི་བདེ་བ་སྒྲུབ་པར་འདོད་པས་ཚེ་འདིར་སྡུག་བསྔལ་མང་པོ་དང༌། ཕྱི་མར་ངན་སོང་གི་སྡུག་བསྔལ་གྱི་འཇིགས་པ་ཆེན་པོ་ལ་འཇུག་སྟེ། རྒྱ་ཆེར་རོལ་པ་ལས། འདོད་པའི་སྐྱོན་རྣམས་མ་ལུས་བདག་གིས་རིག །
འཐབ་མོ་འཁོན་བཅས་མྱ་ངན་སྡུག་བསྔལ་རྩ། ། འཇིགས་བྱེད་དུག་གི་ལོ་མ་ལྟ་བུ་དང༌། ། མེ་དང་འདྲ་ཞིང་རལ་གྲིའི་སོ་དང་འདྲ། ། ཞེས་པ་ལྟར་རོ། ། གཟུགས་མེད་ཀྱི་སྲིད་པ་ལ་དགའ་ཞིང་སྒྲུབ་པར་འདོད་པ་རྣམས་ནི་བསམ་གཏན་དང་པོ་གསུམ་གྱི་བདེ་བ་དེ་འགྱུར་བའི་སྡུག་བསྔལ་ལ་བདེ་བར་བཟུང་བ་ཡིན་པས་ཕྱིན་ཅི་ལོག་གི་བདེ་བ་ཡིན་ལ། བཞི་པ་ཡན་ཆད་ཀྱི་བཏང་སྙོམས་དེའང་འདུ་བྱེད་ཀྱི་སྡུག་བསྔལ་ཡིན་ཞིང༌། དེ་དག་ལས་ཉམས་པར་འགྱུར་བས་གཡོ་བ་ཡིན་ལ། མདོ་ལས། གང་ཅི་ཚོར་བ་དེ་སྡུག་བསྔལ་ཞེས་གསུངས་པ་ལྟར་སྡུག་བསྔལ་ཡིན་ཞིང་དེར་མ་ཤེས་པས་དེ་ལ་འཇུག་གོ ། རང་ཉིད་ཞི་བ་ལ་དགའ་བ་ཉན་རང་རྣམས་ནི་རང་གི་སྡུག་བསྔལ་ལེན་པར་བྱེད་པ་ཉོན་མོངས་པ་རབ་ཏུ་ཞི་བ་ལ་འཇུག་གོ །
སྙིང་རྗེའི་བདག་ཉིད་བྱང་ཆུབ་སེམས་དཔའ་ནི། རང་གཞན་གྱི་ལེན་པ་ཉོན་མོངས་པ་ཀུན་ཞི་བར་བྱེད་ལ། ཕུང་པོ་ལྷག་མེད་དུ་ཡང་མི་ཟད་པས་ན་རྟག་པ་མི་གནས་པའི་མྱང་འདས་དེ་སྒྲུབ་པར་བྱེད་དོ། ། གཉིས་པ་སྡུག་བསྔལ་མེད་པས་ཁྱད་པར་དུ་འཕགས་པ་ནི། སྐྱེ་བོ་རྨོངས་པ་རྣམས་ནི་རང་གི་བདེ་བ་སྒྲུབ་པའི་དོན་ལ་བརྩོན་པར་བྱེད་ཀྱང་དུས་རྟག་ཏུ་རང་གི་བདེ་བ་དེ་མ་ཐོབ་པར་དེའི་རྒྱུ་མཚན་གྱིས་སྡུག་བསྔལ་བར་འགྱུར་གྱི། གཞན་དོན་སྒྲུབ་པ་ནི་སྡུག་བསྔལ་ལ་སོགས་པའི་རྐྱེན་གྱིས་མི་གཡོ་བར་བརྟན་པ་བྱང་ཆུབ་སེམས་དཔའ་རྟག་ཏུ་གཞན་དོན་ལ་བརྩོན་པ་ནི། རང་གཞན་གཉིས་ཀའི་དོན་བྱས་ནས་མི་གནས་པའི་མྱ་ངན་ལས་འདའ་བར་འགྱུར་རོ། ། སྤྱོད་འཇུག་ལས། འཇིག་རྟེན་སྡུག་བསྔལ་ཇི་སྙེད་པ། ། དེ་ཀུན་རང་བདེ་འདོད་ལས་བྱུང༌། །
འཇིག་རྟེན་བདེ་བ་ཇི་སྙེད་པ། ། དེ་ཀུན་གཞན་བདེ་འདོད་ལས་བྱུང༌། ། མང་དུ་བཤད་ལྟ་སྨོས་ཅི་སྟེ། ། བྱིས་པ་རང་དོན་བྱེད་པ་དང༌། ། ཐུབ་པ་གཞན་གྱི་དོན་མཛད་པའི། ། འདི་གཉིས་ཀྱི་ནི་ཁྱད་པར་ལྟོས། ། ཞེས་པ་ལྟར་རོ། ། ཐབས་མཁས་པའི་ཁྱད་པར་ནི། རྒྱལ་སྲས་བྱང་ཆུབ་སེམས་དཔའ་རྣམས་འཕྲལ་གྱི་སྤྱོད་ལམ་ལ་འཇུག་པའི་ཚེ་རྣམ་པ་ཇི་ལྟ་བུའི་མིག་ལ་སོགས་པའི་དབང་པོ་སྤྱོད་ཡུལ་སྣ་ཚོགས་ལ་འཇུག་པར་འགྱུར་པའི་རྣམ་པ་དེ་ལྟར་དེ་དང་རིགས་མཐུན་པའི་ཚིག་གིས་སེམས་ཅན་ལ་ཕན་པར་བྱ་བའི་ཕྱིར་དེ་དག་ཐམས་ཅད་སྤྱོད་ཡུལ་ཡོངས་སུ་དག་པའི་མདོ་ལས་གསུངས་པ་ལྟར་མངོན་པར་འདུ་བྱེད་དོ། ། སྤྱོད་ཡུལ་ཡོངས་སུ་དག་པའི་མདོ་ལས་ཇི་ལྟར་གསུངས་ཞེ་ན།
བྱང་ཆུབ་སེམས་དཔའ་ཁྱིམ་གྱི་ནང་དུ་འདུག་པའི་ཚེ་ཐར་པ་ཆེན་པོ་གོ་འཕང་ཐོབ་པར་གྱུར་ཅིག དེ་བཞིན་དུ་སྦྱར་ཏེ། ཉལ་བའི་ཚེ་སངས་རྒྱས་ཀྱི་ཆོས་ཀྱི་སྐུ་ཐོབ་པ་དང༌། རྨི་ལམ་བྱུང་ན་ཆོས་ཐམས་ཅད་རྨི་ལམ་ལྟ་བུར་རྟོགས་པ་དང༌། གཉིད་སད་པའི་ཚེ་མ་རིག་པ་ལས་སད་པ་དང༌། ལྡང་བའི་ཚེ་སངས་རྒྱས་ཀྱི་གཟུགས་ཀྱི་སྐུ་ཐོབ་པ་དང༌། གོས་གྱོན་པའི་ཚེ་ན་ངོ་ཚ་དང་ཁྲེལ་ཡོད་པའི་གོས་གྱོན་པ་དང༌། སྐེ་རགས་འཆིང་བའི་ཚེ་དགེ་བའི་རྩ་བ་དང་འབྲེལ་བ་དང༌། སྟན་ལ་འདུག་པའི་ཚེ་བྱང་ཆུབ་ཀྱི་སྙིང་པོ་རྡོ་རྗེ་གདན་ཐོབ་པ་དང༌། རྒྱབ་བརྟེན་པའི་ཚེ་བྱང་ཆུབ་ཀྱི་ཤིང་ཐོབ་པ་དང༌།
མེ་གཏོང་བའི་ཚེ་ཉོན་མོངས་པའི་བུད་ཤིང་སྲེག་པ་དང༌། འབར་བའི་ཚེ་ཡེ་ཤེས་ཀྱི་མེ་འབར་བ་དང༌། གཡོས་ཟིན་པའི་ཚེ་ཡེ་ཤེས་ཀྱི་བདུད་རྩི་ཐོབ་པ་དང༌། ཟས་ཟ་བའི་ཚེ་བསམ་གཏན་གྱི་ཟས་ཐོབ་པ་དང༌། ཕྱིར་འགྲོ་བའི་ཚེ་འཁོར་བའི་གྲོང་ཁྱེར་ལས་ཐར་བ་དང༌། སྐས་ལས་འབབ་པའི་ཚེ་སེམས་ཅན་གྱི་དོན་ལ་འཁོར་བར་འཇུག་པ་དང༌། སྒོ་འབྱེད་པའི་ཚེ་ཐར་པའི་གྲོང་ཁྱེར་གྱི་སྒོ་འབྱེད་པ་དང༌། སྒོ་གཅོད་པའི་ཚེ་ངན་སོང་གསུམ་གྱི་སྒོ་གཅོད་པ་དང༌། ལམ་དུ་འཇུག་པ་དང་གྱེན་དུ་འགྲོ་བའི་ཚེ་སེམས་ཅན་ཐམས་ཅད་མཐོ་རིས་ཀྱི་ལམ་ལ་འགོད་པ་དང༌། ཐུར་ལ་འབབ་པའི་ཚེ་ངན་སོང་གསུམ་གྱི་རྒྱུན་གཅོད་པ་དང༌།
སེམས་ཅན་ཐམས་ཅད་དང་འཕྲད་པའི་ཚེ་སངས་རྒྱས་དང་མཇལ་བ་དང༌། རྐང་པ་འཇོག་པའི་ཚེ་སེམས་ཅན་ཐམས་ཅད་ཀྱི་དོན་ལ་རྟོན་པ་དང༌། རྐང་པ་འདེགས་པའི་ཚེ་སེམས་ཅན་ཐམས་ཅད་འཁོར་བ་ལས་འདོན་པ་དང༌། རྒྱན་དང་ལྡན་པར་མཐོང་ན་མཚན་དང་དཔེ་བྱད་ཀྱིས་བརྒྱན་པ་ཐོབ་པ་དང༌། རྒྱན་མེད་པ་མཐོང་ན་སྦྱངས་པའི་ཡོན་ཏན་དང་ལྡན་པ་དང༌། སྣོད་གང་བ་མཐོང་ན་ཡོན་ཏན་གྱིས་གང་བ་དང༌། སྟོངས་པར་མཐོང་ན་སྐྱོན་གྱིས་སྟོངས་པ་དང༌། སེམས་ཅན་དགའ་བ་མཐོང་ན་ཆོས་ལ་དགའ་བ་དང༌། མི་དགའ་བ་མཐོང་ན་འདུས་བྱས་ཀྱི་དངོས་པོ་ཐམས་ཅད་ལ་མི་དགའ་བ་དང༌། སེམས་ཅན་བདེ་བ་མཐོང་ན་སངས་རྒྱས་ཀྱི་བདེ་བའི་ཡོ་བྱད་ཐོབ་པ་དང༌།
སྡུག་བསྔལ་བ་མཐོང་ན་སེམས་ཅན་གྱི་སྡུག་བསྔལ་ཞི་བར་བྱེད་པ་དང༌། ནད་པ་མཐོང་ན་ནད་ལས་གྲོལ་བ་དང༌། དྲིན་དུ་བཟོ་བ་མཐོང་ན་སངས་རྒྱས་དང་བྱང་ཆུབ་སེམས་དཔའ་རྣམས་ལ་དྲིན་ལན་ལྡོན་པ་དང༌། དྲིན་དུ་མི་བཟོ་བ་མཐོང་ན་ལྟ་བ་ལ་སོགས་པ་དྲིན་དུ་མི་བཟོ་བ་དང༌། རྒོལ་བ་མཐོང་ན་ཕས་ཀྱི་རྒོལ་བ་ཚར་གཅོད་ནུས་པ་དང༌། བསྟོད་པ་མཐོང་ན་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་བསྟོད་པ་དང༌། ཆོས་ཀྱི་གཏམ་བྱེད་པའི་ཚེ་སངས་རྒྱས་ཀྱི་སྤོབས་པ་ཐོབ་པ་དང༌། སངས་རྒྱས་ཀྱི་སྐུ་གཟུགས་མཐོང་ན་སངས་རྒྱས་མཐོང་བ་ལ་སྒྲིབ་པ་མེད་པ་དང༌། མཆོད་རྟེན་མཐོང་ན་འགྲོ་བ་ཐམས་ཅད་ཀྱི་མཆོད་རྟེན་དུ་འགྱུར་བ་དང༌། ཚོང་བྱེད་པ་མཐོང་ན་འཕགས་པའི་ནོར་བདུན་འཐོབ་པ་དང༌།
ཕྱག་འཚལ་པའི་ཚེ་ལྷ་དང་བཅས་པའི་འཇིག་རྟེན་གྱིས་སྤྱི་གཙུག་ལྟར་མི་མངོན་པ་ཐོབ་པར་གྱུར་ཅིག ཅེས་པ་ལ་སོགས་པ་གསུངས་ཏེ། དེ་བཞིན་དུ་གཞན་ལའང་རུང་མཐུན་རྩིས་ནས་ཇི་ལྟར་འོས་པར་སྦྱར་བར་བྱའོ། ། དྲུག་པ་མི་སྐྱོ་བའི་ཁྱད་པར་ནི། གལ་ཏེ་སེམས་ཅན་རྣམས་ཀྱི་ལོག་སྒྲུབ་ཀྱིས་བྱང་སེམས་གཞན་དོན་ལས་ལྡོག་པར་མི་འགྱུར་རམ་ཞེ་ན། རྟག་ཏུ་རང་གི་ཉོན་མོངས་པའི་ཉེས་པས་རང་དབང་མེད་པར་བྱས་པའི་སེམས་དང་ལྡན་པས་ལོག་སྒྲུབ་སྣ་ཚོགས་བྱེད་པའི་སྐྱེ་བོ་ལ་ནི། བློ་ལྡན་བྱང་ཆུབ་སེམས་དཔའ་རྣམས་ཉེས་པ་སྟེ་འཁོན་དུ་མི་འཛིན་ཏེ། སྤྱོད་འཇུག་ལས། དཔེར་ན་མི་འདོད་བཞིན་དུ་ནི། ། ནད་ནི་འབྱུང་བར་འགྱུར་བ་ལྟར། །
དེ་བཞིན་མི་འདོད་བཞིན་དུ་ཡང༌། ། ཉོན་མོངས་ནན་གྱིས་སྐྱེ་བར་འགྱུར། ། ཞེས་པ་ལྟར་འདི་དག་བདག་ལ་གནོད་པར་བྱེད་པར་མི་འདོད་བཞིན་ཁོང་ཁྲོས་རང་དབང་མེད་པར་སྐུལ་ནས་བདག་ལ་ལོག་པར་སྒྲུབ་པར་འགྱུར་རོ་ཞེས་རྟོགས་ནས་ལོག་སྒྲུབ་བྱེད་མཁན་གྱི་སྐྱེ་བོ་དག་ལ་སྙིང་རྗེ་ལྷག་པར་འཕེལ་བར་འགྱུར་བའི་ཕྱིར་ཏེ། དབུ་མ་བཞི་བརྒྱ་པ་ལས། ན་བའི་བུ་ལ་ཁྱད་པར་དུ། ། མ་ནི་གདུང་བར་འགྱུར་བ་ལྟར། ། དེ་བཞིན་བྱང་ཆུབ་སེམས་དཔའ་རྣམས། ། དམ་པ་མིན་ལ་ལྷག་པར་བརྩེ། ། ཞེས་པ་ལྟར་རོ། ། སྒྲུབ་པའི་རང་བཞིན་བསྟན་ཟིན་ཏོ། །
གཉིས་པ་སྒྲུབ་པའི་ཆེ་བ་ལ། ཟིལ་གྱིས་གནོན་པའི་བྱང་ཆུབ་སེམས་དཔའི་སྒྲུབ་པ་འདི་ནི་སྲིད་པ་གསུམ་དང་འགྲོ་བ་ལྔ་པོ་ཀུན་ཟིལ་གྱིས་གནོན་ནས་སངས་རྒྱས་ཀྱི་སར་འགྲོ་ཞིང༌། མྱ་ངན་ལས་འདས་པའི་ཆེ་བ་ནི་ཞི་བ་རྣམས་ཀྱི་མཆོག་མི་གནས་པའི་མྱ་ངན་ལས་འདས་པ་དང་ལྡན་ལ། ཡོན་ཏན་གྱི་ཆེ་བ་ནི་སྟོབས་ལ་སོགས་པའི་ཡོན་ཏན་སྣ་ཚོགས་ཉིད་ཀྱིས་རྣམ་པར་འཕེལ་ཞིང༌། སེམས་ཅན་མི་གཏོང་བའི་ཆེ་བ་ནི་བྱམས་པས་ཀུན་ནས་སླངས་ཏེ་དུས་རྟག་ཏུ་བསྡུ་བ་བཞིའི་སྒོ་ནས་འགྲོ་བ་རྣམས་སྡུད་པར་བྱེད་དོ། ། སྒྲུབ་པའི་ཐབས་བསྟན་ཟིན་ཏོ།། ༈ །།དེ་ཁོ་ན་ཉིད་ཀྱི་ལེའུ་ནི་བཤད་མ་ཐག་པའི་སྒྲུབ་པའི་ཡོན་ཏན་བཞི་པོ་དེ་ཁོ་ན་ཉིད་རྟོགས་པ་ཁོ་ན་ལས་བྱུང་བའམ། དེ་ཁོ་ན་ཉིད་རྟོགས་ནས་རང་གཞན་གྱི་དོན་ལ་སྦྱོར་བར་འགྱུར་བས་སྒྲུབ་པའི་འོག་ཏུ་དེ་ཁོ་ན་ཉིད་ཀྱི་ལེའུ་སྟོན་ནོ། ། དེ་ལ་གཉིས་ཏེ། དེ་ཁོ་ན་ཉིད་ཀྱི་དོན།
དེ་རྟོགས་པའི་ཆེ་བའོ། ། དང་པོ་ལ་བཞི་སྟེ། དེ་ཁོ་ན་ཉིད་ཀྱི་མཚན་ཉིད་དང༌། དེ་ལ་ཕྱིན་ཅི་ལོག་དགག་པ་དང༌། ཕྱིན་ཅི་ལོག་ཟད་པའི་ཚུལ་དང༌། ཕྱིན་ཅི་ལོག་གི་གཉེན་པོའི་རང་བཞིན་ནོ། ། དང་པོ་ནི། ཆོས་ཉིད་དེ། ཀུན་བཏགས་དང་གཞན་དབང་གི་དངོས་པོ་ཡོད་པར་མིན་ཞིང༌། ཡོངས་གྲུབ་ཀྱི་ངོ་བོར་མེད་པ་ཡང་མ་ཡིན་ནོ། །
ཀུན་བཏགས་ནི་དོན་གཞན་ལ་མེད་བཞིན་དུ་བློ་འཁྲུལ་བས་བཏགས་པ་ཡིན་ལ། གཞན་དབང་ནི་ཀུན་བཏགས་དེའི་གདགས་གཞིར་གྱུར་བ་རྟེན་ཅིང་འབྲེལ་བར་འབྱུང་བ་ཡིན་ཞིང༌། ཡོངས་གྲུབ་ནི་དོན་དམ་པ་རྣམ་པར་མི་རྟོག་པའི་ཡེ་ཤེས་ཀྱི་ཡུལ་ཆོས་ཉིད་དུ་གྱུར་པ་མེད་པ་མ་ཡིན་པས་ཀུན་བཏགས་གཞན་དབང་གཉིས་དང༌། ཡོངས་གྲུབ་དེ་དེ་བཞིན་ཏེ་གཅིག་པ་མིན་ནོ། ། གཞན་དབང་དེ་ཀུན་བཏགས་ཀྱིས་སྟོང་པའི་ཆ་ལ་ཡོངས་གྲུབ་ཏུ་བརྗོད་པས་གཞན་ཏེ་ཐ་དད་པ་ཡང་མིན་ཏེ། དགོངས་འགྲེལ་ལས། འདུ་བྱེད་ཁམས་དང་དོན་དམ་མཚན་ཉིད་ནི། ། གཅིག་དང་ཐ་དད་བྲལ་བའི་མཚན་ཉིད་དེ། ། གཅིག་དང་ཐ་དད་ཉིད་དུ་གང་རྟོགས་པ། ། དེ་དག་ཚུལ་བཞིན་མ་ཡིན་ཞུགས་པ་ཡིན། །
ཞེས་གསུངས་སོ། ། ཆོས་ཉིད་ཡོངས་གྲུབ་ནི་འདུས་མ་བྱས་པའི་ཕྱིར་སྐྱེ་བ་དང་འཇིག་པ་མེད་ལ། ཀུན་ནས་ཉོན་མོངས་པའི་ཆོས་འགག་ཀྱང་ཆོས་ཉིད་འབྲི་བར་མི་འགྱུར་ཞིང༌། གཉེན་པོའི་ཆོས་འཕེལ་ཡང་ཆོས་ཉིད་འཕེལ་བ་མེད་ཅིང༌། རང་བཞིན་གྱིས་ཀུན་ནས་ཉོན་མོངས་པ་ཅན་མ་ཡིན་པས་གཉེན་པོས་གསར་དུ་རང་བཞིན་དེ་རྣམ་པར་དག་པར་འགྱུར་བ་ཡང་མེད་ལ། ལམ་བསྒོམས་པའི་སྟོབས་ཀྱིས་གློ་བུར་གྱི་དྲི་མ་རྣམ་པར་དག་པར་འགྱུར་བ་སྟེ། དེ་ལྟར་ན་ཡོད་མེད་གཉིས། གཅིག་ཐ་དད་གཉིས། སྐྱེ་འཇིག་གཉིས། འཕེལ་འགྲིབ་གཉིས།
དག་མ་དག་གཉིས་ཏེ། སྤྲོས་པའི་མཐའ་ཟུང་ལྔ་དང་བྲལ་བ་དེ་ནི་དོན་དམ་པའི་མཚན་ཉིད་ཡིན་ནོ། ། གཉིས་པ་ཕྱིན་ཅི་ལོག་དགག་པ་ལ། ངོ་བོ་ལ་ཕྱིན་ཅི་ལོག་དགག་པ་དང༌། རྒྱུ་ལ་ཕྱིན་ཅི་ལོག་དགག་པའོ། ། དང་པོ་ལ་གཉིས་ཏེ། དགག་པ་དངོས་བསྟན། གནོད་བཅས་སུ་སྒྲུབ་པའོ། ། དང་པོ་ནི། གལ་ཏེ་གང་ཟག་རྫས་སུ་ཡོད་དོ་ཞེ་ན།
འོ་ན་བདག་དེ་བདག་ཏུ་ལྟ་བའི་ཤེས་པ་དེ་ཡིན་ནམ། ཉེར་ལེན་གྱི་ཕུང་པོའམ་དེ་གཉིས་ལས་གཞན་ཞིག་ཡིན། དང་པོ་ལྟར་ན། བདག་ཏུ་ལྟ་བ་ཆོས་ཅན། བདག་མ་ཡིན་ཏེ། བདག་གི་མཚན་ཉིད་དང་ལྡན་པ་མ་ཡིན་པའི་ཕྱིར་ཏེ། བདག་ནི་རྟག་པ་གཅིག་པུ་རང་དབང་ཅན་ཡིན་པས་སོ། ། གཉིས་པ་ལྟར་ན། ངན་པར་གནས་པའི་ཉེར་ལེན་གྱི་ཕུང་པོ་ཆོས་ཅན། བདག་མ་ཡིན་ཏེ།
བདག་དང་མཚན་ཉིད་མི་འདྲ་བའི་ཕྱིར་ཏེ། བདག་གི་མཚན་ཉིད་ནི། རྟག་པ་གཅིག་པུ་རང་དབང་ཅན་འདོད་ལ། ཕུང་པོ་ནི་མི་རྟག་པ་དང་དུ་མ་དང་གཞན་དབང་ཅན་ཡིན་པའི་ཕྱིར། གསུམ་པ་ལྟར་ན་བདག་ལྟ་དང་ཉེར་ལེན་གྱི་ཕུང་པོ་དེ་གཉིས་ལས་གཞན་པ་མ་ཡིན་ཏེ། འདི་གཉིས་ལས་གཞན་པའི་བདག་ཏུ་སྣང་རུང་དུ་མ་དམིགས་པའི་ཕྱིར། བདག་མེད་པས་ན་བདག་ཏུ་འཛིན་པ་དེ་ནི་ནོར་བར་ཤེས་པ་ལོག་ཤེས་ཡིན་ཏེ། ཐག་ཁྲ་ལ་སྦྲུལ་དུ་འཛིན་པ་བཞིན་ནོ། ། དེ་ལྟར་ན། ཕུང་པོ་སྐད་ཅིག་སྨྲ་བ་ནི། །
ཤཱཀྱ་པ་རྣམས་བདག་མེད་ན། ། མཐོ་རིས་ཐར་ལ་དགོངས་པ་ཡི། ། འབད་པ་དོན་མེད་ཉིད་དུ་འགྱུར། ། ཞེས་འབྱུང་བ་ལྟར་བདག་མེད་ན་ཐར་པ་མེད་པའི་སྐྱོན་ཡོད་དོ་ཞེ་ན། ཐར་པ་པོའི་བདག་ནི་མེད་པ་དེའི་ཕྱིར་ཐར་པ་ནི་ནོར་བཅོམ་གྱི་རང་བཞིན་བདག་ཏུ་འཛིན་པ་དེ་ཟད་པ་ཡིན་ཏེ། དཔེར་ན་ཐག་པ་ལ་སྦྲུལ་མ་ཡིན་པར་ཤེས་པས་ཐག་པ་སྦྲུལ་དུ་བཟུང་ནས་འཇིགས་པ་དེ་དང་བྲལ་བ་བཞིན་ནོ། ། གཉིས་པ་ནི། དོན་དམ་པར་བདག་མེད་ན་ཐམས་ཅད་བདག་མེད་རྟོགས་པར་འགྱུར་རོ་ཞེ་ན། བདག་མེད་མི་རྟོགས་པའི་ཚུལ་ཇི་ལྟར་ན་འཁྲུལ་པ་ཙམ་སྟེ། བདག་ཏུ་འཛིན་པ་ལ་བརྟེན་པའི་སྐྱེ་བོ་ཡིས་ཉེར་ལེན་གྱི་ཕུང་པོ་འདུ་བྱེད་ཀྱི་སྡུག་བསྔལ་གྱི་རང་བཞིན་རྒྱུན་ཆགས་སུ་གནས་པ་འདི་བདག་མེད་དུ་མངོན་སུམ་གྱིས་རྟོགས་པར་མི་འགྱུར་ཏེ།
བདག་མེད་རྟོགས་པའི་ཡེ་ཤེས་མེད་པའི་ཕྱིར། འོ་ན་དེ་དག་ལ་བདག་མེད་རྟོགས་པའི་ཡེ་ཤེས་མེད་པས་སྡུག་བསྔལ་རང་ཡང་མི་རྟོགས་པར་འགྱུར་རོ་ཞེ་ན། སྡུག་བསྔལ་ནི་བདག་མེད་རྟོགས་པའི་ཡེ་ཤེས་ཀྱིས་རིག་པ་ལ་ལྟོས་དགོས་པ་མ་ཡིན་ཏེ། སྡུག་བསྔལ་ཉམས་སུ་མྱོང་བའི་ཤེས་པས་རིག་པ་ཉིད་ཀྱི་ཕྱིར་རོ། ། དེ་འདྲའི་སྐྱེ་བོ་དེ་ནི་སྡུག་བསྔལ་ཅན་ཡིན་ལ། སྡུག་བསྔལ་ཅན་གྱི་བདག་ནི་མེད་དོ། ། དེ་ལྟར་གང་ཟག་གི་བདག་མེད་པས་ཆོས་ཙམ་དུ་ཟད་པའི་ཕྱིར། ཆོས་ཀྱི་རང་བཞིན་ནོ། ། ཆོས་ཀྱི་བདག་མེད་པས་ཆོས་ཀྱི་རང་བཞིན་ཇི་ལྟར་སྣང་བ་བཞིན་བདེན་པའི་ངོ་བོ་ཉིད་ནི་མ་ཡིན་ནོ། ། གཉིས་པ་རྒྱུ་ལ་ཕྱིན་ཅི་ལོག་དགག་པ་ནི།
རྒྱུ་ལ་རྟེན་ནས་དངོས་པོ་རབ་ཏུ་བསྐྱེད་པ་མངོན་པར་འཇུག་པ་སྟེ་མངོན་སུམ་གྱི་མཐོང་བཞིན་དུ་གྲངས་ཅན་པ་ལ་སོགས་པའི་སྐྱེ་བོ་ཁ་ཅིག་ཇི་ལྟར་མཐོང་བ་དང་ཐོས་པ་རྣམས་རྟེན་འབྲེལ་ལས་གཞན་གཙོ་བོ་དང་དབང་ཕྱུག་ལ་སོགས་པས་བྱས་སོ་ཞེས་བྱ་བའི་ལྟ་བ་ངན་པ་ལ་བརྟེན་ཏེ་བརྟེན་པར་མི་རིགས་སོ། ། གང་གི་ཕྱིར་ཡོད་པའི་རྟེན་ཅིང་འབྲེལ་བར་འབྱུང་བ་མི་མཐོང་བར་མེད་པའི་བདག་ལ་སོགས་པ་མཐོང་བ་དེ་འདྲ་བའི་མུན་ནག་གི་རྣམ་པ་འདི་གང་ཞིག་ཡིན་ཏེ། མུན་པས་ཀྱང་ཡོད་པ་མི་མཐོང་བར་བྱེད་ཀྱི་མེད་པ་མཐོང་བར་མི་བྱེད་པས་དེས་ན་འདི་འབྱུང་བར་མི་རིགས་པ་ཞིག་འབྱུང་ངོ་ཞེས་བྱ་བ་ཡིན་ནོ། ། གསུམ་པ་ཕྱིན་ཅི་ལོག་ཟད་པའི་ཚུལ་ནི། བདག་མེད་ན་ཐར་པའི་ལམ་མེད་པས་ཐར་པ་དང་འཁོར་བ་ཁྱད་པར་མེད་པར་གྱུར་རོ་ཞེ་ན། དཔེ་མེད་པར་བསྟོད་པ་ལས། འཁོར་བ་སྤངས་པར་གྱུར་པ་ཡི། ། མྱ་ངན་འདས་པ་ཁྱེད་མི་བཞེད། ། འཁོར་བ་ཞི་ཉིད་གང་ཡིན་པ། ། དེ་ཉིད་མྱ་ངན་འདས་པ་བཞེད། །
ཅེས་དང༌། ཐེག་བསྡུས་ལས། འཁོར་བ་དང་ནི་མྱ་ངན་འདས། ། མཚུངས་པར་ཤེས་པ་ནམ་ཤེས་པ། ། དེ་ཚེ་དེ་ཕྱིར་དེ་ལ་ནི། ། འཁོར་ཉིད་མྱ་ངན་འདས་པར་འགྱུར། ། ཞེས་པ་ལྟར་ཆོས་ཙམ་འདི་ལ་དོན་དམ་པའི་ཚུལ་གྱིས་ཞི་བ་མྱ་ངན་ལས་འདས་པ་དང་སྐྱེ་བ་འཁོར་བ་དེ་གཉིས་ཁྱད་པར་ཅི་ཡང་མེད་དོ། ། འོན་ཀྱང་དགེ་བའི་ལས་རྣམས་བྱེད་པའི་སྐྱེ་བོ་དེ་དག་སྐྱེ་བ་འཁོར་བ་ཟད་པས་སྡུག་བསྔལ་དང་ཀུན་འབྱུང་ཞི་བའི་མྱ་ངན་ལས་འདས་པ་ཐོབ་པར་མདོ་ལས་བཤད་དོ། ། བཞི་པ་ཕྱིན་ཅི་ལོག་གི་གཉེན་པོ་ལ་བཞི་ལས། དང་པོ་ཚོགས་ལམ་བསྟན་པ་ནི།
འདི་ལྟར་ཕྱིན་ཅི་ལོག་གི་གཉེན་པོ་ནི་རྣམ་པར་མི་རྟོག་པའི་ཡེ་ཤེས་ཡིན་ལ། ཚོགས་གཉིས་ཀྱིས་ནི་དེ་སྐྱེད་པར་བྱེད་ཅིང་མཐོང་ལམ་དུ་དངོས་སུ་ཐོབ་ནས་དེ་ཡན་ཆད་དུ་རྟོགས་པ་དེ་གོང་ནས་གོང་དུ་འཕེལ་བར་འགྱུར་པ་ལས། ཚོགས་ལམ་ལ་གནས་པ་དེས་ཚོགས་ཇི་ལྟ་བུ་ཞིག་བསགས།

རྟོག་པ་ཇི་ལྟ་བུ་ཞིག་སྐྱེས་ནས་དུས་ཇི་ཙམ་ཞིག་ན་རྣམ་པར་མི་རྟོག་པའི་ཡེ་ཤེས་དེ་ཐོབ་པར་འགྱུར་ཞེ་ན། བྱང་ཆུབ་སེམས་དཔའ་ཚོགས་ལམ་པ་དེས་ཚོགས་ཀྱི་ཁྱད་པར་བསོད་ནམས་དང་ཤེས་རབ་ཡེ་ཤེས་ཀྱི་ཚོགས་རྣམས་ལེགས་པར་བསགས་ནས། རྟོགས་པའི་ཁྱད་པར་གསུང་རབ་ཡན་ལག་བཅུ་གཉིས་ཀྱི་ཆོས་ལ་ཐོས་པ་དང་སེམས་པའི་སྒོ་ནས་ཕྱི་རོལ་གྱི་དོན་དུ་བདེན་པ་མེད་པར་ཤིན་ཏུ་རྣམ་པར་ངེས་པར་བྱས་ནས་སྒོམ་པའི་ཕྱིར། ཐོས་བསམ་སྒོམ་གསུམ་གྱི་ཤེས་རབ་ཀྱིས་ཕ་རོལ་གྱི་དོན་རྣམ་པར་བརྗོད་པ་སྟེ་རྣམ་པར་རྟོག་པའི་རྒྱུ་ཅན་ཡིན་པར་རྟོགས་ཏེ། འདི་ལྟར་དོན་དུ་སྣང་བ་འདི་དག་ནི་རྣམ་པར་རྟོག་པ་འཁྲུལ་བའི་དབང་གིས་ཤེས་པ་ཉིད་ཕྱི་རོལ་གྱི་དོན་དུ་སྣང་གི་དོན་དུ་བདེན་པ་ནི་མ་ཡིན་ནོ་ཞེས་རྟོགས་སོ། ། དུས་ནི་མཐའ་ཡས་ཏེ་བསྐལ་པ་གྲངས་མེད་གཅིག་གིས་ས་དང་པོ་ཐོབ་པར་འགྱུར་རོ། ། སྦྱོར་ལམ་ནི་ཚོགས་ལམ་དུ་རྟོགས་པ་ཡོངས་སུ་རྟོགས་པའི་བྱང་ཆུབ་སེམས་དཔའ་དེ་ཡིས་སྦྱོར་ལམ་གྱི་གནས་སྐབས་ན་ཕྱི་རོལ་གྱི་དོན་དུ་སྣང་བ་ཐམས་ཅད་བརྗོད་པ་སྟེ་རྟོག་པ་ཙམ་དུ་རིག་ནས་དོན་དེར་སྣང་མཁན་གྱི་སེམས་ཙམ་ལ་སེམས་རྩེ་གཅིག་ཏུ་ཡང་དག་པར་གནས་སོ། ། མཐོང་ལམ་ནི། སྦྱོར་ལམ་གྱི་རྗེས་དེ་ནས་ཆོས་དབྱིངས་གཟུང་འཛིན་གཉིས་ཀྱི་མཚན་ཉིད་དང་བྲལ་བ་མངོན་སུམ་ཉིད་དུ་རྟོགས་པར་འགྱུར་རོ། ། ཚུལ་ཇི་ལྟར་རྟོགས་ཤེ་ན། དྲོད་དང་རྩེ་མོ་བཟོད་པ་གསུམ་དུ་སེམས་ལས་དོན་གཞན་དུ་གྱུར་པའི་གཟུང་བ་མེད་པར་བློས་རིག་ནས།
དེ་ནས་ཆོས་མཆོག་ཏུ་གཟུང་བ་མེད་པས་དེ་འཛིན་པའི་སེམས་ཙམ་པོ་དེ་ཉིད་ཀྱང་མེད་པ་ཉིད་དུ་རྟོགས་སོ། ། དེ་ལྟར་བློ་དང་ལྡན་པས་གཟུང་བ་དང་འཛིན་པ་གཉིས་པོ་མེད་པར་རིག་ནས་མཐོང་ལམ་དུ་གཟུང་འཛིན་གཉིས་པོ་དེ་དང་མི་ལྡན་པའི་ཆོས་ཀྱི་དབྱིངས་ལ་སེམས་གནས་སོ། ། སྒོམ་ལམ་ནི་གང་ཟག་བློ་དང་ལྡན་པ་བྱང་ཆུབ་སེམས་དཔའ་སྒོམ་ལམ་པས་གཉེན་པོ་རྣམ་པར་མི་རྟོག་པའི་ཡེ་ཤེས་ཀྱི་སྟོབས་ཀྱིས་ས་གཉིས་པ་ནས་བཅུ་པའི་བར་རྟག་ཏུ་ཕྱི་ནང་གི་ཆོས་ཐམས་ཅད་སྟོང་པ་ཉིད་དུ་ཀུན་ནས་མཉམ་པར་སོང་བ་སྟེ། རྟོགས་པ་དེའི་སྤང་བྱ་ནི་ཀུན་གཞིའི་རྣམ་ཤེས་དེ་ལ་བརྟེན་པའི་ཉེས་པའི་ཚོགས་སྒོམ་སྤང་གི་བག་ཆགས་ཐོག་མ་མེད་པ་ནས་བསགས་པའི་ཚང་ཚིང་སྟེ་སྤང་དཀའ་བར་གྱུར་པ་རྣམས། དཔེར་ན་སྨན་འགའ་ཞིག་གི་ཐིག་པ་དུག་གི་བུམ་པར་ལྷུང་ན་དུག་དེ་སྨན་དུ་འགྱུར་བའམ། སྨན་པས་དུག་ཞི་བར་ནུས་པའི་སྨན་ཆེན་པོས་དུག་སེལ་བར་བྱེད་པ་བཞིན་དུ་སེལ་བར་བྱེད་དོ། ། སློབ་དཔོན་བཙུན་པ་ལྟར་ན། དོན་གྱི་རྣམ་པ་བརྗོད་པའི་རྒྱུ་ཅན་རྟོགས། ། ཞེས་དྲོད་དང༌། དེ་ཡི་བརྗོད་པ་ཙམ་དུ་དོན་རིག་ནས། །
ཞེས་པ་རྩེ་མོ། དེ་སྣང་སེམས་ཙམ་ལ་ནི་ཡང་དག་གནས། ། ཞེས་པས་བཟོད་པ། དེ་ནས་ཤླཽ་ཀ་ཕྱེད་ཀྱིས་ཆོས་མཆོག་བསྟན་པར་བཞེད་དོ། ། གཉིས་པ་དེ་རྟོགས་པའི་ཆེ་བ་ནི། ལམ་བཞི་པོ་དེ་ལ་ཞུགས་པའི་བྱང་ཆུབ་སེམས་དཔའ་དེས་ཐུབ་པས་གསུངས་པའི་དམ་པའི་ཆོས་མིང་ཚིག་ཡིག་གེའི་སྒོ་ནས་ལེགས་པར་རྣམ་པར་བཞག་པ་གསུང་རབ་ཡན་ལག་བཅུ་གཉིས་རྣམས་ལ་བརྟན་པ་བྱང་ཆུབ་སེམས་དཔའ་དག་གི་གསུང་རབ་ལ་དམིགས་པའི་རྩ་བའི་སེམས་ཀྱི་ཆོས་དབྱིངས་ལ་བློ་གྲོས་མཉམ་པར་བཞག་པས་དྲན་པའི་རྒྱུ་བཟུང་བའི་ཆ་ཡུལ་ཅན་རྟོགས་པ་ཙམ་ལས་ཐ་དད་མེད་པར་རིག་ཅིང༌། འཛིན་པའང་མི་དམིགས་པར་རྟོགས་པའི་ཡེ་ཤེས་ཐོབ་པས་མྱུར་དུ་ཡོན་ཏན་གྱི་རྒྱ་མཚོའི་ཕ་རོལ་ཏུ་འགྲོ་བར་འགྱུར་རོ། ། སེམས་དྲུག་ནི། རྩ་བའི་སེམས་དང༌། རྗེས་སུ་སྤྱོད་པའི་སེམས་དང༌།
རྣམ་པར་སྤྱོད་པའི་སེམས་དང༌། ངེས་པར་འཛིན་པའི་སེམས་དང༌། སྡོམ་པའི་སེམས་དང༌། སྨོན་ལམ་གྱི་སེམས་སོ། ། འདི་དག་སོ་སོའི་ངོ་བོ་ནི། ཇི་སྐད་དུ། དང་པོ་མིང་ལ་དམིགས་པ་སྟེ། ། གཉིས་པ་མིང་ཅན་སྣང་བ་ཡིན། ། གསུམ་པ་མིང་ཅན་གཉིས་པོ་ཡི། ། མཚན་ཉིད་ཡོངས་སུ་སྤྱོད་པ་འོ། །
བཞི་པ་མཚན་ཉིད་ངེས་འཛིན་ཅིང༌། ། ལྔ་པ་ངེས་པའི་མིང་ཅན་ཏེ། ། མིང་ལ་ཉེ་བར་སྡུད་པ་ཉིད། ། དྲུག་པ་མིང་དེ་ལ་དམིགས་ནས། ། དེ་ཉིད་ཐོབ་བྱ་ལ་འདུན་པའམ། ། ཞེས་པ་ལྟར་རོ། ། རྒྱས་པར་གདམས་ངག་གི་སྐབས་སུ་སྟོན་ནོ། ། དེ་ཁོ་ན་ཉིད་ཀྱི་སྐབས་བཤད་ཟིན་ཏོ།། ༈ །།རང་དོན་སངས་རྒྱས་ཀྱི་ཆོས་ཡོངས་སུ་རྫོགས་པའི་རྒྱུ་དེ་ཁོ་ན་ཉིད་ཀྱི་ལེའུ་བསྟན་ནས། དེའི་རྗེས་ལ་སྨིན་པར་བྱེད་པ་ལ་མི་སྐྱོ་བའི་ཐབས་མཐུའི་ལེའུ་སྟོན་ནོ། །
དེ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གསུམ་སྟེ། མཐུའི་ངོ་བོ་དང༌། མཐུའི་དབྱེ་བ་དང༌། བྱེ་བྲག་མངོན་ཤེས་ཀྱི་མཐུའོ། ། དང་པོ་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་མཐུའི་ངོ་བོ་ནི་འདོད་པ་ཙམ་གྱི་རང་གཞན་གྱི་དོན་ཕུན་སུམ་ཚོགས་པ་སྒྲུབ་པར་ནུས་པ་སྟེ། བྱང་ས་ལས། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་མཐུ་གང་ཞེ་ན།
མདོར་བསྡུ་ན་སེམས་ལས་སུ་རུང་བ། སེམས་ཤིན་ཏུ་སྒོམས་པ། ཏིང་ངེ་འཛིན་ལ་དབང་ཐོབ་པ། ཏིང་ངེ་འཛིན་ལ་བརྟེན་ནས་འདོད་པ་ཙམ་གྱིས་དོན་ཐམས་ཅད་འགྲུབ་པ་ནི་འཕགས་པའི་མཐུ་ཞེས་བྱའོ། ། ཆོས་རྣམས་ཀྱི་འབྲས་བུ་ཆེན་པོ་དང༌། ཕན་ཡོན་ཆེན་པོ་ཡོད་པ་ཡང་དེ་དག་གི་མཐུ་ཞེས་བྱའོ། ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་བསོད་ནམས་ཀྱི་ཚོགས་ཆེན་པོ་སྔོན་བསགས་པ་ལས་ལྷན་ཅིག་སྐྱེས་པའི་ངོ་མཚར་རྨད་དུ་བྱུང་བའི་ཆོས་དེ་དག་ནི་ལྷན་ཅིག་སྐྱེས་པའི་མཐུ་ཡིན་པར་རིགས་པར་བྱའོ། ། ཞེས་གསུངས་སོ། ། གཉིས་པ་མཐུའི་དབྱེ་བ་ནི། བྱང་ས་ལས་ལྔ་གསུངས་ཏེ།
མངོན་པར་ཤེས་པའི་མཐུ། ཆོས་ཀྱི་མཐུ། ལྷན་ཅིག་སྐྱེས་པའི་མཐུ། ཉན་རང་དང་ཐུན་མོང་བ་དང༌། ཐུན་མོང་མ་ཡིན་པའོ། ། དེ་ལ་དང་པོ་ནི། མངོན་པར་ཤེས་པ་དྲུག་གོ ། གཉིས་པ་ནི། ཕ་རོལ་ཏུ་ཕྱིན་པ་དྲུག་པོ་རེ་རེ་ལ་ཡང་མི་མཐུན་པའི་ཕྱོགས་ཡོངས་སུ་སྤོང་བ་དང༌། ཚོགས་ཡོངས་སུ་སྨིན་པ་དང༌།
རང་གཞན་ལ་ཕན་འདོགས་པ་དང༌། ཕྱི་མ་ལ་འབྲས་བུ་འབྱིན་པ་སྟེ་བཞི་བཞི་ཡོད་པ་གསུངས་སོ། ། གསུམ་པ་ལྷན་ཅིག་སྐྱེས་པའི་མཐུ་ནི། སེམས་ཅན་གྱི་སྡུག་བསྔལ་གྱིས་མི་རྫི་བ་དང༌། མཛད་པ་བཅུ་གཉིས་སྟོན་པ་ལ་སོགས་པ་གསུངས་སོ། ། བཞི་པ་ནི། ཉན་རང་ལ་སོགས་པས་ཀྱང་ནུས་པ་ཡིན་ལ། ལྔ་པ་ནི། ཉན་རང་ལ་སོགས་པས་མི་ནུས་པ་རྣམས་ཡིན་ནོ། ། བྱེ་བྲག་མངོན་ཤེས་ཀྱི་མཐུ་བཤད་པ་ལ་གཉིས་ཏེ།
དངོས་ཀྱི་དོན་དང༌། ཞར་ལས་བྱུང་བའོ། ། དང་པོ་མངོན་ཤེས་ལ་དྲུག་ལས། ལུས་ཀྱི་རྫུ་འཕྲུལ་གྱི་མངོན་པར་ཤེས་པའི་ངོ་བོ་ནི། སྟོང་གསུམ་གྲངས་མེད་པ་རྣམས་གཡོ་བ་དང༌། འོད་ཀྱིས་ཁྱབ་པར་བྱེད་པ་དང༌། རི་ལ་སོགས་པ་རྡུལ་ཕྲན་ཙམ་དུ་སྡུད་ཅིང༌། རྡུལ་ཕྲན་ཡང་རིའི་རྒྱལ་པོ་ཙམ་དུ་སྐྱེད་པ་དང༌། གྲོང་རྡལ་ལ་སོགས་པ་མང་པོ་རང་གི་ལུས་ཀྱི་ནང་དུ་འཇུག་པ་ལ་སོགས་པ་ཡོངས་སུ་བསྒྱུར་བའི་ཆོ་འཕྲུལ་དང༌། ལུས་དང་ངག་དང་ཡུལ་རྣམ་པ་མང་པོ་སྤྲུལ་པར་བྱེད་པ་སྤྲུལ་པའི་ཆོ་འཕྲུལ་ལོ། །
བྱེད་ལས་ནི་སེམས་ཅན་རྣམས་འདུན་པར་བྱས་ནས་བསྟན་པ་ལ་འཇུག་པ་དང༌། སེམས་ཅན་སྡུག་བསྔལ་བ་རྣམས་སྡུག་བསྔལ་ལས་སྐྱོབ་པའོ། ། སྔོན་གྱི་གནས་རྗེས་སུ་དྲན་པའི་མངོན་ཤེས་ཀྱི་ངོ་བོ་ནི། བདག་དང་གཞན་གྱི་ཚེ་རབས་སྔ་ཕྱི་མང་པོ་རྣམས་དྲན་པའོ། ། བྱེད་ལས་ནི་དེ་བཞིན་གཤེགས་པའི་སྔོན་གྱི་སྐྱེས་པའི་རབས་ངོ་མཚར་བ་རྣམས་བསྟན་ནས་སངས་རྒྱས་ལ་དད་པ་སྐྱེད་པར་བྱེད་པ་དང༌། སེམས་ཅན་རྣམས་ཀྱི་སྐྱེ་བ་དུ་མ་བསྟན་ནས་ལྟ་བ་ངན་པ་སྤོང་བར་འགྱུར་པ་ལ་སོགས་པའོ། ། ལྷའི་རྣ་བའི་མངོན་ཤེས་ཀྱི་ངོ་བོ་ནི། འཇིག་རྟེན་གྱི་ཁམས་དཔག་ཏུ་མེད་པ་རྣམས་ན་གྲགས་པའི་ཟིན་པ་དང་མ་ཟིན་པའི་སྒྲའི་བྱེ་བྲག་དཔག་ཏུ་མེད་པ་རྣམས་ཐོས་པའོ། ། བྱེད་ལས་ནི་རང་རང་གི་སྐད་དང་མཐུན་པར་ཆོས་བསྟན་ནས་སེམས་ཅན་ཕན་བདེ་ལ་འགོད་པའོ། ། ལྷའི་མིག་གི་མངོན་ཤེས་ཀྱི་ངོ་བོ་ནི།
སེམས་ཅན་རྣམས་གང་ནས་ཤི་འཕོས་ནས་གང་དུ་སྐྱེ་བ་དང༌། རྒྱང་རིང་པོ་ན་གནས་པའི་གཟུགས་ཀྱི་བྱེ་བྲག་ཕྲ་རགས་མང་པོ་རྣམས་ཀྱང་མཐོང་བའོ། ། བྱེད་ལས་ནི་སེམས་ཅན་རྣམས་ཀྱི་ལུས་ཀྱི་སྤྱོད་པ་དང་དགེ་མི་དགེའི་ལས་གཟིགས་ནས་ཇི་ལྟར་རིགས་པར་འདུལ་བའོ། ། སེམས་ཀྱི་རྣམ་གྲངས་ཀྱི་མངོན་ཤེས་ཀྱི་ངོ་བོ་ནི། སེམས་ཅན་རྣམས་ཀྱི་སེམས་ཀྱི་བྱེ་བྲག་དཔག་ཏུ་མེད་པ་རྣམས་ཤེས་པའོ། ། བྱེད་ལས་ནི་རང་རང་གི་བསམ་པ་དང་མཐུན་པའི་ལམ་བསྟན་ནས་འདུལ་བར་བྱེད་པའོ། ། ཟག་པ་ཟད་པའི་མངོན་ཤེས་ཀྱི་ངོ་བོ་ནི། འཕགས་པའི་ལམ་ཐོབ་པ་དང༌། དེའི་ཐབས་དང་ཐབས་མ་ཡིན་པ་ལ་སོགས་པ་རྣམས་ཇི་ལྟར་རབ་ཏུ་ཤེས་པའོ། ། བྱེད་ལས་ནི་བདག་ཉིད་ཀུན་ནས་ཉོན་མོངས་པ་མེད་པ་དང༌།
གཞན་ལ་ཡང་དེའི་ཐབས་སྟོན་ཞིང་མངོན་པའི་ང་རྒྱལ་སེལ་བར་བྱེད་པའོ། ། འདི་དག་ནི་བྱང་ས་ལས་བྱུང་བར་ལྟར་སྐབས་སུ་བབས་པ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་མངོན་ཤེས་ཀྱི་མཐུ་བཤད་པ་ཡིན་ནོ། ། གཉིས་པ་ཞར་ལས་བྱུང་བའི་དོན་ལ་བཞི་ལས། ས་མཚམས་ནི། ཟག་ཟད་ཀྱི་མངོན་ཤེས་འཕགས་པ་ཁོ་ན་ལ་ཡོད་ལ། གཞན་ལྔ་ནི་སོ་སོ་སྐྱེ་བོའི་ས་ལ་ཡང་ཡོད་དོ། ། ངོ་བོ་ནི། རྣམ་པར་གྲོལ་བའི་ཤེས་རབ་ཡིན་ཏེ། མཛོད་ལས། མངོན་ཤེས་རྣམ་དྲུག་རྣམ་གྲོལ་བློ། །
ཞེས་སོ། ། རྟེན་དང་སྤྱོད་ཡུལ་གྱི་ཁྱད་པར་ནི། ཟག་ཟད་ཀྱི་མངོན་ཤེས་ནི། ས་ཐམས་ཅད་ལ་བརྟེན་ཞིང་ས་གོང་འོག་ཐམས་ཅད་དེའི་ཡུལ་དུ་འགྱུར་བ་ཡིན་ཏེ། མཛོད་འགྲེལ་ལས། འདི་ནི་ས་ཐམས་ཅད་པ་ཡིན་པར་རིག་པར་བྱའོ་ཞེས་སོ། ། གཞན་ལྔ་ནི་བསམ་གཏན་བཞིའི་སེམས་ལ་བརྟེན་ཞིང་རང་གི་ས་དང་ས་འོག་མ་ཡུལ་དུ་བྱེད་པ་ཡིན་ཏེ། ། ལྔ་ནི་བསམ་གཏན་བཞི་དག་ན། ། རང་དང་འོག་མའི་སྤྱོད་ཡུལ་ཅན། ། ཞེས་སོ། །
ཡང་སྔོན་གྱི་གནས་རྗེས་སུ་དྲན་པ་དང༌། ལྷའི་མིག་དང་ཟག་ཟད་ཀྱི་མངོན་ཤེས་གསུམ་ནི་གོ་རིམ་བཞིན་དུ་མི་སློབ་པའི་ལམ་གྱི་དུས་ནི་སྔོན་གྱི་མཐའ་དང་ཕྱི་མའི་མཐའ་དང༌། ཟག་པ་ཟད་པ་རིག་པ་ཡིན་ཏེ། གསུམ་ནི་རིག་པ་སྔོན་མཐའ་སོགས། ། མ་རིག་པ་ནི་ཟློག་ཕྱིར་རོ། ། ཞེས་སོ། ། ཡང་རྫུ་འཕྲུལ་དང་གཞན་གྱི་སེམས་ཤེས་པ་དང༌། ཟག་པ་ཟད་པའི་མངོན་ཤེས་གསུམ་ནི་རིམ་བཞིན་དུ་རྫུ་འཕྲུལ་གྱི་ཆོ་འཕྲུལ་དང༌། ཀུན་བརྗོད་པའི་ཆོ་འཕྲུལ་དང༌། རྗེས་སུ་བསྟན་པའི་ཆོ་འཕྲུལ་ཡིན་ལ།
དེ་རྣམས་ཀྱི་ཕྱི་མ་ཁོ་ན་མཆོག་ཡིན་ཏེ། དང་པོ་གསུམ་པ་དྲུག་པ་ནི། ། ཆོ་འཕྲུལ་གསུམ་ཡིན་བསྟན་པ་མཆོག ། ཅེས་སོ། ། གཉིས་པ་གཞུང་གི་དོན་ལ་གཉིས་ཏེ། མཐུའི་རང་བཞིན་དང༌། མཐུའི་ཆེ་བ་བརྗོད་པའོ། ། དང་པོ་ལ་དྲུག་ལས། ངོ་བོའི་དོན་ནི། སེམས་ཅན་གང་ནས་ཤི་འཕོས་ནས་གང་དུ་སྐྱེ་བ་མངོན་སུམ་དུ་ཤེས་པ་ལྷའི་མིག་གི་མངོན་ཤེས་དང༌།
གདུལ་བྱ་ཉེ་རིང་མེད་པའི་ངག་ཐོས་པ་ལྷའི་རྣ་བ་དང༌། གདུལ་བྱའི་སེམས་ཇི་ལྟར་འདུག་པ་ལྟར་རྟོགས་པ་གཞན་གྱི་སེམས་ཤེས་པ་དང༌། སྔོན་དགེ་བ་དང་མི་དགེ་བ་འདི་ལྟ་བུ་ཞིག་བྱས་པས་ད་ལྟར་གྱི་ལུས་འདི་སྐྱེད་དོ་ཞེས་བྱ་བ་སྔོན་གྱི་གནས་རྗེས་སུ་དྲན་པ་དང༌། གདུལ་བྱ་གང་ན་ཡོད་པ་དེའི་གནས་སུ་འགྲོ་བ་ལུས་ཀྱི་རྫུ་འཕྲུལ་དང༌། འཁོར་བ་ལས་ངེས་པར་འབྱུང་བའི་ཐབས་མངོན་སུམ་དུ་ཤེས་པ་གང་ཡིན་པ་དེ་ནི་ཟག་པ་ཟད་པའི་མངོན་པར་ཤེས་པ་སྟེ། དེ་ལྟར་ཤེས་པ་གང་ཞིག་ཡུལ་དང་དུས་ཀུན་ཏུ་འགྲོ་ཞིང་འཆི་འཕོ་བ་དང༌། སྐྱེ་བ་ལ་སོགས་པ་དོན་དྲུག་པོ་དེ་ནང་ཚན་གྱི་རབ་ཏུ་དབྱེ་བ་དང་བཅས་པ་ཐོགས་པ་མེད་པ་ནི། སེམས་ཅན་གྱི་དོན་བྱེད་པ་ལ་རྐྱེན་གྱིས་མི་གཡོ་བའི་བརྟན་པ་ཐོབ་པ་བྱང་ཆུབ་སེམས་དཔའི་མཐུ་ཡིན་ནོ། ། གཉིས་པ་རྒྱུའི་དོན་ལ་གསུམ་སྟེ། རྟེན་དང༌།
ཡེ་ཤེས་དང༌། ཡིད་ལ་བྱེད་པའོ། ། དང་པོ་ནི་བསམ་གཏན་བཞི་པ་ཤིན་ཏུ་དག་པ་ཐོབ་པ་ལ་རྟེན་ནས་བྱུང་བས་དེ་ཉིད་རྟེན་དུ་བསྟན་ནོ། ། དག་པ་ཞེས་པ་ནི་བསམ་གཏན་གྱི་སྐྱོན་བརྒྱད་ལས་གྲོལ་བས་དག་པ་ཡིན་ལ། ཤིན་ཏུ་ཞེས་པས་ནི་རབ་ཀྱི་མཐའ་ས་བསྟན་ཏེ། བསམ་གཏན་བཞི་དང་གཟུགས་མེད་བཞི་ལ་ལུགས་མཐུན་དང༌། ལུགས་མི་མཐུན་དུ་ཞུགས་ནས་སླར་ཡང་བསམ་གཏན་དང་པོ་ནས་བཞི་པའི་བར་དུ་རིམ་གྱིས་ཞུགས་པའི་མཐའི་བསམ་གཏན་བཞི་པ་ལ་བྱ་སྟེ། མཛོད་ལས། དེ་ནི་ས་ཀུན་གྱིས་མཐུན་པས། ། འཕེལ་པའི་རབ་ཏུ་ཕྱིན་པ་ཡིན། །
ཞེས་པས་སོ། ། ཡང་ན་བྱང་ཆུབ་སེམས་ཀྱི་མངོན་ཤེས་རྟེན་པས་ཉན་རང་གི་མངོན་ཤེས་ཀྱི་རྟེན་ལས་ཁྱད་པར་དུ་འཕགས་པའི་ཕྱིར་རོ། ། ཤིན་ཏུ་དག་པ་ཞེས་པའི་སྒྲ་བསྟན་ནོ། ། རྒྱས་པར་ནི་ཕར་ཕྱིན་གྱི་རྣམ་བཤད་དུ་བཤད་ཟིན་ཏོ། ། གཉིས་པ་ཡེ་ཤེས་ནི། རྣམ་པར་མི་རྟོག་པའི་ཡེ་ཤེས་ཏེ་འདི་ཡོངས་སུ་བཟུང་བ་ཐོབ་པ་ཡིན་ནོ། ། གསུམ་པ་ཡིད་ལ་བྱེད་པ་ནི། ཇི་ལྟར་རྣམ་པ་གནས་པ་ཡིད་ལ་བྱེད་པ་ལས་ཐོབ་པ་སྟེ། མངོན་ཤེས་དྲུག་གི་ཐབས་སུ་གོ་རིམ་བཞིན་དུ་སྣང་བ་ལྡན་པའི་གཟུགས་ཡིད་ལ་བྱེད་པ་དང༌། སྒྲའི་བྱེ་བྲག་དུ་མ་ལ་སེམས་གཏད་པ་དང༌།
གཞན་གྱི་སེམས་ཀྱི་གནས་སྐབས་དུ་མ་དང༌། སྔོན་གྱི་གནས་སྐབས་དུ་མ་དང༌། རང་གི་ལུས་སྤངས་ཤིང་ཐོགས་པ་མེད་པ་ལ་ཡིད་གཏོད་པ་དང༌། རྣམ་པར་མི་རྟོག་པ་སྒོམ་པའོ། ། དེ་གསུམ་ལ་བརྟེན་ནས་བྱང་ཆུབ་སེམས་དཔའ་མངོན་ཤེས་ཀྱི་མཐུ་གྲུབ་པ་ཉན་རང་བས་ལྷག་པ་དཔེ་མེད་པ་རྒྱ་ཆེན་པོས་རྟག་ཏུ་གནས་སོ། ། འོ་ན་བསམ་གཏན་དེ་མངོན་ཤེས་ཀྱི་རྒྱུ་འབྲས་བུ་གཉིས་ཀར་ཇི་ལྟར་འགྱུར་ཞེ་ན། གཅིག་གི་སྟོབས་ཀྱིས་གཅིག་འབྱུང་བ་འབྲས་དང་འབྲས་ཀྱི་མྱུ་གུ་ལྟ་བུའོ། ། མངོན་ཤེས་དང་ལྡན་པའི་བྱང་ཆུབ་སེམས་དཔའ་དེ་ཕྱོགས་བཅུར་སོང་ནས། སངས་རྒྱས་ཡང་དག་པར་མཆོད་ཅིང་སེམས་ཅན་རྣམས་ལ་ཆོས་བསྟན་ནས་རྒྱུད་རྣམ་པར་དག་པ་བསྐྱེད་པར་བྱེད་དོ། ། ལས་ཀྱི་དོན་ལ་དྲུག་ལས།
མཐོང་བའི་ལས་ནི། སེམས་ཅན་དང་བཅས་པའི་འཇིག་རྟེན་གྱི་ཁམས་ཀུན་གྱི་ཆགས་པ་དང་འཇིག་པ་དང་བཅས་པ་ཡང་མཐོང་ཞིང་སྒྱུ་མ་ལྟ་བུར་ཡང་མཐོང་ངོ༌། ། དེ་ལ་སྣོད་ཀྱི་འཇིག་རྟེན་ནི། སྨོན་ལམ་དང་དགེ་བའི་རྩ་བ་ལས་བྱུང་བ་སྟེ། ཕལ་ཆེན་ལས། ཇི་ལྟར་ས་བོན་ཁྱད་པར་གྱིས། ། འབྲས་བུ་སྣ་ཚོགས་འབྱུང་བ་ལྟར། ། དེ་བཞིན་ལས་ཀྱི་ཁྱད་པར་གྱིས། ། སེམས་ཅན་རྣམས་དང་ཞིང་འབྱུང་ངོ༌། ། ཀླུ་ཡི་རྒྱལ་པོས་སྤྲིན་དཔུང་རྣམས། །
ནམ་མཁའི་དབྱིངས་ལ་སྟོན་པ་ལྟར། ། དེ་བཞིན་སངས་རྒྱས་སྨོན་ལམ་གྱིས། ། ཞིང་རྣམས་ཀུན་ཏུ་འབྱུང་བ་ཡིན། ། ཞེས་སོ། ། ཞིང་གི་ཁྱད་པར་ལ་གསུམ་སྟེ། དབྱིབས་ཀྱི་ཁྱད་པར་དང༌། ཡོན་ཏན་གྱི་ཁྱད་པར་དང༌། འཇིག་འཆགས་ཀྱི་ཁྱད་པར་རོ། ། དང་པོ་ནི། ཕྱོགས་རྣམས་ཀུན་ལ་ཞིང་རྣམས་རྒྱ་མཚོ་སྣང༌། །
ལ་ལ་ཟླུམ་པོ་ལ་ལ་ཟུར་གསུམ་སྟེ། ། དེ་དག་ལ་ལ་ཕྱོགས་ནི་གྲུ་བཞིར་གནས། ། ནོར་བུ་པདྨ་འཁོར་ལོ་ཡན་ལག་བརྒྱད། ། ཀུན་ཀྱང་ལས་རྣམས་རྒྱ་མཚོས་རྣམ་པར་བྲིས། ། ཞེས་སོ། ། གཉིས་པ་ནི། ཞིང་རྣམས་ལ་ལ་སངས་རྒྱས་མེད། ། ཞིང་རྣམས་ལ་ལ་སངས་རྒྱས་བཅས། ། ཞིང་རྣམས་ལ་ལ་སངས་རྒྱས་གཅིག ། ལ་ལ་སངས་རྒྱས་མང་པོ་འབྱུང༌། །
ཞེས་སོ། ། གསུམ་པ་འཇིག་འཆགས་ཀྱི་ཁྱད་པར་ནི། མངོན་པའི་རྣམ་བཤད་དུ་བསྟན་ཟིན་ཏོ། ། སེམས་ཅན་གྱི་འཇིག་རྟེན་ཡང་དེར་སྟོན་ནོ། ། སྟོན་པའི་ལས་ནི། ཇི་ལྟར་འདོད་ཀྱི་བར་དུ་གནས་པ་ཚེ་ལ་དབང་བ་དང༌། ཇི་ལྟར་འདོད་པ་བཞིན་དུ་ཏིང་ངེ་འཛིན་ལ་སྙོམས་པར་འཇུག་པ་སེམས་ལ་དབང་བ་དང༌། ནམ་མཁའ་མཛོད་ཀྱི་ཏིང་ངེ་འཛིན་ཐོབ་ནས་སེམས་ཅན་རྣམས་ལ་ཡོ་བྱད་རིན་ཆེ་བ་དཔག་ཏུ་མེད་པའི་ཆར་འབབ་པ་ཡོ་བྱད་ལ་དབང་བ་དང༌། ས་དང་འགྲོ་བ་དང་སྐྱེས་ནས་མྱོང་བར་འགྱུར་བའི་ལས་གཞན་དུ་བསྒྱུར་བ་ལས་ལ་དབང་བ་དང༌། བསམ་གཏན་ལ་གནས་བཞིན་དུ་འདོད་ཁམས་ལ་སྐྱེ་བ་ལ་སོགས་པ་སྐྱེ་བ་ལ་དབང་བ་དང༌།
ས་འདི་གསེར་དུ་མོས་ན་དེར་འགྱུར་བ་ལས་སོགས་པ་ལ་དབང་བ་དང༌། སྨོན་ལམ་ཇི་ལྟར་བཏབ་པ་ལྟར་འགྲུབ་པ་སྨོན་ལམ་ལ་དབང་བ་དང༌། གདུལ་བྱ་འདུན་པར་བྱེད་པའི་ཤེས་པ་རྫུ་འཕྲུལ་ལ་དབང་བ་དང༌། སོ་སོ་ཡང་དག་པར་རིག་པ་བཞི་ལ་དབང་ཐོབ་པ་ཡེ་ཤེས་ལ་དབང་ཐོབ་པ་དང༌། གསུང་རབ་ལ་སྣང་བ་རྒྱས་ཏེ་དུས་གཅིག་ཏུ་མིང་ཚིག་ཡི་གེ་མི་འདྲ་བ་དུ་མའི་སྒོ་ནས་ཆོས་བསྟན་ནས་སེམས་ཅན་རྣམས་ཀྱི་སེམས་ཚིམ་པར་བྱེད་པ་ནི་ཆོས་ལ་དབང་བ་ཡིན་ལ། དེ་དག་ཀྱང་ཕར་ཕྱིན་དྲུག་གི་འབྲས་བུ་ཡིན་ཏེ། ཆོས་ཀྱི་བཤེས་གཉེན་གྱིས། དབང་རྣམས་ཀྱིས་ནི་ཕ་རོལ་ཏུ་ཕྱིན་པ་རྣམས་ཡོངས་སུ་རྫོགས་པར་སྟོན་པའི་འབྲས་བུ་ཆེ་བ་སོ་སོ་གཞན་ལ་རིག་པར་མཛད་དེ། དང་པོ་གསུམ་ནི་སྦྱིན་པའི་འབྲས་བུའོ། ། དེའི་འོག་མ་གཉིས་ནི་ཚུལ་ཁྲིམས་ཀྱི་འབྲས་བུའོ། །
དེའི་འོག་མ་ནི་བཟོད་པའི་འབྲས་བུའོ། ། དེའི་འོག་མ་ནི་བརྩོན་འགྲུས་ཀྱི་འབྲས་བུའོ། ། དེའི་འོག་མ་ནི་བསམ་གཏན་གྱི་འབྲས་བུའོ། ། དེའི་འོག་མ་ནི་ཤེས་རབ་ཀྱི་འབྲས་བུ་ཡིན་པའི་ཕྱིར་རོ། ། ཞེས་བཤད་དོ། ། གལ་ཏེ་དེ་ནི་སངས་རྒྱས་ཀྱི་དབང་བཅུ་ཕར་ཕྱིན་དྲུག་གི་འབྲས་བུར་བཤད་པ་ཡིན་པས་འདིར་ཤེས་བྱེད་དུ་མི་རུང་ངོ་ཞེ་ན། མ་ཡིན་ཏེ། བྱང་སེམས་དང་སངས་རྒྱས་ཀྱི་དབང་བཅུ་ལ་ཡོན་ཏན་རྫོགས་མ་རྫོགས་ཀྱི་ཁྱད་པར་ཡོད་ཀྱང་ངོ་བོ་རིགས་འདྲ་བ་ཡོད་དོ། ། དེ་ལྟ་བུའི་དབང་བཅུ་དང་ལྡན་པའི་བྱང་ཆུབ་སེམས་དཔའ་དེ་གདུལ་བྱ་ལ་ཇི་ལྟར་འདོད་པ་བཞིན་དབང་བཅུ་པོ་དེ་དག་དང༌། གཞན་ཡང་ས་གཡོ་བ་ལ་སོགས་པའི་རྣམ་པ་དང་བཅས་པའི་རྫུ་འཕྲུལ་སྣ་ཚོགས་དག་ཀྱང་རྣམ་པར་སྟོན་པར་བྱེད་དོ། །
འོད་ཟེར་ལས་ནི་བྱང་ཆུབ་སེམས་དཔའ་དེས་འོད་ཟེར་བཏང་བས་ཚ་གྲང་ལ་སོགས་པའི་ཤིན་ཏུ་སྡུག་བསྔལ་བའི་ངན་སོང་གསུམ་པོ་དག་གི་སྡུག་བསྔལ་ཞི་བར་བྱས་པས་དེ་དག་དད་པ་སྐྱེས་ཏེ་ཚེ་འཕོས་ནས་མཐོ་རིས་སུ་འགྲོ་བར་བྱེད་ཅིང་བདུད་ཀྱི་རྒྱལ་པོ་དགའ་རབ་དབང་ཕྱུག་གི་གནས། གཞན་འཕྲུལ་དབང་བྱེད་ཀྱི་གཞལ་མེད་ཁང་མཐོ་ཞིང་མཛེས་པ་དག་བདུད་དང་བཅས་པ་ཀུན་ཏུ་བསྐྱོད་ཅིང་སྐྲག་པར་བྱེད་དོ། ། རྣམ་པར་རོལ་པའི་མདོ་ལས་ནི། བྱང་ཆུབ་སེམས་དཔའ་དེ་ནི་མཆོག་ཚོགས་ཏེ་སངས་རྒྱས་ཀྱི་འཁོར་གྱི་དཀྱིལ་འཁོར་གྱི་ནང་དུ་ཏིང་ངེ་འཛིན་དཔག་ཏུ་མེད་པ་ལ་མཉམ་པར་བཞག་ནས་ལུས་མི་སྣང་བ་དང༌། གཞན་གྱིས་བསྐྱོད་པར་མི་ནུས་པ་ལ་སོགས་པ་རྣམ་པར་རོལ་པ་ཀུན་ཏུ་སྟོན་པར་བྱེད་དོ། ། སྤྲུལ་པའི་ལས་ནི། བཟོའི་ལས་ཀྱི་གནས་དང་གདུལ་བྱའི་བསམ་པ་དང་མཐུན་པའི་ལུས་སུ་སྐྱེ་བ་དང༌། མཛད་པ་བཅུ་གཉིས་སྟོན་པ་མཆོག་གི་སྤྲུལ་པ་ཡིས་སེམས་ཅན་རྣམས་ཀྱི་དོན་དུ་དུས་འཁོར་བ་མ་སྟོངས་ཀྱི་བར་དུ་ཀུན་ཏུ་གནས་པའོ། ། ཞིང་དག་པའི་ལས་ནི། སྒོ་ལྔའི་རྣམ་ཤེས་ཡུལ་དང་བཅས་པ་གནས་གྱུར་པའི་ཡེ་ཤེས་དག་ལ་དབང་ཐོབ་པའི་ཕྱིར་ཞིང་ཁམས་རྣམས་ཤེལ་དང་བཻ་ཌཱུརྻའི་རང་བཞིན་ལ་སོགས་པ་ཇི་ལྟར་འདོད་པ་བཞིན་དུ་བསྟན་པར་ནུས་པའི་ཕྱིར་ཞིང་དག་པ་ཐོབ་པ་ཡིན་ཞིང༌།
སངས་རྒྱས་ཀྱི་མཚན་མི་གྲགས་པའི་འཇིག་རྟེན་གྱི་ཁམས་རྣམས་སུ་སངས་རྒྱས་ཀྱི་མཚན་ཡང་དག་པར་སྒྲགས་པས་དེ་དག་སངས་རྒྱས་ལ་དད་པ་སྐྱེས་ནས་འཇིག་རྟེན་གྱི་ཁམས་གཞན་སངས་རྒྱས་ཀྱི་བསྟན་པ་ཡོད་པ་དག་ཏུ་འགྱེད་དེ་སྐྱེ་བར་བྱེད་དོ། ། ལྡན་པའི་དོན་ནི། འདབ་གཤོག་ཀུན་ཏུ་རྒྱས་པའི་བྱ་དེས་རང་གང་འདོད་པར་འགྲོ་ནུས་པ་བཞིན་དུ་མངོན་ཤེས་དྲུག་དང་ལྡན་པའི་བྱང་ཆུབ་སེམས་དཔའ་དེས་སེམས་ཅན་རྣམས་སྨིན་པར་བྱེད་པ་ནུས་པ་ཉིད་དང༌། མངོན་ཤེས་ཀྱི་སྒོ་ནས་སེམས་ཅན་གྱི་དོན་བྱས་པས་སངས་རྒྱས་རྣམས་ལས་རིགས་ཀྱི་བུ་ཁྱོད་ཀྱིས་དེ་ལྟར་བྱས་པ་ལེགས་སོ། ། ཞེས་ཤིན་ཏུ་བསྔགས་པ་ཐོབ་པ་དང༌། དེས་བསྟན་པ་བཞིན་དུ་བསྒྲུབ་ན་གདོན་མི་ཟ་བར་ཕན་པ་དང་བདེ་བ་འགྲུབ་པའི་ཕྱིར་སྐྱེ་རྒུ་རྣམས་ཀྱིས་དེའི་ཚིག་གཟུང་བར་འོས་པར་འགྱུར་རོ། ། འཇུག་པའི་དོན་ལ་མངོན་པར་ཤེས་པ་དྲུག་ནི་བཤད་ཟིན་ཏོ། ། རིགས་པ་གསུམ་ནི། སྔོན་གྱི་མཐའ་རིག་པ་དང༌། ཕྱི་མའི་མཐའ་རིག་པ་དང༌།
ད་ལྟར་གྱི་མཐའ་རིག་པའོ། ། རྣམ་པར་ཐར་པ་བརྒྱད་ནི། གཟུགས་ཅན་གཟུགས་ལ་ལྟ་བའི་རྣམ་ཐར་དང༌། གཟུགས་ཅན་མ་ཡིན་པ་གཟུགས་ལ་ལྟ་བའི་རྣམ་ཐར་དང༌། སྡུག་པའི་རྣམ་ཐར་དང༌། གཟུགས་མེད་ཀྱི་རྣམ་ཐར་བཞི་དང༌། འགོག་པའི་རྣམ་ཐར་ཏེ་བརྒྱད་དོ། ། དེ་ལ་གཟུགས་ཅན་གཟུགས་ལ་ལྟ་བའི་རྣམ་ཐར་ནི། ལྟ་བ་པོ་བདག་ཉིད་ལ་གཟུགས་ཅན་དུ་ཤེས་པའི་སྒོ་ནས་ཕྱི་རོལ་གྱི་གཟུགས་རྣམས་ལ་སྣ་ཚོགས་སུ་ལྟ་བར་བྱེད་པའི་ཏིང་འཛིན་དང༌། ཤེས་རབ་མཚུངས་ལྡན་དང་བཅས་པ་དེ་དབྱིབས་ལ་ཆེ་ཆུང་སྣ་ཚོགས་དང༌།
ཁ་དོག་ལ་མཛེས་མི་མཛེས་སྣ་ཚོགས་སུ་ལྟ་བའོ། གཟུགས་ཅན་མ་ཡིན་པ་གཟུགས་ལ་ལྟ་བའི་རྣམ་ཐར་ནི། ལྟ་བ་པོ་བདག་ཉིད་ལ་གཟུགས་ཅན་མ་ཡིན་པར་འདུ་ཤེས་པའི་སྒོ་ནས་སྔ་མ་བཞིན་དུ་སྣ་ཚོགས་སུ་ལྟ་བར་བྱེད་པའོ། ། གལ་ཏེ་གཟུགས་མེད་ཀྱི་སེམས་མ་ཐོབ་ན་རང་ལ་གཟུགས་ཀྱི་འདུ་ཤེས་བཤིག་པར་འགལ་ལ་ཐོབ་ན་ཕྱི་རོལ་གྱི་གཟུགས་ལ་ལྟ་བར་འགལ་ལོ་ཞེ་ན། གཟུགས་མེད་ཀྱི་འདུ་ཤེས་ཉེ་བར་འཇོག་པའི་གཟུགས་མེད་ཀྱི་ཏིང་ངེ་འཛིན་ལ་མཉམ་པར་བཞག་ནས་རང་ལ་གཟུགས་ཀྱི་འདུ་ཤེས་བཤིག་ལ། ཕྱིས་དེ་ལས་ལངས་ནས་བསམ་གཏན་གཉིས་པའི་ཏིང་ངེ་འཛིན་ལ་མཉམ་པར་བཞག་སྟེ་གཟུགས་ལ་ལྟ་བར་བྱེད་པས་མི་འགལ་ལོ། ། འདི་གཉིས་ནི་གཟུགས་སྡུག་པ་དང་མི་སྡུག་པ་སྤྲུལ་པའི་སྒྲིབ་པའི་གཉེན་པོར་སྒོམ་སྟེ། ཀུན་ལས་བཏུས་ལས། འདི་ལྟ་སྟེ། སྤྲུལ་པའི་སྒྲིབ་པ་ལས་རྣམ་པར་ཐར་པའི་ཕྱིར་ཞེས་སོ། །
ངོ་བོ་མི་སྡུག་པའི་ཏིང་ངེ་འཛིན་ཡིན་ཞིང༌། ས་ནི་བསམ་གཏན་དང་པོ་དང་གཉིས་པ་ལ་བརྟེན་ཏེ། མཛོད་ལས། རྣམ་པར་ཐར་བརྒྱད་དང་པོ་གཉིས། ། མི་སྡུག་བསམ་གཏན་གཉིས་ན་ཡོད། ། ཅེས་སོ། ། སྡུག་པའི་རྣམ་ཐར་ནི། ཐོག་མར་གཟུགས་སྡུག་པ་དང་མི་སྡུག་པ་རྣམས་ཕན་ཚུན་ལྟོས་ནས་འཇོག་པས་མཐའ་གཅིག་ཏུ་མ་ངེས་པ་དང༌། སྡུག་པ་དང་མི་སྡུག་པ་ཕན་ཚུན་གཅིག་ལ་གཅིག་འབྲེལ་བར་སྒོམ། དེ་ནས་སྡུག་བར་རོ་གཅིག་པའི་རྣམ་པར་སྒོམ་པར་བྱེད་པའོ། །
འདི་ནི་སྡུག་པ་དང་མི་སྡུག་པ་སྤྲུལ་པ་ལ་དགའ་བ་དང་མི་དགའ་བའི་གཉེན་པོར་སྒོམ་མོ། ། ས་ནི་བསམ་གཏན་བཞི་པ་ལ་རྟེན་ཅིང་ངོ་བོ་མ་ཆགས་པའི་དགེ་བ་ཡིན་ཏེ། མཛོད་ལས། གཉིས་པ་མཐའ་ན་དེ་མ་ཆགས། ། ཞེས་སོ། ། ཞི་བའི་རྣམ་ཐར་བཞི་ནི། གཟུགས་མེད་བཞི་ལ་མཉམ་པར་བཞག་པའི་དགེ་བ་སྟེ། མཛོད་ལས། གཟུགས་མེད་མཉམ་བཞག་དགེ་རྣམས་སོ། ། ཞེས་སོ། །
འདི་ནི་གཟུགས་མེད་ཀྱི་ཏིང་ངེ་འཛིན་ལ་མ་ཆགས་གཉེན་པོར་སྒོམ་སྟེ། ཀུན་ལས་བཏུས་ལས། འདི་ལྟར་ཞི་བའི་རྣམ་པར་ཐར་པ་ལ་ཆགས་པའི་སྒྲིབ་པ་ལས་རྣམ་པར་ཐར་པ་བྱ་བའི་ཕྱིར་རོ། ། ཞེས་སོ། ། འདུ་ཤེས་དང་ཚོར་བ་འགོག་པའི་རྣམ་ཐར་ནི་རྣམ་ཤེས་ཚོགས་བདུན་འཁོར་བཅས་འགོག་པ་སྟེ། འདི་ནི་འདུ་ཤེས་དང་ཚོར་བ་འགོག་པའི་སྒྲིབ་པའི་གཉེན་པོར་སྒོམ་ཞིང་སྲིད་རྩེའི་ས་ལ་བརྟེན་ཏེ། ཀུན་ལས་བཏུས་ལས། འདུ་ཤེས་དང་ཚོར་བ་འགོག་པའི་རྣམ་པར་ཐར་པ་གང་ཞེ་ན། འདི་ལྟ་སྟེ། འདུ་ཤེས་དང་ཚོར་བ་འགོག་པའི་སྒྲིབ་པ་ལས་རྣམ་པར་ཐར་པར་བྱ་བའི་ཕྱིར་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལ་བརྟེན་ཏེ་ཞེས་སོ། །
ཟིལ་གྱིས་གནོན་པའི་སྐྱེ་མཆེད་བརྒྱད་ལ། དབྱིབས་ཟིལ་གྱིས་གནོད་པའི་སྐྱེ་མཆེད་བཞི། ཁ་དོག་ཟིལ་གྱིས་གནོན་པའི་སྐྱེ་མཆེད་བཞི་སྟེ། དེ་ལ་གཟུགས་ཅན་གཟུགས་ཆུང་ངུ་ལ་བལྟ་བའི་ཟིལ་གྱིས་གནོན་པའི་སྐྱེ་མཆེད་ནི། ནང་གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཆུང་ངུ་བཟང་ངན་སྣ་ཚོགས་ལ་བལྟའོ། ། གཟུགས་ཅན་གཟུགས་ཆེན་པོ་ལ་བལྟ་བའི་ཟིལ་གྱིས་གནོན་པའི་སྐྱེ་མཆེད་ནི། ཕྱི་རོལ་གྱི་གཟུགས་ཆེན་པོ་བཟང་ངན་སྣ་ཚོགས་ལ་བལྟ་བའོ། ། གཟུགས་ཆུང་ངུ་ལ་བལྟ་བའི་ཟིལ་གྱིས་གནོན་པའི་སྐྱེ་མཆེད་ནི། ནང་གཟུགས་མེད་པར་ཤེས་པས་གཟུགས་ཆུང་ངུ་བཟང་ངན་སྣ་ཚོགས་ལ་བལྟ་བའོ། ། གཟུགས་མེད་གཟུགས་ཆེན་པོ་ལ་བལྟ་བའི་ཟིལ་གྱིས་གནོན་པའི་སྐྱེ་མཆེད་ནི།
ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་ཆེན་པོ་བཟང་ངན་སྣ་ཚོགས་ལ་བལྟ་བའོ། ། ཁ་དོག་ཟིལ་གྱིས་གནོན་པའི་སྐྱེ་མཆེད་བཞི་ལ། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་སྔོན་པོ། ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་རྣམས་ལ་བལྟ་སྟེ། དཔེར་ན་ཟར་མའི་མེ་ཏོག་གམ། ཡུལ་ཝཱ་ར་ན་སིའི་རས་ཕུན་སུམ་ཚོགས་པ་སྔོན་པོ། ཁ་དོག་སྔོན་པོ། སྔོན་པོ་ལྟ་བུར་སྟོན་པ།
འོད་སྔོན་པོ་འབྱུང་བ་དེ་བཞིན་དུ། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་སྔོན་པོ། ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་རྣམས་ལ་བལྟ་ཞིང༌། གཟུགས་དེ་དག་ཟིལ་གྱིས་མནན་ནས་ཤེས། ཟིལ་གྱིས་མནན་ནས་མཐོང་སྟེ། དེ་ལྟ་བུར་འདུ་ཤེས་པ་འདི་ནི་ཟིལ་གྱིས་གནོན་པའི་སྐྱེ་མཆེད་ལྔ་པའོ། ། ཞེས་པའོ། ། དེ་བཞིན་དུ་ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་སེར་པོ་ལ་བལྟ་བ་ནི་དྲུག་པའོ། །
དམར་པོ་ལ་བལྟ་བ་ནི་བདུན་པའོ། ། དཀར་པོ་ཟིལ་གྱིས་གནོན་ནས་མཐོང་བ་ནི་བརྒྱད་པའོ། ། དེ་ལ་གཟུགས་ཅན་དང་གཟུགས་ཅན་མ་ཡིན་པའི་དོན་ནི། རྣམ་ཐར་དང་པོ་གཉིས་ལྟར་ཡིན་ལ། ཕྱི་རོལ་གྱི་གཟུགས་ཆུང་ངུ་ནི་སེམས་ཅན་གྱི་གཟུགས་དང༌། ཆེན་པོ་ནི་རི་ལ་སོགས་པ་ཡིན་ཞིང༌། ངན་པ་ནི་མིའི་ཁ་དོག་དང༌། བཟང་པོ་ནི་ལྷའི་ཁ་དོག་ཡིན་ཏེ། ཀུན་ལས་བཏུས་ལས། སེམས་ཅན་དང་སེམས་ཅན་མ་ཡིན་པར་གཏོགས་པའི་གཟུགས་ཅན་རྣམས་ནི་ཆུང་ངུ་དང་ཆེན་པོ་ཞེས་བྱའོ། །
མི་དང་ལྷའི་ངན་པ་དང་བཟང་བ་ཞེས་བྱའོ། ། སྔོན་པོ་ནི་སྤྱིར་བསྟན་པ་ཡིན་ལ། ཁ་དོག་སྔོན་པོ་ནི་ལྷན་སྐྱེས་ཡིན་ཞིང༌། སྔོན་པོ་ལྟ་བུར་སྟོན་པ་ནི་སྦྱར་བྱུང་ཡིན་ལ། འོད་སྔོན་པོ་འབྱུང་བ་ནི་གཉིས་ཀའི་ཐུན་མོང་ཡིན་པར་ཀུན་ལས་བཏུས་ཀྱི་འགྲེལ་པ་ལས་བཤད་དོ། ། གཟུགས་དེ་དག་ཟིལ་གྱིས་མནན་ནས་ཤེས་ཞེས་བྱ་བ་ལ་སོགས་པའི་དོན་ཡང་དེ་ཉིད་ལས་གཟུགས་དེ་དག་ཟིལ་གྱིས་མནན་ནས་ཞེས་བྱ་བ་ནི་དབང་བསྒྱུར་ནས་སོ། ། ཤེས་ཞེས་བྱ་བ་ནི་ཞི་གནས་ཀྱི་ལམ་གྱིས་སོ། ། མཐོང་ཞེས་བྱ་བ་ནི་ལྷག་མཐོང་གི་ལམ་གྱིས་སོ། ། ཞེས་སོ། ། ཟད་པར་གྱི་སྐྱེ་མཆེད་བཅུ་ནི།
ཟད་པར་ས་དང༌། ཆུ་དང༌། མེ་དང༌། རླུང་དང༌། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ནམ་མཁའ་དང༌། རྣམ་པར་ཤེས་པ་དང་བཅུའོ། །
ཏིང་ངེ་འཛིན་བཅུ་པོ་འདི་དག་གི་དམིགས་ཡུལ་གྱི་ས་ལ་སོགས་པ་རྣམས་ཀྱིས་རང་གི་ཇི་ལྟར་མོས་པ་བཞིན་ཡུལ་ཁྱབ་པར་བྱེད་པས་ན་ཟད་པར་ཞེས་བྱའོ། ། དེ་ལ་ཟད་པར་དང་པོ་བརྒྱད་ནི་ངོ་བོ་མ་ཆགས་པའི་དགེ་བ་ཡིན་ཞིང༌། ས་ནི་བསམ་གཏན་བཞི་པ་ཁོ་ན་ལ་བརྟེན་ལ། དེ་དག་གི་སྤྱོད་ཡུལ་ནི་འདོད་ཁམས་ཀྱི་གཟུགས་ཡིན་ཞིང༌། ཐ་མ་གཉིས་ནི་ངོ་བོ་གཟུགས་མེད་དང་པོ་གཉིས་ཀྱི་རང་བཞིན་ཡིན་ལ། སྤྱོད་ཡུལ་ནི་རང་གི་སའི་མིང་གཞིའི་ཕུང་པོ་ཡིན་ཏེ། མཛོད་ལས། ཟད་པར་བཅུ་འོ་བརྒྱད་མ་ཆགས། ། བསམ་གཏན་མཐའ་ན་སྤྱོད་ཡུལ་ནི། ། འདོད་པ་གཉིས་ནི་གཟུགས་མེད་དག །
སྤྱོད་ཡུལ་རང་གི་ཕུང་པོ་བཞི། ། ཞེས་སོ། ། དེ་དག་ཀྱང་རྣམ་པར་ཐར་པ་རྣམས་ཀྱིས་གཟུགས་མཛེས་པ་དང་མི་མཛེས་པ་ལ་སོགས་པར་མོས་པ་བྱེད་ཅིང་ཟིལ་གྱིས་གནོན་པའི་སྐྱེ་མཆེད་རྣམས་ཀྱིས་རང་བཞིན་རྣམས་ཟིལ་གྱིས་གནོན་པར་བྱེད་ལ། ཟད་པར་གྱིས་ནི་རྣམ་ཐར་གྱིས་མོས་ཤིང༌། ཟིལ་གྱིས་གནོན་གྱིས་ཟིལ་གྱིས་གནོན་པའི་གཟུགས་ཀྱི་ཡུལ་རྣམས་སུ་ཁྱབ་པར་བྱེད་པའོ། ། དེ་དག་ལས་འགོག་པའི་རྣམ་ཐར་ནི། འཕགས་པ་ཁོ་ན་ལ་ཡོད་ལ། གཞན་རྣམས་སོ་སྐྱེ་ལ་ཡང་ཡོད་དེ། མཛོད་འགྲེལ་ལས། འགོག་པའི་རྣམ་པར་ཐར་པ་མ་གཏོགས་པ་རྣམ་པར་ཐར་པ་ལ་སོགས་པ་དེ་དག་ཐམས་ཅད་ནི་སོ་སོའི་སྐྱེ་བོ་དང་འཕགས་པའི་རྒྱུད་ལ་ཡོད་པ་དག་ཡིན་ནོ། །
ཞེས་སོ། ། ཡང་གཟུགས་མེད་ཀྱི་རྣམ་ཐར་རྣམས་དང་ཟད་པར་ཐ་མ་གཉིས་ནི་ཁམས་གསུམ་གྱི་རྟེན་ཅན་ཡིན་ལ། ལྷག་མ་རྣམས་ནི་མིའི་རྟེན་ཅན་ཡིན་ཏེ། མཛོད་ལས། གཟུགས་མེད་ཅེས་བྱ་ཁམས་གསུམ་གྱི། ། རྟེན་ཅན་ལྷག་མ་མི་ལ་སྐྱེ། ། ཞེས་སོ། ། གཞན་ཡང་དཔའ་བར་འགྲོ་བ་ལ་སོགས་པའི་ཏིང་ངེ་འཛིན་དཔག་ཏུ་མེད་པ་རྣམས་ནི། བརྟན་པ་ཐོབ་པའི་མཐུའི་དབྱེ་བ་ཡིན་ནོ། ། གཉིས་པ་ཆེ་བ་ནི།
བྱང་ཆུབ་སེམས་དཔའ་དེ་ནི་བདག་ཉིད་ཡེ་ཤེས་ལ་དབང་བ་མཆོག་ཐོབ་པའི་བློ་གྲོས་དང་ལྡན་པས་འགྲོ་བ་ཉོན་མོངས་པས་རང་དབང་མེད་པ་རྣམས་རང་དབང་ཡོད་པ་ལ་བཀོད་པའི་ཕྱིར་དབང་གི་ཆེ་བ་དང༌། དུས་རྟག་ཏུ་གཞན་ལ་ཕན་པར་བྱ་བ་ལ་གཅིག་ཏུ་མངོན་པར་དགའ་བའི་ཆེ་བ་དང༌། སེངྒེ་རི་དྭགས་གཞན་ལ་མི་འཇིགས་པ་བཞིན་དུ་བརྟན་པས་སྲིད་པ་ན་གཞན་དོན་སྤྱོད་པ་སྟེ། ཡོན་ཏན་གྱི་ཆེ་བ་གསུམ་དང་ལྡན་པ་ཡིན་ནོ། ། མཐུའི་སྐབས་བཤད་ཟིན་ཏོ།། ༈ །།དེ་ལྟར་མཐུ་ཐོབ་པ་ནི་སེམས་ཅན་སྨིན་པར་བྱེད་པ་ལ་མི་སྐྱོ་བས་དེའི་འོག་ཏུ་ཡོངས་སྨིན་གྱི་ལེའུ་སྟོན་ནོ། ། དེ་ལ་གཉིས་ཏེ། བྱང་སེམས་རང་སྨིན་པ་དང༌། གདུལ་བྱ་གཞན་སྨིན་པར་བྱེད་པའོ། ། དང་པོ་ལ་མདོར་བསྟན།
རྒྱས་བཤད། དོན་བསྡུ་བའོ། ། དང་པོ་ནི། ཐེག་ཆེན་གྱི་ཆོས་ལ་དགའ་བ་དང༌། དེ་སྟོན་པའི་སངས་རྒྱས་ལ་ཤེས་ནས་དད་པ་དང༌། ལམ་སྒྲུབ་པས་ཉོན་མོངས་པ་རབ་ཏུ་ཞི་བ་དང༌། བསམ་པ་སེམས་ཅན་ལ་སྙིང་བརྩེ་བ་དང༌། སྦྱོར་བ་དཀའ་སྤྱད་བཟོད་པ་དང༌། སྡེ་སྣོད་ཀྱི་གཞུང་ལེན་པ་ལ་སོགས་པ་ལ་ཡིད་གཞུངས་པ་དང༌། རྟོགས་པར་བྱ་བ་ལ་མཐུ་ཅན་དུ་གྱུར་པ་ཉིད་དང༌།
བདུད་དང་ཕས་ཀྱི་རྒོལ་བས་མི་འཕྲོགས་པ་དང༌། ཉོན་མོངས་པ་སྤོང་བའི་ཡན་ལག་ལྡན་པ་རྣམས་ཆེན་པོར་གྱུར་པས་རབ་ཡིན་ནོ། ། གཉིས་པ་རྒྱས་བཤད་ནི། དགུ་པོ་དི་རིམ་པ་ལྟར། རྒྱུ་དང་བཞིན་དང་ལས་གསུམ་གྱིས་སྟོན་པ་ལས། དང་པོ་དགེ་བ་ཡོངས་སུ་སྨིན་པ་ལས་གྲོགས་ཀྱི་མཆོག་སྐྱེས་བུ་དམ་པ་ལ་བརྟེན་པ་དང༌། དམ་པའི་ཆོས་ཉན་པ་དང༌། ཚུལ་བཞིན་ཡིད་ལ་བྱེད་པ་སྟེ་གསུམ་ནི་རྒྱུའོ། ། ཐེག་ཆེན་གྱི་ཆོས་ལ་བརྩོན་འགྲུས་རབ་སྟེ་ཆེན་པོ་རྩོམ་པ། དགའ་བ་མཐར་ཕྱིན་པ་དང་དམ་པ་སྟེ།
བསམ་གྱིས་མི་ཁྱབ་པའི་གནས་དགོངས་པ་ཟབ་མོ་ལ་ཐེ་ཚོམ་མེད་པ་ནི་རང་བཞིན་ནོ། ། ཆོས་ཀྱི་མཆོག་ཐེག་པ་ཆེན་པོ་བསྡུད་པ་སྟེ། དེ་ལ་བཞུགས་པ་རྣམས་ཀྱི་འགལ་རྐྱེན་སྤོང་བ་ནི་ལས་ཏེ། དེ་དག་ནི་ཐེག་ཆེན་གྱི་དམ་པའི་ཆོས་ཆེས་ཆེར་གཟུང་བའི་ཕྱིར་སྙིང་རྗེ་ཅན་བྱང་ཆུབ་སེམས་དཔའ་ཡང་དག་པར་ཡོངས་སུ་སྨིན་པའི་མཚན་ཉིད་ཡིན་པར་འདོད་དོ། ། དད་པ་ཡོངས་སུ་སྨིན་པ་ལ་ཡང་གསུམ་ལས། འདི་ལྟར་སངས་རྒྱས་བཅོམ་ལྡན་འདས་དེ་ནི་ཞེས་པ་ལ་སོགས་པ་བཤད་པའི་སངས་རྒྱས་ཀྱི་ཡོན་ཏན་རྣམས་ཤེས་པ་ནི་རྒྱུའོ། ། ཤེས་ནས་དད་པ་ཐོབ་པས་སེམས་མི་ཕྱེད་པ་ནི་རང་བཞིན་ནོ། ། ཏིང་ངེ་འཛིན་མྱུར་དུ་ཐོབ་པ་དང༌། དེའི་འབྲས་བུ་མངོན་ཤེས་ལ་སོགས་པ་ཉམས་སུ་མྱོང་བ་ནི་ལས་ཏེ། སྟོན་པ་ལ་ཡིད་ཆེས་པའི་ཕྱིར་དུ་སྨིན་པའོ། །
གསུམ་པ་ཉོན་མོངས་པ་རབ་ཏུ་ཞི་བ་ལ་དྲན་པ་དང་ཤེས་བཞིན་གྱི་སེམས་ཉོན་མོངས་པ་སྐྱེ་བའི་ཡུལ་ལ་མི་གཏོང་བར་ཤིན་ཏུ་སྡོམ་པ་ནི་རྒྱུའོ། ། ཉོན་མོངས་པའི་རྟོག་པ་སྤང་བ་ནི་རང་བཞིན་ནོ། ། གཉེན་པོ་སྒོམས་པ་ལ་བར་ཆད་མེད་ཅིང་དགེ་བ་ལ་མངོན་པར་དགའ་བ་ནི་ལས་ཏེ། ཉོན་མོངས་པ་བསལ་བའི་ཕྱིར་དུ་སྨིན་པའོ། ། བཞི་པ་སྙིང་རྗེ་ལ་རང་བཞིན་གྱིས་སྙིང་རྗེའི་རིགས་ཡོད་པ་དང༌། རྐྱེན་གཞན་གྱི་སྡུག་བསྔལ་མཐོང་བ་དང༌། ཐེག་པ་དམན་པའི་སེམས་ཡང་དག་པར་སྤོང་བ་ནི་རྒྱུའོ། ། སྙིང་རྗེ་གོང་ནས་གོང་དུ་ཁྱད་པར་དུ་འགྲོ་བ་ནི་རང་བཞིན་ནོ། ། ས་བརྒྱད་པར་འགྲོ་བ་ཐམས་ཅད་པས་མཆོག་ཏུ་གྱུར་པ་མཚན་དཔེས་རྒྱན་པའི་ལུས་ཐོབ་པ་ལ་སོགས་སོ། ། ལྔ་པ་བཟོད་པ་ལ་རང་བཞིན་གྱི་རིགས་ཀྱི་སྟོབས་ཀྱིས་སྡུག་བསྔལ་ལ་སོགས་པ་ལ་སྲན་ཐུབ་པས་བརྟན་པ་དང༌།
ཁོང་ཁྲོའི་ཉེས་དམིགས་ལ་སོགས་པ་སོ་སོར་བརྟགས་ནས་སྒོམས་པ་ནི་རྒྱུའོ། ། ཚ་གྲང་ལ་སོགས་པ་ཤིན་ཏུ་སྡུག་བསྔལ་བའི་རྐྱེན་གྱིས་རྟག་ཏུ་མི་གཡོ་བ་སྟེ་དེ་དག་བཟོད་པ་ནི་རང་བཞིན་ནོ། ། བཟོད་པ་ཁྱད་པར་དུ་འགྲོ་བ་དང༌། དགེ་བ་ལ་མངོན་པར་དགའ་བ་ནི་ལས་སོ། ། དྲུག་པ་ཡིད་གཞུངས་ལ་རྣམ་སྨིན་དག་པ་སྟེ་སྔོན་གྱི་ཐོས་བསམ་ལ་སོགས་པས་ཤེས་རབ་ཀྱི་བག་ཆགས་གསོས་པ་ནི་རྒྱུའོ། ། ཐོས་པ་ལ་སོགས་པའི་དོན་ཡུན་རིང་པོ་ལོན་པ་རྣམས་ཀྱང་དྲན་ཞིང་མི་བརྗེད་པ་དང༌། དེ་བཞིན་དུ་ལེགས་པར་བཤད་པ་དང་ཉེ་བར་སྨྲས་པ་དག་གི་སྐྱོན་ཡོན་རབ་ཏུ་ཤེས་པ་ནི་རང་བཞིན་ནོ། ། བློ་ཆེན་པོ་འཇིག་རྟེན་ལས་འདས་པའི་ཤེས་རབ་སྐྱེ་བར་རུང་བ་ཉིད་ནི་ལས་སོ། ། བདུན་པ་མཐུ་ཐོབ་པ་ལ་བསོད་ནམས་དང་ཡེ་ཤེས་ཀྱི་དགེ་བ་གཉིས་ཀྱི་ཁམས་དེ་གཉིས་ཀྱི་ས་བོན་གདབ་པ་ནི་རྒྱུའོ། ། རྟེན་ཕུང་པོ་ལྔའི་རྒྱུན་དེ་ནི་འབྲས་བུ་མངོན་པར་རྟོགས་པ་སྐྱེ་བར་རུང་བའི་མཆོག་སྟེ་མཐར་ཐུག་པ་ནི་རང་བཞིན་ནོ། །
རང་གཞན་གྱི་དོན་ཕུན་སུམ་ཚོགས་པ་ཡིད་ལ་བསམ་པ་བཞིན་དུ་འགྲུབ་པ་དང་འགྲོ་བའི་མཆོག་ཏུ་གྱུར་པའི་ལུས་ཐོབ་པ་ནི་ལས་སོ། ། བརྒྱད་པ་མི་འཕྲོགས་པ་ལ་ཆོས་བཟང་པོ་ཐེག་ཆེན་རིགས་པས་ཚུལ་བཞིན་དུ་རྣམ་པར་དཔྱད་པའི་བསམ་པ་ནི་རྒྱུའོ། ། རང་གི་ལམ་དང་ངེས་པ་ཐོབ་པས་དུས་རྟག་ཏུ་བདུད་ཀྱི་བར་ཆད་མི་ནུས་པ་ནི་རང་བཞིན་ནོ། ། རྟོགས་པའི་ཁྱད་པར་བཟང་པོ་རྙེད་པ་དང་གཞན་གྱི་ཕྱོགས་སུན་འབྱིན་པ་ནི་ལས་སོ། ། དགུ་པ་སྤང་པའི་ཡན་ལག་ནི་ཐར་པ་ཆ་མཐུན་གྱི་དགེ་བ་བསགས་པ་ནི་རྒྱུའོ། ། རྟེན་ལུས་ཀྱང་ཐོས་བསམ་སྒོམ་པ་ལ་བརྩོན་འགྲུས་བརྩམ་དུ་རུང་བ་ནི་རང་བཞིན་ནོ། ། འགྲེལ་ཆེན་ལས། འདི་དང་མཐུ་ཐོབ་པའི་སྐབས་ཀྱི་རྟེན་ཞེས་པ་ལུས་སུ་བཤད་དོ། ། ཉོན་མོངས་པས་དབེན་པ་དང༌། དགེ་བ་མཆོག་ཐེག་ཆེན་གྱི་དགེ་བ་ལ་མངོན་པར་དགའ་བ་ནི་ལས་སོ། །
གསུམ་པ་དོན་བསྡུ་བ་ནི། དེ་ལྟར་བདག་ཉིད་ཀྱི་དད་པ་ལ་སོགས་དངོས་པོ་རྣམ་པ་དགུ་པོ་སྨིན་པའི་བདག་ཉིད་ཀྱི་ཕ་རོལ་སེམས་ཅན་རྣམས་ཡོངས་སུ་སྨིན་པར་བྱེད་པར་རུང་བའི་སྟོབས་དང་ལྡན་པའི་ཡོན་ཏན་དང༌། རང་གི་ཤེས་རྒྱུད་རང་བཞིན་གྱིས་རྣམ་པར་དག་པ་ལ་བློ་བུར་གྱི་དྲི་མ་ཅི་རིགས་པས་དད་པའི་ཆོས་ཀྱི་སྐུའི་རང་བཞིན་གྱི་རྒྱུན་གོང་ནས་གོང་དུ་འཕེལ་བའི་ཡོན་ཏན་ཏེ། ཡོན་ཏན་གཉིས་ཀྱི་བདག་ཉིད་ཅན་གྱི་བྱང་ཆུབ་སེམས་དཔའ་དེ་ཉིད་དུས་རྟག་ཏུ་འགྲོ་བའི་གཉེན་པོ་མཆོག་ཏུ་གྱུར་པ་ཡིན་ནོ། ། གཉིས་པ་གདུལ་བྱ་གཞན་སྨིན་པར་བྱེད་པ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་བཞི་སྟེ། ཡོངས་སུ་སྨིན་པའི་ངོ་བོ། སྨིན་པའི་རབ་ཏུ་དབྱེ་བ།
བསམ་པ་གང་གིས་སྨིན་པར་བྱེད་པ་དང༌། སྦྱོར་བ་གང་གིས་སྨིན་པར་བྱེད་པའོ། ། དང་པོ་ནི། རྨ་ནི་རྣག་ལ་སོགས་པ་ཕྱིར་གཟག་ཏུ་རུང་བ་ན་སྨིན་པ་དང༌། ཤིང་ཐོག་ལ་སོགས་པའི་ཟས་ནི་ལོངས་སྤྱད་དུ་རུང་བ་ན་སྨིན་པར་འདོད་པ་ལྟར་དེ་བཞིན་དུ་རྟེན་ཀུན་གཞིའི་རྣམ་པར་ཤེས་པ་མི་མཐུན་ཕྱོགས་ཀྱི་རྟེན་བྱེད་པས་རྨ་དང་འདྲ་ལ། ཡོན་ཏན་གྱི་རྟེན་བྱེད་པས་ཟས་དང་འདྲ་བ་འདིའི་ཕྱོགས་གཉིས་ཀྱི་ནང་ནས་མི་མཐུན་ཕྱོགས་ཞི་བར་རུང་བ་དང༌། གཉེན་པོའི་ཕྱོགས་སྤྱད་པར་རུང་བ་ཉིད་དུ་གྱུར་ནས་སྨིན་པར་བསྟན་ནོ། ། གཉིས་པ་ནི། སྨིན་པར་བྱེད་པ་པོ་བྱང་ཆུབ་སེམས་དཔས་སྨིན་པར་བྱ་རྒྱུ་ལུས་ཅན་རྣམས་ཉོན་མོངས་པ་དང་བྲལ་པར་སྨིན་པར་བྱེད་པ་དང༌། རིགས་ཅན་གསུམ་པོ་ཐམས་ཅད་ཐེག་པ་གསུམ་གྱིས་ཡོངས་སུ་སྨིན་པར་བྱེད་པ་དང༌།
ཕྱི་རོལ་པའི་སྨིན་པ་ལས་ཁྱད་པར་དུ་འཕགས་པས་ན་རབ་ཏུ་སྨིན་པར་བྱེད་པ་དང༌། གདུལ་བྱའི་བློ་དང་འཚམས་པར་ལམ་སྟོན་པས་ན་མཐུན་པར་སྨིན་པར་བྱེད་པ་དང༌། གུས་པའི་སྒོ་ནས་ལེགས་པར་སྨིན་པར་བྱེད་པ་དང༌། བདག་ཉིད་ཀྱི་དེ་ཁོ་ན་ཉིད་མངོན་སུམ་དུ་རྟོགས་ནས་གཞན་དེ་ཁོ་ན་ཉིད་རྟོགས་པར་སྨིན་པར་བྱེད་པ་དང༌། ཕྱིན་ཅི་ལོག་བཞིའི་གཉེན་པོ་མི་རྟག་པ་ལ་སོགས་པ་ཕྱིན་ཅི་མ་ལོག་པ་བསྟན་ནས་རྟག་ཏུ་སྨིན་པར་བྱེད་པ་དང༌། ལམ་འོག་མ་ལས་མི་ཉམས་པར་གོང་ནས་གོང་དུ་སྨིན་པར་བྱེད་པ་རྣམས་ནི་སྨིན་པའི་དབྱེ་བ་བཤད་པར་འདོད་དོ། ། གསུམ་པ་ནི། ཇི་ལྟར་རྒྱལ་སྲས་བྱང་ཆུབ་སེམས་དཔའ་རྣམས་གཞན་དག་ཕན་པ་དང་བདེ་བ་ལ་སྦྱོར་བར་འདོད་པའི་བསམ་པས་འཁོར་བ་འདིར་འགྲོ་བ་ཀུན་དགེ་བ་དང་ལོངས་སྤྱོད་ལ་སོགས་པ་ལ་བཀོད་ནས་རྣམ་པར་སྨིན་པར་བྱེད་པའི་བསམ་པས་གནས་པ་ལྟར་དེ་བཞིན་དུ་འཇིག་རྟེན་ན་ཕ་དང་མ་དང་གཉེན་བཤེས་རྣམས་ནི་རང་གི་བུ་དང་གཉེན་རྣམས་ལ་ལེགས་པར་མི་གནས་ཏེ། དེ་དག་མི་དགེ་བ་དང་སྡུག་བསྔལ་བ་ལ་ཡང་སྦྱོར་བའི་ཕྱིར་རོ། ། ཡང་ཇི་ལྟར་བརྩེ་བའི་བདག་ཉིད་དུ་བྱང་ཆུབ་སེམས་དཔའ་རྣམས་གཞན་དག་བདེ་བ་དང་ཕན་པ་སྟེ་དགེ་བ་ལ་སྦྱོར་བའི་ཕྱིར་སེམས་ཅན་གཞན་ལ་བྱམས་པ་སྟེ་ཕན་བདེ་འདོད་པའི་བསམ་པ་སྐྱེ་བ་དེ་ལྟར་སྐྱེ་བོ་བདག་ལའང་བྱམས་པར་མི་འདོད།
བདག་ཀྱང་ཕན་བདེ་མ་ཡིན་པ་ལ་སྦྱོར་བར་བྱེད་ན་རབ་ཏུ་སྡུག་ཅིང་ཡིད་དུ་འོང་བའི་སྐྱེ་བོ་གཞན་ལ་བརྟེན་ནས་དེ་ལྟ་བུའི་བྱམས་སེམས་སྐྱེ་བ་སྨོས་ཅི་དགོས་ཏེ་མི་སྐྱེའོ། ། བཞི་པ་སྦྱོར་བ་གང་གིས་སྨིན་པར་བྱེད་པ་ལ། ཕ་རོལ་ཏུ་ཕྱིན་པ་དྲུག་ལ་དབྱེ་བ་ནི། རྟེན་གྱི་གང་ཟག་བྱང་ཆུབ་སེམས་དཔས་སྦྱིན་པར་བྱ་བའི་རྫས་ལུས་ལོངས་སྤྱོད་རྣམས་གཞན་ལ་མི་སྦྱིན་པ་ནི་ཡོང་མེད་དེ་ཐམས་ཅད་སྦྱིན་པ་དང༌། ལྷག་པའི་བསམ་པས་སྐུལ་བའི་མདོ་ལས། ང་ནི་ཡོན་གནས་དམ་པ་ལ་གཏོང་བ་ཕུན་སུམ་ཚོགས་པ་ཞེས་མི་སྨྲའོ། ། ཞེས་གསུངས་པས་ཡུལ་དུས་མི་གདམ་པར་སྦྱིན་པ་དང༌། སྦྱིན་པའི་ཡོན་ཏན་གྱིས་བསམས་མི་ཤེས་པའི་བསམ་པའི་སྦྱིན་པའོ། ། བྱེད་ལས་ནི་ཡོ་བྱད་ཅི་འདོད་པ་སྦྱིན་པས་ཚེ་འདིར་ཕན་འདོགས་པ་དང༌། དེས་བསྡུས་ནས་དགེ་བ་ལ་སྦྱར་བས་ཚེ་ཕྱི་མ་ལ་ཕན་འདོགས་པ་རྣམ་པ་གཉིས་ཀྱིས་གཞན་སྨིན་པར་བྱེད་དོ། །
ཚུལ་ཁྲིམས་ལ་དབྱེ་བ་ནི། ཡང་དག་པར་བླངས་པ་སྲོག་ལ་སོགས་པའི་ཕྱིར་ཡང་མི་གཏོང་བ་བརྟན་པའི་ཚུལ་ཁྲིམས་དང༌། ཚེ་སྔོན་ཚུལ་ཁྲིམས་གོམས་པས་ཚེ་འདིར་སྐྱེ་བས་ཐོབ་པ་རང་བཞིན་གྱི་དང༌། མི་དགེ་བ་བཅུ་རྨི་ལམ་ན་ཡང་མི་བྱེད་པ་ལྷག་པར་འཚེ་བ་མེད་པ་སྟེ་རྫོགས་པའི་དང༌། ཚུལ་ཁྲིམས་ཀྱི་ཡོན་ཏན་མཐོང་ནས་བདག་ཉིད་དེ་ལ་དགའ་བ་རྟོགས་པའི་ཚུལ་ཁྲིམས་ཡིན་ལ། འགྲེལ་ཆེན་ལས། ས་དང་པོར་ཆོས་ཀྱི་དབྱིངས་ཀུན་ཏུ་འགྲོ་བ་རྟོགས་པས་ན་མི་དགེ་བ་མི་བྱེད་ཅིང་དགེ་བ་ལ་ངང་གི་རང་གིས་དགའ་བ་ལ་བཤད་དོ། ། བག་ཡོད་པ་སྟེ་དགེ་བ་སྒོམ་ཞིང་ཉོན་མོངས་པ་ཡུལ་དང་བཅས་པ་ལས་ལུས་ངག་ཡིད་གསུམ་བཟུང་བས་འཁྲུལ་པ་མེད་པའི་ཚུལ་ཁྲིམས་ཏེ་ལྔ་པོ་འདི་ལ་གཞན་འགོད་པའོ། ། བྱེད་ལས་ནི། ཚུལ་ཁྲིམས་ལ་བཀོད་པས་ཕན་པ་རྣམ་པ་གཉིས་འདོགས་ཏེ།
འདི་ལྟར་མི་དགེ་བའི་རྒྱུ་ལས་བྱུང་བའི་གསོད་པ་ལ་སོགས་པའི་འཇིགས་པ་མེད་པས་ཚེ་འདིར་ཕན་པ་དང་ཕྱི་མར་ཕན་པ་ནི་ཚུལ་ཁྲིམས་རྣམ་པར་སྨིན་པའི་འབྲས་བུ་བདེ་འགྲོར་སྐྱེ་ཞིང་རྒྱུ་མཐུན་གྱི་འབྲས་བུ་དེར་ཡང་ཚུལ་ཁྲིམས་ལ་འཇུག་སྟེ། ཡོན་ཏན་དེ་གཉིས་སྐྱེ་བ་ཐམས་ཅད་དུ་བརྒྱུད་པར་བྱེད་དོ། ། བཟོད་པ་ལ་ངོ་བོ་ནི། གཞན་གནོད་པ་བྱེད་པ་མཐོང་ན་འདི་ནི་བཟོད་པའི་རྒྱུ་ཡིན་པས་ཕན་པ་བྱེད་པ་ཡིན་ནོ་སྙམ་པའི་བློ་དང་ལྡན་པ་དེས་གནོད་བྱེད་དྲག་པོ་དག་ཀྱང་རབ་ཏུ་བཟོད་པར་བྱེད་དོ། ། བྱེད་ལས་ནི། གཞན་སྨིན་པར་བྱེད་པའི་ཐབས་རིག་ཅིང་གནོད་བྱེད་བཟོད་པ་དེ་དག་གིས་གནོད་ལེན་མ་བྱས་པས་ཚེ་འདི་ལ་ཕན་འདོགས་པའི་རྒྱུ་དེས་གནོད་བྱེད་རྣམས་དད་པར་བྱས་ནས་དགེ་བ་ཡང་དག་པར་ལེན་དུ་འཇུག་པས་ཕྱི་མ་ལ་ཕན་འདོགས་སོ། ། བརྩོན་འགྲུས་ནི་རྒྱལ་བའི་སྲས་པོ་བརྩོན་འགྲུས་ཀྱི་མཆོག་ཁྱད་པར་ཅན་ལ་བརྟེན་པ་དེ་སེམས་ཅན་གྱི་ཚོགས་རྣམས་ཡོངས་སུ་སྨིན་པར་བྱེད་པས་ན་ཕ་རོལ་པོ་སེམས་ཅན་གཅིག་ལ་སེམས་སྐད་ཅིག་སྐྱེད་པའི་ཕྱིར་དུས་བསྐལ་པ་བྱེ་བ་སྟོང་དུ་འབད་དགོས་ཀྱང་སྐྱོ་བར་མི་འགྱུར་རོ། ། བསམ་གཏན་ནི་ཡིད་དམིགས་པ་ལས་མི་གཡོ་བ་བསམ་གཏན་གྱི་དབང་བླ་ན་མེད་པ་ཐེག་ཆེན་གྱི་སྡུས་པ་ཐོབ་ནས་གཞན་གྱི་མཆོད་པར་འདོད་པ་ལ་སོགས་པ་ཟང་ཟིང་གི་སེམས་ཐམས་ཅད་ངེས་པར་བཅོམ་སྟེ། རྫུ་འཕྲུལ་བསྟན་ནས་མཆོག་སངས་རྒྱས་ཀྱི་བསྟན་པ་ལ་སེམས་ཅན་གཞན་དག་འདུན་པར་བྱེད་ཅིང༌། འདུན་པར་བྱས་པ་དེ་དག་གི་རྒྱུད་ལ་དགེ་བ་ཡང་དག་པར་འཕེལ་བར་བྱེད་དོ། །
ཤེས་རབ་ནི་རང་གི་དེ་ཁོ་ན་ཉིད་ངེས་དོན་གྱི་ཚུལ་དང༌། དགོངས་པ་ཅན་དྲང་དོན་གྱི་ཚུལ་དུ་ངེས་པར་བྱས་ཏེ། དེ་ཁོ་ནི་ཉིད་དང་དགོངས་པ་ཅན་གྱི་དོན་གྱི་ཚུལ་དེ་ལ་སེམས་ཅན་གཞན་རྣམས་ཀྱི་ཐེ་ཚོམ་ཤིན་ཏུ་སྟེ་རྩ་བ་ནས་སེལ་བར་བྱེད་ཅིང༌། ཐེ་ཚོམ་བསལ་བ་དེའི་ཕྱིར་རྒྱལ་བའི་བསྟན་པ་ལ་སེམས་ཅན་དེ་དག་གུས་པས་རང་དང་གཞན་གྱི་དགེ་བའི་ཡོན་ཏན་རྣམ་པར་འཕེལ་བར་བྱེད་དོ། ། གཉིས་པ་མཇུག་བསྡུ་བ་ནི། དེ་ལྟར་གང་ཟག་བྱང་ཆུབ་སེམས་དཔའི་རྒྱུ་སྙིང་རྗེའི་ཡུལ་འགྲོ་བ་ཀུན་བཀོད་བྱ་བདེ་འགྲོ་དང་ཐེག་པ་གསུམ་གྱི་དགེ་བ་ལ་བཀོད་ཅིང་ཐེག་ཆེན་གྱི་དབང་དུ་བྱས་ན་ཆུང་ངུ་མོས་སྤྱོད་དང༌། འབྲིང་ས་བདུན་དང༌། མཆོག་ས་བརྒྱད་པ་ཡན་ཆད་ལ། དུས་འཇིག་རྟེན་ཇི་སྲིད་ཡོད་པ་དང་མཉམ་པ་སྟེ། གཏན་དུ་སེམས་ཅན་སྨིན་པར་བྱེད་པའི་ཐབས་ལ་འཇུག་པའི་སྒོ་ནས་འདུལ་ལོ། །
ཡོངས་སུ་སྨིན་པའི་སྐབས་བཤད་ཟིན་ཏོ།། ༈ །།དེ་ལྟར་དགེ་བའི་ཚོགས་ཡོངས་སུ་སྨིན་པས་ནི་བྱང་ཆུབ་ཐོབ་པར་འགྱུར་བས་དེའི་འོག་ཏུ་བྱང་ཆུབ་ཀྱི་ལེའུ་སྟོན་ནོ། ། དེ་ལ་བྱང་ཆུབ་ཀྱི་ལེའུ་དངོས་དང༌། སྔ་མ་རྣམས་ཀྱི་མཇུག་སྡུད་དོ། ། དང་པོ་ལ་གཉིས་ཏེ། བྱང་ཆུབ་ཀྱི་གནས་ལུགས་དང༌། དེ་ལ་སྤྲོ་བ་བསྐྱེད་པའོ། ། དང་པོ་ལ་གསུམ་སྟེ། བྱང་ཆུབ་དངོས་དང༌། དེ་ལ་འཇུག་པའི་ཐབས།
མཛད་པ་རོ་གཅིག་པར་བསྟན་པའོ། ། དང་པོ་ལ་དྲུག་སྟེ། ཐམས་ཅད་ཤེས་པ་ཉིད་གཏན་ལ་དབབ་པ། གནས་གྱུར་ཕུན་སུམ་ཚོགས་པ། མཛད་པ་ཕུན་སུམ་ཚོགས་པ། དོན་གཉིས་ཕུན་སུམ་ཚོགས་པ། དབྱིངས་དང་ཡེ་ཤེས་ཀྱི་མཚན་ཉིད། གཅིག་དང་ཐ་དད་ལས་གྲོལ་བའི་མཚན་ཉིད་དོ། ། དང་པོ་ལ་གསུམ་སྟེ། རྒྱུ་དང༌།
ངོ་བོ་དང༌། དཔེ་གསུམ་གྱི་སྒོ་ནས་ཐམས་ཅད་མཁྱེན་པའི་རང་བཞིན། གཉིས་སུ་མེད་པ་མཐུ་དང་བཅས་པས་དེའི་ཡོན་ཏན་བསྟན་པ། སྐྱབས་བླ་ན་མེད་པས་དེའི་མཛད་པ་བསྟན་པའོ། ། དང་པོ་ལ་བསྟན་བཤད་གཉིས་སོ། ། དང་པོ་ལ་གསུམ་ལས། རྒྱུའི་སྒོ་ནས་བསྟན་པ་ནི། འཕགས་པའི་ལུས་ལ་སོགས་པ་སྦྱིན་པར་གཏོང་བ་ལ་སོགས་པ་གཞན་དོན་གྱི་དཀའ་སྤྱད་དཔག་ཏུ་མེད་པ་བརྒྱ་ཕྲག་དུ་མའི་སྒོ་ནས་ས་དང་ཕ་རོལ་ཏུ་ཕྱིན་པ་ལ་སོགས་པའི་དགེ་བ་དུས་དཔག་ཏུ་མེད་པ་བསྐལ་པ་གྲངས་མེད་པ་གསུམ་གྱི་བར་དུ་བསགས་ཤིང་འཁོར་བ་ཐོག་མ་མེད་པ་ནས་གནས་པའི་ཉོན་མོངས་པ་དང་ཤེས་བྱའི་སྒྲིབ་པ་དཔག་ཏུ་མེད་པ་རྣམས་ཟད་པར་བྱས་ཞིང་ཤེས་བྱ་ཐམས་ཅད་ལ་བློ་རྒྱས་པའི་ཕྱིར་སངས་རྒྱས་ཐོབ་པར་འགྱུར་རོ། ། ངོ་བོའི་སྒོ་ནས་བསྟན་པ་ནི། རྒྱུ་དེ་ལ་བརྟེན་ནས་ཉོན་མོངས་པ་དང༌།
ཤེས་བྱའི་སྒྲིབ་པ་ཀུན་གནས་ངན་ལེན་གྱི་དྲི་མ་དང་བཅས་པ་མེད་པར་འགྱུར་ཅིང༌། ཤེས་བྱ་ཇི་ལྟ་བ་དང་ཇི་སྙེད་པའི་རྣམ་པ་ཐམས་ཅད་མཁྱེན་པ་ཉིད་དེ་ཐོབ་བོ། ། དཔེའི་སྒོ་ནས་བསྟན་པ་ནི་དཔེར་ན་རིན་པོ་ཆེའི་སྣོད་ཕྱེ་བ་ན་ཁ་དོག་དང་དབྱིབས་ལ་སོགས་པའི་ཡོན་ཏན་ཕུན་སུམ་ཚོགས་པ་ལྟར་སངས་རྒྱས་ཉིད་ནི་སྟོབས་ལ་སོགས་པ་ཡོན་ཏན་དཔག་ཏུ་མེད་པ་དང་ལྡན་པར་བསྟན་ནོ། ། གཉིས་པ་རྒྱས་པར་བཤད་པ་ལ་གསུམ་ལས། རྒྱུ་ནི་ལུས་དང་སྲོག་ལ་སོགས་པ་གཏོང་བ་ལ་སོགས་པའི་ངལ་བ་བརྒྱ་ཕྲག་དུ་མའི་སྒོ་ནས་ཉན་རང་ལ་སོགས་པས་སྒྲུབ་པར་མི་ནུས་པས་ན་རྨད་དུ་བྱུང་བའི་དཀའ་བ་སྤྱད་ཅིང་ཚོགས་གཉིས་ཀྱིས་བསྡུས་པའི་དགེ་བ་རྒྱ་མཚོ་ཀུན་དུས་བསྐལ་པ་ཆེན་པོ་གྲངས་མེད་གསུམ་དུ་བསགས་ཤིང་འཁོར་བ་ཐོག་མ་མེད་པས་འགྲོ་བའི་རྒྱུད་ལ་རྗེས་སུ་འབྲེལ་བའི་ཉོན་མོངས་པ་དང་ཤེས་བྱའི་སྒྲིབ་པ་ཀུན་ཟད་པར་བྱས་པས། ངོ་བོ་སར་གཏོགས་ཏེ་ས་བཅུ་ཐོབ་པའི་བྱང་ཆུབ་སེམས་དཔའ་རྣམས་ལ་ཡང་ཡོད་པའི་ཤེས་བྱའི་སྒྲིབ་པ་ཕྲ་མོ་ཡང་རྩ་བ་ནས་བཅོམ་ནས་མ་རིག་པའི་གཉིད་སངས་ཤིང༌། ཤེས་བྱ་ཐམས་ཅད་ལ་བློ་རྒྱས་པ་ཡིན་ཏེ། དེས་ནི་དེ་ལྟ་བུའི་གང་ཟག་དེ་ནི། ཡོན་ཏན་མཐུ་ཆེན་པོ་དང་ལྡན་ཏེ། དཔེར་ན།
རིན་པོ་ཆེའི་སྣོད་ཕྱེ་བ་བཞིན་ནོ། ། དགོངས་འགྲེལ་ལས། བཅོམ་ལྡན་འདས་ཐམས་ཅད་མཁྱེན་པའི་མཚན་ཉིད་རྣམ་པ་དུས་རྟོགས་པར་བགྱི་ལགས། འཇམ་དཔལ་ལྔ་སྟེ། གང་སུ་ཡང་རུང་བ་ཞིག་ཏུ་བྱུང་ན་འཇིག་རྟེན་དུ་ཐམས་ཅད་མཁྱེན་པ་ཉིད་དུ་སྒྲ་རྣམ་པར་གྲགས་པ་དང༌། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ལྡན་པ་དང༌། སྟོབས་བཅུས་སེམས་ཅན་རྣམས་ཀྱི་ཐེ་ཚོམ་གཅོད་པ་དང༌། མི་འཇིགས་པ་བཞིས་ཆོས་སྟོན་པས་དེའི་ཚིག་ལ་ཕས་ཀྱི་རྒོལ་བ་ཐམས་ཅད་ཀྱིས་བརྒལ་དུ་མེད་ཅིང་རྩད་དུ་མེད་པ་གང་ཡིན་པ་དང༌། སུས་ཆོས་འདུལ་བ་ལ་འཕགས་པའི་ལམ་ཡན་ལག་བརྒྱད་སྣང་ཞིང་དགེ་སྦྱོང་བཞི་སྣང་བ་ཡིན་ཏེ། དེ་ལྟར་འབྱུང་བ་དང༌།
མཚན་དང༌། ཐེ་ཚོམ་གཅོད་པ་དང༌། བརྒལ་དུ་མེད་ཅིང་རྩད་དུ་མེད་པ་དང༌། དགེ་སྦྱོང་དམིགས་པས་ཐམས་ཅད་མཁྱེན་པ་ཉིད་ཀྱི་མཚན་ལྔར་རིག་པར་བྱའོ། ། ཞེས་གསུངས་སོ། ། གཉིས་པ་གཉིས་སུ་མེད་པས་མཐུ་དང་བཅས་པས་དེའི་ཡོན་ཏན་བསྟན་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་གཉིས་སུ་མེད་པའི་མཚན་ཉིད་ནི། སྤྱིར་ཆོས་ཐམས་ཅད་ཀྱི་དེ་བཞིན་ཉིད་ཐ་མི་དད་ཅིང༌།
ཆོས་རྣམས་ཐམས་ཅད་དེ་བཞིན་ཉིད་དམ། རང་བཞིན་གྱིས་རྣམ་པར་དག་པ་རོ་གཅིག་པར་སངས་རྒྱས་པ་སྟེ། ཐུགས་སུ་ཆུད་པ་ཉིད་ཡིན་ལ། ཆོས་གང་ཡང་བྱིས་པས་ཀུན་བཏགས་པ་བཞིན་དུ་ཡོད་པ་མ་ཡིན་ནོ། ། ས་དང་ཕ་རོལ་ཏུ་ཕྱིན་པ་ལ་སོགས་པའི་ཆོས་དཀར་པོ་མཐར་ཐུག་པ་དེ་དག་ཉིད་སངས་རྒྱས་ཀྱི་ངོ་བོ་ཡིན་པའི་ཕྱིར། སངས་རྒྱས་དེ་ནི་ཆོས་དཀར་པོའི་རང་བཞིན་ཡིན་ཡང་ཕ་རོལ་ཏུ་ཕྱིན་པ་ལ་སོགས་དེ་དག་གི་སྒོ་ནས་འདི་དག་ཉིད་སངས་རྒྱས་ཡིན་ནོ། ། ཞེས་བརྗོད་པར་ནུས་པ་མ་ཡིན་ཏེ། དེས་ན་མེད་པ་དང༌། ཡོད་པའི་མཐའ་ལས་གྲོལ་བ་ཡིན་ནོ། ། གཉིས་པ་དེའི་མཐུ་དང་བསྟན་པའི་ཆོས་དང་རྟོགས་པའི་ཆོས་རིན་པོ་ཆེ་དཔག་ཏུ་མེད་པ་འབྱུང་བའི་རྒྱུ་མཚན་ཡིན་པའི་ཕྱིར་རོ། །
སངས་རྒྱས་དེ་ནི་རིན་པོ་ཆེའི་འབྱུང་གནས་བཞིན་དུ་ཤེས་པར་བྱའོ། ། གདུལ་བྱའི་རྒྱུད་ཀྱི་དགེ་བའི་ལོ་ཐོག་གི་རྒྱུ་མཚན་ཡིན་པའི་ཕྱིར་སངས་རྒྱས་དེ་ནི་སྤྲིན་དང་འདྲ་བར་བརྗོད་དོ། ། ཁ་ཅིག་རིམ་པ་ལྟར་དེ་གཉིས་ཆོས་སྐུ་དང་གཟུགས་སྐུའི་མཐུ་ཡིན་པར་བཞེད་དོ། ། གཉིས་པ་རྒྱས་པར་བཤད་པ་ལ་གཉིས་ལས། གཉིས་སུ་མེད་པའི་མཚན་ཉིད་བཤད་པ་ནི། ཆོས་ཐམས་ཅད་དེ་བཞིན་ཉིད་ཐ་མི་དད་ཅིང་ཆོས་དཀར་པོ་མཐར་ཐུག་པ་ཉིད་སངས་རྒྱས་ཀྱི་ངོ་བོ་ཡིན་པས་ན། སངས་རྒྱས་ཉིད་ནི་ཆོས་ཀུན་ལྡན་པའམ་ཡང་ན་ཆོས་གང་ཡང་ཀུན་བཏགས་པ་བཞིན་ཡོད་པ་མ་ཡིན་ཞིང་ཆོས་དཀར་པོ་རྣམས་ཀྱང་དེ་དག་གི་ངོ་བོར་བདེན་པ་མེད་པས་ཆོས་ཀུན་དང་བྲལ་བ་ཉིད་ཡིན་ནོ། ། གཉིས་པ་མཐུ་བཤད་པ་ནི། བསྟན་པ་དང་རྟོགས་པའི་ཆོས་རིན་པོ་ཆེ་རབ་སྟེ་ཟབ་པ་དང་རྒྱ་ཆེ་ཞིང་ཡངས་པ་རྣམས་འབྱུང་བའི་ཕྱིར་རིན་ཆེན་ཆོས་ཞེས་བྱ་བ་ཡང་མདོར་བསྟན་ལྟར་རིན་པོ་ཆེའི་འབྱུང་གནས་ཡིན་ནོ་ཞེས་ཤེས་པར་བྱའོ། ། སྐྱེ་རྒུ་རྣམས་ལ་ལེགས་པར་བཤད་པ་མི་ཟད་པའི་ཆོས་ཀྱི་ཆར་ཆེན་པོ་འབེབས་པས་ན་འབྱུང་པོའི་དཀར་པོ་དགེ་བའི་ལོ་ཐོག་ཤིན་ཏུ་ཆེན་པོ་འཕེལ་བའི་རྒྱུ་ཡིན་པའི་ཕྱིར་སྤྲིན་དང་འདྲའོ། །
འགྲེལ་པར་ཚིག་རྣམ་པར་སྦྱར་བར་ཤེས་པར་བྱའོ། ། ཞེས་པ་ལ་བཙུན་པ་ལྟར་ན་ཆོས་ཀྱི་ཆར་ཆེན་འབེབས་ཞེས་པའི་འོག་ནས་ལེགས་བཤད་མི་ཟད་ཅེས་པ་ཡོད་པ་ལ། ལེགས་བཤད་མི་ཟད་ཀྱི་ཆར་ཆེན་འབེབས་ཞེས་བྱ་བ་ཡིན་པར་བཞེད་ལ། སཱཛྫ་ནི་སྤྲིན་དང་འདྲ་ཞེས་གཉིས་ཀ་ལ་སྦྱོར་བ་ཡིན་པར་བཞེད་དོ། ། གསུམ་པ་སྐྱབས་བླ་ན་མེད་པས་དེའི་མཛད་པ་བསྟན་པ་ལ་ལྔ་ལས། དང་པོ་ཉོན་མོངས་པ་ལས་སྐྱབས་པ་ནི། རྟག་ཏུ་སྐྱོབ་ཅེས་སྦྱར་ཏེ། གང་ལ་ཞེ་ན་འདོད་ཆགས་ལ་སོགས་པའི་ཀུན་ནས་ཉོན་མོངས་པའི་ཚོགས་ཀུན་དང༌། དེས་ཀུན་ནས་བླང་ནས་སྲོག་གཅོད་པ་ལ་སོགས་པ་ཉེས་བར་སྤྱོད་པ་ལས་ཀྱི་ཀུན་ནས་ཉོན་མོངས་པ། སྐྱེ་བ་དང༌།
རྒ་བ་དང༌། འཆི་བ་སྟེ་སྐྱེའི་ཀུན་ནས་ཉོན་མོངས་པ་དག་ལས་སོ། ། སུས་ཤེ་ན་སངས་རྒྱས་ཉིད་ཀྱིས་སོ། ། གཉིས་པ་སྡུག་བསྔལ་དང་ཕྱིན་ཅི་ལོག་ལས་སྐྱོབ་པ་ནི་སངས་རྒྱས་ཀྱི་མཐུས་ལོང་བས་མིག་དང༌། འོན་པས་རྣ་བ་དང༌། སེམས་འཁྲུགས་པ་རྣམས་ཀྱིས་དྲན་པ་ཐོབ་པ་ལ་སོགས་པས་འཚེ་བ་ཐམས་ཅད་ལས་སྐྱོབ་པ། འོད་ཟེར་བཀྱེ་བས་ངན་སོང་དུ་སྐྱེས་པ་རྣམས་ངན་སོང་ལས་ཐར་ཞིང་ཕྱིས་དེར་མི་འགྲོ་བ་མཛད་པས་ངན་སོང་ལས་སྐྱོབ་པ་དང༌། བདེ་འགྲོ་དང་ཐར་པའི་ལམ་ཕྱིན་ཅི་མ་ལོག་པ་བསྟན་པས་བདེ་འགྲོ་དང་ཐར་པའི་ཐབས་མ་ཡིན་པ་མུ་སྟེགས་ཀྱི་ལྟ་སྤྱོད་ངན་པ་ལས་སྐྱོབ་པ་དང༌། འཇིག་ཚོགས་ནི་ཉེར་ལེན་གྱི་ཕུང་པོ་ཡིན་ལ། དེ་ལ་བདག་གམ་བདག་གིར་ལྟ་བ་ནི་འཇིག་ཚོགས་ལ་ལྟ་བ་ཞེས་བྱ་སྟེ།
ཉན་རང་གི་མྱང་འདས་ལ་བཀོད་ནས་འཇིག་ཚོགས་དང་དེར་ལྟ་བ་ལས་སྐྱོབ་པ་དང༌། མ་ངེས་པའི་རིགས་ཅན་ཐེག་ཆེན་དུ་ངེས་པ་ལ་བཀོད་ནས་ཐེག་པ་དམན་པ་ལས་སྐྱོབ་པར་མཛད་དོ། ། དེའི་ཕྱིར་ན་སངས་རྒྱས་དེ་སྐྱབས་ཀྱི་དམ་པ་ཡིན་ནོ། ། གསུམ་པ་སྐྱབས་ཀྱི་མཆོག་ཏུ་གྲུབ་པ་ནི། སངས་རྒྱས་ཉིད་དེ་གཞན་གྱིས་སྐྱབས་པར་མི་ནུས་པ་རྣམས་སྐྱོབ་པས་ན་ཉན་རང་ལ་སོགས་པ་གཞན་དག་ཏུ་མི་མཉམ་པའི་སྐྱབས་དཔེ་མེད་པ་མཆོག་ཏུ་འདོད་དེ། རྒྱུ་མཚན་ནི་དབང་པོ་ཉམས་པ་ལ་སོགས་པ་སྣ་ཚོགས་པས་འཇིགས་པར་འགྱུར་བ་དང༌། འཇིག་ཚོགས་དེར་ལྟ་བ་དང་བཅས་པ་དང༌། ཐེག་པ་དམན་པ་དང༌། ངན་སོང་གི་སྡུག་བསྔལ་རྣམ་པ་མང་པོ་དང༌། བདེ་འགྲོ་དང་ཐར་པའི་ཐབས་མ་ཡིན་པའི་ལམ་ངན་པར་སོང་བ་རྣམས་དང༌།
སྐྱེ་བ་དང་འཆི་བའི་ཚེ་ཀུན་ནས་ཉོན་མོངས་པ་དང༌། མཚམས་མེད་པ་ལ་སོགས་པ་ལས་ཀྱིས་ཀུན་ནས་ཉོན་མོངས་པ་རྣམས་ལས་ཀུན་ནས་བསྲུང་བར་མཛད་པའི་ཕྱིར་རོ། ། བཞི་པ་སྐྱབས་མཆོག་ཏུ་གྲུབ་པའི་རྒྱུ་མཚན་ནི། རང་དོན་མཐར་ཐུག་པ་སྟོབས་དང་མི་འཇིགས་པ་ལ་སོགས་སངས་རྒྱས་ཀྱི་ཆོས་ཡོངས་སུ་རྫོགས་པའི་སྐུ་གང་ཡིན་པ་དང༌། གཞན་དོན་མཐར་ཐུག་པ་དམ་པའི་ཆོས་ལ་སེམས་ཅན་རྣམས་རབ་ཏུ་འདུལ་བ་མཁྱེན་པ་གང་ཡིན་པ་དང༌། འགྲོ་བ་ཀུན་ལ་སྙིང་བརྩེ་བའི་སྟོབས་ཀྱིས་ཡོན་ཏན་ཐམས་ཅད་རྫོགས་པའམ་འཁོར་འདས་གཉིས་ཀྱི་ཕ་རོལ་ཏུ་ཕྱིན་པ་གང་ཡིན་པ་དེ་ནི་སངས་རྒྱས་ཉིད་ཡིན་ཏེ། དེའི་ཕྱིར་སངས་རྒྱས་དེ་འདིར་སྐྱབས་ཀྱི་མཆོག་ཏུ་འདོད་དོ། ། ལྔ་པ་སྐྱབས་ཀྱི་བྱེད་པ་མདོར་བསྡུས་པ་ནི། དུས་འཇིག་རྟེན་ཇི་སྲིད་གནས་ཀྱི་བར་དུ་སེམས་ཅན་ཐམས་ཅད་ཀྱི་གནོད་པ་ཟློག་ཅིང་ཕུན་སུམ་ཚོགས་པ་རྣམས་འབྱོར་བར་འགྱུར་བའི་བྱ་བ་མཛད་པའི་ཕྱིར་སངས་རྒྱས་དེ་ནི་སྐྱབས་ཆེན་པོ་ཉིད་དུ་འདོད་དོ། ། གཉིས་པ་གནས་གྱུར་ཕུན་སུམ་ཚོགས་པ་ལ་བཞི་སྟེ།
གནས་གྱུར་གྱི་ཏིང་ངེ་འཛིན་བསྟན་པ། དེ་གཞན་ལས་ཁྱད་པར་དུ་འཕགས་པར་བསྟན་པ། དེའི་ཡོན་ཏན་གྱི་དབྱེ་བ། ཕྲིན་ལས་ཀྱིས་སེམས་ཅན་ལ་ཁྱབ་པའོ། ། དང་པོ་ནི། རྟེན་གང་ལ་སྤང་བྱ་ཉོན་མོངས་པ་དང་ཤེས་བྱའི་སྒྲིབ་པའི་ས་བོན་དུས་རིང་པོ་ཐོག་མ་མེད་པ་ནས་རང་སྤོང་བྱེད་ཀྱི་གཉེན་པོ་མ་ཐོབ་ཀྱི་བར་དུ་རྟག་ཏུ་ལྡན་པ་དག་སྤོང་བར་བྱེད་པའི་གཉེན་པོ་ས་བཅུའི་ཡེ་ཤེས་ཤིན་ཏུ་རྒྱ་ཆེ་བ་རྣམ་པ་ཀུན་གྱིས་རབ་ཏུ་བཅོམ་པར་གྱུར་ཅིང༌། ངོ་བོ་ཀུན་གཞི་ལ་སོགས་པ་གནས་གཞན་དུ་གྱུར་པའི་ཆོས་དཀར་པོ་མེ་ལོང་ལྟ་བུའི་ཡེ་ཤེས་ལ་སོགས་པ་ཉན་རང་རྣམས་ལ་ཡང་མེད་པའི་ཡོན་ཏན་མཆོག་དང་ལྡན་པ་དེ་དག་ཐོབ་པ་ནི་སངས་རྒྱས་ཉིད་ཡིན་ཏེ། དེའི་རྒྱུ་འཕགས་པའི་མཉམ་བཞག་རྣམ་པར་མི་རྟོག་པའི་ཡེ་ཤེས་རབ་ཏུ་དག་པ་དང༌། དེའི་རྗེས་ལ་ཐོབ་པའི་ཤིན་ཏུ་ཡུལ་ཆེན་ཏེ་ཤེས་བྱ་ཡུལ་མཐའ་ཡས་པའི་ཡུལ་ཅན་གྱི་ཡེ་ཤེས་ཀྱི་ལམ་ཉིད་ཀྱིས་འཐོབ་བོ། ། གཉིས་པ་ནི།
དེ་བཞིན་གཤེགས་པ་དེ་ནི་སྒྲིབ་པ་གཉིས་ཀྱིས་དག་པའི་ཟག་མེད་ཀྱི་དབྱིངས་དེར་བཞུགས་ནས་དཔེར་ན་རིའི་དབང་པོ་མཐོན་པོ་རི་རབ་ཀྱི་སྟེང་དུ་བཞུགས་ནས་དམའ་བ་གླིང་བཞི་ལ་སོགས་པ་མང་པོ་ལ་བལྟ་བ་ལྟར་འགྲོ་བ་རྣམས་ལ་མངོན་པར་གཟིགས་ནས། ཞི་བ་ལ་མངོན་པར་དགའ་བའི་འགྲོ་བ་ཉན་རང་རྣམས་ལའང་ཐུགས་རྗེ་སྐྱེ་ན་སྲིད་པ་ལ་མངོན་པར་དགའ་བའི་སྐྱེ་བོ་གཞན་ལ་ཐུགས་རྗེ་སྐྱེ་བ་ལྟ་ཅི་སྨོས་ཏེ་ཤིན་ཏུ་བརྩེ་བའོ། ། འོ་ན་དེ་བཞིན་གཤེགས་པ་ཞེས་བྱ་བ་དོན་ཅི་ཞིག་ཡིན་ཞེ་ན། བྱང་ས་ལས། དེ་ལ་ཕྱིན་ཅི་མ་ལོག་པ་གསུངས་པས་ན་དེ་བཞིན་གཤེགས་པ་ཞེས་བྱའོ། ། ཐོབ་པར་བྱ་བའི་དོན་ཐམས་ཅད་བརྙེས་པ་དང༌། བསོད་ནམས་ཀྱི་ཞིང་བླ་ན་མེད་པའི་ཕྱིར་མཆོད་པར་འོས་པ་ཡང་ཡིན་པས་ན་དགྲ་བཅོམ་པ་ཞེས་བྱའོ། ། ཆོས་རྣམས་ཇི་ལྟ་བ་བཞིན་དུ་དོན་དམ་པར་ཐུགས་སུ་ཆུད་པས་ན་ཡང་དག་པར་རྫོགས་སངས་རྒྱས་ཞེས་བྱའོ། ། རིག་པ་གསུམ་དང༌། མདོ་ལས་ཇི་སྐད་གསུངས་པའི་ཞབས་ལྷག་མཐོང་དང་ཞི་གནས་གཉིས་ཀའི་ཕྱོགས་དང་ཤིན་ཏུ་ལྡན་པས་ན་རིག་པ་དང་ཞབས་སུ་ལྡན་པ་ཞེས་བྱའོ། །
མཆོག་ཏུ་ཁྱད་པར་དུ་འཕགས་པར་གཤེགས་པ་དང་མི་འཕྲོགས་པར་གཤེགས་པས་ན་བདེ་བར་གཤེགས་པ་ཞེས་བྱའོ། ། སེམས་ཅན་གྱི་ཁམས་དང་འཇིག་རྟེན་གྱི་ཁམས་ཀྱི་ཀུན་ནས་ཉོན་མོངས་པ་དང་རྣམ་པར་བྱང་བའི་རྣམ་པ་ཐམས་ཅད་མཁྱེན་པས་འཇིག་རྟེན་མཁྱེན་པ་ཞེས་བྱའོ། ། སེམས་ཅན་འདུལ་བའི་ཐབས་ཐམས་ཅད་མཁྱེན་པ་དང༌། འཇིག་རྟེན་དུ་སྐྱེས་པར་གྱུར་པ་གཅིག་པུ་བྱུང་བས་ན། སྐྱེས་བུ་འདུལ་བའི་ཁ་ལོ་བསྒྱུར་བ་བླ་ན་མེད་པ་ཞེས་བྱའོ། ། མིག་ལྟར་གྱུར་པའི་ཕྱིར་ཡེ་ཤེས་དང་དོན་དང་ཆོས་སུ་གྱུར་པའི་ཕྱིར། དོན་གསལ་བར་གཏན་ལ་འབེབས་པའི་ཕྱིར། དོན་ཐམས་ཅད་སྟོན་པའི་ཕྱིར། མ་རྟོགས་པའི་དོན་རྟོགས་པར་མཛད་པའི་ཕྱིར། ཐེ་ཚོམ་སྐྱེས་པ་གཅོད་པར་མཛད་པའི་ཕྱིར།
ཟབ་མོའི་གནས་རྣམས་རྣམ་པར་གྲོལ་བའི་ཕྱིར། ཡོངས་སུ་བྱང་བར་མཛད་པའི་ཕྱིར། ཆོས་ཐམས་ཅད་ཀྱི་རྩ་བ་ཡིན་པའི་ཕྱིར། རྟེན་པ་ཡིན་པའི་ཕྱིར། ལྷ་དང་མི་རྣམས་སྡུག་བསྔལ་ཐམས་ཅད་ལས་དབྱུང་བ་ཡིན་པར་ཡང་དག་པར་སྟོན་ཅིང་རྣམ་པར་བརྗོད་པས་ན་དེའི་ཕྱིར་ལྷ་དང་མི་རྣམས་ཀྱི་སྟོན་པ་ཞེས་བྱའོ། ། དོན་དང་ལྡན་པའི་ཆོས་ཀྱི་ཚོགས་དང༌། དོན་དང་མི་ལྡན་པའི་ཆོས་ཀྱི་ཚོགས་དང༌། དོན་དང་ལྡན་པ་ཡང་མ་ཡིན་མི་ལྡན་པ་ཡང་མ་ཡིན་པའི་ཆོས་ཀྱི་ཚོགས་མཐའ་དག་རྣམ་པ་ཐམས་ཅད་དུ་མངོན་པར་རྫོགས་པར་ཐུགས་སུ་ཆུད་པས་སངས་རྒྱས་ཞེས་བྱའོ། ། བདུད་དཔུང་དང་བཅས་པ་ཐམས་ཅད་ཀྱི་གཡུལ་ཆེན་པོ་བཅོམ་པས་ན་བཅོམ་ལྡན་འདས་ཞེས་བྱའོ། ། ཞེས་གསུངས་སོ། །
གསུམ་པ་ཡོན་ཏན་གྱི་དབྱེ་བ་ནི། སངས་རྒྱས་ཀྱི་གནས་གྱུར་དེ་ལ་དབྱེ་ན་བཅུ་སྟེ། གཞན་དོན་ལ་འཇུག་པ་དང༌། ཆོས་ཐམས་ཅད་ལས་ཁྱད་པར་དུ་འཕགས་པའི་ཕྱིར་རབ་ཏུ་འཇུག་པ་དང༌། ཉོན་མོངས་པའི་རྒྱུ་ལ་མི་འཇུག་པ་དང༌། ཀུན་ནས་ཉོན་མོངས་ལས་ལྡོག་པ་དང༌། རྒྱུད་བླ་མ་ལས། རྒྱུ་མཐའ་ཡས་དང་སེམས་ཅན་ཟད་མེད་དང༌། ། མཁྱེན་དང་བརྩེ་དང་འཕྲུལ་དང་ཕུན་ཚོགས་ལྡན། ། ཆོས་ཀྱི་དབང་ཕྱུག་འཆི་བའི་བདུད་བཅོམ་དང༌། །
ངོ་བོ་མེད་ཕྱིར་འཇིག་རྟེན་མགོན་པོ་རྟག ། ཞེས་པ་ལྟར། རྟག་ཏུ་སེམས་ཅན་གྱི་དོན་ལ་ཀུན་ཏུ་འཇུག་པ་དང༌། མངོན་པར་རྫོགས་པ་བྱང་ཆུབ་པ་དང༌། མྱ་ངན་ལས་འདས་པ་གཉིས་ལ་འཇུག་པ་དང༌། ཤེས་རབ་དང་སྙིང་རྗེས་སྲིད་ཞི་ལ་མི་གནས་པའི་འདུས་བྱས་པ་དང་འདུས་མ་བྱས་པ་མི་གཉིས་པར་འཇུག་པ་དང༌། ཉན་རང་རྣམས་དང་ལས་དང་ཉོན་མོངས་པ་ལས་གྲོལ་བར་འདྲ་བས་མཉམ་པར་འཇུག་པ་དང༌། སྟོབས་དང་མི་འཇིགས་པ་ལ་སོགས་པས་ཉན་རང་ལས་ཁྱད་པར་དུ་འཕགས་པར་འཇུག་པ་དང༌། ཐེག་པ་ཐམས་ཅད་སྟོན་པས་ཕྲིན་ལས་ཀུན་ཏུ་འགྲོ་བ་སྟེ་རྣམ་པར་བཅུའི་བདག་ཉིད་དེ་ནི་དཔེ་རྣམས་ཀྱི་གནས་ཡོངས་སུ་གྱུར་པའི་དབྱེ་བར་འདོད་དོ། ། བཞི་པ་སངས་རྒྱས་ཀྱི་ཕྲིན་ལས་ཀྱི་ཁྱད་པར་བསྟན་པ་ལ་གཉིས་ཏེ།
དངོས་ཀྱི་དོན་དང༌། རྩོད་པ་སྤོང་བའོ། ། དང་པོ་ནི། ཇི་ལྟར་ནམ་མཁའ་དུས་རྟག་ཏུ་ཡུལ་ཀུན་ཏུ་སོང་བར་འདོད་པ་དེ་བཞིན་དུ་སངས་རྒྱས་ཀྱི་ཕྲིན་ལས་དེ་ཡང་དུས་རྟག་ཏུ་ཡུལ་ཀུན་ཏུ་སོང་བར་འདོད་ཅེས་བསྟན་ནས། དེའི་དོན་བཤད་པ་ནི་ཇི་ལྟར་ནམ་མཁའ་དེ་གཟུགས་སུ་གྱུར་པ་བུམ་པ་ལ་སོགས་པ་ཐམས་ཅད་ཀྱི་ཕྱི་ནང་ཀུན་ཏུ་སོང་བ་དེ་བཞིན་དུ། སངས་རྒྱས་ཀྱི་ཕྲིན་ལས་དེ་ཡང་ས་དང་པོར་བདག་དང་སེམས་ཅན་ཐམས་ཅད་མཉམ་པ་ཉིད་དུ་རྟོགས་པ་དེ་མཐར་ཕྱིན་པའི་སྟོབས་ཀྱིས་སེམས་ཅན་གྱི་ཚོགས་ཀུན་ལ་མཉམ་པ་ཉིད་དུ་སོང་བ་ཡིན་ཏེ། མངོན་རྟོགས་རྒྱན་ལས། དེ་ལྟར་མཛད་པ་རྒྱ་ཆེའི་ཕྱིར། ། སངས་རྒྱས་ཁྱབ་པ་ངེས་པར་བརྗོད། ། ཅེས་གསུངས་པ་བཞིན་ནོ། །
གཉིས་པ་རྩོད་པ་སྤོང་བ་ནི། འོ་ན་སངས་རྒྱས་ཀྱི་ཕྲིན་ལས་ཐམས་ཅད་ལ་ཁྱབ་པའི་ཕྱིར། སེམས་ཅན་ཐམས་ཅད་ལ་སངས་རྒྱས་ཀྱི་སྐུ་སྣང་བར་འགྱུར་རོ་ཞེ་ན། ཇི་ལྟར་ཏེ་དཔེར་ན་སྣོད་ཆུས་གང་བ་ཐམས་ཅད་དུ་ཟླ་བའི་གཟུགས་བརྙན་འཆར་པ་དང༌། ཆུའི་སྣོད་ཆག་པ་ན་སྣོད་དེ་ཉིད་ན་ཆུ་མེད་པའི་སྐྱོན་གྱིས་དེར་ཟླ་བའི་གཟུགས་བརྙན་མི་སྣང་བ་དེ་བཞིན་དུ་སེམས་ཅན་ངན་པ་རྣམས་ལ་རང་གི་ལས་དང་ཉོན་མོངས་པའི་ཉེས་པས་སངས་རྒྱས་ཀྱི་སྐུ་གཟུགས་ཀྱང་མི་སྣང་ངོ༌། ། དེས་ན་རང་གི་ཉེས་པས་ཡིན་གྱི། སངས་རྒྱས་ཀྱི་ཉེ་རིང་མཛད་པ་ནི་མ་ཡིན་ནོ། ། ཞེས་བྱ་བའི་དོན་ཏེ། མངོན་རྟོགས་རྒྱན་ལས། ལྷ་ཡི་རྒྱལ་པོས་ཆར་ཕབས་ཀྱང༌། །
ས་བོན་མི་རུང་མི་འཁྲུངས་ལྟར། ། སངས་རྒྱས་རྣམས་ནི་བྱོན་གྱུར་ཀྱང༌། ། སྐལ་བ་མེད་པས་བཟང་མི་མྱོང༌། ། ཞེས་པ་ལྟར་རོ། ། འོ་ན་མྱ་ངན་ལས་འདས་པ་ན་ཕྲིན་ལས་རྒྱུན་ཆད་པས་རྟག་ཏུ་སོང་བར་མི་འཐད་དོ་ཞེ་ན། ཇི་ལྟར་མེ་ནི་བུད་ཤིང་ཡོད་པ་གཞན་དུ་འབར་ཞིང༌། བུད་ཤིང་མེད་པ་གཞན་དུ་ཞི་བར་འགྱུར་བ་ལྟར་དེ་བཞིན་དུ་སངས་རྒྱས་རྣམས་ལ་གདུལ་བྱ་ཡོད་པར་ཕྲིན་ལས་སྣང་བ་དང༌། མེད་པ་མི་སྣང་བར་ཤེས་པར་བྱའོ། ། ཐེག་བསྡུས་ལས། ལ་ལར་རྫོགས་པའི་བྱང་ཆུབ་སྟོན། །
ལ་ལ་མེ་བཞིན་མྱ་ངན་འདས། ། ནམ་ཡང་མེད་པ་མ་ཡིན་ཏེ། ། དེ་བཞིན་གཤེགས་པ་རྟག་པའི་སྐུ། ། ཞེས་གསུངས་པ་བཞིན་ནོ། ། འོ་ན་སྤྲུལ་པའི་སྐུ་དེ་མྱ་ངན་ལས་འདའ་བར་སྟོན་པའི་རྒྱུ་མཚན་གང་ཡིན་ཞེ་ན། དེ་ཉིད་ལས། མཛད་པ་རྫོགས་པར་འགྱུར་བའི་ཕྱིར། ། ཞི་བ་མི་འདོད་ཟློག་པའི་ཕྱིར། ། སངས་རྒྱས་བརྙེས་པ་ཟློག་པའི་ཕྱིར། ། སྤྲོ་བ་སྐྱེད་པར་བྱ་བའི་ཕྱིར། །
སོ་སོ་རང་བརྩོན་བརྩམ་པའི་ཕྱིར། ། མྱུར་དུ་ཡོངས་སུ་སྨིན་པའི་ཕྱིར། ། སངས་རྒྱས་རྣམས་ནི་སྤྲུལ་པའི་སྐུ། ། གཏན་དུ་བཞུགས་པར་མི་བཞེད་དོ། ། གསུམ་པ་མཛད་པ་ཕུན་སུམ་ཚོགས་པ་ལ་གཉིས་ཏེ། ལྷུན་གྱིས་གྲུབ་པ་དང༌། རྒྱུན་མི་ཆད་པའོ། ། དང་པོ་ལ་གཉིས་ཏེ། གསུང་གི་ཕྲིན་ལས་ལྷུན་གྱིས་གྲུབ་པ་ནི། ཇི་ལྟར་སུམ་ཅུ་རྩ་གསུམ་པའི་ལྷའི་ཆོས་ཀྱི་རྔ་དེ་སྐྱེས་བུས་མ་བརྡུངས་ཀྱང༌།
དེ་ལས་མི་རྟག་པ་ལ་སོགས་པ་སྟོན་པའི་སྒྲ་ཀུན་ཏུ་འབྱུང་བ་ལྟར། དེ་བཞིན་དུ་རྒྱལ་བ་རྣམས་ཀྱང་ངེས་འདི་དང་འདི་བཤད་པར་བྱའོ་སྙམ་པའི་རྣམ་པར་རྟོག་པའི་གཟོ་མེད་པར་ཡང་གདུལ་བྱ་དང་མཐུན་པའི་ཆོས་བཤད་པ་དག་ཀུན་ཏུ་འབྱུང་སྟེ། རྒྱུད་བླ་མ་ལས། ཇི་ལྟར་ལྷ་ནང་ལྷ་རྣམས་ཀྱི། ། སྔོན་གྱི་དཀར་པོའི་མཐུ་ཡིས་ནི། ། འབད་དང་གནས་དང་ཡིད་གཟུགས་དང༌། ། རྣམ་པར་རྟོག་པ་མེད་བཞིན་དུ། ། མི་རྟག་སྡུག་བསྔལ་བདག་མེད་དང༌། ། ཞི་བའི་སྒྲ་ཡིས་བདག་མེད་པའི། ། ལྷ་རྣམས་ཐམས་ཅད་ཡང་དང་ཡང༌། །
ཆོས་ཀྱི་རྔ་ཡིས་བསྐུལ་བྱེད་ལྟར། ། དེ་བཞིན་ཁྱབ་བདག་འབད་སོགས་དང༌། ། བྲལ་ཡང་འགྲོ་བ་མ་ལུས་པ། ། སངས་རྒྱས་གསུང་གིས་ཁྱབ་མཛད་དེ། ། སྐལ་ལྡན་རྣམས་ལ་ཆོས་སྟོན་ནོ། ། ཞེས་གསུངས་པ་ལྟར་རོ། ། གཉིས་པ་སྐུའི་མཛད་པ་ལྷུན་གྱིས་གྲུབ་པ་ནི། ཇི་ལྟར་ནོར་བུ་རིན་པོ་ཆེ་འབད་སྩོལ་མེད་པར་རང་གི་འོད་སྟོན་ཞིང་དགོས་འདོད་སྒྲུབ་པ་ལྟར་དེ་བཞིན་དུ་སངས་རྒྱས་ཀྱང་རྣམ་པར་རྟོག་པའི་བཟོ་མེད་པར་མཛད་པ་རྒྱ་ཆེན་པོ་ངེས་པར་སྟོན་ཞིང༌། གདུལ་བྱ་རྣམས་སྨིན་གྲོལ་ལ་འགོད་པར་མཛད་དོ། ། གཉིས་པ་རྒྱུན་མི་འཆད་པ་ནི།
ཇི་ལྟར་ནམ་མཁའ་ལ་འཇིག་རྟེན་གྱི་འཇིག་འཆགས་ལ་སོགས་པའི་བྱ་བ་རྒྱུན་མི་འཆད་པར་སྣང་བ་དེ་བཞིན་དུ་ཟག་པ་མེད་པའི་དབྱིངས་ན་ཡང་རྒྱལ་བའི་མཛད་པ་རྒྱུན་མི་ཆད་པར་སྣང་ངོ་ཞེས་བསྟན་ནས། དེ་གཉིས་བཤད་པ་ནི། ཇི་ལྟར་ནམ་མཁའ་ལ་རྟག་ཏུ་འཇིག་རྟེན་ཀྱི་བྱ་བ་ཉམས་པ་སྟེ་སྟོངས་ཤིང༌། འབྱུང་བ་སྟེ་ཡང་འཆགས་པ་ལྟར་དེ་བཞིན་དུ་ཟག་པ་མེད་པའི་དབྱིངས་ན་ཡང་སངས་རྒྱས་ཀྱི་ཕྲིན་ལས་གདུལ་བྱ་ཡོད་པར་སྐྱེ་ཞིང་མེད་པར་འབྲི་བར་སྟོན་ནོ། ། བཞི་པ་དོན་གཉིས་ཕུན་སུམ་ཚོགས་པ་ལ་གཉིས་ཏེ། རང་དོན་དང༌། གཞན་དོན་ཕུན་སུམ་ཚོགས་པའོ། ། དང་པོ་ལ་གཉིས་ཏེ། ཟབ་པ་དང༌། རྒྱ་ཆེ་བའོ། །
དང་པོ་ལ་གཉིས་ཏེ། རྒྱས་པར་བཤད་པ་དང༌། མཇུག་བསྡུ་བའོ། ། དང་པོ་ལ་གསུམ་སྟེ། མཚན་ཉིད་དང༌། གནས་པ་དང༌། ཕྲིན་ལས་ཟབ་པའོ། ། དང་པོ་ལ་བཞི་སྟེ། རྣམ་པར་དག་པ་དང༌། བདག་མཆོག་དང༌།
ལུང་དུ་མི་སྟོན་པ་དང༌། རྣམ་པར་གྲོལ་བའི་ཟབ་པའོ། ། དང་པོ་ནི། སྔ་མ་སོ་སོ་སྐྱེ་བོའི་ཆོས་ཉིད་དང༌། ཕྱི་མར་སངས་རྒྱས་ཀྱི་ཆོས་ཉིད་རང་བཞིན་རྣམ་དག་གི་ཆ་ལ་ཁྱད་པར་མེད་ཀྱང་སྔར་སོ་སོ་སྐྱེ་བོའི་དུས་སུ་དྲི་མས་དག་པའང་མ་ཡིན་ལ། ཆོས་ཉིད་དེ་བཞིན་ཉིད་ལ་དེ་སྒྲིབ་པ་བློ་བུར་བ་ཀུན་གཉེན་པོ་ཉིད་ཀྱིས་བཅོམ་ནས་དྲི་མ་མེད་པར་གྱུར་པ་ནི་སངས་རྒྱས་སུ་འདོད་པས་སངས་རྒྱས་པ་ན་བློ་བུར་གྱི་དྲི་མ་མ་དག་པ་ཡང་མིན་ནོ། ། གཉིས་པ་བདག་ཉིད་མཆོག་ཏུ་གྱུར་པ་ནི། རང་བཞིན་སྟོང་པ་ཉིད་དེ་ནི་བློ་བུར་གྱི་དྲི་མས་རྣམ་པར་དག་ན་གང་ཟག་དང་ཆོས་ཀྱི་བདག་མེད་ལ་མཆོག་གི་བདག་ཅེས་བྱ་སྟེ། དཔེར་ན་ས་སྲ་བའི་བདག་ཉིད་ཅེས་པ་ལྟར་བདག་མེད་པའི་བདག་ཉིད་ཅེས་བྱ་བ་ཡིན་ནོ། ། དེ་ཐོབ་ནས་སངས་རྒྱས་རྣམས་ཀྱི་བློ་བུར་གྱི་དྲི་མས་དག་པའི་བདག་ཐོབ་པའི་ཕྱིར་བདག་ཉིད་ཆེན་པོ་སངས་རྒྱས་ཀྱི་བདག་མཆོག་གི་ཕ་རོལ་ཏུ་ཕྱིན་པ་ཞེས་པར་འགྱུར་ཏེ།
རྒྱུད་བླ་མ་ལས། གཙང་བདག་བདེ་དང་རྟག་ཉིད་ཀྱི། ། ཡོན་ཏན་ཕ་རོལ་ཕྱིན་པ་འབྲས། ། ཞེས་གསུངས་པ་ཡིན་ནོ། ། འགྲེལ་ཆེན་ལས་དེའི་ཚེ་སངས་རྒྱས་རྣམས་བདག་ཉིད་ཆེན་པོའི་བདག་ཏུ་འགྱུར་བ་ཞེས་འབྱུང་ངོ༌། ། གསུམ་པ་ལུང་དུ་མི་སྟོན་པ་ནི། དག་པ་གཉིས་ལྡན་སངས་རྒྱས་སུ་འདོད་པ་དེའི་ཕྱིར་སངས་རྒྱས་དེ་གང་ཟག་དང་ཆོས་ཀྱི་བདག་ཡོད་པ་མ་ཡིན་ཞིང་དག་པ་གཉིས་ལྡན་གྱི་ངོ་བོར་མེད་པར་ཡང་མི་བརྗོད་དེ། དེ་ལྟར་ན་སངས་རྒྱས་གྲོངས་ཕན་ཆད་ཡོད་དམ་མེད་གཉིས་ཀ་མ་ཡིན་ནམ་ཞེས་དེ་སྐད་དུ་འདྲི་ན་ལུང་མ་བསྟན་པའི་ཚུལ་དུ་འདོད་དེ། དེ་བཞིན་དུ་བདག་དང་འཇིག་རྟེན་རྟག་གམ་མི་རྟག་གམ། གཉིས་ཀ་ཡིན་ནམ་གཉིས་ཀ་མ་ཡིན་ནམ།
མཐའ་དང་ལྡན་ནམ། མཐའ་དང་མི་ལྡན་ནམ། གཉིས་ཀ་ཡིན་ནམ། གཉིས་ཀ་མིན་ནམ། ལུས་གང་ཡིན་པ་སྲོག་ཀྱང་དེ་ཡིན་ལ། ལུས་ཀྱང་གཞན་ལ་སྲོག་ཀྱང་གཞན་ནམ། ཞེས་པ་བཅུ་བཞི་སྟེ། བཅུ་བཞི་པོ་དེ་དག་ལ་ལུང་དུ་མི་སྟོན་པའི་ལྟ་བ་ཞེས་ཟེར་ཞིང་དེ་དག་འདྲི་ན་ལན་གདབ་པར་བྱ་བ་མ་ཡིན་ཏེ། མཛོད་ལས། མགོ་གཅིག་དང་ནི་རྣམ་ཕྱེ་དང༌། །
དྲི་དང་བཞག་པར་ལུང་བསྟན་པ། ། འཆི་དང་སྐྱེ་དང་ཁྱད་པར་འཕགས། ། བདག་གཞན་ལ་སོགས་ལྟ་བུ་ཡིན། ། ཞེས་སོ། ། བཞི་པ་རྣམ་པར་གྲོལ་བའི་ཟབ་པ་ནི། ཇི་ལྟར་ལྕགས་ལ་ཚ་བ་དང་མིག་ལ་རབ་རིབ་ཞི་བ་ན་ཚ་བ་དང་རབ་རིབ་ཀྱི་ངོ་བོ་ཡང་ཡོད་པ་མ་ཡིན་ལ། དེ་གཉིས་ཞི་བའི་ངོར་མེད་པ་ཡང་མ་ཡིན་པ་ལྟར་སངས་རྒྱས་ཀྱི་ཉོན་སྒྲིབ་ལས་གྲོལ་བའི་སེམས་དང༌། ཤེས་སྒྲིབ་ལས་གྲོལ་བའི་ཡེ་ཤེས་ལ་འདོད་ཆགས་ལ་སོགས་པའི་གདུང་བ་དང་མ་རིག་པའི་རབ་རིབ་ཡོད་པ་མི་བརྗོད་ལ། དེ་གཉིས་ཞི་བའི་ངོ་བོར་མེད་པར་མི་བརྗོད་དོ། ། གཉིས་པ་ཟབ་པ་ནི།
ཟག་མེད་ཀྱི་དབྱིངས་ལ་སངས་རྒྱས་གཅིག་ཏུ་གནས་སམ་དུ་མར་གནས་ཤེ་ན། ཟག་མེད་ཀྱི་དབྱིངས་ན་སངས་རྒྱས་རྣམས་ཀྱི་གཟུགས་སྐུ་སྔོན་བྱང་ཆུབ་སེམས་དཔའི་ལུས་དུ་མའི་རྗེས་སུ་འབྲང་བའི་ཕྱིར་གཅིག་མིན་ལ། ཆོས་སྐུ་ནི་ནམ་མཁའ་ལྟར་ལུས་དང་འཛིན་པ་མེད་པའི་ཕྱིར་མང་པོ་ཡང་མ་ཡིན་ནོ། ། གསུམ་པ་ཕྲིན་ལས་ཟབ་པ་ལ་བཅུ་ལས། དང་པོ་ཡོན་ཏན་གྱི་གནས་སུ་གྱུར་པའི་ཕྲིན་ལས་ནི། རང་དོན་སྟོབས་ལ་སོགས་པ་སངས་རྒྱས་ཀྱི་ཆོས་རིན་པོ་ཆེ་རྣམས་འབྱུང་བས་ན་བྱང་ཆུབ་ཆེན་པོའི་སངས་རྒྱས་ཀྱི་ཡེ་ཤེས་དེ་རིན་པོ་ཆེའི་འབྱུང་གནས་དང་འདྲའོ། ། གཉིས་པ་སེམས་ཅན་ཡོངས་སུ་སྨིན་པར་མཛད་པའི་ཕྲིན་ལས་ནི། གཞན་དོན་འགྲོ་བའི་དགེ་བའི་ལོ་ཐོག་ཐམས་ཅད་འཕེལ་བར་བྱེད་པས་ན། སྤྲིན་ཆེན་པོ་དང་འདྲ་བར་འདོད་དོ། ། གསུམ་པ་མཐར་ཐུག་པ་གཤེགས་པའི་ཕྲིན་ལས་ནི།
ཐབས་བསོད་ནམས་དང་ཡེ་ཤེས་ཀྱི་ཚོགས་རབ་ཏུ་རྫོགས་པའི་ཕྱིར་ཟླ་བ་ཉ་བ་ལྟ་བུར་འདོད་དོ། ། བཞི་པ་ཆོས་སྟོན་པའི་ཕྲིན་ལས་ནི། ཡེ་ཤེས་ཀྱི་དཀྱིལ་འཁོར་ལས་ཆོས་བཤད་པའི་འོད་ཟེར་འཕྲོས་ནས་གདུལ་བྱའི་རྒྱུན་སྣང་བར་བྱེད་པའི་ཕྱིར་ཉི་མ་ཆེན་པོ་དང་འདྲ་བར་འདོད་དོ། ། བཙུན་པ་ན་རེ་སྟོང་གསུམ་ཀུན་སྣང་བར་བྱེད་པའི་ཉི་མ་ཆེན་པོ་ཞིག་ཡོད་ན་དེ་དང་འདྲའོ་ཞེས་གསུངས་སོ། ། ལྔ་པ་སྤྲུལ་པ་ལ་སོགས་པའི་མཛད་པའི་ཕྲིན་ལས་ནི། ཇི་ལྟར་ཉི་མའི་དཀྱིལ་འཁོར་གྱི་འོད་ཟེར་དཔག་ཏུ་མེད་པ་ཐམས་ཅད་ནུས་པ་གཅིག་ཏུ་འདྲེས་ཤིང་ལོ་ཐོག་ལ་སོགས་པ་སྨིན་པ་དང༌། རླན་སྐེམས་པ་ལ་སོགས་པ་བྱ་བ་གཅིག་ཏུ་འཇུག་ཅིང་འཇིག་རྟེན་ཡང་སྣང་བར་བྱེད་པ་དེ་བཞིན་དུ་ཟག་པ་མེད་པའི་དབྱིངས་ན་ཡང་སངས་རྒྱས་དཔག་ཏུ་མེད་པ་རྣམས་ཀྱི་ཆོས་སྐུ་གཅིག་ཏུ་འདྲེས་པས་ཕྲིན་ལས་ཀྱང་གཅིག་ཏུ་འདྲེས་ཤིང་གདུལ་བྱའི་ཉོན་མོངས་པའི་རླན་སྐེམས་པ་དང༌། དགེ་བའི་ལོ་ཐོག་སྨིན་པའི་མཛད་པ་གཅིག་ནི་མཛད་པ་ལ་སྟེ་དེའི་ཆེད་དུ་ཡེ་ཤེས་ཀྱིས་ཐམས་ཅད་སྣང་བར་མཛད་པ་འདོད་དོ། ། དྲུག་པ་ཡེ་ཤེས་ལ་འཇུག་པའི་ཕྲིན་ལས་ནི། དཔེར་ན་ཉི་མའི་འོད་ཟེར་གཅིག་བྱུང་ན་འོད་ཟེར་ཀུན་བྱུང་བ་དེ་བཞིན་དུ་སངས་རྒྱས་ཀྱི་ཡེ་ཤེས་འབྱུང་བ་ན་ཐམས་ཅད་འབྱུང་བར་ཤེས་པར་བྱ་སྟེ།
ཡེ་ཤེས་འགའ་ཞིག་གིས་ཡུལ་འགའ་ཞིག་མི་རྟོགས་པ་དང༌། ཤེས་བྱ་འགའ་ཞིག་སྔར་རྟོགས་ནས་འགའ་ཞིག་ཕྱིས་རྟོགས་པའི་རིམ་པ་མེད་ཅེས་པའི་དོན་ཡིན་པར་འགྲེལ་ཆེན་དུ་འཆད་དོ། ། བདུན་པ་རྣམ་པར་མི་རྟོག་པའི་ཕྲིན་ལས་ནི། ཇི་ལྟར་ཉི་མའི་འོད་ཟེར་ནི་རང་འཇུག་པའི་ཡུལ་གླིང་བཞི་ལ་སོགས་པ་ལ་འདི་དག་ནི་བདག་གིས་སྣང་བར་བྱའོ་སྙམ་དུ་བདག་གིར་བྱ་བ་མེད་པ་དེ་བཞིན་དུ་སངས་རྒྱས་ཀྱི་ཡེ་ཤེས་ཀྱང་རང་གི་ཕྲིན་ལས་འཇུག་པའི་ཡུལ་རྣམས་ལ་འདི་དག་ནི་ངའི་གདུལ་བྱའོ་སྙམ་དུ་བདག་གིར་མཛད་པ་མི་མངའ་སྟེ། ཇི་ལྟར་ཉི་མ་རྟོག་མེད་པ། ། རང་འོད་གཅིག་ཅར་སྤྲོས་པ་ཡིས། ། པདྨ་རྒྱས་པར་བྱེད་པ་དང༌། ། གཞན་དག་སྨིན་པར་བྱེད་པ་ལྟར། ། དེ་བཞིན་དེ་བཞིན་གཤེགས་པ་ཡི། ། ཉི་མ་དམ་ཆོས་འོད་ཟེར་དག །
གདུལ་བྱའི་སྐྱེ་བོ་པད་ཚལ་ལ། ། རྣམ་པར་རྟོག་པ་མེད་པ་འཇུག ། ཅེས་པ་ལྟར་རོ། ། བརྒྱད་པ་ཕྲིན་ལས་སྣ་ཚོགས་སུ་འཇུག་པ་ནི། ཉི་མའི་འོད་ཟེར་གཅིག་བཏང་བས་འགྲོ་བ་དུས་གཅིག་ཆར་སྣང་བར་བྱེད་པ་ལྟར་དེ་བཞིན་དུ་ཤེས་བྱ་ཐམས་ཅད་ལ་སངས་རྒྱས་ཀྱི་ཡེ་ཤེས་དུས་གཅིག་ཆར་འཇུག་ཅིང་སྣང་བར་བྱེད་དོ། ། དགུ་པ་སྐལ་མེད་ལ་མི་འཇུག་པར་བསྟན་པ་ནི། ཇི་ལྟར་ཉི་མའི་འོད་ཟེར་རྣམས་སྤྲིན་ལ་སོགས་པས་སྒྲིབས་ནས་འགའ་ཞིག་ཏུ་མི་འབབ་པར་འདོད་དོ། ། དེ་བཞིན་དུ་སངས་རྒྱས་ཀྱི་ཡེ་ཤེས་རྣམས་ཀྱང་སེམས་ཅན་གྱི་ཚེ་དང༌། དུས་དང༌། སེམས་ཅན་དང༌།
ལྟ་བ་དང༌། ཉོན་མོངས་པའི་སྙིགས་མ་སྟེ་ལྔ་པོ་ཤས་ཆེ་བའི་ཉེས་པས་སྒྲིབས་པའི་སྟོབས་ཀྱིས་སེམས་ཅན་དེ་དག་ལ་ཕྲིན་ལས་མི་འཇུག་གོ ། བཅུ་པ་ཁྱད་པར་དུ་འཕགས་པའི་ཕྲིན་ལས་ནི། ཇི་ལྟར་ཚོད་བྱེད་པ་ནི་མདུད་པའི་བྱེ་བྲག་གི་དབང་གིས་ཚོད་ཟིན་པ་ན་གོས་ལ་ཚོན་བཀྲ་བ་དང་མི་བཀྲ་བའི་ཁྱད་པར་འབྱུང་བ་དེ་བཞིན་དུ། སྔོན་གྱི་སེམས་བསྐྱེད་པ་དང་སྨོན་ལམ་ལ་སོགས་པའི་འཕེན་པའི་ཁྱད་པར་གྱིས་སངས་རྒྱས་ཀྱི་གྲོལ་བའི་ཡེ་ཤེས་ནི་བཀྲ་བར་འབྱུང་ལ་ཉན་རང་གི་ནི་མི་བཀྲ་བར་འབྱུང་ངོ༌། ། གཉིས་པ་མཇུག་བསྡུ་བ་ལ་གཉིས་ལས། དང་པོ་ཟག་མེད་ཀྱི་དབྱིངས་ལ་ཟབ་པ་གསུམ་གྱི་དབྱེ་བ་དོན་ལ་མེད་པ་ནི། དྲི་མ་མེད་པའི་དབྱིངས་སྤྲོས་པ་ཐམས་ཅད་དང་བྲལ་བ་དེ་ལ་སངས་རྒྱས་ཀྱི་མཚན་ཉིད་ཟབ་པ་དང༌། གནས་པ་ཟབ་པ་དང༌། ཕྲིན་ལས་ཟབ་པའི་དབྱེ་བ་བཤད་པ་ནི་ནམ་མཁའ་ལ་ཚོན་གྱི་རི་མོ་འབྲི་བ་དང་འདྲ་སྟེ།
ནམ་མཁའ་ལ་ཚོན་གྱི་རི་མོ་མི་དོད་པ་ལྟར་ཟག་མེད་ཀྱི་དབྱིངས་ལ་དེ་དག་སོ་སོ་རང་རིག་པའི་ཡེ་ཤེས་ཀྱིས་རིག་པར་བྱ་བ་ཡིན་པས་ཚིགས་གིས་བཤད་པ་ནི་ནམ་མཁའ་ལ་རི་མོ་འབྲི་བ་དང་འདྲའོ་ཞེས་པའི་དོན་ནོ། ། གཉིས་པ་སངས་རྒྱས་ཀྱི་ཟབ་པ་ཁྱད་པར་དུ་འཕགས་པ་ནི། དེ་བཞིན་ཉིད་རང་བཞིན་གྱིས་རྣམ་པར་དག་པ་ཐམས་ཅད་ལ་ཁྱད་པར་མེད་ཀྱང་དེ་བློ་བུར་གྱི་དྲི་མས་དག་པར་གྱུར་པས་དེ་ནི་དཔེ་ཉིད་ཡིན་ལ། ཐམས་ཅད་ཀྱང་རང་བཞིན་རྣམ་པར་དག་པ་ཡིན་པ་དེའི་ཕྱིར་འགྲོ་བ་ཀུན་དེ་བཞིན་གཤེགས་པ་དེའི་སྙིང་པོ་ཅན་ཡིན་ནོ། ། ཟབ་པ་བསྟན་ཟིན་ནོ། ། གཉིས་པ་རྒྱ་ཆེ་བ་ལ་གཉིས་ཏེ། འབྱོར་པའི་ཁྱད་པར་དང༌། དོན་བསྡུ་བའོ། ། དང་པོ་ལ་གསུམ་སྟེ། འབྱོར་པ་ཕུལ་དུ་ཕྱིན་པ།
བསམ་གྱིས་མི་ཁྱབ་པ། འབྱོར་པའི་དབྱེ་བའོ། ། དང་པོ་ནི། ཉན་ཐོས་རྣམས་ཀྱི་ཚོགས་གཉིས་ཀྱི་འབྱོར་པས་ནི་འཇིག་རྟེན་པ་བརྒྱ་བྱིན་ལ་སོགས་པའི་འབྱོར་པ་ཟིལ་གྱིས་གནོན་ལ། རང་སངས་རྒྱས་རྣམས་ཀྱི་ཚོགས་ཀྱི་འབྱོར་པ་ཡིས་ཉན་ཐོས་ཀྱི་འབྱོར་པ་ཟིལ་གྱིས་གནོན་ནོ། ། རང་རྒྱལ་གྱི་འབྱོར་པ་དེ་ཡིས་བྱང་ཆུབ་སེམས་དཔའི་འབྱོར་པའི་བྱེ་བ་ལ་སོགས་པའི་ཆར་ཡང་མི་ཕོད་དོ། ། བྱང་ཆུབ་སེམས་དཔའི་འབྱོར་པ་དེ་ཡིས་དེ་ནི་དཔེའི་འབྱོར་པའི་ཆར་མི་ཕོད་དོ། ། གཉིས་པ་བསམ་གྱིས་མི་ཁྱབ་པ་ནི། སངས་རྒྱས་རྣམས་ཀྱི་འབྱོར་པ་ནི་གང་ཟག་གང་གི་དོན་དུ་འཇུག་པ་དང༌། འཇིག་རྟེན་གྱི་ཁམས་གང་དུ་དང༌།
ཚུལ་ཇི་ལྟར་དང༌། གྲངས་ཅི་ཙམ་པ་དང༌། དུས་གང་གི་ཚེ་འཇུག་པ་ནི་ཟབ་པས་ན་བསམ་ཡས་ཏེ་ཉན་རང་ལ་སོགས་པས་བསམ་གྱིས་མི་ཁྱབ་ཅིང་རབ་ཏུ་དབྱེ་བ་དཔག་ཏུ་མེད་པར་འདོད་དོ། ། གསུམ་པ་འབྱོར་པའི་དབྱེ་བ་ལ་བདུན་ལས། དབང་པོ་ལྔ་གནས་འགྱུར་བ་ནི། མིག་ལ་སོགས་པའི་དབང་པོ་ལྔ་རྣམས་གཞན་དུ་གནས་འགྱུར་ན་གཟུགས་ལ་སོགས་པ་དོན་ལྔ་པོ་ཀུན་ལ་འཇུག་པ་དང༌། ཡུལ་ལྔ་པོ་ཐམས་ཅད་པའི་ཡུལ་ཅན་ཉིད་ཀྱི་མིག་སོགས་ཀྱི་གནས་གྱུར་ཐོབ་པའི་དུས་སུ་རེ་རེའང་ཡོན་ཏན་གྱི་སྡེ་བཅུ་གཉིས་ཐོབ་པ་ལས་ས་དང་པོར་ནི་ཡོན་ཏན་བརྒྱ་ཕྲག་བཅུ་གཉིས་འབྱུང་བའི་འབྱོར་པ་དམ་པ་དང་གཉིས་ཐོབ་པར་འགྱུར་རོ། ། འདི་ནི་མདོ་སྡེ་ས་བཅུ་ལས་བཤད་པ་བཞིན་ནོ། ། འགྲེལ་བཤད་ལས།

དོན་འདི་ནི་གཟུང་ཀྱི་དབང་ཕྱུག་རྒྱལ་པོའི་མདོ་དང༌། དམ་ཆོས་པདྨ་དཀར་པོའི་མདོ་ལས་ཁོང་དུ་ཆུད་པར་བྱའོ་ཞེས་འབྱུང་ཡང༌། མདོ་གཉིས་པོ་ལས་འབྱུང་བ་འདི་དོན་མི་གཅིག་ཅིང་གྲངས་ཀྱང་མི་འགྲིག་གོ ། གཉིས་པ་ཉོན་ཡིད་གནས་གྱུར་པ་ནི། ཡིད་གཞན་དུ་གྱུར་པ་ན་ཉོན་མོངས་ཅན་གྱི་ཡིད་སྒྲིབ་ལ་ལུང་མ་བསྟན་པ་ནི་ས་བདུན་མན་ཆད་ཀྱི་རྗེས་ཐོབ་ན་ཡང་ཡོད་པ་དེ་གནས་གཞན་དུ་གྱུར་པ་ན་དོན་ཐམས་ཅད་ལ་འཇུག་པ་དང༌། ཡོན་ཏན་བརྒྱ་ཕྲག་བཅུ་གཉིས་ཐོབ་པའི་འབྱོར་པ་དང༌། དེའི་རྒྱུར་གྱུར་པས་འབྱོར་པ་དང་མཐུན་པར་སྤྱོད་པ་རྣམ་པར་མི་རྟོག་པའི་ཡེ་ཤེས་རྣམ་རྟོག་གི་དྲི་མ་མེད་པ་ལ་ཞེས་སོ། ། རྣམ་པར་མི་རྟོག་པའི་ཡེ་ཤེས་ནི་ཡིད་ཤེས་དང་མཚུངས་ལྡན་ཡིན་ཡང་རྟེན་ཉོན་ཡིད་གནས་མ་གྱུར་པ་དེ་སྲིད་དུ་ཡིད་ཤེས་ཀྱང་གཟུགས་སོགས་མེད་བཞིན་དུ་ཡོད་པར་འཛིན་པས་ཕྱིན་ཅི་ལོག་ཏུ་འཇུག་ལ། ཉོན་ཡིད་གནས་གྱུར་ན་དེ་ལ་རྟེན་པའི་ཡིད་ཤེས་རྣམ་པར་མི་རྟོག་པའི་ཡེ་ཤེས་སུ་འགྱུར་ཞེས་བཙུན་པ་བཞེད་དོ། ། གསུམ་པ་འཛིན་པ་ལྔ་དང་ཡུལ་ལྔ་གནས་གྱུར་པ་ནི། གཟུགས་ལ་སོགས་པ་དོན་ལྔ་དང་བཅས་ཏེ།
འཛིན་པ་མིག་ལ་སོགས་པ་ལྔ་གཞན་དུ་གྱུར་ན་རང་ཇི་ལྟར་འདོད་པ་བཞིན་དུ་གསེར་གྱི་ས་གཞི་ལ་སོགས་པ་ལ་ལོངས་སྤྱོད་ཅིང༌། དེ་དག་གཞན་ལ་ཡང་བསྟན་པར་ནུས་པའི་ཕྱིར་ཞིང་ནི་དག་པ་ལ་ཞེས་སོ། ། འགྲེལ་ཆེན་མཁན་པོ་ནི་དོན་ལྔ་གནས་གྱུར་པས་ཞིང་དག་པ་དང༌། འཛིན་པ་ལྔ་གནས་གྱུར་པས་ཞིང་དེར་བདུད་རྩི་ལ་སོགས་པ་ལོངས་སྤྱོད་པའི་འབྱོར་པ་ཐོབ་ཅེས་ཟེར་རོ། ། གསུམ་པོ་དེ་ས་བརྒྱད་པ་ན་ཡོད་དོ། ། བཞི་པ་རྣམ་རྟོག་གཞན་དུ་གྱུར་པ་ནི། ས་དགུ་པ་ན་རྣམ་རྟོག་གི་ངོ་བོ་གཞན་དུ་གནས་གྱུར་ནས་དུས་རྟག་ཏུ་སོ་སོ་ཡང་དག་པར་རིག་པའི་ཡེ་ཤེས་དང༌། ས་བཅུ་པ་ཐོབ་པའི་ལས་གནས་གྱུར་པས་ཇི་ལྟར་བཞེད་པ་བཞིན་དུ་སྤྲུལ་པས་སེམས་ཅན་གྱི་དོན་གྱི་ལས་རྣམས་ཀུན་ཏུ་ཐོགས་པ་མེད་པ་ལ་ཞེས་སོ། ། ལྔ་པ་ཀུན་གཞི་གཞན་དུ་གྱུར་པ་ནི། རྟེན་ཀུན་གཞིའི་རྣམ་ཤེས་ལ་སྒྲིབ་ལ་ལུང་མ་བསྟན་རྡོ་རྗེ་ལྟ་བུའི་ཏིང་ངེ་འཛིན་གྱི་བར་དུ་ཡོད་པ་དེ་ཡུལ་སྣ་ཚོགས་ཀྱི་འཇིག་རྟེན་དང་བཅས་པ་གནས་གྱུར་པ་ན་སངས་རྒྱས་ཀྱི་ཡེ་ཤེས་སྒྲིབ་གཉིས་ཀྱི་དྲི་མ་མེད་པ་དག་པ་གཉིས་ལྡན་གྱི་གནས་ལ།
འཁོར་འདས་གཉིས་ལ་མི་གནས་པའི་མྱ་ངན་ལས་འདས་པ་ཞེས་སོ། ། དྲུག་པ་འཁྲིག་པ་གནས་གཞན་དུ་གྱུར་བ་ནི། འཁྲིག་པ་སྟེ་དབང་པོ་གཉིས་སྦྱོར་གྱི་བདེ་བ་གཞན་དུ་གྱུར་པ་ནི་སངས་རྒྱས་ཀྱི་ཟག་མེད་ཀྱི་བདེ་བར་གནས་པ་དང༌། མོ་མཐོང་ཡང་ཉོན་མོངས་མེད་པ་ལ་ཞེས་སོ། ། བདུན་པ་ནམ་མཁའི་འདུ་ཤེས་གཞན་དུ་གྱུར་པ་ནི། ནམ་མཁའ་འཛིན་པའི་འདུ་ཤེས་གནས་གཞན་དུ་གྱུར་ན་ནམ་མཁའ་མཛོད་དུ་བྱས་ནས་ཅི་བསམ་པའི་དོན་ཀུན་འབྱོར་པ་དང༌། གང་ལ་ཡང་མ་ཐོགས་པར་འགྲོ་བ་དང་གཟུགས་ཐམས་ཅད་ནམ་མཁར་བསམ་པས་གཟུགས་རྣམ་པར་འབྱེད་པ་སྟེ། ནམ་མཁའ་བཞིན་དུ་གྱུར་པ་ལ་ཞེས་སོ། ། ཀུན་གཞི་ལ་གཉིས་ཏེ། ས་བོན་གྱི་ཆ་དང༌།
རྣམ་སྨིན་གྱི་ཆའོ། ། གསུམ་དུ་བཤད་པ་ནི། གནས་དང་དོན་དང་ལུས་སུ་སྣང་བ་དག་གི་དབྱེ་བས་སོ། ། དེ་གསུམ་ཀུན་གཞིའི་གཟུང་ཆ་ཡིན་ལ། གཟུང་ཆ་ཡང་འཛིན་ཆ་ལས་ཐ་མི་དད་པའི་ཕྱིར། དེ་གསུམ་གནས་གྱུར་བ་ལ་ཀུན་གཞི་གནས་གྱུར་པ་བཞག་གོ ། ཡིད་ནི་ཉོན་མོངས་པ་ཅན་གྱི་ཡིད་དོ། ། འཛིན་པ་དང་རྣམ་རྟོག་ནི་རྣམ་ཤེས་ཚོགས་དྲུག་གོ ། གསུམ་པ་དོན་བསྡུ་བ་ནི། དེ་ལྟར་དོན་བདུན་པོ་འདིས་མཚོན་སངས་རྒྱས་ཀྱི་དྲི་མ་མེད་པའི་གནས་ནི་གནས་གཞན་དུ་གྱུར་པའི་ཡོན་ཏན་དཔག་ཏུ་མེད་པས་བསམ་ཡས་ཏེ།
བསམ་མཐའ་ཡས་པའི་བྱ་བ་ཕྲིན་ལས་སྒྲུབ་པའི་ཁྱད་པར་དཔག་ཏུ་མེད་པ་ཡོད་པར་འདོད་དོ། གཉིས་པ་གཞན་དོན་ཕུན་སུམ་ཚོགས་པ་ལ་གསུམ་སྟེ། མཛད་པ་ལྷུན་གྱིས་གྲུབ་པ་དང༌། རྒྱུན་མི་ཆད་པ་དང༌། ཁམས་ལ་འཕེལ་འགྲིབ་མེད་པའོ། ། དང་པོ་ལ་བཞི་ལས། གཞན་དོན་འཇུག་པའི་རྣམ་པ་ནི། སངས་རྒྱས་ཀྱིས་གཞན་དོན་མཛད་པའི་སྐབས་འདི་ན་འཇིག་རྟེན་གྱི་ཁམས་གཞན་དོན་གང་དང་གང་ན་གདུལ་བྱ་རྣམས་ཡོད་པའི་ཕྱོགས་རྣམས་སུ་རྒྱལ་བའི་དམ་པའི་ཆོས་ལེགས་པར་བཤད་པས་སེམས་བསྐྱེད་པ་ནས་ས་བདུན་བའི་བར་གྱི་དགེ་བ་གོང་ནས་གོང་དུ་འཕེལ་བར་བྱེད་པ་འཇིག་རྟེན་ཏེ། གང་ཟག་རྣམས་རྣམ་པར་དག་པའི་མཆོག་མི་གནས་པའི་མྱ་ངན་ལས་འདས་པར་བསྒོ་བར་བྱེད་པ་ཐེག་ཆེན་གྱི་དགེ་བ་མ་བསགས་པ་སྟེ་སེམས་མ་སྐྱེད་པ་རྣམས་ནི་དགེ་བ་སྤེལ་བའི་མཆོག་ཚོགས་ལམ་ནས་ས་བཅུ་པའི་བར་དུ་འགྲོ་བར་བྱེད་དོ། ། དེ་ལྟར་དགེ་བ་འཕེལ་བ་དེ་དག་མ་སྨིན་པ་རྣམས་སྨིན་པར་བྱེད་ཅིང༌།
སྨིན་པ་རྣམས་ཤིན་ཏུ་རྣམ་པར་དག་པ་སངས་རྒྱས་ཀྱི་སར་རྟག་ཏུ་འགྲོ་བར་བྱེད་ཀྱང་འཁོར་བ་ལ་མཐའ་མེད་པའི་ཕྱིར་སེམས་ཅན་མ་ལུས་པ་ཐར་བར་གྱུར་བ་ཡང་མ་ཡིན་ནོ། ། གལ་ཏེ་འདིའི་ཚིག་གོང་འོག་ཟློས་སོ་ཞེ་ན། མ་ཡིན་ཏེ། ཚིག་རྐང་པ་གཉིས་ཀྱིས་ལམ་ལ་མ་ཞུགས་པ་རྣམས་སློབ་ལམ་ལ་འཇུག་པར་བྱེད་ཅིང༌། སློབ་ལམ་པ་རྣམས་མི་སློབ་པའི་ས་ལ་འགོད་པར་བྱེད་དོ་ཞེས་བསྟན་ནས། ཚིག་རྐང་ཐ་མས་སློབ་ལམ་པ་མི་སློབ་པའི་ལམ་ལ་འགོད་ཚུལ་ལ་ཡང་མ་སྨིན་པ་རྣམས་སྨིན་པར་བྱེད་ཅིང་སྨིན་པ་རྣམས་མཐར་ཐུག་པར་བྱེད་དོ། ། ཞེས་བཤད་པ་ཡིན་པའི་ཕྱིར་སྨིན་པ་ནི་ཇི་ལྟར་རྨ་དང་ཟས་ལ་ཞེས་གོང་དུ་བཤད་པ་ལྟར་ཡིན་ནོ། ། མཐར་ཐུག་པའི་མཚན་ཉིད་ནི། འཇིག་རྟེན་ཕྱོགས་ཕྱོགས་རྣམས་སུ་གང་ཟག་བརྟན་པ་རྣམས་ཀྱིས་དུས་གསུམ་པོ་ཀུན་ཏུ་རྟག་པར་ཏེ་རྒྱུན་མི་ཆད་པར་བྱང་ཆུབ་ཆེན་པོ་གོང་དུ་བཤད་པའི་ཚུལ་དེ་ལྟར་ཐོབ་པ་ལ་རྒྱུ་བཞི་ཚང་དགོས་པས་ན་ཐོབ་པར་དཀའ་ཞིང་སྟོབས་ལ་སོགས་པའི་ཡོན་ཏན་མཆོག་དང་ལྡན་ལ་ཡོན་ཏན་དེ་དག་ཀྱང་ཉན་རང་ལ་སོགས་པ་ལ་མེད་པས་ན་རྨད་དུ་བྱུང་བ་ཅན་ནོ། ། དེ་ཡང་ནམ་ཡང་རྒྱུན་མི་ཆད་པས་ན་རྟག་པ།
འགྱུར་བ་མེད་པས་ན་བརྟན་པའམ། ཡང་རྒྱུད་བླ་མ་ལས། མི་ཟད་ཡོན་ཏན་དང་ལྡན་ཕྱིར། ། གཞན་འགྱུར་མིན་བདག་རྟག་པའི་དོན། ། མཐའ་ཡི་མུ་དང་མཚུངས་པའི་ཕྱིར། ། སྐབས་ཀྱི་བདག་ཉིད་བརྟན་པའི་དོན། ། ཞེས་གསུངས་པས་གཞན་དུ་མི་འགྱུར་བ་རྟག་པ། རྒྱུན་མི་ཆད་པས་བརྟན་པ་སྟེ་རང་གི་དོན་དང༌། དེ་ཉིད་སྐྱབས་མེད་པ་རྣམས་ཀྱི་སྐྱབས་སུ་གྱུར་པ་གང་ཡིན་པ་དེ་ནི་གཞན་དོན་ཏེ། དེ་ལྟར་ན་རང་གཞན་གྱི་དོན་ཕུན་སུམ་ཚོགས་པ་ཐོབ་པ་དེ་ནི་ངོ་མཚར་ཆེ་ལ་དེའི་རྒྱུ་ལམ་གྱི་ཚུལ་བཟང་པོ་སྤྱོད་པའི་ཕྱིར་ན་རྒྱུ་ཚང་བ་ལ་འབྲས་བུ་འབྱུང་བ་ཡ་མཚན་ཆེ་བའང་མེད་དོ། །
སྦྱོར་བ་སྣ་ཚོགས་སུ་འཇུག་པ་ནི་སངས་རྒྱས་དེ་ནི་གནས་ཟག་མེད་ཀྱི་དབྱིངས་དེ་ལས་ཀྱང་རྣམ་པར་གཡོ་བ་མི་མངའ་བར་ཡང་དུས་གཅིག་ཅར་འཇིག་རྟེན་གྱི་ཁམས་ལ་ལར་ས་དང་ཕ་རོལ་ཏུ་ཕྱིན་པ་ལ་སོགས་པའི་སྒོ་བརྒྱ་ཕྲག་མང་པོ་ནས་འཁོར་ལོ་སྐོར་བ་དང༌། ལ་ལར་ནི་དགའ་ལྡན་གྱི་གནས་ནས་འཛམ་བུའི་གླིང་དུ་སྐྱེ་བ་དང༌། དེའི་དུས་ཉིད་ན་ལ་ལ་ནི་མི་སྣང་སྟེ་བྱང་ཆུབ་སེམས་དཔའི་སྐུ་ལ་འཕོ་བ་བསྟན་ནོ་ཞེས་འགྲེལ་ཆེན་མཁན་པོ་འཆད་དོ། ། རྣམ་བཤད་ལས། ལ་ལར་སྐྱེ་བ་མི་སྣང་ཞེས་པ་ནི་སྐྱེ་བ་དང་མི་སྣང་བའོ། ། ཡང་ན་སྐྱེ་བ་མི་སྣང་བ་ནི་སྐྱེ་བ་མི་སྣང་བའོ་ཞེས་བཤད་དོ། ། ལ་ལར་སྐྱེ་བོའི་སྤྱོད་པ་སྟེ་བྱང་ཆུབ་སེམས་དཔའི་སྐྱེས་པའི་རབས་སྣ་ཚོགས་པ་དང༌། ལ་ལར་རྡོ་རྗེའི་གདན་ལ་སོགས་པར་བྱང་ཆུབ་ཆེན་པོ་ཐམས་ཅད་མངོན་དུ་བྱེད་པ་དང༌། ལ་ལར་ནི་མྱ་ངན་ལས་འདས་པ་བསྟན་ཀྱང་སངས་རྒྱས་དེ་ནི་གནས་ཆོས་སྐུ་དེ་ལས་ཀྱང་རྣམ་པར་ཡང་གཡོ་བ་མི་མངའ་ལ་གཞན་དོན་དུ་མཛད་པ་ཐམས་ཅད་སྟོན་པར་མཛད་དོ། ། བསམ་པ་རྟོག་པ་མི་མངའ་བར་འཇུག་པ་ནི།
སངས་རྒྱས་རྣམས་ནི་སེམས་ཅན་ཡོངས་སུ་སྨིན་པར་བྱེད་པས་ན་འདི་སྙམ་དུ་ལུས་ཅན་འདི་རྣམས་ནི་བདག་གིས་སྔར་སྨིན་པར་བྱས་ཤེའམ་འདི་རྣམས་ནི་མ་འོངས་པ་ན་རབ་ཏུ་སྨིན་པར་བྱའོ་ཞེའམ་གཞན་ཡང་ལུས་ཅན་འདི་རྣམས་ད་ལྟར་སྨིན་པར་བྱེད་དོ་སྙམ་དུ་སེམས་མངོན་པར་འདུ་མཛད་པ་མི་མངའ་བར་ཡང་གདུལ་བྱ་གང་དང་གང་ན་གནས་པའི་ཕྱོགས་ཕྱོགས་སུ། དུས་རྟག་པར་ཐེག་པའི་སྒོ་གསུམ་ནས་ཕ་རོལ་ཏུ་ཕྱིན་པ་ལ་སོགས་པའི་དགེ་བའི་ཆོས་རྣམས་ཀྱིས་སྐྱེ་བོ་རབ་ཏུ་སྨིན་པར་འགྱུར་བ་ཉིད་དོ། ། ཐེག་བསྡུས་ལས། ཀུན་ཀྱང་འདྲེས་པའི་ཕྲིན་ལས་ཅན། ། རྒྱ་མཚོ་ཆུ་འདྲ་རྒྱལ་བ་རྣམས། ། བྱས་སོ་བྱེད་དོ་བྱ་འོ་ཞེས། ། གཞན་གྱི་དོན་ལ་དགོངས་པ་མེད། ། ཅེས་པ་ལྟར་རོ། ། དེའི་དཔེ་ནི་ཇི་ལྟར་ཉི་མ་ནི། བདག་གིས་འོད་ཟེར་མང་པོ་བཏང་ལ་ལོ་ཐོག་མང་པོར་སྨིན་པར་བྱའོ་སྙམ་དུ་འབད་པ་མེད་པར་ཕྱོགས་ཕྱོགས་ཀུན་ཏུ་འོད་ཟེར་ཁ་དོག་གསལ་བ་རབ་འབྱམས་ཏེ་གྲངས་མང་པོས་ལོ་ཐོག་རྣམས་སྨིན་པར་བྱེད་པ་ལྟར་དཔེ་དེ་བཞིན་དུ་ཆོས་ཀྱི་འོད་ཟེར་མང་པོ་དང་ལྡན་པའི་ཉི་མ་སངས་རྒྱས་བཅོམ་ལྡན་འདས་དེའང་སྡུག་བསྔལ་དང་ཀུན་འབྱུང་རབ་ཏུ་ཞི་བར་བྱེད་པའི་གསུང་རབ་ཡན་ལག་བཅུ་གཉིས་ཀྱི་ཆོས་ཀྱི་འོད་ཟེར་དག་གིས་ཕྱོགས་ཕྱོགས་ཀུན་ཏུ་སེམས་ཅན་རྣམས་སྨིན་པར་མཛད་དོ། །
གཉིས་པ་མཛད་པ་རྒྱུན་མི་ཆད་པ་ནི། ཇི་ལྟར་མར་མེ་གཅིག་ལས་མར་མེའི་ཚོགས་རབ་ཏུ་མང་པོ་དཔག་ཏུ་མེད་ཅིང་གྲངས་མེད་པ་བྱུང་ཡང་རྩ་བའི་མར་མེ་དེ་ལ་ཟད་པ་མེད་པ་དེ་བཞིན་དུ་སྨིན་པ་ཡང་དག་པར་རྫོགས་པའི་སངས་རྒྱས་གཅིག་ལས་སངས་རྒྱས་དཔག་ཏུ་མེད་པ་བྱུང་ཡང་རྩ་བའི་སངས་རྒྱས་དེའི་ཡེ་ཤེས་དང༌། ཕྲིན་ལས་ཟད་པ་མེད་དོ། ། དྲི་མ་མེད་པ་གྲགས་པའི་མདོ་ལས། སྒྲོན་མེ་གཅིག་ལ་སྒྲོན་མེ་མང་པོ་འབར་བར་བྱས་ཀྱང་སྒྲོན་མེ་དེ་འབྲི་བར་མི་འགྱུར་བ་དེ་བཞིན་དུ། བྱང་ཆུབ་སེམས་དཔའ་གཅིག་གིས་སེམས་ཅན་བརྒྱ་སྟོང་མང་པོ་བྱང་ཆུབ་ལ་བཀོད་ཀྱང༌། བྱང་ཆུབ་སེམས་དཔའ་དེའི་སེམས་ཀྱི་རྟོག་པ་མི་འབྲི་སྟེ་ཕྱིར་ཞིང་སྐྱེ་ཞེས་གསུངས་པ་ལྟར་རོ། ། གསུམ་པ་ཁམས་ལ་འཕེལ་འགྲིབ་མེད་པ་ནི། ཇི་ལྟར་རྒྱ་མཚོ་ཆེན་པོའི་ནང་དུ་ཆུ་རྒྱུན་མང་པོ་བབས་པའི་སྐབས་འདི་ནི་ཆུ་ཡིས་ངོམས་ཏེ། ཕྱིན་ཆད་ཤོང་བ་མེད་པར་མི་འགྱུར་ཏེ།
གངྒ་ལ་སོགས་པ་ཆུ་ཆེན་པོ་རབ་ཏུ་མང་པོ་འབབ་ཀྱང་སྔར་བས་འཕེལ་ཏེ་མཐོར་སོངས་བའམ་ཕྱིར་འབོ་བ་ཡང་མི་འགྱུར་བ་དེ་བཞིན་དུ་སངས་རྒྱས་ཀྱི་ཁམས་ཟག་མེད་ཀྱི་དབྱིངས་ཀྱང་བློ་བུར་གྱི་དྲི་མས་དག་པའི་གང་ཟག་རྟག་ཏུ་རྒྱུན་མི་ཆད་པར་འཇུག་པས་ངོམས་པ་མི་མངའ་ཞིང་འཕེལ་བར་མི་འགྱུར་བ་དེ་ནི་འདིར་རྨད་དུ་བྱུང་བའི་མཆོག་ཡིན་ནོ། ། ལྔ་པ་དབྱིངས་དང་ཡེ་ཤེས་ཀྱི་མཚན་ཉིད་ནི། སངས་རྒྱས་ཀྱི་སའི་མདོ་ལས། ཆོས་ལྔས་སངས་རྒྱས་ཀྱི་ས་བསྡུས་པ་ཡིན་ཏེ། ལྔ་གང་ཞེ་ན། ཆོས་ཀྱི་དབྱིངས་རྣམ་པར་དག་པ་དང༌། མེ་ལོང་ལྟ་བུའི་ཡེ་ཤེས་དང༌། མཉམ་པ་ཉིད་ཀྱི་ཡེ་ཤེས་དང༌། སོ་སོར་རྟོག་པའི་ཡེ་ཤེས་དང༌། བྱ་བ་སྒྲུབ་པའི་ཡེ་ཤེས་སོ། །
ཞེས་གསུངས་པའི་དོན་སྟོན་པ་ཡིན་ནོ། ། དེ་ལ་གཉིས་ཏེ། ཆོས་ཀྱི་དབྱིངས་ཀྱིས་ཕྱེ་བའི་དོན་དང༌། ཡེ་ཤེས་ཀྱི་རབ་ཏུ་དབྱེ་བའོ། ། དང་པོ་ལ་དྲུག་སྟེ། ངོ་བོ། རྒྱུ། འབྲས་བུ། ལས། ལྡན་པ།
འཇུག་པའི་དོན་ནོ། ། ངོ་བོའི་དོན་ནི། གནས་གྱུར་གསུམ་སྟོན་ཏེ། ཆོས་རྣམས་ཀུན་གྱི་དེ་བཞིན་ཉིད་རང་བཞིན་གྱིས་རྣམ་པར་དག་པ་སྟེ། ཉོན་མོངས་པ་དང་ཤེས་བྱའི་སྒྲིབ་པ་གཉིས་ཀྱིས་དག་པའི་མཚན་ཉིད་ནི་དེ་བཞིན་ཉིད་གནས་གྱུར་པ་ཡིན་ནོ། ། དངོས་པོ་ནི་རྟེན་ཀུན་གཞིའི་རྣམ་ཤེས་གཞན་དབང་གི་ངོ་བོ་དེ་གནས་གཞན་དུ་གྱུར་པ་རྣམ་པར་མི་རྟོག་པའི་ཡེ་ཤེས་ཡིན་ལ། ཤེས་པ་ནི་དེ་ཡུལ་དུ་བྱེད་པའི་རྗེས་ཐོབ་ཀྱི་ཡེ་ཤེས་ཡིན་ཏེ། དེས་རྣམ་པར་མི་རྟོག་པའི་ཡེ་ཤེས་དེ་ཤེས་པའི་ཕྱིར་རོ། ། འདིས་ནི་གནས་ངན་ལེན་གྱི་གནས་གྱུར་བསྟན་ནོ། ། དེ་ཞེས་པ་ནི་སྔར་གྱི་དེ་བཞིན་ཉིད་ལ་སྙེག་གོ །
དེ་བཞིན་ཉིད་ལ་དམིགས་པ་རྣམ་པར་མི་རྟོག་པའི་ཡེ་ཤེས་ཡིན་ཏེ་འདིས་ལམ་གྱི་གནས་གྱུར་བསྟན་ནོ། ། དེ་ལྟར་མཉམ་བཞག་གིས་ཆོས་ཉིད་རྟོག་པ་དང་རྗེས་ཐོབ་ཀྱིས་མཉམ་བཞག་རྟོག་པ་རྒྱུན་མི་ཆད་པས་དབང་ཟད་མི་ཤེས་པའི་མཚན་ཉིད་དོ། ། རྒྱུའི་དོན་ནི། ཐེག་ཆེན་གྱི་ཆོས་ཀྱི་རྣམ་གྲངས་ཐམས་ཅད་ནས་འབྱུང་བ་ལྟར་མ་སྐྱེས་པ་ལ་སོགས་པའི་དོན་ལ་མོས་སྤྱོད་དུ་ཐོས་བསམ་བསྒོམ་པ་བྱས་པས་མཐོང་ལམ་དུ་དེ་བཞིན་ཉིད་མངོན་སུམ་དུ་ཤེས་པ་དེ་སྒོམ་ལམ་དུ་སྒོམ་པ་ལས་སངས་རྒྱས་ཀྱི་སར་ཆོས་ཀྱི་དབྱིངས་བློ་བུར་གྱི་དྲི་མ་ཐམས་ཅད་ཀྱིས་དག་པ་དེ་ཡང་དག་པར་འབྱུང་ངོ༌། ། འབྲས་བུའི་དོན་ནི་སེམས་ཅན་ཀུན་ལ་རྣམ་པ་ཀུན་ཏུ་ཕན་པ་དང་བདེ་བ་གཉིས་བསྐྱེད་ལ། དེའང་འཁོར་བ་མ་སྟོངས་ཀྱི་བར་དུ་མི་ཟད་པའི་འབྲས་བུ་ཅན་ཡིན་ནོ། ། ལས་ནི་གདུལ་བྱ་དང་འཚམས་པའི་སྐུ་སྟོན་པ་སྐུ་དང༌། ནམ་མཁའ་ལ་སོགས་པ་ལས་ཆོས་ཀྱི་སྒྲ་འབྱུང་བའི་གསུང་དང༌། གཞན་གྱིས་སེམས་བྱིན་གྱིས་བརླབས་ནས་ཆོས་སྟོན་པར་མཛད་པ་ཐུགས་སྤྲུལ་པའི་ཐབས་ཀྱི་སྦྱོར་བའི་ཕྲིན་ལས་ཅན་ཡིན་ནོ། ། ལྡན་པ་ནི།
ཏིང་ངེ་འཛིན་གྱི་རྒྱལ་པོ་ལ་སོགས་པའི་ཏིང་ངེ་འཛིན་དང༌། མི་ཟད་པའི་ཟ་མ་ཏོག་ལ་སོགས་པ་གཟུངས་ཀྱི་སྒོ་དང༌། བསོད་ནམས་དང་ཡེ་ཤེས་དཔག་ཏུ་མེད་པ་གཉིས་དང་ལྡན་ནོ། ། འཇུག་པའི་དོན་ལ་གཉིས་ཏེ། སྐུའི་དབྱེ་བ་དང༌། སོ་སོའི་རྣམ་བཞག་གོ ། དང་པོ་ནི། རང་བཞིན་གྱི་སྐུ་དང༌། ཐེག་ཆེན་གྱི་ཆོས་ལ་རྫོགས་པར་ལོངས་སྤྱོད་པའི་སྐུ་དང༌། སྤྲུལ་པའི་སྐུ་དག་གིས་ཐ་དད་པ་གསུམ་དུ་འཇུག་སྟེ།
དོན་དྲུག་པོ་འདིས་ནི་སངས་རྒྱས་རྣམས་ཀྱི་རང་བཞིན་རྣམ་དག་གི་ཆོས་དབྱིངས་སྒྲིབ་གཉིས་ཀྱི་རྣམ་པར་དག་པ་རྒྱུ་ལ་སོགས་པ་དང་བཅས་པར་བཤད་དོ། ། འགྲེལ་ཆེན་མཁན་པོས་ཚིག་རྐང་གཉིས་པོ་འདི་དོན་དྲུག་ཀའི་མཇུག་སྡུད་དུ་མཛད་དོ། ། གཉིས་པ་སྐུའི་རྣམ་བཞག་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་ལྔ་སྟེ། ངོ་བོ་དང༌། རྒྱུ་དང༌། གྲངས་ངེས། གནས་གྱུར་གྱི་ཁྱད་པར།
ཡེ་ཤེས་ཀྱི་ཁྱད་པར་རོ། ། དང་པོ་ལ། ཆོས་ཀྱི་སྐུའི་ངོ་བོ་ཉིད་ནི་ཀུན་གཞི་གནས་གྱུར་བ་དབྱིངས་རང་བཞིན་རྣམ་དག་བློ་བུར་གྱི་དྲི་མ་ཐམས་ཅད་ཀྱིས་དག་པ་ཟག་མེད་ཀྱི་ཡོན་ཏན་ཐམས་ཅད་དང་ལྡན་པའོ། ། ལོངས་སྐུ་ནི་ཉོན་ཡིད་དང་ཡིད་ཤེས་གནས་གྱུར་པ་སྐུ་ངེས་པ་མཚན་དཔེས་བརྒྱན་པའོ། སྤྲུལ་སྐུ་ནི་སྒོ་ལྔའི་རྣམ་ཤེས་གནས་གྱུར་པ་འཁོར་བ་མ་སྟོངས་བར་དུ་འཇིག་རྟེན་གྱི་ཁམས་དུ་མར་མཛད་པ་སྣ་ཚོགས་སྟོན་པའོ། ། དེ་དག་ཀྱང་ཆོས་སྐུ་ནི་སྟོབས་ལ་སོགས་པ་དང་བྲལ་བའི་ཡོན་ཏན་དང་ལྡན་ལ། གཟུགས་སྐུ་གཙོ་ཆེར་རྣམ་སྨིན་གྱི་ཡོན་ཏན་དང་ལྡན་ཏེ། རྒྱུད་བླ་མ་ལས། དང་པོའི་སྐུ་ནི་སྟོབས་ལ་སོགས། ། བྲལ་བའི་ཡོན་ཏན་རྣམས་དང་ལྡན། །
གཉིས་པ་སྐྱེས་བུ་ཆེན་པོའི་མཚན། ། རྣམ་སྨིན་ཡོན་ཏན་རྣམས་དང་ལྡན། ། གཉིས་པ་རྒྱུ་ནི། རིན་ཆེན་ཕྲེང་བ་ལས། རང་དང་གཞན་གྱི་དོན་ཕུན་སུམ་ཚོགས་པ་ལ་ཆོས་སྐུ་དང་གཟུགས་སྐུ་གཉིས། སངས་རྒྱས་རྣམས་ཀྱི་གཟུགས་སྐུ་འདིར། ། བསོད་ནམས་ཚོགས་ལས་བྱུང་བ་སྟེ། ། ཆོས་ཀྱི་སྐུ་ནི་མདོར་བསྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་སོ། །
གསུམ་པ་གྲངས་ངེས་ནི། རང་དང་གཞན་གྱི་དོན་ཕུན་སུམ་ཚོགས་པ་ལ་ཆོས་སྐུ་དང༌། གཟུགས་སྐུ་གཉིས་སུ་ངེས་ཏེ། རྒྱུད་བླ་མ་ལས། བདག་ཉིད་ཀྱིས་ནི་འབྱོར་པའི་གནས། ། དམ་པའི་དོན་གྱི་སྐུ་ཡིན་ཏེ། ། དྲང་སྲོང་རྣམས་ཀྱི་བརྡ་ཡི་སྐུ། ། ཕ་རོལ་ཕུན་སུམ་ཚོགས་པའི་གནས། ། ཞེས་སོ། ། གཟུགས་སྐུ་གཉིས་སུ་ངེས་པ་ནི་གདུལ་བྱ་དག་མ་དག་གི་དབང་གིས་ཡིན་ནོ། །
བཞི་པ་གནས་གྱུར་གྱི་ཁྱད་པར་ནི། ཀུན་གཞི་གནས་གྱུར་པ་ཆོས་སྐུ། ཉོན་ཡིད་དང་ཡིད་ཤེས་གནས་གྱུར་པ་ལོངས་སྐུ། སྒོ་ལྔའི་རྣམ་ཤེས་གནས་གྱུར་པ་སྤྲུལ་སྐུ་ཡིན་ཞེས་བཙུན་པ་བཞེད་དོ། ། ལྔ་པ་ཡེ་ཤེས་ལྔའི་ཁྱད་པར་ནི། ཆོས་དབྱིངས་ཡེ་ཤེས་དང་མེ་ལོང་ལྟ་བུའི་ཡེ་ཤེས་ཆོས་སྐུས་བསྡུས་གསུངས་ཀྱང་མེ་ལོང་ལྟ་བུའི་ཡེ་ཤེས་ནི་ལོངས་སྐུས་བསྡུས་པར་གཞུང་འདི་ཉིད་ལས་གསལ་ལོ། ། མཉམ་པ་ཉིད་དང་སོ་སོར་རྟོག་པའི་ཡེ་ཤེས་ནི་ལོངས་སྐུས་བསྡུས་ལ། བྱ་བ་གྲུབ་པའི་ཡེ་ཤེས་ནི་སྤྲུལ་སྐུས་བསྡུས་སོ། ། སློབ་དཔོན་ཙནྡྲ་གོ་མིས། གང་ཡང་ཀུན་གཞིའི་རྣམ་པར་ཤེས། །
མེ་ལོང་ཡེ་ཤེས་ཉིད་གྱུར་པ། ། དེ་ཡང་ཆོས་ཀྱི་དབྱིངས་ཀྱི་ནི། ། ངོ་བོ་ཉིད་དུ་ཁ་ཅིག་འདོད། ། ཅེས་པ་དང༌། ཉོན་མོངས་ཅན་ཡིད་གནས་གྱུར་པ། ། མཉམ་ཉིད་ཡེ་ཤེས་བརྗོད་པར་བྱ། ། སོ་སོར་རྟོག་པའི་ཡེ་ཤེས་ནི། ། ཡིད་ཀྱི་རྣམ་ཤེས་ཉིད་དེ་འོ། ། དེ་དག་ལོངས་སྤྱོད་རྫོགས་སྐུ་ཉིད། ། ཆོས་ལ་རྫོགས་ལོངས་སྤྱོད་སྟོན་ཕྱིར། །
བྱང་ཆུབ་སེམས་དཔའ་ཆེན་པོ་རྣམས། ། ཆོས་ལ་རྫོགས་ལོངས་རྫོགས་ཕྱིར་ཡང༌། ། ཁ་ཅིག་མེ་ལོང་ཡེ་ཤེས་ཀྱང༌། ། ལོངས་སྤྱོད་རྫོགས་པའི་སྐུ་རུ་རྟོག ། དེ་ཡང་དེ་ལ་རྒྱུ་ཉིད་ཕྱིར། ། ཉེ་བར་བཏགས་ལས་དེ་བཞིན་གཞན། ། དབང་པོ་ལྔ་ཡི་རྣམ་ཤེས་གང༌། ། དེ་ཡི་དོན་ཀུན་ཡོངས་འཛིན་ཕྱིར། ། སེམས་ཅན་ཀུན་གྱི་དོན་དུ་ནི། ། བྱ་བ་གྲུབ་པ་ཙམ་ཉིད་ཐོབ། །
དེ་ཡང་རྟག་པར་ཐམས་ཅད་དུ། ། དུས་ཇི་བཞིན་དང་བསམ་ཇི་བཞིན། ། སངས་རྒྱས་རྣམས་ཀྱི་སྤྲུལ་སྐུ་སྟེ། ། སྤྲུལ་པ་ཀུན་གྱི་རྒྱུ་ཡིན་ཕྱིར། ། ཁ་ཅིག་ཡིད་ནི་ཁོ་ན་ལ། ། སྤྲུལ་པའི་སྐུ་ཉིད་དུ་ནི་རྟོག ། དབང་པོ་ལྔ་ཡི་རྣམ་ཤེས་གང༌། ། དེ་ཡི་ལོངས་སྤྱོད་རྫོགས་སྐུར་རོ། ། ཞེས་བཤད་དོ། ། གཞུང་དོན་ལ་ལྔ་སྟེ།
དབྱེ་བ། སོ་སོའི་རང་བཞིན། གྲངས་ངེས། མཉམ་པའི་དོན། རྟག་པའི་དོན་ནོ། ། དང་པོ་ནི། སངས་རྒྱས་ཀྱི་སྐུ་ལ་དབྱེ་ན་རང་བཞིན་ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། དེ་གཉིས་ལས་གཞན་ནི་སྤྲུལ་པའི་སྐུ་ཡིན་ཏེ། དང་པོ་ཆོས་སྐུ་དེ་གཉིས་པ་གཟུགས་སྐུ་གཉིས་ཀྱི་རྟེན་ཡིན་ནོ། །
གཉིས་པ་ལ་གསུམ་ལས། དང་པོ་ལོངས་སྐུ་ནི་འཇིག་རྟེན་གྱི་ཁམས་ཀུན་ཏུ་བྱང་ཆུབ་སེམས་དཔའི་འཁོར་ཐ་དད་པ་ཡོངས་སུ་སྡུད་པ་དང༌། ཤེལ་དང་བཻ་ཌཱུརྻ་ལས་གྲུབ་པའི་ཞིང་ཁམས་དང༌། འོད་དཔག་མེད་དང༌། རྣམ་པར་སྣང་མཛད་ལ་སོགས་པ་མཚན་དང་སྐུ་མདོག་དང་སྐུ་ཆེ་ཆུང་ལ་སོགས་པ་དང༌། ས་བཅུ་པ་ལ་སོགས་པའི་ཆོས་ཐ་དད་ལ་རྫོགས་པར་ལོངས་སྤྱོད་པ་དང༌། འཁོར་གྱི་བསམ་པ་ལ་ལྟོས་པའི་མཛད་པ་མི་འདྲ་བའི་ཁྱད་པར་དེ་དྲུག་པོ་དེ་དག་གིས་ཐ་དད་དོ། ། གཉིས་པ་ཆོས་ཀྱི་སྐུ་ནི། སངས་རྒྱས་རྣམས་ཀྱི་རང་བཞིན་གྱི་སྐུ་ནི་དག་པ་གཉིས་ལྡན་དུ་ཁྱད་པར་མེད་པས་མཉམ་པ་དང༌། སངས་རྒྱས་མ་གཏོགས་པས་རྫོགས་པར་མི་ཤེས་པས་ཕྲ་བ་དང༌།
ཆོས་སྐུ་མངོན་དུ་བྱས་པ་ལས་རྒྱུ་མཐུན་གྱི་འབྲས་བུ་ལོངས་སྐུ་འབྱུང་བས་ན་དེ་དང་ལོངས་སྐུ་འབྲེལ་བ་དང༌། དེ་ལྟར་འབྲེལ་པས་ཐེག་ཆེན་གྱི་ཆོས་ལ་ཇི་ལྟར་འདོད་པ་བཞིན་དུ་དགྱེས་དགུར་ལོངས་སྤྱོད་པ་བསྟན་པར་བྱ་བ་ལོངས་སྤྱོད་རྫོགས་པར་འབྱོར་བའི་རྒྱུ་ནི་ཆོས་སྐུ་ཡིན་པར་འདོད་དོ། ། གསུམ་པ་སྤྲུལ་པའི་སྐུ་ལ་གཉིས་ལས། ངོ་བོ་ནི། སངས་རྒྱས་ཀྱི་སྤྲུལ་པ་དཔག་ཏུ་མེད་པས་སེམས་ཅན་གྱི་དོན་བྱེད་པ་ནི་སྤྲུལ་པའི་སྐུར་འདོད་པ་སྟེ། རང་ཐེག་ཆེན་ལ་རྫོགས་པར་ལོངས་སྤྱོད་པ་རང་དོན་དང༌། ཐབས་སྣ་ཚོགས་ཀྱིས་གདུལ་བྱ་སྨིན་གྲོལ་ལ་འགོད་པའི་གཞན་དོན་ཕུན་སུམ་ཚོགས་པ་ནི་རྣམ་པ་ཐམས་ཅད་དུ་ལོངས་སྐུ་དང་སྤྲུལ་སྐུ་གཉིས་ལ་གོ་རིམ་བཞིན་དུ་གནས་སོ་ཞེས་བྱ་བ་ནི་འགྲེལ་ཆེན་ལུགས་སོ། ། བཙུན་པ་ནི་རང་དོན་ཕུན་སུམ་ཚོགས་པའི་ཆོས་ཀྱི་སྐུ་ལ་བརྟེན་ཅིང༌། གཞན་དོན་ཕུན་སུམ་ཚོགས་པ་ནི་ལོངས་སྐུ་ལ་ཡང་བརྟེན་ལ་སྤྲུལ་སྐུ་ལ་ཡང་བརྟེན་ཞེས་གསུངས་སོ། ། འོ་ན།
རང་དོན་གཞན་དོན་དོན་དམ་སྐུ་དང་ནི། ། དེ་ལ་རྟེན་པ་ཀུན་རྫོབ་སྐུ་ཉིད་དེ། ། ཞེས་པ་དང༌། བདག་ཉིད་ཀྱི་ནི་འབྱོར་པའི་གནས། ། ཞེས་པ་ཆོས་སྐུ་རང་དོན་དང༌། གཟུགས་སྐུ་གཉིས་ཀ་གཞན་དོན་དུ་བཤད་པ་དང་འགལ་ལོ་ཞེ་ན། དེ་ནི་ཆོས་སྐུ་སངས་རྒྱས་ཁོ་ནའི་ཡུལ་ཡིན་ལ། གཟུགས་སྐུ་ནི་འཁོར་དག་མ་དག་གཉིས་ཀྱི་དོན་བྱེད་པ་ལ་དགོངས་པ་ཡིན་པས་མི་འགལ་ལོ། ། གཉིས་པ་དབྱེ་བ་ནི། པི་ཝང་ལེན་པའི་གཟུགས་སུ་སྤྲུལ་ནས་དྲི་ཟའི་རྒྱལ་པོ་རབ་དགའ་བརྟུལ་བ་ལྟ་བུ་བཟོའི་སྤྲུལ་པ་དང༌།
དཀོན་མཆོག་སྒྲོན་མེ་ལས། དེ་དག་དགོན་པར་ལྗོན་ཤིང་ཆེན་པོར་གྱུར། ། སྨན་དང་མི་ཟད་རིན་ཆེན་གཏེར་རྣམས་དང༌། ། ཡིད་བཞིན་ནོར་བུ་འདོད་སྦྱིན་སྙིང་པོ་དང༌། ། ལམ་གོལ་སོང་བ་རྣམས་ལ་ལམ་སྟོན་འགྱུར། ། ཞེས་པ་ལྟར་སྐྱེ་བའི་སྤྲུལ་པ་དང༌། མཆོག་གི་སྤྲུལ་པ་བྱང་ཆུབ་ཆེན་པོ་དང༌། མྱ་ངན་ལས་འདས་པ་ལ་སོགས་པ་རྟག་ཏུ་སྟོན་པའི་སངས་རྒྱས་ཀྱི་སྤྲུལ་པའི་སྐུ་འདི་ནི་གདུལ་བྱ་རྣམ་པར་གྲོལ་བར་བྱེད་པའི་ཐབས་ཆེན་པོ་ཡིན་ནོ། ། གསུམ་པ་ནི། སྐུ་གསུམ་དག་གིས་སངས་རྒྱས་ཀྱི་སྐུ་ཐམས་ཅད་སྡུས་པར་ཤེས་པར་བྱ་སྟེ།
ཇི་ལྟར་བསྡུས་ཤེ་ན། སྐུ་གསུམ་པོ་དག་གི་སྒོ་ནས་ལོངས་སྐུའི་རང་དོན་དང༌། སྤྲུལ་སྐུས་གཞན་དོན་ཏེ། དེ་གཉིས་ཀྱི་རྣམ་མཁྱེན་ཆོས་སྐུ་དང་བཅས་པ་སྟོན་ནོ། ། བཞི་པ་ནི། སངས་རྒྱས་ཀྱི་སྐུ་གསུམ་པོ་དེ་དག་ལ་ཆོས་སྐུ་ནི་རྟེན་ཆོས་དབྱིངས་ཐ་དད་མེད་པས་རྟེན་གྱིས་མཉམ་ལ། ལོངས་སྐུ་རྣམས་དགོངས་པ་བཟང་ངན་མེད་པས་དགོངས་པ་མཉམ་ཞིང༌། སྤྲུལ་སྐུ་རྣམས་ཕྲིན་ལས་ཐུན་མོང་དུ་མཛད་པས་ཕྲིན་ལས་ཀྱིས་མཉམ་མོ། ། ལྔ་པ་ནི། ཆོས་སྐུ་འདུས་མ་བྱས་པའི་ཕྱིར་རང་བཞིན་གྱིས་རྟག་གོ །
ལོངས་སྐུ་ནི་ཐེག་ཆེན་ལ་རྒྱུན་མི་ཆད་པར་ལོངས་སྤྱོད་པའི་ཕྱིར་རྒྱུན་མི་ཆད་པའོ། ། སྒོ་མཐའ་ཡས་པ་སྒྲུབ་པའི་གཟུངས་ཀྱི་འགྲེལ་པར། སྤྲུལ་པའི་སྐུ་ནི་མྱ་ངན་ལས། ། འདའ་བར་བརྗོད་ཅིང་གཅིག་ཤོས་མིན། ། གཏན་དུ་གནས་པའི་རྒྱུན་ལྡན་ཕྱིར། ། མྱ་ངན་ལས་ཀྱང་མི་འདའ་རིགས། ། ཞེས་པ་བཞིན་ནོ། ། སྤྲུལ་པའི་སྐུ་ནི་ལ་ལར་མི་སྣང་ཡང་ལ་ལར་སྣང་བའི་ཕྱིར་རྒྱུན་གྱིས་རྟག་གོ ། གཉིས་པ་ཡེ་ཤེས་སྒྲིབ་པ་མེད་པ་ལ་གསུམ་སྟེ། དབྱེ་བ།
སོ་སོའི་མཚན་ཉིད། གྲུབ་པའི་རྒྱུའོ། ། དང་པོ་ནི། མེ་ལོང་ལྟ་བུའི་ཡེ་ཤེས་ནི། རྒྱུན་མི་ཆད་པར་ཆོས་དབྱིངས་ལ་གནས་ཤིང་འབྱུང་འཇུག་མི་བྱེད་པས་སམ་ཆོས་ཉིད་ལ་དམིགས་པའི་ཕྱིར་མི་གཡོ་བ་སྟེ། ཊཱིཀྐ་ལས། དེ་བཞིན་ཉིད་ལ་དམིགས་པའི་ངོ་བོ་ཉིད་དོ། ། དེ་ཉིད་ཀྱི་ཕྱིར་མི་གཡོ་བ་ཡིན་ནོ། ། ཞེས་བཤད་དོ། ། ཡེ་ཤེས་གསུམ་ནི་དེ་ལ་བརྟེན་ཅིང་ཆོས་ཅན་ཡུལ་དུ་བྱེད་པའམ་འབྱུང་འཇུག་ཡོད་པས་གཡོ་བ་ཡིན་ནོ། །
གཉིས་པ་ལ་བཞི་སྟེ། མེ་ལོང་ལྟ་བུ། མཉམ་པ་ཉིད། སོ་སོར་རྟོག་པ། བྱ་བ་གྲུབ་པའོ། ། དང་པོ་རང་བཞིན་ལ་མེ་ལོང་ལྟ་བུའི་ཡེ་ཤེས་ནི་ངོ་བོའི་སྒོ་ནས་མཚོན་ན་ང་ཡིར་འཛིན་པ་མེད་ཅིང༌། ཡུལ་ཆོས་ཉིད་ཕྱོགས་དང་དུས་ལ་སོགས་པའི་རིས་སུ་མ་ཆད་པ་ལ་དམིགས་པའོ། ། འགྲེལ་ཆེན་མཁན་པོས་ནི་ཡུལ་དུས་ཐམས་ཅད་ཤེས་པས་ན་ཡོངས་སུ་མ་ཆད་ཅེས་སོ། ། དུས་ནི་རྟག་ཏུ་ལྡན་ཞིང་སྒྲིབ་གཉིས་བག་ཆགས་དང་བཅས་སྤངས་པས་ཤེས་བྱ་ཀུན་ལ་མ་རྨོངས་ལ་དེ་བཞིན་ཉིད་ལ་དམིགས་པས་ན་སྔོ་སེར་ལ་སོགས་པའི་རྣམ་པ་མི་འཛིན་པས་རྟག་ཏུ་གཟུགས་སོགས་དེ་དག་ལ་མངོན་དུ་ཕྱོགས་པ་མིན་ནོ། ། འགྲེལ་ཆེན་མཁན་པོ་ནི་ཡེ་ཤེས་དེ་ལ་ཤེས་བྱའི་གཟུགས་བརྙན་སྣང་ཡང་འདི་ནི་སེར་པོ་ཞེས་དམིགས་པ་རྣམས་མི་གཅོད་ཅིང་མི་རྟོག་པ་ཡིན་ནོ། །
ཞེས་སོ། ། མཛད་པ་ནི་མཉམ་པ་ཉིད་ཀྱི་ཡེ་ཤེས་ལ་སོགས་པ་ཀུན་གྱི་རྒྱུ་ཡིན་པའི་ཕྱིར་ཡེ་ཤེས་ཀྱི་འབྱུང་གནས་ཆེན་པོ་དང་འདྲ་བ་ཡིན་ནོ། ། འདི་ལ་ལོངས་སྤྱོད་རྫོགས་པའི་སངས་རྒྱས་ཉིད་ཅེས་བརྗོད་དོ། ། འགྲེལ་པ་ལས་ལོངས་སྤྱོད་རྫོགས་པའི་སངས་རྒྱས་ཀྱི་རྒྱུ་ཡིན་པའི་ཕྱིར་ལོངས་སྤྱོད་རྫོགས་པའི་སངས་རྒྱས་ཞེས་བྱའོ། ། མེ་ལོང་ལྟ་བུ་ཞེས་བརྗོད་པ་ནི། མེ་ལོང་གཟུགས་བརྙན་འཆར་བའི་རྟེན་ཡིན་པ་བཞིན་དུ་ཡེ་ཤེས་གསུམ་གཟུགས་བརྙན་དང་འདྲ་བ་དང་འབྱུང་བའི་རྟེན་ཡིན་པའི་ཕྱིར་མེ་ལོང་ལྟ་བུའི་ཡེ་ཤེས་ཞེས་བྱའོ། ། མཉམ་པ་ཉིད་ཀྱི་ཡེ་ཤེས་ལ་རྒྱུ་ནི། བདག་གཞན་མཉམ་པ་ཉིད་དུ་ཚོགས་སྦྱོར་དུ་མོས་པ་དང༌། ས་དང་པོ་ཡན་ཆད་མངོན་སུམ་དུ་རྟོགས་པའི་སྒོ་ནས་སེམས་ཅན་ཐམས་ཅད་ལ་བདག་དང་མཉམ་པ་ཉིད་ཀྱི་ཡེ་ཤེས་ཐོབ་པ་དེ་སྒོམ་པ་གོང་ནས་གོང་དུ་དག་པར་བྱས་པ་ལས་མཉམ་པ་ཉིད་ཀྱི་ཡེ་ཤེས་འབྱུང་བར་འདོད་དོ། ། ངོ་བོ་ནི་སྲིད་ཞི་གཉིས་ཀྱི་མཐའ་ལ་མི་གནས་པའི་ཞི་བ་མྱ་ངན་འདས་ལ་བཞུགས་པ་ནི་མཉམ་ཉིད་ཡེ་ཤེས་ཡིན་པར་འདོད་དོ། །
ཡོན་ཏན་ནི་དུས་རྣམས་ཀུན་ཏུ་སེམས་ཅན་ཐམས་ཅད་བདེ་བ་དང་ལྡན་པར་བཞེད་པའི་བྱམས་པ་དང༌། སྡུག་བསྔལ་དང་བྲལ་བར་བཞེད་པའི་ཐུགས་རྗེ་ཆེན་པོ་དང་ལྡན་པ་སྟེ། དེ་བཞིན་གཤེགས་པ་འབྱུང་བའི་མདོ་ལས། སངས་རྒྱས་བཅོམ་ལྡན་འདས་རྣམས་ནི་མཐོང་ན་སེམས་ཅན་དགའ་བའི་ཕྱིར་ཡེ་ཤེས་ཆེན་པོའི་ཟླ་བ་ཡིན་ནོ་ཞེས་གསུངས་སོ། ། མཛད་པ་ནི་སེམས་ཅན་རྣམས་ལ་ཇི་ལྟར་མོས་པ་བཞིན་དུ་དེ་དང་མཐུན་པར་སངས་རྒྱས་ཀྱི་སྐུ་ངེས་པར་སྟོན་པ་སྟེ། འདི་ལྟར་སེམས་ཅན་ཁ་ཅིག་གིས་ནི་དེ་བཞིན་གཤེགས་པ་ཁ་དོག་སེར་པོ་མཐོང་ངོ་ཞེས་བྱ་བ་ལྟ་བུའོ། ། སོ་སོར་རྟོག་པའི་ཡེ་ཤེས་ལ་གསུམ་ལས། ངོ་བོ་ནི་སོ་སོར་རྟོག་པའི་ཡེ་ཤེས་ནི་ཤེས་བྱ་ཀུན་ལ་རྟག་ཏུ་མི་ཐོགས་པ་སྟེ། འབད་མེད་དུ་དུས་གཅིག་ལ་གསལ་བར་མཁྱེན་པའོ། ། ཡོན་ཏན་ནི་ཏིང་ངེ་འཛིན་དང་གཟུངས་མང་པོ་འབྱུང་བས་ན་དེ་རྣམས་ཀྱི་གཏེར་དང་འདྲའོ། །
མཛད་པ་ནི། འཁོར་གྱི་དཀྱིལ་འཁོར་ཐམས་ཅད་དུ་རིན་པོ་ཆེའི་གཞི་ལ་སོགས་པའི་འབྱོར་པ་ཐམས་ཅད་སྟོན་པར་མཛད་ཅིང་སེམས་ཅན་རྣམས་ཀྱི་ཐེ་ཚོམ་ཐམས་ཅད་གཅོད་པར་མཛད་པའི་ཆོས་རིན་པོ་ཆེའི་ཆར་རབ་ཏུ་འབེབས་སོ། ། བྱ་བ་གྲུབ་པའི་ཡེ་ཤེས་ལ་གཉིས་ལས། དང་པོ་ནི་བྱ་བ་གྲུབ་པའི་ཡེ་ཤེས་ནི་འཇིག་རྟེན་གྱི་ཁམས་རྣམས་ཀུན་ཏུ་སྐུ་སྣ་ཚོགས་སྟོན་ལ། གྲངས་ལ་སོགས་པ་དཔག་ཏུ་མེད་ཅིང༌། བློས་བསམ་གྱི་མི་ཁྱབ་པའི་སྤྲུལ་པ་མང་པོས་སེམས་ཅན་ཀུན་གྱི་དོན་གྲུབ་པར་བྱེད་དོ། ། མཛད་པ་ནི་སངས་རྒྱས་ཀྱི་སྤྲུལ་པའི་སྐུ་དེ་ནི་མཛད་པ་ཇི་ལྟ་བུ་སྒྲུབ་པའི་བྱེ་བྲག་དང༌། གྲངས་ཇི་ཙམ་དང༌། ཞིང་གང་ན་སྟོན་པའི་སྒོ་ནས་རྣམ་པ་ཀུན་ཏུ་བསམ་གྱིས་མི་ཁྱབ་སྟེ་མཐའ་མེད་དོ། ། འདི་ལ་མདོ་ལས་སངས་རྒྱས་བཅོམ་ལྡན་འདས་ནི།
ཉོན་མོངས་པའི་ནད་རབ་ཏུ་ཞི་བར་མཛད་པའི་ཕྱིར་ཡེ་ཤེས་ཆེན་པོའི་སྨན་ཡིན་ནོ། ། འོ་ན་འདིར་ཆོས་ཀྱི་དབྱིངས་ཀྱི་ཡེ་ཤེས་མི་འཆད་པའི་རྒྱུ་མཚན་ཅི་ཡིན་ཞེ་ན། བཙུན་པ་ན་རེ། རང་བཞིན་ཆོས་རྫོགས་ལོངས་སྤྱོད་དང༌། ། ཞེས་པས་ཆོས་དབྱིངས་ལ་སྐུ་གསུམ་དུ་ཕྱེས་ནས་བསྟན་པས་འདིར་མ་བསྟན་ཞེས་གསུངས་སོ། ། བྲམ་ཟེར་ན་རེ། ཆོས་དབྱིངས་ཡེ་ཤེས་ལ་མེ་ལོང་ལ་སོགས་པ་བཞིན་དུ་དམིགས་པ་ལ་སོགས་པ་མེད་པས་མ་བཤད་ཅེས་གསུངས་སོ། ། གསུམ་པ་དེ་དག་གྲུབ་པའི་རྒྱུ་ནི་ཐོས་པའི་ཆོས་རྣམས་ལེགས་པར་འཛིན་པ་དང༌། བདག་གཞན་མཉམ་པའི་སེམས་སྒོམ་པ་དང༌། རྙེད་བཀུར་ལ་མི་ལྟ་བར་ཡང་དག་པའི་ཆོས་རབ་ཏུ་སྟོན་པ་དང༌།
སེམས་ཅན་གྱི་དགོས་པའི་བྱ་བ་གྲུབ་པ་ཉིད་ཀྱི་ཕྱིར་རིམ་པ་ལྟར་མེ་ལོང་ལྟ་བུ་དང༌། མཉམ་པ་ཉིད་དང༌། སོ་སོར་རྟོག་པ་དང༌། བྱ་བ་གྲུབ་པའི་ཡེ་ཤེས་བཞི་ཡང་དག་པར་འབྱུང་ངོ༌། ། དྲུག་པ་གཅིག་དང་ཐ་དད་ལས་གྲོལ་པའི་མཚན་ཉིད་ནི། དེ་ལྟ་བུའི་སྐུ་གསུམ་དང་ཡེ་ཤེས་ལྔ་དང་ལྡན་པའི་སངས་རྒྱས་དེ་གཅིག་ཡིན་ནམ་མང་པོ་ཡིན་ཞེ་ན། སངས་རྒྱས་གཅིག་ཁོ་ན་མ་ཡིན་ཏེ་དེ་ཅིའི་ཕྱིར་ཞེ་ན་སེམས་ཅན་ཐ་དད་པས་སངས་རྒྱས་ཀྱི་རིགས་ཅན་མང་པོས་སངས་རྒྱས་སྒྲུབ་པའི་ཕྱིར་ཏེ། སངས་རྒྱས་གཅིག་ལས་མེད་ན་སངས་རྒྱས་དེ་ལས་གཞན་པའི་བྱང་ཆུབ་སེམས་དཔའ་རྣམས་ཀྱིས་སངས་རྒྱས་ཀྱི་དོན་དུ་ཚོགས་གཉིས་བསགས་པ་དོན་མེད་པ་འགྱུར་བའི་ཕྱིར་དང༌། སངས་རྒྱས་གཅིག་ལས་མེད་ན་སངས་རྒྱས་ཀྱིས་གཞན་སུ་ཡང་སངས་རྒྱས་ལ་མི་འགོད་པས་སངས་རྒྱས་ཀྱི་མཛད་པ་མ་རྫོགས་པར་འགྱུར་པ་ལས་མཛད་པ་རྫོགས་པའི་ཕྱིར་དང༌། སངས་རྒྱས་གཅིག་ལས་མེད་ན་དེ་ཉིད་ཐོག་མའི་སངས་རྒྱས་སུ་འགྱུར་བ་ལས་སངས་རྒྱས་ཀྱི་ཐོག་མ་ནི་མེད་པའི་ཕྱིར་ཏེ།
ཚོགས་མེད་པར་སངས་རྒྱས་མི་ཐོབ་ལ་སངས་རྒྱས་ལ་མ་བརྟེན་པའི་ཚོགས་གཉིས་མེད་པའི་ཕྱིར་རོ། ། སངས་རྒྱས་མང་པོ་ཡང་མིན་ཏེ། དྲི་མ་མེད་པའི་དབྱིངས་ན་སངས་རྒྱས་རྣམས་ཀྱི་ཆོས་སྐུ་ལ་ཐ་དད་མེད་པའི་ཕྱིར་རོ། ། གཉིས་པ་བྱང་ཆུབ་ལ་འཇུག་པའི་ཐབས་ལ་ལྔ་ལས། གཞི་རྟོག་ཚུལ་ནི། བྱིས་པས་ཀུན་བཏགས་པའི་གཟུང་འཛིན་མེད་པ་གང་ཡིན་པ་དེ་ཉིད་ནི་ཆོས་ཉིད་ཡོངས་གྲུབ་ཏུ་ཡོད་པའི་དམ་པ་ཡིན་ལ། ཀུན་བཏགས་པའི་བདག་ཉིད་རྣམ་པ་ཀུན་ཏུ་མི་དམིགས་པ་དེ་ནི་ཡོངས་སུ་དམིགས་པའི་མཆོག་ཡིན་ནོ། ། ལམ་སྒོམ་ཚུལ་ནི། ས་དང་པོ་ནས་བཅུ་པའི་བར་ཐོབ་པ་ན་སྒོམ་པར་བྱ་བ་དང་སྒོམ་པར་བྱེད་པ་རྣམ་པར་མི་ལྟ་བ་དེ་སྒོམ་པ་དམ་པར་འདོད་པ་སྟེ། འབྲས་བུ་ཐོབ་ཚུལ་ནི།
ཐོབ་པར་བལྟ་བ་མེད་པ་སྟེ་ཐོབ་བྱར་འཛིན་པ་ཐམས་ཅད་ལས་གྲོལ་བ་ནི་ཐོབ་པ་དམ་པ་ཡིན་ནོ། ། རྟོག་པའི་ཉེས་དམིགས་ནི། སངས་རྒྱས་ཉིད་བླ་མ་ཡ་མཚན་དུ་འཛིན་པ་དང༌། སངས་རྒྱས་དེ་འགྲུབ་པ་ལ་གྲངས་མེད་གསུམ་ལ་སོགས་པར་ཚོགས་བསགས་དགོས་པ་དུས་རིང་པོར་ལྟ་བ་དང༌། མཚན་མ་སྟེ་འདི་སྒོམ་པར་བྱའོ་ཞེས་སེམས་ཀྱིས་དམིགས་པར་ལྟ་བ་དང༌། བདག་གི་བརྩོན་འགྲུས་བརྩམས་པ་ཡིན་ཏེ་མྱུར་དུ་སངས་རྒྱས་ཐོབ་པར་བྱའོ་སྙམ་དུ་ལྟ་ཞིང་བདག་གཞན་ཁྱད་དུ་གསོད་པའི་བྱང་ཆུབ་སེམས་དཔའ་ང་རྒྱལ་ཅན་དེ་དག་ནི་དམིགས་པའི་རྣམ་པར་རྟོག་པ་ཅན་ཡིན་པའི་ཕྱིར་བྱང་ཆུབ་ལས་རིང་ངོ༌། ། མི་རྟོག་པའི་ཕན་ཡོན་ནི། ཇི་སྐད་བཤད་པའི་སངས་རྒྱས་དེ་ཐོབ་པའི་དུས་ལ་སོགས་པ་འདི་དག་ཀུན་ལ་གཟུང་བར་མ་ཞེན་པས་རྟོག་པ་ཙམ་དུ་ལྟ་ཞིང་རྟོག་པ་ཙམ་དེ་ལ་ཡང་མི་རྟོག་པའི་བྱང་སེམས་རྟོག་མེད་རྣམས་ནི་ས་བརྒྱད་པར་མི་སྐྱེ་བའི་ཆོས་ལ་བཟོད་པ་ཐོབ་པ་ན་བྱང་ཆུབ་ཐོབ་པ་དང་འདྲ་བར་ངེས་པར་བརྗོད་དོ། ། བྱང་ཆུབ་ལ་འཇུག་པའི་ཐབས་བསྟན་ཟིན་ཏོ། ། གསུམ་པ་མཛད་པ་རོ་གཅིག་པར་བསྟན་པ་ནི།
ཆུ་ཀླུང་གངྒཱ་ལ་སོགས་པ་དག་སའི་འོག་རྒྱ་མཚོ་ཆེན་པོར་མ་སོང་བ་ན་འབབ་པའི་གནས་རྣམས་ཐ་དད་དེ་མཚོ་མ་དྲོས་པའི་ཕོ་བྲང་རིན་པོ་ཆེ་ལས་གྲུབ་པའི་ཕྱོགས་བཞི་ནས་ཆུ་བོ་འབབ་ཅིང་ཐ་དད་ནས་འགྲོ་བའི་ཕྱིར་ཏེ། ཆུ་ཀླུང་གངྒཱ་སིན་ངྷུ་པཀྵུ་དང༌། ། སི་ཏཱ་རྦ་རླབས་དབུ་བའི་ཕྲེང་བ་ཅན། ། འབབ་ཅིང་ཐམས་ཅད་གསལ་བའི་ཆུ་ཡིན་ཏེ། ། ཕྱོགས་བཞིར་ཁོ་ར་ཁོར་ཡུག་དག་ནས་བྱུང༌། ། གངྒཱ་ཤར་ཕྱོགས་རྒྱ་མཚོར་འགྲོ་བ་སྟེ། ། སིན་ངྟུ་ལྷོ་ཕྱོགས་རྒྱ་མཚོར་འགྲོ་བ་ཡིན། ། པཀྵུ་ཡང་ནི་ནུབ་ཕྱོགས་རྒྱ་མཚོར་འགྲོ། ། དེ་ཡི་བྱང་ཕྱོགས་རྒྱ་མཚོར་སི་ཏཱ་འགྲོ། ། ཆུ་ཀླུང་རབ་མཆོག་བཞི་པོ་འདི་དག་ནི། །
མཆོག་ཏུ་བཟང་ཞིང་ཡིད་འོང་འབབ་པ་སྟེ། ། རེ་རེའང་ལྔ་བརྒྱ་ལྔ་བརྒྱ་ཁྱེར་ནས་ནི། ། ཆུ་ཡི་རྒྱུན་ཆགས་རྒྱ་མཚོ་ཆེན་པོར་འགྲོ། ། ཞེས་འབྱུང་བ་ཡིན་ནོ། ། ཆུ་ཡང་མ་འདྲེས་པས་ཐ་དད་ལ་རྒྱ་མཚོ་ལ་ལྟོས་ནས་ཆུ་བྱུང་ཞིང་རང་གི་བྱ་བ་ཐ་དད་པ་བྱེད་ལ། ཆུ་དེ་དག་ལ་གནས་པའི་སྲོག་ཆགས་ཕྲ་མོ་ཉུང་ངུས་ཉེ་བར་སྤྱད་བྱར་འགྱུར་རོ། ། རྒྱ་མཚོར་སོང་ན་དེ་དག་ཐམས་ཅད་ཀྱང་གནས་གསེར་གྱི་ས་གཞི་ལ་བརྟེན་པར་གཅིག་ཅིང་ཆུ་ཐམས་ཅད་ཚོགས་པས་ཆེ་ལ་འདྲེས་པས་སམ་ལན་ཚའི་རོར་གཅིག་ཅིང་བྱ་བ་ཡང་གཅིག་ཅིང་རྒྱ་མཚོའི་ཆུ་ལ་གནས་པའི་སྲོག་ཆགས་མང་པོའི་དུས་རྟག་ཏུ་ཉེ་བར་སྤྱད་བྱ་ཆེན་པོར་འགྱུར་རོ། ། དེ་བཞིན་དུ་སངས་རྒྱས་ཉིད་དུ་མ་ཞུགས་པའི་བརྟན་པ་རྣམས་སོ་སོའི་ཕུང་པོ་ལ་བརྟེན་པས། ། རྟེན་ཀྱང་ཐ་དད་ལ། བློ་གྲོས་བརྟན་མི་བརྟན་ནམ།
ཆེ་ཆུང་ཡོད་པས་ཐ་དད་ཅིང་སངས་རྒྱས་ཀྱི་ཡེ་ཤེས་ལ་ལྟོས་ནས་རྟོགས་པ་ཆུང་ཤིང་རང་གི་བྱ་བ་སྟེ་ཕྲིན་ལས་ཐ་དད་ལ། སངས་རྒྱས་ལ་ལྟོས་ནས་སེམས་ཅན་ཉུང་ངུའི་དོན་དུ་རྟག་ཏུ་ཉེ་བར་སྤྱད་བྱར་འགྱུར་རོ། ། སངས་རྒྱ་ཉིད་ཞུགས་ན་སྔར་གྱི་བྱང་ཆུབ་སེམས་དཔའ་དེ་དག་ཀུན་རྟེན་ཡང་ཆོས་དབྱིངས་དག་པ་གཉིས་ལྡན་ལ་བརྟེན་པར་གཅིག་ཅིང་ཤེས་བྱ་ཐམས་ཅད་རྟོགས་པས་ན་རྟོགས་པ་ཆེ་ལ། བློ་གྲོས་ཆེ་ཆུང་མེད་པར་གཅིག་གོ ། ཕྲིན་ལས་ཐུན་མོང་དུ་མཛད་པས་ན་མཛད་པ་གཅིག་ཏུ་འདྲེས་ཤིང༌། དུས་རྟག་པར་སེམས་ཅན་གྱི་ཚོགས་ཆེན་པོའི་ཉེ་བར་སྤྱད་བྱ་ཆེན་པོར་འགྱུར་རོ། ། བྱང་ཆུབ་ཀྱི་གནས་ཚུལ་བསྟན་ཟིན་ཏོ། ། གཉིས་པ་དེ་ལ་སྤྲོ་བ་སྐྱེད་པ་ནི། དེ་ལྟར་སངས་རྒྱས་ཉིད་ནི་རང་དོན་ཕུན་སུམ་ཚོགས་པ་སྟོབས་ལ་སོགས་པ་དཀར་པོའི་ཆོས་དཔེ་མེད་པ་དང་ལྡན་པའི་ཕྱིར་དང༌། གཞན་དོན་ཕུན་སུམ་ཚོགས་པ་སེམས་ཅན་ཐམས་ཅད་ཀྱི་ཕན་བདེའི་རྒྱུ་བྱེད་པའི་ཕྱིར་དང༌།
བདེ་བར་གནས་པའི་ཁྱད་པར་ཟག་མེད་ཀྱི་བདེ་བ་ཆེན་པོ་ཁ་ན་མ་ཐོ་བ་མེད་པས་དགེ་བ་མཚུངས་པ་མེད་པས་དམ་པ། ཕུང་པོ་ལྷག་མེད་དུ་ཡང་མི་ཟད་པ་རྣམས་ཀྱི་འབྱུང་གནས་ཡིན་པའི་ཕྱིར་བློ་དང་ལྡན་པ་རྣམས་ཀྱིས་དེ་ལྟ་བུའི་རྒྱུ་བྱང་ཆུབ་ཀྱེ་སེམས་དགེ་བ་དེ་བླང་བར་རིགས་སོ། ། གཉིས་པ་སྔ་མ་རྣམས་ཀྱི་འཇུག་སྡུད་ནི། སྡོམ་ནི་དང་པོ་ཞེས་པ་ངག་དང་པོ་ཚིགས་བཅད་དྲུག་གོ ། སྒྲུབ་ཅེས་པ་བཀར་སྒྲུབ་བོ། ། གང་ལ་བསླབ་པར་བྱ་བའི་དམིགས་པ་བཤད་ཟིན་ཏོ།། ༈ །།ད་ནི་ཇི་ལྟར་སློབ་པའི་སྤྱོད་པ་བསྟན་པར་བྱའོ། ། དེ་ལ་གཉིས་ཏེ། ཆོས་ལ་འཇུག་པ་དང༌། དོན་ལ་འཇུག་པའི་སྤྱོད་པའོ།
དང་པོ་ལ་གཉིས་ཏེ། རྒྱས་པར་བཤད་པ་དང༌། མཇུག་བསྡུ་བའོ། ། དང་པོ་ལ་ལྔ། མོས་པ་དང༌། ཆོས་ཚོལ་བ། ཆོས་བཤད་པ། ཆོས་སྒྲུབ་པ། གདམ་ངག་རྗེས་སུ་བསྟན་པའོ། ། དང་པོ་ལ་མོས་པའི་ཡུལ་ནི།
ཐེག་ཆེན་གྱི་ལམ་འབྲས་བུ་དང་བཅས་པའོ། ། ངོ་བོ་ནི། ཀུན་ལས་བཏུས་ལས། མོས་པ་གང་ཡིན་ཞེ་ན། ངེས་པའི་དངོས་པོ་ལ་ཇི་ལྟར་ངེས་པ་བཞིན་དུ་འཛིན་པ་སྟེ། ཞེས་གསུངས་སོ། ། རྒྱུ་ནི། སྐྱེས་བུ་དམ་པ་ལ་བརྟེན་པ་ལ་སོགས་པ་ཡིན་ནོ། ། མོས་པའི་དབྱེ་བ་ལ་གཉིས་ཏེ། དབྱེ་བ་སྤྱིར་བསྟན་པ་དང༌།
ཐེག་ཆེན་གྱི་ཆོས་ལ་སྦྱར་བའོ། ། དང་པོ་ལ་གསུམ་ལས། མོས་པའི་དབྱེ་བ་དངོས་ནི། ཉེར་བདུན་ཡོད་པ་ལས་དུས་ཀྱི་སྒོ་ནས་དབྱེ་ན་སྐྱེས་ནས་འགགས་པ་འདས་པ་དང༌། སྐྱེས་ལ་མ་འགགས་པ་ད་ལྟར་བྱུང་བ་དང༌། སྐྱེ་རུང་དུ་ཡོད་ཀྱང་མ་སྐྱེས་པ་མ་འོངས་པ་དང༌། ཕྱི་ནང་གི་ཕྱེ་ན་འཛིན་པ་རང་བཞིན་མེད་པར་མོས་པ་ནང་གི་དང༌། གཟུང་བར་གྱུར་པ་རང་བཞིན་མེད་པར་མོས་པའི་ཕྱིར་དང༌། ཕྲ་རགས་ཀྱིས་ཕྱེ་ན་གྲོགས་དགེ་བའི་བཤེས་གཉེན་ལ་བརྟེན་ནས་བླངས་པ་ནི་རགས་པ་དང༌། བདག་ཉིད་ལ་རྒྱས་པའི་རིགས་ལ་སོགས་པ་ཡོད་པའི་སྟོབས་ཀྱིས་སྐྱེས་པ་ནི་ཕྲ་བའོ། །
མཆོག་དམན་ཀྱི་སྒོ་ནས་དབྱེ་ན། བདག་ཏུ་ལྟ་བ་ལ་སོགས་པ་ཕྱིན་ཅི་ལོག་ལ་མོས་པ་ནོར་བ་སྟེ་ངན་པའོ། ། དེ་བཞིན་གཤེགས་པའི་གསུང་རབ་ལས་བྱུང་བའི་དོན་ཕྱིན་ཅི་མ་ལོག་པ་ལ་མོས་པ་ནི་མ་ནོར་བ་སྟེ་གྱ་ནོམ་པའོ། ། དེ་ཉིད་སྔ་མ་ལས་གཞན་ཡིན་པས་ན་གཞན་ཞེས་བྱའོ། ། ཉེ་རིང་གིས་དབྱེ་ན། མོས་པ་སྐྱེ་བའི་རྐྱེན་སྐྱེས་བུ་དམ་པ་ལ་སོགས་པ་མངོན་སུམ་དུ་གྱུར་པ་ནི་ཉེ་བ། མངོན་སུམ་དུ་གྱུར་པ་མ་ཡིན་པ་ནི་ཉེ་བ་དེ་ལས་གཞན་རིང་བའོ། ། རྒྱུ་ཡིས་དབྱེ་ན། གཞན་གྱི་སྒྲ་ལ་བརྟེན་ནས་འབྱུང་བ་ཐོས་པ་དང༌། ཐོས་པའི་རང་གི་བློས་ཚོལ་བ་ལས་བྱུང་བ་བསམ་པ་དང༌།
དོན་དེ་ལ་རྩེ་གཅིག་ཏུ་ལྟ་བ་ལས་བྱུང་བ་སྒོམ་བྱུང་གི་མོས་པའོ། ། ཆེ་འབྲིང་གི་དབྱེ་བ་ནི། མི་མཐུན་ཕྱོགས་སྟོབས་ཆེ་བས་དེས་འཕྲོགས་པ་ནི་ཆུང་ངུ་དང༌། སྟོབས་མཉམ་པས་འཕྲོགས་མི་འཕྲོགས་འདྲེས་པ་ནི་འབྲིང་པོ་དང༌། གཉེན་པོ་སྟོབས་ཆེ་བས་མི་མཐུན་ཕྱོགས་དང་མ་འདྲེས་པ་ནི་ཆེན་པོ་དང༌། ཡུལ་གྱིས་དབྱེ་ན། ཉན་རང་གི་ཐེག་པ་ལ་མོས་པ་དམན་པ་དང༌། ཐེག་ཆེན་ལ་མོས་པ་རྒྱ་ཆེན་པོའོ། ། རྐྱེན་གྱི་སྒོ་ནས་དབྱེ་ན། མོས་པ་ཅུང་ཟད་ཡོད་པ་ཁྱད་པར་དུ་འགྲོ་བ་ལ་འགལ་རྐྱེན་གྱི་སྒྲིབ་པ་དང༌།
དེས་མ་སྒྲིབ་པ་དང༌། རྟག་ཏུ་རྒྱུན་མི་འཆད་པར་འབད་པ་དྲག་པོས་གུས་པར་སྦྱོར་བ་བརྩོན་པ་དང༌། དེ་ལས་ཟློག་པ་མི་བརྩོན་པའོ། ། རྒྱུ་ཚོགས་ཀྱིས་དབྱེ་ན། ཆོས་མཆོག་མན་ཆད་དུ་བསྐལ་པ་གྲངས་མེད་གཅིག་ཏུ་ཚོགས་བསགས་པས་བདེན་པ་མངོན་པར་རྟོགས་པར་རུང་བ་བསགས་པ་དང༌། དེ་ལས་ཟློག་པ་མ་བསགས་པའོ། ། ས་མཚམས་ཀྱིས་དབྱེ་ན། དང་པོའི་མོས་པ་ནི་བརྟན་པར་བཞུགས་པ་ཡིན་ལ། གཉིས་པ་ཡན་ཆད་ནི་འོག་མ་ལས་རིང་དུ་སོང་བས་ན་རིང་དུ་སོང་བའི་མོས་པའོ། ། བར་ཆད་ནི་སྐྱེས་པ་འདས་པ་དང༌།
ད་ལྟར་གྱི་མོས་པ་ལ་ནི་སྐྱེས་པ་དེ་དག་འདྲེས་པར་ཡིད་ལ་མི་བྱེད་པར་དུས་མང་པོར་འདུག་པས་བར་དུ་གཅོད་པ་ཡིན་ལ། མ་སྐྱེས་པ་ལ་ནི་ཕྱིས་བསྐྱེད་པའི་ཆེད་དུ་མི་བརྩོན་པས་ལེ་ལོས་སོ། ། འཛིན་དང་གཟུང་གྱུར་ལ་རྣལ་འབྱོར་འཁྲུགས་པ་སྟེ་གཟུང་འཛིན་དུ་སྣང་བ་ལྟར་བདེན་པར་ཞེན་པས་སོ། ། གྲོགས་ལས་བླངས་པ་ལ་ནི་གྲོགས་ངན་པ་སྟེ་སྡིག་པའི་གྲོགས་པོས་སོ། ། བདག་ཉིད་ལ་བྱུང་བ་ལ་ནི་རང་གི་དགེ་བ་ཞན་པས་སོ། ། མ་ནོར་བ་ལ་ནི་བདག་མེད་པ་ལ་བདག་ཏུ་འཛིན་པ་ལ་སོགས་པ་ཚུལ་བཞིན་མ་ཡིན་པ་ཡིད་ལ་བྱེད་པས་སོ། ། མངོན་སུམ་པ་ནི་དགེ་བའི་ཆོས་རྣམས་མི་སྒོམ་ཞིང༌། ཟག་བཅས་ཀྱི་ཆོས་ལས་སེམས་མི་བསྲུང་བའི་བག་མེད་པས་སོ། ། སྒྲ་ལས་བྱུང་བ་ནི་ཐོས་པ་ཉུང་བ་སྟེ་ངེས་དོན་གྱི་མདོ་སྡེ་མ་ཐོས་པས་སོ། ། ཚོལ་བ་ལ་ནི་ཐོས་པ་ཙམ་གྱིས་ཆོག་པར་འཛིན་པ་དང་བསམ་པ་ཉུང་ངུས་ཆོག་པར་འཛིན་པས་སོ། །
ལྟ་བ་ལ་ནི་བསམ་པ་ཙམ་གྱིས་ཆོག་པར་འཛིན་པ་དང༌། ཞི་གནས་ཙམ་གྱིས་ང་རྒྱལ་བྱེད་ཅིང་ལྷག་མཐོང་ལ་བརྩོན་པར་མི་བྱེད་པས་སོ། ། དེ་བཞིན་དུ་འཕྲོག་པ་དང་འདྲེས་པ་གཉིས་ལ་ནི་གཉེན་པོའི་ཕྱོགས་ལ་མ་འདྲེས་པས་བར་དུ་གཅོད་པ་ཡིན་པར་འདོད་དོ། ། དམན་པ་ལ་ནི་འཁོར་བ་ལས་མི་སྐྱོ་བས་སོ། ། རྒྱ་ཆེན་པོ་ལ་ནི་ལྷག་པར་སྐྱོ་བས་སོ། ། བརྩོན་པ་ལ་ནི་མི་བརྩོན་པས་སོ། ། བསགས་པ་ལ་ནི་ཚོགས་མ་བསགས་པས་བར་དུ་གཅོད་པ་སྟེ། བཅུ་དྲུག་པོ་དེ་དག་ནི་མོས་པའི་བར་དུ་གཅོད་པར་ཤེས་པར་བྱའོ། ། མོས་པ་ཉེར་བདུན་ལ་བར་ཆད་བཅུ་དྲུག་ལས་མ་བཤད་པ་ནི། ནོར་བ་དང༌།
སྒྲིབས་པ་དང༌། མི་བརྩོན་པ་དང༌། མ་བསགས་པ་དང༌། མངོན་སུམ་མ་ཡིན་པ་སྟེ་ལྔ་ནི་བར་ཆད་ཀྱི་ངོ་བོ་ཡིན་པས་དེ་དག་ལ་བར་དུ་གཅོད་བྱེད་གཞན་མ་བཤད་ལ། མི་མཐུན་ཕྱོགས་དང༌། མ་འདྲེས་པ་དང༌། བརྟན་ཞུགས་དང༌། རིང་དུ་སོང་བ་གསུམ་ནི་བར་ཆད་ལས་གྲོལ་བ་ཡིན་ནོ། ། ཕན་ཡོན་ནི་བཅུ་ལས། ད་ལྟར་བྱུང་བའི་མོས་པའི་ཕན་ཡོན་ནི་བསོད་ནམས་ཆེ་བའོ། །
འདས་པ་ནི་སྔར་དགེ་བ་བྱས་པས་འགྱོད་པ་མེད་པའོ། ། འཛིན་པ་དང་གཟུང་གྱུར་གཉིས་ཀྱིས་ཏིང་ངེ་འཛིན་དང་ལྡན་པས་ཡིད་ཤེས་དང་མཚུངས་ལྡན་གྱི་ཡིད་བདེ་བ་དང་སྒོ་ལྔའི་རྣམ་ཤེས་དང་མཚུངས་ལྡན་གྱི་བདེ་བ་ཆེ་བའོ། ། གྲོགས་པོ་ལས་བླངས་པའི་ནི་འབྲས་བུ་དོན་བྱེད་པས་ཆུད་མི་ཟའོ། ། བདག་ཉིད་ཀྱི་སྔོན་གྱི་དགེ་བའི་མཐུས་མི་ཉམས་པས་ན་བརྟན་པའོ། ། དེ་བཞིན་དུ་མ་ནོར་བ་དང༌། མངོན་སུམ་པ་དང༌། ཐོས་པ་དང༌། བསམ་པ་དང༌། སྒོམ་པ་ལས་བྱུང་བ་དང༌། ཆུང་ངུ་དང༌།
འབྲིང་སྟེ་བདུན་གྱིས་ནི་མོས་པ་གོང་དུ་ཁྱད་པར་དུ་འགྲོ་བའོ། ། ཆེན་པོ་ནི་བདག་མེད་ཀྱི་ཆོས་མངོན་པར་རྟོགས་པའོ། ། དམན་པའི་ནི་བདག་གི་དོན་ཐོབ་པའོ། ། ཁྱད་པར་དུ་འཕགས་པའི་ནི་གཞན་གྱི་དོན་གྱི་མཆོག་སངས་རྒྱས་ཉིད་ཐོབ་པའོ། ། མ་སྒྲིབས་པ་དང༌། བརྩོན་པ་དང༌། བསགས་པ་དང༌། བརྟན་པ་དང༌། རིང་དུ་སོང་བ་སྟེ། ལྔ་ཡིས་ནི་མངོན་ཤེས་མྱུར་བ་སྟེ་རང་རང་གི་རྟོགས་བྱ་རྣམས་མྱུར་དུ་རྟོགས་པའོ། །
ནོར་བ། སྒྲིབ་པ། མི་བརྩོན་པ། མ་བསགས་པ། མངོན་སུམ་མ་ཡིན་པ་སྟེ་ལྔ་ལ་ནི་ཕན་ཡོན་མེད་ལ་མ་འོངས་པ་ནི་མ་སྐྱེས་པས་ཕན་ཡོན་མ་བཤད་དོ། ། གཉིས་པ་ཐེག་ཆེན་གྱི་མོས་པ་ལ་སྦྱར་བ་ལ་གཉིས་ཏེ། རྒྱས་པར་བཤད་པ་དང༌། དོན་སྡུས་པའི་སྒོ་ནས་འབྲས་བུ་བསྟན་པའོ། ། དང་པོ་ལ་བཞི་ལས། མོས་པའི་ཁྱད་པར་ནི།
འདོད་པ་ན་སྤྱོད་པ་ཅན་གྱི་མོས་པ་དང་འདྲའོ། ། ཞེས་བསྟན་ནས་ཇི་ལྟར་འདྲ་ཞེ་ན། གོ་རིམ་བཞིན་དུ་ཁྱི་ནི་རྟག་ཏུ་ལྟོགས་ཤིང་སྡུག་བསྔལ་གྱིས་ཉེན་ལ། ཁ་ཟས་ཡོད་ཀྱང་ཆོག་མི་ཤེས་པ་བཞིན་དུ་འདོད་ཡོན་ལ་གཡེམ་པ་འདོད་ཁམས་པ་རྣམས་ཀྱང་འདོད་ཡོན་གྱིས་འཕོངས་ཤིང་སྡུག་བསྔལ་གྱིས་ཉེན་ལ་འདོད་ཡོན་འབྱོར་ཀྱང་ཆོག་མི་ཤེས་པ་ཡིན་ནོ། ། མདོ་ལས། ཁྱི་ནི་རུས་པ་སྐམ་པོ་ཁར་བཅུག་ནས། ། རང་གི་ཁྲག་ལ་དེ་རུ་མངོན་པར་ཞེན། ། དེ་བསྲུངས་གཞན་ལ་རབ་ཏུ་སྡང་བ་ལྟར། ། འཇིག་རྟེན་ལོག་པར་མངོན་ཞེན་དེ་བཞིན་ནོ། ། ཞེས་སོ། །
འཇིག་རྟེན་པའི་ཏིང་ངེ་འཛིན་ལ་གནས་པ་རྣམས་ཀྱི་མོས་པ་ནི་རུས་སྦལ་དང་འདྲ་སྟེ། རུས་སྦལ་ནི་ཆུའི་ནང་དུ་རང་གི་སྣོད་དེར་ཡན་ལག་བསྐུམས་ཏེ་འཇུག་པས་གཞན་གྱི་གནོད་པ་མི་འབྱུང་བར་སེམས་པ་ལྟར། འཇིག་རྟེན་པའི་བསམ་གཏན་བཞི་དང༌། གཟུགས་མེད་བཞིའི་ཏིང་ངེ་འཛིན་གྱི་སེམས་གཞན་པ་རྣམས་ཀྱང་ཏིང་ངེ་འཛིན་དེ་ཙམ་གྱིས་ཆོག་པར་འཛིན་ཅིང་གནས་པས་ཆོས་རྣམས་ཀྱི་རང་དང་སྤྱིའི་མཚན་ཉིད་མི་ཤེས་པའི་ཕྱིར་འཁུམས་ཏེ་འདུག་པ་ཡིན་ནོ། ། རང་དོན་འབའ་ཞིག་བྱེད་པ་ཉན་རང་རྣམས་ཀྱི་མོས་པ་ནི་བྲན་དང་འདྲ་སྟེ། ཇི་ལྟར་བྲན་ནི་རྗེ་བོའི་བཀའ་བཞིན་མ་བྱས་ན་བདག་ཉིད་ལ་གནོད་པ་བྱུང་དུ་དོགས་ནས་དུས་རྟག་ཏུ་འཇིགས་ཤིང་སྐྲག་པ་ལྟར། རང་དོན་བྱེད་པ་ཉན་རང་རྣམས་ཀྱང་འཁོར་བ་ལ་འཇིགས་ཤིང་སྐྲག་ནས་རང་ཉིད་དེ་ལས་ཐར་པར་བྱ་བའི་ཕྱིར་འབད་པ་ཡིན་ནོ། ། གཞན་དོན་བྱེད་པ་ཐེག་ཆེན་པའི་མོས་པ་ནི་རྒྱལ་པོའི་མོས་པ་དང་འདྲ་སྟེ། ཇི་ལྟར་རྒྱལ་པོ་ནི་རང་གི་མངའ་རིས་སུ་གཏོགས་པ་ཐམས་ཅད་ཀྱི་དོན་དུ་གཙུག་ལག་དང་མཐུན་པའི་བཀའ་ཡིས་རང་གི་ཡུལ་ཐམས་ཅད་ལ་དབང་སྒྱུར་ཞིང་གནས་པ་ལྟར། གཞན་དོན་བྱེད་པ་ཐེག་ཆེན་ཡང་སེམས་ཅན་ཐམས་ཅད་ཀྱི་ཕན་བདེའི་ཐབས་ལ་དབང་བསྒྱུར་བ་ཡིན་ཏེ།
དེ་ལྟར་མོས་པ་སྣ་ཚོགས་དེ་དག་གིས་དེ་དག་ལྡན་པའི་གང་ཟག་རྣམས་ཀྱི་མཆོག་དམན་གྱི་ཁྱད་པར་རྟག་ཏུ་ཤེས་པར་བྱའོ། ། གཉིས་པ་ཁྱད་པར་རྟོགས་ནས་ཐེག་ཆེན་གྱི་མོས་པ་ལ་སྦྱར་བ་དངོས་ནི། ཐེག་པ་ཆེན་པོ་འདི་ལ་མོས་པ་དེ་མོས་པ་རྣམས་ལས་མཆོག་ཏུ་གྱུར་པ་ཚུལ་བཞིན་དུ་རིག་ནས་མོས་པ་ལ་འཇུག་པའི་སྐབས་འདི་ནི་བསྟན་པས་ཐེག་ཆེན་དེ་ལ་དེ་ཉིད་རྟག་པར་རབ་ཏུ་ཚོལ་ལོ། ། གསུམ་པ་ཞུམ་པ་དགག་པ་ནི། ཐེག་ཆེན་དེ་ཡོན་ཏན་ཆེ་ཡང་དེ་སྒྲུབ་མི་ནུས་སོ་སྙམ་ན། དེ་ལྟ་མ་ཡིན་ཏེ། གང་གི་ཕྱིར་རྟེན་ལྷ་ལ་སོགས་པ་མི་དགོས་ཀྱི་མིར་གྱུར་པའི་སེམས་ཅན་གྱིས་ཀྱང་རྫོགས་པའི་བྱང་ཆུབ་ཐོབ་པ་དང༌། དེ་ཡང་གྲངས་རེ་རེ་ཙམ་དུ་མ་ཟད་ཀྱི་ཚད་མེད་པས་ཐོབ་པ་དང༌། དུས་རིང་པོ་ནས་འགའ་ཞིག་གིས་ཐོབ་པར་མ་ཟད་ཀྱི་སྐད་ཅིག་རེ་རེ་ཞིང་རྒྱུན་མི་ཆད་པར་ཐོབ་ཅིང་ཡོད་པ་དེའི་ཕྱིར་བདག་གིས་སངས་རྒྱས་སྒྲུབ་མི་ནུས་སྙམ་དུ་ཞུམ་པ་དྭངས་དུ་བླང་བར་མི་བྱའོ། ། བཞི་པ་བསོད་ནམས་ཀྱི་ཁྱད་པར་ནི།
གཞན་དོན་དུ་གཞན་དག་ལ་ཟས་བྱིན་པ་ལས་བསོད་ནམས་འཕེལ་པ་ལྟར། རང་དོན་དུ་བདག་ཉིད་ཀྱིས་ཟ་བ་ལ་མ་ཡིན་པ་དེ་བཞིན་དུ་གཞན་དོན་གྱི་རྟེན་ཐེག་ཆེན་གྱི་ཆོས་བསྟན་པ་ལས་བསོད་ནམས་ཆེན་པོ་ཐོབ་པར་ཐེག་ཆེན་གྱི་མདོ་ལས་གསུངས་པ་དེ་ལྟ་བུ་ནི་རང་གི་དོན་གྱི་རྟེན་ཉན་རང་གི་ཆོས་བསྟན་པ་ལས་ཐོབ་པ་མ་ཡིན་ནོ། ། གཉིས་པ་ནི། ཡུལ་དེ་ལྟར་འཕགས་པ་ཆེན་པོ་སངས་རྒྱས་ཀྱི་ཆོས་ཡངས་ཤིང་རྒྱ་ཆེ་བར་འགྱུར་བ་ལ་གང་ཟག་བློ་དང་ལྡན་པས་དུས་རྟག་ཏུ་མོས་པ་ཆེན་པོ་སྐྱེད་ན། སྐྱེས་བུ་བྱེད་པའི་འབྲས་བུ་བསོད་ནམས་རྒྱ་ཆེན་པོ་རྒྱུན་མི་ཆད་པར་འཕེལ་བ་དང༌། རྒྱུ་མཐུན་གྱི་འབྲས་བུ་མོས་པ་དེ་ཉིད་འཕེལ་བ་དང༌། རྣམ་སྨིན་གྱི་འབྲས་བུ་དེ་ལ་བརྟེན་ནས་འབྱུང་བའི་ཡོན་ཏན་དཔག་ཏུ་མེད་པ་བདག་ཉིད་ཆེན་པོ་སངས་རྒྱས་སུ་འགྱུར་རོ། ། མོས་པའི་སྐབས་བཤད་ཟིན་ཏོ།། ༈ །།དེ་ལྟར་མོས་པ་དང་ལྡན་པའི་བྱང་ཆུབ་སེམས་དཔའ་ཆེན་པོ་ཆོས་ཚོལ་བས་མོས་པའི་འོག་ཏུ་ཆོས་ཚོལ་བསྟན་ནོ། ། དེ་ལ་སྤྱི་དོན་དང༌།
གཞུང་དོན་གཉིས་ལས། དང་པོ་ལ་ལྔ་སྟེ། ཆོས་ཚོལ་གྱི་ངོ་བོ། གང་ལས་བཙལ་བའི་ཡུལ། གང་བཙལ་བར་བྱ་བའི་ཆོས། ཚུལ་ཇི་ལྟར་ཚོལ་བ། བཙལ་བའི་དགོས་པ། དང་པོ་ནི། དགེ་ལ་སྤྲོ་བའི་བརྩོན་འགྲུས་དྲག་པོས་ཀུན་ནས་བླངས་ཏེ་ཤེས་རབ་ཀྱིས་ཆོས་ཀྱི་ཚིག་དོན་བཙལ་བ་སྟེ། དེ་ལྟར་བློ་གྲོས་དགེ་བས་བརྩོན་འགྲུས་དྲན་བརྟེན་ནས། །
ཞེས་སོ། ། གཉིས་པ་ནི། དགེ་བའི་བཤེས་གཉེན་ལས་སོ། ། གསུམ་པ་ནི། རིག་པའི་གནས་ལྔའོ། ། བཞི་པ་ལ་བསམ་པ་དང༌། སྦྱོར་བ་དང༌། དངོས་གཞིའོ། ། དང་པོ་ནི། ཆོས་དང་ཆོས་སྨྲ་བ་ལ་གུས་པ་ཆེན་པོ་བསྐྱེད་དེ་ལེགས་པར་གསུངས་པ་གཅིག་གི་ཕྱིར་ལྕགས་ཀྱི་ས་གཞི་འབར་བར་འགྲོ་དགོས་ཀྱང་དགའ་ཞིང་སྤྲོ་བའི་བསམ་པས་ཚོལ་བའོ། །
སྦྱོར་བ་ནི། བྱང་ས་ལས། དེ་ཡོན་ཏན་འདོད་པས་ཆོས་སྨྲ་བའི་ཐ་དད་དུ་འགྲོ་བར་བྱེད་ཀྱི་ཀླན་ཀ་ཚོལ་བའི་སེམས་ཀྱིས་ནི་མ་ཡིན་ནོ། ། གུས་པ་དང་བཅས་པས་འགྲོ་ཡི་ང་རྒྱལ་ཀྱི་ཁེངས་པས་ནི་མ་ཡིན་ནོ། ། དགེ་བ་ཇི་ལྟ་བུ་ཞིག་བཙལ་སྙམ་པས་འགྲོ་ཡི། བདག་ཉིད་གྲགས་པའི་ཕྱིར་ནི་མ་ཡིན་ནོ། ། བདག་དང་གཞན་དགེ་བའི་རྩ་བ་ཡང་དག་པར་སྦྱར་བར་བྱའོ་སྙམ་གྱི། རྙེད་པ་དང་བཀུར་སྟིའི་ཕྱིར་ནི་མ་ཡིན་ནོ། ། ཞེས་གསུངས་བ་ལྟ་བུའི་སྒོ་ནས་ཆོས་ཚོལ་ལོ། ། དངོས་གཞི་ནི།
བྱང་ས་ལས། དེ་ལྟར་འགྲོ་བ་དང་ལྡན་པས་ཀུན་ནས་ཉོན་མོངས་པ་མེད་པ་དང༌། རྣམ་པར་གཡེང་བ་མེད་པས་ཆོས་ཉན་ནོ། ། ཇི་ལྟར་ན་ཀུན་ནས་ཉོན་མོངས་མེད་པས་ཆོས་ཉན་ཞེ་ན། ཁེངས་པའི་ཀུན་ནས་ཉོན་མོངས་པ་དང་བྲལ་བ་དང༌། ཁྱད་དུ་གསོད་པའི་ཀུན་ནས་ཉོན་མོངས་པ་དང་བྲལ་བ་དང༌། ཞུམ་པའི་ཀུན་ནས་ཉོན་མོངས་པ་དང་བྲལ་བས་སོ་ཞེས་པ་དང༌། ཇི་ལྟར་བྱང་ཆུབ་སེམས་དཔའ་རྣམ་པར་མི་གཡེང་བར་ཆོས་ཉན་པ་ཡིན་ཞེ་ན་རྣམ་པ་ལྔ་སྟེ། ཀུན་ཤེས་པར་བྱ་བའི་སེམས་དང་ལྡན་པ་དང༌། སེམས་རྩེ་གཅིག་པ་དང༌།
རྣ་བར་གླགས་པ་དང༌། ཡིད་བཏུད་པ་དང༌། ཡིད་ཀུན་གྱིས་བསམས་ནས་ཉན་ཏེ་བྱང་ཆུབ་སེམས་དཔའ་ནི་དེ་ལྟར་ཐོས་པ་ཚོལ་བར་བྱེད་དོ། ། ཞེས་གསུངས་པ་ལྟར་ལེགས་པར་སྒྲུབ་བོ། ། ལྔ་པ་ནི། བདག་ཉིད་ཀྱིས་སྒྲུབ་ཅིང་གཞན་ལ་བསྟན་པའི་ཕྱིར་ནང་རིག་པ་དང༌། ལོག་རྟོག་ཚར་བཅད་པའི་ཕྱིར་གཏན་ཚིགས་དང༌། ཚིག་ལ་མཁས་པའི་སྒོ་ནས་གཞན་ལ་ཕན་གདགས་པའི་ཕྱིར་སྒྲ་དང༌། སེམས་ཅན་རྣམས་ཀྱི་ནད་ཞི་བར་བྱ་བའི་ཕྱིར་གསོ་བ་དང༌། སེམས་ཅན་རྣམས་ཀྱི་འཕྲལ་གྱི་དགོས་པ་སྒྲུབ་པའི་ཕྱིར་བཟོ་རིག་པའི་གནས་ཚོལ་བར་བྱེད་དོ། །
གཞུང་གི་དོན་ལ་གཉིས་ཏེ། ཆོས་ཚོལ་རྒྱས་པར་བཤད་པ་དང༌། དོན་བསྡུ་བའི་སྒོ་ནས་ཆེ་བ་བརྗོད་པའོ། ། དང་པོ་ལ་གཉིས་ཏེ། བླང་བྱ་དང༌། དོར་བྱ་ཚོལ་བའོ། ། དང་པོ་ལ་གཉིས་ཏེ། གང་བཙལ་བའི་ཆོས་དང༌། གང་གི་ཕྱིར་བཙལ་དགོས་པའོ། ། དང་པོ་ལ་གཉིས་ཏེ།
བཙལ་བྱའི་ཆོས་དངོས་དང༌། ཆོས་ཚོལ་གྱི་དབྱེ་བའོ། ། དང་པོ་ལ་གསུམ་སྟེ། གཙོ་བོར་ནང་རིག་པ་དང༌། སྤྱིར་རིག་པའི་གནས་ལྔ་དང༌། ཁྱད་པར་དུ་ཁམས་རྒྱས་པར་བྱེད་པའི་ཆོས་བཙལ་བའོ། ། དང་པོ་ལ་གཉིས་ཏེ། རྗོད་བྱེད་གཞུང་དང༌། བརྗོད་བྱའི་དོན་བཙལ་བའོ། ། དང་པོ་ལ་གསུམ་སྟེ།
དམིགས་པ་དང༌། དམིགས་པ་རྙེད་པ་དང༌། རྙེད་པའི་ཐབས་ཡིད་ལ་བྱེད་པའོ། ། དང་པོ་ལ་གཉིས་ཏེ། སྡེ་སྣོད་ཀྱི་རྣམ་བཞག་སྤྱིར་བསྟན་པ་དང༌། སོ་སོའི་རྒྱུ་མཚན་བཤད་པའོ། ། དང་པོ་ལ། དབྱེ་བ། ངེས་ཚིག གྲངས་ངེས།
དགོས་པ་བཞི་ལས། དང་པོ་ནི། སྡེ་སྣོད་དག་ནི་མདོ་སྡེ་དང༌། འདུལ་བ་དང༌། མངོན་པ་སྟེ་གསུམ་མམ། གསུམ་པོ་དེ་ཉིད་ཐེག་ཆེན་ཐེག་ཆུང་གཉིས་སུ་བྱས་ཀྱང་རུང་སྟེ། སྡེ་སྣོད་གསུམ་པོ་དེར་གསུང་རབ་ཡན་ལག་བཅུ་གཉིས་འདུས་པས་འདིར་གསུང་རབ་ཡན་ལག་བཅུ་གཉིས་ཀྱི་སོ་སོའི་ངོ་བོ་དང༌། དེ་དག་སྡེ་སྣོད་གསུམ་དུ་འདུ་ཚུལ་ལོ། ། དང་པོ་ལ་མདོ་སྡེ་ནི་མདོར་སྡུས་ཏེ། ཚིག་ལྷུག་པར་གསུངས་པ་རྣམས་ཡིན་ནོ། །
དབྱངས་ཀྱིས་སྙད་པའི་སྡེ་ནི། མདོ་སྡེ་ལས། དེ་ལ་འདི་སྐད་ཅེས་བྱ་སྟེ། ཞེས་དབུས་སམ། ཐ་མར་ཚིགས་བཅད་ཀྱི་སྒོ་ནས་བསྙད་པ་དང༌། དྲང་དོན་གྱི་མདོ་སྡེ་རྣམས་སོ། ། ལུང་དུ་བསྟན་པའི་སྡེ་ནི་འདས་པ་དང་མ་འོངས་པའི་ཉན་ཐོས་དང་བྱང་སེམས་ལ་སོགས་ལུང་བསྟན་པའི་མདོ་སྡེ་རྣམས་སོ། ། ཚིགས་སུ་བཅད་པའི་སྡེ་ནི་ཚིགས་བཅད་དུ་སྡེབས་ནས་གསུངས་པའོ། ། ཆེད་དུ་བརྗོད་པ་ནི་མ་ཞུས་པར་སངས་རྒྱས་ཉིད་ཀྱིས་བསྟན་པ་གནས་པའི་ཆེད་དུ་གསུངས་པ་སྟེ། རྣམ་བཤད་རིག་པ་ལས།
ཆེད་དུ་བརྗོད་པའི་སྡེ་ནི། གང་ཟག་ཆེད་དུ་གསུངས་པ་མ་ཡིན་གྱི་བསྟན་པ་གནས་པར་བྱ་བ་འབའ་ཞིག་གི་ཕྱིར་གང་ཡིན་པ་སྟེ་ཞེས་སོ། ། གླེང་གཞིའི་སྡེ་ནི་བསླབ་པ་བཅས་པ་སྟེ། དཔེར་ན་ནོར་ཅན་ལ་བརྟེན་ནས་མ་བྱིན་ལེན་སྤོང་པའི་བསླབ་པ་བཅས་ལྟ་བུའོ། ། རྟོགས་པ་བརྗོད་པ་ནི་གོ་བར་བྱ་བའི་ཕྱིར་དཔེ་དང་བཅས་ནས་བསྟན་པའོ། ། དེ་ལྟ་བུ་བྱུང་བ་ནི་སྔོན་འབྱུང་བའི་གཏམ་གསུངས་པའོ། ། སྐྱེས་པ་རབས་ཀྱི་སྡེ་ནི། བཅོམ་ལྡན་འདས་སྔོན་བྱང་ཆུབ་སེམས་དཔར་སྐྱེས་པའི་རབས་གསུངས་པའོ། ། ཤིན་ཏུ་རྒྱས་པའི་སྡེ་ནི་ཐེག་པ་ཆེན་ཆུང་གཉིས་ཀའི་མངོན་པའི་སྡེ་སྣོད་དོ། ། རྨད་དུ་བྱུང་བའི་སྡེ་ནི་སངས་རྒྱས་དང་བྱང་ཆུབ་སེམས་དཔའ་དང་ཉན་ཐོས་རྣམས་ཀྱི་ངོ་མཚར་བའི་ཡོན་ཏན་རྣམས་བརྗོད་པའོ། །
གཏན་ལ་དབབ་པའི་སྡེ་ནི། མདོ་སྡེ་ལ་སོགས་པའི་དོན་ཕྱིན་ཅི་མ་ལོག་པར་བཤད་པའོ། ། གཉིས་པ་ནི། བཅུ་གཉིས་པོ་མདོ་སྡེ་དང༌། དབྱངས་བསྙད། ལུང་བསྟན། ཚིགས་བཅད། ཆེད་བརྗོད་ཏེ་ལྔ་ནི་ཉན་ཐོས་ཀྱི་མདོ་སྡེའོ། ། གླེང་གཞི། རྟོགས་བརྗོད།
དེ་ལྟ་བུ་བྱུང་བ་དང༌། སྐྱེས་རབས་ཏེ་བཞི་ནི་འདུལ་བའི་སྡེ་སྣོད་དོ། ། ཤིན་ཏུ་རྒྱས་པ་དང༌། རྨད་དུ་བྱུང་བ་ནི་བྱང་ཆུབ་སེམས་དཔའི་མདོ་སྡེའི་སྡེ་སྣོད་དོ། ། གཏན་ལ་དབབ་པ་བསྟན་པའི་སྡེ་ནི། ཐེག་པ་ཆེ་ཆུང་གཉིས་ཀའི་མངོན་པའི་སྡེ་སྣོད་དོ། ། གཉིས་པ་ནི། གསུམ་མམ་གཉིས་པོ་དེ་ལ་ཅིའི་ཕྱིར་སྡེ་སྣོད་ཅེས་བྱ་ཞེ་ན། ཤེས་བྱའི་དོན་ཐམས་ཅད་སྡུས་པའི་ཕྱིར་ཏེ་དེའི་ཕྱིར་སྡེ་སྣོད་ཅེས་བྱའོ། ། གསུམ་པ་ནི།
ཅིའི་ཕྱིར་གསུམ་དུ་བཞག་ཅེ་ན། རྒྱུ་དགུས་བཞག་སྟེ། སྤང་བྱ་ལ་ལྟོས་ནས་གསུམ། བསླབ་བྱ་ལ་ལྟོས་ནས་གསུམ། ཤེས་བྱ་ལ་ལྟོས་ནས་གསུམ་མོ། ། དང་པོ་ནི་ཉེ་བའི་ཉོན་མོངས་པ་ཐེ་ཚོམ་གྱི་གཉེན་པོར་མདོ་སྡེའི་སྡེ་སྣོད་དེ། གདུལ་བྱ་གང་ཞིག་ཕུང་པོ་ལ་སོགས་པ་གང་ལ་ཐེ་ཚོམ་ཟ་བ་དེ་བསལ་བའི་ཆེད་དུ་བཤད་པའི་ཕྱིར་རོ། ། མཐའ་གཉིས་ལ་སྦྱོར་བའི་གཉེན་པོར་འདུལ་བ་སྟེ། འདོད་པ་བསོད་ཉམས་ཀྱི་མཐའ་སྤངས་པའི་ཕྱིར་གསོག་འཇོག་ལ་སོགས་པ་ཁ་ན་མ་ཐོ་བ་དང་བཅས་པའི་སྤྱོད་པ་བཀག་པ་དང༌། ངལ་ཞིང་དུབ་པའི་མཐའ་སྤངས་པའི་ཕྱིར་ཚུལ་ཁྲིམས་དང་ལྡན་པ་ལ་རོ་བརྒྱ་དང་ལྡན་པའི་ཞལ་ཟས་དང༌།
འབུམ་རི་བའི་གོས་ལ་སོགས་པ་ཡང་ཆགས་པ་མི་སྐྱེ་ན་ལོངས་སྤྱད་པར་གནང་བའི་ཕྱིར་རོ། ། རང་གི་ལྟ་བ་མཆོག་ཏུ་འཛིན་པའི་གཉེན་པོར་ཆོས་མངོན་པ་སྟེ། ཆོས་ཀྱི་མཚན་ཉིད་ཕྱིན་ཅི་མ་ལོག་པ་སྟོན་པའི་ཕྱིར་རོ། ། གཉིས་པ་མདོ་སྡེས་ནི་བསླབ་པ་གསུམ་བཤད་དེ། དེ་ལ་བསླབ་པ་གསུམ་རྒྱས་པར་བཤད་པས་གདུལ་བྱ་རྣམས་བསླབ་པ་གསུམ་ལ་བྱང་བར་བྱེད་དོ། ། འདུལ་བས་ནི་ལྷག་པའི་ཚུལ་ཁྲིམས་དང༌། སེམས་ཀྱིས་བསླབ་པ་སྒྲུབ་པ་ཡིན་ཏེ། ཚུལ་ཁྲིམས་ལ་བསྟན་ནས་འགྱོད་པ་མེད་པ་ལ་སོགས་པའི་རིམ་གྱིས་ཏིང་ངེ་འཛིན་ལ་སྦྱོར་བའི་ཕྱིར་རོ། ། མངོན་པས་ནི་ལྷག་པའི་ཤེས་རབ་ཀྱི་བསླབ་པ་སྒྲུབ་པ་ཡིན་ཏེ། དེ་ལ་ཆོས་རབ་ཏུ་རྣམ་པར་འབྱེད་པའི་ཐབས་རྒྱ་ཆེར་བསྟན་པའི་ཕྱིར་རོ། །
གསུམ་པ་མདོ་སྡེས་ནི་ཆོས་དང་དོན་བཤད་དེ། ཕུང་པོ་ལ་སོགས་པའི་ཆོས་དང༌། ཡོད་མེད་ལ་སོགས་པར་གསུངས་པའི་དགོངས་པའི་དོན་བཤད་པའི་ཕྱིར་རོ། ། འདུལ་བས་ནི་ཆོས་དང་དོན་སྒྲུབ་སྟེ། ཉོན་མོངས་པ་འདུལ་བ་ལ་བརྩོན་པས་དེས་ཆོས་དང་དོན་མངོན་སུམ་དུ་རྟོགས་པར་འགྱུར་བའི་ཕྱིར་རོ། ། མངོན་པས་ནི་ཆོས་དང་དོན་གཏན་ལ་དབབ་པ་ལ་མཁས་པར་བྱེད་དོ། ། དེས་ཆོས་རྣམས་ཀྱི་རང་དང་སྤྱིའི་མཚན་ཉིད་རྒྱ་ཆེར་བསྟན་པའི་ཕྱིར་རོ། ། བཞི་པ་ནི། སྡེ་སྣོད་གསུམ་པོ་དེ་ནི་ཐོས་པས་སེམས་ལ་བག་ཆགས་གོམས་ཤིང་བསམ་པས་གསུང་རབ་ཀྱི་དོན་རྟོགས་པར་བྱས་ནས་སྒོམ་པས་ནི་ཞི་གནས་ཀྱིས་ཉོན་མོངས་པ་ཞི་བར་བྱས། ལྷག་མཐོང་གིས་ཆོས་ཉིད་རབ་ཏུ་རྟོགས་པར་བྱས་པའི་སྒོ་ནས་འཁོར་བ་ལས་རྣམ་པར་གྲོལ་བར་བྱེད་དོ། །
གཉིས་པ་སོ་སོའི་རྒྱུ་མཚན་ལ་གཉིས་ལས། མདོར་བསྟན་པ་ནི། མདོ་སྡེ་དང་མངོན་པ་དང་འདུལ་བ་དག་མདོར་བསྡུ་ན་རེ་རེ་ལ་ཡང་དོན་རྣམ་པ་བཞི་བཞིར་འདོད་ལ། བློ་དང་ལྡན་པས་སྡེ་སྣོད་གསུམ་པོ་དེ་མ་ལུས་པར་ཤེས་ནས་རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་ཅིང༌། ཉན་ཐོས་རྣམས་ཀྱིས་ཚིག་བཞི་པ་གཅིག་གི་དོན་ཤེས་པས་ཀྱང་རང་རང་གིས་དགྲ་བཅོམ་པ་ཐོབ་བོ། ། རྒྱས་པ་བཤད་པ་ལ་གསུམ་ལས། མདོ་སྡེར་འཇོག་པའི་མཚན་ཉིད་ནི། ཆོས་གསུངས་པའི་གནས་སྟོན་པ་ལ་སོགས་པ་རྣམས་དང་ཀུན་རྫོབ་དང་དོན་དམ་པའི་བདེན་པའི་མཚན་ཉིད་དང༌། ཕུང་པོ་ལ་སོགས་པའི་ཆོས་དང་ཡོད་མེད་ལ་སོགས་པར་གསུངས་པའི་དགོངས་པའི་དོན་རྣམས་སྨོས་པའི་ཕྱིར་མདོ་སྡེ་ཡིན་ནོ། ། མངོན་པར་འཇོག་པའི་རྒྱུ་མཚན་ནི།
བདེན་བཞི་ལ་སོགས་པའི་སྒོ་ནས་མྱ་ངན་ལས་འདས་པ་ལ་མངོན་དུ་ཕྱོགས་པར་བྱེད་པའི་ཕྱིར་དང༌། ཕུང་པོ་ལ་སོགས་པ་རེ་རེ་ལའང་གཟུགས་ཅན་དང་གཟུགས་ཅན་མ་ཡིན་པ་ལ་སོགས་པའི་སྒོ་ནས་ཡང་དང་ཡང་དུ་སྟོན་པའི་ཕྱིར་ཆོས་རྣམས་ཀྱི་རང་དང་སྤྱིའི་མཚན་ཉིད་ལ་མཁས་པས་ཕས་ཀྱི་རྒོལ་བ་ཟིལ་གྱིས་གནོན་པ་དང༌། འདིས་མདོ་སྡེའི་དོན་རྟོགས་པར་བྱེད་པའི་ཕྱིར་མངོན་པའོ། ། འདུལ་བར་འཇོག་པའི་རྒྱུ་མཚན་ལ་བཞི་ཚན་གཉིས་ལས། དང་པོ་ནི། ཕམ་པ་དང༌། དགེ་འདུན་ལྷག་མ་དང༌། ལྟུང་བྱེད་དང༌། སོ་སོར་བཤགས་པ་དང༌། ཉེས་བྱས་ཏེ་ལྟུང་བ་སྡེ་ལྔ་དང༌།
ལྟུང་བའི་ངོ་བོ་ཉིད་དང༌། ཉེས་པ་ལ་སོགས་པ་མ་ཤེས་པ་དང༌། བག་མེད་པ་དང༌། ཉོན་མོངས་པ་མང་བ་དང༌། བསླབ་པ་ལ་མི་གུས་པ་སྟེ་ལྟུང་བ་འབྱུང་བའི་རྒྱུ་བཞི་དང༌། བསམ་པས་འགྱོད་ཅིང་ཕྱིས་མི་བྱེད་པར་སྡོམ་པའི་སེམས་ཀྱིས་ལྟུང་བ་ལས་ལྡང་བའི་ཐབས་དང༌། བཤགས་པ་དང༌། དགེ་སློང་ཕམ་པ་ལ་འཆབ་སེམས་མ་སྐྱེས་པ་ལ་བསླབ་པ་སྦྱིན་པའི་སྔོན་དུ་དམན་པའི་སྤྱོད་པ་བླང་ཞིང་ཁྱད་པར་གྱི་སྤྱོད་པ་དོར་དུ་གཞུག་པ་དང༌། དེ་བཞིན་དུ་ལྷག་མ་ལ་སྤོ་མགུ་སྤྱོད་པ་དང༌། སྤང་ལྟུང་ལ་ཞག་གིས་སྤང་བ་དང༌།
ལྟུང་བྱེད་ལ་གནས་མལ་བསྡུ་བ་ལ་སོགས་པའི་ཆད་ལས་ཁས་ལེན་པ་དང༌། སྔར་དགག་པའི་བསླབ་པ་བཅས་པ་ལ་ཕྱིས་དགོས་པ་ལ་ལྟོས་ནས་རྣམ་གྲངས་ཀྱིས་གནང་བའི་བློད་པ་དང༌། དགེ་འདུན་འཚོགས་པས་བསླབ་པའི་གཞི་བག་ཡངས་སུ་བྱས་པའི་ཕྱིར་བག་ཡངས་སུ་བྱས་པ་དང༌། དགེ་སློང་དང་དགེ་སློང་མ་མཚན་གྱུར་པས་ལྟུང་བ་ཐུན་མོང་མ་ཡིན་པ་རྣམས་ལྟུང་མེད་དུ་འགྱུར་བ་དང༌། ཆོས་ཀྱི་སྡོམ་གྱི་རྣམ་པར་སོ་སོར་རྟོགས་པ་དང༌། ལྟུང་བ་ཕྲ་མོའི་ཕྲ་མོ་ཡང་མེད་པའི་ཆོས་ཉིད་ཐོབ་པའི་ཕྱིར་ཆོས་ཉིད་ཐོབ་པ་དེས་ལྟུང་བ་ལས་ངེས་པར་འབྱུང་བའོ། ། བཞི་ཚན་གཉིས་པ་ནི། གང་ཟག་གང་ལ་བརྟེན་ནས་བསླབ་པ་བཅའ་བ་དང༌། ཉེས་པ་བྱུང་ན་སྟོན་པས་དགེ་འདུན་བསྡུས་ཏེ། བཟང་སྦྱིན་ལས་དང་པོ་པ་ཡིན་པས་ཉེས་པ་མེད་དོ། །
དེང་ཕྱིན་ཆད་དགེ་སློང་གིས་འདི་ལྟ་བུ་མི་བྱའོ། ། ཞེས་བྱ་བ་ལ་སོགས་པ་བཅས་པ་དང༌། བསླབ་པའི་གཞི་མདོར་བསྟན་པ་དེ་ཞིབ་མོར་རབ་ཏུ་དབྱེ་བ་དང༌། ལྟུང་བ་དང་ལྟུང་བ་མེད་པ་འདི་ལྟ་བུའོ་ཞེས་རྣམ་པར་ངེས་པའི་ཕྱིར་འདུལ་བ་ཉིད་དོ། ། དམིགས་པ་རྙེད་པ་ལ་གཉིས་ཏེ། དམིགས་པའི་དབྱེ་བ་དང༌། དམིགས་པ་རྙེད་པའི་ཚུལ་ལོ། ། དང་པོ་ལ་དམིགས་པའི་ཆོས་སྡེ་སྣོད་གསུམ་གྱིས་བསྡུས་པ་གསུང་རབ་ཡན་ལག་བཅུ་གཉིས་ཏེ། ལམ་གྱི་དམིགས་པ་ཡིན་པས་ན་དམིགས་པ། གསུང་རབ་ཡིན་པས་ན་ཆོས་སོ། །
དམིགས་པ་ནང་གི་འཛིན་པར་གྱུར་པ་དབང་པོ་གཟུགས་ཅན་གྱི་ལུས་དང༌། ཚོར་བ་དང༌། སེམས་དང༌། ཆོས་སོ། ། དམིགས་པ་ཕྱི་ཡི་གཟུང་ཆར་གྱུར་པའི་ལུས་ལ་སོགས་པའམ་ཕྱི་རོལ་གྱི་གཟུགས་ལ་སོགས་པའོ། ། ཕྱི་ནང་གཉིས་ཀྱི་དེ་བཞིན་ཉིད་ནི་དམིགས་པ་དེ་བཞིན་ཉིད་ཡིན་པར་འདོད་དོ། ། དེ་ཉིད་ལ་ཐ་དད་མེད་ཀྱང་ཆོས་ཅན་ཕྱི་ནང་གི་དབྱེ་བས། དེའི་ཆོས་ཉིད་ལ་གཉིས་སུ་སྨོས་ཏེ། དཔེར་ན་བུམ་པ་དང་གནས་ཁང་གི་ནམ་མཁའ་བཞིན་ནོ། ། དམིགས་པ་རྙེད་ཚུལ་ལ་གཉིས་ཏེ།
དོན་དང༌། ཆོས་ཀྱི་དམིགས་པ་རྙེད་ཚུལ་ལོ། ། དང་པོ་ནི། ཕྱི་ནང་གི་དོན་གཉིས་པོ་མི་དམིགས་པར་རྟོགས་པས་ཕྱི་ནང་གི་དམིགས་པ་གཉིས་པོ་རྙེད་དེ། འདི་དྲོད་དང་རྩེ་མོ་དང་བཟོད་པ་གསུམ་དུ་ཤེས་པར་བྱས་པ་ལས་ཐ་དད་པའི་ཕྱི་རོལ་གྱི་དོན་མེད་པར་ཤེས་པས་ཕྱིའི་དམིགས་པ་རྙེད་ལ། ཆོས་མཆོག་ཏུ་གཟུང་བ་མེད་པས་འཛིན་པའང་མེད་པར་ཤེས་པས་ནང་གི་དམིགས་པ་རྙེད་ཅིང་མཐོང་ལམ་གཟུང་འཛིན་གཉིས་པོ་མི་དམིགས་པས་གཟུང་འཛིན་གྱིས་སྟོང་པའི་ཆོས་ཉིད་མངོན་སུམ་དུ་རྟོགས་པས་དམིགས་པ་དེ་བཞིན་ཉིད་རྙེད་དོ། ། གཉིས་པ་ཆོས་ཀྱི་དམིགས་པ་རྙེད་ཚུལ་ནི། ཐོས་པ་ལ་སོགས་པ་ཤེས་པ་གསུམ་གྱིས་ཆོས་ཀྱི་དམིགས་པ་རྙེད་པར་འགྱུར་རོ། ། ཚུལ་ཇི་ལྟར་རྙེད་ཅེ་ན། ཆོས་ཉན་པ་ན་ཉན་ཤེས་ཀྱི་རྗེས་ལ་སྐྱེས་པའི་ཡིད་ཀྱི་བརྗོད་པ་སྟེ་རྟོགས་པས་ཇི་སྐད་བཤད་པའི་གསུང་རབ་ཡན་ལག་བཅུ་གཉིས་ཀྱི་དོན་ལ་རབ་ཏུ་དྭངས་བ་སྟེ་གསུང་རབ་ཀྱི་དོན་ངེས་པའི་མོས་པ་དང༌།
རབ་འཛིན་ཞེས་ཏེ་གསུང་རབ་ཀྱི་དོན་རབ་ཏུ་རྣམ་པར་འབྱེད་པའི་ཤེས་རབ་ཀྱི་སྒོ་ནས་ལེགས་པར་སྤྱད་ནས་ཐོས་བྱུང་གི་ཤེས་རབ་ཀྱིས་རྙེད་ཅིང༌། དེའི་རྗེས་ལ་དོན་སྣང་བ་འདི་ནི་ཡིད་ཀྱི་བརྗོད་པ་ལས་ཡིན་པར་རབ་ཏུ་འཛིན་པ་སྟེ། རྟོག་པ་ཙམ་ཉིད་དོན་དུ་སྣང་བ་ཡིན་གྱི་ཕྱི་རོལ་གྱི་དོན་ནི་མེད་དོ་ཞེས་རྟོགས་ནས་བསམ་བྱུང་གི་ཤེས་རབ་ཀྱིས་རྙེད་ལ། དེའི་འོག་ཏུ་སེམས་ནི་ཚོར་བ་འདུ་ཤེས་འདུ་བྱེད་རྣམ་ཤེས་ཏེ་མིང་བཞིའི་ཕུང་པོའི་ཆོས་ཉིད་ལ་རྩེ་གཅིག་ཏུ་གནས་པའི་ཕྱིར་ཏེ། དེའི་སྟོབས་ཀྱིས་གཟུང་འཛིན་གཉིས་ཀ་མེད་པར་རྟོགས་ནས་སྒོམ་བྱུང་གི་ཤེས་རབ་ཀྱིས་དམིགས་པ་རྙེད་པར་འགྱུར་རོ། ། ནང་དང་ཕྱི་དང་དེ་བཞིན་ཉིད་དེ་དམིགས་པ་རྣམ་པ་གསུམ་སྔར་བཤད་པ་དེ་ནི་ཆོས་ཀྱི་དམིགས་པ་རྙེད་པ་དེ་ལ་ཡང་དག་པར་བརྟེན་པ་ཡིན་ནོ། ། གསུམ་པ་དམིགས་པ་རྙེད་པའི་ཐབས་ཡིད་ལ་བྱེད་པ་ལ་རྣལ་འབྱོར་ཡིད་ལ་བྱེད་པ་བཅོ་བརྒྱད་ལས། རིགས་གསུམ་པ་ནི་ཐེག་པ་གསུམ་གྱི་རིགས་སུ་ངེས་པ་རྣམས་ཀྱི་རང་རང་གི་ཡིད་ལ་བྱེད་པའོ། ། བྱ་བ་བྱེད་པ་ནི་མོས་སྤྱོད་དུ་བསྐལ་པ་གྲངས་མེད་གཅིག་གིས་ཚོགས་བསགས་ནས་སྤང་བྱའི་ས་བོན་དངོས་སུ་སྤོང་པའི་བྱ་བ་བྱེད་པའོ། ། ཊཱིཀྐ་ལས།
རྟོགས་པའི་གནས་སྐབས་ནའོ་ཞེས་འབྱུང་ངོ༌། ། རྟེན་རྣམ་པར་འབྱེད་པ་ལ་མི་གནོད་པའི་རྟེན་ཅན་ནི་རབ་ཏུ་བྱུང་བའི་རྟེན་ཅན་ཡིན་ལ་གཞན་ཞེས་པ་གནོད་པ་དང་བཅས་པ་ནི་ཁྱིམ་པའི་རྟེན་ཅན་ནོ། ། མོས་པ་རྣམ་པར་འཇོག་པ་ནི་སངས་རྒྱས་རྗེས་སུ་དྲན་པ་ལ་སོགས་པའི་སྒོ་ནས་དཀོན་མཆོག་གསུམ་ལ་མོས་པ་དྲག་པོ་འཇོག་པའོ། ། འདུན་པ་དྲག་པོ་བྱེད་པ་ནི་དཀོན་མཆོག་གསུམ་གྱི་ཡོན་ཏན་ལ་ཡིད་ཆེས་པའི་དད་པ་རབ་ཏུ་དྭང་བ་དང་བཅས་པ་ཡིན་ཏེ། དེ་ལས་དཀོན་མཆོག་གསུམ་གྱི་ཡོན་ཏན་ཐོབ་པར་འདོད་པའི་འདུན་པ་སྐྱེས་བའི་ཕྱིར་རོ། ། ཏིང་ངེ་འཛིན་ལ་རྟེན་པ་ནི་དམན་པ་ཉེར་སྡོགས་ཏེ་ཡིད་ལ་བྱེད་པ་བདུན་ལས། དང་པོ་དྲུག་གི་གནས་སྐབས་དང༌། རྫོགས་པའི་རྟེན་ནི་དངོས་གཞི་སྟེ་བདུན་པའི་སྦྱོར་མཐའི་འབྲས་བུའི་གནས་སྐབས་སོ། ། རྣམ་པ་གཉིས་པོ་དེ་དག་ཉིད་བསམ་གཏན་དང་པོའི་ཉེར་སྡོགས་དང༌། དངོས་གཞི་ཙམ་པོ་ནི་རྟོག་པ་དང་བཅས་ཤིང་དཔྱོད་པ་དང་བཅས་པ་དང༌།
དངོས་གཞི་ཁྱད་པར་ཅན་ནི་རྟོག་པ་མེད་ལ་དཔྱོད་པ་ཙམ་གྱི་ཏིང་ངེ་འཛིན་ནི་བརྗོད་པ་དང་བཅས་པ་ཞེས་བྱའོ། ། གཉིས་པ་ཡན་ཆད་ན་རྟོག་དཔྱོད་གཉིས་ཀ་མེད་པས་བརྗོད་པ་མེད་པའོ། ། ཤེས་པ་དང་མཚུངས་པར་ལྡན་པ་ནི་ཞི་གནས་དང་ལྷག་མཐོང་གི་རྣལ་འབྱོར་དང་མཚུངས་པར་ལྡན་པ་དང་བཅས་པ་ཡིན་ལ་དེའི་རྒྱུ་ནི་ཐོས་པ་དང་བསམ་པ་ལས་བྱུང་བའི་ཤེས་རབ་ཡིན་ཞིང༌། དེའི་བདག་ཉིད་དང་བཅས་པ་ནི་སྒོམ་བྱུང་གི་ཤེས་རབ་བོ། ། འདྲེས་པ་ལ་དམིགས་པ་ལྔ་ནི། མདོ་སྡེ་ཙམ་ལ་དམིགས་པ་དང་དོན་རྒྱས་པར་བསྟན་པ་རྣམས་སྡོམ་གྱི་ཚིགས་སུ་བཅད་པར་བསྡུས་པ་དང༌། ཆོས་འཆད་པའི་གནས་དང་འཁོར་ལ་སོགས་པ་མང་པོ་རྣམས་གླེང་གཞི་ཞེས་བྱར་བསྡུ་བས་དང༌། རང་གི་དོན་ཇི་སྙེད་བཟུང་བ་དང༌། གཞན་ལ་ཇི་སྙེད་བསྟན་པ་སྟེ་དེ་དག་ནི་དོན་མང་པོ་སྡོམ་པ་ཡིན་པས་དེ་དག་ལ་དམིགས་པ་ནི་འདྲེས་པ་ལ་དམིགས་པ་ཞེས་བྱའོ། ། མ་འདྲེས་པ་ལ་དམིགས་པ་བདུན་ལས་རྗོད་བྱེད་ལ་དམིགས་པ་ནི་གཟུགས་ཞེས་པ་ལྟ་བུ་ཆོས་རྣམས་ཀྱི་ངོ་བོ་བརྗོད་པ་མིང་དང༌།
གཟུགས་མི་རྟག་ཅེས་པ་ལྟ་བུ་ཁྱད་པར་བརྗོད་པ་ཚིག་དང༌། དེ་དག་གི་གནས་ཨ་ལ་སོགས་པའི་ཡི་གེ་ལ་དམིགས་པ་སྟེ་གསུམ་ཡིན་ལ། བརྗོད་བྱ་ལ་དམིགས་པ་ནི། ཆོས་ཉིད་གང་ཟག་ལ་བདག་མེད་པ་དང༌། ཆོས་ལ་བདག་མེད་པ་དང༌། ཆོས་ཅན་གཟུགས་ཅན་གྱི་ཆོས་གཟུགས་ཅན་མ་ཡིན་པའི་ཆོས་ལ་དམིགས་པ་དང་བཞིའོ། ། དེ་དག་ནི་ཕན་ཚུན་ཕྱེ་བ་ཡིན་པས་དེ་དག་ལ་དམིགས་པ་ནི་མ་འདྲེས་པ་ལ་དམིགས་པ་ཞེས་བྱའོ། ། དེའི་ཡོངས་སུ་ཤེས་པ་ལྔ་ཞེས་པ་ལ་ཡོངས་སུ་ཤེས་པར་བྱ་བའི་གཞི་ནི་སྡུག་བསྔལ་གྱི་བདེན་པའོ། ། ཡོངས་སུ་ཤེས་པར་བྱ་བའི་དོན་ནི་དེའི་མི་རྟག་སྡུག་བསྔལ་སྟོང་པ་བདག་མེད་བཞིའོ། ། ཡོངས་སུ་ཤེས་པ་ནི་ལམ་མོ། །
ཡོངས་སུ་ཤེས་པའི་འབྲས་བུ་ནི་སྤང་བྱ་ལས་རྣམ་པར་གྲོལ་བའོ། ། དེ་རབ་ཏུ་རིག་པ་ནི་རྣམ་གྲོལ་གྱི་ཡེ་ཤེས་མཐོང་བའོ། ། རྣམ་པ་སྒོམ་པ་དང་ལྡན་པ་བཞི་ནི། ཡུལ་གང་ཟག་ལ་བདག་མེད་པ་དང༌། ཆོས་ལ་བདག་མེད་པ་གཉིས་དང༌། དེ་གཉིས་ཡུལ་ཅན་མཐོང་ལམ་དུ་མཐོང་བའི་རྣམ་པ་དང༌། སྒོམ་ལམ་དུ་ཤེས་པའི་རྣམ་པར་བསྒོམ་པའམ་ཡང་ན་བཟོད་པ་དང་ཤེས་པས་མཐོང་བ་དང༌། ཤེས་པའི་རྣམ་པར་སྒོམ་པའོ། ། རྣམ་པ་སྒོམ་པ་དང་ལྡན་པ་སུམ་ཅུ་རྩ་བདུན་ལ་སྡེ་ཚན་བདུན་ལས་ཚོགས་ལམ་ཆུང་ངུར་ལུས་མི་སྡུག་པའི་རྣམ་པ་དང༌། ཚོར་བ་སྡུག་བསྔལ་བ།
སེམས་མི་རྟག་པ། ཆོས་བདག་མེད་པའི་རྣམ་པར་སྒོམ་པ་ནི་དྲན་པ་ཉེ་བར་བཞག་པའོ། ། དེ་བཞིན་དུ་བྱང་ཆུབ་ཀྱི་ཕྱོགས་ལྷག་མ་ལ་སྦྱར་རོ། ། འབྲིང་གི་དུས་ན་དགེ་བ་མ་སྐྱེས་པ་སྐྱེད་པ་ཐོབ་པའི་རྣམ་པ་དང༌། སྐྱེས་པ་འཕེལ་བར་བྱེད་པ་རྟེན་པ་དང༌། མི་དགེ་བ་སྐྱེས་པ་སྤོངས་བ་བསལ་བ་དང༌། མ་སྐྱེ་པ་མི་སྐྱེད་པ་གཉེན་པོའི་རྣམ་པར་སྒོམ་པ་ནི་ཡང་དག་པར་སྤོང་བའོ། ། ཆེན་པོའི་དུས་ན་དགེ་བའི་ཆོས་ཅུང་ཟད་ཙམ་གྱིས་ཆོག་པར་འཛིན་པའི་གཉེན་པོར་འདུན་པ་སྐྱེད་པ་འདུན་པའི་ཏིང་ངེ་འཛིན་དང༌། རྣམ་གཡེང་གི་གཉེན་པོར་འབད་ཅིང་ཐེ་ཚོམ་གྱི་གཉེན་པོ་བརྩོན་འགྲུས་རྩོམ་པ་བརྩོན་འགྲུས་ཀྱི་ཏིང་ངེ་འཛིན་དང༌། རྒོད་པའི་གཉེན་པོར་ཞི་གནས་དང་ལྡན་པའི་ཏིང་ངེ་འཛིན་ལ་སེམས་རབ་ཏུ་འཛིན་པ་སེམས་ཀྱི་ཏིང་ངེ་འཛིན་དང༌།
ཞུམ་པའི་གཉེན་པོར་ལྷག་མཐོང་དང་ལྡན་པའི་ཏིང་ངེ་འཛིན་ལ་སེམས་རབ་ཏུ་འཇོག་པའི་ཏིང་ངེ་འཛིན་ནོ། ། དྲོད་དང་རྩེ་མོའི་དུས་ན་འཇིག་རྟེན་པའི་ཏིང་ངེ་འཛིན་གྱི་སེམས་གནས་པའི་སྒོ་ནས་འཇིག་རྟེན་ལས་འདས་པའི་ཕུན་སུམ་ཚོགས་པ་ལ་ཡིད་ཆེས་པ་དད་པའི་དབང་པོ་དང༌། ཡིད་ཆེས་ནས་དེ་ཐོབ་པའི་དོན་དུ་འབད་པ་བརྩོན་འགྲུས་དང༌། དམིགས་པ་མི་བརྗེད་པ་དྲན་པ་དང༌། དམིགས་པ་ལ་རྩེ་གཅིག་ཏུ་གནས་པ་ཏིང་ངེ་འཛིན་དང༌། ཆོས་རབ་ཏུ་རྣམ་པར་འབྱེད་པའི་རྣམ་པར་སྒོམ་པ་ནི་ཤེས་རབ་ཀྱི་དབང་པོ་སྟེ་དབང་པོ་ལྔའོ། ། བཟོད་པ་དང་ཆོས་མཆོག་གི་དུས་ན་དད་པ་ལ་སོགས་པ་ལྔ་པོ་དེ་ཉིད་མི་མཐུན་ཕྱོགས་ཀྱིས་མི་བརྫི་བར་གྱུར་པ་ནི་སྟོབས་ལྔའོ། ། མཐོང་ལམ་དུ་རྫོགས་པའི་བྱང་ཆུབ་ཆོས་སྐུ་དེ་སྣང་ཞིང་རྟོགས་པ་མི་བརྗེད་པའི་རྣམ་པར་སྒོམ་པ་དྲན་པ་དང༌། ཆོས་སྐུ་དེ་ཉིད་ཕྱིན་ཅི་མ་ལོག་པར་ཤེས་པ་ཆོས་རབ་ཏུ་རྣམ་པར་འབྱེད་པའི་ཤེས་རབ་དང༌། དེ་གོམས་པར་བྱེད་པ་ལ་སྤྲོ་བའི་བརྩོན་འགྲུས་དང༌།
ཆོས་ཐམས་ཅད་མཉམ་པ་ཉིད་ལ་སོགས་པར་རྟོགས་པས་ཡིད་བདེ་བའི་དགའ་བ་དང༌། ལུས་སེམས་ལས་སུ་རུང་བ་ཤིན་ཏུ་སྦྱངས་པ་དང༌། སེམས་གནས་ཏིང་ངེ་འཛིན་དང༌། མཉམ་པ་ཉིད་ཀྱི་རྣམ་པར་སྒོམ་པ་བཏང་སྙོམས་ཏེ་བྱང་ཆུབ་ཀྱི་ཡན་ལག་བདུན་ནོ། ། སྒོམ་ལམ་རྗེས་ཐོབ་ཀྱི་དུས་སུ་སྔར་གྱི་མཐོང་ལམ་གྱི་ཆོས་ཉིད་འདི་ལྟར་རྟོགས་སོ་ཞེས་ཐོབ་པར་ངེས་པའི་རྣམ་པར་སྒོམ་པ་ཡང་དག་པའི་ལྟ་བ་དང༌། བདག་གི་རིམ་པ་འདིས་དེ་ཁོ་ན་ཉིད་རྟོགས་སོ། ། ཞེས་ལམ་ཡོངས་སུ་སྦྱོང་བའི་ས་ཤེས་ནས་དེ་ཉིད་གཞན་ལ་ཡང་སྟོན་པར་འདོད་པ་རྟོགས་པ་དང༌། གཞན་ལ་གོ་བར་བྱེད་པ་ངག་དང༌། ལྟུང་བ་ཕྲ་མོས་ཀྱང་མ་གོས་པ་འཕགས་པ་དགྱེས་པའི་ཚུལ་ཁྲིམས་ལ་ཞུགས་པ་ལས་ཀྱི་མཐའ་དང༌། ལོག་འཚོ་སྤངས་ཏེ་ཡོ་བྱད་བསྙུངས་པའི་ཚུལ་ཀུན་ཏུ་སྤྱོད་པ་འཚོ་བ་དང༌།
སྔོན་མཐོང་ལམ་དུ་ཐོབ་པའི་བརྩོན་འགྲུས་དེ་གོམས་པར་བྱེད་པ་བརྩོན་འགྲུས་དང༌། ཆོས་ཀྱི་དབྱིངས་ལ་སེམས་གནས་པར་བྱེད་པ་ན། རྒོད་ན་ཞི་གནས་ཀྱི་རྒྱུ་མཚན། བྱིང་ན་རབ་ཏུ་འཛིན་པའི་རྒྱུ་མཚན། ཆ་མཉམ་ན་བཏང་སྙོམས་ཀྱི་རྒྱུ་མཚན། མི་བརྗེད་པར་སྒོམ་པ་དྲན་པ་དང༌། མཚན་མ་མེད་པ་ལ་སེམས་རབ་ཏུ་གནས་པ་སྔར་བྱིང་རྒོད་མེད་པར་གནས་གྱུར་པའི་རྣམ་པར་སྒོམ་པ་ནི་ཡང་དག་པའི་ཏིང་ངེ་འཛིན་ཏེ་འཕགས་པའི་ཡན་ལག་བརྒྱད་དང༌། ལམ་གཉིས་ཀྱི་རང་བཞིན་ནི་ཡིད་ལ་བྱེད་པ་དེ་དག་ཐམས་ཅད་ནི་ཞི་གནས་དང་ལྷག་མཐོང་གི་ལམ་གཉིས་ཀྱི་རང་བཞིན་ཏེ་དེ་གཉིས་ཀྱིས་བསྡུས་པ་ཡིན་ནོ། ། ཕན་ཡོན་ནི་གནས་ངན་ལེན་སེལ་བ་དང༌། ལྟ་བའི་མཚན་མ་སེལ་བའི་ཕན་ཡོན་གཉིས་སོ། །
དེ་ལ་གནས་ངན་ལེན་ནི་སྲོག་གཅོད་པ་ལ་སོགས་པ་མི་དགེ་བ་ལ་འཇུག་པ་ལུས་ཀྱི་ལས་དང༌། དེ་ཀུན་ནས་སློང་བའི་ཉོན་མོངས་ཀུན་ཏུ་སྤྱོད་པ་སེམས་ཀྱི་གནས་ངན་ལེན་ནོ། ། ལྟ་བའི་མཚན་མ་ནི། ལྟ་བའི་མཚན་མ་སྟེ་ལྔའོ། ། གདམས་ངག་ནོད་པ་ཡིད་ལ་བྱེད་པ་ནི་ཆོས་ཀྱི་རྒྱུན་གྱི་རང་བཞིན་གྱི་ཏིང་ངེ་འཛིན་ལ་གནས་ནས་སངས་རྒྱས་དང་བྱང་ཆུབ་སེམས་དཔའ་རྣམས་ལ་ལམ་གྱི་གདམས་ངག་ནོད་པའོ། ། སྦྱོར་བ་ཡིད་ལ་བྱེད་པ་ནི་ལྔ་ལས། དང་པོ་ཏིང་ངེ་འཛིན་གྱི་སྤྱོད་ཡུལ་ལ་གྲངས་ཉེ་བར་རྟོག་པའི་སྦྱོར་བ་ནི་མདོ་སྡེ་ལ་སོགས་པའི་གསུང་རབ་འགའ་ཞིག་ལ་མིང་དང་ཚིག་དང་ཡི་གེའི་གྲངས་འདི་སྙེད་ཅིག་ཡོད་དོ་ཞེས་རྟོག་པའོ། ། གནས་པ་ལ་ཉེ་བར་རྟོག་པ་ནི་གནས་པ་གཉིས་ལ་ཉེ་བར་རྟོག་པར་བྱེད་དོ། ། ཚད་ཡོད་པར་གནས་པ་ནི་ཡི་གེ་ལྔ་བཅུའམ་བཞི་བཅུ་རྩ་བརྒྱད་དུ་ངེས་པའི་ཕྱིར་རོ། ། ཚད་མེད་པར་གནས་པ་ནི་མིང་དང་ཚིག་དག་སྟེ་མདོ་སྡེ་འབུམ་ཕྲག་དང་དཔག་ཏུ་མེད་པ་རྣམས་ཀྱི་མིང་ཚིག་མཐའ་མེད་པའི་ཕྱིར་རོ། །
ཉེ་བར་རྟོག་པའི་སྦྱོར་བ་ལས་བྱུང་བའི་ཀུན་ཏུ་རྟོག་པ་ནི་བདེན་བཞི་ལ་སོགས་པའི་མིང་འདིའི་དོན་འདི་ཡིན་ནོ་ཞེས་མིང་ལ་བརྟེན་ནས་དོན་ཀུན་ཏུ་རྟོག་པ་དང༌། དོན་འདིའི་མིང་འདི་ཡིན་ནོ་ཞེས་དོན་ལ་བརྟེན་ནས་མིང་ཀུན་ཏུ་རྟོག་པའོ། ། ཟླ་མེད་པའི་ཡི་གེ་གཅིག་གིས་ནི་དོན་གོ་བར་མི་ནུས་པས་བརྟག་པར་བྱ་བ་མིན་ནོ། ། རིམ་པ་ཉེ་བར་རྟོག་པའི་སྦྱོར་བས་ནི་དང་པོར་མིང་གཟུགས་ནས་ཕྱིས་དེའི་དོན་ངེས་པར་བྱེད་པའོ། ། རྟོག་པ་ལ་སྦྱོར་བ་ནི་བཅུ་གཅིག་སྟེ། ཚོགས་ལམ་དུ་མིང་དོན་གཉིས་ཕན་ཚུན་བློ་བུར་བར་རྟོག་པ་དང༌། དྲོད་རྩེ་མོར་ཕྱི་རོལ་གྱི་དོན་དུ་སྣང་བའི་རྒྱུ་མཚན་རང་གི་སེམས་དང་སེམས་བྱུང་འཁྲུལ་པ་ཡིན་པར་རྟོག་པ་དང༌། བཟོད་པའི་དུས་སུ་གཟུང་བའི་དོན་མི་དམིགས་པར་རྟོགས་པ་དང༌། ཆོས་མཆོག་ཏུ་འཛིན་པ་སེམས་ཀྱང་མི་དམིགས་པར་རྟོགས་པ་དང༌། མཐོང་ལམ་དུ་ཆོས་ཀྱི་དབྱིངས་རྟོགས་པ་སྟེ་ས་མཚམས་ཀྱི་སྒོ་ནས་བཞག་པ་དང༌།
གང་ཟག་ལ་བདག་མེད་པར་རྟོགས་པ་དང༌། ཆོས་ལ་བདག་མེད་པར་རྟོགས་པ་དང༌། རྟོགས་བྱའི་སྒོ་ནས་བཞག་པ་གཉིས་དང༌། བསམ་པ་ངན་པ་ཉན་རང་གི་ལྟ་སྤྱོད་རྟོགས་པ་དང༌། ཡངས་ཤིང་རྒྱ་ཆེ་བ་ཐེག་ཆེན་གྱི་ལྟ་སྤྱོད་རྟོགས་པ་སྟེ་རྟེན་གྱི་སྒོ་ནས་བཞག་པ་གཉིས་དང༌། ཡང་དག་པའི་ལྟ་བས་རང་གི་མཉམ་བཞག་ལ་ཆོས་ཉིད་ཇི་ལྟའི་ཚུལ་གྱི་རྣམ་བཞག་ཤེས་པ་དང༌། ཡང་དག་པའི་རྟོག་པས་གཞན་ལ་ཆོས་སྟོན་ཚུལ་གྱི་རྣམ་པར་བཞག་པ་རྟོགས་པ་སྟེ། རྟོགས་བྱེད་ཀྱི་སྒོ་ནས་བཞག་པ་གཉིས་སོ། ། དབང་བསྒྱུར་བ་ཡིད་ལ་བྱེད་པ་ནི་གསུམ་སྟེ། ཉོན་མོངས་པའི་སྒྲིབ་པ་ཤིན་ཏུ་རྣམ་པར་དག་པ་དང༌།
ཤེས་བྱའི་སྒྲིབ་པ་ཤིན་ཏུ་རྣམ་པར་དག་པ་དང༌། ཡོན་ཏན་མངོན་པར་སྒྲུབ་པ་ཤིན་ཏུ་རྣམ་པར་དག་པ་ལ་དབང་བསྒྱུར་བའོ། ། ཆུང་ངུ་ཡིད་ལ་བྱེད་པ་ནི། ཐེག་པ་ཆུང་ངུའི་དོན་ཡིད་ལ་བྱེད་པ་དང༌། རྒྱ་ཆེན་པོ་ཡིད་ལ་བྱེད་པ་ཐེག་ཆེན་གྱི་དོན་ཡིད་ལ་བྱེད་པའོ། ། དེ་ལྟར་ན་རྣལ་འབྱོར་པ་རྣམས་ཀྱིས་ཡིད་ལ་བྱེད་པ་བཅོ་བརྒྱད་པོ་འདི་ནི་ཡིད་ལ་བྱེད་པ་ཐམས་ཅད་བསྡུས་པའི་བདག་ཉིད་ཡིན་ཞེས་པའམ། ཡང་འདི་ཐམས་ཅད་ལམ་གྱི་བདག་ཉིད་ཡིན་པར་འདོད་ཅེས་པའོ། ། བརྗོད་བྱའི་དོན་བཙལ་བ་ལ་གཉིས་ཏེ། ངེས་དོན་གྱི་མདོའི་དོན་བཙལ་བ་དང༌། དྲང་དོན་གྱི་མདོའི་དོན་བཙལ་བའོ། །
དང་པོ་ལ་གསུམ་སྟེ། ཆོས་ཉིད་དེ་ཁོ་ན་ཉིད་བཙལ་བ། ཆོས་ཅན་སྒྱུ་མ་ལྟ་བུར་བཙལ་བ། དེ་དང་རྗེས་སུ་མཐུན་པའི་དོན་སྒྲུབ་པའོ། ། དང་པོ་ནི། རྟག་ཏུ་གཟུང་འཛིན་གཉིས་དང་བྲལ་བ་ལ་གཟུང་འཛིན་གཉིས་སུ་བཏགས་པ་ནི་ཀུན་བཏགས་ཏེ། ཐེག་བསྡུས་ལས། དེ་ལ་ཀུན་ཏུ་བཏགས་པའི་མཚན་ཉིད་གང་ཞེ་ན། གང་དོན་མེད་ཀྱང་རྣམ་པ་རིག་པ་ཙམ་དེ་དོན་ཉིད་དུ་སྣང་བའོ། ། འཁྲུལ་པའི་རྟེན་ནི།
གཟུང་འཛིན་གཉིས་སུ་ཞེན་པའི་ཤེས་པ་གཞན་དབང་གི་ངོ་བོ་གང་ཡིན་པ་སྟེ། དེས་གཟུང་འཛིན་གཉིས་སུ་རྟོག་པའི་ཕྱིར། དེ་ལ་གཞན་གྱི་དབང་གི་མཚན་ཉིད་གང་ཞེ་ན། གང་ཀུན་གཞིའི་རྣམ་པར་ཤེས་པའི་ས་བོན་ཅན་ཡང་དག་པ་མ་ཡིན་པའི་ཀུན་ཏུ་རྟོག་པས་བསྡུས་པའི་རྣམ་པར་རིག་པའོ། ། ཞེས་སོ། ། གང་ཞིག་རྣམ་པ་ཀུན་ཏུ་སྒྲས་བརྗོད་པར་ནུས་པ་མ་ཡིན་པ་དང༌། ཡོད་མེད་ལ་སོགས་པའི་སྤྲོས་པ་མེད་པའི་བདག་ཉིད་ནི་ཡོངས་གྲུབ་ཀྱི་དེ་ཁོ་ན་ཉིད་དོ། ། དེ་ལྟར་ཡང་དེ་ལ་ཡོངས་སུ་གྲུབ་པའི་མཚན་ཉིད་གང་ཞེ་ན། གང་གཞན་གྱི་དབང་གི་མཚན་ཉིད་གཏན་མེད་པ་ཉིད་དོ། ། ཞེས་སོ། །
དེ་ལ་ཀུན་བཏགས་ནི་ཤེས་བྱ། གཞན་དབང་ནི་སྤང་བྱ་ཡིན་ལ། ཡོངས་གྲུབ་ནི་རང་བཞིན་གྱིས་དྲི་མ་མེད་པར་འདོད་དོ། ། རང་བཞིན་དྲི་མེད་གང་ཡིན་པ་དེ་ནི་རང་བཞིན་གྱིས་དག་ཀྱང་བློ་བུར་གྱི་དྲི་མ་རྣམ་པར་སྦྱང་བ་བྱ་བ་ཡིན་ཏེ། སྦྱངས་པས་དཔེར་ན་ནམ་མཁའ་དང་གསེར་དང་ཆུ་རང་བཞིན་གྱིས་དག་ཀྱང་བློ་བུར་གྱི་དྲི་མ་སྤྲིན་དང༌།

གཡའ་དང༌། རྙོག་མ་དག་པར་འགྱུར་བ་བཞིན་དུ་ཉོན་མོངས་པ་ལས་རྣམ་པར་དག་པ་འགྱུར་བར་འདོད་དོ། ། ཆོས་ཉིད་དང་ཆོས་ཐ་མི་དད་པའི་ཕྱིར་འགྲོ་བ་དག་ན་ཆོས་ཉིད་དེ་ལས་གཞན་དུ་གྲུབ་པ་ཅུང་ཟད་ཀྱང་ཡོད་པ་མ་ཡིན་ལ། འགྲོ་བ་སོ་སོའི་སྐྱེ་བོ་མ་ལུས་པ་ཡང་ཆོས་ཉིད་མ་རྟོགས་པས་ཆོས་ཉིད་དེ་ལ་ཀུན་ཏུ་རྨོངས་པའི་བློ་ཅན་ཡིན་པས། དེ་དག་གིས་ཡོད་པའི་ཆོས་ཉིད་དེ་མ་རྟོགས་པས་དེ་ཀུན་ནས་སྤངས་ཏེ་མེད་པའི་གཟུང་འཛིན་ལ་ཡོད་དོ་སྙམ་དུ་མངོན་པར་ཞེན་པ་གང་ཡིན་པ་འཇིག་རྟེན་རྨོངས་པའི་རྣམ་པ་ཚབས་ཆེན་པོ་འདི་ཀོ་ཇི་ལྟ་བུ་སྟེ་ངོ་མཚར་རོ་ཞེས་སོ། ། གཉིས་པ་ལ་སྒྱུ་མ་ལྟ་བུའི་ཆོས་དང༌། དཔེ་བརྒྱད་དང་འདྲ་བའི་དོན་ནོ། ། དང་པོ་ལ་གཉིས་ཏེ། གཟུང་ཆ་སྒྱུ་མ་ལྟ་བུ་དང༌། འཛིན་ཆ་སྒྱུ་མ་ལྟ་བུའོ། ། དང་པོ་ལ་ཡུལ་གྱི་གནས་ཚུལ།
བློས་རྟོགས་ཚུལ། ཡུལ་གཉིས་སུ་མེད་པར་བསྟན་པའོ། ། དང་པོ་ནི། ཇི་ལྟར་སྒྱུ་མའི་རྫས་ཤིང་དང་བོང་བ་ལ་སོགས་པ་རྟ་གླང་ལ་སོགས་པར་འཁྲུལ་པའི་གཞི་ཡིན་པ་དེ་བཞིན་དུ་གཟུང་འཛིན་དུ་འཁྲུལ་པའི་གཞི་ནི་ཡང་དག་པ་མ་ཡིན་པའི་ཀུན་ཏུ་རྟོག་པ་གཞན་དབང་ཡིན་པར་བརྗོད་དོ། ། རྫས་དེ་དག་སྒྱུ་མའི་སྔགས་ཀྱིས་རྟ་གླང་ལ་སོགས་པར་སྣང་བར་བྱས་པ་ཇི་ལྟ་བ་དེ་བཞིན་དུ་གཟུང་འཛིན་གཉིས་སུ་མེད་པ་ལ་གཉིས་སུ་སྣང་བས་ན་འཁྲུལ་པའི་ཡུལ་ཡིན་པར་བརྗོད་དོ། ། ཇི་ལྟར་སྒྱུ་མའི་རྫས་དེ་ལ་རྟ་ལ་སོགས་པའི་ངོ་བོར་བདེན་པ་མེད་པ་དེ་བཞིན་དུ་གཞན་དབང་དེ་ཀུན་བཏགས་ཀྱི་ངོ་བོར་མེད་པ་ནི་དོན་དམ་པར་འདོད་དོ། ། བཙུན་པ་ནི་གཞན་དབང་ཀུན་བཏགས་དང་བྲལ་བར་མཐོང་བ་དོན་དམ་མཐོང་བ་ཡིན་ཞེས་འཆད་དོ། ། ཇི་ལྟར་སྒྱུ་མའི་རྫས་དེ་རྟ་ལ་སོགས་པར་དམིགས་པ་དེ་བཞིན་དུ་གཉིས་སུ་སྣང་བ་དེ་ནི་ཀུན་རྫོབ་པ་སྣང་བར་འདོད་དོ། ། གཉིས་པ་ནི། སྒྱུ་མའི་སྔགས་ཀྱིས་འཁྲུལ་བར་བྱས་པ་དེ་མེད་ན་ནི་དེའི་རྒྱུ་ཤིང་ལ་སོགས་པ་གསལ་བར་དམིགས་པ་དེ་བཞིན་དུ།
འཁྲུལ་པ་གནས་གཞན་དུ་གྱུར་པ་འཕགས་པའི་ཡེ་ཤེས་ཐོབ་ན་མཉམ་བཞག་གིས་ཆོས་ཉིད་རྟོགས་ནས་རྗེས་ཐོབ་ཀྱི་གཟུང་འཛིན་གྱིས་སྟོང་པའི་ཡང་དག་པ་མ་ཡིན་པའི་ཀུན་ཏུ་རྟོག་པ་གཞན་དབང་དེ་དམིགས་པའོ། ། ཇི་ལྟར་འཇིག་རྟེན་མ་འཁྲུལ་བ་དག་སྒྱུ་མ་དེའི་རྒྱུ་ཤིང་ལ་སོགས་པ་མ་འཁྲུལ་བར་འདོད་རྒུར་སྤྱོད་པ་དེ་བཞིན་དུ་སྡོམ་བརྩོན་མ་འཁྲུལ་པ་སྟེ་འཕགས་པ་རྣམས་ཀྱང་འཁྲུལ་པ་གནས་གཞན་དུ་གྱུར་ནས་དོན་མ་ནོར་བ་ལ་དགྱེས་རྒུར་སྤྱོད་དོ། ། གསུམ་པ་ལ་གཉིས་ཏེ། དངོས་དང༌། དེའི་དགོས་པའོ། ། དང་པོ་ལ་དཔེ་དོན་གཉིས་ལས། དཔེ་ནི་གླང་པོ་ལ་སོགས་སུ་སྣང་བ་དེ་ལྟ་བུ་ནི་སྒྱུ་མའི་རྫས་དེ་ལ་ཡོད་པ་གླང་པོ་ལ་སོགས་པ་དེའི་དངོས་པོར་བདེན་པ་ཡོད་པ་མ་ཡིན་ནོ། ། དེ་ལྟ་བས་ན་སྒྱུ་མའི་རྟ་དང་གླང་པོ་སོགས་སུ་སྣང་བ་ཙམ་ཡོད་པ་དང༌། དེར་བདེན་པ་མེད་པ་ཉིད་བརྗོད་དོ། ། སྒྱུ་མ་ལ་སོགས་པ་དེ་ལ་རྟ་གླང་སོགས་སུ་སྣང་ཙམ་ཡོད་པས་ན་མེད་པ་མ་ཡིན་ལ།
རྟ་གླང་སོགས་སུ་བདེན་པ་མེད་པས་ན་ཡོད་པ་ཡང་མ་ཡིན་ནོ། ། སྒྱུ་མ་ལ་སོགས་པ་ལ་སྣང་ཙམ་དུ་ཡོད་པ་དང་བདེན་པར་མེད་པ་གཉིས་ཁྱད་པར་མེད་པའང་བརྗོད་དོ། ། བདེན་པ་མེད་ཀྱང་སྣང་ཙམ་དུ་ཡོད་པ་དང་སྣང་ཙམ་ཉིད་བདེན་མེད་ཡིན་པའི་ཕྱིར་རོ། ། གཉིས་པ་དོན་ནི། དེ་བཞིན་དུ་གཞན་དབང་དེ་ལ་གཟུང་འཛིན་གཉིས་སུ་སྣང་བ་ནི་ཡོད་ལ། གཉིས་སུ་བདེན་པ་དེའི་དངོས་པོ་ཡོད་པ་མ་ཡིན་ནོ། ། དེ་ལྟ་བས་ན་གཟུགས་ལ་སོགས་པ་ལ་སྣང་བ་ཙམ་ཡོད་པ་དང༌། དེར་བདེན་པ་མེད་པ་ཉིད་བརྗོད་དོ། ། དེ་ལ་གཟུགས་སྣང་བ་ཡོད་པ་དེ་ནི་མེད་པ་མ་ཡིན་ལ་དེར་བདེན་པ་མེད་པ་ནི་ཡོད་པ་ཉིད་ཀྱང་མ་ཡིན་ནོ། ། དཔེ་དོན་གཉིས་ཀ་ལ་སྣང་བ་ཙམ་ཡོད་པས་ཞེས་རྒྱུ་མཚན་དུ་བྱས་ཀྱང་རུང་ངོ༌། །
གཟུགས་ལ་སོགས་པ་དག་ལ་སྣང་ཙམ་དུ་ཡོད་པ་དང༌། བདེན་པ་མེད་པ་གཉིས་ཁྱད་པར་མེད་པའང་བརྗོད་དེ། སྣང་ཙམ་དུ་ཡོད་པ་ཉིད་དུ་བདེན་པར་མེད་པ་ཡིན་པའི་ཕྱིར་རོ། ། གཉིས་པ་དགོས་པ་ནི། འོ་ན་ཡོད་མེད་ལ་སོགས་པ་དེ་རྣམས་བརྗོད་པ་ལ་དགོས་པ་ཅི་ཡོད་ཅེ་ན། གཟུགས་སོགས་བདེན་པ་མེད་པར་རིག་ནས་བདེན་པར་སྒྲོ་འདོགས་པའི་མཐའ་དང༌། སྣང་ཙམ་དུ་ཡོད་པར་རིག་ནས་སྣང་ཙམ་དུ་ཡང་མེད་ཅེས་སྐུར་བ་འདེབས་པའི་མཐའ་རྣམས་དགག་པར་བྱ་བའི་ཕྱིར་དང༌། ཡོད་མེད་ཁྱད་མེད་རིག་ནས་འཁོར་བར་སྣང་བ་མཐོང་ནས་ཡིད་སྐྱོ་ནས་ཐེག་པ་དམན་པས་མྱང་འདས་ཀྱི་མཐར་འགྲོ་བ་དགག་པའི་ཕྱིར་གོ་རིམ་བཞིན་དུ་ཡོད་པ་དང་མེད་པ་དང་ཡོད་མེད་ཀྱི་ཁྱད་པར་འདོད་པ་ཡིན་ནོ། ། གཉིས་པ་འཛིན་ཆ་སྒྱུ་མ་ལྟ་བུ་ལ་བཞི་སྟེ། འཛིན་པ་འཁྲུལ་པའི་རྒྱུ་དང༌།
འཁྲུལ་པའི་རང་བཞིན་བསྟན་པ། སྤང་གཉེན་སྒྱུ་མ་དང་འདྲ་བ། སྤང་ཚུལ་ཡང་སྒྱུ་མ་དང་འདྲ་བའོ། ། དང་པོ་ནི། གཟུགས་སུ་འཁྲུལ་བའི་རྒྱུ་ནི་སྔོན་པོ་ལ་སོགས་པ་གཟུགས་སུ་སྣང་བའི་རྣམ་རིག་པ་ཡིན་ལ། འཁྲུལ་པ་མིག་ཤེས་ལ་སོགས་པ་ནི་གཟུགས་ཅན་མིན་པར་རྣམ་པར་རིག་པར་འདོད་དོ། ། གཉིས་པ་ནི། འཁྲུལ་པའི་རྒྱུ་མི་བདེན་ཡང་ངོ་བོ་བདེན་པར་གྲུབ་བམ་སྙམ་ན། མ་ཡིན་ཏེ་རྒྱུ་གཟུགས་ཀྱི་རྣམ་པར་རིག་པ་མེད་པའི་ཕྱིར་གཅིག་ཤོས་གཟུགས་ཅན་མ་ཡིན་པའི་རྣམ་པར་རིག་པ་མིག་ཤེས་ལ་སོགས་པ་ཡང་བདེན་པ་མེད་པར་གྲུབ་པར་འགྱུར་རོ། ། གསུམ་པ་ལ་གཉིས་ཏེ།
དཔེ་དང༌། དོན་ནོ། ། དཔེ་ལ་གཉིས། ཀུན་ནས་ཉོན་མོངས་པའི་དཔེ་ནི། སྒྱུ་མའི་གླང་པོའི་གཟུགས་འཛིན་པའི་ཤེས་པ་དེ་ནི་འཁྲུལ་པའི་ཕྱིར་ཏེ། དེས་གཟུང་བྱ་གླང་པོ་དང་དེ་འཛིན་པའི་ཤེས་པ་གཉིས་སུ་བརྗོད་པ་སྟེ་ཞེས་པ་ནི་གཉིས་སུ་བཏགས་པ་ཡིན་ཞེས་པའི་དོན་ནོ། ། དེ་ལ་སྣང་བ་ཇི་ལྟ་བ་བཞིན་དུ་གཟུང་བར་འཛིན་པའི་ཤེས་པ་དེ་ནི་འཁྲུལ་པའི་ཕྱིར་ཏེ། དེ་ལ་སྣང་བ་ཇི་ལྟ་བ་བཞིན་དུ་གཟུང་འཛིན་གཉིས་སུ་བདེན་པར་མེད་ཀྱང་གཟུང་འཛིན་གཉིས་སུ་ཉེ་བར་དམིགས་པས་སོ། ། རྣམ་བྱང་གི་དཔེ་ནི་མི་སྡུག་པ་སྒོམས་པས་ས་ཕྱོགས་ཐམས་ཅད་ཀེང་རུས་ཀྱི་གཟུགས་སུ་འཛིན་པ་དེ་ཡང་འཁྲུལ་པའི་ཕྱིར་ཡུལ་ཤེས་གཉིས་སུ་བརྗོད་པ་སྟེ། དེ་ལ་སྣང་བ་ཇི་ལྟ་བ་བཞིན་དུ་གཟུང་འཛིན་གཉིས་སུ་མེད་ཀྱང་གཉིས་པོ་དག་ཏུ་ཉེ་བར་དམིགས་སོ། །
གཉིས་པ་དོན་ལ་གཉིས་ལས། མི་མཐུན་ཕྱོགས་ནི། དེ་བཞིན་དུ་འཁྲུལ་པའི་མཚན་ཉིད་ཀྱང་ཆོས་འདོད་ཆགས་ལ་སོགས་པ་མི་མཐུན་ཕྱོགས་གང་ཡིན་པ་དེ་སྒྱུ་མའི་གླང་པོར་སྣང་བ་ཙམ་ཡོད་པ་དེ་བཞིན་ཏུ་ཡང་དག་པ་མ་ཡིན་པའི་ཀུན་རྟོག་ཙམ་དུ་ཡོད་པ་དང༌། གླང་པོར་བདེན་པ་མེད་པ་དེ་བཞིན་དུ་གཟུང་འཛིན་དུ་བདེན་པ་མེད་པ་དང༌། ཡོད་མེད་དེ་གཉིས་ཁྱད་པར་མེད་པའི་ཕྱིར་ཡོད་པ་དང་མེད་པ་དང་དེ་གཉིས་ཁྱད་པར་མེད་པ་ལ་སོགས་པ་སྒྱུ་མ་དང་འདྲའོ། ། གཉིས་པ་ནི། དེ་བཞིན་དུ་གཉེན་པོའི་ཆོས་དྲན་པ་ཉེར་བཞག་ལ་སོགས་པ་རྣམས་ཀྱང་བྱིས་པའི་གཟུང་བ་དེ་བཞིན་དུ་མེད་ལ་སངས་རྒྱས་ཀྱི་གསུང་བ་དེ་བཞིན་དུ་ཡོད་དོ། ། དེ་བཞིན་དུ་བཅོམ་ལྡན་འདས་ཀྱིས་མཛད་པ་བཅུ་གཉིས་བསྟན་པ་དེ་ཡང་བྱིས་པ་ལ་སྣང་ཚུལ་དུ་མེད་པའི་ཕྱིར་བྱིས་པས་བཟུང་བ་ལྟར་བདེན་པའི་མཚན་ཉིད་མེད་དོ། ། དེས་ན་མེད་བཞིན་དུ་ཡོད་པར་སྣང་བས་སྒྱུ་མའི་དངོས་པོ་དང་འདྲ་བར་བསྟན་ནོ། ། བཞི་པ་ནི།
སྒྱུ་མའི་རྒྱལ་པོ་སྒྱུ་མའི་རྒྱལ་པོ་གཞན་ཞིག་གིས་ཕམ་པར་བྱས་ཀྱང་ང་རྒྱལ་མེད་པ་བཞིན་དུ་གང་དག་གིས་སྤང་གཉེན་གྱི་ཆོས་སྒྱུ་མ་ལྟ་བུར་མཐོང་བའི་རྒྱལ་སྲས་དེ་དག་སྤངས་བྱ་སྤངས་ཀྱང་ང་རྒྱལ་མེད་དོ། ། སྤང་གཉེན་གཉིས་ནི་ཀུན་ནས་ཉོན་མོངས་པ་དང་རྣམ་བྱང་གི་ཆོས་ལ་དབང་བསྒྱུར་བས་གཉིས་ཀ་རྒྱལ་པོའི་དཔེ་མཛད་དོ། ། གཉིས་པ་དཔེ་བརྒྱད་དང་འདྲ་བའི་དོན་ནི། སངས་རྒྱས་ཆོས་ཐམས་ཅད་མཉམ་པ་ཉིད་དུ་རྣམ་པར་སངས་རྒྱས་པ་ཉན་རང་ལས་མཆོག་ཏུ་གྱུར་པ་རྣམས་ཀྱི་མདོ་སྡེ་དེ་དང་དེ་དག་ལས་འདུས་བྱས་ཀྱི་ཆོས་རྣམས་ནི་སྒྱུ་མ་ལྟ་བུའོ་ཞེས་གསུངས་པ་ནི་ནང་གི་སྐྱེ་མཆེད་དྲུག་སྟེ། སྒྱུ་མའི་སྐྱེས་བུ་ནི་བདེན་པ་མེད་ཀྱང་ཡུལ་ལ་ལོངས་སྤྱོད་པར་སྣང་བ་བཞིན་དུ་མིག་སོགས་ཀྱང་ལོངས་སྤྱོད་པར་བྱེད་པའི་བདག་ལ་སོགས་པ་མེད་ཀྱང་ལོངས་སྤྱོད་པར་སྣང་བའི་ཕྱིར་རོ། ། རྨི་ལམ་ལྟ་བུ་ནི། ཕྱིའི་སྐྱེ་མཆེད་དྲུག་སྟེ། མི་བདེན་བཞིན་དུ་ལོངས་སྤྱོད་བྱར་སྣང་བའི་ཕྱིར་རོ། ། སྨིག་སྒྱུ་ལྟ་བུ་ནི། སེམས་དང་སེམས་བྱུང་གཉིས་ཏེ།
མིག་སྒྱུ་ལ་ཆུར་འཁྲུལ་བ་བྱུང་བ་ལྟར་དེ་གཉིས་ཀྱང་གཟུང་འཛིན་དུ་འཁྲུལ་པའི་གཞི་ཡིན་པའི་ཕྱིར་རོ། ། གཟུགས་བརྙན་ལྟ་བུ་ནི། ནང་གི་སྐྱེ་མཆེད་དྲུག་སྟེ་གཟུགས་བརྙན་མཛེས་མི་མཛེས་ཀྱིས་བཞག་པ་ལྟར། དེ་དག་གི་བཟང་ངན་སྔོན་གྱི་ལས་བཟང་ངན་གྱིས་བྱས་པའི་ཕྱིར་རོ། ། མིག་ཡོར་ལྟ་བུ་ནི། ཕྱིའི་སྐྱེ་མཆེད་དྲུག་སྟེ། གདུགས་ཀྱི་དབང་གིས་གྲིབ་མ་བྱུང་བ་ལྟར་ནང་གི་སྐྱེ་མཆེད་ཀྱི་དབང་གིས་དེ་དག་འབྱུང་བའི་ཕྱིར་རོ། ། བཤད་པའི་ཆོས་ནི་བྲག་ཆ་ལྟ་བུ་སྟེ། མི་བདེན་བཞིན་དུ་གྲགས་པའི་ཕྱིར་རོ། ། རང་བཞིན་ལ་རྟེན་པའི་ཡོན་ཏན་གྱི་ཆ་རྣམས་ནི་ཆུ་ཟླ་དང་འདྲ་སྟེ།
ཏིང་ངེ་འཛིན་གྱི་སེམས་དྭངས་པ་ལས་ཟད་པར་ས་ལ་སོགས་པ་སྣང་བའི་ཕྱིར་རོ། ། བྱང་ཆུབ་སེམས་དཔའ་གཞན་དོན་དུ་སྲིད་པར་སྐྱེ་བ་ལེན་པ་ནི་སྤྲུལ་པ་དང་འདྲ་བར་ཤེས་པར་བྱ་སྟེ། བྱ་བ་ཐམས་ཅད་ལ་ཀུན་ནས་ཉོན་མོངས་པ་མེད་པར་འཇུག་པའི་ཕྱིར་རོ། ། དཔེ་གསུམ་པོ་འདིའི་དོན་རེ་རེར་འདོད་དོ། ། གསུམ་པ་དེ་དང་རྗེས་སུ་མཐུན་པའི་དོན་སྒྲུབ་པ་ལ་དྲུག་སྟེ། ཤེས་བྱ་ཚོལ་བ་དང༌། ཀུན་ནས་ཉོན་མོངས་པ་ཚོལ་བ་དང༌། རྣམ་པར་བྱང་བ་ཚོལ་བ་དང༌། རྣམ་པར་རིག་པ་ཙམ་ཚོལ་བ་དང༌། མཚན་ཉིད་ཚོལ་བ་དང༌།
རྣམ་པར་གྲོལ་བ་ཚོལ་བའོ། ། དང་པོ་ལ་ཡང་དག་པ་མ་ཡིན་པར་རྟོག་པ་ནི་འཇིག་རྟེན་ལས་འདས་པའི་ཡེ་ཤེས་ཀྱི་རྗེས་སུ་མཐུན་པ་མ་ཡིན་པ་ཁམས་གསུམ་གྱི་སེམས་དང་སེམས་བྱུང་རྣམས་སོ། ། ཆོས་མཆོག་ནས་ཚོགས་ལམ་གྱི་བར་གྱི་རྟོག་པ་ནི་ངོ་བོ་འཇིག་རྟེན་པ་ཡིན་པས་ཡང་དག་པ་མ་ཡིན་ལ། འཇིག་རྟེན་ལས་འདས་པའི་ཡེ་ཤེས་ཀྱི་རྒྱུ་བྱེད་པས་ན་ཡང་དག་པ་མ་ཡིན་པ་ཡང་མིན་ནོ། ། ཆོས་ཉིད་དེ་བཞིན་ཉིད་དང་འཇིག་རྟེན་ལས་འདས་པའི་མཉམ་བཞག་ནི་རྣམ་པར་མི་རྟོག་པའོ། ། འཇིག་རྟེན་ལས་འདས་པའི་རྗེས་ཐོབ་ནི་གཟུང་འཛིན་གཉིས་སུ་ཞེན་པ་མེད་པས་རྟོག་པ་མིན་ལ་གཟུང་འཛིན་དུ་སྣང་བ་ཡོད་པས་མི་རྟོག་པ་ཡང་མ་ཡིན་པ་སྟེ། བཞི་པོ་དེ་ཡུལ་དང་བཅས་པར་ཤེས་བྱ་ཐམས་ཅད་འདུས་པ་ཡིན་པར་བརྗོད་དོ། ། གཉིས་པ་ནི། རྒྱུ་རང་གི་ཁམས་ཏེ་ས་བོན་ཀུན་གཞིའི་རྣམ་ཤེས་གཟུང་འཛིན་གྱི་བག་ཆགས་ཅན་ལས་གཟུང་འཛིན་གཉིས་སུ་སྣང་བའི་རྣམ་རྟོག་རབ་ཏུ་འབྱུང་སྟེ། དེ་ཡང་གྲོགས་མ་རིག་པ་དང་འདོད་ཆགས་ལ་སོགས་པའི་ཉོན་མོངས་པ་དང༌།
ཉེ་བའི་ཉོན་མོངས་པ་རྣམས་དང་ལྷན་ཅིག་ཏུ་འཇུག་གོ ། འགྲེལ་ཆེན་ལས་འཇུག་ཅེས་བྱ་བའི་དོན་འཁོར་བར་འཇུག་པ་ལ་བྱས་སོ། ། མ་རིག་པ་འདི་ཉོན་མོངས་པ་ཡིན་ཡང་ལོགས་སུ་སྨོས་པ་ནི་ཉོན་མོངས་པའི་རྒྱུའམ་གཙོ་བོ་ཡིན་པའི་ཕྱིར་ཏེ། འགྲེལ་བཤད་ལས། མ་རིག་པ་ལོགས་སུ་སྨོས་པ་ནི་དབང་བྱེད་པའི་དོན་དེ་ཞེས་བཤད་དོ། ། འོ་ན་རྟོག་པ་དེ་ལ་གཉིས་སུ་སྣང་བ་ལྟར་རྫས་སུ་ཡོད་དམ་ཞེ་ན། གཟུང་འཛིན་གྱི་རྫས་གཉིས་རྣམ་པར་སྤངས་པ་སྟེ་མེད་དོ། ། གསུམ་པ་ནི། ཐེག་བསྡུས་ལས། རྣམ་པར་བྱང་བའི་ཆོས་རྣམ་པ་བཞི་ལས་རང་བཞིན་གྱིས་རྣམ་པར་བྱང་བ་ནི་འདི་ལྟ་སྟེ།
དེ་བཞིན་ཉིད་དང༌། སྟོང་པ་ཉིད་དང༌། ཡང་དག་པའི་མཐའ་དང༌། མཚན་མ་མེད་པ་དང༌། དོན་དམ་པ་སྟེ་ཆོས་ཀྱི་དབྱིངས་ཀྱང་དེ་ཡིན་ནོ། ། དྲི་མ་མེད་པའི་རྣམ་པར་བྱང་བ་ནི་འདི་ལྟ་སྟེ། དེ་ཉིད་སྒྲིབ་པ་ཐམས་ཅད་དང་མི་ལྡན་པའོ། ། དེ་ཐོབ་པའི་ལམ་རྣམ་པར་བྱང་བ་ནི་འདི་ལྟ་སྟེ་བྱང་ཆུབ་ཀྱི་ཕྱོགས་དང་མཐུན་པའི་ཆོས་ཐམས་ཅད་དང་ཕ་རོལ་ཏུ་ཕྱིན་པ་ལ་སོགས་པའོ། ། དེ་སྐྱེ་བའི་དམིགས་པ་རྣམ་པར་བྱང་བ་ནི། ཐེག་པ་ཆེན་པོའི་དམ་པའི་ཆོས་བསྟན་པ་སྟེ།
དེ་ལྟར་དེ་དག་ནི་རྣམ་པར་བྱང་བའི་རྒྱུ་ཡིན་པའི་ཕྱིར་ཀུན་བཏགས་པ་མ་ཡིན་ནོ། ། ཆོས་ཀྱི་དབྱིངས་དག་པའི་རྒྱུ་མཐུན་པ་ཡིན་པས་གཞན་གྱི་དབང་མ་ཡིན་ནོ། ། རྣམ་པ་བཞི་པོ་འདི་དག་གིས་རྣམ་པར་བྱང་བའི་ཆོས་ཐམས་ཅད་བསྡུས་པ་ཡིན་ནོ། ། ཞེས་གསུངས་པ་དེའི་དོན་བསྡུས་པར། དག་པ་དེ་ནི་རང་བཞིན་དང༌། ། དྲི་མ་མེད་དང་ལམ་དང་དམིགས། ། རྣམ་པར་དག་པ་ཆོས་ཀྱི་རྣམས། ། རྣམ་པ་བཞི་པོས་བསྡུས་པ་ཡིན། ། ཞེས་གསུངས་པས་སྔར་བཤད་པའི་ཆོས་ཀྱི་དམིགས་པའི་ཁྱད་པར་ནི་དམིགས་པ་རྣམ་པར་བྱང་བ་ཡིན་ལ། དེ་ཐོབ་པ་ནི།
ཐོས་ལ་སོགས་པའི་ཤེས་གསུམ་གྱིས། ། ཆོས་ཀྱི་དམིགས་པ་རྙེད་པར་འགྱུར། ། ཞེས་པ་ལྟར་ཐོས་བསམ་སྒོམ་གསུམ་གྱིས་གསུང་རབ་ཀྱི་དོན་རྙེད་པའི་གང་ཟག་གིས་རང་གི་ཕུང་པོ་ལྔའི་ཆོས་ཀྱི་དབྱིངས་རྟོགས་པ་ནི་རང་བཞིན་རྣམ་བྱང་ཡིན་ལ། དེ་ལ་གནས་པ་ནི་སྦྱོར་ལམ་དུ་དོན་སྤྱིའི་རྣམ་པས་རྟོགས་པ་དང༌། མཐོང་ལམ་དུ་མངོན་སུམ་དུ་རྟོགས་པ་དང༌། སྒོམ་ལམ་དུ་མངོན་སུམ་དུ་མཐོང་ཟིན་གོམས་པར་བྱེད་པ་ཉིད་དང་ལྡན་པའི་ཕྱིར་ན་མཐོང་ལམ་གྱི་ལམ་དེ་ཉིད་གཟུང་འཛིན་གཉིས་སུ་སྣང་བ་མེད་པར་འཇུག་པ་ནི་ལམ་རྣམ་བྱང་ངོ༌། ། དེ་ལྟར་སྒོམས་པས་དཔེར་ན་ལྤགས་པ་གྱོང་པོ་དང༌། མདའ་སྙུག་འཁྱོག་པོ་ཆུ་དང་མེ་ལ་བརྟེན་ནས་མཉེན་པོ་དང་དྲང་པོར་བྱེད་པ་ལྟར། ཚུལ་བཞིན་མ་ཡིན་པའི་རྣམ་རྟོག་གིས་གྱོང་པོར་བྱས་པའི་སེམས་ཞི་གནས་ཀྱིས་མཉེན་པོར་བྱས་ཏེ་སེམས་རྣམ་པར་གྲོལ་ཞིང༌། ལྟ་བ་ངན་པ་ལ་སོགས་པས་ཡོན་པོར་བྱས་པའི་ཤེས་རབ་སྟེ་ལྷག་མཐོང་གིས་དྲང་པོར་བྱས་པས་ཤེས་རབ་རྣམ་པར་གྲོལ་བ་ཐོབ་ནས།
རང་གི་གཉིས་སྣང་གི་ཤེས་པ་དེ་ཉིད་གནས་གྱུར་ནས་གཉིས་སུ་སྣང་བ་མེད་པར་འཇུག་པ་ནི་དྲི་མ་མེད་པས་རྣམ་པར་བྱང་བའོ། ། བཞི་པ་ནི། གཟུང་འཛིན་དུ་སྣང་བ་དང༌། ཆགས་སོགས་ཉོན་མོངས་པའི་སྒྲིབ་པ་དང་གཉེན་པོ་དད་པ་ལ་སོགས་པ་འདི་དག་དང་སེམས་གཅིག་གམ་ཐ་དད་ཅེ་ན་འདིར་སེམས་ཀྱི་སྒྲའི་དོན་ཡངས་པར་བྱས་ཏེ། བློ་རང་རིག་ཙམ་ལ་སེམས་ཀྱི་སྒྲས་གསུངས་ནས། སེམས་ཙམ་པོ་འདི་ནི་བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བ་ཡིན་ཏེ། དཔེ་དེ་བཞིན་དུ་བག་ཆགས་ཀྱི་རྣམ་པར་འགྱུར་བ་ལས་ཕྱི་རོལ་གྱི་རྐྱེན་གྱིས་འདོད་ཆགས་ལ་སོགས་པ་ཉོན་མོངས་པར་སྣང་བའམ་དད་པ་ལ་སོགས་པ་དགེ་བར་སྣང་བ་འདོད་དེ། བག་ཆགས་ཀྱི་དབང་གིས་རིག་པ་ཉིད་དེ་དག་ཏུ་སྣང་བ་ལས་གཞན་པའི་ཀུན་ནས་ཉོན་མོངས་པ་དང་དགེ་བའི་ཆོས་ཀྱི་མཚན་ཉིད་ཡོད་པ་མ་ཡིན་ཏེ། གཟུང་འཛིན་གཉིས་སུ་སྣང་བ་ལས་གཞན་པའི་གཟུང་འཛིན་གཉིས་ཀྱི་མཚན་ཉིད་མེད་པ་བཞིན་ནོ། ། ཅིའི་ཕྱིར་དེ་དག་སེམས་ཀྱིས་རྣམ་པར་འགྱུར་བ་ལས་སྣང་ཞེ་ན།
སེམས་འདི་ཉིད་ནི་རྐྱེན་དང་ཕྲད་པ་ལ་སོགས་པའི་དབང་གིས་འཁོར་དུ་འདོད་ཆགས་ལ་སོགས་པ་སྣ་ཚོགས་སུ་སྣང་བ་དང༌། རེས་འགའ་དུས་གཅིག་ཅར་དུ་དད་པ་དང་བརྩོན་འགྲུས་ལ་སོགས་པ་རྣམ་པ་སྣ་ཚོགས་འབྱུང་བ་ཅན་དུ་འཇུག་སྟེ་དེ་ལ་སེམས་ཉིད་དེ་དག་ཏུ་སྣང་བ་ཙམ་འབྱུང་བར་ཡོད་པ་དང༌། སེམས་ལས་ཡ་བྲལ་དུ་དེ་དག་གི་མཚན་ཉིད་མེད་པ་དེའི་ཕྱིར་སེམས་རྐྱེན་དང་ཕྲད་པ་ལས་བྱུང་བ་མ་གཏོགས་པའི་ཉོན་མོངས་པ་ཅན་དང༌། དགེ་བའི་ཆོས་ཀྱི་མཚན་ཉིད་ཡོད་པ་མ་ཡིན་ནོ། ། མདོར་ན་རྐྱེན་གྱི་དབང་གིས་སྣང་བ་སྣ་ཚོགས་སུ་སྣང་བ་སེམས་ཀྱི་རྣམ་པར་འགྱུར་བ་ལས་སྣང་བ་སྟོན་ནོ། ། འདིར་སེམས་སེམས་བྱུང་རྫས་གཅིག་ཏུ་སྟོན་པ་ནི་མ་ཡིན་ཏེ། དབུས་མཐའ་ལས་རྫས་ཐ་དད་དུ་གསལ་པོར་འབྱུང་བའི་ཕྱིར་རོ། ། སེམས་སེམས་བྱུང་རྫས་ཐ་དད་ཀྱང་འདིར་སེམས་གཙོ་ཆེ་བ་ལ་དགོངས་ནས། སེམས་ལས་ལོགས་ཤིག་པའི་ཆོས་མེད་པར་བསྟན་ནོ། ། སེམས་སེམས་བྱུང་རྫས་ཐ་དད་པའི་ཚུལ་དང༌།
རྣམ་བཞག་རྒྱས་པར་ནི་མཛོད་ཀྱི་རྣམ་བཤད་དུ་བཤད་ཟིན་ཏོ། ། ལྔ་པ་མཚན་ཉིད་ཡོངས་སུ་ཚོལ་བ་ལ་གཉིས་ལས་མདོར་བསྟན་པ་ནི། གསུང་པ་པོ་སངས་རྒྱས་རྣམས་ཀྱིས་ཡུལ་སེམས་ཅན་ལ་ཕན་གདགས་པར་བྱ་བའི་ཕྱིར། མཚན་གཞི་ཤེས་བྱ་གཞི་ལྔ་དང་མཚན་ཉིད་ངོ་བོ་ཉིད་གསུམ་དང༌། མཚོན་པ་རྣལ་འབྱོར་གྱི་ས་ལྔ་དག་གིས་རབ་ཏུ་དབྱེ་བ་བཤད་དོ། ། རྒྱས་པར་བཤད་པ་ལ་གསུམ་ལས། མཚན་གཞི་ནི། སེམས་ནི་ཞེས་པ་ལ་འཛིན་ཆར་སྣང་བའི་སེམས་ནི་སེམས་ཀྱི་གཞི་ཡིན་ལ། གཟུང་ཆར་སྣང་བའི་སེམས་ནི་གཟུགས་ཀྱི་གཞི་ཡིན་ནོ། ། ལྟ་བཅས་གང་ཡིན་ཞེས་པ་ནི།
ལྟ་བ་སེམས་བྱུང་ཐམས་ཅད་ཡིན་ལ། དེ་ནི་སེམས་ལས་བྱུང་བའི་གཞི་ཡིན་ནོ། ། འོ་ན་སེམས་བྱུང་ཐམས་ཅད་ལྟ་བར་མི་འཐད་དོ་ཞེ་ན། དེ་དག་རྣམས་གསལ་བའི་ཕྱིར་ལྟ་བར་བཏགས་པ་ཡིན་ཏེ། ཊཱིཀྐ་ལས་གསལ་བའི་ཕྱིར་ཐམས་ཅད་ལྟ་བ་ཡིན་པར་ཐ་སྙད་བཏགས་སོ་ཞེས་བཤད་དོ། ། སེམས་དང་སེམས་བྱུང་དེ་ཡི་གནས་སྐབས་མི་རྟག་པ་ལ་སོགས་པ་ནི་ལྡན་པ་མ་ཡིན་པའི་འདུ་བྱེད་ཀྱི་གཞི་ཡིན་ནོ། ། ནམ་མཁའ་དང་རྐྱེན་མ་ཚང་བས་མ་སྐྱེས་པ་སོ་སོར་བརྟགས་མིན་གྱི་འགོག་པ་དང༌། གཉེན་པོས་ས་བོན་ཀུན་ཏུ་བཅོམ་ནས་མ་སྐྱེས་པ་སོ་སོར་བརྟགས་པའི་འགོག་པ་གསུམ་མམ་དེ་བཞིན་ཉིད་དང་བཞིའམ། དེ་བཞིན་ཉིད་ལ་དགེ་མི་དགེ་ལུང་མ་བསྟན་གྱི་དེ་བཞིན་ཉིད་གསུམ་དུ་དབྱེ་བ་དང༌། མི་གཡོ་བ་དང༌།
འདུ་ཤེས་དང་ཚོར་བ་འགོག་པ་སྟེ་བརྒྱད་དུ་བྱས་ཀྱང་རུང་སྟེ། རྐྱེན་གྱིས་གཞན་དུ་མི་འགྱུར་བ་རྣམས་ནི་འདུས་མ་བྱས་ཀྱི་གཞི་ཡིན་ཏེ། ལྔ་པོ་འདི་ནི་འདིར་མདོར་བསྡུ་ན་མཚན་གཞི་ཡིན་ཏེ་རབ་ཏུ་ཕྱེ་ན་དེ་དག་གི་དབྱེ་བ་ཚད་མེད་པ་ཡོད་དོ། ། དེ་དག་ཏུ་ཤེས་བྱ་ཐམས་ཅད་འདུས་པའི་ཕྱིར་ཤེས་བྱའི་གཞི་ལྔ་ཞེས་བྱའོ། ། ཇི་ལྟར་འདུས་ཤེ་ན་རྣམ་ཤེས་ཀྱི་ཕུང་པོ་དང༌། སེམས་ཀྱི་ཁམས་བདུན་དང༌། ཡིད་ཀྱི་སྐྱེ་མཆེད་ནི་སེམས་ཀྱི་གཞིར་འདུས་སོ། ། གཟུགས་ཀྱི་ཕུང་པོ་དང་གཟུགས་ཅན་གྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ནི་གཟུགས་ཀྱི་གཞིར་འདུས་སོ། ། ཚོར་བ། འདུས་ཤེས།
སེམས་བྱུང་གི་འདུ་བྱེད། ཆོས་ཀྱི་ཁམས་དང༌། སྐྱེ་མཆེད་ཀྱི་ཕྱོགས་གཅིག་ནི་སེམས་ལས་བྱུང་བའི་གཞིར་འདུས་སོ། ། ལྡན་མིན་འདུ་བྱེད་དང༌། ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ནི་ལྡན་པ་མ་ཡིན་པའི་འདུ་བྱེད་ཀྱི་གཞིར་འདུས་སོ། ། ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ནི་གཟུགས་ཀྱི་གཞིར་འདུས་སོ། ། མཚན་གཞི་ཤེས་བྱ་གཞི་ལྔ་པོ་དེ་མཚན་ཉིད་ངོ་བོ་ཉིད་གསུམ་གྱིས་ཇི་ལྟར་མཚོན་ཞེ་ན། པ་ར་ཧེ་ཏ་ནི། གཟུགས་དང་ལྡན་མིན་འདུ་བྱེད་ཀུན་བཏགས་ཀྱིས་མཚོན་ཏེ། སེམས་སྣང་ཙམ་ལ་གཟུགས་སུ་བཏགས་ཤིང་སེམས་དང་སེམས་བྱུང་གི་གནས་སྐབས་ལ་ལྡན་པ་མིན་པའི་འདུ་བྱེད་དུ་བཏགས་པའི་ཕྱིར་རོ། །
སེམས་དང་སེམས་བྱུང་ནི་གཞན་དབང་གིས་མཚོན་ཏེ། དེ་གཉིས་ཀ་རྒྱུ་རྐྱེན་གྱིས་བསྐྱེད་པའི་ཕྱིར་རོ། ། འདུས་མ་བྱས་ནི་ཡོངས་གྲུབ་ཀྱིས་མཚོན་ཏེ། དེ་ནི་མི་འགྱུར་བའི་ཕྱིར་ཞེས་གསུངས་སོ། ། པཎ་ཆེན་སཱཛྫ་ན་རེ། ལྔ་པོ་རེ་རེ་ལ་ཡང་གསུམ་ཀས་མཚོན་ཏེ། ཀུན་བཏགས་པའི་གཟུགས་ཀུན་བཏགས་ཀྱིས་མཚོན། རྣམ་པར་བཏགས་པའི་གཟུགས་གཞན་དབང་གིས་མཚོན། ཆོས་ཉིད་ཀྱི་གཟུགས་ཡོངས་གྲུབ་ཀྱིས་མཚོན་ནོ། ། དེ་ཡང་གཟུགས་སུ་སྣང་བ་དེ་གཞན་དབང༌།
སྣང་བ་བཞིན་དུ་བདེན་པར་བཏགས་པ་ཀུན་བཏགས། སྣང་བ་དང་བདེན་པ་གཉིས་ཀས་སྟོང་པ་ཡོངས་གྲུབ་སྟེ། མཚན་གཞི་གཞན་བཞི་ཡང་དེ་དང་འདྲའོ་ཞེས་གསུངས་སོ། ། དེས་ན་མཚན་གཞི་དེ་དག་མཚན་ཉིད་གསུམ་ཅི་རིགས་པའི་རང་བཞིན་དུ་གནས་པས་མཚན་གཞི་དང་མཚན་ཉིད་ཅེས་བྱའོ། ། དེ་ལ་གསུམ་ལས། ཀུན་བཏགས་ནི་མིང་གིས་ཇི་ལྟར་བརྗོད་པ་བཞིན་དུ་དོན་དུ་འདུ་ཤེས་པའི་སེམས་བྱུང་དེའི་རྒྱུ་མཚན་ཏེ། དམིགས་པའི་ཡུལ་སྔོ་སེར་ལ་སོགས་པར་སྣང་བ་དང༌། ཀུན་གཞི་ལ་བརྗོད་པ་དེའི་བག་ཆགས་ཡོད་པ་དང༌། བག་ཆགས་དེ་ལས་ཀྱང་བརྡ་མི་ཤེས་པ་རྣམས་ལ་དོན་རྐྱང་པ་དང༌། བརྡ་ཤེས་པ་ཡང་མིང་དང་བཅས་པའི་མཚན་མ་སྣང་བ་ནི་ཀུན་བཏགས་པའི་མཚན་ཉིད་དོ། །
ཞེས་བརྗོད་དོ། ། དེ་ཡང་རྒྱུ་མཚན་ནི་གདགས་པའི་གཞི་ཡིན་ལ། བག་ཆགས་ནི་ཀུན་ཏུ་འདོགས་པའི་རྒྱུ་ཡིན་པས་ཀུན་བཏགས་སུ་ཐ་སྙད་བྱས་ལ། མིང་དོན་གཉིས་ཀྱི་མཚན་མར་སྣང་བའི་ཆ་ནི་ཀུན་བཏགས་པའི་ངོ་བོ་ཡིན་ནོ། ། གཞན་ཡང་མིང་ཇི་ལྟ་བར་དོན་དུ་སྣང་བ་ནི་དོན་མིང་གི་ངོ་བོར་འཛིན་པའོ། ། དོན་ཇི་ལྟ་བ་མིང་དུ་སྣང་བ་ནི་མིང་དོན་གྱི་ངོ་བོར་འཛིན་པ་སྟེ་འདི་ལྟར་ཡང་དག་པ་མ་ཡིན་པའི་རྟོག་པ་དེའི་རྒྱུ་མཚན་ཏེ་དམིགས་པ་ནི་རྟོག་པས་བཏགས་པའི་ཀུན་བཏགས་ཀྱི་མཚན་ཉིད་དོ། ། གཉིས་པ་གཞན་དབང་གི་གནས་སུ་སྣང་བ་སྣོད་ཀྱི་འཇིག་རྟེན་དང༌། དོན་དུ་སྣང་བ་ཡུལ་ལྔ་དང༌། ལུས་སུ་སྣང་བ་དབང་པོ་ལྔ་སྟེ། རྣམ་པ་གསུམ་ནི་གཟུང་བའི་མཚན་ཉིད་ཡིན་ལ།
ཡང་ཉོན་ཡིད་དང་འཛིན་པ་སྒོ་ལྔའི་རྣམ་པར་རྟོག་པ་ཡིད་ཀྱི་རྣམ་ཤེས་ཏེ་རྣམ་པ་གསུམ་དུ་སྣང་བ་ནི་འཛིན་པའི་མཚན་ཉིད་དེ། དེ་ལྟར་གཟུང་འཛིན་གཉིས་སུ་རྟོག་པ་ཡང་དག་པ་མ་ཡིན་པའི་ཀུན་ཏུ་རྟོག་པ་ནི་གཞན་གྱི་དབང་གི་མཚན་ཉིད་དོ། ། གསུམ་པ་ཡོངས་གྲུབ་ནི་མཚན་ཉིད་གསུམ་གྱིས་བསྟན་ཏེ། རང་གི་མཚན་ཉིད་ནི་ཆོས་ཉིད་བྱིས་པས་བཏགས་པ་བཞིན་དུ་མེད་པ་དང༌། བཏགས་པས་སྟོང་པར་ཡོད་པ་དང༌། བཏགས་པ་བཞིན་དུ་མེད་པ་གཉིས་ཐ་མི་དད་པས་དེ་གཉིས་མཉམ་པ་ཉིད་དོ། ། ཀུན་ནས་ཉོན་མོངས་པ་དང་རྣམ་པར་བྱང་བའི་མཚན་ཉིད་ནི། ཆོས་ཉིད་བློ་བུར་གྱི་དྲི་མས་མ་ཞི་བ་དང༌། རང་བཞིན་གྱིས་རྣམ་པར་དག་པས་ཞི་བའོ། ། རྣམ་པར་མི་རྟོག་པའི་མཚན་ཉིད་ནི་རྣམ་རྟོག་གི་སྤྱོད་ཡུལ་མ་ཡིན་པས་རྣམ་པར་མི་རྟོག་པ་སྟེ།
དེ་དག་ནི་ཡོངས་སུ་གྲུབ་པའི་མཚན་ཉིད་དོ། ། མཚན་ཉིད་མཚན་གཞི་བསྟན་ཟིན་ནས། མཚོན་པ་ནི་རྣལ་འབྱོར་གྱི་ས་ལྔ་སྟེ། གཞི་དང༌། སྐྱེད་པ་དང༌། མེ་ལོང་ལྟ་བུ་དང༌། སྣང་བ་དང༌། རྟེན་ནོ། ། དེ་ལ་གཞི་ནི། བདེན་པ་མངོན་པར་རྟོགས་པར་བྱ་བའི་ཕྱིར་སངས་རྒྱས་ཀྱི་བདེན་བཞིའི་དོན་ཐུགས་སུ་ཆུད་པའི་རྒྱུ་མཐུན་གྱི་འབྲས་བུར་གྱུར་པའི་གསུང་རབ་ཀྱི་ཆོས་ལ་དམིགས་པའི་ཐོས་བྱུང་གི་ཤེས་རབ་བོ། །
སྐྱེད་པ་ནི། ཐོབ་པའི་དོན་ཚུལ་བཞིན་དུ་ཡིད་ལ་བྱེད་པ་བསམ་བྱུང་གི་ཤེས་རབ་སྟེ། དེ་གཉིས་ཚོགས་ལམ་གྱིས་བསྡུས་སོ། ། མེ་ལོང་ལྟ་བུ་ནི། སེམས་ཆོས་ཀྱི་དབྱིངས་ལ་རྩེ་གཅིག་ཏུ་གནས་པའི་ཏིང་ངེ་འཛིན་སྦྱོར་ལམ་གྱིས་བསྡུས་པ་ཡིན་ཏེ། ཤེས་བྱ་དང་མཐུན་པའི་གཟུགས་བརྙན་ཏིང་ངེ་འཛིན་ལ་ཤར་བས་ན་མེ་ལོང་ལྟ་བུ་ཞེས་བྱའོ། ། སྣང་བ་ནི། ཆོས་ཉིད་ཀྱི་དོན་ཀུན་བཏགས་ཀྱིས་དབེན་པར་ཡོད་པ་དང༌། ཀུན་བཏགས་ཀྱི་དོན་མེད་པར་མངོན་སུམ་གྱིས་མཐོང་བ་སྟེ་མཐོང་ལམ་གྱིས་བསྡུས་སོ། ། རྟེན་ནི།
སློབ་པའི་ལམ་གནས་གྱུར་པས་སངས་རྒྱས་ཀྱི་ཡེ་ཤེས་སོ། ། དེ་རྩ་བར་སྔར་མ་བཤད་པས་དེའི་རང་བཞིན་ཇི་ལྟ་བུ་ཞེ་ན། ཟག་མེད་ཀྱི་དབྱིངས་དེ་ན་དམིགས་པར་བྱ་བ་དང༌། དམིགས་པར་བྱེད་པ་མཉམ་པ་ཉིད་དང༌། མཉམ་པའི་ཡེ་ཤེས་ཐོབ་པའི་ཕྱིར་འཕགས་པ་གཞན་དང་མཉམ་པ་ཉིད་དུ་འགྱུར་རོ། ། ཇི་ལྟར་མཉམ་ཞེ་ན། ཐེག་ཆེན་འཕགས་པའི་རིགས་གནས་གྱུར་པ་ཤིན་ཏུ་དྲི་མ་མེད་པ་སངས་རྒྱས་ཀྱི་ཡེ་ཤེས་དེ་ཡང་ཉན་རང་དགྲ་བཅོམ་པ་རྣམས་དང་ཉོན་སྒྲིབ་ལས་གྲོལ་བར་མཉམ་པ་ཡིན་ནོ། ། ཐམས་ཅད་དུ་མཉམ་པ་མ་ཡིན་ཏེ། རྣམ་པར་དག་པའི་ཁྱད་པར་ཉོན་མོངས་པ་བག་ཆགས་དང་བཅས་པ་ཐམས་ཅད་སྤངས་པ་དང༌། ཡོངས་སུ་དག་པའི་ཁྱད་པར་ནི།
སངས་རྒྱས་ཀྱི་ཞིང་ཡོངས་སུ་དག་པ་དང༌། སྐུའི་ཁྱད་པར་ཆོས་སྐུ་ཡོན་ཏན་གྱི་ཕ་རོལ་ཏུ་ཕྱིན་པ་བཞི་ལྡན་ཐོབ་པ་དང༌། ལོངས་སྤྱོད་པའི་ཁྱད་པར་འཁོར་གྱི་དཀྱིལ་འཁོར་དག་ཏུ་ཐེག་ཆེན་གྱི་ཆོས་ལ་རྒྱུན་མི་འཆད་པར་ལོངས་སྤྱོད་པ་དང༌། ཕྲིན་ལས་ཀྱི་ཁྱད་པར་ནི་མཛད་པ་བཅུ་གཉིས་ཀྱིས་སེམས་ཅན་གྱི་དོན་བྱེད་པ་སྟེ་ལྔ་པོ་དེས་ཁྱད་པར་འཕགས་པའི་ཕྱིར། ཟག་མེད་ཀྱི་དབྱིངས་དེ་ནི་ཀུན་ནས་ཉོན་མོངས་པའི་ཕྱོགས་འགགས་པས་ན་འབྲི་བ་ཡང་མེད་ལ། རྣམ་བྱང་གི་ཕྱོགས་སྐྱེ་བ་ན་འཕེལ་བ་ཡང་མེད་པའི་མཚན་ཉིད་དུ་འདོད་དོ། ། དེ་ལྟར་རྣལ་འབྱོར་གྱི་ས་ལྔ་པོ་འདིས་མཚན་གཞི་ཤེས་བྱའི་གཞི་ལྔ་པོ་དེ་མཚན་ཉིད་གསུམ་དང་ལྡན་པར་མཚོན་ཞིང་རྟོགས་པར་བྱེད་པས་ན་མཚོན་པ་ཞེས་བྱའོ། ། སློབ་དཔོན་བཙུན་པ་ནི་རྣལ་འབྱོར་གྱི་ས་དང་ལམ་གྲངས་བཞིན་དུ་སྦྱར་རོ། ། དྲུག་པ་རྣམ་པར་གྲོལ་བ་ཚོལ་བ་ལ་བཞི་སྟེ། གཟུང་ཆར་སྣང་བ་དང༌།
འཛིན་ཆར་སྣང་བ་གཞན་དུ་གྱུར་བ་དང༌། གཟུང་འཛིན་གཉིས་ལས་གྲོལ་བའི་ཡེ་ཤེས་དང༌། ཕྱིན་ཅི་ལོག་དང་བྲལ་པའི་སྤངས་པའོ། ། དང་པོ་ནི་ས་བོན་ཀུན་གཞིའི་རྣམ་ཤེས་གཞན་དུ་གྱུར་པའི་ཕྱིར་གནས་དང༌། དོན་དང་ལུས་སུ་སྣང་བའི་རྣམ་པར་ཤེས་པ་གཞན་དུ་གྱུར་པའི་ཟག་པ་མེད་པའི་དབྱིངས་དེ་ནི་ཉན་ཐོས་དང༌། རང་རྒྱལ་དང་སངས་རྒྱས་གསུམ་ཀ་ལ་མངའ་བའི་རྟེན་ཀུན་ཏུ་འགྲོ་བ་ཅན་ཡིན་ནོ། ། གཉིས་པ་ལ་གཉིས་ལས། ངོ་བོ་ནི་ཉོན་མོངས་པ་ཅན་གྱི་ཡིད་གཞན་དུ་གྱུར་པ་རྣམ་པར་རྟོག་པའི་ཡེ་ཤེས་ལ་དབང་བ་དང༌། འཛིན་པ་སྒོ་ལྔའི་རྣམ་ཤེས་གཞན་དུ་གྱུར་པ་ཞིང་དག་པ་ལ་དབང་བ་དང༌། རྣམ་པ་རྟོག་པ་ཡིད་ཀྱི་རྣམ་ཤེས་གནས་གྱུར་པ་སོ་སོ་ཡང་དག་པར་རིག་པའི་ཡེ་ཤེས་ལ་དབང་བ་དང༌།
མངོན་པར་ཤེས་པ་ཆེན་པོའི་ལས་ལ་དབང་བ་སྟེ་བཞི་ཡིན་ནོ། ། ས་མཚམས་ནི་དབང་བཞི་པོ་དེ་མི་གཡོ་བ་ལ་སོགས་པ་གསུམ་ལ་ཡོད་དོ། ། ཇི་ལྟར་ཞེ་ན། གཅིག་ལ་མི་གཡོ་བ་ལ་མངོན་པར་འདུ་བྱེད་པ་མེད་པར་རྣམ་པར་མི་རྟོག་ཕྱིར་རྣམ་པར་མི་རྟོག་པ་ལ་དབང་བ་དང༌། སངས་རྒྱས་ཀྱི་ཞིང་ཡོངས་སུ་དག་པའི་ཕྱིར་དེ་ལ་དབང་བ་སྟེ། རྣམ་པ་གཉིས་ཐོབ་བོ། ། དེ་ལས་གཞན་པའི་ས་ལེགས་པའི་བློ་གྲོས་དང་ཆོས་ཀྱི་སྤྲིན་གཉིས་ལ་ནི་སོ་སོ་ཡང་དག་པར་རིག་པ་དང༌། མངོན་པར་ཤེས་པ་ཆེན་པོའི་ལས་ལ་དབང་བ་གཉིས་པོ་རེ་རེ་ཡོད་དོ། ། གསུམ་པ་ནི་བློ་དང་ལྡན་པས་སྲིད་པ་གསུམ་དུ་རྟོག་པའི་ཆོས་ཐམས་ཅད་གང་ཟག་དང་ཆོས་ལ་བདག་མེད་པ་རྣམ་པ་གཉིས་ཀའང་རིག་པར་འགྱུར་ལ། བདག་མེད་གཉིས་པོ་དེ་ཡང་རྟག་གཅིག་ལ་སོགས་པ་ཀུན་བཏགས་པའི་གང་ཟག་མེད་པ་ལྟར་གཟུང་འཛིན་དུ་ཀུན་བཏགས་པའི་ཆོས་ཀྱང་མེད་པར་མཉམ་པར་ཤེས་ནས་ཁམས་གསུམ་པོ་དེ་ནི་འཛིན་པ་སེམས་ཙམ་དུ་རྟོགས་པའི་སྒོ་ནས་དེ་ཁོ་ན་ཉིད་རྣམ་པར་རིག་པ་ཙམ་ལ་འཇུག་གོ །
གཟུང་འཛིན་གཉིས་མེད་པར་རྟོགས་པ་ནི་དེ་ཁོ་ན་ཉིད་ལ་ཞུགས་པ་ཡིན་ལ། ཆོས་ཐམས་ཅད་རྣམ་པར་རིག་ཙམ་དུ་གཏོགས་པ་ནི་གཟུང་བ་མེད་པར་རྟོག་པ་ཡིན་པས་བཟོད་པ་ལ་དེ་ཁོ་ན་ཉིད་ཀྱི་ཕྱོགས་གཅིག་ལ་ཞུགས་པ་ཞེས་བྱའོ། ། དེ་ནས་རྣམ་རིག་ཙམ་དེ་ལ་ཡིད་གནས་པའི་ཕྱིར་ན། ཆོས་མཆོག་གི་དུས་ན་དེ་ལ་རྣམ་རིག་ཙམ་དེ་ཡང་མི་སྣང་ངོ༌། ། དེ་ལྟར་སྒོམ་པ་ལས་མཐོང་ལམ་དེ་ཁོ་ན་ཉིད་མངོན་སུམ་དུ་རྟོགས་ནས་གཟུང་འཛིན་གཉིས་པོ་དེ་མི་སྣང་བས་གྲོལ་བ་ཡིན་ཏེ་གང་ཟག་དང་ཆོས་ཀྱི་བདག་ཏུ་མི་དམིགས་པས་ན་མཆོག་ཏུ་དམིགས་པ་དང་བྲལ་བའོ། ། དེ་ཉིད་ཀྱི་དོན་བཤད་པ་ནི་ཚེ་སྔོན་ཡང་ཚོགས་གཉིས་བསགས་པའི་སྟོབས་ཀྱིས་གཞི་སྟེ་གསུང་རབ་ཀྱི་དོན་ཐོས་པ་དང༌། བསྐྱེད་པ་སྟེ་བདེན་པ་བཞི་ལ་དམིགས་ནས་ཚུལ་བཞིན་ཡིད་ལ་བྱེད་པ་ཡོད་ན་དྲོད་དང་རྩེ་མོའི་དུས་སུ་ཕྱི་རོལ་གྱི་དོན་དུ་སྣང་བ་ཐམས་ཅད་མིང་དུ་བརྗོད་པ་ཙམ་མ་གཏོགས་པར་དོན་དུ་བདེན་པ་མེད་པར་མཐོང་བར་འགྱུར་རོ། ། བཟོད་པའི་དུས་སུ་མིང་ཙམ་མཐོང་སྟེ་ཞེས་པ་ནི་ཆོས་ཐམས་ཅད་རྣམ་རིག་ཙམ་དུ་རྟོགས་པ་སྟེ། མིང་ནི་གཟུགས་ཅན་མ་ཡིན་པའི་ཕུང་པོ་བཞི་ཡིན་པའི་ཕྱིར་རོ། ། ཆོས་མཆོག་ཏུ་རྣམ་རིག་ཙམ་དེར་མཐོང་ནས་གཟུང་བ་མེད་ན་འཛིན་པ་ཡང་མེད་པར་འགྲུབ་པའི་ཕྱིར་རྣམ་རིག་ཙམ་ཡང་ཕྱིས་མི་མཐོང་ངོ༌། །
དེ་ལྟར་སྒོམས་པས་མཐོང་ལམ་དུ་གཟུང་འཛིན་མི་དམིགས་པར་མངོན་སུམ་དུ་རྟོགས་པ་ནི་རྣམ་པར་གྲོལ་བ་ཡིན་ནོ། ། བཞི་པ་འཁོར་བར་འཇུག་པའི་རྒྱུ་གང་ཡིན་ཞེ་ན། སེམས་ཀུན་གཞིའི་རྣམ་ཤེས་ནི་སྒྲིབ་གཉིས་ཀྱི་གནས་ངན་ལེན་དང་བཅས་པར་འཁོར་བར་རབ་ཏུ་འཇུག་པར་འགྱུར་རོ། ། དེ་ཡང་གང་ཟག་དང་ཆོས་ཀྱི་བདག་ཏུ་ལྟ་བའི་ཞགས་པས་ཟིན་ཏེ་བཅིངས་པར་བྱས་པའི་སྟོབས་ཀྱིས་སོ། ། འཁོར་བ་ལས་ཟློག་པའི་ཐབས་གང་ཡིན་ཞེ་ན། སེམས་དེ་ནང་དུ་སེམས་ཁོ་ན་ལ་གནས་པས་འཁོར་བ་ལས་ཟློག་པ་འདོད་དེ། དེ་ལ་རྟེན་པ་སེམས་ཉིད་ཀྱང་མི་དམིགས་པར་རྟོགས་ནས་གཟུང་འཛིན་ལས་གྲོལ་བའི་ཡེ་ཤེས་ཀྱིས་སྒྲིབ་གཉིས་ཀྱི་གནས་ངན་ལེན་རྩ་བ་ནས་སྤོང་པའི་ཕྱིར་རོ། ། ངེས་དོན་གྱི་མདོའི་ཚུལ་བསྟན་ཟིན་ཏོ། ། གཉིས་པ་དགོངས་པ་ཅན་གྱི་མདོའི་དོན་བཙལ་བ་ལ་གསུམ་སྟེ། ཤེས་བྱའི་ཆོས་ཐམས་ཅད་ངོ་བོ་ཉིད་མེད་པ་དང༌།
ལམ་མི་སྐྱེ་བའི་ཆོས་ལ་བཟོད་པ་དང༌། འབྲས་བུ་ཐེག་པ་གཅིག་པའི་དགོངས་པའོ། ། དང་པོ་ལ་གཉིས་ལས། ངོ་བོ་ཉིད་མེད་པའི་དགོངས་པ་དངོས་ནི་ཤེར་ཕྱིན་ལ་སོགས་པའི་མདོ་ལས་ཆོས་ཐམས་ཅད་ངོ་བོ་ཉིད་མེད་པར་གསུངས་པ་ནི། མ་འོངས་པའི་ཆོས་རྣམས་རྐྱེན་ལ་རག་ལས་པའི་ཕྱིར་རྒྱུ་ལ་མ་ལྟོས་པར། སྐྱེ་བའི་ངོ་བོ་ཉིད་མེད་པའི་ཕྱིར་དང༌། འདས་པ་རྣམས་འགགས་པས་སྔར་གྱི་དེའི་རང་གི་བདག་ཉིད་དུ་མེད་པའི་ཕྱིར་དང༌། ད་ལྟར་གྱི་དངོས་པོ་སྐད་ཅིག་མ་ཡིན་པས་རང་རང་གི་ངོ་བོ་ལ་རྒྱུན་དུ་མི་གནས་པའི་ཕྱིར་དང༌། ཡང་ཆོས་ཐམས་ཅད་བྱིས་པས་ཇི་ལྟར་འཛིན་པ་བཞིན་དུ་བདེན་པ་མེད་པའི་ཕྱིར་ངོ་བོ་ཉིད་མེད་པར་འདོད་དོ། ། གཞན་ཡང་དགོངས་འགྲེལ་ལས།
ཆོས་རྣམས་ཀྱི་ངོ་བོ་ཉིད་མེད་པ་རྣམ་པ་གསུམ་པོ་འདི་ལྟ་སྟེ། མཚན་ཉིད་ངོ་བོ་ཉིད་མེད་པ་དང༌། སྐྱེ་བ་ངོ་བོ་ཉིད་མེད་པ་དང༌། དོན་དམ་པ་ངོ་བོ་ཉིད་མེད་པ་ཉིད་ལ་དགོངས་ནས་ཆོས་ཐམས་ཅད་ངོ་བོ་ཉིད་མེད་པ་ཞེས་བསྟན་ནོ། ། ཞེས་གསུངས་པའི་དོན་མཚན་ཉིད་གསུམ་ལ་དགོངས་ནས་ངོ་བོ་ཉིད་མེད་པ་ཞེས་གསུངས་སོ། ། དེ་ལ་བརྟེན་ནས་སྐྱེ་བ་མེད་པ་ལ་སོགས་པའི་དགོངས་པ་འགྲུབ་ཚུལ་ནི་ངོ་བོ་ཉིད་མེད་པ་ལ་སོགས་པ་འདི་དག་སྔ་མ་སྔ་མ་རྣམས་ཕྱི་མ་ཕྱི་མའི་རྟེན་ཡིན་པ་ཆོས་ཐམས་ཅད་ངོ་བོ་ཉིད་མེད་པའི་རྒྱུ་མཚན་གྱིས་མ་སྐྱེས་པ་ལ་སོགས་པ་འགྲུབ་སྟེ། གང་ངོ་བོ་ཉིད་མེད་པ་དེ་ནི་སྐྱེ་བ་མེད་པའོ། ། གང་མ་སྐྱེས་པ་ནི་མ་འགགས་པའོ། ། གང་མ་སྐྱེས་པ་དང༌། མ་འགགས་པ་ནི་བཟོད་མ་ནས་ཞི་བའོ། །
གང་བཟོད་མ་ནས་ཞི་བ་དེ་ནི་རང་བཞིན་གྱིས་ཡོངས་སུ་མྱ་ངན་ལས་འདས་པ་ཡིན་ནོ། ། གཉིས་པ་ནི། མདོ་ལས། མི་སྐྱེ་བའི་ཆོས་ལ་བཟོད་པ་ཞེས་གསུངས་པའི་དགོངས་པ་གང་ཡིན་ཞེ་ན། འཁོར་བ་ལ་ཐོག་མའི་སྐྱེ་བ་མེད་པ་དང༌། འཁོར་བ་ན་ཆོས་གང་སྔར་སྐྱེས་པའི་ངོ་བོ་དེ་ཉིད་ཡང་སྐྱར་ནས་སྐྱེ་བ་མེད་པ་དང༌། སྔར་གྱི་སེམས་ཅན་གྱི་རྒྱུན་ལས་གཞན་གསར་བྱུང་གི་སེམས་ཅན་སྐྱེ་བ་མེད་པ་དང༌། ཀུན་བཏགས་ནི་རང་གི་མཚན་ཉིད་དུ་མ་གྲུབ་པས་རང་གི་མཚན་ཉིད་སྐྱེ་བ་མེད་པ་དང༌། གཞན་དབང་ནི་རྒྱུ་རྐྱེན་ལས་སྐྱེས་པས་རྒྱུ་རྐྱེན་ལ་མ་ལྟོས་པར་སྐྱེ་བ་མེད་པ་དང༌། ཡོངས་སུ་གྲུབ་པ་ནི་འདུས་མ་བྱས་པས་གཞན་དུ་འགྱུར་བའི་སྐྱེ་བ་མེད་པ་དང༌།
ཟག་པ་མེད་པ་ཐོབ་པའི་དགྲ་བཅོམ་པ་ལ་ཀུན་ནས་ཉོན་མོངས་པ་སྐྱེ་བ་མེད་པ་དང༌། སངས་རྒྱས་རྣམས་ཀྱི་ཆོས་ཀྱི་སྐུ་ལས་ནི་གཅིག་ལས་གཅིག སྔར་ལས་ཕྱིས་ཁྱད་པར་དུ་སྐྱེ་བ་མེད་པ་སྟེ་བརྒྱད་པོ་དེ་ལ་བཟོད་པ་ཐོབ་པའི་ཕྱིར་སྐྱེ་བ་མེད་པའི་ཆོས་ལ་བཟོད་པ་ཐོབ་པ་ཞེས་བཤད་དོ། ། གསུམ་པ་ནི། དམ་པའི་ཆོས་པདྨ་དཀར་པོ་ལ་སོགས་པའི་མདོ་ལས། ཐེག་པ་ནི་གཅིག་སྟེ། གཉིས་སུ་མེད་དོ་ཞེས་གསུངས་པའི་དོན་ཅི་ཡིན་ཞེ་ན། འདི་ལ་གསུམ་སྟེ། དགོངས་གཞི་དང༌། དགོས་པ་དང༌།
རིགས་མ་ངེས་པའི་དབྱེ་བའོ། ། དང་པོ་ནི་བགྲོད་བྱ་ཡུལ་ལ་ཐེག་པར་བྱས་ནས་ཉན་ཐོས་ལ་སོགས་པ་གསུམ་གྱི་རྟོགས་བྱ་ཆོས་དབྱིངས་མཚུངས་པ་སྟེ། ཐ་མི་དད་པའི་ཕྱིར་དང༌། ཡང་འགྲོ་བ་པོ་ལ་ཐེག་པར་བྱས་ནས་འགྲོ་བ་པོ་ཉན་ཐོས་ལ་སོགས་པ་གསུམ་གྱི་རྒྱུད་བདག་མེད་པར་མཚུངས་པའི་ཕྱིར་དང༌། ཡང་བགྲོད་པ་ལམ་ལ་ཐེག་པར་བྱས་ཏེ་གང་ཟག་གསུམ་པོས་མཐར་ཐུག་གི་འབྲས་བུ་ཐོབ་པ་ན་ཉོན་མོངས་པ་ལས་རྣམ་པར་གྲོལ་བར་མཚུངས་པའི་ཕྱིར་ཐེག་པ་གསུམ་གྱི་རྣམ་གྲོལ་ཐ་དད་མེད་པའི་ཕྱིར་དང༌། འདིས་འགྲོ་བས་རྒྱུ་ལ་ཐེག་པར་བྱས་ཏེ་ཉན་རང་གི་རིགས་མ་ངེས་པ་འགའ་ཞིག་གིས་ཉན་ཐོས་ཀྱི་ལམ་ལ་བསླབ་ནས་ཕྱིས་ཐེག་ཆེན་གྱི་ལམ་ཞུགས་ཏེ་ཐེག་ཆེན་གྱི་འབྲས་བུ་ཐོབ་པ་ཡོད་པ་ལ་རིགས་ཐ་དད་པས་འབྲས་བུ་གཉིས་ཐོབ་པའི་ཕྱིར་དང༌། བསམ་གཉིས་ཐོབ་པ་ནི་སངས་རྒྱས་ཀྱིས་སེམས་ཅན་ཐམས་ཅད་བདག་དང་ཐ་མི་དད་པར་དགོངས་པ་མཐར་ཐུག་པ་བརྙེས་པའི་ཕྱིར་དང༌། ཉན་ཐོས་སུ་རིགས་ངེས་པ་སྔར་ཐེག་ཆེན་གྱི་ལམ་ལ་བསླབ་ནས་ཕྱིས་རང་གི་ལམ་དུ་ཞུགས་པ་འགའ་ཞིག་སངས་རྒྱས་ཀྱི་མཐུས་བདག་ཉིད་སེམས་ཅན་ཐམས་ཅད་དང་ཐ་མི་དད་པར་མོས་པའི་སྒོ་ནས་སངས་རྒྱས་ཀྱི་དགོངས་པ་གཞན་ཐ་མི་དད་པ་སྟེ་ཅུང་ཟད་ཅིག་ཐོབ་པའི་ཕྱིར་དང༌། འགྲེལ་ཆེན་མཁན་པོ་ནི། དེ་བཞིན་གཤེགས་པ་རྣམས་བདག་ཅག་གིས་སྔོན་བྱང་ཆུབ་སེམས་དཔའི་སྤྱོད་པ་སྤྱད་པས་སངས་རྒྱས་སོ། །
སྙམ་དུ་དགོངས་པ་ལྟར། ཉན་ཐོས་དེ་ཡང་བདག་གིས་སྔོན་བྱང་ཆུབ་སེམས་དཔའི་སྤྱོད་པ་སྤྱད་པས་འཚང་རྒྱ་བར་འགྱུར་རོ་སྙམ་པའི་བསམ་པ་ཅུང་ཟད་ཅིག་ཐོབ་ཟེར་རོ། ། ཡང་ན་ནི་ལན་དུ་མས་ཉན་ཐོས་ཀྱི་ཐེག་པས་མྱ་ངན་ལས་འདས་སོ། ། ཞེས་གསུངས་པ་ལྟར་ཉན་ཐོས་ཀྱི་འདུལ་བ་རྣམས་ཀྱི་དོན་དུ་སངས་རྒྱས་ཉིད་ཉན་ཐོས་སུ་སྤྲུལ་པའི་ཕྱིར་དང༌། ཡང་བགྲོད་བྱ་མཐར་ཐུག་ལ་ཐེག་པར་བྱས་ནས་སངས་རྒྱས་ཉིད་མཐར་ཐུག་ཡིན་ཏེ། དེ་བས་ལྷག་པ་མེད་པའི་ཕྱིར་ཏེ། རྒྱུ་མཚན་བདུན་པོ་དེས་ཐེག་པ་གཅིག་ཉིད་དུ་གསུངས་པ་ཡིན་གྱི་ཐེག་པ་གསུམ་མེད་པ་ནི་མ་ཡིན་ནོ། ། གཉིས་པ་ནི། ཉན་རང་རིགས་མ་ངེས་པ་ཁ་ཅིག་ཐེག་ཆེན་དུ་དྲངས་པའི་ཕྱིར་དང༌། ཐེག་ཆེན་རིགས་མ་ངེས་པ་གཞན་དག་ཐེག་ཆེན་ལས་མི་ཉམས་པར་ཡང་དག་པར་གཟུང་བའི་ཕྱིར་རྫོགས་པའི་སངས་རྒྱས་རྣམས་ཀྱིས་ནི་ཐེག་པ་གཅིག་ཏུ་བཤད་དོ། །
གསུམ་པ་རིགས་མ་ངེས་པའི་དབྱེ་བ་ལ་གཉིས་ཏེ། ཉན་ཐོས་ཀྱི་མ་ངེས་པའི་དབྱེ་བ་དང༌། དེ་དག་གི་ཁྱད་པར་གྱི་ཆོས་དཔྱད་པའོ། ། དང་པོ་ནི། འོ་ན་ཅིའི་ཕྱིར་ཉན་ཐོས་ཀྱི་རིགས་མ་ངེས་པ་རྣམས་དང་པོ་ཉིད་ནས་ཐེག་ཆེན་ལ་མི་འགོད་ཅེ་ན། ཉན་ཐོས་ཀྱི་རིགས་པ་མ་ངེས་པ་ཐེག་ཆེན་ལ་འཇུག་པ་ནི་རྣམ་པ་གཉིས་ཏེ། ཐེག་པའི་དོན་མཐོང་ནས་ཐེག་ཆེན་དུ་འཇུག་པ་དང༌། མ་མཐོང་བར་འཇུག་པའོ། ། དོན་མཐོང་བ་ཡང་འདོད་པ་ལས་འདོད་ཆགས་དང་བྲལ་བའི་ཕྱིར་ཕྱིར་མི་འོང་ཐོབ་པ་དང༌། འདོད་ཆགས་དང་བྲལ་བ་མ་ཡིན་པ་རྒྱུན་ཞུགས་དང༌།
ལན་ཅིག་ཕྱིར་འོང་ནས་ཐེག་ཆེན་ལ་འཇུག་པའོ། ། དེ་ལྟར་དོན་མཐོང་མ་མཐོང་གཉིས་ལས། དོན་མཐོང་བ་ཐེག་ཆེན་དུ་འཇུག་པ་འདི་དམན་པ་ཡིན་ཏེ་རྟོགས་པ་བུལ་བའི་ཕྱིར་རོ། ། གཉིས་པ་དེ་དག་གི་ཁྱད་པར་གྱི་ཆོས་དཔྱད་པ་ལ་གསུམ་སྟེ། སྐྱེ་བ་ལེན་པའི་ཁྱད་པར། དམན་པར་འཇོག་པའི་རྒྱུ་མཚན། འབྲས་བུ་ཐོབ་ཚུལ་གྱི་ཁྱད་པར་རོ། ། དང་པོ་ནི་གལ་ཏེ་ཐེག་ཆེན་གྱི་ལམ་གྱིས་ངེས་པར་འབྱུང་བ་ལ་སེམས་ཅན་གྱི་དོན་དུ་སྐྱེ་བ་མང་པོ་ལན་དགོས་ལ། ཉན་ཐོས་ཀྱི་འཕགས་པའི་ལམ་དེ་ནི་སྲིད་པའི་གཉེན་པོ་ཡིན་པས་ཉན་ཐོས་འཕགས་པ་ཐེག་ཆེན་གྱི་ལམ་དུ་ཞུགས་པ་དེ་ཐབས་གང་གིས་སྲིད་པར་སྐྱེ་ན། དོན་མཐོང་བ་འདོད་ཆགས་བྲལ་བ་དང་མ་བྲལ་བ་དེ་གཉིས་འཕགས་པའི་ལམ་སྲིད་པའི་གཉེན་པོར་གྱུར་བ་དེ་ཐོབ་ཀྱང་ཉོན་མོངས་པའི་ལྷག་མ་མ་སྤངས་པ་དང༌།
སངས་རྒྱས་རྣམས་ཀྱི་སྙིང་རྗེ་ཆེན་པོ་སྒོམ་པ་ལ་སྦྱོར་བའི་སྟོབས་ཀྱིས་སེམས་ཅན་གྱི་དོན་དུ་སྲིད་པར་ཡང་ཡང་སྐྱེ་བར་བསྒྱུར་བའི་ཕྱིར་བསམ་གྱིས་མི་ཁྱབ་པར་བསྒྱུར་བའི་སྐྱེ་བ་དང་ཡང་དག་པར་ལྡན་ནོ། ། ཚུལ་ཇི་ལྟར་སྐྱེ་བ་ལེན་ཞེ་ན་གཅིག་འདོད་པ་ལས་འདོད་ཆགས་དང་མ་བྲལ་བ་ནི་སྨོན་ལམ་གྱི་དབང་གིས་ཇི་ལྟར་འདོད་པ་བཞིན་དུ་སྐྱེ་བ་རབ་ཏུ་སྒྲུབ་པར་བྱེད་ལ། དེ་ལས་གཅིག་ཤོས་འདོད་པ་ལ་འདོད་ཆགས་དང་བྲལ་བ་ནི་འདོད་ཁམས་སུ་ཕྱིར་མི་འོང་བའི་བསམ་གཏན་དང་ལྡན་པའི་ཕྱིར་བསམ་གཏན་དེའི་སྟོབས་ཀྱིས་སྐྱེ་བར་སྤྲུལ་པའི་སེམས་ཅན་གྱི་དོན་རབ་ཏུ་སྒྲུབ་པར་བྱེད་དོ། ། གཉིས་པ་ནི། གོང་དུ་དམན་པའོ་ཞེས་གསུངས་པའི་རྒྱུ་མཚན་ཅི་ཡིན་ཞེ་ན། དོན་མཐོང་བ་དེ་གཉིས་སྔོན་གོམས་པའི་སྟོབས་ཀྱིས་རང་གི་སྔར་ཉན་ཐོས་ཀྱི་སེམས་སྐྱོ་བ་དང་བཅས་པ་དེ་ཡང་དང་ཡང་དུ་ཀུན་ཏུ་འབྱུང་བ་དང་ལྡན་པས་མྱ་ངན་ལས་འདས་པ་ལ་ལྷག་པར་དགའ་བའི་ཕྱིར་སངས་རྒྱས་སྒྲུབ་པ་ལ་རྟོགས་པ་བུལ་བ་ཡིན་ནོ། ། གསུམ་པ་ནི། དོན་བྱས་པ་མ་ཡིན་ཏེ་འཕགས་པ་སློབ་པ་འདོད་པ་ལ་འདོད་ཆགས་དང་མ་བྲལ་པ་འགའ་ཞིག་འདོད་ཁམས་ཀྱི་ལྷར་སྐྱེས་པའི་དུས་ན་ཉན་ཐོས་དང༌། དེ་ནས་གང་ཟག་དེ་འདིར་བསྟན་པ་ནུབ་པ་དང་ཤི་འཕོས་ནས་སངས་རྒྱས་མེད་པའི་སར་སྐྱེས་ནས་སྤྲུལ་པའི་ལུས་དོན་དུ་གཉེར་བ་བསམ་གཏན་གྱི་དོན་ལ་བརྩོན་པར་བྱས་ཏེ་སྐྱེ་བའི་ལུས་དེ་བོར་ནས་སྤྲུལ་པའི་ལུས་འཛིན་པས་ན་རང་སངས་རྒྱས་ཞེས་བྱའོ། ། སྤྲུལ་པའི་ལུས་དེ་ལ་བརྟེན་ནས་ཚོགས་རྫོགས་པར་བྱས་ནས་བྱང་ཆུབ་དམ་པ་སངས་རྒྱས་ཐོབ་པར་འགྱུར་རོ། །
དེ་ཉིད་དཔལ་ཕྲེང་གི་མདོ་ལས། ལྕི་བའི་མེ་ལས་རྩྭའི་མེར་འགྱུར་ལ་རྩྭའི་མེ་ལས་ཤིང་གི་མེར་འགྱུར་བ་ལྟར་ཉན་ཐོས་སུ་གྱུར་ནས་རང་སངས་རྒྱས་སུ་འགྱུར་རོ། ། ཕྱིས་ནི་སངས་རྒྱས་སུ་འགྱུར་རོ་ཞེས་གསུངས་པའི་དོན་ཡིན་ནོ། ། གཙོ་བོ་ནང་རིག་པ་བཙལ་བའི་ཚུལ་བསྟན་ཟིན་ནོ། ། གཉིས་པ་སྤྱིར་རིག་པའི་གནས་ལྔ་ཐམས་ཅད་བཙལ་བ་ནི། སྒྲ་དང༌། གཏན་ཚིགས་དང༌། བཟོ་བ་དང༌། གསོ་བ་དང༌། ནང་རིག་པའི་གནས་ཏེ།
ལྔ་པོ་དེ་དག་ལ་བརྩོན་པར་མ་བྱས་ན་འཕགས་པའི་མཆོག་བྱང་ཆུབ་སེམས་དཔས་ཀྱང་ཐམས་ཅད་མཁྱེན་པ་ཉིད་ཐོབ་པར་མི་འགྱུར་ཏེ། དེ་ལྟ་བས་ན་ཐམས་ཅད་མཁྱེན་པ་ཐོབ་པའི་དོན་དུ་རིག་པའི་གནས་ལྔ་དང༌། ཁྱད་པར་དུ་གཞན་བསྟན་པ་ལ་མ་དད་པ་དག་ཚིག་དོན་གྱི་སྒོ་ནས་ཚར་གཅད་པའི་ཕྱིར་སྒྲ་དང་གཏན་ཚིགས་རིག་པ་དང༌། དད་པ་རྣམས་རྗེས་སུ་གཟུང་བའི་ཕྱིར་བཟོ་དང་གསོ་བ་རིག་པ་དང༌། བདག་ཉིད་ཀྱིས་སྡེ་སྣོད་གསུམ་གྱི་བརྗོད་བྱ་རྣམས་ཀུན་ཤེས་པར་བྱ་བའི་ཕྱིར་ནང་རིག་པ་སྟེ་ལྔ་པོ་དེ་ལ་བྱང་ཆུབ་སེམས་དཔའ་དེ་བརྩོན་པར་བྱེད་དོ། ། གསུམ་པ་ཁྱད་པར་ཐེག་ཆེན་གྱི་ཆོས་བཙལ་བ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་གཉིས་ཏེ། ཐེག་པ་ཆེན་པོའི་དོན་ཡིད་ལ་བྱེད་ཚུལ།
ཉམས་ལེན་གྱི་སྤྱོད་པ་ཡིད་ལ་བྱེད་ཚུལ་ལོ། ། དང་པོ་ནི། བྱང་སེམས་རིགས་ལ་གནས་པ་དེས་བདག་ཉིད་ལ་སངས་རྒྱས་ཀྱི་རྒྱུ་ཐེག་ཆེན་གྱི་རིགས་དམིགས་པ་སྟེ་ཡོད་པར་མཐོང་ནས་དགའ་བས་ཕ་རོལ་ཏུ་ཕྱིན་པའི་ས་བོན་འཕེལ་པར་བྱེད་དོ། ། རིགས་ལ་གནས་ནས་དེས་བྱང་ཆུབ་ཏུ་སེམས་སྐྱེད་པ་ན་བདག་ཉིད་ལ་ཕ་རོལ་ཏུ་ཕྱིན་པ་རྣམས་ཀྱི་རྐྱེན་བྱང་ཆུབ་ཀྱི་སེམས་ཡོད་པར་རྗེས་སུ་དྲན་པ་སྟེ་མཐོང་ནས་བདག་ལ་བསམ་པ་བྱང་ཆུབ་ཀྱི་སེམས་ཡོད་པས་ན་གདོན་མི་ཟ་བར་སྦྱོར་བ་ཕ་རོལ་ཏུ་ཕྱིན་པ་རྣམས་རྫོགས་པར་འགྱུར་རོ་སྙམ་དུ་ཡིད་ལ་བྱེད་དོ། ། སེམས་བསྐྱེད་ནས་རང་གཞན་གྱི་དོན་སྒྲུབ་པས་ན་རང་གི་ཕ་རོལ་ཏུ་ཕྱིན་པ་རྣམས་ཀྱི་འབྲས་བུ་སེམས་ཅན་དང་ཐུན་མོང་དུ་ཐོབ་པར་འདོད་པ་ཡིད་ལ་བྱེད་པའོ། ། རང་གཞན་གྱི་དོན་སྒྲུབ་པ་དེ་ཇི་ལྟར་དུས་གསུམ་གྱི་སངས་རྒྱས་ཀྱིས་ཕ་རོལ་ཏུ་ཕྱིན་པའི་དེ་ཁོ་ན་ཉིད་རྟོགས་ནས་བྱང་ཆུབ་ཏུ་མངོན་པར་རྫོགས་པ་སངས་རྒྱས་པ་དང༌། སངས་རྒྱ་བ་དང༌། སངས་རྒྱ་བར་འགྱུར་བ་དེ་བཞིན་དུ་བདག་གིས་ཀྱང་ཕར་ཕྱིན་རྣམས་ཀྱི་དེ་ཁོ་ན་ཉིད་རྟོགས་ནས་བྱང་ཆུབ་ཐོབ་པར་གྱུར་ཅིག་སྙམ་དུ་མོས་ཤིང་ཡིད་ལ་བྱེད་དོ། ། དེ་ནས་ཕ་རོལ་ཏུ་ཕྱིན་པ་དྲུག་ལ་མི་མཐུན་ཕྱོགས་སེར་སྣ་ལ་སོགས་པ་སྤོང་བ་དང༌། ཚོགས་གཉིས་ཡོངས་སུ་སྨིན་པ་དང༌།
རང་གཞན་ལ་ཕན་འདོགས་པ་དང༌། ཕྱི་མ་ལ་རྣམ་སྨིན་དང་རྒྱུ་མཐུན་གྱི་འབྲས་བུ་འབྱིན་པ་སྟེ་མཐུ་བཞི་པོ་དེ་ཡོད་པར་མཐོང་ནས་དགའ་བ་ཡིད་ལ་བྱེད་པའོ། ། དེ་ནས་སྡུག་བསྔལ་དང་སེམས་ཅན་གྱི་ལོག་སྒྲུབ་བྱུང་ཡང་རང་གཞན་གྱི་དོན་དུ་སངས་རྒྱས་ཀྱི་ཆོས་སྒྲུབ་པ་ལ་མི་སྐྱོ་བ་ཡིད་ལ་བྱེད་པའོ། ། དེ་ནས་བྱང་ཆུབ་ཐོབ་པར་བྱ་བའི་ཕྱིར་ཕར་ཕྱིན་དྲུག་གི་མི་མཐུན་ཕྱོགས་རྣམས་སོ་སོར་འཆགས་པ་དང༌། གཉེན་པོ་ཕར་ཕྱིན་དྲུག་སྒྲུབ་པ་ལ་རྗེས་སུ་ཡི་རང་བ་དང༌། རང་གཞན་གྱི་རྒྱུད་ལ་ཕར་ཕྱིན་དྲུག་སྐྱེད་པའི་ཕྱིར་སངས་རྒྱས་རྣམས་ལ་ཆོས་གསུང་བར་གསོལ་བ་གདབ་པ་དང༌། ཕར་ཕྱིན་དྲུག་གི་དགེ་བ་ཐམས་ཅད་བྱང་ཆུབ་ཏུ་བསྔོ་སྟེ། སྒྲུབ་པ་རྣམ་པ་བཞི་ཡིད་ལ་བྱེད་དེ། དེ་རྣམས་རིགས་ནས་བྱང་ཆུབ་ཀྱི་ལེའུའི་བར་གྱིས་རིམ་བཞིན་དུ་བསྟན་ནོ། ། གཉིས་པ་ཉམས་ལེན་ཀྱི་སྤྱོད་པ་ཡིད་ལ་བྱེད་པ་ལ་གཉིས་ཏེ།
ཆོས་ལ་འཇུག་པའི་སྤྱོད་པ་དང༌། དོན་ལ་འཇུག་པའི་སྤྱོད་པའོ། ། དང་པོ་ནི་དེ་ལྟར་ཐེག་ཆེན་གྱི་རིགས་ཤེས་ནས་ཉམས་སུ་ལེན་པ་ན་ཐོག་མ་ཉིད་དུ་ཕ་རོལ་ཏུ་ཕྱིན་པ་དྲུག་སྒྲུབ་པའི་ཆེད་དུ་བསྟན་པའི་ཆོས་རྣམས་ཀྱི་བརྗོད་བྱ་རྗོད་བྱེད་ལ་ཡིད་ཆེས་ཤིང་རབ་ཏུ་དྭང་བ་ཡིད་ལ་བྱེད་དོ། ། དེ་ནས་ཕར་ཕྱིན་དྲུག་གི་ཆོས་དགེ་བའི་བཤེས་གཉེན་ལས་ཡང་དག་པར་ནོད་པར་བྱེད་པའི་སྒོ་ནས་ཚོལ་བ་ཡིད་ལ་བྱེད་དོ། ། དེ་ནས་ཆོས་དེ་གཞན་ལ་བཤད་པའི་སྒོ་ནས་སྦྱིན་པར་འདུན་པ་ཡིད་ལ་བྱེད་དོ། ། དེ་ནས་ཕར་ཕྱིན་དྲུག་གི་ཆོས་རྫོགས་པར་སྒྲུབ་པའི་གོ་ཆ་ཡིད་ལ་བྱེད་དོ། ། དེ་དག་ནི་མོས་པ་ནས་ཆོས་སྒྲུབ་ཀྱི་བར་གྱིས་བསྟན་ནོ། ། དེ་ནས་གདམས་ངག་གི་དོན་དུ་གོ་ཆ་གྱོན་པ་དང༌། ཕར་ཕྱིན་རྫོགས་པའི་རྐྱེན་དང་ཕྲད་པར་བྱ་བའི་ཕྱིར་སྨོན་ལམ་ཡིད་ལ་བྱེད་པ་དང༌། བདག་ཉིད་ཕར་ཕྱིན་དྲུག་སྒྲུབ་པ་ལ་མངོན་པར་དགའ་བ་ཡིད་ལ་བྱེད་པ་སྟེ་གསུམ་ནི་གདམ་ངག་རྗེས་བསྟན་གྱི་ལེའུས་བསྟན་ནོ། །
གཉིས་པ་དོན་ལ་འཇུག་པའི་སྤྱོད་པ་ཡིད་ལ་བྱེད་པ་ལ་བཞི་སྟེ། ལམ་གསུམ་ཐབས་ཀྱིས་ཟིན་པ། ཕ་རོལ་ཏུ་ཕྱིན་པའི་སྦྱོར་བ། བྱང་ཆུབ་ཕྱོགས་མཐུན་གྱི་སྤྱོད་པ། ཕན་ཡོན་ཡིད་ལ་བྱེད་པའོ། ། དང་པོ་ནི་འཁོར་གསུམ་དུ་མི་རྟོག་པས་ཕར་ཕྱིན་དྲུག་སྒྲུབ་པའི་ལུས་ངག་ཡིད་གསུམ་གྱི་བྱ་བ་སྟེ་ལས་ཡིད་ལ་བྱེད་དེ། དེ་ནི་ཐབས་དང་ལྡན་པས་བསྟན་ནོ། ། གཉིས་པ་ནི། སྦྱིན་པ་ལ་སོགས་པ་ཕར་ཕྱིན་དྲུག་པོ་རེ་རེ་ལ་ཡང་དྲུག་དྲུག་ཚང་བར་སྒྲུབ་པ་ལ་མཐུ་ཐོབ་པ་ནི་སྤྲོ་བ་ཡིད་ལ་བྱེད་པ་དང༌། སྦྱིན་པས་བསྡུས་ནས་ཕར་ཕྱིན་དྲུག་འཆད་པ་དང༌།
སྒྲུབ་ཏུ་འཇུག་པ་དང༌། བདག་ཉིད་སྒྲུབ་པ་སྟེ། བསྡུ་བ་བཞིས་སེམས་ཅན་ཡོངས་སུ་སྨིན་པར་བྱེད་པ་ལ་སྤྲོ་བ་ཡིད་ལ་བྱེད་པ་གཉིས་ཕར་ཕྱིན་དང་བསྡུ་བའི་ལེའུས་བསྟན་ནོ། ། སྦྱིན་པས་རྙེད་པ་དང་བཀུར་སྟིའི་མཆོད་པ་དང༌། ཕར་ཕྱིན་གཞན་ལྔས་སྒྲུབ་པའི་མཆོད་པ་དང༌། ཕར་ཕྱིན་དྲུག་ཕྱིན་ཅི་མ་ལོག་པར་བྱེད་པའི་དགེ་བའི་བཤེས་གཉེན་བསྟེན་པ་གཉིས་སྤྲོ་བ་མཆོག་ཏུ་གྱུར་པ་དང༌། སྤྱིར་བྱམས་པས་བདེ་བ་དང་ཕྲད་པར་འདོད་པ་ཙམ་ཡིན་ཡང་བྱང་ཆུབ་སེམས་དཔས་སྦྱིན་སོགས་ཀྱི་སྒོ་ནས་བདེ་བ་ལ་དངོས་སུ་སྦྱོར་བ་བྱམས་པ་དང༌། ཕར་ཕྱིན་དྲུག་གི་མི་མཐུན་ཕྱོགས་དང་ལྡན་པ་ལ་སྙིང་རྗེ་དང༌། ཕར་ཕྱིན་དྲུག་དང་ལྡན་པ་ལ་དགའ་བ་དང༌། བདེ་བ་དང་ལྡན་པ་རྣམས་ལ་ཆགས་པ་དང༌།
སྡུག་བསྔལ་དང་ལྡན་པ་རྣམས་ལ་ཁོང་ཁྲོའི་ཀུན་ནས་ཉོན་མོངས་པ་མེད་པར་འདོད་པའི་བཏང་སྙོམས་ཏེ་ཚད་མེད་པ་བཞི་པོའི་སྒོ་ནས་བདེ་བ་ཡིད་ལ་བྱེད་པ་དང་གསུམ་ནི་མཆོད་བསྟེན་ཚད་མེད་ཀྱི་ལེའུས་བསྟན་ནོ། ། གསུམ་པ་བྱང་ཆུབ་ཕྱོགས་མཐུན་གྱི་སྤྱོད་པ་ནི། བྱང་ས་ལས། སྡོམ་ཚིག་གསུངས་པ་ནི། ངོ་ཚ་བརྟན་དང་མི་སྐྱོ་དང༌། ། དེ་བཞིན་བསྟན་བཅོས་འཇིག་རྟེན་ཤེས། ། ལེགས་པར་སྟོན་པར་བྱེད་པ་དང༌། ། དེ་བཞིན་སོ་སོ་ཡང་དག་རིག ། ཚོགས་དང་བྱང་ཆུབ་ཕྱོགས་རྣམས་དང༌། ། ཞི་གནས་དང་ནི་ལྷག་མཐོང་དང༌། །
ཐབས་ལ་ཡང་ནི་མཁས་པ་དང༌། ། གཟུངས་རྣམས་དང་ནི་སྨོན་ལམ་དང༌། ། ཏིང་འཛིན་གསུམ་དུ་ཤེས་པར་བྱ། ། ཆོས་ཀྱི་མདོ་ནི་རྣམ་པ་བཞི། ། ཞེས་གསུངས་པའི་དོན་ཡིད་ལ་བྱེད་ཚུལ་གོ་རིམ་ལྟར་སྟོན་ཏེ། འདི་ལྟར་ཕར་ཕྱིན་དྲུག་མ་བྱས་པའམ་ཅུང་ཟད་བྱས་ཀྱང་མ་རྫོགས་པའམ། ངན་པ་སྟེ་ལོག་པར་བྱས་པ་ལ་ངོ་ཚ་བ་དང༌། དེ་ནས་དེ་དག་ལ་འཇུག་ལྡོག་བྱ་བའི་ཕྱིར་ཡུན་མི་རིང་བར་འགྱོད་པ་ཡིད་ལ་བྱེད་པ་ནི། ངོ་ཚ་མི་མཐུན་ཕྱོགས་སྤངས་དང༌། ། ཞེས་པ་ལ་སོགས་པས་བསྟན་ནོ། །
ཞེས་བྱ་བ་འོག་མ་ཐམས་ཅད་ལ་སྦྱར་རོ། ། ཡུལ་སྦྱིན་སོགས་ལས་སེམས་མི་གཡེང་བར་དགའ་བ་ཡིད་ལ་བྱེད་པ་ནི། བྱང་ཆུབ་སེམས་དཔའི་བརྟན་པ་ནི། ། ཞེས་སོ། ། སྦྱིན་སོགས་ལ་སྐྱོ་བ་ལ་དགྲའི་འདུ་ཤེས་བྱས་ནས་སྤོང་བ་ནི། བྱང་ཆུབ་མི་སྐྱོ་མཉམ་མེད་པ། ། ཞེས་སོ། ། ཕར་ཕྱིན་དྲུག་སྟོན་པའི་བསྟན་བཅོས་ཤེས་པ་ཉིད་ཅེས་སོ། ། བསྟན་བཅོས་དེ་ཉིད་འཇིག་རྟེན་རྣམས་ལ་སྣོད་དང་མཐུན་པར་བརྗོད་ཅིང་སྟོན་པའི་བློ་གྲོས་ནི། བརྟན་རྣམས་འཇིག་རྟེན་ཤེས་པ་ཉིད། །
ཅེས་སོ། ། སྦྱིན་པ་ལ་སོགས་པ་རྫོགས་པའི་བྱང་ཆུབ་ཀྱི་རྟེན་ཡིན་གྱི་དབང་ཕྱུག་ལ་སོགས་པ་མིན་པས་གང་ཟག་ལ་མི་རྟོན་ཆོས་ལ་རྟོན་པ་ལ་སོགས་པ་བཞི་ནི། གཙུག་ལག་བསྟན་པའི་ཆོས་དང་ནི། ། ཞེས་སོ། ། གོ་རིམ་བཞིན་དུ་སེར་སྣ་ལ་སོགས་དང་སྦྱིན་པ་ལ་སོགས་སོ། ། གཉིས་པ་དེ་དག་གི་སྐྱོན་དང་ཡོན་ཏན་སོ་སོར་རིག་པ་ནི། རྣམ་གྲངས་དང་ནི་མཚན་ཉིད་དང༌། ། ཞེས་སོ། ། སྦྱིན་སོགས་བསགས་ནས་ཚོགས་གཉིས་བསགས་པ་མཐོང་ཞིང་རྗེས་སུ་དྲན་པ་ཡིས་དགའ་བ་ནི། བྱང་ཆུབ་སེམས་དཔའ་རྣམས་ཀྱི་ཚོགས། །
ཞེས་བྱའོ། ། སྦྱིན་པ་ལ་སོགས་པ་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོ་ཡིན་པས་དོན་ཆེན་པོ་བྱང་ཆུབ་ཀྱི་རྒྱུར་མཐོང་བ་ནི། བློ་ལྡན་དྲན་པ་ཉེར་བཞག་པ། ། ཞེས་སོ། ། ཞི་གནས་དང་ལྷག་མཐོང་གི་རྣལ་འབྱོར་སྒོམ་པར་འདོད་པ་ནི་ཡང་དག་པ་ལ་བརྟེན་ནས། ཞེས་སོ། ། ཕ་རོལ་ཏུ་ཕྱིན་པ་དྲུག་རྫོགས་པའི་ཐབས་སུ་འཁོར་གསུམ་རྣམ་པར་མི་རྟོག་པའི་ཐབས་ལ་མཁས་པས་ཟིན་པ་ནི། སངས་རྒྱས་ཆོས་རྣམས་རྫོགས་བྱ་དང༌། ། ཞེས་སོ། ། གཟུངས་ཀྱི་ཕ་རོལ་ཏུ་ཕྱིན་པའི་ཆོས་རྣམས་དང༌།
དོན་དེ་དག་འཛིན་པར་འདོད་པ་ནི། རྣམ་སྨིན་ཐོས་ལ་གོམས་པ་དང༌། ། ཞེས་སོ། ། སྐྱེ་བ་ཐམས་ཅད་དུ་ཕ་རོལ་ཏུ་ཕྱིན་པ་རྫོགས་པའི་རྐྱེན་དགེ་བའི་བཤེས་གཉེན་དང་ཕྲད་པར་འདོད་པའི་སྨོན་ལམ་ནི། བརྟན་པ་རྣམས་ཀྱི་སྨོན་ལམ་ནི། ། ཞེས་སོ། ། ཀུན་བཏགས་མེད་པ་ལ་ཡོད་པར་ལོག་པར་འཛིན་པ་དང༌། འཁོར་བ་ཉེས་པ་ལྡན་པ་ལ་རྟག་པ་བདེ་བ་ལ་སོགས་པ་ཡོན་ཏན་དང་ལྡན་པ་དང༌། མྱང་འདས་ཡོན་ཏན་དང་ལྡན་པ་ལ་བདག་ཆད་དུ་དོགས་པའི་འཇིགས་པས་ཡོན་ཏན་དང་ལྡན་པ་མ་ཡིན་པར་འཛིན་པ་དང༌། འདུ་བྱེད་ཐམས་ཅད་རྟག་པ་དང༌།
ཟག་བཅས་ཀྱི་འདུ་བྱེད་ཐམས་ཅད་བདེ་བ་དང༌། ཆོས་ཐམས་ཅད་བདག་ཡོད་པ་དང༌། མྱང་འདས་མ་ཞི་བ་ལ་སོགས་པར་འཛིན་པ་རྣམ་པ་བདུན་སྤོང་བའི་མཐུ་སྟེ། གཉེན་པོ་སྟོང་པ་ཉིད་གསུམ་དང༌། ། ཆོས་ཀྱི་སྡོམ་བཞི་ཐོབ་པ་ནི། ། ཏིང་འཛིན་གསུམ་གྱི་སྤྱོད་ཡུལ་ནི། ། ཞེས་པ་དང༌། སེམས་ཅན་རྣམས་ལ་ཕན་གདགས་ཕྱིར། ། ཞེས་སོ། ། བཞི་པ་ནི།
བྱང་ས་ལས། སྡོམ་ནི། ངོ་མཚར་ངོ་མཚར་མ་ཡིན་དང༌། ། སྙོམས་པའི་སེམས་དང་ཕན་འདོགས་དང༌། ། ལན་དུ་ཕན་འདོགས་དེ་བཞིན་སྨོན། ། སྦྱོར་བ་འབྲས་བུ་ཡོད་པ་ཉིད། ། སྡོམ་ནི། ཡང་དག་སྦྱོར་དང་འབྲི་བ་དང༌། ། དེ་བཞིན་ཁྱད་པར་འགྲོ་བ་དང༌། ། ཡོན་ཏན་འདྲ་བར་བཅོས་རྣམས་དང༌། །
ཡང་དག་རྣམས་དང་དེ་བཞིན་འདུལ། ། སྡོམ་ནི། ལུང་བསྟན་པ་དང་ངེས་པར་ཞུགས། ། ངེས་པ་ཁོ་ནར་བྱ་བ་དང༌། ། རྟག་པར་ཡང་ནི་བྱ་བ་དང༌། ། གཙོ་བོར་བྱ་བ་ཐ་མ་ཡིན། ། ཞེས་པའི་དོན་རྣམས་ཡིད་ལ་བྱེད་ཚུལ་རིམ་པ་ལྟར་སྟོན་ཏེ། འདི་ལྟར་ཕ་རོལ་ཏུ་ཕྱིན་པ་དྲུག་འགྲུབ་དཀའ་བ་རྣམས་ཀྱང་འགྲུབ་པས་རྒྱ་ཆེ་བ་དང༌། གྲངས་མེད་གསུམ་དུ་སྒྲུབ་པས་ཡུན་རིང་བ་དང༌། ཚེ་འདིར་ལན་ལ་མི་རེ་བ་དང༌།
ཕྱི་མར་རྣམ་སྨིན་ལ་མི་རེ་བ་སྟེ། ངོ་མཚར་བའི་འདུ་ཤེས་བཞི་ནི། རང་གི་ལུས་དང་སྡོམ་པའི་ཕྱིར། ། ཞེས་སོ། ། རྒྱུ་ཕ་རོལ་ཏུ་ཕྱིན་པ་རྒྱ་ཆེ་བ་དང༌། ཡུན་རིང་བ་ཡོད་ན་འབྲས་བུ་སངས་རྒྱས་འགྲུབ་པ་དང༌། དེ་གཉིས་ཡོད་ན་རང་གཞན་ལ་སེམས་སྙོམས་པ་དང༌། སྐྱེ་བོ་ཕལ་པའི་ལན་ལས་ཆེས་ལྷག་པའི་བརྒྱ་བྱིན་ལ་སོགས་པའི་མཆོད་པ་ཐོབ་ཀྱང་དེ་ལ་དགའ་བར་མི་ལྟ་བས་སྐྱེ་བོ་ཕལ་པའི་ལན་ལ་མི་རེ་བ་དང༌། འཇིག་རྟེན་ཐམས་ཅད་ལ་ཁྱད་པར་དུ་འཕགས་པའི་ལུས་དང་ལོངས་སྤྱོད་ཐོབ་ཀྱང་དེ་ལ་དགའ་བར་མི་སེམས་ན་རྣམ་སྨིན་གྱི་འབྲས་བུ་ཕལ་པ་ལ་མི་ལྟ་བར་ངོ་མཚར་མི་ཆེའོ། ། ཞེས་ངོ་མཚར་མེད་པའི་འདུ་ཤེས་བཞི་ནི།
འདོད་ཆགས་བྲལ་དང་སྙིང་རྗེ་དང༌། ། ཞེས་སོ། ། ཕ་རོལ་ཏུ་ཕྱིན་པ་རྣམས་ཀྱིས་སེམས་ཅན་རྣམས་ལ་སྙོམས་ཏེ་ཉེ་རིང་མེད་པར་དོན་བྱེད་པ་ནི། ཇི་ལྟར་བློ་ལྡན་སེམས་ཅན་ལ། ། ཞེས་སོ། ། ཕར་ཕྱིན་རྣམས་སེམས་ཅན་ལ་ཕན་འདོགས་པའི་བདག་ཉིད་ཆེན་པོ་ཡིན་པར་མཐོང་བ་ནི། སྣོད་རུང་ཉིད་དུ་བྱེད་པ་དང༌། ། ཞེས་སོ། ། གཞན་དག་སྦྱིན་སོགས་ལ་བཀོད་པ་ན། གཞན་དེ་དག་སྦྱིན་སོགས་ཀྱི་ཡོན་ཏན་དང་ལྡན་པ་ཞིག་ལན་དུ་རེ་བ་ནི།
ལོངས་སྤྱོད་རྣམས་ལ་མ་ཆགས་དང༌། ། ཞེས་སོ། ། ཕར་ཕྱིན་རྣམས་ཀྱི་འབྲས་བུ་བྱང་ཆུབ་སེམས་དཔའི་སར་མཐར་ཐུག་པ་དང༌། སངས་རྒྱས་ཀྱི་སར་མཐར་ཐུག་པ་དང༌། སེམས་ཅན་གྱི་དོན་བྱེད་པ་སྟེ་གསུམ་དུ་སྨིན་པ་ནི། རྟག་ཏུ་འཕེལ་དང་མཉམ་པ་དང༌། ། ཞེས་སོ། ། སྦྱིན་སོགས་ལ་དུས་རྒྱུན་དུ་སྦྱོར་བས་དུས་ཡོད་པར་བྱེད་པ་ནི། འཇིགས་སྤངས་ཡང་དག་སྐྱེ་བ་དང༌། ། ཞེས་སོ། །
སངས་རྒྱས་ཀྱི་བསྟན་པ་བཞིན་དུ་སྦྱིན་སོགས་ཕྱིན་ཅི་མ་ལོག་པར་སྒྲུབ་པའི་ཕྱིར། ཚུལ་རོལ་དུ་མི་གནས་པའི་སེམས་དང་སྟེ་སངས་རྒྱས་མ་ཐོབ་ཀྱི་བར་དུ་ཕ་རོལ་ཏུ་ཕྱིན་པ་དྲུག་ལ་ཡང་དག་པར་སྦྱོར་བ་རྒྱུན་མི་གཅོད་པ་ནི། རེ་བ་མེད་པའི་སྦྱིན་པ་དང༌། ། ཞེས་སོ། ། སྡོམ་ཚིག་གི་འབྲི་བ་ཞེས་པ་ནི། སྦྱིན་སོགས་དེས་དམན་པའི་སེམས་ཅན་ལ་མི་དགའ་བ་དང༌། ཁྱད་པར་འགྲོ་ཞེས་པ་ནི། དེ་དར་བ་སྟེ། ལྷག་པར་སྤྱོད་པའི་སེམས་ཅན་ལ་དགའ་བ་ནི། ལོངས་སྤྱོད་ཆགས་དང་ཉམས་བཅས་དང༌། །
ཞེས་སོ། ། བཅོས་མ་ཞེས་པ་ནི། སྦྱིན་སོགས་སྒོམ་པ་བཅོས་མ་ལ་མ་དད་པ་དང༌། ཡང་དག་པ་ལ་དད་པ་ནི། སྤྲུལ་པ་དང་ནི་ཚུལ་འཆོས་དང༌། ། ཞེས་སོ། ། སེར་སྣ་ལ་སོགས་པ་དྭང་དུ་མི་ལེན་པར་གཉེན་པོས་འདུལ་བ་ནི། བློ་ལྡན་དེ་དག་ས་ཀུན་ལ། ། ཞེས་སོ། ། དུས་འདི་སྲིད་ཅིག་ན་ཕ་རོལ་ཏུ་ཕྱིན་པ་རྣམས་ཡོངས་སུ་རྫོགས་པར་འགྱུར་རོ། །
ཞེས་ལུང་བསྟན་པར་ཐོབ་པ་དགའ་བ་ནི། གང་ཟག་དུས་ཀྱི་བྱེ་བྲག་གིས། ། ཞེས་སོ། ། བདག་ནི་ནམ་ཞིག་ཕ་རོལ་ཏུ་ཕྱིན་པ་ངེས་པའི་ས་ལ་གནས་པ་ཐོབ་པར་དགའ་བ་ནི། བློ་ལྡན་རྣམ་པ་ཐམས་ཅད་དུ། ། ཞེས་སོ། ། བྱང་ཆུབ་སེམས་དཔའ་ཡིན་ཕན་ཆད་ཕྱི་མའི་ཚེ་ལ་གང་དུ་སྐྱེས་ཀྱང་སྦྱིན་སོགས་ངེས་པ་ཁོ་ནར་བྱ་དགོས་པར་མཐོང་བའི་ཕྱིར་དེ་དག་ངེས་པར་བྱེད་པ་ལ་འཇུག་པ་ནི། མཆོད་བསླབ་ཡང་དག་བླང་བ་དང༌། ། ཞེས་སོ། ། འགྲེལ་ཆེན་མཁན་པོ་ནི།
ཚེ་འདི་ཁོ་ན་ལ་ཕར་ཕྱིན་དྲུག་ཡོངས་སུ་རྫོགས་པར་བྱའོ་སྙམ་དུ་ཡིད་ལ་བྱེད་པ་ཡིན་ཞེས་གསུངས་སོ། ། བྱང་ཆུབ་སེམས་དཔའ་གཞན་རྣམས་དང་བདག་བྱ་བ་མཉམ་པ་སྟེ་གཅིག་པར་སེམས་ཀྱིས་བལྟ་བའི་ཕྱིར། བྱང་ཆུབ་སེམས་དཔའ་གཞན་རྣམས་དང་ལྷན་ཅིག་ཏུ་ཕ་རོལ་ཏུ་ཕྱིན་པ་རྣམས་རྟག་ཏུ་སྒྲུབ་པར་བྱ་བར་མོས་པ་ནི། འདོད་པའི་ཉེས་དམིགས་ཤེས་པ་དང༌། ། ཞེས་སོ། ། སྦྱིན་པའི་ནང་ནས་ཆོས་ཀྱི་སྦྱིན་པ་གཙོ་བོར་བྱ་བ་ལ་སོགས་པ་དང༌། ཕར་ཕྱིན་དྲུག་གི་ནང་ནས་ཀྱང་མཆོག་གི་ཆོས་ཤེར་ཕྱིན་རྣམས་ལ་ཞུགས་པའི་ཕྱིར་བདག་ཉིད་མཆོག་ཡིན་པར་མཐོང་ནས་དགའ་བ་ཡིད་ལ་བྱེད་པ་ནི། ཆོས་སྦྱིན་ཚུལ་ཁྲིམས་དག་པ་དང༌། ། ཞེས་པ་ལ་སོགས་ཀྱིས་བསྟན་ཏོ། ། གཉིས་པ་དོན་བསྡུ་བ་ནི།
ཕ་རོལ་ཏུ་ཕྱིན་པ་བཅུ་དང་ལྡན་པའི་ཕྱིར་རྒྱུ་ལས་བྱུང་བས་ཕར་ཕྱིན་བཅུ་དང་ལྡན་པའི་དགེ་བ་ཡིད་ལ་བྱེད་པ་འདི་དག་གིས་དུས་རྟག་ཏུ་བྱང་ཆུབ་སེམས་དཔའི་ཁམས་ཏེ། ཕར་ཕྱིན་དྲུག་གི་ས་བོན་གྱི་ནུས་པ་བརྟས་པར་བྱེད་པ་ཡིན་ནོ། ། འོ་ན་སྔར་ཕར་ཕྱིན་དྲུག་ཏུ་བཤད་ལ་འདིར་བཅུར་བཤད་པས་འགལ་ལོ་ཞེ་ན། མི་འགལ་ཏེ། དགོངས་འགྲེལ་ལས། ཐབས་ཀྱི་ཕར་ཕྱིན་དང་པོ་གསུམ་གྱི་གྲོགས་ཡིན་ལ། སྨོན་ལམ་དང་སྟོབས་དང་ཡེ་ཤེས་ནི་གོ་རིམ་བཞིན་དུ་ཕྱི་མ་གསུམ་གྱི་གྲོགས་སུ་གསུང་ཤིང༌། དབུས་མཐའི་ཊཱིཀྐར་འདི་ལ་རྫས་སུ་ནི་ཕ་རོལ་ཏུ་ཕྱིན་པ་དྲུག་གོ ། མིང་དུ་ནི་བཅུ་སྟེ། ཕ་རོལ་ཏུ་ཕྱིན་པ་བཞི་ཤེས་རབ་ཀྱི་ཕ་རོལ་ཏུ་ཕྱིན་པ་ལས་རབ་ཏུ་ཕྱེ་བའི་ཕྱིར་རོ། །
དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ནི་འཇིག་རྟེན་ལས་འདས་པའི་རྣམ་པར་མི་རྟོག་པའི་ཡེ་ཤེས་ཏེ། དེ་ལ་སྒྲིབ་པ་ཐམས་ཅད་རིམ་གྱིས་སྤང་ངོ༌། ། ཐབས་དང་སྨོན་ལམ་དང་སྟོབས་དང་ཡེ་ཤེས་ཀྱི་ཕ་རོལ་ཏུ་ཕྱིན་པ་ནི་འཇིག་རྟེན་ལས་འདས་པའི་རྗེས་ལ་ཐོབ་པའི་ཡེ་ཤེས་བསྡུས་སོ་ཞེས་བཤད་པས་སོ། ། གཉིས་པ་ཆོས་ཚོལ་གྱི་དབྱེ་བ་ནི་མོས་སྤྱོད་ན་ཐེག་ཆེན་གྱི་ཆོས་ཐོས་པ་ལ་མོས་པ་རྒྱས་པའི་ཆོས་ཚོལ་དང༌། ཚོགས་ལམ་ཆེན་པོར་ཆོས་ཀྱི་སྒོའི་ཏིང་འཛིན་ཐོབ་པ་དེ་གོམས་པས་ས་དང་པོ་ནས་བདུན་པའི་བར་དུ་བདག་མེད་གཉིས་རྟོགས་ཤིང༌། བདག་གཞན་མཉམ་པར་རྟོགས་པ་ནི་ལྷག་པའི་བསམ་པ་དག་པའི་ཆོས་ཚོལ་ལོ། ། ཊཱིཀྐ་ལས། འདི་ལྟར་ཆོས་ཀྱི་རྒྱུན་གྱི་ཏིང་ངེ་འཛིན་ནི་མོས་པས་སྤྱོད་པའི་སའི་རྩེ་མོར་ཕྱིན་པ་ལས་འབྱུང་ལ། དེའི་འཇུག་ཐོགས་སུ་ས་ཐོབ་བོ་ཞེས་ཆོས་ཀྱི་རྒྱུན་གྱི་ཏིང་ངེ་འཛིན་ཆོས་མཆོག་ནས་ཡོད་པར་བཤད་དོ། ། ས་བརྒྱད་པ་ཡན་ཆད་དབང་འབྱོར་བ་ཐོབ་པ་རྣམས་ཀྱི་ཆོས་ཚོལ་ནི་ཆེན་པོ་ཞེས་བྱའོ། །
དེ་དག་ནི་བརྟན་པའི་ཡོངས་སུ་ཚོལ་བ་ཡིན་པར་འདོད། གསུམ་པོ་དེ་གོ་རིམ་བཞིན་དུ་མཐོང་སྤངས་དང་བཅས་པ་དང༌། མཐོང་སྤངས་མེད་པ་དང༌། རྣམ་པར་མི་རྟོག་པ་ལ་དབང་འབྱོར་པའོ། ། བྱང་ཆུབ་སེམས་དཔའ་རྣམས་ཀྱི་ཆོས་ཚོལ་བ་ནི་ཡང་ཚོགས་ལམ་གྱི་ཐོས་བསམ་གྱི་ཤེས་རབ་ནི་མི་རྟོག་པའི་ཡེ་ཤེས་མེད་པས་ན་སྐུ་མེད་པའོ། ། མོས་སྤྱོད་ཀྱི་སྒོམ་བྱུང་གི་ཤེས་རབ་ནི་མི་རྟོག་པའི་ཡེ་ཤེས་ཀྱི་རྗེས་སུ་མཐུན་པ་ཙམ་ཡོད་པས་ན་སྐུ་དང་བཅས་པའོ། ། འགྲེལ་ཆེན་མཁན་པོ་ནི། གཟུང་འཛིན་སྤངས་པ་ཆོས་སྐུ་ཡེ་ཤེས་ཀྱིས་རྙེད་པའི་ཕྱིར་རོ། ། ཞེས་ཟེར་རོ། ། རྒྱུའི་ས་བདུན་ན་མི་རྟོག་པའི་ཡེ་ཤེས་ཀྱིས་ཆོས་ཉིད་མངོན་སུམ་དུ་རྟོགས་པས་སྐུ་ཐོབ་པའོ། །
འབྲས་བུའི་ས་གསུམ་ན་ཉོན་ཡིད་གནས་གྱུར་ཏེ་རྣམ་པར་མི་རྟོག་པ་ལ་དབང་བས་སྐུ་ཡོངས་སུ་རྫོགས་པའོ། ། ཡང་མོས་སྤྱོད་ན་རྗེས་ཐོབ་ཏུ་ངར་འཛིན་མངོན་གྱུར་པ་འབྱུང་བ་ཡོད་པས་ང་རྒྱལ་མང་བའོ། རྒྱུའི་ས་བདུན་ན་ཉོན་ཡིད་ཀྱི་ས་བོན་མ་སྤངས་པས་རྗེས་ཐོབ་ཏུ་ངར་འཛིན་ཅུང་ཟད་ཡོད་པས་ང་རྒྱལ་ཕྲ་བའོ། ། འབྲས་བུའི་ས་གསུམ་ན་ཉོན་ཡིད་ཀྱི་ས་བོན་སྤངས་པས་ང་རྒྱལ་མེད་པའོ། ། གཉིས་པ་གང་གི་ཕྱིར་བཙལ་བའི་དགོས་པ་ནི། བརྟེན་པའི་ཆོས་ཚོལ་བ་ནི་གཟུགས་ཀྱི་ཕུང་པོ་ལ་མཚན་དང་དཔེ་བྱད་ཀྱིས་བརྒྱན་པ་དང༌། གཟུགས་ཅན་མ་ཡིན་པའི་ཕུང་པོ་རྣམས་ལ་ཉོན་མོངས་པའི་ནད་མེད་པ་ཐོབ་པའི་རྒྱུ་ཡིན་ནོ། ། མངོན་ཤེས་རྣམས་ཀྱི་དབང་ཕྱུག་གི་རྒྱུ་དང༌། ཡོན་ཏན་དེ་དག་ཕུང་པོ་ལྷག་མེད་དུ་ཟད་མི་ཤེས་པའི་རྒྱུ་ཡང་ཡིན་ནོ། ། དེ་ཉིད་ཀྱི་ཕྱིར།
ཚངས་པས་ཞུས་པའི་མདོ་ལས། ཆོས་བཞི་དང་ལྡན་པའི་བྱང་ཆུབ་སེམས་དཔའ་རྣམས་ཆོས་ཡོངས་སུ་ཚོལ་བར་འགྱུར་ཏེ། དཀོན་པའི་དོན་གྱི་རིན་པོ་ཆེའི་འདུ་ཤེས་དང༌། ཉོན་མོངས་པའི་ནད་རབ་ཏུ་ཞི་བར་བྱེད་པའི་དོན་གྱིས་སྨན་གྱི་འདུ་ཤེས་དང༌། སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའི་དོན་གྱིས་མྱ་ངན་ལས་འདས་པའི་འདུ་ཤེས་དང་ལྡན་པས་ཞེས་གསུངས་སོ། ། དེ་ལ་མཚན་རྣམས་ནི་མཛེས་པར་བྱེད་པའི་ཕྱིར་རིན་པོ་ཆེ་ལྟ་བུ་སྟེ། དེའི་རྒྱུ་ཡིན་པའི་ཕྱིར་ཆོས་ལ་རིན་པོ་ཆེའི་འདུ་ཤེས་སོ། ། ནད་མེད་པའི་རྒྱུ་ཡིན་པས་སྨན་གྱི་འདུ་ཤེས་སོ། ། མངོན་ཤེས་རྣམས་ཀྱི་དབང་ཕྱུག་གི་རྒྱུ་ཡིན་པས་ནོར་གྱི་འདུ་ཤེས་སོ། ། དེ་དག་ཟད་མི་ཤེས་པའི་རྒྱུ་ཡིན་པས་མྱ་ངན་ལས་འདས་པའི་འདུ་ཤེས་ཏེ།
ཟད་པས་འཇིགས་པ་མེད་པའི་ཕྱིར་རོ། ། དོར་བྱའི་ཆོས་ཚོལ་བ་ནི་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱིས་ནི་རྣམ་པར་རྟོག་པ་བཅུ་ཡང་དག་པར་སྤང་བར་བྱའོ། ། རྣམ་རྟོག་གཉེན་པོ་གང་གིས་སྤང་ཞེ་ན། ཆོས་མེད་པར་རྟོག་པའི་གཉེན་པོར། ཤེར་ཕྱིན་གྱི་མདོ་ལས། བྱང་ཆུབ་སེམས་དཔའ་ཡོད་བཞིན་དུ། ། ཞེས་སོ། ། ཇི་ལྟར་སྣང་བ་བཞིན་དུ་ཡོད་པར་རྟོག་པའི་གཉེན་པོར་བྱང་ཆུབ་སེམས་དཔའ་ཡང་དག་པར་རྗེས་སུ་མི་མཐོང་ངོ་ཞེས་གསུངས་སོ། ། གཟུགས་སོགས་ཡང་དག་ཏུ་སྒྲོ་འདོགས་པའི་གཉེན་པོར་གཟུགས་ནི་གཟུགས་ཀྱི་ངོ་བོ་ཉིད་ཀྱིས་སྟོང་ངོ༌། ། ཞེས་སོ། །
ཆོས་ཅན་གཟུགས་སོགས་ཡང་དག་པར་མེད་པས་དེའི་ཆོས་ཉིད་ཀྱང་མེད་ཅེས་བཀུར་བ་འདེབས་པའི་གཉེན་པོར་སྟོང་པ་ཉིད་ཀྱིས་ནི་མ་ཡིན་ནོ་ཞེས་སོ། ། གཟུགས་སོགས་དང་དེའི་ཆོས་ཉིད་གཅིག་པར་རྟོག་པའི་གཉེན་པོར་གཟུགས་ཀྱི་སྟོང་པ་ཉིད་གང་ཡིན་པ་དེ་ནི་གཟུགས་མ་ཡིན་ཞེས་སོ། ། དུ་མ་སྟེ་དེ་གཉིས་ཐ་དད་པ་ཉིད་དུ་རྟོག་པའི་གཉེན་པོར་སྟོང་པ་ཉིད་ལས་གཟུགས་གཞན་མ་ཡིན་ནོ། ། གཟུགས་ཉིད་སྟོང་པ་ཉིད། སྟོང་པ་ཉིད་གཟུགས་སོ་ཞེས་སོ། ། གཟུགས་སོགས་རང་གི་ངོ་བོ་ཉིད་དུ་རྟོག་པའི་གཉེན་པོར། གཟུགས་གང་ཡིན་པ་དེ་ནི་མིང་ངོ་ཞེས་སོ། ། གཟུགས་སོགས་ལ་ཁྱད་པར་སྐྱེ་འགག་ལ་སོགས་སུ་རྟོག་པའི་གཉེན་པོར་གཟུགས་ལ་ནི་སྐྱེ་བ་ཡང་མེད་འགག་པ་ཡང་མེད། ཀུན་ནས་ཉོན་མོངས་པ་ཡང་མེད། རྣམ་པར་བྱང་བ་ཡང་མེད་ཅེས་སོ། །
མིང་ཇི་ལྟ་བ་བཞིན་དུ་དོན་དུ་ཞེན་པའི་གཉེན་པོར་མིང་བཅོས་མ་སྟེ་ཞེས་པ་ལ་སོགས་པའོ། ། དོན་ཇི་ལྟ་བ་བཞིན་དུ་མིང་དུ་རྣམ་པར་རྟོག་པའི་གཉེན་པོར་བྱང་ཆུབ་སེམས་དཔས་མིང་དེ་དག་ཐམས་ཅད་ཡང་དག་པར་རྗེས་སུ་མི་མཐོང་ངོ༌། ། ཡང་དག་པར་རྗེས་སུ་མཐོང་ན་མངོན་པར་ཞེན་པ་མེད་པའོ། ། ཞེས་སོ། ། དེ་ལྟར་མདོའི་དོན་དེ་དག་རྟོགས་པའི་སྒོ་ནས་ཡོད་པ་ལ་སོགས་པར་མངོན་པར་ཞེན་པའི་རྣམ་རྟོག་བཅུ་པོ་དེ་ཡང་དག་པར་སྤང་བར་བྱའོ། ། དོན་བསྡུས་པའི་སྒོ་ནས་ཆེ་བ་བརྗོད་པ་ནི། དེ་ལྟར་བསམ་པ་བློ་གྲོས་དགེ་བས་སྦྱོར་བ་བརྩོན་འགྲུས་དྲག་པོར་བརྟེན་ནས་དེ་བཞིན་ཉིད་དང་བཅས་པ་སྟེ། བདེན་པ་གཉིས་ཀྱི་ཆོས་ཉིད་ཡོངས་སུ་བཙལ་བ་སྟེ། ཤེས་པར་བྱས་ནས་གཞན་དོན་གྱི་ཆེ་བའི་བདག་ཉིད་ནི། དེ་ཕྱིར་རྟག་ཏུ་སྐྱེ་རྒུ་རྣམས་ཀྱི་སྟོན་པར་འགྱུར་བ་སྟེ། །
ཞེས་སོ། ། རང་དོན་གྱི་ཆེ་བ་དེ་ནི། རྒྱ་མཚོ་བཞིན་དུ་ཡོན་ཏན་རྣམས་ཀྱིས་གང༌། ། ཞེས་སོ། ། ཆོས་ཚོལ་བའི་སྐབས་བཤད་ཟིན་ཏོ།། ༈ །།དེ་ལྟར་ཆོས་བཙལ་ནས་གཞན་ལ་ཕན་གདགས་པའི་ཕྱིར་གཞན་ལ་སྟོན་པས་ན་དེའི་འོག་ཏུ་ཆོས་འཆད་པའི་ལེའུ་འཆད་པ་ལ། སྤྱི་དོན་དང༌། གཞུང་དོན་ནོ། ། དང་པོ་ནི། བྱང་ས་ལས།
དོན་ཅི་ཞིག་སྟོན་པ་དང༌། དགོས་པ་ཅིའི་ཕྱིར་སྟོན་པ་དང༌། ཚུལ་ཇི་ལྟར་སྟོན་པ་དང་གསུམ་གསུངས་ཏེ། དང་པོ་ནི། གང་བཙལ་བ་དེ་ཉིད་སྟོན་ནོ། ། གཉིས་པ་ནི། གང་གི་ཕྱིར་བཙལ་བའི་དགོས་པ་དེ་ཉིད་ཀྱི་ཕྱིར་གཞན་དག་ལ་སྟོན་ནོ། ། གསུམ་པ་ནི། རྣམ་པ་གཉིས་ཀྱིས་སྟོན་ཏེ། མཐུན་པའི་གཏམ་བརྗོད་པ་དང༌།
ཡོངས་སུ་དག་པའི་གཏམ་གྱིས་སོ། ། དེ་ལ་ཇི་ལྟར་མཐུན་པའི་གཏམ་བརྗོད་ན། སྤྱོད་པ་ཚུལ་དང་མཐུན་པར་གནས་པ་ལ་སྟོན་གྱི་ཚུལ་དང་མི་མཐུན་པ་ལ་ནི་མ་ཡིན་ཏེ། མི་ན་བར་སྟན་ཆེས་མཐོ་བར་འདུག་པ་ལ་མ་ཡིན་ནོ། ། མདུན་དུ་འགྲོ་བ་དང༌། མགོ་གཡོགས་པ་དང༌། གདུགས་དང་མཁར་བ་དང༌། མཚོན་ཐོགས་པ་ལ་སོགས་པ་ལ་མ་ཡིན་ཏེ། དེ་ཅིའི་ཕྱིར་ཞེ་ན། ཆོས་ནི་སངས་རྒྱས་བྱང་ཆུབ་སེམས་དཔའ་རྣམས་ཀྱི་བླ་མ་ཡིན་པའི་ཕྱིར་ཏེ།
ཆོས་ལ་བཀུར་སྟི་བྱས་ན་གཞན་དག་ཀྱང་རྒྱ་ཆེར་གུས་པ་སྐྱེད་པར་འགྱུར་ལ། ཉན་པའི་ཚེ་ཡང་གུས་པར་བྱེད་ཅིང་ཁྱད་དུ་གསོད་པར་མི་བྱེད་དོ། ། ཞེས་པ་ལ་སོགས་པ་གསུངས་སོ། ། ཡོངས་སུ་དག་པའི་གཏམ་ནི་ལྔ་སྟེ། བྱམས་པ་དང༌། ཕན་པ་དང༌། སྙིང་བརྩེ་བའི་སེམས་དང༌། ཕྲག་དོག་གིས་བདག་སྟོད་ཅིང་གཞན་ལ་སྨོད་པར་མི་བྱེད་པ་དང༌། ཟང་ཟིང་མེད་པའི་སེམས་ཀྱིས་གཞན་དག་ལ་སྟོན་པ་ཡིན་ནོ། ། གཉིས་པ་གཞུང་གི་དོན་ལ་གཉིས་ཏེ།
རྒྱས་པར་བཤད་པ་དང༌། མཇུག་བསྡུ་བའོ། ། དང་པོ་ལ་ལྔ་སྟེ། ཆོས་སྟོན་པ་ལ་སེར་སྣ་དགག་པ། ཆོས་སྟོན་པ་ལ་དོན་ཡོད་པ། སྟོན་པ་པོའི་གང་ཟག་བཤད་པ། ངག་ཚིག་ཕུན་སུམ་ཚོགས་པ། བཤད་བྱ་ཕུན་སུམ་ཚོགས་པའོ། ། དང་པོ་ནི། བརྟན་པ་རྣམས་ནི་དལ་འབྱོར་གྱི་ལུས་དང་སྲོག་རྒྱུ་དགེ་བའི་ཚོགས་ཆེན་པོས་རྙེད་པ་དང༌།
ལོངས་སྤྱོད་ཀྱང་ཚེ་སྔོན་དང་འདིའི་འབད་རྩོལ་གྱི་ཚོགས་ཆེན་པོས་རྙེད་ཅིང་དེ་གཉིས་ཀ་ཡང་ངོ་བོ་བཏང་ན་ཟད་པར་འགྱུར་བས་སྙིང་པོ་མེད་པ་དེ་ལྟ་བུ་ཡང་རབ་ཏུ་དགའ་ཞིང་སྤྲོ་བའི་ཡིད་ཀྱིས་སེམས་ཅན་སྡུག་བསྔལ་བ་རྣམས་ལ་རྟག་ཏུ་སྟེ་ནམ་སྦྱིན་པའི་སྐབས་སུ་བབ་པ་ན་སྦྱིན་པ་རྒྱ་ཆེན་པོ་གཏོང་ན་ཐེག་ཆེན་གྱི་ཆོས་ཡངས་ཤིང་རྒྱ་ཆེ་བ་སྐྱེ་རྒུ་ཀུན་ལ་ཀུན་ཏུ་ཕན་པར་བྱེད་ལ་རྒྱུ་ཚོགས་ཆེན་པོས་རྙེད་པར་བྱ་དགོས་པ་མིན་ཞིང་ཤིན་ཏུ་མང་པོ་བཏང་ཡང་རང་གི་རྒྱུ་ལ་ཟད་པ་མེད་ཅིང་སླར་ཡང་འཕེལ་བར་འགྱུར་བ་དེ་ལན་ཅིག་ཙམ་མ་ཡིན་གྱི་ལན་མང་པོ་གཏོང་བ་ལྟ་སྨོས་ཀྱང་ཅི་དགོས་ཏེ་ངེས་པར་གཏོང་ངོ༌། ། གལ་ཏེ་ལེགས་གསུངས་ཚིག་ཙམ་ཡང༌། ། ཉིད་ཀྱི་སྐུ་ཡི་རིན་གྱིས་སྒྲུབ། ། ཅེས་པ་ལ་སོགས་ཆོས་རྙེད་པར་དཀའ་བ་བཤད་པ་དང་འགལ་ལོ་ཞེ་ན། སངས་རྒྱས་བྱོན་པ་དང་དམ་པའི་ཆོས་གནས་པ་ན་རྙེད་སླ་ཞིང༌། དེ་གཉིས་མེད་ན་རྙེད་དཀའ་བས་མི་འགལ་ལོ། ། གཉིས་པ་ལ་གཉིས་ལས། དང་པོ་ནི་བཅོམ་ལྡན་འདས་ཀྱི་རྟོགས་པའི་ཆོས་ཀྱི་ངོ་བོ་ནི་དེ་གཞན་ལ་བསྟན་པར་མི་ནུས་པས་མ་བསྟན་ཏེ། གང་གི་ཕྱིར་ན་སོ་སོ་རང་གི་རིག་པའི་ཡེ་ཤེས་ཀྱིས་རིག་པར་བྱ་བའི་ཆོས་ཡིན་པའི་ཕྱིར་རོ། ། འོ་ན་ཆོས་སྟོན་པ་དོན་མེད་དོ་ཞེ་ན།
མ་ཡིན་ཏེ་དཔེར་ན་སྦྲུལ་ཨརྫཀར་ཞེས་བྱ་བ་ཆེན་པོ་ཞིག་ཡོད་དེ། དེ་གཉིད་དུ་སོང་བའི་ཁ་ཆུ་ལ་བ་གླང་ལ་སོགས་པ་མང་པོས་ཆུ་ཡིན་སྙམ་ནས་རྒྱུགས་པས་ཁ་ཆུ་དེས་ཟིན་ཏེ་སད་པ་ན། ཁ་ཆུ་རྔུབས་པས་སྲོག་ཆགས་དེ་དག་ཁའི་ནང་དུ་འདྲེན་པ་ལྟར། ཐུགས་རྗེའི་བདག་ཉིད་སྦྲུལ་ཆེན་པོ་གདེངས་པ་ལྟ་བུའི་སངས་རྒྱས་དག་གིས་ཁ་ཆུ་དང་འདྲ་བའི་རིགས་པར་བཤད་པ་གསུང་རབ་ཡན་ལག་བཅུ་གཉིས་ཀྱི་ཆོས་རྣམས་ཀྱིས་གདུལ་བྱའི་སྐྱེ་བོ་ཉིད་ཀྱིས་བསྟན་པའི་ཆོས་ཀྱི་དོན་སྒྲུབ་པ་ལ་ཀུན་ནས་དྲངས་ཏེ་རིམ་གྱིས་ཉིད་ཀྱི་ཞི་བའི་ཞལ་གྱི་སྒོ་ཆོས་ཀྱི་སྐུ་སྒྲིབ་གཉིས་བག་ཆགས་དང་བཅས་པ་དག་པས་ན་རྣམ་པར་དག་པ་རྒྱ་ཆེན་པོ་དང༌། སངས་རྒྱས་ཐམས་ཅད་དང་ཐུན་མོང་བ་འཁོར་བ་མ་སྟོངས་ཀྱི་བར་དུ་ཟད་མི་ཤེས་པ་ལ་ཡང་དག་པར་བཀོད་ཅིང་བཀོད་པས་དོན་ཡོད་དོ། ། སྒྲུབ་བྱེད་འགོད་པ་ནི་སྒོམ་པའི་དབང་གིས་སོ་སོ་རང་གིས་རིག་པར་བྱ་བའི་ཆོས་རྟོགས་པ་དེ་ལྟ་བས་ན་ཞི་གནས་དང་ལྷག་མཐོང་གི་རྣལ་འབྱོར་གྱི་སྒོམ་པ་གང་ཡིན་པ་དེ་ནི་དོན་མེད་པ་མ་ཡིན་ལ། རིགས་པར་བཤད་པའི་ཆོས་རྣམས་ཀྱིས་ཉིད་ཀྱི་ཆོས་ལ་སྐྱེ་བོ་འདྲེན་པ་དེ་ལྟ་བས་ན་བདེ་བར་གཤེགས་པའི་གསུང་རབ་ཐོས་པ་གང་ཡིན་པ་དེ་ཡང་དོན་མེད་པར་མ་ཡིན་ནོ། ། དེ་ལྟ་མ་ཡིན་པར་གལ་ཏེ་མ་སྒོམས་པར་ཡང་ཐོས་པ་ཙམ་གྱིས་བདག་མེད་ཀྱི་དོན་མངོན་སུམ་དུ་མཐོང་བར་འགྱུར་ན་སྒོམས་པ་དོན་མེད་པར་འགྱུར་ལ། གལ་ཏེ་བསྟན་པའི་ཆོས་མ་ཐོས་པར་ཡང་བདག་མེད་ཀྱི་དོན་སྒོམ་པ་ལ་འཇུག་པར་འགྱུར་ན་བསྟན་པ་དོན་མེད་པར་འགྱུར་ན་དེ་གཉིས་ཀ་དོན་མེད་པ་མ་ཡིན་པས་གཉིས་ཀ་ངེས་པར་དགོས་སོ། ། གསུམ་པ་ལ་གཉིས་ཏེ།
སྟོན་ཚུལ་གྱི་དབྱེ་བ་དང༌། སྟོན་པ་པོ་ཕུན་སུམ་ཚོགས་པའི་མཚན་ཉིད་དོ། ། དང་པོ་ནི་སེམས་དཔའ་མཆོག་གིས་ཆོས་སྟོན་པའི་ཚུལ་ནི་རྒྱུ་སངས་རྒྱས་ལ་སོགས་པ་ལས་ལུང་ཐོས་ནས་གཞན་ལ་སྟོན་པ་དང༌། རང་གིས་དེ་ཁོ་ན་ཉིད་མངོན་སུམ་དུ་རྟོགས་ནས་སྟོན་པ་དང༌། དག་པའི་ས་ཐོབ་ནས་རྣམ་པར་མི་རྟོག་པ་ལ་དབང་འབྱོར་བས་འབད་རྩོལ་མེད་པར་སྟོན་པའོ། ། སྒྲ་འབྱུང་བའི་གནས་ནི་ཁ་ནས་སྟོན་པ་དང་ཤིང་ལ་སོགས་པའི་གཟུགས་ནི་ཐམས་ཅད་དང༌། ནམ་མཁའ་ལས་ཀྱང་འབྱུང་ངོ༌། ། གཉིས་པ་ལ་གཉིས་ལས། ཡོན་ཏན་བཞི་དང་ལྡན་པ་ནི། འཕགས་པ་ཚངས་པས་ཞུས་པའི་མདོ་ལས།
ཆོས་བཞི་པོ་དམ་པའི་ཆོས་ཡོངས་སུ་འཛིན་པ་དང༌། བདག་ཉིད་ཀྱི་ཤེས་རབ་སྦྱངས་བ་དང༌། སྐྱེས་བུ་དམ་པའི་ལས་བྱེད་པ་དང༌། ཀུན་ནས་ཉོན་མོངས་པ་དང་རྣམ་པར་བྱང་བ་ཡང་དག་པར་སྟོན་པ་དང་ལྡན་པའི་བྱང་ཆུབ་སེམས་དཔའ་ཆེན་པོ་རྣམས་ནི་ཆོས་ཀྱི་སྦྱིན་པ་ཆེན་པོ་རྣམ་པར་འབྱེད་དོ། ། ཞེས་གསུངས་པའི་དོན་མང་དུ་ཐོས་པའི་ཕྱིར་སྟོན་པ་རྒྱ་ཆེ་བ་དང༌། ཤེས་རབ་ཆེ་བས་གཞན་གྱི་ཐེ་ཚོམ་སྤོང་བ་དང༌། སྒོ་གསུམ་ཁ་ན་མ་ཐོ་བ་མེད་པའི་ལས་ཅན་ཡིན་པས་ཚིག་གཟུང་བར་འོས་པ་དང༌། སྡུག་བསྔལ་དང་ཀུན་འབྱུང་གི་བདེན་པ་ནི་ཀུན་ནས་ཉོན་མོངས་པའི་དེ་ཁོ་ན་ཉིད་དང༌། འགོག་པ་དང་ལམ་གྱི་བདེན་པ་ནི། རྣམ་པར་བྱང་བའི་དེ་ཁོ་ན་ཉིད་དོ། །
དེ་ཁོ་ན་ཉིད་གཉིས་སྟོན་པ་རྣམས་ཀྱིས་རིམ་པ་བཞིན་བསྟན་ཏོ། ། ཁྱད་པར་དགུ་དང་ལྡན་པ་ནི། འཇམ་པ་ནི་གཞན་གྱིས་རྒལ་བ་ལ་ཚིག་རྩུབ་མོ་མི་འབྱིན་པའོ། ། རྒྱགས་པ་དང་བྲལ་བ་ནི་གཞན་གྱིས་བསྟོད་དམ་རྟོགས་པར་དཀའ་བའི་དོན་ལུང་རིགས་ཀྱི་སྒོ་ནས་འགྲུབ་ཀྱང་ང་རྒྱལ་མེད་པའོ། ། མི་སྐྱོ་བ་ནི་ཆོས་སྟོན་པ་ལ་དུབ་པ་མེད་པའོ། ། གསལ་བ་ནི་དཔེ་འཁྱུད་མེད་པར་རྫོགས་པར་སྟོན་པའོ། ། སྣ་ཚོགས་པ་ནི་མི་ཟློས་པར་ཚིག་དང་དོན་གྱི་རྣམ་གྲངས་མང་པོས་འཆད་པའོ། ། རིག་པ་ནི་ཚད་མ་གསུམ་དང་མི་འབྲལ་བའོ། ། གོ་བ་ནི་ཚིག་དང་ཡི་གེ་ཉན་པ་པོ་རྣམས་ལ་གྲགས་པའི་སྒོ་ནས་སྟོན་པའོ། ། ཟང་ཟིང་མེད་པ་ནི་གཞན་དག་དད་ནས་རྙེད་བཀུར་ལ་སོགས་པ་དོན་དུ་མི་གཉེར་བའོ། །
ཀུན་ཏུ་འགྲོ་བ་ནི་རིགས་ཅན་གསུམ་ལ་ཐེག་པ་གསུམ་སྟོན་པའོ། ། བཤད་པ་ངག་ཚིག་ཕུན་སུམ་ཚོགས་པ་ལ་གཉིས་ཏེ། དངོས་དང༌། ཕན་ཡོན་ནོ། ། དང་པོ་ལ་གཉིས་ཏེ། བྱང་ཆུབ་སེམས་དཔའི་གསུང་དང༌། སངས་རྒྱས་ཀྱི་གསུང་ངོ༌། ། དང་པོ་ལ་ཚིག་ཡན་ལག་བརྒྱད་ལྡན་དང༌། ཡི་གེ་ཡན་ལག་བརྒྱད་ལྡན་གཉིས་ལས། དང་པོ་ནི་མདོ་ལས།
གྲོང་ཁྱེར་པའི་གསུང་དང༌། སྙན་ཅིང་འཇེབས་པའི་གསུང་དང༌། རྣམ་པར་གསལ་བ་དང༌། རྣམ་པར་རིག་པར་བྱེད་པ་དང༌། མཉན་པར་འོས་པ་དང༌། རྟེན་པ་ཡོད་པ་དང༌། མི་མཐུན་པ་མེད་པ་དང༌། གཏུགས་པ་མེད་པར་ཆོས་སྟོན་ཏེ། ཞེས་གསུངས་པའི་དོན་གོ་རིམ་བཞིན་དུ་སྟོན་པ་ལ་མི་ཞན་པ་ནི་འཁོར་ཉེ་རིང་མེད་པས་ཐོས་ཤིང་གོ་བའོ། ། རྣམ་གྲངས་བསྡུ་བ་ལས།
དེ་ལ་ངག་གྲོང་ཁྱེར་བ་ནི། མྱ་ངན་ལས་འདས་པའི་གྲོང་ཁྱེར་གྱི་དབང་དུ་བྱས་པའི་ཕྱིར་རོ། ། ཞེས་བཤད་དོ། ། སྙན་པ་ནི་ཡིད་དུ་འོང་བའོ། ། ལེགས་པར་བཤད་པ་ནི་ལེགས་པར་གོ་བར་བཤད་པའོ། ། གྲགས་པ་ནི་འཁོར་ལ་གྲགས་པའི་ཐ་སྙད་ཀྱིས་སྟོན་པའོ། ། ཅི་རིགས་པ་ནི་གདུལ་བྱའི་བློ་དང་མཐུན་པའོ། ། ཟང་ཟིང་མེད་པ་ནི་རྙེད་བཀུར་དང་གྲགས་སྙན་ལ་མི་ལྟ་བས་ཀུན་ནས་སླང་བའོ། ། རན་པ་ནི་བརྡ་འཕྲོད་ཅིང་མངས་པ་མེད་པས་འཁོར་མི་སྐྱོ་བར་བྱེད་པའོ། ། ཡངས་པ་ནི་བཤད་བྱ་གཏུགས་པ་མེད་པའོ། །
གཉིས་པ་ནི་མདོ་ལས་ཚིག་དང་ཡི་གེར་རིགས་པ་དང་འགྲེལ་བ་དང༌། མཐུན་པ་དང༌། རུང་བ་དང༌། འབྱོར་བ་དང༌། འཕྲོད་པ་དང༌། འཚམ་པ་དང༌། བརྩོན་འགྲུས་སྐྱོང་གིས་ཡན་ལག་གི་ཚོགས་དག་གིས་ཞེས་པའི་དོན་གོ་རིམ་བཞིན་དུ་སྟོན་པ་ལས་རིགས་པ་དང་མི་འགལ་བར་བསྟན་པ་དང༌། བསྟན་པ་དེའི་དོན་ཇི་ལྟ་བ་བཞིན་དུ་བཤད་པ་དང༌། ཐེག་པ་གསུམ་ཆར་དང༌། སྙན་པས་ན་བདེ་བ་དང༌།
བརྡ་དེ་འཁོར་ལ་གྲགས་པ་དང༌། གདུལ་བྱའི་བློ་དང་འཚམས་པས་ཅི་རིགས་པ་དང༌། འཁོར་བ་ལས་ངེས་པར་འབྱུང་བའི་ཆེད་དུ་བསྟན་པ་དང༌། འཕགས་པ་སློབ་པའི་ལམ་དང་མཐུན་པར་སྟོན་ཏེ། འདི་ནི་རྟག་ཏུ་མཁས་པར་སྐྱོང་པའི་ཕྱིར་བརྩོན་འགྲུས་སྐྱོང་ཞེས་བྱའོ། ། དེ་དག་མདོར་བསྡུས་ན་སེམས་དཔའ་མཆོག་རྣམས་ཀྱི་ཡི་གེ་ཕུན་སུམ་ཚོགས་པ་ཡིན་ནོ། ། གཉིས་པ་སངས་རྒྱས་ཀྱི་གསུང་ནི། བདེ་གཤེགས་གསུང་ནི་མཐའ་ཡས་ཏེ། ། ཡན་ལག་དྲུག་ཅུ་བསམ་མི་ཁྱབ། ། ཅེས་སོ། །
གསང་བ་བསམ་གྱིས་མི་ཁྱབ་པའི་མདོ་ལས། ཞི་བའི་བློ་གྲོས། གཞན་ཡང་དེ་བཞིན་གཤེགས་པའི་གསུང་ནི་རྣམ་པ་དྲུག་ཅུ་དང་ལྡན་པར་འབྱུང་སྟེ། སྙན་པ་དང༌། འཇམ་པ་དང༌། ཞེས་སོགས་གསུངས་སོ། ། འདི་དག་རེ་རེའི་དོན་ནི་ཉི་ཁྲི་སྣང་བ་ལས་རྒྱས་པར་བཤད་པ་ལྟར་ཤེས་པར་བྱའོ། ། དངོས་ཀྱི་དོན་བསྟན་ཟིན་ནོ། ། གཉིས་པ་ཕན་ཡོན་ལ་གཉིས་ལས། ཡོན་ཏན་གསུམ་དང་ལྡན་པ་ནི་མདོ་ལས།
བརྗོད་དོ། ། འདོགས་སོ། ། རབ་ཏུ་འཇོག་གོ ། རྣམ་པར་འབྱེད་དོ། ། རྣམ་པར་འགྲེལ་ཏོ། ། གསལ་བར་བྱེད་དོ། ། སྟོན་ཏོ། ། ཡང་དག་པར་རབ་ཏུ་སྟོན་ཏོ། ། ཞེས་གསུངས་པའི་དོན་རིམ་པ་ལྟར་སྟོན་པ་ནི་ངག་གིས་བརྗོད་པ་དང༌། ཤིན་ཏུ་རིགས་པའི་དོན་བརྗོད་པའི་ཚིག་གིས་འདོགས་པ་དང༌།
མདོར་བསྟན་ལས་རབ་ཏུ་འཇོག་པ་དང༌། རྒྱས་པར་བཤད་པས་དེ་རྣམ་པར་འབྱེད་པ་དང༌། འཁོར་གྱི་ཐེ་ཚོམ་གཅོད་པར་བྱེད་པས་རྣམ་པར་འགྲེལ་བ་དང༌། དོན་ལ་ངེས་པར་སྐྱེད་པར་བྱ་བའི་ཕྱིར་ལན་མང་དུ་སྟོན་པས་གསལ་བར་བྱེད་པ་དང༌། དབང་པོ་རྣོན་པོ་མགོ་སྨོས་པས་གོ་བ་རྣམས་ལ་སྟོན་པ་དང༌། དབང་པོ་བརྟུལ་པོ་སྤྲོས་པས་གོ་བ་རྣམས་ལ་ནི་ཡང་དག་པར་རབ་ཏུ་སྟོན་ཏོ། ། དེ་ལྟར་སངས་རྒྱས་རྣམས་ཀྱིས་ཆོས་སྟོན་པ་བརྒྱད་པོ་འདི་ཡང་འཁོར་གསུམ་གྱིས་དག་པ་ཡིན་ཏེ། འཁོར་གསུམ་པོ་གང་ཞེ་ན། གང་གིས་སྟོན་པ་ངག་ཚིག་གཉིས་དང༌། ཇི་ལྟར་སྟོན་པ་བསྟན་པ་དང༌།
རྣམ་པར་འབྱེད་པ་དང༌། ཐེ་ཚོམ་གཅོད་པ་དང༌། ལན་མང་དུ་བྱེད་པ་དང་ལྡན་པ་སྟེ་བཞི་དང༌། གང་ལ་སྟོན་པ་མགོ་སྨོས་པ་དང༌། རྣམ་པར་སྤྲོས་པས་གོ་བའོ། ། གཉིས་པ་ཉེས་པ་བརྒྱད་དང་བྲལ་བའི་ཕན་ཡོན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་སངས་རྒྱས་ཀྱིས་བཤད་པ་འདི་ནི་ཉེས་པ་བརྒྱད་པོ་དག་དང་བྲལ་བ་ཉིད་དུ་ཤེས་པར་བྱའོ། ། གཉིས་པ་ནི་ཉེས་པ་བརྒྱད་པོ་གང་ཞེ་ན།
ལེ་ལོའི་སྒོ་ནས་ཆོས་མི་འཆད་པ་དང༌། མི་གོ་བ་སྟེ་རང་ཉིད་ཀྱིས་མ་གཏོགས་པས་གཞན་ལ་གོ་བར་སྟོན་མི་ནུས་པ་དང༌། ལེ་ལོ་མེད་ཅིང་རང་གིས་རྟོགས་ཀྱང་ཆོས་འཆད་པའི་གོ་སྐབས་མི་འབྱེད་པ་དང༌། ཅུང་ཟད་ཙམ་འཆད་ཀྱང་མ་ངེས་ཏེ། དོན་ངེས་པར་མི་བྱེད་པ་དང༌། དོན་དཀྲོལ་བའི་སྒོ་ནས་ཐེ་ཚོམ་མི་གཅོད་པ་དང༌། ཐེ་ཚོམ་ལན་གཅིག་བསལ་ཡང་ལན་མང་དུ་བཤད་པའི་སྒོ་ནས་ཐེ་ཚོམ་དང་བྲལ་བ་བསྟན་པར་མི་བྱེད་པ་དང༌།

སྐྱོ་བ་སྟེ་ཡང་སྟོན་མི་ནུས་པ་དང༌། སེར་སྣའི་དབང་གིས་རྫོགས་པར་མི་སྟོན་པ་སྟེ་བརྒྱད་པོ་འདི་དག་གཏམ་གྱི་ཉེས་པར་འདོད་ལ། དེ་དག་མེད་པའི་ཕྱིར་སངས་རྒྱས་ཀྱི་ཆོས་བཤད་པ་དེ་དག་བླ་ན་མེད་པར་འདོད་དོ། ། ལྔ་པ་བཤད་བྱ་ཕུན་སུམ་ཚོགས་པ་ལ་གཉིས་ལས། སྤྱིར་བཀའི་ཚིག་དོན་ཕུན་སུམ་ཚོགས་པ་ནི། མདོ་ལས། དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ།
མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ། ཞེས་གསུངས་པའི་དོན་ནི་ཡོན་ཏན་བཞི་ལྡན་གྱི་ཚངས་སྤྱོད་ཡང་དག་པར་སྟོན་པའི་ཆོས་འདི་ནི། དང་པོ་ཐོས་པ་ན་དོན་ངེས་ཤིང་ཡིད་ཆེས་པའི་དད་པ་དང༌། བསམ་པ་ན་ཐོས་པར་ནུས་པར་རིག་ནས་དགའ་བ་དང༌། སྒོམ་པ་ན་ཡང་དག་པ་ཇི་ལྟ་བ་བཞིན་དུ་ཤེས་པའི་བློ་གྲོས་ཀྱི་རྒྱུ་ཡིན་པའི་ཕྱིར་གོ་རིམ་བཞིན་དུ་ཐོག་མ་དང༌། བར་དང༌། ཐ་མར་དགེ་བ་འདོད་དེ།
ཀུན་རྫོབ་དང་དོན་དམ་པའི་བདེན་པའི་དོན་གཉིས་སྟོན་པ་དང་ལྡན་པས་དོན་བཟང་པོ་དང༌། ཚིག་དང་ཡི་གེ་གྲགས་པར་བརྗོད་པས་ཚིག་དོན་གཟུང་སླ་བས་ནི་ཚིག་འབྲུ་བཟང་པོའི་ཡོན་ཏན་དང་ལྡན་གྱི། ཚངས་སྤྱོད་སྟོན་ཞེས་བསྟན་ནས་དེ་གང་ཞེ་ན། དེ་བཤད་པའི་དོན་ནི་གཞན་མུ་སྟེགས་ཅན་ལ་སོགས་པ་དང་ཐུན་མོང་མ་ཡིན་པ་དང་ལྡན་པས་མ་འདྲེས་པ་དང༌། ཁམས་གསུམ་གྱི་ཉོན་མོངས་རྣམ་པར་སྤོང་བའི་གཉེན་པོ་ཡོངས་སུ་རྫོགས་པ་དང༌། ངོ་བོ་ཉིད་ཀྱིས་དག་པས་ཟག་པ་མེད་པས་ན་དྲི་མ་ཡོངས་སུ་དག་པ་དང༌། བློ་བུར་གྱི་དྲི་མས་དག་པས་ན་ཡོངས་སུ་བྱང་བའོ། ། ཚངས་པ་ནི་མྱ་ངན་ལས་འདས་པའམ་སངས་རྒྱས་ཡིན་ཏེ། མཛོད་ལས། དེ་ཉིད་ཚངས་ཚུལ་ཚངས་པ་ཡི། །
འཁོར་ལོ་ཚངས་པས་སྐོར་ཕྱིར་རོ། ། ཞེས་བཤད་ལ་དེའི་འགྲེལ་པར། བཅོམ་ལྡན་འདས་ནི་ཚངས་པའི་ཚུལ་བླ་ན་མེད་པ་དང་ལྡན་པའི་ཕྱིར་ཚངས་པ་ཡིན་ཏེ། མདོ་ལས། བཅོམ་ལྡན་འདས་དེ་ནི་ཚངས་པ་ཞེས་ཀྱང་བྱ། བསིལ་བར་གྱུར་པ་ཞེས་ཀྱང་བྱ། ཞེས་གསུངས་པའི་ཕྱིར་རོ། ། ཞེས་བཤད་པས་སྤྱོད་པ་ནི་ཚངས་པའི་ཚུལ་སྤྱོད་པ་ཡིན་ཏེ། ཚངས་པའི་ཚུལ་ནི་དེ་ཉིད་ཚངས་ཚུལ་ཞེས་པའི་འགྲེལ་པར། ཉོན་མོངས་པ་སྤོང་བའི་ཕྱིར་ཚངས་པའི་ཚུལ་ལོ། །
ཞེས་བཤད་པས་ན་ཚངས་པ་དེ་ཐོབ་པར་བྱེད་པའི་ལམ་ཡིན་པས་རྟོགས་པའི་ཆོས་ཡིན་ལ། ཚངས་སྤྱོད་དེ་སྟོན་པའི་གསུང་རབ་ལ་ཡང་ཡོན་ཏན་བཞི་པོ་དེ་བརྗོད་བྱར་བདེན་པས་ཡོན་ཏན་བཞི་ལྡན་ཞེས་བྱའོ། ། ངེས་དོན་གྱི་མདོའི་དོན་བཙལ་བར་བསྟན་ཏོ། ། གཉིས་པ་དྲང་དོན་གྱི་མདོའི་དོན་བཤད་པ་ལ་གསུམ་སྟེ། ལྡེམ་དགོངས་དང༌། དགོངས་པ་དང༌། དེ་དག་གི་དགོས་པའོ། ། དང་པོ་ནི། གཞུག་པ་ལ་ལྡེམ་པོར་དགོངས་པ་ནི། ཉན་ཐོས་ལ་སོགས་པ་ཐེག་ཆེན་ལ་གཞུག་པའི་ཕྱིར་གཟུགས་སོགས་ཕྱི་རོལ་གྱི་དོན་ཡོད་པར་གསུངས་པ་སྟེ།
དགོངས་གཞི་གཟུང་ཆར་སྣང་བ་ཙམ་ལ་དགོངས་ལ། དགོས་པ་ནི་སྒྲ་ཇི་བཞིན་པར་གོ་ཡང་དེ་དག་གི་བློ་དང་མཐུན་པའི་སྒོ་ནས་རིམ་གྱིས་ཐེག་ཆེན་ལ་འཇུག་པའི་དགོས་པ་ཡོད་དོ། ། མཚན་ཉིད་ལ་ལྡེམ་པོར་དགོངས་པ་ནི། ཆོས་ཐམས་ཅད་ངོ་བོ་ཉིད་མེད་པ་ལ་སོགས་པར་སྟོན་པའོ། ། དགོངས་གཞི་ནི་ཀུན་བཏགས་ལ་མཚན་ཉིད་ཀྱི་ངོ་བོ་མེད་པ་དང༌། གཞན་དབང་ལ་སྐྱེ་བའི་ངོ་བོ་ཉིད་མེད་པ་དང༌། ཡོངས་གྲུབ་ལ་དོན་དམ་པ་ངོ་བོ་ཉིད་མེད་པའོ། ། དགོས་པ་བདེན་ཞེན་ལྡོག་པའོ། ། གཉེན་པོ་ལ་སྡེམ་པོར་དགོངས་པ་ནི། སྒྲིབ་པ་བརྒྱད་ཀྱི་ཉེས་པ་འདུལ་བའི་ཕྱིར་ཐེག་ཆེན་བསྟན་པ་སྟེ་འོག་ཏུ་འཆད་དོ། །
སྒྱུར་བ་ལ་ལྡེམ་པོར་དགོངས་པ་ནི། བརྗོད་པ་དགོངས་པ་ཟབ་མོ་ཅན་ཏེ། སྙིང་པོ་མེད་ལ་སྙིང་པོར་ཤེས། ། ཕྱིན་ཅི་ལོག་ལ་ལེགས་པར་གནས། ། ཉོན་མོངས་པས་ནི་རབ་ཉོན་མོངས། ། བྱང་ཆུབ་དམ་པ་ཐོབ་པར་འགྱུར། ། ཞེས་གསུངས་པ་ལྟར་རོ། ། དགོངས་གཞི་སེམས་རྣམ་པར་གཡེང་བ་ནི་སྙིང་པོ་ཡིན་ལ། དེ་མེད་པ་ནི་སྙིང་པོ་སྟེ། དེ་ལ་གཙོ་བོར་འཛིན་པ་དང༌།
རྟག་པ་དང༌། བདེ་བ་དང༌། གཙང་བ་དང༌། བདག་ཏུ་འཛིན་པ་ལས་ཕྱིན་ཅི་ལོག་གི་མི་རྟག་པ་ལ་སོགས་པར་རྟོག་པ་ལ་ལེགས་པར་གནས་པ་དང༌། ཡུན་རིང་པོར་གཞན་གྱི་དཀའ་བ་སྤྱོད་པའི་ངལ་བས་ཉོན་མོངས་པར་བྱེད་པ་དག་གིས་བྱང་ཆུབ་ཐོབ་པར་འགྱུར་བའོ། ། དགོས་པ་ཆོས་ལྡན་ནི་རྟོགས་པར་སླའོ་སྙམ་ནས་བརྙས་པ་སྤང་བའོ། ། གཉིས་པ་ནི། མཉམ་པ་ཉིད་ལ་དགོངས་པ་ནི། ཐུབ་པས་སངས་རྒྱས་རྣམ་གཟིགས་ཀྱི་བསྔགས་པ་བརྗོད་ནས། ང་ཉིད་དེའི་ཚེ་རྣམ་པར་གཟིགས་སུ་གྱུར་ཏོ་ཞེས་གསུངས་པ་ལྟ་བུ་སྟེ།
དགོངས་གཞི་ནི་ཆོས་ཀྱི་སྐུ་མཉམ་པའོ། ། དགོས་པ་ནི་ཐུབ་པ་ལ་བརྙས་པ་སྤོང་བར་གྱུར་བའོ། ། དོན་གཞན་ལ་དགོངས་པ་ནི་ཆོས་ཐམས་ཅད་ངོ་བོ་ཉིད་མེད་པ་དང་མ་སྐྱེས་པ་ལ་སོགས་པར་གསུངས་པ་ལྟར་རོ། ། དུས་གཞན་དུ་དགོངས་པ་ནི་གང་ཟག་བདེ་བ་ཅན་དུ་སྐྱེ་བར་སྨོན་ལམ་འདེབས་པ་དེ་དག་དེར་སྐྱེ་བར་འགྱུར་རོ། ། ཞེས་གསུངས་པ་ལྟ་བུའོ། ། དགོངས་གཞི་དུས་རིང་པོ་ན་དེ་ལྟར་འགྱུར་བའོ། ། དགོས་པ་ལེ་ལོའི་གཉེན་པོར་འགྱུར་བའོ། ། གང་ཟག་གི་བསམ་པ་ལ་དགོངས་པ་ནི་འགའ་ཞིག་ཏུ་སྦྱིན་པ་ལ་བསྔགས་ཤིང་འགའ་ཞིག་ཏུ་སྨད་པའོ། ། དགོངས་གཞི་ནི་དགེ་བ་མི་བྱེད་པ་ལ་ལྟོས་ནས་སྦྱིན་པ་མཆོག་ཡིན་ལ། ཚུལ་ཁྲིམས་ལ་སོགས་པ་ལ་ལྟོས་ནས་དམན་པ་ཡིན་ནོ། །
དགོས་པ་ནི་ཁ་ཅིག་སྦྱིན་པ་ལ་འཇུག་པ་དང༌། དེས་ཆོག་པར་འཛིན་པ་རྣམས་གོང་མ་ལ་སྦྱོར་བའོ། ། དགོངས་པ་དང་ལྡེམ་དགོངས་ཀྱི་ཁྱད་པར་ནི། དགོངས་པ་བཞི་ནི་གཉེན་པོ་ལ་ལྡེམ་པོར་དགོངས་པར་འདུས་སོ། ། འོ་ན་ཅིའི་ཕྱིར་དགོངས་པ་དང་ལྡེམ་དགོངས་གཉིས་སུ་བཞག་ཅེ་ན། དགོངས་གཞི་དང་དགོས་པའི་ལྡོག་པ་ནས་སོ་སོར་བསྟན་པའོ། ། དགོངས་པ་དང་ལྡེམ་དགོངས་ཐམས་ཅད་དྲང་དོན་ཁོ་ནའི་མདོའི་རྣམ་བཞག་གོ ། ཀུན་ལས་བཏུས་ལས་ལྡེམ་པོར་དགོངས་པ་རྣམ་པ་བཞི་གང་ཞེ་ན། མིང་གི་ཚོགས་དང་ཡི་གེའི་ཚོགས་རྣམས་ཀྱི་དོན་གཞན་དུ་བརྗོད་ལ་དོན་གཞན་དུ་ཡོངས་སུ་སྒྱུར་བ་སྟེ་ཞེས་དྲང་དོན་དུ་བཤད་དོ། ། དེ་དག་གི་དགོངས་པ་ལ་ཉེས་པ་སྤོང་བ་དང༌།
ཡོན་ཏན་ཐོབ་པ་ལ་གཉིས་ལས། དང་པོ་ལ་སངས་རྒྱས་ཐུབ་པ་ཉིད་ལ་བརྙས་པའི་སྒྲིབ་པའི་གཉེན་པོ་ནི་སངས་རྒྱས་རྣམ་པར་གཟིགས་ཀྱི་ཆེ་བ་མང་པོ་གསུངས་ནས་ང་ཉིད་དེའི་ཚེ་སངས་རྒྱས་རྣམ་པར་གཟིགས་སུ་གྱུར་ཏོ་ཞེས་གསུངས་པ་ལྟ་བུའོ། ། ཆོས་ལ་བརྙས་པའི་སྒྲིབ་པའི་གཉེན་པོར་གངྒའི་ཀླུང་གི་བྱེ་མ་སྙེད་དང་མཉམ་པའི་སེམས་ཅན་རྣམས་ལ་བསྙེན་བཀུར་བྱས་ན་གདོད་ཐེག་པ་ཆེན་པོའི་རྟོགས་པ་སྐྱེའོ། ། ཞེས་གསུངས་སོ། ། ལེ་ལོའི་སྒྲིབ་པའི་གཉེན་པོ་ལ་གང་དག་བདེ་བ་ཅན་དུ་སྨོན་ལམ་འདེབས་པ་དེ་དག་དེར་སྐྱེ་བར་འགྱུར་རོ་ཞེས་སོ། ། ཅུང་ཟད་ཙམ་གྱིས་ཆོག་པར་འཛིན་པའི་གཉེན་པོར་ནི་བཅོམ་ལྡན་འདས་ཀྱིས་ལ་ལར་ནི་སྦྱིན་པ་ལ་སོགས་པ་སྨད་ལ། གཞན་དུ་ནི་བསྔགས་པ་ལྟ་བུའོ། ། བདག་གི་གཟུགས་དང་སྟོབས་ལ་སོགས་པའི་ང་རྒྱལ་གྱི་གཉེན་པོ་ནི། སངས་རྒྱས་འགའ་ཞིག་གི་སྐུ་གཟུགས་ལ་སོགས་པ་ཕུན་སུམ་ཚོགས་པའི་ཁྱད་པར་བསྔགས་པ་ལྟ་བུའོ། ། ཁམས་གསུམ་པའི་ཕུན་སུམ་ཚོགས་པ་ལ་ཆགས་པའི་འདོད་ཆགས་ཀྱི་གཉེན་པོར་ནི་སངས་རྒྱས་ཀྱི་ཞིང་ཡོངས་སུ་དག་པ་ཁ་ཅིག་གི་བསྔགས་པ་བརྗོད་པ་ལྟ་བུའོ། །
གང་དག་གིས་སངས་རྒྱས་དང་བྱང་ཆུབ་སེམས་དཔའ་ལ་གནོད་པ་བྱས་ན་ཕྱིས་དེ་དག་ཡོན་ཏན་ཅན་དུ་ཤེས་ཏེ་འགྱོད་པ་འགའ་ཞིག་གིས་དུས་འདའ་ཞིང་དགེ་བ་ལ་མི་སྦྱོར་བའི་གཉེན་པོར་སངས་རྒྱས་དང་བྱང་ཆུབ་སེམས་དཔའ་རྣམས་ལ་གནོད་པར་བྱེད་པ་དེ་དག་ནི་མཐོ་རིས་སུ་འགྲོ་བར་འགྱུར་རོ། ། ཞེས་གསུངས་སོ། ། བྱང་ཆུབ་སེམས་དཔའ་ལ་ངེས་པའི་རིགས་ཅན་འགའ་ཞིག་གིས་གྲོགས་པོ་ངན་པ་དང་ཕྲད་པ་ལ་སོགས་པའི་རྐྱེན་གྱིས་ཐེག་ཆེན་ལས་ལྡོག་པའི་གཉེན་པོར་དམ་པའི་ཆོས་པདྨ་དཀར་པོ་ལ་སོགས་པར་ཐེག་པ་ནི་གཅིག་ཁོ་ན་སྟེ་གཉིས་སུ་མེད་དོ་ཞེས་པ་དང༌། ཉན་ཐོས་ཆེན་པོ་རྣམས་སངས་རྒྱས་སུ་ལུང་བསྟན་ནོ། ། དེ་ལྟར་སྒྲིབ་པ་བརྒྱད་ཀྱི་གཉེན་པོར་ཐེག་ཆེན་བསྟན་པ་སྟེ་དེ་འཛིན་པའི་གང་ཟག་དེའི་དགེ་བ་ལ་བར་དུ་གཅོད་པའི་ཉེས་པ་སྟེ་སྒྲིབ་པ་བརྒྱད་པོ་ཐམས་ཅད་སྤོང་བར་འགྱུར་རོ། ། གཉིས་པ་ཕན་ཡོན་ཐོབ་པ་ལ་གཉིས། མདོར་བསྟན་པ་ནི་སྐྱེས་བུ་གང་ཞིག་ཚིག་གམ་དོན་གྱི་སྒོ་ནས་ཚིགས་སུ་བཅད་པ་གཉིས་པའི་མདོ་འཛིན་ཞིང་མི་བརྗེད་པར་དྲན་པ་ལ་རབ་ཏུ་སྦྱོར་བ་ནི་སེམས་ཅན་བློ་ལྡན་མཆོག་དེ་ཡིས་ཕན་ཡོན་རྣམ་པ་བཅུ་ཐོབ་པར་འགྱུར་རོ། ། བཅུ་པོ་རྒྱས་པར་བཤད་པ་ལ་གཉིས། གནས་སྐབས་དང༌། མཐར་ཐུག་གི་ཕན་ཡོན་ནོ། །
དང་པོ་ལ་གཉིས་ལས། ཚེ་འདིར་འབྱུང་བའི་ཕན་ཡོན་ནི། ཚིགས་སུ་བཅད་པ་དེས་ཐོས་པས་སྒྲིབ་པ་བརྒྱད་དང་བྲལ་བའི་སྒོ་ནས་ཐེག་ཆེན་ལ་མོས་པ་ཐོབ་པའི་ཕྱིར་ཁམས་ཏེ་ཐེག་ཆེན་གྱི་རིགས་སད་པར་རམ་ཐམས་ཅད་བརྟས་པར་བྱེད་པ་དང༌། དེའི་སྟོབས་ཀྱིས་འཆི་བའི་ཚེ་རབ་ཏུ་དགའ་བ་དང་ལྡན་པ་གཉིས་སོ། ། ཕྱི་མ་ལ་འབྱུང་བའི་ཕན་ཡོན་ནི། ཇི་ལྟར་འདོད་པར་སྐྱེ་བ་དང༌། སྐྱེ་བ་ཀུན་ཏུ་ཚེ་རབས་དྲན་པ་དང༌། སྐྱེ་བ་ཐམས་ཅད་དུ་སངས་རྒྱས་རྣམས་དང་འཕྲད་པ་དང༌། སངས་རྒྱས་དེ་དག་ལས་ཐེག་པ་མཆོག་གི་ཆོས་ཐོས་པ་དང༌། ཐེག་ཆེན་གྱི་ཆོས་ལ་ཡོན་ཏན་ཅན་དུ་ངེས་པའི་མོས་པ་ཆོས་རབ་ཏུ་རྣམ་པར་འབྱེད་པའི་བློ་གྲོས་དང་བཅས་པ་དང༌།
ཏིང་ངེ་འཛིན་གྱི་སྒོ་དང་གཟུངས་ཀྱི་སྒོ་གཉིས་ཐོབ་པ་སྟེ་བདུན་ནོ། ། གཉིས་པ་མཐར་ཐུག་གི་ཕན་ཡོན་ནི་བྱང་ཆུབ་མཆོག་མྱུར་དུ་ཐོབ་པའོ། ། གཉིས་པ་མཇུག་བསྡུད་པས་ཕན་ཡོན་བསྟན་པ་ནི། སྔར་བཤད་པའི་ཚུལ་དེ་ལྟར་ཆོས་སྟོན་པའི་བྱང་ཆུབ་སེམས་དཔའ་ནི་ལེགས་པར་སྨྲ་བ་ཡིན་ཏེ་དེས་ཆོས་བཤད་པས་སྐྱེ་བོ་རྣམས་འདུན་པར་བྱེད་པས་ན་ཉི་མ་བཞིན་དུ་སྣང་བར་བྱེད་པ་དང༌། མཛེས་པས་ལྷམ་མེར་གནས་པ་ཡིན་ནོ། ། རྒྱུ་གང་གིས་ཞེ་ན། བློ་གྲོས་བཟང་བས་ཕྱིན་ཅི་མ་ལོག་པར་འཆད་པ་དང༌། སྐྱོ་བ་མེད་པས་ཡང་དང་ཡང་དུ་འཆད་པ་དང༌། བརྩེ་བ་དང་ལྡན་པས་ཟང་ཟིང་མེད་པའི་སེམས་དང༌། སྙན་པར་རབ་ཏུ་གྲགས་པས་ཚིག་བཟང་བར་འོས་པ་དང༌།
སེམས་ཅན་འདུལ་བའི་ཐབས་ཀྱི་ཆོ་ག་བཟང་པོ་ཤེས་པས་སེམས་ཅན་འདུལ་བ་དང་འཚམས་པར་འཆད་པ་སྟེ་ལྔའོ། ། ཆོས་བཤད་པའི་སྐབས་བསྟན་ཟིན་ཏོ།། ༈ །།དེ་ལྟར་དོན་ཁྱད་པར་ཅན་ཆོས་བཤད་པའི་ལེའུ་བསྟན་ནས་ད་ནི་བདག་ཉིད་སངས་རྒྱས་སྒྲུབ་པའི་ཐབས་ཁྱད་པར་ཅན་ཆོས་སྒྲུབ་ཀྱི་ལེའུ་སྟོན་ནོ། ། དེ་ལ་གསུམ་སྟེ། སྒྲུབ་པའི་དབྱེ་བ་དང༌། ངོ་བོ་དང༌། ཆེ་བའོ། ། དང་པོ་ནི། མདོ་ལས། དོན་ཀུན་ཤེས་ཤིང་ཆོས་ཀུན་ཤེས་ནས་ཆོས་དང་མཐུན་པའི་ཆོས་ལ་འཇུག་པ་ཡིན།
མཐུན་པར་ཞུགས་པ་ཡིན། མཐུན་པའི་ཆོས་ལ་སྤྱོད་པ་ཡིན། ཞེས་གསུངས་པའི་དོན་རིམ་པ་ལྟར་སྟོན་པ་ལས་དོན་ཤེས་པ་ནི་བློ་ལྡན་བྱང་ཆུབ་སེམས་དཔའ་ཚོགས་ལམ་པས་གང་ཟག་དང་ཆོས་དག་ལ་གཟུང་འཛིན་གཉིས་མེད་པར་རྟོགས་པས་ན། བདག་མེད་པ་རྣམ་པ་གཉིས་ཀུན་ཏུ་ཤེས་ནས་ཞེས་སོ། ། བློ་གང་གིས་ཤེ་ན་འཇིག་རྟེན་པའི་ཏིང་ངེ་འཛིན་གསུམ་གྱིས་སོ། ། ཏིང་ངེ་འཛིན་དེ་དག་ཡུལ་གང་ལ་དམིགས་ཤེ་ན། མེད་པ་དང་ཡོད་པ་གཉིས་ལ་དམིགས་ཏེ་འདི་ལྟར་སྟོང་པ་ཉིད་ཀྱི་ཏིང་ངེ་འཛིན་གྱིས་ཀུན་བཏགས་མེད་པ་ལ་མེད་པར་ཤེས་ནས་བདེན་པར་མི་འཛིན་ཞིང༌། སྨོན་པ་མེད་པའི་ཏིང་ངེ་འཛིན་གྱིས་གཞན་དབང་ཁམས་གསུམ་གྱི་སེམས་དང་སེམས་བྱུང་སྡུག་བསྔལ་གྱི་རང་བཞིན་དུ་ཡོད་པ་ལ་ཡོད་པར་ཤེས་ནས་སྨོན་པར་མི་བྱེད་ལ། མཚན་མ་མེད་པའི་ཏིང་ངེ་འཛིན་གྱིས་ཡོངས་གྲུབ་སྤྲོས་པ་དང་བྲལ་བ་ཡོད་པར་ཤེས་ནས་མཚན་མར་མི་འཛིན་ཏོ། ། འཇིག་རྟེན་པའི་ཏིང་ངེ་འཛིན་དེ་གསུམ་ནི་འཇིག་རྟེན་ལས་འདས་པའི་ཡེ་ཤེས་འདྲེན་པའི་ཕྱིར་ལོག་པ་ཉིད་མ་ཡིན་ལ།
ངོ་བོ་འཇིག་རྟེན་པ་ཉིད་ཡིན་པས་ཡང་དག་པ་ཉིད་རྣམ་པར་སྤངས་པ་སྟེ། ཡང་དག་པ་མ་ཡིན་ནོ། ། ཆོས་ཤེས་པ་ནི། དེ་ལྟར་ཚོགས་ལམ་དུ་དོན་ཤེས་པའི་གང་ཟག་དེས་མདོ་ལ་སོགས་པ་བསྟན་པའི་ཆོས་ཐམས་ཅད་དཔེར་ན་ཆུ་ལས་སྒྲོལ་བ་ལ་གཟིངས་དགོས་ཀྱང་སྒྲོལ་ཟིན་ནས་དེ་མི་དགོས་པ་དང་འདྲ་བར། དོན་ཁོང་དུ་མ་ཆུད་ཀྱི་བར་དུ་བསྟན་པའི་ཆོས་དགོས་ཀྱང་ཁོང་དུ་ཆུད་ནས་མི་དགོས་པ་ཉིད་རིག་ནས་ཐོས་པ་ཙམ་གྱིས་ཆོག་པར་འཛིན་པ་སྤོང་ཞིང་ཏིང་ངེ་འཛིན་ལ་སྦྱོར་བར་བྱེད་དེ། དེས་ན་ཆོས་ཤེས་པ་ཞེས་བརྗོད་དོ། ། མཐུན་པའི་ཆོས་ལ་འཇུག་པ་ནི་སོ་སོའི་སྐྱེ་བོའི་དོན་དང་ཆོས་ཤེས་པའི་ཤེས་པ་དེས་སྔར་བཤད་པ་དེ་བཞིན་དུ་བདག་མེད་པ་གཉིས་རྟོགས་ནས་བདག་མེད་པ་ཤེས་ལ་དེ་ཡོངས་སུ་རྫོགས་པ་མཐོང་ལམ་ཐོབ་པར་བྱ་བའི་ཕྱིར་སྦྱོར་ལམ་དུ་བདག་མེད་རྟོགས་པ་དང་རྗེས་སུ་མཐུན་པའི་ཆོས་ངེས་འབྱེད་ཡན་ལག་བཞི་པོ་རབ་ཏུ་སྒྲུབ་པར་བྱེད་དོ། ། མཐུན་པར་ཞུགས་པ་ནི། སྦྱོར་ལམ་རྫོགས་པའི་རྗེས་དེ་ནས་བྱང་ཆུབ་སེམས་དཔའ་དེས་ནི་ས་དང་པོར་བྱང་ཆུབ་སེམས་དཔའ་ས་དང་པོ་དེའི་བདག་ཉིད་དེ། དེ་ལ་གནས་པ་ཀུན་དང་མཉམ་པར་འཇིག་རྟེན་ལས་འདས་པའི་ཡེ་ཤེས་ཉན་རང་ལ་སོགས་པ་ལས་ཁྱད་པར་དུ་འཕགས་པས་ན་བླ་ན་མེད་པ་ཐོབ་པའོ། །
མཐུན་པའི་ཆོས་ལ་སྤྱོད་པ་ནི་མཐོང་བའི་སྤང་བར་བྱ་བའི་ཉོན་མོངས་པ་རྣམས་ཐམས་ཅད་ས་དང་པོར་ཡང་དག་པར་ཟད་པར་བྱས་ནས་ཤེས་བྱའི་སྒྲིབ་པ་སྤང་བའི་ཕྱིར་ས་གཉིས་པ་ཡན་ཆད་དུ་སྒོམ་པ་ལ་ནི་རབ་ཏུ་སྦྱོར་རོ། ། འདིར་སྒྲིབ་པ་ནི་གཉིས་ཏེ། ཉོན་མོངས་པའི་སྒྲིབ་པ་དང༌། ཤེས་བྱའི་སྒྲིབ་པའོ། དང་པོ་ལ་མཚན་ཉིད་ནི། སེམས་རྒྱུད་རབ་ཏུ་མ་ཞི་བར་བྱེད་པའི་ངོ་བོར་འབྱུང་བ་སྟེ། ཀུན་ལས་བཏུས་ལས། མཚན་ཉིད་གང་ཞེ་ན། ཆོས་གང་འབྱུང་བ་ན་རབ་ཏུ་མ་ཞི་བའི་མཚན་ཉིད་དུ་འབྱུང་སྟེ། དེ་བྱུང་བས་སེམས་ཀྱི་རྒྱུད་རབ་ཏུ་མ་ཞི་བར་འབྱུང་བར་བྱེད་པ་དེ་ཉོན་མོངས་པའི་མཚན་ཉིད་དོ་ཞེས་བཤད་དོ། །
ཉོན་མོངས་པའི་རྒྱུ་ནི་ཉོན་མོངས་པའི་ས་བོན་མ་སྤངས་པ་དང༌། དེའི་ཡུལ་མངོན་དུ་གྱུར་པ་དང༌། ཚུལ་བཞིན་མ་ཡིན་པ་ཡིད་ལ་བྱེད་པ་སྟེ། ཇི་སྐད་དུ། ཉོན་མོངས་པའི་བག་ལ་ཉལ་མ་སྤངས་པར་གྱུར་བ་དང༌། ཉོན་མོངས་པའི་གནས་ཀྱི་ཆོས་ཀྱང་སྣང་བར་གྱུར་པ་དང༌། དེ་ལ་ཡང་ཚུལ་བཞིན་མ་ཡིན་པ་ཡིད་ལ་བྱེད་པ་ཉེ་བར་གནས་པ་ཡིན་ཏེ། དེ་ལྟ་བུ་ལས་ཉོན་མོངས་པ་འབྱུང་བར་འགྱུར་རོ། ། ཞེས་གསུངས་སོ། ། དབྱེ་བ་ནི།
རྩ་ཉོན་དྲུག་དང༌། ཉེ་ཉོན་ཉི་ཤུ་སོགས་སོ། ། རྒྱས་པར་ནི་མཛོད་ཀྱི་རྣམ་བཤད་དུ་བསྟན་ཟིན་ཏོ། ། ཤེས་སྒྲིབ་ནི་ཉོན་མོངས་པ་ཅན་མ་ཡིན་པའི་སྒྲིབ་པ་སྟེ་ཤེས་བྱ་ཡོངས་སུ་སྤྱོད་པའི་གེགས་སུ་གྱུར་པའོ། ། དབུས་མཐའི་རྣམ་བཤད་ལས། ཉོན་མོངས་པ་ཅན་མ་ཡིན་པའི་མི་ཤེས་པ་ཞེས་པ་དང༌། རྒྱུད་བླ་མ་ལས། འཁོར་གསུམ་རྣམ་པར་རྟོག་པ་གང༌། ། དེ་ནི་ཤེས་བྱའི་སྒྲིབ་པར་འདོད། ། ཅེས་སོ། །
འོ་ན་སྙོམས་འཇུག་གི་སྒྲིབ་པ་གང་དུ་འཇོག་ཅེ་ན། འདི་ནི་ཞི་གནས་ཀྱི་མི་མཐུན་ཕྱོགས་ཡིན་པས་གཉིས་པོ་ལས་ལོགས་སུ་བཤད་པར་ཟད་ཀྱི། ཆ་ཤས་ནས་གཉིས་ཀའི་ཆར་གཏོགས་པ་ཡིན་ནོ། ། ཉོན་སྒྲིབ་དང་ཤེས་སྒྲིབ་གཉིས་སུ་ངེས་པར་བཞག་པ་ནི་ལྷག་མཐོང་གི་མི་མཐུན་ཕྱོགས་ཀྱི་དབང་དུ་བྱས་ཏེ། གང་ཟག་གི་བདག་མེད་རྟོགས་པ་དང༌། ཆོས་ཀྱི་བདག་མེད་རྟོགས་པའི་མི་མཐུན་ཕྱོགས་ཀྱི་དབང་དུ་བྱས་པས་སོ། ། རྒྱས་པར་ནི་ཕར་ཕྱིན་གྱི་རྣམ་བཤད་དུ་བསྟན་ཟིན་ནོ། ། སྤང་བྱ་འདི་དག་གཉེན་པོ་གང་གིས་སྤོང་ཞེ་ན། ཀུན་ལས་བཏུས་ལས། བྱང་ཆུབ་སེམས་དཔའ་ནི་བདེན་པ་རྣམས་མངོན་པར་རྟོགས་པར་བྱས་ནས་ས་བཅུ་རྣམས་སུ་ཤེས་བྱའི་སྒྲིབ་པའི་གཉེན་པོར་ལམ་སྒོམས་པ་ཡིན་གྱི།
ཉོན་མོངས་པའི་སྒྲིབ་པའི་གཉེན་པོར་ནི་མ་ཡིན་ནོ། ། དེས་བྱང་ཆུབ་ཐོབ་ནས་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་གཉིས་ཆར་སྤོང་ངོ༌། ། གཅིག་ཅར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ། ། དེས་ཉོན་མོངས་པ་མ་སྤངས་སུ་ཟིན་ཀྱང་སྔགས་དང་སྨན་གྱིས་གསད་པའི་དུག་ལྟ་བུའམ། དེ་སྤངས་བའི་དགྲ་བཅོམ་པ་ལྟར་ས་ཐམས་ཅད་དུ་ཉོན་མོངས་པའི་ཉེས་པ་མི་སྐྱེད་དོ་ཞེས་པ་ལྟར་རོ། ། ཤེས་སྒྲིབ་དེ་ཚུལ་ཇི་ལྟར་སྤོང་ན། དེ་དག་གི་སྤང་བྱ་དང་སྒྲུབ་བྱ་དང་ངོ་བོ་ལ་སོགས་པ་འདི་ལྟ་བུའོ་ཞེས་རྣམ་པར་འཇོག་པ་རྗེས་ཐོབ་ཀྱི་ཡེ་ཤེས་དང༌། ས་ཐོབ་ཟིན་སྦྱོང་ཞིང་མ་ཐོབ་པ་ཐོབ་པར་བྱེད་པ་མཉམ་བཞག་རྣམ་པར་མི་རྟོག་པའི་ཡེ་ཤེས་ལྷན་ཅིག་ཏུ་སྤྱོད་པ་སྟེ། ཕན་ཚུན་གཅིག་གི་རྗེས་སུ་གཅིག་བར་མ་ཆད་པར་འབྲེལ་བ་ཡིས། ས་དང་པོ་ལ་ཐུན་པར་ཞུགས་པ་ཞེས་བྱའོ། །
དེ་བཞིན་དུ་ས་ལྷག་མ་དགུ་ལ་དང་པོར་རྟོགས་པ་དེ་དང་མཐུན་པའི་ཆོས་བདག་མེད་ཀྱི་དོན་ལ་ཡང་དང་ཡང་དུ་གོམས་པར་བྱེད་པའི་ཚུལ་གྱིས་སྤྱོད་དོ། ། སྒྲུབ་པའི་དབྱེ་བ་བསྟན་ཟིན་ནོ། ། གཉིས་པ་སྒྲུབ་པའི་ངོ་བོ་ལ་གསུམ་སྟེ། མཐུན་རྐྱེན་སྒྲུབ་པ་དང༌། འགལ་རྐྱེན་སྤང་བ་དང༌། སྒྲུབ་པ་ཉིད་ཇི་ལྟར་བྱ་བའོ། ། དང་པོ་ལ་གཉིས། བག་ཡོད་པར་བྱ་བ་དང༌། ངེས་པར་འབྱུང་བར་བྱ་བའོ། ། དང་པོ་ལ་བཞི་ལས་མཐུན་པའི་ཡུལ་དུ་གནས་པ་ནི།
བློ་ལྡན་གང་དུ་སྒྲུབ་བར་བྱེད་པའི་ཡུལ་ནི། བསོད་སྙོམས་སོགས་མཐུན་རྐྱེན་ཚེགས་ཆུང་ངུས་ལེགས་པར་རྙེད་པ་དང༌། གནས་བཟང་བ་སྟེ་ཆོམ་རྐུན་ལ་སོགས་པ་མི་འབྱུང་བ་དང༌། ས་བཟང་བ་སྟེ། ཆུ་སོགས་ལ་བརྟེན་པའི་ནད་མི་འབྱུང་བ་དང༌། གྲོགས་བཟང་བ་སྟེ་ལྟ་སྤྱོད་མཐུན་པའི་གང་ཟག་ཡོད་པ་དང༌། རྣལ་འབྱོར་ནི་ཞི་གནས་དང་ལྷག་མཐོང་ཡིན་ལ། དེ་ལ་གནོད་པ་ཉིན་པར་ཁྱེའུ་བུ་མོ་ལ་སོགས་པའི་འདུ་འཛི་དང༌། ཁྱིམ་པ་དང་འདྲེས་པས་ལང་ལོང་དུ་གྱུར་བའི་ལྗན་ལྗིན་ནམ་ཕྱག་དར་ལ་སོགས་པའི་ལྗན་ལྗིན་མེད་ཅིང༌། མཚན་མོ་དགྲ་མེད་པ་ནི་བདེ་བའི་ཡོན་ཏན་ལྡན་པའོ། །
དམ་པ་ལ་བརྟེན་པ་ནི་བྱང་ཆུབ་སེམས་དཔའ་ལུང་གི་ཡོན་ཏན་ཐོས་པ་མང་པོ་དང་ལྡན་པ་དང༌། རྟོགས་པའི་ཡོན་ཏན་བདེན་པ་མངོན་སུམ་དུ་མཐོང་བ་དང༌། ཆོས་སྨྲ་བ་ལ་མཁས་པ་དང༌། ཟང་ཟིང་དོན་དུ་མི་གཉེར་བར་གཞན་ལ་བརྩེ་བ་ཅན་དང༌། གཞན་དོན་ལ་སྐྱོ་བ་མེད་པས་སྙོམས་ལས་མི་བྱེད་པའི་སྐྱེས་བུ་དམ་པ་ནི་བརྟེན་པར་བྱ་བའི་གྲོགས་ཆེན་པོ་ཡིན་པར་ཤེས་པར་བྱའོ། ། བདག་ཉིད་ཀྱི་ཡང་དག་པའི་སྨོན་ལམ་ནི་དམིགས་པ་བཟང་པོ་ཐེག་ཆེན་གྱི་ཆོས་ལ་དམིགས་པ་དང༌། ཚོགས་གཉིས་ཀྱི་རྟོན་པ་བཟང་པོ་དང༌། རྒོད་ན་ཞི་གནས་ཀྱི་མཚན་མ་ཡིན་ལ་བྱེད་པ་ལ་སོགས་པའི་ཐབས་ལ་མཁས་པ་དང༌། བྱིང་ན་རབ་ཏུ་འཛིན་པའི་མཚན་མ་ཡིད་ལ་བྱེད་པ་ལ་སོགས་པའི་ཐབས་ལ་མཁས་པ་དང༌། ལམ་འོག་མས་ཆོག་པར་མི་འཛིན་པར་གོང་མ་གོང་མར་ངེས་པར་འབྱུང་བ་དང༌།
རྟག་ཏུ་བྱེད་པ་དང་གུས་པར་བྱེད་པའི་སྦྱོར་བ་བཟང་པོའི་བདག་ཉིད་ནི་ཡང་དག་པའི་སྨོན་ལམ་སྟེ་བདག་ཉིད་ལས་སུ་རུང་ཞིང་བསམ་བཞིན་དུ་གཏོད་པ་སྟེ་འགྲུབ་པ་ཡིན་ནོ། ། སྔོན་བསོད་ནམས་བྱས་པ་ནི་ཚེ་སྔོན་མི་མཐུན་པའི་ཡུལ་ན་གནས་ཀྱང་དགའ་བར་འགྱུར་བའི་རྒྱུ་བསོད་ནམས་བསགས་པས་ད་ལྟ་གང་དུ་གནས་ཀྱང་དགའ་བས་མཐུན་པའི་ཡུལ་དུ་གནས་པའི་དགའ་བ་ཐོབ་པ་དང༌། དལ་བར་སྐྱེ་བའི་རྒྱུ་བསགས་པས་སྐྱེས་བུ་དམ་པ་ལ་བསྟེན་པ་ཐོབ་བོ། ། ནད་མེད་པ་དང་ཏིང་ངེ་འཛིན་དང་ཆོས་རབ་ཏུ་རྣམ་པར་འབྱེད་པ་ཤེས་རབ་ཀྱི་རྒྱུར་གྱུར་པའི་བསོད་ནམས་བསགས་པ་དང་གསུམ་འཕེལ་ནས་བདག་ཉིད་ཀྱི་ཡང་དག་པའི་སྨོན་ལམ་འགྲུབ་པ་ཡིན་ནོ། ། གཉིས་པ་ལ་གསུམ་ལས། ཉོན་མོངས་པ་ལམ་དུ་གསུངས་པའི་དོན་ནི། བློ་གྲོས་རྒྱ་མཚོས་ཞུས་པ་ལས། ཤཱ་ར་ད་ཏའི་བུ་འདི་ལྟ་སྟེ་དཔེར་ན། སྨན་པའི་རྒྱལ་པོ་འཚོ་བྱེད་ཀྱིས་གང་སྨན་དུ་མི་མཐོང་བའི་གཟུགས་སུ་སྣང་བ་དེ་གང་ཡང་མེད་དོ། ། ཤཱ་ར་ད་ཏའི་བུ་དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔས་ཀྱང་བྱང་ཆུབ་ཀྱི་ཆོས་སུ་མི་མཐོང་བ་ནི་གང་ཡང་མེད་དོ། །
ཞེས་གསུངས་པ་དང༌། ཡང་བཅོམ་ལྡན་འདས་ཀྱིས་འདོད་ཆགས་ལ་མ་གཏོགས་པར་འདོད་ཆགས་ངེས་པར་འབྱུང་བར་མི་སྨྲ་སྟེ། ཞེས་སྡང་དང་གཏི་མུག་ཀྱང་དེ་དང་འདྲའོ། ། ཞེས་གསུངས་པའི་དོན་ནི་གང་གི་ཕྱིར་ཆོས་ཀྱི་དབྱིངས་ལས་མ་གཏོགས་པའི་ཆོས་མེད་པ་དེའི་ཕྱིར་འདོད་ཆགས་ཀྱི་ཆོས་ལ་ཡང་འདོད་ཆགས་ཀྱི་མིང་ཐོབ་ཅིང༌། འདོད་ཆགས་ཀྱི་ཆོས་ཉིད་ལ་དམིགས་ཏེ་སྒོམས་ན་འདོད་ཆགས་ལས་ངེས་པར་འབྱུང་བ་ལ་དགོངས་ནས་སངས་རྒྱས་རྣམས་ཀྱི་ཆགས་སོགས་དེ་དག་ལས་ངེས་པར་འབྱུང་བ་ཆགས་སོགས་ཡིན་པར་གསུངས་སོ། ། ཉོན་མོངས་པ་དང་བྱང་ཆུབ་གཅིག་པར་གསུངས་པའི་དགོངས་པ་ནི། མདོ་ལས། མ་རིག་པ་དང་བྱང་ཆུབ་གཅིག་གོ་ཞེས་གསུངས་པ་ཀུན་ནས་ཉོན་མོངས་བ་དང་བྱང་ཆུབ་གཅིག་པར་བསྟན་པ་ལ་ཡང་བློ་གྲོས་ཆེན་པོ་དང་ལྡན་པ་སངས་རྒྱས་ཀྱི་དགོངས་པ་ནི། ཆོས་ཀྱི་དབྱིངས་ལས་མ་གཏོགས་པའི་ཆོས་མེད་པས་མ་རིག་པ་བྱང་ཆུབ་ཀྱི་ཆོས་དབྱིངས་ཐ་མི་དད་པ་དེ་ཡིན་པར་འདོད་ཅེས་པའམ་ཡང་ན་བློ་ལྡན་བྱང་ཆུབ་སེམས་དཔའ་རྣམས་སངས་རྒྱས་ཀྱི་དགོངས་པ་དེ་ཡིན་པར་འདོད་ཅེས་པའོ། ། ཉོན་མོངས་པ་ལམ་དུ་གསུངས་པའི་རྒྱུ་མཚན་གང་གི་ཕྱིར་ན་ཆགས་སོགས་དེ་དག་ཉིད་ཆོས་ཉིད་ལ་ཚུལ་བཞིན་དུ་འཇུག་པ་སྟེ།
དེ་སྒོམས་པའི་ཕྱིར་ཆགས་སོགས་དེ་ལས་རྣམ་པར་གྲོལ་བར་འགྱུར་བ་དེས་ན་དེ་ཡིས་ཆགས་སོགས་དེ་དག་ལས་ངེས་པར་འབྱུང་བར་གསུངས་སོ། ། བཙུན་པ་ནི་ཚུལ་བཞིན་དུ་འཇུག་པའི་དོན་ཆགས་སོགས་སྤང་བྱར་བྱས་ནས་སྤོང་བ་ལ་བཞེད་དོ། ། གཉིས་པ་འགལ་རྐྱེན་སྤང་བ་ལ་གསུམ་སྟེ། ཉན་རང་གི་ཡིད་ལ་བྱེད་པ་དང༌། ཐེག་ཆེན་གྱི་ལྟ་བས་སྐྲག་པ་དང༌། སེམས་ཅན་ཡལ་བར་འདོར་བ་སྤང་བའོ། ། དང་པོ་ནི་སེམས་ཅན་གྱི་ཆེད་དུ་བདག་ཉིད་དམྱལ་བའི་སྲིད་པར་གནས་པ་ཡིས་སྡུག་བསྔལ་མི་བཟོད་པ་ཅི་བྱུང་ཡང་རྒྱལ་བའི་སྲས་པོ་རྣམས་ལ་གནོད་པར་བྱེད་པ་མིན་གྱི་ཞི་བ་ལ་ཡོན་ཏན་དང་སྲིད་པ་ལ་སྐྱོན་དུ་ཤེས་པའི་སྒོ་ནས་ཐེག་པ་དམན་པའི་མྱང་འདས་སྒྲུབ་པའི་ཆེད་དུ་ཞུགས་པའི་དགེ་བའི་རྣམ་རྟོག་སྣ་ཚོགས་པ་ནི་བློ་དང་ལྡན་པ་རྣམས་ལ་གནོད་པར་བྱེད་པ་ཡིན་ནོ། ། དེའི་སྒྲུབ་བྱེད་ནི་བློ་དང་ལྡན་པ་དམྱལ་བར་གནས་པ་ནི་དུས་ཀུན་ཏུ་བྱང་ཆུབ་ཆེན་པོ་སྒྲིབ་གཉིས་ཀྱི་དྲི་མ་མེད་ཅིང་ཤེས་བྱ་མཐའ་དག་ཐུགས་སུ་ཆུད་པས་ན་སྤངས་པའི་བར་དུ་གཅོད་པར་བྱེད་པ་མིན་གྱི། ཐེག་པ་གཞན་ཉན་རང་གི་ཐེག་པ་ལ་ཞུགས་ནས་རང་གི་སྡུག་བསྔལ་རབ་ཏུ་བསིལ་བར་འདོད་པ་བདག་འབའ་ཞིག་ཕན་པའི་རྣམ་རྟོག་དང་ལྡན་པའི་སྒོ་ནས་རབ་ཏུ་བདེ་བར་གནས་ཀྱང་བྱང་ཆུབ་མཆོག་ལ་བར་དུ་གཅོད་པར་བྱེད་པའི་ཕྱིར་རོ། ། གཉིས་པ་ནི་ཐེག་ཆེན་པའི་ལུགས་ལ་གཟུང་འཛིན་གྱི་ཆོས་མེད་པ་དང༌།
བྱིས་པས་གཟུང་འཛིན་དམིགས་པ་འདི་དང༌། ཆོས་དབྱིངས་རང་བཞིན་གྱིས་ཀུན་ནས་ཉོན་མོངས་པ་མེད་པ་ཡང་ཡིན་ལ། ཕྱིས་རྣམ་པར་དག་པར་བྱར་ཡོད་དོ་ཞེས་བྱ་བ་འདི་དག་འགལ་ལོ་སྙམ་ནས་བྱིས་པ་རྣམས་སྐྲག་པར་འགྱུར་བས་དེ་དག་མི་འགལ་བར་དཔེས་སྟོན་པ་ནི་དཔེར་ན་སྒྱུ་མ་ལ་སོགས་པ་བདེན་པར་མེད་ཀྱང་བློ་འཁྲུལ་པ་ལ་སྣང་བ་དང༌། དེ་བཞིན་དུ་ནམ་མཁའ་རང་བཞིན་གྱིས་དག་ཀྱང་བློ་བུར་གྱི་དྲི་མ་སྤྲིན་ལ་སོགས་ཀྱིས་དག་པར་བྱར་ཡོད་པ་དང་འདྲ་བར་ཤེས་པར་བྱའོ། ། གཞན་ཡང་ཇི་ལྟར་རི་མོ་མཁན་མཁས་པས་ཚུལ་བཞིན་དུ་བྲིས་པའི་རི་མོ་དེ་ལ་མཐོ་དམན་མེད་ཀྱང་མཐོ་དམན་ཡོད་པ་ལྟར་སྣང་བ་དེ་བཞིན་དུ་ཡང་དག་པ་མ་ཡིན་པའི་ཀུན་ཏུ་རྟོག་པ་གཞན་དབང་དེ་ལ་རྣམ་པ་ཀུན་ཏུ་གཟུང་འཛིན་གཉིས་པོ་དུས་རྟག་ཏུ་མེད་ཀྱང་བློ་འཁྲུལ་པ་ལ་གཉིས་སུ་སྣང་བར་འགྱུར་རོ། ། ཇི་ལྟ་ཆུ་རྙོག་པ་ལས་དྭངས་པ་དེ་ཉིད་དེ་སྔར་མེད་པ་ལས་རྙོག་མ་ཅན་དེ་ལས་གསར་དུ་སྐྱེས་པ་མ་ཡིན་གྱི། ཆུ་དྭངས་པ་དེ་ནི་སྔར་ནས་རང་བཞིན་གྱིས་དག་པ་དྲི་མའི་རྙོག་མ་དང་བྲལ་བ་ཙམ་དུ་ཟད་དོ། ། དེ་བཞིན་དུ་རང་གི་སེམས་དག་པ་དེ་ཡང་སྔར་མེད་ཅིང་གསར་དུ་བྱུང་བ་མ་ཡིན་གྱི། གདོད་ནས་རྣམ་དག་ཏུ་ཡོད་པ་དེ་གློ་བུར་གྱི་དྲི་མ་དང་བྲལ་བ་ཙམ་ཡིན་ནོ། ། ཞེས་ཆུ་དྭངས་པའི་ཚུལ་དེ་ཉིད་དང་འདྲ་བར་ཤེས་པར་བྱའོ། །
དེ་ལྟ་བས་ན་སེམས་འདི་ནི་དུས་རྟག་ཏུ་རང་བཞིན་གྱིས་འོད་གསལ་བ་ཡིན་པར་འདོད་དོ། ། འོ་ན་དེ་བྱིས་པ་རྣམས་ཀྱིས་ཅིའི་ཕྱིར་མི་རྟོག་ཅེ་ན། དེ་ནི་གློ་བུར་གྱི་ཉེས་པའི་དྲི་མ་སྒྲིབ་གཉིས་ཀྱིས་མ་རུངས་པར་བྱས་པས་མ་རྟོགས་པ་ཡིན་ནོ། ། འོ་ན་འོད་གསལ་བ་དེ་སེམས་ཀྱི་ཆོས་ཉིད་དམ། ཆོས་ཅན་གང་ཡིན་ཞེ་ན། སེམས་ཀྱི་ཆོས་ཉིད་ལས་གཞན་ན་ཆོས་ཅན་གཞན་དབང་གི་སེམས་ནི་འོད་གསལ་བ་མ་ཡིན་གྱི་སེམས་ཀྱི་རང་བཞིན་ཆོས་ཉིད་དེ་འོད་གསལ་བར་བརྗོད་དོ། ། གསུམ་པ་སེམས་ཅན་ཡལ་བར་མི་འདོར་བ་ལ་གསུམ། སེམས་ཅན་རྗེས་སུ་འཛིན་ཚུལ། ཕན་འདོགས་ཀྱི་ཆགས་པ་ལྟུང་མེད་དུ་བསྟན་པ། ཁོང་ཁྲོའི་ཚོགས་ཉེས་པ་ཆེ་བར་བསྟན་པའོ། །
དང་པོ་ནི་བྱང་ཆུབ་སེམས་དཔའ་རྣམས་ནི་སེམས་ཅན་ཐམས་ཅད་ལ་དཔེར་ན་མས་བུ་གཅིག་པ་ལ་བྱམས་པ་བཞིན་དུ་རྐང་གི་ཁོང་ནས་ཏེ་སྙིང་ཐག་པ་ནས་བྱམས་པ་ཆེའོ། ། དེ་ལྟ་བས་ན་བྱང་ཆུབ་སེམས་དཔའ་དེ་སེམས་ཅན་ལ་རྟག་ཏུ་ཕན་པར་བྱེད་པ་འདོད་དོ། ། གཉིས་པ་ཕན་འདོགས་ཀྱི་ཆགས་པ་ལྟུང་མེད་དུ་བསྟན་པ་ནི་བྱང་ཆུབ་སེམས་དཔའ་དེ་ལ་བྱམས་པའི་སྒོ་ནས་སེམས་ཅན་ཕན་བདེ་ལ་འགོད་པར་འདོད་པའི་ཆགས་པ་སྐྱེས་ཀྱང་ལྟུང་བར་མི་འགྱུར་ཏེ། དེ་ནི་སེམས་ཅན་རྣམས་ལ་ཕན་པ་བྱེད་པའི་རྒྱུ་ཡིན་པའི་ཕྱིར་རོ། ། བྱང་ཆུབ་སེམས་དཔའ་ནི་སེམས་ཅན་ལ་བྱམས་པ་ཡིན་པས་ན་བྱང་ཆུབ་སེམས་དཔའ་དེའི་བློ་སེམས་ཅན་ཀུན་ལ་ཞེ་སྡང་དང་བཅས་པ་ནི་རྣམ་པ་ཀུན་ཏུ་བྱང་ཆུབ་སེམས་དཔའ་བསླབ་པ་དང་འགལ་བར་འགྱུར་བ་ཡིན་ནོ། ། འགྲེལ་ཆེན་མཁན་པོ་ནི། བྱམས་པའི་སྒོ་ནས་ཉེས་པ་བྱུང་ཡང་ལྟུང་བར་མི་བཞག་གོ་ཞེས་འཆད་དོ། ། དོན་འདི་ནི་ཉེ་བ་འཁོར་གྱིས་ཞུས་པའི་མདོ་ལས། ཉེ་བར་འཁོར་གལ་ཏེ་ཐེག་པ་ཆེན་པོ་ཡང་དག་པར་ཞུགས་པའི་བྱང་ཆུབ་སེམས་དཔའ་ལ་འདོད་ཆགས་དང་ལྡན་པའི་ལྟུང་བ་གངྒཱའི་ཀླུང་གི་བྱེ་མ་སྙེད་བྱུང་བ་དང༌། གང་ཞེ་སྡང་དང་ལྡན་པའི་ལྟུང་བ་གཅིག་བྱུང་བ་བྱང་ཆུབ་སེམས་དཔའི་ཐེག་པ་བཙན་པར་བྱས་ན་དེ་གཉིས་ལས།
གང་ལ་ཞེ་ལྡང་དང་ལྡན་པའི་ལྟུང་བ་དེ་ནི་ཤིན་ཏུ་ཆེས་ལྕིའོ། ། དེ་ཅིའི་ཕྱིར་ཞེ་ན། ཉེ་བར་འཁོར་ཞེ་སྡང་ནི་སེམས་ཅན་ཡོངས་སུ་གཏོང་བར་འགྱུར་རོ། ། འདོད་ཆགས་ནི་སེམས་ཅན་ཡོངས་སུ་སྡུད་པར་འགྱུར་བའི་ཕྱིར་རོ། ། ཉེ་བ་འཁོར་དེ་ལ་ཉོན་མོངས་པ་གང་སེམས་ཅན་ཡོངས་སུ་སྡུད་པར་འགྱུར་བ་དེ་ལ་ནི་བྱང་ཆུབ་སེམས་དཔའ་འཛེམ་པའང་མེད་དོ་ཞེས་གསུངས་སོ། ། གསུམ་པ་ཁོང་ཁྲོའི་ཚོགས་ཉེས་པ་ཆེ་བར་བསྟན་པ་ནི། ཇི་ལྟར་ཕུག་རོན་དག་རང་གི་བུ་ལ་མཆོག་ཏུ་བྱམས་པའི་སྟོབས་ཀྱིས་རང་གི་བུ་དེ་ལ་ཉེ་བར་འཁྱུད་ནས་འདུག་པ་དེ་འདྲ་བ་ནི་བུ་དེ་ལ་ཁོང་ཁྲོ་བྱེད་པ་འགལ་ཏེ་མི་བྱེད་པ་ལྟར། དེ་དང་འདྲ་བར་བརྩེ་བ་དང་བཅས་པ་བྱང་ཆུབ་སེམས་དཔའ་རྣམས་ཀྱང་ལུས་ཅན་རང་གི་བུ་ལྟ་བུ་རྣམས་ལ་ཁོང་ཁྲོ་བྱེད་པ་འགལ་ལོ། ། ཇི་ལྟར་འགལ་ཞེ་ན་གང་གི་ཕྱིར་ན་བྱང་ཆུབ་སེམས་དཔའ་རྣམས་ནི་སེམས་ཅན་རྣམས་ལ་བྱམས་པ་ཡིན་པ་དེའི་ཕྱིར་སེམས་ཅན་རྣམས་ལ་ཁོང་ཁྲོ་བྱེད་པ་འགལ་ལོ། ། གང་གི་ཕྱིར་ན་སྡུག་བསྔལ་ཞི་བར་བྱེད་པ་ཡིན་པའི་ཕྱིར་གནོད་སེམས་བྱེད་པར་འགལ་ལོ། །
གང་གི་ཕྱིར་ན་ལུས་དང་ལོངས་སྤྱོད་ཐམས་ཅད་ཀྱང་བཏང་ནས་སེམས་ཅན་གྱི་དོན་བྱེད་པའི་ཕྱིར་གཡོ་སྒྱུའི་སེམས་ཀྱིས་སེམས་ཅན་བསླུ་བར་འགལ་ལོ། ། གང་གི་ཕྱིར་ན་སིམ་པ་སྟེ་བདེ་བར་བྱེད་པ་དེའི་ཕྱིར་འཇིགས་པ་མེད་པར་བྱེད་པས་སྐྲག་པར་བྱེད་པ་འགལ་ལོ། ། གསུམ་པ་སྒྲུབ་པ་ཉིད་ཇི་ལྟར་བྱ་བ་ལ་དངོས་དང༌། དོན་བསྡུ་བའོ། ། དང་པོ་ལ་བཞི་སྟེ། གནས་འཁོར་བ་དང༌། ཡུལ་སེམས་ཅན་དང༌། བྱེད་པ་པོ་བདག་ཉིད་དང༌། ལམ་ཕ་རོལ་ཏུ་ཕྱིན་པ་ལ་ཇི་ལྟར་སྒྲུབ་པའོ། ། དང་པོ་ནི་ནད་པ་འཛངས་པ་སྨན་བཟང་པོ་མི་ཞིམ་ཡང་དེའི་ཕན་ཡོན་ལ་བསམས་ནས་ཟ་བ་བཞིན་དུ།
བྱང་ཆུབ་སེམས་དཔའ་འཁོར་བ་སྡུག་བསྔལ་བར་ཤེས་ཀྱང་གཞན་དོན་ལ་བསམ་ནས་དེར་འཇུག་པར་བྱེད་དོ། ། གཉིས་པ་ཡུལ་སེམས་ཅན་ལ་སྒྲུབ་པ་ནི། ནད་པ་ལ་ནི་སྨན་པས་ནད་གསོ་བའི་ཐབས་སྣ་ཚོགས་བྱེད་པ་བཞིན་དུ་སེམས་ཅན་རྣམས་ལ་གཏན་དུ་ཕན་པར་འགྱུར་བའི་ཐབས་སྣ་ཚོགས་སྒྲུབ་པར་བྱེད་པ་དང༌། གསུམ་པ་བྱེད་པ་པོ་བདག་ཉིད་ནི། བྲན་གྱིས་བྱ་བ་མ་གྲུབ་པ་ཇོ་བོས་ཚར་གཅོད་པ་ཇི་བཞིན་དུ་བདག་ཉིད་ཀྱི་སེམས་ལས་སུ་མི་རུང་བར་འགྱུར་ན་ཚར་གཅོད་པ་སྒྲུབ་པར་བྱེད་དོ། ། བཞི་པ་ལམ་ཕ་རོལ་ཏུ་ཕྱིན་པ་ལ་ཇི་ལྟར་སྒྲུབ་པ་ནི། ཚོང་པས་ཟོང་ངུ་ཉོ་བ་ལ་འཚོང་བ་ལྟར་བྱིན་པར་བྱ་བའི་རྫས་རྣམས་སུ་འདོད་པ་ལ་སྟེར་བ་དང༌། ཚོང་པ་ཚོང་ཟོང་གོང་ནས་གོང་དུ་འཕེལ་བར་བྱེད་པ་བཞིན་སྦྱིན་པས་ལོངས་སྤྱོད་འཕེལ་བར་བྱས་ནས་སེམས་ཅན་རྣམས་ལ་སྦྱིན་པར་བྱེད་དོ། ། གཙོ་བླག་མཁན་གྱིས་དག་པར་འཁྲུད་པ་ལྟར་ཚུལ་ཁྲིམས་ཀྱི་སྒོ་ནས་ལུས་ངག་ཡིད་གསུམ་གྱི་ལས་དག་པར་བྱེད་པ་དང༌། བུ་གཞོན་ནུས་ཕ་ལ་གནོད་པ་བྱས་ཀྱང་ཕས་བཟོད་པ་ལྟར་བཟོད་པའི་སྒོ་ནས་སེམས་ཅན་གྱིས་གནོད་པ་བྱས་ཀྱང་ལན་དུ་མི་འཚེ་བ་དང༌།
མེ་དོན་དུ་གཉེར་བས་རྩུབ་ཤིང་དྲག་ལ་རྒྱུན་མ་ཆད་པར་རྩུབ་པ་ལྟར། དུས་རྟག་པར་རབ་ཏུ་གུས་པར་བྱེད་པའི་བརྩོན་འགྲུས་དང༌། ཡིད་བརྟན་དུ་རུང་བའི་བློན་པོ་ནི་རྒྱལ་པོའི་ནོར་ལ་བདག་གིར་བྱའོ་སྙམ་པའི་སྲིད་པ་མི་སྐྱེད་པ་ལྟར། བསམ་གཏན་ཐོབ་ཀྱང་དེའི་བདེ་བ་ལ་རོ་མི་མྱང་བར་ལྷག་པའི་སེམས་མ་རྫོགས་པའི་སྟོབས་ཀྱིས་ལམ་སྒྲུབ་པ་བྱང་སེམས་ལ་རག་ལས་པ་རྣམས་ཀྱི་བྱེད་པ་དང༌། སྒྱུ་མ་མཁན་སྒྱུ་མའི་གྲོང་ལ་སོགས་པ་ལ་སྒྱུ་མར་འཛིན་པ་ལྟར། བྱང་ཆུབ་སེམས་དཔའ་ཡང་ཤེས་བྱ་ལ་གཟུང་འཛིན་བདེན་པ་མེད་པར་ཤེས་རབ་ཀྱིས་སྒྲུབ་པར་བྱེད་དོ། ། གཉིས་པ་དོན་བསྡུ་བ་ནི་མདོར་བསྡུས་ན་དེ་དག་གི་གང་ཟག་བྱང་ཆུབ་སེམས་དཔའི་ཚུལ་ཇི་ལྟར་གནས་གང་དུ་སྒྲུབ་པ་ཡིན་པར་འདོད་དོ། ། སྒྲུབ་པའི་དབྱེ་བ་དང་ངོ་བོ་བསྟན་ཟིན་ཏོ། ། གསུམ་པ་སྒྲུབ་པའི་ཆེ་བ་ནི་གོང་དུ་བཤད་པའི་ཚུལ་དེ་ལྟར་དུས་རྟག་ཏུ་བརྩོན་འགྲུས་རྒྱ་ཆེན་པོ་དང་ལྡན་པས་བདག་གཞན་གཉིས་ཡོངས་སུ་སྨིན་པར་བྱ་ལ་རབ་ཏུ་བརྩོན་པ་དེ་དོན་ཤེས་པ་ལ་སོགས་པའི་རིམ་གྱིས་ཆོས་བདག་མེད་པར་རྟོགས་པས་དྲི་མ་མེད་ཅིང་འཁོར་གསུམ་དུ་མི་རྟོག་པའི་བློ་མཆོག་གི་སྟོབས་ཀྱིས་སྒྲུབ་པ་བླ་ན་མེད་པ་སངས་རྒྱས་ཀྱི་སར་རབ་ཏུ་འགྲོའོ། ། ཆོས་སྒྲུབ་པའི་སྐབས་བཤད་ཟིན་ཏོ།།
༈ །།དེ་ལྟར་སྒྲུབ་པ་དང་ལྡན་པའི་བྱང་ཆུབ་སེམས་དཔའ་ནི་ལམ་རྣམ་པར་དག་པ་མཐར་ཐུག་པར་བྱ་བའི་ཕྱིར་གདམས་ངག་དང་རྗེས་སུ་བསྟན་པ་རང་གིས་བཙལ་བ་དང༌། གཞན་དག་ལ་ཡང་འདོམས་པར་བྱེད་པ་དེའི་འོག་ཏུ་གདམས་ངག་རྗེས་སུ་སྟོན་པའི་ལེའུ་སྟོན་ནོ། ། དེ་ལ་གཉིས་ཏེ། སྤྱི་དོན་དང༌། གཞུང་དོན་ནོ། ། དང་པོ་ལ་གཉིས་ཏེ། གདམས་ངག་དང༌། རྗེས་བསྟན་ནོ། ། དང་པོ་ལ་གཉིས་ལས། ངོ་བོ་ནི་གཙོ་ཆེར་སྒོམ་པར་བྱ་བའི་ལམ་གྱི་ངོ་བོ་ཕྱིན་ཅི་མ་ལོག་པར་སྟོན་པའི་གདམས་ངག་ཡིན་ལ།
དེ་ལ་ཕྱེ་ན་བརྒྱད་ཡོད་ཀྱང་བསྡུས་ན་རྣམ་པ་གསུམ་ཡིན་ཏེ། བྱང་ས་ལས། གདམས་ངག་རྣམ་པ་བརྒྱད་པོ་དེ་དག་མདོར་བསྡུས་ན་གནས་གསུམ་དུ་བསྡུས་པ་ཡིན་པར་རིག་པར་བྱའོ། ། གནས་གསུམ་པོ་གང་ཞེ་ན། སེམས་མི་གནས་པ་གནས་པར་བྱ་བའི་ཕྱིར། ཐོག་མར་དམིགས་པ་ལ་ལེགས་པར་འདོམས་པ་དང༌། སེམས་གནས་པ་ལ་རང་གི་དོན་ཐོབ་པར་བྱ་བའི་ཕྱིར་ཐབས་ཀྱི་ལམ་ཡང་དག་པར་སྟོན་པ་དང༌། རང་གི་དགོས་པ་མཐར་ཕྱིན་པ་ལ་བར་མ་དོའི་གནས་འདོར་དུ་འཇུག་པའོ། ། ཞེས་གསུངས་སོ། ། དེ་ལ་གདུལ་བྱའི་སེམས་དང༌།
དབང་པོ་དང༌། བསམ་པ་དང༌། བག་ལ་ཉལ་ཤེས་ནས་མི་སྡུག་པ་དང་བྱམས་པ་ལ་སོགས་པ་ཇི་ལྟར་འདོད་པའི་ལམ་སྟོན་པ་ནི་ལེགས་པར་འདོམས་པ་ཡིན་ལ། རྟག་ཆད་གཉིས་ཀྱི་གཉེན་པོ་དབུ་མའི་ལམ་སྟོན་པ་ནི་ཐབས་ཀྱི་ལམ་ཡང་དག་པར་སྟོན་པ་ཡིན་ཞིང༌། མ་ཐོབ་པ་ཐོབ་བོ་སྙམ་པའི་མངོན་པའི་ང་རྒྱལ་འདོར་དུ་འཇུག་པ་ནི་བར་མ་དོའི་གནས་འདོར་དུ་འཇུག་པ་ཡིན། རྗེས་སུ་བསྟན་པ་ལ་གཉིས་ལས། ངོ་བོ་ནི་གཙོ་ཆེར་བླང་དོར་གྱི་ཚུལ་ཕྱིན་ཅི་མ་ལོག་པར་སྟོན་པའི་ངག་ཡིན་ནོ། ། དབྱེ་བ་ལ་ལྔ་སྟེ། བྱང་ས་ལས། དེ་ལ་རྗེས་སུ་བསྟན་པ་གང་ཞེ་ན་དེ་ནི་རྣམ་པ་ལྔར་རིག་པར་བྱ་སྟེ།
ཁ་ན་མ་ཐོ་བ་དང་བཅས་པའི་ཀུན་ཏུ་སྤྱོད་པ་དགག་པ་དང༌། ཁ་ན་མ་ཐོ་བ་མེད་པའི་ཀུན་ཏུ་སྤྱོད་པ་གནང་བ་དང༌། དགག་པ་དང་གནང་བའི་ཆོས་རྣམས་ལ་འཁྲུལ་པ་ཀུན་ཏུ་སྤྱོད་པ་བསྡུ་བ་དང༌། འཁྲུལ་པ་ལ་རྟོག་པ་མེད་པ་དང༌། མི་མཐུན་པ་མེད་པ་དང༌། སྣུན་པའི་བསམ་པས་སྨ་འབབ་པས་དྲན་པར་བྱེད་དུ་འཇུག་པ་དང༌། ཡང་དག་པར་ཞུགས་པ་ལ་དགག་པ་དང་གནང་བའི་ཆོས་རྣམས་ལས་ཡོན་ཏན་ཡང་དག་པ་དང་འགལ་བར་བསྙད་པས་དགའ་བར་བྱེད་དོ། ། ཞེས་གསུངས་སོ། ། གཉིས་པ་གཞུང་གི་དོན་ལ་གཉིས་ཏེ། དངོས་དང༌།
འབྲས་བུའོ། ། དང་པོ་ལ་གཉིས་ཏེ། གདམས་པ་དང༌། རྗེས་སུ་བསྟན་པའོ། དང་པོ་ལ་གསུམ་སྟེ། གདམས་ངག་ངེས་པར་ཐོབ་པའི་དུས། ཚུལ་བཞིན་ཡིད་ལ་བྱེད་པའི་ཁྱད་པར། གདམས་ངག་ཐོབ་པའི་ཕན་ཡོན་ནོ། ། དང་པོ་ནི་བསྐལ་པ་གྲངས་མེད་དང་པོའི་སྐབས་ཀྱི་བྱང་ཆུབ་སེམས་དཔའ་ས་དང་པོར་ངེས་པར་འབྱུང་བའི་ལམ་སྒོམ་ཞིང་བདེན་པ་བཞིའི་ཆོས་ལ་མོས་པ་གོང་ནས་གོང་དུ་རྣམ་པར་འཕེལ་བར་བྱེད་པ་དེའི་རྒྱུ། ཇི་ལྟར་རྒྱ་མཚོ་ཆེན་པོ་ཆུས་ཡོངས་སུ་གང་བ་བཞིན་དུ་ཐར་པ་ཆ་མཐུན་གྱི་དགེ་བའི་ཆོས་རྣམས་ཀྱིས་ཡང་དག་པར་རྫོགས་པར་གང་སྟེ་ས་དང་པོ་ཐོབ་ཏུ་རུང་བར་འགྱུར་རོ། །
ཚུལ་དེ་བཞིན་དུ་ཚོགས་བསག་ཏེ་ཚོགས་ལམ་ཆེན་པོ་ཐོབ་པའི་རྒྱལ་བའི་སྲས་པོ་དེ་ནི་སྔོན་ཉིད་ནས་ཚུལ་ཁྲིམས་སྦྱོངས་པ་དང༌། ཤེས་རབ་ཀྱིས་གསུང་རབ་ཀྱི་དོན་ཕྱིན་ཅི་མ་ལོག་པར་འཛིན་པའི་སྒོ་ནས་ཐེག་པ་ཆེན་པོ་ལ་ལྟ་བ་དྲངས་པོར་བྱས་པའི་ཕྱིར་བཟོད་ནས་དག་པ་ཞེས་བྱའོ། ། ཐོས་པ་མང་བའི་ཕྱིར་ལེགས་པར་ཤེས་པ་ཞེས་བྱའོ། ། སྒྲིབ་པ་ལྔ་པོ་ཤས་ཆེ་བ་དང་བྲལ་བས་ན་སེམས་དགེ་བ་ཞེས་བྱ་སྟེ། དེ་ལྟ་བུའི་གང་ཟག་དེ་ནི་བདག་མེད་ཀྱི་དོན་སྒོམ་པ་ལ་རབ་ཏུ་སྦྱོར་བར་བྱེད་ཅིང་དེའི་ཚེ་སངས་རྒྱས་ལས་ཆོས་ཀྱི་ཚིག་དང་དོན་འཛིན་ནུས་པ་ཆོས་ཀྱི་རྒྱུན་གྱི་ཏིང་ངེ་འཛིན་ལ་བརྟེན་ནས་ཡུལ་སངས་རྒྱས་རྣམས་ལ་དགོས་པ་ཞི་གནས་དང་ལྷག་མཐོང་གི་ཡེ་ཤེས་ཡངས་པ་ཐོབ་པར་བྱ་བའི་ཕྱིར་ངོ་བོ་གདམས་ངག་རྒྱ་ཆེན་པོ་རྙེད་པར་འགྱུར་རོ། ། འདི་ནི་མཆོག་གི་སྤྲུལ་སྐུ་མྱ་ངན་ལས་འདའ་བའི་ཚུལ་བསྟན་པའི་འོག་རོལ་ཏུ་མཆོག་གི་སྤྲུལ་སྐུ་ལས་གདམས་ངག་དངོས་སུ་ཉན་པ་ལ་ཆོས་རྒྱུན་གྱི་ཏིང་ངེ་འཛིན་ཐོབ་དགོས་པའི་དོན་ཡིན་གྱི་ཐེག་ཆེན་གདམས་ངག་ཉན་པ་ལ་ཆོས་རྒྱུན་གྱི་ཏིང་ངེ་འཛིན་ཐོབ་དགོས་པའི་དོན་ནི་མ་ཡིན་ཏེ། སངས་རྒྱས་རྣམས་ལ་ཞེས་ཉན་པའི་ཡུལ་སངས་རྒྱས་སུ་བཤད་པའི་ཕྱིར་དང༌། སྤྱིར་ཆོས་རྒྱུན་གྱི་ཏིང་ངེ་འཛིན་མ་ཐོབ་པས་ཀྱང་ཉན་པར་བཤད་པའི་ཕྱིར་རོ། ། གཉིས་པ་ཚུལ་བཞིན་ཡིད་ལ་བྱེད་པའི་ཁྱད་པར་ལ་གཉིས་ཏེ། སྤྱིའི་དོན་དང༌།
གཞུང་གི་དོན་ནོ། ། དང་པོ་ལ་གཉིས་ཏེ། གང་ལ་བརྟེན་པ་དང༌། དེ་ལ་བརྟེན་པའི་ལམ་མོ། ། དང་པོ་ལུས་ཀྱི་རྟེན་ནི་ཆོས་མངོན་པ་ལྟར་ན། སྒྲ་མི་སྙན་པ་དང་ངན་སོང་གསུམ་མ་གཏོགས་པའི་འདོད་པའི་ལྷ་མི་ལ་བརྟེན་ནོ། ། གཞན་རྣམས་ལ་མི་བརྟེན་པའི་དོན་ནི་འཕགས་པའི་ལམ་དང༌། འཕགས་པའི་ལམ་ལ་སྦྱོར་བ་བྱེད་པའི་དགེ་བའི་རྩ་བ་རྣམས་ལ་སྒྲིབ་པར་བྱེད་པས་སོ། ། མཛོད་ལས། མཚམས་མེད་པ་ཡི་ལས་རྣམས་ལ། །
ཉོན་མོངས་ཤས་ཆེ་ངན་འགྲོ་དང༌། ། སྒྲ་མི་སྙན་གྱི་སྒྲིབ་གསུམ་འདོད། ། ཅེས་པ་ལྟར་རོ། ། ཐེག་ཆེན་གྱི་ལུགས་ཀྱིས་ལྷ་དང་ཀླུ་ལ་ཡང་སྐྱེ་སྟེ། ཡུམ་ལས་ལྷའི་བུ་གང་ཟག་བླ་ན་མེད་པར་ཡང་དག་པར་རྫོགས་པའི་བྱང་ཆུབ་ཏུ་སེམས་མ་སྐྱེད་པ་དེ་དག་གིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱའོ་ཞེས་པ་དང༌། རྒྱ་མཚོས་ཞུས་པ་ཆེན་པོ་ལས། ཀླུ་ཁྲི་ཉིས་སྟོང་གིས་སེམས་བསྐྱེད་ནས་བསྐལ་པ་མངོན་པར་དགའ་བ་ལ་འཇིག་རྟེན་གྱི་ཁམས་དྲི་མེད་སྙིང་པོ་སངས་རྒྱས་ཡེ་ཤེས་བླ་མ་ལ་སོགས་པར་ལུང་བསྟན་པའི་ཕྱིར་རོ། ། རྟེན་གཞན་ལ་མཐོང་ལམ་ཡང་སྐྱེ་སྟེ། བློ་གྲོས་རབ་གནས་ཀྱིས་ཞུས་པ་ལས། འདོད་པ་དང་གཟུགས་ན་སྤྱོད་པའི་ལྷའི་བུ་རྣམས་ལས་ལྷའི་བྱེ་བ་ཕྲག་དགུ་བཅུ་རྩ་དྲུག་གིས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་བཞག་གོ །
ཞེས་པ་དང༌། ཟ་མ་ཏོག་བཀོད་པར་འཇིག་རྟེན་དབང་ཕྱུག་གིས་ཡི་དྭགས་དུ་མ་བདེན་པ་མཐོང་བ་ལ་བཀོད་པ་དང༌། ཡུལ་འཁོར་མོ་འཇིག་ཏུ་བཤང་གཅི་ལ་གནས་པའི་སྲིན་བུའི་རིགས་མང་པོ་བདེན་པ་མཐོང་བར་བཀོད་པར་གསུངས་སོ། ། ཉན་ཐོས་ཀྱི་ལམ་ནི་ཁམས་གསུམ་གྱི་རྟེན་ཅན་ཡིན་ལ། རང་རྒྱལ་གྱི་སྒོམ་ལམ་ནི་འདོད་པའི་རྟེན་ཅན་ཁོ་ནའོ། ། བྱང་སེམས་ཀྱི་སྒོམ་ལམ་ནི། འདོད་གཟུགས་ཀྱི་རྟེན་ཅན་ཏེ། གཟུགས་མེད་དུ་བྱང་སེམས་འཕགས་པ་སྐྱེ་མི་སྲིད་པའི་ཕྱིར་རོ། ། མི་སློབ་པའི་ལམ་ལ་ཉན་ཐོས་ཀྱི་མི་སློབ་ལམ་ནི་ཁམས་གསུམ་ཆར་ཀྱི་རྟེན་ཅན་ནོ། ། རང་རྒྱལ་གྱི་མི་སློབ་ལམ་ནི་འདོད་པའི་རྟེན་ཅན་ཁོ་ནའོ། །
ཐེག་ཆེན་གྱི་མི་སློབ་ལམ་ནི་གདུལ་བྱའི་མི་རྣམས་ཀྱི་ངོར་འཛམ་བུའི་གླིང་ཁོ་ནའི་རྟེན་ཅན་ནོ། ། ཏིང་ངེ་འཛིན་གང་ལ་བརྟེན་པ་ནི། ཚོགས་ལམ་གྱི་མཉམ་བཞག་ཏུ་སེམས་རྩེ་གཅིག་པ་ལ་བརྟེན་ཅིང༌། ཐོས་བསམ་གྱིས་བསྡུས་པ་ནི་འདོད་སེམས་ཅན་ལ་བརྟེན་ནོ། ། སྦྱོར་ལམ་དང་མཐོང་ལམ་ནི་བསམ་གཏན་ས་དྲུག་ལ་བརྟེན་ནོ། ། བསམ་གཏན་ཉེར་སྡོགས་ཕྱི་མ་གསུམ་ལ་མི་བརྟེན་ཏེ་འོག་མའི་དངོས་གཞི་མ་ཐོབ་པ་ན་གོང་མའི་ཉེར་སྡོགས་མི་ཐོབ་ཅིང༌། གོང་མའི་དངོས་གཞི་ཐོབ་ན་ལམ་སླ་བ་དངོས་གཞི་ལ་བརྟེན་པར་རིགས་ཏེ། ལམ་དཀའ་བ་ཉེར་སྡོགས་ལ་བརྟེན་པ་དགོས་པ་མེད་པའི་ཕྱིར་རོ། ། གཟུགས་མེད་ཀྱི་སེམས་ལ་མི་བརྟེན་ཏེ། ལམ་འདི་གཉིས་ལ་ལྷག་མཐོང་ཤས་ཆེན་པོ་དགོས་ལ།
གཟུགས་མེད་ནི་ལྷག་མཐོང་ཤས་ཆུང་བའི་ཕྱིར། བསམ་གཏན་དག་གི་ལམ་རྣམས་སླ། ། ས་གཞན་དག་གི་དཀའ་བ་ཡིན། ། ཞེས་སོ། ། སྒོམ་ལམ་ནི་བདེན་པ་མངོན་སུམ་དུ་མཐོང་ཟིན་གོམས་པར་བྱེད་པ་ཙམ་ཡིན་པས་གཟུགས་ཀྱི་སེམས་ལ་ཡང་བརྟེན་ནོ། ། གཉིས་པ་དེ་ལ་བརྟེན་པའི་ལམ་ལ་གསུམ་སྟེ། མཚན་ཉིད་དང༌། དབྱེ་བ་དང༌། སོ་སོའི་རྣམ་བཞག་གོ ། དང་པོ་ནི།
སེམས་བསྐྱེད་ལ་བརྟེན་ཅིང་རྟོགས་པ་ཕྱི་མ་ཕྱི་མར་བགྲོད་པར་བྱེད་པའི་དགེ་ཚོགས་སོ། ། གཉིས་པ་ནི། ཚོགས་ལམ་སོགས་ལམ་ལྔའོ། ། གསུམ་པ་ལ་ལྔ་ལས། དང་པོ་ཚོགས་ལམ་ལ་གཉིས་ཏེ། ངོ་བོ་དང༌། རྣམ་བཞག་གོ ། དང་པོ་ནི་ཐར་པ་ཆ་མཐུན་གྱིས་བསྡུས་པའི་དགེ་ཚོགས་སོ། ། གཉིས་པ་ནི། ཚོགས་ལམ་གྱི་ཆོས་བཅུ་གསུམ་སྟེ།
སེམས་བསྐྱེད་དང་ཐོས་བསམ་སྒོམ་གསུམ་གྱི་ཤེས་རབ་དང༌། དད་སོགས་ལྔ་དང༌། རྗེས་དྲན་དྲུག་གོ ། སྦྱོར་ལམ་ལ་ངོ་བོ་ནི། རང་རྒྱུ་ཚོགས་ལམ་ལ་བརྟེན་ནས་བདེན་པ་མཐོང་བ་ལ་སྦྱོར་བའི་དགེ་ཚོགས་སོ། ། གཉིས་པ་ལ་ཚོགས་ལམ་གྱི་ཆོས་བཅུ་གསུམ་ལ་ཡང་སློབ་ཅིང་དད་སོགས་ལྔ་དང༌། སྟོབས་ལྔ་ལ་རིམ་པ་བཞིན་དུ་ལྷག་པར་སློབ་པའི་དགེ་ཚོགས་སོ། ། མཐོང་ལམ་ནི་བདེན་པ་མངོན་སུམ་དུ་གསར་དུ་མཐོང་བའི་ཏིང་ངེ་འཛིན་དང་ཤེས་རབ་དང་མཚུངས་ལྡན་དང་བཅས་པའོ། ། གཉིས་པ་ནི། སྔར་གྱི་བསླབ་བྱའི་ཆོས་རྣམས་ཡོན་ཏན་ཡར་ལྡན་དུ་ཡོད་ཅིང་ལྷག་པར་བྱང་ཆུབ་ཡན་ལག་བདུན་ལ་སློབ་པའོ། །
སྒོམ་ལམ་ནི་བདེན་པ་མངོན་སུམ་དུ་མཐོང་ཟིན་སྒོམ་པར་བྱེད་པའི་དགེ་ཚོགས་སོ། ། གཉིས་པ་ནི་སྔར་དགེ་ཚོགས་རྣམས་ཡོན་ཏན་ཡར་ལྡན་དུ་ཡོད་ཅིང༌། འཕགས་པའི་ལམ་ཡན་ལག་བརྒྱད་ལ་སློབ་པའོ། ། མི་སློབ་ལམ་ནི་བསླབ་བྱ་མཐར་ཕྱིན་པའི་དགེ་ཚོགས་སོ། ། རྒྱས་པར་ནི་ཕར་ཕྱིན་གྱི་རྣམ་བཤད་དུ་བསྟན་ཟིན་ཏོ། ། གཉིས་པ་གཞུང་གི་དོན་ལ་གཉིས་ཏེ། སློབ་པའི་ལམ་བཞི་ཡིད་ལ་བྱེད་པའི་ཚུལ། འབྲས་བུ་མཐར་ཕྱིན་པའི་ལམ་མོ། ། དང་པོ་ལ་བཞི། ཚོགས་ལམ།
སྦྱོར་ལམ། མཐོང་ལམ། སྒོམ་ལམ་མོ། ། དང་པོ་ལ་བཞི་སྟེ། དམིགས་པའི་ཁྱད་པར། ཡིད་ལ་བྱེད་པའི་ཁྱད་པར། སེམས་གནས་པའི་ཐབས། གནས་པའི་འབྲས་བུའོ། ། དང་པོ་ལ་སེམས་དྲུག་ལས། རྩ་བའི་སེམས་ནི།
གདམས་ངག་ཐོབ་པ་དེ་ནས་དང་པོར་སྡོམ་བརྩོན་བྱང་སེམས་ཚོགས་ལམ་པ་དེས་རྗོད་བྱེད་མདོ་སྡེ་ལ་སོགས་པ་གསུང་རབ་ཡན་ལག་བཅུ་གཉིས་ཀྱིས་བསྡུས་པ་ནི་ཆོས་བརྗོད་བྱ་མིང་གཉིས་ཏེ། གཟུང་འཛིན་གཉིས་སུ་མེད་པའི་དོན་རྣམ་པར་འབྱེད་པའི་མདོ་སྡེ་ལ་སོགས་པ་རྣམས་ཀྱི་མིང་ས་བཅུ་པ་ཞེས་བྱ་བ་ལ་སོགས་པ་ལ་སེམས་འཇོག་གོ ། དེ་ནི་སེམས་ཕྱི་མ་ལྔའི་རྩ་བ་ཡིན་པས་རྩ་བའི་སེམས་སོ། ། རྗེས་སུ་སྤྱོད་པའི་སེམས་ནི་དེ་ནས་བྱང་སེམས་དེ་ནི་རིམ་པ་བཞིན་དུ་མདོ་སྡེ་དག་གི་ཚིག་རབ་ཏུ་འབྱེད་པ་འདི་ཙམ་ཞིག་ཡོད་ཅེས་སྤྱོད་པར་བྱེད་དོ། ། དེ་ནི་རྩ་བའི་སེམས་ཀྱི་རྗེས་སུ་སྤྱོད་པའི་ཕྱིར། རྗེས་སུ་སྤྱོད་པའི་སེམས་སོ། ། རྣམ་པར་དཔྱོད་པའི་སེམས་ནི་དོན་དང་ཡི་གེ་སྤྱོད་པ་སྟེ། དེ་ལ་དོན་ནི། བགྲང་བ་དང༌། འཇལ་བ་དང༌།
རྟོག་པ་དང༌། སོ་སོར་རྟོག་པས་སོ། ། དེ་ལ་བགྲང་བ་ནི། གཟུགས་ནི་དབང་པོ་ལྔ་དང་དོན། ། ལྔ་དང་རྣམ་རིག་བྱེད་མིན་པའི། ། ཞེས་པ་ལྟ་བུ་གྲངས་འཛིན་པའོ། ། འཇལ་བ་ནི་གྲངས་དང་ལྡན་པའི་ཆོས་དེ་རྣམས་ལ་གྲངས་མང་ཉུང་སྒྲོ་འདོགས་དང༌། སྐུར་འདེབས་སྤངས་ནས་འཚམ་པར་འཛིན་པའོ། རྟོག་པ་ནི་དེ་དག་གི་དོན་ལ་ཚད་མས་རྟོག་པའོ། ། སོ་སོར་རྟོག་པ་ནི་བགྲང་བ་དང༌།
གཞལ་བ་དང་བརྟགས་པའི་དོན་དེ་དག་ལ་འདི་ལྟ་བུའོ་ཞེས་ལྟ་བའོ། ། ཡི་གེ་ནི་རྣམ་པ་གཉིས་ཀྱིས་དཔྱོད་ཏེ། ཡི་གེ་ཚོགས་པ་རྣམས་ཀྱིས་བརྗོད་བྱའི་དོན་སྟོན་པ་དང་སིལ་བུ་རྣམས་ཀྱིས་བརྗོད་བྱའི་དོན་མི་སྟོན་པ་ཉིད་ཀྱིས་སོ། ། དེ་དག་ནི་མདོ་སྡེ་སོ་སོའི་ནང་ཚན་ལ་ཚུལ་བཞིན་དུ་སྟེ་ཚིག་དོན་ཞིབ་ཏུ་རྣམ་པར་དཔྱོད་པའི་སེམས་ཞེས་སྦྱར་ཏེ་ངོ་བོ་བསམ་བྱུང་ངོ༌། ། ངེས་པར་འཛིན་པའི་སེམས་ནི་སྔར་གྱི་སེམས་དེ་དག་གིས་དཔྱོད་པའི་དོན་དེ་དག་གིས་རྒྱུ་མཚན་ངེས་པར་འཛིན་པའོ། ། སྡོམ་པའི་སེམས་ནི་སེམས་དང་པོ་གསུམ་གྱིས་དཔྱད་པའི་དོན་རྣམས་ཀྱི་རྒྱུ་མཚན་ངེས་པར་འཛིན་པའི་སེམས་ཀྱིས་བཟུང་ནས་ཡང་དེ་དག་གི་དོན་ཆོས་ཀྱི་མིང་ས་བཅུ་པ་ཞེས་བྱ་བ་ལྟ་བུ་འདིའི་ནང་དུ་འདུས་སོ་ཞེས་དེ་ལ་ཀུན་ནས་སྡོམ་པའི་རྣམ་པར་འཛིན་པར་བྱེད་པའོ། ། སྨོན་པའི་སེམས་ནི་ས་ལ་འཇུག་པ་ལ་སོགས་པར་རང་གི་དོན་དུ་གཉེར་བྱ་དེ་ཐོབ་པར་བྱས་པའི་ཕྱིར་དེ་ནས་བྱང་སེམས་དེ་འདུན་པ་དང་ལྡན་པས་སྨོན་པར་བྱེད་དོ། ། མིང་ལ་སོགས་པ་སྣང་བ་དེ་དག་སེམས་ཁོ་ན་ཡིན་པས་སེམས་དྲུག་པོའི་དམིགས་པར་རྣམ་པར་བཞག་གོ ། ཡིད་ལ་བྱེད་པའི་ཁྱད་པར་ནི་རྟོག་པ་དང་བཅས་ཤིང་དཔྱོད་པ་དང་བཅས་པ་དང༌། རྟོག་པ་མེད་ལ་དཔྱོད་པ་ཙམ་དང༌།
རྟོག་པ་ཡང་མེད་དཔྱོད་པ་ཡང་མེད་པ་དང༌། ཞི་གནས་དང༌། ལྷག་མཐོང་དང༌། ཟུང་དུ་འབྲེལ་བ་དང༌། རབ་ཏུ་འཛིན་པའི་རྒྱུ་མཚན་དང༌། ཞི་གནས་ཀྱི་རྒྱུ་མཚན་དང༌། བཏང་སྙོམས་ཀྱི་རྒྱུ་མཚན་དང༌། རྟག་ཏུ་བྱ་བ་དང༌། གུས་པར་བྱ་བ་ཡིད་ལ་བྱེད་པ་སྟེ། ཡིད་ལ་བྱེད་པ་བཅུ་གཅིག་པོ་དོན་བཞིར་བསྡུས་ནས་སྟོན་ཏེ།
རྟེན། ལམ། དམིགས་པ། སྦྱོར་བའི་ཁྱད་པར་རོ། ། དང་པོ་ནི། བསམ་གཏན་དང་པོའི་ཉེར་སྡོགས་དང་དངོས་གཞི་ཙམ་པོའི་དུས་ན། ཡིད་ཀྱི་བརྗོད་པས་རྟོག་པ་དང་བཅས་ཤིང་དཔྱོད་པ་དང་བཅས་པའི་ཏིང་ངེ་འཛིན་གྱིས་རྒྱུན་ཆགས་སུ་རྩིང་བའི་རྣམ་པ་ཏིང་ངེ་འཛིན་གྱི་ཚུལ་བཙལ་བར་བྱའོ། ། བསམ་གཏན་དང་པོའི་དངོས་གཞི་ཁྱད་པར་ཅན་གྱི་དུས་ན་རྟོག་པ་མེད་ཅིང་དཔྱོད་པ་ཙམ་གྱིས་སོ་སོར་བརྟག་པར་བྱའོ། ། བསམ་གཏན་གཉིས་པ་ཡན་ཆད་དུ་ཡིད་ལ་བྱེད་པ་བརྗོད་པ་རྟོག་དཔྱོད་གཉིས་ཀ་མེད་པའི་ཏིང་ངེ་འཛིན་དུ་རོ་གཅིག་པས་ཀྱང་སྤྱད་པར་བྱའོ། ། གཉིས་པ་ནི།
ཆོས་ཀྱི་མིང་ས་བཅུ་པ་ཞེས་བྱ་བ་ལ་སོགས་པར་སྡོམ་པ་དང་ཡང་ཞེས་པས་དེའི་དོན་ཡང་སྡོམ་པ་ལ་སེམས་གཏོད་པ་འདི་ཞི་གནས་ཀྱི་ལམ་དུ་ཤེས་པར་བྱའོ། ། ལྷག་མཐོང་གི་ལམ་ནི་ཆོས་དེའི་དོན་རྣམས་རྣམ་པར་དཔྱོད་པར་ཤེས་པར་བྱའོ། ། ཟུང་དུ་འབྲེལ་བའི་ལམ་ནི་ཞི་ལྷག་གཉིས་པོ་དེ་སྡོམ་པ་ཡིན་པར་ཤེས་པར་བྱའོ། ། གསུམ་པ་ནི། གཉིད་ལ་སོགས་པས་ཞུམ་པ་སྟེ་བྱིང་ན་སངས་རྒྱས་ཀྱི་ཡོན་ཏན་ཡིད་ལ་བྱེད་པ་ལ་སོགས་པ་རབ་ཏུ་འཛིན་པའི་རྒྱུ་མཚན་ཡིད་ལ་བྱེད་པས་སེམས་རབ་ཏུ་གཟུང་བར་བྱའོ། ། རྒོད་ན་འཁོར་བའི་ཉེས་དམིགས་སྒོམ་པ་ལ་སོགས་ཞི་གནས་ཀྱི་རྒྱུ་མཚན་ཡིད་ལ་བྱེད་པས་ཞི་བར་བྱའོ། ། དེ་ནས་དམིགས་པ་དེ་ལ་ནི་བྱིང་རྒོད་མེད་པར་མཉམ་པར་གྱུར་ན་བཏང་སྙོམས་ཀྱི་རྒྱུ་མཚན་ཡིད་ལ་བྱེད་པས་བཏང་སྙོམས་སུ་བཞག་པར་བྱའོ། ། བཞི་པ་ནི། དགུ་པོ་དེ་ཉིད་ལ་རྟག་ཏུ་བྱེད་པའི་བརྩོན་འགྲུས་ཀྱི་བར་མ་ཆད་པ་དང༌། གུས་པར་བྱེད་པའི་བརྩོན་འགྲུས་ཀྱིས་བསྒྲིམས་ཏེ་སྦྱར་བར་བྱའོ། །
སེམས་གནས་པའི་ཐབས་ནི་མདོ་ལས། སེམས་འཇོག་པར་བྱེད། བླན་ཏེ་འཇོག་གོ ། ཉེ་བར་འཇོག་པར་བྱེད། འདུལ་བར་བྱེད། ཞི་བར་བྱེད། ཉེ་བར་ཞི་བར་བྱེད། རྒྱུད་གཅིག་ཏུ་བྱེད། མཉམ་པར་འཇོག་པར་བྱེད་ཅེས་པའི་དོན་ནི་ཞི་གནས་སྒོམ་པ་ན་དང་པོར་ཏིང་ངེ་འཛིན་གྱི་དམིགས་པ་ལ་སེམས་གཏད་པར་བྱའོ། ། དེ་ནས་ཏིང་ངེ་འཛིན་དེའི་རྒྱུན་ཕྱི་རོལ་ཏུ་རྣམ་པར་གཡེང་བར་མི་བྱ།
གལ་ཏེ་རྣམ་གཡེང་བྱུང་ན་མྱུར་དུ་རྟོགས་པར་བྱས་ནས་རྣམ་གཡེང་དེ་ལས་སླར་སླན་པར་བྱའོ། ། བློ་ལྡན་གོང་ནས་གོང་དུ་སྟེ། ཡང་དང་ཡང་དུ་སེམས་ནང་དུ་དམིགས་པ་ལ་རྩེ་གཅིག་ཏུ་བསྡུ་བར་བྱའོ། ། དེ་ནས་ཏིང་ངེ་འཛིན་གྱི་ཡོན་ཏན་མཐོང་བའི་ཕྱིར་ཏིང་ངེ་འཛིན་ལ་གནས་ནས། སེམས་བྱིང་བ་དང་རྒོད་པ་འདུལ་ལོ། ། འགྲེལ་ཆེན་མཁན་པོ་ནི་ཏིང་ངེ་འཛིན་གྱི་ཡོན་ཏན་མཐོང་ནས་ཏིང་ངེ་འཛིན་ལ་མི་དགའ་བ་འདུལ་བར་འགྱུར་རོ་ཞེས་འཆད་དོ། ། རྣམ་གཡེང་སྟེ་ཉོན་མོངས་པ་དང་རྣམ་རྟོག་གིས་རྒྱུད་འཁྲུགས་པར་འགྱུར་བ་ལ་སོགས་པའི་ཉེས་པ་མཐོང་བའི་ཕྱིར་སེམས་དམིགས་པ་དེ་ལ་མི་དགའ་བ་གཉེན་པོས་ཞི་བར་བྱའོ། ། རྗེས་ནས་བསམ་གཏན་གྱི་མི་མཐུན་ཕྱོགས་བརྣབ་སེམས་དང་ཡིད་མི་བདེ་བ་ལ་སོགས་པ་སྒྲིབ་པ་ལྔ་པོ་རྣམས་དང༌། གཞན་ཡང་ཉོན་མོངས་པ་དང་ཉེ་བའི་ཉོན་མོངས་པ་ལངས་པ་ན་རྣམ་གཡེང་ཞི་བར་བྱེད་པ་དེ་བཞིན་དུ་ཞི་བར་བྱའོ། ། བརྣབ་སེམས་དང་ཡིད་མི་བདེ་བ་ནི་འདོད་པ་ལ་འདུན་པ་དང་གནོད་སེམས་ཡིན་ནོ། །
དེ་ནས་སྡོམ་བརྩོན་ཅན་ཏེ་ཞི་གནས་སྒོམ་པའི་བྱང་ཆུབ་སེམས་དཔའ་དེ་ལ་འབད་རྩོལ་མངོན་པར་འདུ་བྱེད་པ་དང་བཅས་པའི་གཉེན་པོ་རང་གི་ངང་གིས་འབྱུང་བ་ཐོབ་བོ། ། དེ་གོམས་པར་བྱས་པ་ཡིས་གཉེན་པོ་འདུ་མི་བྱེད་བཞིན་དུ་བྱིང་རྒོད་མེད་པའི་ཏིང་ངེ་འཛིན་འབྱུང་ངོ༌། ། མདོའི་ཚིག་དང་གོ་རིམ་དུ་སྦྱར་རོ། ། འབྲས་བུ་ལ་གཉིས་ཏེ། ཚོགས་འགྲུབ་པ་དང༌། ཕན་ཡོན་ལྔ་འགྲུབ་པའོ། ། དང་པོ་ལ་གཉིས་ལས། ཚོགས་ཀྱི་རྟེན་ནི། སེམས་གནས་པའི་ཐབས་དགུ་ཐོབ་པ་དེ་ནས་བྱང་ཆུབ་སེམས་དཔའ་དེའི་ལུས་དང་སེམས་ཀྱི་གནས་ངན་ལེན་ཅི་རིགས་པ་དང་བྲལ་བའི་ལས་སུ་རུང་བར་གྱུར་པའི་ལུས་དང་སེམས་ཤིན་ཏུ་སྦྱངས་པ་ཆེན་པོ་ཐོབ་པར་འགྱུར་རོ། ། འགྲེལ་ཆེན་ལས།
ཤིན་ཏུ་སྦྱངས་པ་ཆུང་ངུ་ཐོབ་ཅེས་བྱ་བའི་དོན་དུ་བཤད་ཅིང༌། རྩ་བར་ཡང་ཤིན་ཏུ་སྦྱངས་པ་ཆུང་ངུ་ཐོབ་ཅེས་པའི་བསྒྱུར་བྱས་སོ། ། དེ་ནི་ཡིད་ལ་བྱེད་པ་བཅུ་གཅིག་དང་བཅས་པ་ཞེས་བྱའོ། ། རྣལ་འབྱོར་པ་དེ་ཡིད་ལ་བྱེད་པ་བཅུ་གཅིག་པོ་དེ་འཕེལ་བར་བྱས་ནས་འཕེལ་བ་དེ་གོང་ནས་གོང་དུ་རིང་དུ་འགྲོ་བའི་སྟོབས་ཀྱིས་བསམ་གཏན་གྱི་དངོས་གཞིའི་གནས་པ་སྔར་ལས་ཁྱད་པར་དུ་འཕགས་པ་ཞིག་རྣལ་འབྱོར་པ་དེས་འཐོབ་བོ། ། མངོན་ཤེས་ཀྱི་ཚོགས་འགྲུབ་པ་ནི་དེ་ལྟར་བསམ་གཏན་ཐོབ་ནས་མངོན་ཤེས་དོན་དུ་གཉེར་བའི་གང་ཟག་དེས་བསམ་གཏན་དེ་སྦྱངས་ནས་སེམས་ལས་སུ་རུང་བའི་མཆོག་སྟེ། བསམ་གཏན་བཞི་ལ་ལུགས་འབྱུང་དང་ལུགས་ཟློག་ལ་སོགས་པ་ཇི་ལྟར་འདོད་པ་ལྟར་སྙོམས་པར་འཇོག་ནུས་པ་འཐོབ་བོ། ། དེ་ལྟར་བསམ་གཏན་ལས་སུ་རུང་པ་དེ་ལ་བརྟེན་ནས་ཐོབ་པའི་མངོན་པར་སྒྲུབ་པའི་སྒོ་ནས་བྱང་ཆུབ་སེམས་དཔའ་དེས་ཕྱོགས་བཅུའི་སངས་རྒྱས་དཔག་ཏུ་མེད་པ་རྣམས་ལ་མཆོད་པའི་ཕྱིར་དང༌། དེ་དག་ལས་ཉན་པའི་ཕྱིར་དུ་འཇིག་རྟེན་གྱི་ཁམས་རྣམས་སུ་འགྲོའོ། ། དེ་ལྟ་བུའི་བྱང་ཆུབ་སེམས་དཔའ་འདི་ནི་ཡུལ་སངས་རྒྱས་དཔག་ཏུ་མེད་པ་ལ་དུས་བསྐལ་པ་དཔག་ཏུ་མེད་པར་བསྙེན་བཀུར་བྱས། དེ་དག་ལ་བསྙེན་བཀུར་བྱས་པའི་ཕྱིར་སྔར་བས་ཀྱང་སེམས་ལས་སུ་རུང་བ་མཆོག་ཏུ་འགྱུར་ཏེ།
བསམ་གཏན་གྱི་སེམས་དེས་ཕྱོགས་བཅུའི་སངས་རྒྱས་མཆོད་པ་ལ་སོགས་པ་ཐོགས་པ་མེད་པར་བྱེད་པའི་མངོན་ཤེས་བསྐྱེད་ནུས་པར་འགྱུར་རོ། ། གཉིས་པ་ནི་དེ་ནས་བྱང་ཆུབ་སེམས་དཔའ་དེ་ལྷག་པའི་བསམ་པ་དག་པའི་ས་འཐོབ་པའི་སྔོན་རོལ་དུ་ཕན་ཡོན་ལྔ་འཐོབ་པར་འགྱུར་ཏེ། དེས་ནི་རྣམ་པར་དག་པའི་སྣོད་བླ་ན་མེད་པ་ཉིད་དུ་འགྱུར་རོ། ། ཕན་ཡོན་ལྔ་པོ་གང་ཞེ་ན། བྱང་སེམས་འདིའི་ལུས་ལྕི་བ་ལ་སོགས་པ་དགེ་བ་ལ་སྦྱོར་མི་བཟོད་པ་ལུས་ཀྱི་གནས་ངན་ལེན་དང༌། སེམས་བྱིང་རྒོད་ཀྱིས་གྱུར་ནས་དམིགས་པ་ལ་སེམས་གཏོད་མི་ནུས་པ་སེམས་ཀྱི་གནས་ངན་ལེན་ཀུན་ཞི་གནས་ཀྱི་སྟོབས་ཀྱིས་དཔེར་ན་གོས་ཀྱི་དྲི་མ་འཁྲུད་པ་ལྟར་སྐད་ཅིག་མ་རེ་རེ་ལ་རིམ་གྱིས་ཟད་པར་འགྱུར་བ་དང༌། ཀུན་ལས་བཏུས་ལས། ཤིན་ཏུ་སྦྱངས་པ་གང་ཞེ་ན། ལུས་དང་སེམས་ཀྱི་གནས་ངན་ལེན་རྣམས་རྒྱུན་གཅོད་པའི་ཕྱིར་ལུས་དང་སེམས་ལས་སུ་རུང་བ་ཉིད་དོ་ཞེས་གསུང་པ་ལྟར། ལུས་དང་སེམས་ཤིན་ཏུ་སྦྱངས་པ་སྟེ་གནས་ངན་ལེན་གཉིས་པོ་དང་བྲལ་ནས་ཇི་ལྟར་འདོད་པ་བཞིན་བཀོལ་དུ་རུང་བས་གང་བར་འགྱུར་བ་དང༌།
མདོ་ལ་སོགས་པའི་ཆོས་རྣམས་ལ་ཤེས་རབ་ཀྱི་སྣང་བ་ཡོངས་སུ་ཆད་པ་མེད་པ་སྟེ། ཕྱོགས་རིས་མེད་པར་རྟོགས་པ་དང་གསུམ་ནི་ཞི་གནས་ཀྱི་ཕྱོགས་དང་མཐུན་པ་ཡིན་ནོ། ། ཡང་དག་པའི་རྒྱུ་མཚན་དེ་མཐོང་ལམ་སྐྱེ་བའི་རྟགས་རྨི་ལམ་ན་སྲིན་བུ་ཕྱིར་བྱུང་བ་ལ་སོགས་པ་དེ་ལྟ་བུ་བྱུང་ངམ་སྙམ་དུ་མ་བརྟགས་པར་ཡང་མཐོང་བ་དང༌། དེ་བཞིན་དུ་ས་བཅུ་པ་ལ་ཆོས་སྐུ་རབ་ཏུ་རྫོགས་པ་དང༌། སངས་རྒྱས་ཀྱི་ས་ལ་སྒྲིབ་པ་ཐམས་ཅད་དང་བྲལ་བས་རྣམ་པར་དག་པར་བྱ་བའི་ཕྱིར་བློ་ལྡན་བྱང་ཆུབ་སེམས་དཔའ་རྣམ་པ་ཀུན་ཏུ་རྟག་ཏུ་དེའི་རྒྱུ་ཚོགས་གཉིས་ཡོངས་སུ་འཛིན་པར་བྱེད་པ་སྟེ། དེ་གཉིས་ནི་ལྷག་མཐོང་གི་ཕྱོགས་དང་མཐུན་པ་ཡིན་ནོ། ། བཙུན་པ་ནི་ལུས་དང་སེམས་ཤིན་ཏུ་སྦྱངས་པ་གཉིས་ཕན་ཚུན་རེ་རེར་བྱས་གནས་ངན་ལེན་རྒྱུན་གཅོད་པ་དང་གསུམ་ཞི་གནས་ཀྱི་ཕྱོགས་དང༌། དེའི་འོག་མ་གཉིས་ལྷག་མཐོང་གི་ཕྱོགས་སུ་བཞེད་དོ། ། འགྲེལ་ཆེན་མཁན་པོ་ཡང་ཕན་ཡོན་ལྔ་དེ་བཞིན་དུ་བཤད་པས། ཆོས་སྐུ་རབ་རྫོགས་པ་ཞེས་པ་ནི་མྱ་ངན་དག་པའི་སྣོད་བླ་ན་མེད་པར་འགྱུར་ཞེས་པའི་དོན་ཡིན་ལ།
དེ་ནི་ཞི་གནས་དང་ལྷག་མཐོང་གཉིས་ཀའི་ཕྱོགས་ཡིན་ནོ་ཞེས་ཟེར་རོ། ། སྦྱོར་ལམ་ནི་ཚོགས་ལམ་གྱི་རྗེས་དེ་ནས་ཚོགས་ལམ་ཆེན་པོའི་རྟོགས་པ་དེ་འདྲ་ཐོབ་པར་འགྱུར་བའི་བྱང་ཆུབ་སེམས་དཔའ་དེ་སེམས་མཉམ་པར་བཞག་པས་ཡིད་ཀྱི་བརྗོད་པ་ལས་མ་གཏོགས་པའི་ཕྱི་རོལ་གྱི་དོན་ཀུན་རབ་ཏུ་མི་མཐོང་གི་ཡིད་ཀྱི་བརྗོད་པ་ཁོ་ན་རང་དང་སྤྱིའི་མཚན་ཉིད་སྣ་ཚོགས་སུ་སྣང་བར་མཐོང་བ་ནི་དྲོ་བར་གྱུར་ཏེ་སྣང་བ་ཐོབ་པའི་ཏིང་ངེ་འཛིན་ཞེས་བྱའོ། ། ཆུ་བོ་ཚྭ་སྒོ་ཅན་གྱི་མདོ་ལས། སྣང་བ་ཞེས་བྱ་བ་ནི་ཆོས་ལ་ངེས་པར་སེམས་དཔའི་བཟོད་པའི་ཚིག་བླ་དག་གོ ། ཞེས་གསུངས་པ་ནི་འདི་ཡིན་ཏེ། ཆོས་ཐམས་ཅད་སེམས་སུ་གསུངས་པ་ལ་མི་སྐྲག་པས་བཟོད་པ་ཞེས་བཏགས་པའོ། ། གཟུང་བ་མེད་པའི་ཆོས་ཀྱི་སྣང་བ་དེ་འཕེལ་བར་བྱ་བའི་ཕྱིར་དུ་བརྩོན་འགྲུས་བརྟན་པོ་ཀུན་ཏུ་རྩོམ་པ་ནི། རྩེ་མོ་ཡིན་ཏེ་སྣང་བ་མཆེད་པའི་ཏིང་ངེ་འཛིན་ཞེས་བྱའོ། ། ཆོས་ཀྱི་སྣང་བ་དེ་འཕེལ་ནས་སྣང་བ་ཐམས་ཅད་སེམས་ཙམ་མོ་ཞེས་བྱ་བ་ལ་བློ་གནས་པར་འགྱུར་རོ། ། དེ་ནས་དོན་ཀུན་ཏུ་སྣང་བ་འདི་ཐམས་ཅད་སེམས་ཁོ་ནར་ཟད་ཀྱི་སེམས་ལས་གཞན་ནི་མ་ཡིན་ནོ་ཞེས་མཐོང་སྟེ།
དེའི་ཚེ་དེའི་གཟུང་བའི་རྣམ་པར་གཡེང་བ་སྤོང་ཞིང་དེ་ནས་བྱང་སེམས་དེ་ལ་འཛིན་པའི་རྣམ་པར་གཡེང་བ་འབའ་ཞིག་ལུས་ཏེ་མ་སྤངས་པས་དེ་ཁོ་ན་ཉིད་ཀྱི་ཕྱོགས་གཅིག་ལ་ཞུགས་པའི་ཏིང་ངེ་འཛིན་ཞེས་བྱ་སྟེ་བཟོད་པ་ཡིན་ནོ། ། བཟོད་པ་ཆེན་པོ་ཐོབ་པ་དེའི་ཚེ་བར་ཆད་མེད་པའི་ཏིང་ངེ་འཛིན་ཆོས་མཆོག་ལ་མྱུར་དུ་རེག་གོ ། ཆོས་མཆོག་ལ་ཅིའི་ཕྱིར་བར་ཆད་མེད་པ་ཞེས་བྱ་ཞེ་ན། འདི་ལྟར་གཟུང་བ་མེད་པར་རྟོགས་པ་དེའི་འཇུག་ཐོགས་སུ་ནི་གཟུང་བ་མེད་པས་འཛིན་པ་ཡང་མེད་དོ། ། ཞེས་རྟོགས་ནས་འཛིན་པའི་རྣམ་པར་གཡེང་བ་སྤོང་སྟེ། དེ་ནི་དེ་མ་ཐག་པ་ཞེས་པའི་ཏིང་ངེ་འཛིན་ཞེས་བྱ་སྟེ་ཆོས་མཆོག་ཡིན་ནོ། ། འདི་དག་གོ་རིམ་བཞིན་དུ་ནི། ། དྲོ་བར་གྱུར་སོགས་ཡིན་ཞེས་བྱ། ། ཞེས་པ་ནི་འཇུག་བསྡུས་པའོ། ། མཐོང་ལམ་དུ་ཡིད་ལ་བྱེད་པ་ལ་གཉིས་ཏེ།
མཐོང་ལམ་གྱི་ངོ་བོ་དང༌། མཐོང་ལམ་ཐོབ་པའི་ཡོན་ཏན་ནོ། ། དང་པོ་ལ་ངོ་བོ་དང༌། ཁྱད་པར་གཉིས་ལས། ངོ་བོ་ནི་ཆོས་མཆོག་རྫོགས་པའི་རྗེས་དེ་ནས་བྱང་སེམས་དེས་ནི་འཇིག་རྟེན་ལས་འདས་པའི་ཡེ་ཤེས་བླ་ན་མེད་པ་ཁྱད་པར་ལྔ་དང་ལྡན་པ་ཐོབ་བོ། ། ལྔ་གང་ཞེ་ན། སྤངས་བའི་ཁྱད་པར། གཟུང་འཛིན་དུ་རྣམ་པར་མི་རྟོག་པས་རྡུལ་དང་བྲལ་ཞིང༌། མཐོང་སྤངས་ཀྱི་ཉོན་མོངས་པའི་དྲི་མ་མེད་པ་སྟེ། འདི་གཉིས་བཟོད་པ་བར་ཆད་མེད་ལམ་དང༌།
ཆོས་ཤེས་རྣམ་གྲོལ་གྱི་ལམ་སྟེ། ཀུན་ལས་བཏུས་ལས། ཆོས་ལ་བཟོད་པ་རྣམས་ཀྱིས་ནི་རྡུལ་མེད་དོ། ། ཆོས་ཤེས་པ་རྣམས་ཀྱི་དྲི་མ་དང་བྲལ་ལོ། ། ཞེས་གསུངས་པའི་ཕྱིར་རོ། ། ཡེ་ཤེས་ཀྱི་ཁྱད་པར་ནི་གཟུང་བ་ཡུལ་དང༌། འཛིན་པ་ཡུལ་ཅན་གཉིས་སུ་འཛིན་པ་དང་བྲལ་བའི་ཡེ་ཤེས་ཐོབ་བོ། ། འོ་ན་འདིར་གཟུང་འཛིན་དང་བྲལ་བ་ལན་གཉིས་སྨོས་པས་ཟློས་སོ་ཞེ་ན། མ་ཡིན་ཏེ། གོང་མ་དེ་གཉིས་སྤངས་པའི་སྒོ་ནས་བཞག་ལ་འདིར་དེ་གཉིས་དང་བྲལ་བའི་ཡེ་ཤེས་ཀྱི་སྒོ་ནས་བཞག་པ་ཡིན་ནོ། །
གནས་གྱུར་གྱི་ཁྱད་པར་ནི་འཇིག་རྟེན་པའི་ལམ་ལས་འཇིག་རྟེན་ལས་འདས་པའི་ལམ་དུ་གནས་གྱུར་ཡོངས་སུ་གྱུར་བ་སྟེ་ཞེས་སོ། ། སའི་ཁྱད་པར་དེ་ཉིད་ས་དང་པོའི་ངོ་བོ་ཡིན་པར་འདོད་དོ། ། རྒྱུའི་ཁྱད་པར་ནི་གྲངས་མེད་གསུམ་གྱིས་ས་བཅུ་མཐར་ཕྱིན་པར་འགྱུར་བ་ལས་འདི་ནི་བསྐལ་པ་གྲངས་མེད་པ་གཉིས་ལས་རྫོགས་པར་འགྱུར་རོ། ། དེ་ཉིད་མངོན་པར་འདུ་བྱ་བ་མེད་པར་སྤྱོད་པ་ནི་དེ་ཡན་ཆད་ས་བཅུ་པའི་བར་དུ་བསྐལ་པ་གྲངས་མེད་གསུམ་ནས་རྫོགས་པར་འགྱུར་རོ་གསུངས་སོ། ། འོག་ནས་ཀྱང༌། གྲངས་མེད་གཉིས་ནི་རྫོགས་པ་ཡིས། ། སྒོམ་པ་ཡི་ནི་མཐར་ཕྱིན་ཏེ། ། ཞེས་བཤད་དོ། ། ངོ་བོ་བསྟན་ཟིན་ཏོ། ། གཉིས་པ་ཁྱད་པར་ལ་བཞི་ལས།
མཉམ་པ་ཉིད་ཐོབ་པའི་ཁྱད་པར་ནི། ས་དེར་ཆོས་ཐམས་ཅད་བདག་མེད་པར་རྟོགས་པས་ཆོས་ཀྱི་དབྱིངས་མཉམ་པ་ཉིད་རབ་ཏུ་རྟོགས་ནས་དེའི་ཚེ་རྟག་ཏུ་སེམས་ཅན་ཐམས་ཅད་བདག་དང་མཚུངས་པ་ལྔས་མཚུངས་པའི་སེམས་ཐོབ་སྟེ། ལྔ་གང་ཞེ་ན། བདག་དང་སེམས་ཅན་གཞན་རྣམས་ཀྱི་རྒྱུད་བདག་མེད་པར་མཚུངས་པ་དང༌། བདག་གཞན་མཉམ་པར་མཚུངས་པས་བདག་གཞན་གྱི་སྡུག་བསྔལ་བདག་གིས་སྤང་བྱར་མཚུངས་པ་དང༌། དེས་ན་བདག་གཞན་གྱི་སྡུག་བསྔལ་སྤང་བའི་དོན་བདག་གིར་བྱ་དགོས་པར་མཚུངས་པ་དང༌། དེས་ན་རང་ལ་ལན་མི་རེ་བ་ལྟར་གཞན་དོན་བྱས་ཀྱང་གཞན་ལ་ལན་མི་རེ་བར་མཚུངས་པས་བཞི་པོ་དེ་དག་ལ་བྱང་ཆུབ་སེམས་དཔའ་སེམས་སྙོམས་པ་ཡིན་ཞིང༌། ཡང་རྒྱལ་སྲས་མཐོང་ལམ་པ་གཞན་དག་གིས་ཇི་ལྟར་ཆོས་ཉིད་རྟོགས་པ་ལྟར་བདག་གིས་ཀྱང་རྟོགས་པར་འདྲ་བ་ཡིན་ཏེ། དེ་ལྟར་ལྔས་མཚུངས་པ་ཡིན་ནོ། ། ཡེ་ཤེས་ཡོངས་སུ་དག་པའི་ཁྱད་པར་ནི་མཐོང་ལམ་ཐོབ་པའི་བྱང་སེམས་དེས་ནི་དེའི་རྗེས་ལ་རྗེས་ཐོབ་ཀྱི་ཡེ་ཤེས་རྣམ་པར་དག་པ་གཟུང་འཛིན་གཉིས་སུ་བདེན་པར་ཞེན་པ་མེད་པའི་དོན་གྱིས་ཁམས་གསུམ་པའི་འདུས་བྱས་རྣམས་ཡང་དག་པ་མ་ཡིན་པའི་ཀུན་ཏུ་རྟོག་པ་ཙམ་དུ་མཐོང་ངོ༌། །
རྗེས་ཐོབ་དེ་སྒོམ་ལམ་ཡིན་ཡང༌། དེ་སྐྱེད་པར་ནུས་པ་འདིའི་ཁྱད་པར་རོ། ། མཉམ་བཞག་གིས་གཟུང་འཛིན་དེ་དག་མེད་པའི་ཆོས་དབྱིངས་ཀྱི་ངོ་བོ་ཉིད་ནི་མཐོང་བས་སྤང་བར་བྱ་བའི་ཉོན་མོངས་པ་རྣམས་ལས་གྲོལ་བར་མཐོང་སྟེ། དེས་ན་དེའི་ཚེ་མཐོང་བའི་ལམ་ཐོབ་པ་ཞེས་ངེས་པར་བརྗོད་དོ། ། དམིགས་པའི་ཁྱད་པར་ནི་རྣམ་ཐར་སྒོ་གསུམ་ཤེས་པ་སྟེ་དེ་ལ་སྟོང་པ་ཉིད་ཀྱི་ཏིང་ངེ་འཛིན་གྱིས་ཀུན་བཏགས་རང་གི་མཚན་ཉིད་དུ་མེད་པའི་ངོ་བོ་ཉིད་དུ་ཤེས་ཤིང༌། གཞན་དབང་བཏགས་པ་བཞིན་མེད་ཀྱང་སྣང་ཙམ་ཡོད་པས་ཡོད་པའི་སྟོང་པ་ཉིད་དང༌། ཡོངས་གྲུབ་རང་བཞིན་གྱིས་སྟོང་པ་ཉིད་དུ་ཤེས་པ་ནི་སྟོང་པ་ཤེས་པ་ཞེས་བརྗོད་དོ། ། མཚན་མ་མེད་པའི་ཏིང་ངེ་འཛིན་གྱིས་གཞི་ནི་དམིགས་པ་དེ་བཞིན་ཉིད་ལ་རྣམ་པར་རྟོག་པ་རྣམས་ཡང་དག་པར་ཟད་པ་ཡིན་ལ། རྣམ་པ་ནི་འདུས་བྱས་ཀྱི་སྤྲོས་པའི་མཚན་མ་ཐམས་ཅད་ཞི་བའོ། ། སྨོན་པ་མེད་པར་གྱུར་པའི་ཏིང་ངེ་འཛིན་གྱི་གཞི་དེ་དམིགས་པ་དེ་ནི་ཡང་དག་པ་མ་ཡིན་པའི་ཀུན་ཏུ་རྟོག་པ་ཡིན་ལ།
རྣམ་པ་ནི་དེ་ལ་མི་སྨོན་པའོ། ། གྲོགས་ཀྱི་ཁྱད་པར་ནི་རྒྱལ་བའི་སྲས་པོ་རྣམས་ཀྱི་བྱང་ཆུབ་ཀྱི་ཕྱོགས་དང་མཐུན་པའི་ཆོས་རྣམ་པ་སྣ་ཚོགས་ཏེ། སུམ་ཅུ་རྩ་བདུན་པོ་ཐམས་ཅད་ལས་སྟོབས་མན་ཆད་ནི་འཇིག་རྟེན་པ་ལས་ཁྱད་པར་དུ་འཕགས་པ་ཐོབ་པ་དང༌། འཕགས་ལམ་ཡན་ལག་བརྒྱད་ནི། མཐོང་ལམ་ཐོབ་པའི་དུས་སུ་མངོན་དུ་མ་གྱུར་ཀྱང་ཐོབ་པ་སྐྱེ་བ་རྟག་ཏུ་མཐོང་བའི་ལམ་དེ་དང་ལྷན་ཅིག་ཏུ་ཐོབ་པར་འདོད་དོ། ། མཐོང་བའི་ལམ་གྱི་ངོ་བོ་བསྟན་ཟིན་ཏོ། ། གཉིས་པ་མཐོང་ལམ་ཐོབ་པའི་ཡོན་ཏན་ནི། བྱང་སེམས་མཐོང་ལམ་པ་གང་ཞིག་བློ་ཡིས་འགྲོ་བ་ཐམས་ཅད་འདུས་བྱས་རྟེན་འབྲེལ་ཙམ་འདི་ཀུན་བཏགས་པའི་གང་ཟག་དང་ཆོས་ཀྱི་བདག་མེད་པས་འདུ་བྱེད་ཀྱི་སྡུག་བསྔལ་རྒྱས་པ་ཙམ་དུ་ཤེས་ནས་དོན་མེད་པའི་རང་བཞིན་ཉེར་ལེན་གྱི་ཕུང་པོ་ལ་བདག་ཏུ་ལྟ་བ་རྣམ་པར་སྤངས་ནས་བདག་ཉིད་ཆེན་པོའི་ལྟ་བ་བདག་གཞན་མཉམ་པར་རྟོགས་པ་རང་གཞན་གྱི་དོན་ཆེན་པོའི་རྒྱུར་གྱུར་པ་དེ་རྙེད་པ་གང་ཡིན་པའི་དུས་འདི་ན་དོན་མེད་པའི་བདག་ཏུ་ལྟ་བ་དེ་མེད་པར་དོན་ཆེན་པོ་དང་ལྡན་པ་སེམས་ཅན་ལ་བདག་ཏུ་ལྟའོ། ། རང་གི་རྒྱུད་ལ་རང་གིས་ལས་དང་ཉོན་མོངས་པས་བསྐྱེད་པའི་སྡུག་བསྔལ་མེད་པར་ཡང་གཞན་གྱི་སྡུག་བསྔལ་གྱིས་ཤིན་ཏུ་སྡུག་བསྔལ་བར་འགྱུར་ཏེ། རང་ལ་ཕན་པ་བྱས་ཀྱང་བདག་ཉིད་རང་ལ་ལན་མི་རེ་བ་བཞིན་དུ་གཞན་གྱི་དོན་ཀུན་བྱེད་ལ་གཞན་ལ་ལན་ཡང་རེ་བ་མེད་དོ། །
དེ་ལྟ་བུའི་བྱང་ཆུབ་སེམས་དཔའ་གང་ཞིག་གྲོལ་བ་མཆོག་ཐེག་ཆེན་གྱི་ལམ་གྱིས་རང་གི་སེམས་མཐོང་སྤངས་ལས་གྲོལ་ལ་གཞན་གྱི་རྒྱུད་ཀྱི་འཆིང་བ་མི་ཟད་པ་ཡུན་རིང་པོས་བཅིངས་ཏེ། དེས་དེ་དག་གྲོལ་བར་གོ་བགོས་པའི་ཕྱིར་རོ། ། སེམས་ཅན་གྱི་ཁམས་མཐའ་ཡས་པའི་ཕྱིར་དེ་དག་གི་སྡུག་བསྔལ་གྱི་མཐར་ཐུག་པ་མེད་པར་མཐོང་བས་སེམས་ཅན་གྱི་སྡུག་བསྔལ་ཟད་པར་བྱ་བའི་ཕྱིར་རབ་ཏུ་སྦྱོར་ལ། སེམས་ཅན་ཚད་མེད་པའི་སྡུག་བསྔལ་ཟད་པར་ཡང་བྱེད་པ་ཉིད་དོ། ། འཁོར་བ་འདི་ན་འཇིག་རྟེན་པ་རྣམས་ཀྱིས་ཚེ་གཅིག་ཏུ་རང་ཉིད་གཅིག་པུའི་སྡུག་བསྔལ་གྱི་ཁུར་བཀུར་མི་ནུས་ན་འཇིག་རྟེན་གནས་པ་དེ་སྲིད་དུ་གཞན་གྱི་སྡུག་བསྔལ་ཐམས་ཅད་སྡོམ་པའི་ཁུར་ལྟ་སྨོས་ཀྱང་ཅི་དགོས་ཏེ་ནུས་སམ་སྙམ་དུའང་མེད་ཅེས་དེ་ལྟར་མི་སེམས་སོ། ། བྱང་ཆུབ་སེམས་དཔའ་ནི་དེ་ལས་ཟློག་པ་སྟེ་འཁོར་བ་མ་སྟོངས་ཀྱི་བར་དུ་སེམས་ཅན་ཐམས་ཅད་ཀྱི་སྡུག་བསྔལ་བསྡོམས་པའི་ཁུར་ཁུར་བར་བཞེད་པ་ཡིན་ནོ། ། ཇི་ལྟར་རྒྱལ་སྲས་དེ་དག་སེམས་ཅན་རྣམས་ལ་བདེ་བ་དང་མ་འབྲལ་བར་འདོད་པའི་དགའ་བ་དང༌། ཕན་བདེ་སྒྲུབ་པར་འདོད་པའི་བྱམས་པ་དང༌། དེ་དག་སྒྲུབ་པ་ལ་དངོས་སུ་སྦྱོར་བ་དང༌། དེ་ལ་གཞན་གྱི་ལོག་སྒྲུབ་ཀྱིས་མི་སྐྱོ་བ་གང་ཡིན་པ་དེ་ནི་སྲིད་པ་དག་ན་ངོ་མཚར་ཆེ་ལ།
སེམས་ཅན་ཐམས་ཅད་བདག་དང་མཚུངས་པར་ལྟ་བའི་ཕྱིར་ངོ་མཚར་ཆེ་བ་དེ་ལྟའང་མིན་ནོ། ། སྒོམ་ལམ་ཡིད་ལ་བྱེད་པ་ལ་གསུམ་སྟེ། སྒོམ་ལམ་གྱི་རང་བཞིན། དེ་རྫོགས་པའི་དུས། ཁྱད་པར་གྱི་ལམ་མོ། ། དང་པོ་ནི་མཐོང་ལམ་གྱི་རྗེས་དེ་ནས་བྱང་སེམས་འདི་ནི་ས་དང་པོའི་ལྷག་མ་ས་དགུ་པོ་རྣམས་སུ་སྒོམ་པའི་ལམ་འདི་ལ་ཡེ་ཤེས་རྣམ་པ་གཉིས་པོ་དག་སྒོམ་པའི་ཕྱིར་ན་སངས་རྒྱས་ཀྱི་ཆོས་དང༌། སེམས་ཅན་གྱི་སེམས་རབ་ཏུ་སྦྱོར་བར་བྱེད་དོ། ། ཚུལ་ཇི་ལྟར་ཞེ་ན་མཉམ་བཞག་རྣམ་པར་མི་རྟོག་པའི་ཡེ་ཤེས་དེས་ནི་རང་གི་སངས་རྒྱས་ཀྱི་ཆོས་རྣམས་སྦྱོང་བར་བྱེད་དོ། ། གཞན་པ་རྣམས་ཇི་ལྟ་བ་བཞིན་དུ་རྣམ་པར་འཇོག་པ་འཇིག་རྟེན་ལས་འདས་པའི་རྗེས་ཐོབ་དག་པ་འཇིག་རྟེན་པས་ནི་སེམས་ཅན་རྣམས་ཡོངས་སུ་སྨིན་པར་བྱེད་དོ། ། གཉིས་པ་དེ་རྫོགས་པའི་དུས་ནི་ས་གཉིས་པ་ནས་བདུན་པར་རྫོགས་ཀྱི་བར་ལ་གྲངས་མེད་གཅིག་དང༌།
དག་པ་ས་གསུམ་ལ་གཅིག་སྟེ། གྲངས་མེད་གཉིས་རྫོགས་པ་ཡིས་སྒོམ་པའི་ལམ་མཐར་ཕྱིན་པ་ཡིན་ནོ། ། གསུམ་པ་ཁྱད་པར་གྱི་ལམ་ནི་སྒོམ་པའི་ལམ་གྱི་ཐ་མ་སྒོམ་ལམ་ཆེན་པོའི་ཆེན་པོ་ཐོབ་ནས་དེའི་དུས་སུ་བྱང་ཆུབ་སེམས་དཔའ་འོད་ཟེར་ཆེན་པོའི་དབང་བསྐུར་བ་ཡིན་ཞིང་རྡོ་རྗེ་ལྟ་བུའི་ཏིང་ངེ་འཛིན་ཡང་ཐོབ་བོ། ། དེ་དུས་ཀྱི་ཏིང་ངེ་འཛིན་དེ་ལ་ཅིའི་ཕྱིར་རྡོ་རྗེ་ལྟ་བུ་ཞེས་བྱ་ཞེ་ན། རྟོག་པས་མི་ཤིགས་ཤིང་སྒྲིབ་པ་ཐམས་ཅད་བཤིག་ནུས་པའི་ཕྱིར་རོ། ། ལམ་བཞི་བསྟན་ཟིན་ནོ། ། འབྲས་བུ་མཐར་ཕྱིན་པའི་ལམ་ནི། དེ་ནས་གནས་གཞན་དུ་གྱུར་པ་མཐར་ཐུག་པ་སྤངས་པའི་ཁྱད་པར་སྒྲིབ་པ་ཀུན་གྱི་དྲི་མ་མེད་ལ། མཛད་པའི་ཁྱད་པར་ས་བཅུ་གཅིག་པ་གང་ལ་གནས་ནས་མཛད་པ་བཅུ་གཉིས་ལ་སོགས་པས་སེམས་ཅན་ཀུན་ལ་ཕན་པ་ཆེན་པོ་སྒྲུབ་པར་བྱེད་པའི་རྣམ་པ་ཐམས་ཅད་མཁྱེན་པའི་གོ་འཕང་བླ་ན་མེད་པ་འཐོབ་བོ། ། གདམས་ངག་ཐོབ་པའི་ཕན་ཡོན་ནི།
ཆོས་ཀྱི་སྒོའི་རྒྱུན་ལ་གནས་པའི་བྱང་ཆུབ་སེམས་དཔའ་རྣམས་གོང་དུ་བཤད་པའི་ཚུལ་དེ་ལྟར་མཐོང་བར་དཀའ་བའི་ཐུབ་པ་རྣམས་རྟག་ཏུ་མཐོང་ཞིང༌། དེ་དག་ལ་ཐོས་པ་མཉམ་པ་མེད་པ་ཐེག་ཆེན་གྱི་ཆོས་ཐོས་པ་ལས་བྱུང་བའི་རབ་ཏུ་དྭངས་བའི་ཤུགས་ཀྱིས་རྟག་པར་ཤིན་ཏུ་སེམས་ཚིམ་པ་དེ་ལ་སངས་རྒྱས་མཐོང་བ་ལ་བརྟེན་ནས་ཇི་ལྟ་བུར་དོན་ཆེན་པོ་སངས་རྒྱས་ཐོབ་པར་འགྱུར་བ་མ་ཡིན་ནོ། ། དེ་ཅིའི་ཕྱིར་ཞེ་ན། ཆོས་ཀྱི་སྒོ་ལ་རྣམ་པར་གནས་པ་རྣམས་ལ་དེ་བཞིན་གཤེགས་པ་རྣམས་རྟག་ཏུ་མངོན་སུམ་དུ་གདམས་ངག་འདོམས་པར་མཛད་ཅིང་གཅོང་རོང་དུ་ལྷུང་ན། དེ་ནས་འདྲེན་པ་བཞིན་དུ་མཐོང་སྤངས་སྒོམ་སྤངས་ཀྱི་ཉེས་པའི་ཚང་ཚིང་ནས་ཐུགས་རྗེའི་སྟོབས་ཀྱི་ཚན་གྱིས་དྲངས་ཏེ། བྱང་ཆུབ་ལ་འགོད་པའི་ཕྱིར་རོ། ། གཉིས་པ་རྗེས་སུ་བསྟན་པ་ནི། སངས་རྒྱས་རྣམས་ནི་ལྷག་པ་ཚུལ་ཁྲིམས་ཀྱི་དབང་དུ་བྱས་ནས་དུས་རྟག་ཏུ་རང་གི་དོན་བྱང་ཆུབ་སེམས་དཔའི་ཚུལ་ཁྲིམས་ལ་ཡང་དག་པར་སྦྱོར་བ་ལ་དེ་དག་སྤྲོ་བ་སྐྱེད་པའི་ཕྱིར་ལེགས་པར་བསྔགས་པ་དང༌། ལོག་པར་སྦྱོར་བ་རྣམས་སྨོད་ཅིང་ལོག་པར་སྦྱོར་བ་དེ་སྤོང་དུ་གཞུག་པར་མཛད་དོ། ། ལྷག་པའི་སེམས་དང་ཤེས་རབ་ཀྱི་དབང་དུ་བྱས་ནས་གནས་པ་སྟེ་ཞི་གནས་དང་རྣམ་པར་འབྱེད་པའི་ལྷག་མཐོང་ལྷུར་ལེན་པ་མཆོག་གི་སེམས་ཅན་རྣམས་ལ་བདེ་བར་གཤེགས་པའི་བསྟན་པ་འདི་ལ་ཞི་གནས་དང་ལྷག་མཐོང་གི་རྣལ་འབྱོར་སྤངས་པ་སྟེ།
ཆེན་པོར་གྱུར་པའི་དོན་དུ་བྱིང་རྒོད་ལ་སོགས་པའི་བར་ཆད་གང་ཞིག་སྤངས་པ་དང༌། ཞི་གནས་ཀྱི་རྒྱུ་མཚན་ཡིད་ལ་བྱེད་པ་ལ་སོགས་པ་མཐུན་པའི་ཆོས་བསྟན་པར་བྱ་བའི་རྣམ་པ་ཐམས་ཅད་རྒྱལ་བ་རྣམས་ཀྱིས་ཚུལ་བཞིན་དུ་བསྟན་པའི་སྐབས་འདི་ན་སྟོན་ནོ། ། གཉིས་པ་དེ་དག་གི་འབྲས་བུ་ལ་གཉིས་ལས། གཞན་དོན་ནི་གདམས་ངག་ཐོབ་པའི་བྱང་ཆུབ་སེམས་དཔའ་དེ་ནི། མཐར་ཐུག་གི་འབྲས་བུ་ཐོབ་པ་ན། མཐོང་བ་རབ་ཏུ་དག་པ་མེ་ལོང་ལྟ་བུའི་ཡེ་ཤེས་ལ་སོགས་པ་མི་རྟོག་བྱང་ཆུབ་སྟེ། རྟོག་པ་མེད་པའི་ཡེ་ཤེས་བཞིས་འཇིག་རྟེན་ཐམས་ཅད་ཟིལ་གྱིས་མནན་ཅིང༌། ཤེས་སྒྲིབ་ཀྱི་མུན་པ་ཆེན་པོ་ཡང་རྣམ་པ་ཀུན་ཏུ་བསལ་ནས་ཡེ་ཤེས་ཀྱི་འོད་ཟེར་གྱིས་འགྲོ་བ་རྣམས་ལ་ལྷམ་མེ་བ་ཡོངས་སུ་བརྟག་པ་བཟུང་སྟེ་སྟོང་གསུམ་ཐམས་ཅད་ཡོངས་སུ་སྣང་བར་བྱེད་ཅིང་ནམ་ཡང་མི་ནུབ་པའི་ཉི་མ་ཞིག་ཡོད་ན་དེ་དང་འདྲའོ། ། རང་དོན་གྱི་འབྲས་བུ་ནི། དེ་ལྟར་རྟག་ཏུ་དགེ་བ་བསགས་པས་རང་གི་རྒྱུད་གང་བར་གྱུར་ཅིང༌།
ཡུལ་ཐུབ་པ་རྣམས་ལས་དུས་རྟག་ཏུ་ཐེག་ཆེན་གྱི་གདམས་ངག་ཆེན་པོ་ཐོབ་པའི་སེམས་དཔའ་མཆོག་གིས། ཞི་གནས་དང་ལྷག་མཐོང་གི་ཏིང་ངེ་འཛིན་རབ་ཏུ་ཡངས་པ་ཐོབ་ནས་ཡོན་ཏན་གྱི་རྒྱ་མཚོའི་ཕ་རོལ་ཏེ། ཡོན་ཏན་ཐམས་ཅད་མཐར་ཕྱིན་པ་སངས་རྒྱས་སུ་འགྲོ་བར་འགྱུར་རོ། ། གདམས་ངག་དང་རྗེས་སུ་བསྟན་པའི་སྐབས་བཤད་ཟིན་ཏོ།། ༈ །།གཉིས་པ་མཇུག་བསྡུ་བ་ལ་ནི། སྡོམ་ནི་ཞེས་སོགས་སོ། ། དོན་ལ་འཇུག་པའི་སེམས་ཀྱི་སྤྱོད་པ་ལ་བཞི་སྟེ། ཐབས་དང་ལྡན་པའི་ལས། ཕ་རོལ་ཏུ་ཕྱིན་པའི་སྤྱོད་པ། བྱང་ཆུབ་ཀྱི་ཕྱོགས་དང་མཐུན་པའི་སྤྱོད་པ།
སྤྱོད་པ་གཉིས་ཀྱི་ཐུན་མོང་གི་འབྲས་བུའོ། ། དང་པོ་ལ་གསུམ་སྟེ། གཉེན་པོས་ཀུན་ནས་སློང་བའི་ཐབས་དང༌། བར་ཆད་ལས་ལྡང་བའི་ཐབས་དང༌། རྣམ་པར་དག་པའི་ཐབས་སོ། ། དང་པོ་ནི་ཇི་ལྟར་ཏེ། དཔེར་ན་ཉེ་བར་ལོངས་སྤྱོད་པར་བྱ་བ་ནགས་ཚལ་དང༌། སྤྱོད་པ་པོ་ལུས་ཅན་དང༌། བརྟན་པ་རི་བོ་ལ་སོགས་པ་དང༌། མི་བརྟན་པ་ཆུ་ལ་སོགས་པ་རྣམས་ཀྱི་རྟེན་ནི་ཀུན་ནས་ས་ཡིན་པ་དེ་བཞིན་དུ་མཁས་པ་བྱང་ཆུབ་སེམས་དཔའ་རྣམས་ཀྱི་ལུས་དང་ངག་དང་ཡིད་ཀྱི་ལས་རྣམ་པ་གསུམ་པོ་ཡང་ཀུན་ནས་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དང༌།
བྱང་ཆུབ་ཕྱོགས་དང་མཐུན་པ་ལ་སོགས་པའི་དགེ་བའི་རྟེན་ཡིན་པར་འདོད་དེ། དེ་དག་ནི་ལས་གསུམ་པོ་དེས་ཀུན་ནས་སློང་བའི་ཕྱིར་རོ། ། དེ་ལྟར་ལས་གསུམ་པོ་དེ་སྦྱོང་བའི་ཕྱིར་འཇུག་པས་ན་ཀུན་ནས་སློང་བའི་ཐབས་ཞེས་བྱའོ། ། གཉིས་པ་བར་ཆད་ལས་ལྡང་བའི་ཐབས་ལ་གཉིས་ལས། ཐེག་ཆེན་ལ་སྐྱོ་བ་སྤོང་བ་ནི་ཡན་ལག་གཏོང་བ་ལ་སོགས་པ་ཤིན་ཏུ་དཀའ་བའི་ལས་ཕར་ཕྱིན་དྲུག་གིས་བསྡུས་པ་ངོ་བོ་སྣ་ཚོགས་པ་དུས་བསྐལ་པ་མང་པོ་སྟེ། གྲངས་མེད་པ་གསུམ་ཕྱིས་མཐར་ཕྱིན་པ་སྟེ་རྫོགས་པར་འགྱུར་བ་ལ་མངོན་པར་བརྩོན་པའི་བདག་ཉིད་ཅན་གྱི་རྒྱལ་སྲས་རྣམས་ཀྱི་ལུས་དང་ངག་དང་སེམས་ཀྱི་རང་རང་གི་ལས་གསུམ་པོ་དཀའ་སྤྱད་གང་གིས་གཞན་དོན་དུ་དཀའ་བ་སྤྱོད་པའི་སྐབས་འདི་ནི་ཡིད་འབྱུང་བར་འགྱུར་བ་མེད་དོ། ། ཉན་རང་གི་བསམ་པ་དོར་བ་ནི་ཇི་ལྟར་བདག་ལ་ཕན་པར་འདོད་པའི་སྐྱེས་བུ་རྣམས་ཀྱང་དུག་ལ་སོགས་པ་ལས་རང་གི་ལུས་ཟློག་ཅིང་བསྲུང་བ་དེ་བཞིན་དུ་རྒྱལ་སྲས་རྣམས་ཐེག་པ་དམན་པ་རྣམ་པ་གཉིས་པོའི་ལམ་དེ་ཐེག་ཆེན་གྱི་འབྲས་བུར་བསྔོ་བར་མི་བྱེད་པས་དུག་དང༌། ཐེག་ཆེན་གྱི་དགེ་བའི་རྩ་བ་རྩད་ནས་གཅོད་པས་མཚོན་དང༌། ཐེག་ཆེན་གྱི་དགེ་བའི་ལོ་ཐོག་མ་སྐྱེས་པ་མི་སྐྱེད་ཅིང་སྐྱེས་པ་འཇོམས་པའི་ཕྱིར་གནམ་ལྕགས་ལྕེ་འབབ་པ་དང་བཅས་པའི་སེར་བ་དང༌། ཐེག་ཆེན་གྱི་དོན་འགྲུབ་པའི་གེགས་བྱེད་པས་དགྲ་དང་འདྲ་བར་རྟོགས་ནས་ལུས་དང་ངག་དང་ཡིད་ཀྱི་ལས་གསུམ་གྱི་བདག་ཉིད་ཐེག་དམན་དེ་ལ་ཟློག་པར་བྱེད་པ་ཡིན་ནོ། །
རྣམ་པར་དག་པའི་ཐབས་ནི་བྱང་ཆུབ་སེམས་དཔའ་དེ་ནི་རྟག་ཏུ་རྣམ་པར་མི་རྟོག་གོ ། ཇི་ལྟར་མི་རྟོག་ཅེ་ན། སྒྲུབ་པ་པོ་བྱང་ཆུབ་སེམས་དཔའ་རང་ཉིད་ལས་ཅན་དུ་མི་རྟོག་ལ། སྒྲུབ་བྱ་ཕར་ཕྱིན་དྲུག་ལས་སུ་ཡང་རྟོག་པ་མིན་ཞིང༌། དེ་དག་སྒྲུབ་པའི་བརྩོན་འགྲུས་ལ་ལས་ཀྱི་བྱ་བར་མི་ལྟ་སྟེ། དེས་ནི་བྱང་སེམས་དེ་ནི་ལས་གསུམ་དག་པ་དེའི་ཐབས་ཡང་དག་པར་གཟུང་བའི་ཕྱིར། ལུས་ལ་སོགས་པའི་ལས་རྣམ་པར་དག་པའི་སྟོབས་ཀྱིས་ཡོན་ཏན་མཐའ་ཡས་ཏེ་ཟད་མི་ཤེས་པ་དེའི་ཕ་རོལ་མཐར་ཐུག་པ་སངས་རྒྱས་སུ་འགྲོ་སྟེ་འདིས་ཆེ་བ་ཡང་བསྟན་ནོ། ། ཐབས་དང་ལྡན་པའི་ལས་ཀྱི་སྐབས་བཤད་ཟིན་ཏོ།། ༈ །།དེ་ལྟར་ལམ་གསུམ་གྱིས་ཟིན་པ་ནི་དགེ་བ་ཐམས་ཅད་ལ་ཀུན་ཏུ་འགྲོ་བ་དེས་བསླབ་པ་སྤྱིར་བསྟན་ནས། ད་ནི་ཁྱད་པར་དུ་ཕ་རོལ་ཏུ་ཕྱིན་པའི་སྤྱོད་པ་སྟོན་ནོ། །
དེ་ལ་གཉིས་ཏེ། སྤྱོད་པའི་ངོ་བོ་དང༌། ལྷན་ཅིག་བྱེད་པའི་རྐྱེན་ནོ། ། དང་པོ་ལ་སོ་སོའི་རང་བཞིན་དང༌། ཐུན་མོང་གི་མཇུག་བསྡུད་དོ། ། དང་པོ་ལ་གཉིས་ཏེ། རང་གི་སངས་རྒྱས་ཀྱི་ཆོས་རྫོགས་པར་བྱེད་པའི་ཐབས་ཕ་རོལ་ཏུ་ཕྱིན་པ་དྲུག སེམས་ཅན་ཡོངས་སུ་སྨིན་པར་བྱེད་པའི་ཐབས་བསྡུ་བའི་དངོས་པོ་བཞིའོ། ། དང་པོ་ལ་གཉིས་ཏེ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི་ཕ་རོལ་ཏུ་ཕྱིན་པ་དྲུག་གི་གྲངས་ངེས་དང༌། དེ་དག་སོ་སོའི་མཚན་ཉིད་དང༌། ཕྱིན་དྲུག་གི་གོ་རིམ་དང༌། སོ་སོའི་ངེས་ཚིག་དང༌། གོམས་པའི་ཡོན་ཏན་དང༌། དྲུག་པོ་དེ་དག་གི་རབ་ཏུ་དབྱེ་བ་དང༌། གསུམ་དུ་བསྡུ་བའི་ཚུལ་དང༌། མི་མཐུན་ཕྱོགས་བྲལ་ཚུལ་དང༌། ཡོན་ཏན་གྱི་བསྔགས་པ་བརྗོད་པ་དང༌།
ཕན་ཚུན་རྣམ་པར་ངེས་པ་སྟེ་དོན་བཅུ་ཡིས་མདོར་བསྟན་པ་ཡིན་པར་ཤེས་པར་བྱའོ། ། གཉིས་པ་རྒྱས་པར་བཤད་པ་ལ། དོན་བཅུ་ཡོད་པ་ལས། དང་པོ་གྲངས་ངེས་ལ་ལྔ་ལས། མངོན་མཐོ་དང་ངེས་ལེགས་སྒྲུབ་པ་ལ་ཕ་རོལ་ཏུ་ཕྱིན་པ་དྲུག་ཏུ་གྲངས་ངེས་པ་ནི་དང་པོ་བཞིས་མངོན་མཐོ་སྒྲུབ་སྟེ། སྦྱིན་པས་ལོངས་སྤྱོད་ཕུན་སུམ་ཚོགས་པ། ཚུལ་ཁྲིམས་ཀྱིས་ལུས་ཕུན་སུམ་ཚོགས་པ། བཟོད་པས་འཁོར་ཕུན་སུམ་ཚོགས་པ། བརྩོན་འགྲུས་ཀྱིས་དགེ་བའི་ལས་ཐམས་ཅད་འགྲུབ་པའི་རྩོམ་པ་ཕུན་སུམ་ཚོགས་པའོ། ། བསམ་གཏན་དང་ཤེས་རབ་གཉིས་ཀྱིས་ངེས་ལེགས་སྒྲུབ་སྟེ་བསམ་གཏན་གྱི་རྟག་ཏུ་ཉོན་མོངས་པའི་དབང་དུ་མི་འགྲོ་བ་དང༌།
ཤེས་རབ་ཀྱིས་བྱ་བ་རྣམས་ཕྱིན་ཅི་མ་ལོག་པར་བྱེད་པ་ཤེས་པའོ། ། འགྲེལ་པར་ཐ་མ་གཉིས་སོ་སོར་བཀྲལ་ཡང་ཊཱིཀྐར་ངེས་ལེགས་སྒྲུབ་པར་བསྡུས་སོ། ། རང་གཞན་གྱི་དོན་སྒྲུབ་པ་ལ་དྲུག་ཏུ་ངེས་པ་ནི་སེམས་ཅན་གྱི་དོན་ལ་རབ་ཏུ་བརྩོན་པ་ནི་དང་པོ་གསུམ་གྱི་སྒོ་ནས་འབྱེད་དོ། ། གཏོང་བ་དང་གཞན་ལ་མི་གནོད་པ་དང་གནོད་པ་བཟོད་པས་སེམས་ཅན་གྱི་དོན་བྱེད་ལ། སེམས་གནས་པར་བྱེད་པ་བསམ་གཏན་དང༌། གྲོལ་བར་བྱེད་པ་ཤེས་རབ་དང༌། དེ་གཉིས་ཀྱི་གཞི་བརྩོན་འགྲུས་དང་བཅས་པས་རང་གི་དོན་རྣམ་པ་ཐམས་ཅད་སྤྱོད་དོ། ། ཡང་སྦྱིན་པས་གཞན་མི་ཕོངས་པར་བྱེད་པ་དང༌། ཚུལ་ཁྲིམས་ཀྱིས་གཞན་ལ་མི་འཚེ་བ་དང༌། བཟོད་པས་གཞན་གྱི་གནོད་འཚེ་བྱས་པ་བཟོད་པ་དང༌།
བརྩོན་འགྲུས་ཀྱིས་གཞན་གྱི་དོན་གྱི་བྱ་བ་ལ་མི་སྐྱོ་བ་དང༌། བསམ་གཏན་གྱིས་རྫུ་འཕྲུལ་ལ་སོགས་པ་བསྟན་པས་གཞན་དད་ཅིང་དགའ་བར་བྱེད་པ་དང༌། ཤེས་རབ་ཀྱིས་དྲིས་པའི་ལན་ལེགས་པར་བརྗོད་པས་ཐེ་ཚོམ་གཅོད་པའི་ཕྱིར་དྲུག་ཀ་གཞན་དོན་ཡིན་ལ།

གཞན་གྱི་དོན་དེ་བྱས་པས་རང་ཉིད་ཀྱིས་སངས་རྒྱས་འགྲུབ་པས་གཞན་གྱི་དོན་དེ་ཉིད་རང་གི་དོན་ཡིན་ནོ། ། ཐེག་ཆེན་གྱི་ལམ་ཐམས་ཅད་སྒྲུབ་པ་ལ་དྲུག་ཏུ་ངེས་པ་ནི། སྦྱིན་པས་ལོངས་སྤྱོད་ལ་མངོན་པར་མི་དགའ་བ་དང༌། ཚུལ་ཁྲིམས་ཀྱིས་བསླབ་པ་རབ་ཏུ་གུས་པས་བསྲུང་བ་དང༌། བཟོད་པ་དང་བརྩོན་འགྲུས་གཉིས་ཀྱིས་གོ་རིམ་བཞིན་དུ་སེམས་ཅན་དང་སེམས་ཅན་མ་ཡིན་པས་བྱས་པའི་སྡུག་བསྔལ་དང་དགེ་བ་ལ་སྦྱོར་བ་གཉིས་ལ་མི་སྐྱོ་བ་དང༌། བསམ་གཏན་དང་ཤེས་རབ་ཀྱིས་ཞི་གནས་དང་ལྷག་མཐོང་གི་རྣལ་འབྱོར་རྣམ་པར་མི་རྟོག་པ་སྟེ། ཐེག་ཆེན་གྱི་ལམ་མཐའ་དག་དེ་ཙམ་དུ་ཟད་དོ། ། ཐབས་མཁས་ཀྱི་རྣམ་པ་ཐམས་ཅད་སྒྲུབ་པ་ལ་དྲུག་ཏུ་ངེས་པ་ནི་སྦྱིན་པ་གཏོང་བ་ལ་གོམས་པའི་སྒོ་ནས་འདོད་པའི་ཡུལ་རྣམས་ལ་མ་ཆགས་པའི་ལམ་མོ། ། ཚུལ་ཁྲིམས་ནི་དགེ་སློང་གི་སྡོམ་པ་ལ་གནས་པའི་སྒོ་ནས་འདོད་པའི་ཡུལ་དེ་ཐོབ་པར་འདོད་པའི་རྣམ་པར་གཡེང་བ་སྡོམ་པའི་ལམ་མོ། ། བཟོད་པ་ནི་གཞན་གྱི་གནོད་པས་ཡིད་མི་འབྱུང་བའི་ཕྱིར་སེམས་ཅན་མི་གཏོང་བར་རྗེས་སུ་འཛིན་པའི་ལམ་མོ། ། བརྩོན་འགྲུས་ནི་དགེ་བ་འཕེལ་བར་བྱེད་པའི་ལམ་མོ། །
བསམ་གཏན་དང་ཤེས་རབ་ནི་ཉོན་མོངས་པ་དང་ཤེས་བྱའི་སྒྲིབ་པ་རྣམ་པར་སྦྱོང་བའི་ལམ་སྟེ་སྒྲིབ་པ་གཉིས་འགོ་གནོན་པ་དང་རྩ་བ་ནས་སྤོང་བ་རིམ་པ་བཞིན་ནོ། ། ལམ་ཞེས་བྱ་བ་ནི་ཐབས་ཡིན་པས་ཐབས་མཁས་ཐམས་ཅད་དྲུག་ཏུ་ངེས་སོ། ། བསླབ་པ་གསུམ་སྒྲུབ་པ་དྲུག་ཏུ་ངེས་པ་ནི་བསླབ་པ་གསུམ་སྒྲུབ་པའི་དབང་དུ་མཛད་ནས་རྒྱལ་བས་ཕ་རོལ་ཏུ་ཕྱིན་པ་དྲུག་ཡང་དག་པར་བཤད་དེ། དེ་ཡང་ཕར་ཕྱིན་དང་པོ་གསུམ་ཚུལ་ཁྲིམས་ཀྱི་བསླབ་པ་སྟེ། སྦྱིན་པས་ལོངས་སྤྱོད་ལ་མ་ཆགས་ན་ཚུལ་ཁྲིམས་ལ་འཇུག་པས་སྤྱིན་པ་ཚུལ་ཁྲིམས་ཀྱི་ཚོགས་ཞེས་བྱ་སྟེ་རྒྱུ་ཡིན་ལ། ཚུལ་ཁྲིམས་ནི་ངོ་བོ་ཡིན་ཞིང་བཟོད་པས་བཤེ་ཡང་སླར་མི་བཤེ་བ་ལ་སོགས་པའི་སྒོ་ནས་ཚུལ་ཁྲིམས་དག་པར་བྱེད་པས་དེའི་འཁོར་ཡིན་ནོ། ། ཐ་མ་བསམ་གཏན་དང་ཤེས་རབ་གཉིས་ནི་སེམས་དང་ཤེས་རབ་ཀྱི་བསླབ་པ་རྣམ་པ་གཉིས་སོ། ། དང་པོ་བརྩོན་འགྲུས་ནི་བསླབ་པ་གསུམ་ཅར་ལ་ཡང་གཏོགས་ཏེ་ཐམས་ཅད་ཀྱི་གྲོགས་སུ་འགྱུར་བའི་ཕྱིར་རོ། ། གཉིས་པ་ཕྱིན་དྲུག་སོ་སོའི་མཚན་ཉིད་ལ་དང་པོ་སྦྱིན་པའི་མཚན་ཉིད་ནི་བཞི་སྟེ། བྱང་ཆུབ་སེམས་དཔའ་དེ་ནི་མི་མཐུན་ཕྱོགས་སེར་སྣ་ཉམས་པ་སྟེ་དེ་དང་བྲལ་བ་དང༌།
ཆོས་བདག་མེད་པར་རྟོགས་པས་རྣམ་པར་མི་རྟོག་པའི་ཡེ་ཤེས་དང་ལྡན་པ་དང༌། གང་ཅི་འདོད་པ་ཐམས་ཅད་སྦྱིན་པས་ན་འདོད་པ་ཐམས་ཅད་ཡོངས་སུ་རྫོགས་པར་བྱེད་པ་དང༌། སྦྱིན་པས་བསྡུས་ནས་སེམས་ཅན་རྣམས་ཐེག་པ་གསུམ་ལ་སྐལ་བ་ཇི་ལྟ་བ་བཞིན་དུ་སྨིན་པར་བྱེད་པ་སྟེ་ཐེག་པ་གསུམ་ལ་འགོད་པའི་དབྱེ་བ་རྣམ་པ་གསུམ་མོ། ། ཚུལ་ཁྲིམས་ལ་སོགས་པ་ཕ་རོལ་ཏུ་ཕྱིན་པ་ལྷག་མ་ལྔ་ལ་ཡང་འཆལ་བའི་ཚུལ་ཁྲིམས་ལ་སོགས་པ་ལྔ་དང་བྲལ་བ་དང༌། ལྔ་ག་ཡང་ཆོས་ལ་བདག་མེད་པར་རྟོགས་པའི་ཡེ་ཤེས་དང་ལྡན་པ་དང༌། ལུས་ངག་སྡོམ་པས་གཞན་ལ་མི་གནོད་པ་དང༌། གནོད་པ་བཟོད་པ་དང༌། བྱ་བའི་གྲོགས་བྱེད་པ་དང༌། རྫུ་འཕྲུལ་གྱིས་ཡིད་མགུ་བར་བྱེད་པ་དང༌། ཐེ་ཚོམ་གཅོད་པ་རྣམས་ཀྱི་སྒོ་ནས་འདོད་པ་ཐམས་ཅད་ཡོངས་སུ་རྫོགས་པར་བྱེད་པ་དང༌།
ཚུལ་ཁྲིམས་ལ་སོགས་ལྔ་པོས་མགུ་བར་བྱས་ཏེ་ཐེག་པ་གསུམ་ལ་སྨིན་པར་བྱེད་པའོ། ། གསུམ་པ་གོ་རིམ་ལ་གསུམ་ལས། སྔ་མ་ལ་བརྟེན་ནས་ཕྱི་མ་སྐྱེ་བའི་གོ་རིམ་ནི་སྦྱིན་པས་ལོངས་སྤྱོད་ལ་མི་ལྟ་ན་ཚུལ་ཁྲིམས་ཡང་དག་པར་ལེན་ནོ། ། ཚུལ་ཁྲིམས་དང་ལྡན་ན་དགེ་སྦྱོང་དུ་བྱེད་པའི་ཆོས་བཞིས་བཟོད་པར་འགྱུར་རོ། ། དཀའ་སྤྱོད་བཟོད་པ་དང་ལྡན་ན་གཞན་དོན་དུ་དགེ་བ་རྣམས་ལ་བརྩོན་འགྲུས་རྩོམ་མོ། ། ཞི་གནས་ཀྱི་རྒྱུ་མཚན་དུས་སུ་སྒོམ་པ་ལ་སོགས་པའི་བརྩོན་འགྲུས་བརྩོམ་པས་ཏིང་ངེ་འཛིན་སྐྱེའོ། ། ཏིང་ངེ་འཛིན་ལ་མཉམ་པར་བཞག་པས་ཡང་དག་པ་ཇི་ལྟ་བ་བཞིན་དུ་ཤེས་པའི་ཤེས་རབ་འབྱུང་ངོ༌། ། དམན་པ་དང་མཆོག་ཏུ་གནས་པའི་གོ་རིམ་ནི། དབྱིག་གཉེན་གྱིས། ཚུལ་ཁྲིམས་ཀྱི་གཏམ་ལས།
རྒྱ་མཚོ་དང་ནི་གླང་རྗེས་ཀྱི། ། ཁྱད་པར་དག་ནི་གང་ཡིན་པ། ། སྦྱིན་པ་དང་ནི་ཚུལ་ཁྲིམས་ཀྱི། ། ཁྱད་པར་དག་ནི་དེ་ཡིན་ནོ། ། ཞེས་པ་ལྟར་རོ། ། སྔ་མ་སྔ་མ་ལས་ཕྱི་མ་ཕྱི་མ་མཆོག་ཡིན་ནོ། ། རགས་པ་དང་ཕྲ་བའི་གོ་རིམ་ནི། དེ་ཉིད་ལས། སྦྱིན་པ་བཤན་པ་རྣམས་ཀྱིས་ནི། ། རིགས་ངན་དག་ཀྱང་སྦྱིན་པར་བྱེད། །
གང་ཡང་རུང་བའི་ཚུལ་ཁྲིམས་ནི། ། ཡོངས་སུ་བསྲུང་བར་མི་ནུས་སོ། ། ཞེས་གསུངས་པ་ལྟར། སྔ་མ་སྔ་མ་ལ་འཇུག་པ་དང༌། བྱ་བ་སླ་བའི་ཕྱིར་རགས་པ་དང༌། ཕྱི་མ་ཕྱི་མ་དཀའ་བའི་ཕྱིར་ཕྲ་བ་ཡིན་ནོ། ། བཞི་པ་ངེས་ཚིག་ནི་དབུལ་བ་འདོར་བར་བྱེད་པས་སྦྱིན་པའོ། ། བསིལ་བ་ཐོབ་པར་བྱེད་པས་ཚུལ་ཁྲིམས། དེ་དང་ལྡན་ན་ཡུལ་གྱི་མཚན་མ་ཉོན་མོངས་པའི་གདུང་བ་མེད་པའི་ཕྱིར་རོ། ། ཁྲོ་བ་བཟོད་པས་བཟོད་པ།
མཆོག་སྟེ་དགེ་བ་ལ་སྦྱོར་བས་བརྩོན་འགྲུས། ཡིད་ནང་དུ་འཛིན་པས་བསམ་གཏན། འདིས་དོན་དམ་ཤེས་པའི་ཕྱིར་ཤེས་རབ་ཅེས་བྱ་སྟེ་སོ་སོའི་ངེས་ཚིག་གོ ། ཐུན་མོང་གི་ངེས་ཚིག་ནི། ཐེག་སྡུས་ལས། འདི་དག་གི་ངེས་ཚིག་ཇི་ལྟར་ལྟ་ཞེ་ན། འཇིག་རྟེན་པ་དང་ཉན་ཐོས་དང་རང་སངས་རྒྱས་ཀྱི་སྦྱིན་པ་ལ་སོགས་པའི་དགེ་བ་ཐམས་ཅད་ལས་ཕུལ་དུ་བྱུང་བར་ཕ་རོལ་ཏུ་འགྲོ་བའི་ཕྱིར་ཕ་རོལ་ཏུ་ཕྱིན་པ་རྣམས་སོ། ། ཞེས་སོ། ། ལྔ་པ་ཡོན་ཏན་སྒོམ་པ་ནི། ཕ་རོལ་ཏུ་ཕྱིན་པ་ཐམས་ཅད་རྫོགས་པ་ལ།
དངོས་པོ་ལ་བརྟེན་ནས་སྒོམ་པ་ལ་སོགས་པ་ལྔ་ཡོད་པའི་དངོས་པོ་ལ་བརྟེན་ནས་སྒོམ་པ་ལ་བཞི་ལས། རྒྱུ་ལ་བརྟེན་པ་ནི་རིགས་ཀྱི་སྟོབས་ཀྱིས་ཕ་རོལ་ཏུ་ཕྱིན་པ་རྣམས་སྒྲུབ་པ་ལ་གོམས་པའོ། ། རྣམ་པར་སྨིན་པ་ལ་བརྟེན་པ་ནི་ལུས་ཕུན་སུམ་ཚོགས་པ་ཐོབ་པའི་སྟོབས་ཀྱིས་སོ། ། སྨོན་ལམ་ལ་བརྟེན་པ་ནི་སྨོན་ལམ་གྱི་སྟོབས་ཀྱིས་སོ། ། སོ་སོར་བརྟགས་པའི་སྟོབས་ལ་བརྟེན་པ་ནི་ཤེས་རབ་ཀྱིས་སེར་སྣ་ལ་སོགས་པའི་སྐྱོན་དང༌། སྦྱིན་པ་ལ་སོགས་པའི་ཡོན་ཏན་ལ་སོ་སོར་བརྟགས་ནས་ཕར་ཕྱིན་རྣམས་སྒྲུབ་པ་ལ་གོམས་པའོ། ། ཡིད་ལ་བྱེད་པ་ལ་བརྟེན་པ་ཡང་བཞི་ལས། མོས་པ་ཡིད་ལ་བྱེད་པ་ནི་ཕར་ཕྱིན་དང་ལྡན་པའི་མདོ་ཐམས་ཅད་ལ་གོམས་པའོ། ། རོ་མྱང་ཡིད་ལ་བྱེད་པ་ནི་རང་གིས་ཕར་ཕྱིན་རྣམས་ཐོབ་པ་ལ་ཡོན་ཏན་དུ་ལྟའོ། ། རྗེས་སུ་ཡི་རང་བ་ཡིད་ལ་བྱེད་པ་ནི་གཞན་གྱིས་སྦྱིན་སོགས་གྲུབ་པ་ལ་དགའ་བའོ། །
མངོན་པར་དགའ་བ་ཡིད་ལ་བྱེད་པ་ནི་རང་གཞན་གྱི་མ་འོངས་པ་ན་སྦྱིན་སོགས་འགྲུབ་པར་འགྱུར་བ་ལ་དགའ་བའོ། ། བསམ་པ་ལ་བརྟེན་པ་ལ་ཕྱིན་དྲུག་རེ་རེ་ལ་དྲུག་དྲུག་སྟེ། ཕྱིན་དྲུག་གི་སྤྱོད་པས་ངོམས་མི་ཤེས་པའི་བསམ་པ་དང༌། ཕྱིན་དྲུག་གི་སྤྱོད་པ་རྒྱུན་མི་གཅོད་པ་རྒྱ་ཆེན་པོའི་བསམ་པ་དང༌། ཕྱིན་དྲུག་གིས་གཞན་ལ་ཕན་པར་དགའ་བ་དགའ་བའི་བསམ་པ་དང༌། ཕྱིན་དྲུག་གིས་གཞན་ལ་ཕན་འདོགས་པའི་བསམ་པ་ཕན་པའི་བསམ་པ་དང༌། ལན་དང་རྣམ་པར་སྨིན་པ་ལ་མི་རེ་བ་མ་གོས་པའི་བསམ་པ་དང༌། ཕྱིན་དྲུག་གི་དགེ་བ་གཞན་གྱི་དོན་དུ་བསྔོ་བ་དགེ་བའི་བསམ་པའོ། ། ཐབས་ལ་བརྟེན་པ་ནི་རྣམ་པར་མི་རྟོག་པའི་ཡེ་ཤེས་ཀྱི་འཁོར་གསུམ་ཡོངས་སུ་དག་པར་སོ་སོར་རྟོག་པ་སྟེ། དེ་ནི་ཡིད་ལ་བྱེད་པ་ཐམས་ཅད་མངོན་པར་འགྲུབ་པར་བྱེད་པ་ཡིན་ནོ། །
ཕ་རོལ་ཏུ་ཕྱིན་པ་སྒོམ་པ་དབང་འབྱོར་བ་ཉིད་ལ་བརྟེན་པ་ལ་གསུམ་ལས། སྐུ་ལ་དབང་འབྱོར་བ་ནི་སངས་རྒྱས་ཀྱི་ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་ཐོབ་པའོ། ། སྤྱོད་པ་ལ་དབང་འབྱོར་བ་ནི་སྤྲུལ་སྐུ་ཐོབ་པའོ། ། སྟོན་པ་ལ་དབང་འབྱོར་བ་ནི། ཕར་ཕྱིན་དྲུག་པོ་ཐམས་ཅད་སྟོན་པ་ལ་ཐོགས་པ་མེད་པའོ། ། དྲུག་པ་རབ་ཏུ་དབྱེ་བ་ནི་རེ་རེ་ལ་ཡང་ངོ་བོ་དང༌། རྒྱུ་དང༌། འབྲས་བུ། ལས།
ལྡན་པ། འཇུག་པའི་དོན་ཏེ་དྲུག་དྲུག་གིས་སྟོན་ལ། ཚིག་རྐང་ཕྱི་མ་གཉིས་ཀྱིས་བྱང་ཆུབ་སེམས་དཔའ་དེ་དག་ཤེས་ནས་སྒྲུབ་པར་བྱེད་དོ། ། ཞེས་བསྟན་ནོ། ། དེ་ལ་སྦྱིན་པའི་ངོ་བོ་ནི། ལུས་དང་ལོངས་སྤྱོད་ལ་སོགས་པའི་དོན་རྣམས་གཏོང་བར་བྱེད་པའོ། ། རྒྱུ་ནི་མ་ཆགས་པ་དང༌། ཞེ་སྡང་མེད་པ་དང༌། གཏི་མུག་མེད་པའི་དགེ་བའི་རྩ་བ་དང་ལྷན་ཅིག་སྐྱེས་པའི་གཏོང་བའི་སེམས་པ་ལ་བརྟེན་པའོ། ། འབྲས་བུ་ནི།
གནས་ལྔ་པའི་མདོ་ལས། གནས་ལ་ཁ་ཟས་བྱིན་བྱས་ན། ། གནས་ལྔ་དག་ནི་ཀུན་ཐོབ་སྟེ། ། ཚེ་དང་ཁ་དོག་སྟོབས་དང་བདེ། ། སྤོབས་པ་ཕུན་སུམ་ཚོགས་པ་ལྔ། ། ཞེས་གསུངས་པ་ལྟར། ལུས་ཕུན་སུམ་ཚོགས་པ་དང༌། ལོངས་སྤྱོད་ཕུན་སུམ་ཚོགས་པའོ། ། ལས་ནི་རང་གཞན་གཉིས་རྗེས་སུ་འཛིན་པ་དང༌། བྱང་ཆུབ་ཆེན་པོའི་ཚོགས་རྫོགས་པར་བྱེད་པའོ། །
ལྡན་པ་ནི་སྦྱིན་པ་དེ་ཡང་སེར་སྣ་མེད་པ་དག་ལ་ལྡན་ནོ། ། འཇུག་པ་ནི་ཆོས་དང༌། ཟང་ཟིང་དང༌། མི་འཇིགས་པའི་སྦྱིན་པ་གསུམ་སྟེ། སྦྱིན་པའི་ངོ་བོ་ལ་སོགས་པ་དེ་ལྟར་ཡོངས་སུ་ཤེས་ནས་མཁས་པ་བྱང་ཆུབ་སེམས་དཔས་སྦྱིན་པ་དེ་ཡང་དག་པར་སྒྲུབ་པར་བྱེད་དོ། ། ཚུལ་ཁྲིམས་ལ་ངོ་བོ་ནི་ཡན་ལག་དྲུག་དང་ལྡན་པ་སྟེ། དྲུག་གང་ཞེ་ན། བླངས་པ་མ་ཉམས་པ་དང་ལྡན་པ་དང༌། ངེས་འབྱུང་གི་བསམ་པས་ཟིན་པ་དང༌། སྤྱོད་ལམ་ལ་སོགས་པའི་ཆོ་ག་ཕུན་སུམ་ཚོགས་པ་དང༌།
གསོད་པའི་གནས་ལ་སོགས་པ་སྤངས་པ་དང༌། སྤྱོད་ཡུལ་ཕུན་སུམ་ཚོགས་པ་དང༌། ལྟུང་བ་ཕྲ་མོ་ལ་ཡང་འཇིགས་པ་བྱེད་པ་དང༌། བསླབ་པའི་གཞི་རྣམས་ལ་སློབ་པའོ། ། རྒྱུ་ནི་ཞི་བ་མྱང་འདས་ཀྱི་བསམ་པས་ཟིན་པ་སྟེ་དེའི་དོན་དུ་ལེན་པའོ། ། འབྲས་བུ་ནི། བདེ་འགྲོ་དང་སེམས་རྩེ་གཅིག་ཏུ་གནས་པ་བསམ་གཏན་སྦྱིན་པར་བྱེད་པའོ། ། ལས་ནི། བཤེས་སྤྲིང་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་ཏུ། །
ཡོན་ཏན་ཀུན་གྱི་གཞི་རྟེན་ལགས་པར་གསུངས། ། ཞེས་པ་ལྟར། ཡོན་ཏན་ཐམས་ཅད་ཀྱི་རྟེན་དང༌། ཉོན་མོངས་པའི་གདུང་བ་ཞི་བར་བྱེད་པ་དང༌། སྲོག་གཅོད་དང་མ་བྱིན་ལེན་ལ་སོགས་པའི་རྐྱེན་གྱི་འཇིགས་པ་དང༌། ཁ་ན་མ་ཐོ་བ་དང༌། འཁོན་རྣམས་མ་འབྱུང་བས་འཇིགས་པ་མེད་པའོ། ། ལྡན་པ་ནི། དུས་ཐམས་ཅད་དུ་ལུས་ངག་ཡིད་གསུམ་གྱི་དགེ་བ་སྤྱོད་པས་བསོད་ནམས་ཀྱི་ཚོགས་དང་ལྡན་པའོ། ། འཇུག་པ་ལ་རབ་ཏུ་དབྱེ་བས་འཇུག་པ་ནི།
བརྡར་བཏགས་པ་སོ་སོར་ཐར་པའི་སྡོམ་པས་བསྡུས་པ་དང༌། ཆོས་ཉིད་ཀྱིས་ཐོབ་པ་ནི་བསམ་གཏན་དང༌། ཟག་མེད་ཀྱི་སྡོམ་པས་བསྡུས་པ་སྟེ་གསུམ་མོ། ། གཞན་དུ་སྡོམ་པ་དང༌། དགེ་བ་ཆོས་སྡུད་དང༌། སེམས་ཅན་དོན་བྱེད་གསུམ་དུའང་བཤད་དོ། ། རྟེན་གྱི་འཇུག་པ་ནི་སྡོམ་པ་ལ་གནས་པ་རྣམས་ལ་ཡོད་དོ། ། བྱང་ཆུབ་སེམས་དཔའི་སྡོམ་པ་ནི་སྤྱི་དོན་དུ་བརྗོད་ཟིན་ལ། སོ་ཐར་གྱི་སྡོམ་པ་ནི་རྒྱས་པར་མཛོད་ཀྱི་རྣམ་བཤད་དུ་བཤད་ཟིན་ནོ། ། ཚུལ་ཁྲིམས་བསྟན་ཟིན་ནོ། །
བཟོད་པ་ལ་ངོ་བོ་ནི། གནོད་བྱེད་ཀྱིས་སེམས་མི་འཁྲུགས་པས་ནི་མི་མཇེད་པ་དང༌། སྡུག་བསྔལ་ལ་ཇི་མི་སྙམ་པ་དང༌། དེ་ཁོ་ན་ཉིད་ཤེས་པ་ཆོས་ལ་ངེས་པར་རྟོགས་པའི་བཟོད་པ་སྟེ་གསུམ་མོ། ། རྒྱུ་ནི་སྙིང་རྗེ་དང་ཚུལ་ཁྲིམས་ཀྱིས་ཆོས་ལེན་པ་དང༌། བཟོད་པ་སྟོན་པའི་ཆོས་ལ་ཐོས་པ་ཆུབ་པར་བྱེད་པ་སྟེ། ཆོས་གཉིས་ལ་བརྟེན་པའོ། ། འབྲས་བུ་ནི། མདོ་ལས་བཟོད་པ་ལ་ཕན་ཡོན་ལྔ་སྟེ། འཁོན་མི་མང་བ་ཡིན།
དབྱེན་མི་མང་བ་ཡིན། བདེ་བ་དང་ཡིད་བདེ་བ་མང་བ་ཡིན། འགྱོད་པ་མེད་པར་འཆི་བའི་དུས་བྱེད་པ་ཡིན། ལུས་ཞིག་ནས་ཀྱང་བདེ་འགྲོ་མཐོ་རིས་ཀྱི་འཇིག་རྟེན་དག་ཏུ་སྐྱེ་བར་འགྱུར་རོ་ཞེས་གསུངས་པའི་ཕན་ཡོན་ལྔ་ཡང་དག་པར་བཤད་པ་དེ་ཐོབ་པའོ། ། ལས་ནི། བཟོད་པ་གསུམ་པོ་དེས་ནི་རང་གཞན་གཉིས་ཀྱི་དོན་བྱེད་དེ། གང་ཞིག་ཕ་རོལ་འཁྲུག་ཤེས་ནས། ། བདག་ཉིད་དེ་ལ་ཉེར་ཞི་བ། ། དེ་ནི་བདག་དང་ཕ་རོལ་དང༌། ། གཉིས་པོ་དག་གི་དོན་བྱེད་དོ། །
ཞེས་བཤད་པ་ལྟ་བུའོ། ། ལྡན་པ་ནི་བཟོད་པ་ནི་དཀའ་ཐུབ་ཀྱི་གཙོ་བོ་ཡིན་པས་དེ་དང་ཀུན་ཏུ་ལྡན་ཏེ། བཟོད་པ་ནི་མཆོག་ཅེས་བཤད་པ་ལྟ་བུའོ། ། འཇུག་པ་ལ་རྟེན་གྱི་འཇུག་པ་ནི། བཟོད་པ་དང་ལྡན་པ་དེ་ལ་ཡོད་དེ། དབྱེ་བའི་འཇུག་པ་ནི་བཟོད་པ་དེ་ནི་མི་མཇེད་པ་ལ་སོགས་པ་གསུམ་དུ་འདོད་དོ། ། བརྩོན་འགྲུས་ལ་ངོ་བོ་ནི། དགེ་བ་ལ་ཡང་དག་པའི་དོན་གྱི་ཆེད་དུ་སྤྲོ་བའོ། ། རྒྱུ་ནི། དགེ་བ་ལ་ཡིད་ཆེས་པའི་དད་པ་དང༌།
དགེ་བ་དོན་དུ་གཉེར་པའི་འདུན་པ་ལ་བརྟེན་པའོ། ། འབྲས་བུ་ནི། དྲན་པ་དང་ཏིང་ངེ་འཛིན་ལ་སོགས་པའི་ཡོན་ཏན་འཕེལ་བའོ། ། ལས་ནི། ཀུན་ནས་ཉོན་མོངས་པའི་གཉེན་པོ་བྱེད་པའོ། ། བརྩོན་འགྲུས་རྩམ་པ་ནི་སྡིག་པ་མི་དགེ་བའི་ཆོས་རྣམས་དང་མ་འདྲེས་པར་བདེ་བར་གནས་སོ་ཞེས་གསུངས་པ་ལྟ་བུའོ། ། ལྡན་པ་ནི། མ་ཆགས་པ་དང་ཞེ་སྡང་མེད་པ་ལ་སོགས་པའི་ཡོན་ཏན་གཉིས་དང་ལྡན་པའོ། ། འཇུག་པ་ལ་རྟེན་གྱི་འཇུག་པ་ནི། བརྩོན་འགྲུས་བརྩམས་པ་དེ་དག་ལ་ཡོད་དོ། །
དབྱེ་བའི་འཇུག་པ་ནི་རྣམ་ཤེས་ལྔ་དང་མཚུངས་ལྡན་གྱི་བརྩོན་འགྲུས་ལྔ་ནི་དབང་པོ་གཟུགས་ཅན་ལྔ་ལུས་ཀྱི་བརྩོན་འགྲུས་ཏེ། དེ་ནི་དབང་པོའི་སྒོ་བསྡམས་ཏེ་གནས་པ་ན་ཚུལ་ཁྲིམས་ཀྱི་བསླབ་པ་ཡིན་ཞིང༌། སེམས་ཀྱི་བརྩོན་འགྲུས་ནི་སེམས་དང་ཤེས་རབ་གཉིས་ཏེ་བདུན་པོ་དེ་དག་ལ་རྟག་ཏུ་གུས་པར་བྱེད་པའོ། ། གཞན་དུ་གོ་ཆ་དང༌། སྦྱོར་བ་དང༌། ཆོག་པར་མི་འཛིན་པའི་བརྩོན་འགྲུས་གསུམ་དུའང་བཤད་དོ། ། བསམ་གཏན་ལ་ངོ་བོ་ནི། སེམས་ནང་དུ་རྩེ་གཅིག་ཏུ་གནས་པའོ། ། རྒྱུ་ནི། ཏིང་ངེ་འཛིན་གྱི་དམིགས་པ་མི་བརྗེད་པའི་དྲན་པ་དང༌།
ཏིང་ངེ་འཛིན་ལ་སྤྲོ་བའི་བརྩོན་འགྲུས་ལ་བརྟེན་པའོ། ། འབྲས་བུ་ནི། བདེ་བ་སྐྱེད་པར་བྱེད་པ་སྟེ་བསམ་གཏན་གྱི་འབྲས་བུ་ནི་གཟུགས་ཁམས་ལ་སོགས་པ་སྡུག་བསྔལ་གྱི་གནོད་པ་མེད་པར་སྐྱེ་བའི་ཕྱིར། ལས་ནི། མངོན་པར་ཤེས་པ་དང༌། འཕགས་པ་དང༌། ལྷ་དང་ཚངས་པའི་གནས་པ་ལ་དབང་བསྒྱུར་བའོ། ། ལྡན་པ་ནི། ཆོས་རྣམས་ཀྱི་གཙོ་བོ་དང་ལྡན་པ་སྟེ། ཆོས་ཐམས་ཅད་ཀྱི་གཙོ་བོ་ནི།
ཏིང་ངེ་འཛིན་ཏོ་ཞེས་གསུངས་པ་ལྟ་བུའོ། ། འཇུག་པ་ལ་རྟེན་གྱི་འཇུག་པ་ནི་བསམ་གཏན་དང་ལྡན་པ་དེ་དག་ལ་ཡོད་དོ། ། དབྱེ་བའི་འཇུག་པ་ནི་རྟོག་པ་དང་བཅས་ཤིང་དཔྱོད་པ་དང་བཅས་པ་དང༌། རྟོག་པ་མེད་ལ་དཔྱོད་པ་ཙམ་དང་བཅས་པ་དང༌། རྟོག་པ་ཡང་མེད་ལ་དཔྱོད་པ་ཡང་མེད་པ་སྟེ་གསུམ་མམ། ཡང་ན་བསམ་གཏན་དང་པོ་གཉིས་ལ་དགའ་བ་དང་ལྡན་པ། གསུམ་པ་སིམ་པ་དང་ལྡན་པ། བཞི་པ་ལ་སོགས་པ་ནི་བཏང་སྙོམས་དང་ལྡན་པ་ཞེས་བྱ་སྟེ་གསུམ་མོ། ། གཞན་དུ་བདེ་བར་གནས་པའི་བསམ་གཏན་དང༌། ཡོན་ཏན་མངོན་པར་སྒྲུབ་པའི་བསམ་གཏན་དང༌།
སེམས་ཅན་གྱི་དོན་སྒྲུབ་པའི་བསམ་གཏན་དང་གསུམ་དུའང་བཤད་དོ། ། ཤེས་རབ་ལ་ངོ་བོ་ནི། ཤེས་པར་བྱ་བའི་ཡུལ་སྤྱིར་བསླབ་པ་གསུམ་དང༌། ཁྱད་པར་དུ་ཐེག་ཆེན་གྱིས་སྡུས་པ་རྣམས་ཡང་དག་པར་ཕྱིན་ཅི་མ་ལོག་པར་རབ་ཏུ་རྣམ་པར་འབྱེད་པའོ། ། རྒྱུ་ནི། ཏིང་ངེ་འཛིན་ལ་བརྟེན་ཏོ། ། འབྲས་བུ་ནི། འཇིག་རྟེན་པའི་ཤེས་རབ་ཀྱིས་ཀུན་ནས་ཉོན་མོངས་པ་མགོ་གནོན་ལ། འཇིག་རྟེན་ལས་འདས་པ་དམན་པ་ས་བདུན་པའི་བར་གྱི་དངོས་སུ་སྤོང༌། འཇིག་རྟེན་ལས་འདས་པ་ཆེན་པོ་ས་བརྒྱད་པ་ཡན་ཆད་ཀྱི་བག་ཆགས་དང་བཅས་པ་ལས་ཤིན་ཏུ་གྲོལ་བའོ། །
འགྲེལ་ཆེན་མཁན་པོ་ནི་འཇིག་རྟེན་པའི་ཤེས་རབ་ཀྱིས་ཉོན་མོངས་པ་འཇིགས་པར་བྱེད། འཇིག་རྟེན་ལས་འདས་པ་དམན་པ་ཉན་རང་གི་ཤེས་རབ་ཀྱིས་ཉོན་སྒྲིབ་སྤོང་བར་བྱེད། འཇིག་རྟེན་ལས་འདས་པ་ཆེན་པོ་ཐེག་ཆེན་གྱི་ཤེས་རབ་ཀྱིས་ཉོན་སྒྲིབ་ཤེས་སྒྲིབ་གཉིས་ཀ་སྤོང་བར་བྱེད་ཅེས་འཆད་དོ། ། ལས་ནི། ཤེས་རབ་ཀྱིས་འཚོ་བ་བླ་ན་མེད་པས་འཚོ་བ་དང༌། ཆོས་ལེགས་པར་བཤད་པའོ། ། ལྡན་པ་ནི། ཆོས་རྣམས་ཀྱི་ནང་ནས་ཤེས་རབ་མཆོག་ཡིན་ཏེ་ཤེས་རབ་ནི་ཆོས་ཐམས་ཅད་ཀྱི་མཆོག་གོ ། ཞེས་གསུངས་པ་ལྟ་བུའོ། ། འཇུག་པ་ལ་རྟེན་གྱི་འཇུག་པ་ནི་ཤེས་རབ་ཅན་དེ་དག་ལ་ཡོད་དོ། །
དབྱེ་བ་ནི་འཇིག་རྟེན་པ་དང་འཇིག་རྟེན་ལས་འདས་པ་དམན་པ་དང༌། འཇིག་རྟེན་ལས་འདས་པ་ཆེན་པོ་སྟེ་གསུམ་མོ། ། གཞན་དུ་ཀུན་རྫོབ་དང་དོན་དམ་པའི་བདེན་པ་ལ་དམིགས་པ་དང༌། སེམས་ཅན་དོན་བྱེད་གསུམ་དུའང་བཤད་དོ། ། བདུན་པ་གསུམ་དུ་བསྡུ་བ་ནི་དཀར་པོའི་ཆོས་སྦྱིན་སོགས་ཀུན་ལ་རྣམ་པར་གཡེང་བ་ནི་སྦྱིན་པ་དང༌། ཡང་དག་པར་བླངས་པའི་ཚུལ་ཁྲིམས་གཉིས་ཀྱིས་བསྡུས་སོ། ། མཉམ་པར་བཞག་པ་ནི། བསམ་གཏན་དང་ཡང་དག་པ་ཇི་ལྟ་བ་བཞིན་དུ་ཤེས་པ་སྒོམ་བྱུང་གི་ཤེས་རབ་གཉིས་ཀྱི་བསྡུས་སོ། ། མཉམ་པར་བཞག་མ་བཞག་གཉིས་ཀ་ནི། བཟོད་པ་དང་བརྩོན་འགྲུས་གཉིས་ཀྱིས་བསྡུས་ཏེ།
ཆོས་ལ་ངེས་པར་སེམས་དཔའི་བཟོད་པ་མཉམ་པར་བཞག་པ་ཡིན་ཞིང་བཟོད་པ་གཞན་གཉིས་མ་བཞག་པ་ཡིན་ལ། བརྩོན་འགྲུས་ནི་གཉིས་ཀའི་གྲོགས་ཡིན་པའི་ཕྱིར་རོ། ། བརྒྱད་པ་མི་མཐུན་ཕྱོགས་སྤོང་བ་ལ་དྲུག་ལས། སྤྱིན་པའི་མི་མཐུན་ཕྱོགས་སྤོང་བ་ནི། ཆགས་པ་བདུན་སྤོང་བ་སྟེ་བདུན་པོ་གང་ཞེ་ན་སེར་སྣ་མངོན་གྱུར་གྱིས་ལོངས་སྤྱོད་ལ་ཆགས་པ་དང༌། ཕྱི་བཤོལ་ལ་ཆགས་པ་དང༌། དེ་ཙམ་གྱིས་ཆོག་པར་འཛིན་པ་ལ་ཆགས་པ་དང༌། ལན་ལ་རེ་བ་ལ་ཆགས་པ་དང༌། རྣམ་པར་སྨིན་པ་ལ་ཆགས་པ་དང༌། མི་མཐུན་ཕྱོགས་སེར་སྣའི་བག་ལ་ཉལ་མ་བཅོམ་པའི་ཕྱིར་མི་མཐུན་ཕྱོགས་ལ་ཆགས་པ་དང༌།
རྣམ་པར་གཡེང་བ་ལ་ཆགས་པའོ། ། རྣམ་པར་གཡེང་བ་ལ་གཉིས་ཏེ། ཐེག་དམན་ལ་དགའ་བ་ཡིད་ལ་བྱེད་པའི་གཡེང་བ་དང༌། འཁོར་གསུམ་དུ་རྟོག་པ་རྟོག་པའི་གཡེང་བའོ། ། དེ་ལྟ་བུའི་ཆགས་པ་བདུན་པོ་དེའི་གཉེན་པོར་བྱང་ཆུབ་སེམས་པའི་སྤྱིན་པ་ནི་ལོངས་སྤྱོད་ལ་མ་ཆགས་ཤིང་ཕྱི་བཤོལ་ལ་མི་ཆགས་ལ། ཆོག་པར་འཛིན་པ་ལ་ཆགས་པ་མེད་ཅིང༌། ལན་ལ་རེ་བ་ལ་ཆགས་པ་ཉིད་ཀྱང་མ་ཡིན་ཏེ། ཡང་རྣམ་པར་སྨིན་པ་ལ་རེ་བ་ལ་མ་ཆགས་ཤིང༌། མི་མཐུན་ཕྱོགས་ལ་མི་ཆགས་ལ། རྣམ་པར་གཡེང་བ་ལ་ཆགས་པ་མེད་དོ། །
ཕར་ཕྱིན་ལྷག་མ་རྣམས་ཀྱང་དེ་བཞིན་དུ་རིག་པར་བྱའོ། ། དགུ་པ་ཡོན་ཏན་གྱི་བསྔགས་པ་ལ་གཉིས་ཏེ། སྤྱིར་བསྔགས་པ་དང༌། བྱེ་བྲག་ཏུ་བསྔགས་པའོ། ། དང་པོ་ལ་གསུམ་སྟེ། རྒྱ་ཆེ་བའི་ཡོན་ཏན་དང༌། རྣམ་པར་དག་པའི་ཡོན་ཏན་དང༌། མཆོག་ཏུ་འགྱུར་བའི་ཡོན་ཏན་ནོ། ། དང་པོ་ལ་གཉིས་ཏེ། རྒྱས་པར་བཤད་པ་དང༌།
དོན་བསྡུ་བའོ། ། དང་པོ་ནི། ཚིགས་སུ་བཅད་པ་ལ་དྲུག་ལས། ཐམས་ཅད་ཀྱང་རྐང་པ་བཞི་བཞིས་རིམ་པ་ལྟར་དངོས་པོ་རྒྱ་ཆེ་བ་དང༌། ཀུན་སློང་ཟང་ཟིང་མེད་པ་དང༌། འབྲས་བུ་རྒྱ་ཆེ་བ་དང༌། དུས་ཟད་མི་ཤེས་པ་དང་བཞི་བཞིས་སྟོན་ནོ། ། དང་པོ་སྦྱིན་པ་ལ་རྒྱ་ཆེ་བ་ནི། སངས་རྒྱས་སྲས་རྣམས་སློང་བ་དང་ཕྲད་ན་རང་གི་སྲོག་ཀྱང་རྟག་ཏུ་ཐེ་ཚོམ་མེད་པར་གཏོང་ན། ཕྱི་རོལ་གྱི་དངོས་པོ་ལྟ་ཅི་སྨོས་ཏེ།
སློབ་དཔོན་མ་ཁོལ་གྱིས། ཉིད་ཀྱི་ཤ་ཡང་བཏང་གྱུར་ན། ། དངོས་པོ་གཞན་ལྟ་སྨོས་ཅི་འཚལ། ། ཞེས་བཤད་པ་བཞིན་ནོ། ། ཟང་ཟིང་མེད་པ་ནི། སྙིང་རྗེའི་སྟོབས་ཀྱིས་སྦྱིན་པ་བཏང་ཡང་གཞན་ལེན་པ་པོ་ལན་ཡང་མི་རེ། འདོད་པའི་འབྲས་བུས་ཕྱི་མའི་ལོངས་སྤྱོད་ཕུན་སུམ་ཚོགས་པའང་དོན་དུ་མི་གཉེར་པའོ། ། དོན་ཆེ་བ་ནི་སྦྱིན་པ་དེ་ཉིད་ཀྱིས་ཀྱང་སྐྱེ་བོ་ཐམས་ཅད་རང་རང་སྐལ་བ་ཇི་ལྟ་བ་བཞིན་དུ་བྱང་ཆུབ་གསུམ་ལ་བཀོད་པའོ། ། མི་ཟད་པ་ནི་འཇིག་རྟེན་པའི་སྦྱིན་པ་ནི། གནས་སྐབས་ཀྱི་འབྲས་བུ་སྤྱད་པས་ཟད་ཅིང༌།
ཉན་རང་རྣམས་ཀྱིའང་ཕུང་པོ་ལྷག་མེད་དུ་ཟད་པར་འགྱུར་གྱི། བྱང་ཆུབ་སེམས་དཔའི་སྦྱིན་པ་ནི་རྣམ་པར་མི་རྟོག་པའི་ཡེ་ཤེས་ཀྱིས་ཡོངས་སུ་ཟིན་པས་འཇིག་རྟེན་མ་སྟོངས་ཀྱི་བར་དག་ནི་མི་ཟད་པར་བཞག་གོ ། ཚུལ་ཁྲིམས་ལ་རྒྱ་ཆེ་བ་ནི་ཕར་ཕྱིན་དྲུག་གི་མི་མཐུན་ཕྱོགས་སྤོང་བ་སྡོམ་པའི་ཚུལ་ཁྲིམས་དང༌། བརྩོན་པའི་རང་བཞིན་དགེ་བ་ཆོས་སྡུད་དང༌། སེམས་ཅན་དོན་བྱེད་ཀྱི་ཚུལ་ཁྲིམས་ཏེ་གསུམ་རྟག་པར་བླངས་པའོ། ། ཟང་ཟིང་མེད་པའི་ཚུལ་ཁྲིམས་ཀྱི་འབྲས་བུ་རང་གི་དོན་དུ་མཐོ་རིས་ཡང་དག་པར་ཐོབ་ཀྱང་དེ་སྒྱུ་མ་ལྟ་བུར་མཐོང་བའི་སྒོ་ནས་དེ་ལ་ཆགས་པ་མི་སྐྱེད་པའོ། ། བཟོད་པ་ལ་རྒྱ་ཆེ་བ་ནི་ཤིན་ཏུ་བྱ་དཀའ་བ་བཟོད་པ་ནི་སྡུག་བསྔལ་ལ་ཇི་མི་སྙམ་པའི་བཟོད་པ་ཡིན་ལ། དེ་བཞིན་མི་ཡི་གནོད་ཀུན་བཟོད། ། ཅེས་པ་ནི། གནོད་བྱེད་ལ་མི་འབྱེད་པའི་བཟོད་པའོ། །
ཟང་ཟིང་མེད་པ་ནི་བཟོད་པའི་འབྲས་བུ་མཐོ་རིས་དོན་དུ་གཉེར་བས་མ་ཡིན་པ་དང༌། བཟོད་པ་བྱེད་པ་དེ་ཡང་གནོད་ལན་མི་ནུས་པ་མ་ཡིན་ལ། དེ་བས་ཀྱང་ཆེ་བའི་གནོད་པ་བྱས་ཀྱི་དོགས་པའི་འཇིགས་པས་མ་ཡིན། བཟོད་པ་བྱས་ན་ནམ་ཞིག་ཕན་འདོགས་སམ་སྙམ་དུ་ལན་ལ་རེ་བས་ཀྱང་མིན་ནོ། ། བརྩོན་འགྲུས་ལ་རྒྱ་ཆེ་བ་ནི་གོ་ཆ་དང་སྦྱོར་བའི་བརྩོན་འགྲུས་འཇིག་རྟེན་པ་དང་ཉན་རང་བས་ལྷག་པས་དཔེ་མེད་བྱས་ཞེས་བྱ་བར་མངོན་ནོ། ། སློབ་དཔོན་བཙུན་པ་ནི་ཚིག་རྐང་དང་པོས་གོ་ཆ་དང༌། གཉིས་པས་སྦྱོར་བའི་བརྩོན་འགྲུས་བསྟན་པར་བཞེད་དོ། ། ཟང་ཟིང་མེད་པ་ནི་བྱང་ཆུབ་སེམས་དཔས་རང་དང་གདུལ་བྱ་གཞན་གྱི་ཉོན་མོངས་པའི་ཚོགས་ཐམས་ཅད་གཞོམ་པ་དང༌། བྱང་ཆུབ་དམ་པ་ཐོབ་པར་བྱ་བའི་ཕྱིར། བརྩོན་འགྲུས་རྩོམ་པར་བྱེད་ཀྱི་རྙེད་བཀུར་ལ་སོགས་པའི་ཕྱིར་མ་ཡིན་པའོ། །
བསམ་གཏན་ལ་རྒྱ་ཆེ་བ་ནི་དཔའ་བར་འགྲོ་བ་ལ་སོགས་པའི་ཏིང་ངེ་འཛིན་མང་པོ་དང་ལྡན་པའི་བསམ་གཏན་རྣམ་པ་བཞི་པོ་ཐམས་ཅད་སྒྲུབ་པའོ། ། ཟང་ཟིང་མེད་པའི་བསམ་གཏན་གྱི་བདེ་བ་ཕུལ་དུ་ཕྱིན་པས་གནས་པ་སྟེ། དེ་ཐོབ་ཀྱང་དེ་ལ་མ་ཆགས་པའི་སྙིང་རྗེ་ཆེན་པོའི་སྟོབས་ཀྱིས་སྐྱེ་བ་དམན་པ་འདོད་ཁམས་ཀྱི་ཡུལ་ལ་བརྟེན་ནས་སེམས་ཅན་གྱི་དོན་རྒྱ་ཆེན་པོ་བྱེད་པའོ། ། ཤེས་རབ་ལ་རྒྱ་ཆེ་བ་ནི་དེ་ཁོ་ན་ཉིད་དོན་དམ་པ་དང༌། ཆོས་ཅན་ཀུན་རྫོབ་ཀྱིས་བསྡུས་པའི་ཤེས་བྱ་གང་ཡིན་པ་མཐའ་དག་རྣམ་པ་ཀུན་ཏུ་ཤེས་སོ། ། ཟང་ཟིང་མེད་པ་ནི་མྱ་ངན་ལས་འདས་པ་ལ་ཡང་བློའི་ཆགས་པ་རབ་ཏུ་མ་སྐྱེས་ཏེ། རང་དོན་དུ་དེའང་མི་འདོད་ན་འཁོར་བའི་བདེ་བ་ལ་ཆགས་པ་ལྟ་སྨོས་ཀྱང་ཅི་དགོས་ཞེས་པའོ། ། འདི་ནི་ཡེ་ཤེས་ཡིན་པས་ཐབས་སེམས་ཅན་ལ་སྙིང་རྗེས་ཡོངས་སུ་སྨིན་པས་མི་ཟད་དོ། ། གཉིས་པ་དོན་བསྡུ་བ་ནི། དེ་ལྟར་སྦྱིན་པ་ལ་སོགས་དྲུག་པོ་ཐམས་ཅད་ཀྱི་ཡོན་ཏན་ནི་རྒྱ་ཆེ་བ་དང༌།
ཟང་ཟིང་མེད་པ་དང༌། དོན་ཆེ་བ་དང༌། མི་ཟད་པ་སྟེ་བཞི་བཞིར་རིག་པར་བྱའོ་ཞེས་བཤད་ཟིན་ཏོ། ། གཉིས་པ་རྣམ་པར་དག་པའི་ཡོན་ཏན་ལ་དྲུག་ལས། སྦྱིན་པའི་ཡོན་ཏན་ནི། སློང་བ་པོ་རྣམས་སྦྱིན་པ་པོ་མཐོང་བ་དང༌། དེ་ལས་རང་གི་འདོད་པ་རྫོགས་པར་ཐོབ་ན་དགའ་བ་དང༌། དེ་གཉིས་མེད་ན་མི་དགའ་བ་དང༌། དེ་གཉིས་ཡོད་པར་སྨོན་པ་དེ་དག་སྦྱིན་པ་པོ་བྱང་ཆུབ་སེམས་དཔའ་བརྩེ་བ་དང་ལྡན་པ་དེས་སློང་བ་མཐོང་བ་དང་དེའི་བསམ་པ་རྫོགས་པ་གཉིས་དགའ་བ་དང༌། དེ་གཉིས་མེད་ན་མི་དགའ་བ་དང༌།
དེ་ཡོད་པར་སྨོན་པ་རྣམས་སློང་བ་པོ་དེ་ལས་ཀྱང་ཆེས་ལྷག་པར་ལྡན་པས་རྟག་ཏུ་ཟིལ་གྱིས་གནོན་ནོ། ། སྐྱེས་རབས་ལས། སྐྱེ་བོ་མཛའ་བཤེས་བྱེས་ནས་འོང་བ་དག ། མཐོང་བར་གྱུར་པས་དགའ་བའི་མིག་བགྲད་བཞིན། ། སློང་བའི་ཚིག་ནི་གཏམ་སྙན་ཐོས་བཞིན་དགའ། ། བྱིན་ནས་དགའ་བ་སློང་བ་བས་ཀྱང་ལྷག ། ཅེས་སོ། ། ཚུལ་ཁྲིམས་རྣམ་པར་དག་པ་ནི། མི་དགེ་བ་བཅུ་སྤོང་བ་སྟེ། ལུས་ཀྱི་མི་དགེ་བ་གསུམ་སྤོང་བ་ནི།
བརྩེ་བས་སེམས་ཅན་རྣམས་ལ་རང་གི་སྲོག་དང༌། ལོངས་སྤྱོད་དང༌། ཆུང་མ་རྣམས་རྟག་ཏུ་གཏོང་བ་ལ་ཤིན་ཏུ་དགའ་བར་བྱེད་པའི་བྱང་ཆུབ་སེམས་དཔའ་དེ་གཞན་གྱི་སྲོག་གཅོད་པ་དང༌། ལོངས་སྤྱོད་མ་བྱིན་པར་ལེན་པ་དང༌། ཆུང་མ་ལ་འདོད་ལོག་སྤྱོད་པ་དེ་སྤོང་བའི་ལུས་ཀྱི་ཚུལ་ཁྲིམས་གསུམ་ཇི་ལྟར་བསྲུང་བར་མི་འགྱུར་ཏེ་འགྱུར་རོ། ། ངག་གི་སྡོམ་པ་ལ་རྫུན་སྤོང་བ་ནི་ལུས་དང་སྲོག་ལ་བལྟ་བའི་བདག་ཉིད་ཀྱི་ཕྱིར་རམ། མཛའ་བཤེས་ལ་བྱམས་ལ། དགྲ་ལ་མི་བྱམས་པ་གཞན་གྱིས་ཕྱིར་རམ། རྒྱལ་པོ་ལ་སོགས་པས་འཇིགས་པས་སམ། རྙེད་པའི་ཕྱིར་སྨྲ་བར་གྱུར་ན་བྱང་སེམས་འཕགས་པ་དེ་ནི་རང་གི་ལུས་སྲོག་ལ་མི་ལྟ་ཞིང༌།
སེམས་ཅན་ཐམས་ཅད་ལ་སེམས་སྙོམས་ཤིང༌། ས་ཐོབ་གྱུར་མ་ཐག་ཏུ་འཇིགས་པ་ལྔ་དང་བྲལ། འཚོ་བ་ཆད་དང་འཆི་དང་མི་བསྔགས་ངན་འགྲོ་དང༌། ། འཁོར་གྱི་འཇིགས་བྲལ་དེ་ལ་བག་ཚའི་རྣམ་པ་མེད། ། ཅི་ཕྱིར་ཞེ་ན་དེ་ལ་དེ་ཡི་གནས་མེད་དོ། ། ཞེས་གསུངས་པ་ལྟར། འཇིགས་པ་ལྔ་དང་བྲལ་བས་མི་འཇིགས་ཤིང་བརྩེ་བའི་ཕྱིར་བདོག་པ་ཀུན་གཞན་ལ་སྟེར་བ་ཡིན་པའི་ཕྱིར་གཞན་ལ་གནོད་པར་བྱེད་པའི་ལོག་པའི་ཚིག་རྫུན་ཇི་ལྟར་སྨྲ་སྟེ་མི་སྨྲའོ། ། ངག་གི་མི་དགེ་བ་གཞན་གསུམ་སྤོང་བ་ནི། བྱང་སེམས་དེ་ནི་ཐམས་ཅད་ལ་སྙོམས་པར་ཕན་འདོགས་པས་ཕྲ་མ་མི་བྱེད་ཅིང༌། གཞན་གྱི་སྡུག་བསྔལ་བསལ་བར་འདོད་པའི་བརྩེ་བ་ཅན་དེ་ནི།
གཞན་གྱི་སྡུག་བསྔལ་སྐྱེ་བས་ཤིན་ཏུ་འཇིགས་པ་ཡིན་པས་གཞན་ལ་སྡུག་བསྔལ་སྐྱེད་པར་བྱེད་པའི་ཚིག་རྩུབ་མི་སྨྲ་ལ་སེམས་ཅན་འདུལ་བ་ལ་ལེགས་པར་བརྩོན་པ་ཡིན་པས་ངག་འཁྱལ་ཡང་གཏན་ནས་མི་སྨྲ་བས་ངག་གི་ཉེས་པ་གསུམ་པོ་དེ་དག་ལས་ཤིན་ཏུ་རིང་བ་ཡིན་ནོ། ། ཡིད་ཀྱི་མི་དགེ་བ་གསུམ་སྤོང་བ་ནི། བྱང་ཆུབ་སེམས་དཔའ་རང་གི་བདོག་པ་ཐམས་ཅད་གཞན་ལ་གཏོང་བའི་བསམ་པ་ཅན་དང༌། གཞན་སྡུག་བསྔལ་དང་བྲལ་བར་འདོད་པའི་སྙིང་རྗེ་ཅན་དང༌། རྒྱུ་འབྲས་ལེགས་པར་རྟོགས་པས་རྟེན་ཅིང་འབྲེལ་བར་འབྱུང་བའི་ཆོས་ལ་མཁས་པ་ཡིན་པའི་ཕྱིར་དེ་ནི་ཉོན་མོངས་པ་བརྣབ་སེམས་དང་གནོད་སེམས་ལོག་པར་ལྟ་བ་ཀུན་ཇི་ལྟ་བུར་དང་དུ་ལེན་ཏེ་ལེན་མི་སྲིད་དོ། ། བཟོད་པ་རྣམ་པར་དག་པ་ནི་གནོད་སེམས་དང་སྡུག་བསྔལ་ལ་བཟོད་པར་བྱ་དགོས་པ་ཡིན་ལ། བརྩེ་བ་དང་ལྡན་པའི་བྱང་ཆུབ་སེམས་དཔའ་དེ་གང་གི་ཚེ་གནོད་པ་བྱེད་པ་བྱུང་ན། དུས་རྟག་ཏུ་འདི་ནི་བདག་གི་བྱང་ཆུབ་སྒྲུབ་པའི་གྲོགས་ཡིན་པས་ཕན་ཆེན་པོ་འདོགས་པ་ཡིན་ནོ་སྙམ་པའི་འདུ་ཤེས་ཐོབ་པ་དང༌། གཞན་ལ་ཕན་པའི་སྡུག་བསྔལ་ལ་འདི་ནི་དོན་ཆེན་པོ་ཡིན་ནོ་སྙམ་ནས་ཕན་པའི་འདུ་ཤེས་ལ་རྟག་ཏུ་དགའ་བ་ཆེན་པོ་རྙེད་པར་འགྱུར་བ་དེ་ཡིས་གནོད་པ་དང་སྡུག་བསྔལ་ཇི་ཞིག་ལ་བཟོད་པར་བྱ་སྟེ་བཟོད་པར་བྱ་བའི་གཞི་མེད་དོ། ། བརྩོན་འགྲུས་རྣམ་པར་དག་པ་ནི་བརྩེ་བ་དང་ལྡན་པའི་བྱང་ཆུབ་སེམས་དཔའ་འཕགས་པ་ལ་ནི་གཞན་དོན་དུ་དཀའ་བ་སྤྱད་པའི་བརྩོན་འགྲུས་དཀའ་བ་མིན་ལ་ཕྱོགས་གཅིག་ནས་ཤིན་ཏུ་དཀའ་བ་ཡང་ཡིན་ནོ། །
ཇི་ལྟར་མི་དཀའ་ཞེ་ན་ཆོས་དབྱིངས་ཀུན་ཏུ་འགྲོ་བ་རྟོགས་པས་གཞན་ལ་གཞན་གྱི་འདུ་ཤེས་དང་བྲལ་བ་སྟེ་བདག་གཞན་མཉམ་པར་རྟོགས་པ་དང༌། སྙིང་རྗེ་ཤིན་ཏུ་གོམས་པས་བདག་བས་ཀྱང་ཆེས་ལྷག་པར་གཞན་ལ་རྟག་ཏུ་བྱམས་པའི་ཕྱིར་རོ། ། ཇི་ལྟར་ཤིན་ཏུ་དཀའ་ཞེ་ན། བློ་དེ་གཉིས་འབྱུང་བ་ཤིན་ཏུ་དཀའ་བའི་ཕྱིར་རོ། ། བསམ་གཏན་རྣམ་པར་དག་པ་ནི་འཇིག་རྟེན་པ་དང་ཉན་རང་དང་བྱང་སེམས་གསུམ་གྱི་བསམ་གཏན་གྱི་ཁྱད་པར་ནི། འཇིག་རྟེན་པའི་བསམ་གཏན་ནི་ཟག་བཅས་ཡིན་པས་བདེ་བ་ཆུང་ཞིང༌། ཉན་རང་རྣམས་ཀྱི་ནི་བདག་ཉིད་བདེ་བ་ཙམ་ཡིན་ལ། ཡང་འཇིག་རྟེན་པ་རྣམས་ནི་གང་ཟག་ཏུ་ལྟ་བ་ཡོད་པས་འཇིག་ཚོགས་ལ་ཞེན་པ་ཡིན་ཞིང༌། ཉན་རང་རྣམས་ཀྱི་ནི་ཞི་བདེ་འདོད་པས་མྱང་འདས་ལ་ཞེན་པ་ཡིན་ནོ། ། ཡང་འཇིག་རྟེན་པ་རྣམས་ཀྱིས་དེ་ལས་ཡོངས་སུ་ཉམས་པར་འགྱུར་བ་ཡིན་ལ།
ཉན་རང་རྣམས་ཕུང་པོ་ལྷག་མེད་དུ་ཟད་པར་འགྱུར་བ་ཡིན། དེ་གཉིས་ཀ་ཡང་ཅི་རིགས་པར་ཉོན་མོངས་པ་ཅན་དང༌། ཉོན་མོངས་པ་ཅན་མ་ཡིན་པའི་རྨོངས་པ་ཅན་དང་བཅས་པར་འདོད་དོ། ། བྱང་ཆུབ་སེམས་དཔའི་བསམ་གཏན་ནི་དེ་དག་ཟློག་པ་སྟེ་ཟག་མེད་ཀྱི་བདེ་བ་ཆེན་པོ་དང་ལྡན་པ་དང༌། གཞན་ཐམས་ཅད་བདེ་བར་བྱེད་པ་དང༌། མཐའ་གཉིས་ལ་མ་ཞེན་པ་དང༌། ཡོངས་སུ་མི་ཉམས་པ་དང༌། ནམ་ཡང་མི་ཟད་པ་དང༌། རྨོངས་པ་མེད་པ་ཡིན་ནོ། ། ཤེས་རབ་རྣམ་པར་དག་པ་ནི་སོ་སོའི་སྐྱེ་བོ་དང༌།
ཉན་རང་བྱང་སེམས་འཕགས་པའི་ཤེས་རབ་གསུམ་གྱི་ཁྱད་པར་ཇི་ལྟར་མཚན་མོ་མུན་ཁུང་དུ་ལག་ནོམས་ཀྱིས་དངོས་པོ་འགའ་ཞིག་ཚོལ་བ་ན། ཡུལ་རྒྱ་ཆུང་བ་དང༌། དངོས་པོ་དེ་དག་གི་ཁ་དོག་མངོན་སུམ་མ་ཡིན་པ་དང༌། རྣམ་པ་མི་གསལ་བ་དེ་བཞིན་དུ་སོ་སྐྱེ་རྣམས་ཀྱི་ཤེས་རབ་ཀྱང་ཆོས་ཅན་རྒྱ་ཆུང་བ་དང༌། ཆོས་ཉིད་མངོན་སུམ་མ་ཡིན་པ་དང༌། ཆོས་ཉིད་ལ་རྣམ་པར་མི་གསལ་བ་ཡིན་ནོ། ། ཁང་ཕུག་ཏུ་སྒྲོན་མེ་བཏེགས་པ་ན། ཡུན་ཅུང་ཟད་ཅིག་མངོན་སུམ་དུ་གྱུར་པ་དང༌། དེ་ཡང་ཤིན་ཏུ་གསལ་པོ་མ་ཡིན་པ་དེ་བཞིན་དུ་ཉན་རང་གི་ཤེས་རབ་དེ་ཡང་བདག་མེད་དམ་ཤེས་བྱ་མཐའ་དག་མ་རྟོགས་པས་ཉི་ཚེ་བ་དང༌། ཤེས་སྒྲིབ་མ་སྤངས་པས་མི་གསལ་བ་ཡིན་ནོ། །
སྙིང་རྗེ་ཅན་གྱི་ཤེས་པ་ནི་ཉི་མའི་འོད་ཟེར་ལས་ཡུལ་ཀུན་ནས་མངོན་སུམ་པ་དང༌། ཤིན་ཏུ་གསལ་བར་མཐོང་བ་བཞིན་དུ་བདག་མེད་གཉིས་ཀ་མངོན་སུམ་དུ་རྟོགས་པ་དང༌། སྒྲིབ་པ་གཉིས་ཀ་ཅི་རིགས་པར་ཟད་པས་ཤིན་ཏུ་གསལ་བ་ཡིན་པས་ན་མཚུངས་པ་མེད་པ་ཡིན་ནོ། ། འགྲེལ་ཆེན་མཁན་པོ་ནི། ཉན་རང་གི་ཐོས་པ་ནི་རང་གིས་གང་ཐོས་པ་ཙམ་ལས་མི་ཤེས་པས་རྒྱ་ཆུང་བ་དང༌། སེམས་པ་ནི་མི་རྟག་པ་ལ་སོགས་པའི་དོན་རྗེས་སུ་དཔོག་པ་ཙམ་དུ་ཟད་པས་མངོན་སུམ་མ་ཡིན་ལ། སྒོམས་པ་ན་ཉོན་མོངས་པའི་མུན་པ་ཆེན་པོས་སྒྲིབ་བས་མི་གསལ་ཞེས་ཟེར་རོ། ། རྣམ་པར་དག་པའི་ཡོན་ཏན་བསྟན་ཟིན་ནོ། ། གསུམ་པ་མཆོག་ཏུ་གྱུར་པའི་ཡོན་ཏན་ལ། སྦྱིན་པ་ནི་དོན་བརྒྱད་ཀྱིས་མཆོག་ཏུ་གྱུར་པ་ཡིན་ཏེ།
གང་གིས་སྦྱིན་པའི་རྟེན་མཆོག་ནི་བྱང་སེམས་སོ། ། འོག་ཏུ་ཡང་རྟེན་སྨོས་པ་རྣམས་བྱང་སེམས་ལ་བཟུང་སྟེ། ཉན་རང་གི་སྦྱིན་སོགས་ལས་རྟེན་མཆོག་ཏུ་གྱུར་པ་ཡིན་ནོ། ། གང་ཞིག་སྦྱིན་པར་བྱ་བའི་གཞི་མཆོག་ནི་ཟང་ཟིང་གི་ནང་ནས་ལུས་སྲོག་དང༌། མི་འཇིགས་པ་སྦྱིན་པའི་ནང་ནས་ངན་སོང་དང་འཁོར་བའི་འཇིགས་པ་ལས་སྐྱོབ་པ་དང༌། ཆོས་ཀྱི་སྦྱིན་པའི་ནང་ནས་ཐེག་ཆེན་གྱི་ཆོས་སྦྱིན་པ་མཆོག་སྟེ། དེ་དག་བྱིན་ན་རྫས་གཞན་བྱིན་པ་བས་ཀྱང་ཁྱད་པར་འཕགས་སོ། ། གང་གིས་སྦྱིན་པའི་རྒྱུ་མཚན་ནི། སྙིང་རྗེ་སྟེ་དེས་ཀུན་ནས་བླངས་ནས་བྱིན་ན་བསམ་པ་གཞན་གྱིས་ཀུན་ནས་བླངས་ནས་སྦྱིན་པ་བས་མཆོག་ཡིན་ནོ། ། དགོས་པ་གང་གི་ཕྱིར་སྦྱིན་པ་ཡོངས་སུ་བསྔོ་བ་ནི།
བྱང་ཆུབ་ཆེན་པོ་དོན་དུ་གཉེར་བ་སྟེ། འཇིག་རྟེན་པའི་དཔལ་འབྱོར་དང་ཉན་རང་གི་འབྲས་བུ་ཐོབ་པའི་ཆེད་དུ་སྦྱིན་པ་བས་ཁྱད་པར་དུ་འཕགས་སོ། ། གང་ལ་སྦྱིན་པའི་རྒྱུ་ནི་སྔོན་སྦྱིན་པའི་ཕ་རོལ་ཏུ་ཕྱིན་པ་ལ་གོམས་པ་རྣམས་ཀྱིས་བྱིན་པ་བས་ཁྱད་པར་དུ་འཕགས་སོ། ། གྲོགས་གང་གིས་ཟིན་པར་སྦྱིན་པ་ཡེ་ཤེས་ནི། འཁོར་གསུམ་དུ་མི་རྟོག་པའི་ཤེས་རབ་སྟེ། དེས་ཟིན་པ་ནི་འཁོར་གསུམ་དུ་རྟོག་པ་དང་བཅས་པའི་སྒོ་ནས་སྦྱིན་པ་བས་ཁྱད་པར་འཕགས་སོ། ། གང་ལ་སྦྱིན་པར་བྱ་བའི་ཞིང་ནི་ལྔ་སྟེ། སློང་བ་དང༌། སྡུག་བསྔལ་བ་དང༌། རྟེན་མེད་པ་དང༌།
ཉེ་བར་སྤྱད་པ་སྤྱོད་པ་དང༌། ཡོན་ཏན་དང་ལྡན་པའོ། ། དེ་དག་ཀྱང་དང་པོ་བཞི་ལས། ཕྱི་མ་མཆོག་ཡིན་ནོ། ། དེ་དག་མེད་ན་ཡོན་ཏན་དང་ལྡན་པ་ལ་སྦྱིན་པར་བྱ་སྟེ། དེ་དག་ལ་བྱིན་པ་ནི་ཡུལ་གཞན་ལ་བྱིན་པ་བས་ཁྱད་པར་དུ་འཕགས་སོ། ། གང་ལ་གནས་ནས་རྣམ་པ་ཇི་སྙེད་སྦྱིན་པའི་གནས་ནི་གསུམ་སྟེ། མོས་པ་དང༌། ཡིད་ལ་བྱེད་པ་དང༌། ཏིང་ངེ་འཛིན་ནོ། །
དང་པོ་ནི་སྦྱིན་པ་སྟོན་པའི་མདོ་སྡེ་ལ་མོས་པའོ། ། གཉིས་པ་ནི་རང་དེ་ལྟར་སྦྱིན་པ་གཏོང་བ་ལ་ཡོན་ཏན་དུ་བལྟ་བ་དང༌། གཞན་གཏོང་བ་ལ་རྗེས་སུ་ཡི་རང་བ་དང༌། རང་གཞན་མ་འོངས་པ་ན་སྦྱིན་པ་གཏོང་བར་འགྱུར་བ་ལ་མངོན་པར་དགའ་བ་ཡིད་ལ་བྱེད་པའོ། ། གསུམ་པ་ནི། ས་བརྒྱད་པར་ནམ་མཁའ་མཛོད་ལ་སོགས་པའི་ཏིང་ངེ་འཛིན་ཐོབ་ཅིང༌། སྐུ་དང་སྤྱོད་པ་དང་སྟོན་པ་ལ་དབང་འབྱོར་བའི་སྒོ་ནས་སྦྱིན་པ་སྟེ་དེ་དག་ལ་གནས་ནས་བྱིན་པ་ནི་བསམ་པ་གཞན་ལ་གནས་པའི་སྦྱིན་པ་རྣམས་ལས་མཆོག་ཏུ་གྱུར་བ་ཡིན་ནོ། ། ཕྱི་མ་ལྔ་ལ་ཚུལ་ཁྲིམས་ཀྱི་གཞི་མཆོག་ནི་བྱང་ཆུབ་སེམས་དཔའི་སྡོམ་པའོ། ། བཟོད་པའི་གཞི་ནི་ངན་པ་སྟོབས་ཆུང་ངུས་ཞི་བར་བྱེད་པའོ། ། བརྩོན་འགྲུས་ཀྱི་གཞི་ནི་ཕ་རོལ་ཏུ་ཕྱིན་པ་རྣམས་སྒོམ་པ་དང༌།
དེའི་མི་མཐུན་ཕྱོགས་སྤོང་བའོ། ། བསམ་གཏན་གྱི་གཞི་ནི་བྱང་ཆུབ་སེམས་དཔའི་ཏིང་ངེ་འཛིན་རྣམས་སོ། ། ཤེས་རབ་ཀྱི་གཞི་ནི་ཆོས་ཐམས་ཅད་ཀྱི་དེ་བཞིན་ཉིད་ཤེས་པའོ། ། ལྔ་ཀའི་ཞིང་མཆོག་ནི་ཐེག་ཆེན་གྱི་ཆོས་ཡིན་ཏེ། དེ་ལ་བརྟེན་ནས་བྱུང་བའི་ཚུལ་ཁྲིམས་ལ་སོགས་པ་ནི་གཞན་པས་ཁྱད་པར་དུ་འཕགས་པའི་ཕྱིར་རོ། ། གཞན་རྣམས་སྦྱིན་པ་དང་འདྲའོ། ། སྤྱིར་བསྔགས་པ་བསྟན་ཟིན་ནོ། ། གཉིས་པ་ཁྱད་པར་དུ་བསྔགས་པ་ལ་གཉིས་ཏེ། སྦྱིན་པའི་ཡོན་ཏན་དང༌། བརྩོན་འགྲུས་ཀྱི་ཡོན་ཏན་ནོ། །
དང་པོ་ལ་གསུམ་ལས། སྦྱོར་བ་བརྩེ་བའི་ཁྱད་པར་ནི། བྱང་ཆུབ་སེམས་དཔའི་སྦྱིན་པ་དེས་ནི་ཡུལ་སེམས་ཅན་གཅིག་ཁོ་ན་བདེ་བར་འགྱུར་ལ་བདག་ལ་བསྐལ་པ་མང་པོར་འཕོངས་པའི་སྡུག་བསྔལ་གྱི་གནོད་པ་བྱེད་དུ་ཟིན་ཀྱང་སྙིང་རྗེའི་དབང་གིས་དེ་ལ་དགའ་བར་འགྱུར་ན་དེ་ལས་ཟློག་པ་སེམས་ཅན་མང་པོ་ལ་བདེ་བར་འགྱུར་ལ། བདག་ཉིད་ལའང་བསྐལ་པ་མང་པོར་ཕན་པར་བྱེད་པའི་སྦྱིན་པ་ལ་དགའ་བ་ལྟ་སྨོས་ཀྱང་ཅི་དགོས། དངོས་གཞི་མ་ཆགས་པའི་ཁྱད་པར་ལ་གཉིས་ལས། དངོས་ནི་ལུས་ཅན་རྣམས་གང་གི་ཕྱིར་དུ་ནོར་འདོད་པའི་གཞི་དེ་ཉིད་བརྟན་པ་རྣམས་ལུས་ཅན་རྣམས་ལ་གཏོང་ངོ་ཞེས་མདོར་བསྟན་ནས། ལུས་ཅན་རྣམས་གང་གི་ཕྱིར་ནོར་འདོད་ཅེ་ན་སྐྱེ་བོ་རྣམས་ནི་རང་གི་ལུས་གསོ་བ་ལ་སོགས་པའི་ཕྱིར་ནོར་འདོད་པ་ཡིན་ཏེ། ལུས་དེ་ཉིད་བརྟན་པ་རྣམས་གཞན་ལ་བརྒྱ་ཕྲག་རྣམས་སུ་གཏོང་ངོ་ཞེས་རྒྱས་པར་བཤད་པ་ཡིན་ནོ། ། དེ་ཉིད་གཞན་ལས་ཁྱད་པར་དུ་འཕགས་པར་བསྟན་པ་ནི་གང་གི་ཚེ་རང་གི་ལུས་ཉིད་གཏོང་ཡང་ཡིད་ལ་སྡུག་བསྔལ་མི་འབྱུང་བ་དེའི་ཚེ་ལུས་ལ་ལྟོས་ནས་རྫས་ངན་པར་གྱུར་པ་ལོངས་སྤྱོད་རྣམས་གཏོང་བ་ལ་སྡུག་བསྔལ་མི་འབྱུང་བ་ལྟ་སྨོས་ཀྱང་ཅི་ཞིག་དགོས། ཕར་ཕྱིན་བསྡུས་པ་ལས།
འགྲོ་བ་ཀུན་ལ་བདག་གིས་ལུས་བཏང་སྟེ། ། དེ་བཏང་ཆོས་ཀྱང་བདག་གིས་བཏང་བྱ་ན། ། ཕྱི་རོལ་དངོས་ལ་བདག་གིས་ཆགས་བྱ་བ། ། གླང་པོའི་ཁྲུས་བཞིན་བདག་ལ་རིགས་མ་ཡིན། ། ཞེས་པ་ལྟར་རོ། ། བློ་དེ་འདྲ་བ་ནི་འཇིག་རྟེན་པ་ལ་མེད་པས་ན་དེ་ནི་བྱང་སེམས་དེ་ནི་བློ་འཇིག་རྟེན་ལས་འདས་པ་ཡིན་ལ། དེ་ལྟ་བུའི་བྱང་ཆུབ་སེམས་དཔའ་ལུས་བཏང་བའི་སྡུག་བསྔལ་དེས་ཀྱང་དགའ་བར་འགྱུར་བ་གང་ཡིན་པ་དེ་འདྲ་ནི། འཇིག་རྟེན་ལས་འདས་པ་གཞན་ལ་ཡང་མེད་པས་འཇིག་རྟེན་ལས་འདས་པ་དེའི་ཡང་བླ་མ་ཡིན་ནོ། ། བྱང་ཆུབ་སེམས་དཔའ་རྣམས་ཀྱིས་དེ་ལྟ་བུའི་གནས་ལ་སྨོན་པར་བྱ་བ་ཡིན་ཏེ། སྨོན་ལམ་བདུན་ཅུ་པ་ལས།
བདག་གི་ཤ་ཞིག་སློང་བ་མཆིས་ན་ཡང༌། ། བྲོད་ལ་འཛུམ་པའི་མིག་གིས་རྩལ་བར་བགྱི། ། བདག་གི་རྐང་ལ་སོགས་པ་རྟག་ཏུ་ཡང༌། ། ལུས་ཅན་རྣམས་ཀྱི་དོན་དུ་གཏོང་བར་ཤོག ། ཅེས་པ་ལྟར་རོ། ། རྗེས་སེམས་ཚིམ་པའི་ཁྱད་པར་ལ་བཞི་ལས། སློང་བ་པོ་ཚིམ་པས་དགའ་བ་ནི། ཇི་ལྟར་བློ་དང་ལྡན་པ་བྱང་ཆུབ་སེམས་དཔའ་ལམ་ལ་སློབ་པའི་སྐབས་འདི་ན་རང་གི་བདོག་པ་ཀུན་གཞན་ལ་གཏོང་བས་བླང་བྱ་དོན་དུ་གཉེར་བའི་སྐྱེ་བོ་རྣམས་ཚིམས་ནས་དགའ་བས་བདག་ཉིད་ཤིན་ཏུ་དགའ་བ་ལྟར། དེ་ལྟར་སློང་མོ་བ་དག་བླང་པར་བྱ་བའི་རྫས་འདོད་རྒུ་ཡིད་ལ་བསམ་པ་བཞིན་དུ་ཐོབ་པ་དག་གིས་ཀྱང་དགའ་བར་མི་འགྱུར་རོ། ། བཏང་བ་ལ་ནོར་དུ་སེམས་པ་ནི་བློ་ལྡན་བྱང་ཆུབ་སེམས་དཔའ་རང་གི་བདོག་རྒུ་བཏང་བས་རང་ལ་ནོར་མེད་པར་འགྱུར་ན།
ཐམས་ཅད་བཏང་བ་དེ་ཉིད་ནོར་ཆེན་པོ་ཡིན་པར་ཤེས་ནས་བདག་ཉིད་ནོར་དང་ལྡན་པར་སེམས་པ་ཇི་ལྟ་བ་བཞིན་དུ་སློང་བ་པོ་རང་ཉིད་ཇི་ལྟར་འདོད་པའི་ལོངས་སྤྱོད་ཀུན་རྫོགས་པར་ཐོབ་པ་དེ་ནི། དེ་ལྟར་ནོར་དང་ལྡན་པར་མི་སེམས་སོ། ། སློང་བ་པོ་ལ་ཕན་འདོགས་པར་སེམས་པ་ནི་ཇི་ལྟར་བློ་ལྡན་འདི་ནི་སྦྱིན་པའི་རྫས་བཟང་པོ་ལུས་ལ་སོགས་པས་ཚུལ་བཞིན་ཏེ། བསམ་པ་འགྲུབ་པ་དང་རྫས་དོན་དུ་གཉེར་བ་རྣམས་ཚིམ་པར་བྱས་ན། སློང་བ་མངོན་དུ་འོངས་ནས་རྒྱས་སྲས་དེས། ། རྫོགས་པའི་བྱང་ཆུབ་ཚོགས་ནི་སྤེལ་བའི་ཕྱིར། ། དེས་གཞན་འདུ་ཤེས་བདག་ལ་བཞག་བྱ་ཞིང༌། ། དགེ་བའི་བཤེས་གཉེན་འདུ་ཤེས་དེ་ལ་བསྐྱེད། ། ཅེས་པ་ལྟར་སློང་བ་དེ་ལ་འདིས་སྦྱིན་པའི་ཡུལ་བྱས་པས་བདག་ལ་ཕན་ཆེན་པོ་འདོགས་པ་ཡིན་སྙམ་དུ་སེམས་པ་ལྟར་དེ་བཞིན་དུ། སློང་མོ་བ་དག་གིས་བྱང་ཆུབ་སེམས་དཔའ་ལས་ནོར་ཤིན་ཏུ་མང་པོ་ཐོབ་ནས་སྦྱིན་པ་པོ་ལ་རྙེད་པ་རྒྱུ་ཡིས་དྲིན་དུ་ཆེ་བར་མི་རྩིའོ།
སློང་བ་པོས་རང་དགར་སྤྱོད་པས་དགའ་བ་ནི། དཔེར་ན་ལམ་ག་ཞིག་ན་ཤིང་སྡོང་ཆེན་པོ་འབྲས་བུ་མཆོག་དང་ལྡན་ཞིང་སྐྱེ་བོ་ཐམས་ཅད་ཀྱིས་ལོངས་སྤྱོད་པ་ཞིག་ཡོད་ན་མགྲོན་པོ་ལ་སོགས་པ་རྣམས་དེའི་འབྲས་བུ་དེ་དག་ངེས་བསྲུངས་ཀྱི་དོགས་པ་ལ་སོགས་པ་ཡི་འཇིགས་པ་མེད་པར་དེ་ལས་བླངས་ནས་ལོངས་སྤྱོད་པ་ལྟར། ལུས་ཅན་རྣམས་ཀྱིས་བྱང་ཆུབ་སེམས་དཔའ་གང་གི་ལོངས་སྤྱོད་རྒྱ་ཆེན་པོ་རྣམས་བླངས་ནས་བདག་ཉིད་ཀྱི་ནོར་བདག་ཉིད་ཀྱིས་སྤྱོད་པ་བཞིན་དུ་བསྲུང་བ་དང་ཕྱིར་ལེན་པ་ལ་སོགས་པ་བྱས་ཀྱི་དོགས་པ་དང་བྲལ་བས་ན་བག་ཚ་བ་མེད་པར་རང་སྙམ་དུ་སྤྱོད་པར་བྱེད་པའི་སྐྱེ་བོ་རྣམས་ལ་བདག་གི་ལོངས་སྤྱོད་ཐམས་ཅད་བཏང་བས་དགའ་བའི་ལོངས་སྤྱོད་ཅན་དེ་ནི། བྱང་ཆུབ་སེམས་དཔའ་ལས་གཞན་མ་ཡིན་ཏེ། སྨོན་ལམ་བདུན་ཅུ་པ་ལས། བདག་གི་བདོག་པ་རྣམས་ལ་གཞན་གྱི་བློ། ། གཞན་གྱི་ནོར་སྙམ་ནམ་ཡང་མི་འཛིན་ཞིང༌། ། རང་གི་ནོར་ལས་སོམ་ཉི་མ་མཆིས་ལྟར། ། བག་ཡངས་དག་ཏུ་ལེན་ཞིང་སྤྱོད་པར་ཤོག ། ཅེས་པ་ལྟར་རོ། །
བརྩོན་འགྲུས་ཀྱི་ཡོན་ཏན་ལ་གཉིས་ལས། མདོར་བསྟན་པ་ནི་དགེ་བའི་གཙོ་བོར་བསྟན་པ་དང༌། རྒྱུ་ཡིན་པར་བསྟན་པ་དང༌། ལས་ཀྱི་དབྱེ་བ་དང༌། རྣམ་པའི་དབྱེ་བ་དང༌། རྟེན་གྱི་དབྱེ་བ་དང༌། བར་ཆད་རྣམ་པ་བཞིའི་གཉེན་པོའི་དབྱེ་བ་ཡིས་བརྩོན་འགྲུས་ཡོངས་སུ་ཤེས་པར་བྱའོ་ཞེས་མདོ་ལས་རབ་ཏུ་བཤད་དོ། ། གཉིས་པ་རྒྱས་པར་བཤད་པ་ལ་དྲུག་ལས། དང་པོར་དགེ་བའི་གཙོ་བོར་བསྟན་པ་ནི། དགེ་བའི་ཚོགས་ཐམས་ཅད་ཀྱི་ནང་ནས་བརྩོན་འགྲུས་མཆོག་གོ །
ཅིའི་ཕྱིར་ན་འདི་ལྟར་བརྩོན་འགྲུས་དེ་ལ་བརྟེན་ནས་དགེ་བའི་ཆོས་དེ་དག་ཐམས་ཅད་རྗེས་སུ་ཐོབ་པའི་ཕྱིར་རོ། ། ལས་ཀྱི་དབྱེ་བ་ནི། བརྩོན་འགྲུས་ཀྱིས་ནི་མོད་ལ་མཐོང་བའི་ཆོས་ལ་བདེ་བར་གནས་པ་ཐོབ་ཅིང་ཕྱི་མར་དངོས་གྲུབ་འཇིག་རྟེན་ལས་འདས་པ་དང་འཇིག་རྟེན་པ་གཏོགས་ཏེ་ཐོབ་བོ། ། འཇིག་རྟེན་པ་ཇི་ལྟར་ཐོབ་ཅེ་ན། བརྩོན་འགྲུས་ཀྱིས་ནི་ཕྱི་མར་བརྒྱ་བྱིན་ལ་སོགས་པར་སྐྱེས་ནས་འདོད་པའི་སྲེད་པར་གཏོགས་པའི་ཟག་བཅས་ཀྱི་བདེ་བ་ཐོབ་ཅིང༌། བརྩོན་འགྲུས་ཀྱིས་ནི་འདོད་ཁམས་ཀྱི་ཉོན་མོངས་པ་མངོན་གྱུར་གྱི་དག་པ་དེ་ལས་ཕྱིར་ཉམས་པར་འགྱུར་བས་རབ་ཏུ་འགྱུར་བ་དང་ལྡན་པ་འཇིག་རྟེན་པའི་བསམ་གཏན་དང༌། གཟུགས་མེད་ཀྱང་ཐོབ་བོ། ། འཇིག་རྟེན་ལས་འདས་པ་ཇི་ལྟར་ཐོབ་ཅེ་ན། ཉན་རང་གི་བརྩོན་འགྲུས་ཀྱིས་ནི་འཇིག་ཚོགས་ལ་ལྟ་བ་ལས་འདས་ནས་གྲོལ་བ་དགྲ་བཅོམ་པ་ཐོབ་བོ། ། བྱང་ཆུབ་སེམས་དཔའི་བརྩོན་འགྲུས་ཀྱིས་ནི་བྱང་ཆུབ་མཆོག་ཏུ་སངས་རྒྱས་འཐོབ་པར་འགྱུར་རོ། །
རྣམ་པའི་དབྱེ་བ་ནི་ལས་ཀྱི་དབྱེ་བ་དེ་དག་ལས་གཞན་རྣམ་པའི་དབྱེ་བ་ཡང་གཉིས་ཀྱིས་མི་དགེ་བ་ཉམས་པ་དང༌། གཉིས་ཀྱིས་དགེ་བ་འཕེལ་བར་བྱེད་པ་ཡང་དག་པ་སྤོང་བ་བཞིའི་དུས་ཀྱི་བརྩོན་འགྲུས་དང་ཐར་པའི་དགེ་བ་ལ་དབང་པོ་ལྔའི་དུས་ཀྱི་མི་མཐུན་ཕྱོགས་ལ་མ་དད་པ་ལ་སོགས་པ་སྤང་བས་དེ་དག་གིས་མི་རྫི་བར་གྱུར་པ་སྟོབས་ལྔའི་དུས་ཀྱི་དང༌། དེ་ཁོ་ན་ཉིད་ལ་རབ་ཏུ་ཞུགས་པ་སྟེ། དེ་མངོན་སུམ་དུ་རྟོགས་པ་བྱང་ཆུབ་ཀྱི་ཡན་ལག་བདུན་གྱི་དུས་ཀྱི་དང༌། ལམ་གོང་མ་གོང་མར་གནས་ཡོངས་སུ་བསྒྱུར་བར་བྱེད་པ་ལ་འཕགས་ལམ་ཡན་ལག་བརྒྱད་ཀྱི་དུས་ཀྱི་བརྩོན་འགྲུས་སོ། ། འོ་ན་རྫུ་འཕྲུལ་གྱི་རྐང་པའི་དུས་ཀྱི་བརྩོན་འགྲུས་མི་འཆད་པའི་རྒྱུ་མཚན་ཅི་ཞེ་ན། ཊཱིཀྐ་ལས་རྫུ་འཕྲུལ་གྱི་རྐང་པ་རྣམས་བསམ་གཏན་གྱི་ངོ་བོ་ཉིད་ཡིན་པས་དེ་དག་ཏུ་བརྩོན་འགྲུས་མ་བསྟན་ནོ་ཞེས་སོ། ། བརྩོན་འགྲུས་དོན་ཆེན་པོ་ཞེས་བྱ་བའི་ངེས་ཚིག་དང་ལྡན་པ་ནི་སྔ་མ་དེ་དག་ལས་ཕར་ཕྱིན་དྲུག་གི་ངོ་བོ་ཉིད་ཡིན་པར་འདོད་དེ། དེས་རང་གཞན་གྱི་དོན་ཆེན་པོ་སྒྲུབ་པའི་ཕྱིར་རོ། ། བརྩོན་འགྲུས་ལ་ལྔ་སྟེ།
ཐོག་མར་ལམ་ལ་འབད་པ་གོ་ཆ་བགོས་པ་གོ་ཆའི་བརྩོན་འགྲུས་དང༌། དེ་ནས་ལམ་ལ་ཚུལ་བཞིན་དུ་རབ་ཏུ་ཞུགས་པ་སྦྱོར་བའི་བརྩོན་འགྲུས་དང༌། རྟོགས་པར་བྱ་བ་རྒྱ་ཆེན་པོ་ལ་ཞུགས་པ་དང༌། སྡུག་བསྔལ་གྱིས་མི་འཁྲུགས་པ་དང༌། རྟོགས་པ་ཅུང་ཟད་ཙམ་གྱིས་ཆོག་མི་ཤེས་པའི་བརྩོན་འགྲུས་སོ། ། ལྔ་པོ་དེ་ནི་མདོ་ལས། མཐུ་དང་ལྡན་པ། བརྩོན་འགྲུས་དང་ལྡན་པ། སྤྲོ་བ་ཅན། ཕ་རོལ་གནོན་པ།
བརྟན་པ་དགེ་བའི་ཆོས་རྣམས་ལ་བརྩོན་པ་མ་བཏང་བ་ཞེས་གསུངས་ཤིང༌། སྔ་མ་རྣམས་ཀྱི་དོན་ཡང་གསུང་བས། བརྩོན་འགྲུས་ཀྱི་རྣམ་པ་དེ་དག་ཐམས་ཅད་སངས་རྒྱས་རྣམས་རབ་ཏུ་གསུངས་སོ་ཞེས་སོ། རྟེན་གྱི་དབྱེ་བ་ནི་ཐེག་པ་གསུམ་ལ་བརྟེན་པའི་སྐྱེ་བོ་ལ་རྟེན་ཕྱེ་ན། ཉན་རང་གཉིས་ཀྱི་བརྩོན་འགྲུས་ནི་ཆོས་ཅན། ཐ་མ་དང་འབྲིང་པོ་ཡིན་ཏེ། བསམ་པ་སྙིང་རྗེ་དང༌། བློ་གྲོས་རབ་ཏུ་ཞན་པའི་ཕྱིར་དེ་གཉིས་ནི་རང་དོན་འབའ་ཞིག་བྱེད་པས་དོན་ཆུང་བར་འདོད་དོ། ། གཞན་བྱང་ཆུབ་སེམས་དཔའི་བརྩོན་འགྲུས་དེ་ནི་ཆོས་ཅན། མཆོག་ཏུ་འདོད་དེ།
བསམ་པ་དང་བློ་རབ་ཏུ་རྒྱ་ཆེ་བ་དང་ལྡན་པའི་ཕྱིར་རོ། ། འདི་ནི་རང་གཞན་གཉིས་ཀའི་དོན་རྒྱ་ཆེན་པོ་དང་ལྡན་པར་འདོད་དོ། ། བརྩོན་འགྲུས་དང་ལྡན་པ་སྦྱིན་སོགས་ཀྱི་བར་ཆད་དུ་གྱུར་པ་གཟུགས་ལ་སོགས་པ་ལོངས་སྤྱོད་ཀྱི་ངོ་བོ་ལ་ཆགས་པས་ཕམ་པ་མེད་དེ། དེ་ལ་མ་ཆགས་པའི་ཕྱིར་རོ། ། བརྩོན་འགྲུས་དང་ལྡན་པ་ལོངས་སྤྱོད་ཡོངས་སུ་སྤྱོད་པ་ལ་ཆགས་པའི་ཉོན་མོངས་པས་ཕམ་པ་མེད་དེ། དེ་ལ་མ་ཞེན་པའི་ཕྱིར་རོ། ། བརྩོན་འགྲུས་དང་ལྡན་པ་སྦྱིན་སོགས་ལ་སྐྱོ་བས་ཕམ་པ་མེད་དེ། སྦྱིན་སོགས་ལ་བརྩོན་པ་མི་འདོར་བའི་ཕྱིར་རོ། ། བརྩོན་འགྲུས་དང་ལྡན་པ་སྦྱིན་སོགས་ཐོབ་པ་ཆུང་བས་ཕམ་པ་མེད་དེ། སྦྱིན་སོགས་ཅུང་ཟད་ཙམ་གྱིས་ཆོག་པར་མི་འཛིན་པའི་ཕྱིར་རོ། །
འདིར་ནི་སྦྱིན་པ་དང་བརྩོན་འགྲུས་ཁོ་ན་ལ་ཁྱད་པར་དུ་བསྔགས་པ་བརྗོད་ལ་ཕར་ཕྱིན་གཞན་རྣམས་ལ་མི་བརྗོད་པ་ཅི་ཞེ་ན། ཕར་ཕྱིན་དྲུག་གི་དམན་པ་སྦྱིན་པ་ལ་བསྔགས་པ་བརྗོད་པས་གཞན་རྣམས་ཀྱི་ཡང་དོན་གྱིས་གོ་བའི་དོན་ཏོ། ། བརྩོན་འགྲུས་ནི་ཐམས་ཅད་མཐར་ཕྱིན་པའི་རྒྱུ་ཡིན་པས་ཁྱད་པར་དུ་བསྔགས་པའོ། ། བཅུ་པ་ཕན་ཚུན་རྣམ་པར་ངེས་པ་ལ་བཞི་ལས། ཕན་ཚུན་བསྡུས་པའི་ཕྱིར་རྣམ་པར་ངེས་པ་ནི་མི་འཇིགས་པའི་སྦྱིན་པས་ཚུལ་ཁྲིམས་དང་བཟོད་པ་བསྡུས་ཏེ། དེ་གཉིས་ཀྱིས་གནོད་པ་དང་གནོད་ལན་མི་བྱེད་པས་མི་འཇིགས་པ་སྦྱིན་པར་བྱེད་པའི་ཕྱིར་རོ། ། ཆོས་ཀྱི་སྦྱིན་པས་བསམ་གཏན་དང་ཤེས་རབ་བསྡུས་ཏེ། བསམ་གཏན་གྱིས་རྫུ་འཕྲུལ་བསྟན་ནས་དད་པར་བྱས་ཏེ། ཤེས་རབ་ཀྱིས་ཆོས་འཆད་པའི་ཕྱིར་རོ། ། དེ་གཉིས་ཀས་བརྩོན་འགྲུས་བསྡུས་ཏེ།
དེ་གཉིས་ཀ་བརྩོན་འགྲུས་དང་ངེས་པར་ལྡན་པའི་ཕྱིར་རོ། ། དགེ་བ་ཆོས་སྡུད་ཀྱི་ཚུལ་ཁྲིམས་ཀྱིས་སྦྱིན་པ་བསྡུས་ཏེ། སྦྱིན་སོགས་རྣམས་དགེ་བའི་ཆོས་ཡིན་པའི་ཕྱིར་རོ། ། གནོད་པ་ལ་ཇི་མི་སྙམ་པའི་བཟོད་པས་ནི་གནོད་ལེན་མི་བྱེད་པས་མི་འཇིགས་པའི་སྦྱིན་པ་དང༌། བཤེ་ཡང་སླར་མི་བཤེ་བ་ལ་སོགས་པས་ཚུལ་ཁྲིམས་བསྡུས་སོ། ། ཆོས་ལ་ངེས་པར་སེམས་པའི་བཟོད་པས་ནི་བསམ་གཏན་དང་ཤེས་རབ་བསྡུས་ཏེ། དེས་སེམས་མཉམ་པར་བཞག་ནས་ཡང་དག་པར་ཇི་ལྟ་བ་བཞིན་དུ་ཤེས་པའི་ཕྱིར་རོ། ། དེ་གཉིས་ཀས་བརྩོན་འགྲུས་བསྡུས་ཏེ། དེ་གཉིས་ཀ་བརྩོན་འགྲུས་དང་ངེས་པར་ལྡན་པའི་ཕྱིར་རོ། ། བརྩོན་འགྲུས་ཀྱིས་ནི་སྦྱིན་སོགས་ཐམས་ཅད་བསྡུས་ཏེ།
ཐམས་ཅད་ངེས་པར་དེ་དང་ལྡན་པའི་ཕྱིར་རོ། ། བསམ་གཏན་གྱིས་ཐམས་ཅད་བསྡུས་ཏེ། ནམ་མཁའ་མཛོད་ཀྱི་ཏིང་ངེ་འཛིན་གྱིས་སྦྱིན་པ་དང༌། བསམ་གཏན་གྱི་སྡོམ་པས་ཚུལ་ཁྲིམས་བསྡུས་ཤིང༌། ཆོས་ལ་ངེས་པར་སེམས་པའི་བཟོད་པ་དང༌། ཇི་ལྟ་བ་ཤེས་པའི་ཤེས་རབ་ནི་མཉམ་པར་བཞག་པའི་ཏིང་ངེ་འཛིན་ཡིན་པས་དེས་བསྡུས་ལ། བརྩོན་འགྲུས་ཀྱང་དགེ་བ་ལ་སེམས་རྩེ་གཅིག་པ་ཡིན་པས་དེས་བསྡུས་སོ། ། ཤེས་རབ་ཀྱིས་བརྟགས་ནས་སྦྱིན་སོགས་སྤྱོད་པའི་ཕྱིར་དང་ལྔ་པོ་ཕར་ཕྱིན་དྲུག་ཏུ་འགྱུར་བ་དེས་བྱས་པའི་ཕྱིར་དེས་བསྡུས་སོ། ། རབ་ཏུ་དབྱེ་བའི་ཕྱིར་རྣམ་པར་ངེས་པ་ནི་རེ་རེ་ལ་ཡང་དྲུག་དྲུག་ཏུ་དབྱེ་བ་སྟེ། གཞན་དག་ཕར་ཕྱིན་དྲུག་ལ་འགོད་པ་ནི་གོ་རིམ་བཞིན་དུ་སྦྱིན་པའི་སྦྱིན་པ་ནས་སྦྱིན་པའི་ཤེས་རབ་ཀྱི་བར་དྲུག་ཡིན་ལ།
དེ་བཞིན་དུ་མི་མཐུན་ཕྱོགས་སྤོང་བ་དྲུག་ཚུལ་ཁྲིམས་དང༌། དཀའ་སྤྱོད་བཟོད་པ་དྲུག་བཟོད་པ་དང༌། སྤྲོ་བ་དྲུག་བརྩོན་འགྲུས་དང༌། མི་གཡེང་བ་དྲུག་བསམ་གཏན་དང༌། རབ་ཏུ་རྣམ་པར་འབྱེད་པ་དྲུག་ནི་ཤེས་རབ་སྟེ་སུམ་ཅུ་རྩ་དྲུག་གོ ། ཆོས་ཉིད་ཀྱི་ཕྱིར་རྣམ་པར་ངེས་པ་ནི་བརྗོད་བྱ་ཕར་ཕྱིན་དྲུག་གིས་རྗོད་བྱེད་དེ་སྟོན་པའི་མདོ་སྡེ་ལ་སོགས་པ་བསྡུས་པ་དང༌། རྗོད་བྱེད་དེ་སྟོན་པའི་མདོ་སྡེ་ལ་སོགས་པས་ཀྱང་བརྗོད་བྱ་ཕར་ཕྱིན་དྲུག་བསྡུས་པའོ། ། རྒྱུ་མཚན་གྱིས་ཕར་ཕྱིན་རྣམས་རྣམ་པར་ངེས་པ་ནི། སྦྱིན་པ་ནི་ཚུལ་ཁྲིམས་ལ་སོགས་པ་ལྔ་འཇུག་པའི་རྒྱུ་མཚན་ཡིན་ཏེ། ལོངས་སྤྱོད་ལ་མི་ལྟ་བས་ལྔ་པོ་དེར་འཇུག་པར་འགྱུར་བའི་ཕྱིར་རོ། །
ཚུལ་ཁྲིམས་ཀྱང་ཐམས་ཅད་ཀྱི་རྒྱུ་ཡིན་ཏེ། དགེ་སློང་གི་སྡོམ་པ་དང་ལྡན་པ་ན་ཡོངས་སུ་འཛིན་པ་ཐམས་ཅད་གཏོང་ཞིང་གནོད་པ་བཟོད་པའི་ཕྱིར་དང༌། དགེ་བ་ཆོས་སྡུད་ཀྱི་ཚུལ་ཁྲིམས་བླངས་པ་ནི། ཐམས་ཅད་ཀྱི་རྒྱུ་མཚོན་པའི་ཕྱིར། བཟོད་པ་ཐམས་ཅད་སྒྲུབ་པའི་དཀའ་སྤྱད་བཟོད་པ་དང༌། བརྩོན་འགྲུས་ཀྱིས་ཐམས་ཅད་ལ་སྤྲོ་བ་དང༌། བསམ་གཏན་ལ་བརྟེན་ནས་ཐམས་ཅད་ལ་སྦྱོར་བ་དང༌། ཤེས་རབ་ཀྱིས་ཐམས་ཅད་ཀྱི་ཕན་ཡོན་ཤེས་པའི་ཕྱིར་རམ་རྣམ་པར་དག་པ་སྒྲུབ་པའི་ཕྱིར་རེ་རེའང་གཞན་ཐམས་ཅད་ཀྱི་རྒྱུ་མཚན་ཡིན་ནོ། ། དེ་ལྟར་ཕ་རོལ་ཏུ་ཕྱིན་པ་དྲུག་པོ་རྣམས་རྣམ་པ་ཀུན་ཏུ་ཕན་ཚུན་རྣམ་པར་ངེས་པར་ཤེས་པར་བྱའོ། ། རང་གི་རྫོགས་པའི་སངས་རྒྱས་ཀྱི་ཆོས་ཐོབ་པར་བྱེད་པའི་ཐབས་བསྟན་ཟིན་ནོ། །
གཉིས་པ་སེམས་ཅན་ཡོངས་སུ་སྨིན་པར་བྱེད་པའི་ཐབས་བསྡུ་བའི་དངོས་པོ་བཞི་བསྟན་པ་ལ་ལྔ་སྟེ། སོ་སོའི་ངོ་བོ། གྲངས་ངེས། བྱེད་ལས། དབྱེ་བ། ཡོན་ཏན་ནོ། ། དང་པོ་ལ་སྦྱིན་པ་ནི་ཕར་ཕྱིན་གྱི་སྐབས་དང་མཚུངས་སོ། ། སྙན་པར་སྨྲ་བ་ནི་ཕར་ཕྱིན་དྲུག་པོ་དེ་སྟོན་པའོ། ། དོན་སྤྱོད་པ་ནི་དྲུག་པོ་དེ་ཉིད་ཉམས་སུ་ལེན་དུ་འཇུག་པའོ། ། དོན་མཐུན་པ་ནི་བདག་ཉིད་ཕར་ཕྱིན་དྲུག་ལ་རྗེས་སུ་འཇུག་པའོ། །
གཉིས་པ་གྲངས་ངེས་ནི་སྦྱིན་པ་ནི་ཟང་ཟིང་གི་སྒོ་ནས་གཞན་ལ་ཕན་པར་བྱེད་པའི་ཐབས་ཡིན་ལ། སྙན་པར་སྨྲ་བ་ནི། ཕར་ཕྱིན་དྲུག་གི་ཆོས་བཤད་པས་གཞན་གྱི་བྱེ་བྲག་ཏུ་མི་ཤེས་པ་དང༌། ཐེ་ཚོམ་ཟ་བ་རྣམས་བསལ་ནས་ཕར་ཕྱིན་དྲུག་གི་དོན་གོ་བར་འཛིན་དུ་འཇུག་པར་བྱེད་པའོ། ། དོན་སྤྱོད་པ་ནི་གཞན་དག་ཕར་ཕྱིན་དྲུག་གི་དགེ་བ་སྒྲུབ་ཏུ་འཇུག་པར་བྱེད་པའོ། ། དོན་མཐུན་པ་ནི་གཞན་ལ་ཇི་ལྟར་བསྟན་པ་ལྟར་བདག་ཉིད་ཀྱང་བྱེད་པས་གཞན་དག་ཡིད་ཆེས་ནས་རྗེས་སུ་འཇུག་པར་བྱེད་པ་སྟེ་དེས་ན་སེམས་ཅན་ཡོངས་སུ་སྨིན་པའི་ཐབས་ནི་བསྡུ་བའི་དངོས་པོ་བཞིར་ངེས་པར་ཤེས་པར་བྱའོ། ། གསུམ་པ་བྱེད་ལས་ནི། དང་པོ་ཟང་ཟིང་གི་སྦྱིན་པས་ཆོས་ཉན་པའི་སྣོད་དུ་གྱུར་པའི་དངོས་པོར་བྱེད་དོ། ། གཉིས་པ་སྙན་པར་སྨྲ་བ་ཡིས་ནི་དོན་བྱེ་བྲག་ཏུ་མི་ཤེས་པ་དང༌། ཐེ་ཚོམ་བསལ་ནས་ངེས་པར་ཐོས་པའི་མོས་པ་སྐྱེད་པར་བྱ་བ་ཡིན་ནོ། །
གསུམ་པ་དོན་སྤྱོད་པ་ཡིས་ནི་ཆོས་བཞིན་སྒྲུབ་ཏུ་འཇུག་པར་བྱེད་པ་ཡིན་ལ། བཞི་པ་དོན་མཐུན་པས་ནི་ལམ་ལ་ཡིད་ཆེས་ནས་ཡུན་རིང་དུ་སྒྲུབ་པའི་སྒོ་ནས་སྒྲུབ་པ་དེ་རྣམ་པར་སྦྱོང་བའོ། ། བཞི་པ་དབྱེ་བ་ལ་གཉིས་ལས། ཟང་ཟིང་དང་ཆོས་ཀྱི་བསྡུས་པ་གཉིས་སུ་གསུངས་པའི་སྒོ་ནས་ཀྱང་བསྡུ་བའི་དངོས་པོ་བཞིས་བསྡུས་པར་འདོད་དེ། ཇི་ལྟར་བསྡུས་ན་ཟང་ཟིང་གི་བསྡུ་བས་ནི་སྦྱིན་པ་བསྡུས་ལ། ཆོས་ཀྱིས་བསྡུ་བས་གཞན་གསུམ་བསྡུས་ཏེ། དེ་ལ་དམིགས་པའི་ཆོས་ཀྱིས་ནི། སྙན་པར་སྨྲ་བ་བསྡུས་ཏེ་དམིགས་པའི་ཆོས་ནི་ཕར་ཕྱིན་དྲུག་ཡིན་ལ། སྙན་པར་སྨྲ་བས་དེ་སྟོན་པའི་ཕྱིར་རོ། ། སྒྲུབ་པའི་ཆོས་ཀྱིས་ནི་དོན་སྤྱོད་པ་བསྡུས་ལ།
རྣམ་པར་སྦྱོང་བའི་ཆོས་ཀྱིས་ནི་དོན་མཐུན་པ་བསྡུས་སོ། ། རྣམ་པའི་རབ་ཏུ་དབྱེ་བ་ནི་ཐེག་པ་གསུམ་གྱི་རིགས་ཅན་རྣམས་སོ་སོར་ཐེག་པ་གསུམ་ལ་འགོད་པ་ནི་གོ་རིམ་བཞིན་དུ་བྱང་ཆུབ་སེམས་དཔའི་བསྡུ་བ་དམན་པ་དང༌། འབྲིང་དང༌། མཆོག་ཡིན་ནོ། ། ཡང་མོས་སྤྱོད་ཀྱི་གནས་སྐབས་ཀྱི་བསྡུ་བ་ནི། གདུལ་བྱའི་བསམ་པ་ལ་སོགས་པ་ཇི་ལྟ་བ་བཞིན་དུ་མི་ཤེས་པས་ཕལ་ཆེར་དོན་མེད་པ་ཡིན་ཞིང༌། ས་དང་པོ་ནས་བདུན་པའི་བར་ནི་ཕར་ཆེར་དོན་ཡོད་པ་ཡིན་ལ་དག་པ་ས་གསུམ་གྱིས་ནི་རྣམ་པ་ཀུན་ཏུ་དོན་ཡོད་པ་ཡིན་ནོ། ། ལྔ་པ་ཡོན་ཏན་ལ་ཡང་གཉིས་ལས། རྒྱལ་བས་བསྔགས་པ་ནི། བྱང་ཆུབ་སེམས་དཔའ་གཞན་དོན་དུ་འཁོར་སྡུད་པ་རྣམས་ཀྱིས་བསྡུ་བའི་ཚུལ་འདི་ཉིད་ལ་ཡང་དག་པར་བརྟེན་པར་བྱ་སྟེ།
དངོས་པོ་འདི་ནི་སེམས་ཅན་ཀུན་གྱི་གནས་སྐབས་དང་མཐར་ཐུག་གི་དོན་ཀུན་སྒྲུབ་པར་བྱེད་ཅིང་སེམས་ཅན་ཐམས་ཅད་སྨིན་པར་བྱེད་པའི་ཐབས་བཟང་པོ་ཡིན་པར་རྒྱལ་བས་རབ་ཏུ་བསྔགས་སོ། ། སེམས་ཅན་སྨིན་པར་བྱེད་པ་ལ་བགྲོད་པ་གཅིག་པའི་ལམ་ཡིན་པ་ནི་བྱང་ཆུབ་སེམས་དཔའ་རྣམས་ཀྱིས་འདས་པའི་དུས་ན་འཁོར་བསྡུས་པ་དང༌། མ་འོངས་པ་ན་སྡུད་པར་འགྱུར་བ་དང༌། གང་དག་ད་ལྟར་བསྡུད་པར་བྱེད་པ་དེ་ཀུན་བསྡུ་བ་བཞི་པོ་དེ་འདྲའི་སྒོ་ནས་བསྡུད་པ་སྟེ། དེ་ལྟ་བས་ན་བསྡུ་བ་བཞི་པོ་འདི་ནི་སེམས་ཅན་སྨིན་པར་བྱེད་པ་རྣམས་ཀྱི་བགྲོད་པ་གཅིག་པའི་ལམ་ཡིན་ནོ། ། གཉིས་པ་མཇུག་བསྡུ་བ་ནི་སྔར་བཤད་པའི་ཚུལ་དེ་ལྟར་སྦྱིན་པས་རྟག་ཏུ་ལོངས་སྤྱོད་ལ་མ་ཆགས་པའི་བློ་དང༌། ཚུལ་ཁྲིམས་ཀྱིས་སྒོ་གསུམ་གྱི་མི་དགེ་བ་ཉེ་བར་ཞི་བ་དང༌། བཟོད་པས་ཁོང་ཁྲོ་སྡོམ་པ་དང༌། བརྩོན་འགྲུས་ཀྱིས་དགེ་བ་ལ་བརྩོན་པའི་ཕ་རོལ་ཏུ་ཕྱིན་པ་དང༌། བསམ་གཏན་གྱིས་སེམས་གནས་པའི་བདག་ཉིད་དང༌།
ཤེས་རབ་ཀྱིས་ནང་སྲིད་པ་དང༌། ཕྱི་ཡུལ་ལ་མཚན་མར་རྣམ་པར་མི་རྟོག་པའི་བྱང་སེམས་དེ་ནི་བསྡུ་བ་བཞིས་སེམས་ཅན་གྱི་ཚོགས་བསྡུད་པར་བྱེད་པ་ཡིན་ནོ། ། ཕ་རོལ་ཏུ་ཕྱིན་པ་དང་བསྡུ་བའི་སྐབས་བཤད་ཟིན་ཏོ།། ༈ །།དེ་ལྟར་ཕ་རོལ་ཏུ་ཕྱིན་པ་དང་བསྡུ་བའི་ལེའུས་རང་གཞན་གྱི་དོན་སྒྲུབ་པ་བསྟན་ནས། རང་དོན་ཕུན་སུམ་ཚོགས་པ་གྲུབ་པ་ན་དེའི་འབྲས་བུ་ལོངས་སྤྱོད་ལ་ཆགས་པའི་གཉེན་པོར་དཀོན་མཆོག་མཆོད་པ་དང༌། ལུས་ལ་ཆགས་པའི་གཉེན་པོར་ལུས་སྲོག་ལ་མི་ལྟ་བར་དགེ་བའི་བཤེས་གཉེན་བསྟེན་པ་དང༌། གཞན་དོན་སྒྲུབ་པ་ན་གཞན་གྱི་ལོག་སྒྲུབ་ཀྱིས་སྐྱོ་ནས་གཞན་ཡལ་བར་འདོར་བའི་གཉེན་པོ་ཚད་མེད་བཞི་སྒོམ་པར་བྱ་བ་ཡིན་པས། དེའི་འོག་ཏུ་སྤྱོད་པའི་ལྷན་ཅིག་བྱེད་རྐྱེན་མཆོད་བསྟེན་ཚད་མེད་ཀྱི་ལེའུ་སྟོན་ནོ། ། དེ་ལ་གཉིས་ཏེ། རྒྱས་པར་བཤད་པ་དང༌།
དོན་བསྡུ་བའོ། ། དང་པོ་ལ་མཆོད་པ་དང༌། བསྟེན་པ་དང༌། ཚད་མེད་པ་དང་གསུམ་ལས། དཀོན་མཆོག་མཆོད་པ་ལ། བྱང་ས་ལས། སངས་རྒྱས་ཀྱི་གཟུགས་སྐུ་ཉིད་མཆོད་པ། མཆོད་རྟེན་ལ་མཆོད་པ་དང༌། མངོན་སུམ་དང༌། མངོན་སུམ་མ་ཡིན་པ་དང༌།
བདག་གིས་བྱས་པ་དང༌། གཞན་བྱེད་དུ་འཇུག་པ་དང༌། རྙེད་བཀུར་རྒྱ་ཆེན་པོ་དང༌། ཀུན་ནས་ཉོན་མོངས་པ་ཅན་མ་ཡིན་པ་དང༌། སྒྲུབ་པའི་མཆོད་པ་སྟེ་བཅུ་བཤད་ལ། འདི་ལ་གཉིས་ཏེ། རྒྱུ་མཚན་ལ་སོགས་པ་དང༌། དུས་ལ་སོགས་པའི་སྒོ་ནས་དབྱེ་བའོ། ། དང་པོ་ནི། འོག་གི་རྒྱུ་མཚན་དང་ནི་ཞེས་པ་ལ་སོགས་པའི་དོན་བརྒྱད་རིམ་པ་ལྟར་འཆད་པ་ལས།
མཆོད་པ་ལ་འཇུག་པའི་རྒྱུ་མཚན་ནི་རབ་ཏུ་དྭངས་བའི་སེམས་དང་ལྡན་པ་ཡིས་སོ། ། ཡོངས་སུ་བསྔོ་བ་ནི་ཚོགས་གཉིས་རྫོགས་པར་བྱ་བའི་ཕྱིར་རོ། ། རྟེན་ནི་མངོན་སུམ་དང་མངོན་སུམ་མ་ཡིན་པའི་སངས་རྒྱས་ལ་སོགས་པ་རྣམས་སོ། ། དངོས་པོ་ནི་གོས་དང་རྒྱན་ལ་སོགས་རྣམས་ཀྱིས་མཆོད་དོ། ། རྒྱུ་ནི་སངས་རྒྱས་འབྱུང་བ་དོན་ཡོད་པར་གྱུར་ཅིག་ཅེས་སྔོན་སྨོན་ལམ་བཏབ་པ་དང་ལྡན་པའོ། ། ཡེ་ཤེས་ནི་མཆོད་པར་བྱེད་པ་དང༌། མཆོད་པར་བྱ་བ་དང༌། མཆོད་པ་སྟེ་གསུམ་པོ་དམིགས་པར་མི་བྱེད་པ་སྟེ། དེས་སངས་རྒྱས་མཆོད་པ་རྫོགས་པ་སྟེ་རྣམ་པར་དག་པར་འགྱུར་བ་ཡིན་ནོ། ། གཞན་ཡང་ཞིང་ནི་སེམས་ཅན་ཚད་མེད་པ་དག་སྟེ།
དེ་དག་མཆོད་པ་ལ་སྦྱར་བས་ཀུན་གཞི་ལ་མཆོད་པའི་བསོད་ནམས་ཀྱི་ས་བོན་བཏབ་ནས་ཡོངས་སུ་སྨིན་པར་བྱེད་པའོ། ། གནས་ལ་རྫས་ལ་བརྟེན་པ་ནི་གཞན་ཡང་གོས་ལ་སོགས་པ་རྫས་ལ་བརྟེན་ནས་མཆོད་པའོ། ། གོང་གི་གོས་སོགས་ནི་རྫས་ཀྱི་ངོ་བོ་བསྟན་པ་ཡིན་ལ། འདིར་རྫས་བརྟེན་ནས་མཆོད་པ་འཕེལ་བར་བྱེད་པ་ནས་བསྟན་པའོ། ། སེམས་ལ་བརྟེན་པའི་མཆོད་པ་ནི་སེམས་ཀྱི་སྒོ་ནས་མཆོད་པ་སྟོན་པའི་ཐེག་ཆེན་གྱི་མདོ་ལས། རོ་མྱང་བ་དང༌། རྗེས་སུ་ཡི་རང་བ་དང༌། མངོན་པར་དགའ་བ་ཡིད་ལ་བྱེད་པ་དང༌། མོས་པ་དང༌། ངོམས་མི་ཤེས་པ་དང༌།
རྒྱ་ཆེ་བ་དང༌། དགའ་བ་དང༌། ཕན་པ་དང༌། མ་གོས་པ་དང༌། དགེ་བའི་བསམ་པ་སྟེ་བསམ་པ་དྲུག་དང༌། དབང་འབྱོར་པ་ལ་བརྟེན་པ་ལ་སོགས་པ་ཕར་ཕྱིན་དྲུག་གི་སྐབས་སུ་བཤད་པ་བཞིན་ནོ། ། སྨོན་པ་སྟེ་བྱང་ཆུབ་ཏུ་སེམས་བསྐྱེད་པ་དང༌། སེམས་ཅན་ལ་སྙིང་བརྩེ་བ་དང༌། དགེ་བའི་དཀའ་སྤྱད་བཟོད་པ་དང༌། ཕར་ཕྱིན་དྲུག་ཡང་དག་པར་སྤྱོད་པའི་སྒོ་ནས་མཆོད་པ་དང༌།
གཞི་རྟོག་ཚུལ་ནི་ཚུལ་བཞིན་ཡིད་ལ་བྱེད་པ་དང༌། ཕྱིན་ཅི་མ་ལོག་པར་གཞི་ཆོས་ཉིད་ལ་སེམས་གཏོད་པ་དང༌། འགྲེལ་ཆེན་མཁན་པོ་ནི། མི་རྟག་པ་ལ་སོགས་པ་ཚུལ་བཞིན་ཡིད་ལ་བྱེད་པ་ཡིན་ཟེར་རོ། ། མཐོང་ལམ་དུ་ཡང་དག་པའི་ལྟ་བས་གཞི་ཡང་དག་པ་ཇི་ལྟ་བ་བཞིན་དུ་རྟོགས་པ་དང༌། ཉན་ཐོས་ཀྱི་ཉོན་མོངས་པ་ལས་གྲོལ་བ་དང༌། ཐེག་ཆེན་པས་དེ་བཞིན་ཉིད་དྲི་མ་དང་བྲལ་བའི་སྒོ་ནས་བྱང་ཆུབ་ཐོབ་པའོ། ། བྱང་ཆུབ་ཐོབ་པ་མཆོད་པ་ཇི་ལྟར་ཡིན་ཞེ་ན། ཊཱིཀྐ་ལས། བྱང་ཆུབ་སེམས་དཔའ་སངས་རྒྱས་མཆོད་པ་ལ་སོགས་པའི་རིམ་གྱིས་འཇུག་པ་རྣམས་སངས་རྒྱས་ཉིད་ཐོབ་པ་གང་ཡིན་པ་འདི་ནི་སངས་རྒྱས་བཅོམ་ལྡན་འདས་རྣམས་ལ་མཆོད་པའི་མཆོག་ཡིན་ནོ། །
ཞེས་བཤད་པས་སྨོན་ལམ་ཡན་ཆད་སངས་རྒྱས་དགྱེས་པའི་མཆོད་པ་ཡིན་ལ། བྱང་ཆུབ་ཐོབ་པ་ན་སངས་རྒྱས་ཀྱི་བཞེད་པ་མཐར་ཐུག་གྲུབ་པ་ཡིན་པས་སངས་རྒྱས་དགྱེས་པའི་མཆོད་པའི་ནང་ནས་ཀྱང་འདི་མཆོག་ཡིན་ནོ། ། གཉིས་པ་ལ་དུས་ཀྱི་སྒོ་ནས་དབྱེ་ན་འདས་པའི་མཆོད་པ་རྒྱུ་དང་ད་ལྟར་གྱི་མཆོད་པ་ནི་རྒྱུ་མཐུན་གྱི་འབྲས་བུ་དང༌། ཡང་ད་ལྟར་གྱི་རྒྱུ་དང༌། མ་འོངས་པའི་མཆོད་པ་ནི་འབྲས་བུ་ཉིད་དོ། ། ཕྱི་ནང་གིས་ཕྱེ་ན་བདག་ཉིད་ཀྱིས་བྱེད་པ་ནི་ནང་གིའོ། ། གཞན་བྱེད་དུ་བཅུག་པ་ནི་ཕྱིའི་འོ། ། འགྲེལ་ཆེན་མཁན་པོ་ན་རེ། རང་གི་ལུས་འབུལ་བ་དང༌། ཆོས་ཉན་པ་དང་སེམས་པ་ལ་སོགས་པ་བྱེད་པ་ནི་ནང་གི་ཡིན་ལ།
གཞན་བྱེད་དུ་བཅུག་པ་དང༌། ཆོས་གོས་ལ་སོགས་པ་འབུལ་བ་ནི་ཕྱིའི་མཆོད་པ་ཡིན་ཞེས་གསུངས་སོ། ། ཕྲ་རགས་ཀྱིས་ཕྱེ་ན་ཆོས་གོས་དང་བསོད་སྙོམས་ལ་སོགས་པ་འབུལ་བ་རྙེད་པ་དང༌། ཕྱག་འཚལ་བ་ལ་སོགས་པ་བཀུར་སྟིའི་མཆོད་པ་ནི་རགས་པའོ། ། སྤྱིར་དགེ་བ་སྒྲུབ་པའང་ཁྱད་པར་དུ་བྱང་ཆུབ་སེམས་དཔའི་ཚུལ་ཁྲིམས་གསུམ་ལ་སློབ་པ་སྒྲུབ་པའི་མཆོད་པ་ནི་ཕྲ་བའོ། ། མཆོག་དམན་གྱིས་ཕྱེ་ན་བསམ་པ་དང་རྫས་ཆུང་བ་ནི་དམན་པའོ། ། དེ་གཉིས་རྒྱ་ཆེན་པོ་ནི་གྱ་ནོམ་པའོ། ། ཡང་འཁོར་གསུམ་དུ་རྟོག་པའི་ང་རྒྱལ་དང་བཅས་པ་ནི་དམན་པའོ། ། ང་རྒྱལ་མེད་པ་ནི་གྱ་ནོམ་པའོ། ། ཉེ་རིང་གིས་ཕྱེ་ན་དུས་ཕྱིས་སྦྱོར་བ་རིང་ལ་དེ་མ་ཐག་སྦྱོར་བ་ཉེ་བ་དང༌།
འགྲོ་བ་སྟེ་ཚེ་རབས་དུ་མས་བར་དུ་ཆོད་པ་ནི་རིང་ལ། ཚེ་ཕྱི་མ་ཉིད་ལ་མཆོད་པར་བྱེད་པ་ནི་ཉེ་བའོ། ། ཡང་མཆོད་པ་གང་ཞིག་ཚེ་ཕྱི་མ་བྱ་བར་སྨོན་པ་ནི་རིང་ལ། འདི་ཉིད་དུ་བྱ་བར་སྨོན་པ་དེ་ཉེ་བའོ། ། མཆོག་ཏུ་གྱུར་པ་ནི་རང་གིས་སེམས་ཀྱིས་སངས་རྒྱས་རྣམས་མཆོད་པ་ནི་མཆོད་པ་དང་ལྡན་པའི་ཐེག་ཆེན་གྱི་ཆོས་ལ་མོས་པ་དང་རོ་མྱོང་བ་ལ་སོགས་པའི་བསམ་པ་དང༌། ནམ་མཁའ་མཛོད་ལ་སོགས་པའི་ཏིང་ངེ་འཛིན་ལ་དབང་འབྱོར་པ་དང༌། འཁོར་གསུམ་རྣམ་པར་མི་རྟོག་པའི་ཐབས་ཀྱིས་ཡོངས་སུ་བཟུང་བ་དང༌། ས་བརྒྱད་པ་ཡན་ཆད་དུ་འདྲེས་ཤིང་ཉེ་བར་འདྲེས་པའི་ཕྱིར་བྱང་ཆུབ་སེམས་དཔའ་ཀུན་དང་དོན་གཅིག་ལ་འཇུག་པ་སྟེ། འགྲེལ་ཆེན་མཁན་པོ་ནི། བྱང་ཆུབ་སེམས་དཔའ་གཅིག་གིས་སེམས་ཅན་སྨིན་པར་བྱས་ནས་ས་དེར་ཞུགས་པའི་བྱང་ཆུབ་སེམས་དཔའ་གཞན་གྱིས་ཀྱང་སྨིན་པར་བྱས་པ་ཡིན་པས་འདྲེས་པ་དང༌།
གཅིག་གིས་སངས་རྒྱས་མཆོད་ན་ཐམས་ཅད་ཀྱིས་མཆོད་པས་ཉེ་བར་འདྲེས་པར་ཡིན་ཞེས་ཟེར་རོ། ། ལྔ་པོ་དེ་མཆོག་ཏུ་གྱུར་པའོ། ། བྱང་ས་ལས། དེ་བཞིན་གཤེགས་པ་ལ་མཆོད་པ་ཇི་ལྟ་བ་བཞིན་དུ་ཆོས་ལ་མཆོད་པ་དང༌། དགེ་འདུན་ལ་མཆོད་པ་ཡང་དེ་དང་འདྲ་བར་ཅི་རིགས་པར་རིག་པར་བྱའོ། ། ཞེས་གསུངས་པ་ལྟར་འདི་ཡང་ཆོས་དང་དགེ་འདུན་ལ་མཆོད་པ་ཤུགས་ལ་རིག་པར་བྱའོ། ། དགེ་བའི་བཤེས་གཉེན་བསྟེན་པ་ལ་གསུམ་སྟེ། བསྟེན་པ་ཕུན་སུམ་ཚོགས་པ་དང༌། དབྱེ་བ་དང༌། མཆོག་ཏུ་གྱུར་པའོ། །
དང་པོ་ལ་གཉིས་ལས། མདོར་བསྟན་པ་ནི། བརྟེན་པ་རྟེན་དང་ཞེས་པ་ལ་སོགས་བརྒྱད་དོ། ། དེ་དག་རྒྱས་པར་བཤད་པ་ལ། དང་པོ་རྟེན་ནི། བྱང་ཆུབ་སེམས་དཔའ་དགེ་བའི་བཤེས་གཉེན་ཚུལ་ཁྲིམས་དང་ལྡན་པས་དབང་པོ་དུལ་བ། ཏིང་ངེ་འཛིན་དང་ལྡན་པས་སེམས་ནང་དུ་ཞི་བར་གནས་པ། ཤེས་རབ་དང་ལྡན་པས་ཉོན་མོངས་པ་ཉེ་བར་ཞི་བ་དང༌། སློབ་མ་བས་ཡོན་ཏན་ཆུང་བའམ་མཉམ་པ་མ་ཡིན་པས་ཡོན་ཏན་ལྷག་པ། གཞན་དོན་ལ་ཤིན་ཏུ་བརྩོན་པ་དང་བཅས་པ།
ཐོས་པ་མང་བས་ན་ལུང་གིས་ཕྱུག་པ་དེ་ཁོ་ན་ཉིད་རབ་ཏུ་རྟོགས་པས་ཆོས་སྨྲ་བ་ལ་མཁས་པ་དང་ལྡན་པ་ཟང་ཟིང་ལ་མི་ལྟ་བས་བརྩེ་བའི་བདག་ཉིད། རྟག་ཏུ་ཆོས་སྟོན་པའི་ཕྱིར་སྐྱོ་བ་སྤངས་པ་སྟེ། དེ་ལྟ་བུའི་དགེ་བའི་བཤེས་གཉེན་མཆོག་ཏུ་གྱུར་པ་ཡིན་པས་བྱང་ཆུབ་སེམས་དཔའ་དེ་ལ་བསྟེན་པར་བྱའོ། ། གཞི་ནི་ཡང་དག་པའི་ཡོན་ཏན་སྒྲོགས་པ་དང༌། ཕྱག་འཚལ་བ་ལ་སོགས་པ་བཀུར་སྟི་དང༌། ཆོས་གོས་བསོད་སྙོམས་ལ་སོགས་པ་རྙེད་པ་དང༌། ལུས་བཀྲུ་བ་ལ་སོགས་པ་རིམ་གྲོ་དང༌། དེས་ཇི་ལྟར་གདམས་པ་བཞིན་དུ་སྒྲུབ་པའི་སྒོ་ནས་བཤེས་གཉེན་བསྟེན་པར་བྱ་སྟེ། དེ་ནི་བསྟེན་པའི་གཞིའོ། ། རྒྱུ་མཚན་ནི་དེ་བཞིན་དུ་བློ་དང་ལྡན་པ་དེ་དམ་པའི་ཆོས་ལ་གུས་པ་ལ་སོགས་པའི་སྒོ་ནས་བཤེས་གཉེན་བསྟེན་ཚུལ་ནི་ཀླན་ཀ་བཙལ་བ་ལ་སོགས་པའི་ཕྱིར་དགེ་བའི་བཤེས་གཉེན་གྱི་དྲུང་དུ་འགྲོ་བ་མ་ཡིན་གྱི།
དམ་པའི་ཆོས་ཀྱི་དོན་ཀུན་ཤེས་པར་བྱ་བའི་བསམ་པ་དང༌། བསམ་གཏན་ལ་གནས་པ་ལ་སོགས་པའི་དུས་སུ་དྲུང་དུ་མི་འགྲོ་བས་ཆོས་ཉན་པའི་དུས་ཤེས་པ་དང༌། ང་རྒྱལ་དང་བག་མེད་པའི་སྤྱོད་ལམ་གྱིས་མི་འགྲོ་བས་འདུད་པ་སྟེ། ང་རྒྱལ་མེད་ཅིང་གུས་པ་དང་བཅས་པས་དགེ་བའི་བཤེས་གཉེན་གྱི་དྲུང་དུ་བགྲོད་པར་བྱའོ། ། ཡོངས་སུ་བསྔོ་བ་ནི། བྱང་ཆུབ་སེམས་དཔའི་བཤེས་གཉེན་བསྟེན་པ་དེ་ནི་རྙེད་བཀུར་རྙེད་པར་འདོད་ནས་བསྟེན་པ་མ་ཡིན་གྱི། དགེ་བའི་བཤེས་གཉེན་ཇི་ལྟར་བསྟེན་པའི་ཚུལ་བཞིན་དུ་བསྒྲུབ་པར་བྱ་བའི་ཕྱིར་དེ་ཡོངས་སུ་བསྔོ་བ་སྟེ། དེའི་ཆེད་དུ་དམིགས་ནས་དགེ་བའི་བཤེས་གཉེན་བསྟེན་པར་བྱེད་དོ། ། རྒྱུ་ནི་བསྟན་པ་དགེ་བའི་བཤེས་གཉེན་གྱིས་ཇི་སྐད་བསྟན་པ་བཞིན་དུ་སྒྲུབ་པར་བྱེད་པ་དེས་དགེ་བའི་བཤེས་གཉེན་དེའི་སེམས་ཡང་དག་པར་མགུ་བར་བྱེད་དོ། ། སྐྱེས་རབས་ལས།
ཕན་པར་བྱེད་ལ་ལན་དུ་མཆོད་པ་ནི། ། བགོ་བའི་ཚིག་བཞིན་ཉམས་སུ་ལེན་པ་ཡིན། ། ཞེས་པ་ལྟར་རོ། ། ཡེ་ཤེས་ནི་ཐེག་པ་གསུམ་པོ་ཐམས་ཅད་ལ་མཁས་པར་བློས་རྟོགས་པར་བྱས་ནས་བྱང་ཆུབ་སེམས་དཔའ་རང་གི་ཐེག་པ་སྟེ། ཐེག་ཆེན་གྱི་ལམ་བསྒྲུབ་པར་བྱ་བའི་ཕྱིར་འབད་པར་བྱའོ། ། ཞིང་ནི་གང་འདུལ་བར་བྱ་བའི་ཞིང་སེམས་ཅན་ཚད་མེད་པ་ཡོངས་སུ་སྨིན་པར་བྱ་བའི་ཕྱིར་དང༌། སངས་རྒྱས་ཀྱི་ཞིང་དག་པ་ཡང་སྦྱང་བར་བྱ་བའི་ཕྱིར་དགེ་བའི་བཤེས་གཉེན་བསྟེན་པ་ཡིན་ཏེ། སེམས་ཅན་ཚད་མེད་པ་དེ་དག་ལ་ཞིང་དག་པར་གནས་ནས་ཆོས་ཐོས་པར་འགྱུར་བའི་ས་བོན་འཇོག་པར་བྱེད་པ་ཡིན་ནོ། ། གནས་ནི་དེ་ཆོས་ཀྱི་བགོ་སྐལ་ལ་སྤྱོད་པའི་ཆེད་དུ་ཡོན་ཏན་དང་ལྡན་པའི་བཤེས་གཉེན་རབ་ཏུ་བསྟེན་པར་བྱེད་ཀྱི་ཟང་ཟིང་གི་བགོ་སྐལ་ལ་སྤྱོད་པའི་ཕྱིར་ནི་མ་ཡིན་ནོ། ། འགྲེལ་ཆེན་མཁན་པོ་ནི།
ཆོས་ཀྱི་བགོ་སྐལ་ལ་སྤྱོད་པའི་ཡོན་ཏན་དང་ལྡན་པས་བཤེས་གཉེན་བསྟེན་པར་བྱེད་ཅེས་པའི་དོན་དུ་འཆད་དོ། ། དབྱེ་བ་ནི་བློ་དང་ལྡན་པའི་དགེ་བའི་བཤེས་གཉེན་བསྟེན་ཚུལ་ལ་དུས་ཀྱིས་ཕྱེ་ན་རྒྱུ་དང་ཞེས་ཏེ་སྔར་དང་འདྲའོ། ། ཕྱི་ནང་གིས་ཕྱེ་ན་དགེ་བའི་བཤེས་གཉེན་ལ་བརྟེན་ནས་ཆོས་སྒོ་རྗེས་འགྲོ་སྟེ། ཆོས་ཀྱི་སྒོའི་རྒྱུན་གྱི་ཏིང་ངེ་འཛིན་ཟོར་ནས་དེ་ཡང་དང་ཡང་དུ་གོམས་པར་བྱེད་པས་ནི་དགེ་བའི་བཤེས་གཉེན་མཉེས་པར་འགྱུར་ཏེ་ནང་གིའོ། ། རྫས་འབུལ་བ་ལ་སོགས་པ་ནི་ཕྱིའིའོ། ། ཕྲ་རགས་ཀྱིས་ཕྱེ་ན་ཐོས་པ་ཉན་པ་ནི་རགས་ལ། སེམས་ཀྱི་རྣལ་འབྱོར་བསམ་པ་དང་སྒོམ་པ་གཉིས་ནི་ཕྲ་བའོ། ། མཆོག་དམན་དང་ཉེ་རིང་གིས་དབྱེ་བ་ནི་ང་རྒྱལ་ལ་སོགས་ཏེ་སྔར་གྱི་ཤུགས་ཀྱིས་ཤེས་པའོ། ། མཆོག་ཏུ་གྱུར་པ་ནི། རང་གིས་སེམས་ཀྱིས་དགེ་བའི་བཤེས་གཉེན་གྱི་མཆོག་ཐེག་ཆེན་གྱི་དགེ་བའི་བཤེས་གཉེན་བསྟེན་ཚུལ་སྟོན་པའི་ཐེག་ཆེན་གྱི་ཆོས་ལ་མོས་པ་ལ་སོགས་པའི་སྒོ་ནས་མཆོག་ཏུ་གྱུར་པ་ཡིན་ནོ་ཞེས་སྔར་གྱི་རིགས་པས་ཤེས་པར་བྱའོ། །
ཚད་མེད་པ་སྒོམ་པ་ལ་གསུམ་སྟེ། སྤྱིར་བསྟན་པ་དང༌། སྙིང་རྗེ་བྱེ་བྲག་ཏུ་བཤད་པ་དང༌། ཚད་མེད་མཆོག་ཏུ་གྱུར་པའོ། ། དང་པོ་ལ་གཉིས་ཏེ། མཚན་ཉིད་དང༌། དབྱེ་བའོ། ། དང་པོ་ལ་གཉིས་ལས། སྤྱིར་བསྟན་པ་ནི། བརྟན་པའི་ཚངས་པའི་གནས་པ་སྟེ།
ཚད་མེད་པ་བཞི་ནི་མི་མཐུན་ཕྱོགས་བཞི་སྤངས་པ་དང༌། གཉེན་པོ་འཁོར་གསུམ་དུ་རྣམ་པར་མི་རྟོག་པའི་ཡེ་ཤེས་དང་ལྡན་པ་དང༌། དམིགས་པའི་ཁྱད་པར་གང་ཟག་དང༌། ཆོས་དང༌། དམིགས་པ་མེད་པ་སྟེ་གསུམ་ལ་འཇུག་པ་དང༌། བྱེད་ལས་ཀྱི་ཁྱད་པར་སེམས་ཅན་རྣམས་ཡོངས་སུ་སྨིན་པར་བྱེད་པའོ། ། གཉིས་པ་དམིགས་པ་བྱེ་བྲག་ཏུ་བཤད་པ་ནི་དམིགས་པ་གསུམ་པོ་དེ་གང་ཡིན་ཞེ་ན། དམིགས་ཡུལ་སེམས་ཅན་རྫས་ཡོད་དུ་བཟུང་ནས་དེ་ལ་བྱམས་པ་ལ་སོགས་པ་བཞི་སྒོམ་པ་ནི་སེམས་ཅན་ལ་དམིགས་པ་སྟེ་མུ་སྟེགས་དང་ཐུན་མོང་བའོ། ། དམིགས་ཡུལ་སེམས་ཅན་སྐད་ཅིག་གིས་འཇིག་པར་མཐོང་ནས་བྱམས་སོགས་བཞི་སྒོམ་པ་ནི་ཆོས་ལ་དམིགས་པ་སྟེ་ཉན་རང་དང་ཐུན་མོང་བའོ། ། ཆོས་ཙམ་དུ་ཡང་མི་རྟོག་པའི་བྱམས་པ་ལ་སོགས་པ་ནི་དམིགས་པ་མེད་པ་སྟེ་ཐེག་ཆེན་པ་ཁོ་ནའིའོ། །
ཡང་གསུམ་པོ་དེ་དག་གཙོ་ཆེར་མོས་སྤྱོད་དང༌། རྒྱུའི་ས་བདུན་དང༌། འབྲས་བུའི་ས་གསུམ་ན་གོ་རིམ་ལྟར་ཡོད་དོ། ། འདིར་བརྟན་པ་རྣམས་ཀྱིས་ནི་ཚད་མེད་པ་བཞི་པོའི་ནང་ནས་སེམས་ཅན་ལ་དམིགས་པའི་བྱམས་པ་ནི་དེ་དམིགས་པས་སེམས་ཅན་ལ་དམིགས་ནས་རྣམ་པ་དེ་དག་བདེ་བ་དང་ལྡན་པར་འདོད་པའོ། ། སྙིང་རྗེ་ནི་སྡུག་བསྔལ་གྱིས་ཉམས་ཐག་པ་རྣམས་ལ་དམིགས་ནས་སྡུག་བསྔལ་དེ་དང་བྲལ་བར་འདོད་པའོ། ། དགའ་བ་ནི་བདེ་བ་དང་ལྡན་པའི་སེམས་ཅན་ལ་དམིགས་ནས་བདེ་བ་དེ་དང་མི་འབྲལ་བར་འདོད་པའོ། ། བཏང་སྙོམས་ནི་ཉོན་མོངས་པ་ཆགས་སྡང་གཏི་མུག་ཅན་གྱི་སེམས་ཅན་རྣམས་ཉོན་མོངས་པ་དེ་དག་དང་བྲལ་བར་འདོད་པའོ། ། ཆོས་ལ་དམིགས་པ་ནི་ཚད་མེད་པ་བཞི་པོ་དེ་དག་བསྟན་པའི་ཆོས་ལ་དམིགས་ནས་ཐོས་བསམ་བྱས་པ་ལ་བརྟེན་ནས་བྱུང་བའི་ཚད་མེད་པ་བཞི་སྟེ། དེས་ན་སྡེ་སྣོད་ཀྱི་ཆོས་ལ་དམིགས་ནས་བྱུང་བས་དེར་བཏགས་ཏེ་སྔར་གྱི་དང་མི་འདྲའོ། ། དམིགས་པ་མེད་པ་དེ་ཡང་ནི་སེམས་ཅན་དང་ཆོས་སུ་མི་རྟོག་པའི་སྒོ་ནས་སེམས་ཅན་དང་ཆོས་དེ་བཞིན་ཉིད་ལ་རབ་ཏུ་འཇུག་པའོ། །
ཡང་རྒྱུ་མཚན་བཞིས་དམིགས་པ་མེད་པ་དེའི་དོན་རིག་བྱ་སྟེ། དེ་བཞིན་ཉིད་ལ་དམིགས་པའི་ཕྱིར་ཡང་དམིགས་པ་མེད་པ་ཞེས་བྱའོ། ། ས་བརྒྱད་པ་ཡན་ཆད་དུ་ཞི་བ་སྟེ་མི་སྐྱེ་བའི་ཆོས་ལ་བཟོད་པ་ཐོབ་པའི་སྒོ་ནས་ཚད་མེད་བཞིའི་མི་མཐུན་ཕྱོགས་རྣམས་སྤངས་བས། དེ་དག་གི་ས་བོན་རྒྱས་ཏེ་རྣམ་པར་དག་ཅིང་ལྷུན་གྱིས་གྲུབ་པའི་ཕྱིར་སྐབས་དེའི་བྱམས་པ་ལ་སོགས་པ་ནི་དམིགས་པ་མེད་པ་ཞེས་བྱའོ། ། བྱམས་བློས་ཀུན་ནས་བླང་བའི་ལུས་ངག་གི་ལས་གཉིས་ལས། བྱམས་པར་བཏགས་པ་དེ་ནི་བེམ་པོ་ཡིན་པས་དམིགས་པ་མེད་པ་ཡིན་ནོ། ། ཡིད་ཀྱི་མདུད་པ་རྣམས་སྤངས་པའི་ཕྱིར་དམིགས་པ་ཆད་དོ་ཞེས་འབྱུང་བས་ཉོན་མོངས་རྣམས་ནི་དམིགས་པ་ཡིན་ལ། དེ་དག་ཟད་པའི་བྱམས་པ་ལ་སོགས་པ་བཞི་ནི་དམིགས་པ་མེད་པའོ། ། དབྱེ་བ་ལ་བཞི་སྟེ། རྟེན་དང༌།
མཆོག་དམན་དང༌། རྒྱུ་འབྲས་རྟགས་གསུམ་དང༌། སྐྱོན་ཡོན་གྱི་སྒོ་ནས་དབྱེ་བའོ། ། དང་པོ་ནི་བྱམས་པ་ལ་སོགས་པ་བཞི་པོ་དེ་དག་རྟེན་བསམ་གཏན་ལ་བརྟེན་པ་ནི་མི་མཐུན་ཕྱོགས་སྟོབས་ཆེ་བས་ཉམས་པར་འགྱུར་བའི་སྐལ་པ་ཅན་གཡོ་བ་དང༌། གཉེན་པོ་སྟོབས་ཆེ་བས་མི་ཉམས་ཤིང་གོང་ནས་གོང་དུ་འགྲོ་བ་གནས་པ་དང་ཁྱད་པར་དུ་འགྱུར་བའི་སྐལ་བ་ཅན་མི་གཡོ་བ་དང༌། བསམ་གཏན་གྱི་བདེ་བ་ལ་ཆགས་པས་རོ་མྱོང་བ་དང་བཅས་པས་ཉོན་མོངས་པ་ཅན་དང༌། དེ་མེད་པ་ཉོན་མོངས་པ་ཅན་མིན་པ་ཞེས་བྱ་བ་སྟེ་བཞི་ཡོད་པ་ལས་ཁྱད་པར་དུ་བྱུང་ཆུབ་སེམས་དཔའི་ཚད་མེད་པ་ནི་གནས་པ་དང་ཁྱད་པར་འགྱུར་བའི་སྐལ་པ་ཅན་ཡིན་པས་མི་གཡོ་བ་དང༌། བདེ་བ་ལ་རོ་མི་མྱོང་བས་འདོད་ཆགས་དང་བྲལ་བར་རབ་ཏུ་གནས་པ་ཡིན་ནོ། ། གཉིས་པ་ནི་མཉམ་པར་བཞག་པ་ཁམས་གོང་མའི་ཚད་མེད་པ་དེ་དམན་ནོ། ། མཉམ་པར་བཞག་པ་ཡང་ཆེན་པོ་ལ་ལྟོས་ནས་ཆུང་ངུ་དང་འབྲིང་པོ་དམན་ནོ། །
དམན་པའི་ས་པ་ཞེས་བྱ་བ་ནི་ས་དང་པོ་ལ་ལྟོས་ནས་མོས་སྤྱོད་ཀྱི་ས་དམན་ལ། བཅུ་པ་ལ་ལྟོས་ནས་དགུ་པ་དམན་པའི་བར་རོ། ། བསམ་པ་དམན་པ་ཉན་རང་གི་ཚད་མེད་དེ་ཐེག་ཆེན་ལ་ལྟོས་ནས་དམན་ནོ། ། ས་བརྒྱད་པ་མི་སྐྱེ་བའི་ཆོས་ལ་བཟོད་པ་ཐོབ་པ་ལ་ལྟོས་ནས་ང་རྒྱལ་དང་བཅས་པ་ས་བདུན་པ་མན་ཆད་ཀྱི་ཚད་མེད་གང་ཡིན་པ་དེ་དམན་པ་སྟེ། དེ་ལྟར་དྲུག་པོ་དེ་ནི་རང་རང་གི་ཟློག་ཕྱོགས་དེ་དག་ལ་ལྟོས་ནས་དམན་པ་ཡིན་ལ། གཞན་ཟློག་ཟླ་དྲུག་པོ་འདི་ཉིད་ནི་ལྷག་པ་ཡིན་ནོ། ། གསུམ་པ་ནི་རྒྱུ་ཚངས་པའི་གནས་ལ་གནས་པའི་བློ་ལྡན་དེ་རྣམས་ཀྱི་རྣམ་སྨིན་གྱི་འབྲས་བུ་ནི་གཟུགས་ཀྱི་ཁམས་སུ་སྐྱེ་བར་རིགས་ཤིང་ནུས་ཀྱང་སྙིང་རྗེས་གདུལ་བྱའི་དོན་དུ་རྟག་ཏུ་འདོད་པའི་ཁམས་སུ་སྐྱེའོ། ། བདག་པོའི་འབྲས་བུ་ནི་བྱང་ཆུབ་སེམས་དཔའ་ཚད་མེད་པ་དེས་ནི་བསོད་ནམས་དང་ཡེ་ཤེས་ཀྱི་ཚོགས་རྣམས་རྫོགས་པར་བྱེད་ཅིང་སྐྱེས་བུ་བྱེད་པའི་འབྲས་བུ་ནི་སེམས་ཅན་དག་ཀྱང་རྣམ་པར་སྨིན་པར་བྱེད་དོ། ། རྒྱུ་མཐུན་གྱི་འབྲས་བུ་ནི་ཚེ་རབས་ཀུན་ཏུ་ཚངས་པའི་གནས་པ་བཞི་དང་མི་འབྲལ་ཞིང༌། བྲལ་བའི་འབྲས་བུ་ནི་ཚད་མེད་བཞི་པོ་དེའི་མི་མཐུན་ཕྱོགས་དང་བྲལ་བའོ། །
རྟགས་ནི་བག་མེད་དེ་རེ་ཤིག་མི་མཐུན་ཕྱོགས་ཅུང་ཟད་ཙམ་ཞིག་མངོན་དུ་གྱུར་པའི་བྱམས་པ་ལ་སོགས་པ་མངོན་སུམ་དུ་མ་བྱས་ཀྱང་མི་མཐུན་ཕྱོགས་གནོད་སེམས་ལ་སོགས་པ་དེ་སྐྱེ་བའི་རྐྱེན་ཡུལ་མི་ཟད་པ་མངོན་སུམ་དུ་གྱུར་པས་ཀྱང་ཚད་མེད་པ་དེ་ལས་མི་འགྱུར་བའོ། ། བཞི་པ་ལ་གཉིས་ལས། མི་མཐུན་ཕྱོགས་དང༌། ཡོན་ཏན་གྱི་དབྱེ་བའོ། ། དང་པོ་ལ་གཉིས་ལས། མི་མཐུན་པའི་ཕྱོགས་ངོས་བཟུང་བ་ནི་བྱང་ཆུབ་སེམས་དཔའ་དེའི་ཚད་མེད་བཞིའི་མི་མཐུན་ཕྱོགས་ནི་གོ་རིམ་བཞིན་དུ་གནོད་སེམས་དང༌། རྣམ་འཚེ་དང༌། གཞན་བདེ་བ་ལ་མི་དགའ་བ་དང༌། གནོད་སེམས་དང་འདོད་པའི་འདོད་ཆགས་གཉིས་དང་ལྡན་པ་སྟེ་དེ་དག་གིས་ཉེས་དམིགས་རྣམ་པ་མང་པོ་ལ་རེག་པར་བྱེད་དོ། ། དེའི་ཉེས་དམིགས་བསྟན་པ་ནི་ཉོན་མོངས་པ་གནོད་སེམས་ལ་སོགས་པ་རྣམས་ཀྱིས་བདག་ཉིད་ཀྱང་འདི་དང་ཕྱི་མར་སྡུག་བསྔལ་སྦྱོར་བས་ན་བདག་ཉིད་འཇོམས་ཤིང༌།
སེམས་ཅན་གཞན་གྱི་སྲོག་དང་ལོངས་སྤྱོད་ཀྱང་འཇོམས་ཤིང་ཚུལ་ཁྲིམས་འཇོམས་ཏེ། ཉོན་མོངས་པའི་དབང་གིས་སྲོག་གཅོད་པ་ལ་སོགས་པ་བྱས་པས་བདག་གཞན་གཉིས་ཀ་ལ་གནོད་པར་འགྱུར་རོ། ། ཡང་ཚུལ་ཁྲིམས་ཉམས་པས་བདག་ཉིད་འགྱོད་པའི་སྒོ་ནས་བདེ་བ་ལས་ཉམས་པ་ནི་བདག་ཉིད་ཀྱིས་སྨད་པའོ། ། གཞན་མ་དད་དེ་བསོད་སྙོམས་ལ་སོགས་པ་འབུལ་བ་མེད་པས་ན་རྙེད་པས་དམན་པར་གྱུར་པ་ནི་གཞན་གྱི་སྨད་པའོ། ། བསྟན་པ་བསྲུང་བའི་ལྷ་དང་སྟོན་པ་སངས་རྒྱས་ཀྱིས་ཀྱང་སྨད་པ་དང༌། གྲོགས་ཚངས་པ་མཚུངས་པར་སྤྱོད་པ་མཁས་པ་དག་ཀྱང་ཚུལ་ཁྲིམས་འཆལ་པ་དེ་དང་ལྷན་དུ་གནས་པར་མི་བྱའོ། ། ཞེས་རྩོད་ཅིང་སྨོད་པ་དང༌། ཕྱོགས་མཚམས་སུ་འདིའི་མི་སྙན་པ་འབྱུང་བ་དང༌། དེ་ནི་སྐྱེ་བ་གཞན་དུ་མི་ཁོམ་པ་རྣམས་སུ་སྐྱེ་བ་དང༌། བྱམས་པ་ལ་སོགས་ཐོབ་པ་ཉམས་པས་ན་ཚེ་འདིའི་ཁ་ན་མ་ཐོ་བ་འཕེལ་བ་དང༌།
མ་ཐོབ་པ་ཉམས་པ་སྟེ་ཕྱིས་ཐོབ་པར་མི་འགྱུར་བས་ཚེ་ཕྱི་མའི་ཁ་ན་མ་ཐོ་བའང་འཕེལ་བ་དང༌། དེ་ལ་བརྟེན་ནས་ཡིད་ལ་སྡུག་བསྔལ་དང༌། ཡིད་མི་བདེ་བ་ཆེན་པོ་འདི་དང་ཕྱི་མར་འཐོབ་པར་འགྱུར་རོ། ། ཡོན་ཏན་གྱི་དབྱེ་བ་ལ་གཉིས་ཏེ། རང་གཞན་གྱི་དོན་གྲུབ་པ་དང༌། ཐུན་མོང་མ་ཡིན་པའི་ཕན་ཡོན་ནོ། ། དང་པོ་ལ་རང་དོན་ནི་སྔར་བཤད་པའི་ཉེས་པ་འདི་ཀུན་བྱམས་པ་ལ་སོགས་པ་ཚད་མེད་པ་བཞི་ལ་ལེགས་པར་གནས་པ་ལ མི་འབྱུང་ངོ༌། གཞན་དོན་ནི་བསམ་པ་ཉོན་མོངས་པ་ཅན་མ་ཡིན་པའི་སྒོ་ནས་སེམས་ཅན་གྱི་དོན་དུ་འཁོར་བ་ཡོངས་སུ་མི་གཏོང་བ་དེར་སྐྱེས་ནས་གཞན་དོན་རྒྱ་ཆེན་པོ་བྱེད་དོ། ། གཉིས་པ་ནི་ཇི་ལྟར་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་སེམས་ཅན་ཐམས་ཅད་ལ་བྱམས་པ་ལ་སོགས་པ་ཚད་མེད་བཞི་སེམས་དཔའ་འདི་འབྱུང་བ་ལྟར་སེམས་ཅན་ཕལ་པ་ཐམས་ཅད་ནི་རང་གི་བུ་གཅིག་པ་ཡོན་ཏན་མང་པོ་དང་ལྡན་པ་ལ་ཡང་དེ་ལྟ་བུའི་བྱམས་པ་ལ་སོགས་པ་བྱེད་པ་མ་ཡིན་ནོ། ། དེ་ལྟར་ཚད་མེད་པ་བཞི་པོ་དེ་ལས་དང་པོ་གསུམ་པོ་ནི་བདེ་བའི་བསམ་པས་བསྡུས་ལ།
ཐ་མ་ནི་ལྷག་པའི་བསམ་པས་བསྡུས་སོ། ། བཞི་ཆར་ཡང་སྙིང་བརྩེ་བ་ཞེས་བྱ་སྟེ། བྱང་ས་ལས། བྱང་ཆུབ་སེམས་དཔའི་ཚད་མེད་པ་འདི་དག་ཐམས་ཅད་ནི་སྙིང་བརྩེ་བ་ཞེས་བྱ་སྟེ། དེ་ལྟ་བས་ན་དེ་དག་དང་ལྡན་པའི་བྱང་སེམས་རྣམས་ནི་བརྩེ་བ་ཅན་ཞེས་བྱའོ། ། སྙིང་རྗེ་བྱེ་བྲག་ཏུ་བཤད་པ་ལ་གཉིས་ཏེ། རྣམ་པར་དབྱེ་བ་དང༌། སྙིང་རྗེ་ཆེན་པོ་བསྟན་པའོ། །

དང་པོ་ལ་དམིགས་པ། འབྲས་བུ། ལས། དབྱེ་བ། ཆེ་བ་དཔེས་བསྔགས་པ། མི་འདོར་བའི་འཐད་པ། སྐྱེ་བའི་རྐྱེན་ཏེ་བདུན་ལས། དམིགས་པ་ལ་བཅུ་ལས། རབ་འབར་ནི་འདོད་པའི་བདེ་བ་ལ་ཆགས་པ་རྣམས་སོ། ། དགྲའི་དབང་དུ་སོང་བ་ནི་དགེ་བ་ལ་ཞུགས་པ་ལ་བདུད་ཀྱི་བར་ཆད་བྱས་པ་རྣམས་སོ། ། སྡུག་བསྔལ་གྱིས་ནོན་པ་ནི་དམྱལ་བ་ལ་སོགས་པའོ། །
མུན་པས་སྒྲིབ་པ་ནི་བཤན་པ་ལ་སོགས་པ་གཅིག་ཏུ་ཉེས་པ་སྤྱོད་པ་རྣམས་སོ། ། བགྲོད་དཀའི་ལམ་ལ་ཀུན་ཏུ་ཞུགས་པ་ནི་ཡོངས་སུ་མྱ་ངན་ལས་མི་འདའ་བའི་ཆོས་ཅན་པ་རྣམས་ཏེ་འཁོར་བའི་ལམ་གཏན་རྒྱུན་མི་གཅོད་པའི་ཕྱིར་རོ། ། འཆིང་བ་ཆེ་དང་ཡང་དག་ལྡན་པ་ནི་མུ་སྟེགས་པའི་ལམ་ལ་ཞུགས་པ་རྣམས་ཏེ་དེ་ལྟ་བ་ངན་པའི་འཆིང་བས་བཅིངས་པའི་ཕྱིར་རོ། ། ཟས་ཆན་དུག་དང་འདྲེས་པ་ལ་ཞེན་པ་ནི། སྙོམས་འཇུག་གི་བདེ་བ་ལ་ཞེན་པ་རྣམས་ཏེ། སྙོམས་འཇུག་གི་བདེ་བ་ཉོན་མོངས་ཅན་ནི་ཟས་ཞིམ་པོ་དུག་དང་འདྲེས་པ་ལྟར་བདེ་བ་དེ་ལས་ཕྱིས་ཉམས་པར་འགྱུར་བའི་ཕྱིར་རོ། ། ལམ་རབ་ཏུ་སྟོར་བར་གྱུར་པ་ནི། དེ་ཁོ་ན་ཉིད་མ་རྟོགས་ཀྱང་རྟོགས་སོ་སྙམ་པའི་མངོན་པའི་ང་རྒྱལ་ཅན་རྣམས་ཏེ། ཇི་སྲིད་དུ་ང་རྒྱལ་དེ་ཡོད་པ་དེ་སྲིད་དུ་ཐར་པའི་ལམ་སྟོར་བའི་ཕྱིར་རོ། ། ལམ་གོལ་བ་ལ་རབ་ཏུ་ཞུགས་པ་ནི།
མ་ངེས་པའི་རིགས་ཅན་ཐེག་དམན་ལ་རབ་ཏུ་ཞུགས་སོ། ། སྟོབས་ཆུང་བ་ནི་བྱང་ཆུབ་སེམས་དཔའ་ཚོགས་ཡོངས་སུ་མ་རྫོགས་པ་རྣམས་ཏེ། བཅུ་པོ་འདི་དག་ནི་བྱང་ཆུབ་སེམས་དཔའི་སྙིང་རྗེའི་དམིགས་པ་ཡིན་ནོ། ། འབྲས་བུ་ལ་ལྔ་ལས། བྲལ་བའི་འབྲས་བུ་ནི་མི་མཐུན་ཕྱོགས་འཚེ་བ་སྤང་བའོ། ། བདག་པོའི་འབྲས་བུ་ནི་སྙིང་རྗེས་བྱང་ཆུབ་མཆོག་གི་ས་བོན་བྱས་ནས་དེ་ཐོབ་པའོ། ། སྐྱེས་བུ་བྱེད་པའི་འབྲས་བུ་ནི་གཞན་ལ་བདེ་བ་སྐྱེད་པ་དང༌། དེའི་དོན་དུ་བདག་ལ་གདུང་བ་བསྐྱེད་པར་བྱའོ། ། རྣམ་སྨིན་གྱི་འབྲས་བུ་ནི་སྙིང་རྗེས་ཇི་ལྟར་འདོད་ཁམས་སུ་སྐྱེ་བའི་རྒྱུ་བྱས་ནས་དེར་སྐྱེ་བའོ། ། རྒྱུ་མཐུན་གྱི་འབྲས་བུ་ནི།
མ་འོངས་པ་ན་སྙིང་རྗེས་ཁྱད་པར་དུ་འཕགས་པའི་ངོ་བོ་ཉིད་སྦྱིན་པའོ། ། དེ་ལྟར་འབྲས་བུ་ལྔ་དང་ལྡན་པའི་སྙིང་རྗེས་ཆོས་ལ་བརྟེན་པའི་རྒྱལ་བའི་སྲས་པོ་རྣམས་ལ་ནི་བླ་ན་མེད་པའི་བྱང་ཆུབ་ཐག་མི་རིང་སྟེ་མྱུར་དུ་ཐོབ་པར་འགྱུར་རོ། ། ལས་ལ་གཉིས་ལས། ངོ་བོ་ནི་བྱང་ཆུབ་སེམས་དཔའ་དེ་སྙིང་རྗེ་དང་ལྡན་པས་འཁོར་བར་གཏོགས་པའི་སེམས་ཅན་ཀུན་སྡུག་བསྔལ་གྱི་བདག་ཉིད་ཅན་ཡིན་པར་རྣམ་པར་ཤེས་ནས་དེ་དག་གི་སྡུག་བསྔལ་དེ་བསལ་བའི་ཕྱིར་རང་ལ་སྡུག་བསྔལ་འབྱུང་བས་སྐྱོ་བར་མི་འགྱུར་བས་མྱ་ངན་ལས་འདས་པ་ལ་མི་གནས་ཤིང༌། བློ་གྲོས་མཆོག་དང་ལྡན་པས་འཁོར་བའི་རང་བཞིན་བདག་མེད་པར་རྣམ་པ་ཤེས་ནས་སྲིད་པའི་ཉེས་པ་ལས་དང་ཉོན་མོངས་པས་རབ་ཏུ་གནོད་པར་མི་འགྱུར་བས་འཁོར་བ་ལ་ཡང་མི་གནས་སོ། ། དེའི་འཐད་པ་ནི་འཇིག་རྟེན་ཐམས་ཅད་འདུ་བྱེད་ཀྱི་སྡུག་བསྔལ་གྱི་བདག་ཉིད་དུ་བལྟ་བའི་བརྩེ་བ་དང་ལྡན་པ་དེ་འཁོར་བའི་སྡུག་བསྔལ་རྒྱུ་ཀུན་འབྱུང་དང་བཅས་པ་དེ་དང་དེ་སྤོང་བའི་ཐབས་ལམ་གྱི་བདེན་པའི་འབྲས་བུ་འགོག་བདེན་དང་བཅས་པ་དེ་དག་ཀྱང་ཇི་ལྟ་བ་བཞིན་དུ་རིགས་ནས་སྙིང་རྗེས་གཞན་གྱི་སྡུག་བསྔལ་ཉམས་པར་བྱེད་ཅིང༌། དེ་བསལ་བའི་དོན་དུ་སྡུག་བསྔལ་བའི་སྐྱེ་བར་ཡང་མི་འགྱུར་རོ། ། དབྱེ་བ་ལ་གཉིས་ལས། རྒྱུའི་སྒོ་ནས་དབྱེ་བ་ནི། སྙིང་རྗེའི་བདག་ཉིད་ཅན་བྱང་ཆུབ་སེམས་དཔའ་བརྩེ་བ་ནི་རང་བཞིན་ཏེ་སྙིང་རྗེའི་རིགས་ཡོད་པ་དང༌།
སྙིང་རྗེ་མེད་པའི་སྐྱོན་དང༌། ཡོད་པའི་ཡོན་ཏན་ལ་སོ་སོར་བརྟགས་པ་དང༌། སྙིང་རྗེ་དེ་ཚེ་སྔོན་གོམས་པར་བྱས་པ་དང༌། མི་མཐུན་པའི་ཕྱོགས་རྣམ་པར་འཚེ་བ་ཉམས་པས་རྣམ་པར་དགེ་བ་འདོད་ཆགས་དང་བྲལ་བ་འཕགས་པའི་ལམ་ཐོབ་པ་སྟེ་བཞི་པོ་དེ་སྙིང་རྗེའི་འོ། ། ངོ་བོའི་སྒོ་ནས་དབྱེ་བ་ནི། འཇིག་རྟེན་པ་དང་ཉན་རང་ལྟར་སྡུག་བསྔལ་གྱི་ཚོར་བ་དང་ལྡན་པ་ཁོ་ན་ལ་བརྩེ་བ་མ་ཡིན་གྱི། མདོ་ལས། གང་ཅི་ཚོར་བ་དེ་ནི་སྡུག་བསྔལ་བའོ། ། ཞེས་པ་ལྟར་རིག་ནས། ཚོར་བ་བདེ་སྡུག་བཏང་སྙོམས་གསུམ་དང་ལྡན་པ་ལ་མཉམ་པོར་བརྩེ་བ་དང༌།
ཕུང་པོ་ལྷག་མེད་དུ་ཡང་མི་ཟད་པས་རྟག་པ་དང༌། ས་ལ་ཞུགས་པ་རྣམས་ཀྱིས་བདག་གཞན་མཉམ་པར་རྟོགས་པ་ལྷག་པའི་བསམ་པ་དང༌། སྡུག་བསྔལ་ལས་སྐྱོབ་པར་བྱེད་པའི་ཐབས་སྒྲུབ་པའི་སྒོ་ནས་དང༌། མི་མཐུན་ཕྱོགས་རྣམ་འཚེ་སྤངས་པའི་ཕྱིར་མི་སྐྱེ་བའི་ཆོས་ལ་བཟོད་པ་ཐོབ་པས་འཁོར་གསུམ་དུ་མི་དམིགས་པ་སྟེ་སྙིང་རྗེ་ཆེན་པོ་ལ། མིན་ཞེས་པ་དེ་ལས་ཟློག་པ་དྲུག་ནི་དེ་དག་ལ་ལྟོས་ནས་བརྩེ་བ་ཆེན་པོ་དེ་དག་མེད་པ་གང་ཡིན་པ་དེ་ནི་བྱང་ཆུབ་སེམས་དཔའ་ཆེན་པོ་མིན་ནོ། ། ཆེ་བ་དཔེའི་སྒོ་ནས་བསྔགས་པ་ལ་གསུམ་ལས། དཔེ་དོན་ཆོས་མཐུན་སྦྱར་བ་ནི། ལྗོན་ཤིང་གི་རྩ་བ་ལས། སྡོང་པོ་ལ་སོགས་པ་རིམ་གྱིས་འབྱུང་བ་ལྟར། དང་པོ་གཞན་གྱི་སྡུག་བསྔལ་མི་བཟོད་པའི་སྙིང་རྗེའི་རྩ་བ་མཆོག་ཏུ་གྱུར་པ་དེ་ལས་གཞན་དོན་དུ་དཀའ་སྤྱད་བཟོད་པའི་སྡོང་པོ་འབྱུང་ལ།
དེ་ལ་སེམས་ཅན་གྱི་དོན་ལ་སེམས་དཔའི་ཡལ་ག་དང༌། དེ་ལས་སྐྱེ་བ་བཟང་པོར་སྨོན་ལམ་འདེབས་པའི་ལོ་མ་དང༌། དེ་ལས་གཞན་དུ་སྐྱེ་བ་བཟང་པོ་འཛིན་པའི་མེ་ཏོག་དང༌། དེ་ལས་ཐ་མ་སེམས་ཅན་ཡོངས་སུ་སྨིན་པར་བྱེད་པའི་འབྲས་བུ་མཆོག་ཏུ་གྱུར་པ་འབྱུང་སྟེ་དེ་དག་ལྡན་པའི་བྱང་ཆུབ་སེམས་དཔའ་འདི་ནི་སྙིང་རྗེའི་ལྗོན་ཤིང་ཆེན་པོ་ཡིན་ནོ། ། དེ་ཉིད་ལྡོག་པས་སྒྲུབ་པ་ནི་རྩ་བ་སྙིང་རྗེ་མེད་པར་གྱུར་ན་གཞན་དོན་གྱི་དཀའ་སྤྱད་བཟོད་པའི་སྡོང་པོ་དེ་ཉིད་འབྱུང་བར་མི་འགྱུར་ཞིང༌། བློ་དང་ལྡན་པ་དེ་གཞན་དོན་གྱི་སྡུག་བསྔལ་མི་བཟོད་ན་སེམས་ཅན་གྱི་དོན་སེམས་པའི་ཡལ་ག་དེ་ཉིད་འབྱུང་བར་མི་འགྱུར་རོ། ། གཞན་དོན་སེམས་པ་དང་བྲལ་བའི་བློ་དེ་ལས་སྐྱེ་བ་དཀར་པོ་རྣམ་དག་ཏུ་སྨོན་ལམ་འདེབས་པའི་ལོ་མ་འབྱུང་བར་མི་འགྱུར་རོ། ། དེའི་སྟོབས་ཀྱིས་སྐྱེ་བ་བཟང་པོའི་མེ་ཏོག་མ་ཐོབ་ན་སེམས་ཅན་ཡོངས་སུ་སྨིན་པར་བྱེད་པའི་འབྲས་བུ་འབྱུང་བར་མི་འགྱུར་རོ། ། རྗེས་འགྲོ་ནི་ཤིང་གི་སྡོང་པོ་དང་ཡལ་ག་ལ་སོགས་པ་འཕེལ་བར་བྱ་བའི་ཕྱིར་ཤིང་རྩ་བ་ཆུ་བ་ལྟར་རྩ་བ་སྙིང་རྗེ་དེ་ལས་བཟོད་པའི་སྡོང་པོ་ལ་སོགས་དེ་དག་འཕེལ་བར་བྱེད་པའི་ཆུ་བ་ནི་བྱམས་པ་སྟེ་དེའི་སྟོབས་ཀྱིས་སྙིང་རྗེ་འཕེལ་བར་བྱེད་པའི་ཕྱིར་རོ། ། དེ་ལ་བརྟེན་ནས་གཞན་དོན་དུ་བདག་སྡུག་བསྔལ་ན་བདེ་བར་འགྱུར་བ་ཡོན་ཏན་དང་ལྡན་པ་ཡིས་བཟོད་པའི་སྡོང་པོ་ཡངས་ཤིང་རྒྱས་པར་བྱེད་དོ། །
བཟོད་པ་དེ་ཐེག་ཆེན་གྱི་ཆོས་ལ་ཚུལ་བཞིན་དུ་ཡིད་ལ་བྱེད་པ་དང་ལྡན་པ་ལས་གཞན་དོན་ལ་སེམས་དཔའི་ཡལ་ག་རྒྱ་ཆེན་པོ་འཕེལ་བ་དང༌། དེ་ལ་བརྟེན་ནས་གཞན་དོན་དུ་ལུས་ཁྱད་པར་ཅན་སྒྲུབ་པའི་སྨོན་ལམ་རྒྱུན་མ་བཅད་པས་སྨོན་ལམ་གྱི་ལོ་མ་སྔ་མ་དམན་པ་རྣམས་འདོར་བ་དང༌། དེ་བས་རྒྱ་ཆེ་བ་རྣམས་ལེན་པ་བྱེད་དོ། ། དེ་ལ་བརྟེན་ནས་རྐྱེན་རྣམ་པ་གཉིས་ལས་ནང་གི་རྟེན་གྲུབ་པ་སྟེ་རང་གི་རྒྱུད་ཡོངས་སུ་སྨིན་པ་དེའི་ཕྱིར་མེ་ཏོག་ལྟ་བུའི་གཞན་དོན་དུ་སྐྱེ་བ་བཟང་པོ་དོན་ཡོད་པ་དང༌། ཕྱིའི་རྐྱེན་གྲུབ་སྟེ་གཞན་གྱི་རྒྱུད་ཡོངས་སུ་སྨིན་པས་འབྲས་བུ་ལྟ་བུའི་སེམས་ཅན་ཡོངས་སུ་སྨིན་པར་བྱེད་པ་དོན་ཡོད་པར་ཤེས་པར་བྱའོ། ། མི་འདོར་བའི་འཐད་པ་ལ་གསུམ་སྟེ། བདེ་བ་དང་འབྲེལ་བ་དང༌། ཉེས་པ་དང་མ་འབྲེལ་བ་དང༌། ཡོན་ཏན་དང་འབྲེལ་བའོ། ། དང་པོ་ནི་སྙིང་རྗེ་ཆེན་པོ་ཡོན་ཏན་ཐམས་ཅད་ཀྱི་རྩ་བར་གྱུར་པ་དེའི་འབྱུང་གནས་སུ་གྱུར་པའི་སེམས་ཅན་རྣམས་ལ་སྙིང་རྗེས་སུ་ཞིག་མི་བྱེད་དེ་བྱེད་པར་རིགས་སོ། །
དེའི་རྒྱུ་མཚན་འདི་ལྟར་སྙིང་རྗེ་ཅན་འདི་དག་ལ་ནི་གཞན་དོན་གྱི་སྡུག་བསྔལ་ཡང་བརྩེ་བས་སྐྱེད་པའི་བདེ་བ་གཞལ་དུ་མེད་པ་འབྱུང་བའི་ཕྱིར་རོ། ། གཉིས་པ་ཉེས་པ་དང་མ་འབྲེལ་བ་ལ་རྒྱུ་ཉོན་མོངས་པ་དང་མ་འབྲེལ་བ་དང༌། འབྲས་བུ་སྡུག་བསྔལ་དང་མ་འབྲེལ་བ་གཉིས་ལས། དང་པོ་ལ་གནས་ལ་མ་འབྲེལ་བ་དང༌། དྲི་མས་མ་གོས་པའོ། ། དང་པོ་ནི་སྙིང་རྗེས་ཟིན་པའི་བརྩེ་ལྡན་རྣམས་ཉན་རང་གི་ཞི་བ་མྱ་ངན་ལས་འདས་པ་ལ་ཡང་ཡིད་མི་གནས་ན་འཇིག་རྟེན་གྱི་བདེ་བ་དང༌། རང་གི་སྲོག་ལ་ཆགས་པར་འགྱུར་བ་སྨོས་ཅི་དགོས་ཏེ། ཆགས་མི་སྲིད་དོ། ། གཉིས་པ་དྲི་མས་མ་གོས་པ་ལ་གཉིས་ལས། མདོར་བསྟན་ནི་ཕ་མ་རང་གི་བུ་ལ་བྱམས་པ་ལ་སོགས་པ་ནི་སྲིད་པའི་རང་བཞིན་ཡིན་ཞིང་མི་དགེ་བ་ལ་ཡང་སྦྱོར་བས་ཁ་ན་མ་ཐོ་བ་མེད་པ་གང་ཡིན་པ་དེ་ནི་དེ་དག་ལ་ཡོད་པ་མིན་ནོ། །
ཚངས་པ་ལ་སོགས་པ་འཇིག་རྟེན་པའི་སྙིང་རྗེ་ནི་ཁ་ན་མ་ཐོ་བ་མེད་ཀྱང་འཇིག་རྟེན་པ་སྟེ་དག་པ་མ་ཡིན་ནོ། ། བློ་ལྡན་རྣམས་ཀྱི་སེམས་ཅན་ཐམས་ཅད་ལ་སྙིང་བརྩེ་བས་ཀུན་ནས་བླང་བའི་བྱམས་པ་ནི་ཁ་ན་མ་ཐོ་བ་མེད་ཅིང་འཇིག་རྟེན་ལས་འདས་པ་ཡིན་ནོ། ། གཉིས་པ་རྒྱས་པར་བཤད་པ་ལ་ཁ་ན་མ་ཐོ་བ་མེད་པའི་འབྲས་བུ་སྡུག་བསྔལ་གྱི་དཔལ་རྒལ་ཆེན་པོ་དང༌། རྒྱུ་མི་ཤེས་པའི་མུན་པ་ཆེན་པོ་ལ་རབ་ཏུ་བརྟེན་པར་འགྱུར་པའི་འཇིག་རྟེན་པ་རྣམས་བྱང་ཆུབ་ཏུ་འདྲེན་པའི་ཐབས་སུ་གྱུར་པའི་སྙིང་རྗེ་གང་ཡིན་དེ་ཇི་ལྟར་ཁ་ན་མ་ཐོ་བ་མེད་པར་མི་འགྱུར་ཏེ་འགྱུར་རོ། ། འཇིག་རྟེན་ལས་འདས་པ་ནི་འཇིག་རྟེན་གྱི་ཁམས་ན་སོ་སོར་བྱང་ཆུབ་པའི་རང་སངས་རྒྱས་དགྲ་བཅོམ་པ་རྣམས་ལ་ཡང༌། རྒྱལ་སྲས་རྣམས་ཀྱི་བྱམས་པ་དེ་ལྟ་བུ་མེད་ན་དེ་ལས་གཞན་ཉན་ཐོས་དང་འཇིག་རྟེན་པ་ལ་ལྟོ་སྨོས་ཀྱང་ཅི་དགོས་ཏེ། གནས་མེད་པའི་བྱང་ཆུབ་སེམས་དཔའི་སྙིང་རྗེ་དེ་ཇི་ལྟར་འཇིག་རྟེན་ལས་འདས་པ་མ་ཡིན་པར་འགྱུར་ཏེ། འཇིག་རྟེན་ལས་འདས་པ་ཤིན་ཏུ་ཡིན་ནོ། ། གཉིས་པ་ལ་གཉིས་ལས། བརྩེ་བས་སྡུག་བསྔལ་བདེ་བར་འཆར་བ་ནི།
བྱང་ཆུབ་སེམས་དཔའ་གཞན་གྱི་སྡུག་བསྔལ་མེད་པར་བྱ་བའི་ཕྱིར་དུ་སྙིང་བརྩེ་བས་སྡུག་བསྔལ་སྐྱེས་པར་གྱུར་པ་གང་ཡིན་པ་དེ་ལ་དང་པོ་མོས་སྤྱོད་ཀྱི་སའི་གནས་སྐབས་ན་བདག་གཞན་མཉམ་པར་མ་རྟོགས་ཤིང་སྡུག་བསྔལ་གྱི་ཆོས་ཉིད་མངོན་སུམ་དུ་མ་རྟོགས་པས་ཀུན་ཏུ་སྐྲག་ལྷག་པའི་བསམ་པ་དག་པའི་ས་ལ་རེག་ནས་ཤིན་ཏུ་མངོན་པར་དགའ་བའོ། ། བདེ་བ་དེ་ཉིད་གཞན་ལ་མེད་པ་ནི་བྱང་ཆུབ་སེམས་དཔའ་རྣམས་སེམས་ཅན་ལ་བརྩེ་བ་སྐྱེད་པའི་གཞན་དོན་དུ་སྡུག་བསྔལ་བ་དེས་འཇིག་རྟེན་གྱི་བདེ་བ་ཐམས་ཅད་ཟིལ་གྱིས་གནོན་པར་འགྱུར་ཞིང༌། རང་གི་དོན་མཐར་ཕྱིན་པར་བྱས་པ་དགྲ་བཅོམ་པ་རྣམས་ཀྱང་བདེ་བ་དེ་དང་མི་ལྡན་ན། གཞན་ལ་ལྟ་སྨོས་ཀྱང་ཅི་དགོས་ཏེ། དེ་ལས་ངོ་མཚར་བ་ཅི་ཞིག་ཡོད་དེ་མེད་དོ། ། གསུམ་པ་ཡོན་ཏན་དང་འབྲེལ་བ་ལ་གཉིས་ཏེ། བདེ་བ་སྒྲུབ་པ་དང༌། དགེ་བ་སྒྲུབ་པའོ། ། དང་པོ་ལ་གསུམ་ལས། སྦྱིན་པའི་བདེ་བ་རྒྱས་པ་ནི།
བརྟན་པ་བརྩེ་བ་དང་ལྡན་པའི་སྦྱིན་པ་དེ་ཡིས་བདོག་པ་ཐམས་ཅད་སེམས་ཅན་རྣམས་ལ་སྦྱིན་པར་བཏང་བ་ལས་བྱུང་བའི་བདེ་བ་བྱེད་པ་གང་ཡིན་པ་དེ་ལ་ཁམས་གསུམ་གྱི་བདེ་བ་ལ་ཉེ་བར་སྤྱོད་པ་རྣམས་ཀྱིས་བདེ་བ་དེའི་ཆར་ཡང་མི་ཕོད་དོ། ། བརྩེ་བས་སྡུག་བསྔལ་ཁས་ལེན་པ་ནི། སེམས་ཅན་གྱི་དོན་གྱི་ཕྱིར་སྙིང་བརྩེ་བས་སྡུག་བསྔལ་ཐམས་ཅད་ཀྱི་རང་བཞིན་དུ་གྱུར་པའི་འཁོར་བ་གང་ཡིན་པ་དེ་མི་གཏོང་སྟེ་དེར་སྐྱེ་བ་ལེན་ན་སྡུག་བསྔལ་ཐམས་ཅད་ནི་འཁོར་བར་འདུས་པས་སྙིང་རྗེ་ཅན་རྣམས་གཞན་ལ་ཕན་པའི་ཕྱིར་དུ་བདག་གི་སྡུག་བསྔལ་ཅི་སྟེ་ཁས་ལེན་བྱེད་པར་མི་འགྱུར་དེ་འགྱུར་རོ། ། བརྩེ་བས་ཆོས་གསུམ་འབྲས་བུ་དང་བཅས་པ་འཕེལ་བ་ནི། བརྩེ་བ་དང་ལྡན་པའི་སྙིང་རྗེ་དེ་ལས་སྙིང་རྗེ་ཉིད་ཀྱི་རྒྱུན་ཆེར་འཕེལ་ཞིང་དེ་ལས་སྦྱིན་པ་འཕེལ་ལ། དེ་ལས་ལོངས་སྤྱོད་འཕེལ་ཏེ། དེ་ལས་རྒྱུ་གསུམ་འཕེལ་ལོ། ། རྒྱུ་གསུམ་པོ་དེ་ལས་འབྲས་བུ་བདེ་བ་གསུམ་པོ་འཕེལ་བ་ནི། སྙིང་རྗེ་དེ་ལས་བྱམས་པས་སྐྱེད་པའི་བདེ་བ་འཕེལ་བར་འགྱུར་ཏེ། འདི་ལྟར་སེམས་ཅན་སྡུག་བསྔལ་དང་བྲལ་བར་འདོད་པའི་སྙིང་རྗེ་ལས་བདེ་བ་དང་ལྡན་པའི་བྱམས་པ་འབྱུང་བས་དེ་ལ་བརྟེན་ནས་སེམས་ཅན་རྣམས་དངོས་སུ་བདེ་བ་ལ་འགོད་ཅིང༌།
སེམས་ཅན་བདེ་བས་བྱང་ཆུབ་སེམས་དཔའ་རྣམས་བདེ་བར་འགྱུར་བའི་ཕྱིར་རོ། ། སྦྱིན་པ་ལས་སེམས་ཅན་རྗེས་སུ་བཟུང་བས་བསྐྱེད་པའི་བདེ་བ་དང༌། ལོངས་སྤྱོད་ལས་རྗེས་སུ་འཛིན་པའི་མཐུ་ཡོད་པས་བྱམས་པའི་བདེ་བ་རྟག་ཏུ་འཕེལ་བར་འགྱུར་རོ། ། གཉིས་པ་དགེ་བ་སྒྲུབ་པ་ལ་གཉིས་ཏེ། སྦྱིན་པ་དང༌། ཕར་ཕྱིན་ཐམས་ཅད་ཀྱི་དགེ་བ་བསྒྲུབ་པའོ། ། སྦྱིན་པ་ལ་འཇུག་པའི་རྒྱུ་མཚན་དང༌། འབྲས་བུ་དོན་དུ་མི་གཉེར་བ་དང༌། སྦྱིན་པའི་རང་བཞིན་ནོ། ། དང་པོ་ལ་གཉིས་ལས།
བརྩེ་བས་བསྐུལ་བ་ནི། སྙིང་རྗེས་སྦྱིན་པའི་རྒྱུ་སྙིང་རྗེ་གོང་ནས་གོང་དུ་རྒྱས་པར་བྱ་ཞིང༌། སྦྱིན་པ་ཆུང་ངུ་ཡང་སྙིང་རྗེའི་སྟོབས་ཀྱིས་ཆེན་པོ་འཕེལ་བར་བྱའོ། ། སྦྱིན་པ་ལ་བརྟེན་ནས་སེམས་ཅན་གཞན་ཡོངས་སུ་སྨིན་པར་བྱ་ཞིང༌། སྦྱིན་པ་དེས་གཞན་ལ་ཕན་པ་མཐོང་བ་ལ་སོགས་པའི་སྒོ་ནས་སྦྱིན་པ་པོ་རང་ཉིད་བདེ་བར་བྱའོ། ། བྱང་ཆུབ་ཆེན་པོའི་རྒྱུ་ཚོགས་གཉིས་ཀུན་ཏུ་དྲང་བར་བྱ་ཞིང་བྱང་ཆུབ་ཆེན་པོ་ལ་བཀྲི་བར་བྱའོ། ། ཞེས་བྱང་ཆུབ་སེམས་དཔའི་སྙིང་རྗེས་སྦྱིན་པ་ལ་ཞེན་པ་ལ་སྤྲོ་བ་སྐྱེད་པའི་ཕྱིར་རབ་ཏུ་སྨྲ་བ་དང་འདྲ་བར་སྦྱིན་པ་ལ་དེ་ལྟར་སྟོན་པར་བྱེད་དོ། ། དེའི་འཐད་པ་ནི་བྱང་ཆུབ་སེམས་དཔའི་སྙིང་རྗེས་གཞན་གྱི་སྡུག་བསྔལ་དག་གིས་བདག་སྡུག་བསྔལ་བ་དེ་སེམས་ཅན་གཞན་ལ་བདེ་བ་མ་སྐྱེད་པར་རྒྱུ་གཞན་གང་གིས་བདག་ཉིད་བདེ་བར་འགྱུར་ཏེ་མི་འགྱུར་རོ། ། དེའི་ཕྱིར་བརྩེ་བ་དང་ལྡན་པ་དེ་ནི་གཞན་ལ་བདེ་བ་བསྐྱེད་ནས་རྒྱུ་དེས་བདག་ཉིད་བདེ་བར་བྱེད་པ་ཡིན་ནོ། ། གཉིས་པ་ལ་ལྔ་སྟེ།
སྦྱིན་པས་རང་བདེ་མི་འདོད་པ། འབྲས་བུ་དང་བཅས་ཏེ་སེམས་ཅན་ལ་བཏང་བ། རང་ཉིད་གོམས་པར་འདོད་པ། འབྲས་བུ་ལ་དོན་གཉེར་མེད་པའི་རྒྱུ་མཚན། ལན་ལ་མི་རེ་བའོ། ། དང་པོ་ནི་སྙིང་རྗེ་ཅན་ནི་རྟག་ཏུ་རང་གི་སྦྱིན་པ་ལ་དཔེར་ན་རང་གི་སློབ་མ་ལ་གདམས་ངག་སྟོན་པ་དང་འདྲ་བར་འདི་ལྟར་སྟོན་ཏེ། སྦྱིན་པའི་རྣམ་སྨིན་ལོངས་སྤྱོད་ཀྱིས་རང་བདེ་བར་མི་འདོད་པར་ལོངས་སྤྱོད་དེ་རྣམས་ཀྱིས་གཞན་དག་བདེ་བར་གྱིས་ཤིག ཡང་ན་གཞན་གྱི་བདེ་བ་དང་བདག་གི་བདེ་བ་ཐ་དད་མིན་ཏེ་གཞན་མི་བདེ་ན་བདག་བདེ་བར་མེད་པས་ཁྱོད་ཀྱིས་འབྲས་བུ་ཡིས་གཞན་ལ་བདེ་བར་མི་བྱེད་ན་བདག་ལའང་བདེ་བ་དགོས་པ་མིན་ནོ། ། གཉིས་པ་ནི་སེམས་ཅན་དེ་དག་བདེ་བ་ཡིན་པས་སྦྱིན་པ་པོ་བདག་གིས་སྦྱིན་པ་འདི་ནི་འབྲས་བུ་དང་བཅས་ཏེ་སེམས་ཅན་རྣམས་ལ་བྱིན་ཟིན་གྱིས་གལ་ཏེ་སྦྱིན་པ་ཁྱོད་ཀྱིས་བདག་ལ་འབྲས་བུ་ཤིན་ཏུ་བཟང་པོ་སྦྱིན་པར་བྱ་བ་ཞིག་ཡོད་ན་སེམས་ཅན་དེ་དག་ཉིད་ལ་སྦྱིན་པར་གྱིས་ཤིག གསུམ་པ་ནི།
སྦྱིན་པ་པོ་ནི་ལོངས་སྤྱོད་མི་འདོད་ཀྱང་ལོངས་སྤྱོད་འདོད་པ་དེ་དག་ཉིད་བསམ་པ་རྒྱ་ཆེ་བ་ཡིན་པས་ལོངས་སྤྱོད་ཤིན་ཏུ་བཟང་ལ་མང་བ་དང་ཕྲད་པ་སྟེ་ཆོས་ཉིད་ཡིན་ནོ། ། དེ་ལྟ་ཡང་བྱང་ཆུབ་སེམས་དཔའ་བདག་ནི་ལོངས་སྤྱོད་ཀྱི་བདེ་བ་དེ་འདོད་ནས་སྦྱིན་པ་གཏོང་བ་མ་ཡིན་གྱི། འདི་ལྟར་བདག་ནི་ཕྱིས་ཀྱང་སྦྱིན་པའི་ཆུ་རྒྱུན་མ་ཆད་པ་དང་ལྡན་པར་འདོད་དོ། ། བཞི་པ་ནི། ལོངས་སྤྱོད་ལ་དོན་གཉེར་མེད་པ་ཇི་ལྟར་ཞེ་ན། བདག་ཉིད་བརྩེ་བས་དུས་རྟག་ཏུ་རང་གི་བདོག་པ་ཀུན་གཞན་ལ་གཏོང་བ་འདི་ལྟོས་ལ་རྒྱུ་མཚན་དེས་ན་སྦྱིན་པ་ཁྱོད་ཀྱིས་བྱང་ཆུབ་སེམས་དཔའ་བདག་ནི་སྦྱིན་པ་དེའི་འབྲས་བུ་དོན་དུ་གཉེར་བ་མེད་པ་ཉིད་དུ་ཤེས་པར་བྱའོ། ། གལ་ཏེ་སྦྱིན་པ་ཁྱོད་ཀྱིས་འབྲས་བུ་ཐོབ་པ་གཞན་ལ་མི་གཏོང་ན་བདག་སྦྱིན་པ་ལ་མངོན་པར་དགའ་བ་མ་ཡིན་པར་འགྱུར་རོ། ། འདི་ལྟར་སྐད་ཅིག་ཙམ་ཡང་རྫས་འགའ་ཞིག་སྦྱིན་པར་མི་བྱེད་པའི་བློ་སྐྱེས་ན་ནི་སྦྱིན་པ་ལ་མངོན་པར་དགའ་བ་ཉིད་མ་ཡིན་པའི་ཕྱིར་རོ། ། ལྔ་པ་ནི། དཔེར་ན་ཞིང་ལ་ས་ལུའི་ས་བོན་མ་བཏབ་པར་ས་ལུའི་མྱུ་གུ་མི་སྐྱེ་བ་ལྟར།
སྦྱིན་པ་མ་བྱས་པ་ལ་སྦྱིན་པའི་འབྲས་བུ་མི་འབྱིན་ཏེ། རྒྱུ་མེད་པར་འབྲས་བུ་འབྱུང་བ་མི་འཐད་པའི་ཕྱིར་རོ། ། སྦྱིན་པ་བཏང་ཡང་འདི་ལྟར་ལན་ལ་ལྟོས་ནས་སྦྱིན་པ་གཏོང་བ་ནི། བདག་གི་ཆ་མ་ཡིན་ལ་སྦྱིན་པ་གཏོང་བ་པོ་ཁྱོད་ཀྱིས་ལན་ལ་བལྟ་བ་དང་བྲལ་བས་ན། སྦྱིན་པའི་འབྲས་བུ་གཞན་ལ་གཏོང་བ་སྟེ་བསྔོ་བ་ཡིན་ནོ། ། གསུམ་པ་སྦྱིན་པའི་རང་བཞིན་ལ་གཉིས་ལས། སྦྱིན་པ་ཇི་ལྟར་གཏོང་བ་ནི། རྒྱལ་སྲས་རྣམས་ཀྱི་བརྩེ་བས་ཀུན་ནས་བླངས་པའི་སྦྱིན་པ་ནི། ཆོས་དྲུག་ལྡན་ཏེ། གཞན་ལ་མི་གནོད་པས་ཁ་ན་མ་ཐོ་བ་མེད་ཅིང༌།
དག་པའི་གཞི་ནི་མ་དག་པའི་སྦྱིན་པ་སྤངས་པ་ཡིན་ལ། དེ་ཡང་མ་དག་པའི་སྦྱིན་པ་ནི། དུག་དང་མཚོན་ལ་སོགས་པའི་སྦྱིན་པའོ། ། བདེ་བ་འདྲེན་པར་བྱེད་པ་ནི་སྦྱིན་པས་བསྡུས་ནས་དགེ་བ་ལ་སྦྱོར་བ་ཉིད་དོ། ། རྗེས་སུ་བསྲུང་བ་དང་རྣམ་པར་བཅས་པ་ནི་འཁོར་གྱི་སྐྱེ་བོ་ལ་མི་གནོད་པར་གཞན་ལ་སྦྱིན་པར་བྱེད་པའོ། ། ཚོལ་བ་མེད་པ་ནི་མ་བླངས་ཀྱང་དོན་དུ་གཉེར་བ་ཉིད་དམ་འཕོངས་པར་ཤེས་ནས་སྦྱིན་པ་དང༌། ཡོན་གནས་མི་གདམས་པའོ། ། གོས་པ་མེད་པ་ནི་ལན་དང་རྣམ་སྨིན་ལ་མི་རེ་བའོ། ། ཡང་རྒྱལ་སྲས་རྣམས་ཀྱིས་བརྩེ་བས་ཀུན་ནས་བླངས་པའི་སྦྱིན་པ་ནི་ཆོས་དགུ་དང་ལྡན་པ་སྟེ་ནང་དང་ཕྱིའི་དངོས་པོ་མཐའ་དག་སྦྱིན་པ་དང༌། རྒྱ་ཆེ་བ་སྟེ་དངོས་པོ་མང་པོ་དང༌།
གཙོ་བོ་སྟེ་གྱ་ནོམ་པ་དང༌། རྟག་པ་སྟེ་ཡང་དང་ཡང་དུ་སྦྱིན་པ་དང༌། དགའ་བ་སྟེ་སེམས་ཅན་རྣམས་ལ་མི་སྦྱིན་སྙམ་དུ་མ་བརྟགས་པར་དགའ་བས་སྦྱིན་པ་དང༌། ཟང་ཟིང་མེད་པ་སྟེ་གྲགས་པ་ལ་སོགས་པ་ལ་མི་བལྟ་བ་དང༌། སྔར་བཤད་པ་ལྟར་གཞི་དག་པ་དང༌། བྱང་ཆུབ་ལ་གཞོལ་བ་སྟེ་བྱང་ཆུབ་ཆེན་པོར་བསྔོས་པ་དང༌། དག་པ་ལ་གཞོལ་བ་ནི་བདེ་བ་འདྲེན་པ་བཞིན་ནོ། ། གཉིས་པ་གཏོང་བ་ལ་སེམས་ཡོངས་སུ་དག་པའི་ཁྱད་པར་ནི། ཇི་ལྟར་སྦྱིན་པའི་བདེ་བ་དང༌། གཞན་རྗེས་སུ་འཛིན་པའི་བདེ་བ་དང༌།
བྱང་ཆུབ་ཀྱི་ཚོགས་ཡོངས་སུ་རྫོགས་པའི་བདེ་བ་སྟེ་གསུམ་གྱིས་ཚིམ་པའི་ཡིད་ཅན་གྱིས་བརྩེ་ལྡན་བྱང་ཆུབ་སེམས་དཔའ་དེ་སྦྱིན་པ་ཡོངས་སུ་གཏོང་བར་དགའ་བར་འགྱུར་བ་ཙམ་ནི་ལོངས་སྤྱོད་དག་ལ་ཉེ་བར་སྤྱོད་པ་ཡིས་དེ་ལྟར་དགའ་བར་འགྱུར་བ་མ་ཡིན་ནོ། ། གཉིས་པ་ཕ་རོལ་ཏུ་ཕྱིན་པ་ཀུན་གྱིས་དགེ་བ་སྒྲུབ་པའི་ཡོན་ཏན་ནི། བཀྲེན་པ་ནི་སེར་སྣ་ཅན་ནོ། ། མ་རུང་པ་ནི་ཚུལ་ཁྲིམས་འཆལ་པ་གཞན་ལ་གནོད་པ་རྣམས་སོ། ། སེམས་ཀུན་ནས་འཁྲུགས་པ་ནི་ཁོང་ཁྲོ་ཅན་རྣམས་སོ། ། བག་མེད་ནི་ལེ་ལོ་ཅན་རྣམས་སོ། ། ཡུལ་གྱི་གཞན་དབང་ཅན་འདོད་པ་ལ་སེམས་རྣམ་པར་གཡེང་བ་རྣམས་སོ། ། ལོག་པར་མངོན་པར་ཞེན་པ་ནི་ཤེས་རབ་འཆལ་བ་མུ་སྟེགས་ཅན་ལ་སོགས་པ་སྟེ་དྲུག་པོ་དེ་ལ་བྱང་ཆུབ་སེམས་དཔའ་དེ་རྣམས་དང་བྲལ་བར་འདོད་པའི་བརྩེ་བས་ཕར་ཕྱིན་དྲུག་སྒྲུབ་པར་བྱེད་དོ། ། བདུན་པ་སྙིང་རྗེ་སྐྱེ་བའི་རྐྱེན་ལ་བཞི་སྟེ། དམིགས་རྐྱེན་ཚོར་བ་བདེ་བ་སྟེ་འགྱུར་བའི་སྡུག་བསྔལ་དང༌།
སྡུག་བསྔལ་ཏེ་སྡུག་བསྔལ་གྱི་སྡུག་བསྔལ་དང༌། ཚོར་བ་བཏང་སྙོམས་འདུ་བྱེད་ཀྱི་སྡུག་བསྔལ་ནི་བདེ་སྡུག་གི་གནས་ངན་ལེན་མ་སྤངས་པས་དེ་གཉིས་འདྲེན་པའི་ཕྱིར་དེ་གཉིས་ཀྱི་རྒྱུ་སྟེ། ཚོར་བ་གསུམ་པོ་དེ་དང་ལྡན་པའི་སེམས་ཅན་ལ་དམིགས་ནས་བྱང་ཆུབ་སེམས་དཔའ་སྙིང་རྗེ་སྐྱེ་ཞིང༌། རྒྱུ་རྐྱེན་ཀུན་གཞི་ལ་སྙིང་རྗེའི་རྒྱུ་ས་བོན་ཡོད་པ་དང༌། བདག་རྐྱེན་ཐེག་ཆེན་གྱི་དགེ་བའི་བཤེས་གཉེན་དང༌། དེ་མ་ཐག་པའི་རྐྱེན་སེམས་དང་སེམས་བྱུང་སྔ་མ་འགག་མ་ཐག་པའི་རང་བཞིན་རྣམས་ལས་ཀྱང་བྱང་ཆུབ་སེམས་དཔའ་སྙིང་རྗེ་སྐྱེའོ། ། གཉིས་པ་སྙིང་རྗེ་ཆེན་པོ་བསྟན་པ་ནི། བྱང་ཆུབ་སེམས་དཔའི་སྙིང་རྗེ་དེ་ནི་སྙིང་རྗེ་ཆེན་པོ་ཡིན་ཏེ། ཚོར་བ་ཐམས་ཅད་སྡུག་བསྔལ་དུ་རྟོགས་ནས་ཚོར་བ་གསུམ་དང་ལྡན་པའི་སེམས་ཅན་ཐམས་ཅད་ལ་མཉམ་པར་འཇུག་པར་ཤེས་པར་བྱ་ཞིང་དེ་ཡང་བསམ་པའི་སྒོ་ནས་སྡུག་བསྔལ་དེ་དང་བྲལ་བར་འདོད་པའི་ཕྱིར་དང༌། སྒྲུབ་པས་དེ་དག་ལས་དངོས་སུ་སྐྱོབ་པ་དང༌།
འདོད་ཆགས་དང་བྲལ་བ་སྟེ་མི་མཐུན་ཕྱོགས་རྣམ་འཚེ་སྤངས་པ་དང༌། འཁོར་གསུམ་དུ་མི་དམིགས་པ་དང༌། དག་པ་སྟེ་ས་བརྒྱད་པ་མི་སྐྱེ་བའི་ཆོས་ལ་བཟོད་པ་ཐོབ་པའི་ཕྱིར་རོ། ། ཚད་མེད་པ་བཞིའི་ནང་ནས་སྙིང་རྗེ་ལ་བྱེ་བྲག་ཏུ་བསྔགས་པ་ནི། བྱང་ས་ལས། ཚད་མེད་པ་རྣམས་ཀྱི་ནང་ནས་སྙིང་རྗེ་གཙོ་བོར་བཤད་ཅིང་དེའི་སྟོབས་ཀྱིས་གཞན་གསུམ་ལའང་འཇུག་པར་འགྱུར་བའི་ཕྱིར་རོ། ། ཚད་མེད་པ་མཆོག་ཏུ་གྱུར་པ་ནི་རང་གི་སེམས་ཀྱིས་བྱམས་པ་ལ་སོགས་པ་ཚད་མེད་པར་སྒོམ་པ་ནི་ཚད་མེད་སྟོན་པའི་ཆོས་ལ་མོས་པ་དང༌། རོ་མྱོང་བ་ལ་སོགས་པའི་བསམ་པ་དགུ་དང༌། ནམ་མཁའ་མཛོད་ལ་སོགས་པ་ཐོབ་པས་དབང་འབྱོར་བ་ཉིད་དང༌། རྣམ་པར་མི་རྟོག་པའི་ཐབས་ཀྱིས་ཡོངས་སུ་བཟུང་བ་དང༌།
བྱང་ཆུབ་ཆེན་པོ་ཐམས་ཅད་དོན་གཅིག་པ་ཉིད་ལ་འཇུག་པའི་སྒོ་ནས་མཆོག་ཏུ་གྱུར་པ་ཡིན་ནོ། ། གཉིསཔ་མཇུག་སྡུད་ནི་དེ་ལྟར་བཅོམ་ལྡན་འདས་ལ་དྭང་བ་རབ་ཏུ་སྐྱེས་ཤིང་ཆོས་གོས་ལ་སོགས་པའི་རྫས་ཆེན་པོ་དང༌། སྒྲུབ་པའི་མཆོད་པ་ནི་བཀུར་སྟི་ཆེན་པོ་ཡང་ཡིན་ལ། སྒྲུབ་པ་ཡང་ཡིན་པས་རྫས་དང་བཀུར་སྟི་དང༌། སྒྲུབ་པའི་མཆོད་པས་ཤིན་ཏུ་རྒྱུན་མི་ཆད་པར་མཆོད་པ་དང་ལྡན་པ་དང༌། བརྩེ་བས་གཞན་དུལ་བ་ལ་སོགས་པའི་ཡོན་ཏན་ལྔ་པོ་དང་ཡང་ལྡན་ཞིང་བརྩེ་བས་གདུལ་བྱ་ལ་ཕན་པར་བྱེད་པའི་དགེ་བའི་བཤེས་གཉེན་ལ་རྟག་ཏུ་བསྟེན་པ་དང༌། འགྲོ་བ་ལ་རྗེས་སུ་བརྩེ་བ་ཚད་མེད་པ་བཞི་སྒོམ་པས་རང་གཞན་གྱི་དོན་ཐམས་ཅད་གྲུབ་པ་ཀུན་ཏུ་འཐོབ་པར་འགྱུར་རོ། ། མཆོད་པ་དང་བསྟེན་པ་དང༌། ཚད་མེད་པའི་སྐབས་བཤད་ཟིན་ཏོ།། ༈ །།དེ་ལྟར་ཚད་མེད་པའི་སྒོ་ནས་རང་དང་གཞན་ལ་ཕན་པ་ལ་ཞུགས་པ་ནི་རང་གཞན་གྱི་དོན་མཐར་ཕྱིན་པར་སྒྲུབ་པའི་རྗེས་སུ་མཐུན་པའི་སྒྲུབ་པ་བྱེད་པས་དེའི་འོག་ཏུ་བྱང་ཆུབ་ཀྱི་ཕྱོགས་དང་མཐུན་པའི་ལེའུ་སྟོན་ནོ། །
དེ་ལ་རྒྱས་པར་བཤད་པ་དང༌། མཇུག་བསྡུ་བའོ། ། དང་པོ་ལ་གསུམ་སྟེ། སྤྱོད་པའི་ཆོས། སྤྱོད་པའི་རང་བཞིན། སྤྱོད་པ་དབང་དུ་བྱེད་པའི་ཐབས་སོ། ། དང་པོ་ལ་གཉིས་ཏེ། ཚུལ་ཁྲིམས་དང༌། ཤེས་རབ་བོ། ། དང་པོ་ལ་གསུམ་སྟེ།
ངོ་ཚ་ཤེས་པ་དང༌། བསྟན་པ་དང༌། མི་སྐྱོ་བའོ། ། དང་པོ་ངོ་ཚ་ཤེས་པ་ནི། ཀུན་ལས་བཏུས་ལས། ངོ་ཚ་ཤེས་པ་གང་ཞེ་ན། བདག་ཉིད་ལ་ཁ་ན་མ་ཐོ་བ་འཛེམ་པ་སྟེ། ཉེས་པར་སྤྱོད་པ་ལེགས་པར་སྡོམ་པའི་རྟེན་བྱེད་པའི་ལས་ཅན་ནོ། ། ཁྲེལ་ཡོད་པ་གང་ཞེ་ན། གཞན་ལ་ཁ་ན་མ་ཐོ་བ་འཛེམ་སྟེ།
དེའི་ལས་ཅན་ཉིད་དོ། ། ཞེས་བཤད་ཀྱང་འདིར་རྣམ་གྲངས་སུ་བྱས་ནས་སྟོན་ནོ། ། དེ་ལ་གཉིས་ཏེ། ངོ་ཚ་ཤེས་པ་ཙམ་དང༌། མཆོག་ཏུ་གྱུར་པའོ། ། དང་པོ་ལ་གསུམ་སྟེ། ངོ་ཚ་ཤེས་པའི་རང་བཞིན་དང༌། རབ་ཏུ་དབྱེ་བ་དང༌། ཡོད་པའི་རྟགས་སོ། ། དང་པོ་ནི།
ངོ་ཚ་ཤེས་པ་གང་ཞིག་ངོ་ཚའི་མི་མཐུན་ཕྱོགས་ངོ་ཚ་མེད་པ་སྤངས་པ་དང༌། གྲོགས་འཁོར་གསུམ་དུ་རྣམ་པར་མི་རྟོག་པའི་ཡེ་ཤེས་དང་ལྡན་པ་དང༌། དམིགས་པ་ནི་ཁ་ན་མ་ཐོ་བ་མེད་ཅིང་དམན་པ་ཉན་རང་གིས་སེམས་ཀྱང་ངོ་ཚའི་ཡུལ་དུ་བྱེད་པ་དང༌། ལས་ནི་སེམས་ཅན་རྣམས་ངོ་ཚ་ཤེས་པ་ལ་བཀོད་ནས་སྨིན་པར་བྱེད་པ་སྟེ། ཆོས་བཞི་ལྡན་དེ་བརྟེན་པའི་ངོ་ཚ་ཤེས་པ་ཡིན་ནོ། ། གཉིས་པ་ལ་བཞི་སྟེ། མཆོག་དམན་དང༌། སྐྱོན་ཡོན་དང༌། ཆེ་བ་དཔེའི་སྒོ་ནས་དབྱེ་བའོ། ། དང་པོ་ལ་བསམ་པ་ནི།
ཕ་རོལ་ཏུ་ཕྱིན་པ་དྲུག་པོའི་མི་མཐུན་ཕྱོགས་སེར་སྣ་ལ་སོགས་པ་དྲུག་འཕེལ་བ་དང༌། གཉེན་པོ་ཕར་ཕྱིན་དྲུག་པོ་དེ་ཉིད་འགྲིབས་པས་བྱང་ཆུབ་སེམས་དཔའ་རྣམས་མི་ཟད་པའི་ངོ་ཚ་ཆེན་པོ་སྐྱེ་བར་འགྱུར་རོ། ། བརྟན་པ་རྣམས་ཕ་རོལ་ཏུ་ཕྱིན་པ་དྲུག་མི་བརྟེན་པ་ལ་ངོ་ཚ་ཆེན་པོ་བྱེད་པ་དང༌། དབང་པོའི་སྒོ་མ་བསྡམས་པ་ལ་སོགས་པ་ཉོན་མོངས་པ་སྐྱེ་བ་དང་རྗེས་སུ་མཐུན་པའི་ཆོས་ལ་སྦྱོར་བ་ལས་ཀྱང་ངོ་ཚ་བར་འགྱུར་རོ། ། གཉིས་པ་ནི་མཉམ་བཞག་ཅེས་ཏེ། ཚད་མེད་པའི་སྐབས་ཀྱི་རྗེས་སུ་འབྲངས་ཏེ་ཤེས་པར་བྱའོ། ། གསུམ་པ་ལ་གཉིས་ལས། སྐྱོན་ནི་བློ་ལྡན་ངོ་ཚ་ཤེས་པའི་མི་མཐུན་ཕྱོགས་ངོ་ཚ་མེད་པ་དེའི་སྐྱོན་ནི་ཚུལ་བཞིན་མ་ཡིན་པ་ཡིད་ལ་བྱེད་པ་ཉོན་མོངས་པ་རྣམས་དང་དུ་ལེན་པས་བདག་ལ་གནོད་པར་བྱེད་ཅིང་ཁོང་ཁྲོས་གཞན་ལ་གནོད་པར་བྱེད་པ་དང༌། སེམས་ཅན་དམན་པ་རྣམས་ལ་བརྙེས་ཤིང་དགེ་བའི་བཤེས་གཉེན་ལ་མི་འདུད་པའི་ང་རྒྱལ་གྱིས་རང་གཞན་གཉིས་ཀ་ལ་གནོད་དོ། ། གཞན་ལ་ཇི་ལྟར་གནོད་ཅེ་ན།
སེམས་ཅན་ཡལ་བར་འདོར་བས་སེམས་ཅན་གྱི་དོན་ལ་བག་མེད་འགྱུར་ཞིང༌། ང་རྒྱལ་གྱིས་སེམས་ཅན་དམན་པ་ཁྱད་དུ་གསད་ནས་དེ་དག་གི་དོན་མི་བྱེད་པས་སེམས་ཅན་འཇོམས་སོ། ། རང་ལ་ཇི་ལྟར་གནོད་ཅེ་ན། ཆོས་ཡལ་བར་འདོར་བས་དགེ་བ་ལ་མི་འཇུག་ཅིང་མི་དགེ་བ་ལ་འཇུག་ལ། ང་རྒྱལ་གྱིས་དགེ་བའི་བཤེས་གཉེན་མི་བསྟེན་ཅིང་སྡིག་པའི་གྲོགས་པོ་དང་འགྲོགས་ནས་ཚུལ་ཁྲིམས་འཇོམས་སོ། ། དེས་ན་མཐོང་བའི་ཆོས་ལ་རང་ཉིད་ཡིད་འགྱོད་པས་བདེ་བ་ལས་ཉམས་པ་དང་བཅས་པར་འགྱུར་བས་སྨད་པ་དང༌། གཞན་དག་ལ་དད་པས་བཀུར་སྟི་དམན་པ་ཐོབ་པ་སྟེ། བཀུར་སྟི་ཕུན་སུམ་ཚོགས་པ་མི་འབྱུང་བས་གཞན་གྱིས་སྨད་པ་དང༌། བསྟན་པ་ལ་དད་པ་དང་ལྡན་པའི་མི་མ་ཡིན་པ་རྣམས་ཀྱིས་སྨོད་ཅིང་མི་བསྲུང་བ་དང༌། སྟོན་པས་ཀྱང་སྣོད་དུ་མ་གྱུར་པས་བཏང་སྙོམས་སུ་བཞག་པར་མཛད་པ་དང༌།
རྒྱལ་སྲས་ཆོས་དང་མཐུན་པར་སྤྱོད་པ་རྣམས་ཀྱིས་རྣམ་པར་སྨོད་ཅིང་འཇིག་རྟེན་པ་རྣམས་ཀྱིས་ཀྱང་ཕན་ཚུན་གཅིག་གིས་གཅིག་ལས་མི་སྙན་པ་ཐོས་ནས་ཕྱོགས་མཚམས་སུ་སྒྲོགས་པ་ལ་སོགས་པ་མཐོང་བའི་ཆོས་ལ་འབྱུང་བའི་ཉེས་པ་དང༌། ཚེ་རབས་གཞན་དུ་ཕྱིར་ཞིང་མི་ཁོམ་པ་རྣམས་སུ་སྐྱེའོ། ། དེས་ན་ཆོས་དཀར་པོ་ཐོབ་པ་ལས་ཉམས་པ་སྟེ་ཚེ་འདིར་མི་དགེ་བ་འཕེལ་ཞིང༌། མ་ཐོབ་པ་ལས་རྣམ་པར་ཉམས་པ་སྟེ་ཕྱི་མར་མི་དགེ་བ་འཕེལ་བར་འགྱུར་རོ། ། དེའི་ཕྱིར་འདི་དང་ཕྱི་མར་སྡུག་བསྔལ་དང་ཡིད་མི་བདེ་བས་གནས་པ་དང༌། ཡིད་ཀྱང་རྣལ་དུ་གནས་པར་མི་འགྱུར་རོ། ། ཕན་ཡོན་ལ་གསུམ་སྟེ། ཉེས་པ་མི་འབྱུང་བ་དང༌། ཡོན་ཏན་ལྡན་པ་དང༌། དོན་བསྡུ་བའོ། །
དང་པོ་ནི་རྒྱལ་སྲས་ངོ་ཚ་ཤེས་པ་དང་ལྡན་པ་རྣམས་ལ་སྔར་བཤད་པའི་ཉེས་པ་དེ་དག་ཀུན་མི་འབྱུང་ངོ༌། ། གཉིས་པ་ནི་འབྲས་བུ་ལྔ་ཐོབ་སྟེ། རྣམ་སྨིན་གྱི་འབྲས་བུ་ནི་མཁས་པ་ངོ་ཚ་ཤེས་པ་དང་ལྡན་པ་དེ་ཕྱི་མར་རྟག་ཏུ་ལྷ་དང་མི་དག་ཏུ་ཡང་དག་པར་ཏེ། ངེས་པར་སྐྱེའོ། ། བདག་པོའི་འབྲས་བུ་ནི་བློ་ལྡན་བྱང་ཆུབ་སེམས་དཔའ་ངོ་ཚ་ཤེས་པ་དེས་མྱུར་དུ་རྫོགས་པའི་བྱང་ཆུབ་སྐྱེད་པར་བྱེད་པའི་བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་པར་བྱེད་དོ། ། སྐྱེས་བུ་བྱེད་པའི་འབྲས་བུ་ནི། རྒྱལ་བའི་སྲས་པོ་དེ་ནི་སེམས་ཅན་རྣམས་སྨིན་པར་མི་བྱེད་པ་ལ་སྐྱེ་བར་མི་འགྱུར་རོ། ། བྲལ་བའི་འབྲས་བུ་ནི་བྱང་ཆུབ་སེམས་དཔའ་དེ་དུས་རྟག་ཏུ་མི་མཐུན་ཕྱོགས་ངོ་ཚ་མེད་པ་དང་བྲལ་བར་འགྱུར་རོ། ། རྒྱུ་མཐུན་གྱི་འབྲས་བུ་ནི་རྟག་ཏུ་གཉེན་པོ་ངོ་ཚ་ཤེས་པ་དང་མི་འབྲལ་བར་འགྱུར་རོ། ། གསུམ་པ་ནི་དེ་ལྟར་རྒྱལ་སྲས་ངོ་ཚ་དང་ལྡན་པ་དེ་སྔར་བཤད་པའི་ཕན་ཡོན་དེ་དག་འཐོབ་པར་འགྱུར་རོ། །
མངོན་པ་ལས། བདག་པོའི་འབྲས་བུ། རྒྱུ་མཐུན་གྱི་འབྲས་བུ། བྲལ་བའི་འབྲས་བུ། སྐྱེས་བུ་བྱེད་པའི་འབྲས་བུ། རྣམ་སྨིན་གྱི་འབྲས་བུ་དང་ལྔ་གསུངས་པ་ལས། བདག་པོའི་འབྲས་བུ་ནི། མིག་གི་དབང་པོའི་རྣམ་པར་ཤེས་པ་ལྟ་བུའོ། ། རྒྱུ་མཐུན་གྱི་འབྲས་བུ་ནི། སྔ་མ་ལས་རང་གི་རིགས་འདྲ་ཕྱི་མ་འབྱུང་བ་ལྟ་བུའོ། །
བྲལ་བའི་འབྲས་བུ་ནི། ལམ་བདེན་གྱི་འབྲས་བུ་འགོག་བདེན་ལྟ་བུའོ། ། སྐྱེས་བུ་བྱེད་པའི་འབྲས་བུ་ནི། ཞིང་གི་ལོ་ཐོག་ལྟ་བུའོ། ། རྣམ་སྨིན་གྱི་འབྲུས་བུ་ནི། ལས་ཉོན་ལས་བྱུང་བའི་ཕུང་པོ་ལྟ་བུའོ། ། རྣམ་སྨིན་གྱི་འབྲས་བུ་ལ་ཡང༌། མཐོང་ཆོས་ལ་མྱོང་འགྱུར་དང༌། སྐྱེས་ནས་མྱོང་འགྱུར་དང༌། ལན་གྲངས་གཞན་ལ་མྱོང་འགྱུར་དང་གསུམ་མོ། །
ལས་ལ་ཡང་གསུམ་སྟེ། མཐོང་ཆོས་ལ་མྱོང་འགྱུར་སོགས་ཀྱི་ལས་གསུམ་མོ། ། ཀུན་ལས་བཏུས་ལས། མཐོང་བའི་ཆོས་ལ་མྱོང་བར་འགྱུར་བའི་ལས་གང་ཞེ་ན། གང་མཐོང་བའི་ཆོས་ལ་རྣམ་པར་སྨིན་པར་འགྱུར་བ་སྟེ་ཞེས་གསུངས་སོ། ། མཛོད་ལས། གང་དག་འགོག་བྱམས་ཉོན་མོངས་མེད། ། མཐོང་དང་དགྲ་བཅོམ་འབྲས་བུ་བ། ། དེ་ལ་ཕན་གནོད་བྱས་པ་ཡིས། ། འབྲས་བུ་འཕྲལ་དུ་མྱོང་བར་འགྱུར། །
ཞེས་སོ། ། སྐྱེས་ནས་མྱོང་འགྱུར་གྱི་ལས་ནི། སྐྱེས་ནས་མྱོང་བར་འགྱུར་བའི་ལས་གང་ཞེ་ན། གང་ཚེ་ཕྱི་མ་རྣམས་ལ་རྣམ་པར་སྨིན་པ་རྣམ་པར་འབྱུང་བ་སྟེ། ཞེས་སོ། ། མཚན་གཞི་ནི་དེ་ཉིད་ལས། འདི་ལྟ་སྟེ། མཚམས་མེད་པ་ལྔའི་ལས་རྣམས་སོ། ། ཡང་ན་དགེ་བ་དང་མི་དགེ་བ་ཡང་ཡིན་ནོ། ། ཞེས་གསུངས་སོ། །
ལན་གྲངས་གཞན་ལ་མྱོང་འགྱུར་གྱི་ལས་ནི། སྐྱེ་བ་ཕྱི་མ་རྣམས་སུ་རྣམ་པར་སྨིན་པ་མྱོང་བར་འགྱུར་པའོ། ། བཞི་པ་ཆེ་བ་དཔེའི་སྒོ་ནས་བསྟན་པ་ལ་གསུམ་སྟེ། རང་དང༌། གཞན་དང༌། གཉིས་ཀའི་དོན་ནོ། ། དང་པོ་ལ་གསུམ་ལས། ཉོན་མོངས་པའི་དྲི་མས་མ་གོས་པ་ནི་བྱིས་པ་སོ་སོའི་སྐྱེ་བོ་བླུན་པོ་རྣམས་ནི་ལུས་ལ་གོས་བཟང་པོ་གྱོན་ཀྱང་སེམས་ཁྲེལ་ཡོད་དང་བྲལ་བས་ཉོན་མོངས་པའི་དྲི་མ་ཅན་ཡིན་པས་དམ་པ་རྣམས་ཀྱི་སྤྱན་ལམ་དུ་མཛེས་པ་མ་ཡིན་གྱི་རྒྱལ་སྲས་ངོ་ཚ་ཤེས་པའི་གོས་ཅན་རྣམས་ནི་ལུས་དགབ་པ་མེད་ཀྱང༌། སེམས་ལ་ཉེས་པའི་དྲི་མ་མེད་པས་མཛེས་པ་ཡིན་ནོ། ། འཇིག་རྟེན་གྱི་ཆོས་ཀྱིས་མ་གོས་པ་ནི།
དཔེར་ན་ནམ་མཁའ་ལ་རྡུལ་ལ་སོགས་པས་གོས་པ་མེད་པ་བཞིན་དུ་རྒྱལ་བའི་སྲས་པོ་ཁྲེལ་དང་ལྡན་པར་གྱུར་བ་དེ་ལ་འཇིག་རྟེན་གྱི་ཆོས་བརྒྱད་ལ་བརྟེན་པའི་སྐྱོན་གྱིས་གོས་པར་མི་འགྱུར་རོ། ། ཆོས་བརྒྱད་གང་ཞེ་ན། ཇི་སྐད་དུ། བཤེས་སྤྲིང་ལས། འཇིག་རྟེན་མཁྱེན་པས་རྙེད་དང་མ་རྙེད་དང༌། ། བདེ་དང་མི་བདེ་སྙན་དང་མི་སྙན་དང༌། ། བསྟོད་སྨད་ཅེས་བགྱི་འཇིག་རྟེན་ཆོས་བརྒྱད་པོ། ། བདག་གི་ཡིད་ཡུལ་མིན་པར་མགོ་སྙོམས་མཛོད། ། ཅེས་བཤད་པ་ལྟ་བུའོ། ། རྒྱལ་སྲས་ཀྱི་ནང་དུ་མཛེས་པའི་ཡོན་ཏན་ནི།
སྐྱེ་བོ་མང་པོ་འདུས་པའི་ནང་ནས་རྒྱན་བཟང་པོས་བརྒྱན་པ་དེ་མཛེས་པ་བཞིན་དུ་རྒྱལ་སྲས་རྣམས་ཀྱི་ནང་དུ་འདུས་པར་གྱུར་ན་ངོ་ཚ་ཤེས་པས་བརྒྱན་པ་དེ་མཛེས་པ་ཡིན་ནོ། ། གཉིས་པ་གཞན་དོན་ནི། བྱང་ཆུབ་སེམས་དཔའ་ནི་ངོ་ཚ་ཤེས་པའི་དབང་གིས་གདུལ་བྱ་རྣམས་ལ་མ་བཞིན་བྱམས་པ་ཉིད་དེ། ཐེག་པ་དམན་པའི་སེམས་ཀྱིས་ཀྱང་ངོ་ཚ་བའི་ཕྱིར། གསུམ་པ་གཉིས་ཀའི་དོན་ནི་བྱང་ཆུབ་སེམས་དཔའ་ངོ་ཚ་དང་ལྡན་པ་ནི་གཞན་དོན་དུ་འཁོར་བར་གནས་ཀྱང་ངོ་ཚ་ཤེས་པའི་སྟོབས་ཀྱི་རང་གི་སེམས་འཁོར་བའི་ཉེས་པ་ཐམས་ཅད་ལས་ཀུན་ཏུ་བསྲུང་བར་བྱེད་པ་ཡང་ཡིན་ནོ། ། ངོ་ཚ་ཤེས་པའི་རྟགས་ནི་བསམ་པས་ཉེས་པ་ཀུན་ལ་དང་དུ་མི་ལེན་ཅིང་སྦྱོར་བས་མི་འཇུག་ལ། བསམ་པས་ཡོན་ཏན་དང་དུ་ལེན་ཅིང་སྦྱོར་བས་འཇུག་པ་ནི་ཁྲེལ་དང་ལྡན་པའི་བྱང་ཆུབ་སེམས་དཔའ་ཁྲེལ་ཡོད་པས་བྱས་པའི་རྟགས་ཡིན་ནོ། ། མཆོག་ཏུ་གྱུར་པ་ནི་རང་གིས་སེམས་ཞེས་ཏེ་མཆོད་པའི་སྐབས་སུ་བསྟན་པ་བཞིན་ནོ། ། གཉིས་པ་ངོ་ཚ་ཤེས་པའི་དོན་བསྟན་ཟིན་ཏོ། ། གཉིས་པ་བསྟན་པའི་དོན་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། མདོར་བསྟན་པ་ནི་བྱང་ཆུབ་སེམས་དཔའི་བསྟན་པ་ནི་དེ་དག་ལས་གཞན་ཉན་རང་ལ་སོགས་པའི་བསྟན་པ་ལས་ཁྱད་པར་དུ་འཕགས་སོ། ། གང་གིས་ཤེ་ན། མཚན་ཉིད་དང༌། རབ་དུ་དབྱེ་བ་དང༌། མི་འགྱུར་བ་དང་གསུམ་གྱིས་སོ། ། གཉིས་པ་རྒྱས་པར་བཤད་པ་ལ་གསུམ་ལས། མཚན་ཉིད་ལ་དངོས་ནི་དགེ་བ་ལ་སྤྲོ་བའི་བརྩོན་འགྲུས་སེམས་རྩེ་གཅིག་པའི་ཏིང་ངེ་འཛིན་དང༌། བྱ་བ་ལ་དམིགས་པ་བྱེད་པའི་ཤེས་རབ་ཕུན་སུམ་ཚོགས་པའོ། །
བྱང་ས་ལས། ཉོན་མོངས་ཅན་གྱི་སེམས་ཡང་དག་པར་སྡོམ་པ་དང༌། ཉོན་མོངས་པའི་དབང་དུ་མི་འགྲོ་བ་དང༌། སྡུག་བསྔལ་དང་དུ་ལེན་པའི་ཚུལ་ཅན་ཉིད། འཇིགས་ཤིང་སྐྲག་པ་རྣམ་པ་སྣ་ཚོགས་པ་མང་པོ་བཟོད་པ་མངོན་དུ་གྱུར་པ་དག་གིས་ཀྱང་ཡང་དག་པའི་སྦྱོར་བ་ལས་མི་གཡོ་བ་དང༌། རང་བཞིན་གྱིས་སྙིང་སྟོབས་དང་ལྡན་པའམ། སོ་སོར་བརྟགས་པས་བསྟན་པ་འདི་ནི། བརྟན་པའི་སྟོབས་བསྐྱེད་པའི་ངོ་བོ་ཡིན་པར་རིག་པར་བྱའོ། ། ཞེས་བཤད་དོ། ། རྣམ་གྲངས་ནི།
སྙིང་སྟོབས་དང་སྲན་ཐུབ་པ་དང་བརྟན་པ་ཞེས་བྱའོ། ། དེ་སྒྲུབ་པ་ནི་གསུམ་པོ་དེ་ལ་བརྟན་པ་ཞེས་ཟེར་བའི་རྒྱུ་མཚན་གང་གི་ཕྱིར་དེ་གསུམ་གྱིས་བྱང་ཆུབ་སེམས་དཔའ་དེ་གཞན་དོན་གྱི་བྱ་བ་རྣམས་ལ་འཇིགས་པ་མེད་པར་རབ་ཏུ་འཇུག་པའི་ཕྱིར་རོ། ། དེའི་རྒྱུ་མཚན་ཡང་གཞན་དོན་གྱི་བྱ་བ་ལ་འཇིགས་པ་ནི་ཡང་ན་ཞུམ་པ་སྟེ་དེ་ལ་མི་སྤྲོ་བའི་ཕྱིར་རམ་ཡང་ན་གཡེང་བ་སྟེ་སེམས་རྣལ་དུ་མི་འདུག་པའི་ཕྱིར་རམ། ཡང་ན་རྨོངས་པ་སྟེ་དེའི་ཐབས་མི་ཤེས་པ་སྟེ་བྱ་བ་རྣམས་ལ་འཇིགས་པ་སྐྱེ་བ་ཡིན་པ་དེའི་ཕྱིར་བརྩོན་འགྲུས་ལ་སོགས་པ་གཉུག་མ་སྟེ། སོ་སོར་མ་བརྟགས་པར་འབྱུང་བ་གསུམ་དེ་ནི་འཇིགས་པའི་རྒྱུ་གསུམ་པོ་དེ་དང་བྲལ་བས་དེ་དག་ལ་བརྟན་པ་ཞེས་བྱ་བའི་མིང་འཇུག་པར་ཤེས་པར་བྱའོ། ། གཉིས་པ་རབ་ཏུ་དབྱེ་བ་ལ་རང་བཞིན་གྱི་རིགས་ཀྱི་སྒོ་ནས་བསྟན་པ་དང༌། སྨོན་ལམ་སྟེ་སེམས་བསྐྱེད་པའི་སྟོབས་ཀྱིས་བསྟན་པ་དང༌། རང་གི་དོན་ལ་ཞུགས་པ་ན་ལུས་སྲོག་ལ་ལྟ་བ་མེད་པའི་བསྟན་པ་དང༌། གཞན་གྱི་དོན་བྱེད་པ་ན་སེམས་ཅན་གྱི་ལོག་པར་སྒྲུབ་པ་བཟོད་པས་བརྟན་པ་དང༌། དེ་ཁོ་ན་ཉིད་རྟོགས་པས་ཟབ་མོ་སྟོང་པ་ཉིད་ཐོབ་པས་མི་སྐྲག་པའི་བརྟན་པ་དང༌།
མངོན་ཤེས་ལ་སོགས་པའི་མཐུ་རྒྱ་ཆེན་པོ་ཐོབ་པས་གཞན་དོན་གྱི་ཐབས་རྒྱ་ཆེན་པོ་ཐོབ་པས་མི་སྐྲག་པ་དང༌། སེམས་ཅན་ཡོངས་སུ་སྨིན་པར་བྱེད་པ་ལ་མ་ཞུམ་པས་གདུལ་བྱ་འདུན་པར་དཀའ་བ་རྣམས་འདུལ་མི་ནུས་སྙམ་དུ་མ་ཞུམ་པས་བརྟན་པ་དང༌། བླ་ན་མེད་པའི་བྱང་ཆུབ་ཐོབ་པར་མི་ནུས་སྙམ་དུ་མ་ཞུམ་པས་རྒྱལ་བའི་སྐུ་བསམ་གྱིས་མི་ཁྱབ་བསྒྲུབ་པ་ལ་བརྟན་པ་སྟེ། གནས་སྐབས་ཀྱི་དབྱེ་བའོ། ། གཞན་ཡང་ཕ་རོལ་ཏུ་ཕྱིན་པ་དྲུག་གི་དཀའ་བ་སྣ་ཚོགས་སྤྱོད་པ་ལ་བརྟན་པ་དང༌། སྙིང་རྗེས་བསམ་བཞིན་དུ་སྲིད་པར་སྐྱེ་བས་འཁོར་བར་མི་གཏོང་པ་ལ་བརྟན་པ་དང༌། ཤེས་རབ་ཀྱིས་འཁོར་བ་དེ་ཉིད་དུ་ཡང་ཀུན་ནས་ཉོན་མོངས་པ་མེད་པ་ལ་བརྟེན་པའི་བརྟན་པ་དེ་དག་སྐྱེ་བ་དེ་ནི་ཉན་རང་ལ་སོགས་པའི་བརྟན་པ་དང་མི་མཚུངས་ཏེ་བརྟན་པ་དང་ལྡན་པ་རྣམས་ཀྱི་ནང་ནས་མཆོག་ཏུ་འདོད་དོ། ། གསུམ་པ་མི་འགྱུར་བ་ནི་རྐྱེན་ཆུང་ངུ་ཕྱེ་མ་སླེབ་ཀྱི་འདབ་མ་དང༌། འབྲིང་པོ་འདབ་ཆགས་ནམ་མཁའ་ལྡིང་གི་གཤོག་པ་དང༌། ཆེན་པོ་རྒྱ་མཚོའི་བརླབས་ཀྱིས་མི་གཡོ་བ་ལྟར་བྱང་ཆུབ་སེམས་དཔའི་བརྟན་པ་ཡང་རྐྱེན་ཆུང་ངུ་གྲོགས་ངན་པ་དང༌།
འབྲིང་སྡུག་བསྔལ་དང༌། ཆེན་པོ་ཆོས་ཟབ་མོ་སྟོང་པ་ཉིད་ཐོས་པས་ཀྱང་མི་གཡོས་སོ། ། དེ་ལྟར་བརྟན་པ་དང་ལྡན་པ་ལ་མི་སྐྱོ་བ་འབྱུང་བས་བྱང་ཆུབ་སེམས་དཔའི་མི་སྐྱོ་བ་ནི་གཞན་དང་མཉམ་པ་མེད་པ་སྟེ་ཁྱད་པར་དུ་འཕགས་སོ། ། གང་གིས་ཤེ་ན། ཁྱད་པར་བཞིས་འཕགས་ཏེ། དེ་ལ་གཞི་ནི་གསུམ་སྟེ། ཐེག་ཆེན་གྱི་ཆོས་ཐོས་པས་མི་ངོམས་པ་དང༌། ཡུན་རིང་པོར་བརྩོན་འགྲུས་ཆེན་པོ་བརྩོམ་པ་དང༌། འཁོར་བའི་སྡུག་བསྔལ་རྟག་ལ་ཡུན་རིང་བས་མི་སྐྱོ་བའོ། ། རྟེན་ནི་གཞི་གསུམ་པོ་དེ་དག་གིས་སྐྱོ་བ་སྐྱེས་ན་ངོ་ཚ་བས་ཁྲེལ་ཡོད་པ་དང༌།
བརྟན་པ་ལ་བརྟེན་ནས་མི་སྐྱོ་བར་བྱེད་དོ། ། ངོ་བོ་ནི་བྱང་ཆུབ་ཆེན་པོ་ཐོབ་པར་འདོད་པའི་འདུན་པ་དྲག་པོས་ཀུན་ནས་བླངས་ནས་གཞི་གསུམ་པོ་དེ་ལ་བློ་ལྡན་རྣམས་ཀྱིས་མི་སྐྱོ་བའོ། ། མི་སྐྱོ་བའི་ངོ་བོ་བརྩོན་འགྲུས་ཡིན་ཡང་འདིར་འདུན་པ་མི་སྐྱོ་བའི་ངོ་བོར་བཤད་པ་ནི་འདུན་པ་ནི་བརྩོན་འགྲུས་རྩོམ་པའི་རྟེན་བྱེད་པའི་ལས་ཅན་ཡིན་པས་རྒྱུ་ལ་འབྲས་བུ་བཏགས་པ་ཡིན་ནོ། ། ས་མཚམས་ནི་མོས་སྤྱོད་ན་མ་རྫོགས་པ་དང༌། རྒྱུའི་ས་བདུན་ན་རྫོགས་པ། འབྲས་བུའི་ས་གསུམ་ན་ཤིན་ཏུ་རྫོགས་པའོ། ། ཤེས་རབ་ལ་གསུམ་སྟེ། ངོ་བོ་དང༌། ཆུད་མི་ཟ་བའི་རྒྱུ་རྟོན་པ་བཞི་དང༌། གཞན་སྨིན་པར་བྱེད་པའི་ཐབས་སོ་སོ་ཡང་དག་པར་རིག་པ་བཞིའོ། །
དང་པོ་ལ་བསྟན་བཅོས་དང༌། འཇིག་རྟེན་ཤེས་པ་གཉིས་ལས། དང་པོ་ལ་མི་སྐྱོ་བ་ལས་བསྟན་བཅོས་ཤེས་པ་འབྱུང་བས་དེའི་འོག་ཏུ་བསྟན་བཅོས་ཤེས་པ་སྟོན་ནོ། ། དེ་ལ་དངོས་དང་སྡུད་བྱེད་དང༌། སྡུད་བྱེད་ཀྱི་ལས་སོ། ། དང་པོ་ནི་བརྟན་པའི་བསྟན་བཅོས་ཤེས་པ་དེའི་གཞི་སྟེ། དམིགས་པ་ནི་རིག་པའི་གནས་ལྔའོ། ། ཆེད་དུ་བྱ་བ་ནི་རང་གཞན་གྱི་དོན་གྱི་ཆེད་དུའོ། ། ལས་ནི་ནང་རིག་པ་ལ་མཁས་པས་བསླབ་པ་གསུམ་བདག་ཉིད་ཀྱིས་སྒྲུབ་ཅིང་གཞན་དག་ལ་ཡང་སྟོན་ནོ། ། གཏན་ཚིགས་རིག་པ་ལ་མཁས་པས་ཕས་ཀྱི་རྒོལ་བ་ཚར་གཅོད་པའོ། །
སྒྲ་རིག་པ་ལ་མཁས་པས་བདག་ཉིད་ངེས་པའི་ཚིག་བཟང་པོས་བརྗོད་ཅིང་གཞན་གྱིས་མཁས་པར་གོ་ཞིང་ཡིད་ཆེས་པར་བྱའོ། ། གསོ་བ་རིག་པ་ལ་མཁས་པས་གཞན་གྱི་ནད་ཞི་བར་བྱེད་དོ། ། བཟོ་རིག་པ་ལ་མཁས་པས་གཞན་ལ་ལོངས་སྤྱོད་ཀྱིས་ཕན་འདོགས་པར་བྱེད་དོ། ། མཚན་ཉིད་རིག་པའི་གནས་ལྔ་པོ་དེ་དག་ཐོས་ནས་ཚིག་དང་དོན་བློ་ལ་འཛིན་པ་དང༌། དོན་གྱི་སྒོ་ནས་ཚིག་གིས་ཁྱད་པར་བྱེད་པ་དང༌། ཡིད་ཀྱིས་བརྟགས་པས་སྐྱོན་སྤོང་ཁོང་དུ་ཆུད་པའི་སྒོ་ནས་རབ་ཏུ་དང་བའི་ཡིད་ཀྱིས་དོན་སེམས་པ་དང༌། མཐོང་བས་ལེགས་པར་རྟོགས་པས་དོན་དང་ཚིག་འབྲུ་བཟང་པོ་སངས་རྒྱས་ཀྱི་གསུང་རབ་ནི་ལེགས་པར་བཤད་པ་དང༌། དེ་ལས་ཟློག་པའི་ཕྱི་རོལ་པའི་བསྟན་བཅོས་རྣམས་ཉེས་པར་བཤད་པར་ཤེས་པར་བྱའོ། ། མི་བཟད་པ་ཉིད་ནི་རིག་པའི་གནས་ཤེས་པ་དེ་ལྷག་མེད་དུ་ཡང་མི་ཟད་པའོ། ། འབྲས་བུ་ཡང་དག་པར་འགྲུབ་པ་ནི།
དེ་ལ་བརྟེན་ནས་རྣམ་མཁྱེན་ཐོབ་པས་ཁྱད་པར་འཕགས་སོ། ། གཉིས་པ་ནི་བསྟན་བཅོས་ཤེས་པ་དེ་དག་གང་གིས་བསྡུས་ན་ཏིང་ངེ་འཛིན་དང་གཟུངས་ཀྱི་སྒོ་ནས་བསྡུས་སོ། ། གསུམ་པ་དེའི་བྱེད་ལས་ནི། ཏིང་ངེ་འཛིན་གྱིས་རྫུ་འཁྲུལ་ལ་སོགས་པའི་ལས་ཀྱིས་གདུལ་བྱ་སྣོད་དུ་རུང་བར་བྱ་སྟེ། སྐལ་བ་དང་མཐུན་པར་རིག་པའི་གནས་ལྔ་བསྟན་ནས་སེམས་ཅན་སྨིན་པར་བྱེད་དོ། ། གཟུངས་ཀྱི་སྒོས་ནི་རིག་པའི་གནས་ལྔས་བསྡུས་པའི་དམ་པའི་ཆོས་མི་བརྗེད་པར་འཛིན་པར་བྱེད་པའང་ཡིན་ནོ། ། དེ་ལྟར་བསྟན་བཅོས་ཤེས་ནས་དེ་འཆད་པའི་ཡུལ་འཇིག་རྟེན་ཤེས་དགོས་པས་དེའི་འོག་ཏུ་འཇིག་རྟེན་ཤེས་པ་སྟོན་པ་ལ་གཉིས་ལས། མདོར་བསྟན་པ་ནི། བརྟན་པ་རྣམས་ཀྱི་འཇིག་རྟེན་ཤེས་པ་ཉིད་ནི་ལུས་དང་ངག་དང་ཡིད་ཀྱིས་འཇིག་རྟེན་རྣམས་དགེ་བ་ལ་བཟུད་པའི་ཕྱིར་འདུན་པའི་ཐབས་ཤེས་པ་དང༌། ཡང་ཡིད་ཀྱིས་བདེན་པ་བཞིའི་སྒོ་ནས་འཇིག་རྟེན་གྱི་འབྱུང་ནུབ་ཤེས་པའོ། །
དེ་དག་ཀྱང་གཞན་དང་མཉམ་པ་མེད་པ་ཡིན་པས་དེ་ལས་གཞན་པའི་འཇིག་རྟེན་ཤེས་པ་དག་ལས་ཁྱད་པར་དུ་འཕགས་པ་ཡིན་ནོ། ། རྒྱས་པར་བཤད་པ་ལ་གསུམ་སྟེ། འཇིག་རྟེན་འདུན་པའི་ཐབས་ཤེས་པ་དང༌། འཇིག་རྟེན་འབྱུང་ནུབ་ཤེས་པ་དང༌། དེ་ཤེས་པའི་བྱེད་ལས་སོ། ། དང་པོ་ནི་དུས་ཀྱིས་ཇི་ལྟར་འདུན་པར་བྱེད་ཅེ་ན། བརྟན་པ་རྣམས་དུས་རྟག་ཏུ་འཛུམ་པར་བྱེད་དོ། ། ངག་གིས་ཇི་ལྟར་འདུན་པར་བྱེད་ཅེ་ན། གསོང་པོ་དག་ཏུ་སྨྲ་བར་བྱེད་དོ། ། དེ་གཉིས་ཅིའི་ཕྱིར་དུ་བྱེད་ཅེ་ན།
སེམས་ཅན་སྣོད་དུ་བྱ་བའི་ཕྱིར་རོ། ། ཅིའི་ཕྱིར་སྣོད་དུ་བྱེད་ཅེ་ན། སྣོད་དུ་བྱས་པའི་སེམས་ཅན་དེ་རྣམས་ཀྱི་རྒྱུད་ལ་དམ་ཆོས་སྒྲུབ་པར་བྱ་བའི་ཕྱིར་རོ། ། གཉིས་པ་ནི་བདེན་བཞི་ཤེས་པ་ལ་འཇིག་རྟེན་ཤེས་པ་ཞེས་བྱའོ། ། རྒྱུ་མཚན་གང་གི་ཕྱིར་ན་སྡུག་བསྔལ་དང་ཀུན་འབྱུང་གི་བདེན་པ་གཉིས་ལས་འཇིག་རྟེན་རྣམས་རྟག་ཏུ་འབྱུང་བར་འདོད་དོ། ། གང་འབྱུང་བ་སྡུག་བསྔལ་དང༌། གང་གིས་འབྱུང་བ་ནི་ཀུན་འབྱུང་གི་བདེན་པའོ། ། འགོག་པ་དང༌། ལམ་གྱི་བདེན་པ་གཉིས་ཀྱིས་ནུབ་པར་འགྱུར་བ་དེའི་ཕྱིར་ཏེ། གང་ནུབ་པ་འགོག་པ་དང༌།
གང་གིས་ནུབ་པ་ལམ་གྱི་བདེན་པའོ། ། གསུམ་པ་ནི་སྡུག་བསྔལ་དང་ཀུན་འབྱུང་བདེན་པ་དེ་དག་ཞི་བར་བྱ་བ་དང༌། འགོག་ལམ་གཉིས་པོ་དེ་ཐོབ་པར་བྱ་བའི་ཕྱིར་བློ་དང་ལྡན་པ་དེ་བདེན་པ་རྣམས་ཤེས་པ་ལ་སྦྱོར་རོ། ། དེས་ན་བདེན་བཞི་ཤེས་པ་དེའི་ཕྱིར་འཇིག་རྟེན་ཤེས་པ་ཞེས་ངེས་པར་བརྗོད་དོ། ། འདི་ལྟར་འཇིག་རྟེན་ཤེས་པ་དང་བསྟན་བཅོས་ཤེས་པ་ནི་འཇིག་རྟེན་གྱི་སྟོན་པར་འགྱུར་ཞེས། ཊཱིཀྐ་ལས་བྱུང་ལ། བྱང་ས་ལས། དེ་བསྟན་བཅོས་ཤེས་ཤིང་འཇིག་རྟེན་ཤེས་ན་ཚུལ་བཞིན་དུ་ཆོས་རྣམས་ཡོངས་སུ་ཚོལ་བར་བྱེད་དོ། ། ཞེས་འབྱུང་བས་དེའི་འོག་ཏུ་རྟོན་པ་རྣམ་པ་བཞི་རྣམ་པར་དབྱེ་བ་སྟོན་ཏོ། ། དེ་ལ་གསུམ་ལས་མཚན་ཉིད་ནི་གང་ཟག་ལ་མི་རྟོན་གྱི་སངས་རྒྱས་དང་བྱང་ཆུབ་སེམས་དཔས་སྟོན་པའི་གཙུག་ལག་གི་ཆོས་ལ་རྟོན་པ་དང༌།
ཆོས་དེའང་ཚིག་ལ་མི་རྟོན་གྱི་དགོངས་པ་ཟབ་མོ་ཅན་གྱི་དོན་ལ་སྟོན་པ་དང༌། དོན་ཡང་དྲང་དོན་ལ་མི་རྟོན་གྱི་སྟོན་པ་ཚད་མར་གྱུར་པས་ངེས་དོན་དུ་གསུངས་ཤིང་དེས་ཚད་མར་མཛད་པའི་སྡུད་པ་པོ་རྣམས་སངས་རྒྱས་ཀྱིས་ལུང་བསྟན་པའི་གང་ཟག་དམ་པ་རྣམས་ཀྱིས་ངེས་དོན་དུ་ངེས་པར་ཤེས་ཤིང༌། རིགས་པས་འཐད་པ་ཚད་མ་དང་ལྡན་པའི་དོན་སྟོན་པའི་ངེས་དོན་ལ་རྟོན་པ་དང༌། ངེས་དོན་ཤེས་པའི་བློ་ལ་ཡང་རྣམ་ཤེས་ཡུལ་ལ་སྤྱོད་པ་ཅན་ལ་མི་རྟོན་གྱི་སོ་སོ་རང་གིས་རིག་པར་བྱ་བ་ཡིན་པས་བརྗོད་པ་མེད་པ་ཐོབ་པ་སྟེ། འཇིག་རྟེན་ལས་འདས་པའི་ཡེ་ཤེས་ལ་རྟོན་ནོ། ། དགག་བྱ་ནི་རྟོན་པ་བཞི་པོས་རིམ་པ་ལྟར་གཙུག་ལག་གི་ཆོས་སྤོང་པའི་གང་ཟག་དབང་ཕྱུག་ལ་སོགས་པ་ལ་རྟོན་པ་དང༌། ཕ་དང་མ་ནི་གསད་བྱ་ཞིང༌། ། ཞེས་པ་ལ་སོགས་པ་རྣམས་ཀྱི་དོན་ལ་མི་སྤྱོད་པར་ཇི་སྐད་བཤད་པའི་ཚིག་ཡིད་དུ་མི་འོང་ཙམ་ལ་ཞེན་པས་སྤང་བླང་བྱེད་པ་དང༌། དྲང་དོན་ལ་ངེས་དོན་དུ་ལོག་པར་ཡང་དག་པར་ངེས་པར་ཤེས་པ་དང༌། བརྗོད་པ་དང་བཅས་པ་རྣམ་ཤེས་ཀྱི་དོན་ཐོབ་པ་ལ་བརྟེན་པ་རྣམས་རྟོན་པ་རྣམ་པར་དབྱེ་བའི་སྐབས་འདིར་ནི་དགག་པར་བྱ་བར་བསྟན་པ་ཡིན་ནོ། །
ཕན་ཡོན་ནི་རྟོན་པ་བཞི་པོས་རིམ་པ་ལྟར་གཙུག་ལག་གི་ཆོས་ལ་མོས་པ་དང༌། བསམ་བྱུང་གི་ཤེས་རབ་ཀྱིས་དགོངས་པ་ཅན་གྱི་དོན་ལ་རྣམ་པར་སྤྱོད་པ་དང༌། གཞན་ཡང་ངེས་དོན་གྱི་ཚུལ་ཇི་ལྟ་བ་བཞིན་དུ་ཕྱིན་ཅི་མ་ལོག་པར་ཐོས་པ་དང༌། བརྗོད་པ་མེད་པའི་འཇིག་རྟེན་ལས་འདས་པའི་ཡེ་ཤེས་ཏེ་བཞི་པོ་དེ་ལས་བརྟན་པ་རྣམས་ཉམས་པར་མི་འགྱུར་རོ། ། དེ་ལྟར་རྟོན་པ་བཞིའི་སྒོ་ནས་ཆོས་ལེགས་པར་ཚོལ་བས་སེམས་ཅན་གྱི་ཐེ་ཚོམ་གཅོད་ནུས་པར་འགྱུར་བས་དེའི་འོག་ཏུ་ཐེ་ཚོམ་གཅོད་པར་བྱེད་པ་སོ་སོ་ཡང་དག་པར་རིག་པ་བཞི་སྟོན་ནོ། ། དེ་ལ་བཞི་སྟེ། མཚན་ཉིད་དང༌། གྲངས་ངེས་དང༌། ངེས་ཚིག་དང༌། བྱེད་ལས་སོ། །
དང་པོ་མཚན་ཉིད་ནི་དོན་རེ་རེའི་མིང་གི་རྣམ་གྲངས་མང་པོ་ཤེས་པ་སོ་སོ་ཡང་དག་པར་རིག་པ་དང༌། ཆོས་རྣམས་ཀྱི་རང་དང་སྤྱིའི་མཚན་ཉིད་ཤེས་པ་དོན་སོ་སོར་ཡང་དག་པར་རིག་པ་དང༌། ཚིག་སྟེ་ཡུལ་མི་ལ་སོགས་པའི་སྐད་ཤེས་པ་ངེས་པའི་ཚིག་སོ་སོ་ཡང་དག་པར་རིག་པ་དང༌། ཡེ་ཤེས་ཏེ་རྫས་ཡོད་ལ་སོགས་པའི་དབྱེ་བ་ཤེས་པ་ནི་སྤོབས་པ་སོ་སོ་ཡང་དག་པར་རིག་པ་སྟེ་བྱང་ཆུབ་སེམས་དཔའི་སོ་སོ་ཡང་དག་པར་རིག་པ་བཞི་པོ་ཉན་རང་དང་མཚུངས་པ་མེད་པ་འདོད་དོ། ། གཉིས་པ་གྲངས་ངེས་ནི་ཆོས་བསྟན་པ་ལ་རབ་ཏུ་བརྩོན་པའི་བྱང་ཆུབ་སེམས་དཔའ་རྣམས་ཀྱིས་སོ་སོ་ཡང་དག་པར་རིག་པ་བཞི་པོ་དེ་གང་བསྟན་པར་བྱ་བ་ཆོས་དང་དོན་ནི་གཉིས་པོ་དེ་དག་དང༌། གང་གིས་བསྟན་པ་ནི་ངེས་པའི་ཚིག་དང་ཡེ་ཤེས་ཏེ། སྤོབས་པ་ཁོ་ནས་སྟོན་ཏོ། ། དེ་ལ་ཆོས་དང་དོན་ནི་མདོར་བསྟན་པ་དང༌། རྒྱས་པར་བཤད་པའི་སྒོ་ནས་བསྟན་པར་བྱ་བ་ཡིན་ལ། དེ་ཚིག་གིས་བསྟན་པ་ནི་རྣམ་པ་ཀུན་ཏུ་ཆོས་དང་དོན་གཉིས་པོ་དེ་ཉན་པ་པོས་ཐོབ་པ་སྟེ་རྟོགས་པར་བྱེད་པའོ། །
སྤོབས་པས་སྟོན་པ་ནི་རྒོལ་བ་རྣམས་ཀྱིས་དྲིས་ཤིང་བརྩོད་པའི་ལན་འདེབས་པའི་ཕྱིར་རོ། ། དེས་ན་སོ་སོ་ཡང་དག་པར་རིག་པ་བཞིར་གྲངས་ངེས་སོ། ། གསུམ་པ་ངེས་ཚིག་ནི། འཇིག་རྟེན་ལས་འདས་པའི་མཉམ་བཞག་རྣམ་པར་མི་རྟོག་པའི་ཡེ་ཤེས་ཀྱིས་ཆོས་ཐམས་ཅད་མཉམ་པ་ཉིད་དུ་སོ་སོ་རང་གིས་རིག་ནས། དེའི་ཕྱིར་རྗེས་ཐོབ་ཀྱི་རྣམ་གྲངས་ལ་སོགས་པ་རབ་ཏུ་ཤེས་པས་ན་སོ་སོ་ཡང་དག་པར་རིག་པ་ཞེས་བྱ་བ་ཡིན་ནོ། ། བཞི་པ་ལས་ནི་གཞན་དག་གི་ཐེ་ཚོམ་ཐམས་ཅད་གཅོད་པར་བྱེད་པ་སྟེ། དེ་དག་ནི་སོ་སོ་ཡང་དག་པར་རིག་པར་བརྗོད་དོ། ། སྤྱོད་པའི་ཆོས་བསྟན་ཟིན་ནོ། ། གཉིས་པ་སྤྱོད་པའི་རང་བཞིན་ལ་གཉིས་ཏེ། ཉེ་བར་སྟོན་པའི་ཚོགས་དང༌།
ངེས་པར་འབྱིན་པའི་ལམ་མོ། ། དང་པོ་ནི་སོ་སོ་ཡང་དག་པར་རིག་པ་ཐོབ་པས་ཚོགས་གཉིས་རྫོགས་པར་འགྱུར་བས་སོ་སོ་ཡང་དག་པར་རིག་པའི་འོག་ཏུ་ཚོགས་གཉིས་སྟོན་པ་ལ་དྲུག་ལས། ངོ་བོ་ནི་བྱང་ཆུབ་སེམས་དཔའ་རྣམས་ཀྱིས་ཚོགས་ནི་ཐབས་གཙོ་ཆེ་བ་བསོད་ནམས་དང༌། ཤེས་རབ་གཙོ་ཆེ་བ་ཡེ་ཤེས་དེ་གཉིས་ཀྱང་གཞན་དང་མཚུངས་པ་མིན་ནོ། ། དགོས་པ་ནི་གཅིག་བསོད་ནམས་ཀྱིས་ནི་འཁོར་བར་མངོན་མཐོ་ལྷ་མི་འགྲུབ་པར་བྱེད་ཅིང༌། གཞན་ཡེ་ཤེས་ཀྱིས་ནི་འཁོར་བ་ན་ཡང་ཀུན་ནས་ཉོན་མོངས་པ་མེད་པར་བྱེད་ལ། དེ་གཉིས་ཀྱིས་གོ་རིམ་བཞིན་དུ་མཐར་ཐུག་གཟུགས་སྐུ་དང་ཆོས་སྐུ་འགྲུབ་པར་བྱེད་དོ། ། བསྡུ་བ་ནི་སྦྱིན་པ་དང་ཚུལ་ཁྲིམས་ནི་བསོད་ནམས་ཀྱི་ཚོགས་ཡིན་ལ། ཤེས་རབ་ཡེ་ཤེས་ཀྱི་ཚོགས་ཡིན་ནོ། ། གཞན་གསུམ་ནི་གཉིས་ཀ་སྟེ།
ཆོས་ལ་ངེས་པར་སེམས་པ་ཡེ་ཤེས་དང༌། བཟོད་པ་གཞན་གཉིས་བསོད་ནམས་ཡིན་ཞིང༌། བརྩོན་འགྲུས་ཀྱི་སྒོ་ནས་གཉིས་ཀ་འགྲུབ་པས་གཉིས་ཀ་ཡིན་ལ། མཚན་མ་དང་བཅས་པ་དང༌། མཚན་མ་མེད་པའི་བསམ་གཏན་ནི་རིམ་པ་ལྟར་བསོད་ནམས་དང་ཡེ་ཤེས་ཡིན་པའི་ཕྱིར་རོ། ། ཡང་དང་པོ་ལྔ་ཆར་ཡང་འཁོར་གསུམ་དུ་མི་དམིགས་པའི་ཡེ་ཤེས་ཀྱི་བྱང་ཆུབ་ཏུ་བསྔོ་ན་ཡེ་ཤེས་ཀྱི་ཚོགས་སུ་འགྱུར་རོ། ། ངེས་ཚིག་ནི་ཚོགས་ལ་སཾ་བྷ་ར་ཞེས་བྱ་ལ། སཾ་ནི་རྒྱུན་དུའོ། ། བྷ་ནི་སྒོམ་པ་ཐོབ་ནས་ཡང་དང་ཡང་དུ་སྒྲུབ་པ་སྟེ། དོན་ནི་དགེ་བ་རྒྱུན་དུ་ཡང་དང་ཡང་དུ་སྒྲུབ་པས་ན་ཚོགས་སོ། །
བྱེད་ལས་ནི་བརྟན་པའི་ཚོགས་གང་ཡིན་པ་དེ་ནི་རང་དང་གཞན་གྱི་གནས་སྐབས་དང་མཐར་ཐུག་གི་དོན་ཀུན་སྒྲུབ་པར་བྱེད་པ་ཡིན་ནོ། ། དབྱེ་བ་ནི། བརྟན་པ་རྣམས་ལ་འཇུག་པར་བྱ་བའི་ཕྱིར་དུ་མོས་སྤྱོད་ཀྱི་ཚོགས་གཉིས་སྒྲུབ་པར་བྱེད་དོ། ། མཚན་མ་མེད་པ་ས་བདུན་པ་ཐོབ་པར་བྱ་བའི་ཕྱིར་དུ་དང་པོ་ནས་དྲུག་པའི་བར་གྱི་ཚོགས་དང༌། འབད་སྩོལ་མེད་པར་ལྷུན་གྱིས་གྲུབ་པ་ས་བརྒྱད་པ་དང་དགུ་པའི་ཕྱིར་དུ་ས་བདུན་པའི་ཚོགས་གཉིས་དང༌། དབང་བསྐུར་བ་ས་བཅུ་པའི་ཕྱིར་དུ་བརྒྱད་པ་དང་དགུ་པའི་ཚོགས་གཉིས་དང༌། མཐར་ཐུག་པ་སངས་རྒྱས་ཀྱི་ས་ཐོབ་པར་བྱ་བའི་ཕྱིར་ས་བཅུ་པའི་ཚོགས་གཉིས་སྒྲུབ་པར་བྱེད་དོ། ། གཉིས་པ་ནི། དེ་ལྟར་ཚོགས་བསགས་པ་ནི་བྱང་ཆུབ་ཀྱི་ཕྱོགས་དང་མཐུན་པའི་ཆོས་སྟོན་ཏོ། ། འདི་ལ་གཉིས་ལས།
སྤྱི་དོན་ལ་བཞི་ལས། ངོ་བོ། དབྱེ་བ། ས་མཚམས། ཞར་ལ་ལམ་ཐམས་ཅད་གནས་སྐབས་གསུམ་དུ་བསྡུ་བའོ། ། དང་པོ་ལ་བྱང་ཆུབ་ནི། ཟད་པ་དང་མི་སྐྱེ་བ་ཤེས་པ་མི་སློབ་པའི་ཡེ་ཤེས་ཡིན་ལ། དེ་དང་རྗེས་སུ་མཐུན་པའི་ཕྱིར་དེའི་རྒྱུར་གྱུར་པས་ན་ཕྱོགས་དང་མཐུན་པ་ཞེས་བྱ་སྟེ། མཛོད་ལས། ཟད་དང་མི་སྐྱེ་ཤེས་པ་ནི། །
བྱང་ཆུབ་དེ་དང་མཐུན་པའི་ཕྱིར། ། སུམ་ཅུ་རྩ་བདུན་དེ་ཕྱོགས་མཐུན། ། ཞེས་སོ། གཉིས་པ་ནི། མིང་གི་སྒོ་ནས་སུམ་ཅུ་རྩ་བདུན་ཡིན་ལ། དེ་དག་ཀྱང་རྫས་ནི་བཅུར་འདུས་ཏེ། མིང་གི་སྒོ་ནས་རྫས་སུ་བཅུ། ། ཞེས་སོ། ། རྫས་བཅུ་པོ་གང་ཞེ་ན། དད་དང་བརྩོན་འགྲུས་དྲན་པ་དང༌། །
ཤེས་རབ་ཏིང་འཛིན་བཏང་སྙོམས་དགའ། ། རྟོག་དང་ཚུལ་ཁྲིམས་ཤིན་ཏུ་སྦྱངས། ། ཞེས་སོ། ། དེ་ལ་དྲན་པ་ཉེ་བར་བཞག་པ་བཞི་ནི། ཤེས་རབ་གཙོ་བོར་གྱུར་པ་ཡིན་ལ། ཡང་དག་པར་སྤོང་བ་བཞི་ནི་བརྩོན་འགྲུས་གཙོ་བོར་གྱུར་པ་ཡིན་ལ། རྫུ་འཕྲུལ་གྱི་རྐང་པ་བཞི་ནི་ཏིང་ངེ་འཛིན་གཙོ་བོར་གྱུར་པ་སྟེ། དྲན་པར་ཉེ་བཞག་ཤེས་རབ་སྟེ། ། རྫུ་འཕྲུལ་རྐང་པ་ཏིང་འཛིན་ནོ། ། ཞེས་སོ། །
ཀུན་ལས་བཏུས་ལས། ངོ་བོ་ཉིད་གང་ཞེ་ན། ཤེས་རབ་དང་དྲན་པའོ། ། ཞེས་པས། དྲན་པ་ཉེར་བཞག་ཤེས་རབ་དང༌། དྲན་པ་གཉིས་ཀ་ཚོགས་པ་ཡིན་པར་བཤད་དོ། ། ཡང་ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་དང༌། ཡང་དག་པའི་ལྟ་བ་ནི་ཤེས་རབ་ཡིན་ལ། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་དང༌། ཡང་དག་པའི་རྩོལ་བ་ནི་བརྩོན་འགྲུས་ཡིན་ཞིང༌།
ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་དང༌། ཡང་དག་པའི་ཏིང་ངེ་འཛིན་ནི་ཏིང་ངེ་འཛིན་ནོ། ། དྲན་པ་ཡང་དག་བྱང་ཆུབ་ཀྱི་ཡན་ལག་ནི་ཡང་དག་པའི་དྲན་པ་ཡིན་ནོ། ། དབང་པོ་ལྔ་དང་སྟོབས་ལྔ་ནི་དད་པ་ལ་སོགས་པ་ལྔ་པོ་ཉིད་ཡིན་ཞིང༌། དགའ་བ་དང་ཤིན་ཏུ་སྦྱངས་པ་དང་བཏང་སྙོམས་དང་ཡང་དག་པའི་རྟོག་པ་རྣམས་རེ་རེ་ཡིན་ལ། ངག་དང་ལས་ཀྱི་མཐའ་ནི་ཚུལ་ཁྲིམས་ཡིན་ནོ། ། གསུམ་པ་ནི། ཚོགས་ལམ་ཆུང་ངུ་ནས་དྲན་པ་ཉེར་བཞག་བཞི། འབྲིང་ནས་ཡང་དག་སྤོང་བ་བཞི། ཆེན་པོ་ནས་རྫུ་འཕྲུལ་གྱི་རྐང་པ་བཞི།
དྲོད་དང་རྩེ་མོ་ན་དབང་པོ་ལྔ། བཟོད་པ་དང་ཆོས་མཆོག་ན་སྟོབས་ལྔ་ཡོད་དེ། དབུས་མཐའ་ལས། དབང་པོ་རྣམས་དང་སྟོབས་རྣམས་ལྔ། ། ངེས་འབྱེད་ཆ་མཐུན་གཉིས་གཉིས་སོ། ། ཞེས་སོ། ། མཐོང་ལམ་ནས་བྱང་ཆུབ་ཀྱི་ཡན་ལག་བདུན། སྒོམ་ལམ་ནས་འཕགས་པའི་ལམ་ཡན་ལག་བརྒྱད་ཡོད་པར་བཞེད་དོ། ། བཞི་པ་ནི་དྲན་པ་ཉེར་བཞག་ནས་སྟོབས་ཀྱི་བར་སོ་སོ་སྐྱེ་བོའི་ལམ་རྣམས་ནི། དེ་ཁོ་ན་ཉིད་མངོན་སུམ་དུ་མ་རྟོགས་ཤིང་མཐོང་སྤང་གི་ཉོན་མོངས་པ་མ་སྤངས་བས་ཕྱིན་ཅི་ལོག་ཡིན་ལ།
དེ་ཁོ་ན་ཉིད་རྟོགས་པའི་རྒྱུ་མཐུན་གྱི་འབྲས་བུར་གྱུར་བའི་ཆོས་ལ་བརྟེན་པ་དང༌། དེ་ཁོ་ན་ཉིད་རྟོགས་པའི་རྒྱུ་ཡིན་པས་ཕྱིན་ཅི་མ་ལོག་པ་ཡང་ཡིན་ནོ། ། འཕགས་པ་སློབ་པའི་བྱང་ཆུབ་ཀྱི་ཡན་ལག་དང་འཕགས་ལམ་ཡན་ལག་བརྒྱད་ནི་དེ་ཁོ་ན་ཉིད་མངོན་སུམ་རྟོགས་པས་ན་ཕྱིན་ཅི་མ་ལོག་པ་ཡིན་ལ་སྒོམ་སྤངས་མ་སྤངས་པས་ཕྱིན་ཅི་ལོག་དང་འབྲེལ་བ་ཡིན་ནོ། ། རྟོགས་པ་དེ་དག་མཐར་ཕྱིན་པ་མི་སློབ་པའི་ལམ་ནི་དེ་ཁོ་ན་ཉིད་རྟོགས་པས་ན་ཕྱིན་ཅི་མ་ལོག་ཅིང་སྤངས་བྱ་ཐམས་ཅད་སྤངས་པ་ན་ཕྱིན་ཅི་ལོག་དང་རྗེས་སུ་འབྲེལ་བ་མེད་པ་ཡིན་ཏེ། དབུས་མཐའ་ལས། རྗེས་སུ་མཐུན་པ་ཕྱིན་ཅི་ལོག ། རྗེས་སུ་འབྲེལ་བཅས་ཟློག་པ་དང༌། ། ཕྱིན་ཅི་མ་ལོག་ཕྱིན་ཅི་ལོག ། རྗེས་སུ་འབྲེལ་མེད་སྒོམ་པ་འོ། ། ཞེས་གསུངས་སོ། །
གཉིས་པ་གཞུང་གི་དོན་ལ་སྡེ་ཚན་བདུན་ལས། དྲན་པ་ཉེར་བཞག་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་བློ་ལྡན་བྱང་ཆུབ་སེམས་དཔའི་ལུས་དང༌། ཚོར་བ་དང༌། སེམས་དང༌། ཆོས་དྲན་པ་ཉེར་བཞག་བཞི་པོ་ནི་སྒོམ་པའི་ཚུལ་རྣམ་པ་བཅུ་བཞིའི་སྒོ་ནས་མཚུངས་པ་མེད་པའི་ཕྱིར་ན་དེ་ནི་བྱང་ཆུབ་སེམས་དཔའི་དྲན་པ་ཉེར་བཞག་དེ་ལས་གཞན་ཉན་རང་གི་དྲན་པ་ཉེར་བཞག་ལས་ཁྱད་པར་དུ་འཕགས་སོ། ། གཉིས་པ་རྒྱས་པར་བཤད་པ་ནི་བཅུ་བཞི་པོ་གང་ཞེ་ན། རྟེན་གྱིས་ཁྱད་པར་དུ་འཕགས་པ་ནི་ཐེག་ཆེན་གྱི་ཆོས་ཐོས་པ་དང་བསམ་པ་དང་སྒོམ་པ་ལས་བྱུང་བའི་ཤེས་རབ་ལ་བརྟེན་ནས་སྒོམས་པས་སོ། །
གཉེན་པོ་ནི་ཉན་ཐོས་རྣམས་ནི་ལུས་གཙང་མར་འཛིན་པ་ལ་སོགས་པ་ཕྱིན་ཅི་ལོག་བཞིའི་གཉེན་པོར་ལུས་མི་གཙང་བ་དང༌། ཚོར་བ་སྡུག་བསྔལ་བ་དང༌། སེམས་མི་རྟག་པ་དང༌། ཆོས་བདག་མེད་པར་སྒོམ་པར་བྱེད་ལ། བྱང་ཆུབ་སེམས་དཔའ་རྣམས་ནི་ལུས་ལ་སོགས་པའི་ཆོས་བདག་མེད་པར་སྒོམས་པས་མི་གཙང་བ་ལ་སོགས་པའི་འདུ་ཤེས་བཞི་པོ་དེའི་ཡང་གཉེན་པོ་བྱེད་པས་སོ། ། འཇུག་པ་ནི་དྲན་པ་ཉེར་བཞག་བཞིས་རང་ཉིད་བདེན་པ་བཞི་ལ་འཇུག་ཅིང་གཞན་དག་ཀྱང་འཇུག་པ་སྟེ། དབུས་མཐའ་ལས། གནས་ངན་ལེན་རྒྱུ་སྲེད་རྒྱུའི་ཕྱིར། ། གཞི་ཡི་ཕྱིར་དང་མ་རྨོངས་ཕྱིར། ། བདེན་པ་བཞི་ལ་འཇུག་བྱ་བས། །
དྲན་པ་ཉེ་བར་བཞག་པ་སྒོམ། ། ཞེས་གསུངས་པའི་དོན་ནི། གནས་ངན་ལེན་ནི་ཟག་བཅས་ཀྱི་ཆོས་རྣམས་ཀྱི་ས་བོན་ཀུན་གཞི་ལ་ཡོད་པ་དེ་ཡིན་ལ། དེ་ནི་འདུ་བྱེད་ཀྱི་སྡུག་བསྔལ་ཡིན་ཞིང༌། ལུས་ནི་འབྲས་བུ་ཡིན་ལ། ལུས་དྲན་པར་ཉེར་བཞག་སྒོམས་པས། ལུས་གནས་ངན་ལེན་གྱི་རྒྱུ་འདུ་བྱེད་སྡུག་བསྔལ་གྱིས་རབ་ཏུ་ཕྱེ་བར་རྟོགས་པས་སྡུག་བསྔལ་གྱི་བདེན་པ་ལ་འཇུག་གོ ། ཚོར་བ་དྲན་པ་ཉེར་བཞག་སྒོམས་པས། ཚོར་བ་ནི་སྲེད་པའི་རྒྱུ་ཡིན་ལ་སྲེད་པ་ཀུན་འབྱུང་ཡིན་པས་དེ་ལ་འཇུག་གོ ། སེམས་དྲན་པ་ཉེར་བཞག་སྒོམས་པས་བདག་ཏུ་འཛིན་པའི་གཞི་སེམས་དེ་མི་རྟག་པར་རྟོགས་པས་རྟག་པ་ལ་སོགས་བདག་མེད་པར་ཤེས་ནས་ཐར་པའི་དུས་ན་བདག་ཆད་ཀྱིས་དོགས་པའི་སྐྲག་པ་མེད་པས་འགོག་པའི་བདེན་པ་ཉིད་དུ་རྟོགས་པ་ལ་འཇུག་གོ །
ཆོས་དྲན་པ་ཉེ་བར་བཞག་པ་སྒོམས་པས་ཀུན་ནས་ཉོན་མོངས་པ་སྤངས་པའི་ཕྱིར་གཉེན་པོ་བརྟན་པས་ལམ་གྱི་བདེན་པ་ལ་འཇུག་གོ ། དམིགས་པ་ནི་སེམས་ཅན་ཐམས་ཅད་ཀྱི་ལུས་ལ་སོགས་པ་ལ་དམིགས་པའོ། ། ཡིད་ལ་བྱེད་པ་ནི་ཉན་ཐོས་ཀྱི་ལུས་མི་གཙང་བ་ལ་སོགས་པར་ཡིད་ལ་བྱེད་ཅིང་འདིར་ནི་ལུས་ལ་སོགས་པ་མི་དམིགས་པ་ཡིད་ལ་བྱེད་པའོ། ། ཐོབ་པ་ནི། ཉན་ཐོས་ནི་ལུས་ལ་སོགས་པ་དང་བྲལ་བ་ཕུང་པོ་ལྷག་མེད་ཐོབ་པའི་དོན་དུ་སྒོམ་ཡང་འདིར་ནི་ལུས་ལ་སོགས་པ་དང་བྲལ་བའི་མི་གནས་པའི་མྱ་ངན་ལས་འདས་པ་ཐོབ་པའི་ཕྱིར་སྒོམས་པའོ། ། མཐུན་པ་ནི། ཕར་ཕྱིན་དྲུག་དང་མཐུན་པས་མི་མཐུན་ཕྱོགས་ཀྱི་གཉེན་པོ་བྱེད་པའོ། ། རྗེས་སུ་འཇུག་པ་ནི་འཇིག་རྟེན་པ་དང༌། ཉན་རང་རྣམས་རྗེས་སུ་འཇུག་པའི་དོན་དུ་དེ་དག་ལ་བསྟན་པའི་ཕྱིར་དེ་དག་གི་དྲན་པ་ཉེར་བཞག་ཀྱང་སྒོམས་པའོ། ། ཡོངས་སུ་ཤེས་པ་ལ་ལུས་ནི་སྣང་ཡང་བདེན་པར་མེད་པས་སྒྱུ་མ་ལྟ་བུ།
ཚོར་བ་ནི་ཉམས་སུ་མྱོང་ཡང་མི་བདེན་པས་རྨི་ལམ་ལྟ་བུ། སེམས་ནི་རང་བཞིན་གྱིས་འོད་གསལ་བས་ནམ་མཁའ་ལྟ་བུ། ཆོས་སུ་སྣང་བ་ནི་བློ་བུར་བ་ཀུན་བཏགས་ཡིན་པས་ནམ་མཁའ་ལ་བློ་བུར་གྱི་རྡུལ་ལ་སོགས་པས་ཁེབས་པ་ལྟ་བུར་ཤེས་པར་བྱེད་པའོ། ། སྐྱེ་བ་ནི་བསམ་བཞིན་དུ་སྲིད་པར་སྐྱེ་བ་ན་འཁོར་ལོས་བསྒྱུར་བའི་ལུས་དང་ཚོར་བ་ལ་སོགས་པ་ཁྱད་པར་དུ་འཕགས་པ་ཐོབ་ཅིང་དེ་ལ་ཀུན་ནས་ཉོན་མོངས་པ་མེད་པའོ། ། ཆེན་པོ་ནི་དབང་པོ་རྣོ་བས་དྲན་པ་ཉེར་བཞག་སྒོམས་པས་ཉན་རང་ལ་སོགས་པ་ལས་ཆེ་བའོ། ། མཆོག་ཉིད་ནི་སྒོམ་པ་འགྲུབ་པས་ས་བརྒྱད་པ་ཡན་ཆད་དུ་འདྲེས་པར་ཉེ་བར་འདྲེས་པར་སྒོམས་པས་སོ། ། སྒོམ་པ་ནི་ཤིན་ཏུ་གོམས་པས་ཕུང་པོ་ལྷག་མེད་དུ་ཡང་མི་ཟད་པའི་ཕྱིར་རོ། ། ཡང་དག་པར་འགྲུབ་པ་ནི་ས་བཅུ་པ་དང་སངས་རྒྱས་སུ་འགྲུབ་པའི་ཕྱིར་ཏེ། བཅུ་བཞི་པོ་དེ་དག་གིས་ཁྱད་པར་དུ་འཕགས་སོ། ། ཡང་དག་པར་སྤོང་བ་ལ་གསུམ་ལས།
མཚན་ཉིད་ནི་བརྟན་པ་རྣམས་ཀྱིས་ཡང་དག་པར་སྤོང་བ་བཞི་པོ་ལུས་ཅན་གཞན་ཀུན་གྱི་ཡང་དག་སྤོང་བ་བཞི་དང་མཚུངས་པ་མེད་དེ། སྔར་བཤད་པའི་དྲན་པ་ཉེ་བར་བཞག་པའི་མི་མཐུན་ཕྱོགས་ཉེས་པ་མ་སྐྱེས་པ་མི་སྐྱེད་པ་དང༌། སྐྱེས་པ་སྤོང་བ་དང༌། གཉེན་པོ་མ་སྐྱེས་པ་སྐྱེད་པ་དང༌། སྐྱེས་པ་འཕེལ་བར་བྱ་བའི་ཕྱིར་འདུན་པ་སྐྱེད། འབད། བརྩོན་འགྲུས་རྩོམ་པར་བྱེད་པས་ན་ཉེས་པ་རྣམས་ཀྱི་གཉེན་པོར་སྒོམ་པ་ཡིན་ནོ། ། དབྱེ་བ་ནི་འཁོར་བའི་ཕུན་སུམ་ཚོགས་པ་ནི་ཀུན་ནས་ཉོན་མོངས་པ་མེད་པར་ཉེ་བར་སྤྱོད་པ་དང༌། འདོད་པ་ལ་འདུན་པ་དང༌། གནོད་སེམས་དང༌།
གཉིད་རྨུགས་གཉིས་དང༌། རྒོད་འགྱོད་གཉིས་དང༌། ཐེ་ཚོམས་སྟེ་བསམ་གཏན་གྱི་སྒྲིབ་པ་ལྔ་པོ་དག་ནི་འདོར་བ་དང༌། ཉན་རང་གི་ཡིད་ལ་བྱེད་པ་འདོར་བ་དང༌། ས་དང་པོ་ནས་དྲུག་པའི་བར་དུ་ས་རྣམས་ལ་འཇུག་པ་དང༌། བདུན་པ་ལ་མཚན་མ་མེད་པར་གནས་པ་དང༌། བརྒྱད་པ་ལ་ལུང་བསྟན་པ་ཐོབ་པ་དང༌། དགུ་པ་ལ་སེམས་ཅན་རྣམས་ཡོངས་སུ་སྨིན་པར་བྱ་བ་དང༌། བཅུ་པ་ལ་དབང་བསྐུར་བ་བྱ་བ་དང༌། དག་པའི་ས་གསུམ་ལ་ཞིང་རྣམས་དག་པར་བྱ་བའི་ཕྱིར་དང༌།
སངས་རྒྱས་ཀྱི་ས་ལ་མཐར་ཐུག་པར་བྱ་བའི་ཕྱིར། དེ་དག་གི་མི་མཐུན་ཕྱོགས་གང་ཡིན་པ་དེའི་གཉེན་པོར་བྱང་ཆུབ་སེམས་དཔའ་བློ་ལྡན་ཏེ། ཤེས་རབ་ཅན་རྣམས་ཡང་དག་པར་སྤོང་བ་སྒོམ་པའོ། ། སྒོམ་པའི་ཐབས་ནི། མདོ་ལས། འདུན་པ་སྐྱེད་དོ། ། འབད་དོ། ། བརྩོན་འགྲུས་རྩོམ་མོ། ། སེམས་རབ་ཏུ་འཛིན་ནོ། ། ཡང་དག་པར་རབ་ཏུ་འཇོག་གོ །
ཞེས་པའི་དོན་གོ་རིམ་བཞིན་དུ་ཞི་གནས་དང་ལྷག་མཐོང་རྣམ་པར་སྒོམ་པའི་འདུན་པ་ལ་ནི་བརྟེན་ནས་སུ་ཞེས་པ་ནི་འདུན་པ་སྐྱེད་པའོ། ། ཞེས་པའི་དོན་ནོ། ། ངོ་བོ་ཞི་གནས་དང་ལྷག་མཐོང་གི་རྣལ་འབྱོར། གྲོགས་ཞི་གནས་རབ་ཏུ་འཛིན་པ་དང་བཏང་སྙོམས་ཀྱི་རྒྱུ་མཚན་དང་བཅས་པ་སྒོམས་པ་ལ་འབད་དོ། ། ཇི་ལྟར་སྒོམ་ཞེ་ན། ཞི་གནས་དང་རབ་ཏུ་འཛིན་པའི་མི་མཐུན་ཕྱོགས་རྒོད་པ་དང་ཞུམ་པ་དག་གི་གཉེན་པོ་བརྩོན་འགྲུས་རྩོམ་མོ། ། ཇི་ལྟར་རྩོམ་ན། བྱིང་ན་ཤེས་རབ་ཀྱི་རྒྱུ་མཚན་ཡིད་ལ་བྱེད་པས་སེམས་རབ་ཏུ་འཛིན་ཏོ། ། རྒོད་ཅིང་འཕྲོ་ན་ཞི་གནས་ཀྱི་རྒྱུ་མཚན་ཡིད་ལ་བྱེད་པས་ཡང་དག་པར་རབ་ཏུ་འཇོག་གོ ། བྱིང་རྒོད་མེད་པ་ཆ་མཉམ་ན་འབད་སྩོལ་དོར་ནས་བཏང་སྙོམས་སུ་འཇོག་སྟེ།
དེས་ན་ཡང་དག་པར་སྤོང་བའི་རབ་ཏུ་དབྱེ་བ་དེ་ཐམས་ཅད་ལ་གཉེན་པོ་ཞེས་ནི་ངེས་པར་བརྗོད་དོ། ། རྫུ་འཕྲུལ་གྱི་རྐང་པ་ལ་གསུམ་ལས། མདོར་བསྟན་པ་ནི། བརྟན་པ་རྣམས་ཀྱི་རྫུ་འཕྲུལ་གྱི་རྐང་པ་བཞི་ནི། གཞན་ལས་མཆོག་ཏུ་གྱུར་བའི་མཚན་ཉིད་དང་ལྡན་པ་ཡིན་ནོ། ། བདག་ཉིད་དང་གཞན་དག་གི་འཇིག་རྟེན་ལས་འདས་པའི་དོན་ཀུན་སྒྲུབ་པའི་ཕྱིར་སྐྱེའོ། ། བློ་ལྡན་རྣམས་ཀྱིས་རྫུ་འཕྲུལ་ཀྱི་རྐང་པ་དེ་ཡང་རྟེན་དང༌། རབ་ཏུ་དབྱེ་བ་དང༌། ཐབས་དང༌། མངོན་པར་སྒྲུབ་བ་ཡིས་རྣམ་པ་ཀུན་ཏུ་རྣམ་པར་བཞག་པར་འདོད་དོ། །
རྒྱས་པར་བཤད་པ་ལ་རྟེན་ནི། བསམ་གཏན་གྱི་ཕ་རོལ་ཏུ་ཕྱིན་པ་ལ་བརྟེན་ནས་སོ། ། རབ་ཏུ་དབྱེ་བ་ནི་འདུན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་དང༌། དེ་བཞིན་དུ་བརྩོན་འགྲུས་དང༌། སེམས་དང༌། སྤྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་སྟེ་རྣམ་པ་བཞིའོ། ། ཐབས་ཀྱང་རྣམ་པ་བཞིའོ། ། མངོན་པར་སྒྲུབ་པ་ནི་རྣམ་པ་དྲུག་གོ ། ཕྱི་མ་གཉིས་རྒྱས་པར་བཤད་པ་ནི། ཐབས་བཞི་པོ་གང་ཞེ་ན།
ཏིང་ངེ་འཛིན་བཞི་པོ་དེའི་མཐར་ཐུག་པའི་ཐབས་སུ་འདུན་པ་དང༌། རྩོལ་བ་དང༌། དད་པ་དང༌། ཤིན་ཏུ་སྦྱངས་པ་དང༌། དྲན་པ་དང༌། ཤེས་བཞིན་དང༌། སེམས་པ་དང༌། བཏང་སྙོམས་ཏེ་སྤོང་བའི་འདུ་བྱེད་བརྒྱད་སྒོམ་དགོས་པས་དེ་ལ་དང་པོ་གསུམ་ཐབས་གཅིག་ཏུ་བྱས་པ་ནི་འབད་པར་བྱེད་པ་སྟེ། དད་པས་ཡིད་ཆེས་ནས་འདུན་པས་དོན་དུ་གཉེར་ནས་སྩོལ་བས་ལམ་ལ་འབད་པའི་ཕྱིར་རོ། ། ཐབས་གཉིས་པ་ཤིན་ཏུ་སྦྱངས་པ་ནི་ལུས་སེམས་ལས་སུ་རུང་བའི་དགའ་བ་དེས་ཁྱད་པར་བྱེད་པས་ལུས་དང་སེམས་ལ་ཕན་འདོགས་པའོ། །
ཐབས་གསུམ་པ་དྲན་པས་སེམས་དམིགས་པ་ལ་མི་འཕྲོ་བར་བྱེད་ལ། ཤེས་བཞིན་གྱིས་འཕྲོ་བ་རིག་པར་བྱེད་པའི་ཕྱིར་དམིགས་པ་ལ་སེམས་གཏོད་པར་བྱེད་པ་ཡིན་ནོ། ། ཐབས་བཞི་པ་སེམས་ཞུམ་པའི་གཉེན་པོར་རབ་ཏུ་འཇོག་ལ། བཏང་སྙོམས་ཀྱིས་བྱིང་རྒོད་མེད་པར་ཆ་མཉམ་ན་སྩོལ་བ་གློད་ནས་འཇོག་པས་ཉེ་བའི་ཉོན་མོངས་པ་རྣམས་ཀྱི་གཉེན་པོ་ཡིན་ནོ། ། ཡང་འདུ་བྱེད་བརྒྱད་ཀྱིས་ཉེས་པ་ལྔ་སྤོང་བའི་ཕྱིར་ཐམས་ཅད་ཀྱང་གཉེན་པོ་ཡིན་ཏེ། ཉེས་པ་ལྔ་ནི། དབུས་མཐའ་ལས། ལེ་ལོ་དང་ནི་གདམས་ངག་རྣམས། ། བརྗེད་དང་བྱིང་དང་རྒོད་པ་རྣམས། ། འདུ་མི་བྱེད་དང་འདུ་བྱེད་དེ། །
དེ་དག་ཉེས་པ་ལྔར་འདོད་དོ། ། ཞེས་པས་ཏིང་ངེ་འཛིན་གྱི་སྦྱོར་བ་ལ་མ་ཞུགས་པ་ལེ་ལོ་དང༌། ཞུགས་པ་ན་གདམས་ངག་བརྗེད་པ་དང༌། ཞུགས་པ་དངོས་གཞིའི་དུས་ན་བྱིང་རྒོད་དང༌། བྱིང་རྒོད་བྱུང་བ་ན་དེའི་གཉེན་པོ་འདུ་མི་བྱེད་པ་དང༌། བྱིང་རྒོད་མེད་པར་མནལ་དུ་གནས་པ་ན་འདུ་བྱེད་པས་བར་དུ་གཅོད་དོ། ། དེ་ལྟར་ཉེས་པ་ལྔ་པོ་དེ་འདུ་བྱེད་བརྒྱད་ཀྱིས་སྤོང་ཚུལ་ཡང༌། དེ་ཉིད་ལས། གནས་དང་དེ་ལ་གནས་པ་དང༌། ། རྒྱུ་དང་འབྲས་བུ་ཉིད་དུ་འོ། །
དམིགས་པ་བརྗེད་པར་མ་གྱུར་ཀྱང༌། ། བྱིང་དང་རྒོད་པ་རྟོགས་པ་དང༌། ། དེ་སྤོང་མངོན་པར་འདུ་བྱེད་དང༌། ། ཞི་ཚེ་རྣལ་དུ་འཇུག་པ་འོ། ། ཞེས་པས་སྩོལ་པའི་གནས་འདུན་པ་དང༌། གནས་པ་སྩོལ་བ་དང༌། འདུན་པའི་རྒྱུ་དད་པ་དང༌། སྩོལ་བའི་འབྲས་བུ་ཤིན་ཏུ་སྦྱངས་པ་དང༌། དད་པས་ཐོབ་པར་བྱ་བ་ལ་ཡོན་ཏན་དུ་རིག་ནས་འདུན་པས་དོན་དུ་གཉེར་ཏེ། སྩོལ་བས་ལམ་ལ་འབད་པས་ལུས་སེམས་ལས་སུ་རུང་བའི་ཤིན་ཏུ་སྦྱངས་པ་ཐོབ་པ་ན་ལེ་ལོ་མི་འབྱུང་བའི་ཕྱིར་རོ། །
གདམས་ངག་བརྗེད་པའི་གཉེན་པོར་དམིགས་པ་མ་བརྗེད་པའི་དྲན་པའོ། ། བྱིང་རྒོད་ཀྱི་གཉེན་པོར་དེ་བྱུང་བར་རྟོགས་པའི་ཤེས་བཞིན་ནོ། ། འདུ་མི་བྱེད་པའི་གཉེན་པོར་དེ་སྤང་བའི་ཐབས་མངོན་པར་འདུ་བྱེད་པའི་སེམས་པའོ། ། འདུ་བྱེད་པའི་གཉེན་པོར་སེམས་རྣལ་དུ་འཇོག་པའི་བཏང་སྙོམས་སོ། ། མངོན་པར་སྒྲུབ་པ་རྣམ་པ་དྲུག་ལ་མཐོང་བ་ནི་སྤྱན་ལྔ་སྟེ། ཤའི་སྤྱན་ནི་བྱང་ཆུབ་སེམས་དཔས་རྫུ་འཕྲུལ་གྱི་རྐང་པ་སྒོམས་པས་སྟོང་གསུམ་གྱི་འཇིག་རྟེན་གྱི་ཁམས་ཀྱི་གཟུགས་ཤིན་ཏུ་ཕྲ་བ་རྣམས་ཀྱང་མཐོང་བའོ། ། ལྷའི་སྤྱན་ནི་བསམ་གཏན་བཞི་པ་སྒོམས་པའི་སྟོབས་ཀྱིས་སྔར་བས་ཀྱང་རྒྱ་ཆེ་བའི་འཇིག་རྟེན་གྱི་ཁམས་མང་པོའི་གཟུགས་རྣམས་མཐོང་བའོ། ། ཤེས་རབ་ཀྱི་སྤྱན་ནི་རྣམ་པར་མི་རྟོག་པའི་ཡེ་ཤེས་སོ། ། ཆོས་ཀྱི་སྤྱན་ནི་གསུང་རབ་ཡན་ལག་བཅུ་གཉིས་ཐོགས་པ་མེད་པར་ཤེས་པའོ། ། སངས་རྒྱས་ཀྱི་སྤྱན་ནི་ཤེས་བྱ་ཐམས་ཅད་ཤེས་པའོ། །
ཞེས་བཙུན་པ་དང་འགྲེལ་ཆེན་མཁན་པོ་བཞེད་དོ། ། གདམས་ངག་སྟོན་པ་ནི་མངོན་ཤེས་དྲུག་གི་བྱེད་ལས་ཏེ། དྲུག་པོ་གོ་རིམ་བཞིན་རྫུ་འཕྲུལ་གྱིས་གདུལ་བྱའི་གནས་སུ་སོང་སྟེ། ལྷའི་རྣ་བས་དེ་དག་གི་སྐད་དང༌། གཞན་སེམས་ཤེས་པ་དེ་དག་གི་སེམས་དང༌། སྔོན་གྱི་གནས་རྗེས་སུ་དྲན་པས་གང་ནས་འོངས་པ་དང༌། ལྷའི་མིག་གིས་གང་དུ་འགྲོ་བ་རྣམས་རིག་པར་བྱས་ནས། ཟག་ཟད་མངོན་ཤེས་ཀྱིས་ངེས་པར་འབྱུང་བར་བྱ་བའི་ཕྱིར་འདོམས་པའི་ཕྱིར་རོ། ། གནས་པས་རྣམ་པར་བརྩེ་བ་ནི། རྫུ་འཕྲུལ་གྱི་སྟོབས་ཀྱིས་ཏིང་ངེ་འཛིན་ལ་སོགས་པས་རྣམ་པར་བརྩེ་བའོ། །
སྨོན་ལམ་ནི། བྱང་ཆུབ་སེམས་དཔའ་སྨོན་ལམ་ཀྱི་སྟོབས་ཅན་རྣམས་སྨོན་ལམ་ཁྱད་པར་ཅན་གྱི་སྟོབས་ཀྱིས་ས་བཅུ་པ་ལས་གསུངས་པ་ལྟར་ལུས་དང༌། དབྱངས་དང་འོད་ལ་སོགས་པ་གྲངས་མེད་པས་བརྩེ་བའོ། ། དབང་བཅུ་དང་སྟོབས་ལ་སོགས་པ་སངས་རྒྱས་ཀྱི་ཆོས་ཐོབ་པ་སྟེ་དྲུག་པོ་དེ་མངོན་པར་སྒྲུབ་པ་དྲུག་གོ ། དབང་པོ་ལྔ་ལ་དོན་གཉིས་ལས་དམིགས་པ་ནི་བདེན་པ་བཞི་ལ་དམིགས་ཤིང༌། ཁྱད་པར་ཐེག་ཆེན་གྱི་ལུགས་ཀྱི་བླ་ན་མེད་པའི་བྱང་ཆུབ་དང༌། བྱང་ཆུབ་སེམས་དཔའི་སྤྱོད་པ་དང༌། ཐོས་པ་མཆོག་སྟེ་ཐེག་ཆེན་གྱི་ཆོས་ཐོས་པ་དང༌། ཞི་གནས་དང་ལྷག་མཐོང་རྣམས་གོ་རིམ་བཞིན་དུ་དད་པ་དང༌། བརྩོན་འགྲུས་དང༌།
དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོ་སྟེ་ལྔའི་གཞི་སྟེ་དམིགས་པ་ཡིན་པར་ཤེས་པར་བྱའོ། ། ངེས་ཚིག་ནི་བྱང་ཆུབ་ལ་སོགས་པའི་དོན་ལྔ་སྒྲུབ་པ་ལ་དབང་བྱེད་པས་ན་དབང་པོའོ། ། སྟོབས་ལ་གསུམ་ལས། ས་མཚམས་ནི་དད་སོགས་ལྔ་པོ་དེ་དག་བཟོད་པ་དང༌། ཆོས་མཆོག་གི་སྐབས་སུ་ས་དང་པོ་ཐོབ་ཏུ་ཉེ་བ་ན་ས་ལ་འཇུག་པ་ཡིན་ནོ། ། ངོ་བོ་འཇིག་རྟེན་པ་ཡིན་པས་ཀུན་ནས་ཉོན་མོངས་པ་ཅན་དུ་འདོད་དོ། ། ངེས་ཚིག་ནི་མི་མཐུན་ཕྱོགས་མ་དད་པ་ལ་སོགས་པ་ལྔ་པོ་ཉམས་ཆུང་ཞིང་དད་སོགས་ལྔ་པོ་སྟོབས་ཆེ་བས་དེ་དག་ཉིད་ལ་སྟོབས་ཞེས་བྱའོ། ། བྱང་ཆུབ་ཀྱི་ཡན་ལག་ལ་བཞི་ལས།
ས་འཚམས་ནི་ས་དང་པོར་ཞུགས་པ་ལ་ཡོད་དོ། ། རྟོགས་པ་ནི་ཆོས་ཐམས་ཅད་བདག་མེད་པར་རྟོགས་པས་ཆོས་རྣམས་མཉམ་པ་ཉིད་དང༌། གང་ཟག་ལ་བདག་མེད་པར་རྟོགས་པས་སེམས་ཅན་ཐམས་ཅད་མཉམ་པ་ཉིད་དུ་རྟོགས་པའོ། ། དཔེ་དང་བཅས་ཏེ་དབྱེ་བ་ལ་དངོས་དང༌། དོན་བསྡུ་བ་ལ་གཉིས་ལས། དང་པོ་ནི་བྱང་ཆུབ་ཀྱི་ཡན་ལག་བདུན་པོ་འདི་རིན་པོ་ཆེ་སྣ་བདུན་དང་ཆོས་མཐུན་པར་སྟོན་ཏོ། ། དྲན་པ་ན་ཡང་དག་བྱང་ཆུབ་ཀྱི་ཡན་ལག་ནི། ཤེས་བྱ་མ་རྒྱལ་བ་ལས་རྒྱལ་བར་བྱ་སྟེ། སྔར་མ་རྟོགས་པ་རྟོགས་པར་བྱ་བའི་ཕྱིར་དྲན་པ་ཀུན་ཏུ་སྤྱོད་པ་སྟེ། དཔེར་ན་འཁོར་ལོས་བསྒྱུར་བའི་འཁོར་ལོ་རིན་པོ་ཆེ་དེས་རྒྱལ་པོ་གཞན་གྱི་གཡུལ་མ་ཕེབས་པ་རྣམས་འཕེབ་པ་བཞིན་ནོ། །
བྱང་ཆུབ་སེམས་དཔའ་འདིའི་ཆོས་རབ་ཏུ་རྣམ་པར་འབྱེད་པ་ནི་རྟོག་པའི་མཚན་མ་ཐམས་ཅད་འཇོམས་པར་བྱེད་དོ། ། གླང་པོ་རིན་པོ་ཆེས་ཕྱིར་རྒོལ་བ་ཐམས་ཅད་འཇོམས་པ་བཞིན་ནོ། ། བྱང་ཆུབ་སེམས་དཔའ་འདིའི་བརྩོན་འགྲུས་ནི་རྟོགས་བྱ་མ་ལུས་པ་མྱུར་དུ་རྟོགས་པར་བྱ་བའི་ཕྱིར་འཇུག་སྟེ། དཔེར་ན་རྟ་མཆོག་རིན་པོ་ཆེས་ས་ཆེན་པོ་རྒྱ་མཚོའི་མཐའ་ཀླས་པ་མྱུར་དུ་བསྐོར་བ་བཞིན་ནོ། ། དགའ་བ་ནི་བརྩོན་འགྲུས་ཀྱིས་བདག་མེད་པར་རྟོགས་པའི་ཆོས་ཀྱི་སྣང་བ་འཕེལ་བའི་ཕྱིར་བྱང་ཆུབ་སེམས་དཔའི་ལུས་སེམས་ཟག་མེད་ཀྱི་དགའ་བས་རྟག་ཏུ་རྒྱས་ཤིང་ཚིམ་པར་འགྱུར་བ་སྟེ། ནོར་བུ་རིན་པོ་ཆེའི་སྣང་བའི་ཁྱད་པར་གྱིས་འཁོར་ལོས་བསྒྱུར་བའི་རྒྱལ་པོ་དགའ་བ་བྱེད་པ་བཞིན་ནོ། ། ཤིན་ཏུ་སྦྱངས་པས་ནི་སྒྲིབ་པས་ཏེ་ལུས་སེམས་ཀྱི་གནས་ངན་ལེན་ཀུན་ལས་ཐར་བར་བྱ་བའི་ཕྱིར། ལུས་སེམས་ལས་སུ་རུང་བའི་བདེ་བ་ཐོབ་པ་སྟེ། བཙུན་མོ་རིན་པོ་ཆེ་ལ་བརྟེན་ནས་འཁོར་ལོས་བསྒྱུར་བའི་རྒྱལ་པོས་དགའ་བ་ཉམས་སུ་མྱོང་བ་བཞིན་ནོ། ། ཏིང་འཛིན་ལ་བརྟེན་ནས་ཡིད་ལ་བསམ་པའི་དོན་ཐམས་ཅད་ཇི་ལྟར་འདོད་པ་བཞིན་དུ་འབྱོར་པ་ཉེ་བར་སྐྱེ་བར་འགྱུར་ཏེ།
བློན་པོ་རིན་པོ་ཆེས་དགོས་པའི་བྱ་བ་ཐམས་ཅད་སྒྲུབ་པ་བཞིན་ནོ། ། བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི་རྣམ་པར་མི་རྟོག་པའི་ཡེ་ཤེས་ཏེ། དུས་ཐམས་ཅད་བྱང་ཆུབ་སེམས་དཔའ་འདི་ཇི་ལྟར་འདོད་པ་བཞིན་དུ་གནས་ཏེ། རྗེས་ལས་ཐོབ་པའི་གནས་པ་མཆོག་གིས་སྔར་མ་རྟོགས་པ་རྟོགས་པ་དང༌། རྟོགས་ཟིན་འདོར་བར་བྱེད་ལ། རྣམ་པར་མི་རྟོག་པའི་གནས་པ་ལ་མཆོག་གིས་རྟོགས་པ་དེ་ལ་རྟག་ཏུ་སྩོལ་བ་མེད་པར་གནས་པའི་ཕྱིར་ཏེ། དམག་དཔོན་རིན་པོ་ཆེས་རྟ་དང༌། གླང་པོ་དང༌། ཤིང་རྟ་དང༌། དཔུང་བུ་ཆུང་སྟེ།
དཔུང་གི་ཡན་ལག་ཚོགས་བཞི་དང་བཅས་ཏེ་ནོར་རྫས་ལ་སོགས་པ་དབུལ་བར་བྱ་བ་རྣམས་འབུལ་ལ། ཕ་རོལ་གྱི་དམག་ལ་སོགས་པ་དོར་བར་བྱ་བ་འདོར་ཞིང་དཔུང་གི་ཚོགས་ཏེ། སྐྱོ་བ་དང༌། དུབ་བ་དང་གནོད་པ་མེད་པའི་གནས་སུ་སོང་ནས་གནས་པར་བྱེད་པ་བཞིན་ནོ། ། དོན་བསྡུ་བ་ནི་ཡོན་ཏན་དེ་ལྟ་བུ་དང་ལྡན་པའི་བྱང་ཆུབ་སེམས་དཔའ་ནི་འཁོར་ལོས་བསྒྱུར་བའི་རྒྱལ་པོ་དང་འདྲ་བར་འཕགས་པའི་ལམ་ལ་འཇུག་སྟེ་དུས་རྟག་ཏུ་རིན་པོ་ཆེ་སྣ་བདུན་ལྟ་བུའི་བྱང་ཆུབ་ཀྱི་ཡན་ལག་རྣམས་ཀྱིས་སྐོར་བའི་ཕྱིར་རོ། ། བཞི་པ་ཡན་ལག་ཇི་ལྟར་ཡིན་པའི་ཚུལ་ནི། ཚིགས་བཅད་སྡེབས་པའི་ཆེད་དུ་རང་གཞན་ཡན་ལག་ཐོག་མར་སྨོས་ཀྱང་དོན་གྱི་རིམ་པ་ལྟར་བཤད་ན། དྲན་པ་ནི་གནས་ཀྱི་ཡན་ལག་སྟེ། ཡན་ལག་ཐམས་ཅད་དེ་ལ་བརྟེན་ནས་འབྱུང་བའི་ཕྱིར་རོ། ། ཆོས་རབ་ཏུ་རྣམ་པར་འབྱེད་པ་ནི།
རང་བཞིན་གྱི་ཡན་ལག་སྟེ། ཤེས་རབ་ནི་མཐོང་ལམ་གྱི་ངོ་བོ་ཡིན་པའི་ཕྱིར་རོ། ། གསུམ་པ་བརྩོན་འགྲུས་ནི་ངེས་པར་འབྱུང་བའི་ཡན་ལག་སྟེ། སངས་རྒྱས་ཀྱི་ས་མ་ཐོབ་ཀྱི་བར་དུ་ཡོན་ཏན་གོང་ནས་གོང་དུ་འགྲོ་བ་རྒྱུན་མི་གཅོད་པའི་ཕྱིར་རོ། ། བཞི་པ་དགའ་བ་ནི་ཕན་ཡོན་གྱི་ཡན་ལག་སྟེ། སེམས་དགའ་བ་བྱེད་པའི་ཕྱིར་རོ། ། ཤིན་ཏུ་སྦྱངས་པ་དང་ཏིང་ངེ་འཛིན་དང་བཏང་སྙོམས་དང་གསུམ་ནི་ཉོན་མོངས་པ་མེད་པའི་ཡན་ལག་སྟེ། དེའང་གང་གིས་ཉོན་མོངས་པ་མེད་པའི་ཡན་ལག་སྟེ། དེའང་གང་གིས་ཉོན་མོངས་པ་མེད་པ་ཤིན་ཏུ་སྦྱངས་པ་ནི། ཀུན་ནས་ཉོན་མོངས་པ་མེད་པའི་གཞིའི་ཡན་ལག་ཡིན་ཏེ།
གནས་ངན་ལེན་དང་བྲལ་བས་ཉོན་མོངས་པ་མེད་པའི་རྒྱུ་ཡིན་པས་སོ། ། ཏིང་ངེ་འཛིན་ནི་ཀུན་ནས་ཉོན་མོངས་པ་མེད་པའི་གནས་ཀྱི་ཡན་ལག་ཡིན་ཏེ། རྣམ་གཡེང་དང་བྲལ་བས་ཉོན་མོངས་པ་མེད་པར་བྱེད་པས་སོ། ། བཏང་སྙོམས་ནི་ཀུན་ནས་ཉོན་མོངས་པ་མེད་པའི་ངོ་བོ་ཡིན་ཏེ། རྣམ་པར་མི་རྟོག་པའི་ཡེ་ཤེས་ཡིན་པས་སོ། ། དབུས་མཐའ་ལས། འདི་ལ་གཞི་དང་གནས་དང་ནི། ། ངོ་བོ་ཉིད་དུ་འདོར་བ་ཡིན། ། ཞེས་སོ། ། འཕགས་ལམ་ཡན་ལག་བརྒྱད་ལ་ཡང་དག་པའི་ལྟ་བ་ནི་བྱང་ཆུབ་ཀྱི་ཡན་ལག་དེའི་འོག་ཏུ་རྗེས་ཐོབ་ཀྱི་ཤེས་པས་མཐོང་ལམ་མཉམ་བཞག་གིས་ཇི་ལྟར་རྟོགས་པའི་རྗེས་སུ་འཇུག་པ་སྟེ།
མཉམ་བཞག་གི་ཆོས་ཉིད་འདི་ལྟར་རྟོགས་སོ། ། ཞེས་ལྟ་བའོ། ། ཡང་དག་པའི་རྟོག་པ་ནི་རང་གིས་མཉམ་བཞག་གི་ཆོས་ཉིད་རྟོགས་པ་དེ་ཉིད་གཞན་ལ་སྟོན་ཚུལ་གྱི་རྣམ་བཞག་ཇི་ལྟ་བ་བཞིན་དུ་རྟོགས་པ་དང༌། བདག་ཉིད་ཀྱིས་རྟོགས་པ་བཞིན་དུ་མདོ་ལ་སོགས་པ་ལས་གསུངས་པའི་ཆོས་ཉིད་རྟོགས་ཚུལ་མཉམ་པར་བཞག་པ་ལ་ཕྱིན་ཅི་མ་ལོག་པར་འཇུག་པའོ། ། ཡང་དག་པའི་ངག་ནི་རྟོགས་པ་དང་མཐུན་པར་གཞན་ལ་སྟོན་པའི་ངག་གི་ལས་རྣམ་པར་དག་པ་སྟེ། དེས་གཞན་དག་ལྟ་བ་རྣམ་པར་དག་པར་ཡིད་ཆེས་པར་བྱེད་དོ། ། ལས་ཀྱི་མཐའ་ནི་ལུས་ཀྱི་བྱ་བ་མ་ཡིན་པ་མི་བྱེད་པས་ལུས་ཀྱི་ལས་རྣམ་པར་དག་པ་སྟེ། དེས་ཚུལ་ཁྲིམས་རྣམ་པར་དག་པར་ཡིད་ཆེས་པར་བྱེད་དོ། ། འཚོ་བ་ནི་ལོག་འཚོ་སྤངས་པས་ལུས་ངག་གཉིས་ཀའི་ལས་རྣམ་པར་དག་པ་སྟེ། དེས་འཚོ་བ་རྣམ་དག་ཏུ་ཡིད་ཆེས་པར་བྱེད་དོ། །
ལོག་འཚོ་ལྔ་པོ་གང་ཞེ་ན། དབུ་མ་རིན་ཆེན་ཕྲེང་བ་ལས། ཚུལ་འཆོས་རྙེད་དང་བཀུར་སྟིའི་ཕྱིར། ། དབང་པོ་སྡོམ་པར་བྱེད་པ་སྟེ། ། ཁ་བསག་རྙེད་དང་བཀུར་སྟིའི་ཕྱིར། ། ཚིག་འཇམ་སྔར་ནི་སྨྲ་བ་འོ། ། གཞོག་སློང་དེ་ནི་ཐོབ་བྱའི་ཕྱིར། ། གཞན་གྱི་རྫས་ལ་བསྔགས་བྱེད་པའོ། ། ཐོབ་ཀྱིས་འཇལ་བ་རྙེད་པའི་ཕྱིར། ། མངོན་སུམ་གཞན་ལ་སྨོད་བྱེད་ལ། །
རྙེད་པས་རྙེད་པ་རྣམ་འདོད་པ། ། སྔར་ཐོབ་པ་ལ་བསྔགས་བྱེད་པའོ། ། ཞེས་གསུངས་སོ། ། རྣམ་བཤད་རིགས་པ་ལས། ཚུལ་འཆོས་རྣམ་པ་གསུམ་དུ་རིག་པར་བྱ་སྟེ། རྙེད་པ་དང་བཀུར་སྟི་འདོད་པ་ཉིད་ཀྱིས་གཞན་ལ་ཡོན་ཏན་ཡིད་ཆེས་པར་བྱ་བའི་བསམ་པས་སྤྱོད་ལམ་ལེགས་པར་གནས་པ་དང༌། ལུས་དབེན་པར་གནས་པ་དང༌། རྙེད་པ་དང་དུ་མི་ལེན་པ་ཉིད་ཀྱིས་དང༌། ངན་པ་དང་གྱ་ནོམ་སྟེན་པ་ཉིད་ཀྱིས་ཡོ་བྱད་སྙུངས་པ་ཀུན་ཏུ་སྟོན་པའོ། ། ཁ་བསག་ཀྱང་རྣམ་པ་གསུམ་སྟེ།
རྙེད་པ་དང་བཀུར་སྟིའི་བསམ་པས་རྗེས་སུ་མཐུན་པར་སྙན་པར་སྨྲ་བ་དང༌། རང་གི་ཡོན་ཏན་སྨྲ་བ་དང༌། ཆོས་སྨྲ་བའོ། ། གཞོག་སློངས་ཀྱང་རྣམ་པ་གསུམ་སྟེ།

རྙེད་པའི་བསམ་པས་ལུས་ཀྱི་གནོད་པའི་གཞི་ཀུན་ཏུ་སྟོན་པ་དང༌། ཕོངས་པའི་གཞི་ཀུན་ཏུ་སྟོན་པ་དང༌། ཚིག་གིས་བསམ་པའི་གཞི་བསྔགས་པར་བྱེད་པ་ཉིད་དོ། ། ཐོབ་ཀྱིས་འཇལ་བ་ཡང་རྣམ་པ་གསུམ་སྟེ། རྙེད་པའི་བསམ་པས་དེ་ལ་སྦྱིན་པར་མི་བྱེད་པ་ལ་སྨོད་པ་དང༌། གཞན་ལ་སྦྱིན་པར་བྱེད་པ་ལ་སྨོད་པ་དང༌། ཧ་ཅང་ཕྱི་བཞིན་འབྲངས་ཤིང་སློང་བའོ། ། རྙེད་པའི་རྙེད་པ་འདོད་པ་ཡང་རྣམ་པ་གསུམ་སྟེ། རྙེད་པའི་བསམ་པས་གཞན་ལ་རྙེད་པ་རྒྱ་ཆེ་བར་ཀུན་ཏུ་སྟོན་པ་དང༌། སྦྱིན་པར་བྱེད་པ་རྒྱ་ཆེ་བར་བསྔགས་པར་བྱེད་པ་དང༌། ཟང་ཟིང་སྦྱིན་པ་བསྔགས་པར་བྱེད་པའོ། །
ཞེས་སོ། ། ཡང་དག་པའི་སྩོལ་བ་ནི། ཆོས་ཉིད་རྟོགས་པ་དེ་ཡུན་རིང་པོར་སྒོམ་པ་ལ་མི་སྐྱོ་བའི་སྒོ་ནས་བརྩོན་འགྲུས་བརྩམས་པས་ཤེས་བྱའི་སྒྲིབ་པའི་གཉེན་པོ་བྱེད་པའོ། ། དྲན་པ་ནི་ཞི་གནས་དང་རབ་ཏུ་འཛིན་པ་དང༌། བཏང་སྙོམས་ཀྱི་རྒྱུ་མཚན་བརྗོད་པའི་སྒོ་ནས་དེ་དག་སྒོམ་པའི་ཞི་གནས་དང་ལྷག་མཐོང་ཟུང་དུ་འབྲེལ་བའི་ལམ་ལ་སྒྲིབ་པའི་གཉེན་པོ་བྱེད་པའོ། ། ཡང་དག་པའི་ཏིང་ངེ་འཛིན་ནི། བསམ་གཏན་ལ་བརྟེན་པའི་ཡོན་ཏན་ཁྱད་པར་ཅན་ལ་སྒྲིབ་པའི་གཉེན་པོ་སྒོམ་པར་བྱེད་པའོ། ། དེ་ལ་དང་པོ་གཉིས་དང་རྩོལ་བ་ནི་ཤེས་རབ་ཀྱི་ཕུང་པོ། བར་པ་གསུམ་ཚུལ་ཁྲིམས་ཀྱི་ཕུང་པོ། ཐ་མ་གཉིས་ཏིང་ངེ་འཛིན་གྱི་ཕུང་པོ་ཡིན་ནོ། །
དབུས་མཐའ་ལས། ཡོངས་སུ་གཅོད་དང་གོ་བྱེད་དང༌། ། རྣམ་གསུམ་གཞན་ཡིད་ཆེས་པར་བྱེད། ། མི་མཐུན་ཕྱོགས་ཀྱི་གཉེན་པོར་ནི། ། ལམ་གྱི་ཡན་ལག་དེ་བརྒྱད་དོ། ། ལྟ་དང་ཚུལ་ཁྲིམས་ཡོ་བྱེད་སྙུངས། ། གཞན་ལ་རྣམ་པར་བྱེད་འདོད་པ། ། ཉོན་མོངས་ཉེ་བའི་ཉོན་མོངས་དབང༌། ། མི་མཐུན་ཕྱོགས་ཀྱི་གཉེན་པོ་འོ། ། ཞེས་བཤད་དོ། །
གསུམ་པ་སྤྱོད་པ་དབང་དུ་བྱེད་པའི་ཐབས་ལ་གཉིས་ཏེ། མཉམ་པར་བཞག་པའི་རྣལ་འབྱོར་དང༌། རྣལ་འབྱོར་དང་རྗེས་སུ་མཐུན་པའི་བྱ་བའོ། ། དང་པོ་ནི་དེ་ལྟར་བྱང་ཆུབ་ཀྱི་ཕྱོགས་དང་མཐུན་པའི་ཆོས་སྒོམ་པ་ལ་རབ་ཏུ་སྤྱོད་པ་དེས་དེ་དག་སྒོམ་པའི་ཐབས་ཞི་གནས་དང་ལྷག་མཐོང་རབ་ཏུ་སྟོན་ནོ། ། དེ་ཡང་ལྔ་ལས། མཚན་ཉིད་ནི་དམིགས་པ་ལ་སེམས་ཡང་དག་གནས་པའི་ཏིང་ངེ་འཛིན་ལ་བརྟེན་ནས་སེམས་ཀྱི་ཆོས་ཉིད་ལ་སེམས་འཇོག་པའི་ཕྱིར་ཞི་གནས་ཡིན་ལ། ཆོས་རབ་ཏུ་རྣམ་པར་འབྱེད་པའི་ཕྱིར་ལྷག་མཐོང་ཡིན་ནོ། ། དེ་ཡོན་ཏན་ཐམས་ཅད་ཀྱི་ཐབས་སུ་བསྟན་པ་ནི། ཡོན་ཏན་ཀུན་སྒྲུབ་པའི་ཐབས་ནི་ཞི་གནས་དང་ལྷག་མཐོང་དག་ཏུ་འདོད་དོ། ། མདོ་ལས།
དགེ་སློང་དག་སྐྱེ་མ་བདག་གིས་འདོད་པ་དག་ལས་དབེན་པར་འདོད་ན་ཞེས་བྱ་བ་ནས། རྒྱས་པར་དགེ་སློང་དེས་ཆོས་གཉིས་པོ་འདི་ཁོ་ན་སྒོམ་པར་བྱའོ་ཞེས་གསུངས་པ་ལྟར་སྒོམ་ཚུལ་ནི། ཆ་གཅིག་པ་སྟེ་ཞི་གནས་གཙོ་ཆེ་བ་གཟུགས་མེད་བཞི་དང༌། ལྷག་མཐོང་གཙོ་ཆེ་བ་བསམ་གཏན་དང་པོ་གསུམ་མོ། ། ཆ་གཅིག་མ་ཡིན་པ་ནི་གཉིས་ཀ་ཟུང་དུ་འབྲེལ་བ་བསམ་གཏན་བཞི་པའོ། ། ས་མཚམས་ཀྱི་དབྱེ་བ་ནི་མོས་སྤྱོད་ཀྱི་ཞི་ལྷག་ནི་ས་དང་པོ་ཡན་ཆད་ཀྱི་རྒྱུར་འདོད་དེ། ཆོས་ཉིད་མངོན་སུམ་དུ་རྟོགས་པ་ནི་ས་དང་པོའོ། ། མཚན་མ་དང་བཅས་པའི་སྦྱོར་བ་ལས་ངེས་པར་འབྱུང་བ་ནི་དྲུག་པའི་བར་རོ། ། མཚན་མ་མེད་པ་ནི་བདུན་པའོ། ། འབད་སྩོལ་མངོན་པར་འདུ་མི་བྱེད་པ་ནི་དག་པའི་ས་གསུམ་མོ། །
ཡང་དག་པ་ས་གསུམ་ལ་སངས་རྒྱས་ཀྱི་ཞིང་ཡོངས་སུ་དག་པ་དང༌། རྣམ་པར་དག་པ་སངས་རྒྱས་ཐོབ་པར་བྱེད་པའི་ཞི་གནས་དང་ལྷག་མཐོང་སྒོམ་སྟེ། དེས་ན་བརྟན་པ་རྣམས་ཀྱི་ཞི་གནས་དང་ལྷག་མཐོང་གི་རྣལ་འབྱོར་དེ་མོས་སྤྱོད་ནས་ས་བཅུ་པའི་བར་ས་ཀུན་ཏུ་འགྲོའོ། ། བྱེད་ལས་ནི་རང་གཞན་གྱི་དོན་ཐམས་ཅད་སྒྲུབ་པར་བྱེད་པ་ཡིན་ནོ། ། གཉིས་པ་རྣལ་འབྱོར་དང་རྗེས་སུ་མཐུན་པའི་བྱ་བ་ལ་བཞི་སྟེ། རྗེས་སུ་མཐུན་པའི་རང་བཞིན་ཐབས་ལ་མཁས་པ་དང༌། རྟོགས་པ་ཆུད་མི་ཟ་བའི་རྒྱུ་གཟུངས་དང༌། མཐུན་རྐྱེན་སྒྲུབ་པའི་རྒྱུ་སྨོན་ལམ་དང༌། འགལ་རྐྱེན་སྤོངས་བའི་རྒྱུ་ཏིང་ངེ་འཛིན་གསུམ་དང༌། ཆོས་ཀྱི་སྡོམ་བཞིའོ། །
དང་པོ་ནི་དེ་ལྟར་ཞི་གནས་ལ་བརྩོན་པ་དེས་ཐབས་མཁས་པས་དགེ་བ་དེ་དག་ཐེག་ཆེན་དུ་བསྔོ་བར་བྱེད་པས་དེའི་འོག་ཏུ་ཐབས་ལ་མཁས་པ་སྟོན་ནོ། ། འདི་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ནི། བྱང་ས་ལས། ཐབས་ལ་མཁས་པ་བཅུ་གཉིས་ཏེ། ནང་གི་ནི་སངས་རྒྱས་ཀྱི་ཆོས་ཡང་དག་པར་སྒྲུབ་པ་ལས་བརྩམས་ཏེ་དྲུག་དང༌། སེམས་ཅན་ཡོངས་སུ་སྨིན་པ་ལས་བརྩམས་ཏེ་བཅུ་གཉིས་བཤད་པའི་དང་པོ་དྲུག་ནི་སེམས་ཅན་ཐམས་ཅད་ལ་སྙིང་རྗེ་དང་ལྡན་པས་ལྟ་བ་དང༌། འདུ་བྱེད་ཐམས་ཅད་ཇི་ལྟ་བ་བཞིན་དུ་ཡོངས་སུ་ཤེས་པ་དང༌།
སངས་རྒྱས་ཀྱི་ཡེ་ཤེས་འདོད་པ་དང༌། གཞན་དོན་དུ་འཁོར་བ་མི་གཏོང་བ་དང༌། འདུ་བྱེད་ཇི་ལྟ་བ་བཞིན་ཤེས་པས་ཉོན་མོངས་པ་མེད་པའི་སེམས་ཀྱི་འཁོར་བར་འགྲོ་བ་དང༌། སངས་རྒྱས་ཀྱི་ཡེ་ཤེས་འདོད་པས་བརྩོན་འགྲུས་འབར་བའོ། ། ཕྱི་མ་དྲུག་ནི་སེམས་ཅན་རྣམས་དགེ་བའི་རྩ་བ་ཆུང་ངུ་རྣམས་འབྲས་བུ་ཚད་མེད་པར་སྒྱུར་བ་དང༌། ཚོགས་ཆུང་ངུས་དགེ་བའི་རྩ་བ་མེད་པ་སྒྲུབ་པ་དང༌། སངས་རྒྱས་ཀྱི་བསྟན་པ་ལ་ཞེ་འགྲས་པ་རྣམས་ཀྱི་ཁོང་ཁྲོ་སེལ་བ་དང༌། ཐ་མལ་བ་རྣམས་འཛུད་པ་དང༌། ཞུགས་པ་རྣམས་སྨིན་པར་བྱེད་པ་དང༌། ཡོངས་སུ་སྨིན་པ་རྣམས་གྲོལ་བར་བྱེད་པའོ། །
གཉིས་པ་གཞུང་གི་དོན་ལ་གཉིས་ཏེ། དབྱེ་བ་དང༌། བྱེད་ལས་སོ། ། དང་པོ་ནི་སངས་རྒྱས་ཀྱི་ཆོས་རྣམས་རྫོགས་པར་བྱེད་པའི་ཐབས་ནི་རྣམ་པར་མི་རྟོག་པའི་ཡེ་ཤེས་སོ། ། སེམས་ཅན་ཡོངས་སུ་སྨིན་པར་བྱེད་པའི་ཐབས་ནི་བསྡུ་བའི་དངོས་པོ་བཞིའོ། ། སངས་རྒྱས་མྱུར་དུ་ཐོབ་བར་བྱེད་པའི་ཐབས་ནི་དཀོན་མཆོག་གི་སྤྱན་སྔར་མཆོད་པ་སྔོན་དུ་བཏང་སྟེ་དེ་དག་དཔང་པོར་བྱེད་པ་རྟེན་གྱི་སྟོབས་དང༌། སྔར་བྱས་པའི་སྡིག་པ་ལ་འགྱོད་པ་དྲག་པོ་བྱེད་པ་སུན་འབྱིན་པའི་སྟོབས་དང༌། ཕྱིན་ཆད་གཏན་ནས་མི་བྱེད་པའི་བསམ་པས་སྡོམ་པ་སོར་ཆུད་པའམ་ཉེས་པ་ལས་སླར་ལྡོག་པའི་སྟོབས་དང༌། སྡིག་པའི་གཉེན་པོར་སྟོང་པ་ཉིད་དང༌། བྱང་ཆུབ་ཀྱི་སེམས་སྒོམ་པ་ལ་སོགས་པ་དགེ་བ་ལ་འབད་པ་ནི་གཉེན་པོ་ཀུན་ཏུ་སྤྱོད་པའི་སྟོབས་ཏེ་དེ་ལྟར་སྟོབས་བཞིའི་སྒོ་ནས་སྡིག་པ་བཤགས་པ་དང༌།
འཇིག་རྟེན་དང་འཇིག་རྟེན་ལས་འདས་པའི་དགེ་བ་ཐམས་ཅད་ལ་དགའ་བ་སྒོམ་པ་རྗེས་སུ་ཡི་རང་བ་དང༌། ཕྱོགས་བཅུའི་སངས་རྒྱས་ཀྱིས་སེམས་ཅན་གྱི་དོན་དུ་ཆོས་ཀྱི་འཁོར་ལོ་སྐོར་བ་དང༌། མྱ་ངན་ལས་མི་འདའ་བར་གསོལ་བ་འདེབས་པ་དང༌། རང་དང་གཞན་གྱི་དུས་གསུམ་གྱི་དགེ་བ་ཐམས་ཅད་སེམས་ཅན་གྱི་དོན་དུ་བྱང་ཆུབ་ཏུ་བསྔོ་བའོ། ། བྱ་བ་འགྲུབ་པའི་ཐབས་ནི་ཏིང་ངེ་འཛིན་དང་གཟུངས་ཀྱི་སྒོ་རྣམས་ཏེ། དེ་དག་གིས་སེམས་ཅན་གྱི་དོན་སྒྲུབ་པའི་ཕྱིར་རོ། ། ལམ་རྒྱུན་མི་གཅོད་པའི་ཐབས་ལ་མཁས་པ་ནི། མི་གནས་པའི་མྱ་ངན་ལས་འདས་པ་སྟེ། དེས་གཞན་དོན་རྒྱུན་མི་གཅོད་པའི་ཕྱིར་རོ། ། བྱང་ཆུབ་སེམས་དཔའི་ས་ཀུན་ལ་ཐབས་ལྔ་པོ་འདི་ལ་མཁས་པ་ནི་ཐབས་དང་མཚུངས་པ་མེད་པ་ཡིན་ནོ། །
བྱེད་ལས་ནི་ཐབས་མཁས་དེ་ལ་བརྟེན་ནས་བྱང་ཆུབ་སེམས་དཔའ་དེ་དག་རང་གཞན་གྱི་དོན་ཀུན་སྒྲུབ་པར་བྱེད་དོ། ། དེ་ལྟར་ཐབས་མཁས་པ་ལ་ཞུགས་པའི་བྱང་ཆུབ་སེམས་དཔའ་ནི། གཟུངས་ཀྱི་སྟོབས་ཀྱིས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་གསུངས་པ་རྣམས་འཛིན་པས་དེའི་འོག་ཏུ་གཟུངས་སྟོན་ནོ། ། དེ་ལ་གཟུངས་ནི་དྲན་པ་དང་ཤེས་རབ་ཀྱི་ངོ་བོ་ཉིད་ཡིན་ལ། དེ་ཡང་བྱང་ས་ལས། ཚིག་ཚད་མེད་པ་མྱུར་དུ་འབད་མེད་དུ་འཛིན་ནུས་པས་ཚིག་གི་གཟུངས་དང༌། དོན་ཚད་མེད་པ་མྱུར་དུ་འབད་མེད་དུ་འཛིན་ནུས་པ་དོན་གྱི་གཟུངས་དང༌། ནད་ལ་སོགས་པ་ཞི་བར་བྱེད་པའི་གསང་སྔགས་ཀྱི་ཚིག་བྱིན་གྱིས་རློབ་པའི་ཏིང་ངེ་འཛིན་ཐོབ་པ་གསང་སྔགས་ཀྱི་གཟུངས་དང༌། གསང་སྔགས་ཀྱི་ཚིག་འགའ་ཞིག་གིས་ཟབ་མོའི་དོན་མངོན་སུམ་དུ་མ་རྟོགས་ཀྱང་མོས་པས་གཞལ་བས་མོས་སྤྱོད་ཀྱི་སའི་བཟོད་པ་ཆེན་པོ་ལ་གནས་པར་འགྱུར་བར་བྱང་ཆུབ་སེམས་དཔའི་བཟོད་པ་ཐོབ་པར་བྱེད་པའི་གཟུངས་ཏེ་བཞི་བཤད་དོ། ། འདིར་ནི་ཚིག་གཟུངས་དོན་གཟུངས་གཉིས་ལས།
དབྱེ་བ་རྣམ་སྨིན་ལ་བརྟེན་པ་ནི། ཚེ་སྔོན་གོམས་པའི་མཐུས་འདིར་ཚིག་དང་དོན་མང་པོ་ལན་རེ་ཙམ་གྱིས་ཟིན་ཅིང་མི་བརྗེད་པའི་ཤེས་རབ་དྲན་པའོ། ། ཐོས་པ་ལ་གོམས་པ་ལ་བརྟེན་པ་ནི། ཚེ་འདིར་མང་དུ་ཐོས་པའི་སྟོབས་ཀྱིས་ཚིག་དང་དོན་མང་པོ་ཤེས་ཤིང་མི་བརྗེད་པའི་ནུས་པ་ཐོབ་པ་དང༌། ཏིང་ངེ་འཛིན་ལ་བརྟེན་པའི་གཟུངས་དག་ནི་སྒོམ་བྱུང་གི་ཤེས་རབ་ཀྱི་ཚིག་དོན་རྟོགས་ཤིང་མི་བརྗེད་པའོ། ། དེ་ལ་དང་པོ་གཉིས་ཆུང་ངུ་དང༌། གསུམ་པ་ནི་ཆེན་པོ་ཡིན་ལ། ཆེན་པོ་དེ་ལ་ཡང་རྣམ་པ་གསུམ་སྟེ། བློ་ལྡན་ས་ལ་མ་ཞུགས་པ་མོས་སྤྱོད་པ་རྣམས་ཀྱི་ནི་ཆུང་ངུ་དང༌། ས་ལ་ཞུགས་པ་ལ་ཡང་མ་དག་པའི་ས་བདུན་པ་ལ་གནས་པ་རྣམས་ཀྱི་ནི་འབྲིང་པོ་སྟེ།
དག་པའི་ས་གསུམ་ལ་གནས་པ་རྣམས་ཀྱི་གཟུངས་ནི་ཆེན་པོ་ཡིན་ནོ། ། བྱེད་ལས་ནི་བྱང་ཆུབ་སེམས་དཔའ་ཡང་དང་ཡང་དུ་གཟུངས་དེ་ལ་ཡང་དག་པར་བརྟེན་ནས་དུས་རྟག་ཏུ་དམ་པའི་ཆོས་དག་ཀྱང་རབ་ཏུ་སྟེན་ཅིང༌། རང་གི་སེམས་འཛིན་པར་བྱེད་པ་ཡིན་ནོ། ། གཟུངས་ཐོབ་པའི་བྱང་ཆུབ་སེམས་དཔས་སྨོན་ལམ་ཇི་ལྟར་བཏབ་པ་ལྟར་འགྲུབ་པས་དེའི་འོག་ཏུ་སྨོན་ལམ་སྟོན་ཏེ། དེ་ལ་ལྔ་ལས། ངོ་བོ་ནི། བརྟན་པ་རྣམས་ཀྱི་སྨོན་ལམ་ནི་ཡུལ་དོན་དུ་གཉེར་བྱ་ཐོབ་པའི་འདུན་པ་དང་བཅས་པའོ། ། གཞི་ནི་བྱང་ཆུབ་སེམས་དཔའི་སྨོན་ལམ་དེ་ནི་ཡེ་ཤེས་ཐོབ་པར་འདོད་པས་བསྐུལ་བའོ། ། ས་ནི་ས་རྣམས་ཀུན་ལ་སྟེ་ཐམས་ཅད་ལ་ཅི་རིགས་པར་ཡོད་ཅིང༌། དེ་དག་ཀྱང་ཉན་རང་ལ་སོགས་པ་ལས་ཁྱད་པར་དུ་འཕགས་པས་མཉམ་པ་མེད་པར་འདོད་དོ། །
དབྱེ་བ་ལ་གཉིས་ལས། འབྲས་བུའི་སྒོ་ནས་ཕྱེ་ན་སྨོན་ལམ་དེ་ནི་འདི་ཕྱིའི་དོན་ཐམས་ཅད་འགྲུབ་པའི་རྒྱུར་འགྱུར་པར་ཤེས་པར་བྱ་སྟེ། ལུས་ངག་གི་བྱ་བ་ལ་མ་ལྟོས་པར་སྨོན་ལམ་ནི་སེམས་ཙམ་དེ་ལས་དོན་ཐམས་ཅད་འགྲུབ་པའི་ཕྱིར་རོ། ། ཇི་ལྟར་ཞེ་ན། ཚེ་འདིར་ཡང་སྨོན་ལམ་གྱི་སེམས་ལ་མོད་དེ་ལ་སྟེ་དེའི་འཇུག་ཐོགས་སུ་ཇི་ལྟར་སྨོན་པའི་མཐུས་འགྲུབ་སྟེ། མདོ་ལས། སྨོན་ལམ་གང་གིས་བྱང་ཆུབ་སེམས་དཔའི་སྨོན་ལམ་ཀྱི་སྟོབས་ཅན་རྣམ་པར་བརྩེ་བར་བགྲང་བར་སླ་བ་མ་ཡིན་ནོ། ། ཞེས་རྒྱས་པར་འབྱུང་བ་བཞིན་ནོ། ། དེ་བཞིན་དུ་སྨོན་ལམ་དེ་ནི་མ་འོངས་པའི་སྐྱེ་བ་རྣམས་སུ་ཡང་དོན་ཐམས་ཅད་འགྲུབ་པར་བྱེད་དོ། ། ས་མཚམས་ཀྱིས་ཕྱེ་ན་སྨོན་ལམ་སྣ་ཚོགས་འདེབས་པའོ། །
ཆེ་ཞེས་པ་ནི་ས་དང་པོའི་སྨོན་ལམ་ཆེན་པོ་བཅུའོ། ། རྣམ་པར་དག་པ་ནི་ས་གཉིས་པ་ནས་བྱང་ཆུབ་བར་དུ་གོང་ནས་གོང་དུ་རྣམ་པར་དག་པའི་སྨོན་ལམ་ཞེས་བྱའོ། ། བྱེད་ལས་ནི། བྱང་ཆུབ་སེམས་དཔའི་སྨོན་ལམ་དེ་ནི་རང་གཞན་གྱི་དོན་དུ་རབ་ཏུ་སྒྲུབ་པར་བྱེད་པར་ཡིན་ནོ། ། དེ་ལྟར་གཟུངས་དང་སྨོན་ལམ་ཕུན་སུམ་ཚོགས་པ་དེ་སྒྲིབ་པ་ཐམས་ཅད་སྤངས་བའི་ཕྱིར་ཏིང་ངེ་འཛིན་གསུམ་སྒོམ་པར་བྱེད་ཅིང༌། ཆོས་ཀྱི་སྡོམ་བཞིས། ཕྱིན་ཅི་ལོག་བཞི་སྤོང་བར་བྱེད་པས་དེའི་འོག་ཏུ་ཏིང་ངེ་འཛིན་དང་ཆོས་ཀྱི་སྡོམ་སྟོན་ཏོ། ། ཏིང་ངེ་འཛིན་ལ་བཞི་ལས། དམིགས་པ་ནི་སྟོང་པ་ཉིད་དང༌། སྨོན་པ་མེད་པ་དང༌།
མཚན་མ་མེད་པའི་ཏིང་ངེ་འཛིན་གསུམ་གྱི་སྤྱོད་ཡུལ་ནི་གོ་རིམ་བཞིན་དུ་གང་ཟག་དང་ཆོས་བདག་མེད་པ་རྣམ་པ་གཉིས་དང༌། བདག་ཏུ་འཛིན་པའི་རྟེན་ཉེར་ལེན་གྱི་ཕུང་པོ་ལྔ་དང༌། རྟེན་དེ་དག་ཏུ་ཉེ་བར་ཞི་བ་སྟེ་ཉེར་ལེན་མེད་པར་གྱུར་པ་མྱ་ངན་ལས་འདས་པའོ། ། དབྱེ་བ་ནི་གཟུང་བ་སྤྱོད་ཡུལ་གསུམ་པོ་དེ་དག་འཛིན་པའི་ཏིང་ངེ་འཛིན་གྱི་ངོ་བོ་ཡང་གསུམ་དུ་ཤེས་པར་བྱའོ། ། རྣམ་པ་ནི་སྟོང་པ་ཉིད་ཀྱི་ཏིང་འཛིན་ནི། བདག་འཛིན་གཉིས་སུ་རྣམ་པར་མི་རྟོག་པའོ། ། སྨོན་པ་ནི་བདག་ཏུ་འཛིན་པའི་ཉེར་ལེན་གྱི་ཕུང་པོ་ལ་རྒྱབ་ཀྱིས་ཕྱོགས་པ་སྟེ། དེ་ལ་མི་སྨོན་པའོ། ། མཚན་མ་མེད་པ་ནི་དེའི་རྟེན་ཉེ་བར་ཞི་བ་དེ་ལ་རྟག་ཏུ་དགའ་བ་དང་མཚུངས་པར་ལྡན་པའོ། ། དགོས་པ་ནི་བདག་མེད་གཉིས་ཡོངས་སུ་ཤེས་པར་བྱ་བ་དང༌།
བདག་འཛིན་གྱི་སེམས་སྤང་བ་དང༌། རྟེན་ཉེ་བར་ཞི་བ་མངོན་སུམ་དུ་བྱ་བའི་ཕྱིར་གོ་རིམ་བཞིན་དུ་སྟོང་པ་ཉིད་ལ་སོགས་པའི་ཏིང་ངེ་འཛིན་རྣམས་དོན་རྣམ་པ་གསུམ་དུ་ཡོངས་སུ་བསྒྲགས་ནས་བསྟན་ཏོ། ། དེ་ལྟར་རྣམ་ཐར་སྒོ་གསུམ་སྒྲུབ་པ་ནི། བདག་གཞན་གྱི་ཕྱིན་ཅི་ལོག་བཞི་སྤོང་བས་དེའི་འོག་ཏུ་ཆོས་ཀྱི་སྡོམ་བཞི་སྟོན་ནོ། ། དེ་ལ་བཞི་སྟེ། ཆོས་ཀྱི་སྡོམ་གྱི་དབྱེ་བ། སོ་སོའི་མཚན་ཉིད། འདུས་བྱས་སྐད་ཅིག་མར་སྒྲུབ་པ། བདག་མེད་གཏན་ལ་དབབ་པའོ། ། དང་པོ་ནི་སེམས་ཅན་རྣམས་ལ་ཕན་པར་བཞེད་པ་སངས་རྒྱས་རྣམས་ཀྱིས་བྱང་ཆུབ་སེམས་དཔའ་རྣམས་ལ་བཤད་དོ། །
གང་ལ་སྨོན་པ་མེད་པའི་ཏིང་ངེ་འཛིན་གྱི་རྒྱུ་ཉིད་དུ་ཆོས་ཀྱི་སྡོམ་བཞིའི་ནང་ནས་འདུ་བྱེད་ཐམས་ཅད་མི་རྟག་གོ ། ཟག་པ་དང་བཅས་པའི་འདུ་བྱེད་སྡུག་བསྔལ་བའོ་ཞེས་པ་དང༌། སྟོང་པ་ཉིད་ཀྱི་ཏིང་ངེ་འཛིན་གྱི་རྒྱུར་ཆོས་ཐམས་ཅད་བདག་མེད་པའོ་ཞེས་པ་དང༌། མཚན་མ་མེད་པའི་ཏིང་ངེ་འཛིན་གྱི་རྒྱུར་མྱ་ངན་ལས་འདས་པ་ཞི་བའོ། ། གཉིས་པ་ནི། བརྟན་པ་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་སྡོམ་བཞི་པོ་འདིའི་དོན་ནི་འདི་ལྟ་སྟེ། འདུས་བྱས་ཐམས་ཅད་མི་རྟག་གོ་ཞེས་བྱ་བའི་དོན་ནི་འདུས་བྱས་རྣམས་རྟག་འཛིན་ཅན་གྱི་བློས་ཇི་ལྟར་བཏགས་པ་བཞིན་དུ་མི་འགྱུར་བར་རྟག་ཏུ་གནས་མེད་པའི་དོན་ཡིན་ནོ། ། ཟག་བཅས་སྡུག་བསྔལ་ལོ་ཞེས་པ་ནི་ཡང་དག་པ་མ་ཡིན་པའི་རྣམ་པར་རྟོག་པ་ཁམས་གསུམ་པའི་སེམས་དང་སེམས་ལས་བྱུང་བ་གཞན་གྱི་དབང་གི་དོན་ཡིན་ནོ། ། ཆོས་ཐམས་ཅད་བདག་མེད་དོ་ཞེས་བྱ་བ་ནི་ཀུན་ཏུ་བཏགས་པ་སྟེ་བྱིས་པས་ཀུན་ཏུ་བཏགས་པའི་བདག་མེད་པའི་དོན་ཡིན་ལ། ཁོ་ན་ཞེས་པའི་སྒྲས་ཀུན་བཏགས་པའི་བདག་མེད་ཀྱི་ཀུན་ཏུ་རྟོག་པ་ཙམ་ཞིག་སྣང་ཙམ་དུ་ཡོད་པར་བསྟན་ཏོ། །
མྱ་ངན་ལས་འདས་པ་ཞི་བའོ། ། ཞེས་བྱ་བ་ནི་རྣམ་པར་རྟོག་པ་གཞན་དབང་དེ་ཉེ་བར་ཞི་བའོ། ། ཆོས་ཉིད་ཡོངས་གྲུབ་ཀྱི་དོན་ཡིན་ནོ། ། གསུམ་པ་འདུས་བྱས་སྐད་ཅིག་མར་སྒྲུབ་པ་ལ་གཉིས་ཏེ། ཕྱོགས་སྔ་མས་བརྗོད་པ་དང༌། དགག་པ་བསྟན་པའོ། ། དང་པོ་ཕྱོགས་སྔ་མ་བརྗོད་པ་ནི། ཀུན་གྱིས་བཀུར་བའི་སྡེ་པ་ན་རེ། སྒྲ་དང་བློ་དང་མར་མེ་དང་འབབ་ཆུ་སོགས་སྐད་ཅིག་གིས་འཇིག་ཀྱང་འདུས་བྱས་གཞན་དག་ནི་འཇིག་པའི་རྒྱུ་འགའ་ཞིག་དང་མི་འཕྲད་པར་མི་འཇིག་པས་སྐད་ཅིག་མ་མ་ཡིན་ནོ་ཞེས་ཟེར་ཏེ། གཞུང་ཐ་དད་པའི་རིམ་པ་བཀླགས་པའི་འཁོར་ལོ་ལས།
འཕགས་པ་ཀུན་གྱིས་བཀུར་བའི་སྡེ་པ་ས་སྒྲོགས་རིགས་ཀྱི་སྡེ་དང༌། བསྲུང་བའི་སྡེ་དང༌། གནས་མ་བུའི་སྡེ་འདི་གསུམ་ཡང་གྲུབ་མཐའ་མཐུན་པར་བཤད་དོ། ། གཉིས་པ་དགག་པ་བསྟན་པ་ལ་གསུམ་སྟེ། སྤྱིར་འདུས་བྱས་སྐད་ཅིག་མར་སྒྲུབ་པ་དང༌། ཁྱད་པར་ནང་གི་འདུས་བྱས་སྐད་ཅིག་མར་སྒྲུབ་པ་དང༌། ཕྱིའི་འདུས་བྱས་སྐད་ཅིག་མར་སྒྲུབ་པའོ། ། དང་པོ་ནི་འདུས་བྱས་ཐམས་ཅད་སྐད་ཅིག་མ་ཡིན་ཏེ། ཐམས་ཅད་སྐད་ཅིག་མར་རིགས་པས་གྲུབ་པའི་ཕྱིར། རིགས་པ་བསྟན་པ་ནི་འདུས་བྱས་ཐམས་ཅད་ཆོས་ཅན།
སྐད་ཅིག་མ་ཡིན་ཏེ། རང་དུས་ཀྱི་སྐད་ཅིག་གཉིས་པར་མི་སྡོད་པར་འཇིག་པའི་ཕྱིར། གལ་ཏེ་སྐད་ཅིག་མ་མ་ཡིན་ན། འདུས་བྱས་རྣམས་ཆོས་ཅན། སྐད་ཅིག་སྔ་ཕྱིའི་སྐྱེ་འགག་གི་རིམ་པའི་རྒྱུད་ཀྱི་དུས་གསུམ་ལ་འཇུག་པ་མི་རུང་བར་ཐལ། སྐད་ཅིག་མ་མ་ཡིན་པའི་ཕྱིར། གལ་ཏེ་དུས་གཞན་གྱི་བར་དུ་མི་འཇིག་པར་གནས་ནས། འཇུག་ཐོགས་ཀྱི་སྐྱེ་འགག་གི་རྒྱུན་གྱིས་དུས་ལ་འཇུག་པར་འདོད་ན། གནས་པའི་འཇུག་ཐོགས་སུ་རྒྱུན་གྱིས་འཇུག་པར་མི་འགྱུར་ཏེ། འཇུག་ཐོག་བར་རྒྱུན་མེད་པའི་ཕྱིར།
གལ་ཏེ་དུས་གཞན་གྱི་བར་དུ་མི་འཇིག་པར་གནས་པར་མི་རུང་སྟེ། རྒྱུ་ལས་གསར་དུ་སྐྱེས་པའི་ཕྱིར། གལ་ཏེ་དང་པོར་སྐྱེས་ཙམ་ཉིད་ནས་འཇིག་པ་མ་ཡིན་གྱི། སྐྱེས་པའི་དུས་ཕྱིས་འགག་པར་འགྱུར་རོ་ཞེ་ན། ཕྱིས་རྒྱུ་ཅི་ཞིག་གིས་འགག་པར་འགྱུར། གལ་ཏེ་དང་པོ་སྐྱེ་བའི་རྒྱུ་ཁོ་ནས་འགག་གོ་ཞེ་ན། མི་རིགས་ཏེ་སྐྱེ་བ་དང་འགག་པའི་བྱ་བ་འགལ་བའི་ཕྱིར་དང་པོར་མི་འཇིག་ན་དུས་གཞན་ལ་འཇིག་པ་ཡང་འགལ་བའི་ཕྱིར་བཅོམ་ལྡན་འདས་ཀྱིས་དགེ་སློང་དག་འདུ་བྱེད་དེ་དག་ཐམས་ཅད་ནི། དུས་ཐུང་ངུར་གནས་པ་ཞེས་པ་དང་ཡང་འགལ་བའི་ཕྱིར། རྣལ་འབྱོར་པ་རྣམས་ཀྱི་ཡིད་ལ་བྱེད་པ་དང་ཡང་འགལ་ཏེ། འདུ་བྱེད་རྣམས་སྐྱེ་འཇིག་ཏུ་ཡིད་ལ་བྱེད་པ་ན།
སྐད་ཅིག་རེ་རེ་བཞིན་འཇིག་པར་མཐོང་བའི་ཕྱིར་རོ། ། གཞན་ཡང་འདུ་བྱེད་སྐྱེས་པ་སྐྱེས་ཙམ་ཉིད་ནས་མི་འཇིག་པར་གཞན་གྱི་བར་དུ་གནས་པར་འགྱུར་ན། ངོ་བོ་ཉིད་ཀྱིས་མི་འཇིག་པར་གནས་སམ། གནས་པའི་རྒྱུ་འགའ་ཞིག་གིས་མི་འཇིག་པར་གནས་པར་འགྱུར། དང་པོ་མི་འཐད་དེ། ཕྱིས་ཀྱང་བདག་ཉིད་རང་གི་ངང་གིས་མི་གནས་པའི་ཕྱིར། གཉིས་པ་ཡང་མི་འཐད་དེ། མི་འཇིག་པར་གནས་པའི་རྒྱུ་མེད་པའི་ཕྱིར། སྐད་ཅིག་གིས་མི་འཇིག་པར་གནས་པར་མི་འཐད་པར་ཐལ། བཅོམ་ལྡན་འདས་ཀྱིས་འདུས་བྱས་ཀྱི་མཚན་ཉིད་མི་རྟག་གོ་ཞེས་གསུངས་པའི་དོན་མཚན་གཞི་འདུས་བྱས་ཐམས་ཅད་ལ་ཁྱབ་པར་ངེས་པའི་ཕྱིར།
གལ་ཏེ་སྐད་ཅིག་རེ་རེ་ཞིང་གསར་དུ་སྐྱེས་ནས་འཇིག་པ་ཡིན་ན་སྔར་གྱི་འདི་ཡིན་ནོ་ཞེས་ངོ་ཤེས་པར་མི་འགྱུར་བར་ཐལ་ལོ་ཞེ་ན། སྔ་ཕྱི་འདྲ་བ་རྗེས་སུ་འཇུག་པའི་ཕྱིར་གཅིག་ཏུ་འཁྲུལ་པ་ཡིན་ཏེ་སྒྱུ་མ་མཁན་གྱི་སྒ་སྒོང་གི་སྔ་ཕྱི་བཞིན་ནོ། ། སྔ་མ་ཕྱི་མའི་དུས་སུ་ཡོད་པས་སྔ་ཕྱི་གཅིག་ཏུ་ངོ་ཤེས་པ་མ་ཡིན་ཏེ། ཕྱི་མའི་དུས་སུ་སྔ་མ་འགལ་བའི་ཕྱིར། གལ་ཏེ་སྔ་མ་ཕྱི་མའི་དུས་སུ་མི་འཇིག་ན་མཐར་ཡང་འཇིག་པར་མི་འགྱུར་ཏེ། སྔར་མི་འཇིག་ལ་ཕྱིས་འཇིག་པའི་རྒྱུའི་ཁྱད་པར་མེད་པའི་ཕྱིར། ཡང་སྐད་ཅིག་གིས་འཇིག་སྟེ། མཐའ་ཡོངས་སུ་འགྱུར་བ་དམིགས་པའི་ཕྱིར། གལ་ཏེ་དང་པོ་གྲུབ་ཙམ་ནས་མི་འཇིག་པ་རྟག་པས་མཐར་ཡོངས་སུ་འགྱུར་བར་མི་འཐད་དོ། ། ཁྱད་པར་ནང་གི་འདུ་བྱེད་སྐད་ཅིག་མར་བསྟན་པ་ནི།
ནང་གི་དབང་པོ་སོགས་ཆོས་ཅན། མཐའི་བར་དུ་མི་འཇིག་པར་རྟག་པ་མ་ཡིན་པར་ཐལ། རང་འབྲས་དབང་ཤེས་སྐད་ཅིག་མ་རིམ་གྱིས་འབྱུང་བ་དེའི་རྒྱུ་ཉིད་ཡིན་པའི་ཕྱིར་དང༌། རང་རྒྱུ་སེམས་སྐད་ཅིག་མའི་འབྲས་བུ་རིམ་གྱིས་འཇུག་པའི་ཕྱིར། ཡང་སྐད་ཅིག་མ་ཡིན་ཏེ་སེམས་སྐད་ཅིག་མས་ཟིན་པའི་ཕྱིར་དང༌། སེམས་ཀྱིས་བདག་པོའི་རྐྱེན་བྱས་ནས་སྐྱེད་པའི་ཕྱིར་དང༌། བཅོམ་ལྡན་འདས་ཀྱིས་ཀྱང་རྣམ་པར་ཤེས་པའི་རྐྱེན་གྱིས་མིང་དང་གཟུགས་ཞེས་གསུངས་པའི་ཕྱིར། ཕྱི་རོལ་གྱི་གཟུགས་སོགས་ཀྱང་ནང་གི་སེམས་ཀྱི་དབང་གིས་འབྱུང་བ་ཡིན་ཏེ། སེམས་དག་པ་ཐོབ་པ་རྣམས་ཀྱིས་ཇི་ལྟར་འདོད་པ་ལྟར་དབང་བསྒྱུར་བའི་ཕྱིར་ཏེ། སེམས་ཅན་གྱི་སེམས་དག་མ་དག་གི་རྗེས་སུ་འཇུག་པའི་ཕྱིར།
དཔེར་ན་དངོས་པོ་གཅིག་ཉིད་མི་ལ་ཆུར་སྣང་ལ། ཡི་དྭགས་ལ་མི་གཙང་བར་སྣང་བའམ་སེམས་ཅན་གྱི་དབང་གིས་སྣོད་ཀྱི་འབྱོར་པ་འཕེལ་འགྲིབ་བྱེད་པ་བཞིན་ནོ། ། ནང་གི་འདུ་བྱེད་རྣམས་ཀྱི་སྐྱེ་བ་རྣམ་པ་བཅུ་བཞི་སྟེ། དང་པོར་སྐྱེ་བ་ནི། དང་པོ་མའི་མངལ་དུ་མིང་གཟུགས་སོགས་གྲུབ་པའོ། ། སྔ་མ་བས་ཕྱི་མར་ཇེ་ཆེར་སྐྱེ་བ་ནི་མངལ་དུ་སྐྱེ་བའི་སྐད་ཅིག་མ་གཉིས་པ་ཕྱིན་ཆད་གང་ཡིན་པའོ། ། རྒྱས་པའི་རྒྱུ་ལས་སྐྱེ་བ་ནི། རྒྱས་པའི་རྒྱུ་བཞི་ལས་སྐྱེས་པའོ། ། རྟེན་གྱི་དངོས་པོ་སྐྱེ་བ་ནི། མིག་སོགས་ལས་རྣམ་ཤེས་འབྱུང་བ་ལྟ་བུའོ། །
འགྱུར་བར་སྐྱེ་བ་ནི་ནང་གི་འདོད་ཆགས་ལ་སོགས་པས་ཕྱིའི་ཁ་དོག་བསྒྱུར་བར་སྐྱེ་བ་ལྟ་བུའོ། ། ཡོངས་སུ་སྨིན་པར་སྐྱེ་བ་ནི་མངལ་ན་གནས་པ་ནས་རྒན་པོའི་བར་དུ་སྐྱེ་བ་གང་ཡིན་པའོ། ། དེ་བཞིན་དུ་དམན་པར་སྐྱེ་བ་ནི་མཐོ་རིས་ནས་ངན་སོང་དུ་འགྲོ་བ་ལྟ་བུའོ། ། ཁྱད་པར་དུ་འཕགས་པར་སྐྱེ་བ་ནི་ངན་སོང་ནས་མཐོ་རིས་སུ་སྐྱེ་བ་ལྟ་བུའོ། ། འོད་གསལ་བར་སྐྱེ་བ་ནི་འབྲས་བུ་དགའ་བས་རང་གི་འདོད་པ་སྤྲུལ་པ་ལྟ་བུའོ། ། འོད་མི་གསལ་བར་སྐྱེ་བ་ནི། འདོད་ཁམས་པ་གཞན་གྱི་སྤྲུལ་པ་ལ་དབང་བྱེད་པ་ལྟ་བུའོ། ། ཡུལ་གཞན་དུ་འགྲོ་བ་སྐྱེ་བ་ནི་གནས་གཞན་ནས་གཞན་དུ་སྐྱེ་བ་ལྟ་བུའོ། ། ས་བོན་དང་བཅས་པར་སྐྱེ་བ་ནི་འཁོར་དུས་ཀྱི་ཕུང་པོ་ལྟ་བུའོ། ། ས་བོན་མེད་པའི་ངོ་བོར་སྐྱེ་བ་ནི་དགྲ་བཅོམ་པ་ཐ་མའི་ཕུང་པོ་ལྟ་བུའོ། །
གཟུགས་བརྙན་ཉིད་དུ་སྐྱེ་བ་ནི། རྣམ་པར་ཐར་པའི་བསམ་གཏན་གྱི་དབང་གིས་ཡུལ་གྱི་གཟུགས་བརྙན་སྐྱེ་བ་ལྟ་བུའོ། ། འདི་དག་སྐད་ཅིག་མར་སྒྲུབ་པ་ལ་དང་པོ་སྐྱེ་བ་ནི་སྐད་ཅིག་གིས་མི་འཇིག་པ་རྟག་པ་མ་ཡིན་ཏེ། རྒྱུའི་ཁྱད་པར་ལས་སྐྱེས་པའི་ཕྱིར། སྔ་མ་བས་ཕྱི་མ་ཇེ་ཆེར་སྐྱེ་བ་ཡང་རྟག་པ་མ་ཡིན་ཏེ། སྔ་མ་བས་ཕྱི་མ་ཚད་ཀྱིས་ཁྱད་པར་དུ་གྱུར་བའི་ཕྱིར། རྒྱས་པའི་རྒྱུ་བཞི་ལས་སྐྱེ་བ་ཡང་དུས་གཞན་གྱི་བར་དུ་རྟག་པར་གནས་པ་མ་ཡིན་ཏེ། གལ་ཏེ་ཡིན་ན་རྒྱས་པར་བྱེད་པའི་རྒྱུ་དོན་མེད་པར་འགྱུར་བ་དང༌། རྒྱས་པར་ཡང་མི་རུང་བར་འགྱུར་རོ། ། རྟེན་གྱི་དངོས་པོ་ལས་སྐྱེ་བ་ནི་དུས་གཞན་གྱིས་བར་དུ་བརྟགས་ན་མིག་ཤེས་སྐད་ཅིག་མ་སོགས་ཀྱི་རྟེན་དུ་མི་སྲིད་བར་འགྱུར་རོ། །
འགྱུར་བར་སྐྱེ་བ་ཡང་སྐད་ཅིག་གིས་མི་འཇིག་པར་དུས་གཞན་གྱི་བར་དུ་གནས་པ་ན་ནང་གི་སེམས་ཀྱིས་ནུས་པར་འགྱུར་བ་མི་སྲིད་པར་འགྱུར་རོ། ། ཡོངས་སུ་སྨིན་པར་སྐྱེ་བ་ཡང་དང་པོ་སྐད་ཅིག་གིས་མི་འཇིག་ན་མཐར་འཇིག་པར་མི་འགྱུར་རོ། ། དམན་པར་སྐྱེ་བ་དང༌། ཁྱད་པར་དུ་འཕགས་པ་སྐྱེ་བ་ཡང་སྐད་ཅིག་མ་མ་ཡིན་ནོ། རྟག་པ་ལ་ཁ་དོག་དང་གནས་སྐབས་འགྱུར་མི་སྲིད་པ་དེ་བཞིན་དུ་ལས་ཀྱི་དབང་གིས་མཐོ་དམན་དུ་འགྲོ་བ་མི་རུང་བར་འགྱུར་རོ། ། འོད་གསལ་བར་སྐྱེ་བ་དང་འོད་མི་གསལ་བ་སྐྱེ་བ་ཡང་སྐད་ཅིག་མ་མ་ཡིན་ན། འོད་གསལ་བའི་རང་གི་དགོས་པ་ནི་སེམས་ལ་རག་ལས་པ་མ་ཡིན་པར་འགྱུར། འོད་མི་གསལ་བ་ཡང་དང་པོ་ནས་འཇིག་པ་མེད་ན་ཐ་མ་འགྱུར་བ་མི་རུང༌། ཡུལ་གཞན་དུ་འགྲོ་བར་སྐྱེ་བ་ཡང་སྐད་ཅིག་གིས་མི་འཇིག་ན་འགྲོ་བ་མེད་པར་འགྱུར་ཏེ་རྟག་པའི་ཕྱིར། ས་བོན་དང་བཅས་པར་སྐྱེ་བ་ཡང་སྐད་ཅིག་མ་མ་ཡིན་ན་ས་བོན་གྱི་རྒྱུན་གནས་པར་མི་རུང༌།
ས་བོན་མེད་པའི་ངོ་བོར་སྐྱེ་བ་ཡང་སྐད་ཅིག་མ་མ་ཡིན་ན། སྔར་ས་བོན་དང་བཅས་པ་ལས་ཐ་མ་ས་བོན་མེད་པ་ཉིད་དུ་འགྱུར་བ་མི་སྲིད་པར་འགྱུར་ཏེ་རྟག་པའི་ཕྱིར། གཟུགས་བརྙན་དུ་སྐྱེ་བ་ཡང་སྐད་ཅིག་གིས་མི་འཇིག་པ་མ་ཡིན་ཏེ། སེམས་ཀྱི་རྗེས་སུ་འཇུག་པའི་ཕྱིར། རིགས་པ་འདི་དག་གིས་ནང་གི་འདུས་བྱས་ཐམས་ཅད་སྐད་ཅིག་མར་གྲུབ་བོ། ། ནང་གི་འདུས་བྱས་སྐད་ཅིག་མར་བསྒྲུབས་ཟིན་ནོ། ། གསུམ་པའི་ཕྱིའི་འདུས་བྱས་སྐད་ཅིག་མར་སྒྲུབ་པ་ནི། ཕྱི་རོལ་གྱི་འབྱུང་བ་ཆེན་པོ་རྣམས་དང་གཟུགས་དང་དྲི་རོ་རེག་བྱ་དང་ཆོས་ཀྱི་སྐྱེ་མཆེད་པའི་གཟུགས་ཏེ་དོན་རྣམ་པ་དྲུག་པོ་རྣམས་སྐད་ཅིག་མ་ཉིད་བརྗོད་པར་བྱ་བ་ཡིན་ཏེ། ཆུ་ནི་རྐྱེན་གྱིས་སྐམ་པ་དང་འཕེལ་བའི་ཕྱིར་དང༌། རླུང་ནི་རང་བཞིན་གྱིས་གཡོ་བའི་ཕྱིར་དང༌།
རྐྱེན་གྱིས་འཕེལ་བ་དང་འབྲེ་བའི་ཕྱིར་རོ། ། ས་ནི་འཕེལ་འགྲིབ་བྱེད་པའི་ཆུ་དང་རླུང་དེ་དང་འབྲེལ་བའི་ཕྱིར་དང༌། ཡོངས་སུ་འགྱུར་བ་བཞི་ཡང་མི་དམིགས་པའི་ཕྱིར་རོ། ། ཡོངས་སུ་འགྱུར་བ་བཞི་ནི་སེམས་ཅན་གྱི་ལས་ཀྱི་སྟོབས་ཀྱིས་ཆེ་ཆུང་དུ་འགྱུར་བ་དང༌། བསྣུན་པས་གནོད་པ་བྱས་པ་དང༌། མེས་སྲེག་པ་ལྟ་བུ་འབྱུང་བའི་གནོད་པ་བྱས་པ་དང༌། གྲོང་ཁྱེར་སོགས་ལོ་མང་པོ་ལོན་པ་ཞིག་པ་ལྟ་བུ་དུས་ཀྱིས་བྱས་པའོ། ། ཁ་དོག་དང་དྲི་དང་རོ་དང་རེག་བྱ་རྣམས་མི་རྟག་སྟེ་འབྱུང་བ་དང་འདྲ་བར་འཕེལ་འགྲིབ་བྱེད་པའི་ཕྱིར། ཡང་མེ་ནི་མི་རྟག་སྟེ་བུད་ཤིང་ལ་རག་ལས་ནས་འཇུག་པའི་ཕྱིར། སྒྲ་ཡང་མི་རྟག་སྟེ་རྒྱུ་ལས་ཇེ་ཆེར་འགྱུར་པ་དམིགས་པའི་ཕྱིར།
ཆོས་ཀྱི་སྐྱེ་མཆེད་ཀྱི་གཟུགས་ཀྱང་མི་རྟག་སྟེ། སེམས་ཅན་གྱི་རྗེས་སུ་འཇུག་པའི་ཕྱིར། གལ་ཏེ་འདི་དག་མི་རྟག་པ་ཡིན་ཡང་སྐད་ཅིག་མ་མ་ཡིན་ནོ་ཞེ་ན། ཅིའི་ཕྱིར་སྐད་ཅིག་མ་མ་ཡིན་ཞེས་དྲི་བ་བྱས་པས་སྐད་ཅིག་གིས་འཇིག་པར་མི་རྟོགས་པའི་ཕྱིར་ཞེ་ན། འོ་ན་ཁྱོད་ཀྱིས་སྐད་ཅིག་མར་འདོད་པའི་མར་མེ་སོགས་ཀྱང་སྐད་ཅིག་མ་མ་ཡིན་པར་ཐལ། སྐད་ཅིག་རེ་རེས་འཇིག་པར་མི་རྟོགས་པའི་ཕྱིར། ཇི་སྐད་བཤད་པའི་རིགས་པ་དེས་ནི་ཕྱིའི་འདུ་བྱེད་ཀྱང་སྐད་ཅིག་མར་གྲུབ་བོ། ། བཞི་པ་འདུ་བྱེད་བདག་མེད་དུ་གཏན་ལ་དབབ་པ་ལ་གསུམ་སྟེ། རིགས་པའི་སྒྲུབ་བྱེད་བཤད་པ། ལུང་གི་སྒྲུབ་བྱེད་འགོད་པ།
ལུང་དང་འགལ་བ་སྤོང་བའོ། ། དང་པོ་ལ་གང་ཟག་ནི་ཕུང་པོ་ལ་བརྟེན་ནས་བཏགས་པ་ཙམ་དུ་བརྗོད་པར་བྱའི། རང་དབང་ཅན་གྱི་རྫས་སུ་ཡོད་པ་ནི་མ་ཡིན་ནོ། ། ཞེས་པ་ནི་དམ་བཅའོ། ། སྒྲུབ་བྱེད་ལ་ཐོག་མར་རིགས་པའི་སྒྲུབ་བྱེད་ནི། གང་ཟག་ཆོས་ཅན། ངོ་བོ་ཉིད་ཀྱིས་རྫས་སུ་བདེན་པ་མེད་དེ། རྫས་སུ་ཚད་མས་མི་དམིགས་པའི་ཕྱིར། གལ་ཏེ་བློས་གང་ཟག་གོ་སྙམ་དུ་དམིགས་པས་རྫས་སུ་ཡོད་དོ་ཞེ་ན། གང་ཟག་རྫས་སུ་འཛིན་པའི་བློ་ཆོས་ཅན།
ཡུལ་གྱི་གནས་ཚུལ་རྟོགས་པ་མིན་པར་ཐལ། ཕྱིན་ཅི་ལོག་གི་བློ་ཡིན་པའི་ཕྱིར། ཇི་ལྟར་ཕྱིན་ཅི་ལོག་ཡིན་ཞེ་ན། འཁོར་བར་འཆིང་བྱེད་ཀྱི་ཀུན་ནས་ཉོན་མོངས་པ་ཡིན་པའི་ཕྱིར་ཏེ། བདག་ཏུ་རྨོངས་པའི་མ་རིག་པ་ཡིན་པའི་ཕྱིར། འདོད་ཆགས་ལ་སོགས་པའི་ཉོན་མོངས་པ་སྐྱེད་བྱེད་ཀྱི་རྒྱུ་ཡིན་པའི་ཕྱིར། ཡང་བདག་རྫས་སུ་མ་གྲུབ་པར་ཐལ། གང་ཟག་འདི་ཕུང་པོ་དེ་ལས་གཅིག་ཉིད་དང༌། རྫས་གཞན་དུ་བརྗོད་པར་བྱ་བ་མིན་པའི་ཕྱིར་ཏེ། གཅིག་དང་གཞན་དུ་བརྗོད་ན་ཉེས་པ་གཉིས་ཡོད་པའི་ཕྱིར།
གཉིས་པོ་གང་ཞེ་ན། བདག་དང་ཕུང་པོ་གཅིག་ཡིན་ན་ཕུང་པོ་བདག་ཏུ་ཐལ་བ་དང༌། གཞན་ཡིན་ན་བདག་དེ་ཕུང་པོ་ལས་རྫས་གཞན་དུ་དམིགས་པར་ཐལ་བར་འགྱུར་བའི་ཕྱིར་རོ། ། གལ་ཏེ་བདག་རྫས་སུ་ཡོད་ཀྱང་ཕུང་པོ་ལས་གཅིག་དང་གཞན་དུ་གྲུབ་པར་བརྗོད་པར་བྱ་བ་མིན་ནོ་ཞེ་ན། འདིའི་དགོས་པ་དང་རྒྱུ་མཚན་ཡང་ཁྱོད་ཀྱིས་བརྗོད་དགོས་སོ། ། ཕུང་པོ་ལས་གཅིག་དང་གཞན་དུ་གྲུབ་པ་མིན་པར་བརྗོད་པར་བྱ་བ་ཡིན་ཞེས་པའི་དགོས་པ་དང་རྒྱུ་མཚན་མེད་པར་སྨྲ་བ་མི་རིགས་སོ། ། གལ་ཏེ་བུད་ཤིང་ལས་མེ་གཅིག་དང་གཞན་དུ་བརྗོད་དུ་མེད་པ་བཞིན་དུ་བདག་དང་ཕུང་པོ་དག་ཀྱང་གཅིག་དང་གཞན་གཉིས་སུ་བརྗོད་པར་བྱ་བ་མིན་ནོ་ཞེ་ན། འདི་ནི་མི་རུང་སྟེ། བུད་ཤིང་ནི་ས་ལ་སོགས་པའི་འབྱུང་བ་འདུས་པ་ཡིན་ལ། མེ་ནི་མེའི་ཁམས་ཡིན་པས་མཚན་ཉིད་ཐ་དད་པའི་ཕྱིར་དང༌།
འཇིག་རྟེན་ན་ཡང་མེ་དང་བུད་ཤིང་ཡ་བྲལ་དུ་མཐོང་བའི་ཕྱིར་རོ། ། བསྟན་བཅོས་ནས་ཀྱང་མེ་དང་བུད་ཤིང་མཚན་ཉིད་ཐ་དད་དུ་གསུངས་པའི་ཕྱིར་དང་བུད་ཤིང་དང་མེ་ཡ་བྲལ་ཇི་ལྟ་བུ་ཞེ་ན། མེ་དང་ཡ་བྲལ་བའི་རིའི་བུད་ཤིང་དམིགས་པའི་ཕྱིར་དང༌། མེ་ལྕེ་ཆད་ནས་བར་སྣང་དུ་འགྲོ་བ་དམིགས་པའི་ཕྱིར་རོ། ། གལ་ཏེ་དེའི་ཚེ་རླུང་ཉིད་བུད་ཤིང་དུ་གྲུབ་བོ་ཞེ་ན། འོ་ན་དེ་གཉིས་མཚན་ཉིད་ཐ་དད་པར་གྲུབ་སྟེ། རླུང་དང་མེ་ནི་འབྱུང་བ་ཐ་དད་ཡིན་པའི་ཕྱིར་རོ། ། དཔེ་བཀག་ཟིན་ནས། དོན་འགོག་པ་ནི། གལ་ཏེ་མཐོང་བ་པོ་དང་བྱེད་པ་པོ་དང༌།
ཟ་བ་པོ་དང་ཤེས་པ་པོ་དང༌། གྲོལ་བ་པོ་ལ་སོགས་པའི་བདག་རྫས་སུ་གྲུབ་པ་ཡོད་དོ་ཞེ་ན། འོ་ན་དེ་ལྟ་བུའི་བདག་དེ་འབྲས་བུ་རྣམ་ཤེས་བསྐྱེད་པར་བྱེད་པའི་རྐྱེན་བྱེད་པའི་རྐྱེན་གྱི་ངོ་བོར་ཡོད་དམ། དེ་ལ་དབང་བསྒྱུར་བར་བྱེད་པའི་བདག་པོར་ཡོད། གལ་ཏེ་སྐྱེད་བྱེད་ཀྱི་རྐྱེན་གྱི་ངོ་བོར་ཡོད་དོ་ཞེ་ན། བདག་དེ་རྣམ་ཤེས་སྐྱེད་བྱེད་ཀྱི་རྐྱེན་མིན་པར་ཐལ། རྣམ་ཤེས་སྐྱེད་པ་ལ་བདག་དོན་མེད་པའི་ཕྱིར་ཏེ། བདག་མེད་ཀྱང་དབང་པོ་དང་ཡུལ་གཉིས་ཚོགས་པ་ཡོད་ན་རྣམ་ཤེས་སྐྱེ་བའི་ཕྱིར། གལ་ཏེ་འབྲས་བུ་རྣམ་ཤེས་སོགས་ལ་དབང་བྱེད་པའི་བདག་པོ་ཡིན་ནོ་ཞེ་ན། འོ་ན་བདེ་བའི་གནས་སྐབས་དེར་རྟག་ཏུ་གནས་ན་ནི་མི་རྟག་པར་མ་འགྱུར་བ་དང༌།
མི་འདོར་བ་སྡུག་བསྔལ་འབྱུང་བ་ཡང་མི་བྱེད་པར་ཐལ། བདག་གིས་ཇི་ལྟར་འདོད་པ་ལྟར་དབང་སྒྱུར་བར་བྱེད་པའི་ཕྱིར། རིགས་པ་དེའི་ཕྱིར། བདག་དེ་བལྟ་བ་པོ་ནས་གྲོལ་བ་པོའི་བར་དུ་མི་འགྱུར་རོ། ། གཞན་ཡང་བདག་ཡོད་ན་མིག་ལ་སོགས་པའི་བྱེད་ལས་གཟུགས་ལ་བལྟ་བ་ལ་སོགས་པ་དང་མཚན་ཉིད་ནང་གཟུགས་དང་ས་ལ་སོགས་པ་ཡིན་པར་ཐལ། བདག་དེའི་བྱེད་ལས་དང་མཚན་ཉིད་ཇི་ལྟར་ཡིན་པའི་ཚུལ་སྒྲུབ་དགོས་ཏེ་མཚན་ཉིད་དང་བྱེད་ལས་མེད་པར་ནི་རྫས་སུ་མི་འགྲུབ་བོ། ། གཞན་ཡང་བདག་ཆོས་ཅན། རྫས་སུ་མེད་པར་ཐལ། སངས་རྒྱས་ཀྱིས་མ་གཟིགས་པའི་ཕྱིར་རོ། ། གལ་ཏེ་དེ་དག་གཟིགས་ན་སངས་རྒྱས་ཀྱི་ཟབ་མོའི་དོན་རྫོགས་པར་བྱང་ཆུབ་པ་དང༌།
གཞན་ཡང་ཐུན་མོང་མ་ཡིན་པའི་དོན་རྫོགས་པར་བྱང་ཆུབ་པ་དང༌། འཇིག་རྟེན་ལས་འདས་པར་མངོན་པར་རྫོགས་པར་བྱང་ཆུབ་པ་གསུམ་ལ་གནོད་བྱེད་ཡོད་པར་འགྱུར་ཏེ། བདག་ཡོད་པར་རྟོགས་ན་ཟབ་མོ་སྟོང་པ་ཉིད་རྟོགས་པར་མི་འགྱུར་བ་དང༌། མུ་སྟེགས་པ་དང་རྟོགས་པ་མཐུན་པར་འགྱུར་བའི་ཕྱིར་དང༌། འཇིག་རྟེན་པ་དང་རྟོགས་པ་མཐུན་པར་འགྱུར་བའི་ཕྱིར་རོ། ། གཞན་ཡང་བདག་དེ་མཐོང་བ་པོ་དང༌། ཉན་པ་པོ་དང༌། ཤེས་པ་པོ་ལ་སོགས་པ་ཡིན་ན་འོ་ན་གཟུགས་ལ་ལྟ་བ་དང༌། སྒྲ་ལ་ཉན་པ་ལ་སོགས་པའི་བྱེད་པ་དང་བཅས་པ་ཡིན་ནམ། བྱེད་པ་མེད་པ་ཡིན།
གལ་ཏེ་བལྟ་བ་ལ་སོགས་པའི་བྱེད་པ་དང་བཅས་པ་ཡིན་ན། བྱེད་པ་དེ་རྒྱུ་མེད་པ་ཡིན་ནམ། གང་ཟག་གི་རྐྱེན་ལས་བྱུང་བ་ཞིག་ཡིན། དང་པོ་ལྟར་ན་གཟུགས་ལ་བལྟ་བ་ལ་སོགས་པ་དེའི་བྱེད་པ་རྒྱུ་ལ་མ་ལྟོས་པར་རང་བྱུང་མིན་པར་ཐལ། རྒྱུ་མེད་དུ་འདོད་པ་ལ་ཉེས་པ་གསུམ་ཡོད་པའི་ཕྱིར། གཟུགས་ལ་ལྟ་བ་སོགས་ཀྱི་བྱེད་པ་དང་གང་ཟག་དེའི་རྐྱེན་ཅན་ཡང་མ་ཡིན་ནོ། ། གལ་ཏེ་གཟུགས་ལ་བལྟ་བ་སོགས་ཀྱི་བྱེད་པ་མེད་པ་ཡིན་ན། འོ་ན་བདག་ལྟ་བར་བྱེད་པ་པོ་དང་ཉན་པ་པོ་སོགས་མིན་པར་ཐལ། ལྟ་བ་ལ་སོགས་པའི་བྱེད་པ་མེད་པ་ཡིན་པའི་ཕྱིར། ཉེས་པ་གསུམ་གང་ཞེ་ན།
ལྟ་བ་ལ་སོགས་པའི་བྱེད་པ་རྒྱུ་མེད་ཡིན་ན་གང་ཟག་མཐོང་བ་པོ་ལ་སོགས་པ་མིན་པར་ཐལ། གཟུགས་ལ་ལྟ་བར་བྱེད་པ་པོ་མིན་པས་སོ། ། གཟུགས་ལ་ལྟ་བ་སོགས་ཀྱི་བྱེད་པ་པོ་ཁྱོད་རྒྱུ་མེད་མིན་པར་ཐལ། མུ་སྟེགས་པ་ཡིན་པའི་ཕྱིར། འོ་ན་གཟུགས་ལ་ལྟ་བ་ལ་སོགས་པའི་བྱེད་པ་ཡུལ་ལ་གཅིག་ཆར་དུ་འཇུག་པར་ཐལ་བ་དང༌། རྟག་ཏུ་འཇུག་པར་ཐལ། རྒྱུ་ལ་ལྟོས་མེད་དུ་འཇུག་པའི་ཕྱིར། བྱེད་པ་རྒྱུ་མེད་དུ་འདོད་པ་ལ་ཉེས་པ་གསུམ་ཡོད་པའི་ཕྱིར། ལྟ་བ་ལ་སོགས་པའི་བྱེད་པ་ནི། རྒྱུ་ལ་ལྟོས་མེད་ཀྱི་རང་བྱུང་ཉིད་དུ་མི་འགྱུར་རོ། །
གལ་ཏེ་བྱེད་པ་གང་ཟག་གི་རྐྱེན་ལས་བྱུང་བ་ཡིན་ནོ་ཞེ་ན། འོ་ན་གང་ཟག་ངོ་བོ་ཉིད་ཀྱིས་གནས་པའམ། ཞིག་པའམ། གནས་པ་དང་ཞིག་པ་གཉིས་ཀ་ཡིན་པའི་ཕུང་པོ་གསུམ་པ་བྱེད་པའི་རྐྱེན་དུ་འདོད། དང་པོ་ལྟར་ན་གཟུགས་ལ་བལྟ་བ་སོགས་ཀྱི་བྱེད་པ་དེ་གང་ཟག་ངོ་བོ་ཉིད་ཀྱིས་གནས་པ་ལ་བརྟེན་པས་མིག་ལ་སོགས་པའི་སྔ་རོལ་དུ་ཡང་དམིགས་པར་ཐལ་བ་ལས་མ་ཡིན་ཏེ། མིག་སོགས་ཀྱི་སྔ་རོལ་ན་མེད་པ་ཡིན་པའི་ཕྱིར། གཉིས་པ་ལྟར་ན་གང་ཟག་མི་རྟག་པར་ཐལ་བར་འགྱུར། སྔར་ཡོད་ཞིག་པ་ཡིན་པའི་ཕྱིར། གང་ཟག་ངོ་བོ་ཉིད་ཀྱིས་གནས་པ་དང༌། ཞིག་པ་གཉིས་ཀ་ཡིན་པ་ཡང་རྐྱེན་དུ་མི་རུང་བར་ཐལ།
གནས་པ་དང་ཞིག་པའི་ཕྱོགས་གཉིས་ཀ་ཡིན་པའི་ཕུང་པོ་གསུམ་པ་ཡང་མེད་པའི་ཕྱིར་རོ། ། གཉིས་པ་ལུང་གི་སྒྲུབ་བྱེད་འགོད་པ་ནི། བདག་མེད་པ་ལུང་གིས་གྲུབ་པའི་ཚུལ་འདི་ལྟར་ཕྱི་ནང་གི་ཆོས་རྣམས་ཐམས་ཅད་ནི་བདག་མེད་ཡིན་པར་བཤད་དེ། མདོ་ལས། ཆོས་ཐམས་ཅད་ནི་བདག་མེད་པའོ་ཞེས་གསུངས་ཞིང༌། ཡང་དམ་པའི་དོན་དུ་ན་ཆོས་ཐམས་ཅད་བདག་མེད་དང་སྟོང་པ་ཉིད་དུ་ཟད་ཀྱི་བདག་ཏུ་དམིགས་པ་ནི་ཉེས་པ་དང་བཅས་པ་ཁོ་ན་ལ་བཤད་པ་ཡིན་ཏེ། གནས་ལྔ་པའི་མདོ་ལས། བདག་ཏུ་དམིགས་པ་ལ་ཉེས་པ་ལྔ་སྟེ། བདག་ཏུ་ལྟ་བ་དང༌། སྲོག་ཏུ་ལྟ་བར་འགྱུར།
མུ་སྟེགས་ཅན་རྣམས་དང་ཁྱད་པར་མེད་པར་འགྱུར། ལམ་གོལ་བར་ཞུགས་པར་འགྱུར། སྟོང་པ་ཉིད་ལ་ཡང་འདིའི་སེམས་འཇུག་པར་མི་འགྱུར། དད་པར་མི་འགྱུར། ཡང་དག་པར་གནས་པར་མི་འགྱུར། མོས་པར་མི་འགྱུར། འདིའི་འཕགས་པའི་ཆོས་རྣམས་ཀྱང་རྣམ་པར་བྱང་བར་མི་འགྱུར་ཞེས་གསུངས་པའི་ཕྱིར་རོ། ། གསུམ་པ་ལུང་དང་འགལ་བ་སྤང་བ་ལ་གཉིས་ཏེ། གང་ཟག་གསུངས་པའི་དགོངས་པ་དང༌། སྒྲ་ཇི་བཞིན་པ་དགག་པའོ། །
དང་པོ་ནི་འོ་ན་གང་ཟག་རྫས་སུ་མེད་ན་ཁུར་ཁྱེར་བའི་གང་ཟག་དང༌། དད་པའི་རྗེས་སུ་འབྲང་པའི་གང་ཟག་ཅེས་པ་ལ་སོགས་པ་ཅིའི་ཕྱིར་གསུངས་ཤེ་ན། གལ་ཏེ་གང་ཟག་བཏགས་པ་ཙམ་དུ་བཞག་པས་ཉེས་པ་མེད་དོ། ། ཀུན་ནས་ཉོན་མོངས་པ་ཅན་གྱི་གནས་སྐབས་ལ་ཕུང་པོའི་ཁུར་ཁྱེར་བ་དང༌། རྣམ་པར་བྱང་བའི་གནས་སྐབས་ན་ཕུང་པོའི་ཁུར་དོར་བའི་རྣམ་པར་དབྱེ་བ་རྟོག་པའི་དོན་དང༌། ཡང་གཅིག་ཏུ་མི་དགེ་བ་བྱེད་པ་ལ་ཉོན་མོངས་པ་ཅན་ཡིན་པར་གཅོད་པ་དང༌། གཅིག་ཏུ་རྣམ་བྱང་གི་ལས་བྱེད་པ་ལ་རྣམ་པར་བྱང་བ་ཡིན་ནོ་ཞེས་གཅོད་པའི་བྱེ་བྲག་ཤེས་པར་བྱ་བའི་ཕྱིར་དང༌། འདི་ནི་ཀུན་ནས་ཉོན་མོངས་པ་ཅན་ཡིན་ནོ། ། ཞེས་པའི་ཐ་སྙད་འཇུག་པའི་ཕྱིར་དང༌། ཀུན་ནས་ཉོན་མོངས་པ་དང༌།
རྣམ་བྱང་གི་ཕུང་པོའི་རྒྱུན་གྱི་གནས་སྐབས་ཀྱི་བྱེ་བྲག་ཀྱང༌། ཤེས་པར་བྱ་བའི་ཕྱིར་དང༌། རིགས་ཆད་དང༌། རིགས་མ་ཆད་པ་དང༌། དད་པའི་རྗེས་འབྲང་དང༌། ཆོས་ཀྱི་རྗེས་འབྲང་ལ་སོགས་པའི་རྣམ་དབྱེ་ཤེས་པའི་དོན་དུ་གང་ཟག་གི་ཐ་སྙད་ཉེ་བར་བཏགས་ནས་བསྟན་ནོ། ། ཡང་ན་གང་ཟག་གི་ཐ་སྙད་ཀྱིས་དེ་དག་གི་རྣམ་དབྱེ་བསྟན་ནོ་ཞེས་སྦྱར་རོ། ། གཉིས་པ་སྒྲ་ཇི་བཞིན་པའི་དོན་དགག་པ་ནི་གང་ཟག་ངོ་བོ་ཉིད་ཀྱིས་ཡོད་པར་གསུངས་པ་ནི་མ་ཡིན་ཏེ། གོང་དུ་གནོད་བྱེད་བརྗོད་ཟིན་པའི་ཕྱིར། བདག་ཏུ་ལྟ་བ་སྐྱེད་པའི་ཕྱིར་དུ་གསུངས་སོ་སྙམ་ན།
བདག་ཏུ་ལྟ་བ་སྐྱེད་པའི་ཕྱིར་དུ་གང་ཟག་ཡོད་པ་གསུང་མི་དགོས་ཏེ། བདག་ཏུ་ལྟ་བ་དང་པོ་ནས་སྐྱེས་ཟིན་པའི་ཕྱིར། གོམས་པར་བྱ་བའི་ཕྱིར་ཡང་གསུངས་པ་མ་ཡིན་ཏེ། འཁོར་བ་ཐོག་མ་མེད་པ་ནས་གོམས་ཟིན་པའི་ཕྱིར། བདག་ཏུ་ལྟ་བས་ཐར་པ་ཐོབ་པའི་དོན་དུ་གང་ཟག་ཡོད་པར་བཤད་པ་ཡིན་ནོ་ཞེ་ན། གང་ཟག་གི་བདག་ཏུ་ལྟ་བ་ཡོད་པས་ཐར་པ་ཐོབ་པ་ཡིན་ན། སོ་སོ་སྐྱེ་བོ་ཐམས་ཅད་འབད་མེད་དུ་ཐར་པ་ཐོབ་པར་འགྱུར་ལ། འཕགས་པ་རྣམས་ལ་ཐར་པ་མེད་པར་འགྱུར་ཏེ། བདག་ལྟ་བཅོམ་པའི་ཕྱིར་རོ། ། གཉིས་པ་མཇུག་སྡུད་བསྟན་པ་ནི།
དེ་ལྟར་ངོ་ཚ་ཤེས་པ་ལ་སོགས་པའི་སྒོ་ནས་བསླབ་པའི་ལམ་ཐམས་ཅད་བསྟན་ནས་དེ་ལ་སློབ་པ་རྣམས་སྒྲུབ་པ་དང༌། རབ་ཏུ་བསྔགས་པའི་ཡོན་ཏན་དང་ལྡན་པར་འགྱུར་བས་དེའི་འོག་ཏུ་དོན་བཞི་པ་དེ་གཉིས་ཉམས་སུ་བླངས་པའི་ཡོན་ཏན་གྱི་ལེའུ་སྟོན་ཏོ།། ༈ །།དེ་ལ་གཉིས་ཏེ། སྒྲུབ་པའི་ཡོན་ཏན་དང༌། རབ་ཏུ་བསྔགས་པའི་ཡོན་ཏན་ནོ། ། དང་པོ་ལ་གཉིས། དོན་གཉིས་ཕུན་སུམ་ཚོགས་པ་དང༌། བསམ་སྦྱོར་ཕུན་སུམ་ཚོགས་པའོ། ། དང་པོ་གཉིས་ཏེ། རང་དོན་དང༌།
གཞན་དོན་ནོ། ། དང་པོ་ལ་གཉིས་ཏེ། ངོ་མཚར་ཆེ་བ་དང༌། མི་ཆེ་བའོ། ། དང་པོ་ལ་གཉིས་ལས། རྒྱུ་མཚར་ཆེ་བ་ནི། སྦྱིན་པ་རང་གི་ལུས་གཏོང་བ་དང༌། ཚུལ་ཁྲིམས་ལ་སྡོམ་པའི་ཕྱིར་དུ་ཕུན་སུམ་ཚོགས་པ་ཡོངས་སུ་གཏོང་བ་དང༌། བཟོད་པའི་ནང་ནས་ཉམས་ཆུང་རྣམས་ཀྱིས་གནོད་པ་ཆེན་པོ་བྱས་པ་ལ་ཡང་བཟོད་པ་དང༌། བརྩོན་འགྲུས་ཀྱི་ནང་ནས་ལུས་དང་སྲོག་ལ་མི་ལྟ་བར་བརྩོན་འགྲུས་རྩམ་པ་དང༌།
བསམ་གཏན་གྱི་ནང་ནས་བསམ་གཏན་ཐོབ་ཀྱང་དེའི་བདེ་བ་ལ་རོ་མྱོང་བ་མེད་པ་དང༌། ཤེས་རབ་ཀྱི་ནང་ནས་འཁོར་གསུམ་དུ་མི་རྟོག་པ་དེ་ངོ་མཚར་ཆེ་བར་འདོད་དོ། ། འབྲས་བུ་ངོ་མཚར་ཆེ་བ་ནི། ས་དང་པོར་དེ་བཞིན་གཤེགས་པའི་རིགས་སུ་སྐྱེ་བ་དང༌། ས་བརྒྱད་པར་ལུང་བསྟན་པ་དང༌། བཅུ་པར་དབང་བསྐུར་བ་དང༌། སངས་རྒྱས་ཀྱི་ས་ལ་བྱང་ཆུབ་རབ་ཏུ་ཐོབ་པ་ཡང་ངོ་མཚར་བ་ཡིན་པར་འདོད། ངོ་མཚར་མི་ཆེ་བ་ནི་བྱང་ཆུབ་སེམས་དཔའ་འཕགས་པ་དེ་ལུས་དང་ལོངས་སྤྱོད་ཐམས་ཅད་ལ་འདོད་ཆགས་དང་བྲལ་བས་ན། སྦྱིན་པ་གཏོང་བ་ངོ་མཚར་མི་ཆེ་ལ། སྙིང་རྗེ་དང་ལྡན་པས་གཞན་ལ་གནོད་པ་སྤོང་བའི་ཚུལ་ཁྲིམས་དང༌།
གནོད་ལེན་མི་བྱེད་པའི་བཟོད་པ་ངོ་མཚར་མི་ཆེའོ། ། ས་བརྒྱད་པར་སྒོམ་པ་མཆོག་རྣམ་པར་མི་རྟོག་པའི་ཡེ་ཤེས་ལ་དབང་ཐོབ་པའི་མངོན་པར་འདུ་བྱེད་པ་མེད་ཅིང་རྣམ་པར་མི་རྟོག་པའི་བརྩོན་འགྲུས་ལ་སོགས་པ་གསུམ་ལ་སྦྱོར་བ་ངོ་མཚར་མི་ཆེའོ། ། རང་གཞན་ཐམས་ཅད་ལ་སེམས་མཉམ་པ་ཐོབ་པའི་ཕྱིར་དང་གཞན་དོན་དུ་ཕར་ཕྱིན་དྲུག་པོ་དེ་དག་ལ་སྦྱོར་བ་ངོ་མཚར་ཆེ་བ་མ་ཡིན་ནོ། ། གཉིས་པ་ལ་གསུམ་སྟེ། སྦྱོར་བ་སེམས་སྙོམས་པ། དངོས་གཞི་ཕན་འདོགས་པ། རྗེས་ལན་དུ་དགེ་བ་འདོད་པའོ། ། དང་པོ་ལ་གཉིས་ལས། ཡུལ་སེམས་ཅན་ལ་སེམས་སྙོམས་པ་ནི། ཇི་ལྟར་བློ་ལྡན་བྱང་ཆུབ་སེམས་དཔའ་སེམས་ཅན་ཐམས་ཅད་ལ་རབ་ཏུ་བྱམས་པར་གྱུར་བ་ལྟར་སེམས་ཅན་རྣམས་ནི་བདག་ཉིད་དང༌།
ཆུང་མ་དང༌། བུ་དང་གཉེན་དང་བཤེས་རྣམས་ལ་ཡང་དེ་ལྟར་བྱམས་པ་མིན་ནོ། ། ལམ་ཕ་རོལ་ཏུ་ཕྱིན་པ་ལ་སེམས་སྙོམས་པ་ནི་གོ་རིམ་བཞིན་དུ་ཕྱོགས་མི་བྱེད་པར་འབྲས་བུ་དོན་དུ་གཉེར་བ་ལ་སྟེར་བ་དང༌། དུས་རྟག་ཏུ་ཚུལ་ཁྲིམས་ཕྲ་རགས་ཙམ་ཡང་མ་ཉམས་པ་དང༌། ཡུལ་དང་དུས་དང་སེམས་ཅན་ཀུན་ལ་བྱེ་བྲག་མེད་པར་བཟོད་པ་དང༌། རང་གཞན་གྱི་དགེ་བ་ཐམས་ཅད་ཀྱི་ཕྱིར་བརྩོན་འགྲུས་རྩོམས་པ་དང༌། ཉོན་མོངས་པ་ཅན་དང་ཉམས་པ་ཆ་མཐུན་མ་ཡིན་པས་བསམ་གཏན་དགེ་བ་དང༌། ཤེས་རབ་ཀྱིས་འཁོར་གསུམ་དུ་རྣམ་པར་མི་རྟོག་པ་ཉིད་ཀྱི་བྱང་ཆུབ་སེམས་དཔའ་ཕ་རོལ་ཏུ་ཕྱིན་པ་དྲུག་པོ་དེ་དག་དེ་ལྟར་སེམས་མཉམ་པར་ཤེས་པར་བྱའོ། ། གཉིས་པ་ལ་གཉིས་ཏེ། སྤྱིར་བསྟན་པ་དང༌།
ཆོས་མཐུན་གྱིས་རྒྱས་པར་བཤད་པའོ། ། དང་པོ་ནི། ཕ་རོལ་ཏུ་ཕྱིན་པ་དྲུག་གིས་གོ་རིམ་བཞིན་དུ་གདུལ་བྱ་རྣམས་ཆོས་ཀྱི་སྣོད་ཉིད་དུ་བྱེད་པ་དང༌། ཚུལ་ཁྲིམས་དག་ལ་འགོད་པ་དང༌། གཞན་གྱིས་གནོད་པ་བྱེད་པ་དག་བཟོད་པ་དང༌། གདུལ་བྱའི་དོན་བྱེད་པར་འགྲོ་བ་དང༌། རྫུ་འཕྲུལ་ལ་སོགས་པའི་སྒོ་ནས་གཞན་དག་བསྟན་པ་ལ་འཇུག་པ་དང༌། གཞན་གྱི་ཐེ་ཚོམ་ཐམས་ཅད་གཅོད་པར་བྱེད་པ་ནི། བློ་ལྡན་རྣམས་ཀྱི་སེམས་ཅན་ལ་ཕན་འདོགས་པ་ཉིད་དུ་འདོད་པ་ཡིན་ནོ། ། གཉིས་པ་ལ་བདུན་ལས།
མ་དང་འདྲ་བ་ནི། མས་བུ་ཁོང་དུ་འཛིན་པ་ལྟར་བྱང་སེམས་གང་དག་རྟག་ཏུ་སེམས་ཅན་ཐམས་ཅད་ལ་བསམ་པ་མཉམ་པས་སེམས་ཅན་རྣམས་རྗེས་སུ་འཛིན་པ་དང༌། སྐྱེད་པར་བྱེད་པ་ལྟར་འཕགས་པའི་ས་ལ་གནས་པ་སྐྱེད་པ་དང༌། ནུ་ཞོ་བསྣུན་པ་དང་མར་གྱིས་གསོ་བ་དང་གོས་ལ་སོགས་པ་བསྐྱེད་སྲིང་བ་ལྟར་དགེ་བ་འཕེལ་བར་བྱེད་པ་དང༌། ངམ་གྲོགས་ལ་སོགས་པ་ལས་བསྲུང་བ་ལྟར་ཉེས་བྱས་ལས་བསྲུང་བ་དང༌། སྨྲ་བ་སློབ་པ་ལྟར་རིག་པའི་གནས་ལྔ་ལ་ཐོས་པར་བྱང་བ་བྱེད་པ་སྟེ། ལས་ལྔ་པོ་དེ་དག་གིས་རྒྱལ་སྲས་རྣམས་སེམས་ཅན་ཐམས་ཅད་ཀྱི་མ་དང་འདྲ་བ་ཡིན་ནོ། ། ཕ་དང་འདྲ་བ་ནི། ཕས་བུའི་ས་བོན་འདེབས་པ་ལྟར་སེམས་ཅན་ལ་འཕགས་པའི་ལུས་ཀྱི་ས་བོན་དུ་གྱུར་པའི་དད་པ་བསྐྱེད་པར་བྱེད་པ་དང༌། བཟོ་ལ་སོགས་པ་རང་གི་བྱ་བ་སློབ་པ་ལྟར་ལྷག་པའི་ཚུལ་ཁྲིམས་ལ་སོགས་པ་བསླབ་པ་གསུམ་ལ་སློབ་ཏུ་འཇུག་པ་དང༌།
ཡིད་ལ་འབབ་པའི་ཆུང་མ་ལེན་པ་ལྟར་རྣམ་པར་གྲོལ་བའི་བདེ་བ་སྦྱོར་བ་དང༌། བཤེས་སྤྲིང་ལས་གདམ་པ་ལྟར་དེ་དག་གི་དོན་དུ་སངས་རྒྱས་ལ་གསོལ་བ་འདེབས་པ་དང༌། བུ་ལོན་མེད་པར་བྱེད་པ་ལྟར་དེ་དག་གི་སྒྲིབ་པ་སྤང་བར་བྱེད་པའོ། ། རྩ་ལག་འདྲ་བ་ནི་རྩ་ལག་གིས་རང་གི་རྩ་ལག་ལ་ཐོས་ན་གནོད་པའི་གཏམ་གསང་བ་ལྟར། ཟབ་མོ་བསྟན་པར་མི་འོས་པའི་སེམས་ཅན་རྣམས་ལ་ཟབ་མོ་གསང་བར་བྱེད་པ་དང༌། སྤྱོད་པ་ངན་པ་ལ་སྨོད་པ་ལྟར་བསླབ་པ་ཉམས་པ་ལ་སྨོད་པ་དང༌། སྤྱོད་ལམ་བཟང་པོ་ལ་བསྔགས་པ་ལྟར། བསླབ་པ་ཕུན་སུམ་ཚོགས་པ་ལ་བསྔགས་པ་དང༌། བྱ་བ་རྣམས་ལ་གྲོགས་ཀྱི་ངོར་འགྲོ་བ་ལྟར་ལམ་གྱི་གདམ་ངག་སྦྱིན་པར་བྱེད་པ་དང༌། ཉམ་ང་བའི་གནས་ལས་ཟློག་པར་བྱེད་པ་ལྟར་བདུད་ཀྱི་ལས་རྣམས་སྒྲོན་པ་སྟེ།
ངོ་ཤེས་པར་བྱེད་དོ། ། གྲོགས་པོ་དང་འདྲ་བ་ནི། གྲོགས་པོ་བཟང་པོ་ཕན་བདེའི་ཐབས་ལ་མ་འཁྲུལ་བ་ལྟར། ཀུན་ནས་ཉོན་མོངས་པ་དང་རྣམ་བྱང་གི་སྤང་བྱ་ལ་བྱང་ཆུབ་སེམས་དཔའ་གང་དག་རང་གི་སློབ་མ་ལ་འཁྲུལ་པ་དང༌། བདེ་བ་ཉེར་བར་སྒྲུབ་པ་ལྟར་འཇིག་རྟེན་ལས་འདས་པའི་ཕུན་སུམ་ཚོགས་པ་མ་ལུས་པར་སྦྱིན་པ་དང༌། ཕྲ་མས་མི་ཕྱེད་པ་ལྟར་གཞན་དོན་ལ་སྐྱོ་བ་མེད་པས་ཐེག་དམན་གྱི་སེམས་ཀྱིས་མི་ཕྱེད་པ་དང༌། ཕན་བདེ་འདོད་པ་ལྟར་རྟག་ཏུ་ཕྱི་མར་གནས་པ་དང༌། ཚེ་འདིར་བདེ་བར་འདོད་པའོ། ། བྲན་དང་འདྲ་བ་ནི། བྲན་བཟང་པོ་རྗེ་བོའི་ལས་ལ་བརྩོན་པ་ལྟར་བྱང་ཆུབ་སེམས་དཔའ་གང་དག་སེམས་ཅན་སྨིན་པར་བྱ་བའི་ཐབས་ལ་རྟག་ཏུ་བརྩོན་པ་དང་ལྡན་པ་དང༌།
བྱ་བ་རྣམས་མི་བསླུ་བ་ལྟར་འཁོར་བ་ལས་ཡང་དག་པར་ངེས་པར་འབྱུང་བའི་གཏམ་སྨྲ་བ་དང༌། གཅོད་པ་དང༌། བརྡེག་པ་ལ་སོགས་བཟོད་པ་ལྟར་ལོག་པར་སྒྲུབ་པ་རྣམས་ལ་བཟོད་པ་དང༌། དགོས་པ་ཐམས་ཅད་བྱེད་པ་ལྟར་འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་གཉིས་སྦྱིན་པ་དང༌། བྱ་བ་ལ་མཁས་ཤིང་བྱེད་ཐབས་ཤེས་པ་ལྟར་མངོན་མཐོ་དང་ངེས་ལེགས་ཀྱི་ཐབས་ལ་མཁས་པའོ། ། སློབ་དཔོན་དང་འདྲ་བ་ནི། སློབ་དཔོན་རང་ཉིད་ལེགས་པར་བསླབ་པ་ལྟར་བྱང་ཆུབ་སེམས་དཔའ་གང་དག་ས་བརྒྱད་པར་མི་སྐྱེ་བའི་ཆོས་ལ་བཟོད་པ་ཐོབ་པར་འདོད་པ་དང༌། རང་གིས་ཤེས་པ་ཐམས་ཅད་སློབ་པ་ལྟར་ཐེག་པ་གསུམ་པོ་ཐམས་ཅད་སྟོན་པ་དང༌། མྱུར་དུ་སློབ་པ་ལྟར་ཞི་གནས་དང་ལྷག་མཐོང་གི་རྣལ་འབྱོར་མྱུར་དུ་གྲུབ་པ་སྦྱོར་བ་དང༌། བཞིན་མཛེས་ཞིང་ངེས་པ་ལྟར་བཞིན་མཛེས་ཤིང་ཕན་འདོགས་པའི་ཕན་འདོགས་པ་དང༌།
ཟང་ཟིང་ལ་མི་ལྟ་བ་ལྟར་རྣམ་པ་སྨིན་པ་ལ་མི་ལྟ་བའོ། ། མཁན་པོ་དང་འདྲ་བ་ནི། མཁན་པོ་རང་གི་མཁན་བུ་དང་པོར་རབ་ཏུ་འབྱུང་བ་ལྟར་སེམས་ཅན་གྱི་དོན་ལ་བརྩོན་པས་ཚོགས་རྣམས་རྫོགས་པར་བྱེད་པ་དང༌། དེ་ནས་བསྙེན་པར་རྫོགས་པར་བྱེད་པ་ལྟར་ཚོགས་བསགས་པ་རྣམས་སྒྲིབ་པ་ལས་མྱུར་དུ་གྲོལ་བར་བྱེད་པ་དང༌། ཉེས་པ་སྤོང་བ་ལ་རྗེས་སུ་སྟོན་པ་ལྟར་མི་མཐུན་ཕྱོགས་རྣམས་སྤོང་དུ་འཇུག་པར་བྱེད་པ་དང༌། ཟང་ཟིང་གིས་བསྡུས་པ་ལྟར་འཇིག་རྟེན་གྱི་ཕུན་སུམ་ཚོགས་པ་ལ་སྦྱོར་བ་དང༌། ཆོས་ཀྱིས་བསྡུས་པ་ལྟར་འཇིག་རྟེན་ལས་འདས་པའི་ཕུན་སུམ་ཚོགས་པ་སྣ་ཚོགས་པ་ལ་སྦྱོར་བའོ། ། གསུམ་པ་ལན་དུ་ཕན་པ་འདོད་པ་ནི། ལོངས་སྤྱོད་རྣམས་ལ་མ་ཆགས་པས་སྦྱིན་པ་དང༌། ཚུལ་ཁྲིམས་ཉམས་པ་མེད་པ་དང༌།
ཕན་འདོགས་པའི་བྱང་ཆུབ་སེམས་དཔའ་བཟོད་པ་ལ་དགའ་བ་ཤེས་ནས་བྱས་པ་བཟོད་པ་དང་ལྡན་པས་བཟོད་པ་ལ་འཇུག་པ་དང༌། སྒྲུབ་པ་ལ་སྦྱོར་བ་ནི་ཕྱི་མ་གསུམ་སྟེ། བརྩོན་འགྲུས་ཀྱི་ལས་ལ་སྤྲོ་བར་བྱས་ནས་བསམ་གཏན་དང་ཤེས་རབ་ཀྱིས་ཞི་གནས་དང་ལྷག་མཐོང་སྒྲུབ་པ་སྟེ། ཕ་རོལ་ཏུ་ཕྱིན་པ་དྲུག་པོ་ལ་ཚུལ་དེ་ལྟར་འཇུག་པའི་ལུས་ཅན་རྣམས་ལ་དེ་བཞིན་དུ་ལན་དུ་ཕན་འདོགས་པ་ཡིན་ནོ། ། བྱང་ས་ལས། རྣམ་པ་ལྔས་སེམས་ཅན་དག་བྱང་ཆུབ་སེམས་དཔའ་ཕན་འདོགས་པ་ལ་ལན་དུ་ཕན་འདོགས་པར་ཉེ་བར་གནས་པ་ཡིན་ཏེ། རྣམ་པ་ལྔ་གང་ཞེ་ན། བདག་ཉིད་ཡོན་ཏན་རྣམས་དང་ཡང་དག་པར་སྦྱོར་བ་དང༌། གཞན་གྱི་ཡོན་ཏན་སྐྱེད་པ་ལ་བརྩོན་པ་དང༌། སེམས་ཅན་མགོན་མེད་པ་སྡུག་བསྔལ་བ་བཀྲེན་པ་རྟེན་མེད་པ་རྣམས་ལ་གཏོང་བར་བྱེད་པ་དང༌།
དེ་བཞིན་གཤེགས་པ་རྣམས་ལ་མཆོད་པ་བྱེད་པ་དང༌། དེ་བཞིན་གཤེགས་པའི་ཆོས་ཁ་ཏོན་དུ་བྱེད་པ་དང༌། འདྲིར་བཅུག་སྟེ་འཆང་ཞིང་དེ་ལ་མཆོད་པ་བྱེད་དོ། ། ཞེས་བཤད་དོ། ། གཉིས་པ་ལ་བསམ་པ་སྨོན་པ་དང༌། སྦྱོར་བ་ཆུད་མི་ཟ་བ་གཉིས། དང་པོ་ནི་ཕ་རོལ་ཕྱིན་པ་དྲུག་འཕེལ་བ་དང༌། དེ་དག་གི་མི་མཐུན་ཕྱོགས་ཉམས་པ་དང༌། སེམས་ཅན་རབ་ཏུ་སྨིན་པ་དང༌། ས་བཅུ་ལ་ཡོན་ཏན་གོང་ནས་གོང་དུ་ཁྱད་པར་དུ་འགྲོ་བ་དང༌།
བླ་ན་མེད་པའི་བྱང་ཆུབ་སྟེ་གནས་ལྔ་པོ་ཐོབ་པར་འདོད་དོ། ། བྱང་ས་ལས། ལྔ་པོ་འདི་དག་ནི་བྱང་ཆུབ་སེམས་དཔས་རྟག་ཏུ་སྨོན་པར་བྱ་བ་ཡིན་ཏེ། ལྔ་གང་ཞེ་ན་སངས་རྒྱས་འབྱུང་བ་མཉེས་པར་བྱ་བ་དང༌། སངས་རྒྱས་དེ་དག་ཉིད་ལས་ཕ་རོལ་ཏུ་ཕྱིན་པ་དྲུག་དང༌། བྱང་ཆུབ་སེམས་དཔའི་སྡེ་སྣོད་ཉན་པ་དང༌། རྣམ་པ་ཐམས་ཅད་དུ་སེམས་ཅན་ཡོངས་སུ་སྨིན་པར་བྱ་བའི་མཐུ་ཡོད་པ་དང༌། བླ་ན་མེད་པར་ཡང་དག་པར་རྫོགས་པའི་བྱང་ཆུབ་ཐོབ་པར་བྱ་བ་དང༌། བྱང་ཆུབ་མངོན་པར་སངས་རྒྱས་ཀྱང་ཉན་ཐོས་མཐུན་པར་འགྱུར་བའོ་ཞེས་སོ། ། གཉིས་པ་ནི།
གདུལ་བྱ་རྣམས་ཆོས་ཟབ་ཅིང་རྒྱ་ཆེ་བ་ལ་འཇིགས་ཤིང་སྐྲག་པ་སྤང་བ་དང༌། དེ་དག་ལ་བྱང་ཆུབ་ཀྱི་སེམས་ཡང་དག་པར་བསྐྱེད་པ་དང༌། སེམས་བསྐྱེད་པ་རྣམས་ཀྱི་ཐེ་ཚོམ་གཅོད་པ་དང༌། ཕ་རོལ་ཏུ་ཕྱིན་པ་དྲུག་སྒྲུབ་པའི་གདམ་ངག་སྟོན་པའི་སྒོ་ནས་རྒྱལ་སྲས་རྣམས་ཀྱི་གཞན་དོན་གྱི་སྦྱོར་བ་རྟག་ཏུ་ཆུད་མི་ཟ་བའོ། ། གཉིས་པ་རབ་ཏུ་བསྔགས་པའི་ཡོན་ཏན་ལ་གཉིས་ཏེ། རང་དོན་དང༌། གཞན་དོན་ནོ། ། དང་པོ་ལ་གསུམ་སྟེ། སྦྱོར་བ་དང༌། འབྲས་བུ་དང༌།
རྒྱུའི་ཡོན་ཏན་ནོ། ། དང་པོ་ལ་བཞི་ལས། ཡང་དག་པར་སྦྱོར་བ་ནི་ལན་དང་རྣམ་པར་སྨིན་པ་ལ་རེ་བ་མེད་པའི་སྦྱིན་པ་དང༌། ཡང་སྲིད་ཕྱི་མ་མི་འདོད་པའི་ཚུལ་ཁྲིམས་དང༌། གནོད་པ་དང་སྡུག་བསྔལ་ལ་སོགས་ཐམས་ཅད་ལ་བཟོད་པ་དང༌། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཀུན་འབྱུང་བའི་བརྩོན་འགྲུས་དང༌། བསམ་གཏན་གྱི་ཁྱད་པར་གཟུགས་མེད་ཀྱི་ཏིང་ངེ་འཛིན་མ་ཡིན་པ་དང༌། ཤེས་རབ་ཐབས་སྙིང་རྗེ་ཆེན་པོ་དང་ལྡན་པའི་ཕ་རོལ་ཏུ་ཕྱིན་པ་དྲུག་པོ་ལ་བརྟན་པ་རྣམས་ཀྱི་ཡང་དག་པར་སྦྱོར་བ་ཡིན་ཏེ། དཀོན་མཆོག་བརྩེགས་པར་འོད་སྲུངས་ཀྱིས་ཞུས་པ་ལས། རྣམ་པར་སྨིན་པ་ལ་མི་རེ་བའི་སྦྱིན་པ་གཏོང་བ་དང༌།
སྲིད་པའི་འཁོར་བར་སྐྱེ་བ་ཐམས་ཅད་ལ་མི་གནས་པའི་ཚུལ་ཁྲིམས་དང༌། སེམས་ཅན་ཐམས་ཅད་ལ་ཞེ་འགྲས་པ་མེད་པའི་བཟོད་པ་དང༌། དགེ་བའི་རྩ་བ་ཐམས་ཅད་ཡང་དག་པར་སྒྲུབ་པའི་བརྩོན་འགྲུས་དང༌། གཟུགས་མེད་པའི་ཁམས་རྣམ་པར་བསལ་པའི་བསམ་གཏན་དང༌། བསྡུ་བའི་དངོས་པོ་བཞི་དང་ལྡན་པའི་ཐབས་ཀྱིས་ཡོངས་སུ་ཟིན་པའི་ཤེས་རབ་ཅེས་གསུངས་པ་ལྟར། ཉམས་པ་དང་ཁྱད་པར་འགྱུར་བའི་སྐལ་བ་ཅན་གྱིས་ཆོས་ནི་ལོངས་སྤྱོད་ལ་ཆགས་པ་དང༌། ཚུལ་ཁྲིམས་ཉམས་པ་དང་བཅས་པ་སྟེ་གཅེས་སྤྲས་སུ་མི་འཛིན་པ་དང༌། ང་རྒྱལ་དང་འདོད་ཡོན་ལ་ཞེན་ནས་དགེ་བ་ལ་མི་སྦྱོར་བ་བསོད་ནམས་དང༌། བསམ་གཏན་གྱི་བདེ་བ་ལ་རོ་མྱོང་བ་དང༌། འཁོར་གསུམ་དུ་རྣམ་པར་རྟོག་པ་ནི་ཉམས་པའི་སྐལ་བ་ཅན་ཡིན་ལ།
དེ་དག་གི་གཉེན་པོ་དྲུག་ལ་གནས་པའི་བྱང་ཆུབ་སེམས་དཔའ་རྣམས་ཀྱིས་ཕར་ཕྱིན་རྣམས་ནི་དེ་དག་ལས་ཟློག་པའི་ཕྱིར་ཁྱད་པར་དུ་འགྱུར་པའི་སྐལ་བ་ཅན་གྱི་ཆོས་སུ་ཤེས་པར་བྱའོ། ། བྱང་ས་ལས། ལྔ་པོ་འདི་དག་ནི་བྱང་ཆུབ་སེམས་དཔའི་དྲི་བ་དང་མཐུན་པའི་ཆོས་ཡིན་པར་རིག་པར་བྱ་སྟེ། ལྔ་གང་ཞེ་ན། ཆོས་དང༌། ཆོས་སྨྲ་བ་ལ་མ་གུས་པ་དང༌། བག་མེད་པ་དང༌། ལེ་ལོ་དང༌། ཉོན་མོངས་པ་ལ་བརྟེན་པ་དང་དུ་ལེན་པ་དང༌། དེ་ལས་གཞན་པའི་བྱང་ཆུབ་སེམས་དཔའ་རྣམས་ལ་དཔོག་པར་བྱེད་ཅིང་མངོན་པའི་ང་རྒྱལ་བྱེད་པ་དང༌།
ཆོས་ལ་ཕྱིན་ཅི་ལོག་ཏུ་མངོན་པའི་ང་རྒྱལ་བྱེད་པའོ། ། ཞེས་བཤད་དོ། ། བཅོས་མ་དང་ཡང་དག་གི་ཡོན་ཏན་རྣམ་པར་དབྱེ་བ་ནི། སྤྲུལ་པ་སྟེ་སྦྱིན་ནོ་སྙམ་པའི་བློ་མེད་བཞིན་དུ་སྦྱིན་པར་ཁས་ལེན་པ་དང༌། ཚུལ་ཁྲིམས་དང་ལྡན་པ་ལྟར་ཚུལ་འཆོས་པ་དང༌། བཞིན་གྱིས་མཛེས་པ་སྟོན་ཞིང༌། མི་ཁྲོ་ལྟར་སྟོན་པ་དང༌། འཕྲལ་ལ་དགེ་བ་ལ་མྱུར་དུ་འཇུག་པ་ལྟར་སྟོན་པ་དང༌། ལུས་དང་ངག་གི་སྤྱོད་ལམ་ཞི་བ་དང་ལྡན་པའི་སྒོ་ནས་ཏིང་ངེ་འཛིན་ལ་གནས་པ་ལྟར་སྟོན་པ་དང༌། ཚིག་སྨྲ་བ་ལ་མཁས་པ་ཕུན་སུམ་ཚོགས་པའི་སྒོ་ནས་ཤེས་རབ་དང་ལྡན་པ་ལྟ་བུར་སྟོན་ལ།
དོན་ལ་ཕར་ཕྱིན་དྲུག་པོ་དེ་དག་སྒྲུབ་པ་དང་བྲལ་བ་ནི་བྱང་ཆུབ་སེམས་དཔའ་རྣམ་དག་གི་ཡོན་ཏན་ཡང་དག་པ་མིན་པ་ཉིད་དུ་བཤད་དོ། ། དེ་དག་ལས་ཟློག་པ་དོན་ལ་ཕ་རོལ་ཏུ་ཕྱིན་པ་དྲུག་ལ་རབ་ཏུ་སྦྱོར་བ་རྣམས་ཀྱི་སྤྱིན་སོགས་དེ་དག་ནི་ཡང་དག་པ་ཉིད་དུ་བཤད་དོ། ། བྱང་ས་ལས། ལྔ་པོ་དག་ནི་བྱང་ཆུབ་སེམས་དཔའ་ཡོན་ཏན་བཅོས་པའི་བྱང་ཆུབ་སེམས་དཔའི་སྐྱོན་ཡིན་པར་རིག་པར་བྱ་སྟེ། ལྔ་གང་ཞེ་ན། སེམས་ཅན་མ་རུངས་པ་ཚུལ་ཁྲིམས་འཆལ་བ་དག་ལ་གཞི་དེས་གནོད་པ་བྱེད་པ་དང༌། ཚུལ་འཆོས་ཤིང་སྤྱོད་ལམ་ཕུན་སུམ་ཚོགས་པར་བྱེད་པ་དང༌། འཇིག་རྟེན་རྒྱང་འཕེན་པའི་གསང་ཚིག་རྣམས་དང༌། མུ་སྟེགས་ཅན་གྱི་བསྟན་བཅོས་དང་ལྡན་པ་དག་གིས་བཤེས་ཀྱིས་མཁེ་ཐོབ་ཅིང་མཁས་པའི་གྲངས་སུ་ཆུད་པར་བྱེད་པ་དང༌། ཁ་ན་མ་ཐོ་བ་ལ་སོགས་བཅས་པའི་སྦྱིན་པ་ལ་སོགས་པའི་དགེ་བ་ལ་ལྷག་པར་སྤྱོད་པ་དང༌།
དམ་པའི་ཆོས་ལྟར་བཅོས་པ་རྣམས་ལ་སྲེད་ཅིང་སྟོན་ལ་རྣམ་པར་འཇོག་པའོ། ། ལྔ་པོ་འདི་དག་ནི། བྱང་ཆུབ་སེམས་དཔའི་ཡང་དག་པའི་ཡོན་ཏན་དུ་རིག་པར་བྱ་སྟེ། ལྔ་གང་ཞེ་ན། སེམས་ཅན་མ་རུངས་པ་ཚུལ་ཁྲིམས་འཆལ་བ་རྣམས་ལ་ལྷག་པར་སྙིང་རྗེའི་སེམས་དང༌། རང་བཞིན་གྱི་སྤྱོད་ལམ་ཕུན་སུམ་ཚོགས་པ་དང༌། དེ་བཞིན་གཤེགས་པའི་ལུང་ཁོང་དུ་ཆུད་པས་ཤེས་རབ་ཀྱི་མཁེ་ཐོབ་ཅིང༌། མཁས་པའི་གྲངས་སུ་ངེས་པ་དང༌། ཁ་ན་མ་ཐོ་བ་མེད་པའི་སྦྱིན་པ་ལ་སོགས་པའི་དགེ་བ་བྱེད་པ་དང༌། དམ་པའི་ཆོས་སྟོན་ཅིང་དམ་པའི་ཆོས་ལྟར་བཅོས་པ་རྣམས་སྤང་བའོ། །
ཞེས་འདུལ་བ་རྣམ་པར་ངེས་པ་ནི། བློ་དང་ལྡན་པ་ཀུན་དེ་ཐམས་ཅད་དུ་སྦྱིན་པ་ལ་སོགས་པ་དྲུག་ཉེ་བར་བསྒྲུབས་ཤིང་གཞན་དག་ཀྱང་དེ་དག་ལ་བཀོད་པ་སེམས་ཅན་རྣམས་ཀྱི་ཕར་ཕྱིན་དྲུག་གི་མི་མཐུན་ཕྱོགས་སེར་སྣ་ལ་སོགས་དྲུག་འདུལ་བར་བྱེད་དོ། ། བྱང་ས་ལས། བྱང་ཆུབ་སེམས་དཔའ་རྣམས་ཀྱིས་མདོར་ན་འདུལ་བའི་སྐྱེ་བོ་རྣམས་གནས་བཅུར་ལེགས་པ་ཁོ་ནར་འདུལ་བར་བྱེད་དོ། ། བཅུ་གང་ཞེ་ན། ཉེས་པར་སྤྱོད་པ་ལས་དབེན་པ་དང༌། ཉེས་པར་མི་སྤྱོད་ཅིང་འབྱུང་བ་བྱེད་པ་དང༌། དབང་པོ་རྣམས་ཀྱི་སྒོ་སྡོམ་པ་དང༌། ཤེས་བཞིན་གནས་པ་དང༌། འདུ་འཛི་ལས་དབེན་པར་གནས་པ་དང༌།
རབ་ཏུ་དབེན་པར་གྱུར་ནས་རྟོག་པ་ངན་པ་ལས་དབེན་པ་དང༌། སྒྲིབ་པ་ལས་དབེན་པ་དང༌། ཉོན་མོངས་པའི་ཀུན་ནས་དཀྲིས་པ་ལས་དབེན་པ་དང༌། ཉོན་མོངས་པའི་ཕྱོགས་ཀྱི་གནས་ངན་ལེན་ལས་དབེན་པའོ། ། ཞེས་སོ། ། གཉིས་པ་འབྲས་བུའི་ཡོན་ཏན་ལ་གཉིས་ལས། དང་པོ་ལུང་སྟོན་པའི་ཡོན་ཏན་ནི། བློ་དང་ལྡན་པའི་ལུང་བསྟན་པ་གཉིས་ཡོད་པ་ལས་གང་ཟག་གི་བྱེ་བྲག་གིས་ལུང་བསྟན་པ་ལ་གསུམ་སྟེ། རིགས་ལ་གནས་པ་དང༌། སེམས་བསྐྱེད་པ་འཁོར་དེར་འདུས་པ་མངོན་སུམ་དུ་ལུང་སྟོན་པ་དང༌།
འཁོར་དེར་འདུས་པ་མངོན་སུམ་མ་ཡིན་པར་ལུང་སྟོན་པའོ། ། དུས་ཀྱི་བྱེ་བྲག་གིས་ཀྱང་གཉིས་ཏེ། དུས་འདི་ཙམ་ཞིག་ན་འཚང་རྒྱའོ་ཞེས་དུས་ཚོད་ཡོད་པ་དང༌། མ་འོངས་པའི་དུས་ན་འཚང་རྒྱའོ་ཞེས་པ་ཙམ་ཚད་མེད་པའོ། ། སངས་རྒྱས་འདི་ཞེས་པར་འགྱུར་རོ། ། ཞེས་བྱང་ཆུབ་ཏུ་ལུང་སྟོན་པ་དང༌། སངས་རྒྱས་འདི་ཞེས་བྱ་བས་ལུང་བསྟན་པར་འགྱུར་རོ་ཞེས་ལུང་སྟོན་པ་དང༌། གཞན་ཡང་ལུང་བསྟན་པ་ཆེན་པོ་ནི་ས་བརྒྱད་པར་མི་སྐྱེ་བའི་ཆོས་ལ་བཟོད་པ་ཐོབ་པས་ལུང་བསྟན་པ་ཡང་བདག་ནི་སངས་རྒྱས་སུ་འགྱུར་རོ་སྙམ་པའི་ང་རྒྱལ་དང༌། མཚན་མའི་བརྩོན་པ་སྤངས་པ་དང༌། ཉོན་ཡིད་སྤངས་པས་ངར་འཛིན་གྱིས་བསྡུས་པའི་རྒྱུད་ཐ་དད་མེད་པས་སངས་རྒྱས་དང༌།
དེའི་སྲས་བྱང་ཆུབ་སེམས་དཔའ་ཐམས་ཅད་ངོ་བོ་གཅིག་ཏུ་གྱུར་པ་ལས་ལུང་བསྟན་པའོ། ། གཉིས་པ་ལུང་སྟོན་ཚུལ་ནི། ཡང་ཞིང་འདི་ལྟ་བུར་སངས་རྒྱས་མིང་འདི་ཞེས་བྱ་བ་དུས་དེ་སྲིད་ཅིག་ན། བསྐལ་པ་འདི་ཞེས་བྱ་བ་ལ་འཚང་རྒྱ་སྟེ། དེའི་འཁོར་ནི་འདི་སྙེད་དོ། ། དམ་པའི་ཆོས་ནི་ཡུན་འདི་སྲིད་དུ་གནས་པར་འགྱུར་རོ་ཞེས་པའི་སྒོ་ནས་ལུང་བསྟན་པར་འདོད་དོ། ། ངེས་པར་ཐོབ་པ་ནི། བློ་ལྡན་བྱང་ཆུབ་སེམས་དཔའ་དེ་རྣམ་པ་ཐམས་ཅད་དུ་སྦྱིན་པ་ལ་ལོངས་སྤྱོད་ཕུན་སུམ་ཚོགས་པ་ཐོབ་པར་ངེས་པ་དང༌། ཚུལ་ཁྲིམས་ཀྱིས་རྟག་ཏུ་ཇི་ལྟར་འདོད་པ་ལྟར་སྐྱེ་བ་ཡོངས་སུ་འཛིན་པ་དང༌། བཟོད་པས་རྟག་ཏུ་འཁོར་བའི་སྡུག་བསྔལ་གྱིས་མི་སྐྱོ་བ་དང༌།
བརྩོན་འགྲུས་ཀྱིས་རྟག་ཏུ་དགེ་བའི་ཆོས་སྒོམ་པར་བྱེད་པ་དང༌། བསམ་གཏན་གྱིས་རང་ཏིང་ངེ་འཛིན་ལས་ཉམས་པ་མེད་པ་དང༌། སེམས་ཅན་གྱི་དགོས་པའི་བྱ་བ་རྣམས་འགྲུབ་པ་དང༌། ཤེས་རབ་ཀྱིས་ས་བརྒྱད་པ་ཡན་ཆད་དུ་རྟག་ཏུ་ལྷུན་གྱིས་གྲུབ་པར་མི་སྐྱེ་བའི་ཆོས་ལ་བཟོད་པ་ཐོབ་པ་ལ་ངེས་པར་འགྱུར་རོ། ། གསུམ་པ་རྒྱུའི་ཡོན་ཏན་ལ་གསུམ་ལས། དང་པོ་ངེས་པར་བྱ་བ་ནི་ཕར་ཕྱིན་དྲུག་པོ་གོ་རིམ་བཞིན་དུ་དཀོན་མཆོག་མཆོད་པས་མཚོན་ནས་སྦྱིན་པ་ཐམས་ཅད་དང༌། བསླབ་པ་ཡང་དག་པར་བླང་བ་དང༌། སྙིང་རྗེའི་དབང་གིས་གནོད་པ་ཐམས་ཅད་བཟོད་པ་དང༌། དགེ་བ་བསྒོམ་པ་ལ་སྤྲོ་བ་དང༌། དེ་བཞིན་དུ་གྲོང་ལས་རྒྱང་གྲགས་གཅིག་འཕགས་པའི་དགོན་པར་སེམས་བག་ཡོད་པར་གནས་པ་དང༌།
ཐོས་པའི་དོན་གྱིས་ངོམས་མི་ཤེས་པ་ཉིད་དེ་དྲུག་པོ་འདི་ནི་ས་རྣམས་ཀུན་ལ་བརྟན་པ་རྣམས་ཀྱིས་གདོན་མི་ཟ་བར་བྱ་དགོས་པ་ཉིད་དོ། ། བྱང་ས་ལས། བྱང་ཆུབ་སེམས་དཔའི་ངེས་པར་བྱ་བ་ནི་ལྔ་པོ་འདི་དག་ཡིན། དེ་དག་མ་བྱས་ན་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བའི་སྐལ་བ་མེད་པར་འགྱུར་ཏེ། ལྔ་གང་ཞེ་ན། དང་པོ་བྱང་ཆུབ་ཏུ་སེམས་བསྐྱེད་པ་དང༌། སེམས་ཅན་རྣམས་ལ་སྙིང་བརྩེ་བ་དང༌། བརྩོན་འགྲུས་འབར་བ་དང༌། རིག་པའི་གནས་ཐམས་ཅད་ལ་སྦྱོར་བ་དང༌། སྐྱེ་བ་མེད་པ་ཞེས་སོ། །
གཉིས་པ་རྟག་ཏུ་བྱ་བ་ནི། འདོད་པའི་ཉེས་དམིགས་ཤེས་པའི་སྒོ་ནས་ལོངས་སྤྱོད་ལ་སོགས་པ་ལ་མ་ཆགས་པ་དང༌། རང་གི་འཁྲུལ་པ་དག་ལ་རྟོག་ཅིང་སྤོང་བ་དང༌། སྡུག་བསྔལ་ཐམས་ཅད་དང་དུ་ལེན་ཅིང་བཟོད་པ་དང༌། དགེ་བ་སྒོམ་པ་ལ་སྤྲོ་བ་དང༌། བསམ་གཏན་གྱི་བདེ་བ་ལ་རོ་མྱོང་བ་མེད་པ་ཉིད་དང༌། འཁོར་གསུམ་གྱི་མཚན་མར་རྣམ་པར་མི་རྟོག་པ་སྟེ། དྲུག་ནི་ས་རྣམ་པ་ཀུན་ལ་བརྟན་པ་རྣམས་ཀྱིས་རྟག་ཏུ་བྱ་དགོས་པ་དག་ཡིན་ནོ། ། བྱང་ས་ལས། བྱང་ཆུབ་སེམས་དཔའི་རྟག་པར་བྱ་བའི་ཆོས་ནི་ལྔ་པོ་འདི་དག་ཡིན་ཏེ།
ལྔ་གང་ཞེ་ན། བྱང་ཆུབ་སེམས་དཔའ་རྟག་པར་བྱ་བ་ནི་བག་ཡོད་པ་དང༌། སེམས་ཅན་མགོན་མེད་པ་རྣམས་དང་སྡུག་བསྔལ་བ་རྣམས་དང་རྟེན་མེད་པ་རྣམས་ལ་བཏང་བར་བྱ་བ་དང༌། དེ་བཞིན་གཤེགས་པ་དང་འཁྲུལ་པ་ཡོངས་སུ་ཤེས་པ་དང༌། བྱ་བ་དང་སྤྱོད་པ་དང༌། གནས་པ་དང༌། ཡིད་ལ་བྱེད་པ་དང༌། ཐམས་ཅད་ལ་བྱང་ཆུབ་ཀྱི་སེམས་སྔོན་དུ་འགྲོ་བ་ནི་བྱང་ཆུབ་སེམས་དཔའི་རྟག་པར་བྱ་བ་ལྔའོ། ། གསུམ་པ་གཙོ་བོར་བྱ་བ་ནི། སྦྱིན་པ་ལ་ཆོས་ཀྱི་སྦྱིན་པ་དང༌།
ཚུལ་ཁྲིམས་ལ་དག་པ་སྟེ་འཕགས་པ་དགྱེས་པ་ཟག་མེད་ཀྱི་ཚུལ་ཁྲིམས་དང༌། བཟོད་པ་ལ་མི་སྐྱེ་བའི་ཆོས་ལ་བཟོད་པའོ། ། བཙུན་པ་ངོ་བོ་ཉིད་མེད་པ་ནི་འདིར་སྦྱོར་ལམ་བཟོད་པར་བཞེད་དོ། ། བརྩོན་འགྲུས་ལ་ཐེག་ཆེན་གྱི་ལམ་ལ་བརྩོན་འགྲུས་བརྩམས་པ་དང༌། བསམ་གཏན་ལ་བསམ་གཏན་གྱི་མཐའ་སྟེ་བཟང་ཤོས་བསམ་གཏན་བཞི་པ་ལ་སྙིང་རྗེ་ཚད་མེད་དང་ལྡན་པ་དང༌། ཤེས་རབ་ལ་བློ་དང་ལྡན་པ་བྱང་ཆུབ་སེམས་དཔའ་རྣམས་ཀྱིས་ཤེས་རབ་ཀྱི་གཙོ་བོར་ཡིན་ནོ། ། བྱང་ས་ལས། བྱང་ཆུབ་སེམས་དཔའ་རྣམས་གཙོ་བོར་འདོད་པའི་ཆོས་ནི་བཅུ་པོ་འདི་དག་ཡིན་ཏེ། དེ་དག་ནི་བྱང་ཆུབ་སེམས་དཔའ་རྣམས་ཀྱིས་མཆོག་ཏུ་འཛིན་ཞིང་མཆོག་ཏུ་འདོགས་པར་བྱེད་པ་སྟེ། བཅུ་གང་ཞེ་ན།
བྱང་ཆུབ་སེམས་དཔའི་རིགས་ནི་རིགས་ཐམས་ཅད་ཀྱི་གཙོ་བོ་ཡིན་པས་དང་པོ་སེམས་སྐྱེད་པ་ནི་ཡང་དག་པའི་སྨོན་ལམ་ཐམས་ཅད་ཀྱི་གཙོ་བོ་ཡིན་པ་དང༌། སྙན་པར་སྨྲ་བ་ནི་བསྡུ་བའི་དངོས་པོ་ཐམས་ཅད་ཀྱི་གཙོ་བོ་ཡིན་པ་དང༌། དེ་བཞིན་གཤེགས་པ་ནི་སེམས་ཅན་ཐམས་ཅད་ཀྱི་གཙོ་བོ་ཡིན་པ་དང༌། སྙིང་རྗེ་ནི་ཚད་མེད་པ་རྣམས་ཀྱི་གཙོ་བོ་ཡིན་པ་དང༌། བསམ་གཏན་བཞི་པ་ནི་བསམ་གཏན་ཐམས་ཅད་ཀྱི་གཙོ་བོ་ཡིན་པ་དང༌། ཏིང་ངེ་འཛིན་གྱི་ནང་ན་སྟོང་པ་ཉིད་ཀྱི་ཏིང་ངེ་འཛིན་གཙོ་བོ་ཡིན་པ་དང༌། སྙོམས་པར་འཇུག་པ་ཐམས་ཅད་ཀྱི་ནང་ན་ནི་འགོག་པའི་སྙོམས་པར་འཇུག་པ་གཙོ་བོ་ཡིན་པ་དང༌། ཐབས་ལ་མཁས་པ་ཐམས་ཅད་ཀྱི་ནང་ན་ནི། ཇི་སྐད་བསྟན་པའི་ཐབས་ལ་མཁས་པ་རྣམ་པར་དག་པ་གཙོ་བོ་ཡིན་པའོ། ། ཞེས་བཤད་དོ། །
རང་དོན་གྱི་ཡོན་ཏན་བསྟན་ཟིན་ནོ། ། གཉིས་པ་གཞན་དོན་གྱི་ཡོན་ཏན་ལ་གཉིས་ཏེ། རིགས་ཅན་གསུམ་ལ་ཆོས་སྟོན་པ་དང༌། ཐེག་ཆེན་གྱི་རིགས་ཅན་ལ་ཆོས་སྟོན་པའོ། ། དང་པོ་ལ་གཉིས། ཆོས་ཀྱི་རང་བཞིན་གདགས་པ་རྣམ་པར་བཞག་པ་དང༌། ཆོས་ཕུན་སུམ་ཚོགས་པའི་ཡན་ལག་གོ ། དང་པོ་ལ་བཞི་སྟེ། བརྗོད་བྱེད་ཀྱི་ཆོས་རྣམ་པར་བཞག་པ། བརྗོད་བྱ་བདེན་པ་རྣམ་པར་བཞག་པ།
སྒྲུབ་བྱེད་རིགས་པ་རྣམ་པར་བཞག་པ། བགྲོད་བྱེད་ཐེག་པ་རྣམ་པར་བཞག་པའོ། ། དང་པོ་ནི་མདོ་སྡེ་ལ་སོགས་པ་གསུང་རབ་ཡན་ལག་བཅུ་གཉིས་ཀྱི་རྣམ་པའི་བྱེ་བྲག་གི་རིག་པའི་གནས་ལྔ་རྣམ་པར་བཞག་པ་ནི། ས་ཐམས་ཅད་ལ་བརྟན་པ་བྱང་ཆུབ་སེམས་དཔའི་ཆོས་རྣམ་པར་བཞག་པ་ཡིན་ནོ། ། འོ་ན་མདོ་སྡེ་ལ་སོགས་པ་ནི་ནང་རིག་པ་ཡིན་པས་རིག་པའི་གནས་ལྔ་ཀ་ཇི་ལྟར་སྟོན་ཞེ་ན། སྟོན་ཏེ་བྱང་ཆུབ་སེམས་དཔའ་རྣམ་པར་རིག་པའི་གནས་ཐམས་ཅད་ལ་མཁས་པར་བྱ་བའི་ཕྱིར་ཐེག་ཆེན་གྱི་གསུང་རབ་ལས་རིག་པའི་གནས་ལྔ་གསུངས་སོ། ། གཉིས་པ་བརྗོད་བྱ་བདེན་པ་རྣམ་པར་བཞག་པ་ནི། དེ་བཞིན་ཉིད་རྣམ་པ་བདུན་ལ་བརྟེན་ནས་བདེན་པ་རྣམ་པར་བཞག་གོ ། དེ་ཉིད་ཅེས་བྱ་བ་ནི་དེའི་ངོ་བོར་གནས་པའོ། ། བདུན་གང་ཞེ་ན་འཁོར་བ་ནི་ཐོག་མ་མེད་པ་ནས་རྒྱུན་འཇུག་པས་ན་འཇུག་པའི་དེ་བཞིན་ཉིད་དོ། །
ངོ་བོ་ཉིད་གསུམ་ནི་མཚན་ཉིད་ཀྱི་དེ་བཞིན་ཉིད་དོ། ། ཆོས་ཐམས་ཅད་རྣམ་པར་རིག་ཙམ་ཡིན་པ་ནི་རྣམ་པར་རིག་པ་དེ་བཞིན་ཉིད་དོ། ། འཁོར་བ་སྡུག་བསྔལ་གྱི་རང་བཞིན་དུ་གནས་པས་ན་སྡུག་བསྔལ་གྱིས་བདེན་པ་ནི་གནས་པའི་དེ་བཞིན་ཉིད་དོ། ། ལས་དང་ཉོན་མོངས་པའི་རང་བཞིན་ཡིན་པས་ཀུན་འབྱུང་གི་བདེན་པ་ནི་ལོག་པར་སྒྲུབ་པའི་དེ་བཞིན་ཉིད་དོ། ། དྲི་མས་དག་པའི་ཕྱིར་འགོག་པའི་བདེན་པ་ནི་རྣམ་པར་དག་པའི་དེ་བཞིན་ཉིད་དོ། ། དེ་སྒྲུབ་པའི་ཕྱིར་ལམ་གྱི་བདེན་པ་ནི་ཡང་དག་པ་སྒྲུབ་པའི་དེ་བཞིན་ཉིད་དོ། ། འདི་དག་དང་མཐུན་པར་དགོངས་འགྲེལ་ལས་འབྱུང་བའི་དེ་བཞིན་ཉིད་ནི་འདུ་བྱེད་རྣམས་ཐོག་མ་དང་ཐ་མ་མེད་པའི་ཉིད་གང་ཡིན་པའོ། ། མཚན་ཉིད་ཀྱི་དེ་བཞིན་ཉིད་ནི་ཆོས་ཐམས་ཅད་ཀྱི་གང་ཟག་ལ་བདག་མེད་པ་དང༌། ཆོས་ལ་བདག་མེད་པ་གང་ཡིན་པའོ། ། རྣམ་པར་དག་པའི་དེ་བཞིན་ཉིད་ནི་འདུ་བྱེད་རྣམས་རྣམ་པར་རིག་པ་ཙམ་ཉིད་གང་ཡིན་པའོ། །
གནས་པའི་དེ་བཞིན་ཉིད་ནི་ངས་སྡུག་བསྔལ་གྱི་བདེན་པ་བསྟན་པ་གང་ཡིན་པའོ། ། ལོག་པར་སྒྲུབ་པའི་དེ་བཞིན་ཉིད་ནི་ངས་ཀུན་འབྱུང་གི་བདེན་པ་བསྟན་པ་གང་ཡིན་པའོ། ། རྣམ་པར་དག་པའི་དེ་བཞིན་ཉིད་ནི་ངས་འགོག་པའི་བདེན་པ་བསྟན་པ་གང་ཡིན་པའོ། ། ཡང་དག་པར་སྒྲུབ་པའི་དེ་བཞིན་ཉིད་ནི་ངས་ལམ་གྱི་བདེན་པ་བསྟན་པ་གང་ཡིན་པའོ། ། བྱམས་པ་དེ་ལས་བྱུང་བའི་དེ་བཞིན་ཉིད་གང་ཡིན་པ་དེ་དང༌། ལོག་པར་སྒྲུབ་པའི་དེ་བཞིན་ཉིད་གང་ཡིན་པ་དེ་ནི་སེམས་ཅན་ཐམས་ཅད་མཚུངས་ཞིང་མཉམ་མོ། ། བྱམས་པ་དེ་ལ་མཚན་ཉིད་ཀྱི་དེ་བཞིན་ཉིད་གང་ཡིན་པ་དང༌། རྣམ་པར་རིག་པའི་དེ་བཞིན་ཉིད་གང་ཡིན་པ་དེས་ནི་ཆོས་ཐམས་ཅད་མཚུངས་ཤིང་མཉམ་མོ། ། བྱམས་པ་དེ་ལ་རྣམ་པར་རིག་པའི་དེ་བཞིན་ཉིད་གང་ཡིན་པ་དེས་ནི་ཉན་ཐོས་ཀྱི་བྱང་ཆུབ་གང་ཡིན་པ་དང༌། རང་སངས་རྒྱས་ཀྱི་བྱང་ཆུབ་གང་ཡིན་པ་དང༌།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་གང་ཡིན་པའི་བྱང་ཆུབ་ཐམས་ཅད་མཚུངས་ཤིང་མཉམ་མོ། ། བྱམས་པ་དེ་ལ་ཡང་དག་པར་འགྲུབ་པའི་དེ་བཞིན་ཉིད་གང་ཡིན་པ་དེས་ནི་ཆོས་ཐམས་ཅད་མཚུངས་ཞིང་མཉམ་མོ། ། བྱམས་པ་དེ་ལ་ཡང་དག་པར་གྲུབ་པའི་དེ་བཞིན་ཉིད་གང་ཡིན་པ་དེས་ནི་ཐོས་པ་ཐམས་ཅད་ཆོས་ལ་དམིགས་པའི་ཞི་གནས་དང༌། ལྷག་མཐོང་གིས་བསྡུས་པའི་ཤེས་རབ་མཚུངས་ལྡན་དུ་མཉམ་མོ། ། ཞེས་གསུངས་ཤིང༌། གསུམ་པ་སྒྲུབ་བྱེད་རིགས་པས་རྣམ་པར་བཞག་པ་ནི། རིགས་པ་རྣམ་པར་བཞག་པ་བཞི་ཉིད་དོ། ། བཞི་པོ་གང་ཞེ་ན། ལྟོས་པའི་རིགས་པ་ནི་མོས་སྤྱོད་ཀྱི་སྐབས་སུ་ཐེག་པ་གསུམ་ལ་ཚུལ་བཞིན་ཡིད་ལ་བྱེད་པ་སྟེ། དེ་ལ་ལྟོས་ནས་འཇིག་རྟེན་ལས་འདས་པའི་ཡང་དག་པའི་ལྟ་བ་སྐྱེད་པའི་ཕྱིར་རོ། །
བྱ་བ་བྱེད་པའི་རིགས་པ་ནི་ཡང་དག་པའི་ལྟ་བ་མཐོང་ལམ་འབྲས་བུ་མཐོང་སྤང་ལས་གྲོལ་བ་དང་ལྡན་པ་སྟེ། མཐོང་ལམ་དེས་ནི་མཐོང་སྤངས་སྤོང་བའི་བྱ་བ་བྱེད་པས་སོ། ། འཐད་པ་བསྒྲུབ་པའི་རིགས་པ་ནི། མངོན་སུམ་དང་རྗེས་སུ་དཔག་པའི་ཚད་མས་གཞལ་བྱ་རྣམ་པར་འབྱེད་པའོ། ། ཆོས་ཉིད་ཀྱི་རིགས་པ་ནི་ཚུལ་བཞིན་ཡིད་ལ་བྱེད་པ་ལས་ཡང་དག་པའི་ལྟ་བ་ལ་སོགས་པ་རྒྱུ་འབྲས་ཀྱི་ནུས་པ་རྣམས་བསམ་གྱིས་མི་ཁྱབ་པ་སྟེ་རིགས་པ་བཞིའོ། ། བཞི་པ་བགྲོད་བྱེད་ཐེག་པ་རྣམ་པར་བཞག་པ་ནི། ཐེག་པ་རྣམ་པར་བཞག་པ་གསུམ་ཉིད་དོ། ། གསུམ་པ་གང་ཞེ་ན། ནང་གི་རིག་པ་དང་མཐུན་པའི་བསམ་པ་དང༌། བསམ་པ་དང་མཐུན་པའི་ཆོས་བཤད་པ་དང༌།
ཉམས་ལེན་གྱི་སྦྱོར་བ་དང༌། ཚོགས་གཉིས་ཀྱི་རྟོན་པ་དང༌། འབྲས་བུ་ཡང་དག་པར་འགྲུབ་པ་སྟེ་ལྔ་པོ་དེ་ཆུང་ངུས་ཉན་ཐོས་དང༌། འབྲིང་པོས་རང་སངས་རྒྱས་དང༌། ཆེན་པོས་ནི་ཐེག་པ་ཆེན་པོ་སྟེ། ཐེག་པ་རྣམ་པ་གསུམ་དུ་འདོད་དོ། ། གཉིས་པ་ཆོས་ཚོལ་ཕུན་སུམ་ཚོགས་པའི་ཡན་ལག་ལ་བཞི་སྟེ། ཆོས་ཚོལ་གྱི་རང་བཞིན། ཡང་དག་པའི་དོན་ཡོངས་སུ་ཤེས་པ། ཆོས་བཤད་པའི་ཡན་ལག་ལྔ།
ཆོས་བཤད་པའི་འབྲས་བུའོ། ། དང་པོ་ནི་ཆོས་རྣམས་ངོ་བོ་དང་ཁྱད་པར་ལ་མིང་དང་དོན་དུ་མངོན་པར་ཞེན་པ་འགོག་པ་ཐོས་བསམ་གྱི་ཚོལ་བ་སྟེ། དེ་ཡང་མིང་དང༌། དངོས་པོ་དང༌། ངོ་བོ་ཉིད་འགོག་པ་དང༌། ཁྱད་པར་དུ་འདོད་པ་ཡོངས་སུ་ཚོལ་བའོ། ། དེ་ལ་ལྟོ་ལྡིར་བ་ལ་བུམ་པ་ཞེས་བྱ་བའི་མིང་དེ་བློ་བུར་དུ་བཏགས་པ་ཙམ་དུ་ཟད་ཀྱི། རང་བཞིན་དུ་ཡོད་པ་མ་ཡིན་པར་ཚོལ་བ་ནི་མིང་ཡོངས་སུ་ཚོལ་བའོ། ། མིང་ལ་ཡང་དངོས་པོ་རང་བཞིན་གྱིས་ཡོད་པ་མ་ཡིན་པར་ཚོལ་བ་ནི་དངོས་པོ་ཡོངས་སུ་ཚོལ་བའོ། ། ངོ་བོ་ཉིད་དུ་འདོད་པ་ནི་མིང་དོན་གྱིས་འབྲེལ་བའི་སྒོ་ནས་ཐ་སྙད་འདོགས་པ་དང༌།
གཟུགས་ནི་གཟུགས་སུ་རུང་བ་ཉིད། ཚོར་བ་ནི་ཉམས་སུ་མྱོང་བ་ཉིད་དོ། ། ཞེས་བྱ་བ་ལྟ་བུའོ། ། ཁྱད་པར་དུ་འདོགས་པ་ནི་གཟུགས་ཀྱི་སྐད་ཅིག་མ་ལ་གཟུགས་ཀྱི་མི་རྟག་པ་ཞེས་འདོགས་པའོ། ། དེ་ལྟ་བུའི་འདོགས་པ་རྣམས་པ་གཉིས་པོ་ཡང་བྱིས་པས་བཏགས་པ་ལྟར་མེད་ཀྱི། འདིར་དེ་ཙམ་ཞེས་སྔ་མ་ལ་སྙོག་པ་སྟེ། གློ་བུར་བ་བཏགས་པ་ཙམ་དུ་ཚོལ་བའོ། ། གཉིས་པ་ཡང་དག་པའི་དོན་ཡོངས་སུ་ཤེས་པ་ལ་བཞི་སྟེ། ཤེས་བྱ་དང༌། སྤང་བྱ་དང༌།
གཉེན་པོ་དང༌། འབྲས་བུའོ། ། དང་པོ་ནི། མིང་དང༌། དངོས་པོ་དང༌། ངོ་བོ་ཉིད་དང༌། བཞི་པོ་དེ་ཐམས་ཅད་དམིགས་སུ་མེད་པ་མི་དམིགས་པར་ཤེས་པའི་སྒོམ་བྱུང་གི་ཤེས་རབ་མིང་ལ་སོགས་པ་བཞི་པོ་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པའི་ཡེ་ཤེས་རྣམ་པ་བཞི། དེ་དག་ནི་ས་རྣམས་ཀུན་ལ་བརྟན་པ་བྱང་ཆུབ་སེམས་དཔའི་རང་གཞན་གྱི་དོན་ཀུན་སྒྲུབ་པར་བྱེད་པར་འགྱུར་རོ། ། གཉིས་པ་ནི། འོ་ན་འཁོར་བར་འཆིང་བྱེད་གང་ཞེ་ན།
འཆིང་བའི་རྟེན་གྱི་རྒྱུ་མཚན་སྣོད་ཀྱི་འཇིག་རྟེན་དང༌། ལོངས་སྤྱོད་ཀྱི་རྒྱུ་མཚན་གཟུགས་ལ་སོགས་པ་ཡུལ་ལྔ་དང༌། ས་བོན་གྱི་རྒྱུ་མཚན་རྣམ་པར་ཤེས་པ་རྣམས་ཀྱི་ས་བོན་ཀུན་གཞིའི་རྣམ་ཤེས་ཏེ། གསུམ་པོ་འདིར་སེམས་དང་སེམས་ལས་བྱུང་བ་རྣམས་རྟེན་དབང་པོ་ལྔ་ལ་སོགས་པ་དང༌། ཡིད་ཀྱི་དབང་པོ་ཉོན་ཡིད་དེ་དྲུག་དང་བཅས་ཤིང་ས་བོན་ཀུན་གཞིའི་རྣམ་ཤེས་དང་བཅས་ཏེ་བཅིངས་སོ། ། འགྲེལ་ཆེན་ལས་འདིར་ཞེས་པ་ཁམས་གསུམ་ལ་བྱས་སོ། ། གསུམ་པ་ལ་གཉིས་ཏེ། མཚན་མ་དང༌། གནས་ངན་ལེན་གྱི་གཉེན་པོའོ། ། དང་པོ་ནི་འཁོར་བ་ལས་གྲོལ་བར་བྱེད་པ་གང་ཡིན་ཞེ་ན།
རྣམ་པར་མི་རྟོག་པ་བསྒོམ་པའི་རིམ་པས་མཚན་མ་སྤོང་བར་སྟོན་ཏེ། འདུན་པ་བཞག་པའི་མཚན་མ་ནི་ཐོས་བསམ་སྒོམ་བྱུང་གིས་འབད་པའི་སྒོ་ནས་དམིགས་པ་ཀེང་རུས་ཀྱི་མཚན་མ་ལ་སོགས་པ་ཀུན་བཏགས་སོ། ། བདག་ཉིད་འཇུག་པ་ནི། དེ་ལྟ་བུའི་ཚོལ་བ་ལ་མ་ལྟོས་པར་ཀ་བུམ་ལ་སོགས་པ་དམིགས་པ་ལྷན་སྐྱེས་སོ། ། དེ་དག་རྣམ་པར་འཇིག་པ་ནི་དམིགས་པའི་མཚན་མ་དེ་དག་དང་བྲལ་བའོ། ། དེའི་ཐབས་ནི་རྣམ་པར་མི་རྟོག་པ་སྟེ། དེས་ཐོག་མར་ཀུན་བཏགས་ཀྱི་སྤངས་ནས་ལྷན་སྐྱེས་ཀྱི་མཚན་མ་དེ་སྤོང་ངོ༌། ། དེ་ལ་ཕྱིན་ཅི་ལོག་བཞི་དང་ལྡན་པའི་གང་ཟག་བདག་གི་མཚན་མ་རྣམ་པར་འཇིག་པའི་བློ་ལྡན་གྱིས་ནི་བྱང་ཆུབ་མཆོག་ཐོབ་པར་འགྱུར་རོ། ། གཉིས་པ་ནི་དེ་བཞིན་ཉིད་ལ་དམིགས་པའི་ཡེ་ཤེས་ཀྱིས་ཡོངས་གྲུབ་ཤེས་པ་དང༌། གཟུང་འཛིན་གཉིས་སུ་འཛིན་པ་སྤངས་པས་ཀུན་བཏགས་དེ་བདེན་པར་ཤེས་པ་དང༌།
གནས་ངན་ལེན་གྱི་ལུས་ཀུན་གཞིའི་རྣམ་ཤེས་ཉོན་མོངས་པའི་ས་བོན་དང་བཅས་པ་དེ་མངོན་སུམ་དུ་ཤེས་པ་ན་གཞན་དབང་ཤེས་པ་སྟེ། བློ་དང་ལྡན་པ་རྣམས་གནས་ངན་ལེན་དེ་ཟད་པར་བྱེད་པར་འདོད་པས་ངོ་བོ་ཉིད་གསུམ་པོ་དེ་ཤེས་པར་བྱེད་དོ། ། བཞི་པ་འབྲས་བུ་ལ་གསུམ་སྟེ། ཡེ་ཤེས། སྤངས་པ། ཞིང་དག་པའི་ཐབས་སོ། ། དང་པོ་ལ་གཉིས་ལས། ཉན་ཐོས་ཀྱི་མཚན་མ་མེད་པ་ལས་ཁྱད་པར་དུ་འཕགས་པར་བསྟན་པ་ནི། ཉན་ཐོས་རྣམས་ཀྱི་མཚན་མེད་ནི། མཚན་མ་འཁོར་བ་དང་མྱང་འདས་གཉིས་ཐ་དད་དུ་མཐོང་ནས་མཚན་མ་ལ་ཉེས་དམིགས་སུ་བལྟ་བས་སྙོམས་པར་འཇུག་པ་ཡིན་ལ།
བྱང་ཆུབ་སེམས་དཔའི་དེ་བཞིན་ཉིད་ལ་དམིགས་པའི་ཡེ་ཤེས་ནི། དེ་བཞིན་ཉིད་ལ་མ་རྟོགས་པའི་མཚན་མ་མ་མཐོང་བས་མཚན་མ་དང་མཚན་མེད་རྣམས་ཐ་དད་མེད་པར་སྒོམ་ཞིང་ཡོད་པའི་དོན་དེ་བཞིན་ཉིད་དང༌། མེད་པའི་དོན་བདག་གཉིས་ཀྱིས་མཚན་མ་གོ་རིམ་བཞིན་དུ་ཡོད་པ་དང་མེད་པར་མངོན་སུམ་དུ་རྟོགས་པས་སྣང་བ་ལ་བདེན་པར་འཛིན་པ་ཟད་པའི་ཕྱིར། སྣང་བ་ཐམས་ཅད་རྣམ་པར་རྟོག་པས་ཇི་ལྟར་འདོད་པ་ལྟར་འགྱུར་བས་རྣམ་པར་རྟོག་པ་ལ་དབང་འབྱོར་ཉིད་ཅེས་བྱའོ། ། སོ་སྐྱེ་ལས་ཁྱད་པར་དུ་འཕགས་པ་ནི། མཚན་མ་དང་མཚན་མེད་ཐ་དད་མེད་ན་བྱིས་པས་མཚན་མེད་མངོན་སུམ་དུ་མ་རྟོགས་ལ། བྱང་སེམས་འཕགས་པས་རྟོགས་པའི་རྒྱུ་མཚན་ཇི་ལྟར་ཞེ་ན། བྱིས་པ་རྣམས་ནི་མཐོང་སྤང་གི་མ་རིག་པས་ཡང་དག་པའི་དོན་སྒྲིབ་ནས་ཡང་དག་པ་མ་ཡིན་པའི་གཟུང་འཛིན་གྱི་མཚན་མ་ངང་གིས་ཀུན་ཏུ་སྣང་ལ། བྱང་ཆུབ་སེམས་དཔའ་འཕགས་པས་མཐོང་སྤང་གི་མ་རིག་པ་དེ་བསལ་ནས་མཉམ་གཞག་ཏུ་ཡང་དག་པ་དེ་བཞིན་ཉིད་ཁོ་ན་ཀུན་ཏུ་སྣང་ངོ༌། ། གཉིས་པ་སྤང་པ་ནི།
དོན་མེད་པ་བདག་གཉིས་ཀྱི་མཚན་མ་མི་སྣང་ཞིང་དོན་ཡིན་པ་དེ་བཞིན་ཉིད་སྣང་བ་དེ་ནི་གནས་གཞན་དུ་གྱུར་པ་ན། དེ་ཉིད་ནི་ཐར་པ་ཡིན། ཅིའི་ཕྱིར་ཞེ་ན། དེའི་ཚེ་མཚན་མ་མེད་པ་ལ་རང་དབང་དུ་གྱུར་པས་འདོད་རྒུར་སྤྱོད་ཅིང་མཚན་མ་ཀུན་ཏུ་མི་སོང་ལ། རང་གིས་སེམས་ལ་དབང་བསྒྱུར་བའི་ཕྱིར་རོ། ། གསུམ་པ་ཞིང་དག་པའི་ཐབས་ནི། དོན་ཆེན་པོ་སྣོད་ཀྱི་འཇིག་རྟེན་སྔ་ཕྱི་གཞན་དང་གཞན་རྒྱུན་མ་ཆད་པར་བྱུང་བ་ལ་སྔ་མ་དེ་ཉིད་འདི་ཡིན་ནོ་ཞེས་རིགས་མཐུན་འཛིན་པར་སྣང་བ་དེ་ནི། སངས་རྒྱས་ཀྱི་ཞིང་ཡོངས་སུ་དག་པ་ལ་བར་ཆད་བྱེད་པ་མ་ཡིན་པས་ཞིང་དག་པ་སྒྲུབ་པར་འདོད་པས་བར་ཆད་དེ་ཡོངས་སུ་ཤེས་པར་བྱས་ནས་སྤང་ངོ༌། ། ཞེས་ཏེ་སྣོད་སྐད་ཅིག་མ་དང་སེམས་ཙམ་དུ་ཤེས་པས་ཞིང་དག་པ་སྒྲུབ་པ་ཡིན་ནོ། ། གསུམ་པ་ནི།
ཡོངས་སུ་སྨིན་པར་བྱ་བའི་དངོས་པོ་ནི་སེམས་ཅན་གྱི་ཁམས་ཐམས་ཅད་དོ། ། རྣམ་པར་སྦྱང་བར་བྱ་བ་ནི་སྣོད་ཀྱི་འཇིག་རྟེན་ནོ། ། ཐོབ་པར་བྱ་བ་ནི་ཆོས་དབྱིངས་རྣམ་པར་དག་པའོ། ། སྨིན་པར་རུང་བར་བྱ་བ་ནི་རང་གི་གདུལ་བྱར་གྱུར་བ་རྣམས་སོ། ། ཡང་དག་པར་བཤད་པའི་དངོས་པོ་ནི་གདུལ་བྱ་འདུལ་བའི་ཐབས་དེ་དག་ནི་བློ་ལྡན་རྣམས་གདུལ་བྱ་དང༌། འབྲས་བུ་དང༌། གདུལ་བྱ་འདུལ་བའི་ཐབས་ལ་སོགས་དཔག་དུ་མེད་པ་ཡིན་ནོ། ། བཞི་པ་ནི་བྱང་ཆུབ་སེམས་དཔས་ཆོས་བཤད་པས་འཁོར་ཁ་ཅིག་གིས་བྱང་ཆུབ་ཏུ་སེམས་བསྐྱེད་པ་དང༌། ཁ་ཅིག་གིས་ནི་མི་སྐྱེ་བའི་ཆོས་ལ་བཟོད་པ་ཐོབ་པ་དང༌། ཁ་ཅིག་གིས་ནི་ཆོས་ལ་རྡུལ་མེད་ཅིང་དྲི་མ་དང་བྲལ་བ་ཐེག་པ་དམན་པས་བསྡུས་པ་ཐོབ་པ་དང༌།
ཁ་ཅིག་གིས་ནི་ཟག་པ་ཟད་པ་དགྲ་བཅོམ་པ་ཐོབ་པ་དང༌། ཆོས་དེ་གཅིག་ནས་གཅིག་ཏུ་བརྒྱུད་པས་དམ་པའི་ཆོས་ཡུན་དུ་གནས་པ་དང༌། ཆོས་ཀྱི་དོན་བྱེ་བྲག་ཏུ་མི་ཤེས་པ་རྣམས་ཀྱང་བྱེ་བྲག་ཏུ་ཤེས་པར་བྱེད་པ་དང༌། ཐེ་ཚོམ་ཟ་བ་རྣམས་ཀྱི་ཐེ་ཚོམ་གཅོད་པར་བྱེད་པ་དང༌། ངེས་པ་རྙེད་པ་རྣམས་དམ་པའི་ཆོས་ཀྱི་དགའ་བའི་རོ་ཁ་ན་མ་ཐོ་བ་མེད་པ་རྒྱ་ཆེན་པོ་ལ་ལོངས་སྤྱོད་པར་གྱུར་པ་སྟེ་བརྒྱད་པོ་དེ་ནི་ཆོས་བཤད་པ་དེ་ལ་ཞུགས་པའི་བློ་ལྡན་གྱིས་ཆོས་བཤད་པའི་འབྲས་བུ་ཡིན་ནོ། ། གཉིས་པ་ཐེག་ཆེན་གྱི་རིགས་ཅན་ལ་ཆོས་སྟོན་པ་ལ་གཉིས་ལས། ཐེག་ཆེན་གྱི་མིང་དོན་ནི། མདོ་སྡེ་ལ་སོགས་པའི་ཆོས་དཔག་ཏུ་མེད་པ་ལ་དམིགས་པས་ན་དམིགས་པ་ཆེན་པོ་ཉིད་དང༌། རང་གཞན་གྱི་དོན་གཉིས་འགྲུབ་པས་འགྲུབ་པ་ཆེན་པོ་དང༌། བདེན་པ་མངོན་པར་རྟོགས་པས་ན་གང་ཟག་དང་ཆོས་ལ་བདག་མེད་པ་གཉིས་ཤེས་པས་ཡེ་ཤེས་ཆེན་པོ་དང༌།
བསྐལ་པ་གྲངས་མེད་པ་གསུམ་དུ་སྦྱོར་བ་དང་བརྩོན་འགྲུས་ཆེན་པོ་དང༌། སྙིང་རྗེས་འཁོར་བར་གནས་ཤིང་ཤེས་རབ་ཀྱིས་དེར་ཡང་ཀུན་ནས་ཉོན་མོངས་པ་མེད་པས་ཐབས་ལ་མཁས་པ་ཆེན་པོ་དང༌། སྟོབས་ལ་སོགས་པར་འགྲུབ་པས་ཡང་དག་པར་འགྲུབ་པ་ཆེན་པོ་དང༌། ཡང་དང་ཡང་དུ་མངོན་པར་རྫོགས་པར་བྱང་ཆུབ་པ་དང༌། མྱ་ངན་ལས་འདས་པ་ཆེན་པོ་ལ་སོགས་པ་སྟོན་པ་སངས་རྒྱས་ཀྱི་ཕྲིན་ལས་ཆེན་པོ་སྟེ། ཆེན་པོ་བདུན་པོ་འདི་དང་ལྡན་པའི་ཕྱིར་ཐེག་ཆེན་ཞེས་ངེས་པར་བརྗོད་དོ། ། གཉིས་པ་ཐེག་ཆེན་གྱི་དོན་མཐའ་དག་བསྡུས་ཏེ་བསྟན་པ་ནི། བཅུ་པོ་འདིས་ཐེག་ཆེན་གྱི་ཆོས་བསྡུས་ཏེ། དང་པོར་ཐེག་ཆེན་གྱི་རིགས་ལ་གནས་པ་དང༌། དེ་ནས་ཐེག་ཆེན་གྱི་ཆོས་ལ་མོས་པ་དང༌།
མོས་ནས་སེམས་བསྐྱེད་པ་དང༌། དེ་ནས་སྦྱིན་པ་ལ་སོགས་པ་དྲུག་སྒྲུབ་པ་དང༌། དེ་ནས་བྱང་ཆུབ་སེམས་དཔའི་སྐྱོན་མེད་པ་སྟེ། ས་དང་པོ་ལ་འཇུག་པ་དང༌། དེ་ནས་ས་བདུན་པའི་བར་དུ་སེམས་ཅན་ཡོངས་སུ་སྨིན་པར་བྱེད་པ་དང༌། དེ་ནས་ཕྱིར་མི་ལྡོག་པའི་ས་གསུམ་ལ་ཞིང་སྦྱོང་བ་དང༌། ཡང་དག་པ་གསུམ་པོ་དེ་ཉིད་ལ་ཤེས་རབ་དང༌།

ཟུང་དུ་འབྲེལ་བས་མཐའ་གཉིས་ལ་མི་གནས་པའི་མྱ་ངན་ལས་འདས་པ་དང༌། དེ་ནས་སངས་རྒྱས་ཀྱི་ས་ལ་རང་ཉིད་མངོན་པར་རྫོགས་པར་བྱང་ཆུབ་པ་དང༌། དེ་ནས་མྱ་ངན་ལས་འདས་པ་ཆེན་པོ་གཞན་ལ་སྟོན་པ་སྟེ་དེ་ལྟར་ཆོས་བཅུ་པོ་འདིས་ཐེག་ཆེན་གྱི་རིགས་དང་ལམ་དང་འབྲས་བུ་ཐམས་ཅད་བསྡུས་པ་ཡིན་ནོ། ། དེས་ཚུལ་ཇི་ལྟར་སློབ་པ་བསྟན་ནས། ད་ནི་ཡོན་ཏན་བསྔགས་པའི་སྒོ་ནས་གཞན་སློབ་པ་པོ་རྟེན་གྱི་གང་ཟག་སྟོན་ནོ། ། དེ་ལ་བཞི་སྟེ། ས་མཚམས་ཀྱི་དབྱེ་བ་དང༌། གང་ཟག་གི་རྣམ་གཞག་དང༌། མིང་གི་རྣམ་གྲངས་དང༌། མིང་གི་ངེས་ཚིག་གོ ། དང་པོ་ནི།
བྱང་ཆུབ་སེམས་དཔའ་ལ་ས་མཚམས་ཀྱིས་དབྱེ་ན་ལྔ་ཡོད་པའི་གཅིག་མོས་པ་བསྟན་པ་ནི་ཚོགས་སྦྱོར་ལ་གནས་པ་སྟེ། ཆོས་ཉིད་མོས་ཡུལ་དུ་བྱེད་པས་སོ། ། ལྷག་པའི་བསམ་པ་དག་པ་ནི། ས་དང་པོ་ལ་གནས་པ་སྟེ། བདག་པས་གཞན་གཅེས་པར་འཛིན་པའི་བསམ་པ་དག་པའི་ཕྱིར་རོ། ། མཚན་པ་དང་བཅས་པར་སྤྱོད་པ་ནི། ས་གཉིས་པ་ནས་དྲུག་པའི་བར་ལ་གནས་པ་སྟེ། མི་འདོད་བཞིན་དུ་མཚན་མ་དང་འདྲེ་བའི་ཕྱིར་རོ། ། ཀུན་ལས་བཏུས་ལས། ས་དང་པོ་ནས་དྲུག་པའི་བར་ལ་བཤད་དོ། །
མཚན་མ་མེད་པར་སྤྱོད་པ་ནི་ས་བདུན་པ་སྟེ་སྒྲིམས་ན་ཇི་སྲིད་འདོད་པར་མཚན་མ་ཀུན་ཏུ་མི་འབྱུང་བའི་ཕྱིར་རོ། ། མངོན་པར་འདུ་བྱེད་པ་མེད་པར་སྤྱོད་པ་ཅན་ནི། དག་པ་ས་གསུམ་ལ་གནས་པ་སྟེ་རྣམ་པར་སྨིན་པ་ལས་བྱུང་བའི་རྣམ་པར་མི་རྟོག་པའི་ཡེ་ཤེས་ཐོབ་པས་ཆོས་དབྱིངས་ལ་ཡེ་ཤེས་ངང་གིས་འཇུག་པའི་ཕྱིར་རོ། ། ལྔ་པོ་འདི་དག་ནི་མོས་སྤྱོད་ནས་ས་བཅུ་པའི་བར་གྱི་ས་ཀུན་ལ་གནས་པའི་བྱང་ཆུབ་སེམས་དཔའ་ཡིན་ནོ། ། བྱང་ས་ལས། བྱང་ཆུབ་སེམས་དཔའི་ས་བཅུ་བཤད་དེ། དང་པོ་རིགས་ལ་གནས་པ་དང་ཞུགས་པ་གཉིས་སོ། ། ཞུགས་པ་ལ་བསམ་པ་མ་དག་པ་ཆོས་མཆོག་མན་ཆད་དང༌། བསམ་པ་དག་པ་ས་དང་པོ་ཡན་ཆད་དོ། ། བསམ་པ་དག་པ་ལ་ཡང་ཡོངས་སུ་མ་སྨིན་པ་ས་དགུ་པ་མན་ཆད་དང་ཡོངས་སུ་སྨིན་པ་ས་བཅུ་པའོ། །
ཡོངས་སུ་མ་སྨིན་པ་ཡང་ངེས་པར་ཞུགས་པ་མ་ཡིན་པ་ས་བདུན་པ་མན་ཆད་དང༌། ངེས་པར་ཞུགས་པ་ས་བརྒྱད་པ་དང་དགུ་པའོ། ། ཡོངས་སུ་སྨིན་པ་ལའང་ཚེ་ཕྱི་མ་ལ་འཚང་རྒྱ་བ་སྐྱེ་བ་གཅིག་གིས་ཐོགས་པ་དང༌། ཚེ་འདི་ཉིད་ལ་འཚང་རྒྱ་བ་སྲིད་པ་ཐ་མ་པའོ། ། གཉིས་པ་ལ་གཉིས་ཏེ། ཕ་རོལ་ཏུ་ཕྱིན་པ་དྲུག་སྒྲུབ་པ་དང༌། ཕྲིན་ལས་གཞན་དོན་མཛད་པའོ། ། དང་པོ་ལ་བརྒྱད་ལས། བྱང་ཆུབ་ལ་སྤྲོ་བ་ནི། འདོད་པའི་ལོངས་སྤྱོད་ལ་མ་ཆགས་པའི་སྦྱིན་པ་དང༌།
ལུས་ངག་ཡིད་གསུམ་གྱི་ལས་གསུམ་རྣམ་པར་དག་པའི་ཚུལ་ཁྲིམས་དང༌། ཁྲོ་བ་ཟིལ་གྱིས་གནོན་པའི་བཟོད་པ་དང༌། ཡོན་ཏན་མཆོག་ལྷུར་ལེན་པ་བརྩོན་འགྲུས་དང༌། ཆོས་དེ་དམིགས་པ་ལ་སེམས་མི་གཡོ་བ་བསམ་གཏན་དང༌། དེ་ཁོ་ན་ཉིད་ཟབ་མོ་བདག་མེད་གཉིས་མཐོང་བའི་ཤེས་རབ་སྟེ་དྲུག་སྒྲུབ་ཅིང༌། བྱང་ཆུབ་ཆེན་པོ་ལ་དགའ་བ་སྟེ་སྨོན་པ་དང་ལྡན་པ་ནི་བྱང་ཆུབ་སེམས་དཔའི་ཡིན་ནོ། ། གཞན་དོན་ལ་བརྩོན་པའི་ལུས་དང་ལོངས་སྤྱོད་ཀྱིས་སེམས་ཅན་ལ་ཕན་འདོགས་པར་འདོད་པ་དང༌། གཞན་ལ་གནོད་པ་མེད་པར་བལྟ་བ་དེ་སེམས་པ་དང༌། གཞན་གྱིས་གནོད་པ་དང་དུ་ལེན་ཅིང་བཟོད་པ་དང༌། སྡུག་བསྔལ་གྱིས་མི་འགོང་བས་ན་བརྟན་པ་དང༌།
བསམ་གཏན་གྱི་བདེ་བ་ལ་མ་ཆགས་པས་ན་བག་ཡོད་པ་དང༌། མདོ་སྡེ་ལ་སོགས་པ་མང་དུ་ཐོས་ཤིང་གཞན་གྱི་དོན་ལ་བརྩོན་པ་ནི་བྱང་ཆུབ་སེམས་དཔའ་ཡིན་ནོ། ། ཐེག་ཆེན་ལ་གནས་པ་ནི་རང་གི་ལོངས་སྤྱོད་ཡོངས་སུ་བཟུང་བའི་ཉེས་པ་ཤེས་པ་དང་ལོངས་སྤྱོད་ལ་མ་ཆགས་པས་སྤངས་པ་སྟེ་རབ་ཏུ་བྱུང་བ་དང༌། གཞན་གྱི་གནོད་པ་བྱས་ཀྱང་དེ་ལ་འཁོན་དུ་མི་འཛིན་པ་དང༌། དུས་རྟག་ཏུ་རྣལ་འབྱོར་ལ་བརྩོན་པ་དང༌། ཞི་གནས་པ་དང༌། རབ་ཏུ་འཛིན་པ་དང༌། བཏང་སྙོམས་ཀྱི་རྒྱུ་མཚན་མ་ལ་མཁས་པ་དང༌། ལྟ་བ་ངན་པ་མེད་ཅིང་ནང་དུ་སྟེ་ཐེག་ཆེན་ལ་རབ་ཏུ་གནས་ཤིང་མི་གཡོ་བ་ནི་བྱང་ཆུབ་སེམས་དཔའ་ཡིན་ནོ། ། ཐེག་པ་གཞན་གྱིས་མི་ཞུགས་པ་ནི།
བརྩེ་བ་དང་ལྡན་པས་ལུས་དང་ལོངས་སྤྱོད་ཐམས་ཅད་གཞན་ལ་གཏོང་བ་དང༌། ངོ་ཚ་ཤེས་པའི་ཡོན་ཏན་ལ་གནས་པས་ཉེས་སྤྱོད་ལ་མི་འཇུག་པ་དང༌། སེམས་ཅན་དང་སེམས་ཅན་མ་ཡིན་པ་ལས་བྱུང་བའི་སྡུག་བསྔལ་དང་དུ་ལེན་པ་དང༌། རང་གི་བདེ་བ་ལ་མ་ཆགས་པར་དགེ་བ་ལ་བརྩོན་པ་དང༌། ཞི་གནས་ཀྱི་རྒྱུ་མཚན་ལ་སོགས་པ་གསུམ་མི་བརྗེད་པའི་དྲན་པ་གཙོ་ཆེ་བའི་སྟོབས་ཀྱིས་སེམས་མཉམ་པར་འཇོག་པ་དང༌། ཤིན་ཏུ་མཉམ་པར་བཞག་པ་རྣམ་པར་མི་རྟོག་པའི་ཡེ་ཤེས་ཀྱི་བདག་ཉིད་དུ་གྱུར་པའི་ཤེས་རབ་དང་ལྡན་ཞིང་ཐེག་པ་གཞན་གྱིས་མི་ཞུགས་པ་ནི་བྱང་ཆུབ་སེམས་དཔའ་ཡིན་ནོ། ། འཁོར་བ་མི་འདོར་བ་ནི། གཞན་གྱི་སྡུག་བསྔལ་སེལ་བ་དང༌། གཞན་ལ་སྡུག་བསྔལ་མི་བྱེད་པ་དང༌། སྡུག་བསྔལ་བཟོད་པ་སྟེ་དེས་མི་ཞུགས་པ་དང༌།
སྡུག་བསྔལ་གྱིས་འཇིག་པ་མེད་པ་དགེ་བ་ལ་འཇུག་པ་དང༌། འདོད་པ་ལས་འདོད་ཆགས་དང་བྲལ་བས་སྡུག་བསྔལ་ལས་རྣམ་པར་གྲོལ་བ་དང༌། སྡུག་བསྔལ་ལ་འཁོར་གསུམ་དུ་མི་རྟོག་ཅིང་གཞན་དོན་དུ་འཁོར་བའི་སྡུག་བསྔལ་དང་དུ་ལེན་པ་ནི་བྱང་ཆུབ་སེམས་དཔའ་ཡིན་ནོ། ། བྱང་ཆུབ་ཆེན་པོ་ལྷུར་ལེན་པ་སེར་སྣའི་ཆོས་ལ་མི་དགའ་བ་དང༌། རང་བཞིན་གྱིས་ཚུལ་ཁྲིམས་ཀྱིས་ཆོས་ལ་དགའ་བ་དང༌། ཁོང་ཁྲོའི་ཆོས་ལ་སྨོད་ཅིང་དགེ་བའི་ཆོས་ལ་མངོན་པར་བརྩོན་པ་དང༌། སྙོམས་པར་འཇུག་པའི་ཆོས་ལ་དགའ་བ་དང༌། ཤེས་བྱའི་ཆོས་ལ་མི་ཤེས་པའི་མུན་ལ་མེད་ཅིང་ཆོས་གཙོ་བོར་བྱེད་པ་སྟེ། བྱང་ཆུབ་ཆེན་པོ་ལྷུར་ལེན་པའོ། ། ཐེག་ཆེན་ལ་བག་ཡོད་པ་ནི་ལོངས་སྤྱོད་ལ་བག་ཡོད་པ་སྟེ།
དེ་ལ་མ་ཆགས་པ་དང༌། བསླབ་བྱ་ངེས་པ་ལ་བག་ཡོད་པ་སྟེ། ངེས་པར་སློབ་པ་དང༌། རང་གཞན་གྱི་སེམས་ཁོང་ཁྲོ་ལས་བསྲུང་བ་དང༌། དགེ་བ་ལ་སྤྲོ་བ་རྟག་ཏུ་གུས་པར་བྱེད་པ་དང༌། བསམ་གཏན་གྱི་བདེ་བ་ལ་མ་ཆགས་པ་དང༌། ཆོས་ཡང་དག་པར་ཇི་ལྟ་བ་བཞིན་དུ་ཤེས་པས་ཆོས་ལ་བག་ཡོད་པ་དང༌། ཐེག་ཆེན་གྱི་བྱ་བ་ལ་བཟོད་པ་ལྷུར་ལེན་བྱེད་པས། ཐེག་པ་བག་ཡོད་ཅེས་བྱའོ། ། ཐེག་པ་གཞན་དོན་དུ་མི་གཉེར་བ་ནི།
མ་གུས་པ་སྟེ་སློང་བ་པོ་སོགས་ཁྱད་དུ་གསོད་ན་ངོ་ཚ་བ་དང༌། ཉེས་པ་ཆུང་ཙམ་གྱིས་ཀྱང་ངོ་ཚ་བ་དང༌། མི་བཟོད་པ་དང༌། དགེ་བ་ལས་ཡོངས་སུ་ཉམས་པ་དང༌། སེམས་རྣམ་པར་འཕྲོ་བ་དང༌། ཆོས་ཀྱི་བདག་མེད་མ་རྟོགས་པས་ལྟ་བ་ཆུང་ངུ་ལ་ཡང་ངོ་ཚ་བ་དང༌། ཐེག་པ་གཞན་ཉན་རང་གི་ཐེག་པ་ལ་འཇུག་པ་ངོ་ཚ་བ་སྟེ། དེ་རྣམས་སྤོང་བའོ། ། གཉིས་པ་ནི་ཕར་ཕྱིན་དྲུག་དང་བྱང་ཆུབ་ཆེན་པོར་སྨོན་པས་གཞན་ལ་ཇི་ལྟར་ཕན་འདོགས་པའི་ཚུལ་སྟོན་ཏེ། སྦྱིན་པས་ཚེ་འདི་དང་ཚུལ་ཁྲིམས་ཀྱིས་སྐྱེ་བ་ཁྱད་པར་ཅན་ཐོབ་ནས་ཕ་རོལ་ཏུ་དང༌།
བཟོད་པས་བཏང་སྙོམས་ཏེ་གནོད་ལན་མི་བྱེད་པ་དང༌། བརྩོན་འགྲུས་ཀྱིས་དགོས་པའི་གྲོགས་མངོན་པར་འདུ་བྱེད་པ་དང་ལྡན་པ་དང༌། བསམ་གཏན་གྱིས་རྫུ་འཕྲུལ་ལ་སོགས་པ་ལ་དབང་འབྱོར་བ་ཉིད་ཐོབ་པའི་སྒོ་ནས་དང༌། ཤེས་རབ་ཀྱིས་ཆོས་ཐམས་ཅད་བདག་མེད་པར་མཚུངས་པ་སྟོན་པ་སྟེ། དྲུག་གིས་ཕན་འདོགས་ཤིང་སངས་རྒྱས་པ་ན་དེ་དག་གི་འབྲས་བུ་ཆེན་པོས་ཕན་འདོགས་སོ། ། མཚན་གྱི་རྣམ་གྲངས་ནི་བཅུ་དྲུག་སྟེ། གཞན་དོན་དུ་བྱང་ཆུབ་ཐོབ་པར་སྟོན་པས་བྱང་ཆུབ་སེམས་དཔའོ། ། བཤད་སྦྱར་ལས། འདི་བྱང་ཆུབ་དང་སེམས་ཅན་ལ་དམིགས་པའི་ཕྱིར་བྱང་ཆུབ་སེམས་དཔའ་སྟེ་ཞེས་སོ། ། ཆེན་པོ་བདུན་དང་ལྡན་པས་སེམས་དཔའ་ཆེན་པོའོ། །
མདོ་སྡུད་པ་ལས་ནི། ཅི་ཕྱིར་འདི་ནི་བྱང་ཆུབ་སེམས་དཔའ་བྱ་ཞེ་ན། ། ཆགས་པ་སྤྱོད་བྱེད་ཀུན་ལ་ཆགས་པ་ཟད་པར་འདོད། ། རྒྱལ་བ་རྣམས་ཀྱི་བྱང་ཆུབ་ཆགས་མེད་གྱུར་ལ་རེག ། དེས་ན་འདི་ནི་བྱང་ཆུབ་སེམས་དཔའི་མིང་ཐོབ་བོ། ། ཅི་ཕྱིར་འདི་ནི་སེམས་དཔའ་ཆེ་ཞེས་བྱ་ཞེ་ན། ། སེམས་ཅན་ཚོགས་རྣམས་མང་པོའི་མཆོག་ཏུ་གྱུར་པ་དང༌། ། སེམས་ཅན་ཁམས་ཀྱི་ལྟ་རྣམས་ཆེན་པོ་གཅོད་པ་སྟེ། ། དེ་ཕྱིར་སེམས་དཔའ་ཆེན་པོ་ཞེས་ནི་རབ་ཏུ་བརྗོད། ། ཅེས་གསུངས་སོ། །
ཟབ་ཅིང་རྒྱ་ཆེ་བ་རྟོགས་པས་བློ་ལྡན་ནོ། ། ཤེས་རབ་གཞན་པས་ཁྱད་པར་དུ་འཕགས་པས་ན་གསལ་བའི་མཆོག་གོ ། སྐྱེ་བའི་ཁྱད་པར་བཞིས་སངས་རྒྱས་ཀྱི་སྲས་སུ་སྐྱེས་པས་ན་རྒྱལ་སྲས་སོ། ། སངས་རྒྱས་ཀྱི་གཞིར་གྱུར་པས་ན་རྒྱལ་བའི་གཞིའོ། ། བདུད་བཞི་བཅོམ་པས་ན་རྒྱལ་བྱེད་དོ། ། འབྲས་བུ་སྟོབས་ལ་སོགས་པའི་གཞིར་གྱུར་པས་ན་རྒྱལ་བའི་མྱུ་གུའོ། ། བདུད་བཞི་འཇོམས་པའི་སྟོབས་ལ་སོགས་པས་རྩལ་ལྡན་ནོ། ། བདག་མེད་གཉིས་རྟོགས་པས་ན་འཕགས་པའི་མཆོག་གོ ། གདུལ་བྱ་འཁོར་བ་ལས་གྲོལ་ཞིང་ཕན་བདེས་སྐྱོང་བས་ན་དེད་དཔོན་ནོ། ། ཡོན་ཏན་གྱིས་ཆེ་བར་གྱུར་པས་ན་གྲགས་མཆོག་གོ །
སྙིང་རྗེ་ཆེན་པོ་དང་ལྡན་པས་ན་སྙིང་རྗེ་ཅན་ནོ། ། བསོད་ནམས་ཀྱི་ཚོགས་ཆེན་པོ་བསགས་པས་ན་བསོད་ནམས་ཆེན་པོའོ། ། ཡོན་ཏན་ལ་དབང་འབྱོར་པས་ན་དབང་ཕྱུག་གོ ། ཕར་ཕྱིན་དྲུག་དང་ལྡན་པས་ན་ཆོས་དང་ལྡན་པའོ། ། མཚན་གྱི་ངེས་ཚིག་ལ་བཞི་སྟེ། ལམ་རྟོགས་པ་དང༌། ཤེས་བྱ་རྟོགས་པ་དང༌། འབྲས་བུ་རྟོགས་པ་དང༌། རྟོགས་པའི་དབྱེ་བའོ། ། དང་པོ་ནི་དེ་ཁོ་ན་ཉིད་ཟབ་མོ་བདག་མེད་གཉིས་རྟོགས་པ་དང༌།
རང་གཞན་གྱི་དོན་ཆེན་པོ་ལེགས་པར་རྟོགས་པ་དང༌། འདུས་བྱས་དང་འདུས་མ་བྱས་ཀྱི་དོན་ཀུན་རྣམ་པ་ཐམས་ཅད་དུ་རྟོགས་པ་དང༌། མྱ་ངན་ལས་འདས་པ་ཀུན་ཏུ་སྟོན་པས་ན་ཡང་མི་ཟད་པས་རྟག་ཏུ་རྟོགས་པ་དང༌། གདུལ་བྱ་ཇི་ལྟར་འདུལ་བའི་ཐབས་རྣམས་རྟོགས་པ་སྟེ་ཁྱད་པར་ལྔ་དང་ལྡན་པའི་རྒྱུ་དེས་ན་བྱང་ཆུབ་སེམས་དཔའ་ཞེས་བྱའོ། ། གཉིས་པ་ལ་གསུམ་ལས། གཞན་དབང་གསུམ་རྟོགས་པ་ནི། ཉོན་ཡིད་ཀྱི་བདག་ཏུ་གཟུང་བར་བྱ་བའི་གཞི་རྣམ་ཤེས་རྗེས་སུ་རྟོགས་པ་དང༌། ཉོན་མོངས་པ་བཞི་དང་མཚུངས་པར་ལྡན་པའི་སྒོ་ནས་ཀུན་གཞི་ལ་བདག་ཏུ་ལྟ་བ་གང་ཟག་གི་ཤེས་པ་དང་སྤངས་པར་དཀའ་བའི་ཕྲ་བ་སྟེ་ཉོན་ཡིད་རྟོགས་པ་དང༌། རྣམ་པར་རིག་པ་སྣ་ཚོགས་རྣམ་ཤེས་ཚོགས་དྲུག་རྟོགས་པ་དང༌། དེ་ལྟར་སེམས་དང་ཡིད་དང་རྣམ་པར་ཤེས་པ་སྟེ།
གསུམ་པོ་ཀུན་ཡང་དག་པ་མ་ཡིན་པའི་ཀུན་ཏུ་རྟོགས་པ་གཞན་དབང་མིན་པར་རྟོགས་པས་བྱང་སེམས་ཡིན་ནོ། ། སྤང་གཉེན་དང་མཚན་ཉིད་རྟོགས་པ་ནི། མ་རྟོགས་པ་སྟེ་མ་རིག་པ་རྟོགས་པ་དང་རྗེས་སུ་རྟོགས་པ་ནི་དེའི་གཉེན་པོ་རིག་པ་ཡེ་ཤེས་རྟོགས་པ་སྟེ་སྤང་གཉེན་རྟོགས་པའོ། ། མཚན་ཉིད་གསུམ་ལ་ཇི་ལྟར་བཏགས་པ་ལྟར་གྱི་དངོས་པོ་མེད་པར་རྟོགས་པ་དང༌། གཞན་དབང་རྐྱེན་ལས་སྐྱེ་བ་རབ་ཏུ་རྟོགས་པ་དང༌། ཆོས་ཉིད་མ་རྟོགས་པ་གཟུང་འཛིན་གཉིས་སུ་ཞེན་པའི་བློ་གཟུང་འཛིན་གཉིས་བྲལ་གྱི་ཚུལ་དུ་རྟོགས་པ་ནི་སོ་སོ་རང་གི་རིག་པའི་ཡེ་ཤེས་ཀྱིས་ཡོངས་གྲུབ་རྟོགས་པའི་རྒྱུའོ། ། ཇི་ལྟ་བ་དང་ཇི་སྙེད་རྟོགས་པ་ནི་གཞན་དབང་བདེན་པའི་དོན་དུ་མེད་པར་རྟོགས་པ་དང༌། དོན་དམ་པ་ཡོངས་གྲུབ་རྟོགས་པ་དང༌། སྐྱེ་མཆེད་བཅུ་གཉིས་པོ་བྱིས་པས་གཟུང་འཛིན་དུ་བཏགས་པ་དེ་དག་གི་དོན་ཀུན་བཏགས་པ་ཙམ་དུ་རྟོགས་པ་དང༌། ཤེས་བྱ་མཐའ་དག་གི་དོན་རྟོགས་པ་དང༌།
རྟོགས་བྱ་ཡུལ་དྲུག་དང༌། རྟོགས་བྱེད་དབང་པོ་དྲུག་དང༌། རྟོགས་པ་དབང་ཤེས་དྲུག་སྟེ་འཁོར་གསུམ་དག་པ་རྟོགས་པའི་རྒྱུ་ཞེས་སོ། ། གསུམ་པ་ནི་འགྲུབ་པར་འགྱུར་བ་སངས་རྒྱས་ཉིད་རྟོགས་པ་དང༌། གནས་དགའ་ལྡན་ན་བཞུགས་པ་རྟོགས་པ་དང༌། ལྷུམས་སུ་འཇུག་པ་རྗེས་སུ་རྟོགས་པ་དང༌། ལྷུམས་ནས་བལྟམས་པ་དང༌། བཟོ་ཡི་གནས་ལ་མཁས་པ་དང༌། བཙུན་མོའི་འཁོར་ལ་རོལ་པ་དང༌། རབ་ཏུ་འབྱུང་བ་དང༌།
དཀའ་བ་སྤྱོད་པ་དང༌། མངོན་པར་རྫོགས་པར་བྱང་ཆུབ་པའི་རིམ་པ་རྟོགས་པ་དང༌། མ་རྟོགས་པ་རྣམས་ཀྱི་དོན་རབ་ཏུ་རྟོགས་པ་དང༌། ཐེ་ཚོམ་ཅན་གྱི་ཐེ་ཚོམ་བསལ་བའི་ཕྱིར། ཆོས་ཀྱི་འཁོར་ལོ་བསྐོར་བ་རྟོགས་པའི་རྒྱུ། ཞེས་སོ། ། བཞི་པ་ནི་བློ་དང་ལྡན་པ་རྣམས་ཀྱི་རྟོགས་པ་ལ་དུས་ཀྱི་སྒོ་ནས་ཕྱེ་ན་བློ་ཐོབ་པ་འགགས་པ་ན་འདས་པ། མ་ཐོབ་པ་མ་འོངས་པ། ཐོབ་པ་རབ་ཏུ་གནས་པ་ད་ལྟར་བྱུང་བའི་རྟོགས་པའོ། ། ཕྱི་ནང་གི་སྒོ་ནས་ཕྱེ་ན་རྟོགས་པ་ནི་རང་གི་རྟོགས་པ་སྟེ་ནང་དང༌།
རྗེས་སུ་རྟོགས་པ་ནི་གཞན་ལས་རྟོགས་པ་སྟེ་ཕྱིའོ། ། ཕྲ་རགས་ཀྱིས་ཕྱེ་ན་སོ་སོར་འཆད་བློ་ནི་ཐོས་བསམ་གྱིས་རྟོགས་པ་སྟེ་རགས་པའོ། ། བརྗོད་མེད་ནི་སྒོམ་བྱུང་གིས་རྟོགས་པ་སྟེ་ཕྲ་བའོ། ། མཆོག་དམན་གྱིས་ཕྱེ་ན། ང་རྒྱལ་བཅོམ་པ་ས་བརྒྱད་པ་ཡན་ཆད་གྱ་ནོམ་པ། ང་རྒྱལ་ཅན་ས་བདུན་པ་མན་ཆད་ནི་དམན་པའོ། ། ཉེ་རིང་གིས་ཕྱེ་ན། བློ་གྲོས་མ་སྨིན་པས་ས་དགུ་པ་མན་ཆད་ནི་རིང་བ་དང༌། ཡང་དག་པར་སྨིན་པ་ས་བཅུ་པ་ནི་ཉེ་བའོ། ། ཡོན་ཏན་གྱི་སྐབས་བཤད་ཟིན་ཏོ།།
༈ །།དེ་ལྟར་བསླབ་པའི་དམིགས་པ་དང༌། ཇི་ལྟར་སློབ་པའི་སྤྱོད་པ་དང༌། སློབ་པ་པོ་རྟེན་གྱི་གང་ཟག་བསྟན་ནས། སྤྱོད་པ་དེ་དང་ལྡན་པའི་གང་ཟག་གིས་འབྲས་བུ་ཐོབ་པར་འགྱུར་བས་དེའི་འོག་ཏུ་འབྲས་བུ་སྟོན་ནོ། ། དེ་ལ་གཉིས་ཏེ། གནས་སྐབས་ཀྱི་འབྲས་བུ་དང༌། མཐར་ཐུག་གི་འབྲས་བུའོ། ། དང་པོ་ལ་གསུམ་སྟེ། སོ་སྐྱེ་དང་མཐུན་མོང་གི་འབྲས་བུ། ས་ཐོབ་པའི་འབྲས་བུ།
དེ་གཉིས་ཁྱད་པར་དུ་བྱེད་པའི་སྤྱོད་པའོ། ། དང་པོ་ལ་ལྔ་སྟེ་རྟགས་དང༌། རབ་ཏུ་བྱུང་མ་བྱུང་གི་ཁྱད་པར་དང༌། ལྷག་པའི་བསམ་པ་དང༌། ཡོངས་སུ་འཛིན་པ་དང༌། སྐྱེ་བ་རྣམ་པར་དབྱེ་བའོ། ། དང་པོ་ནི་དེ་ལྟར་བྱང་ཆུབ་སེམས་དཔའི་ཡོན་ཏན་མང་པོ་བསྟན་ནས་ད་ནི་དེ་ལྟ་བུའི་བྱང་སེམས་དེ་ཡིན་པར་ཤེས་པར་བྱེད་པའི་རྟགས་སྟོན་པ་ནི། སེམས་ཅན་རྣམས་ལ་སྙིང་བརྩེ་བ་དང༌། ཕར་ཕྱིན་དྲུག་གི་ཆོས་སྙན་པར་སྨྲ་བ་དང༌། སྙིང་སྟོབས་དང་སྲན་ཐུབ་པ་དང༌།
མ་ཞུམ་པའི་སྟོབས་དང་ལྡན་པའི་བརྟན་པ་ཉིད་དང༌། ཟང་ཟིང་གི་སྦྱིན་པ་རྒྱ་ཆེར་གཏོང་བས་ལག་བརྐྱང་བ་དང༌། དགོངས་པ་ཟབ་མོ་ངེས་པར་འགྲེལ་བ་སྟེ། འདི་དག་བློ་ལྡན་རྣམས་ཀྱི་རྟགས་སོ། ། དེ་ལ་བརྩེ་བ་ནི་སེམས་ཅན་ཡོངས་སུ་བཟུང་བ་དང༌། སྙན་པར་སྨྲ་བ་ནི་གཞན་ལ་ཆོས་བསྟན་པ་ཐོབ་པ་དང༌། བརྟན་པ་ནི་དཀའ་སྤྱད་ལ་མི་སྐྱོ་བ་དང༌། ལག་བརྐྱང་བ་དང༌། དགོངས་པ་ཟབ་མོ་འགྲེལ་བ་གཉིས་ནི། གོ་རིམ་བཞིན་དུ་ཟང་ཟིང་དང་ཆོས་གཉིས་ཀྱིས་སེམས་ཅན་བསྡུ་བའི་ཕྱིར་ཡིན་ནོ། །
དེ་དག་ཀྱང་བརྩེ་བ་ནི་བསམ་པ་དང༌། གཞན་བཞི་སྦྱོར་བ་སྟེ་བསམ་སྦྱོར་གཉིས་ཀ་བསྡོམས་པས་རྟགས་ལྔར་ཤེས་པར་བྱའོ། ། གཉིས་པ་ལ་གསུམ་ལས། ཁྱིམ་པའི་ཕྱོགས་ནི་བྱང་ཆུབ་སེམས་དཔའ་ཁྱིམ་ན་གནས་པའི་སྒོ་ནས་གཞན་དོན་བྱེད་ན་འཁོར་ལོས་བསྒྱུར་བའི་རྒྱལ་པོ་རྣམས་སུ་གྱུར་ནས་སྐྱེ་བ་ཐམས་ཅད་དུ་སེམས་ཅན་རྣམས་ཀྱི་དོན་བྱེད་དོ། ། འདི་ནི་ཕལ་ཆེ་བ་ལ་དགོངས་སོ། ། རབ་ཏུ་བྱུང་བའི་ཕྱོགས་ནི་ས་རྣམས་ལ་བློ་དང་ལྡན་པ་རྣམས་ཀྱི་རབ་ཏུ་བྱུང་བའི་ཚུལ་ནི་གསུམ་སྟེ། མཁན་སློབ་ལ་སོགས་པ་ལས་ཡང་དག་པར་ལེན་པའི་ཆོ་གས་ཐོབ་པ་དང༌། ས་དང་པོ་ཡན་ཆད་དུ་རྒྱུ་མཐོང་སྤངས་ཟད་པས་འབྲས་བུ་ཉེས་ལྟུང་མི་འབྱུང་བ་ཆོས་ཉིད་ཀྱིས་ཐོབ་པ་ནི་སྔ་མ་དེ་ལས་རབ་ཏུ་བྱུང་བའི་ཚུལ་གཞན་གཅིག་ཡིན་ལ། མཆོག་གི་སྤྲུལ་པས་མཆོད་རྟེན་རྣམ་དག་གི་དྲུང་དུ་རབ་ཏུ་བྱུང་བ་སྟོན་པར་བྱེད་པ་ལྟ་བུ་ཡང་ཚུལ་གཅིག་ཡིན་ནོ། ། དེ་གཉིས་ཀྱི་ཁྱད་པར་ནི་རབ་ཏུ་བྱུང་བའི་ཕྱོགས་དག་ནི་འདི་དང་ཕྱི་མར་ཐོབ་པར་འགྱུར་བའི་ཚད་མེད་པའི་ཡོན་ཏན་རྣམས་དང་ལྡན་ནོ། །
དེ་ལྟ་བས་ན་བྱང་ཆུབ་སེམས་དཔའ་རབ་ཏུ་བྱུང་བ་སྡོམ་བརྩོན་དེ་ནི་ཁྱིམ་པའི་བྱང་ཆུབ་སེམས་ལས་ཁྱད་པར་དུ་འཕགས་པ་སྟེ། དྲག་ཤུལ་ཅན་གྱི་ཞུས་པ་ལས། ཁྱིམ་ན་གནས་པ་ནི་ཉེས་པའི་ཚོགས་མང་བའོ། ། རབ་ཏུ་བྱུང་བ་ནི་ཡོན་ཏན་གྱི་ཚོགས་མང་བའི་ཕྱིར་ཞེས་པ་ལ་སོགས་པ་ཁྱད་པར་མང་དུ་གསུངས་སོ། ། གསུམ་པ་ནི་ས་རྣམས་ཀུན་ལ་བརྟན་པ་རྣམས་ཀྱི་ལྷག་པའི་བསམ་པ་ལྔ་སྟེ། སེམས་ཅན་ཐམས་ཅད་ལ་ཕ་རོལ་ཏུ་སྡུག་པའི་འབྲས་བུ་འདོད་པ་ནི་བདེ་བའི་བསམ་པ་འདོད་པ་དང༌། ཚེ་འདིར་དགེ་བ་ལ་འཇུག་པར་འདོད་པ་ཕན་པའི་ལྷག་པའི་བསམ་པ་དང༌། མྱ་ངན་ལས་འདས་པར་འདོད་པ་ནི་སྡུག་བསྔལ་མེད་པས་བདེ་བ་དང༌། ཉོན་མོངས་པ་མེད་པས་ཕན་པའི་བསམ་པ་ཡིན་པས་ན་གོང་མ་གཉིས་ལས་ལོགས་སུ་མི་བགྲང་ངོ༌། ། ས་མཚམས་ཀྱིས་ཕྱེ་ན་འཕགས་པའི་ས་ལ་མ་ཞུགས་པ་རྣམས་ཀྱི་ལྷག་པའི་བསམ་པ་ནི་མ་དག་པའོ། །
དང་པོ་ནས་ས་བདུན་པའི་བར་ནི་རྣམ་པར་དག་པའོ། ། ཕྱིར་མི་ལྡོག་པའི་ས་ཐོབ་པ་རྣམས་ཀྱི་ནི་རབ་ཏུ་དག་པ་སྟེ་ལྔ་པོ་འདི་ནི་སེམས་ཅན་རྣམས་ཀྱི་དོན་ལ་དམིགས་པ་ནི་ལྷག་པའི་བསམ་པར་འདོད་དོ། ། བཞི་པ་ནི་ས་རྣམས་ཀུན་ལ་བློ་དང་ལྡན་པའི་སེམས་ཅན་ཡོངས་སུ་འཛིན་ཚུལ་ནི་སྨོན་ལམ་སྟེ་བྱང་ཆུབ་ཀྱི་སེམས་ཀྱིས་སེམས་ཅན་ཐམས་ཅད་ཡོངས་སུ་འཛིན་པ་དང༌། ས་དང་པོ་ཐོབ་པ་ནས་བདག་དང་གཞན་ལ་སེམས་མཉམ་པ་དང༌། འཁོར་ལོས་བསྒྱུར་བ་ལ་སོགས་པ་སེམས་ཅན་རྣམས་ཀྱི་བདག་པོར་གྱུར་པ་དང༌། སློབ་དཔོན་དུ་གྱུར་ཏེ་འཁོར་སྡུད་པས་སེམས་ཅན་ཡོངས་སུ་འཛིན་པ་སྟེ་བཞི་ཡིན་ནོ། ། ལྔ་པ་ནི་བློ་ལྡན་རྣམས་ཀྱི་སྐྱེ་བ་ལེན་ཚུལ་ནི་མོས་སྤྱོད་ལ་གནས་པ་རྣམས་ལས་བཟང་པོས་འདོད་ཁམས་སུ་སྐྱེ་བ་དང༌། གཞན་ཡང་འཕགས་པའི་ས་ཐོབ་པས་ན་ངན་སོང་དུ་སྐྱེ་བའི་ལས་གཏན་ནས་མེད་ཀྱང་སྨོན་ལམ་གྱི་དབང་གིས་གཞན་དུ་ངན་སོང་དུ་ཡང་ཡང་སྐྱེ་བ་དང༌། བསམ་གཏན་གྱི་སེམས་ཐོབ་ཀྱང་སྙིང་རྗེའི་དབང་གིས་བསམ་གཏན་དུ་སྐྱེ་བ་ཟློག་ནས་ཏིང་ངེ་འཛིན་གྱི་དབང་གིས་འདོད་ཁམས་སུ་སྐྱེ་བ་དང༌། དབང་འབྱོར་པའི་དབང་གིས་སྤྲུལ་པའི་སྐུ་དགའ་ལྡན་ལ་སོགས་པར་སྐྱེ་བ་སྟེ་བཞིར་འདོད་པ་ཡིན་ནོ། །
གཉིས་པ་ས་ཐོབ་པའི་འབྲས་བུ་ལ་གཉིས་ཏེ། སྤྱི་དོན་དང༌། གཞུང་གི་དོན་ནོ། ། དང་པོ་ལ་འདིར་སའི་མཚན་ཉིད་ནི། སྙིང་རྗེ་ཆེན་པོ་དང་ལྡན་པའི་སྟོང་ཉིད་རྟོགས་པའི་ཡེ་ཤེས་སོ། ། ངེས་ཚིག་ནི་ཡོན་ཏན་གྱི་རྟེན་བྱེད་པའི་ཕྱིར་ས་ཞེས་བརྗོད་དོ། ། ས་སོ་སོའི་མཚམས་རྣམ་པར་ཕྱེ་བ་ནི། བདག་མེད་མངོན་སུམ་དུ་རྟོགས་པའི་ཡེ་ཤེས་ཐོབ་ནས་ཇི་སྲིད་དུ་ལྟུང་བའི་འཁྲུལ་པ་ཆ་ཕྲ་བ་རྣམས་ལ་ཤེས་བཞིན་གྱིས་ཟིན་པ་ཉིད་དུ་གནས་པར་བྱེད་མི་ནུས་པ་དེ་སྲིད་དུ་ས་དང་པོ་དང༌། ནུས་པ་ན་གཉིས་པ་ཡིན་ནོ། ། དེ་ནས་ཇི་སྲིད་དུ་འཇིག་རྟེན་པའི་ཏིང་ངེ་འཛིན་མཐའ་དག་ལ་སྙོམས་པར་འཇུག་པ་དང༌།
ཐོས་པའི་དོན་ཀུན་འཛིན་མི་ནུས་པ་དེ་སྲིད་དུ་གཉིས་པ་དང༌། ནུས་པ་ན་གསུམ་པའོ། ། དེ་ནས་ཇི་སྲིད་དུ་བྱང་ཆུབ་ཀྱི་ཕྱོགས་ཀྱི་ཆོས་རྣམས་ཀྱི་ལན་མང་དུ་གནས་པར་བྱེད་མི་ནུས་ཤིང་སྙོམས་པར་འཇུག་པ་ལ་སྲེད་པ་དང༌། ཆོས་ལ་སྲེད་པ་ལས་སེམས་ལྷག་པར་བཏང་སྙོམས་སུ་འཇུག་མི་ནུས་པ་དེ་སྲིད་དུ་གསུམ་པ་དང༌། ནུས་པ་ན་བཞི་པ་ཡིན་ནོ། ། དེ་ནས་ཇི་སྲིད་དུ་བདེན་བཞི་སྒོམ་པ་ན་འཁོར་བ་ལ་ཕྱོགས་པ་དང༌། མྱ་ངན་ལས་འདས་པ་ལ་མངོན་པར་ཕྱོགས་པའི་སེམས་ཟློག་སྟེ་ཐབས་ཀྱིས་ཟིན་པའི་བྱང་ཆུབ་ཀྱི་ཕྱོགས་སྒོམ་མི་ནུས་པ་དེ་སྲིད་དུ་བཞི་པ་དང༌། ནུས་པ་ན་ལྔ་པ་ཡིན་ནོ། ། དེ་ནས་ཇི་སྲིད་དུ་འཁོར་བས་སྐྱོ་བ་དང༌། མཚན་མ་མེད་པ་ལ་མཉམ་པར་འཇོག་མི་ནུས་པ་དེ་སྲིད་དུ་ལྔ་པ་སྟེ།
ནུས་པ་ན་དྲུག་པ་ཡིན་ནོ། ། དེ་ནས་ཇི་སྲིད་དུ་གནས་སྐབས་ཐམས་ཅད་དུ་མཚན་མ་མེད་པ་ལ་མཉམ་པར་འཇོག་མི་ནུས་པ་དེ་སྲིད་དུ་དྲུག་པ་དང༌། ནུས་པ་ན་བདུན་པ་ཡིན་ནོ། ། དེ་ནས་ཇི་སྲིད་དུ་ལྷུན་གྱིས་གྲུབ་པས་མཚན་མ་མེད་པ་ལ་མཉམ་པར་འཇོག་མི་ནུས་པ་དེ་སྲིད་དུ་བདུན་པ་དང༌། ནུས་པ་ནས་བརྒྱད་པ་ཡིན་ནོ། ། དེ་ནས་སོ་སོ་ཡང་དག་པར་རིག་པ་བཞིས་ཆོས་སྟོན་པ་ལ་དབང་དུ་མ་གྱུར་པ་དེ་སྲིད་དུ་ས་བརྒྱད་པ་དང༌། གྱུར་པ་ན་དགུ་པ་ཡིན་ནོ། ། དེ་ནས་ཆོས་ཀྱི་སྐུ་ཡོངས་སུ་རྫོགས་པ་ཐོབ་པ་དང༌། ཡང་དག་པར་རིག་པ་མི་ནུས་པ་དེ་སྲིད་དུ་དགུ་པ་དང༌། ནུས་པ་ན་བཅུ་པ་ཡིན་ནོ། །
དེས་ན་སྤྲུལ་པ་ལ་སོགས་པའི་དབང་ཐོབ་ཀྱང་ཤེས་བྱ་ཐམས་ཅད་ལ་ཆགས་པ་དང་ཐོགས་པ་མེད་པའི་ཡེ་ཤེས་སྐྱེད་མི་ནུས་པ་དེ་སྲིད་དུ་ས་བཅུ་པ་དང༌། ནུས་པ་དེའི་ཚེ་སངས་རྒྱས་ཀྱི་ས་ཡིན་ནོ། ། ཞེས་པ་ནི་དགོངས་འགྲེལ་ལས་གསུངས་པའི་དོན་ནོ། ། གཉིས་པ་གཞུང་གི་དོན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་ས་བཅུ་སོ་སོའི་མཚན་ཉིད་དང༌། ས་ལ་གནས་པའི་གང་ཟག་གི་རྣམ་གཞག བསླབ་པ་གསུམ་འབྲས་བུ་དང་བཅས་པ། ཟག་མེད་ཀྱི་ཕུང་པོ་ལྔ་ལ་སྦྱོར་བ།
ས་གྲུབ་མ་གྲུབ་ཀྱི་ཁྱད་པར། ས་ཐོབ་པའི་རྟགས། སོ་སོ་དང་ཐུན་མོང་གི་ངེས་ཚིག ས་ཐོབ་པའི་དབྱེ་བ་སྟེ་དོན་བརྒྱད་ཀྱིས་གནས་པ་དང༌། ས་རྣམ་པར་བཞག་པ་ཉིད་ཡིན་ནོ། ། གཉིས་པ་རྒྱས་པར་བཤད་པ་ནི། བརྒྱད་པོ་དེ་རིམ་པ་ལྟར་སྟོན་པ་ལས། དང་པོ་མཚན་ཉིད་ལ་ས་དང་པོ་ལ་ནི་སྟོང་པ་ཉིད་མཆོག་བདག་མེད་གཉིས་གསར་དུ་རྟོགས་སོ། ། དེ་ནས་གཉིས་པ་ལ་ལས་རྣམས་ཆུད་མི་ཟ་བར་གནས་པ་སྟེ་དགེ་བ་དང༌། མི་དགེ་བའི་ལས་ཀྱི་ལམ་དང༌།
དེ་རྣམས་ཀྱི་འབྲས་བུ་ཤེས་པས་ཉེས་པ་ཕྲ་མོས་ཀྱང་མ་གོས་པའི་ཚུལ་ཁྲིམས་དག་པ་དང་ལྡན་པའི་ཕྱིར་རོ། ། གསུམ་པ་ནི་བསམ་གཏན་གྱི་རབ་བདེ་བ་ཕུལ་དུ་བྱུང་བ་དག་གིས་གནས་ནས་བསམ་གཏན་དེ་དག་ལས་མ་ཉམས་བཞིན་དུ་དེའི་འོག་ཏུ་འདོད་ཁམས་སུ་སྐྱེ་བ་ཡིན་ནོ། ། བཞི་པ་ནི་དེ་ནས་འཁོར་བའི་གཉེན་པོ་བྱང་ཆུབ་ཀྱི་ཕྱོགས་དང་མཐུན་པས་མང་དུ་གནས་ཀྱང་ཐབས་ལ་མཁས་པས་དེ་དག་གི་དགེ་བ་རྣམས་འཁོར་བའི་དོན་དག་ཏུ་ཡོངས་སུ་བསྔོ་བ་ཡིན་ནོ། ། ལྔ་པ་ནི། འཕགས་པའི་བདེན་པ་བཞིས་མང་དུ་གནས་པས་བདག་ཉིད་སེམས་ཀུན་ནས་ཉོན་མོངས་པ་མེད་པ་བསྟན་བཅོས་དང་བཟོ་སྣ་ཚོགས་བྱེད་པས་སེམས་ཅན་རྣམས་ཡོངས་སུ་སྨིན་པར་བྱེད་པ་ཡིན་ནོ། ། དྲུག་པ་ནི། རྟེན་ཅིང་འབྲེལ་བར་འབྱུང་བ་རྟོགས་པའི་ཤེས་རབ་ཀྱིས་མང་དུ་གནས་པས་ཆེད་དུ་བསམས་ཏེ་སྲིད་པར་སྐྱེ་བས་ན་ཀུན་ནས་ཉོན་མོངས་པ་རྗེས་སུ་བསྲུང་བ་ཡིན་ནོ། ། བདུན་པ་ནི། བགྲོད་པ་གཅིག་པའི་ལམ་ས་བརྒྱད་པ་དང་འབྲེལ་ཏེ་ཐོབ་ཏུ་ཉེ་བ་དང་གནས་སྐབས་ཐམས་ཅད་དུ་མཚན་མ་མེད་པ་ལ་མཉམ་པར་འཇོག་ནུས་པས་ན་མཚན་མ་མེད་པར་གཅིག་པར་ངེས་པའི་ལམ་ཡིན་ནོ། ། བརྒྱད་པ་ནི།
མངོན་པར་འདུ་བྱེད་པ་མེད་པའི་མཚན་མ་མེད་པ་ལ་གནས་པའི་ཕྱིར་མཚན་མ་མེད་པ་ལྷུན་གྱིས་གྲུབ་པ་དང༌། སངས་རྒྱས་ཀྱི་ཞིང་རྣམ་པར་སྦྱོང་བ་ཡིན་ནོ། ། དགུ་པ་ནི། དེའི་འོག་ཏུ་སོ་སོ་ཡང་དག་པར་རིག་པ་ལ་དབང་བ་ཉིད་ཀྱིས་སེམས་ཅན་ཡོངས་སུ་སྨིན་པར་གྲུབ་པ་ཡིན་ཏེ། རྣམ་པ་ཐམས་ཅད་དུ་སེམས་ཅན་ཡོངས་སུ་སྨིན་པར་ནུས་པའི་ཕྱིར་རོ། ། བཅུ་པ་ནི། ཏིང་ངེ་འཛིན་དང་གཟུངས་ཀྱི་སྒོ་རྣམ་པར་དག་པ་ཡིན་ནོ། ། བཅུ་གཅིག་པ་སངས་རྒྱས་ཀྱི་སའི་མཚན་ཉིད་ནི། བྱང་ཆུབ་ནི་རྣམ་པར་དག་པ་ཉིད་དེ་ཤེས་བྱའི་སྒྲིབ་པ་རྣམ་པ་ཐམས་ཅད་དུ་སྤངས་པའི་ཕྱིར་རོ། ། དེ་ལྟར་རྣམ་པར་བཞག་པ་འདི་དག་གིས་ས་བཅུ་གཅིག་པོ་སོ་སོའི་མཚན་ཉིད་ཤེས་པར་བྱའོ། །
ས་རྣམས་ལ་གང་ཟག་རྣམ་པར་དབྱེ་བ་ནི་བྱང་ཆུབ་སེམས་དཔའ་ས་བཅུ་རྣམ་པར་བཞག་པ་སྟེ། འདི་ལྟར་ས་དང་པོ་ལ་ནི་བདག་གཉིས་སུ་ལྟ་བའི་གཉེན་པོ་ཡེ་ཤེས་ཐོབ་པའི་ཕྱིར་ལྟ་བ་རྣམ་པར་དག་པའི་གང་ཟག་ཡིན་ནོ། ། ས་གཉིས་པ་ལ་ནི་ལྟུང་བ་ཕྲ་མོ་ཡང་མེད་པས་ཚུལ་ཁྲིམས་ཤིན་ཏུ་རྣམ་པར་དག་པའོ། ། གསུམ་པ་ལ་ནི་ཚེ་རབས་ཐམས་ཅད་དུ་མི་ཉམས་པའི་བསམ་གཏན་དང་ཏིང་ངེ་འཛིན་ཐོབ་པའི་ཕྱིར་མཉམ་པར་བཞག་པ་ཡིན་ནོ། ། བཞི་པ་ལ་ནི་མདོ་སྡེ་ལ་སོགས་པའི་ཆོས་ཐ་དད་པ་ལ་ང་རྒྱལ་མེད་པ་ནི་ཆོས་ལ་ང་རྒྱལ་སྤངས་པ་ཡིན་ནོ། ། ལྔ་པ་ལ་ནི་སེམས་དང་བསམ་པ་རྣམ་པར་དག་པ་མཉམ་པ་ཉིད་དུ་འཇུག་པའི་ཕྱིར་རྒྱུད་ཐ་དད་པར་ང་རྒྱལ་མེད་པ་ཡིན་ནོ། ། མཉམ་པ་ཉིད་བཅུ་ནི་དུས་གསུམ་གྱི་སངས་རྒྱས་ཀྱི་ཆོས་རྣམ་པར་དག་པ་ལ་བསམ་པ་མཉམ་པ་ཉིད་གསུམ་དང༌། ཚུལ་ཁྲིམས་རྣམ་པར་དག་པ་དང༌། སེམས་རྣམ་པར་དག་པ་དང༌། ལྟ་བ་དང༌།
ཐེ་ཚོམ་དང༌། ཡིད་གཉིས་དང༌། འགྱོད་པ་སེལ་བ་རྣམ་པར་དག་པ་དང༌། ལམ་དང་ལམ་མ་ཡིན་པ་ཤེས་པ་རྣམ་པར་དག་པ་ཉིད་བཅུས་ཐམས་ཅད་མཉམ་པ་ཉིད་དུ་འཇུག་པར་རྒྱུད་ཐ་དད་པར་ང་རྒྱལ་མེད་པ་ཡིན་ནོ། ། མཉམ་པ་ཉིད་བཅུ་ནི་དུས་གསུམ་གྱི་སངས་རྒྱས་ཀྱི་ཆོས་རྣམ་པར་དག་པ་ལ་བསམ་པ་མཉམ་པ་ཉིད་གསུམ་དང༌། ཚུལ་ཁྲིམས་རྣམ་པར་དག་པ་དང༌། ལམ་ཤེས་པ་རྣམ་པར་དག་པ་དང༌། བྱང་ཆུབ་ཀྱི་ཕྱོགས་ཀྱི་ཆོས་ཐམས་ཅད་གོང་མ་གོང་མས་རྣམ་པར་དག་པ་དང༌། སེམས་ཅན་ཐམས་ཅད་ཡོངས་སུ་སྨིན་པར་བྱེད་པ་ལ་བསམ་པ་མཉམ་པ་ཉིད་དོ། ། དྲུག་པ་ལ་ནི་རྟེན་ཅིང་འབྲེལ་བར་འབྱུང་བའི་དེ་བཞིན་ཉིད་ཤེས་པས་མང་དུ་གནས་པས་ནག་པོ་དང་དཀར་པོའི་ཕྱོགས་ཀྱིས་དེ་བཞིན་ཉིད་ལ་ཀུན་ནས་ཉོན་མོངས་པ་དང་རྣམ་པར་བྱང་བར་མི་ལྟ་བའི་ཕྱིར་ཀུན་ནས་ཉོན་མོངས་པ་དང་རྣམ་པར་དག་པ་ཐ་དད་པར་ང་རྒྱལ་མེད་པ་ཡིན་ནོ། །
བདུན་པ་ལ་ནི་མཚན་མ་མེད་པར་གནས་པའི་མཐུས་སྐད་ཅིག་རེ་རེ་ལ་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་སྒོམ་པའི་སྐད་ཅིག་གཅིག་པ་དང་ལྡན་པའི་བློ་ཐོབ་པ་ཡིན་ནོ། ། བརྒྱད་པ་ལ་ནི་ལྷུན་གྱིས་གྲུབ་པར་མཚན་མ་མེད་པ་ལ་གནས་པའི་ཕྱིར་དང༌། བྱང་ཆུབ་སེམས་དཔའ་ཕྱིར་མི་ལྡོག་པའི་ས་ལ་ཞུགས་པ་རྣམས་དང་ཉེ་བར་འདྲེས་པའི་ཕྱིར་བཏང་སྙོམས་པ་དང༌། སངས་རྒྱས་ཀྱི་ཞིང་རྣམ་པར་སྦྱོང་བ་ཡིན་ནོ། ། དགུ་པ་ལ་ནི་སེམས་ཅན་ཡོངས་སུ་སྨིན་པར་བྱེད་པ་ལ་མཁས་པ་ཡིན་ནོ། ། བཅུ་པ་ལ་ནི་མངོན་པར་ཤེས་པ་ཆེན་པོ་ཐོབ་པའི་ཕྱིར་མཐུ་ཆེན་པོ་དང༌། ཏིང་ངེ་འཛིན་དང༌། གཟུངས་ཀྱི་སྒོ་ཚད་མེད་པས་ཁྱབ་པའི་ཕྱིར་ལུས་ཡོངས་སུ་རྫོགས་པ་དང༌། དགའ་ལྡན་གྱི་གནས་ན་གནས་པ་ལ་སོགས་པའི་སྤྲུལ་པ་སྟོན་པའི་ཕྱིར་ལུས་ངེས་པར་སྟོན་པ་ལ་མཁས་པ་དང༌། སངས་རྒྱས་རྣམས་ཀྱི་ཆོས་ཀྱི་རྒྱལ་ཚབ་ཏུ་དབང་བསྐུར་བ་ཡིན།
བསླབ་པ་གསུམ་དུ་བཞག་པ་ནི། ས་དང་པོ་ལ་ཆོས་ཉིད་རབ་ཏུ་རྟོགས་ནས་གཉིས་པ་ནས་དྲུག་པའི་བར་འདིར་ཟག་མེད་ཀྱི་བསླབ་པ་གསུམ་ལ་སློབ་པས་ན། ས་དང་པོ་ནི་ཟག་མེད་བསླབ་པ་གསུམ་གྱི་རྟེན་ཡིན་ལ། ངོ་བོ་ལ་ས་གཉིས་པ་ལ་ནི་ལྷག་པའི་ཚུལ་ཁྲིམས་ཀྱི་བསླབ་པ་ལ་གཙོ་ཆེར་སློབ་སྟེ། རྨི་ལམ་ན་ཡང་ཁ་ན་མ་ཐོ་བ་དང་བཅས་པའི་ལམ་ལ་མི་འཇུག་པས་བསླབ་པ་རྣམ་པར་དག་པར་འགྱུར་བའི་ཕྱིར་རོ། ། གསུམ་པ་ལ་ནི་ལྷག་པའི་སེམས་ཀྱི་བསླབ་པ་ལ་གཙོ་ཆེར་སློབ་སྟེ། མི་ཉམས་པའི་བསམ་གཏན་ཐོབ་པའི་ཕྱིར་རོ། ། ས་བཞི་པ་དང་ལྔ་པ་དང་དྲུག་པ་ལ་ནི་ལྷག་པའི་ཤེས་རབ་ཀྱི་བསླབ་པ་ལ་རྗེས་སུ་སློབ་སྟེ། དེ་ཡང་ས་བཞི་པ་ལ་ནི་བྱང་ཆུབ་ཀྱི་ཕྱོགས་དང་མཐུན་པ་སྒོམ་པས་བསྡུས་པའི་ཤེས་རབ་སྒོམ་མོ། ། དེ་ནས་ལྔ་པ་དང་དྲུག་པ་གཉིས་ལ་ཤེས་རབ་ཀྱི་སྤྱོད་ཡུལ་གཉིས་ཡིན་ཏེ།
གཉིས་པོ་གང་ཞེ་ན་ས་ལྔ་པ་ལ་ནི་བདེན་བཞིའི་ཆོས་ཀྱི་དེ་ཁོ་ན་ཉིད་ཤེས་པའི་ཤེས་རབ་ལ་སློབ་བོ། ། ས་དྲུག་པ་ལ་ནི་མི་ཤེས་པ་མ་རིག་པ་ལ་སོགས་པའི་འཇུག་པ་ཀུན་ནས་ཉོན་མོངས་པའི་རྟེན་འབྲེལ་དང༌། ཤེས་པ་སྟེ་མ་རིག་པ་འགགས་པས་འདུ་བྱེད་འགགས་པ་ལ་སོགས་པའི་འཇུག་པ་རྣམ་བྱང་གི་རྟེན་འབྲེལ་ཏེ་དེ་ལྟར་རྟེན་འབྲེལ་ལུགས་འབྱུང་དང་ལུགས་ལྡོག་ཤེས་པའི་ཤེས་རབ་ལ་སློབ་སྟེ་ཤེས་རབ་ནི་སྤྱོད་ཡུལ་གཉིས་ལ་འཇུག་པ་དེ་ལྟ་བས་ན་ཤེས་རབ་དེ་དག་གཉིས་ནི། ས་ལྔ་པ་དང་དྲུག་པ་གཉིས་ལ་རྣམ་པར་གནས་སོ། ། དེ་དག་ཀྱང་གཙོ་ཆེ་བའི་དབང་དུ་བྱས་པའོ། ། བསླབ་པ་རྣམས་དང་སློབ་པ་རྣམས་སྒོམ་པའི་ངོ་བོ་ལས་གཞན་དེ་དག་གིས་འབྲས་བུ་ནི་རྣམ་པ་བཞིའོ། ། བཞི་པོ་གང་ཞེ་ན། ས་བདུན་པ་ལ་ནི་མཚན་མ་མེད་ཅིང་མངོན་པར་འདུ་བྱེད་པ་དང་བཅས་པར་གནས་པ་སྟེ། དེ་ནི་འབྲས་བུ་བཞིའི་དང་པོ་ཡིན་ནོ། ། ས་བརྒྱད་པ་ལ་མཚན་མ་མེད་པར་གནས་པ་དེ་ཉིད་མངོན་པར་འདུ་བྱེད་པ་མེད་པ་དང༌།
སངས་རྒྱས་ཀྱི་ཞིང་རྣམ་པར་དག་པ་སྟེ། འབྲས་བུ་གཉིས་པར་འདོད་པ་ཡིན་ནོ། ། ས་དགུ་པ་ལ་སེམས་ཅན་ཡོངས་སུ་སྨིན་པར་གྲུབ་པ་ཉིད་ནི་འབྲས་བུ་གསུམ་པའོ། ། ས་བཅུ་པ་ནི་ཏིང་ངེ་འཛིན་དང་གཟུངས་རྣམས་འགྲུབ་པ་ནི་འབྲས་བུ་དམ་པ་སྟེ་བཞི་པ་ཡིན་པས་འབྲས་བུ་རྣམ་པ་བཞི་པོ་འདི་ནི་ས་བཞི་པོ་དེ་ལ་ཡང་དག་པར་བརྟེན་ནོ། ། ཟག་མེད་ཀྱི་ཕུང་པོ་ལྔ་རྣམ་པར་བཞག་པ་ནི། ས་དང་པོར་གཟུགས་ཀྱི་ཕུང་པོའི་རྟེན་ཆོས་ཉིད་རབ་ཏུ་རྟོགས་ནས་ས་གཉིས་པ་ནས་བཅུ་གཅིག་པའི་བར་འདིར་ཟག་མེད་ཀྱི་ཕུང་པོ་ལྔ་སྦྱོངས་བ་ལས་ས་གཉིས་པ་ལ་ཚུལ་ཁྲིམས་ཀྱི་ཕུང་པོ་སྦྱོང༌། དེའི་འོག་ཏུ་གསུམ་པ་ལ་ཏིང་ངེ་འཛིན། དེ་ནས་ས་གསུམ་ལ་ཤེས་རབ་ཀྱི་ཕུང་པོ་རྣམ་པར་སྦྱོང་སྟེ་སྔར་བཞིན་ནོ། ། དེ་ལས་གཞན་པ་ས་བདུན་པ་ནས་སངས་རྒྱས་ཀྱི་སའི་བར་དག་ལ་ནི། རྣམ་པར་གྲོལ་བ་དང་རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་སྦྱོང་ངོ༌། །
ཇི་ལྟར་ཞེ་ན་ས་བདུན་པ་ནས་བཅུ་པའི་བར་ལ་ནི་སྔར་བཤད་པའི་བསླབ་པའི་འབྲས་བུ་བཞི་པོ་དེ་ལ་སྒྲིབ་པའི་སྒྲིབ་པ་རྣམ་པ་བཞི་དང༌། སངས་རྒྱས་ཀྱི་ས་ལ་ནི་ཐོགས་པའི་སྒྲིབ་པ་ལས་ཀྱང་རྣམ་པར་གྲོལ་ཏེ། ཤེས་བྱ་ཐམས་ཅད་ལ་ཐོགས་པ་མི་མངའ་བ་དང༌། སྒྲིབ་པ་ཐམས་ཅད་ལས་རྣམ་པར་གྲོལ་བའི་ཡེ་ཤེས་སྦྱོང་ངོ༌། ། འདི་ནི་སྦྱངས་ཟིན་པ་ལ་སྦྱོང་བར་བཏགས་པ་ཡིན་ནོ། ། འོ་ན་རྣམ་པར་གྲོལ་བ་འདུས་མ་བྱས་ཡིན་པས་ཕུང་པོར་མི་འཐད་དོ་ཞེ་ན། རྣམ་པར་གྲོལ་བ་ལ་ཉོན་མོངས་པ་སྤངས་པ་མཚན་ཉིད་དང༌། མོས་པའི་མཚན་ཉིད་གཉིས་ལས། འདིར་མོས་པའི་མཚན་ཉིད་ཕུང་པོར་བཞག་པས་སྐྱོན་མེད་དོ་ཞེས་བཙུན་པ་བཞེད་དོ། ། ས་གྲུབ་མ་གྲུབ་རྣམ་པར་བཞག་པ་ནི་ས་རྣམས་ཐམས་ཅད་ལ་ཕྱེ་ན་མོས་སྤྱོད་མན་ཆད་ནི་ཆོས་ཉིད་མངོན་སུམ་དུ་མ་རྟོགས་པས་མ་གྲུབ་པ་དང༌།
ས་དང་པོ་ཡན་ཆད་ནི་གྲུབ་པ་ཡིན་ནོ། ། གྲུབ་པ་དེ་དག་ཀྱང་ས་བདུན་པ་མན་ཆད་ནི་མངོན་པར་འདུ་བྱེད་པ་དང་བཅས་པར་འཇུག་པས་མ་གྲུབ་པ་ཡིན་ནོ། ། ས་བརྒྱད་པ་ཡན་ཆད་ནི་མངོན་པར་འདུ་བྱེད་པ་མེད་པར་འཇུག་པས་གྲུབ་པ་དག་ཏུ་ཡང་འདོད་དོ། ། ས་དང་པོ་ཡན་ཆད་གྲུབ་པ་དེ་ཡང་གསུང་རབ་ལས་ཇི་ལྟར་རྣམ་པར་བཞག་པ་བཞིན་དུ་ཡིད་ལ་བྱེད་པས་རྣམ་པར་བཞག་པ་དེ་བཏགས་པ་ཙམ་དུ་ཤེས་པའི་ཕྱིར་དང༌། དེ་ཤེས་ནས་ཤེས་པ་ཙམ་དེ་ཉིད་ལ་ཡང་རྣམ་པར་མི་རྟོག་པའི་ཕྱིར་ན་ས་གྲུབ་པ་ཞེས་རྣམ་པར་ཤེས་པར་བྱའོ། ། གཞན་ཡང་ས་རྣམས་ཀུན་ལ་སྒོམ་པ་དང་གྲུབ་པ་ཡང་བྱང་ཆུབ་སེམས་དཔའ་རྣམས་ཀྱིས་སོ་སོ་རང་གིས་རིག་པར་བྱ་བའི་ཕྱིར་དང༌། སངས་རྒྱས་རྣམས་ཀྱི་སྤྱོད་ཡུལ་ཡིན་པའི་ཕྱིར་རོ། ། དེ་དག་ལས་གཞན་གྱིས་བསམ་གྱིས་མི་ཁྱབ་བོ། ། རྟགས་ལ་གསུམ་ལས། ས་ལ་ཞུགས་པའི་རྟགས་ནི་ས་གང་ལ་ཞུགས་པ་དེའི་ཡོན་ཏན་སྣང་བ་དང་བཅས་པ་དང༌།
མ་ཞུགས་པ་དེ་ལ་མོས་པ་དང༌། ཐེག་ཆེན་གྱི་ཆོས་ཟབ་ཅིང་རྒྱ་ཆེ་བ་ལ་མ་ཞུམ་པ་དང༌། དཀའ་བ་སྤྱོད་པ་རྣམས་ལ་མི་དམན་པ་དང༌། རང་གིས་ས་དེ་ལ་སོགས་པར་ཐོབ་པས་དེའི་ཐབས་གཞན་ལ་རག་མ་ལས་པས་གཞན་གྱིས་དྲིང་མི་འཇོག་པའི་བདག་ཉིད་དང༌། ས་དེ་དག་མངོན་པར་སྒྲུབ་པ་ལ་མཁས་པས་ན་ས་ཐམས་ཅད་རབ་ཏུ་རྟོགས་པ་དང༌། བདག་དང་སེམས་ཅན་ཀུན་ལ་སེམས་མཉམ་པ་དང༌། ལམ་གཞན་བསྔགས་པ་དང༌། རང་གི་ལམ་དེ་ལ་མི་བསྔགས་པར་བརྗོད་པ་གཞན་དུ་བཀྲིར་མི་གཏུབ་པ་དང༌། འཁོར་ལོས་བསྒྱུར་བ་ལ་སོགས་པའི་ཕུན་སུམ་ཚོགས་པ་ལ་ཡང་ཆགས་པ་མེད་པ་དང༌། འཁོར་གསུམ་མི་དམིགས་པས་སངས་རྒྱས་ཀྱི་ཐབས་ཤེས་པ་དང་རྟག་ཏུ་སངས་རྒྱས་ཀྱི་འཁོར་གྱི་དཀྱིལ་འཁོར་དུ་སྐྱེ་བ་སྟེ་བཅུ་པོ་འདི་ནི་ས་ཀུན་ལ་རྟགས་སུ་འདོད་པ་ཡིན་ནོ། །
ཕ་རོལ་ཏུ་ཕྱིན་པ་བཅུ་རྫོགས་པའི་རྟགས་ནི་བཅུ་དྲུག་སྟེ། ཕ་རོལ་ཏུ་ཕྱིན་པ་རྣམས་སྒྲུབ་པའི་འདུན་པ་མེད་པ་མ་ཡིན་པ་དང༌། ཁྱད་པར་དུ་ས་དང་པོ་ལ་སོགས་པ་དྲུག་ལ་ཕར་ཕྱིན་དྲུག་གི་མི་མཐུན་ཕྱོགས་སྤངས་པ་ནི་གོ་རིམ་བཞིན་དུ་ཆགས་པ་མེད་པ་དང༌། སེམས་ཅན་ལ་འཁུ་བའི་སྙིང་རྗེ་མེད་པ་དང༌། སེམས་ཁྲོ་བ་ཅན་མིན་པ་དང༌། ལེ་ལོ་མེད་པ་དང༌། བྱམས་པ་དང་སྙིང་རྗེ་མ་ཡིན་པའི་བསམ་པ་མིན་པ་དང༌། བློ་གྲོས་ངན་པའི་རྟོག་པ་སྟེ་ངོ་བོ་ཉིད་ལ་རྟོག་པ་དང༌། ཁྱད་པར་ལ་རྣམ་པར་རྟོག་པ་ཐམས་ཅད་ཀྱིས་འཕྲོགས་པ་མེད་པའོ། ། ས་བདུན་པ་ལ་ཐབས་ཀྱི་ཕ་རོལ་ཏུ་ཕྱིན་པའི་རྟགས་ནི་དྲུག་སྟེ།
ཐེག་པ་གཞན་ཡིད་ལ་བྱེད་པས་བློ་གྲོས་རྣམ་པར་མི་གཡེང་བ་དང༌། ཕུན་སུམ་ཚོགས་པའི་བདེ་བས་སེམས་མི་འཕྲོགས་པ་དང༌། རྒུད་པ་དང་དཀའ་སྤྱད་ཀྱི་སྡུག་བསྔལ་དག་གིས་གནོད་པ་མེད་པ་དང༌། དགེ་བའི་བཤེས་གཉེན་ལ་ཉེ་བར་བརྟེན་ཅིང་ཐོར་བ་ལྷུར་ལེན་པ་དང༌། སྟོན་པ་མཆོད་པ་ལ་བརྩོན་པ་དང༌། དགེ་བ་འཕེལ་བར་བྱེད་པས་ཐབས་མཆོག་ཏུ་གྱུར་པ་ཤེས་པ་དང༌། གང་ཟག་གི་བསྔོ་རྒྱུ་དུས་གསུམ་གྱིས་བསོད་ནམས་ཡང་དག་པར་བསྡུས་པ་ཤིན་ཏུ་རྒྱ་ཆེན་པོ་ཀུན་ཡུལ་སེམས་ཅན་ཐམས་ཅད་དང་ཐུན་མོང་དུ་བྱས་ནས་དུས་ཉིན་གཅིག་བཞིན་དུ་རྫོགས་པའི་བྱང་ཆུབ་ཏུ་བསྔོ་བའོ། ། ས་བརྒྱད་པ་ལ་སྨོན་ལམ་གྱི་ཕར་ཕྱིན་གྱི་རྟགས་ནི་བཟང་པོའི་གནས་སུ་སྟེ་སངས་རྒྱས་དང་བྱང་ཆུབ་སེམས་དཔའ་བཞུགས་པར་སྐྱེ་བའོ། ། ས་དགུ་པ་ལ་སྟོབས་ཀྱི་ཕར་ཕྱིན་གྱི་རྟགས་ནི་མི་མཐུན་ཕྱོགས་དང་འདྲེས་པའི་ཕྱིར་རྟག་ཏུ་དགེ་བ་བྱེད་པའོ། ། ས་བཅུ་པ་ལ་ཡེ་ཤེས་ཀྱི་ཕར་ཕྱིན་གྱི་རྟགས་ནི་མངོན་པར་ཤེས་པ་ཆེན་པོའི་ཡོན་ཏན་རྣམས་ཀྱིས་བརྩེན་པ་སྟེ་རྟགས་དེ་དག་དང་ལྡན་པའི་སངས་རྒྱས་ཀྱི་སྲས་དེ་ནི་འགྲོ་བ་ཀུན་གྱི་བླ་ན་འདུག་པ་ཡོན་ཏན་གྱི་གཏེར་དུ་ཤེས་པར་བྱའོ། །
ཕན་ཡོན་ནི་ས་རྣམས་ཀུན་ལ་ཕར་ཕྱིན་དེ་དག་གི་ཕན་ཡོན་ལྔ་སྟེ། སྐད་ཅིག་རེ་རེ་ལ་གནས་ངན་ལེན་གྱི་རྟེན་ཐམས་ཅད་ཟད་པར་འགྱུར་བ་དང༌། གཟུགས་ཅན་ལ་སོགས་པ་སྣ་ཚོགས་ཀྱི་འདུ་ཤེས་དང་བྲལ་ཞིང་མཚན་མ་མེད་པའི་ཆོས་ཀྱི་དགའ་བ་ཐོབ་པར་འགྱུར་བ་དང༌། ཐམས་ཅད་དུ་ཕྱོགས་བཅུ་ལ་སོགས་པར་རྣམ་པ་ཡོངས་སུ་མ་ཆད་པའི་ཆོས་ཀྱི་སྣང་བ་ཚད་མེད་པ་ཡོངས་སུ་ཤེས་པར་འགྱུར་བ་དང༌། རྣམ་པར་དག་པའི་སྐལ་བ་དང་མཐུན་པའི་རྒྱུ་མཚན་རྣམ་པར་བརྟགས་པ་མ་ཡིན་པ་དག་ཀྱང་ཀུན་ཏུ་སྤྱོད་པར་གྱུར་པ་དང༌། ཆོས་ཀྱི་སྐུ་ཡོངས་སུ་རྫོགས་པར་སྒྲུབ་པའི་ཕྱིར་རོ། ། གོང་ནས་གོང་དུ་ཕུན་སུམ་ཚོགས་པ་ཡང་ཡོངས་སུ་འཛིན་པའོ། ། དེ་དག་ཀྱང་དང་པོ་གཉིས་ཞི་གནས་ཀྱི་ཕྱོགས་དང་མཐུན་ལ། དེ་ནས་གཉིས་ལྷག་མཐོང་གི་ཕྱོགས་དང་མཐུན་པའོ། ། ངེས་ཚིག་ལ་གཉིས་ལས།
སོ་སོའི་ངེས་ཚིག་ནི། ས་དང་པོ་ལ་རབ་ཏུ་དགའ་བ་ཞེས་བྱ་སྟེ། བྱང་ཆུབ་དང་ཉེ་བ་དང༌། སེམས་ཅན་གྱི་དོན་འགྲུབ་པར་མཐོང་བ་ལས་རབ་ཏུ་དགའ་བ་སྐྱེ་བར་འགྱུར་ཏེ་དེའི་ཕྱིར་རབ་ཏུ་དགའ་བ་ཞེས་བརྗོད་དོ། ། གཉིས་པ་ནི་འཆལ་བའི་ཚུལ་ཁྲིམས་དང་སྩོལ་བ་སྟེ་ཐེག་པ་གཞན་གྱི་ཡིད་ལ་བྱེད་པའི་དྲི་མ་དང་བྲལ་བའི་ཕྱིར་དྲི་མ་མེད་པའི་ས་ཞེས་བྱའོ། ། གསུམ་པ་ནི་ཏིང་ངེ་འཛིན་གྱི་སྟོབས་ཀྱིས་ཆོས་ཚད་མེད་པ་ཚོལ་ཞིང་གཞན་དག་ལ་ཆོས་ཀྱི་སྣང་བ་ཆེན་པོ་བྱེད་པའི་ཕྱིར་འོད་བྱེད་པ་ཞེས་བྱའོ། ། བཞི་པ་ནི་བྱང་ཆུབ་ཀྱི་ཕྱོགས་དང་མཐུན་པའི་ཆོས་རྟོགས་པའི་ཤེས་རབ་འདི་ལྟ་བུས་ཉོན་སྒྲིབ་དང་ཤེས་སྒྲིབ་གཉིས་པོ་བསྲེག་པས་ནི་འོད་འཕྲོ་བ་ཅན་ནོ། ། ལྔ་པ་ནི་སེམས་ཅན་རྣམས་ཡོངས་སུ་སྨིན་པར་བྱེད་ཅིང་རང་གི་སེམས་ཀྱང་སེམས་ཅན་གྱི་ལོག་སྒྲུབ་ལ་སོགས་པས་ཉོན་མོངས་པར་མི་འགྱུར་བར་བསྲུང་བའི་ཕྱིར། དཀའ་བ་གཉིས་པོ་དེ་འབྱོངས་པས་སྦྱངས་དཀའ་བའོ། ། དྲུག་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས་འཁོར་བ་དང་མྱ་ངན་ལས་འདས་པ་གཉིས་པོ་འདིར་མཉམ་པ་ཉིད་མངོན་སུམ་དུ་འགྱུར་བའི་ཕྱིར་མངོན་གྱུར་པའོ། །
ས་བདུན་པ་ལ་བགྲོད་པ་གཅིག་པའི་ལམ་ས་བརྒྱད་པ་དང་འབྲེལ་བ་སྟེ་ཐོབ་ཏུ་ཉེ་བའི་ཕྱིར་རྩོལ་བཅས་ཀྱི་སྦྱོར་བའི་མཐར་ཕྱིན་པས་ན་རིང་དུ་སོང་བའོ། ། ས་བརྒྱད་པ་ནི་མཚན་མ་ལ་རྩོལ་བ་དང་མཚན་མ་མེད་པ་ལ་རྩོལ་བའི་འདུ་ཤེས་གཉིས་ཀྱིས་མི་གཡོ་བའི་ཕྱིར་མི་གཡོ་བའོ། ། ས་དགུ་པ་ལ་ནི་སོ་སོ་ཡང་དག་པར་རིག་པའི་བློ་གྲོས་བཟང་པོ་ཐོབ་པས་ལེགས་པའི་བློ་གྲོས་སོ། ། ས་བཅུ་པ་ལ་ནི་སྤྲིན་གྱིས་ནམ་མཁའ་ཁྱབ་པ་བཞིན་དུ་ཏིང་ངེ་འཛིན་དང་གཟུངས་ཀྱི་སྒོ་གཉིས་ཀྱིས་སྔར་ས་དགུ་པ་མན་ཆད་དུ་སངས་རྒྱས་རྣམས་ལས་ཐོབ་པའི་ཆོས་རྟེན་ལ་ཡོད་པ་ནམ་མཁའ་ལྟ་བུ་ལ་ཁྱབ་པའི་ཕྱིར་ཆོས་ཀྱི་སྤྲིན་ནོ། ། ས་བཅུ་པ་ལས་དགེ་བའི་བདུད་རྩིའི་ཆར་གྱིས་སེམས་ཅན་གྱི་ཉོན་མོངས་པའི་རྡུལ་དང་མེ་ལྕེ་ཐམས་ཅད་ཞི་བར་བྱེད་པས་ན་ཆོས་ཀྱི་སྤྲིན་ནོ། ། ཞེས་སོ། ། དགོངས་འགྲེལ་ལས། ས་བཅུ་པ་ལ་ནི་གནས་ངན་ལེན་གྱི་ལུས་ནམ་མཁའ་ལྟ་བུ་ལ་ཆོས་ཀྱི་སྐུ་སྤྲིན་ཆེན་པོ་ལྟ་བུས་ཁྱབ་ཅིང་ཁེངས་པའི་ཕྱིར་ཆོས་ཀྱི་སྤྲིན་ཞེས་བྱའོ། ། ཞེས་གསུངས་སོ། ། ཐུན་མོང་གི་ངེས་ཚིག་ལ་གཉིས་ལས།
གནས་པའི་ངེས་ཚིག་ནི། ཕ་རོལ་ཏུ་ཕྱིན་པ་ལ་སོགས་པའི་དགེ་བ་སྣ་ཚོགས་སྒྲུབ་པ་དགའ་བའི་བསམ་པས་རྟོགས་པར་གནས་སྐབས་ཐམས་ཅད་དུ་གནས་པའི་ཕྱིར་བྱང་ཆུབ་སེམས་དཔའ་ས་རྣམས་ནི་གནས་པ་ཡིན་པར་འདོད་དོ། ། སའི་ངེས་ཚིག་ནི་འབྱུང་པོ་དཔག་ཏུ་མེད་པ་རྣམས་འཇིགས་པ་མེད་པར་བྱ་བའི་ཕྱིར་རེ་རེ་ལ་ཡང་ཡོན་ཏན་དཔག་ཏུ་མེད་པ་དག་ལ་ཕྱི་ཕྱིར་གོང་ནས་གོང་དུ་འགྲོ་བ་དང་ལྡན་པའི་ཕྱིར་གནས་པ་དེ་དག་ཉིད་ལ་སར་འདོད་དོ། ། ཐོབ་པ་རྣམ་པར་དབྱེ་བ་ནི་ས་ཐོབ་པའི་དབྱེ་བ་ནི་བཞི་སྟེ། མོས་པས་ཐོབ་པ་ནི་མོས་སྤྱོད་ཀྱི་ས་ལ་སྔར་བཤད་པའི་ས་བཅུ་ལ་སོགས་པ་ལ་མོས་པའོ། ། སྤྱོད་པས་ཐོབ་པ་ནི་མོས་སྤྱོད་ཀྱི་ས་དེ་ཉིད་ལ་ས་བཅུ་ཐོབ་པའི་དོན་དུ་ཆོས་སྤྱོད་བཅུ་ལ་འཇུག་པའོ། ། ཆོས་སྤྱོད་བཅུ་ནི། དབུས་མཐའ་ལས། ཡི་གེ་འབྲི་མཆོད་སྦྱིན་པ་དང༌། ། ཉན་དང་ཀློག་དང་ལེན་པ་དང༌། །
འཆད་དང་ཁ་ཏོན་བྱེད་པ་དང༌། ། དེ་སེམས་པ་དང་བསྒོམ་པ་འོ། ། སྤྱོད་པ་འདི་བཅུའི་བདག་ཉིད་ནི། ། བསོད་ནམས་ཕུང་པོ་དཔག་ཏུ་མེད། ། ཅེས་སོ། ། རྟོགས་པས་ཐོབ་པ་ནི་ས་ལ་འཇུག་པ་དང་པོ་ནས་བདུན་པའི་བར་ཏེ་ཆོས་ཉིད་མངོན་སུམ་དུ་རྟོགས་པའི་ཕྱིར་རོ། ། འགྲུབ་པས་ཐོབ་པ་ནི་ཕྱིར་མི་ལྡོག་པའི་ས་ལ་འཇུག་པའི་ཚེ་འབད་སྩོལ་མེད་པར་ངང་གིས་འཇུག་པའི་ཕྱིར་རོ། ། དེ་གཉིས་ཁྱད་པར་དུ་བྱེད་པའི་སྤྱོད་པ་རྣམ་པར་དབྱེ་བ་ནི་སྤྱོད་པ་བཞི་ལས་ཕ་རོལ་ཏུ་ཕྱིན་པའི་སྤྱོད་པ་ནི་ལུས་ཅན་ཐེག་པ་ཆེན་པོ་ལ་མོས་པ་རྣམས་ཀྱི་ཕྱིར་བཤད་དོ། ། བྱང་ཆུབ་ཀྱི་ཕྱོགས་དང་མཐུན་པའི་སྤྱོད་པ་ནི། ཐེག་པ་དམན་པ་ལ་མོས་པ་རྣམས་ཀྱི་ཕྱིར་རོ། །
མངོན་པར་ཤེས་པའི་སྤྱོད་པ་ནི་ཐེག་ཆེན་དང་ཐེག་དམན་ལ་མོས་པ་གཉིས་ཀ་མངོན་ཤེས་ཀྱི་མཐུས་འདུན་པར་བྱ་བའི་ཕྱིར་རོ། ། སེམས་ཅན་ཡོངས་སུ་སྨིན་པའི་སྤྱོད་པ་ནི། དེ་གཉིས་ཀ་འདུལ་བ་སྟེ་ཡོངས་སུ་སྨིན་པར་བྱ་བའི་ཐབས་བསྡུ་བའི་དངོས་པོ་བཞིའོ། ། སྤྱོད་པ་བཞི་པོ་འདི་དཀོན་མཆོག་བརྩེགས་པ་དང་གཙུག་ན་རིན་ཆེན་གྱིས་ཞུས་པའི་མདོ་ལ་སོགས་པ་བཞིན་དུ་མདོ་རྣམས་ཀྱི་རྗེས་སུ་འབྲངས་ནས་འདིར་ཡང་གཞུང་གི་དབུ་ཞབས་རྣམས་སུ་ཚང་བར་བཤད་པ་ཡིན་ནོ། ། རྟགས་དང་སྤྱོད་པའི་སྐབས་བཤད་ཟིན་ནོ།། ༈ །།དེ་ལྟར་བྱང་ཆུབ་སེམས་དཔའི་སྤྱོད་པ་མཐར་ཐུག་པ་ལ་སངས་རྒྱས་ཀྱི་ཡོན་ཏན་རྣམས་འབྱུང་བས་དེའི་འོག་ཏུ་མཐར་ཐུག་གི་ལེའུ་སྟོན་ནོ། ། དེ་ལ་གཉིས་ཏེ། སངས་རྒྱས་ཀྱི་ཡོན་ཏན་ཁྱད་པར་ཅན་གྱི་སྒོ་ནས་བསྟོད་པ་དང༌། ངོ་བོ་ཉིད་དོ། ། དང་པོ་ལ་གཉིས་ཏེ།
ཐུན་མོང་གི་ཡོན་ཏན་གྱི་སྒོ་ནས་བསྟོད་པ་དང༌། ཐུན་མོང་མ་ཡིན་པའི་ཡོན་ཏན་གྱི་སྒོ་ནས་བསྟོད་པའོ། ། དང་པོ་ལ་ཚད་མེད་པ་བཞི་ནི་སྤྱི་མིང་ཡིན་པས་དེ་དང་ལྡན་པའི་ཕྱིར་སེམས་ཅན་རྣམས་ལ་བརྩེ་བ་ཅན་ནོ། ། བརྩེ་བ་དེ་ལ་བདེ་བ་དང་ཕན་པའི་དགོངས་པ་གཉིས་ལས། དང་པོ་ནི། ཚད་མེད་པ་གསུམ་སྟེ། བྱམས་པས་བདེ་བ་དང་ཕྲད་པ་དང༌། སྙིང་རྗེས་སྡུག་བསྔལ་དག་བྲལ་བ་དང༌། དགའ་བས་བདེ་བ་དང་མི་འབྲལ་བའི་དགོངས་པ་ཅན། བཏང་སྙོམས་ནི་རྗེས་སུ་ཆགས་པ་དང་ཁོང་ཁྲོ་བའི་ཀུན་ནས་ཉོན་མོངས་པ་མེད་པར་བཞེད་པས་ཕན་པའི་དགོངས་པས་ཏེ་དེ་ལྟར་ཕན་བདེ་གཉིས་ཀྱི་དགོངས་པ་དང་ལྡན་པའི་སངས་རྒྱས་དེ་ལ་ཕྱག་འཚལ་ལོ། །
ཞེས་པའོ། ། རྣམ་ཐར་ལ་སོགས་པ་གསུམ་ནི། ཐུབ་པ་སངས་རྒྱས་བཅོམ་ལྡན་འདས་ཀྱི་རྣམ་ཐར་ནི་སྒྲིབ་པ་ཀུན་ལས་རྣམ་པར་གྲོལ་བ་ཡིན་ལ། ཟིལ་གནོད་བརྒྱད་ཀྱིས་འཇིག་རྟེན་ཐམས་ཅད་ཟིལ་གྱིས་གནོན་ཅིང༌། ཟད་པར་བཅུ་ནི་སངས་རྒྱས་ཁྱོད་ཀྱི་མཁྱེན་པས་ཤེས་བྱ་ཐམས་ཅད་ལ་ཁྱབ་པ་སྟེ། དེ་ལྟར་ཐུགས་སྒྲིབ་པ་གཉིས་ལས་གྲོལ་ཞེས་སོ། ། ཉོན་མོངས་པ་མེད་པ་ནི། སེམས་ཅན་ཉོན་མོངས་པ་ཅན་མ་ལུས་པ་ཐམས་ཅད་ཀྱི་ཉོན་མོངས་པ་རིགས་མ་ལུས་པ་ཐམས་ཅད་འདུལ་ཞིང་ཉོན་མོངས་པ་མངོན་གྱུར་མེད་པ་རྣམས་ལ་ཡང་ཕྱིས་མི་སྐྱེ་བར་བྱ་བའི་ཕྱིར་གཉེན་པོ་བསྟན་ནས་ཉོན་མོངས་པའི་ས་བོན་འཇོམས་པར་མཛད་པ་དང༌། སེམས་ཅན་ཉོན་མོངས་པ་ཅན་ལ་ལྷག་པར་བརྩེ་བའོ། ། ཉན་ཐོས་ཀྱི་ཉོན་མོངས་པ་མེད་པ་ནི་གཞན་གྱི་ཉོན་མོངས་སྐྱེ་བའི་དམིགས་རྐྱེན་མི་བྱེད་པ་ཙམ་ཡིན་ལ།
སངས་རྒྱས་ཀྱི་ཉོན་མོངས་པ་མེད་པ་ནི་ཉོན་མོངས་པ་ཅན་གྱི་ཐད་དུ་ཆེད་དུ་གཤེགས་ནས་དེའི་ཉོན་མོངས་པ་འདུལ་བ་ཡིན་ཏེ། མངོན་རྟོགས་རྒྱན་ལས། ཉན་ཐོས་ཉོན་མོངས་མེད་པའི་ལྟ། ། མི་ཡི་ཉོན་མོངས་ཡོང་སྤངས་ཉིད། ། གྲོང་སོགས་སུ་དེའི་ཉོན་མོངས་རྣམས། ། རྒྱུན་གཅོད་རྒྱལ་བའི་ཉོན་མོངས་མེད། ། ཅེས་སོ། ། སྨོན་ནས་མཁྱེན་པ་ནི། གདུལ་བྱའི་བསམ་པ་ལ་སོགས་པ་འགའ་ཞིག་མཁྱེན་པར་བཞེད་པ་ན་འབད་སྩོལ་མེད་པར་ལྷུན་གྱིས་གྲུབ་པར་མངོན་དུ་འགྱུར་བ་དང༌། སྒྲིབ་པ་གཉིས་དང་བྲལ་བའི་ཕྱིར་ཆགས་པ་དང་ཐོགས་པ་མི་མངའ་བ་སྟེ།
རྒྱུད་བླ་མ་ལས། ཉོན་མོངས་སྤངས་ཕྱིར་ཆགས་པ་མེད། ། ཤེས་བྱའི་སྒྲིབ་ཀུན་དག་པའི་ཕྱིར། ། ཐམས་ཅད་དུ་ནི་ཐོགས་པ་མེད། ། ཅེས་སོ། ། རྟག་ཏུ་མཉམ་པར་བཞག་པ་ཉིད་དང་འདྲི་བ་ཀུན་གྱི་ལན་བརྗོད་པའི་སྒོ་ནས་ཐེ་ཚོམ་གཅོད་པའོ། ། ཉན་ཐོས་ཀྱི་སྨོན་ནས་ཤེས་པ་ནི་འཕྲལ་དུ་སྨོན་ལམ་འདེབས་ཤིང་འབད་སྩོལ་གྱི་སྒོ་ནས་སྙོམས་པར་འཇུག་པ་ལ་ལྟོས་པ་དང༌། ཉི་ཚེ་བ་ཙམ་ཤེས་པ་དང༌། རེས་འགའ་མཉམ་པར་མ་བཞག་པ་དང༌། ཐེ་ཚོམ་འགའ་ཞིག་གཅོད་མི་ནུས་པའི་ཕྱིར་རིམ་པ་ལྟར་ལྷུན་གྱིས་གྲུབ་པ་ལ་སོགས་པ་མ་ཡིན་ནོ། །
སོ་སོ་ཡང་དག་པར་རིག་པ་ནི། རྟེན་དང་བརྟེན་པ་ནི་ཆོས་དང་དོན་སོ་སོ་ཡང་དག་པར་རིག་པ་སྟེ་བཤད་བྱའོ། ། གསུང་དང་མཁྱེན་པ་ནི་ངེས་པའི་ཚིག་དང་སྤོབས་པ་སོ་སོ་ཡང་དག་པར་རིག་པ་སྟེ་འཆད་བྱེད་དོ། ། དེ་དག་ལ་བློ་གྲོས་རྟག་ཏུ་ཐོགས་པ་མི་མངའ་བའི་སྒོ་ནས་དམ་པའི་ཆོས་ལེགས་པར་སྟོན་པའོ། ། མངོན་ཤེས་ལ་རྫུ་འཕྲུལ་གྱི་མངོན་པར་ཤེས་པས་གདུལ་བྱ་ཡོད་པའི་སར་གཤེགས་ནས་སེམས་ཀྱི་རྣམ་གྲངས་མངོན་པར་ཤེས་པས་སེམས་ཀྱི་སྤྱོད་པ་མཁྱེན་པར་མཛད་དེ་ལྷའི་རྣ་བའི་མངོན་ཤེས་ཀྱིས་དེ་དག་གི་སྐད་ཀྱིས་ཆོས་སྟོན་པ་མཁྱེན་ནས། སྔོན་གྱི་གནས་རྗེས་སུ་དྲན་པའི་མངོན་ཤེས་ཀྱིས་སྔོན་གྱི་མཐའ་ནས་འདིར་འོངས་པ་དང༌། ལྷའི་མིག་གིས་ཕྱི་མའི་མཐར་འགྲོ་བ་དང༌། ཟག་པ་ཟད་པའི་མངོན་ཤེས་ཀྱིས་ཐེག་པ་གསུམ་གྱིས་ཇི་ལྟར་འཁོར་བ་ལས་ངེས་པར་འབྱུང་བའི་ཚུལ་རྣམས་མཁྱེན་ནས་དེ་དག་དང་མཐུན་པར་གདམས་ངག་ལེགས་པར་འདོམས་པར་མཛད་དོ། ། གཉིས་པ་ཐུན་མོང་མ་ཡིན་པའི་ཡོན་ཏན་ཁྱད་པར་ཅན་གྱི་སྒོ་ནས་བསྟོད་པ་ལ་བཅུ་གཅིག་ལས། མཚན་དཔེ་ནི།
ལུས་ཅན་ཀུན་གྱིས་ཁྱོད་མཐོང་ན། མཚན་བཟང་པོ་སུམ་ཅུ་རྩ་གཉིས་དང་ལྡན་པས་སྐྱེས་བུ་དམ་པ་ལགས་པར་འཚལ་ཞིང༌། དེའི་ལས་ནི་མཐོང་བ་ཙམ་གྱིས་རབ་ཏུ་དད་པར་མཛད་པའོ། ། མཚན་བཟང་པོ་སུམ་ཅུ་རྩ་གཉིས་ནི་ཕར་ཕྱིན་དང་རྒྱུད་བླའི་རྣམ་བཤད་དུ་བསྟན་ཟིན་ནོ། ། ཡོངས་སུ་དག་པ་ལ་རྟེན་ཡོངས་སུ་དག་པ་ནི། ལུས་ལེན་པ་དང་ཇི་སྲིད་བཞེད་ཀྱི་བར་དུ་གནས་པ་དང་དུས་ལ་བབས་པ་ན་གཏོང་བ་ལ་མངའ་བརྙེས་པའོ། ། དམིགས་པ་ཡོངས་སུ་དག་པ་ནི་དམིགས་པ་མེད་པར་སྤྲུལ་པ་དང༌། སྔར་ཡོད་གཞན་དུ་བསྒྱུར་བ་དང༌། ཐུགས་ཡོངས་སུ་དག་པ་ནི་རྣམ་པ་ཐམས་ཅད་དུ་ཏིང་ངེ་འཛིན་ལ་མངའ་བརྙེས་པའོ། ། ཤེས་རབ་ཡོངས་སུ་དག་པ་ནི་རྣམ་པ་ཐམས་ཅད་དུ་ཡེ་ཤེས་ལ་མངའ་བརྙེས་པའོ། །
སྟོབས་བཅུ་ནི་བྱེད་ལས་ཀྱི་སྒོ་ན་བསྟན་ཏེ། གསོད་པའི་མཆོད་སྦྱིན་ལ་སོགས་པ་བདེ་འགྲོའི་ཐབས་སུ་འདོད་པ་ནི་ཐབས་ལ་བསླུ་བའི་བདུད་ཡིན་ལ་གནས་དང་གནས་མ་ཡིན་པ་མཁྱེན་པའི་སྟོབས་ཀྱིས་དགེ་བ་བདེ་འགྲོའི་གནས་ཡིན་གྱི། གསོད་པའི་མཆོད་སྦྱིན་ལ་སོགས་པ་མི་དགེ་བ་གནས་མ་ཡིན་པར་བསྟན་པས་དེ་འཇོམས་སོ། ། སྐྱབས་ལ་བསླུ་བའི་བདུད་ནི་སྡིག་པ་བྱས་ཤིང་དགེ་བ་མ་བྱས་ཀྱང་དབང་ཕྱུག་ལ་སོགས་པ་མཉེས་ན་ངན་འགྲོར་མི་ལྷུང་བར་འདོད་པ་ལ་སོགས་པ་ཡིན་ལ། ལས་བདག་གིར་བྱ་བ་མཁྱེན་པའི་སྟོབས་ཀྱིས་ནི་རང་གི་དགེ་མི་དགེའི་ལས་བྱས་པ་དེ་རང་གིས་མྱོང་བར་འགྱུར་བས་དེ་ལ་དབང་ཕྱུག་ལ་སོགས་པས་སྐྱབས་པར་མི་ནུས་པར་བསྟན་པས་དེ་འཇོམས་སོ། ། འཇིག་རྟེན་པའི་བསམ་གཏན་ཐོབ་པ་ཙམ་གྱིས་གྲོལ་བར་སྟོན་པ་ནི་དག་པ་ལ་བསླུ་བའི་བདུད་ཡིན་ལ། བསམ་གཏན་དང་རྣམ་པར་ཐར་པ་དང༌། ཏིང་ངེ་འཛིན་དང་སྙོམས་པར་འཇུག་པ་མཁྱེན་པའི་སྟོབས་ཀྱིས་འཇིག་རྟེན་པའི་བསམ་གཏན་གྱིས་ཉོན་མོངས་པའི་ས་བོན་རྩ་བ་ནས་སྤོང་མི་ནུས་པ་བསྟན་པས་དེ་འཇོམས་སོ། ། ཐེག་ཆེན་གྱི་རིགས་ཅན་ཐེག་ཆེན་སྤངས་ནས་ཐེག་དམན་ལ་སྦྱོར་བ་ནི་ཐེག་པ་ཆེན་པོས་ངེས་པར་འབྱུང་བ་ལ་སེམས་ཅན་རྣམས་རབ་ཏུ་བསླུ་བའི་བདུད་ཡིན་ལ། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་ལ་སོགས་པ་བདུན་གྱིས་ནི་དེ་འཇོམས་ཏེ།
དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་ཀྱིས་དད་པ་ལ་སོགས་པ་ཆུང་ངུ་དང་འབྲིང་དང་ཆེན་པོ་མཁྱེན་ཏེ་ཆེན་པོ་ལ་འགོད་པ་དང༌། མོས་པ་སྣ་ཚོགས་མཁྱེན་ནས་ཐེག་ཆེན་གྱི་མོས་པ་ལ་འགོད་པ་དང༌། ཁམས་སྣ་ཚོགས་མཁྱེན་པས་སེམས་ཅན་གྱི་རིགས་ཀྱི་བྱེ་བྲག་ཤེས་ནས་རིགས་དང་མཚམས་པའི་ལས་ལ་འགོད་པ་དང༌། ཐམས་ཅད་དུ་འགྲོ་བའི་ལམ་མཁྱེན་པས་ཀུན་ནས་ཉོན་མོངས་པ་དང་རྣམ་བྱང་གི་ལམ་གྱི་བྱེ་བྲག་ཐམས་ཅད་ཤེས་ནས་ཐེག་ཆེན་གྱི་ལམ་ལ་འགོད་པ་དང༌། སྔོན་གྱི་གནས་རྗེས་སུ་དྲན་པས་གདུལ་བྱ་རྣམས་ཀྱི་སྔོན་གྱི་ཚེ་འཕོ་བ་རྣམས་མཁྱེན་པ་དང༌། འཆི་འཕོ་དང་སྐྱེ་བ་མཁྱེན་པས་མ་འོངས་པ་ན་སྐྱེ་བ་མཁྱེན་པ་དང༌། ཟག་པ་ཟད་པ་མཁྱེན་པའི་སྟོབས་ཀྱིས་མྱ་ངན་ལས་འདས་པའི་བྱེ་བྲག་རྣམས་མཁྱེན་ནས་བདུན་པོ་དེའི་སྒོ་ནས་ཐེག་ཆེན་གྱི་རིགས་ཅན་རྣམས་ཐེག་ཆེན་གྱི་ལམ་ཉིད་ལ་འགོད་པའི་ཕྱིར་རོ། ། མི་འཇིགས་པ་བཞི་ནི་རང་དོན་དུ་ང་ནི་སངས་རྒྱས་སོ་ཞེས་ཡེ་ཤེས་དང༌། ངས་ཟག་པ་ཐམས་ཅད་སྤངས་སོ་ཞེས་སྤངས་པ་གཉིས་ཞལ་གྱིས་བཞེས་པ་དང༌། གཞན་དོན་དུ་ཐེག་པ་གསུམ་གྱི་ལམ་གྱིས་འཁོར་བ་ལས་ངེས་པར་འབྱུང་ངོ༌། །
ཉོན་མོངས་པ་རྣམས་ཀྱིས་ཐར་པའི་གེགས་བྱེད་དོ། ། ཞེས་སྟོན་ཅིང་ཞལ་གྱིས་བཞེས་པར་མཛད་པ་ལ་འཇིག་རྟེན་ན་ལྷའམ་བདུད་དང་ཚངས་པའམ་བྲམ་ཟེའམ་ལྷ་དང་མི་དང་བཅས་པའི་འཇིག་རྟེན་གྱིས་སངས་རྒྱས་མ་ཡིན་ནོ་ཞེས་པ་དང་ཉོན་མོངས་པས་ཐར་པའི་གེགས་མི་བྱེད་དོ་ཞེས་ཏེ། ཆོས་དང་མཐུན་པར་རྒོལ་བའི་རྒྱུ་ཡང་དག་པར་རྗེས་སུ་མ་མཐོང་ནས་བདེ་བ་དང་མི་འཇིགས་པ་དང་བག་ཚ་བ་མེད་པ་རྣམས་ཐོབ་ནས་ཁྱུ་མཆོག་གི་གནས་རླབས་པོ་ཆེ་ཞལ་གྱིས་འཆེ་ཞིང་འཁོར་གྱི་ནང་དུ་སེངྒེའི་སྒྲ་སྒྲོགས་ལ་ཚངས་པའི་འཁོར་ལོ་རབ་ཏུ་བསྐོར་བས་ན་མུ་སྟེགས་གཞན་གྱིས་མི་བརྫི་བའོ། ། ཡུམ་བར་མ་ལས། རབ་འབྱོར་དེ་བཞིན་གཤེགས་པའི་མི་འཇིགས་པ་བཞི་གང་ཞེ་ན། བདག་གིས་ཡང་དག་པར་རྫོགས་པར་སངས་རྒྱས་སོ་ཞེས་དམ་བཅས་ན་འདི་ལ་ཆོས་འདི་རྣམས་མངོན་པར་རྫོགས་པར་སངས་མ་རྒྱས་སོ་ཞེས་བྱ་བར་བདག་ལ་དགེ་སྦྱོང་ངམ། བྲམ་ཟེའམ། ལྷའམ། བདུད་དམ། ཚངས་པའམ།
སྐྱེ་རྒུའི་ཚོགས་རྣམས་གཞན་ཡང་རུང་སྟེ་འཇིག་རྟེན་ན་ཆོས་དང་མཐུན་པར་རྒོལ་བར་འགྱུར་རོ་ཞེས་བྱ་བའི་རྒྱུ་ཡང་དག་པར་རྗེས་སུ་མི་མཐོང་སྟེ། རྒྱུ་ཡང་དག་པར་རྗེས་སུ་མ་མཐོང་བས་བདག་བདེ་བ་ཐོབ་པ་དང༌། བག་ཚ་བ་མེད་པ་ཐོབ་པ་དང༌། མི་འཇིགས་པ་ཐོབ་པ་རྣམ་པར་སྤྱོད་དེ་ཁྱུ་མཆོག་རླབས་པོ་ཆེའི་གནས་སུ་དམ་བཅའོ། ། འཁོར་གྱི་ནང་དུ་སེངྒེའི་སྒྲ་སྒྲོགས་སོ། ། ཚངས་པའི་འཁོར་ལོ་འཇིག་རྟེན་ན་དགེ་སློང་ངམ། བྲམ་ཟེའམ། ལྷའམ། བདུད་དམ། ཚངས་པའམ།
གཞན་སུས་ཀྱང་རུང་ཆོས་དང་ལྡན་པ་བསྐོར་བར་མི་ནུས་པ་བདག་གིས་རབ་ཏུ་བསྐོར་བར་བྱའོ། ། ཞེས་པ་ལ་སོགས་པ་གསུངས་སོ། ། བསྲུང་བ་མེད་པ་གསུམ་ནི་སྐུ་གསུང་ཐུགས་ཀྱི་སྤྱོད་པ་གཞན་གྱིས་ཤེས་ནས་མ་དད་པར་འགྱུར་དུ་དོགས་ནས་བསྲུང་བ་སྟེ་བཅབ་དགོས་པ་མེད་པས་འཁོར་གྱི་ནང་དུ་བག་བརྐྱང་སྟེ་བསྲུང་བའོ། ། ཡུམ་བར་མ་ལས། རབ་འབྱོར་དེ་བཞིན་གཤེགས་པའི་བསྲུང་བ་མེད་པ་གསུམ་གང་ཞེ་ན། དེ་བཞིན་གཤེགས་པ་ནི་སྐུའི་སྤྱོད་པ་ཡོངས་སུ་དག་པ་དང་ལྡན་པ་སྟེ། དེ་བཞིན་གཤེགས་པ་ལ་སྐུའི་སྤྱོད་པ་ཡོངས་སུ་མ་དག་པ་མི་མངའ་བས་ལ་ལས་ཤེས་སུ་འོང་ཞེས་གང་ཡང་བཅབ་པར་དགོས་པ་དེ་བཞིན་གཤེགས་པ་ལ་མི་མངའ་སྟེ་འདི་ནི་བསྲུང་བ་མེད་པ་དང་པོའོ་ཞེས་པ་ལ་སོགས་པ་གསུངས་སོ། ། དྲན་པ་ཉེ་བར་བཞག་པ་གསུམ་ནི་བསྙེལ་བ་མི་མངའ་བ་ཉིད་ཀྱིས་རྟག་ཏུ་གདུལ་བྱ་འདི་དག་གིས་ཆོས་འདི་བསྒྲུབ་ན་ལེགས་སྙམ་དུ་དགོངས་པ་ཉེ་བར་གནས་པས་ཆོས་སྟོན་པ་ན་འཁོར་ཐམས་ཅད་གུས་པར་ཉན་པ་དང༌། རྣ་བར་བླགས་པ་དང༌། ཡིད་བཏུད་པ་དང༌།
ཀུན་ཤེས་པའི་བསམ་པ་ཉེ་བར་འཇོག་པ་དང༌། ཆོས་ཀྱི་རྗེས་སུ་མཐུན་པའི་རྗེས་སུ་སྒྲུབ་པ་འདོད་པ་ལ་རྗེས་སུ་ཆགས་པའི་ཀུན་ནས་ཉོན་མོངས་པ་དང༌། འཁོར་ཐམས་ཅད་དེ་ལས་བཟློག་པ་ལ་ཁོང་ཁྲོའི་ཀུན་ནས་ཉོན་མོངས་པ་དང༌། འཁོར་གུས་མི་གུས་འདྲེས་མ་ལ་གཉིས་ཀར་མི་འགྱུར་བས་ཀུན་ནས་ཉོན་མོངས་པ་གཉིས་པོ་དེ་སྤངས་པའོ། ། ཡུམ་བར་མ་ལས། དེ་བཞིན་གཤེགས་པའི་དགོངས་པ་ཉེ་བར་བཞག་པ་གསུམ་གང་ཞེ་ན། དེ་བཞིན་གཤེགས་པ་ཆོས་སྟོན་པའི་ཆོས་ལ་རྣ་བ་བཏུད་དེ་རིམ་གྲོར་ཉན་ཅིང་བཀའ་ཉན་པའི་སེམས་ཉེ་བར་འཇོག་པ་དང༌། ཆོས་དོན་དུ་གཉེར་བས་ཆོས་ལ་ནན་ཏན་ཏུ་བྱེད་ན་ཡང་དེ་བཞིན་གཤེགས་པ་ལ་དགྱེས་པར་མི་འགྱུར། ཡིད་བདེ་བར་མི་འགྱུར། ཐུགས་གཡེང་པོར་མི་འགྱུར་ཏེ་འདི་ནི་དགོངས་པ་ཉེ་བར་བཞག་པ་དང་པོའོ། །
ཞེས་པ་ལ་སོགས་པ་གསུངས་སོ། ། དེ་གཉིས་ཀྱི་ལས་ནི་འཁོར་སྡུད་པའོ། ། བག་ཆགས་ཡང་དག་པར་བཅོམ་པ་ནི་ཀུན་མཁྱེན་ཁྱོད་ལ་གྲོང་ལ་སོགས་པ་རྒྱུ་བ་དང༌། ནང་དུ་ཏིང་ངེ་འཛིན་ལ་གནས་པ་ཀུན་ལ་ཡང་རྟག་པར་ཀུན་མཁྱེན་མ་ཡིན་པ་སྤྱོད་པ་འཁྲུལ་པ་མི་མངའ་བ་དེས་ན་ཐམས་ཅད་མཁྱེན་པ་ཞེས་པའི་མཚན་དང་མཐུན་པར་སྤྱོད་ལམ་ཡང་དག་པ་དོན་དང་ལྡན་ནོ། ། ཉན་ཐོས་དགྲ་བཅོམ་པ་རྣམས་ནི་ཉོན་མོངས་པ་ཟད་ཀྱང་བག་ཆགས་ཡང་དག་པར་མ་བཅོམ་པས་རེས་འགའ་གླང་པོ་ཆེའི་འཁྲུལ་པ་དང་ལྷན་ཅིག་ཏུ་ཐུག་པ་ལ་སོགས་པ་ཐམས་ཅད་མཁྱེན་པ་མ་ཡིན་པའི་སྤྱོད་པ་མངའ་བའོ། ། བསྙེལ་བ་མི་མངའ་བ་ནི། སེམས་ཅན་ཀུན་ཀྱི་བྱ་བ་ལ། ། ཁྱོད་ནི་དུས་ལས་མི་འདའ་སྟེ། ། གདུལ་བྱ་དུས་ལ་བབས་ན་བཏང་སྙོམས་སུ་མི་འཇོག་པའོ། ། དེའི་ལས་ནི་མཛད་པ་ཐམས་ཅད་རྟག་ཏུ་དོན་མངའ་བ་འབའ་ཞིག་མཛད་པའོ། །
ཐུགས་རྗེ་ཆེན་པོ་ནི་འཇིག་རྟེན་ཀུན་ལ་ཉིན་ལན་གསུམ་མཚན་ལན་གསུམ་སྟེ། ལན་དྲུག་ཏུ་ནི་ཉམས་སུ་ནི་འཕེལ་ཅེས་སོ་སོར་གཟིགས་པ་ནི་ལས་སོ། ། ལས་དེ་དང་ལྡན་པའི་བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པའི་སྒོ་ནས་སེམས་ཅན་ཐམས་ཅད་ལ་ཕན་པར་དགོངས་ཞེས་པའོ། ། སངས་རྒྱས་ཀྱི་ཆོས་ལ་མ་འདྲེས་པ་བཅོ་བརྒྱད་ལ་སྤྱོད་པས་བསྡུས་པ་ནི། སྐུ་ལ་འཁྲུལ་བ་དང༌། གསུང་ལ་ཅ་ཅོ་དང༌། ཐུགས་ལ་བསྙེལ་བ་དང༌། ཐུགས་མཉམ་པར་མ་བཞག་པ་དང༌། འཁོར་འདས་ཐ་དད་པའི་འདུ་ཤེས་དང༌། སོ་སོར་མ་བརྟགས་པའི་བཏང་སྙོམས་མི་མངའ་བ་སྟེ་དྲུག་གོ །
རྟོགས་པས་བསྡུས་པ་ནི། འདུན་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་ལ་ཉམས་པ་མི་མངའ་བ་དྲུག་གོ ། དུས་གསུམ་ལ་ཡེ་ཤེས་མ་ཆགས་མ་ཐོགས་པའི་ཡེ་ཤེས་ཀྱིས་བསྡུས་པ་གསུམ་དང༌། སྐུ་དང་གསུང་དང་ཐུགས་ཀྱི་ཕྲིན་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་རྗེས་སུ་འབྲངས་བ་ཕྲིན་ལས་ཀྱིས་བསྡུས་པ་གསུམ་སྟེ་བཅོ་བརྒྱད་དང་ལྡན་པའི་ཉན་ཐོས་དང་རང་སངས་རྒྱས་ཀུན་གྱི་བླ་མར་གྱུར་པའོ། ། རྣམ་པ་ཐམས་ཅད་མཁྱེན་པ་ཉིད་ནི་ངོ་བོ་ཉིད་དང༌།
ལོངས་སྤྱོད་རྫོགས་པ་དང༌། སྤྲུལ་པའི་སྐུ་སྟེ་གསུམ་པོར་དང་པོས་ཟབ་མོ་དང༌། ཕྱི་མ་གཉིས་ཀྱིས་རྒྱ་ཆེན་པོ་མངོན་པར་བྱང་ཆུབ་པ་བརྙེས་ཤིང༌། ཤེས་བྱ་ཐམས་ཅད་མཁྱེན་པས་ཐམས་ཅད་དུ་སེམས་ཅན་རྣམས་ཀྱི་ཐེ་ཚོམ་གཅོད་པའོ། ། ཕར་ཕྱིན་དྲུག་རྫོགས་པའི་སྒོ་ནས་བསྟོད་པ་ནི། ལོངས་སྤྱོད་ལ་ཀུན་ཏུ་འཛིན་པ་མེད་ཅིང་ཉེས་པའི་དྲི་མ་ཕྲ་མོ་ཡང་མེད་པ་འཇིག་རྟེན་གྱི་ཆོས་དང་སྡུག་བསྔལ་དག་གིས་སེམས་རྙོག་པ་མེད་ཅིང་རྟོག་པ་ཆུང་ངུ་དང་ངན་ངོན་ཙམ་ལ་མི་གནས་པ་དང༌། རྣམ་པར་གཡེང་བས་མི་གཡོ་ཞིང་ཆོས་ཐམས་ཅད་ལ་རྣམ་པར་རྟོག་པའི་སྤྲོས་པ་མེད་པ་སྟེ། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པའི་སངས་རྒྱས་བཅོམ་ལྡན་འདས་དེ་ལ་ཕྱག་འཚལ་ལོ་ཞེས་པའོ། ། ངོ་བོ་ཉིད་ལ་དོན་དྲུག་ལས་ངོ་བོའི་དོན་ནི་དམ་པའི་དོན་ངོ་བོ་ཉིད་ཀྱི་སྐུ་དག་པ་གཉིས་ལྡན་གྲུབ་པ་ནི་སངས་རྒྱས་ཀྱི་ངོ་བོ་ཉིད་དོ། ། རྒྱུའི་དོན་ནི་དེ་ཡང་བྱང་ཆུབ་སེམས་དཔའི་ས་ཀུན་ལས་ངེས་པར་འབྱུང་ངོ༌། །
འབྲས་བུའི་དོན་ནི། སེམས་ཅན་ཀུན་གྱི་མཆོག་ཏུ་གྱུར་བའོ། ། ལས་ཀྱི་དོན་ནི་སེམས་ཅན་ཐམས་ཅད་སྨིན་པ་དང་རྣམ་པར་གྲོལ་བར་མཛད་པའོ། ། ལྡན་པའི་དོན་ནི་ཡོན་ཏན་ཕུང་པོ་ལྷག་མེད་དུ་ཡང་མི་ཟད་ཅིང་མཉམ་མེད་དེ་ཉན་རང་ལ་སོགས་པ་ལས་ཆེས་ལྷག་པ་དང་ལྡན་ནོ། ། འཇུག་པའི་དོན་ནི་འཇིག་རྟེན་གྱི་ཁམས་སྣ་ཚོགས་སུ་གང་ལ་གང་འདུལ་དུ་སྣང་བའི་སྤྲུལ་པའི་སྐུའོ། ། ས་བཅུའི་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་དུ་མཚན་དཔེས་བརྒྱན་པར་སྣང་བ་ལོངས་སྤྱོད་རྫོགས་པའི་སྐུ་དང༌། ལྷ་དང་མི་རྣམས་ཀྱིས་རྣམ་པ་ཀུན་ཏུ་མི་མཐོང་ཞིང་སངས་རྒྱས་རྣམས་ཀྱིས་སོ་སོ་རང་གིས་རིག་པའི་ཡེ་ཤེས་ཀྱི་ཡུལ་དུ་གྱུར་པ་ནི་ཆོས་ཀྱི་སྐུའོ། ། སླར་ཡང་གཞུང་གི་བྱེད་པ་བསྟན་པ་ནི། དེ་ལྟ་ན་ཡང་དེ་ཡི་མཐུས། ། གདུལ་བྱའི་སྐལ་བ་ཇི་བཞིན་དུ། །
སྲིད་པ་ཇི་སྲིད་གནས་ཀྱི་བར། ། དེ་ཡི་མཛད་པ་རྒྱུན་མི་ཆད། ། མཐར་ཐུག་གི་ལེའུ་བཤད་ཟིན་ནོ། གསུམ་པ་བསྟན་བཅོས་ཡོངས་སུ་རྫོགས་པའི་བྱ་བ་ལ་གཉིས་ལས། མཛད་པ་པོའི་གང་ཟག་སྨོས་པ་ནི། བཅོམ་ལྡན་འདས་མགོན་པོ་བྱམས་པས་མཛད་པ་ཐེག་པ་ཆེན་པོའི་མདོ་སྡེའི་རྒྱན་གྱི་རྣམ་པར་བཤད་པ་རྫོགས་སོ། ། བསྒྱུར་བྱེད་ཀྱི་ལོ་པཎ་སྨོས་པ་ནི། རྒྱ་གར་གྱི་མཁན་པོ་ཤཱཀྱ་སིངྷ་སྟེ་སེངྒེ་དང༌། ཞུ་ཆེན་གྱི་ལོ་ཙཱ་བ་བན་དྷེ་བཙུན་པ་སྐ་བ་དཔལ་བརྩེགས་ལ་སོགས་པས། རྒྱ་སྐད་ལས་བོད་སྐད་དུ་བསྒྱུར་ཅིང་ཞུས་ཏེ་འཆད་ཉན་གྱིས་ལེགས་པར་གཏན་ལ་ཕབ་པའོ། །
སླད་དེ་དུས་ཕྱིས་ཀྱི་པཎྜིཏ་པ་ར་ཧེ་ཏ་ཞེས་ཡུལ་གྱི་མིང་གིས་བཏགས་པ་དང༌། བྲམ་ཟེ་ཆེན་པོ་སཱཛྫན་དང་བོད་ཀྱི་ལོ་ཙཱ་བ་བློ་ལྡན་ཤེས་རབ་ཀྱིས་ཀྱང་ལེགས་པར་གཏན་ལ་ཕབ་པའོ། ། རྒྱལ་བའི་གསུང་རབ་པད་མཚོའི་བརྒྱན་གྱུར་གཞུང་ལུགས་འདབ་རྒྱས་པ། ། དགོངས་དོན་རྣམ་འབྱེད་རྣམ་བཤད་ཉིན་མོར་བྱེད་པའི་འོད་རིས་ཅན། ། བློ་གྲོས་མཐུ་ཡིས་ཡོངས་སུ་བསྒྲུབས་པའི་དགེ་ཚོགས་རབ་དཀར་ཟླ་འོད་ཀྱིས། ། མ་ལུས་འགྲོ་བ་ཡོན་ཏན་རྒྱ་མཚོའི་རྡུལ་སྙེད་སྟོབས་བཅུ་ལྡན་པའི་ས་ལ་གནས་གྱུར་ཅིག ། བདག་ཀྱང་ཆོས་ཚུལ་འདི་དང་ཀུན་ཏུ་མི་འབྲལ་ཡོངས་སུ་གནས་གྱུར་ཏེ། ། བྱམས་པའི་གསུང་རབ་ལེགས་བཤད་བསིལ་ཟེར་འོད་བརྒྱ་ལྡན་པ་ཡིས། ། བློ་གྲོས་དབང་པོ་རབ་རྒྱས་ཤེས་བྱ་ཀུན་ལ་མི་འཇིགས་སྤོབས་པ་ཐོབ། ། སྲིད་པའི་རྒྱ་མཚོ་ལས་རྒལ་ཐམས་ཅད་མཁྱེན་པའི་གོ་འཕངས་ཐོབ་གྱུར་ཅིག །
དེ་ལྟར་ན་གཞུང་འདིས་ཐེག་ཆེན་གྱི་རིགས་དང་ལྡན་པའི་གང་ཟག་གིས་བྱང་ཆུབ་ཏུ་སེམས་བསྐྱེད་ཏེ་བྱང་ཆུབ་སེམས་དཔའི་སྤྱོད་པ་ལ་སླབས་ནས་བླ་ན་མེད་པའི་བྱང་ཆུབ་ཐོབ་པར་འགྱུར་རོ་ཞེས་བསྟན་ནོ། ། བསྟན་བཅོས་འདི་འཛིན་པ་ལ་སོགས་པ་བྱས་ན་ཐེག་ཆེན་གྱི་མདོ་སྡེ་ཐམས་ཅད་བཟུང་བ་ལ་སོགས་པའི་བསོད་ནམས་ཐོབ་པར་འགྱུར་ཏེ། འདི་དང་བྱང་ཆུབ་སེམས་དཔའི་ས་བརྗོད་བྱའི་གྲངས་དང་གོ་རིམ་ལ་སོགས་པ་མཐུན་ལ། བྱང་ས་ལས། ལྷ་དང་མིའི་འཇིག་རྟེན་གྱི་ནང་ནས། ལྷར་གྱུར་བའམ། མིར་གྱུར་པའམ། དགེ་སྦྱོང་ངམ། བྲམ་ཟེ་ལ་ལས་བྱང་ཆུབ་སེམས་དཔའི་ལས་འདི་ལ་བརྟན་པོར་མོས་པ་བསྐྱེད་ནས་འདི་ཉན་པའམ། འཛིན་པའམ།
སྒོམ་པའི་རྣམ་པར་སྦྱོར་བར་བྱེད་དམ། གཞན་དག་ལ་རྒྱ་ཆེར་སྟོན་པར་བྱེད་དམ། ཐ་ན་ཡི་གེར་འདྲིར་བཅུག་སྟེ་འཆང་བ་དང༌། མཆོད་པ་དང༌། བཀུར་སྟི་ཡང་བྱེད་པ་དེ་ལ་ནི། མདོར་བསྡུས་ན་བྱང་ཆུབ་སེམས་དཔའི་སྡེ་སྣོད་དུ་རྟོགས་པའི་མདོ་སྡེ་ཉན་པ་ལ་སོགས་པའི་བསོད་ནམས་ཀྱི་ཕུང་པོ་བཅོམ་ལྡན་འདས་ཀྱིས་གསུང་ཤིང་གསལ་བར་མཛད་དེ་བཀྲོལ་ཞིང་བརྟགས་ནས་བསྟན་པ་ཇི་སྙེད་ཀྱི་བསོད་ནམས་ཀྱི་ཕུང་པོར་འགྱུར་བར་རིག་པར་བྱའོ། ། དེ་ཅིའི་ཕྱིར་ན་འདི་ལྟར་བྱང་ཆུབ་སེམས་དཔའི་ས་འདིར་ནི་བྱང་ཆུབ་སེམས་དཔའི་སྡེ་སྣོད་བསྟན་པ་དང་བཤད་པའི་སྒོ་ནས་བསྡུས་ཤིང་བཤད་པའི་ཕྱིར་ཏེ་ཞེས་གསུངས་སོ། ། རྒྱལ་བ་ཀུན་གྱི་གསུང་རབ་གངས་ཅན་མཚོ་ལས་ལེགས་འོངས་པ། ། ཡན་ལག་བརྒྱད་ལྡན་ཟབ་མོའི་ལེགས་བཤད་བསིལ་བྱེད་ཆུ་བོའི་རྒྱུན། ། ཐེག་མཆོག་སྟོན་པའི་སྤྲིན་གྱི་སྒྲ་ལྡན་རབ་གསལ་གློག་འོད་རབ་འཁྱུགས་པ། །
མི་ཕམ་གསུང་རབ་ཟབ་དོན་སྙིང་པོའི་ནོར་བུ་འབར་བ་ཅན། ། འཇིག་རྟེན་གསུམ་གྱི་བླང་དོར་གསལ་བྱེད་སྒྲོན་མེ་རྣམ་བཤད་པ། ། ཡིད་ཆེས་ལུང་དང་མི་འགལ་རིགས་པས་ཚུལ་བཞིན་རྣམ་འགྲེལ་ཞིང༌། ། བླ་མེད་ཞི་བའི་ལམ་ཚུལ་བརྗོད་པ་གསལ་བར་བྱེད་པའི་རྒྱན། ། བློ་གྲོས་མཐུ་ཡིས་སྒྲུབས་པའི་དགེ་ཚོགས་རབ་དཀར་ཞིང༌། ། མཐའ་ཡས་ཞིང་གི་རྡུལ་སྙེད་རྣམ་མང་ཐོབ་པས་འགྲོ་བ་ཀུན། ། མ་ལུས་མཁྱེན་པ་སྟོབས་བཅུ་ལྡན་པའི་ས་ལ་གནས་གྱུར་ཅིག ། བདག་ཀྱང་ཆོས་ཚུལ་འདི་དང་ཉིན་དང་ཉི་མའི་ཟེར་བཞིན་དུ། ། ལྷན་ཅིག་གནས་པའི་བློ་གྲོས་སྤོབས་པ་རབ་ཐོབ་ཅིང༌། ། གཟུངས་དང་ཏིང་འཛིན་སྤོབས་པའི་ཆུ་བོ་རབ་རྒྱས་ནས། །
ཕྲིན་ལས་གངྒཱའི་རྒྱུན་གྱིས་མཐའ་ཡས་འགྲོ་བ་རྗེས་སུ་འཛིན་གྱུར་ཅིག ། རྣམ་བཤད་འདི་ཡང་ལྷུན་པོ་ཉི་ཟླའི་གོས་དང་མ་བྲལ་ཞིང༌། ། ཆུ་གཏེར་བཞི་ཡང་ས་འཛིན་ཁོར་ཡུག་དག་དང་ལྷན་ཅིག་གནས། ། རྒྱ་མཚོའི་གོས་ཅན་གནས་པ་དེ་སྲིད་རབ་ཏུ་གནས་པ་དང༌། ། གདུལ་བྱའི་མཁའ་ལ་ཕྱོགས་དུས་ཀུན་ཏུ་རྣམ་པར་འཕེལ་གྱུར་ཅིག ། ཐེག་པ་ཆེན་པོ་མདོ་སྡེ་རྒྱན་གྱི་རྣམ་བཤད་ཐེག་པ་ཆེན་པོ་གསལ་བར་བྱེད་པའི་གནད་ཀྱི་སྒྲོན་མེ་ཞེས་བྱ་བ་འདི་ནི། མང་དུ་ཐོས་པ་རྒྱ་མཚོའི་ཕ་རོལ་ཏུ་སོན་པའི་མཁས་པ་རྣམས་ཀྱི་གཙུག་གི་ནོར་བུར་གྱུར་པ། འགྲན་དང་སྤོབས་པའི་ཟླ་ཐམས་ཅད་དང་བྲལ་བ། མཁས་མཆོག་བུདྡྷ་ཤྲཱི་ལ་སོགས་པ། མཁས་ཤིང་གྲུབ་པ་བརྙེས་པའི་ཡོངས་འཛིན་དུ་མའི་ཞབས་རྡུལ་སྤྱི་བོས་བླངས་པ་ལ་བརྟེན་ནས།
ཤེས་བྱའི་གནས་ཕལ་མོ་ཆེ་བློ་ཡུལ་དུ་གསལ་བའི་དགེ་སློང༌། ཤར་རྒྱལ་མོ་རོང་པ་རོང་སྟོན་ཆེན་པོ་ཤེས་བྱ་ཀུན་རིག་གིས་སྦྱར་བའོ། ། འདིས་ཀྱང་རྒྱལ་བའི་བསྟན་པ་རིན་པོ་ཆེ་ཕྱོགས་དུས་ཀུན་ཏུ་དར་ཞིང་རྒྱས་པར་གྱུར་ཅིག ། མངྒ་ལཾ། བྷ་ཝནྟུ། ཤུ་བྷཾ། ན་མཿསུ་ག་ཏ་ཧྲཱི་ད་ཡ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
