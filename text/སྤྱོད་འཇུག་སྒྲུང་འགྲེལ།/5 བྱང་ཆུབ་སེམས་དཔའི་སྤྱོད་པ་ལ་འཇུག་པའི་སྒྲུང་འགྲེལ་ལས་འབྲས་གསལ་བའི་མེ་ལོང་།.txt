བྱང་ཆུབ་སེམས་དཔའི་སྤྱོད་པ་ལ་འཇུག་པའི་སྒྲུང་འགྲེལ་དང་གཏམ་རྒྱུད།
པོད ༥
བྱང་ཆུབ་སེམས་དཔའི་སྤྱོད་པ་ལ་འཇུག་པའི་སྒྲུང་འགྲེལ་ལས་འབྲས་གསལ་བའི་མེ་ལོང་།
༄༅། །བྱང་ཆུབ་སེམས་དཔའི་སྤྱོད་པ་ལ་འཇུག་པའི་སྒྲུང་འགྲེལ་ལས་འབྲས་གསལ་བའི་མེ་ལོང་ཞེས་བྱ་བ་བཞུགས་སོ། ། དང་པོ།
ཀླད་ཀྱི་དོན་བཤད་པ། ༄༅། །ཨོསྭ་སྟི་སིདྷཾ། བྱང་ཆུབ་སེམས་དཔའི་སྤྱོད་པ་ལ་འཇུག་པའི་སྒྲུང་འགྲེལ་ལས་འབྲས་གསལ་བའི་མེ་ལོང་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། ཐུབ་དབང་ཞབས་རྡུལ་མགོས་མཆོད་ནས། ། སྤྱོད་ཕྱོགས་གླིང་བཞི་བཤད་དོ་ཞེས། ། དེ་གསུང་སྨྲྀ་ཏིའི་ལུགས་བཞིན་བྲི། ། དགེ་བསམ་ཡིད་བཞིན་འགྲུབ་གྱུར་ཅིག།
དེའང་ལེའུ་བཅུ་ལས་ལེའུ་དང་པོའི་སྡོམ་ནི། བུ་མོ་ཀླུ་སྒྲུབ་དེད་དཔོན་དང༌། ། རྒྱལ་པོ་ནོར་བཟང་མཛའ་བོའི་བུ། ། ཚངས་པ་ལེགས་སྐྱེས་ཁྲོན་པའི་མི། ། དགེ་སློང་དགའ་བྱེད་ཕྲའུ་དང༌།། བྱམས་པའི་སྟོབས་དང་བཅུ་གསུམ་མོ། ། གཉིས་པ། གཞུང་གི་དོན་བཤད་པ། ཀ༡ ལེའུ་དང་པོའི་སྐབས་ཀྱི་གཏམ་རྒྱུད་བཤད་པ། ཕྱག་འོས་ཀུན་ལའང་གུས་པར་ཕྱག་འཚལ་ཏེ།
ཞེས་པའི་སྐབས་སུ། བྱང་སེམས་ཀྱིས། ཉན་རང་ལ་སོགས་ཡུལ་དམན་པ་ལ་ཕྱག་བྱ་བ་མ་ཡིན་ཏེ། དཔེར་ན་རྒྱལ་པོ་མ་སྐྱེས་དགྲས་གནས་བརྟན་འོད་སྲུང་སོགས་ཉན་ཐོས་རྣམས་ཕོ་བྲང་དུ་གདུགས་ཚོད་ལ་གདན་དྲངས་པ་ན། རྒྱལ་པོའི་སྲས་མོ་ལོ་བཅུ་དྲུག་ལོན་པ་མཛེས་སྡུག་གཅིག་ཡོད་པ་ཁྲི་ལས་མི་ལྡང་བ་ལ། རྒྱལ་པོས། འཕགས་པ་འདི་འདྲ་བ་བྱོན་དུས་ཕྱག་སོགས་མི་བྱེད་པ་ཁྱོད་ནི་དམན་པའི་གནས་སོ་ཞེས་སྨྲས་པས། བུ་མོ་ན་རེ། ཡབ་རང་ཡང་སྨད་པའི་གནས་སོ་ཟེར་རོ། ། དེ་ཅི་དྲིས་པས། །
འཁོར་ལོ་སྒྱུར་རྒྱལ་མཚན་དང་རབ་ལྡན་པས། ། ཕལ་པ་རྣམས་ལ་ཕྱག་སོགས་མི་བྱེད་ལྟར། ། རྒྱལ་པོའི་སྲས་མོ་མཚན་དང་རབ་ལྡན་པས། ། ཕལ་པ་རྣམས་ལ་ཕྱག་སོགས་མི་བྱེད་ལྟར། ། རྒྱལ་བའི་སྲས་པོ་མཚན་དང་རབ་ལྡན་པས། ། ཉན་རང་རྣམས་ལ་ཕྱག་བྱེད་ག་ལ་འགྱུར། ། དེ་ཅིའི་ཕྱིར་ཞེ་ན། བྱང་སེམས་དང༌། འཁོར་ལོ་སྒྱུར་བས་ཡབ་དེ་ཉིད་ཀྱི་གདུང་འཚོབ་ནུས་པའི་ཕྱིར་རོ།། ཁོ་མོ་ཡང་བྱང་སེམས་ཡིན་པས་ཉན་རང་ལ་ཕྱག་མི་འཚལ་ཞེས་ཟེར་རོ། །
གསེར་འགྱུར་རྩི་ཡི་རྣམ་པ་མཆོག་ལྟ་བུ། ། བྷེ་ཏའི་ཡུལ་གྲོང་ཁྱེར་ཛྷེ་ཏར་བྲམ་ཟེ་རྣལ་འབྱོར་རྒྱལ་བའི་ལྷའི་ཆེན་མ་བློ་ལྡན་མ་ལ་བུ་བློ་གྲོས་འཕགས་བཙས་ཏེ། མཚན་མཁན་ལ་བསྟན་པས། ཚེ་རིང་ན་སྟོན་པ་གཉིས་པ་གཅིག་སྟེ། ཚེ་ཞག་བདུན་ལས་མེད་ཟེར་བ་ལ། ཀླུས་ཤིས་པ་བརྗོད་པས་ལོ་བདུན་དུ་གྱུར། ཡང་རྨ་བྱ་ཆེན་མོ་བསྒྲུབས་པས་ལོ་བཅོ་ལྔར་གྱུར་པའི་ཚེ། ཆུན་མ་གཟུགས་ལྡན་མའི་བྲམ་ཟེ་མཉེས་པར་བྱས་ཏེ། བདག་གི་བུ་བསོད་ནམས་འཕགས་ལ་སྨན་གྱི་མངའ་ཐང་གནང་བར་ཞུ་བྱས་པས། ཐུབ་ཆོད་དུ་སྦྱིན་དུ་མི་རུང་བས་ཐབས་ཀྱིས་སྦྱིན་ནོ། །
ཞེས་དེ་ལ་གསོ་རིགས་ཀྱི་མན་ངག་ཐམས་ཅད་ཡོངས་རྫོགས་སུ་བསླབས་ཚར་བ་དང༌། བློ་གྲོས་འཕགས་པ་དང་རྒན་པས་ཞག་གསུམ་ན་ཁྱེད་གཉིས་སུ་མཁས་པ་ཞིག་ལ་མངའ་ཐང་ཐམས་ཅད་གཏོད་དོ་སློབས་ཤིག་ཟེར་རོ།། དེར་ཡུམ་ངོ་གནག་པའི་རྒྱུ་དྲིས་པས། གོང་ལྟར་བསྙད། ཁྱོད་བུ་ཐུ་བོ་ཡིན་ཡང་སྲིད་མི་ཐོབ་པ་ལ་མ་དགའ་ཟེར། མི་དགྱེས་མི་འཚལ་གྱིས་མར་མེ་སྟ་གོན་མཛོད་ཅིག་ཟེར་ནས། ནུབ་དང་པོ་ལ་ཡབ་ཀྱི་བཞེད་པ་གཅིག། གཉིས་པ་ལ་ཡབ་ཀྱི་ནོར་བ། གསུམ་པ་ལ་ཡིན་ལུགས་བཞིན་རྟོགས་ནས། ཉིན་གསུམ་རིམ་བཞིན་བཤད་པས།
ནུ་བོས་ཡེ་མ་སྤོབས་པ། ཡུམ་གཉིས་ངོ་ལོག་པའི་ཚེ། ཕུ་བོས་ཡབ་ཡུམ་མི་དགྱེས་མི་འཚལ་གྱིས་སྲིད་ཁོ་ལ་གཏོད་ལ། བདག་རབ་ཏུ་འབྱུང་བར་ཞུས་པས་དགྱེས་ཏེ་གནང་ནས། ན་ལེནྡྲར་སྒྲ་གཅན་འཛིན་བཟང་པོ་ལ་རབ་ཏུ་བྱུང་སྟེ། གནས་ལྔ་ཐམས་ཅད་ལན་རེ་གཟིགས་པའམ་གསན་པས་མཁྱེན་ཀྱང༌། བཅོ་ལྔའི་ལོ་གྲངས་ཚང་ནས། དཔལ་གྱི་རིར་མྱ་ངན་གྱི་གླིང་དུ་འགྲེངས་པས། ས་ར་ཧས་དྲིས་པ་ན། ཞག་བདུན་ལས་ཚེ་མེད་ཟེར་བས།
ངས་རྐང་མགྱོགས་ཀྱི་དངོས་གྲུབ་སྦྱིན་གྱིས། རྩེ་ལྔར་འཇམ་དཔལ་ལ་ཞུས་ལ། འཆི་མེད་སྒྲོན་མ་ལ་གསོལ་བ་ཐོབ་གསུངས་པ་བཞིན་མཛད་པས། ཞག་ལྔ་ན་མཐོང་ལམ་གྱི་ཡོན་ཏན་བརྒྱ་ཕྲག་བཅུ་གཉིས་མངོན་དུ་གྱུར་ཏེ། ཚེའི་དངོས་གྲུབ་བརྙེས་ནས་འཛམ་བུ་གླིང་དུ་བྱོན་པས་མུ་གེ་ཆེན་པོ་འདུག་ནས། དེ་བསྐྱབ་པའི་ཕྱིར་དབྱུ་གུ་མ་མཆེད་གསུམ་བསྒྲུབས་པས། མནལ་ལམ་དུ་ཟངས་གླིང་དུ་སོང་ལ༑ གསེར་འགྱུར་སློབས་གསུང་རྨིས་ནས། སང་རི་སུལ་ཞིག་ཏུ་སྐུ་ཁམས་སེང་དུ་བྱོན་པའི་ཚེ། སྦྲུལ་ནག་ཅིག་གིས་སྦྲུལ་དཀར་ཅིག་དེད་དེ།
དྲུང་དུ་སླེབས་པ་དང༌། ཤིང་ལོ་ཞིག་སྦོར་བསྐུས་པས་འཕུར། མེ་ཏོག་ཅིག་མགོར་བསྐུས་པས་བབས་པ། ཡང་དེད་པས་འབྲས་བུ་ཞིག་ཁར་བཅུག་པས་མི་སྣང་བར་སོང་སྟེ། སློབ་དཔོན་གྱིས་ཀྱང་དེ་གསུམ་གྲར་བཏུམས་ཏེ་ཤིང་ལོས་འཕུར། མེ་ཏོག་གི་ཟངས་གླིང་དུ་བབས་ཏེ། གསེར་བྱིན་ལ་སློབས་བྱས་པས་འཕེལ་དུ་དྭོགས་ནས་མ་བྱིན། འདིར་ཐོན་པ་ཅི་ཡིན་ཟེར། ཤིང་ལོ་འདིའི་མཐུ་བྱས་པས། དེ་སྟེར་ན་བསླབ་ཟེར།
བྱིན་ཏེ་ལོབས་པ་དང་གྲ་གསཻབ་ཀྱི་ཤིང་ལོས་འཕུར་བ་དེད་པ་ཟིན་ཁར་འབྲས་བུས་བསྒྲིབས་ནས། མེ་ཏོག་གིས་བབས་ཏེ། བུ་མོ་གཙང་མའི་གསེར་ཁྲག་བཏང་ཞེས་པ་ལ། དེའི་ལག་ནས་བྱུང་བའི་གཡའ་བསྐྲུས་པ་བཏང་ཡང་མ་གྲུབ་པར། མཁའ་འགྲོ་མ་ལ་གསོལ་བ་བཏབ་པས་བཟོ་གནས་སུ་བུ་མོ་རླུང་གིས་སྔངས་ཏེ་འགོམས་པས་གསེར་མདུང་སྣད་པའི་ཁྲག་ལུགས་ཕོར་དུ་ལྷུང་སྟེ། རྩི་གྲུབ་ནས། དངོས་པོ་གང་ལ་དེས་རེག་ཚད་གསེར་དུ་འགྱུར་ཏེ། ཕྱིས་དཔེ་དེ་བཞིན་དུ། བྱང་སེམས་སྐྱེས་ཚད་སངས་རྒྱས་སུ་འགྱུར་བར་དགོངས་ནས། ས་ར་ཧས།
དངོས་གྲུབ་མཆོག་གི་རྫས་གཅིག་གིས། ། དངོས་གང་གསེར་དུ་གྱུར་པ་ལྟར། ། བྱང་ཆུབ་མཆོག་གིས་སེམས་གཅིག་གིས། ། ལུས་ཅན་རྒྱལ་བའི་སྐུར་འགྱུར་རོ། ། ཞེས་སོ། ། འགྲོ་བའི་དེད་དཔོན་གཅིག་པུ་ཚད་མེད་བློས། ། དེད་དཔོན་ལེགས་སྒྲོལ་ཞེས་པས་གཟིངས་ཆེན་ཚོང་པ་མང་པོ་དང་བཅས་ཏེ་རྒྱ་མཚོར་ཕྱིན་པས། རླུང་གི་དྲོད་ཚད་མ་ཟིན་པར་མཚོའི་གུར་དུ་ཆད་དོ། ། དེ་ན་སྔར་ཡང་ཚོང་པ་མང་པོ་ཤི་བའི་རུས་པ་མང་པོ་འདུག་ནས། རབ་ཏུ་མི་དགའ་ཞིང་སྨྲེ་སྔགས་མང་པོ་སྟོན་ནས་ངུ་བ་ལ།
དེད་དཔོན་གྱིས་ཉིན་པར་ཚོང་པ་རྣམས་ཀྱི་སེམས་གསོ་བའི་ཕྱིར་ཐབས་ཡོད་དོ། ། ཞ ེ ས་སྨྲས་ཤིང༌། མཚན་མོ་ནི་དེའི་ཐབས་ཁོ་ན་ལ་རྟོག་པའི་ཚེ། སྐབས་དེར་དེ་ན་ཤིང་རིང་པོ་གཅིག་ལ། བྱ་ཁ་ཅིག་ཆགས་འདུག་པས། ཚོང་དཔོན་གྱིས་བྱ་སྐད་ཤེས་ཏེ་ཉན་པས། སྔར་མེད་པའི་བྱ་མགྲོན་པོ་གཉིས་ནི་ཤིན་ཏུ་ཚོན། གཞི་བྱ་རྣམས་ནི་རིད་པ་ལ། གཞི་བྱ་ན་རེ། མགྲོན་པོ་ཁྱེད་ཚོ་བ་ཇི་ལྟར་ཡིན་ཟེར།
མགྲོན་པོ་ན་རེ། ངེད་ནི་རྒྱལ་པོ་བསོད་ནམས་ཅན་གྱི་འབྲས་ཆན་ལ་སོགས་པའི་ལྷག་མ་ཟའོ་ཟེར། མགྲོན་པོ་ན་རེ། གཞི་བྱ་ཁྱེད་རིད་པ་ཅི་ཉེས་ཟེར། ངེད་ནི་རྡཻའུ་དཀར་ནག་ལས་ཟར་མེད་དོ་ཟེར། དེར་ཚོང་དཔོན་གྱིས་རྒྱལ་པོ་དེ་ལ་ངེད་ཚོང་པ་འདི་ཙམ་ཞིག་མཚོ་གུར་འདི་ལྟ་བུར་ཆུད་པས། ཁྱེད་ལ་ཐབས་ཡོད་ན་འདོན་དགོས་ཟེར་བའི་ཡི་གེ་མགྲོན་བྱའི་སྐེར་མཚན་མོ་མ་ཚོར་བར་བཏགས་པ་རྒྱལ་པོས་མཐོང་ནས་རྔ་གདུངས་ཏེ་ཚོང་པ་འདི་ལྟ་བུ་འདོན་ནུས་པ་བྱུང་ན་རྒྱལ་སྲིད་ཕྱེད་སྦྱིན་ནོ། ། ཞེས་བསྒྲགས་པས། བྲམ་ཟེ་རྫུ་འཕྲུལ་ཅན་ཞིག་ན་རེ། རྒྱལ་སྲིད་ཙམ་མི་འདོད་ཡུལ་གྲུ་དྲུག་འདོད་པས་ངས་འདོན་ཟེར་བས་རྒྱ་མཚོའི་སྟེང་ན་ཕར་རྫུ་འཕྲུལ་གྱིས་ཕྱིན་པས།
ཚོང་པ་ཀུན་སྲིན་པོ་སོགས་བྱུང་སྙམ་ནས་སྐྲག་པ་ལ། ཚོང་དཔོན་དེ་ན་རེ། ངས་བྱ་ལ་ཐན་བཏང་ཡོད་པས། འུ་ཅག་འདོན་པ་ཡིན་སྲིད་ཀྱིས། མ་འཇིགས་ཤིག་སྨྲས་པས། གམ་དུ་སླེབས་པ་དང༌། འདོན་མཁན་ཡིན་ཏེ། ཁྱེད་རྣམས་ལས་གང་རུང་གཅིག་ལུས་པས་གཞན་ཐམས་ཅད་ཐོན་པར་བྱའོ། ། ཟེར་བས། དེད་དཔོན་གྱིས་སྡོད་པར་བྱས་ཁས་བླངས་སོ། །
དེར་བྲམ་ཟེ་ན་རེ། འདིར་སྡོད་པ་དེས་བྲག་ཁུང་འདི་ནི་གསེར་གྱི་རྔ་གཅིག་ཡོད་པ་རྡུངས་ཤིག་ཟེར་བ་བཞིན་བརྡུངས་པས། དེ་ན་བྱ་མང་པོ་ཡོད་པ་ཀུན་འགྲོགས་པའི་རླུང་ཤུགས་ཀྱིས་གཟིངས་སྐྱོད་ནས་ཐོན་ཞིང༌། རྗེས་སུ་ཚོང་དཔོན་ཡང་ཐོན་ནོ། ། སྡིག་པ་ཤིན་ཏུ་མི་བཟད་བྱས་ན་ཡང༌། གྲོང་ཁྱེར་ཉེར་ལྡན་ཞེས་བྱ་བར། ཡབ་རྒྱལ་པོ་དྲི་མེད་སྒྲ་དང༌། ཡུམ་བཙུན་མོ་དགེ་ལྡན་མ་གཉིས། ཤིན་ཏུ་སྲས་ཀྱིས་འཕོངས་པ་ལ། རྒྱལ་པོས་ཕྱོགས་དེའི་དྲང་སྲོང་མངོན་ཤེས་ཅན་ཞིག་ཡོད་པ་ལ་དྲིས་པ།
བདག་ལ་ཡེ་ནས་བུའི་སྐལ་བ་མེད་དམ། འོན་ཏེ་རྐྱེན་གྱིས་བཙས་མ་བཏུབ་པ་ཅི་ལགས་ཞུས་པས། དྲང་སྲོང་ན་རེ། རྒྱལ་པོ་ཆེན་པོ་ཁྱེད་ཀྱི་བུ་སྐལ་ནི་ས་ཕྱོགས་འདི་ན་བྲམ་ཟེ་བསམ་གཏན་བྱེད་པ་ཞིག་ཡོད་དེ། དེ་ཚེའི་དུས་བྱས་ནས་རྒྱལ་པོའི་སྲས་སུ་སྐྱེའོ་ཞེས་སྨྲས་པ་དང༌། རྒྱལ་པོ་འདོད་པ་ཅན་སྲས་རིངས་པའི་དབང་གིས། བྲམ་ཟེ་དུས་མ་ཡིན་པར་འཚོ་བ་དང་ཕྲལ་བཏང་བས་རྒྱལ་པོའི་སྲས་སུ་སྐྱེ་བར་མ་བཏུབ་པར་སྐྱེ་བ་གཞན་བླངས་སོ། ། ཡང་རྒྱལ་པོས་དྲང་སྲོང་ལ་སྨྲས་པ། བྲམ་ཟེ་ཚེའི་དུས་བྱས་ཀྱང༌། བདག་གི་སྲས་སུ་སྐྱེར་མ་བཏུབ་པ་ཅི་ཞུས་པས།
དྲང་སྲོང་གིས་སྨྲས་པ། དུས་མ་ཡིན་པར་སྲོག་དང་ཕྲལ་བས་ལན་གྱིས། ད་ལྕགས་རི་མེ་འབར་བའི་ཁ་ན་རི་བོང་དམར་སྐྱ་རྣ་བ་གཡོན་པ་གཏུམ་པ་ཞིག་སྐྱེས་ཏེ། དེ་ཚེ་འཕོས་མ་ཐག་རྒྱལ་པོའི་སྲས་སུ་སྐྱེའོ་ཞེས་སྨྲས་པས། ཡང་རྒྱལ་པོས་ཡུལ་ཁམས་ཀྱི་མི་མང་པོ་བཟློག་ནས་བཤོར་བས། རི་བོང་དམར་སྐྱ་རྣ་བ་གཡོན་པ་གཏུམ་པ་ཞིག་བྱུང་བ་བསད་དོ། ། རི་བོང་དེས་ཡིད་ལ་སྨོད་པ་བོར་བ། ང་ལུང་སྟོང་དུ་སུ་ལ་མི་གནོད་པའི་རྩྭ་ཟ། ཆུ་འཐུང་བ་ལ་རྒྱལ་པོ་འདིས་མི་མང་པོ་བསྡུས་ནས་བདག་བསད་པས། ང་ཚེ་འཕོས་ནས།
རྒྱལ་པོ་ཁྱེད་ཀྱི་གཤེད་མ་བྱེད་པར་གྱུར་ཅིག་ཅེས་སོ། ། དེ་ཚེ་འཕོས་མ་ཐག་ཡུམ་དགེ་ལྡན་མའི་མངལ་དུ་ཞུགས་ཏེ། མངལ་ན་གནས་ཙམ་ན། ཤ་ཁོ་ན་འདོད་པ་ལ། ཤ་གཞན་ནི་མ་ཕན། ཡབ་ཀྱི་ཁྲག་ཅིག་བཏར་ནས་བཏང་བས་སོ། ། དེར་ལོ་དུས་སུ་བལྟམས་པའི་མིང་ནི་རྒྱལ་བུ་ནོར་བུ་འཛིན་ཞེས་བྱ་བར་བཏགས་སོ། ། རྒྱལ་བུ་དེ་མ་མ་དུ་མས་བསྐྱངས་ཏེ་སྐྱེད་བསྲིངས་ནས། སྐབས་སྐབས་ལ་རྒྱལ་པོའི་སྤྱན་སྔར་ཕྱག་འཚལ་དུ་འོངས་པ་ལས། རྒྱལ་པོའི་འབྱོར་པ་ཆེན་པོ་དེ་རྣམས་མཐོང་སྟེ།
དགེ་བའི་བཤེས་གཉེན་གཅིག་ལ་དྲིས་པ། ཡབ་ཀྱི་ཕུན་སུམ་ཚོགས་པ་འདི་རྣམས་བདག་གིས་ནམ་འཐོབ། རྒྱལ་པོ་ནམ་འདས་པའི་ཚེ་འཐོབ་པར་འགྱུར་རོ་ཞེས་སྨྲས་པས། རྒྱལ་བུ་ཆགས་ཤིང་བརྐམ་པས། ཡབ་ལ་མཚོན་བསྣུན་པས། ཡུམ་གྱིས་ང་ལ་མ་སྐྱེས་པའི་དགྲ་ཞིག་སྐྱེས་སོ་བྱས་པས། མ་སྐྱེས་དགྲར་གྲགས་སོ། ། དེའི་རྐྱེན་གྱིས་ཡུམ་གྲོངས། དགྲ་བཅོམ་མ་ཨུཏྤ་ལའི་མདོག་ཉེས་མེད་དུ་བསད། དེ་བཞིན་གཤེགས་པ་བཀྲོངས་འདོད་ཀྱི་ཁྲག་ཕྱུང༌།
དགེ་འདུན་ཕྱེས་ཏེ། མཚམས་མེད་ལྔ་ཀའང་བྱས་པར་གྲགས་སོ། ། བློན་པོ་རྣམས་ཀྱི་རྒྱལ་བུ་སྤྱི་གཏོལ་ཅན་འདི་ལ་རྒྱལ་སྲིད་བྱིན་རྒྱུ་མིན་ནའང༌། ད་སྲས་འཐེབ་མི་གནང་བས་བྱིན་ཟེར་ནས་བྱིན་ནོ། ། དུས་ཞིག་ན་རྒྱལ་པོ་དེ་རི་དྭགས་བཤོར་དུ་ཕྱིན་པས། ནགས་ན་དྲང་སྲཽང་ཞིག་དང་ཕྲད་ནས་སྨྲས་པ། འདི་ལྟ་བུའི་སྡུག་བསྔལ་གྱིས་ཁྱོད་ལ་ཅི་ཞིག་བྱ་ཞེས་དྲིས་པས། དྲང་སྲོང་གིས་སྨྲས་པ། རྒྱལ་པོ་ཆེན་པོ་བདག་དཀོན་མཆོག་གསུམ་ལ་བརྟེན་ནས་འབྲས་བུ་བླ་ན་མེད་པའི་བྱང་ཆུབ་འཚོལ་བའི་དཀའ་ཐུབ་ཀྱི་སྡུག་བསྔལ་འདི་ལྟ་བུ་ནི་བཟོད་ཀྱིས། ཁྱོད་ཚེ་འདིའི་འདོད་པ་ཙམ་གྱི་ཕྱིར་ཕ་མ་སོགས་བསད་ནས་མནར་མེད་པའི་དམྱལ་བར་འགྲོ་བ་འདི་ནི་བདག་གིས་མི་བཟོད་ཀྱིས།
ཞེས་སྨྲས་པ་དང༌། དྲང་སྲོང་ཆེན་པོ་ལྷ་དཀོན་མཆོག་གསུམ་བྱ་བ་ཅི་ཡིན། སྡིག་པ་ཕ་མ་བསད་པ་སོགས་ཅིར་འགྱུར། དེ་དག་སྤངས་པས་འབྲས་བུ་ཅི་འཐོབ་དྲིས་པས། དྲང་སྲོང་གིས་ལས་རྒྱུ་འབྲས་ཀྱི་ཆོས་མང་དུ་བཤད་པས། ཤིན་ཏུ་འགྱོད་ཀྱང་མཐོང་ཆོས་སུ་འབྲས་བུ་མེ་དབལ་གྱིས་བཏབ་སྟེ། ལུས་ཀྱི་མདོག་དབྱིབས་ཐམས་ཅད་མི་སྡུག་པར་གྱུར། རྣག་གི་དྲི་མས་སའི་ཕྱོགས་ཐམས་ཅད་གང༌། དངོས་སུ་ལུས་སེམས་དམྱལ་བ་ལྟར་སྡུག་བསྔལ་བའི་ཚེ། ནམ་མཁའ་ལ་ད་སྟེ་ཞག་བདུན་ན་སའི་བར་བྱེ་སྟེ་ལུས་འདི་ཉིད་ཀྱིས་མནར་མེད་དུ་འགྲོའོ་ཞེས་ཐོས་པས།
སྡུག་བསྔལ་ཆེན་པོས་སྐྲག་ནས་སྟོན་པ་དྲུག་ལ་སྡིག་བཤགས་ཐམས་ཅད་དྲིས་པས་མ་ཤེས་པ་ན། བུ་འཚོ་བྱེད་ན་རེ་སངས་རྒྱས་ཀྱི་སར་ཕྱིན་ན་འདི་ལས་ཐར་ངེས་ཟེར། སངས་རྒྱས་དག་པ། དགྲ་བཅོམ་དག་པས་བསྐོར་བའི་དྲུང་དུ། བདག་དམྱལ་བའི་ལུས་ཀྱིས་ཇི་ལྟར་འགྲོ་བར་ནུས་ཟེར། སངས་རྒྱས་ནི་ཤཱ་རིའི་བུ་དང་ལམ་ཆུང་ལའང་ཆོས་མཚུངས་པར་སྟོན། གསལ་རྒྱལ་དང་དབུལ་པོ་ཡིན་མཉམ་དུ་སྦྱོང༌། སྒྲ་གཅན་འཛིན་དང་ལྷ་བྱིན་ལའང་ཐུགས་མཉམ་པར་གནས་ན་ཇི་ལྟར་མི་འགྲོ་ཟེར། འོ་ན་བདེན་པ་མཐོང་ན་ངན་འགྲོར་མི་འགྲོ་བར་གསུངས་པས། འུ་གཉིས་གླང་ཆེན་ཞིག་ལ་བཞོན་ལ་ང་ལྷུང་ན་ཟུངས་ཤིག་ཟེར་ཏེ་ཕྱིན་ནས།
མཐའ་གཅིག་ན་ཡོད་པ་ལ་ལན་གཉིས་འབོད་ཀྱང་ང་མིན་སྙམ་པའི་ཚེ། གསུམ་པ་ལ་རྒྱལ་ཆེན་མ་སྐྱེས་དགྲ་ཞེས་གསུངས་པས་དགའ་ཆེས་ནས་ལན་དེའུ་རེ་མ་ཐེབས་པ་ལ། ཁྱོད་ཀྱིས་མཚམས་མེད་པ་བྱས་སམ། བཙུན་པ་མེད་ལགས་སོ། ། དེ་དག་གཤོགས་ཤིག། བདག་དང་སེམས་ཅན་ཐམས་ཅད་ཀྱི་སྡིག་པ་སོ་སོར་བཤགས་ཤིང་སླར་ཡང་མི་བགྱིད་དོ། ། ཞེས་པས། རྒྱལ་རིགས་བཟང་པོ་རང་སྡིག་ཏུ་མ་ཟད་ཐམས་ཅད་ཀྱི་བཤགས་པ་ལེགས་སོ། ། ཞེས་སྡིག་པ་ཀུན་དག་ནས་བཟོད་པ་ཐོབ་བོ། ། དེར་འཇམ་དཔལ་ལ་འདིའི་འགྱོད་པ་སོལ་ཅིག་ཅེས་པས།
འཇམ་དཔལ་གྱིས་མཚམས་མེད་ལྔ་བྱས་པ་བདེན་ལགས་སམ་བྱས་པས། བློ་གྲོས་ཆེན་པོ་མད་ལགས་སོ། ། གང་གིས་བྱས་སེམས་ཀྱིས་བསླང་ནས་ལུས་ཀྱིས་སོ། ། སློང་མཁན་དེ་ཕྱི་ནང་གང་ན། མདོག་དབྱིབས་ཅི་འདྲ་ཞེས་བརྟགས་པས། ཆོས་ཐམས་ཅད་རང་བཞིན་མེད་པར་མཁྱེན་ནས་འཁྲུལ་ངོའི་སྡིག་འབྲས་ཐམས་ཅད་བདག་ལ་སྨིན་ལ། དེ་དག་ཐམས་ཅད་ཀྱིས་བྱང་ཆུབ་ཐོབ་པར་གྱུར་ཅིག་སྙམ་པ་དང༌། འཁོར་འདས་ཀྱི་དེ་ཉིད་མངོན་དུ་གྱུར་ནས་ས་དྲུག་གི་རྟོགས་པ་འཁྲུངས་པ་དང༌། ནམ་མཁར། མ་སྐྱེས་དགྲས་ནི་མཚམས་མེད་སྡིག་བྱས་པའང༌། །
སེམས་གཅིག་གིས་ནི་རྣལ་འབྱོར་གྲོལ་ལ་ལྟོས། ། ཞེས་སོ། ། བྱམས་མགོན་བློ་དང་ལྡན་པས་ནོར་བཟང་བཤད། ། སྡོང་པོ་བཀོད་པའི་མདོར། གྲོང་ཁྱེར་སྐྱིད་པའི་འབྱུང་གནས་སུ། ། ཚོང་དཔོན་ནོར་རྟེན་གྱི་བུ་ནོར་བཟང་གིས་འཇམ་དཔལ་ལ་སེམས་བསྐྱེད་དེ། བསླབ་བྱ་བསྩལ་བའི་ཕྱིར་མཐར་གྱིས་བྱམས་པའི་དྲུང་དུ་སོང་བ་དང༌། དེ་ལྷོ་ཕྱོགས་རྒྱ་མཚོའི་འགྲམ་ཁང་པ་བརྩེགས་པ་རྣམ་པར་སྣང་མཛད་རྒྱན་གྱིས་བརྒྱན་པའི་སྙིང་པོ་ཞེས་པའི་ཕྱོགས་གཅིག་ན་འཁོར་རྒྱ་མཚོ་ལྟ་བུའི་དབུས་ན་ཆོས་སྟོན་པ་རྒྱང་རིང་པོ་ནས་མཐོང་ནས། ཁྱེའུ་དེ་ཡང༌། དགའ་བ་དང་གུས་པ་བསྐྱེད་དེ་ལུས་ཐམས་ཅད་ཀྱིས་ཕབ་སྟེ་ཕྱག་འཚལ་ལོ། །
འཕགས་པ་བྱམས་པས་ཀྱང་ཕྱག་གཡས་པ་གླང་པོ་ཆེའི་སྣ་ལྟར་བརྐྱངས་ནས་གཞོན་ནུ་དེ་འཁོར་ཀུན་ལ་ངོམས་པའི་ཚུལ་དུ་བསྟན་ནས་སྨྲས་པ༑ ལྟོས་ཤིག་བསམ་པ་ཡོངས་སུ་དག་པ་འདི། ། ནོར་བཟང་ནོར་རྣམས་རབ་ཏུ་བརྟན་པའི་བུ། ། བྱང་ཆུབ་སྤྱོད་པ་དམ་པ་ཡོངས་འཚོལ་ཞིང༌། ། མཁས་པ་ང་ཡི་དྲུང་དུ་ལེགས་པར་འོངས། ། ལེགས་པར་འོངས་སམ་སྙིང་རྗེའི་བྱང་ཆུབ་ཁྱོད། ། བྱམས་པའི་དཀྱིལ་འཁོར་ཡངས་པར་ལེགས་འོངས་སམ། ། ལེགས་པར་འོངས་སམ་ལྟ་ན་རབ་ཞི་བ། ། སྤྱད་པ་སྤྱོད་ཚེ་དུབ་པ་མ་གྱུར་ཏམ། ། རྣམ་དག་བསམ་ལྡན་ཚུར་ཤོག་འོངས་པ་ལེགས། །
སྐྱེ་མེད་ཡིད་ལྡན་ཚུར་ཤོག་འོངས་པ་ལེགས།། དབང་པོ་མ་ཞུམ་ཚུར་ཤོག་འོངས་པ་ལེགས། ། སྤྱད་པ་སྤྱོད་ཚེ་དུབ་པ་མེད་གྲང་ངོ༌། ། ཞེས་སོགས་ཡོན་ཏན་གྱི་བསྔགས་པ་བརྗོད་པ་ཚིགས་སུ་བཅད་པ་མང་པོ་གསུངས་པ་དང༌། ནོར་བཟང་གིས་བྱམས་པའི་གཡས་ཕྱོགས་ནས་བསྐོར་བ་ལན་གསུམ་བྱས། མདུན་དུ་ཐལ་མོ་སྦྱར་ནས་སྨྲས་པ། འཕགས་པ། བདག་བླ་ན་མེད་པའི་བྱང་ཆུབ་ཏུ་ཞུགས་ན། དེའི་བསླབ་པ་ལ་ཇི་ལྟར་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་བས་བསྟན་དུ་གསོལ་ཞེས་ཞུས་པའི་ལན་དུ།
རིགས་ཀྱི་བུ་ཁྱོད་ནི་དགེ་བའི་བཤེས་གཉེན་གྱིས་ཡོངས་སུ་བཟུང་བའོ། དེ་ཅིའི་ཕྱིར་ཞེ་ན། རིགས་ཀྱི་བུ། བྱང་ཆུབ་ཀྱི་སེམས་ནི། སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ། ། འགྲོ་བ་ཐམས་ཅད་ཀྱི་ཆོས་དཀར་པོ་འཕེལ་བས་ཞིང་ལྟ་བུའོ། ། འཇིག་རྟེན་རབ་ཏུ་བརྟེན་པས་ས་ལྟ་བུའོ། ། ཞེས་བྱ་བ་ནས། རྩི་དང་སྨན་དང་རིན་པོ་ཆེ་ལ་སོགས་པ་དཔེ་བདུན་ཅུ་ལྷག་དང་བཅས་པ་གསུངས་པའི་ནང་ནས་འདི་དག་ཅི་རིགས་པར་འབྱུང་བ་ཡིན་ནོ། ། སེམས་ཅན་རྣམས་ཀྱི་ཀླད་ནད་ཙམ། །
གང་པོའི་རྟོགས་བརྗོད་བཏགས་པར། ཕ་མ་ཚངས་དང་སློབ་དཔོན་ཏེ། ། མཁས་པས་ཕ་མ་བཀུར་བྱས་ནས། ། ཚེ་འདིར་ཀུན་གྱིས་བསྟོད་འགྱུར་ལ། ། ཕྱི་མར་བདེ་འགྲོ་དགའ་བདེ་འཐོབ། ། ཅེས་པ་ལ། དགེ་སློང་དག་གིས་ཕ་མའི་བཀུར་སྟི་དེ་ཙམ་དུ་ཅི་བཟང་ཞེས་ཞུས་པའི་ལན་དུ། བཀའ་བསྩལ་པ། འདས་པའི་དུས་སུ་ང་ཉོན་མོངས་པ་ལས་མ་གྲོལ་བ་དེའི་ཚེ། མ་ལ་གནོད་པ་ཆུང་ངུས་སྡུག་བསྔལ་ཆེན་པོ་འབྱུང་བ་ཉོན་ ཅིག།
དགེ་སློང་དག་འདས་པའི་དུས་ན་ཝཱ་རཱ་ཎ་སཱིར་དེད་དཔོན་མཛའ་བོའི་བུ་བྱུང་ངོ་ཅོག་ཤི་ནས། བྲམ་ཟེ་མཚན་བརྟག་པ་ལ་མཁས་པ་ཞིག་ན་རེ། ད་བུ་སྐྱེས་ན་བུ་མོའི་མིང་ཐོགས་ཤིག་འཚོ་ཟེར་ནས། རིང་པོ་མ་ལོན་པར་བུད་མེད་སེམས་ཅན་དང་ལྡན་པ་དེད་དཔོན་ལ་གསོལ་བས་དགྱེས་ཏེ། བུད་མེད་ཁང་བཟངས་ཀྱི་སྟེང་གི་ཆ་ལ་སྐྱེས་པ་མེད་པར་གཅིག་པུར་ཉམས་རངས་སུ་བཞག། སྒྲ་ཡིད་དུ་མི་འོང་བ་མི་ཐོས་པར་བྱས། ཟས་ཧ་ཅང་ཁ་བ་མིན་པ་སོགས་བྱིན། ཁྱེའུ་ནས་ཁྱེའུའི་སྟེང་དུ་འགྲོ་བར་བྱས་ཏེ་རྐང་པ་ས་ལ་འཇོག་ཏུ་མི་འཇུག་པ་སོགས་སྦྲུམ་མའི་རིམ་གྲོ་ཆེར་བྱས་པས། ཟླ་བ་བཅུ་ན་ཁྱེའུ་གཟུགས་བཟང་བ། མཛེས་པ་ལྟ་ན་སྡུག་པ།
མགོ་བོ་གདུགས་ལྟར་འདུག་པ། དཔྲལ་བའི་དབྱེས་ཆེ་བ༑ སྨིན་མ་འཇམ་པ། སྣའི་གཟིངས་མཐོ་བ། མཚན་ཉིད་ཐམས་ཅད་དང་ལྡན་པ་བཙས་ཏེ་བཙས་སྟོན་རྒྱ་ཆེར་བྱས་ནས་མཛའ་བོའི་བུ་མོར་མིང་བཏགས་སོ། ། ཕ་རྒྱ་མཚོར་ཤི་ནས། མས་སྐྱེད་དེ། ཕའི་ལས་དྲིས་པས། དྲང་པོར་སྨྲས་ན་ཤིར་དྭོགས་ནས། འབྲུ།
སྤོས། གོས། རིན་ཆེན་འཚོང་བས་སོ་ཞེས་པས། རིམ་བཞིན་དེ་དག་གི་རྙེད་པ་ཀ་ཤ་པ་ནེ་བཞི་བརྒྱད་བཅུ་དྲུག་སོ་གཉིས་རྙེད་པ་མ་ལ་ཕུལ་ནས་ཚོང་པ་ལྔ་བརྒྱ་དང་ལྷན་ཅིག་ཆས་པ་ལ་མས་ངུ་ཞིང་རྐང་པ་ལ་འཇུས་ཀྱང་མགོར་རྡོག་པ་བསྣུན་ནས་སོང་བ་ལ། མས་བུ་ཁྱོད་ལ་དེའི་རྣམ་པར་སྨིན་པར་མ་གྱུར་ཅིག་ཅེས་སོ། ། དེར་གྲུ་ཉ་མིད་ཀྱིས་བཅོམ་ནས་ཚལ་པ་གཅིག་ལ་འཇུས་པས་ཐོན་ནས་རྒྱ་མཚོའི་མཐར་ཕྱིན་པས། གྲོང་ཁྱེར་དགའ་བ། དགའ་བྱེད། སྟག་མྱོས། ཚངས་པའི་བླ་མ་ཞེས་པ་བཞིར་ལྷའི་བུ་མོ་བཞི།
བརྒྱད། བཅུ་དྲུག ། སོ་གཉིས་ཀྱིས་བསུས་ནས། ལོ་དེ་སྙེད་ཀྱི་བར་དུ་ལྷའི་དགའ་བདེ་མྱོང་ངོ༌། ། དེ་ནས་ལྷོ་ཕྱོགས་སུ་མ་འགྲོ་ཞེས་བཀག་ཀྱང་འགྲོ་འདོད་ནས། ཕྱིན་པ་དང༌། ལྕགས་ཀྱི་ཁང་པ་ཞིག་གི་ནང་དུ་ཚུད་ནས་སྒོ་རང་འགྲིག་སྟེ། ནང་ན་མི་བོ་ཆེ་ཞིག་གི་མགོ་བོ་ལ་འཁོར་ལོ་འབར་བའི་རྣག་ཁྲག་གིས་འཚོ་བ་མཐོང་ནས་དྲིས་པས་མ་ལ་རྡཽག་པས་བསྣུན་འབྲས་ཟེར། འོ་ན་བདག་ཀྱང་ལས་དེས་འདིར་ཁྲིད་དོ་སྙམ་པ་དང༌། ནམ་མཁའ་ལས་དགའ་བ་དང་ནི་དགའ་བྱེད་དང༌། །
རྟག་མྱོས་ཚངས་པའི་བླ་མ་རྣམས། ། སྤངས་ནས་ཅི་ཕྱིར་ཁྱོད་འདིར་འོངས། ། ཞེས་གྲགས་པ་དང༌། ལས་ཀྱི་དབང་གིས་འོངས་སོ་ཞེས་པ་དང༌། བཅིངས་པ་གྲོལ་ཞིང༌། གྲོལ་བ་འཆིང་བར་འགྱུར་རོ་ཟེར་བ་དང༌། དེ་འཕགས་ནས་བུ་མོའི་མགོ་བོ་ལ་འཁོར་རོ། དེ་ལས་ཐར་པ་དེ་ལ་འདི་ཇི་ཙམ་ཞིག་འཁོར་དྲིས་པས་ལོ་དྲུག་ཁྲི་དང་དྲུག་སྟོང་ཟེར། འོ་ན་ཐར་དཀའོ་སྙམ་ནས་ཡི་མུག་སྟེ། འདིར་གཞན་འོང་ངམ་བྱས་པས།
འདིའི་ལས་སུ་བསགས་ཐམས་ཅད་འོང་ཟེར། རང་ལ་དཔག་ནས་གཞན་གཅེས་ཀྱི་སྙིང་རྗེ་སྐྱེས་ཏེ། འདི་ལྟ་བུ་མྱོང་ངེས་ཀྱི་ལས་འབྲས་བསགས་པ་ཐམས་ཅད་བདག་ལ་སྨིན་ལ་ད་འདིར་སུའང་འོངས་པར་མ་གྱུར་ཅིག་ཅེས་བརྗོད་མ་ཐག་ཏུ། འཁོར་ལོ་དེ་བྱང་སེམས་མཛའ་བོའི་བུ་མོའི་མགོ་ལས་ཏ་ལ་བདུན་སྲིད་ཙམ་དུ་འཕགས་ཏེ་ཤི་ནས་དགའ་ལྡན་དུ་སྐྱེས་སོ། ། དགེ་སློང་དག་མ་ལ་པ་ནེ་མེ་ཕུལ་འབྲས་གྲོང་ཁྱེར་བཞིར་དགའ་བདེ་མྱོང་ལ། གནོད་པ་དེ་ཙམ་གྱིས་ཀླད་པ་གཤོག་པའི་སྡུག་བསྔལ་མྱོང་ངོ༌། ། ཞེས་སོ། ། ཚངས་པ་ལ་ཡང་འདི་ཡོད་དམ། ཚངས་པ་ནི། སེམས་ཅན་ཐམས་ཅད་ཀྱི་སྐྱེ་བ་རྒྱུན་མི་འཆད་པར་གྱུར་ཅིག་ཅེས་སྨོན་ལམ་བཏབ་པས།
བཏབ་པ་བཞིན་སྐྱེ་བ་རྒྱུན་མ་ཆད་སྙམ་པས་སེམས་ཅན་ཐམས་ཅད་ཁོའི་བུ་ཡིན་བསམས་ནས་སེམས་ཅན་ཐམས་ཅད་ལ་ཚད་སྒོམ་པའོ། ། ཕན་བཏགས་ལན་ལོན་གང་ཡིན་ པ༑ ༑ གྲོང་ཁྱེར་བཟང་པོའི་དཔལ་དུ། རྒྱལ་པོ་ལྷ་གནས་ཞེས་པས། བུ་སྟོང་ཡུལ་སོ་སོར་རྒྱལ་བྲན་ལ་བཙུད་ནས། ཐ་ཆུང་དགེ་གནས་ཞེས་པ་མི་དང་མི་མ་ཡིན་ཀུན་གྱིས་བཀུར་བ་ཞིག་ཡོད་པ་སྐྱེད་མོས་ཚལ་ན་ཡོད་པའི་ཚེ། གནོད་སྦྱིན་གཅིག་པ་གཏིང་ནས་འཐོན་སྟེ། མཁྱེན་པར་མཛོད་གཅིག་བློན་པོ་དགྲ་གཅན་བློ་བ་རིང་བས་ཡབ་བསད་དེ་རྒྱལ་པོར་ཞུ་ན། རྒྱལ་ཕྲན་ཐམས་ཅད་བསད་ཉིད་ཀྱང་གསོད་དུ་འོང་བས་མྱུར་དུ་བྲོས་ཤིག་ཟེར་བས་སྔངས་ཏེ། འབྲོས་པའི་ལམ་དུ་བུ་ལེགས་སྐྱེས་ཞེས་པའི་ལོ་བདུན་པ་དེ་འདུག་པ་བླངས་པས་བཙུན་མོ་ན་རེ་ཇི་ལྟར་རིགས་ཟེར།
རྒྱུ་མཚན་བསྙད་པས་བདག་ཀྱང་འཆི་བ་ཞུ་ཟེར་ཏེ་ཕྱིན་པས། བཏབ་པས་རིང་ལམ་དུ་སོང་སྟེ། མི་གཅིག་གི་ཞག་གཅིག་གི་རྒྱགས་ལ་གསུམ་གྱིས་ཟོས་པས་ཟད་ནས། བུ་སྡུག་འདི་འཕངས་པས། བཙུན་མོ་གསད་ལ་གསོལ་སྙམ་སྟེ། གཏིང་ནས་རལ་གྲི་གཟས་པས། བུས་ཐལ་མོ་སྦྱར་ཏེ། མིན་པར་བདག་འགུམ་དུ་གསོལ་ཞེས་ཡང་ཡང་གསོལ་ཏེ། དེའང་ད་ལྟ་བསད་ཀྱང་རུལ་ནས་ཕན་མི་ཐོགས་ཀྱིས། གསོན་པོ་ལ་གང་རན་བཅད་ན་རིང་དུ་ཐུབ་བོ་ཞེས་པ་བཞིན་བྱས་ཏེ།
ཤ་ཀུན་ཟད་ཀྱང་ད་དུང་མི་གཏོལ་བར་ཤེས་ཏེ། རལ་གྲིས་བཏུབ་པའི་བར་གྱི་ཤ་དང༌། མིག་ལ་སོགས་པ་ཁྱེར་ཏེ་ཕྱིན་པས་བུ་ན་རེ་བདག་དབུག་པ་ཅུང་ཟད་རྒྱུ་བ་འདི་ལའང་བག་ཙམ་བྱིན་ལ་བྱོན་ཟེར་བ་བཞིན་བྱས་སྟེ་སོང་བ་དང༌། བུས་བདག་གི་ལུས་ཀྱི་ཤ་ཚུན་ཆད་ཕ་མ་ལ་ཕུལ་བ་འདིས། མ་འོངས་པ་ན་བདག་གིས་སེམས་ཅན་ཐམས་ཅད་སྐྱོབ་བྱེད་སངས་རྒྱས་ཐོབ་པར་གྱུར་ཅིག། ཅེས་སྨོས་པས། གནམ་ས་དྲུག་ཏུ་གཡོས་ཏེ། ལྷ་རྣམས་ཀྱང་མངོན་ཤེས་ཀྱིས་བབས་ནས། སྙིང་རྗེས་ངུ་ཞིང་མེ་ཏོག་འཐོར། བརྒྱ་བྱིན་གྱིས་ཉམས་སད་པའི་ཕྱིར་སྤྲང་པོར་སྤྲུལ་ནས་དེའི་ཤ་ཅུང་ཟད་དེ་ཡང་བླངས་པས་བྱིན་ནོ། །
ཡང་སྟག་སོགས་གཅན་གཟན་གདུག་པ་ཅན་མང་པོར་སྤྲུལ་ནས། མཆོང་ཞིང༌། ངར་སྒྲས་ཟ་བར་བརྩམས་པས། ད་བདག་ལ་ཤ་ནི་མེད། རུས་པ་དང་ཆུ་རྒྱུས་དང་རྐང་མར་དང་ཀླད་པ་ལ་སོགས་པ་འདི་དག་གིས་ཁྱེད་ཚིམས་ནས་མ་འོངས་པ་ན་ཆོས་ཀྱི་བདུད་རྩིས་ཚིམ་པར་བྱེད་པར་གྱུར་ཅིག་ཅེས་བསྔོས་ནས། ད་བདག་གི་ལུས་དོན་ཡོད་པར་བྱའོ། ། སྙམ་པའི་བསམ་པ་བརྒྱ་བྱིན་གྱིས་ཤེས་ཏེ། རང་གཟུགས་བསྟན་པ་ཁྱོད་འདི་ལྟ་བུའི་སྒྱུར་རྒྱལ་ལམ་ཚངས་སོགས་ཀྱི་འདོད་བྱས་པས། བདག་འཁོར་བའི་བདེ་འབྲས་གང་ཡང་མི་འདོད་ཀྱིས། བསོད་ནམས་འདིས་སེམས་ཅན་ཐམས་ཅད་སྐྱོབ་བྱེད་སངས་རྒྱས་ཐོབ་པར་འདོད་ཅེས་སོ། །
འོ་ན་ཁྱོད་ཤ་ཚུན་ཆད་བྱིན་པ་ལ་མི་འགྱོད་དམ་ཟེར། འགྱོད་པ་སྡུག་བསྔལ་ཙམ་མེད་དོ་ཟེར། དེ་ལ་དཔང་པོ་སུ་ཡོད་ཟེར། བདག་ལ་འགྱོད་པ་མེད་ཅིང་དགའ་སེམས་ཡོད་ན། ལུས་སྔར་བཞིན་གྱུར་ཏེ། མཐར་སངས་རྒྱས་ཐོབ་པར་གྱུར་ཅིག། འགྱོད་ཅིང་ཁྲོ་སེམས་ཡོད་ན་ད་ལྟ་ཉིད་དུ་ཤི་ནས་མནར་མེད་དུ་ལྟུང་བར་གྱུར་ཅིག་ཅེས་བརྗོད་མ་ཐག་ཏུ། ལུས་སྔར་བཞིན་གྱུར་ཏེ་གཟི་བརྗིད་དཔལ་དང་ལྡན་པར་གྱུར་ཏེ། ཕ་མ་དང་གྲོང་ཁྱེར་དེའི་སྐྱེ་བོ་ཀུན་འདུས་ནས་ངོ་མཚར་དུ་བསྒྲགས་ཤིང༌། མགྲིན་གཅིག་ཏུ།
བྱས་ཤེས་དྲིན་དུ་གཟོ་བའི་མི། ། རང་གི་ལུས་ལའང་མ་ཆགས་པར། ། ཕན་བཏགས་ལན་ལྡོན་གང་ཡིན་པ། ། འདི་འདྲ་ཀུན་གྱིས་བསྔགས་པར་འོས། ། ཞེས་སོ། ། དེས་ནས་ཡུལ་དེའི་རྒྱལ་པོས། ཡབ་ཡུམ་སྲས་གསུམ་ཕོ་བྲང་དུ་ཁྲིད་དེ་བཀུར་སྟི་སྣ་ཚོགས་བྱས་ནས། རྒྱལ་བུ་དེ་ལ་ཐུགས་བརྩེ་བས་གཡུལ་བཤམས་ཏེ། སྒྲ་གཅན་བསྟན་ཏེ་ཡབ་སྲས་གཉིས་ཀ་སྔར་གྱི་རྒྱལ་ས་བཙུད་དེ་རྒྱལ་སྲིད་ཆོས་བཞིན་དུ་བསྐྱངས་སོ། ། ཡང་བི་ཧ་ཏ་ཞེས་པའི་གྲོང་ཁྱེར་སྟོངས་ཤུལ་གྱི་ཐང་སྟོང་ཀྱི་ཁྲོན་པར།
མི་གཅིག ། ཁྲ་གཅིག ། བྱི་བ་གཅིག། སྦྲུལ་གཅིག་སྟེ་བཞི་ལྷུང་ནས་ཡུན་རིང་པོར། གྲང་སྐྱེས་སོགས་སྡུག་བསྔལ་སྣ་ཚོགས་མྱོང་བ་ན། ཕྱོགས་དེར་མི་གཅིག་འོངས་པས་མཐོང་ནས་ཐབས་སྣ་ཚོགས་ཀྱིས་སྙིང་རྗེས་བཏོན་པ་ན། དེ་བཞི་ན་རེ། ཁྲོན་པ་གཏིང་ཟབ་འདི་ནས་ངེད་ཀྱི་སྲོག་བྱིན་པས་དྲིན་ལན་བྱའོ་ཟེར། མིས་ཡོང་སྲིད། དུད་འགྲོ་ཁྱེད་གསུམ་ལ་རེ་དུས་མི་ཡོང་ཞེས་ཁྱད་དུ་བསད་པས།
ཕྱིས་མི་དེ་ཕོངས་ནས་ནགས་ཁྲོད་དུ་རྔོན་པ་ལ་ཕྱིན་པས། སྔར་གྱི་ཁྲ་དང་ཕྲད་ནས། གྲོགས་པོ་ཅི་བྱེད་ཟེར། ཕོངས་ནས་རྔོན་པ་བྱེད་ཅེས་པས། སྔར་གྱི་དྲིན་ལན་བྱ་ཟེར་ནས། རྒྱལ་པོའི་བཙུན་མོ་སྐྲ་འཁྲུད་པའི་བར་ལ་རྒྱན་རྣམས་ཁྱེར་ཏེ་བྱིན་ནོ། ། མིས་ང་ལ་ཁྲས་རྒྱན་བྱིན་ཞེས་རང་གིས་ཁྲོན་པ་ནས་བཏོན་པའི་མི་དེ་ལ་སྨྲས་པས། རྒྱལ་པོས་གྲོང་ཁྱེར་པའི་སྐྱེ་བོ་རྣམས་ལ་ངའི་བཙུན་མོའི་རྒྱན་སུས་ཁྱེར་ཤེས་པ་བྱུང་ན་བྱ་དགའ་སྦྱིན་ནོ་སྨྲས་པས། མི་ངན་དེས་སྔར་སྲོག་བཏོན་པའི་དྲིན་ནི་བརྗེད། དྲིན་ལན་བྱའོ་ཞེས་པའི་ཚིག་ནི་རྩྭ་བཞིན་སྤངས་ནས།
དོན་དེ་རྒྱལ་པོ་ལ་སྨྲས་སོ། ། རྒྱལ་པོས་མི་དེ་བཟུང་ནས་ཁྲི་མོན་དུ་བཅུག་བཟའ་བཏུང་སྲོག་ཟིན་ཙམ་ལས་ལྷགས་པ་གདམས་ཏེ་ཉམས་ཐག་པའི་ཚེ། སྔར་གྱི་བྱི་བས་མཐོང་བས་བཟའ་རྒྱུ་བསྐྱལ་ལོ། ། སྦྲུལ་གྱིས་རྒྱལ་པོའི་ལུས་ལ་འཁྱུད་པ་དང༌། ཁ་རླངས་ཀྱིས་སྐྲངས་ཏེ། སྤྲ་མཁན་རྣམས་ལ་རྩིས་བྱས་པས་སྦྲུལ་འདི་ནི་བཙོན་དེའི་བསྲུང་མ་སྟེ། བརྩོན་འདི་བཏང་ན་སྦྲུལ་འདི་འགྲོ་ཟེར་བ་བཞིན་སྔར་གྱི་ནོར་རྣམས་ཀྱང་བྱིན་ནས་བཏང་ངོ༌། ། དམྱལ་བར་གནས་པར་འགྱུར་ཞེས་ཐུབ་པས་གསུངས་པ། ཚེ་དང་ལྡན་པ་མོའུ་འགལ་གྱི་བུས་སེམས་ཅན་དམྱལ་བའི་ནང་དུ་ཕྱིན་པ་ན། སེམས་ཅན་ལུས་ཆེ་བ།
ཁ་ནས་མེ་ལྕེ་བྱུང་སྟེ། ལྕགས་ཀྱི་ས་གཞི་འབར་བ་མེ་ལྕེ་གཅིག་ཏུ་གྱུར་པའི་སྟེང་དུ་བརྒྱངས་ནས། ལྕགས་ཀྱི་ཕུར་པ་འབར་བས་ཐང་ཤ་བཅད་ཅིང་དེའི་ལྕེ་ལ་རྨོས་དོ་སྟོང་བྱུང་སྟེ། དེ་རྣམས་ཀྱི་རྨིག་པ་ཐམས་ཅད་སྤུ་གྲིའི་སོ་འདྲ་བ་མེ་ལྕེ་གཅིག་ཏུ་གྱུར་པ་སྟེ། དེ་དག་གིས་ཕྱོགས་གང་དུ་གོམ་པ་བོར་བ་དེའི་ཕྱོགས་དེ་དང་དེར་ཀུན་དུ་གཅོད་ཅིང་གཏུབ་ལ། གཞི་དེས་སྡུག་བསྔལ་དྲག་པོ་མི་ཟད་པའི་ཚོར་བ་ཉམས་སུ་མྱོང་བ་གཅིག་མཐོང་ངོ༌། ། དེ་ནས་བསམ་པ། འདི་ལྟ་བུ་རྒྱུ་ཅི་ལས་བྱུང་ཞེས་སྙམ་པར་བཞག་ཀྱང༌། དམྱལ་བ་ནས་དམྱལ་བ་ཁོ་ནར་ཡང་ཡང་སྐྱེས་པ་ཙམ་ལས། ལས་ཅིས་སྐྱེས་མ་ཤེས་ནས།
བཅོམ་ལྡན་འདས་ལ་གསོལ་བ། བདག་འཆག་པ་ན་འདི་ལྟ་བུའི་དམྱལ་བ་མཐོང་ལགས་པ། ལས་ཅི་ལས་གྱུར་གསུང་དུ་གསོལ། བཀའ་བསྩལ་པ། སྔོན་འདས་པའི་དུས་ན་སངས་རྒྱས་བགྲོད་པ་མ་ཉམས་པ་ཞེས་བྱ་བ་འཇིག་རྟེན་དུ་བྱུང་སྟེ། དེའི་ཚེ་དགེ་སློང་སྡེ་སྣོད་གསུམ་པ་རིག་པ་དང་གྲོལ་བའི་སྤོབས་པ་དང་ལྡན་པ། ཆོས་སྨྲ་བ་འཁོར་དང་ལྡན་པ་ཞིག་རྒྱལ་པོའི་ཕོ་བྲང་ཞིག་ན་རྟེན་ཞིང་གནས་ཏེ། དེ་དེ་ན་མཆོད་པར་བྱ་བའི་གནས་སུ་གྱུར་ཏོ། ། དེའི་ཚེ་དགེ་སློང་དགྲ་བཅོམ་པ་སྡེ་སྣོད་གསུམ་རིག་པ་སོགས་ཡོན་ཏན་དུ་མ་དང་ལྡན་པ་འཁོར་ལྔ་བརྒྱ་དང་བཅས་པ་ཞིག་ཕྱོགས་དེར་སོང་བ་ན། དེ་འབའ་ཞིག་ལ་སྐྱ་ བོ་རྣམས་བཀུར་བསྟིར་བྱ་བར་སེམས་ཀྱི།
སྔར་གྱི་སྡེ་སྣོད་གསུམ་པ་ལ་ནི་མ་ཡིན་ནོ། ། དེས་བསམས་པ་དགེ་སློང་འདི་འདིར་མ་འོངས་པའི་ཚེ་བདག་རྙེད་གྲགས་དང་ལྡན་པ་ལ། འདི་འོངས་ནས་དེ་ལྟ་མ་ཡིན་ཏེ། འདི་མེད་ན་བདག་རྙེད་གྲགས་སྔ་མ་ཁོ་ན་བཞིན་དུ་འགྱུར་པས། བདག་གིས་ཅི་ནས་ཀྱང་འདི་འདིར་མི་འདུག་པར་བྱའོ། ། སྙམ་ཏེ། དགེ་སློང་འདི་ནི་ཚུལ་ཁྲིམས་འཆལ་བའོ། ། ཞེས་སོགས་ཕྱར་ཀ་བཏང་བས། སྐྱེ་ བོ་ཀུན་ཀྱང་དགྲ་བཅོམ་དེ་ལ་མི་ལྟ་བར་གྱུར་ཏེ། དགྲ་བཅོམ་དེས་ཀྱང་དོན་དེ་གོ་ནས་གཞན་དུ་སོང་ངོ༌། །
དགེ་སློང་དག་དེ་ཇི་མཉམ་དུ་སེམས། དེའི་ཚེ་མདོ་སྡེ་གསུམ་པར་གྱུར་པ་དེ་དམྱལ་བ་དེ་ཡིན་ཏེ། སངས་རྒྱས་བགྲོད་པ་མ་ཉམས་པའི་རིང་ནས། ད་ལྟ་ངའི་བར་དུ་སེམས་ཅན་དམྱལ་བ་ལས་ཤི་འཕོས་ཤིང་ཡང་དམྱལ་བ་འབའ་ཞིག་ཏུ་སྐྱེས་སོ། ། གསོལ་བ། བཅོམ་ལྡན་འདས་སེམས་ཅན་དེ་སྡུག་བསྔལ་དེ་ལས་ནམ་ཐར་པར་འགྱུར། བཀའ་སྩལ་པ། མ་འོངས་པའི་དུས་ན་སངས་རྒྱས་བླ་མ་ཞེས་བྱ་བ་འཇིག་རྟེན་དུ་འབྱུང་སྟེ། དེའི་ཚེ་སེམས་ཅན་དམྱལ་བ་ལས་ཤི་འཕོས་ནས་མི་ལུས་ཐོབ་ཏེ། དེའི་བསྟན་པ་ལ་རབ་ཏུ་བྱུང་སྟེ།
དགྲ་བཅོམ་པ་མངོན་དུ་བྱེད་པར་འགྱུར་རོ། ། སྐུར་བ་མང་བར་ཡང་འགྱུར་ཏེ། དེ་གང་དང་གང་དུ་འགྲོ་བ་དེ་དང་དེར་བསྐུར་བ་འཕྲད་པར་འགྱུར་ཏེ། དེ་ཁོ་ནས་སྐྱོ་བར་གྱུར་ནས་ཕུང་པོ་ལྷག་མ་མེད་པའི་དབྱིངས་སུ་ཡོངས་སུ་མྱ་ངན་ལས་འདའ་བར་འགྱུར་རོ། ། འོན་ཏེ་གང་ཞིག་ཡིད་རབ་དང་བྱེད་ན། གསང་ཆེན་དུ། བཅོམ་ལྡན་འདས་ཀྱི་འདོད་ཆགས་ཀྱི་དྲ་བ་ཤེས་རབ་ཀྱི་མཚོན་གྱིས་དྲལ་ན། མ་ཆགས་པའི་ཞིང་དག་པར་འགྱུར་རོ། ། ཞེས་པའི་ཚེ། བྱང་སེམས་དགའ་བྱེད་ཡང་དག་འཇོག་ལས་བཞེངས་ཏེ།
མཉན་ཡོད་དུ་བསོད་སྙོམས་ཀྱི་ཕྱིར་གཤེགས་པ་ཚོང་དཔོན་དཔལ་གྱི་བུ་མོ་དཔལ་ཡོན་ཅན་གྱིས་མཐོང་ནས་བསོད་སྙོམས་ཐོགས་ ཏ ེ་ཕྱིན་པས། དགའ་བྱེད་ཞི་ཞིང་དུལ་བ་བྱད་གཟུགས་མཛེས་པ་ལ་མིག་ཚུགས་སུ་བལྟས་པས། ལྷག་པར་ཆགས་ཏེ། དྲན་པ་ཉམས་ལ། དགའ་བ་བྱེད་ཀྱང་ཚུལ་མིན་གྱི་རྟོག་པས་མྱོས་ཀྱང་ཡུད་ཙམ་ན་དྲན་པ་རྙེད་ནས་ཆགས་པར་བྱ་བྱེད་ལ་བརྟག་པས། ཆགས་འགྱུར་གྱི་ཆོས་གང་ཡང་མ་དམིགས་ཏེ། མི་སྐྱེ་བའི་ཆོས་ལ་བཟོད་པ་ཐོབ་ནས། ཏ་ལ་བདུན་སྲིད་དུ་འཕགས་ནས་རྒྱལ་བྱེད་དུ་འཕགས་པ་དང༌། ཀུན་དགའ་བོ་ལ་བཀའ་བསྩལ་པ། དགའ་བྱེད་ཀྱིས་འདོད་ཆགས་ཀྱི་སེམས་ལ་བརྟེན་ནས་བདུད་སྡེ་བཅོམ་ཞིང་འཁོར་ལོ་བསྐོར་ཞེས་སོ། །
དཔལ་ཡོན་ཅན་འདོད་ཆགས་ཀྱིས་གདུངས་ཏེ། དེ་ཉིད་དུ་འགྲེང་བཞིན་དུ་དུས་བྱས་ནས། རྩ་གསུམ་དུ་སྐྱེས་མ་ཐག་ཏུ། རིན་ཆེན་གཞལ་ཡས་ཁང་དཔག་ཚད་བཅུ་གཉིས་པར་ཞབས་འབྲིང་པ་ལྷའི་བུ་མོ་ཁྲི་བྱུང་བ་དྲན་པས་ཤེས་ཏེ། ཆགས་སེམས་ལ་འདི་ལྟ་ན། དེ་ལ་དད་སེམས་ཀྱིས་མཆོད་པ་བྱའོ་སྙམ་ནས། ལྷའི་བུ་མོ་ལྔ་བརྒྱ་དང་ལྷན་ཅིག་མེ་ཏོག་སོགས་ཀྱིས་མཆོད་ཅིང༌། ཕྱག་འཚལ་ཏེ། ལན་བདུན་བསྐོར་ནས་ཚིགས་སུ་བཅད་པ་དུ་མས་བསྟོད་དོ། ། དེའི་ཕ་མ་དག་དགའ་བྱེད་ཀྱིས་བྱད་སྟེམ་བྱས་སོ་ཞེས་ཆོ་ངེས་འདེབས་ཤིང་ཁྲོ་སེམས་ཀྱིས་བསྐུར་བ་འདེབས་ལ།
བཞམས་དགོས་གླེངས་ནས་སྡིག་པ་བཤགས་ཏེ་ཕྱག་འཚལ་ནས། ཕ་མ་སོགས་དཔལ་ཡོན་གྱི་ཉེ་དུ་ལྔ་བརྒྱ་དགའ་བྱེད་ལ་སེམས་བསྐྱེད་དོ། ། དེས་ན་བྱང་སེམས་ཀྱི་སྤྱོད་པ་ལ་དད་པར་བྱའོ། ། རྒྱལ་སྲས་རྣམས་ལ་དོ་གལ་ཆེན་པོས་ཀྱང༌། ། སྐྱེ་རབས་ལས། སྟོན་པ་ནི་སྔོན་ནགས་ཁྲོད་དཔལ་དང་ལྡན་པ་ཞིག་ན་གཅིག་པུར་རྒྱུ་བའི་སྤྲེའུ་ཞིག་ཏུ་གྱུར་པའི་ཚེ། ཕྱོགས་དེར་བ་གཏོར་བ་འཚོལ་བའི་མི་གཅིག་ལམ་འཆོལ་ཏེ་འཁྱམས་པ་གཅིག་བཀྲེས་པས་གཡང་ཁའི་གཏིང་དུ་འབྲས་བུ་སྨིན་པའི་ལྗིད་ཀྱིས་གཡང་ཕྱོགས་སུ་དུད་པ་གཅིག་ལ་འཛེགས་པས། ཤིང་རྩེར་སླེབ་ལ་ཁད་པ་དང་སྒྲ་དང་བཅས་ཏེ་ཆག་ནས། གཡང་དུ་ཆུ་འཁྱིལ་བ་གཅིག་གི་སྟེང་དུ་ལྷུང་བས། མ་སྣད་པར་ལངས་ཏེ་ལྟས་པས་གང་ནས་ཀྱང་ཐར་ས་མ་རྙེད་པར་སྨྲེ་སྔགས་འདོན་པ་སྤྲེའུས་གསན་ནས་ཁྱོད་ཐར་དཀའ་བའི་གཡང་ས་འདིར་ཅི་བྱེད་དྲིས་པའི་ལན་དུ།
སྔར་གྱི་ལོ་རྒྱུས་གླེང་ཏེ། ཐལ་མོ་སྦྱར་ནས་བདག་གི་སྐྱབས་མཛད་དུ་གསོལ་ཞེས་པས། སེམས་དཔའ་དེས་སྙིང་རྗེས་དབུགས་ཕྱུང་སྟེ། རྡོ་བ་མིའི་ལྗིད་ཙམ་ལ་སྦྱངས་ནས་མཆོངས་ཏེ་མི་དེ་སྟེང་དུ་བཏོན་པས་ཆད་དེ། རང་ཉིད་ངང་རྒྱུད་བཟང་ཞིང་མི་དེ་ལ་དྲིན་གྱིས་ཁྱབ་པས། གནོད་པ་བྱས་སུ་དོགས་པ་མེད་པར། ངས་རྡོ་ལེབ་འདིའི་སྟེང་དུ་ཉལ་གྱིས། གཅན་གཟན་སོགས་གནོད་པ་སྲུངས་ཤིག་བྱས་ཏེ་བག་ཕབ་ནས་གཉིད་ལོག་པ་ལ། ངན་སེམས་སྐྱེས་ཏེ་ལམ་རྒྱགས་བྱ་བར་འདོད་ནས། སྤྲེ་མགོ་ལ་རྡོ་འཕངས་ཀྱང༌།
ཁོ་ཉམས་སྟོབས་ཆུང་ཞིང་འཁྱར་བས་རྡོ་ཟུར་ཕོག་ནས་རྟོ་ལེབ་ལ་འཕར་བའི་སྒྲས་གཉིད་སད་ནས། མཆོངས་སྟབས་སུ་ལངས་ཏེ་བལྟས་པས། མི་དེ་སྐྱེངས་ཤིང་སྐྲག་པས་སྨྲ་མ་ནུས་པར་འདུག་པ་ལ། ཁོང་རང་གནད་པའི་སྡུག་བསྔལ་ལ་མི་གཟིགས་པར། མི་དེ་ལ་ཡི་ཆད་དེ། སྙིང་རྗེས་བལྟས་ནས། ཁྱོད་མིར་གྱུར་ཀྱང་བྱས་པ་མི་གཟོ་བར་འདི་ལྟར་བྱེད་པ། ད་ཁྱོད་ལ་ཡིད་བརྟན་དུ་མི་རུང་ཡང༌། ཁྱོད་ཉམས་ཉེས་ན་མི་རུང་གིས་བྱས་ཏེ། གྲོང་འདབས་སུ་ལེགས་པར་བསྐྱལ་ལོ། །
དེ་ནས་མི་དེ་མཐོང་ཆོས་ཀྱིས་མྱུར་བར་མཛེས་ཟིན་པ་ཀུན་གྱིས་སྤངས་ཏེ། འབྲོག་དགོན་པ་ཞིག་ན་མི་གཟུགས་སུ་མ་ཤེས་པར་འདུག་པ་ལ། ཡུལ་དེའི་རྒྱལ་པོ་རི་དྭགས་ཤོར་བ་ལ། ཤུར་བའི་གོང་བུ་རྣག་ཁྲག་གིས་སྦགས་ཤིང་དྲི་ང་བ་དེ་མཐོང་བས་དངངས་སྟེ། ཁྱོད་འདྲེའམ། ཉི་ཚེ་བ་ནི་ཅི་དྲིས་པས། མི་ལ་ལགས་ཏེ། འདི་ལྟ་བུའི་རྒྱུ་ནི། བྱམས་པ་སྙིང་རིངས་བྱས་པ་ཡི། ། མེ་ཏོག་ཙམ་གཅིག་འདིར་སྨིན་ཏེ། །
འཇིག་རྟེན་གཞན་དུ་གནག་དཀའ་བའི། ། དམྱལ་བའི་སྡུག་བསྔལ་སླད་ཀྱིས་འཆི། ། ཞེས་ཟེར་རོ།། དེ་ནས་སེམས་དཔའ་ཆེན་པོ་དེ། དེ་ལ་སྙིང་རྗེའི་ཤུགས་དྲག་པོ་སྐྱེས་པ་ལ་བརྟེན་ནས་སླར་ཡང་དགེ་བ་ལ་བརྩོན་པར་གྱུར་ཏོ། ། སྐྱེ་རབས་ལས། སྟོན་པ་འདི་ནི་རྒྱལ་པོ་བྱམས་སྟོབས་སུ་གྱུར་པ་ན། ཀུན་དའི་དགའ་སྟོན་གྱི་ཤུལ་དུ། གནམ་སྲས་ཀྱི་འཁོར་གནོད་སྦྱིན་ལྔ་ཉེས་པ་འགའི་ཕྱིར་བསྐྲད་ནས། འཛམ་བུ་གླིང་དུ་སེམས་ཅན་གྱི་མདངས་འཕྲོག་མ་ནུས་པར།
བྲམ་ཟེ་སྤྲུལ་ནས་ནགས་ཁྲོད་ཅིག་ཏུ་ཕྱིན་ཏེ། བ་གླང་རྫི་གཅིག་གིས། རྒྱལ་པོའི་སྙན་པ་བརྗོད་ནས། སྒོ་དྲུང་དུ་ཕྱིན་ནས་བཟའ་བཏུང་བླངས་པས། དཀར་གསུམ་བྱིན་ཡང་ཟར་མ་ཉན་པར་རང་གཟུགས་བསྟན་ནས་གསོན་པོའི་ཤ་ཁྲག་དྲཽན་པོ་འཚལ་ཟེར་ནས། རྒྱལ་པོ་ཉིད་ཀྱི་ཤ་ཁྲག་གནང་བས་ཚིམ་སྟེ། དྲིན་ལན་ཅི་བཞེད་དྲིས་པས། འགྲོ་ཀུན་སྐྱོབས་བྱེད་སངས་རྒྱས་འདོད་གསུང༌། དེ་བདག་ཅག་གི་ཡུལ་ཡིན་ཡང་ཁྱེད་ཐུགས་དམ་ལ་བརྩོན་པར་གདའ་བས་མྱུར་དུ་ཐོབ་འཆི་བས་དེ་ཐོག་མར་བདག་ཅག་ལ་དགོངས་ཤིག་ཟེར་བས། ཆོས་ཀྱི་ལམ་ལ་འདི་འདྲའི་གྲོགས་གྱུར་པ། །
བྱང་ཆུབ་ཐོབ་ནས་རྗེད་པར་ག་ལ་འགྱུར། ། རྣམ་པར་དག་པའི་ཆོས་ཀྱི་བདུད་རྩི་ལ། ། ཐོག་མ་ཉིད་དུ་ཁྱེད་ལ་བགོ་བར་བྱ།། ཞེས་ཁས་བླངས་པས། ལྔ་སྡེ་ལ་ཐོག་མར་ཆོས་སྟོན་པའི་རྒྱུ་མཚན་གཅིག་དེའོ།། གནོད་སྦྱིན་རྣམས་ཀྱང་སྲོག་མི་གཅོད་པ་སོགས་དམ་བཅས། ཕྱག་འཚལ་ཏེ་མི་སྣང་བར་གྱུར་ཏོ། ། ལེའུ་དང་པོའོ།། །།  ཀ༢ ལེའུ་གཉིས་པའི་སྐབས་ཀྱི་གཏམ་རྒྱུད་བཤད་པ། ལེགས་འོང་དཔལ་སྐྱེས་རྒན་ཞུགས་དང༌། །
ལྷ་ཕྲུག་རྡོ་རྗེ་མ་སོགས་བཞི། ། རྒན་སྐྱེས་སྲིན་ཕྲུག་ནེ་ཙོ་དང༌། ། གྲོ་བཞིན་སྐྱེས་དང་བྱི་བ་གཉིས། ། འདོད་ཆགས་ཞེ་སྡང་གཏི་མུག་དང༌། ། ང་རྒྱལ་ཕྲག་དོག་བཅོ་བརྒྱད་དོ། ། རིན་ཆེན་སེམས་དེ་གཟུང་བར་བྱ་བའི་ཕྱིར། ། ཞེས་སོགས་སྐབས་སུ་ཚོགས་བསགས་དགོས་ཏེ། དཔེར་ན། ཁྱེའུ་ལེགས་འོངས་སམ། ཁྱིམ་བདག་དཔལ་སྐྱེས་བཞིན།
དེའང་མཉན་ཡོད་ན་ཁྱིམ་བདག་ཕྱུག་པོ་གཅིག་ལ་བུ་མེད་པར། སྡེ་པ་དྲུག་གི་སྟོན་པ་ལ་ཆོས་སྟོན་བྱས་པས། ལོ་དུས་ན་བུ་གཅིག་སྐྱེས་པ་ལེགས་འོངས་སུ་བཏགས་སོ། ། དེ་ཆེར་སྐྱེས་པའི་ཚེ་ཕ་མ་ཤི ། བུ་ཡང་ཤིན་ཏུ་རྩིངས་པས་རྫས་ཐམས་ཅད་ རླ ག་གོ ། མིང་ཡང་ཉེས་འོངས་སུ་སྤོས་སོ། ། དེ་ནས་ཁོལ་མོ་གཅིག་གིས་ཤིང་བཏུས་ནས་གསོ་བཞིན་དུ། ཁོལ་མོ་རྡུང་འཚོགས་པས། དེར་ཁོལ་མོ་ཡང་ཡིད་བྱུང་ནས། ངས་འབད་ནས་གསོས་ཀྱང་ང་ལ་སྡང་བས་འགྲོགས་པའི་ཐབས་མེད་ཀྱིས་ཁྱོད་འདི་ནས་གྲོང་ཁྱེར་གཉན་ཡོད་དུ་སོང་ལ།
དེ་ནས་ཉན་ཐོས་ཀྱི་དགེ་འདུན་བརྒྱ་ཕྲག་ཕྱེད་དང་བཅུ་གསུམ་དང༌། ཐམས་ཅད་མཁྱེན་པ་བཞུགས་ཀྱིས་རབ་ཏུ་བྱུང་ཞིག་ཟེར་ནས། དུག་པོའི་མཐའ་ལ་དངུལ་གྱི་པ་ནེ་གཅིག་བཏགས་ཏེ་བཏང་ངོ༌། ། དེར་ཁྱེའུ་ཉེས་འོངས་ཀྱིས་ཉན་ཐོས་ཤཱ་རིའི་བུ་ལ་སོགས་པ་ལ་རབ་ཏུ་བྱུང་བར་ཞུས་པས། ཏིང་ངེ་འཛིན་གྱིས་ལྟས་པས་ཚོགས་མ་བསགས་པར་མཐོང་ནས་མ་གནང་ངོ༌། ། དེ་ནས་ཐམས་ཅད་མཁྱེན་པའི་དྲུང་དུ་ཕྱིན་ནས་རབ་ཏུ་འབྱུང་བར་གནང་སྟེ། ཁྱོད་ཚོགས་སོགས་ཤིག་གསུང་སྟེ། དུག་པོའི་མཐའ་ལ་དངུལ་གྱི་པ་ནེ་གཅིག་བཏགས་ཏེ་བཏང་ངོ༌། ། དུག་པོའི་མཐའ་ལ་དངུལ་གྱི་པ་ནེ་འདུག་པའང་གཟིགས་ནས་དེས་ཚོང་དཔོན་གྱི་བུ་མོ་ལ་ཨུཏྤ་ལ་ཉོས་གསུངས་པ་བཞིན་ཕྱིན་པས། བུ་མོའང་ཉེས་འོངས་དགེ་བ་ལ་ཞུགས་པ་ལ་དགའ་ནས་ཨུཏྤ་ལ་ཁུར་གཅིག་བཀུར་བཏང་ངོ༌། །
བཀའ་བསྩལ་པ༑ དགེ་འདུན་ཐམས་ཅད་ཀྱི་དབུ་ལ་མེ་ཏོག་རེ་རེ་ཚུགས་ཤིག་གསུངས་པ་བཞིན་བཙུགས་སོ། ། དགེ་འདུན་རྣམས་ཀྱིས་ཉེས་འོངས་ཀྱི་ཚོགས་རྫོགས་པའི་ཕྱིར་མེ་ཏོག་ལ་སྣོམས་ཤིག་གསུངས་པ་བཞིན་བསྣམས་པས། ཉེས་འོངས་ཚོགས་རྫོགས་ནས། བཤགས་པ་བྱས་ཏེ། བཅོམ་ལྡན་འདས་ཀྱིས་ཀྱང༌། དགེ་སློང་འོངས་པ་ལེགས་སོ་ཞེས་བརྗོད་པས་དགེ་སློང་དུ་གྱུར་ནས་དགྲ་བཅོམ་པའི་འབྲས་བུ་ཐོབ་བོ། ། ཡང་ཁྱིམ་བདག་དཔལ་སྐྱེས་ཞེས་པ་སེར་སྣ་དང་ལྡན་པ་གཅིག་ལ། རྒས་ཁར་བུ་ལྔ་བཙས་ནས་དེ་རྣམས་ལ་རྫས་ཐམས་ཅད་བྱིན་ནས་ཆུང་མ་རེའང་བླངས་སོ། ། དེར་ཁྱིམ་བདག་ལོ་བརྒྱད་ཅུ་ལོན་ནས་ཆུང་མའང་ཤི །
མིག་ཀྱང་མི་བདེ་ནས། མནའ་མ་ལྔའི་བགོར་ལྷུང་ནས་རེ་མོས་ཀྱིས་གསོ་བ་ལ། མནའ་མ་རྣམས་ཀྱིས་རང་རང་གི་ཁྱོ་ལ་ཚོད་མ་བཟང་པོ་དྲངས། རྒད་པོ་ལ་ཚོད་མ་ངན་པ་དྲངས་པས། ཁྱིམ་བདག་ན་རེ་བུ་ལ་ང་ལ་ཚོད་མ་ངན་ནོ་བྱས་པས་བུ་རྣམས་ཀྱིས་ཆུང་མ་ལ། ཁྱིམ་བདག་རྫས་ཐམས་ཅད་གསོག་གསོག་པ་ཡིན་པས། བྱ་ན་བཟང་པོ་བྱིན་གཅིག་བྱས་པས། ཆུང་མ་རྣམས་ཀྱིས་ཕྲུ་བ་ཞབས་གཉིས་པར་ཚོད་མ་བཟང་ངན་གཉིས་གཉིས་བྱས་ཏེ། རྒད་པོ་ལ་ངན་པ་དྲངས་སོ། ། ཡང་རྒད་པོས་བུ་རྣམས་ལ་ངའི་ཚོད་མ་ངན་ནོ་སྨྲས་པས།
བུད་མེད་ན་རེ་རྒད་པོ་བཅོས་པ་ཡིན་ཟེར། བུས་ཀྱང་ཕྲུ་བ་གཅིག་ཏུ་ཐམས་ཅད་འདྲེན་གྱི་འདུག་པས་སྐྱོན་མེད་དོ་སྨྲས། ནམ་ཞིག་ཁྱིམ་བདག་རིད་པར་གྱུར་ནས། ལག་པས་ཕྲུ་བར་ཉུལ་བས་ཞབས་གཉིས་པར་རྟོགས་ཏེ། ཤིན་ཏུ་ཡི་མུག་ནས་འཁྱམ་སོ། ། རྫས་ཐམས་ཅད་གསོག་གསོག་པ་ཡིན་ཏེ་ཕན་མེད་ཟེར་ནས། རྒྱལ་བྱེད་ཀྱི་ཚལ་དུ་ཕྱིན་ནས། ཤཱ་རིའི་བུ་དང༌། མོའུ་འགལ་གྱི་བུ་དང༌། འོད་སྲུང་གི་བར་དུའང་རིམ་བཞིན་བདག་རབ་ཏུ་འབྱུང་བར་ཞུས་པས།
ཏིང་ངེ་འཛིན་གྱིས་ཚོགས་མ་བསགས་པར་གཟིགས་ནས་མ་གནང་ངོ༌། ། དེར་ཁྱིམ་བདག་གིས་བསམས་པ། འདིར་རབ་ཏུ་འབྱུང་བའི་སྐལ་བ་མེད་དེ། སླར་ལྡོག་ཏུ་མནའ་མས་བཟའ་བ་མི་སྟེར། ཤིན་ཏུ་ཡི་མུག་ཏེ་འཆི་བར་བསམས་ནས་མགོན་མེད་ཟས་བྱིན་གྱིས་ཀུན་དགའ་རྭ་བའི་ཐེམ་པ་ལ་སྔས་བཅས་ཏེ་འདུག་ཅིང་ཟས་བཅད་པས། ཞག་གསུམ་ན་བཅོམ་ལྡན་འདས་ཀྱིས་ཐུགས་རྗེས་གཟིགས་ནས། ཀུན་དགའ་བོ་ལ་མཁྱེན་བཞིན་དུ་དྲིས་སོ། ། རྒྱུ་མཚན་ཞུས་པས། འདིར་བོས་གཅིག་གསུང་ངོ༌། ནང་དུ་ཕྱིན་པས།
བཅོམ་ལྡན་འདས་ཀྱིས་དགེ་སློང་ལེགས་པར་འོངས་སམ་ཞེས་གསུངས་པས། རབ་ཏུ་བྱུང་སྟེ་དགྲ་བཅོམ་པར་གྱུར་ཏོ། ། འཁོར་རྣམས་ངོ་མཚར་དུ་གྱུར་ནས་ཞུས་པ། འདིར་སེར་སྣའི་དབང་གིས་ས་བོན་མེད་བཞིན་དུ་འདི་ལྟར་འགྱུར་བ་རྒྱུ་ཅི་ལགས་ཞེས་སོ། ། བཀའ་བསྩལ་པ། ང་ནི་ཐམས་ཅད་མཁྱེན་པར་གྱུར་པས། ས་དང་བསེག་མའི་ནང་ན་ནོར་བུ་ཕྲ་མོ་ལྟར། ཉོན་མོངས་སྡུག་པའི་ནང་ན་ས་བོན་ཕྲ་མོ་ཡོད་པ་མཐོང་ངོ༌། ། དེའང་ཁྱིམ་བདག་འདི་སྐྱེ་བ་སྔ་མ་རྒྱལ་པོ་གཅིག་གི་ཤིང་ཐུན་ཏེ། གྲོང་ཁྱེར་དེར་བྱོན་པའི་སྒྲ་ཐོས་ནས།
ཤིང་ཐུན་དགའ་སྟེ། འཕགས་པ་དང་འཕྲད་འདོད་པས་ཉེ་ལམ་ནས་གྲོང་ཁྱེར་དུ་འོངས་པ་ལམ་དུ་སྟག་མོ་བུ་སྐྱེས་གཅིག་དང་ཕྲད་དེ་བསད་དོ།། དེ་འཆི་བའི་ཚེ་སངས་རྒྱས་ཞེས་བརྗོད་པ་དང་བཅས་པས། ས་བོན་ཕྲ་མོ་དེ་ལྟ་བུ་ཡོད་པ་ངས་མཐོང་བ་དེའི་ཕྱིར་རོ་ཞེས་གསུངས་སོ། ། ༈ སངས་རྒྱས་རྣམས་ལ་སྐྱབས་སུ་མཆི། ། སྔོན་རྒན་ཞུགས་བླུན་པོ་ཞིག་བསོད་སྙོམས་ལ་ཕྱིན་པ་ལ་སྦྱིན་བདག་མོ་ཞིག་དད་ནས། རས་ཟུང་སྦྱར་གཅིག་ཕུལ་ནས་ཆོས་ཞུས་པས། རྒན་ཞུགས་ཀྱིས་ཆོས་མ་ཤེས་པར། ང་མི་ཤེས་པ་སྡུག་བསྔལ་ལོ། ། ཞེས་ཡང་ཡང་སྨྲས་པས།
རྒན་མོས་རྒྱུ་མི་ཤེས་པ་ལས་འབྲས་བུ་སྡུག་བསྔལ་འབྱུང་བར་རྟོགས་ཏེ་བདེན་པ་མཐོང་ནས། སློབ་དཔོན་གྱིས་བདག་འཁོར་བ་ལས་སྒྲོལ་ལོ་ཞེས་སོགས་ཚིག་གི་གཏང་རག་དུ་མ་བརྗོད་ནས་སོང་ངོ༌། ། དེའི་ཚེ་རྐུན་པོ་གཅིག་བླུན་པོ་འདི་ལ་རས་འདི་ལ་རས་འདི་བརྐུ་བར་བྱ་སྙམ་ནས་རྗེས་སུ་འབྲང་སྟེ། རྒན་ཞུགས་ནང་དུ་ཞུགས་པ་ལ། རས་བྱིན་གཅིག་སྨྲས་སོ། ། རྒན་ཞུགས་སྐྲག་པས་ཕྱིར་འབྱུང་མི་ནུས་ཀྱིས། ལག་པ་གཉིས་གཡག་ཤིང་བུག་ནས་ཡར་ཐོང་ཞིག་སྨྲས་ཏེ་བཏང་བ་ན། ཐག་པས་དམ་དུ་བཏགས་ནས། རྒན་ཞུགས་ཕྱིར་བྱུང་སྟེ། གསུམ་ལ་སྐྱབས་འགྲོ་རེ་བྱེད་དུ་བཅུག་ནས།
དབྱུག་པ་ན་ངེས་རེ་སྤེལ་ནས་རྒྱབ། དེར་འཐེང་གིན་ཕྱིན་པ་ན། མགྲོན་པོ་ན་རེ་ཁྱོད་སུ་ཅི་སྟེ་འཐེང་ཟེར། ཁོ་བོ་རྐུན་པོ་ཞིག་སྟེ། དེ་བས་ཀྱང་དགེ་སྦྱོང་རྐུན་ཆེན་ཞིག་ན། དེས་སྐྱབས་འགྲོ་རེ་དང་དབྱུག་པ་རེ་སྤེལ་གྱིན་བརྡུངས། སངས་རྒྱས་ཐུགས་ཤེས་མངའ་བས་སྐྱབས་འགྲོ་གསུམ་དུ་བསྡུས། སྐྱབས་འགྲོ་བཞི་པ་སྲིད་ན་ཁོ་བོ་ངེས་པར་སྲོག་དང་འབྲལ་ངེས་སོ་ཟེར་ནས་སངས་རྒྱས་ལ་དད་བཞིན་དུ་ཟམ་འོག་གཅིག་ཏུ་ཞུགས་སོ། ། དེར་ཟམ་པ་དེ་ལ་མི་མ་ཡིན་མང་པོ་འགྲོ་མ་ནུས་ཏེ། སྔར་བདག་ཅག་རྣམས་ཀྱིས་ཟམ་པ་འདི་ལ་བདེ་བླག་ཏུ་འགྲོ་ནུས་བཞིན་དུ།
ད་མི་ནུས་པ་ནི་ཅི། ཟམ་འོག་གི་མི་དེ་ལ་ཁྱོད་ཀྱིས་རིག་པ་ཅི་ཤེས་དྲིས་པས། སྐྱབས་འགྲོ་གཅིག་ཤེས་གཞན་ནི་ག་ལ་ཟེར། དེ་ཐམས་ཅད་དད་ནས་སྐྱབས་འགྲོ་བྱེད་ཅིང༌། རྐུན་པོ་དེའང་རབ་ཏུ་བྱུང་ནས་འབྲས་བུ་ཐོབ་བོ། ། ཡང༌། ལྷའི་བུ་མོ་ནོར་བུ་དྲི་མ་མེད་པ་ལ་འཆི་ལྟས་ལྔ་བྱུང་ཏེ། ཤི་ནས་ཀྱང་འཛམ་བུའི་གླིང་དུ་ཕག་མོའི་མངལ་དུ་སྐྱེའོ་ཞེས་གྲག་པས། བརྒྱ་བྱིན་གྱིས་སྐྱབས་མ་ནུས་པར། སངས་རྒྱས་ཀྱིས་སྐྱབས་འགྲོ་ཕོག་པས།
དེ་ཤི་ནས་བྲམ་ཟེར་སྐྱེས། དེ་ནས་དགའ་ལྡན་དུ་སྐྱེས་པ་མངོན་ཤེས་ཀྱིས་སྐྱབས་འགྲོས་སྐྱེས་པ་ཤེས་ཏེ། སངས་རྒྱས་ལ་མེ་ཏོག་གཏོར། ཚིགས་སུ་བཅད་དེ་སྨྲས་པ། གང་ཞིག་སངས་རྒྱས་སྐྱབས་འགྲོ་བ། ། དེ་དག་ངན་འགྲོར་མི་འགྲོ་སྟེ།། མི་ཡི་ལུས་ནི་སྤངས་ནས་སུ། ། དེ་ནས་ལྷ་ཡི་ལུས་འཐོབ་བོ། ། ཆོས་དང༌། དགེ་འདུན་ལའང་འགྲེའོ། །
ཡང༌། རྒྱལ་པོ་གསལ་རྒྱལ་ལ། བཙུན་མོ་དུ་མ་ཡོད་པའི་ཆེན་མ་འབར་ལེ་ལ། བུ་མོ་བོངས་ཐུང༌། མདོག་ནག ། ཤ་རྩུབ། གང་ནས་ལྟས་ཀྱང་མི་སྡུག་སྟེ། རྒྱལ་པོའི་བླ་བརྗོད་པ་གཅིག་བཙས་པའི་མིང་རྡོ་རྗེ་མ་ཞེས་བཏགས་སོ།། རྒྱལ་པོ་དེ་ཤིན་དུ་ངོ་ཚ་ཡང་བཙུན་མོ་གནང་ཆེན་གྱི་བུ་མོ་ཡིན་པས་ཕོ་བྲང་དགུ་རིམ་གྱི་ནང་དུ་སྦེད་ཅིང༌། ཚད་དུ་བྱོན་ནས་ཁྱིམ་གྱི་དུས་ལ་བབ་པ་དང༌།
རྒྱལ་པོས་བློན་པོ་གཅིག་ལ་བཀའ་བསྩལ་པ། ཐོག་མར་ཆོ་རིས་ཆེ་བ་ལ་ད་ལྟ་ནོར་མེད་ནས་འཁྱམས་པ་གཅིག་ངའི་སྤྱན་སྔར་ཁྲིད་ལ་ཤོག་གཅིག་སྒོ་བ་བཞིན། ཕུལ་བ་དང༌། རྒྱལ་བོས་དབེན་པར་མི་དེ་ལ་གསང་སྟེ། བཀའ་བསྩལ་པ། ང་ལ་བུ་མོ་ཤིན་ཏུ་མི་སྡུག་པ་གཅིག་ཡོད་དེ། ཁྱོད་ནོར་མེད་ཀྱང་མི་རིགས་མཐོ་བས་སྦྱིན་གྱིས་ལོངས་ཤིག་བྱས་པས། མི་དེས་པུས་བཙུགས་ཏེ། རྒྱལ་པོས་བདག་ལ་མི་ཕལ་པ་ཞིག་སྩལ་ནའང་བླང་འཚལ་ན། གདུང་རིགས་བསྩལ་བ་ཅི་སྟེ་མི་བླང་བྱས་པས།
མག་པ་ལ་སྒོ་བ། ངའི་བུ་མོ་འདི་ཤིན་ཏུ་མི་སྡུག་པས། ཁྱེད་གཞན་དུ་འགྲོ་བའི་ཚེ་ཕུགས་སུ་ཆུག་ལ་ལྡེ་མིག་རང་གིས་ཆོངས་ཤིག་ཅེས་ཡོ་བྱད་ཆོག་ཐང་གཅིག་དང་བྱིན་ནས་བྱན་མོར་བཞག་གོ ། དེས་ཡོ་བྱད་འཕེལ་ཏེ། བློན་པོ་གཞན་དང་བུད་མེད་གྲོས་བྱས་ཏེ་འཚོག་པར་བྱས་སོ། ། གཞན་ཀུན་ཆད་པ་བཞིན་འོངས་པ་ན། ཁོའི་བུད་མེད་མེད་པས་རོགས་པོ་ཀུན་ཐེ་ཚོམ་ཟ་ནས། ཡང་ན་འདི་ལ་བྱད་གཟུགས་བཟང་ལ་ཁྱད་པར་འཕགས་པ། ཡང་ན་ལྡོག་པས་ལྟའོ་ཟེར་ཏེ། ཁོ་བཟི་བ་དང་གློ་ལས་ལྡེ་མིག་བརྐུས་ཏེ་ལྟ་བར་བགྲོས་སོ། །
དེའི་ཚེ་བུད་མེད་དེས་བསམས་པ། བདག་གིས་སྔོན་ལས་ཅི་ཞིག་བྱས་པས་ཚེ་གང་གིས་ཁྱིམ་མུན་ཁུང་དགུ་རིམ་དུ་བཅུག་ནས་ཉི་ཟླ་ཟེར་ཙམ་ཡང་མི་མཐོང་ངོ་སྙམ་ཡི་མུག་ནས། དེ་བས་ཐམས་ཅད་མཁྱེན་པ་ལ་སྐྱབས་སུ་གསོལ་སྙམ་སྟེ། བ་སྤུ་ལངས་འཆི་མ་འབྲུབ་ཅིང༌། སྟོན་པའི་ཕྱོགས་ན་ཕར་ལུས་སྟབས་ཏེ། སྟོན་པ་བཅོམ་ལྡན་འདས་ཐམས་ཅད་མཁྱེན་པ་ལ་ཕྱག་འཚལ་ཅིང་སྐྱབས་སུ་མཆིའོ། ། བདག་འདི་ལྟ་བུའི་སྡུག་བསྔལ་ལས་ཐར་པར་མཛད་དུ་གསོལ་ཞེས་བརྗོད་པས། སྟོན་པ་དེ་ཉིད་དུ་བྱོན་ནས། དབུ་མཐོང་པས་མགོ་བོ་སྐྱོན་དང༌། སྐུ་རྫོགས་པར་མཐོང་བས་ལུས་ངན་པ་ཐམས་ཅད་དོར་ནས་མཛེས་སྡུག་དཔེ་ཟླ་མེད་པར་གྱུར་པ་དང༌།
གྲོགས་པོ་ཀུན་ལྟར་འོངས་པ་ཤིན་ཏུ་མཚར་བ་འདི་ཕངས་པས་སྟོན་མི་ནུས་ངེས་སོ་ཟེར། དེ་ནས་ཁྱོ་འོངས་པས་མཐོང་སྟེ་སུ་ཡིན་དྲིས་པས། ང་ཁྱོད་ཀྱི་ཁྱིམ་ཐབ་ཡིན་ཏེ། རྒྱུ་མཚན་དེ་ལྟར་བྱུང་བསྙད་ནས། ཁྱོ་ལ་ད་ཧ་ཅང་སྐྱོ་ཆེས་ཀྱིས་ང་ཡབ་ལ་མཇལ་བས་ཁྱོད་ཀྱིས་ཞུས་ཤིག། དེར་ཞུས་པས། རྒྱལ་པོས་དེ་སྐད་མ་ཟེར་བར་མོ་ལ་སྒོ་ཆོད་ལ་ཕྱིར་འབྱུང་དུ་མ་སྟཻར་ཟེར་བ་ལ། སྲས་མོ་ནི་སྔར་བཞིན་མ་ལགས་ཏེ་ད་ལྟ་ལྷ་མི་ལས་ཀྱང་འདས་སོ་ཞུས་པས་དགྱེས་ཏེ་གནང་ནས། འཁོར་བཅས་ཀྱིས་སངས་རྒྱས་ལ་མཆོད་དེ་རྒྱུ་མཚན་ཞུས་པས། བཀའ་བསྩལ་པ།
འདི་སྐྱེ་བ་སྔ་མ་ལ་རྒྱལ་པོ་གཅིག་གི་བུ་མོ་ཡིན་ཏེ། དེས་ཡབ་ཀྱི་མཆོད་གནས་རང་རྒྱལ་མི་སྡུག་པ་གཅིག་ཡོད་པ་ལ། འདིའི་མགོ་བོ་འདི་དོམ་མགོ་འདྲ། རྣ་བ་འདི་བོང་བུའི། མིག་ནི་སྤྲེའུའི། སྣ་ནི་ཕག་པའི། སོ་ནི་ཁྱིའི། ལུས་འདི་ནི་སྦལ་པའི་ཞེས་སོགས་ཡང་ཡང་བརྗོད་དོ།། དེར་རང་རྒྱལ་དེས་ཀྱང་ནམ་མཁའ་ལ་འཕགས་ནས་རྫུ་འཕྲུལ་དུ་མ་བསྟན་པས།
བུ་མོ་ཤིན་ཏུ་འགྱོད་དེ་རང་རྒྱལ་དེ་ལ་བཤགས་པས།
དེས་ཀྱང་ཚངས་པར་གནས་པ་སོགས་རྒྱུ་མཚན་རྒྱས་པར་གསུངས་ནས་ཐམས་ཅད་སྐྱབས་འགྲོ་ལ་བཀོད་དོ། ། གཞན་ཡང༌། དུར་ཁྲོད་ཀྱི་མི་མིན་གྱིས་མི་ཚུགས་པ། བཟའ་མི་གཉིས་ཀྱི་མ་གཅིག་སྐྱབས་འགྲོ་ལ་དགའ་བ་དུར་ཁྲོད་དུ་བསྐྱལ་པ་བཞིན་དང༌། འབྲོག་སྲིན་ཟ་བྱེད་ཀྱིས་མ་ཚུགས་པའི་ཕ་བུ་བཞིན་དང༌། སྙིང་རྗེ་པད་དཀར་ལས། རྒྱ་མཚོར་ཚོང་པས་སྐྱབས་འགྲོ་བྱས་པ་ཐོབ་པའི་ཆུ་སྲིན་གྲུ་བཤིག་མཁན་གྱིས་ཀྱང་འབྲས་བུ་ཐོབ་པ་བཞིན་ཞེས་སོགས་འདིར་རྒྱས་པར་བརྗོད་པར་ག་ལ་ནུས་ཏེ། ཡི་གེ་མང་པས་འཇིགས་པའི་ཕྱིར་རོ། ། སྤྲོས་པ་ལ་དགའ་ན་གཞན་དུ་གཟིགས་ཤིག། ༈ ཉོན་མོངས་སྒོ་ནས་ལུས་ངག་དང༌།
རྒྱལ་པོའི་ཁབ་ན་ཚོང་དཔོན་ཕྱུག་པོ་གཅིག་གི་ཆུང་མ་ལ་བུ་ཆགས་ནས་བུ་སྔ་མ་དེ་མངལ་ལས་མ་བྱུང་བར་འདུག་བཞིན་དུ། ཕྱིས་བུ་བཅུ་བྱུང་ཡང་བུ་དང་པོ་ནི་མངལ་ན་འདུག་གོ ། དེ་ནས་རེ་ཞིག་ན་བུད་མེད་ན་ནས་རིམ་འགྲོ་བྱས་ཀྱང་མ་ཕན་པར་འཆིར་ཉེ་བའི་ཚེ། ཁྱིམ་ཐབ་ལ་སྨྲས་པ། བདག་གུམ་པའི་ཚེ་བློ་གཡས་རོལ་མཚོན་གྱིས་ཕྱེ་ལ། ཁྱེའུ་དང་པོ་དེ་ཕྱུང་ཤིག། ཡང་སྨྲས་པ། བསགས་པ་ཀུན་ནི་ཐ་མར་འཛད། ། མཐོན་པོ་རྣམས་ནི་ཐ་མར་འཇིག ། འདུས་པ་རྣམས་ནི་ཐ་མར་འབྲལ། །
གསོན་པ་རྣམས་ནི་ཐ་མར་འཆི། ། ཞེས་སྨྲས་ཏེ་ཤིའོ། ། དེ་སྨན་པ་མཚོ་བྱེད་ཀྱིས་བསིལ་བའི་ཚལ་གྱི་དུར་ཁྲོད་དུ་ཁྱེར་ ཏ ེ། གཤར་ཕྱིན་པས། དོན་དེ་རྒྱལ་པོའི་ཁབ་ཀྱི་གྲོང་ཁྱེར་དུ་གྲགས་ཏེ་ལྟད་མོ་མི་འབུམ་ཕྲག་དུ་མ་འདུས་སོ། ། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་བསྩལ་པ། ཀུན་དགའ་བོ་ལ། དགེ་སློང་རྣམས་ལ་བཅོམ་ལྡན་འདས་དུར་ཁྲོད་དུ་གཤེགས་པར་བཞེད་ཀྱིས། ཁྱེད་ཅག་ལས་རྨད་དུ་བྱུང་བ་ལ་ལྟ་འདོད་པ་གཤེགས་ཤིག་བགོས་ཤིག། དེ་ནས་ཉན་ཐོས་རྣམས་ཀྱིས་ཞབས་འབྲིང་བྱས་ཏེ་བྱོན་ནས།
མཚོ་བྱེད་ཀྱིས་བུད་མེད་དེའི་བློ་གཡས་དྲལ་བས། ཀུན་གྱིས་མཐོང་བར་ཁྱེའུ་སྐྲ་དཀར་ཞིང་གཉེར་མ་མང་ལ་རིད་པ་རྒན་ཤ་ཅན་གཅིག་མ་ཤི་བར་བྱུང་ངོ༌། ། བྱུང་མ་ཐག་དེ་སྐྱེ་བོའི་ཚོགས་དེ་ལ་ལྟས་ཏེ་སྨྲས་པ༑ ཀྱེ་མ་ཕ་མའམ་མཁན་སློབ་རྣམས་ལ་ཚིག་རྩུབ་མོ་མ་སྨྲ་ཞིག ། ཇི་ལྟར་ཞེ་ན༑ བདག་ནི་མའི་ལྟོ་བ་དང་ལོང་ཁའི་བར་དུ་ལོ་དྲུག་ཅུར་འདུག་པའི་སྡུག་བསྔལ་ཉམས་སུ་མྱོང་ངོ་ཟེར་ནས། མི་སྨྲ་བར་འདུག་གོ ། བཅོམ་ལྡན་འདས་ཀྱིས་དེ་བཀའ་བསྩལ་པ་ཁྱོད་རྒན་པོ་ཡིན་ནམ། གསོལ་བ། བཅོམ་ལྡན་འདས་བདག་ནི་རྒན་པོ་ལགས་སོ། །
བདེ་བར་གཤེགས་པ་བདག་ནི་རྒན་པོ་ལགས་ སོ། ། གཞི་དེས་རྒན་པོ་སྐྱེས་བུ་བཏགས་སོ། ། རྒྱུ་དེ་ལས་བརྩམས་ཏེ། བཅོམ་ལྡན་འདས་ཀྱིས་ཆོས་བསྟན་པས་སེམས་ཅན་བརྒྱ་ཕྲག་མང་པོ་སྐྱོ་བར་གྱུར་ནས་འབྲས་བུ་ཐོབ་བོ། ། རྒན་པོ་ཡང་ལོ་བཅུའི་བར་དུ་ཁྱིམ་ན་གནས་ཏེ། བདུན་ཅུ་པ་ལ་རབ་ཏུ་བྱུང་ནས་དགྲ་བཅོམ་པ་ཐོབ་བོ། ། དེས་ཀྱང་ཚོང་པ་ལྔ་བརྒྱ་རྒྱ་མཚོར་འཇིགས་པ་ལས་སྐྱབས་ཏེ། དགྲ་བཅོམ་པ་ལ་བཀོད་དོ། ། དགེ་སློང་རྣམས་ཀྱིས་གསོལ་བ། བཅོམ་ལྡན་འདས།
རྒན་པོ་སྐྱེས་འདིའི་འདི་ལྟ་བུའི་རྒྱུ་མཚན་གསུང་དུ་གསོལ། བཀའ་བསྩལ་པ་སྔོན་སངས་རྒྱས་འོད་སྲུང་གི་བསྟན་པ་ལ། ཚོང་དཔོན་གྱི་བུ་གཅིག། གནས་བརྟན་དགྲ་བཅོམ་གཅིག་ལ་རབ་ཏུ་བྱུང་ངོ༌། ། དེའི་ཚེ་དེར་དུས་སྟོན་གཅིག་བྱུང་ནས། གཞོན་ནུས་གནས་བརྟན་དེ་ལ་ད་ནི་གཤེགས་རན་ནོ་ཞེས་ལན་གསུམ་དུ་བརྗོད་ཀྱང༌། ད་དུང་ལྟས་ཀྱིས། དགེ་བའི་ཕྱོགས་གྱིས་ཤིག་ཅེས་ཡང་ཡང་བརྗོད་དོ། ། གཞོན་ནུ་ལྟོ་འདུན་ཅན་དེས། ཁྱོད་ལོ་དྲུག་ཅུའི་བར་དུ་ཁྱིམ་ནས་མ་བྱུང་ ཞིག །
ང་ནི་སོང་ཟིན་ནོ་ཞེས་ངག་རྩུབ་སྨྲས་པའི་ལས་སོ། ། ལུས་ཅན་དག་གི་ལས་རྣམས་ནི། ། ཞེས་སོགས་རྒྱས་པར་གསུངས་སོ། ། ཐམས་ཅད་འདྲེན་པ་རྣམས་ལ་འཆགས། བྲམ་ཟེ་གཅིག་རང་གི་ཕོ་བྲང་ན་གནས་པ་ན། མི་ཤིན་ཏུ་མི་བསྲུན་པ། དམན་པའི་རིགས། བཞིན་མི་སྡུག་པ། སྤྲེའུ་ལྡུམ་པའི་ཆ་བྱད་ལྟ་བུ། འགྲོ་ན་གཞོགས་འགྲོས་སུ་འགྲོ།
སྨྲ་ན་ངུ་ཞིང་སྨྲ། ཟ་ན་སྐྱུག་ཐབས་སུ་ཟ་བ༑ མིའི་རིགས་མིན་པ་གཅིག་ལ། བཙུན་མོ་རྣལ་འབྱོར་གནོན་པ་བྱ་བ། ཤིན་ཏུ་མཛེས་ཤིང་ལྟ་ན་ཡིད་དུ་འོངས་པ་ཞིག་ཡོད་པ། ཁྱོ་དེས་རྟག་ཏུ་འཚོག་ཅིང་བརྡུང་ལ། དུས་ནམ་ཞིག་མོས་ཕྱག་མ་བྱས་པ་ལ་གསོད་དུ་བྱུང་བ་ན། བྲེད་དེ་འདར་ཞིང་བྲོས་པས། སུས་ཀྱང་སྐྱབས་མ་ནུས་པ་ལ། བྲམ་ཟེ་དེ་སྙིང་རྗེ་ཆེར་སྐྱེས་ནས་དེའི་སྐྱབས་བྱས་པས།
སྲིན་ཕྲུག་དེ་བྲམ་ཟེ་དེ་མཐོང་བས་ཤིན་ཏུ་བྲེད་དེ། ཨ་ཙིའི་མི་ལུས་གཟི་བརྗིད་ཅན། ། འདི་ལྟ་བུ་ཞིག་ག་ན་གནས། ཁོ་བོ་བདག་ལ་ཐུགས་རྗེས་གཟིགས། ། དམ་པའི་གཟུགས་ལ་སྐྱབས་སུ་མཆི། ། ཟེར་བ་ལ། ཀྱེ་མ་སེམས་ཅན་ངོ་མཚར་ཅན། ། མི་ལུས་སྲིན་པོའི་གདོང་པ་འདི། ། ལས་ངན་བྱས་པས་ལུས་ངན་ཐོབ། ། འགྱོད་དྲག་སྐྱེས་ན་བདེ་བའི་དོན། །
ཞེས་སྨྲས་པས། དེའང་ཤིན་ཏུ་འགྱོད་པ་དྲག་པོ་སྐྱེས་ཏེ། སྙིང་འགས་པ་སྙམ། མིག་འབྲས་ཕྱུང་བ་སྙམ་ལུས་འཇིག་པ་སྙམ་པ་བྱུང་སྟེ། སྐྲ་འབལ་ཞིང་མཆི་མ་ཁྲག་ཏུ་འཛག་པ་ལུས་རེངས་ཏེ་སྨྲས་པ། ཀྱེ་མ་ཀྱི་ཧུད་ལས་ངན་རང་ལ་སྨིན། ། སུ་ཡིས་མ་ལན་རང་ལ་ཡི་རེ་མུག། གང་དུ་ལས་བྱས་ད་ལྟ་སྨིན་གྱུར་ཅིག། ད་ལྟ་ཉིད་དུ་སྡུག་བསྔལ་གནང་གྱུར་ཅིག། ཅེས་འགྱོད་གདུང་དང་བཅས་ཏེ་སྨྲས་པས།
དེ་ཉིད་དུ་ལུས་མཛེས་པ། ངག་སྙན་པ། ཡིད་དུ་འོང་བར་གྱུར་ནས། སྔར་གྱི་ཆ་བྱད་སྤངས་པས། མི་རྣམས་ན་རེ། བཙུན་མོ་རྣམ་པར་གནོན་པའི་དཔལ་དུ་བྲམ་ཟེ་བྱུང་ངོ་ཟེར་བས་བྲམ་ཟེའི་མཚན་དེ་ལྟར་གྲགས་སོ། ། བློ་བུར་ཚེ་ལ་ཡིད་མི་བརྟན། ཁྱིམ་བདག་ཀེ་དུ་ཏ་མའི་བུ་གཞོན་ནུ་ནེ་ཙོས། སྦྲང་ཚང་གི་རྣམ་འགྱུར་ལས་མི་རྟག་པ་སྐྱེས་ཏེ། འབྱོར་པ་ཐམས་ཅད་སྦྱིན་པར་བཏང་ནས་ཕ་དང་གཉིས་ཀ་རབ་ཏུ་བྱུང་ནས་དགྲ་བཅོམ་པ་ཐོབ་བོ། །
མི་བཟད་གང་ཡིན་མདུན་ན་གནས། དེད་དཔོན་སྟོབས་ཀྱི་སྡེ་ཞེས་པ་ལ། བུ་མགོ་བོ་གདུགས་ལྟར་འདུག་པ་སོགས་དང༌། རིན་པོ་ཆེའི་རྣ་ཆ་རང་ཆས་སུ་ཡོད་པ་ཞིག་སྐར་མ་གྲོ་ཞུན་ལ་བཙས་སོ། ། དེའི་མིང་འདོགས་པའི་ཚེ། རིན་ཆེན་དེའི་རིན་གཅོད་དུ་བཅུག་པས་སུས་ཀྱང་བཅད་མ་ནུས་པ་ལ་འཇིག་རྟེན་ན་བྱེ་བ་རི་ཟེར་བས། དེའི་མིང་ཡང་རྣ་བ་བྱེ་བ་རིའམ། གྲོ་ཞུན་སྐྱེས་སུ་བཏགས་སོ། ། དེ་ཆེར་སྐྱེས་པའི་ཚེ། ཕ་དེད་དཔོན་གྱི་རིགས་ཡིན་པས།
མ་ལ་ནོར་བུ་ལྡོན་དུ་འགྲོ་བར་ཞུས་སྟེ། ཚོང་པ་རྣམས་ལ། དྲིལ་བསྒྲགས་ནས། རྒྱ་མཚོར་འགྲོ་བ་ལ། མས་ཚོང་པ་རྣམས་ལ་སྨྲས་པ། ངའི་བུ་འདི་སྔོན་ལ་མ་བཏང་ཕྱི་ལ་མ་བཞག་པར་ཚུར་འོང་དུས་ཀྱང་ངའི་བུ་ཁྲིད་ལ་ཤོག་བྱས་ཏེ། འཁལ་བ་ཡང་གླང་པོ་ཆེ་སོགས་མ་བསྐུར་བར། གསོ་སླ་དྲན་པ་དང་ལྡན་པའི་བོང་བུ་བསྐུར་བཏང་ངོ༌། ། དེ་ནས་རྒྱ་མཚོ་ནས་ནོར་བུ་མང་པོ་ཉེས་མེད་དུ་ལོན་པ་ལ། རིན་འདི་ལ་འདི་ཟིན་གྱིས་རྣམ་རྟོག་ཡེངས་ནས་ནམ་སྨད་གཉིད་དུ་སོང་བའི་བར་ལ་ཚོང་པ་རྣམས་སོང་སྟེ།
ཉི་མ་ཤར་བ་གྲོ་ཞུན་སྐྱེས་ཀྱི་འགྲམ་པ་ལ་ཕོག་པས་གཉིད་སད་དེ་ལྟས་པས་གྲོགས་ཐམས་ཅད་མེད་དོ། ཁོས་ཀྱང་བོང་བུ་ལ་འཁལ་བཀལ་ཏེ། གྲོགས་མ་སྙེགས་སུ་དོགས་ནས་བོང་བུ་བརྡུངས་པས་བོང་བུ་རྫི་འཚུབས་ཏེ་ལམ་གཏོར་བས། འཁལ་བོར་ཏེ་བཀྲེས་པས། ལྕགས་ཀྱི་ཁང་པ་གཅིག་འདུག་པའི་སྒོ་ན་ཡར་གྲོ་བཞིན་སྐྱེས་ལ་འོས་པའི་བཟའ་བཏུང་བྱིན་གཅིག་བྱས་པས་དེ་ནས་ཡི་དྭགས་མང་པོ་བྱུང་ནས། ངེད་ཀྱིས་ལོ་བཅུ་གཉིས་ཀྱི་བར་དུ་བཟའ་བཏུང་གི་མིང་ཡང་མ་ཐོས་ན། ཁྱོད་ཀྱིས་ངེད་ལ་བཟའ་བཏུང་བྱིན་ཅིག་ཟེར། ཁྱེད་འདིར་ལས་ཅིས་སྐྱེས་བྱས་པས། ཁྱེད་འཛམ་བུ་གླིང་པ་ཡིད་ཆེས་པར་དཀའ་བས་མི་སྨྲ་ཟེར། ངས་མངོན་སུམ་དུ་མཐོང་བ་ལ་ཡིད་མི་ཆེས་རྒྱུ་མེད་ཅི་ཡོད་སྨྲོས་གཅིག།
དེ་དག་ན་རེ། བདག་ཅག་ངག་རྩུབ་ཁྲོ་ལྡན་ཞིང༌། ། བདག་ཅག་སེར་སྣས་འཇུངས་པ་ཅན། ། སྦྱིན་པ་ཅི་ཡང་མ་བཏང་བས། ། ད་ལྟ་ཡི་དྭགས་འཇིག་རྟེན་ལྷགས། ། གཉིས་པ་སྨྲས་པ། ནད་མེད་རྒྱགས་པས་མྱོས་པ་དང༌། ། ལང་ཚོ་ལོངས་སྤྱོད་དྲེགས་པས་མྱོས། ། སྦྱིན་པ་ཅི་ཡང་མ་བཏང་བས། ། ད་ལྟ་ཡི་དྭགས་འཇིག་རྟེན་ལྷགས། །
དེ་རྣམས་སྐྱེ་བ་སྔ་མ་གྲོང་ཁྱེར་རྡོ་འཇོག་ན་ཡོད་པའི་བྱིས་པ་ཁ་ཅིག་ཡིན་ཏེ། རྩེད་མོའི་ཕྱིར་ཆུ་རྙོག་པས་དགེ་འདུན་གྱི་ཆུ་ལེན་མ་སྟོབས་པར་གྲོ་ཆག་པའི་རྣམ་སྨིན་ནོ་ཟེར་རོ། ། དེ་ནས་གྲོ་ཞུན་སྐྱེས་ཀྱིས་ཕྱོགས་གཅིག་ན་ཕར་ཕྱིན་པས་ནམ་སྲོས་པ་དང༌། ཕྱོགས་དེ་ན་གཞལ་ཡས་ཁང་གཅིག་ན་ལྷ་གཅིག་འདུག་པ་ལ་བཟའ་བཏུང་བླངས་པས། འགྲངས་ངོམས་སུ་བྱིན་ནས་མཚན་མོ་ཟད་ཁར་ལྷ་དེ་ན་རེ་ངན་པ་མིག་གིས་མ་མཐོང་བ་ལ་སོང་གཅིག་ཟེར། ཁོས་ངན་པ་ཅི་ཡོད་དམ་སྙམ་ནས་བསྡད་པས། ལྷ་དེ་སེམས་ཅན་དམྱལ་བ་གཅིག་ཏུ་གྱུར་ནས་སྲེག་ཅིང་འདུག་གོ ། ཡང་མཚན་མོར་སོང་བ་དང་ལྷར་གྱུར་ཏོ། ཁོས་ལྷ་དེ་ལ་མཚན་མོ་ལྷར་འགྱུར་ལ་ཉིན་མོ་དམྱལ་བར་འགྱུར་བ་ཅི་དྲིས་པས། ང་སྐྱེ་བ་སྔ་མ་གྲོང་ཁྱེར་རྡོ་འཇོག་གི་ཤན་པ་ཡིན་པ་ལ།
འཕགས་པ་ཀ་ཏ་ཡ་ནས་ང་ལ་སྲོག་གཅོད་སྤོངས་གསུངས། ངས་མི་ནུས་བྱས་པས། ཁྱོད་ཉིན་མོ་སྲོག་གཅོད་དམ། མཚན་མོ་གཅོད་གསུངས། ངས་ཉིན་མོ་གཅོད་ཞུས་པས། འོ་ན་མཚན་མོ་སྲོག་མི་གཅོད་པའི་སྡོམ་པ་ལོངས་གསུངས་ནས་བླངས་པ་ལས་དེ་ལྟ་བུའི་རྒྱུ་ལས་འདི་ལྟ་བུའོ་ཟེར། ཁྱོད་གྲོང་ཁྱེར་རྡོ་འཇོག་དུ་འགྲོ་ན་ངའི་བུ་ཤན་པ་ཞིག་ཡོད་ཀྱིས་ཤན་པ་འཕྲོ་ཆོད་ལ། ཤན་པའི་གྲི་འཇོག་པའི་འོག་ན་མར་གསེར་བུམ་གང་ཡོད་ཀྱིས་ཐོན་ལ་ངའི་དོན་དུ་དགེ་སྦྱོང་དང་བྲམ་ཟེ་དང་འཕགས་པ་ཀ་ཏ་ཡ་ན་ལ་ཕུལ་ལ་ངའི་མིང་ནས་ཐོན་ལ་བསྔོ་བ་གྱིས་ཤིག་དང༌། འོན་ཀྱང་ངའི་སྡུག་བསྔལ་འདི་སྲབ་པར་འགྱུར་རོ་ཟེར་རོ། ། ཡང་ཕྱོགས་གཅིག་ན་ཕར་ཕྱིན་པ་དང༌།
ཉིན་པར་གཞལ་ཡས་ཁང་གཅིག་ན་ལྷ་ཅིག་འདུག་པས། བཟའ་བཏུང་མང་པོ་བྱིན་ནས་ཉི་མ་ནུབ་ཁར་ངན་པ་མིག་གིས་མ་མཐོང་བ་ལ་སོང་ཟེར། སྔར་བཞིན་བསྡད་པས། དམྱལ་བར་སོང་བ་དང༌། ཡང་ལྷར་སོང་བ་སོགས་རྒྱུ་མཚན་དྲིས་པས་ང་སྐྱེ་བ་སྔ་མ་གྲོང་ཁྱེར་རྡོ་འཇོག་གི་ཁྱིམ་བདག་འདོད་ལོག་སྤྱོད་པ་ཞིག་ཡིན་ཏེ། འཕགས་པ་ཀ་ཏ་ཡ་ནས་འདོད་ལོག་སྤཽངས་གསུང༌། ངས་མི་ནུས་ཞུས་པས། ཉིན་མོ་སྤྱོད་དམ། མཚན་མོ་སྤྱོད་གསུང༌། ངས་མཚན་མོ་སྤྱོད་ཞུས་པས།
འོ་ན་ཉིན་མོ་མི་སྤྱོད་པའི་སྡོམ་པ་ལོངས་གསུངས་ནས་བླངས་པས་རྒྱུ་མཚན་འགྲེའོ།། ཁྱོད་རྡོ་མཆོག་ཏུ་འགྲོ་ན་ངའི་བུ་མེད་ལ་མེ་ཐབ་སྦས་པའི་འོག་ན་གསེར་བུམ་གང་ཡོད་ཀྱིས་དེ་ཐོན་ལ། བདག་ཉིད་ལའང་དུས་དུས་སུ་བདེ་བས་ཚིམ་པར་བྱེད་པ་དང༌། འཕགས་པ་ཀ་ཏྱ་ན་ཆེན་པོ་ལ་བསོད་སྙོམས་ཕུལ་ལ། ངའི་མིང་ནས་ཐོན་ལ་ཡོན་བསྔོ་བ་གྱིས་ཤིག་དང༌། ངའི་སྡུག་བསྔལ་འདི་སྲབ་པར་འགྱུར་རོ་ཞེས་སོ། ། ཡང་ཕྱོགས་གཅིག་ན་ཕར་ཕྱིན་པས། གཞལ་ཡས་ཁང་གཅིག་ན་ལྷ་མོ་གཅིག་ལ་འཁོར་ཡི་དྭགས་བཞི་འདུག་གོ ། བཟའ་བཏུང་བླངས་པས་མང་པོ་བྱིན་ནས་ཡི་དྭགས་འདི་རྣམས་ལ་མ་བྱིན་ཅིག་ཟེར། ཁོས་མ་ཉན་པར་བྱིན་པས།
གཅིག་ལ་ཁྲོ་ཆུ་ཁོལ་མར་གྱུར། གཅིག་ལ་མེ་མ་མུར་དུ་གྱུར། གཅིག་ལ་གྲ་ཕུབ་ཏུ་གྱུར། གཅིག་ལ་མེ་མདག་ཏུ་གྱུར་ཏེ་སྡུག་བསྔལ་ལོ། ། དེར་ལྷ་མོ་དེ་ན་རེ་ད་ཅི་རུ་མ་སྟེར་བྱས་ཏེ། བྱིན་པས་ཕན་ན་ང་ཡང་སྟེར་ཏེ་མི་ཕན་པར་སྡུག་བསྔལ་རོགས་སུ་འགྲོ་ཟེར་རོ། ཁོས་འདི་ལྟ་བུའི་འཁོར་སོགས་རྒྱུ་མཚན་དྲིས་པས། ཁྱེད་འཛམ་བུ་གླིང་པ་ཡིད་ཆེས་པར་དཀའ་བས་མི་སྨྲ་ཟེར། ངས་མངོན་སུམ་དུ་མཐོང་བས་ཡིད་ཆེས་ཀྱི་སྨྲོས་ཤིག། ངེད་སྐྱེ་བ་སྔ་མ་གྲོང་ཁྱེར་རྡོ་འཇོག་གི་བཟའ་ཚང་ཡིན་པ་ལ།
འདི་རྣམས་ངའི་ཁྱོ། བུ། བུ་མོ། བྲན་མོ་བཞི་ཡིན་པས། སྔར་མོར་ལས་ལ་སོང་སྟེ། ངས་གཡོས་བྱེད་ཀྱིན་བསྡད་པས། འཕགས་པ་ཀ་ཏྱ་ན་བྱོན་པ་ལ་འབྲས་ཆན་ལྷུང་བཟེད་གང་བཙོས་ཏེ་དྲངས་པས། ཁོ་པའི་ལྟོ་བ་འཕྱིད་ཟེར། ངས་ཁྱོད་རྣམས་རྗེས་སུ་ཡིད་རངས་པར་བྱོས་ཤིག་དང༌། ངས་འཕགས་པ་ཀ་ཏྱ་ན་ལ་བསོད་སྙོམས་ཕུལ་བས་ལྟོ་འཕྱིད་པ་ཡིན་གྱིས་བྱས་པས།
ཁྱོ་ན་རེ་དེའི་ཁ་རུ་མེ་མདག་སྦར་གང་མི་བདུག་པ་ཟེར། བུ་ན་རེ་ཁྲོ་ཆུ་ཁོལ་མ། བུ་མོ་ན་རེ་མེ་མ་མུར། བྲན་མོས་གྲ་ཕུབ་མི་བདུག་པ་ཟེར། ངས་སྨོན་ལམ་མ་དག་པ་བཏབ་ཏེ། ཁྱེད་རྣམས་ཀྱིས་འཕགས་པ་ཡུལ་ཁྱད་པར་ཅན་ལ་ངག་རྩུབ་སྨྲས་པའི་རྣམ་སྨིན་ངས་མཐོང་བར་གྱུར་ཅིག་བྱས་པ་ལས་འདི་ལྟ་བུའི་རྒྱུ་མཚན་ཟེར། དེ་ན་རེ་ཁྱོད་གྲོང་ཁྱེར་རྡོ་འཇོག་ཏུ་སྡོད་པར་འདོད་དམ་ཟེར། འདོད་བྱས་པས། དེར་སྔས་སྟོན་ལ་ཉོལ་ཟེར་ནས་ཉལ་བས། ཡི་དྭགས་བཞི་པོས་སྟན་གྱི་གྲ་བཞི་ནས་བཏེགས་ནས་རྡོ་འཇོག་ཏུ་བསྐྱལ་ལོ། །
གཉིད་སད་ནས་བལྟས་པས། རྡོ་འཇོག་ཏུ་སླེབས་འདུག་ནས་བསམས་པ། འཕགས་པ་ཀ་ཏ་ཡ་ན་ལ་རབ་ཏུ་འབྱུང་བར་ཞུ་སྙམ་ནས་ཞུས་པས། ཁྱོད་རང་གི་ཕ་མ་མ་ཤི་བར་ཡོད་པས། ཕ་མ་ལ་རབ་ཏུ་འབྱུང་བར་ཞུས་ལས་ཤོག་ཅིག ། དམྱལ་བ་ཡི་དྭགས་རྣམས་ཀྱི་འཕྲིན་ཡང་གྱིས་གསུངས་ནས། ཁོས་ཤན་པའི་བུ་ལ་འཕྲིན་བཟླས་པས་རྫུན་ཡིན་ཟེར། གསེར་བུམ་བསྟན་པ་ལྟར་བྱུང་ནས་ཡིད་ཆེས་འདུག་པ་མཚར་ནས་འཛུམ་བྱས་པས་གསེར་གྱི་མཆེ་བ་ལྷག་བྱུང་བ་དང༌། དེར་གྲོ་ཞུན་སྐྱེས་སུ་ངོ་ཤེས་ནས། ཁྱོད་གྲོ་ཞུན་སྐྱེས་ཡིན་བྱས་པས་འཇིག་རྟེན་ན་དེ་ལྟར་གྲགས་ཟེར།
འོ་ན་ཁྱོད་ཀྱི་ཕ་མ་ཡོད་པས་འཕྲད་དུ་སོང་ཟེར་རོ། ། འཕྲིན་གཉིས་པ་བྱས་པས་ཀྱང༌། ཕ་མ་ལ་འཕྲད་དུ་སོང་གི་བར་གོང་བཞིན་ནོ། ། གོང་དུ་ཚོང་པ་རྣམས་ལོག་པའི་ཚེ་ཁོ་མེད་དེ་དྲིས་པས། སྔ་མ་རྣམས་ན་རེ་ཕྱི་ནས་འོང་ཟེར། ཕྱི་མ་ན་རེ་སྔོན་ལ་སོང་ཟེར་ཏེ། ཤི་སྙམ་ནས་དགེ་རྩ་བྱས་ཏེ། ཁོའི་དོན་དུ་འདི་ལྟར་བྱས་སོ། ། ཞེས་རྡོ་རིང་ལ་བྲིས་ནས་བུ་ཤི་བའི་མྱ་ངན་གྱིས་ཕ་མའི་མིག་ལོང་བ། ཁོ་ཕྱིན་པས་དགའ་ཆེས་ནས་ངུས་པས་མཆི་མས་ལིང་ཐོག་དག་སྟེ་མཐོང་ངོ༌། །
དེར་ཕ་མས་ཀྱང་རབ་ཏུ་འབྱུང་བར་གནང་ནས། འཕགས་པ་ཀ་ཏ་ཡ་ན་ལ་རབ་ཏུ་བྱུང་སྟེ་ཕྱིར་མི་འོངས་པའི་འབྲས་བུ་ཐོབ་བོ། ། ཉིན་མཚན་སྡོད་པ་ཡོངས་མེད་པར། ། མི་ཞིག་གཡང་ཁའི་འབྲས་བུ་ལ་ཆགས་ཏེ། རྩྭ་ལ་འཇུས་པས། བྱི་བ་དཀར་ནག་གཉིས་གིས་རེ་མོས་སུ་རྩྭ་དེ་བཅད་ནས་གཡང་དུ་ལྷུང་ངོ༌། ། ཟུག་ངུ་ཐམས་ཅད་འབྱིན་པ་ཡི། སྨྲི་ཏིས། དགའ་བོ་སོར་ཕྲེང་ལམ་ཆུང་ བ༑ ༑ ཀ་་པིན་ ་ ལྷ་སྦྱིན་དུག་ལྔའི་དཔེ།།
ཞེས་གསུངས་པ་ལྟར། དང་པོ་འདོད་ཆགས་ཀྱི་ཟུག་རྔུ་འབྱིན་ཚུལ་ནི། སྟོན་པ་རྒྱལ་བྱེད་ན་བཞུགས་པའི་ཚེ། གཅུང་མཛེས་དགའོ། ། པུ་དྷ་རི་ཀ་ལ་ཆགས་ནས་དེ་ཡིད་འབྱུང་བས་གདུལ་བའི་ཕྱིར་སེར་སྐྱར་བྱོན་པ་ལ་བསོད་སྙོམས་འབུལ་བ་པུ་དྷས་མ་ཁེགས་པར་དཔྲལ་བར་ཙན་དན་གྱི་ཐིག་ལེ་བྱས་པ་མ་བསྐམས་པར་ཤོག་བྱས་ཀྱང༌། རྒྱལ་བྱེད་ལྟ་བར་འདོད་དམ་ཞེས་ཁྲིད་དེ་ཕྱག་དར་ལ་བཙུད་པ་ཟིན་དུས་མེད་ནས་མ་ཚོར་བར་བྲོས་པ་དང་མཇལ་ནས། རྩ་གསུམ་ལྟ་བར་འདོད་དམ་ཞེས་ཁྲིད་དེ། དེར་ཁང་པ་ཐམས་ཅད་ན་ལྷ་ཕོ་མོ་ཟུང་དུ་འདུག་ཅིང༌། གཅིག་ན་མཛེས་མ་གཅིག་ཁྱེའུ་མེད་པར་མེ་ཏོག་གི་ཕྲེང་བ་རྒྱུད་པ་ལ་རྒྱུ་མཚན་དྲིས་པས། མཛེས་དགའ་རབ་ཏུ་བྱུང་ནས་འདིར་སྐྱེ་བའི་ཕྲེང་བའོ་ཟེར།
དེར་ལེགས་སྨོན་གྱི་རབ་ཏུ་བྱུང་བའི་ཚེ། དམྱལ་བའི་གནས་ལྟ་འདོད་དམ་ཞེས་ཁྲིད་དེ། ཐམས་ཅད་ན་འཚོད་ཡང༌། གཅིག་ན་སེམས་ཅན་མེད་པར་ཆུ་ཚན་སྐོལ་བའི་རྒྱུ་མཚན་དྲིས་པས།
གཅུང་དགའ་བོ་མི་ཡུལ་ན་ལེགས་སྨོན་གྱི་སྡོམ་པ་བསྲུང་བའི་འབྲས་བུ་ཟད་ནས། འདིར་སྐྱེ་བའི་ཆུ་སྐོལ་ལོ་བྱས་པས་སྐྲག་ནས་ངེས་འབྱུང་གི་ཚུལ་ཁྲིམས་བསྲུངས་ཏེ་བསྒོམས་པས་དགྲ་བཅོམ་པ་ཐོབ་བོ། ། ༈ ཞེ་སྡང་གི་ཟུག་རྔུ་འབྱིན་ཚུལ་ནི། སོར་འཕྲེང་གི་མདོ་ལས་སངས་རྒྱས་དང་མཛངས་བླུན་ལས་ཕན་པར་བཞེད་དོ། ། རྒྱལ་བྱེད་ན་བཞུགས་པའི་ཚེ། གསལ་རྒྱལ་གྱི་བློན་པོ་ཟླ་བ་ལ་བུ་དགེ་མཚན་དུ་མས་སྤྲས་པ་སྐྱེས་ནས་མཚན་བསྟན་པས།
མངལ་དུ་བྱུང་ཙམ་ནས་མ་སྡུག་བསྔལ་གྱིས་མི་གདུང་བས། ཁྱེའུ་མི་གདུང་བར་བཏགས་སོ། ། སྟོབས་མི་སྟོང་ཐུབ། ཡང་རྩལ་བྱ་འཕུར་ཡང་ཟིན། མགྱོགས་པ་རྟ་བས་ལྷག་པ་གཅིག་སྟེ། བྲམ་ཟེ་ནོར་བཟང་ཅན་ལ་རིག་བྱེད་བསླབས་པས། ཉིན་རེ་ལ་ལོབས་ལྷག་པ་ལོབས་ཏེ། ཐམས་ཅད་ཀྱིས་ཁུར་ཞིང༌། ཡིད་བཞིན་བཟང་མོ་ཡང་ཡང་དེའི་བྱད་གཟུགས་ལ་ཆགས་ཀྱང༌། གླེང་པའི་གོ་སྐབས་མ་བྱུང་བའི་ཚེ།
བྲམ་ཟེ་ལ་ལྷོ་ཕྱོགས་ན་ཟླ་བ་གསུམ་ཡོ་བྱད་སྦྱོར་བ་ཡོད་པར་གཤེགས་པས། བཟང་མོ་ལ་གྲོགས་སློབ་མ་གཅིག་བཞག་གོ་སྨྲས་པས། དགའ་སྟེ། ཁྱིམ་གྱི་སོ་ཚིས་ལའང་མཁས་ཡིད་གཏན་དུ་རུང་བས། མི་གདུང་བ་བཞག་པར་རིགས་སོ་ཟེར་བ་བཞིན་བཞག་པས། མོས་ལུས་བརྒྱན་ཏེ། ཁོ་མོ་ཁྱོད་ལ་ཆགས་ཀྱང་སྔར་སྐབས་མ་བྱུང་གི་རེ་བ་བསྒྲུབས་ཤིག་བྱས་ཀྱང༌། ཁྱེའུ་སྲན་གཟུགས་ཏེ། ཁོ་བོ་ཡང་ཁྱོད་ཡིད་དུ་འོངས་ཀྱང༌། བྲམ་ཟེའི་ཆོས་ལུགས་ལ།
སློབ་དཔོན་གི་ཆུང་མ་ལ་ལོག་པར་ཞུགས་ན། ཚེ་འདི་ཕྱིར་བརླག་པས་གསོད་ཀྱང་འདི་བྱེད་མི་ཕོད་བྱས་པས། མོ་ངོ་ཚ་ནས་ཁྲོ་སེམས་ཀྱིས་སྒྱུ་བྱ་བར་བསམས་ཏེ། སློབ་དཔོན་འོང་ཁར་གོས་དབྲལ། གདོང་བྲད། སྡུག་བསྔལ་གྱིས་གོས་ཏེ་ས་ལ་ཉལ་ལོ། ། སློབ་དཔོན་གྱིས་རྒྱུ་མཚན་དྲིས་པས། གླེང་རིན་མི་ཆོག་ཅེས་པས། ཁོ་བོ་ལས་སྙིང་ཉེ་བ་ཡོད་དམ་ཅི་ཉེས་སྨྲོས། ཁྱོད་ཅན་རྟག་ཏུ་སྡོད་པའི་ཁྱེའུ་འདིས་ཁོ་མོ་ལ་ཉལ་པོ་སྒུགས་པ།
ངས་མ་ཉན་པས་འདི་ལྟར་བྱས་སོ་ད་འདི་སོད་ཅིག་ཟེར། ཁོ་བློན་པོ་ཆེན་པོའི་བུ་ཡིན་ཅིང་སྟོབས་ཤིན་ཏུ་ཆེ་བས། ཐུབ་ཆོད་དུ་མི་རུང༌། ཐབས་ཀྱིས་བསད་དོ་ཟེར་ཏེ། ཁྱེའུ་ཅན་སོང་ནས་ཁྱོད་ལས་དང་པོ་པ་སོ་ཚིས་ཀྱིས་ཉོན་མོངས་པར་མ་གྱུར་ཏམ། ཁོ་བོ་ནི་ཁྱོད་ཀྱི་དྲིན་དྲན་པས་གསང་བའི་ཆོས་གཞན་ལ་མ་བསྟན་པ་གཅིག་ཡོད་པས་ཁྱོད་ལ་བསྟན་ནོ་ཟེར། ཁྱེའུ་པུས་བཙུགས་ཏེ་ཞུས་པས། ཁྱོད་ཞག་བདུན་དགེ་བ་བསྲུངས་ཏེ། མི་སྟོང་གི་མགོ་བོ་ཆོད་ལ་སོར་མོའི་ཕྲེང་བ་རྒྱན་དུ་གྱིས་ཤིག་དེས་ཚངས་པར་སྐྱེའོ་ཟེར་བ་ལ། ཁོ་ཤེས་རབ་ཤིན་ཏུ་ཆེ་བས་སློབ་དཔོན་ལྷར་སྐྱེ་བའི་རྒྱུ་ནི་དེ་མིན་ན་ཇི་སྐད་ཟེར།
བདེན་པར་སྨྲ་ཞིང་ཁྲོ་མི་བྱ། ། སློང་ལ་ཆུང་ཡང་སྦྱིན་པར་བྱ། ། དངོས་པོ་འདི་གསུམ་ལྡན་གྱུར་ན། ། ལྷ་ཡི་གནས་སུ་ངེས་པར་སྐྱེ། ། ཟེར་གྱི། སྲོག་བཅད་པས་ལྷ་ཐོབ་བོ་ཞེས་མ་གསུངས་བྱས་པ། བྲམ་ཟེ་ན་རེ་ཁྱོད་ངའི་ཆོས་ལ་ཐེ་ཚོམ་ཟ་བས། དམ་ཚིག་ཉམས་སོ་ཟེར། དེར་ཁོ་ཁ་རོག་བསྡད་པས་བཞིན་འགྱུར་བར་རིག་ནས། བར་དེར་བྲམ་ཟེ་ལ་ཕ་རོལ་གྱི་སྙིང་སྒུལ་བའི་ངན་སྔགས་ཡོད་པ་བཏབ་པས།
ཞེ་སྡང་སྐྱེས་པ་ལ། རལ་གྲི་ལ་སྔགས་བཏབ་ཏེ་བསྐུར་བཏང་བས། ཞག་བདུན་གྱི་བར་དུ་མི་དགུ་བརྒྱ་གོ་དགུ་བསད་དོ། ། སོར་མོ་ཇི་སྙེད་པ་རྒྱན་དུ་བྱས་སོ། ། དེ་ཐམས་ཅད་ཀྱིས་ཐོས་ཏེ་རྒྱུ་འགྲུལ་ཆད་དོ། ། མའི་བསམ་པ་ལ་འདོད་ཁམས་ཀྱི་སེམས་ཅན་ཞག་བདུན་ཟས་མ་མྱོང་ན་འཆི་སྙམ་ནས་ཟས་ཁྱེར་ཕྱིན་པ་དང༌། མ་གསད་པར་བསམས་ཏེ་རྒྱུགས་པ་དང༌། མ་ན་རེ་ང་ནི་ཁྱོད་ཤིར་དོགས་པས་ཟས་སྐྱེལ་གྱིས། ང་གསད་ན་མཚམས་མེད་འོངས་བྱས་པས། ངའི་སློབ་དཔོན་གྱི་མན་ངག་ཡིན་པས།
མ་མི་གསད་པ་ཐབས་མེད་དོ་ཟེར། སློབ་དཔོན་ཅི་ཟེར། འདིར་ལྟར་རོ། ། འོ་ན་ངའི་སོར་མོ་ཆོད་ལ་ཁྱེར་ཞིག ། ཁྱོད་ལ་མཚམས་མེད་ཀྱང་མི་འོང༌། སོར་མོ་ཡང་ཚང་བས་སོ། ། དེས་མི་ཕན་པས་བསད་དགོས་ཟེར་བར་དེར་སངས་རྒྱས་ཀྱིས་ཁོང་འདུལ་བའི་དུས་ལ་བབ་པར་མཁྱེན་ནས། ཁོའི་མཐོང་སར་བྱོན་པ་དང༌། མ་གསོད་མི་དགོས་བཙུན་པ་ཕ་གི་བསད་པས་ཆོག་པར་འདུག་སྙམ་ནས། རལ་གྲི་ཁྱེར་ཏེ་རྒྱུགས་པ་ན།
སངས་རྒྱས་ག་ལེ་གཤེགས་ཀྱང་ཁོས་མ་ཟིན་པར། བཙུན་པ་སྡོད་གཅིག་བྱས་པས། དེ་ཅི་ལ་ཟེར། ང་ནི་རྟག་ཏུ་སྡོད་སྡོད་པ་ཡིན། ཁྱོད་ནི་རྟག་ཏུ་འགྲོ་བ་ཡིན་གསུང༌། ཁོ་དྲན་པ་རྙེད་དེ་དགེ་སྦྱོང་དེ་སྐད་བྱ་བ་ཅི་ལ་ཟེར། བཀའ་སྩལ་བ། ང་ནི་ཚུལ་ཁྲིམས་བསྲུངས་པས་ལྷ་དང་མིའི་ནང་དུ་རྟག་ཏུ་སྡོད་སྡོད་པའོ། ། ཁྱོད་ནི་སློབ་དཔོན་ངན་པའི་མན་ངག་ལ་བརྟེན་ནས་སྲོག་བཅད་པས་ངན་སོང་དུ་རྟག་ཏུ་འགྲོ་འགྲོ་བའོ་གསུངས། སྐབས་དེར་འགྱོད་པ་སྐྱེས་ཏེ།
རལ་གྲི་ས་ལ་སྐྱུར། ཁ་ནས་ཁྲག་སྐྱུགས་ཏེ། དགེ་སློང་ཁྱོད་ལ་སྐྱབས་སུ་མཆིའོ་ཟེར། རབ་ཏུ་བྱུང་བར་ཞུས་ནས། སངས་རྒྱས་ཀྱིས་ཀྱང་དགེ་སློང་འོངས་པ་ལེགས་སོ་གསུངས་པས་དགེ་སློང་དུ་གྱུར་ཏེ་མན་ངག་ཕོག་ནས་བསྒོམས་པས་དགྲ་བཅོམ་ཐོབ་བོ། ། དེ་ལྟར་གྱུར་ཀྱང་ད་དུང་མིའི་རྒྱུ་འགྲུལ་ཆད་པ་ལ། སངས་རྒྱས་ཀྱིས། མི་གདུང་སོར་ཕྲེང་ཅན་ནི་ང་ཡིན་ན། ངས་ནི་སྲོག་ཆགས་གྲོག་སྦུར་གཅིག་ཀྱང་གསོད་མ་མྱོང་ངོ་གྱིས་ལ་སྒྲ་སྒྲོགས་ཤིག་གསུངས་པས། བདག་གིས་ནི་མི་དགུ་བརྒྱ་གོ་དགུ་བསད་ན།
བདག་ལ་བརྫུན་མི་མཆིའམ་ཞུས་པས། ཁྱོད་སོ་སྐྱེའི་དུས་སུ་བསད་ཀྱི། འཕགས་པར་གྱུར་ནས་གཅིག་ཀྱང་མ་བསད་པའི་ཕྱིར་བརྫུན་མི་འོང་གསུངས་པ་བཞིན་བསྒྲགས་པས་སོར་ཕྲེང་ཅན་སངས་རྒྱས་ཀྱིས་གདུལ་སྙམ་ནས་འགྲུབ་བར་གྱུར་ཏོ། ། དེའི་ཚེ་གསལ་རྒྱལ་དཔུང་བཅས་ཀྱིས་སོར་ཕྲེང་འདུལ་དུ་ཡོང་བས། རྟ་གཉན་ཡོད་དུ་མགོ་བསྟན་དེ་འགྲོར་མ་འདོད་པ་ལ། བློན་པོས་འདི་ན་དགེ་སློང་ཤིན་ཏུ་དབྱངས་སྙན་པ་གཅིག་ཡོད་པས་སོ་ཟེར། འོ་ན་དཔུང་བཅས་གཉན་ཡོད་དུ་སྒྱུར་ཟེར་བ་བཞིན་བསྒྱུར་ཏེ། སངས་རྒྱས་ཀྱི་སྤྱན་སྔར་དེ་ལྟ་བུ་ཡོད་པར་གདའ་བས་མཇལ་ཅིང་ཕྱག་རྟེན་འབུལ་བར་ཞུས་པས། ཕྱག་རྟེན་ད་ལྟ་ཕུལ། དེ་ནས་མཇལ་སྙིང་འདོད་པ་སྲིད་བྱས་པས།
ཅི་གསུང༌། ཕྱག་རྟེན་བྱ་བ་མཇལ་ནས་འབུལ་བ་ལས། སྔོན་ལ་འབུལ་བ་ག་ནའང་མ་མཆིས་སོ་ཟེར་ཏེ། མ་ཕུལ། དེ་ནས་གཟུགས་ངན་པ་མཐོང་ནས་འབུལ་སྙིང་མ་འདོད་དོ། ། རྒྱལ་པོས། འདི་ལྟ་བུའི་རྒྱུ་མཚན་ཞུས་པས། བཀའ་བསྩལ་པ། སྔོན་འོད་སྲུང་གི་བསྟན་པ་ལ་རྒྱལ་པོ་ལིང་ཤྲི་བྱ་བས་མཆོད་རྟེན་གཅིག་བྱ་བར་འདོད་ནས་རྨྀ་ལམ་དུ་བྲམ་ཟེའི་ཁྱེའུ་ལྔས་མཆོད་རྟེན་ནི་རིན་པོ་ཆེ་ལས་བྱེད་དམ་ཟེར་བ་རྨིས་ནས་བློན་པོ་བཞི་ལ་བགོས་ནས། གསུམ་པོས་ཕྱོགས་གསུམ་འབྱོངས་སོ། །
གཅིག་གིས་རྒྱལ་པོ་གླེན་པ་འདི་ཙམ་ག་ལ་འབྱོངས་ཟེར་ནས་བཞག་གོ ། ཕྱིས་ཀུན་ལོག་ནས་ཕྱོགས་གཅིག་ཀྱང་བྱས་ཏེ་རིན་ཆེན་ལས་གྲུབ་པ་ཁྱད་པར་འཕགས་པ་གཅིག་བྱུང་རྗེས། བློན་པོ་ལེ་ལོ་ཅན་དེས་ཀྱང་ད་ཙམ་ཅི་འདྲ་ཞེས་ལྟར་ཕྱིན་པས་ཁྱད་པར་ཅན་དེ་བྱུང་བས་ཁོའང་དད་ནས་གསེར་གྱི་དྲིལ་གཅིག་བཏགས་པས། དིང་སང་ཚེ་དང་ལྡན་པ་སྙན་པ་བཟང་ལྡན་དང་གང་ལ་འབྱོངས་ཀྱིས་སྐྱེ་བ་ལྔ་བརྒྱར་གཟུགས་ངན་ནོ་ཞེས་སོགས་པ་གསུངས་ནས། རྒྱལ་པོ་འཁོར་བཅས་འགྲོ་འདོད་པ་ལ། མཁྱེན་བཞིན་དུ་དྲིས་པས། སོར་ཕྲེང་འདུལ་དུ་ཟེར། འདིར་དགྲ་བཅོམ་གསུངས་པས། འོ་ན་མཇལ་ཟེར་ཕྱིན་པས། སོར་ཕྲེང་གི་གློ་གོག་པས་རྒྱལ་པོ་རྒྱལ་ལོ། །
རྒྱུ་མཚན་ཞུས་པས་སྔོན་ཡང་བྲེད་བྲེད་པ་སྟེ། སྔོན་བྱ་ཤིན་ཏུ་གདུག་པ་ཅན་དེའི་གྲིབ་མས་ཕོག་པའི་སེམས་ཅན་ཐམས་ཅད་ཀྱང་ཉོན་མོངས་འགྲོ་བ་གཅིག་སྟེ། བྱ་དེ་ཤིང་རྩེར་བབས་ནས་སྐད་གྲག་པས་ཤིང་གྲིབ་ལ་གླང་པོ་ཆེ་གཅིག་ཡོད་པ་རྒྱལ་ལོ། ། དེ་ལྟ་བུའི་བྱ་དང་གླང་ཆེན་ནི་འདི་གཉིས་པོ་ཞེས་སོགས་གསུང་ངོ༌། ། ༈ གཏི་མུག་གི་ཟུག་རྔུ་ནི། བྲམ་ཟེ་གཅིག་ལ་བུ་བྱུང་ངོ་གཅིག་ཤི་ནས། ཕྱིས་གཅིག་བྱུང་བ་གསོས་པའི་ཐབས་སུ་ལམ་པོ་ཆེར་ཁྱེར་ལ་དགེ་སྦྱོང་དང་ཕྲད་ན་སྨོན་ནམ། ཀུན་ཏུ་རྒྱུ་དང་འཕྲད་ན་ཤིས་པ་བརྗོད་ཟེར་བ་བཞིན་བྱས་པས་དགེ་སྦྱོང་གིས་སྨོན་ལམ་བཏབ་ནས་ལམ་པར་བཏགས། ཡང་གཅིག་གིས་ལམ་ཆུང་བར་བཏགས། ཡང་གཅིག་གིས་ལམ་ཕྲན་པར་བཏགས།
དེས་ལོ་གཅིག་ལ་སིདྷཾ་བུད་དྷ་མ་ཟིན་པར་རབ་ཏུ་བྱུང་ནས་ལྷམ་གྱི་དྲི་མ་འཕྱི་བ་དང་ཕྱག་དར་ཡང་མ་ཟིན་པར་ཡི་མུག་སྟེ་ལྕེབ་འདོད་པའི་ཚེ། སངས་རྒྱས་ཀྱིས་འདུལ་བའི་དུས་ལ་བབ་པར་མཁྱེན་ནས་ཆོས་བསྟན་པས་དགྲ་བཅོམ་པ་ཐོབ་ནས་དགེ་སློང་མ་ལ་ཆོས་སྟོན་པར་བསྐོས་པ་ན། ངེད་སྡེ་སྣོད་གསུམ་ཤེས་པའི་དགེ་སློང་མ་ལ། གཏི་མུག་ཅན་གྱི་མཐར་ཐུག་ལམ་ཕྲན་ལྟ་བུ་བསྐོ་བ་ཟེར་ཏེ་བརྙས་པ་ལ། ཁྲི་ཆེན་པོ་བརྩེགས་ནས་འདིར་སངས་རྒྱས་དང་འདྲ་བའི་དགྲ་བཅོམ་ཞིག་ཆོས་སྟོན་དུ་འོང་ཞེས་དྲིལ་བསྒྲགས་པས། མང་དུ་འདུས་ཏེ་ཁྲེལ་བ་ལ་རྫུ་འཕྲུལ་གྱིས་ཁྲི་ལ་གཤེགས་ཏེ་ཆོས་རྒྱ་ཆེར་བསྟན་པས་སྐྱེ་བོ་དུ་མ་ལུས་ཀྱི་རྫུ་འཕྲུལ་གྱིས་ཀྱང་འདུན་པར་བྱས་སོ། ། ༈ ང་རྒྱལ་གྱི་ཟུག་རྔུ་ནི། བཅོམ་ལྡན་འདས་མཉན་ཡོད་ན་བཞུགས་པའི་ཚེ། དེའི་རྒྱལ་པོ་གསལ་རྒྱལ་བྱེད་དོ། ། ལྷོ་ཕྱོགས་གསེར་པའི་རྒྱལ་པོ་ཀ་པི་ནའི་རྒྱལ་ཚབ་ཀ་པི་ན་ཆེན་པོས་སོ། །

དེ་ལ་རྒྱལ་ཕྲན་སྟོང་ཕྲག་སོ་དྲུག་གོ ། དེའི་དམག་གང་བབས་པར་མེ་ཏོག་རླུང་གིས་བཏབ་པ་བཞིན་འགྲོ་ལ། གཞན་གྱིས་དཔལ་ཐོས་ན་བཞིན་མདོག་དམར་པོར་འགྱུར་བ་ཞིག་ཡོད་ལ། དེའི་ཚོང་པས་དབུས་ཀྱི་རས་བཟང་པོ་བཞི་གསེར་པའི་རྒྱལ་པོ་ལ་ཕུལ་བས། འདི་ལྟ་བུའི་རས་བཟང་པོ་གང་ནས་འོངས། དབུས་ནས་སོ། ། ཡུལ་དབུས་དེ་གང༌། དེའི་རྒྱལ་པོ་ཅི། དེ་ང་ལ་ཕྱག་དང་བཅའ་འབུལ་དུ་ཅིའི་ཕྱིར་མི་འོང༌། ད་སྟེ་ཞག་བདུན་ན་ང་ལ་ཕྱག་འཚལ་དུ་མ་བྱུང་ན་ཁྱོད་ཀྱིས་མིང་ཙམ་ཡང་མེད་པར་བྱའོ། ། ཞེས་གསལ་རྒྱལ་ལ་བསྲིངས་པས།
སྐྲག་ནས་བཅོམ་ལྡན་འདས་ལ་ཞུས་པས། བཀའ་བསྩལ་པ། ང་བས་རྒྱལ་པོ་ཆེ་བ་གཅིག་ཡོད་པས་དེ་ལ་སྲིངས་ཤིག་གིས་གསུངས་པ་བཞིན་བསྒོ་ནས་སོང་བ་དང༌། བཅོམ་ལྡན་འདས་ཀྱི་སྒྱུར་རྒྱལ་དུ་སྤྲུལ། མོའུ་འགལ་ལ་སོགས་བླཽན་པོ་དང༌། སྣ་བདུན་དང༌། ཉེ་བའི་སྣ་བདུན་སོགས་སྤྲུལ། ཀུན་དགའ་ར་བ་རིན་པོ་ཆེའི་ཁང་བཟངས་འབོས་རིམ་པ་བདུན་གྱི་ནང་རིན་པོ་ཆེའི་ཤིང་ལྗོན་པ་རྒྱས་པ་སོགས་སུ་སྤྲུལ་པའི་རྒྱལ་པོ། ཕོ་ཉ་བས་མཐོང་བས་སྔངས་ཏེ། བདག་ཅག་གི་རྒྱལ་པོས་འདི་ལ་འགྲན་མི་བཟོད་མོད།
འོན་ཀྱང་ཡི་གེ་དབུལ་སྙམ་དུ་ཕུལ་བས། འཕྲུལ་གྱི་རྒྱལ་པོའི་རྐང་འོག་ཏུ་བཅུག་སྟེ། ང་གླིང་བཞི་ལ་དབང་བའི་རྒྱལ་པོ་ཡིན། གླེན་པ་ཁྱོད་ངའི་བཀའ་ཐོས་ནས་འགྲོ་འཆག་ཟ་གསུམ་ན། ད་སྟེ་ཞག་བདུན་ན་ང་ཅན་མ་སླེབས་ན་ཁྲིམས་དང་སྦྱོར་ཞེས་བསྲིངས་པ་ཐོས་པས། བཞིན་མདོག་གྱུར་ཏེ། ཁྲི་ལས་ལངས་ནས་རལ་གྲི་བཤམས་པ་ལས་འཕྲུལ་གྱི་རྒྱལ་པོའི་མཐུ་དཔལ་གླེང་བས་འགྱོད་པར་གྱུར་ཏེ། དྲུང་དུ་ཐལ་བྱུང་དུ་འགྲོ་མི་རིགས་པས། ད་དུང་ལན་གཅིག་བརྟག་གོ་སྙམ་ནས། ཕོ་ཉ་མངགས་ཏེ།
ངེད་ཕྱག་འཚལ་དུ་དམག་དཔུང་འབུམ་ཕྲག་བཅོ་བརྒྱད། རྒྱལ་ཕྲན་སྟོང་སོ་དྲུག་མཆི་ན། དེ་དག་རིམ་གྱིས་མཆིའོ། ། ཞེས་པས། རྒྱལ་ཕྲན་ཕྱེད་བཅས་པ་ཤོག་གསུངས་པས། རྒྱལ་ཕྲན་ཁྲི་སྟོང་དང་བཅས་པ་ཕྱག་འཚལ་ནས། འདིའི་དཔལ་དང་བྱད་གཟུགས་བདག་པས་ལྷག་ཀྱང༌། སྟོབས་ནི་བདག་ཙམ་མི་ཕོད་སྙམ་པ་དང༌། འཕྲུལ་གྱི་རྒྱལ་པོས། བློན་པོ་ལ།
ངའི་གཞུ་འདི་ལ་བྱིན་ཅིག་ཅེས་པས། ཀ་པིན་གྱིས་བླངས་མ་ཐེག་གོ ། དེ་ནས་འཕྲུལ་གྱི་རྒྱལ་པོས་མཐེའུ་ཆུང་གིས་བརྡུངས་ཏེ། རྒྱུད་བསྒྲེངས་པས་སྟོང་གསུམ་གཡོས་སོ། ། དེ་ནས་མདའ་ཞིག་ལྟོངས་ཏེ་འཕངས་པས། མདའ་ལྔར་གྱུར་ཏེ། དེ་དག་གིས་རྩེ་མོ་ལ་འོད་ཟེར་གྲངས་མེད་བྱུང་ནས། པད་མོ་ཤིང་རྟའི་ཕང་ལོ་ཙམ་རེ་ལ་སྒྱུར་རྒྱལ་སྣ་བདུན་ཅན་རེ་རེ་བྱུང་ནས་སེམས་ཅན་གྱི་དོན་བྱས་པས། ཀ་པིན་དགའ་མགུ་རངས་ཏེ། ཆོས་ཀྱི་མིག་རྣམ་པར་དག་གོ །
རྒྱལ་ཕྲན་རྣམས་ཚིམ་སྟེ། དེ་ནས་རྫུ་འཕྲུལ་བསྡུས་ཏེ། སངས་རྒྱས་ཀྱི་སྐུ་དགེ་སློང་གི་དགེ་འདུན་གྱིས་བསྐོར་བ་བསྟན་ཏེ། གསེར་པའི་རྒྱལ་པོ་རབ་ཏུ་བྱུང་བར་ཞུས་ནས། སྟོན་པས་ཀྱང་ཚུར་ཤོག་འོངས་པ་ལེགས་ཞེས་པས། དགེ་སློང་དུ་གྱུར་ཏེ་བསྒྲུབས་པས། དགྲ་བཅོམ་པ་ཐོབ་བོ། ། ༈ ཕྲག་དོག་གི་ཟུག་རྔུ་ནི། སྟོན་པ་བྱ་རྒོད་ཕུང་པོར་བཞུགས་པའི་ཚེ། སྐུ་གསེར་མའི་བསྙུན་ཅུང་ཟད་ཀྱིས་བཟུང་ནས།
འཚོ་བྱེད་ཀྱིས་སྨན་སྣ་སོ་གཉིས་མར་དང་སྦྱར་ཏེ། ཉིན་རེ་ལ་སྲང་སོ་གཉིས་གཉིས་གསོལ་བས། ལྷས་སྦྱིན་གྱིས་ཐོས་སྟེ་ཕྲག་དོག་སྐྱེས་ནས། དོན་གྲུབ་གང་ཟའི་སྨན་དེ་ཙམ་ང་ལ་ཡང་སྦྱོར་ཏེ་བྱིན་ཅིག་ཟེར་བ་བཞིན་སྦྱར་ནས་ཉིན་རེ་ལ་སྲང་བཞི་བཞི་ལས་ལྷག་པ་མ་ཟ་ཞིག་བྱས་པས། དོན་གྲུབ་ཅི་ཙམ་ཟ་ཟེར། སངས་རྒྱས་ཉིན་རེ་ལ་སྲང་སོ་གཉིས་གཉིས་གསོལ། འོ་ན་ཁོ་བོ་ལ་ཡང་དེ་མ་བྱིན་ཅིག་ཟེར། སངས་རྒྱས་དང་ཁྱོད་གཉིས་མི་འདྲ་སྟེ། ཁྱོད་ཀྱིས་དེ་ཙམ་ཟོས་ན་ངེས་པར་ནད་དུ་འགྱུར་བྱས་པས། ཟས་ཅི་ཙམ་འཇུའི་ཚོད་ཁོ་བོ་རང་ལ་ཡོད་ཀྱིས།
དོན་གྲུབ་ཀྱིས་འཇུ་ན་ཁོ་བོ་ཅིའི་ཕྱིར་མི་འཇུ། དོན་གྲུབ་དང༌། ཕ་མའི་རིགས་ཆོ་འབྲང་སོགས་གང་ཡང༌། མ་མཉམ་པ་མེད་ན། ཁྱོད་ཀྱིས་ཁྱད་ཅིག་ཤེས་སམ་ཟེར་མ་ཉན་པར་སྲང་སོ་གཉིས་ཟོས་པས་མ་ཞུ་བར་རྩ་ཀུན་ཏུ་ཟུག་ནས། ལུས་འགྲེ་ལྡོག། ངག་སྨྲེ་སྔགས། སེམས་མྱ་ངན་གྱིས་ནོན་པ་ལ་ཐུགས་རྗེས་རྒྱང་ནས་ཕྱག་བརྐྱངས་ཏེ། མགོ་ལ་བྱུགས་མ་ཐག་སྨན་ཀུན་ཞུ་སྟེ། ནད་ལས་གྲོལ་བ་དང༌།
ཕྱག་ཡིན་པར་ཤེས་ཏེ། དོན་གྲུབ་ཀྱི་ལག་སྔོན་དེ་རེག་པས་ཆམ་པ་མ་བྱུང་ཁར་རྗེ་ཆེ། ཕྱིན་ཆད་ཡེ་མ་རེག་གྱིས་ཤིག་ཟེར་བ་ལ། འཚོ་བྱེད་ཀྱིས་སྔར་ཡང་ནད་ལས་བཀྲོལ། ད་དུང་ནའང་བྱིན་བརླབས་ཞུ་དགོས་མོད་བྱས་པས། ང་ནད་པས་ཅི་བྱུང་ཡང་དོན་གྲུབ་ལ་རེ་དུས་མི་འོང་ཟེར། ཡང་སང་ལྷག་མ་གསོལ་བར་ཐོས་པས། ཁོ་བོ་ལ་ཡང་བྱིན་ཟེར། ཁྱོད་སྔར་ལྟོ་ཉེན་པས་ད་གཅིག་ཀྱང་བཟར་མི་རུང་ངོ་བྱས་ཀྱང་མ་ཉན་པར་ཟོས་པས། ནང་ཤུགས་སུ་ཚུད་དེ་སྲོག་ལ་ཐུག་པ།
ཀུན་དགའ་བོས་ནུ་བོ་འགུམ་པ་མ་བཟོད་ནས་བྱོན་པར་ཞུས་པས། སྒྲ་གཅན་འཛིན་དྲུང་ན་འདུག་ད་ལྟ་འོང་གིས། བྱས་པས། ཆགས་སྡང་ཅན་དེ་ཁོ་མི་འོང༌། སྒྲ་གཅན་འཛིན་གྱིས་ཆོག། གཞན་ཤི་ནའང་ཤི་ཟེར། ཀུན་དགའ་བོས་རིངས་པར་ཕྱིན་ཏེ། ད་ནི་འགུམ་པ་ལ་ཐུག་པས། མྱུར་དུ་བརྩེ་བར་དགོངས་སུ་གསོལ་ཞུས་པས། རིངས་པར་བྱོན་ནས་ཕྱག་སྤྱི་བོར་བཞག་ནས།
ཤིན་ཏུ་གུས་པའི་སྒྲ་གཅན་འཛིན་དང་ཤིན་ཏུ་སྡང་བའི་ལྷ་སྦྱིན་གཉིས་ལ་བྱམས་པའི་སེམས་སུ་མཉམ་ན། ལྷ་སྦྱིན་གྱི་ནད་འདི་ད་ལྟ་ཉིད་དུ་དྲག་པར་གྱུར་ཅིག་གསུངས་པས་འཕྲལ་དུ་དྲགས་པས། ཁོ་ན་རེ། དོན་གྲུབ་ཀྱིས་ཀྱང་ཤེས་བྱའི་རྩལ་དུ་སྨན་རྒྱོབ་ཅིག་ཤེས་ཀྱིན་འདུག་སྟེ། ཁོ་རང་རྒས་ཀར་རྒྱགས་རྟེན་འདྲ་ལ་ཕན་མོད། ང་ཀུན་དེ་ལ་མི་རེའོ་ཟེར། དེ་ནས་ཚེའི་དུས་བྱས། དབྱེན་སོགས་ལྔའི་སྡིག་འབྲས་ཀྱིས་མནར་མེད་དུ་ལྟུང་བ། ཀུན་དགའ་བོས་འོད་སྲུང་གི་སྤྱོ་བ་ལ་བརྟེན་ནས་དགྲ་བཅོམ་ཐོབ་སྟེ། མིག་གི་མངོན་ཤེས་ཀྱིས་བལྟས་པས།
དུ་ཁ་བ་གཟིགས་ནས་མ་བཟོད་པར་སྐུ་གདུང་གཅིག་བསྣམས་ཏེ་བྱོན་པས་དེ་དག་གི་སྡུག་བསྔལ་གཟིགས་པས། མཉམ་བཞག་ལས་གཡེངས་ཏེ།
མ་མཁྱེན་པར་དམྱལ་སྲུང་ལ་དྲིས་པས། འོད་སྲུང་མར་མེ་མཛད་སོགས་སུའི་ཟེར། ཐུབ་པའི་ལྷ་སྦྱིན་ནོ་བྱས་པས། དེ་འདི་ན་འདི་ལྟར་སྡུག་བསྔལ་ལོ་ཟེར། འདི་ལས་ནམ་ཐར་དྲིས་པས། བཀའ་ལྟར་མི་བྱེད་སེམས་དཔའ་ནི། ། ཤིན་ཏུ་གཏི་མུག་སྨད་པའི་གནས། ། སྡིག་འབྲས་མི་བཟད་བསྐལ་བར་ནི། །
སྡུག་བསྔལ་ཡང་བརྒྱུད་ཐར་སྐབས་ མེད། ། ཟེར། མྱུར་བར་བྱོན་ནས་ཁྱོད་སྡུག་བསྔལ་ལམ་བྱས་པས། བཙུན་པ་ཤིན་ཏུ་སྡུག་བསྔལ་ལོ་ཟེར། སྟོན་པ་ལ་ལོག་སྒྲུབ་བྱས་པའི་སྡིག་འབྲས་ཡིན་གྱིས། ཉིད་ལ་སྐྱབས་སུ་སོང་ལ་མྱུར་དུ་གཤེགས་ཤིག་བྱས་པས། ཁོ་བོ་ཀུན་དགའ་བོ་འདི་ལ་ཁ་ཅོལ་མེད་པ། ཐལ་མོ་ཡ་མེད་བརྡེབ་ཏུ་གར་རུང༌། ང་སྡིག་གསོག་མཁན་ཡིན་ན། ཁོ་སྡིག་བསགས་ཡུལ་ཡིན།
ཁོ་རང་ལ་ཡང་ཤོག་གྱིས་ཟེར་རོ། ། དེ་སྐད་མ་ཟེར་སྟོན་པ་ནི་བདེ་བ་ནས་བདེ་བར་གཤེགས་པ་ཡིན། ཉེས་སྐྱོན་ཐམས་ཅད་སྤངས་པ་ལ་སྔར་ཡང་ལོག་སྒྲུབ་བྱས་པས་འདི་ལྟར་སྡུག་བསྔལ། དེའང་བྱས་ན་ཐར་བླགས་མེད་ཀྱིས། སྐུ་གདུང་འདི་ལ་སྐྱབས་སུ་སོང་ལ༑ འགྱོད་སེམས་ཀྱིས་གཤེགས་ན་གྲོལ་བར་གསུངས་སོ་བྱས་པས། ཁོ་བོ། ཀུན་དགའ་བོ་འདི་ལ་ཕོ་ཚོད་ཡེ་མི་འདུག ། ཟེར་དགུ་བདེན་པར་མ་འཛིན། སྨྲ་ཚད་གཏམ་དུ་མ་རེ།
སྦང་མ་ཆུ་ཕྱོགས་མ་བྱེད། ང་དྲུང་སྤུན་པས་ཁོ་ཕ་སྤུན་ཉེ་བ༑ དགེ་སྦྱོང་གཡོ་སྒྱུ་ཅན་དེའི་རུས་གོག་ལ་སྐྱབས་སུ་སོང་བྱ་བའི་གཏམ་གཅིག་རང་འོང་བ། ང་ལས་ཅི་ལ་ཐུག་ཀྱང༌། རྒན་ཞུགས་རྫུན་རླབས་ཅན་དེའི་རུས་དུམ་ལ་མགོན་སྐྱབས་རེ་བའི་དུས་མི་ཡོང་ཟེར་ནས་གཏན་འཁྱམས་སུ་སོང་ངོ༌། ། མདོ་ཁ་ཅིག་ནས་གཤེགས་སྟེ་བརྩོན་པས་གྲོལ་བར་བཤད་ཅིང༌། མདོ་ཁ་ཅིག་ནས་སྟོན་པའི་ཆེ་བ་དབྱུང་བའི་ཕྱིར་སྤྲུལ་པའི་དགེ་སློང་དུ་བྱས་པའང་ཡོད་དོ།། ལེའུ་གཉིས་པའོ།། །། ཀ༣ ལེའུ་གསུམ་པའི་སྐབས་ཀྱི་གཏམ་རྒྱུད་བཤད་པ། རྒྱལ་སྲས་ས་ལའང་ཡི་རང་ངོ༌། །
ས་དང་དེས་པ་ཡེ་ཤེས་ལྡན། ། གླང་པོ་གསེར་མདོག་ཐམས་ཅད་གྲོལ། ། དབང་མེད་བདེ་སྟོབས་མཆོག་རྣམས་བརྒྱད་དོ། ། གསལ་རྒྱལ་གྱིས་གཞན་ཕན་གྱི་བློས། སངས་རྒྱས་དགེ་འདུན་དང་བཅས་པ་ལ། ཉི་མ་བདུན་དུ་བསྙེན་བཀུར་དང་རིམ་གྲོ་རྒྱ་ཆེར་བྱས་པའི་ཉི་མ་དང་པོ་ལ༑ རྒྱལ་པོ་ཁྱེད་ཀྱི་དགེ་བ་བསྔོའམ། ཁྱོད་པས་དགེ་བ་བརྒྱ་འགྱུར་གྱིས་ཆེ་བ་ཞིག་གི་དགེ་བ་བསྔོ་གསུང༌། དེ་རིང་བདག་ལས་ཆེ་བ་ཅང་ཡོད་དམ་སྙམ་ནས། བདག་པས་དགེ་རླབས་ཆེ་བ་དེའི་ཡོན་བསྔོ་བར་ཞུས་པས།
སྒོ་དྲུང་ན་སྤྲང་པོ་ས་ད་ཞེས་པས། རྒྱལ་པོ་འདི་གཞན་ཕན་གྱི་བློས་སངས་རྒྱས་འཁོར་བཅས་ལ་བསྙེན་བཀུར་མཛད་པ་ངོ་མཚར་ཆེ་སྙམ་དུ་ཐེག་ཆེན་གྱི་དགེ་བ་ལ་ཡིད་རང་ཁོར་ཡུག་ཏུ་བྱེད་པ་དེའི་དགེ་བ་བསྔོས་སོ། ། དེ་བཞིན་དུ་ཉིན་དྲུག་གི་བར་དུ་བསྔོས་པས། རྒྱལ་པོ་མྱ་ངན་གྱི་ཕྱག་རྒྱ་བཅས་པ་ལ། དེ་ཅི་ནོངས། འདི་ལྟར་རོ་ཟེར། བློན་པོ་ཐབས་མཁས་ཤིག་ན་རེ། མི་དགྱེས་མི་འཚལ། རྒྱལ་པོའི་བསྔོ་བ་འགྲུབ་པའི་ཐབས་མཆིས་ཀྱིས་ཟེར་ཏེ། སང་ཐོན་སྟོན་ལ་འབྲས་ཆན་ཉིས་འགྱུར་འཚོད་དུ་བཅུག་སྟེ།
འདྲེན་དུས་ཕྱེད་ཕྱེད་ཕོ་ལ། སྤྲང་པོ་སྡུད་པ་ཀུན་བརྡུངས་ཤིག་ཅེས་པས། སྤྲང་པོ་ཀུན་འཁྲུགས་ནས་ཡིད་རང་ཤོར་ཏེ། གཟོད་རྒྱལ་པོའི་དགེ་བ་བསྔོས་ནས་ལུང་བསྟན་ཐོབ་བོ། ། གཞན་ཡང་ཤིང་ཐུན་གཅིག་གི་ཆུང་མས། དྲང་སྲོང་གཅིག་ལ་འབྲས་ཚོད་དྲངས་པ་ལ་ཁྱོས་ཡིད་རང་བྱས་པས་ནང་དུ་གཏེར་ཐོན་ནོ། ། སྨན་དང་སྨན་པ་ཉིད་དག་དང༌། དཀོན་བརྩེགས་ལས། ཞི་བའི་བློ་གྲོས་འདས་པའི་དུས་ན་འཛམ་གླིང་འདིར་མི་རྣམས་ལ་ནད་སྣ་ཚོགས་བྱུང་ནས་གཟེར་མ་བཏུབ་སྟེ་སྨྲེ་སྔགས་སྣ་ཚོགས་འདོན་པ་ན། སྟོན་པ་འདི་དེའི་ཚེ་རྩ་གསུམ་གྱི་བརྒྱ་བྱིན་མིག་བཟང་སུ་གྱུར་པས་མངོན་ཤེས་ཀྱིས་འདི་ལྟ་བུ་ཕན་པར་མཁྱེན་ཏེ།
མྱུར་བར་འཛམ་གླིང་དབུས་ཀུ་རུ་ཞེས་པའི་གྲོང་དང་ཧ་ཅང་ཡང་མི་རིང་སར། དེས་པ་ཞེས་པའི་སྲོགས་ཆགས་སུ་བརྫུས་ཏེ་སྐྱེས་ནས། བར་སྣང་ནས། མི་རྣམས་ལ་སྨྲས་པ། ཀུ་རུ་ཞེས་བྱའི་གྲོང་ཁྱེར་ན། ། དེས་པ་ཞེས་བྱའི་སྲོག་ཆགས་ཡོད། ། དེ་ཡི་ཤ་ལ་སུ་ཟ་བ། ། དེ་ནི་ནད་རྣམས་ཀུན་ལས་ཐར། ། ཞེས་པ་ལྟར། དེའི་ཤ་ཟོས་མ་ཐག་ནད་ལས་ཐར་ཅིང༌།
ཚེ་སྟོབས་ཕུན་སུམ་ཚོགས་པར་གྱུར་ཏེ། ཤ་ཡང་ཟད་པར་མ་གྱུར་ཏོ། ། མི་རྣམས་ན་རེ་སྨན་དང་སྨན་པའི་སྒོ་ནས་དྲིན་ལན་བཏང་རག་བགྱིའོ་བཀའ་སྩོལ་ཅིག་ཟེར་བ་ལ། བར་སྣང་ལ་ལྷ་ལུས་སུ་འདུག་ནས། ཁོ་བོ་རྩ་གསུམ་འཚོ་བྱེད་དེས་པར་བསྟན་པ་དེ། ང་ལ་ཟས་ནོར་མཆོད་པ་མི་དགོས་ཀྱིས། མི་དགེ་བཅུ་སྤོངས་ལ་བྱམས་སྙིང་རྗེ་བསྐྱེད་ཅིག་ཅེས་པས་ལུས་བདེ་བར་མ་ཟད་སེམས་ཀྱང་བདེ་བའི་རྒྱུ་བྱས་པས་བཀའ་བཞིན་བགྱིའོ། ། ཟེར་བ་བཞིན་བསྒྲུབས་པས་ཐམས་ཅད་བྱང་ཆུབ་ཐོབ་བོ། ། དེ་ཡི་ནད་གཡོག་བྱེད་པར་ཤོག། ཏིང་ངེ་འཛིན་རྒྱལ་པོར།
མྱུར་དུ་སངས་རྒྱས་པར་འདོད་པས། ཆོས་སྨྲ་བ་ན་བ་ལ་རིམ་གྲོ་བྱའོ། ། དེའང་འདས་པའི་དུས་ན་སངས་རྒྱས་སྨོན་ལམ་ཁྱད་འཕགས་རྒྱལ་པོ་འཇིག་རྟེན་དུ་བྱོན་ནས། སངས་རྒྱས་པའི་ཉིན་པར་སྤྲུལ་པ་སྣ་ཚོགས་ཀྱིས་སེམས་ཅན་དུ་མ་ཐེག་པ་གསུམ་གྱི་འབྲས་བུ་ལ་བཀོད་ནས། ཕྱི་དྲོ་མྱ་ངན་ལས་འདས་ཤིང༌། དམ་པའི་ཆོས་ལོ་བྱེ་བ་སྟོང་དུ་གནས་ཏེ། བསྟན་པའི་གཟུགས་བརྙན་ལ་སྤྱོད་པའི་ཚེ། གླིང་བཞི་ལ་དབང་བའི་རྒྱལ་པོ་ཡེ་ཤེས་སྟོབས་ཀྱི་སློབ་དཔོན་ཆོས་སྨྲ་བ་ཡན་ལག་བློ་གྲོས་སམ་ ཡང་དག་བློ་གྲོས་ཀྱང་ཟེར། འབྲུམ་བུ་མེ་སྦལ་ནག་པོས་ཟིན་ནས་སྨན་པ་ཀུན་གྱིས་ཀྱང་སྤངས་ཏེ། འགུམ་པ་ལ་ཐུག་པའི་ཚེ།
རྒྱལ་པོ་འཁོར་བཅས་ངུ་ཞིང་མྱ་ངན་བྱེད་པ་ན། རྒྱལ་པོའི་སྲུང་མ་ལྷ་མོ་ཡེ་ཤེས་མཆོག་གིས། རྒྱལ་པོ་ཡབ་སྲས་ཀྱི་རྨི་ལམ་དུ། འདི་ལ་མིའི་གསོན་ཁྲག་གིས་བྱུགས་ཤིང་གསོན་ཤའི་སྣག་ཁུ་བྱིན་ན་སོས་སོ་ཞེས་བསྟན་ཏོ། ། རྒྱལ་པོས་ཐམས་ཅད་བསོགས་ཏེ། སྤྲོ་བ་དྲིས་པས་གཅིག་ཀྱང་མ་བྱུང་བར། རྒྱལ་པོའི་བུ་མོ་ཡེ་ཤེས་ལྡན་ལོ་བཅོ་ལྔ་ལོན་པ་དེས་བདག་གི་ལུས་དོན་ཡོད་པར་བྱའོ། ། སྙམ་སྟེ། རང་གི་གནས་སུ་སོང་སྟེ། རྩ་བོ་ཆེ་ཁ་ཕྱེ་ནས་ཁྲག་གིས་ཁྱབ་པར་བྱུགས་ཏེ།
ཤ་བཅད་ནས་སྣག་ཁུར་བྱས་པ་དྲངས་པས་དགེ་སློང་ནད་ལས་གྲོལ་ཏེ་ཆོས་བསྟན་པས་སྲོག་ཆགས་དུ་མ་ཕྱིར་མི་ལྡོག་པའི་འབྲས་བུ་ལ་བཀོད་དོ། ། རྒྱལ་པོས་བུ་མོ་ལ་ཁྱོད་ཀྱིས་སྨན་དེ་དག་གང་ནས་རྙེད་དྲིས་པས། ལྷ་མོས་ལུང་བསྟན་པ་ལ། སུའང་སྤྲོ་བ་མ་བྱུང་བས། བདག་གིས་ལུས་བཏང་བ་ལ་གསོ་ཞེས་སོ། ། འོ་ན་ཁྱོད་རང་ལུས་ལ་ཟུག་གཟེར་སྐྱེད་པ་ལ་འགྱོད་པ་མེད་དམ་དྲིས་པས། དེ་འདས་ན་ཆོས་ཀྱང་ནུབ་ལ་འགྲོ་ཀུན་མདོངས་པར་འགྱུར་བས། བདག་གི་དོན་དེ་ཙམ་གྲུབ་པ་ལ་ག་ལ་འགྱོད་ཟེར། མི་འགྱོད་པའི་དཔང་པོར་སུ་ཡོད་དྲིས་པས། གལ་ཏེ་འགྱོད་ན་ད་ལྟ་འགུམ་པ་དང༌།
མི་འགྱོད་ན་བདག་ལུས་སྔར་བཞིན་དུ་གྱུར་ཅིག་ཅེས་པས། ལུས་སྔར་བཞིན་དུ་གྱུར་ནས་རྒྱལ་པོ་འཁོར་བཅས་ཡི་རང་ངོ༌། ། གཞོན་ནུ། ང་ཉིད་དེའི་ཚེ་ཡེ་ཤེས་ལྡན་ནོ། ། དགེ་སློང་མར་མེ་མཛད་དོ། ། རྒྱལ་པོ་ནི་བྱམས་པའོ། ། ལྷ་མོ་ནི་མི་འཁྲུགས་པའོ། ། ཞེས་སོ། ། བདག་ནི་ཟས་དང་སྐོམ་དུ་གྱུར། ། སྟོན་པ་ནི་སྔར་རྩི་ཤིང་དུ་འབབ་ཆུ་སོགས་ཀྱིས་མཛེས་པ།
མྱ་ངམ་གྱི་ཐང་གིས་བསྐོར་བས་གྲོང་དང་ཐག་རིང་བ་ཞིག་ན། གླང་ཆེན་ཞིག་ཏུ་གྱུར་ཏེ། རེ་ཞིག་མཐར་རྒྱུ་བ་ན། སྨྲེ་སྔགས་ཀྱི་སྨྲ་ཞིག་ཐོས་ཏེ་སྙིང་རྗེས་ལྟར་ཕྱིན་པས། རྩྭ་ཆུ་སོགས་ཀྱི་བསྒྲིབས་གཡོགས་མེད་པའི་མྱ་ངམ་གྱི་ཐང་དེ་ལ་མི་རིད་སྟོབས་ཟད་མང་པོ་ཞིག་འདུག་པས། གླང་ཆེན་གངས་རི་འགྲོ་ཞེས་པ་ལྟ་བུ་དེ་མཐོང་ཏེ་འཇིགས་ཡང་བཀྲེས་ངལ་གྱིས་འབྲོས་མ་ནུས་པའི་ཚེ། དེས་ཁྱེད་ང་ལ་སྐྲག་མི་དགོས་ཞེས་དབུགས་ཕྱུང་སྟེ། དྲུང་དུ་ཕྱིན་ནས་རྒྱུ་མཚན་དྲིས་པས། གླང་པོ་མི་སྐད་སྨྲ་བས་སེམས་རྟས་ཏེ་ཕྱག་བྱས་ནས་སྨྲས་པ། བདག་ཅག་རྒྱལ་པོ་མི་སྲུན་པས་ཡིད་དང་མི་མཐུན་པ་ཅུང་ཟད་ཀྱི་རྐྱེན་གྱིས་སྤྱུགས་ན།
ད་བདག་ཅག་རྣམས་སྡུག་བསྔལ་འདི་ལས་སྐྱབས་སུ་གསོལ་ཟེར། ཁྱེད་དུ་ཡོད་དྲིས་པས། སྟོང་ལས་གུམ་པའི་ལྷག་མ་བདུན་བརྒྱ་ཙམ་མོ། ། སྙིང་རྗེས་འདི་དག་ཐར་པའི་སྐབས་གཞན་མེད་བདག་གི་ལུས་བཏང་སྙམ་ནས། སྣ་སྦྲུལ་མགོ་ལྟར་ཕྱར་ཏེ་སྨྲས་པ། རི་བོ་ཕ་གིའི་འགྲམ་ན་ཆུ་གཙང་གིས་གང་པའི་མཚོ་འགྲམ་ན། རི་ནས་ལྷུང་བའི་གླང་པོའི་རོ་ཞིག་ཡོད་ཀྱིས་དེའི་ཤས་ལམ་རྒྱགས་དང་རྒྱུ་མས་ཆུ་སྣོད་བྱས་ཏེ་ལམ་འདི་ནས་ཕྱིན་ན་ཐར་རོ་ཞེས་སྨྲས་ནས། ལམ་གཞན་ནས་རིངས་པར་སོང་ནས། རིའི་ཁར་འཛེགས་ཏེ། བདག་གིས་ཉམས་ཐག་པའི་སྐྱེ་བོ་འདི་རྣམས་བསྒྲལ་བའི་བསོད་ནམས་ཀྱིས་སེམས་ཅན་ཐམས་ཅད་ཀྱི་མགོན་སྐྱབས་སུ་གྱུར་ཅིག་ཅེས་སྨོན་ཏེ།
རང་གི་སྡུག་བསྔལ་ལ་མི་ལྟ་བར་དེ་དག་སྐྱབས་པའི་ཕྱིར་མཆོངས་སོ། ། དེའི་རོ་དེ་དག་གིས་མཐོང་ནས་སྔར་གྱི་དེ་དང་འདྲ་སྟེ་དེའི་ཉེ་བ་ཞིག་གོ་ཟེར། ཁ་ཅིག་ས་གཡོས་སོགས་ཀྱིས་ལྟས་དང་སྦྱར་ན་འོང༌། འོ་སྐོལ་གྱི་དོན་དུ་ཉིད་རང་ལྷུང་བས། འདིའི་ཤ་ཟ་མི་ཕོད་པས་མཆོད་སྦྱིན་དུ་སྲེག་ཟེར་རོ། ཁ་ཅིག་ཁོང་རང་གི་ཐུགས་དགོངས་བཞིན་བྱས་ན་ངོས་དྲིན་སོབས་ཟེར་ཞིང་ཐམས་ཅད་མ་མཛངས་མ་ཤི་བའི་བུ་བཞིན་མྱ་ངན་བྱེད་དོ། ། དེར་ཁོང་རང་ཟེར་བ་བཞིན་བྱས་ཏེ། མྱ་ངན་དེ་ལས་ཐར་ནས་གླང་པོའི་རུས་པ་བསྡུས་ནས་སྐུ་གདུང་བྱས་ནས་བླ་མ་བཞིན་དུས་མཆོད་ལ་བརྩོན་པར་གྱུར་ཏོ། ། ཟས་དང་སྐོམ་གྱི་ཆར་ཕབ་སྟེ། ། སྔོན་བྱུང་བ་འདས་པའི་དུས་ན་རྒྱལ་པོ་གསེར་མདོག་གི་ཡུལ་དུ་ལོ་བཅུ་གཉིས་སུ་ཆར་མི་འབབ་ཅེས་ལྟས་མཁན་གྱིས་བསྟན་པས།
ཡོད་དགུ་ཁོད་མཉམ་པ་སྟེ་བརྩིས་ཀྱང་འཕྲལ་སྐྱེས་མང་པོས་ཟོས་པས་ལོ་བཅུ་གཅིག་ལས་མ་ཐུབ་པ་ན། རྒྱལ་པོ་ཉིད་ལ་འབྲས་ཆན་བྲེའུ་གང་ལུས་པ། རང་རྒྱལ་ཞིག་གིས་ཚོགས་རྫོགས་པར་མཁྱེན་ནས་བསོད་སྙོམས་ལ་བྱོན་པས་རྒྱལ་པོས། ད་ངེས་པར་འཆི་སྙམ་ལ། འདི་ནི་གསེར་མདོག་གི་སྦྱིན་པའི་ཐ་མ་ཡིན་ཏེ་འཁོར་རྣམས་ཡི་རང་བྱོས་ཤིག་ཅེས་སྨོན་ལམ་བཏབ་སྟེ་ཕུལ་བས། དེའི་མོད་ལ་འཛམ་གླིང་ཀུན་ཏུ་ཟས་གོས་སོགས་ཅི་འདོད་པའི་ཆར་བབས་སོ། ། དེའི་ཚེ་རྒྱལ་པོ་ནི་ང་ཉིད་དོ་གསུངས་སོ། ། ༈ ཕངས་པ་མེད་པར་བཏང་བར་བྱ། ། ཐམས་ཅད་སྒྲོལ་སྦྱིན་པ་ལ་དཔའ་ཆེས་ནས་གླང་པོའི་མཆོག་བྲམ་ཟེ་ལ་བྱིན་པས་ཤི་པི་བ་རྣམས་ཁྲོས་ཏེ། རི་བོ་འབང་ཁར་སྤྱུགས་པའི་ཚེའང་ཤིང་རྟ་དང་གཞོན་ནུ་གཉིས་དང༌།
བཙུན་མོའང་བྱིན་པས། ཤི་པི་བ་རྣམས་ཀྱང་ཡིད་རང་ནས་སླར་གྱི་རྒྱལ་སྲིད་ལ་བཙུད་པ་སོགས་ཏེ། མདོར་ན། སྐྱེས་རབས་ལས། ཚོང་དཔོན་གཉིས་དང་རི་བོང་དང༌། ཐམས་ཅད་སྒྲོལ་དང་མཆོད་སྦྱིན་ནོ། ། ཞེས་སོགས་སྦྱིན་པ་ལས་བརྩམས་པ་བཅུ་པོ་འདིར་ཡང༌། སྦྱིན་པའི་སྐབས་སུ་རྒྱས་བསྡུས་ཅི་རིགས་སུ་བཤད་དོ། ། ༈ མི་ཟད་གཏེར་ཡང་འདི་ཡིན་ནོ། ། སྔོན་བྱུང་འདས་པའི་དུས་ན།
ཝཱ་རཱ་ཎ་སཱི་ན། རྒྱལ་པོ་དབང་ཆེན་སྡེ་ལ་ཆོས་དང་འཇིག་རྟེན་གྱི་སྲིད་ཕུན་སུམ་ཚོགས་པའི་ཚེ། ཉི་འོག་གི་རྒྱལ་པོས་དཔུང་བཤམས་ཏེ་ཝཱ་རཱ་ཎ་སཱིར་ཡུལ་བཏབ་ནས་འདུག་གོ ། དབང་ཆེན་སྡེས་འཁོར་རྣམས་ལ། ང་ཚོ་གཅིག་གི་འཚོ་བ་ཙམ་གི་ཕྱིར་སྡིག་བྱེད་མི་ཕོད་ཀྱིས། ཁྱེད་རྣམས་ཉི་འོག་གི་རྒྱལ་པོ་ལ་ཕྱག་ཚོལ་ཅིག་གསུངས་པ་བཞིན་བྱས་ཏེ་དབང་ཆེན་སྡེ་རང་ཉིད་ནགས་སུ་སོང་སྟེ་རྩ་བ་དང་འབྲས་བུ་ཟ་ཞིང་འདུག་གོ ། དེའི་ཚེ་བྲམ་ཟེ་དབུལ་པོ་ཞིག་དབང་ཆེན་སྡེས་ཅི་འདོད་སྟེར་བར་ཐོས་ནས་ཕྱིན་པ་ན། རྒྱལ་པོས་ང་ཆིངས་ལ་ཉི་འོག་གི་རྒྱལ་པོའི་དྲུང་དུ་ཁྱེར་ཞིག་ཁྱོད་ལ་ཅི་འདོད་སྟེར་རོ་སྨྲས་པས། བྲམ་ཟེ་ན་རེ་ངས་ནི་ཁྱོད་འཆིང་མི་ཕོད་དོ་ཟེར་ཡང༌། རང་ཉིད་ཀྱི་བཅིངས་ནས་བྱིན་ཏེ།
བྲམ་ཟེས་ཉི་འོག་གི་རྒྱལ་པོ་ལ་སྨྲས་པ། འདི་ནི་ལྷའི་དགྲ་ལགས་ཏེ། བདག་གིས་བཟུང་སྟེ་མཆིས་སོ། ། ཉི་འོག་རྒྱལ་པོས་བསམས་པར། འདི་སྟོབས་ཆེ་བ། བྲམ་ཟེ་ཉམས་ཆུང་འདིས་བཅིང་ག་ལ་ནུས། འདི་རང་གིས་རང་བཅིངས་ནས་བྲམ་ཟེ་འདི་ལ་བྱིན་ངེས་སོ་སྙམ་ནས། བྲམ་ཟེ་ལ་འདི་ཇི་ལྟར་བཅིངས་དྲང་པོར་སྨྲོས་ཤིག་ཅེས་པས། བྲམ་ཟེས་ཀྱང་དྲང་པོར་སྨྲས་པས། ཉི་འོག་ངོ་མཚར་ནས་བཟོད་པས་གསོལ་ཏེ།
རྒྱལ་སྲིད་སླར་ཕུལ་ནས་རང་གི་ཡུལ་དུ་སོང་ངོ༌། ། བྲམ་ཟེའང་ནོར་གྱིས་ཚིམ་པར་བྱས་ཏེ། ཐམས་ཅད་དགེ་བ་བཅུ་ལ་བཀོད་དོ། ། དགེ་སློང་དག་ང་ཉིད་དེའི་ཚེ་རྒྱལ་པོ་དབང་ཆེན་སྡེར་གྱུར་ཏོ་ཞེས་སོ། ། ༈ དམ་ཆོས་འོ་མ་བསྲུབས་པ་ལས། ། རྒྱལ་པོ་སྟོབས་མཆོག་གིས་རྒྱ་མཚོ་བསྲུབས་པས། ཉི་ཟླ་དང༌། དུག་བུམ་དང༌། ཆང་ཞེས་པའི་བུད་མེད་དང༌། བུད་མེད་བུམ་པ་གང་སོགས་བྱུང་བ་བཞིན་ནོ། །
ལེའུ་གསུམ་པའོ། ། །། ཀ༤ ལེའུ་བཞི་པའི་སྐབས་ཀྱི་གཏམ་རྒྱུད་བཤད་པ། སྔགས་ཀྱིས་རྨོངས་པར་བྱས་པ་བཞིན། བདེན་པ་མཐོང་བ་གཟུགས་ཅན་སྙིང་པོ་ལ། སྒྱུ་མ་མཁན་དགེ་བཞིན་གྱིས་སྒྱུ་མའི་གཟིགས་མོ་ཞིག་ཀྱང་འབུལ། བཀའ་ཕབས་ཤིག་ཀྱང་ཞུ་བྱས་པས། རྒྱལ་པོ་ན་རེ། ངས་ཆོས་ཐམས་ཅད་སྒྱུ་མར་བལྟས་ཤིང་མཐོང་ཟེར། འོ་ན་བདག་གིས་སང་སྒྱུ་མ་ཞིག་སྤྲུལ་གྱིས་དེ་ལྟར་མཁྱེན་པར་མཛོད་ཅིག་བྱས་ཏེ། རྒྱལ་པོ་ཅི་ལ་མཉེས་ཕག་ཏུ་དྲིས་པས།
རྟ་བཟང་པོ་ལའོ་ཟེར། དེས་ཆ་ལུགས་བསྒྱུར་ཏེ། སྒྱུ་སྔགས་ཀྱིས་རྨོངས་པར་བྱས་པའི་རྟ་བཟང་པོ་ཞིག་སྤྲུལ་ཏེ་ཁྱེར་ཕྱིན་ནས་མཇལ་བར་ཞུས་པས་རིན་གྱིས་ཟེར། རྟ་མཆོག་འགྲོ་བའི་ཚེ་ན་ཤེས་པས། ང་རང་གིས་བརྟག་དགོས་ཟེར། འདི་ནི་ཐུལ་དཀའོ་ཞུས་པས། ངས་རྟ་རྒོད་གང་ཡང་མི་ཐུལ་བ་མེད་པ་གསུངས་ནས་བཞོན་པས་རིང་དུ་ཁྱེར་ཏེ། ཡུལ་མཐའ་ཞིག་ཏུ་སྐྱུར་བས་རྟ་མ་ཟིན་པར་རྨོས་པ་ཞིག་འདུག་པ་ལ་བཟའ་བཏུང་བླངས་པས། གླང་མ་ཤོར་བར་རྨཽས་དེད་གྱིས་ ཤིག ། བླང་ངོ་ཟེར་རོ། །
རྨོས་པས་ཤོར་ནས་དྲུད་དེ། སྲོག་ལ་ཐུག་པ་ཙམ་དུ་སྡུག་བསྔལ། ཁོ་ན་རེ། གང་ནས་གང་དུ་འགྲོ་ཟེར་བ་ལ་རྒྱུ་མཚན་བཤད་པས། ད་འགྲོ་ཁུངས་མེད་ན་ངའི་བུ་མོ་སྦྱིན་གྱིས་སྡོད་ཟེར་ཏེ་བསྡད་པས་བུ་སྲིང་གཉིས་བྱུང་སྟེ། གྱོས་སྒྱུག་གཉིས་ཤི་བའི་རོ་རིམ་བཞིན་བསྐྱལ། དེ་ནས་ཆུང་མའང་ཤི་བའི་རོ་སྐྱེལ་བ་ལ་བུ་སྲིང་གིས་འཇུས་ནས་ངུ་རྐྱེན་གྱིས་རྒྱལ་པོས་ཀྱང་ངུས་ཏེ་ང་བསོད་ནམས་ཆེ་ནས་རྒྱལ་པོར། ཆུང་ནས་འདི་ལྟ་ཞེས་ སྨྲེ་བ་ལ། དགེ་བཞིན་གྱིས་སེ་གོལ་གཏོགས་ཏེ། རྒྱལ་པོ་ཅི་ནོངས་ཞེས་པས།
རྒྱལ་པོ་ཤུ་ན་སྐུ་རིད་པར་སོང་སྟེ་འདུག་གོ ། དེར་ཐམས་ཅད་སྒྱུ་མར་གཟིགས་ནས། བདག་ལ་སྡང་ཞིང༌། རྨོས་པ་ཕ་བུར་ཞེན་པ་སྡུག་བསྔལ་གྱི་རྒྱུ་ལགས་མོད་ཅེས་པས། རྒྱལ་པོ་སྐྱེངས་ཏེ་ལན་མེད་པར་གྱུར་ཏོ། ། ལེའུ་བཞི་པའོ། ། །། ཀ༥ ལེའུ་ལྔ་པའི་སྐབས་ཀྱི་གཏམ་རྒྱུད་བཤད་པ། སྟག་དང་སེང་གེ་གླང་ཆེན་དྲེད། ། སྔོན་ཝཱ་རཱ་ཎ་སཱིར། རིན་ཆེན་གོ་ཆ་ལ།
བཙུན་མོ་ལྔ་བརྒྱ་ཡོད་ཀྱང་བུ་མེད་པར་མྱ་ངན་གྱི་ཕྱག་རྒྱས་ཉལ་བའི་རྨི་ལམ་དུ་ལྷས་བསྟན་པ། ཕྱི་རོལ་ན་དྲང་སྲོང་ལྕགས་མདོག་དང་གསེར་གྱི་མདོག་ཅན་གཉིས་ཡོད་ཀྱིས། གསེར་མདོག་ལ་བུར་གསོལ་བ་ཐོབ་ཅིག་ཅེས་རྨིས་ནས། དགེ་སློང་དོན་ཕུ་བུ་གླང་པོའི་མཆོག། ལ་བུ་དགེ་ཚུལ་ཨུཏྤལ་མིག། ལ་བ་པུ་དབྱེར་སུ་ཏ་པ། ། ཚོང་དཔོན་གསེར་ཡིག་དེ་དཔོན་དང༌། ། སྒུར་ཆུང་མ་ཏེ་བཅུ་གསུམ་མོ། ། གསོལ་བ་བཏབ་པ་ཁས་བླངས་པས། གཅིག་གིས་ཀྱང་ངོ༌། །
དེ་གཉིས་ཤི་ནས་ཆེན་ཆུན་གྱི་མངལ་དུ་ཞུགས་པ་ཞག་བདུན་གྱི་རིམ་པ་བུར་ཤེས་ཏེ རིམ་གྲོ་སྐྱེད་དེ་ཟླ་བ་ཚང་ནས་བཙས་པ་མཚན་མཁན་ལ་བསྟན་པས་དགེ་དོན་སྡིག་དོན་དུ་བཏགས་ཏེ། གཙུག་ལག་ཐམས་ཅད་ལ་མཁས་པར་བསླབས་ཤིང༌། ཆེར་སྐྱེས་ནས་སྐྱེད་མོས་ཚལ་ལྟར་ཕྱིན་པས། འབངས་ཐམས་ཅད་བྱ་བ་སོ་སོས་ཉམས་ཐག་པ་དྲིས་པས། ཕ་མེས་རིགས་རྒྱུད་ནས། སོ་ནམ་ན་བཞིས་རང་ཡང་འཚོང་ཞིང༌། རྒྱལ་པོའི་བཅའང་འབུལ་ཟེར་བས་དེ་དག་ལ་སྙིང་རྗེ་བཞིན་དུ་ནགས་སུ་བྱོན་པས། ཡེངས་ཏེ་གཅིག་པུར་གོལ་བའི་ལམ་ན། ཆུ་བྲན་ཅིག་འདུག་པ་ཡིད་དུ་འོང་ནས་སྨྲས་པ། ཕུ་ཆུའི་རྒྱུན་སྒྲ་རྔ་ལྟར་སྙན་པ་ཁྱོད། །
གང་ནས་འོངས་ཤིང་གང་དུ་འགྲོ། ། ཀུ་ཅོ་མ་ཆེ་ཇི་ལྟར་རིངས། ། ཡུད་ཙམ་འདུག་ལ་གཏམ་གསུམ་ཐོང༌། ། ཞེས་པའི་ལན་དུ། ངས། ད་ནང་སྐྱེ་མེད་གངས་དཀར་གྱི་སྟེང་ནས་འོངས། ། དོ་ནུབ་འགག་མེད་རྒྱ་མཚོའི་ཀློང་དུ་འགྲོ། ། ཀུ་ཅོ་བདག་མེད་སྟོང་པའི་རང་སྒྲ་ཡིན། ། མི་སྡོད་འདུས་བྱས་འཇིག་པའི་དཔེ་རུ་རིངས། ཟེར་བས།
འདི་ནི་སྤྲུལ་པའི་འབབ་ཆུའོ་སྙམ་ནས། ཡང་སྨྲས་པ། ང་ཡང་དགེ་དོན་རྒྱལ་པོའི་བུ། ། སྲོག་དང་བཅས་པའི་དཔལ་ཡང་གཡོ། ། རིགས་ལྡན་བྱང་ཆུབ་སྒྲུབ་རྣམས་ཀྱིས། ། ལམ་གྱི་དང་པོ་གང་ལ་བསླབ། ། ཅེས་པའི་ལན་དུ། ཁྱོད་སྔོན་བྲམ་ཟེ་འཕྲིན་གྱུར་ཚེ། ། སྐྱོབ་བ་མར་མེ་མཛད་དཔལ་གྱིས། ། ལམ་གྱི་དང་པོ་སྦྱིན་པ་ཞེས། །
རྒྱ་ཆེར་གསུངས་པ་བསྙེལ་ལམ་ཅི། ། ཞེས་བསྐུལ་ཏེ། སྔར་གྱི་སྡུག་ཕོངས་གཟིགས་པའི་རྐྱེན་གྱིས་མི་དགའ་ནས། ངུ་བཞིན་དུ་ཡབ་ཀྱི་དྲུང་དུ་ཕྱག་བྱས་ཏེ། བདག་འཆག་པ་ན། བྲན་འབངས་ཐམས་ཅད་ལྟོའི་ཕྱིར་སྡིག་སྡུག་སྣ་ཚོགས་ཀྱིས་ཉམས་ཐག་པ་འདི་དག་བསྐྱབ་པའི་ཕྱིར། སྦྱིན་པ་གཏོང་གི་ཡོ་བྱད་སྩལ་དུ་གསོལ། ཞེས་པས་ཡབ་ན་རེ། ངས་ནོར་མཛོད་ཐམས་ཅད་ཁྱོད་ཁོ་ནའི་ཆེད་དུ་བཟུང་བ་ཡིན་གྱིས། ཅི་བདེ་བར་བྱིན་ཅིག།
ཅེས་པའི་ལུང་ཐོབ་ནས། ཐམས་ཅད་དུ་ཅི་འདོད་པ་སྦྱིན་པ་ལ་ཞུགས་སོ། ། དེ་ནས་མཛོད་བསྲུངས་ཀྱིས་མཛོད་ཕྱེད་ཟད་དོ་བྱས་པས་ཟད་ཀྱང་བླ་ཟེར། ད་ནི་སུམ་གཉིས་ཟད་དོ་བྱས་པས། ངས་བུའི་ངོ་མི་བཟློགས་ཀྱིས། ཁྱོད་ཀྱིས་ཐབས་ལེགས་ཀྱིས་ཁོག་ཅིག་གི་ལུང་ཐོབ་ནས། མཛོད་སྒོ་བཙུད་དེ་གཞན་དུ་ཕྱིན་པས། འདིས་འདི་མི་ནུས་ཀྱིས། ཡབ་ཀྱི་ལུང་ཐོབ་པར་ངེས་ལ། སྤྱིར་ཡང་བུས་ཕའི་མཛོད་སྟོང་པར་བྱར་མི་རིགས་ལ།
ད་ནོར་གྱིས་སེམས་ཅན་ལ་ཕན་ཐོགས་པའི་ཐབས་དྲིས་པས། ཞིང༌། ཚོང༌། འབྲོག། གླིང་ཞེས་སོ་སོ་ནས་ཟེར་བའི་ཕྱི་མ་ཡིད་ལ་བབས་ནས། ཡབ་ལ་ཞུས་པས། ཁྱོད་སྦྱིན་པ་བྱེད་འདོད་ན། ཁྱིམ་ན་ཅི་འདོད་ཡོད་ཐམས་ཅད་བྱིན་ལ། ཉམ་ང་བའི་གནས་རྒྱ་མཚོར་འགྲོར་མི་གནང་ངོ་ཟེར་ཏེ། འདོད་པ་མ་གྲུབ་པར་ཟས་བཅད་དེ་ཉལ་བ་ལ།
ཐམས་ཅད་ཀྱིས་གྲོས་བཏབ་ཀྱང་མ་ཉན་པར། ཞག་དྲུག་ལོན་ནས། ད་ནི་དོ་ནུབ་མ་ཟོས་ན་འཆི་བས། དེ་བས་རྒྱ་མཚོ་ནས་ལྡོག་ཀྱང་སྲིད་དོ་ཞེས་བགྲོས་ཏེ་གནང་བས། དེད་དཔོན་དགེ་དཔལ་ལ་ཞུས་པས་མ་ཉན་པར། རྒྱལ་པོས་བསྔགས་པས། བདག་ལོ་བརྒྱ་ཉི་ཤུ་ལོན་ཞིང༌། མིག་རྣ་ཡང་མེད་པས་མི་ནུས་མོད། འོན་ཀྱང་རྒྱལ་པོའི་བཀའ་བཅག་ཏུ་མི་རུང་ངོ་ཞེས་ཁས་བླངས་སོ། ། དེར་སྡིག་དོན་ཡང་འགྲན་ནས།
ཚོང་པ་ལྔ་བརྒྱ་དང་བཅས་པ་ཆས་ཏེ། ཕ་མས་བསྐྱལ་ནས། ཐག་པ་བདུན་རིམ་གྱིས་བཏུལ་ནས། རླུང་འདོད་ཕྱོགས་ནས་ལངས་ཏེ། སྟོབས་པོ་ཆེའི་མདའ་བཞིན་སོང་ནས། རིན་ཆེན་གླིང་དུ་སླེབས་ཏེ། བཟང་ངན་དང་མང་ཉུང་དང༌། ལྕི་ཡང་སོགས་ཀྱི་ཚད་བསྟན་ནས་སྡིག་དོན་ལ་འདི་དག་འགོ་ཐོན་ཅིག་བྱས་ནས། ཁོང་རང་དེད་དཔོན་དང་གཉིས་ཡིད་བཞིན་བཙལ་བའི་ཕྱིར་གཟིངས་ཆུང་ཞིག་ཏུ་ཞུགས་ཏེ་སོང་བ་ཡང་ཞིག་ནས། རྐྱལ་བས་དེད་དཔོན་ཆད་དེ།
རི་དཀར། སྔོ། སེར། སྣ་ལྔའམ། དེ་དག་གསེར་དངུལ་བཻཌཱུརྱའི་རིའོ། ། གསེར་རི་དེའི་མདུན་ན་གསེར་གྱི་བྱེ་མ་ཞིག་ཡོད་ཀྱིས་དེར་ངལ་བསོས་ཤིག་ཟེར་ནས། ད་ང་འཆི་བས། ཁྱེད་གསེར་རི་འདིའི་གཡས་ནས་ཕྱིན་པ་ན། ལམ་གྱི་གསང་སྟོང་ནས། སྟག་སེང་སྦྲུལ་སྲིན་སོགས་བཟའ་བའི་བསམ་པ་འོང་སྟེ།
དེ་དག་ལ་བྱམས་པའི་བློས་སོང་ཞིག། དེ་དག་དུལ་ནས་ཕ་མའི་འདུ་ཤེས་ཀྱིས་གནས་སོ། ། དེ་ནས་རིན་ཆེན་བདུན་གྱི་མཁར་ཞིག་ཡོད་དོ། ། དེའི་སྒོ་རྡོས་བརྡུངས་པས། ལྷ་མོ་ལྔ་བརྒྱས་སོ་སོ་ནས་ནོར་བུ་འབུལ་ལོ།། དེ་ནས་ལྷ་མོ་ལྷག་པར་གཟུགས་བཟང་བ་ཞིག་གིས་ནོར་བུ་སྔོན་པོ་ཞིག་ཕུལ་ཏེ། དེ་ཡིད་བཞིན་ཡིན་པས། དེ་མ་ཐོབ ་་དེ་ཐོབ་མ་ཐག་མ་ཤོར་བར་བཟུང་ལ། ཆགས་ཞེན་མེད་པར་སེམས་ཅན་ལ་བྱམས་བརྩེའི་སེམས་ཀྱིས་དབང་པོའི་སྒོ་སྡོམས་ལ་མྱུར་དུ་བྲོས་ཤིག། དེ་ཅིའི་ཕྱིར་ན།
ཡིད་བཞིན་ཤིན་ཏུ་དཀོན་པས། ཀླུ་དག་ཕྲག་དོག་ཅིང་འདོད་པ་སྲིད་པས་སོ། ། ཟེར་ནས་ཚེའི་དུས་བྱས་སོ། ། དེ་ནས་དེའི་དུས་བུ་ལ་བསྐོར་བ་བྱས་ཏེ་བྱེ་མ་ལ་སྦས་ནས། དེད་དཔོན་གྱི་ངག་བཞིན་ཕྱིན་པས། དེ་བཞིན་དུ་ཐོབ་ནས་ནོར་བུའི་མཐུས་དེ་མ་ཐག་ཏུ་སླེབས་ནས་སྡིག་དོན་དང་འཕྲད་དེ། ཚོང་པ་རྣམས་དྲིས་པས། གཟིངས་ཉ་མིད་ཀྱིས་བཅོམ་ནས། ངས་རོ་ལ་འཇུས་པ་གཅིག་པུར་ཐོན་པའོ། ། ཚོང་པ་སྙིང་རྗེ་ཏེ།
ཁྱོད་ཐོན་པའི་ལེགས་སོ་བྱས་པས། ནོར་མེད་པར་གསོན་ཀྱང་ཅི་རུང་ཟེར། དེའི་མྱ་ངན་མི་དགོས་ང་ལ་ཡིད་བཞིན་ཡོད་ཀྱིས་ཞེས་བསྟན་པས་ཕྲག་དོག་སྐྱེས་པའི་ཚེ། དགེ་དོན་གྱིས་ང་དུབ་པས་གཉིད་ལོག་གིས། ཁྱེད་ཀྱིས་ང་དང་ནོར་བུ་ལ་གནོད་པ་བསྲུངས་ཤིག་ཅེས་པས། གླགས་རྙེད་དེ་མིག་ཏུ་ཚེར་མ་བཙུགས་ནས་ནོར་བུ་ཁྱེར་ཏེ་བྲོས་པས། དེ་བསད་ཀྱིས་དོགས་ནས། ཆོམ་རྐུན་བྱུང་ངོ་ནོར་བུ་ཁྱེར་ལ་བྲོས་ཤིག་བྱས་པས། ལྷས་ཆོམ་རྐུན་སྡིག་དོན་ཉིད་ཟེར་བས། ཡི་མུག་ནས་བྲོས་པས།
དྲེད་གནས་སུ་སོང་སྟེ། ཟ་འདོད་དེ། དྲུང་དུ་ཕྱིན་པས་བུ་བཞིན་གྱུར་ནས་ཚེར་མ་བཏོན་ནས་ལི་ཤིའི་རི་འདབས་སུ་བསྐྱལ་བས། གླང་ཁྱུའི་བརྫི་བ་ཁྱུ་མཆོག་གིས་བསྐྱབས་ཏེ་མིག་ལ་ལྡག་པས་ཟུག་ངུ་མེད་པར་བྱས་སོ། ། དེ་ནས་གླང་རྫིས་གསོས་པས། དེའང་སྐྱོ་བར་ཤེས་ཏེ། ལི་ཤིའི་གྲོང་འདབས་སུ་བསྐྱལ་པས། རོལ་མོ་དང་ལེགས་བཤད་ཀྱིས་ཀུན་དགའ་བར་བྱས་ནས་སྤྲང་པོ་ལྔ་བརྒྱ་ཡང་སོས་ སོ། ། དེ་ནས་རྒྱལ་པོས་སྐྱེད་མོས་ཚལ་བསྲུང་བར་བསྐོས་པས་མིག་མེད་པས་སོ་ཟེར་མིག་མེད་ཀྱང་བླའི། སྐྱེ་ཤིང་ལ་གཡེར་ཁ་བཏགས་ཏེ།
ཐེ་གུས་འཐེན་ལ་བསྲུངས་ཤིག་ཅེས་པས་ཐམས་ཅད་འདུས་ཏེ། རྒྱལ་པོའི་བུ་མོ་ཡང་བདག་ནི་འདི་དང་ཟས་ལྷན་ཅིག་ཟ་ཟེར་བ་ལ། སྤྲང་པོ་དང་ལྷན་ཅིག་ཟོས་ནས་རྒྱལ་པོས་ཆད་པ་ཡོང་བྱས་ཀྱང་མ་ཉན་པར། དགོང་མོའང་བོས་ཀྱང་བདག་འདིའི་ཁྱིམ་ཐབ་ཏུ་འདུག་པས་ནང་དུ་མི་འོང་ཟེར། ཁྱོད་ནི་དགེ་དོན་ལ་བྱིན་ཚར་ན། སྤྲང་པོ་ལ་དགའ་བ་སྨྱོས་སམ་ཞེས་བཀག་ཀྱང་མ་ཁེགས་པར་གཉིས་ཀ་ཁབ་ཏུ་བླངས་ཏེ་བཞག་གོ ། དེར་བུ་མོ་གཞན་དུ་སོང་བ་ལ། ཁྱོད་སྐྱེས་པ་གཞན་དང༌། སྤྱུགས་སོ་བྱས་པས། ཁྱོད་སྤྲང་ལོང་ཞིག་ལ་ངས་གཏམ་ཁྱད་དུ་བསད་དེ་དགའ་བར་བྱས་པ་ལ་ཁྱོད་སྙོན་འདེབས་པ་མི་རིགས་མོད།
འོན་ཀྱང་ང་སྐྱེས་པ་གཞན་ལ་རྡུལ་ཙམ་ཞིག་ཀྱང་སེམས་པ་ཡོད་ན་བདག་ཀྱང་ལོང་ཞིག། དེ་མེད་ན་ཁྱོད་ཀྱི་མིག་གཅིག་གིས་མཐོང་བར་གྱུར་ཅིག་ཅེས་པས། མིག་གཉིས་གསལ་བར་གྱུར་པ་དང༌། ཁྱོད་ཀྱིས་ང་སུ་ཡིན་ཤེས་སམ། ཤེས་ཏེ་སྤྲང་པོ་དམུ་ལོང་ངོ༌། རིན་ཆེན་གོ་ཆའི་བུ་དགེ་དོན་ཐོས་སམ། དེ་ང་ཡིན་ནོ། ། དེ་ལ་དཔང་པོ་སུ་ཡོད་ཟེར་བ་ལ༑ དེ་ང་ཡིན་ན་བདག་གི་མིག་ཡ་གཅིག་གིས་ཀྱང་མཐོང་བར་གྱུར་ཅིག་བྱས་པས། མིག་གཉིས་ཀ་འགྲན་པ་བཞིན་གྱུར་ཏོ། །
དེར་བུ་མོས་རྒྱལ་པོ་ལ་གླེངས་ཏེ། བཟོད་པར་གསོལ་ནས། རྒྱང་གྲགས་གཅིག་སྐྱེད་དེ། གདོད་རྒྱ་མཚོ་ནས་འཁོར་བ་སྐད་བྱས་ཏེ་བསུས་ནས། བུ་མོ་ཡང་བྱིན་ཏེ། ཡོ་བྱད་ཐམས་ཅད་ཀྱིས་བསྐུར་རོ། ། སྡིག་དོན་ཡུལ་དུ་སླེབས་ནས། དགེ་དོན་དང༌། ཚོང་པ་ཐམས་ཅད་ཤིའོ་ཞེས་པས་ཐམས་ཅད་རྒྱལ་སྟེ། སངས་པ་དང༌།
དགེ་དོན་ཆུང་ངུའི་རྩེར་གྲོགས་ངང་པ་དཀར་པོའི་མགུལ་དུ་ཡི་གེ་བཏགས་ཏེ་རྒྱ་མཚོའི་བར་དུ་བཙལ་བས་དེར་རྙེད་ནས། སྡིག་དོན་གྱིས་འདི་ལྟར་བྱས་སོ་ཞེས་པའི་ཡི་གེ་ལན་བསྐུར་བས། སྡིག་དོན་ཁྲི་མོན་དུ་བཅུག་སྟེ་དེ། ལི་ཤི་ལ་ངའི་བུ་གཡོག་དང་བཅས་ཏེ་མ་བསྐྱལ་ན། ང་ད་དུང་བཅས་དེར་འོང་ཞེས་བསྲིངས་པས། སྐྱུག་ནས་རྟ་གླང་ལྔ་བརྒྱ་ནོར་གྱིས་མནན་ཏེ། བུ་མོ་གཡོག་དང་བཅས་པ་བསྐྱལ་པས། ཡབ་ཡུམ་གྱིས་བསུ་བ་ལ་ཕྱག་བྱས་ནས། སྡིག་དོན་དྲིས་པས། ཁྲི་མོན་ན་ཡོད་དེ།
དེ་བཏང་དུ་མི་རུང་ཟེར། འོ་ན་བདག་ཀྱང་ནང་དུ་མི་མཆིའོ། ། ཞེས་པས། བཏང་ནས་ནུ་བོ་ལ་བསྙུན་སྨན་དེ་ལྷག་པར་བྱམས་སོ། ། གླེང་ལངས་ཏེ་ནོར་བུ་ལམ་དུ་སྦས་པ་བཙལ་ཀྱང་མ་རྙེད་པར་དགེ་དོན་གྱིས་ཕྱིན་པས་ནོར་བུས་རྒྱང་གྲགས་གཅིག་བསུ་དེ་རྙེད་པ་ལ། འདི་ནོར་བུ་ཡིན་ཡང་དག་ན། བདག་གི་ཕ་མའི་མིག་གསལ་བ་དང༌། ཁང་ཁྲི་ན་བཟའ་གདུགས་སོགས་ཐམས་ཅད་རིན་ཆེན་ལས་གྲུབ་པ་དང༌། སྔར་སྦྱིན་གཏོང་གིས་ཟད་པའི་མཛོད་ཀུན་ལྷག་པར་ཡང་འབྱོར་པར་གྱུར་ཅིག་བྱས་པ་བཞིན་གྱུར་ཏེ། དེར་དུས་བཟང་པོ་ལ་གོས་གཙང་གྱོན་ནས་ཁྲུས་བྱས་ཏེ།
རྒྱལ་མཚན་གྱི་རྩེ་ལ་བཏགས་ཏེ་ཡིད་བཞིན་ཡིན་ཡང་དག་ན། ཐམས་ཅད་དུ་ཅི་འདོད་འབབ་པར་གྱུར་ཅིག་ཅེས་པས། རླུང་གིས་མི་གཙང་བ་ཕྱགས་ཏེ། ཆར་གྱིས་མནན་ནས། ཟས་གོས་འབྲུ་དབྱིག་སོགས་འདོད་དགུ་བབས་ཏེ། ཐམས་ཅད་གང་གིས་ཀྱང་འབྲལ་བ་མེད་པའི་ཚེ། ངས་ལུས་སྲོག་ལ་མ་བལྟས་པར་འབྲལ་འབྲས་འཛམ་གླིང་ཀུན་ཕོངས་པ་རྒྱུན་ཆད་པས། ཐམས་ཅད་ཀྱིས་སྡིག་བཅུ་སྤོངས། དགེ་བཅུ་བསྒྲུབས་ཤིག་ཅེས། བཀར་བཏགས་ཏེ།
དེ་བཞིན་བསྒྲུབས་པས། ཤི་བ་ཐམས་ཅད་ཀྱང་ལྷར་སྐྱེས་སོ། ། སྤོང་བའི་སེམས་ནི་ཐོབ་པ་ལ། མི་ཕ་བུ་གཉིས་ཡོད་པ་གཉིས་ཀ་དགེ་སློང་བྱས་པ་ན། ཕ་ཤིན་ཏུ་དཀའ་ཐུབ་ལ་གནས་པས། དྲོ་ཡོལ་ན་མི་གསོལ་བས། དེ་ལྟ་ན་ཕ་རྒུད་པར་དྭོགས་ནས། འགྲོགས་ཏེ་ཕྱིན་པའི་ཚེ་མྱུར་བར་བསྐུལ་ཀྱང༌། ཕ་འགྲོས་ཞན་པ་ལ། བུས་རྒྱབ་ནས་ཕུལ་བས།
མགོ་རྡོ་ལ་ཐུག་སྟེ་ཤི་ཡང༌། བུ་དེ་རྩ་གསུམ་གྱི་ལྷར་སྐྱེས་པ་ནི་ཐེག་ཆེན་པས་སེམས་གཙོ་བོས་སོ། ། ཁྲོ་བའི་སེམས་འདི་གཅིག་བཅོམ་ན། ། རྒྱལ་པོ་གཙུག་ན་རིན་པོ་ཆེས། ། གླང་པོའི་མཆོག་བྲམ་ཟེ་ལ་བྱིན་པ་རྒྱལ་ཕྲན་ཅིག་ལ་བཙོངས་ཏེ། དེས་ཉིད་དམག་དྲངས་པས། ཚེ་འདིའི་ཕྱིར་སྡིག་མི་ནུས་གསུང་ངོ༌། རྒྱལ་སྲིད་ཀྱང་དེ་ལ་བྱིན་ནོ། ། སེམས་གསལ་ཅིག་སྐྱེད་འབྲས་བུ་ཡང༌། ། མ་བུ་གཉིས་ཆུས་ཁྱེར་བ་ན་བྱང་སེམས་གསལ་པོར་སྐྱེས་པས་ཤི་འཕོས་ནས་ཚངས་པར་སྐྱེས་སོ། །
བུད་མེད་ཁྲོད་ན་གནས་ཀྱང་རུང༌། ། སྟོན་པ་འདས་ནས་རིང་པོ་མ་ལོན་པའི་ཚེ། ཡུལ་ཨང་གྷ་དྷ་ན་ཁྲིམས་ལྔ་བསྲུང་བའི་བྲམ་ཟེ་ཞི་དཔལ་ཅེས་པ་རྣམ་ཐོས་ཀྱི་བུ་ལྟར་འབྱོར་པ་གཅིག་ལ། མཆོད་གནས་གསེར་མཆོག་ཞེས་པ་སྡེ་སྣོད་གསུམ་མཁྱེན་ཅིང༌། བསླབ་གསུམ་འཛིན་པ་སྦྱངས་པའི་ཡོན་ཏན་ལ་གནས་པ་དེ། ཉིན་རེ་བཞིན་གདུགས་ཚོད་ལ་སྤྱན་འདྲེན་པ་ལ། ལམ་དུ་ཚ་དྲང་གི་ཉོན་མོངས་ཤིང༌། དགེ་སྦྱོང་གི་བར་དུ་གྱུར་པས། ཕྱིན་ཆད་སྐྱེས་པར་ཞུས་སོ། ། ཡུལ་དེའི་ཁྱིམ་བདག་གི་བུ་གཅིག་བསྟན་པ་ལ་དད་ནས།
སྟོན་པ་དམ་པ་ལ་བརྟེན་པར་འདོད་ནས། དགེ་སློང་དེ་ལ་ཞུས་པས། དེའི་ལྷ་མིག་དག་པས་གཟིགས་པ་ན། ཚུལ་ཁྲིམས་ཀྱི་སྙན་གྲགས་ཕྱོགས་བཅུར་རྒྱས་ཏེ། བསྟན་པའི་རྒྱལ་མཚན་འཛིན་པ་ཞིག་འབྱུང་བར་ཤེས་ནས། དགེ་ཚུལ་དུ་བྱས་སྟེ་ལྷ་མཆོག་ཅེས་བཏགས་སོ། ། དགེ་བསྙེན་གྱི་ཁྱིམ་གང་གི་མི་ཀུན་མཛའ་བོས་སྟོན་མོ་ལ་བོས་ཏེ། དེའི་བུ་མོ་བདེ་དཔལ་ཞེས་པ་ལོ་བཅུ་དྲུག་ལོན་པ་དེ་ཁྱིམ་བསྲུང་དུ་བཅུག་གོ ། དེ་ན་དེ་དག་གིས་མི་རྒྱུད་ཚུན་ཆད་ཀྱི་མཆོད་གནས་བྲམ་ཟེ་གཡོན་ཅན་ན་གུ་ལེ་ཞེས་པ། དེ་དག་ལ་ཕྲག་དོག་པས་སྐུར་བ་གདབ་པའི་སྐབས་རྙེད་དེ།
གསེར་མཆོག་ཅན་ཕྱིན་ནས། དགེ་བསྙེན་བྲེལ་བས་གདུགས་ཚོད་བླང་བར་རིགས་སོ་ཞེས་བསྐུལ་བས། ལོང་མེད་ན་ཟ་སྤྱོད་པ་མི་རིགས་ཀྱིས། ཁྱོད་བག་ཡོད་པར་གྱིས་ལ་ཟས་ལོངས་ཤིག་ཅེས་པས། ལྷ་མཆོག་གི་བཀའ་བཞིན་བགྱིའོ། ། ཞེས་མཁན་པོའི་རྐང་པ་ལ་ཕྱག་འཚལ་ཏེ་སོང་བས། སྒོ་བརྡུང་བ་ལ། བུ་མོས་སུ་ཡིན་དྲིས་པས། བདག་མཁན་པོས་བསོད་སྙོམས་ལེན་དུ་བཏང་བྱས་པས། བུ་མོ་དགའ་སྟེ་བདག་གི་བསམ་པ་གྲུབ་མོད།
འོན་ཀྱང་འདི་གཉེན་པོ་གོམས་ཤིང༌། ཚུལ་ཁྲིམས་ལ་གཅེས་སྤྲས་ཆེ་བས། གླགས་རྙེད་དཀའ་བས་བརྟག་གོ་སྙམ་ནས། བུ་མོས་སྡིག་པའི་གཟུགས་ཤིག་བྱས། བྲན་མོ་ལྷ་རྟེན་གྱི་ཕག་ཏུ་སྦས་ཏེ། སྡིག་གཟུགས་འདི་ལ་སྐྲག་ན་བདེན་པ་མ་མཐོང་ངེས་ཀྱིས། ཁྱོད་ཀྱི་ཚུལ་ཁྲིམས་མ་དག་པ་དེ་ཐོང་ལ། བུ་མོ་དང་ལྷན་ཅིག་བདེ་བའི་རོ་མྱངས་པས་གཉེན་པོའི་སྟོབས་འཕེལ་ཏེ། སླར་བླངས་ནས་བསྲུངས་ན་མྱུར་དུ་གྲོལ་ལོ་ཞེས་ལྷས་བསྟན་པའི་ཚུལ་དུ་སྨྲོས་ཤིག་བྱས་ཏེ། སྡིག་གཟུགས་སྐྱུར་བས་སྔངས་པ་ན།
བྲན་མོས་སྨྲས་པའི་རྗེས་སུ་འཇམ་པོས་གླེང་སྟེ། ཁྱིམ་འདིའང་རྣམ་ཐོས་ཀྱི་དཔལ་ལྟར་འབྱོར་ཀྱང་བདག་ལ་མིང་པོ་མེད་པས། ཁྱོད་ཀྱིས་བདག་པོ་མཛོད་ཅིག། བདག་གིས་ཁོལ་མོ་བགྱིད་དོ། ། དེ་མིན་ནའང༌། ལྷས་བསྟན་པ་བཞིན་དེ་རིང་བདག་གི་རེ་བ་བསྒྲུབས་ལ། སླར་བླངས་ཏེ་བསྲུངས་ན་སྟོབས་ཆེ་བར་ཐོབ་ཀྱིས། ཕྱིན་ཆད་ལྷག་པར་ཡང་ཞབས་ཐོག་གོ་ཞེས་པས། དགེ་ཚུལ་འདི་སྙམ་དུ། ཀྱེ་མ།
འདིའི་འདོད་ཆགས་ཀྱི་མེས་བདག་གི་ཚུལ་ཁྲིམས་ཀྱི་ཤིང་སྲེག་གོ ། བྲོས་ཏེ་བལྟས་ན་སྒྲོ་སྐུར་སྣ་ཚོགས་ཀྱིས་བྲམ་ཟེ་དག་གིས་འདོད་པའང་གྲུབ་ལ། བསྡད་ན་ནི་སངས་རྒྱས་ཀྱི་རིགས་སུན་ཕྱུང་སྟེ་བསྟན་པའི་རྒྱལ་མཚན་བཅག་པར་གྱུར་གྱི། དེ་བས་སྲོག་ཆད་པ་བླའི། བཅས་པ་ཉམས་ན་མི་རུང་ངོ་སྙམ་ནས། བུ་མོ་ལ་ཁྱོད་ཀྱིས་སྒོ་ཆོད་ཅིག །་ ཁོ་བོས་ཆོ་ག་ཅུང་ཟད་ཅིག་བྱའོ། ། ཞེས་ཁང་ཕུགས་སུ་སོང་སྟེ། ཆོས་གོས་གདང་བུ་ལ་གཟར་ནས། ཐལ་མོ་སྦྱར་ཏེ།
བདག་དཀོན་མཆོགམཁན་པོ་སོགས་སྤོང་བ་མིན་གྱིས། ཚུལ་ཁྲིམས་མི་སྤང་བའི་སླད་དུ། ལུས་སྤངས་པས་ཁྲིམས་འབྲས་དལ་འབྱོར་ཐོབ་ནས། གཞོན་ནུ་ལ་རབ་ཏུ་བྱུང་སྟེ། ལམ་གོམས་འབྲས་སངས་རྒྱས་མྱུར་དུ་ཐོབ་པར་རྒྱུར་ཅིག། ཅེས་སྨོས་ནས། སྤུ་གྲིས་མགུལ་བ་བཅད་དེ་ཚེ་འཕོས་སོ། ། བུ་མོས། ཐོགས་ཏེ་བོས་ཀྱང་མ་བྱུང་བར་ནང་དུ་ཕྱིན་པ་དང༌། ཚེ་འཕོས་པ་མཐོང་སྟེ་ནས་སྔངས་ཏེ།
འདོད་ཆགས་ཀྱི་མེ་ཞི། མྱ་ངན་གྱི་མཚོ་རྡོལ། འགྱེལ་ཏེ་རྒྱལ་བའི་ཚེ། ཕས་འཁོར་ཏེ་སྒོ་བརྡུང་ཀྱང་མ་ཐོས་པར་གྲོང་རྒྱུད་དེ་འོངས་པས། བུ་མོ་རྒྱལ་བ་མཐོང་ནས་ཆུ་གཏོར་དྲིས་པས། དྲང་པོར་སྨྲས་ནས་ངོ་ཚ་ཞིང༌། དགེ་ཚུལ་གྱིས་རྐྱལ་ཀ་བྱས་སོ་ཞེས་སྐུར་བ་བཏབ་ནས་དམྱལ་བར་སྐྱེས། འོན་ཀྱང༌། ཁོང་སྐུ་ཚེའི་བར་ཆད་ཀྱི་སྡིག་གིས་ཆོག་སྙམ་ནས། དྲང་པོར་སྨྲས་པས།
ཕ་མགོ་སྨད་དེ། འདུས་བྱས་ཐམས་ཅད་གྱི་མཚན་ཉིད་མི་རྟག་པ་ཡིན་མོད། མྱ་ངན་མ་བྱེད་ཅེས་ཏེ། ཕུགས་སུ་ལྟས་པས་དེའི་རོ་ཁྲག་གིས་སྦགས་ཀྱང་མདངས་མ་ཡལ་བར་མཐོང་ནས། ཨེ་མ་ཧོ། ལུས་སྲོག་ལའང་མི་གཟིགས་པར་ཚུལ་ཁྲིམས་བསྲུང་བ་ངོ་མཚར་ཆེ།
ཞེས་བསྟོད་དེ་ཕྱག་འཚལ་ནས། དེའི་རྒྱལ་ཁྲིམས་ཀྱིས་ཚུལ་ལྡན་ཁྱིམ་དུ་གྲོངས་ན་གསེར་གྱི་དོང་ཙེ་སྟོང་གི་ཆད་པ་ཡོད་པ་ཁྱེར་ནས། རྒྱལ་པོ་ལ། བདག་གིས་ཅུང་ཟད་ནོངས་ཀྱིས།
དོང་ཚེ་འདི་དག་བཞེས་ཤིག་བྱས་པས། ཡུལ་འདི་ན་དྲང་ཞིང་ཆོས་ལ་དད་པ་ནི་ཁྱོད་ཁོ་ན་ཡིན་ན༑ ཉེས་པ་དག་ཅིང་སྲིད་དེ་བྱས་པས། བུ་མོ་ལ་སྨད་དེ། དགེ་ཚུལ་ལ་བསྟོད་ནས། དྲང་པོར་ཞུས་པས། བུ་མོ་ལ་སྨད་དུ་ཅི་ཡོད། འཆིང་བ་ལས་མ་གྲོལ་བ་ཀུན་གྱི་ཆོས་ཉིད་ཡིན་ནོ་མོད། དགེ་ཚུལ་ལུས་སྲོག་ལ་མ་གཟིགས་པར་ཚུལ་ཁྲིམས་བསྲུངས་པ་ནི། འཇིག་རྟེན་ན་དཀོན་ནོ། །
དེ་ལ་ཁྱོད་ལ་ཉེས་པ་གར་ཡོད། དོང་ཙེ་ཁྱོ་རང་ཁྱེར་གཅིག། ང་དེའི་རུས་པ་ལ་མཆོད་དད་ཅིག་ལ་འགྲོའོ། ། ཞེས་གསེར་རྔ་བརྡུངས་ཏེ། ཞབས་འབྲིང་བ་སུམ་ཅུ་དང་བཅས་པས། རུས་པ་ལ་ཕྱག་འཚལ་ཏེ་བསྟོད་ནས། རུས་པ་རིན་ཆེན་ཤིང་རྟ་ལས་སྤྱན་དྲངས་ཏེ། སྤོས་དང་ཙན་དན་གྱིས་བསྲེགས་ཤིང་མཆོད་པས། ས་གཡོས་ཏེ་མེ་ཏོག་གི་ཆར་བབས། བུ་མོ་དེ་ཀུན་གྱི་མཐོང་སར་བཞག་ནས།
ངའི་ཆབ་འོག་ཙམ་ན་འདི་ལས་གཟུགས་བཟང་བ་མེད་ན། དེ་ལའང་མ་ཆགས་པར་ཚུལ་ཁྲིམས་ཀྱི་ཕྱིར་སྐུ་སྲོག་གཏོང་པ་ནི་ཤིན་ཏུ་ཡང་ངོ་མཚར་རོ། ། ཞེས། སློབ་དཔོན་ཡང་སྤྱན་དྲངས་ཏེ་ཆོས་བསྟན་པས་ཐམས་ཅད་ཀྱིས་ཚུལ་ཁྲིམས་ལ་གཅེས་སྤྲས་བྱས་ནས་བྱང་ཆུབ་ཏུ་སེམས་སྐྱེད་དོ། ། སྲོག་ལ་བབ་ཀྱང་སྲུངས་ཤིག་ཅེས། ། ཡུལ་ཀ་ཤི་ཀའི་རྒྱལ་པོ་ཚངས་བྱིན་གྱིས། གདོལ་པ་ལྔ་ལ། ཁྱེད་སོང་ལ། རི་ཁ་བ་ཅན་གྱི་དྲུང་ནས། གླང་པོ་ཆེ་ཨུཏྤ་ལའི་མིག་ཅེས་བྱ་བ་ཡོད་པའི་མཆེ་བ་ལོངས་ཤིག་བསྒོ་བས།
རྔོན་པས་ཆོས་གོས་གྱོན་ནས། དགེ་སྦྱོང་གི་ཆ་ལུགས་ལ་མཆན་དུ་དུག་མདའ་སྦས་པས་བསད་ཀྱང༌། གླང་པོས་ཆ་ལུས་ལ་གུས་པ་དང་བཀུར་སྟི་བྱས་པའི་ཕྱིར། མ་འོངས་པའི་དུས་ན་ངའི་བསྟན་པ་ལ་རབ་ཏུ་བྱུང་བ་སྣོད་དུ་འགྱུར་ཏམ། མ་གྱུར་ཀྱང༌། དེ་ལ་འཚོ་བ་སོགས་བྱེད་པ་དེ་ནི། དུས་གསུམ་གྱི་སངས་རྒྱས་ལ་འཚོ་བའོ། ། ཞེས་སོགས་རྒྱས་པར་གསུངས་སོ། ། ༈ སློབ་དཔོན་ལྭ་བ་པས། ཨུ་རྒྱན་དུ་སྤྱོད་པ་ལ་ཕྱིན་པས།
ཕྱི་པའི་རྣལ་འབྱོར་མས་ལག་པ་ལ་ཡིད་ཀྱིས་ཨུཏྤལ་བྲིས་པ། རྗེས་སུ་ནང་པའི་རྣལ་འབྱོར་མས་མཐོང་སྟེ་ཁྱོད་ལ་ཕྱི་པས་གླགས་འཚོལ་བས། ལྷ་སྒོམས་ཞེས་པ་བཞིན་བསྒོམས་ཀྱང༌། མེ་རི་རྡོ་ར་སོགས་སྐྱེད་རིམ་གྱིས་ཐུབ་པ་མི་འདྲ་ནས། སྟོང་པར་བསྒོམས་པས ། ལ་བ་ལོགས་སུ་བོར་བ་རྣལ་འབྱོར་མ་རྣམས་ཀྱིས་བགོས་ནས་ཟོས་པ་ལ། སང་རྒྱལ་པོ་ལ་ཞུས་ཏེ། རྣལ་འབྱོར་པ་སེམས་སྟོབས་ཆེ་བ་བས། བློན་པོ་རྣམས་ཀྱི་ཆུང་མ་ཚེར་ལྕག་གིས་བྲབས་པ་ན། ལྭ་བ་མཐོ་རེ་བསྐུངས་ སོ། །
གོང་བ་ནས་མཐོ་གང་མ་ཚང་བ་རྒྱལ་པོའི་བཙུན་མོ་ཆེ་བ་གསེར་ཐོད་ཅན་གྱིས་བསྐུངས་ཏེ་བསྒྲིགས་པས་ཚང་བ་ལྟ་བུའོ། མཁན་པོ་རྗེས་སུ་བསྟན་པ་དང༌། རྒྱལ་བྱེད་ཀྱི་ཚལ་ན་འཕགས་པ་ཀ་ཏྱ་ན་ཡ་བཞུགས་པས། པུ་དབྱི་རའི་རྒྱལ་པོ་འབྱོར་ལྡན་དེ་ལ་མི་རྟག་པའི་ཆོས་བཤད་པས་དད་ནས་རབ་ཏུ་བྱུང་ངོ༌། ། དེ་དགོན་པ་ཞིག་ན་སེམས་སྲུང་ཞིང་སྒོམ་པའི་དྲུང་དུ། རྒྱལ་པོ་གཞན་ཞིག་རི་དྭགས་བཤོར་བའི་བཙུན་མོས་ཆོས་ཞུས་པ་ལ་ཕྲག་དོག་སྐྱེས་ནས། པུ་དབྱི་ར་ཚེར་ལྕག་གིས་བྲབས་པས་བུ་ག་དགུ་ནས་ཁྲག་འཛག་པས། སེམས་འཁྲུགས་ཏེ། ཀ་ཏྱ་ནའི་དྲུང་དུ་ཕྱིན་ནས་རྒྱུ་མཚན་བཤད་དེ། ཁོ་མོས་སྡོམ་པ་དབུལ་ལོ། །
ངའི་དཔུང་བཞི་པོ་བླངས་ཏེ་རྒྱལ་པོ་འདི་བརླག་པར་བྱེད་དོ་ཟེར་བ་ལ། མི་རྟག་པའི་ཆོས་བཤད་ཀྱང་མ་ཉན་པ་ན་དོ་ནུབ་ངའི་གམ་དུ་ཉོལ་ལ་སང་སྡོམ་པ་ཕུལ་ཞིག་བྱས་པས། དེའི་ནུབ་མཁན་པོས་བྱིན་རླབས་ཀྱིས། ཁོའི་རྨི་ལམ་དུ། རང་གི་དཔུང་བཞི་བླངས་ནས་རྒལ་བས་ཕམ་ནས། པུ་དབྱི་ར་རང་ཉིད་ཀྱང་རྟུལ་པོའི་ལག་ཏུ་ཤོར་བ་རྨིས་ནས། སད་དེ་སྐྲག་ནས། མཁན་པོས་སྐྱབས་སུ་གསོལ་ཞེས་རྨི་ལམ་བཟླས་པས། མཁན་པོ་ན་རེ་མང་བས་ཉུང་བ་རྒྱལ་བ་ཡོད། ། ཞེས་སོགས་ཆོས་བཤད་པས་སྡོམ་པ་དབུལ་བཤོལ་ཏེ།
རྩེ་གཅིག་ཏུ་སྒོམ་པ་མཁན་པོའི་དྲིན་ནོ། ། སངས་རྒྱས་ཆུ་ཟླ། སུ་ད་པའི་བུ་ལ། དམ་པ་རྣམས་དང་ལན་གཅིག་ཙམ། ། ཇི་ལྟར་འདོད་པར་ཕྲད་ཀྱང་རུང༌། ། འདྲིས་པར་བྱ་བར་མི་དགོས་པར། ། རབ་ཏུ་བརྟན་པ་ཉིད་དུ་འགྱུར། ། ཞེས་སོགས་ཆོས་ཤོ་ལོ་ཀ་གསུམ་བཤད་ནས་དད་དེ། དམ་བཅའ་བཞི་འབུལ་ལོ་ཞེས་པ་ལ། བདེན་པའི་བརྟུལ་ཞུགས་ལོངས་ལ་སྲོག་ཆགས་གསོད་པ་སྤོངས། །
སྐྱེ་བོ་བཙོན་དུ་བཟུང་བ་འདི་རྣམས་བཏང་བར་གྱིས།། དཔའ་བོ་ཁྱོད་ཀྱིས་མི་ཤ་ཟ་བ་ཐོང༌། ། དམ་པའི་ནང་ནས་འདི་བཞི་བྱིན་པར་གྱིས། ། ཞེས་སོགས་ཀྱིས་བཏུལ་ནས། སླར་ཁོ་རང་གི་རྒྱལ་སྲིད་ལ་བཙུད་པའང་མཁན་པོ་བསྟེན་པའི་ཕན་ཡོན་ནོ། ། ཡོན་ཏན་ཤེས་པར་རིག་པར་བྱ། ། མེད་ལ་ཡོན་ཏན་སྒྲོག་པ་ནི། ། དམ་པ་རྣམས་ལ་སྐུར་འདེབས་འདྲ། ། སྟོན་པ་འདི། རྒྱལ་པོ་བསོད་འཕེལ་གྱི་བློན་པོ་དཔལ་འཕེལ་དུ་གྱུར་པ་ན།
ཚོང་དཔོན་རྒྱལ་པོའི་དྲུང་དུ་སོང་ཤུལ་དུ་སྒྱུག་མོ་བུ་མོ་ལ་ཕྲད་པའི་ཚེ། ཁྱོད་ཀྱི་ཁྱིམ་ཐབ་དེ་སྤྱོད་ཚུལ་ཅི་འདྲ། བུ་མོ་ཁྱིམ་ཐབ་ལ་སྡོད་པ་ངོ་ཚ་བས་མགོ་སྨད་དེ་བཅོམ་སྐྱུངས་ནས། དེ་ལྟ་བུའི་སྤྱོད་ཚུལ་ནི་རབ་ཏུ་བྱུང་བ་ལའང་མ་མཆིས་སོ་ཞེས་པས། མ་རྒས་ཤིང་རྣ་བ་མི་གསང་བས། རབ་ཏུ་བྱུང་ཞེས་པའི་སྒྲ་ཙམ་གཅིག་ཐོས་ཏེ། བདག་གིས་མག་པ་རབ་ཏུ་བྱུང་ཞེས་ངུས་པས། འོ་ན་མ་བདག་གི་མྱ་ངན་སེལ་དུ་འོངས་སོ་སྙམ་ནས། བུ་མོས་ཀྱང་ངུས། ནང་མི་ཁྱིམ་མཚེས་ཀུན་འདུས་ཏེ་ངུ་བ།
ཚོང་དཔོན་གྱིས་ཅི་ཉེས་སྙམ་ནས་གཡོག་གཅིག་བལྟར་བཏང་བས། ཇོ་བོ་འབྱོར་པའི་ཁྱིམ་སྤངས་ཏེ་རབ་ཏུ་བྱུང་ཞེས་ཐོས་པས། མྱ་ངན་བྱེད་ཟེར། ཁོང་རྣམས་རེ་བ་མ་གྲུབ་པར་ཁྱིམ་དུ་མཆི་བ་གཡར་ངོ་ཚ་ཟེར་ཏེ། རིངས་པར་རྒྱལ་པོའི་དྲུང་དུ་ལོག་སྟེ་རྒྱུ་མཚན་ཞུས་པས། ཁྱོད་ལ་མི་བདེ་བ་གང་ཡོད་གསལ་གྱིས། དེ་སྐད་མ་ཟེར་ཞིག། བྱས་པས། ཁྱེད་ལྟ་བུ་ལ་བརྟེན་པ་ལ་མི་བདེ་བ་གར་མཆི། ཐམས་ཅད་བདག་ལ་རབ་ཏུ་བྱུང་བ་རེ་བ་ལ།
དེ་མ་གྲུབ་པར་ཁྱིམ་དུ་མཆི་བ་ངོ་ཚ་ཟེར། འཇིག་རྟེན་པའི་མུ་གཅོར་གྱི་ཚིག་ཙམ་ལ་བརྟེན་ནས་ངེད་ཐམས་ཅད་ཡལ་བར་འདོར་བ་མི་རིགས་སོ་ཟེར་ཀྱང༌། ནན་གྱིས་ཞུས་པས་གནང་སྟེ། ཉེ་འབྲེལ་ཐབས་སྣ་ཚོགས་ཀྱིས་བཟློག་པའི་ཚིག་རྣམས་བགས་ཀྱིས་བྲིས་ནས་ནགས་སུ་སོང་ངོ༌། ། དེས་ན། དགེ་བཤེས་སྟོན་པ། དགེ་སློང་སོགས་བརྗོད་ན་དེའི་སྤྱོད་ཚུལ་ལ་འབད་དོ། ། ཡོན་ཏན་དང་ནི་ཕན་ཐོགས་ཤིང༌། ། སྟོན་པ་མཉན་ཡོད་ན་འཁོར་བརྒྱ་ཕྲག་ཕྱེད་དང་བཅུ་གསུམ་དང་ཐབས་གཅིག་བཞུགས་སོ། ། དེའི་ཚེ་ཁྱིམ་བདག་ལ་གཅིག་གི་ཆུང་མ་ལ་ཁྱེའུ་མཛེས་ཤིང་ལྟ་ན་སྡུག་པ་ཁུ་ཚུར་གཉིས་བཅངས་པ་གཅིག་སྐྱེས་པ་དེ།
ཤིས་སམ་མི་ཤིས་སྙམ་ནས་ཁུ་ཚུར་ཁ་ཕྱེ་བས་གསེར་གྱི་དོང་ཙེ་རེ་རེ་བྱུང་ངོ༌། ། ཕ་མ་གཉིས་རབ་ཏུ་དགའ་སྟེ། དོང་ཙེ་བླངས་ཏེ་ཡང་ཁུ་ཚུར་འཆང་ངོ༌། ། མཚན་མཁན་ལ་བསྟན་པས་མཚན་རབ་ཏུ་བཟང་སྟེ། མིང་ཡང་གསེར་ཡིག་ཏུ་བཏགས་སོ། ། དེའི་ཁུ་ཚུར་ཕྱེ་རེས་ཀྱིས་གསེར་གྱི་དོང་ཙེ་རེ་བྱུང་བས། ཕ་མའི་བང་མཛོད་ཐམས་ཅད་གང་ཡང་ད་དུང་ཟད་པ་མེད་དོ། ། དེ་ཆེར་སྐྱེས་ནས་ཕ་མ་ལ་རབ་ཏུ་བྱུང་བར་ཞུས་ནས། དགེ་སློང་དུ་གྱུར་པའི་ཚེ་ཡང༌། ཕྱག་གར་འཚལ་པར་གསེར་གྱི་དོང་ཙེ་བྱུང་བར་གྱུར་ཏེ།
དེ་ནས་དགྲ་བཅོམ་པའི་འབྲས་བུ་ཐོབ་བོ། ། ཀུན་དགའ་བོས་སྟོན་པ་ལ། དགེ་སློང་གསེར་ཡིག་འདིས་སྔོན་ལས་ཅི་བགྱིས་ཏེ་འདི་ལྟ་བུའི་ཚུལ་ལགས་ཞུས་པས། བཀའ་བསྩལ་པ་བསྐལ་བ་དགུ་བཅུ་རྩ་གཅིག་གི་སྔོན་རོལ་དུ། སངས་རྒྱས་གསེར་ཐུབ་འཇིག་རྟེན་དུ་བྱུང་བ་དེ་འཁོར་བཅས། ཁྱིམ་བདག་རིགས་གཉིས་ཀྱིས་སྤྱན་དྲངས་ཏེ་འབྱོར་པ་ཕུལ་བས། དེའི་ཚེ་ཤིང་ཐུན་དབུལ་པོ་གཅིག་ཀྱང་དད་ནས། ཉིན་རིང་བཏུས་པའི་ཤིང་བཙོངས་པས་གསེར་གྱི་དོང་ཙེ་གཉིས་རྙེད་དེ། ཁྱིམ་བདག་གི་སྒོ་དྲུང་དུ་བཅོམ་ལྡན་འདས་བྱོན་པ་ལ། གཞན་དགའ་བ་དང་གུས་པའི་སྒོ་ནས་ཕུལ་བས།
སྟོན་པས་ཀྱང་བརྩེ་བར་དགོངས་ནས་བཞེས་ཏེ་སྨོན་ལམ་བཏབ་བོ།། ཞེས་སོགས་རྒྱས་པར་གསུངས་སོ། ། གཞན་ཡང༌། ནག་པོ་པའི་དཀྱིལ་ཆོག་ལས། སྐྱེ་བོ་ཕལ་པ་སྟོང་ཕྲག་གཉིས། ། བྲམ་ཟེ་གཙང་མ་གཅིག་དང་མཉམ། ། བྲམ་ཟེ་གཙང་མ་སྟོང་ཕྲག་གཉིས། ། དགེ་སློང་གཅིག་ལ་རབ་ཏུ་སྦྱར། ། དགེ་སློང་སྟོང་ཕྲག་གཉིས་དག་ནི།། རྡུལ་མེད་པ་ནི་གཅིག་དང་མཉམ། །
རྡུལ་མེད་སྟོང་ཕྲག་གཉིས་དག་ནི། ། ཡེ་ཤེས་ལྡན་པ་གཅིག་དང་སྦྱར། ། ཡེ་ཤེས་ལྡན་པ་སྟོང་ཕྲག་གཉིས། ། སློབ་དཔོན་གཅིག་དང་མཉམ་པར་བརྟག། ཅེས་སོགས་ཀྱི་བར་དུ་གསུངས་སོ། ། ཕན་འདོགས་པའི་ཞིང་ནི་མཛའ་བོ་བུ་སོགས་བཤད་ཟིན་ཏོ། ། རྡུལ་གྱི་ཞིང་པུར་པའི་མདོ་ལ་སོགས་པ་བཞིན། ཡང་གལ་ཏེ་ཡོད་ན་དགེ་འདུན་མཆོད། ། ཡང་ན་བྱིས་པའི་སྟོན་མོ་བྱ། ། མགོན་མོ་རྣམས་ལ་བྱིན་པ་ནི། །
བསོད་ནམས་ཕུང་པོ་དཔག་ཏུ་མེད། ། ཅེས་སོ། ། ༈ བཀག་པ་རྣམས་ཀྱང་དེ་ལ་གནང༌། ། དེད་དཔོན་སྙིང་རྗེ་ཆེ་ལྡན་དེས། ། སེམས་ཅན་གྱི་དབུལ་བ་བསྐྱབ་པའི་ཕྱིར་རྒྱ་མཚོར་འགྲོ་ནུས་པ་སུ་ཡོད་ཅེས་དྲིལ་བསྒྲགས་ཏེ། ཚོང་པ་ལྔ་བརྒྱ་དང་ལྷན་ཅིག་ཆས་པས། འཕོངས་རྩལ་ལ་གོམས་པའི་ཆོམ་རྐུན་བྷ་ཙི་ཞེས་པ་གཅིག་ཀྱང་ཚོང་པའི་ཆ་ལུགས་ཀྱིས་ཞུགས་ཏེ། དོན་གྲུབ་ན་ཚོང་པ་རྣམས་རྒྱ་མཚོར་ཕོ་ལ། ནོར་རྣམས་ཁོ་བོས་བྱའོ། ། སྙམ་དུ་སེམས་སྐྱེད་དོ། །
དེར་གཟིངས་ནོར་དབྱིག་གིས་གང་སྟེ། འཛམ་གླིང་དུ་འཁོར་ཁར་ཆོམ་རྐུན་དེས་ད་ནི་དུས་ལ་བབ་བོ་སྙམ་པའི་ཚེ། རྒྱ་མཚོའི་ལྷས། དེད་དཔོན་གྱི་རྨི་ལམ་དུ། འདི་ན་བྷ་ཙི་ཞེས་པ་བོང་ཆེ་བ། ངམ་གནག་པ། མིག་དམར་བ། སྟོབས་རྒྱས་པ་གཅིག་འདུག་པ་དེས་སེམས་སྐྱེད་པ་མྱུར་དུ་བརྩམས་པས། དེ་བཟློག་པའི་ཐབས་ལ་མྱུར་དུ་འབོད་གཅིག ། མ་བཟློག་ན་ཚོང་པ་འདི་རྣམས་ཕྱིར་མི་ལྡོག་པ་ཁོ་ན་ཡིན་པས།
བྷ་ཙི་དམྱལ་བ་མཐའ་མེད་དུ་ལྟུང་ངོ༌། ། ཞེས་རྨི་བ་སད་ནས། དེར་རླུང་ལོག་སྟེ། ཞག་བདུན་སྡོད་པའི་ཚེ་བསམས་པ། སྨྲས་ན་ཚོང་པ་རྣམས་ཀྱི་སྟོབས་ཤུགས་ཀྱིས་བསད་དེ། ཚོང་པ་དམྱལ་བར་ལྟུང༌། གཞན་ན་ཚོང་པ་སྲོག་དང་འབྲལ་ཞིང་བྷ་རྩི་དམྱལ་བར་ལྟུང༌། བྷ་ཙི་གསད་ན་བདག་རང་དམྱལ་བར་ལྟུང་སྟེ། གང་ལྟར་ཡང་དམྱལ་བའི་གནས་ལས་མ་འདས་པས། བདག་གིས་ཚོང་པའི་སྲོག་བསྲུང་ཞིང༌།
བྷ་ཙི་དམྱལ་བའི་སྡུག་བསྔལ་ལས་བསྐྱབ་པའི་ཕྱིར། བསྐལ་བ་འབུམ་དུ་དམྱལ་བའི་སྡུག་བསྔལ་བདག་གིས་བཟོད་པར་བྱའོ། ། སྙམ་དུ་སྙིང་རྗེའི་བློས། ཁོ་རང་གི་སེང་ལྡེང་གི་མདུང་ཕྲོགས་ཏེ་ཁོ་རང་ལ་བསྣུན་པས། ངའི་སྐལ་བ་འབུམ་གྱི་འཁོར་བ་ཕྱིར་བསྙིལ་ལ། ཚོང་པ་རྣམས་འཛམ་གླིང་དུ་བདེ་བར་ཕྱིན་ནས་དགེ་བ་ལ་བཀོད་ཅིང༌། བྷ་ཙི་ལྷར་སྐྱེས་སོ། ། ༈ མ་གུས་པ་ལ་ཆོས་མི་བཤད། ། རྣལ་འབྱོར་མ་སྒུར་ཆུང་མས་སྟན་དམའ་བ་ལ་འདུག་སྟེ། རྒྱལ་པོའི་བཙུན་མོ་གསེར་ཁྲི་མཐོན་པོ་ལ་འདུག་པ་དུ་མ་ལ་ཆོས་ཡང་ཡང་བཤད་ཀྱང༌།
དངོས་གྲུབ་རྡུལ་ཙམ་ཡང་མ་རྙེད་དེ། སློབ་དཔོན་གྱི་དྲུང་དུ་ཕྱིན་ནས་ངའི་སློབ་མ་ལ་ཡོན་ཏན་མི་འབྱུང་བ་ཅི་ཞུས་པས། མ་གུས་པའི་ཉེས་པ་སྟེ། བཙུན་མོ་རྣམས་ཁྲི་ལས་ཕོབ་ཅིག་ཟེར་བ་བཞིན་བཙུན་མོ་རྣམས་ཀྱིས་རང་རང་གི་རིགས་ཀྱི་ང་རྒྱལ་བཅོམ་ནས་ཁྲི་ལས་བབས་ཏེ་སྟན་དམའ་བ་ལ་འདུག། སྒུར་ཆུང་མ་གསེར་ཁྲི་ལ་བཞག་སྟེ་ཆོས་མཉན་ནས་དངོས་གྲུབ་རྙེད་དོ། ། ལེའུ་ལྔ་པའོ།། །། ཀ༦ ལེའུ་དྲུག་པའི་སྐབས་ཀྱི་གཏམ་རྒྱུད་བཤད་པ། དྲང་སྲོང་དང༌། རྒྱལ་གདམ་པའི་གོ་ར་བ། རྨ་བྱ་ཚེར་མ་ཨུཏྤལ་མདོག །
ལྷ་སྦྱིན་གསེར་འབུམ་མ་ཧེ་དང༌། ། དཀོན་གཉེར་གླང་ལུག་མང་ནུས་སོགས། ། སེར་ཐུབ་ལྔ་སྡེ་ཞི་དགེ་དང༌། ། རྒྱལ་པོ་ཟླ་འོད་བྱན་ལག་དང༌། ། གཏུམ་པོ་དང་ནི་ཉི་ཤུའོ།། ༈ ཁོང་ཁྲོ་གཅིག་གིས་འཇོམས་པར་བྱེད། ༈ བཅོམ་ལྡན་འདས་མཉན་ཡོད་ན་བཞུགས་པའི་ཚེ། མུ་སྟེགས་མང་པོ་མཚོ་མ་ཕམ་ལ་ཁྲུས་བྱེད་དུ་སོང་བ་དང༌། བཅོམ་ལྡན་འདས་འཁོར་བརྒྱ་ཕྲག་ཕྱེད་དང་བཅུ་གསུམ་དང་བཅས་པ། རྫུ་འཕྲུལ་གྱིས་ནམ་མཁའ་ལ་ངང་པ་ཁྱུ་ལྡིང་བ་བཞིན་དུ་གཤེགས་པ།
བལ་ཡུལ་གྱི་ཐད་དུ་སླེབས་པ་ན། སངས་རྒྱས་འོད་སྲུང་གི་སྐྲ་སྤུ་ལས་བྱས་པའི་མཆོད་རྟེན་དེ་ལ་དགེ་སློང་གཅིག་གུས་པས་ཕྱག་འཚལ་བ་མཐོང་ནས། དེའི་བསོད་ནམས་ཀྱི་ཚད་ནི་ཅི་ཙམ་ཞེས་བསྟན་པ། འཁོར་རྣམས་ཀྱི་ཞུས་པའི་ཚེ། བཀའ་སྩལ་པ། ཁོ་རང་འདུག་ས་ནས། གསེར་གྱི་ས་གཞི་ལ་ཐུགས་པའི་བར་གྱི་རྡུལ་ཕྲ་རབ་ཀྱི་གྲངས་དང་མཉམ་པའི་འཁོར་ལོས་བསྒྱུར་བའི་རྒྱལ་པོར་འགྱུར་རོ། ། ཞེས་སོ། ། དེར་མཚོ་དྲུང་དུ། ཚུལ་ཤིང་ལ་བྲིས་པ་རྣམས་ཀྱི་ནང་ནས།
གནས་བརྟན་འོད་སྲུང་མ་ཚང་བ་ལ། མཆོག་གཉིས་སྦྲོན་དུ་བཏང་བས། འགྲོར་མ་ཉན་པ་ལ། རྫུན་འཕྲུལ་གྱིས་ཁྲིད་པར་བརྩམས་པས། སྒུལ་བར་ཡང་མ་ནུས་པས། བཅོམ་ལྡན་འདས་ཀྱི་རྫུ་འཕྲུལ་གྱིས་འོད་སྲུང་གི་ཏིང་ངེ་འཛིན་བཤིག་སྟེ་བཀུག་གོ ། དེར་སངས་རྒྱས་འཁོར་བཅས་ཀྱིས་ཁྲུས་བྱས་ཏེ། སླར་གཤེགས་པ་ན། བལ་ཡུལ་གྱི་ཐད་དུ་སླེབས་པ་ན། སྔར་གྱི་དགེ་སློང་དེ་གྲོགས་ཚངས་པ་མཚུངས་པར་སྤྱོད་པ་གཅིག་དང་འཐབ་ཅིང༌།
ཁོང་ཁྲོ་དྲག་པོའི་སྒོ་ནས་མན་ཇི་ཕར་འཕེན་ཚུར་འཕེན་བྱེད་པ་མཐོང་ནས། ཞུས་པ། འདིའི་སྡིག་པའི་ཚད་ནི་ཇི་ཙམ་ལགས། བཀའ་སྩལ་པ། སྔར་གྱི་རྒྱལ་པོར་སྐྱེ་བའི་ལས་བཅོམ་ནས། གསེར་གྱི་ས་གཞིའི་བར་གྱི་རྡུལ་ཕྲ་རབ་ཀྱི་གྲངས་དང་མཉམ་པའི་དམྱལ་བར་སྐྱེའོ། ། གསུངས་ནས་མཉན་ཡོད་དུ་གཤེགས་སོ། ། བཀའ་བཟློག་དད་དང་ཀརྣ་པ། ། ལྷ་རྣམས་ཕམ་པའི་ཚེ། ལྷ་ཆེན་དབང་ཕྱུག་དཔའ་བས་དཀའ་ཐུབ་ལས་བཟློག་ནས་གཡུལ་དུ་འཇུག་པའི་ཐབས་སུ།
དེ་འདོད་ཡོན་ལ་སྲེད་པས། ལྷ་རྣམས་ཚོགས་ཏེ་ཤ་སོན་མོ་རེ་བསྡུས་ནས། ལྷ་མོ་དབུ་མ་ཞེས་པའི་གཟུགས་བྱད་ཤིན་ཏུ་མཛེས་པ་གཅིག་སྤྲུལ་ནས། དབང་ཆེན་ལ་ཕུལ་ཏེ། དཀའ་ཐུབ་ལས་བཞེངས་ནས་གཡུལ་དུ་འཇུག་པར་ཞུས་པས། དཀའ་ཐུབ་ལས་བཞེངས་ཀྱང༌། འདོད་པས་གཡེངས་ཏེ་གཡུལ་དུ་འཇུག་ཏུ་མ་འདོད་པར། དེ་དབྲལ་བའི་ཕྱིར་མེ་ལྷས་སྦྱོར་མཚམས་ནས་མེ་སྦར་བས། ཁོང་འཁྲུགས་ཏེ་ས་བོན་བྲབས་ནས་རྒྱབ་པ། ཐལ་ནས་རྒྱ་མཚོར་ལྷུང་བ་ལན་ཚར་ཆགས་ཏེ།
ལྷས་སྦྱིན་ལན་ཚ་མི་ཟ་བའི་རྒྱུ་དེའོ། ། དེར་དབང་ཆེན་འཁྲུགས་ནས་དྲག་པོར་གྱུར་ཏེ། དབུ་མ་ཡང་གྱེད་ནས། ལྷའི་བུ་སྟོབས་འཕེལ་གྱིས་རང་ལུས་བསྲེགས་ཏེ། དབུ་མ་མཆོད་པས་མཉེས་ནས། དབང་ཆེན་མགུ་བར་བྱས་ཏེ་གཡུལ་དུ་ཞུགས་ནས་ལྷ་རྣམས་རྒྱལ་བར་བྱས་པས། དིང་སང་ཡང་དབུ་མ་མཉེས་པའི་ཐབས་སུ་རང་ལུས་སྲེག་པ་བཟོད་པར་བྱེད་དོ། ། ཀརྣ་པ་ནི་བོད་སྐད་དྲོངས་ནག་པ་སྟེ། ཁོ་སྒྲུབ་པ་བྱེད་པའི་ཉེ་འཁོར་དུ། ཉི་ཟླ་གཟས་ཟིན་པའི་ཚེ།
བསམ་གཏན་པ་གཉིས་ཁོན་ཅུང་ཟད་ཀྱིས་མགོ་བོ་གཅོད་རེས་བྱས་ཏེ་ཤི་བ། ནག་པོའི་མངོན་ཤེས་ཀྱིས་ཚངས་པར་སྐྱེས་པ་མཐོང་ནས། དེར་དེ་ལྟ་བུས་སྐྱེའོ་ཞེས་ཁོས་སྨྲས་པས། དེ ང་སང་ཡང་དེའི་ཆེད་དུ་མགོ་བོ་གཅོད་རེས་ཀྱིས་སྡུག་བསྔལ་བཟོད་པར་བྱའོ། ། སོགས་ཁོངས་ནས། ལྷ་ཆེན་རྒྱལ་བ་དམ་པ་དཀའ་ཐུབ་ཀྱི་གནས་ན་འདུག་པའི་ཉེ་འཁོར་དུ། ནང་པའི་རང་རྒྱལ་ཞིག་ཡོ་བྱད་ཅུང་ཟད་ཀྱི་ཕྱིར་མི་རྒོད་ཀྱིས་བཤུས་ནས་ཤིང་ལ་བཅིངས་ཏེ་ཤི་བ། རྒྱལ་བ་དམ་པའི་མངོན་ཤེས་ཀྱིས་གང་དུའང་སྐྱེ་བ་མ་མཐོང་བར།
དེས། དེ་ལྟ་བུས་ཤི་ན་སྐྱེ་མེད་དུ་གྲོལ་ཞེས་གྲགས་པས།
དེང་སང་ཡང་གཅེར་བུ་པའི་དཀའ་སྤྱད་དེ་ལྟ་བུ་བཟོད་པར་བྱེད་དོ། ། གོམས་ན་སླ་བར་མི་འགྱུར་བའི། ། གསོ་ཐིགས་སུ། གོ་ར་བ་བཞིན་ཞེས་པས། ཚངས་བྱིན་གྱིས་བློན་པོ་གོ་ར་བའི་མལ་ལ་བདེ་བར་གཉིད་མྱངས་པར་བལྟས་པས། འབོལ་བར་ནས་རྟ་རྔ་གཅིག་བྱུང་བ་ཐོས་པས། དེ་ལྟ་བུའི་ཚོར་རྟོག་ནི་རྒྱ་བྱིན་ལའང་མེད་དོ་ཞེས། སློབ་འདབས་ནས་ཕྱུང་ནས། རང་ཁྱིམ་དུ་བུ་སྨད་ཀྱིས་བསྐུལ་ནས་ཤིང་འཚོང་བ་ན་བྲག་རོང་ནས་རྐང་རྗེན་དུ་ཚེར་ཁུར་ཁུར་ཏེ་གླུ་ལེན་པ། རྒྱལ་པོས་གསན་ཏེ།
ཁྱོད་དང་པོ་རྟ་རྔ་ལ་སྨྲེ་སྔགས་འདོན། ད་ལྟ་ཚེར་ཁུར་འོག་ནས་གླུ་ལེན་པའི་རྒྱུ་མཚན་དྲིས་པས། དང་པོ་རྒྱལ་པོའི་སྐུ་དྲིན་གྱིས་བསྐྱབས་པས་བློན་འབངས་ཐམས་ཅད་ཀྱིས་ཁུར་ཏེ། དར་འབོལ་བདུན་བརྩེགས་ཀྱིས་སྟེང་དུ་འཇམ་འཁྲིལ་གསུམ་ཕྲུག་གྱོན་ནས་ཞིམ་མངར་གཞན་གྱིས་སྙོད་ཀྱང་ལང་ཡོད་ཀྱིས་སྐྱིད་དུ་ཚོར་བའང་མ་བྱུང༌། ད་ལྟ་བུ་སྨད་ཀྱིས་བརྙས། རི་རོགས་རྣམས་ཀྱིས་ཀྱང་གཤེ་ཞིང༌། བྲག་རོང་ནས་ཚེར་མ་ཁུར་ཏེ་ཚིགས་མ་ཟ་ཡང༌། ངན་གོམས་ཀྱིས་སྡུག་ཏུ་ཚོར་བའང་མ་མཆིས་པས། སྐྱིད་སྡུག་ཐམས་ཅད་ལུས་ཀྱིས་མིན་པར་སེམས་གོམས་པའི་ཤུགས་པོ་ཞེས་ཞུས་པས། དྲང་པོ་ཞིག་གོ་ཞེས།
སླར་བློན་པོར་བཙུད་དོ། ། ཁྲོ་བ་དེ་བཞིན་སྐྱེ་བར་འགྱུར། ། ཝཱ་ར་ཎ་སཱིར། དགེ་སློང་བསོད་སྙོམས་པ་གཅིག་འོངས་པས། ཁྱིམ་བདག་ཅིག་ནོར་བུ་ཞིག་སྐེམས་ཤིང༌། དྲུང་ནས་རྨ་བྱ་ཞིག་ཀྱང་འདུག་གོ ། དགེ་སློང་གི་ཟླ་བ་དམར་པོའི་འོད་ནོར་བུ་ལ་ཕོག་པས་དམར་པོར་སོང་བ། རྨ་བྱས་ཤར་བསམས་ཏེ་ཟོས་སོ། ། ཁྱིམ་བདག་གིས་བསོད་སྙོམས་བླངས་ཏེ། འོངས་པ་ན་ནོར་བུ་མེད་དེ།
དགེ་སློང་ལ་བཙུགས་པས། ངས་མ་ཁྱེར་ཙམ་ལས་རྨ་བྱས་ཟོས་པ་མ་སྨྲས་སོ། ། ཁོ་ཁྲོས་ཏེ་གོས་ལ་མདུད་པ་བྱེད་པ་ན། དགེ་སློང་གིས་ཀྱང་གོས་ལ་མདུད་པ་བྱས་སོ། ། དེར་ཁྱིམ་བདག་གིས་རྨ་བྱ་ལ་རྟོག་པ་ཕོག་ཏེ་ཤི་བའི་ཚེ། ནོར་བུ་རྨ་བྱས་ཟོས་པ་བཤད་དོ། ། སྔར་མི་སྨྲ་བ་ནི་ཁྱོད་ཀྱིས་རྨ་བྱ་གསད་ཀྱིས་དྭོགས་པས་སོ། ཁོ་ན་རེ་ཁྱོད་ལའང་ཞེ་སྡང་ཡོད་དེ། ང་མདུད་པ་བྱེད་ཚེ། ཁྱེད་ཀྱང་བྱེད་པས་སོ་ཟེར།
ང་སེམས་མ་འགྱུར་མོད། ཁྱོད་ཀྱིས་ང་གསོད་པས། སྤྱོད་ལམ་བསྡམ་པའི་ཕྱིར་མདུད་པ་བྱས་པའོ། ། བྱས་པས། ཁྱིམ་བདག་དད་དེ་ནོར་བུ་ཡོན་དུ་ཕུལ་ནས་སེམས་བསྐྱེད་དོ། ། དེ་ནས། ལྭ་བ། ནོར་བུ། རྨ་བྱ་གསུམ་ལས། ཁྱིམ་བདག་ལ་ཞེ་སྡང་སྐྱེ་བ་རྟེན་འབྲེལ་ཡིན་མོད།
༈ ཚེར་མ་ལ་སོགས་གནོད་པ་བྱེད། ། མ་ག་དྷའི་ན་ལེནྡྲ་ན། ལྷ་ཁང་ཆེན་པོ་བཅུ་བཞི། ཕྲན་སུམ་བརྒྱ་ཡོད་པ་ལ། ཁ་ཆེ་བདེན་པའི་བྱང་ཆུབ་ཅེས་པ་མགྲོན་པོ་ཞིག་གིས་ཁྱིམ་ཞིག་ཏུ་ཉལ་བས། གཞི་བ་ཞིག་གིས་ཉལ་དུ་མ་བཅུག་པ་ལ། ཞེ་སྡང་སྐྱེས་ནས་འདི་ཐམས་ཅད་ཡུལ་ནས་ཕྱུང་ལ། ང་གཅིག་པུས་ཡུལ་འདི་བཟུང་སྙམ་ནས་རང་གི་ལྷ་ལ་རེ་བ་ཆེར་བྱས་སོ། ། དེ་ལྷ་རྨི་བའི་ཕྱིར་ཚེར་ཕུང་ཆེན་པོ་ཞིག་གི་སྟེང་དུ་ཉལ་ཏེ་སྡུག་བསྔལ་བར་བྱས་སོ། ། དེར་ཤིན་ཏུ་རིད་པར་གྱུར་ཏེ།
ནམ་ཞིག་ལྷ་རྨི་ལམ་དུ་བྱུང་ནས་ཁྱོད་ཅི་འདོད་ཟེར། ང་ཡུལ་མ་ག་དྷ་རི་འདོད་བྱས། དེ་ནས་སེམས་བསྐྱེད་པ་སོགས་ཡུལ་ཁྱད་པར་ཅན་མང་པོ་ཡོད་པས་ཕྱུང་ན་སྡིག་འོང་ཟེར། སྡིག་འོང་ཡང་འདོད་བྱས་པས། འོ་ན་ཡུལ་ཁྱེར་ལ་སྡིག་མ་བྱེད་ཟེར་རོ། ། དེར་གཉིད་སད་ནས་ཚེར་གསེབ་ནས་ལངས་ཏེ། མ་ག་དྷར། རྒྱལ་པོའི་དྲུང་དུ་ཕྱིན་ནས། དགེ་འདུན་འདི་རྣམས་ཡོ་བྱད་ཐམས་ཅད་རང་གི་གཡོག་ལ་བགོས་ནས་དགེ་བ་མི་བྱེད་པས། འདི་ཐམས་ཅད་ཕྱུང་ལ་ངས་བཟུང་ངོ༌། །
ཞེས་སྨྲས་པས། རྒྱལ་པོས་ཀྱང་དེ་བཞིན་གནང་སྟེ། ལྷའི་ནུས་པས་རང་ཉིདབློན་པོ་ཆེན་པོའི་ཁྲིམས་བཅས་ཏེ་མངའ་ཐང་ནི་ཤིན་ཏུ་ཆེའོ། ། ནམ་ཞིག་དེ་འཆི་ནད་ཀྱིས་ཟིན་པ་ན། གཡོག་རྒྱ་གར་བས་སྣབས་སྣོད་གཞན་བསྩལ་གཡོག་པེན་དྷ་བས་སྣབས་ལག་པས་བླངས་པས། ངའི་བློན་སྲིད། ད་ནི་པེན་དྷ་ངོས་ལ་སྦྱིན་བསམ། གཡོག་གཉིས་པོས་ངེད་གཉིས་སུ་ལ་སྟེར་དྲིས་པས། ཁྱེད་གཉིས་རྒྱལ་པོའི་དྲུང་དུ་སོང་ལ་དྲིས་ཤིག་ཟེར་རོ། ། དེར་པེན་དྷས་གོས་གསར་པ་སྦས་ཏེ་ཧྲུལ་པོ་གྱོན།
རྒྱ་གར་བས་སར་པ་གོན་ཕྱིན་ནས་སྡུག་བསྔལ་བྱུང༌། པེན་དྷས་གོས་གསར་པ་བརྗེས་ཏེ་གོ་གནས། རྒྱལ་པོ་ལ་ངེད་ཀྱི་བློན་པོ་ཤི་བས། བློན་སྲིད་ངེད་གཉིས་སུ་ལ་སྟེར་བྱས་པས། རྒྱལ་པོ་ན་རེ། རྒྱ་གར་བ་ཁྱོད་རང་གི་གོས་ཀྱང་ག་དར་མི་ནུས་ན་བློན་པོ་ག་ལ་འོང་ཟེར་ཏེ། པེན་དྷ་བ་ལ་བྱིན་ནས་ད་ལྟ་དེས་བཟུང་སྐད་དོ། ། བདག་སྡུག་ཉིད་ཀྱང་གསོད་བྱེད་པ། ། ཉོ་ཆང་པ་ཞིག་བཟི་སྟེ་ནམ་ཕྱེད་ན་འོངས་པ་ལ། ཆུང་མ་བུ་སྐྱེས་ཏེ་སྒོ་འབྱེད་མ་ནུས་པས།
ཁོང་ཁྲོས་ཏེ་སྒོ་བཅག་ནས་ཁྱོད་བུ་ཤོས་ལ་ཟོ་ཞིག། དེ་མིན་གསོད་ཟེར་བས། ཆུང་མ་རང་སྲོག་ལ་ཆགས་ནས། བུ་བཤས་ཏེ་ཟོས་སོ། ། དེར་ཡ་མཚན་ཆེ་བར་གྱུར་ཏེ། རྒྱུ་མཚན་ནི་སྐྱེ་བ་སྔ་མ་རྒྱལ་པོ་གཅིག་གི་ཆེན་མར་གྱུར་ཀྱང་བུ་མེད་ནས། ཆུན་ལ་བུ་གཅིག་བཙས་པའི་ཚངས་བུག་ཏུ་ཁབ་བཅུག་སྟེ་བསད་པས། ཆུན་མ་ན་རེ། ངའི་བུ་ཁྱོད་ཀྱིས་བསད་ཟེར། མོས་མ་བསད།
བསད་ན་ཕྱི་མ་རང་གི་བུ་བསད་ནས་རང་གིས་ཟ་བར་གྱུར་ཅིག། བུ་ལ་ལ་སྤྱང་གིས་ཟ་ཞིང༌། ལ་ལ་ཆུར་ཁྱེར་བར་གྱུར་ཅིག། གསོན་པོ་ལ་དུར་དུ་ཡང་ཡང་འཇུག་པར་གྱུར་ཅིག། སོགས་བརྗོད་པའི་ལས་ཏེ། རྒྱས་པར་དགེ་སློང་མ་ཨུཏྤ་ལའི་མདོག་གི་རྣམ་ཐར་སོགས་ལས་ཤེས་སོ། ། བཟོད་པས་བདག་སྡིག་མང་དུ་འབྱང༌། ། སྔོན་ཚེ་ལོ་དཔག་མེད་ཀྱི་དུས་ན། གྲོང་ཁྱེར་སུམ་སྟོང་གིས་རིམ་པ་བཞིན་བསྐོར་བའི་རྒྱལ་པོས་སྦྱིན་པ་དང་ཚུལ་ཁྲིམས་ནི་རྫོགས་པར་མཛད་པ་ན། གནོད་བྱེད་མེད་པས་ང་ལ་བཟོད་པ་སྒོམ་དུ་མེད་དོ། །
ད་འཁོར་རྣམས་ཀྱི་ནང་ནས། ང་ལ་སུ་སྙིང་བརྩེ་བ་གཅིག་གིས་ང་ལ་ཅི་གནོད་གྱིས་ཤིག་ང་བཟོད་པ་སྒོམ་ཞེས་པས། དེའི་ཚེ་མི་ཞིག་ལ་རིམ་པ་ཐ་མའི་སྒོ་གཉེར་གཏད་པ་ལོ་སྟོང་ཐུབ་སྟེ། རིམ་པ་གཉིས་པའང་གཏད་པས། ལོ་སྟོང་སྟོང་དུ་སྒོ་གཉེར་ཐུབ་པས་མཐར་རྒྱལ་པོ་ཉིད་ཀྱི་ཕོ་བྲང་ཡང་གཉེར་བྱས་པ་དེས། རྒྱལ་པོ་ལ་ཕན་ན། ངས་གང་གནོད་བྱ་ཟེར་ཏེ། བྱས་པས་བཟོད་ཕྱིན་རྫོགས་ཏེ། དེ་ནི་ལྷས་བྱིན་ནོ། ། བདག་གི་རྙེད་པ་འདིར་འདོར་གྱིས། །
རྡོ་རྗེ་གདན་གྱི་བྱང་ཕྱོགས་ན། ཁ་ཆེའི་བཙུན་པ་ཞིག་ལ་གསེར་བུམ་པ་གང་ཡོད་ལ། དེ་འཆི་བའི་ཚེ་འགྲོ་མི་ནུས་བཞིན་དུ་ཕྱིན་ནས་གསེར་དེ་ལ་ཤིན་ཏུ་ཆགས་ནས་ཆབ་ཁུང་དུ་བསྐྱུར་རོ། ། དེའི་རོ་དུར་ཁྲོད་དུ་བསྐྱལ་ཏེ། གསེར་བཙལ་བས་མ་རྙེད་དོ། ། ཕྱིས་རིགས་ངན་གྱིས་ལུད་འདོན་པ་ན་རྟོག་རྩེ་ཐེན་གྱིས་བྱུང་བ་དེ་བལྟས་པས། གསེར་བུམ་ལ་སྦལ་པ་ཞིག་འཁྲིལ་འདུག་པ། ཕྲལ་བས་མ་ཕྲེལ་བར། སྦལ་པ་བཏུབས་ནས་གསེར་ཁྱེར་རོ། ། དེར་རྡོ་རྗེ་གདན་གྱི་བྱང་ཕྱོགས་སུ་མགར་བ་ཞིག་ལ་གསེར་བག་ཙམ་ཞིག་གསང་ནས་བཙོངས་པས།
མགར་བ་འཁུས་ནས་བཤད་པས། དགེ་འདུན་གྱིས་རིགས་ངན་བསྐྱིགས་ཏེ་གསེར་ཕྲོགས་སོ། ། ཐམས་ཅད་ལས་ལ་རག་ལས་ན། ། ཚོང་པ་མང་པོའི་གཟིངས་ཞིག་སྟེ། མི་བདུན། མ་ཧེ་དང་བརྒྱད་ཐོན་པ་ལྟོགས་ཏེ། འཛན་མ་འབི་རིས། མ་ཧེའི་ཤ་རན་ཙམ་རེ་གསོན་པོ་རེ་ལ་བཅད་ཅིང་ཟོས། མི་བདུན་པོས་དེ་མི་གཙང་བས། ལྟོགས་པ་རུང་ངོ་ཟེར་ཏེ་རྩ་བ་སོགས་ཟོས་སོ། །
དེར་ཡུལ་དུ་སླེབ་པ་དང༌། མ་ཧེའི་ཤ་ཟད་དེ། ཤི་མ་ཐག་ཞེ་སྡང་གིས། ཡུལ་དེའི་རྫིང་དུ་ཆུ་སྲིན་དུ་སྐྱེས་ནས་མི་སྐད་དུ་ང་རོ་ཆེན་པོ་བཏོན་པས། ཆུ་ལེན་སོགས་རྒྱུན་ཆད་དེ། ང་ནི་མི་གཅིག་མིན་པ་ལ་མི་གནོད་ཀྱིས། མ་སྐྲག་ཟེར་རོ། ། ནམ་ཞིག་འཛན་མ་བྷི་རིས་ཁྲུས་བྱེད་དུ་ཕྱིན་པས། ཆུ་སྲིན་གྱིས་བཟུང་ནས། མགོ་ནས་ཏིལ་ཙམ་རེ་བཅད་ཅིང་ཟོས་ཏེ།
ཡུན་རིང་དུ་སྡུག་བསྔལ་ལོ། ། ༈ དམྱལ་བ་བྲལ་ན་ཅིས་མ་ལེགས། ལྷོ་ཕྱོགས་ཨ་མོ་གྷ་པ་ཤའི་གཙུག་ལག་ཁང་གི་དཀོན་གཉེར། རྒྱལ་པོ་ས ཾ ་ག་ཕ་ལའི་བློན་པོ་ལྷར་བཅས་ཀྱིས། ཙན་དན་གོར་ཤི་བའི་སྒོར་རྒྱབ་ནས་བཞོགས་ཏེ་བཙོངས་པས། ཁྱིམ་ཐབ་བདེ་ལྡན་གྱིས། སྐུ་ཚབ་གྱིས་ལ་སྡིག་པ་སྦྱོང༌། མིན་ན་སྡིག་ཅན་གཅིག་བདེ་བར་མི་གནས། ཟེར་བ་བཞིན་བྱས་པས། དག་རྟགས་ཅུང་ཟད་ཀྱིས་བྲོད་པ་སྐྱེས་ཏེ།
ཉིན་མཚན་ཟས་གཉིད་མི་དྲན་པར་འབད་པས། རྒྱབ་ཐམས་ཅད་རྨར་སོང་སྟེ། ཟུག་གཟེར་མ་བཟོད་པར་ཁྱིམ་ཐབ་བོས་ཏེ། འཐོན་བྱས་པས། དམྱལ་བའི་སྡུག་བསྔལ་མཐོང་ཆོས་སུ་འདྲེན་པ་ཡིན་གྱིས་འབོད་ཅིག་བྱས་པས། ནམ་ཞིག་སྐུ་རྒྱབ་དྲེག་པ་ཅན་ཞིག་བསྟན་ནས་ཞལ་ཕྱིར་གཟིགས་པ་མཐོང་སྟེ། སྡིག་མི་འདག་འདུག། སྙམ་ནས་ཡི་ཆད་དེ་ཉལ་བ། ཁྱིམ་ཐབ་འཚོ་བ་སྐྱེལ་བས་མཐོང་ནས། དེ་ཀ་སྔ་ལྟས་ཡིན་གྱི་ལོངས་ལ་སྒྲུབས་ཟེར་བ་བཞིན་བྱས་པས།
ནང་ཞིག་མི་རེང་དཀར་པོ་འགའ་བྱུང་ནས། སྒོ་བཤིག་སྟེ། བྲག་ཕྲེང་ཞིག་ན་མར་རྒྱབ་ཟད་ཟད་དྲུད་དེ་ཤི་ལ་ཁད་པ་ཞིག་ཆུ་འགྲམ་ཞིག་ཏུ་སྐྱུར་ནས། ཁྲག་གིས་བོར་ཏེ་བརྒྱལ་བ་སངས་པ་དང༌། ནམ་མཁར་ལྷ་ལྔ་བྱོན་ནས། གལ་ཏེ་མི་ཡི་སྡུག་བསྔལ་གྱིས། ། དམྱལ་བ་བྲལ་ན་ཅི་མ་ལེགས། ། བདེ་ལྡན་ཞིང་དུ་མྱུར་སོང་ནས། ། རིང་པོར་མི་ཐོགས་མངོན་འཚང་རྒྱ། ། ཞེས་དབུགས་ཕྱུང༌།
ལུང་བསྟན་པ༑ མི་སྣང་བར་གྱུར་པ་དང༌། བྱིན་རླབས་ཀྱིས་ཆུ་དེ་ལས་དངོས་གྲུབ་ཀྱི་ཤིང་ཏོག་གཉིས་བྱུང་བ་གཅིག་ཟོས་པས། རྨ་དྲག་སྟེ་འཕྲལ་དུ་ལྷ་ལུས་སུ་གྱུར། གཅིག་ཁྱིམ་ཐབ་ལ་དྲིན་ལན་དུ་བཞག་གོ ། འཚོ་བ་སྐྱེལ་དུ་ཕྱིན་པས་སྒོ་ཧྲལ་ཧྲུལ་དུ་ཞིག་ནས། དྲུད་པའི་ཁྲག་ལམ་ནས་ཕྱིན་པས། ལྷ་ཞིག་འདུག་པ་ལ་དྲིས་པས། དེ་ཀ་ང་ཡིན་འདི་ལྟར་བྱུང་བྱས་ཏེ། ཤིང་ཏོག་གཅིག་བྱིན་པས།
ཟོས་མ་ཐག་ལྷ་ལུས་སུ་གྱུར་ནས། བདེ་ལྡན་དུ་སོང་སྟེ། སྒྲུབ་གཡོག་རྟོགས་པ་མྱུར་བར་གྱུར་ཏོ། ། མཐོང་དང་མ་མཐོང་ཉམས་པར་འགྱུར། ། སྟོན་པ་བཞུགས་དུས་སུ། ལུང་པ་ཕུ་ན་མི་དབུལ་པོ་ཞིག་ལ་ནོར་དུ་ལུག་གཅིག་ཡོད་པ་གསོད་གྲབས་བྱས་པ་ན། ལུག་ན་རེ། ང་མ་གསོད་རྔན་པ་སྦྱིན་ཟེར། ཅི་སྦྱིན། མདོ་ན་མི་ཕྱུག་པོ་ཞིག་ལ་ནོར་གླང་གཅིག་ཡོད་ཀྱིས།
ཁྱོད་ཀྱི་གླང་དང༌། ངའི་ལུག་ཁ་སུ་དྲག་འགྲན་གྱིས། ངའི་གླང་དྲག་ཟེར་ན། གསེར་སྲང་བཅུའི་རྒྱལ་ཚུགས་ཟེར་བ་བཞིན་བྱས་པས། ལུག་ན་རེ། ང་ལ་བྲེ་དང་སྲང་ཁོལ་ཟེར། བཀལ་ནས་དམངས་མང་པོས་དཔང་པོ་བྱས་ཏེ། གང་རྒྱལ་བས་གསེར་ཐོབ་པར་བྱས་པས། བྲེ་སྲང་ཁྲོག་ཟེར་བས། གླང་བྲོས་ཏེ་རྒྱལ་ཐོབ་པ།
དེར་འཇིག་རྟེན་པ། འབས་འབུ་དེད་ཟེར། སྟོན་པ་ལ་རྒྱུ་མཚན་ཞུས་པས། ལུག་དེ་སྔ་མ་མི་ཕྱུག་པོ་ཞིག་ཡིན་ཀྱང༌། སྦྱིན་སོགས་མ་བྱས་པར། འདི་ཕྱི་གཉིས་ལ་མཐོང་གི་ལས་ཉམས་པར་བྱས། གླང་དེས་ཀྱང༌། དེ་ལ་བུ་ལོན་བླངས་པ་མ་བཅལ་བས་སོ་གསུང་ ངོ༌། ། བམ་པོ་གཉིས་པ། རྒྱན་སོགས་ཆང་ཡང་བསྟེན་དགོས་སོ། །
བུམ་པའི་སྐྱེ་རབས་སོགས་བརྗོད་དོ། ། མདོར་ན། བརྒྱ་བྱིན། བྲམ་ཟེ། ཉན་ཐོས་བྱེད་མ། ལེགས་པར་ཕ་རོལ་ཕྱིན་དང་ཉ། བྱ་དང༌། བུམ་པ། ཕྱུག་པོའི་བུ། དཀའ་ཐུབ་ཅན་དང༌།
ཚོ་དཔོན་ནོ། ། ཞེས་སོགས་ཚུལ་ཁྲིམས་ལས་བརྩམས་པ་བཅུ་པོ་དང༌། བྱང་ཆུབ་ངང་པ་བྱང་ཆུབ་ཆེ། ། སྤྲེའུ་རི་དྭགས་ཤ་རམ་བྷ། ། རུ་རུ་ཕྲོ་རྒྱལ་བཟོད་པར་སྨྲ། ། ཚངས་དང་གླང་ཆེན་དགེ་བ་བཅུ། ། ཞེས་པ། བཟོད་པ་ལས་བརྩམས་པ་བཅུ་པོ་དང༌། སཱུ་ད་པ་དང་ལྕགས་ཁྱིམ་དང༌། ། མ་ཧེ་དང་ནི་ཤིང་རྟ་མོ། །
བརྩོན་འགྲུས་ལས་བརྩམས་པ་བཞི་པོ་རྣམས། འདིར་ཡང་ཕར་ཕྱིན་དྲུག་གི་སྐབས་སུ། སྐབས་དང་གང་འབྲེལ་རྒྱས་བསྡུས་ཅི་རིགས་སུ་བརྗོད་པར་བྱའོ། ། ༈ ཁྱིམ་དུ་གཏེར་ནི་བྱུང་བ་ལྟར། ། མཉན་ཡོད་ན་བུ་མོ་ས་ག་ཞེས་པ་ཞིག་བཙས་མ་ཐག། ཁྱིམ་གྱི་གྲ་བཞིར་ཁྲཽན་པ་རེ་རྡོལ་བའི་ནང་ནས་ཅི་འདོད་ཐམས་ཅད་འབྱུང་ངོ༌། ། དེ་ཆེར་སྐྱེས་ནས་ཁྱིམ་ཐབ་བྱས་པས། བུ་གསུམ་སྐྱེས་སོ། ། དེ་ནས་དགེ་བསྙེན་མ་ས་ག་དེ། རྫས་ཡོ་བྱད་ཐམས་ཅད་ལ་གཉེར་མེལ་ཚེ་མི་བྱེད་འདུག་པ་ལ་བུ་ན་རེ།
མའི་ཡོ་བྱད་གསོར་མི་འགྲོའམ་ཟེར། མི་གཏོར་རོ་ཟེར། དེ་ཅི། ངས་ནི་སྐྱེ་བ་སྔོན་མ་ལ་མ་བྱིན་ལེན་སྤངས་པས་སོ་ཟེར། དེ་རྟག་པའི་ཕྱིར་བུ་གསུམ་གྲོས་བྱས་ནས། མའི་སོར་གདུབ་ཕྲ་གསུམ་ཡོད་པ། ཕྲ་གཅིག་གིས་དུག་ཐུབ། གཅིག་གིས་རིམས་ཐུབ། གཅིག་གིས་ཐོག་ཐུབ་པ་དེ། ཆུུ་བོ་གྷ་ག་ལ་སྐྱུར་བཏང་ངོ༌། །
དེར་བུ་ན་རེ། མའི་སོར་གདུབ་གར་སོང་བྱས་པས། ནམ་ཞིག་འོང་གིས་ཟེར། དེ་ནས་ཉ་པ་རྣམས་ཀྱིས་དཀའ་དཀའ་ནས་གྷ་ག་ལས་ཉ་གཅིག་ཟིན་པ་དེ། དགེ་བསྙེན་མ་ས་གས་ཉན་ཐོས་ཟོས་ཙམ་ན། དེའི་མགོ་བོའི་ནང་ནས། སྔར་གྱི་སོར་གདུབ་བྱུང་བ་བུ་ལ་བསྟན་པས་སྡོད་ཡིད་ཆེས་སོ།། ༈ འདི་ལ་ཐོག་མར་བདར་འོས་ཏེ། སྟོན་པ་ཐོག་མར་ལྔ་སྡེ་ལ་ཆོས་སྟོན། དེ་ནས་འོད་སྲུང་སྤུན་སྟོང་ལ་ཆོས་སྟོན་པའི་རྒྱུ་མཚན་ཞུས་པས།
ངས་སྔོན་ཁས་བླངས་པས་སོ། ། ཇི་ལྟར་ན། ཝཱ་ར་ཎ་སཱིར་རྒྱལ་པོ་རྩོད་འབྱུང་འཁོར་བཅས། ནགས་ན་དྲང་སྲོང་བཟོད་པ་ཅན་འཁོར་ལྔ་དང་བཅས་པའི་ཕྱོགས་སུ་སོང་ཏེ། རྒྱལ་པོ་མནལ་སད་ནས་བཙུན་མོ་རྣམས་བཙལ་བས་དྲང་སྲོང་གི་མདུན་ན་འདུག་པ་ལ། ཕྲག་དོག་སྐྱེས་ཏེ། ཚད་མེད་སོགས་ཅི་ཐོབ་མ་ཐོབ་ན་དབེན་པ་སྐྱབས་མེད་དུ་བུད་མེད་དང་ལྷན་ཅིག་ཅི་བྱེད། བཟོད་པ་སྒོམ་མོ། ། བཟོད་མི་བཟོད་ལྟའོ། ། ཟེར་ཏེ།
རལ་གྲིས་རྐང་ལག་བཞི་རིམ་གྱིས་བཅད་ཀྱང་བཟོད་པ་མ་ཉམས་པར། འཁོར་རྣམས་འཕུར་ཏེ་ས་གཡོས་སོ། ། ད་དུང་བཟོད་པར་ཅི་ཤེས། དེ་ལ་ཇི་མི་སྙམ་པ་བདེན་ན། ཁྲག་འོ་མ་དང༌། རྐང་ལག་སྔར་བཞིན་གྱུར་ཅིག། ཅེས་པས། སྔར་བཞིན་གྱུར་ནས་རྒྱལ་པོ་འགྱོད་དེ། བག་མེད་པས་ནོངས་པ་བགྱིས་པ་བཟོད་པར་གསོལ་གྱིས། བརྩེ་བར་དགོངས་ཤིག་ཅེས་པའི་ལན་དུ།
ཁྱོད་ཀྱིས་ཕྲག་དོག་གིས་ངའི་རྐང་ལག་བཅད་པ་བཞིན་དུ། ང་སངས་རྒྱས་པ་ན། ཤེས་རབ་ཀྱི་མཚོན་གྱིས། ཁྱོད་ཀྱི་ཉོན་མོངས་ཀྱི་རྐང་ལག་བཅད་པར་བྱའོ། ། ཞེས་པས། དྲང་སྲོང་ལ་འགྱོད་ཚངས་བྱས་ཏེ། རྒྱུན་དུ་ཕོ་བྲང་དུ་མཆོད་པས། ཕྱོགས་དེའི་ཀུན་ཏུ་རྒྱུ་སྟོང་གི་ཕྲག་དོག་གིས་རྡུལ་བཤང་གཅི་གཏོར་བ་ཡང་བཟོད་པར་བྱས་ཏེ། ང་སངས་རྒྱས་པ་ན། ཆོས་ཀྱི་བདུད་རྩིས་དེ་དག་གི་ཉོན་མོངས་ཀྱི་དྲི་མ་བཀྲུ་བར་བྱའོ། །
ཞེས་ཁས་བླངས་པའི་དྲང་སྲོང་ཡིན་ལ། རྩོད་འབྱུང་དྷི་ནྱའོ། ། བློན་པོ་བཞི་ནི་རླངས་པ་སོགས་སོ། ། ཀུན་དུ་རྒྱུ་སྟོང་ནི་འོད་སྲུང་སྤུན་སྟོང་ངོ༌། ། དེ་དག་གིས་བཟོད་ཕྱིན་རྫོགས་པར་བྱས་པའི་དྲིན་ལན་ནོ་ཞེས་སོ། ། ༈ གང་ཞིག་སྐུ་སྟོང་གནང་མེད་འཇུག་པས། ། སྔོན་འཛམ་གླིང་མུ་གེས་ཉེན་པ་བསྐྱབ་པའི་ཕྱིར། དེད་དཔོན་ཞི་དགེ་གཉིས་ཕུན་སུམ་གྲོགས་པོར་བྱས་པ་འབྲལ་མ་ཕོད་པར་གཉིས་ཀ་རྒྱ་མཚོར་ཞུགས་པས་འདོད་གླིང་དུ་ཕྱིན་ནས་ནོར་གྱིས་ཚིམ་པའི་ཚེ། རླུང་ལོག་ནས་རྔ་ཡབ་ཏུ་ཁྱེར་ཏེ། སྲིན་མོས་བཟུང་ནས།
དེད་དཔོན་གཟུགས་བཟང་བས་བཞག་སྟེ། ཚོང་པ་རྣམས་ཟ་བར་བརྩམས་པའི་ཚེ། དགེ་བ་འཇམ་དབྱངས་ཡིན་ཏེ་ཤེས་རབ་ཆེ་བས། སྔར་གྱི་གཟིངས་གླིང་མཐར་བསྐྱལ་ཏེ། ཚོང་པ་བྲོས་སོ་ཞེས་བསྒྲགས་པས། གཟིངས་བོར་ཏེ་བྲོས་སམ་ཞེས་འཚོལ་དུ་ཁྲིད་པའི་ཤུལ་དུ། ཞི་བ་སྤྱན་རས་གཟིགས་ཡིན་ཏེ་སྙིང་རྗེ་ཆེ་བས།
ཚོང་པ་རྣམས་གཟིངས་ནང་དུ་བཅུག་ཏེ། འདོད་རླུང་དང་སྡོངས་བཏང་བས། ཚོང་པ་རྣམས་ན་རེ།
དེད་དཔོན་ཞི་བ་ལ་གོར་བྱོན། དགེ་བ་མིན་པ་མ་ལུས་པས་མཚར་ཏེ། ཟེར་བ་ལ། གྲོགས་པོ་དམ་པ་བོར་ནས་བདག་ཉིད་ཐར་པས་ཅི་ཞིག་བྱ། དེ་བས་གྲོགས་པོའི་མདུན་དུ་ཤི་ན་བླའོ། ། ཞེས་སྨྲས་ཏེ། ཚོང་པ་དག་སྡོད་བྲོས་ངེས་པོ་ལ་གོར་བྱོན་ཞེས་དེད་དཔོན་སྲིན་མོ་དང་བཅས་ལ་སྨྲས་པས། འཛམ་བུ་གླིང་པའི་ཁྱེའུ་འདི་དྲང་པོ་ཞིག་གོ་ཞེས་ཡིད་ཕེབས་པའི་ཚེ། སྲིན་མོ་གཅིག་ན་རེ་ཚོང་པ་གཞན་ལ་ཟིན་ནས། ཁྱེད་དོ་ནུབ་ཟ་བར་བགྲོས་ཀྱིས།
རྐྱལ་པ་འདི་དག་རེ་རེ་ལ་བཞོན་ལ། ལ་གོར་བྲོས་ཤིག་ཟེར་ནས་བྲོས་པས། ལམ་རིང་བས་རྐྱལ་པ་ཟགས་ཏེ་འཆིར་ཉེ་བ་ན། དགེ་བ་ཤེས་རབ་ཆེ་བས། ད་རྐྱལ་རེས་ཀྱིས་གཤེགས་སོ་ཞེས་ཞི་བ་སྐྱོན་ཏེ་རིང་ཞིག་ནས། ཞི་བས་ཡང་བརྗེས་ཏེ། འོངས་པས། ཞི་བའང་ཆེད་དེ་བསམ་པ། ལམ་རིང་བས་འཚོ་བའང་མེད་པར་གཉིས་ཀ་ཆད་འཆི་བས། བདག་གིས་སེམས་བསྐྱེད་པའི་རང་སྲོག་བཅད་དེ་མནར་མེད་དུ་སྐྱེས་ཀྱང་བླའོ། །
ཆོས་ཀྱི་ཡང་པོ་འདི་ཐོན་ན་སེམས་ཅན་གྱི་མགོན་དུ་འགྱུར་བས། རྒྱ་མཚོ་ནི་རོ་དང་ཞག་དུ་མི་འགྲོགས་སྙམ་ནས་སྤུ་྄གྲིས་རྩ་བོ་ཆེ་བཅད་པས་མྱུར་དུ་ཐར་ཐོན་ནས། ད་བཞེངས་བྱས་པས་ལྡང་རྒྱུ་མ་བྱུང་བར་གྲོངས་པར་ཤེས་ཏེ་སྨྲེ་སྔགས་བཏོན་པ་ཀླུས་ཐོས་ཏེ་འཆི་སོས་ཀྱི་སྨན་བསྐུས་པས་བཞེངས་ནས། རྒྱ་མཚོའི་སྦུ་བ་བྱུགས་པས་དཀར་པོ་རྒྱན་མེད་དུའོ།། ཀླུས་སེམས་ཅན་བསྐྱབ་པ་དང༌། ཁྱད་པར་དུ་ཀླུའི་ནད་ཞི་བར་གསོལ་ཞུས་པས། ངའི་མིང་ཐོས་པས་སེམས་ཅན་གྱི་སྡུག་བསྔལ་ཞི་བ་དང༌། ཁྱད་པར་དུ་ཀླུའི་ནད་ཞི་བར་གསོལ་ཞུས་པས། ངའི་མིང་ཐོས་པས་སེམས་ཅན་གྱི་སྡུག་བསྔལ་ཞི་བ་དང༌། ཁྱད་པར་དུ་ཀླུའི་ནད་ཞི་ནས།
ཀླུའང་སེམས་ཅན་སུ་ལའང་འཚེ་བར་མ་གྱུར་ཅིག། ཅེས་མི་འཇིགས་པ་སེང་གེའི་སྒྲ་བསྒྲགས་པས་སེང་གེ་སྒྲའོ། ། གང་ཕྱིར་རང་གི་སྐུ་ལའང་མི་གཟིགས་པར། ། སྟོན་པ་འདི་སྔོན། ལྷོ་ཕྱོགས་ཕོ་བྲང་འཚོ་བ་བཟང་པོ་ཞེས་པ་ན། འཛམ་གླིང་ལ་དབང་པའི་རྒྱལ་པོ་ཟླ་འོད་ཅེས་པ། རྒྱལ་ཕྲན་བརྒྱད་ཁྲི་བཞི་སྟོང༌། གྲོང་ཁྱེར་འབུམ་ཕྲག་བཅོ་བརྒྱད། བཙུན་མོ་ཉི་ཁྲི་ལྔ་བརྒྱ་སོགས་ཡོད་པར་སྐུ་འཁྲུངས་པ་ན། ད་ལྟའི་འབྱོར་པའང་སྔོན་གྱི་དགེ་འབྲས་ཡིན་པས།
ཕྱི་མའི་རྒྱུར་ད་ལྟ་བསོད་ནམས་བསག་པར་བྱའོ། ། སྙམ་ནས་གསེར་རྔ་རྡུང་སྟེ། འགྲོ་བ་ཀུན་ལ་ཅི་འདོད་སྦྱིན་ནོ། ། ཞེས་བསྒྲགས་ཏེ། ཐམས་ཅད་ལ་ཚིམ་པར་བྱིན་པ། དེའི་སྙན་པས་ས་སྟེང་ཁྱབ་པ། མཐའི་རྒྱལ་ཕྲན་བྷི་མ་སེ་ནས་མ་བཟོད་པར། དགེ་སྦྱོང་དང་བྲམ་ཟེ་ཀུན་ལ་བསྙེན་བཀུར་ཏེ། ངའི་མྱ་ངན་སོལ་ཅིག་ཅེས་སོ། ། མྱ་ངན་ཅི་ཟླ་འོད་ཀྱི་སྙན་པས་ངའི་མིང་ཙམ་ཡང་མེད་པར་བྱས་པས།
དེ་སྲོག་དང་འབྲལ་བའི་ཐབས་ལ་འབོད་ཅིག ། ཅེས་པས་ཐམས་ཅད་སྔངས་ཏེ། དེ་འདྲ་ནི་ཐོས་སུའང་མི་རུང་ངོ་ཞེས་ཐམས་ཅད་ཀྱིས་སོ། ། དེར་ཁོ་འཁྲུགས་ཏེ། ཟླ་འོད་ཀྱི་མགོ་བོ་ལོངས་ན་རྒྱལ་སྲིད་ཕྱེད་དང་བུ་མོ་སྟེར་ཟེར་རོ། ། དེར་བྲམ་ཟེ་ལོའུ་དུ་ཆས་ཁས་བླངས་ཏེ། སྒོ་དྲུང་དུ་ཕྱིན་པས། སྒོ་སྲུང་ཀྱི་ལྷས་ནང་དུ་མ་བཏང་བ་ལ། གཙང་མའི་ལྷ་རྫས་སྦྱིན་ཕྱིན་རྫོགས་པར་ཤེས་ནས། རྨི་ལམ་དུ་ཁྱེད་ཀྱི་སྦྱིན་གནས་དམ་པ་ནི་སྒོ་དྲུང་ན་སྡོད་དོ། །
ཞེས་བསྟན་པ་སད་ནས་བློན་པོ་ཟླ་ཆེན་ལ་ཁྱོད་སོང་ལ་ནང་དུ་འོང་བ་སུའང་མ་བཀག། ཅེས་བཟླས་པས། ལྷས་ལུང་བསྟན་ནས། འདི་ཕྲག་དོག་གིས། རྒྱལ་པོའི་དབུ་སློང་བས་བཏང་དུ་མི་རུང་ངོ་ཟེར་ཀྱང༌། དེ་ལྟར་ནའང་རྒྱལ་པོའི་བཀའ་བཅག་ཏུ་མི་རུང་ངོ༌། །

ཞེས་བཏང་བས། རྒྱལ་པོས་བསུ་སྟེ། གསེར་དངུལ་སོགས་ཅི་འདོད་དྲིས་པས། ཕྱི་ཡོ་བྱད་ཀྱིས་སྦྱིན་ཕྱིན་མི་རྫོགས་ཀྱིས། ། ནང་སྐུ་ལུས་བཏང་བ་སྦྱིན་པའི་མཆོག་ལགས་པས། དབུ་སྩལ་དུ་གསོལ་ཞེས་པས་དགྱེས་ཏེ། ད་སྟེ་ཞག་བདུན་ན་སྦྱིན་ནོ། ། ཞེས་པས། ཟླ་ཆེན་སྔངས་ཏེ་གསེར་གྱི་མགོ་བོ་ལྔ་བརྒྱ་བྱིན་ནས་བྲིད་ཀྱང་མ་ཉན། རྒྱལ་ཕྲན་བཙུན་མོ་སྲས་བཅས་ཀུན་གྱིས་ནོར་གཞན་སྣ་ཚོགས་ཀྱིས་བླུས་ཀྱང་མ་ཉན་ཏེ། ཐམས་ཅད་དྲུང་དུ་ལྷགས་མཆི་མ་འབྲུབས་ཏེ་སྨྲས་པ།
བྲམ་ཟེ་ཞིག་གི་ཕྱིར་བདག་ཅག་མགོན་དང་བྲལ་བར་མི་མཛད་པར་ཞུས་པས། ངས་ལུས་འདི་སྔར་དོན་མེད་དུ་ཇི་སྙེད་ཅིག་ཆུད་གཟན་གྱིས། ད་རེས་མྱུར་དུ་འཇིག་པའི་ལུས་འདི་བྲམ་ཟེ་ལ་བྱིན་ནས་སངས་རྒྱས་སུ་བསྔོས་པས་སངས་རྒྱས་ཐོབ་པ་ན་ཁྱེད་རྣམས་ཀྱི་མགོན་བྱའོ། ། ཞེས་ཚིག་འཇམ་པོར་སྨྲས་ཏེ། བྲམ་ཟེ་ལ་ད་ནི་མགོ་བོ་བླང་བའི་དུས་ལ་བབ་བོ། ། ཞེས་པས། བློན་པོ་ཟླ་ཆེན་ཐབས་གང་གིས་ཀྱང་མི་བཟློགས་པར་ཤེས་ནས་སྙིང་གས་ཏེ་ཤིའོ། ། བྲམ་ཟེ་ན་རེ་འཁོར་འདི་ཙམ་གྱི་དབུས་སུ་བདག་གིས་དབུ་གཅོད་པར་ག་ལ་ནུས། ཞེ་ནས་གནང་ན་རྒྱབ་ཀྱི་སྐྱེད་མོས་ཚལ་དུ་གཤེགས་འཚལ་ཟེར་ཏེ། ཕྱིན་པ་དང༌།
ཁོ་ན་རེ། རྒྱལ་པོ་ནི་སྐུ་གཞོན་ལ་སྟོབས་རྩལ་ཆེ་བ་གྱད་དང་མཉམ་པས། སྐུ་ཟུག་མ་བཟོད་དོ། ། དེ་འགྱོད་སྲིད་ཀྱིས། དབུ་ཤིང་ལ་བཏགས་ཏེ་དགུམ་མོ་ཟེར་ཏེ། ཤིང་བརྟན་པོ་ཞིག་ལ་དམ་དུ་བཏགས་ནས། བྲམ་ཟེ་ལ་པུས་བཙུགས་ཏེ་ཁྱོད་ཀྱིས་ཆོད་ལ་ངའི་ལག་ཏུ་ཞོག་ཅིག། སྦྱིན་པ་ལག་གིས་བཏང་ངོ་གསུང༌། བྲམ་ཟེས་རལ་གྲི་གཟས་པ་དང༌། ཤིང་གི་ལྷ་མོས་ཐལ་ལྕགས་བསྣུན་ནས་འགྱེལ་བ་དང།
ཤིང་གི་ལྷ་ལ་བཀའ་བསྩལ་པ། ངས་སྔར་མགོ་བོ་དགུ་བརྒྱ་གོ་དགུ་བྱིན་ནས་འདིས་སྟོང་དུ་ཚང་སྟེ་སྦྱིན་ཕྱིན་རྫོགས་ནས་སངས་རྒྱས་འགྲུབ་པའི་བར་ཆད་མ་བྱེད་ཅེས་པས། ཤིང་གི་ལྷ་ཡང་མཆི་མ་འབྲུབ་བཞིན་དུ་བྲམ་ཟེའི་སྟོབས་སྐྱེད་དེ། ལངས་ནས་དབུ་བཅད་དེ་ཕྱག་ཏུ་བཏང་བ་དང༌། སྦྱིན་པ་ཆེན་པོར་གྱུར་པ་འདི་ཡིས་ནི། ། འགྲོ་བའི་ནང་ནས་རང་བྱུང་སངས་རྒྱས་ཏེ། ། སྔོན་གྱི་རྒྱལ་བ་རྣམས་ཀྱིས་མ་བསྒྲལ་བའི། ། སྐྱེ་བོའི་ཚོགས་རྣམས་བདག་གིས་སྒྲོལ་བར་ཤོག། ཅེས་གསུངས་ནས་བྲམ་ཟེའི་ལག་ཏུ་བཏད་པས། ས་གཡོས།
མེ་ཏོག་གི་ཆར་བབས། ནམ་མཁའ་ཐམས་ཅད་འཇའ་འོད་དུ་གྱུར་པས། སེ་ན་འགྱོད་དེ་སྙིང་གས་ནས་ཤི་བ་ཐོས་ཏེ། བྲམ་ཟེ་རེ་བ་མ་གྲུབ་པར་སྙིང་གས་ཏེ་ཤི་ནས། གཉིས་ཀའང་བར་དོ་མེད་པར་མདའ་བཞིན་དམྱལ་བར་སོང་ངོ༌། ། རྒྱལ་པོའི་འཁོར་མྱ་ངན་གྱིས་ཤི་བ་རྣམས་ལྷར་སྐྱེས་སོ། ། དཔེར་ན་རྒྱལ་པོའི་མི་འགའ་ཞིག། ཀ་ན་དྷ་ཞེས་པའི་རྒྱལ་པོ་ཤིན་ཏུ་སྟོབས་ཆེ་བ་ཞིག་ཡོད་པའི་འཁོར་བྲམ་ཟེ་ཞིག། རྒྱལ་ཕྲན་ཅིག་གི་ཡུལ་དུ་ཕྱིན་ནས། བྲམ་ཟེས་ཉ་ཞིག་ཉོས་ཐོས་ཏེ་ཁྱིམ་དུ་སོང་བའི་བར་དུ་ཉ་དེ་བྱ་གླག་གིས་ཁྱེར་རོ། །
དེར་བྲམ་ཟེ་རང་གི་རྒྱལ་པོ་སྙེམས་པས། རྒྱལ་ཕྲན་བློན་པོ་དང་བཅས་པའི་གསེབ་ཏུ་ཕྱིན་ནས། ངས་ཉ་ཉོས་པ་ཁྱེད་ཀྱི་ཡུལ་གྱི་བྱ་གླག་གིས་ཁྱེར་བས། ད་ང་ལ་བྱ་གླག་ཟུང་ལ་བྱིན་ཅིག་ཟེར། དེར་རྒྱལ་བློན་རྣམས་ན་རེ། བྱ་གླག་ངེད་ཀྱིས་མི་རྙེད་པས། ཉ་རིན་སྦྱིན་བྱས་པས། བྲམ་ཟེ་ན་རེ། ཅི་ནས་ཀྱང་བྱ་གླག་འདོད་ཟེར་ཏེ་མ་ཉན་པ་ལ༑ རྒྱལ་པོ་ཀ་ན་དྷ་བསྐྱོད་པའི་དགོས་པའི་མིག་རྒྱང་རིང་པོ་བྲམ་ཟེ་དེ་གཅིག་པུ་ཐུབ་ཀྱང་བརྙས་པ་མ་བྱས་པར།
རྒྱལ་བློན་དེ་རྣམས་ཀྱིས། བྲམ་ཟེ་དེ་ལ་ཉའི་རིན་མང་དུ་བྱིན་ནོ། ། ༈ དེ་ལྟར་དམངས་ཀྱིས་རྒྱལ་གཏུམ་བཞིན། ། སྔོན་རྒྱལ་པོ་ཆེན་པོ་ཞིག་ལ་བཙུན་མོ་དུ་མ་ཡོད་པའི། ཆེན་མས་སྡིག་པ་ཞིག་བརྟེན་པ་ལ་བུ་གཅིག་བཙས་པ༑ ཆེར་སྐྱེས་ཤིང་སྡིག་ལ་དགའ་ཞིང་གཉིད་མི་འོངས་པར་མི་ཟའོ། ། དེས་རྒྱལ་སྲིད་ཀྱང་བཟུང་སྟེ། མིང་ཡང་རྒྱལ་པོ་གཏུམ་པོ་རབ་སྣང་ཞེས་བྱའོ། ། དེ་གཉིད་མི་འོངས་པས་གཏམ་ཟླ་རེ། འབངས་རྣམས་ཀྱིས་རེ་མོས་སུ་བཀྲལ་འཇོག་པ་གསོད་དོ། །
ནམ་ཞིག་ན། ས་འཛིན་པ་ཞེས་པའི་མི་ཞིག་ལ་རེ་མོས་བབ་སྟེ་ཕྱིན་པ་ན་དེའང་གཉིད་དུ་སོང་ངོ༌། ། རྒྱལ་པོས་ཁྱོད་སུ་ཡིན་འདྲི་བ་ན་མ་ཐོས་ལ། སྐད་ཆེར་དྲིས་པས་གཉིད་སད་དེ་བདག་ལགས་སོ་ཞེས་ལན་བྱས་པས། ཁྱོད་ད་ཇི་སྐད་མི་འབྱིན་པས་བསད་དོ། ། ཟེར་བ་ལ། བདག་འཇིག་རྟེན་སེམས་དཔའ་ལ་ཞུགས་པས་ལན་ནོ། ། དེ་ཅི་དྲིས་པས། འཇིག་རྟེན་སྲང་བཅུ་གཞལ་ཏེ། སྲང་གཅིག་འཕྲི་ནས་བཅལ་ཡང༌།
ད་དུང་སྲང་བཅུ་མཆིས་པས་སོ། ། དེ་གང་ཡིན་དྲིས་པས། མངོན་དུ་འགྱུར་ལགས་ཀྱིས། བྱ་ཞིག་ལ་སྲང་བཅུ་བྱུང་བ། སྒྲོ་སྤུ་སྲང་གཅིག་འཕྲི་ནས་བཅལ་ཡང་སྲང་བཅུ་འབྱུང་བས། འདི་ལ་རྒྱུ་མཚན་ཅི་ཡོད་ཟེར། སྒྲོས་བཏེགས་པའི་སླད་དུའོ། ། ཞེས་པས། རྒྱལ་པོ་དགའ་སྟེ། དེ་མ་བསད་པར།
ནུབ་ཕྱི་མ་རྣམས་ཀྱང་ཉལ་བས། སྔར་གྱི་དེ་བཞིན་ལ། ལན་ཚ་ཆུ། བྱེད་མ་ཆུ། མར་ཞོ་རྣམས་བྲེ་རེ་རེ། སྲེས་ཀྱང་བྲེ་རེ་རེ་ཤོང་བ་སོགས་བསྟན་པས། ས་འཛིན་པ། ཁྱོད་ནི་མཁས་པའོ། ། གསུང༌། ལྷའི་བཀའ་དྲིན་ལགས་མོད་ཟེར།
ང་ལ་གཉིད་མི་ཡོང་བ་ལ་རྒྱུ་མཚན་ཅི་ཡོད་གསུང༌། ལྷ་མི་འཇིགས་པ་རྩོལ་ཞིག། སྦྱིན་ནོ། ཁྱོད་ནི་སྡིག་པའི་བུ་ལགས་པའི་སླད་དུའོ། ། ཡུམ་ལ་ང་སུའི་བུ་ཡིན་དྲང་པོར་སྨྲོས་ཤིག་བྱས་པས། མི་འཇིགས་པ་རྩོལ་ཞིག། སྦྱིན་ནོ། ། ཡབ་དང་ཕྲད་དཀའ་ནས། ཁོ་མོ་ཟླ་མཚན་དང་ལྡན་པ་ན་སྡིག་པ་གཅིག་དང་ཕྲད་དེ། འདི་སྐྱེས་པ་ཡིན་ནས།
བདག་ལ་འདོད་པ་བརྟེན་ནུས་ན་ཅི་མ་རུང་སྙམ་ནས་མཚན་མར་བཅུག་པས་སོ། ། ཞིག་ཞུས་པ་ན་ངོ་ཚ་ཞིང༌། ས་འཛིན་པ་དེ་ལ་ནི་དངོས་པོ་ཆོག་ཐང་གཅིག་བྱིན་ནས། ཡུལ་གཞན་དུ་ཐབས་ཀྱིས་བསྐྲད་དོ། ། འཚོ་བྱེད་ཀྱིས་ཡུལ་དབུས་ཀྱི་ཆང་མར་དང་སྦྱར་ཏེ། བྱིན་པས་གཉིད་དུ་སོང་ཤུལ་དུ་བྲོས་པ་ལ། གཉིད་སད་དེ་མར་གྱི་སྒྲེགས་པ་བྱུང་བས། ང་ལ་མར་བྱིན་འདུག་པས་འཚོ་བྱེད་དེད་ལ་སོད་ཟེར། འཁོར་རྣམས་ན་རེ། ལྷ་ལ་མནལ་འོང་བའི་ཐབས་བགྱིས་པ་བཞིན་བྱུང་བ་དྲིན་ཚོར་ལགས་ན།
དེ་གསད་པར་ག་ལ་འོས་ཞེས་སོགས་ཀྱི་ཐབས་སྣ་ཚོགས་ཀྱི་སྒོ་ནས་མགུ་བར་བྱེད་དོ། ། ལེའུ་དྲུག་པའོ། ། །། ཀ༧ ལེའུ་བདུན་པའི་སྐབས་ཀྱི་གཏམ་རྒྱུད་བཤད་པ། བུ་མོ་ཕྱུག་མོ་ཁྲ་དང་ནི། ། ཡི་དྭགས་སྲིན་བུ་བློ་བརྟན་དང༌། ། ཡུངས་མར་བཀང་བའི་སྣོད་དང་བདུན། ། དེ་བཞིན་སྲིན་བུར་གང་གྱུར་པ། ། རྒྱལ་པོ་ཀྲི་ཀྲི་ལ་བུ་མོ་ཤིན་ཏུ་མཛེས་པ་བདུན་ཡོད་པ་དེ་རྣམས་ཤིན་ཏུ་བསྟན་པ་ལ་དད་དེ། རབ་ཏུ་བྱུང་ནས་དགྲ་བཅོམ་པ་ཐོབ་པ། ཡབ་ཀྱིས།
སྟོན་པ་ལ་འདི་ལྟ་བུའི་རྒྱུ་མཚན་ཅི་ལགས་ཞུས་པས། བཀའ་སྩལ་པ། སྔོན་ཕྱིའི་རྒྱ་མཚོའི་ནང་ན་མཆོད་རྟེན་བཞི་ཡོད་པ་ལ། ཤིང་ལོ་ལ་གནས་པའི་སྲིན་བུ་བདུན་རླུང་གིས་དེད་པའི་ཤུགས་ཀྱྀས་སྐོར་བ་གཅིག་བྱུང་བས། རིགས་ངན་གྱི་བུ་མོ་བདུན་དུ་སྐྱེས། དེ་རྣམས་རང་གི་རིགས་དང་ལོངས་སྤྱོད་ལ་སྐྱོ་ནས་ཤིང་བཙོངས་ཏེ། སྦྱིན་སོགས་བྱས་པས། རྒྱལ་པོའི་སྲས་མོར་གྱུར་ཏེ་ཆོས་ལ་དད་པར་གྱུར་ཏོ། ། སོགས་གསུངས་སོ། ། ཆོ་ག་ཤིན་ཏུ་འཇམ་པོ་ཡིས། །
མཉན་ཡོད་ན་ཁྱིམ་བདག་ཕྱུག་པོ་སེར་སྣ་ཅན་རྡུལ་ཙམ་མི་སྦྱིན་པ་ཞིག་ཡོད་པ་ལ། འཕགས་པ་མོའུ་འགལ་གྱི་བུས་འདུལ་དུ་བྱོན་ནས། ཉི་མ་བདུན་དུ་སྦྱིན་པའི་གཏམ་འབའ་ཞིག་བྱས་ཏེ། བསོད་སྙོམས་བླངས་པས་ཁོ་ཁྲོས་ཏེ་བསོད་སྙོམས་མི་སྟེར་བར། ཁྱོད་ལ་ལབ་རྒྱུ་གཅིག་པུ་དེ་ཀ་མིན་པ་མེད་དམ་ཟེར། བཅོམ་ལྡན་འདས་ལ་རྒྱུ་མཚན་གསོལ་པས། ང་ཁོ་ནའི་གདུལ་བྱ་ཡིན་གསུངས་ནས་བྱོན་པས། ཁྱིམ་བདག་སོག་མའི་བྱ་བ་བྱེད་པ་ལ་བ་བླངས་པས་སོག་མ་ཞིག་བྱིན་པ་ལ་དགའ་བའི་ཚུལ་གྱིས་སྦྱིན་ལན་སོགས་བྱས་པས། ཕྱིས་ལྡུམ་རྭར་ལོ་མ་བྱིན་པ་ལ་སྔར་བཞིན་ཡོན་གྱི་ཁྱད་པར་བཤད་པས། དེ་འདྲ་ཞིག་ལ་དེ་ལྟ་ན།
སང་འཁོར་བཅས་ཆོས་སྟོན་ལ་སྤྱན་དྲངས། དེ་ནས་རིམ་བཞིན། རྫས་ཐམས་ཅད་ཟད་པར་སྟོན་པ་འཁོར་བཅས་ལ་མཆོད་དོ། ། མཐར་ལུས་ལའང་ཞེན་པ་མེད་དེ། རས་སྣུམ་ཅན་གྱིས་ལུས་དཀྲིས་ཏེ་མར་མེར་ཕུལ་ཏེ་རྒྱུན་དུ་ཞུགས་པའི་འབྲས་བུ་ཐོབ་པོ། ། ༈ རིམ་གྱིས་རང་གི་ཤ་ཡང་གཏོང༌། ། སྔོན་བསྐལ་བ་གྲངས་མེད་པའི་སྔོན་རོལ་ན། འཛམ་གླིང་འདིར་ཡུལ་དེ་བ་དྷ་ན་ཞེས་པར། རྒྱལ་པོ་ཤིང་བྱི་ཞེས་པ། འབྱོར་པ་དང༌།
བྱམས་སྙིང་རྗེ་ཚད་མེད་པ་ཞིག་བྱུང་ངོ༌། ། དེའི་ཚེ་བརྒྱ་བྱིན་ལ་འཆི་ལྟས་བྱུང་བ། རྒྱལ་པོ་དེས་སྐྱབས་ནུས་ཞེས་བི་ཤྭ་ཀར་མས་སྨྲས་ནས། རྒྱལ་པོ་དེ་ཉམས་སད་པའི་ཕྱིར། བི་ཤྭ་ཀར་མས་ཕུག་རོན་དང༌། བརྒྱ་བྱིན་གྱིས་ཁྲར་སྤྲུལ་ནས་དེད་པས། ཕུག་རོན་བཟུང་ལ་མ་རེག་པ་དེ་རྒྱལ་པོའི་ནང་དུ་ཞུགས་པ་དང༌། ཁྲས་ཀྱང་རྒྱལ་པོའི་སྤྱན་སྔར་ཕྱིན་ནས། ཕུག་རོན་འདི་ནི་བདག་གི་ཟས་ལགས་ཀྱིས། ཚུར་མྱུར་དུ་བྱིན་ཅིག་བྱས་པས།
འདི་ནི་ང་ལ་སྐྱབས་པས། ཁྱོད་ལ་སྦྱིན་པའི་ཐབས་མེད་དོ། ། འོ་ན་ཁོའི་སྐྱབས་བྱས་ནས། བདག་གི་སྐྱབས་མི་མཛད་དམ་བདག་ནི་ལྟོགས་ཏེ་ཤི་ལ་ཁད་དོ་ཟེར། ཁྱོད་ཤ་གཞན་ཞིག་གིས་བླུས་ན་འདོད་དམ་བྱས་པས། འཕྲལ་དུ་བསད་པའི་ཤ་ཁྲག་དྲོན་མོ་བྱུང་ན་འདོད་དོ་ཟེར། རང་གི་བརླ་ནས་ཕུག་རོན་ཙམ་ཞིག་བཅད་དེ་བྱིན་པས། ཁྲ་ན་རེ་སྲང་ལ་བསྒྲིན་འཚལ་ལོ། ། ཟེར་ཏེ་བཅད་པས་བརླ་གཉིས་ཀ་དང་གནག་པ་ཐམས་ཅད་ཀྱིས་ཀྱང་མ་ཁྱེར་ནས་བརྒྱལ་བའི་ཚེ་གནམ་ས་ཡང་དྲུག་ཏུ་གཡོས་སོ། ། བརྒྱ་བྱིན་རང་གཟུགས་བསྟན་ནས།
རྒྱལ་པོ་འདི་ལྟ་བུའི་དཀའ་སྤྱད་ཀྱིས་འབྲས་བུ་ཅི་བཞེད་འཇིག་རྟེན་གྱི་བདེ་འབྲས་གང་ཡང་མི་འདོད་ཀྱིས། སེམས་ཅན་ཐམས་ཅད་སྐྱོབ་བྱེད་སངས་རྒྱས་འདོད་ཟེར་རོ། ། འོ་ན་སྐུ་ལུས་ལ་ཟུག་ཟེར་འདི་ལྟ་བུ་སྐྱེད་པ་ལ་འགྱོད་པ་མེད་དམ་ཟེར། མེད་དོ་ཟེར། དེ་ལ་དཔང་པོ་སུ་ཡོད་ཅེས་པས། ངས་དང་པོ་ཕུག་རོན་བླུ་བར་ཁས་བླངས་པ་ནས། ད་ལྟའི་བར་དུ་འགྱོད་པ་རྡུལ་ཙམ་མེད་ན་བདག་ལུས་སྔོན་བཞིན་གྱུར་ཅིག་ཅེས་པས་སྔར་བཞིན་གྱུར་ཏོ། ། ༈ ཕོངས་པ་འདི་འདྲ་བྱུང་གྱུར་ན། ། ཚེ་དང་ལྡན་པ་མོའུ་འགལ། ཡི་དྭགས་ཀྱི་གནས་སུ་སོང་བ་ན།
ཡི་དྭགས་ཁ་ཁབ་མིག་ཙམ་པ་རང་གི་སྐྲས་གཡོགས་པ། ལྟོ་བ་རི་ཙམ་ལུས་ལ་མེ་འབར་བས་ཉམས་ཐག་ནས་སྐད་འབྱིན་པ། བཤང་གཅི་ཟ་ཡང་དེ་ཡང་བདེ་བླག་ཏུ་མི་རྙེད་པ་ཞིག་མཐོང་ནས། ལས་ཅིས་ཁྱོད་འདིར་སྐྱེས་དྲིས་པས། ཉི་མ་ཤར་བའི་ཚེ་སྒྲོན་མེ་མི་དགོས་ཀྱིས། བཅོམ་ལྡན་འདས་ལ་དོན་འདི་ཞུས་ཤིག། བདག་གི་ལས་ཀྱི་རྣམ་པར་སྨིན་པ་སྟོན་པར་འགྱུར་རོ། ། ཞེས་ཟེར་བ་བཞིན་ཞུས་པས། བཀའ་བསྩལ་པ། སྔོན་རང་རྒྱལ་ཞིག་གིས་བུ་རམ་ཤིང་གི་ཁུ་བླངས་པས།
ཁྱིམ་བདག་དེས་འཕགས་པ་ལ་ཕུལ་ཅིག་ཅེས་གཡོག་ལ་བསྒོས་པས། གཡོག་དེས་ལྷུང་བཟེད་ཐོང་ཞིག་ཟེར་ནས། བཤང་གཅིས་ཕག་ཏུ་བཀང་སྟེ། སྟེང་དུ་བུ་རམ་གྱི་ཁུ་བའི་ལྦུ་བ་བླུགས་ནས་བྱིན་པས། ལས་དེས་འདི་ལྟ་བུའོ། ། ཞེས་གང་པོའི་རྟོགས་བརྗོད་ལས་སོ། ། ༈ སྡུག་བསྔལ་མཚོན་གྱིས་རྣམ་པར་འཇོམས། ། བཅོམ་ལྡན་འདས་བྱ་རྒོད་ཕུང་པོའི་རི་ལ་བཞུགས་པ་ན། གྲོང་ཁྱེར་གྱི་མི་གཙང་བའི་ལྟེང་ཀ་ཞིག་གི་ནང་ན། སྲིན་བུ་སྦྲུལ་འདྲ་བ་ལ།
རྐང་པ་ནི་བཞི་ཡོད་པ་བར་འགའ་ནི་ཕྱིར་འབྱུང༌། བར་འགའ་ནི་ཆུའི་སྟེང་དུ་འབྱུང་མོད། དེར་ལོ་མང་པོར། སྡུག་བསྔལ་ཚད་མེད་པ་མྱོང་བ་དེར། འཁོར་བཅས་བྱོན་ནས། བཀའ་བསྩལ་པ། ཁྱེད་ཅག་ལེགས་པར་ཉོན་ལ་ཡིད་ལ་ཟུང་ཞིག། འདིའི་སྔོན་གྱི་རྒྱུ་བཤད་པར་བྱའོ། ། སྔོན་སངས་རྒྱས་རྣམ་པར་གཟིགས་ཀྱི་བསྟན་པ་ལ། དགེ་སློང་སྟོང་ཕྲག་བཅུ་བཞི་དགོན་པ་ཞིག་ན་གནས་པ་ལ།
ཚོང་པ་ལྔ་བརྒྱས་རིན་པོ་ཆེའི་དམ་པ་ཞིག་བསོད་སྙོམས་ཀྱི་ཟོང་དུ་ཕུལ་བ་བཞེས་ནས་ཞལ་ཏ་བྱེད་པའི་དགེ་སློང་ཞིག་ལ་གཏད་ དོ། ། ཕྱིས་བསོད་སྙོམས་ཀྱིས་བྲེལ་ནས། ཞལ་ཏ་བ་ལ་ཚོང་པས་ཕུལ་བའི་རིན་ཆེན་འོན་ཅིག། བསོད་སྙོམས་སུ་བཙོང་ངོ་ཞེས་པས། ཞལ་ཏ་བ་ཁྲོས་ཏེ། ཁྱོད་སྐྱུགས་པ་ཟ་སམ། རིན་ཆེན་བཙོངས་པས་ཁོ་བོ་གཅིག་པུ་ལ་བྱིན་དུ་ཟད་ཀྱིས། ཁྱེད་ཀུན་ལ་མ་བྱིན་ནོ། ། ཟེར་བས། དགེ་འདུན་ཀྱང་སོ་སོར་གྱེས་སོ། །
དེའི་རྒྱུས་ལུས་ཞིག་སྟེ་ཚེ་འཕོས་ནས་མཚམས་མེད་པའི་དམྱལ་བ་ཆེན་པོར་ལྷུང་སྟེ། ངན་སྐྱུགས་ཀྱི་ནང་དུ་བསྐལ་བ་དགུ་བཅུ་རྩ་གཅིག་གི་བར་དུ་འགྲེ་འགྲེ་བའོ། ། དེ་ལས་ཐར་ནས། ད་ལྟ་འདིར་ན་ངན་སྐྱུགས་ཀྱི་ཁུང་བུར་སྐྱེས་ནས་ལོ་མང་པོ་ལོན་ཡང་ད་དུང་མ་ཐར་ཏེ། འདི་ལྟ་སྟེ། སྔོན་འདས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་ཀྱང༌། དགེ་འདུན་འཁོར་བཅས་འདིར་གཤེགས་ནས། ཉེ་གནས་རྣམས་ལ་འདིའི་ལས་བསྟན་ཏེ། དེ་ནས་སངས་རྒྱས་ཐམས་ཅད་སྐྱོབ་ཀྱིས་ཀྱང་དེ་བཞིན་དུ་བསྟན་ཏོ། ། དེ་ནས་ཚེ་འཕོས་ནས་ཕྱིས་ཡང་དམྱལ་བར་སྐྱེས་ཏེ།
ལོ་ཁྲག་ཁྲིག་གྲངས་མེད་པ་ཞིག་ལོན་ནས། ཕྱིར་ཡང་ཁུང་བུ་འདིར་སྐྱེའོ། ། དེའི་འོག་ཏུ་སངས་རྒྱས་འཁོར་བ་འཇིག་གིས་ཀྱང་དེ་བཞིན་དུ་བསྟན་ཏོ། ། གསེར་ཐུབ་དང༌། འོད་སྲུང་གིས་ཀྱང་དེ་བཞིན་དུ་བསྟན་ཏོ། ། དེ་བཞིན་དུ་སངས་རྒྱས་སྟོང་པོ་ཀུན་ཉེ་གནས་དང་བཅས་ཏེ། འདིར་གཤེགས་ནས། སྲིན་བུ་འདི་སྔོན་ལས་ཅིར་གྱུར་པའི་རྒྱུ་སྟོན་པར་འགྱུར་རོ། ། ཞེས་གསུངས་པ་དང༌། དགེ་སློང་རྣམས་སྤུ་ལངས་ཏེ།
ལུས་ངག་ཡིད་གསུམ་ཤིན་ཏུ་སྲུང་བ་ལ། བཙོན་པར་གྱུར་ཏོ། ། ཞེས་མཛངས་བླུན་ལས་སོ། ། ༈ ངན་འགྲོར་ང་རྒྱལ་གྱིས་ཁྲིད་ཅིང༌། ། སློབ་དཔོན་དབྱིག་གཉེན་ལ་རང་དང་མཉམ་པའི་སློབ་མ་བཞི་ཡོད་པའི། དང་པོ་བློ་གྲོས་བརྟན་པ་ནི། ནུབ་ཕྱོགས་བྲམ་ཟེ་རབ་བསྟན་གྱི་གྲོང་ན། སློབ་དཔོན་འབྲུ་མར་གྱི་བཅིང་བ་བྱས་ཏེ། གཞུང་འབུམ་སྡེ་གྱ་བཞིའི་ནང་རེ་ལ་འབུམ་ཕྲག་བཅུ་གཉིས་ཞལ་ཐོན་མཛད་དེ། ཞག་བདུན་ན་ཚར་བ།
བྲམ་ཟེའི་བུས་རྫོགས་པར་ཐོས་ཏེ། དད་བཞིན་དུ་ཚེའི་དུས་བྱས་ནས། ཡང་དེའི་བུར་སྐྱེས་ཏེ། ན་ལེནྡྲར་རབ་ཏུ་བྱུང་ནས། བློ་གྲོས་བརྟན་པར་གྲགས་སོ། ། སྔར་སློབ་དཔོན་ལ་གསན་པའི་བག་ཆགས་སད་དེ་མཁས་པར་གྱུར་པའི་ཚེ། ཉི་མའི་དངོས་གྲུབ་ཀྱིས་བསྲེགས་པའི་མདོ་མང་པོ་ཞིག་འདུས་ཀྱང༌། ཟབ་རྒྱས་མངོན་པ་དང༌། དཀོན་བརྩེགས་སོགས་མ་རྙེད་པར། ཚངས་བྱིན་གྱིས་བསྙེན་བཀུར་བྱས་ཏེ།
འདི་དག་ཐུགས་ལ་སྡུད་ནུས་པ་བྱུང་ནས། པཎ་ཆེན་ཀུན་གྱིའང་གཙུག་གི་ནོར་བུར་ཁུར་རོ། ། ཞེས་པས། ཐམས་ཅད་སློབ་དཔོན་ལ་ལྟ་བའི་ཚེ། བཞེངས་ནས། བདག་བློ་ཕྱོགས་གཅིག་བཞག་པ་དང༌། ། འགྲོ་བློ་ཕྱོགས་གཅིག་བཞག་པ་གཉིས། ། གལ་ཏེ་དེ་ལ་ལྗིད་རུང་ན། ། སྲང་ལ་བཅལ་ན་བདག་བློ་ལྕི། ། ཞེས་སོ། །
འོ་ན་དབྱིག་གཉེན་ཞེས་པའི་ལན་དུ། དབྱིག་གཉེན་གཞུང་ལུགས་རྒྱ་མཚོ་ཡི། ། ཕ་རོལ་སོན་ཡང་ཚུལ་མ་ཤེས། ། ཆང་བུམ་གང་གི་མྱ་ངན་གྱིས། ། སངས་རྒྱས་བསྟན་ལ་དལ་པོར་མནལ། ། གསུང་ནས་བསྟུད་པས། སོ་དགུ་ཚར་བ་དང༌། སློབ་དཔོན་ལ་སྨད་པས། སྐུ་ཚེའི་བར་ཆད་དུ་གྱུར་ཏེ། ང་རྒྱལ་གྱིས་དམྱལ་བར་ཁྲིད་ནས་བཙོས་ཏེ།
དབྱུག་པས་བསྔོགས་པ་ན་ཟུག་གཟེར་མ་བཟོད་པར་དབྱུག་ཐོ་ལ་འཇུས་པས། ཕྱག་ཚིག་སྟེ། ཚིག་བར་མཉམ་པ་ལ་དབྱུག་པ་མི་ཚ་བ། ངའི་བདག་འཛིན་གྱིས་ལན་སྙམ་ནས། གནས་ལུགས་ལ་སྤྱད་པས། ཆོས་ཐམས་ཅད་བདག་མེད་དུ་རྟོགས་ཏེ། འཛམ་བུ་གླིང་དུ་ཐོན་ནས། ཡང་སྨྲས་པ། ང་ཡི་ང་རྒྱལ་ལྕགས་དང་འདྲ། ། ང་ཡི་ཤེས་རབ་གྲུ་དང་འདྲ། །
ལྕགས་ཀྱིས་རྒྱ་མཚོར་བྱིང་བ་ཡང༌། ། གྲུ་ཡིས་སྟེང་དུ་ཐོན་ལ་ལྟོས། ། ཞེས་སོ། ། ཡང༌། ཕག་སོགས་དམན་པའི་གནས་བདུན་བརྒྱུད་པའི་ཚེ། པཎྜི་ཏས་མདུན་གྱི་ཕག་མོའི་ལྟོ་བ་ནས། ། ང་ནི་སྔོན་གྱི་མ་ཏི་སྠི་ར་སྟེ། ། ང་རྒྱལ་དབང་གིས་ཕག་མོའི་མངལ་དུ་སྐྱེས། ། འདི་རུ་མ་བཞག་རྒྱལ་པོའི་ཁབ་ཏུ་ཁྱེར། ། ཤི་ནས་དགའ་ལྡན་ལྷ་གནས་སྐྱེ་འགྱུར་གྱིས། །
གསུངས་པ་ལྟ་བུ་སྟེ། མཁས་པའི་ང་རྒྱལ་གྱིས་ངན་འགྲོར་གཤེགས་ཀྱང་མྱུར་དུ་གྲོལ་རྐྱེན་བྱེད་དེ། འོ་སྐོལ་རྨོངས་པའི་ང་རྒྱལ་གྱིས་གཏན་འཁྱམས་བྱེད་པས། གཉེན་པོ་སྒོམ་པ་གཅེས་སོ། ། ཡུངས་མར་བཀང་པའི་སྣོད་བསྐུར་ལ། ། ༈ གཏུམ་པོ་རབ་སྣང་གིས་ལྷོ་ཕྱོགས་སུ་གཡུལ་ལས་རྒྱལ་བའི་སྡིག་སྦྱོང་ལ། ཀ་ཏྱ་ན་སྤྱན་དྲངས། རྩེད་འཇོ་བ་དུ་མས་བསུ་སྟེ། དེ་དག་གང་མཁས་པར་གདའ་ཞུས་པས། ལྟ་ལོང་མེད་པས་མ་མཐོང་གསུངས་པས།
ཡིད་མ་ཆེས་པ་ལ། ཁྱོད་ཀྱི་ཆབ་འོག་ན་ཆད་པ་ཕོག་པ་ཡོད་ཟེར་བ། ལམ་སྟེགས་འདྲེད་པའི་སྟེང་ནས་འབྲུ་མར་གྱིས་བཀང་བའི་སྣོད་བསྐུར་ཏེ། རལ་གྲི་ཐོགས་པས་དྲུང་དུ་བསྡད་ནས། ཐིགས་གཅིག་བོ་ན་གསོད་དོ། ། མ་བོ་ན་ཆད་པ་ལས་ཐར་པར་བྱའོ། ། ཞེས་རྩེད་འཇོ་བ་མང་པོས་སྐོར་ཏེ། དེ་དག་གང་མཁས་པར་འདུག་དྲིས་པས། ལྟས་ཏེ་བོ་ན་སྲོག་དང་བྲལ་དྭོགས་ཀྱིས་འཇིགས་ནས། ལྟ་སྐབས་མ་མཆིས་ལགས་ཟེར་བ་ལ།
དེ་ནི་ཚེ་འདིའི་སྲོག་དང་བྲལ་དགོས་ཙམ་ཡིན་གྱི། འདིར་བག་མེད་ཀྱི་ཉེས་པས་རེག་ན། གཏན་གྱི་ཕན་བདེའི་སྲོག་དང་འབྲལ་བས། བརྟུལ་ཞུགས་ཅན་གྱིས་ལྷག་པར་ཡང་སྒྲིམ་འཚལ་ལོ་གསུངས་པས། རྒྱལ་པོ་ལྷག་པར་དད་དོ། ། ལེའུ་བདུན་པའོ། ། །། ཀ༨ ལེའུ་བརྒྱད་པའི་སྐབས་ཀྱི་གཏམ་རྒྱུད་བཤད་པ། ༈ གཙང་འབྱོར་ཆུ་སྨད་ཉ་བ་དང༌། ། ལེགས་དཀར་ཤན་པ་ལྕགས་ཁྱིམ་དང༌། ། བྱི་པོ་རྟ་དབྱངས་དགེ་ཚུལ་དང༌། །
ཟླ་མཛེས་སེང་གེ་ལྷ་ཆེན་དང༌། ། རྒྱལ་འབྱུང་དགྲ་རྒྱལ་སྤྱི་བོ་སྐྱེས། ། དེས་པ་པཎ་ཆུང་སྒོམ་དད་དང༌། ། སེམས་སྐྱེད་ཀླུ་སྒྲུབ་ཉི་ཤུའོ། ༈ ཤི་བའི་འོག་ཏུ་འཇིགས་པ་སྐྱེ། སྟོན་པ་ཀུན་དགའ་བོ་དང་བཅས་པ། རྒྱལ་ཁབ་ཏུ་བསོད་སྙོམས་ལ་བྱོན་པའི་ཚེ། སྐྱེ་བོ་ཐམས་ཅད་ཀྱི་བཤང་གཅི་འདོར་སའི་གྲོགས་པོ་གཏིང་རིངས་ཀྱི་ཆབ་བཙོག་དེའི་ནང་ན། སྲིན་བུ་མིའི་གཟུགས་འདྲ་བ་ལ་རྐང་ལག་མང་བ་ཞིག། སྟོན་པ་ལ་ལྟས་ནས་མཆི་མ་འཛག་གོ །
འཁོར་གྱིས་གསོལ་བ། འདིའི་ལས་ཅི། དེར་སྐྱེས་ནས་ཇི་སྲིད་ཅིག་ལོན་ལགས་ཞུགས་པས། བཀའ་བསྩལ་པ། སྔོན་འདས་པའི་དུས་ན། ཁྱིམ་བདག་ཅིག་གིས་དགེ་འདུན་ལ་མར་དང༌། འབྲུ་མར་དག་ཕུལ་ཏེ། དགེ་སློང་མགྲོན་པོ་ཞིག་ཀྱང་འོངས་པ་ལ། གཙང་སྦྱོར་བས་མཁྱེན་ནས། ཁྱོད་ནི་མགྲོན་པོ།
ངེད་ནི་བཟའ་ཚང་ཡིན་ནོ་ཞེས། དེ་ལ་སྐལ་བ་མ་བྱིན་ནོ། ། མགྲོན་པོས། ཡོན་བདག་གིས་དགེ་འདུན་ལ་ཕུལ་གྱིས། ཁོ་བོ་དགེ་འདུན་ཡིན་པས་བྱིན་ཅིག་ཟེར་བ་ལ། ཞལ་ཏ་བ་ཁྲོས་ཏེ། ཁྱོད་བཤང་གཅི་མི་ཟ་བར་ང་ལ་འབྲུ་མར་དག་འདོད་དམ་ཞེས་ཚིག་ངན་སྨྲས་པས། ལས་དེས་བསྐལ་བ་བྱེ་བ་དགུ་བཅུའི། བར་དུ་རྒྱུན་དུ་ཆབ་བཙོག་པ་འདིའི་ནང་དུ་སྐྱེས་སོ། ། དེའི་ཕྱིར་ཁྱེད་རྣམས་ཀྱང་ངག་གི་ལས་བསྲུང་ཞིང་སྡོམས་ཤིག་ཅེས་དྲིན་བསབ་ལས་གསུངས་སོ། །
༈ དེ་དང་དེ་སྡོངས་སྟོང་གྱུར་དུ། ། ཚོང་དཔོན་འབྱོར་ལྡན་བཟའ་མི་གཉིས་ལ༑ རྒྱུ་སྐར་ཆུ་སྨད་ལ་བུ་གཅིག་བཙས་པ། ཉེ་དུས་ཆུ་སྨད་ཅེས་མིང་དུ་བཏགས་སོ། ། དེ་ཆེར་སྐྱེས་ཏེ་ཕ་ཤི་ནས་ཁྱིམ་གྱི་བདག་པོར་གྱུར་ཏོ། ། མ་ལ་རབ་ཏུ་འབྱུང་བར་ཞུས་པས། ང་ཤི་བའི་འོག་ཏུ་རབ་ཏུ་བྱུང་ཞིག་ཅེས་སོ། ། བུས་ཇི་སྙེད་པ་ཐམས་ཅད་མ་ལ་ཕུལ་ཏེ། དགེ་སྦྱོང་དང་བྲམ་ཟེ་དང་བཀྲེན་པ་རྣམས་ལ་བྱིན་ཅིག། ཞེས་བསྒོའོ། །
མ་ནི་ཤིན་ཏུ་འཇུངས་པས། བུས་བྱིན་པ་ཐམས་ཅད་སྦས་ཏེ། ཁོ་མོས་བྱིན་ནོ། ། ཞེས་བུ་རྫུན་གྱིས་བསླུ་བར་ཡང་བྱེད་ལ། དགེ་སྦྱོང་སློང་པ་མཐོང་ན་ནི་ཁྱེད་ནི་ཡི་དྭགས་སུ་སྐྱེས་པ་བཞིན་ཁྱིམ་ཐམས་ཅད་ཡང་ཡང་ཅིའི་ཕྱིར་ཉུལ་ཟེར་རོ། ། དེ་ཤི་ནས་ཡི་དྭགས་སུ་སྐྱེས་ཏེ། བུས་སྦྱིན་པ་དག་བྱིན་ནས་སྡོད་རབ་ཏུ་བྱུང་སྟེ། དགྲ་བཅོམ་པ་ཐོབ་ནས། གངྒཱའི་འགྲམ་ན་འདུག་པའི་དྲུང་དུ། མ་ཡི་དྭགས་མོ་འཇིགས་སུ་རུང་བ་དེ་ལྷགས་ཏེ།
བུ་བདག་གིས་ནི་ལོ་ཉེར་ལྔའི་བར་དུ་ཆུའི་བག་ཀྱང་མ་མཐོང་ན་ཁ་ཟས་ལྟ་ཅི་སྨོས། ཁོ་མོ་ལ་ཆུ་སྩོལ་ཅིག་ཟེར་རོ། ། ཆུ་སྨད་ཀྱིས་སྨྲས་པ། ཡུམ་ཁྱོད་མིར་གྱུར་པ་ན་ངས་སྦྱིན་པ་དག་བྱེད་དུ་མ་བཅུག་གམ། བུ་བདག་སེར་སྣས་ནོན་ནས། རྫས་ཐམས་ཅད་སྦས་ཏེ་སྦྱིན་པ་ཅུང་ཟད་ཀྱང་མ་བྱས་ཀྱི། ད་བདག་གི་དོན་དུ། སངས་རྒྱས་དང་དགེ་འདུན་ལ་བཤོས་གསོལ་ནས་བདག་གི་མིང་གིས་ཡོན་བསྔོས་ཤིག། འོན་ཀྱང་བདག་ཡི་དྭགས་ཀྱི་སྐྱེ་གནས་འདི་ནས་ཐར་སྲིད་དོ་ཟེར། ཆུ་སྨད་ཀྱིས་སྨྲས་པ༑
དེ་ལྟར་བགྱིད་པས། ཁྱོད་རང་ཡང་གྲལ་དཔོན་གྱི་མདུན་དུ་འདུག་ཅིག། བུ་བདག་ནི་ གཅེར་བུར་འདུག་པ་འདི་ངོ་ཚའོ། ། ཡུམ་ཁྱོད་གང་གི་ཚེ་སྡིག་པ་བྱེད་པ་དེའི་ཚེ་ངོ་མི་ཚ་ན། ད་ལྟ་ཅིའི་ཕྱིར་ངོ་ཚ་འདོད་ན་དེ་བཞིན་བྱའོ་ཟེར། ཆུ་སྨད་ཀྱིས། ཉེ་དུ་རྣམས་ཀྱི་ཁྱིམ་ཁྱིམ་དུ་དད་པ་དྲིས་ནས། ཕྱི་ཉིན་གདུགས་ཚོད་དྲངས་པའི། གྲལ་དཔོན་གྱི་དྲུང་དུ་ཡི་དྭགས་མོའང་འདུག་པ་སྲོག་ཆགས་འབུམ་ཕྲག་དུ་མས་མཐོང་ནས། སྐྱོ་བ་སྐྱེས་པ་དེ་དང་མཐུན་པའི་ཆོས་བསྟན་པས་ཐམས་ཅད་བདེན་པ་མཐོང་བར་གྱུར་ཏོ། །
བཅོམ་ལྡན་འདས་ཀྱིས། སྦྱིན་པ་འདིའི་བསོད་ནམས་གང༌། ། དེ་ནི་ཡི་དྭགས་ཕྱི་བཞིན་སོང༌། ། ཡི་དྭགས་འཇིག་རྟེན་རབ་འཇིགས་ལས། ། དེ་ནི་མྱུར་དུ་ཐར་གྱུར་ཅིག། ཅེས་པས། ཡི་དྭགས་མོ་དེ་ཡང་ཤི་འཕོས་ནས། ཡི་དྭགས་རྫུ་འཕྲུལ་ཆེན་མོར་སྐྱེས་སོ། ། ཆུ་སྨད་ཀྱིས། ཡུམ་ད་ནི་མཐུ་ཡོད་ཀྱིས་སྦྱིན་པ་ཐོང་ཞིག།
བུ་མི་ནུས་སོ། ། ལན་མང་དུ་བཅོས་པས། རས་ཟུང་གཅིག་སྦྱིན་པ། ཆུ་སྨད་ཀྱིས་དགེ་འདུན་ལ་ཕུལ་བ། དགེ་སློང་ཞིག་གིས་ཉན་ཐོས་ཏེ། གདང་བུ་ལ་བཀལ་བ། ཡི་དྭགས་མོས། མཚན་མོ་འོངས་ཏེ་བརྐུས་སོ། ། ཡང་ཆུ་སྨད་ཀྱིས་བཀུག་པ། ལན་གསུམ་དུ་བརྐུས་སོ། །
དེར་དགེ་སློང་དེས་ཀྱང་རས་དེ་གཤགས་ནས་ཕྱོགས་བཞིའི་དགེ་འདུན་གྱི་སྟན་ལ་བླན་པས། དེ་ནས་རྐུ་མ་ནུས་སོ། ། ཞེས་སྙིང་རྗེ་པད་དཀར་ལས་སོ། ། ༈ སེམས་ཅན་མོས་པ་སྣ་ཚོགས་པ། ། གཟུགས་ཅན་སྙིང་པོས། བཅོམ་ལྡན་འདས་ཐུགས་རྗེ་ཐབས་སུ་ལྡན་པ་ཡིན་ལགས་ན། མུ་སྟེགས་ཀྱི་སྟོན་པ་དྲུག་པོ་འདི་ལམ་རྣལ་མ་ལ་ཅིའི་ཕྱིར་མི་སྦྱོར་ཞུས་པས། བཀའ་བསྩལ་པ། རྒྱལ་པོ་ཁྱོད་ཀྱིས་འབངས་ཐམས་ཅད་ཐུལ་ལམ་གསུང༌། ཐུལ་ལོ་ཞུས་པས།
འོ་ན་རིགས་ངན་ཉ་བ་དེ་ཐུལ་ཅིག་གསུང༌། དེར་རྒྱལ་པོས་ཉ་བ་བོས་ནས་ཁྱོད་ལ་ལོངས་སྤྱོད་མང་པོ་སྦྱིན་ནོ། ། ཉ་ཤོར་བ་སྤཽངས་ཤིག་བྱས་པས་མ་ཉན་ནོ། ། དེར་རྒྱལ་པོས། འཁོར་རྣམས་ལ་འདི་མ་བསད་པར་ཉ་བ་མི་ཡོང་ན་གསོད་ཅེས་སྡིགས་ཤིག་གསུངས་པས། ཉ་བ་ན་རེ། ངའི་བུ་སྨད་སྦྲོན་ཅིག་ཚིག་གསུམ་སྨྲའོ་ཟེར། སྐྱེད་འོང་སྙམ་ནས་བུ་སྨད་སྦྲན་པས། འུ་ཅག་ཉ་ཤོར་བའི་རིགས་སུ་ངེས་ཤིང་དཔྲལ་བ་ན་མཚན་མའང་ཡོད་པས། ལུས་དང་སྲོག་གི་ཕྱིར་ཡང་ཉ་བ་ལས་མ་ལོག་ཅིག་ཟེར་རོ། །
དེར་ཉ་པའང་མ་བསད་དེ། བཅོམ་ལྡན་འདས་ཀྱིས་སེམས་ཅན་མོས་པ་སྣ་ཚོགས་པས་དེ་ཉིད་ངས་ཀྱང་ཐུལ་བར་དཀའོ་གསུངས་པས། རྒྱལ་པོ་གདོད་ཡིད་ཆེས་སོ། ། ༈ གང་ཕྱིར་བྱིས་པ་རང་དོན་ནི། ། ལེགས་དཀར་སྟོན་པའི་གཟིམ་གཡོག་བྱེད་པ་ན། མ་གཟིམས་པར་ཉེ་གནས་ཉལ་དུ་མེད་པས། ཁོ། གཅེར་བུ་ཅན་འགྲོ་རིང་སྟེ། གོ་ཏམ། མྱུར་དུ་ཉོལ།
བ་གུ་ལ་འོང་ངོ་ཟེར། བཀའ་བསྩལ་པ། ཀླུ་སྐྱོང་ཁྱོད་སྙིང་ལས་ཆུང་ངུར་གྱིས་ཤིག་དང་ལྷ་དང་བཅས་པའི་འཇིག་རྟེན་ན། དེ་པ་ལ། རྫི་བར་ནུས་པ་སུ་ཡང་མེད་དེ། འོན་ཀྱང་ཁྱེད་ཀྱི་སྟོན་པ་གཅེར་བུ་པ་སྡུག་བསྔལ་འགྱུར་ནི། ཞག་བདུན་ན་མ་ཞུ་བའི་ནད་ཀྱིས་དུས་བྱས་ཏེ། མི་གཙང་བའི་སྲིན་བུ་དང༌། དམྱལ་སོགས་སུ་སྐྱེ་བར་འདུག་གོ་གསུངས་པས། ཁོ་མ་བཟོད་པར་རིངས་པར་སོང་སྟེ།
གོ་ཏམ་གྱི་མངོན་ཤེས་རྡུགས་སུ་གཞུག་ གི ། ཞག་བདུན་ཟས་ཆོད་ཅིག་ཟེར། བདུན་ནས་ཟོས་པས་དུས་བྱས་ཏེ། སྲིན་བུར་སྐྱེས་ནས། སྨྲེ་སྔགས་དང་བཅས་སྟེ། གོ་ཏམ་ཐམས་ཅད་མཁྱེན་པར་འདུག་གོ ། འུ་རང་ཞག་དྲུག་ལ་བདུན་དུ་འཁྲུལ་ཏེ། འདི་ལྟ་བུའི་སྡུག་བསྔལ་མྱོང་ནས་དམྱལ་བ་མཐའ་མེད་དུ་འཁྱམས་པར་འདུག་གོ ། ལོག་ལམ་དང་སྡིག་གྲོགས་སྤོངས། གོ་ཏམ་ལ་བཟོད་པར་གསོལ་ལ།
སྐྱབས་སུ་སོང་ཞིག་བྱས་པས། སྟོན་པ་འདི་ལ་རྟག་མེད་པ། དེ་ལ་བཟོད་པར་གསོལ་ན་རེ་བ་སྐྱེ་མོད། ང་ལས་ཇི་ལ་ཐུག་ཀྱང་གོ་ཏམ་ལ་འདུད་དུས་མི་ཡོང༌། མི་ཆེ་ཆུང་ལ་འཆི་བ་ཡིན་གྱིས། སྨྲེ་སྔགས་མ་བྱེད་པར་སྡུག་སེམས་སྐྱེད་ཅིག་ཟེར་ཏེ། དྲུང་དུ་སོང་ནས། ཁྱོད་ཀྱི་མངོན་ཤེས་རྡུགས་སོ་ཟེར། འོ་ན་དམྱལ་སོགས་སུ་བརྒྱུད་དེ་ལྷུང་ཟེར་བ་གསུངས་པས། ཁོ་སྐྱེངས་ཏེ་འཁྲུགས་ནས།
ངའི་སྟོན་པ་ལ་སྐྱོན་སྣ་ཚོགས་བརྗོད་པ་ཁྱོད་ཀྱི་གཡོག་མི་བྱེད་ཟེར་ཏེ་སོང་ནས། ཀུན་ཏུ་རྒྱུ་སྟོན་པའི་སྐྱོན་བརྗོད་བྱེད་པའི་ནང་དུ་སོང་སྟེ། ཁྱོད་ལ་རྒྱུས་མེད་པ་ཡིན་ཁོ་ལ་འདི་འདྲ་འདི་འདྲའི་སྐྱོན་མང་པོ་ཡོད་ཟེར་བ་ལ། མོའུ་འགལ་གྱི་བུས་ཕྱིན་ནས། སྟོན་པ་ཉེས་སྐྱོན་ཐམས་ཅད་དང་བྲལ་བ་ལ་སྒྲོ་སྐུར་བྱས་ན་ངན་འགྲོར་སྡུག་བསྔལ་མྱོང་གི ། དེ་ལྟ་བུ་མ་ཟེར་བྱས་པས། ཁྱོད་ཀྱི་ཐོས་པའི་གྲངས་པས། ངས་མཐོང་བའི་གྲངས་མང༌། འཇིམ་པ་རློན་པ་ཆུ་ཕྱོགས་མི་དགོས་གཡོ་སྒྱུའི་རྫུ་འཕྲུལ་སྣ་ཚོགས་ཀྱིས་སྦྱིན་བདག་གི་མགོ་བོ་བསྐོར་ནས་དད་རྫས་སྣ་ཚོགས་ཟོས་པས་ངན་འགྲོར་འགྲོ་ན་ཁྱེད་རང་དཔོན་སློབ་འགྲོ་མོད། ང་སྟོན་པ་གཅེར་བུ་བ་ལྟ་བུས་རྗེས་སུ་བཟུང་བ་ལ།
ངན་འགྲོར་འགྲོ་དོན་མེད་དོ་ཟེར་ཏེ། ཕྱིར་ལ་ཙོག་ཏུ་སོང་ཏེ། འབྲུམ་བུ་མེ་དབལ་ནག་པོས་ལུས་དུམ་བུ་ཆད་དེ། སྨྲེ་སྔགས་དང་བཅས་ནས་མནར་མེད་དུ་སོང་ངོ༌། ། དེས་ནས་སྡིག་གྲོགས་སྤངས་ཏེ་དམ་པ་ལ་བརྟེན་པར་བྱའོ། ། ༈ སྡུག་བསྔལ་བསྐལ་གཞན་མི་ལེན་ན། ། ཤན་པ་ཞིག་ལ་བུ་མཛེས་པ་ཞིག་སྐྱེས་པ་ལོ་བཅུ་གཉིས་ལོན་པའི་ཚེ། གཉེན་འདུན་རྣམས་ན་རེ། ཁྱོད་ཤན་པའི་རིགས་ཡིན་པས་སྲོག་བཅད་ལ་ངེད་རྣམས་གསོ་དགོས་བྱས་པས། བུས།
རིགས་དེ་ལྟར་ཡིན་ཡང༌། ང་ནི་སྡིག་ལ་མི་འཇུག་སྟེ། ངན་སོང་གིས་འཇིགས་པས་སོ་ཟེར། གཉེན་རྣམས་ན་རེ། ཁྱོད་ཀྱིས་ཤན་པ་བྱོས་ཤིག་དང༌། སྡིག་པ་ནི་ཡུ་བུ་སྤྱི་ཡིས་བགོར་རོ། ། ཞེས་པ་ལ། བུས་ཀྱང་ཅུང་ཟད་ཅིག་བསམས་ནས། མདུན་ན་རང་གི་གྲོགས་པོ་ཞིག་འདུག་པ་ལ། ང་ལ་ནད་ཅིག་ཡོད་པས་རྒྱབ་ཏུ་ཁུ་ཚུར་ཞིག་རྒྱོབ་བྱས་པ་བཞིན་བརྒྱབ་པས།
བུ་ན་རེ། ང་ན་བས། ཁྱེད་རྣམས་ནའམ་ཟེར། ཁྱོད་ལ་བརྒྱབ་པས་ངེད་ཅི་ལ་ན་ཟེར། དེ་བཞིན་དུ་ངས་ཤན་པ་བྱས་པའི་རྣམ་སྨིན་ང་རང་གིས་མྱོང་དགོས་ཀྱིས། ཁྱེད་ལ་བགོར་གར་བཏུབ་ཟེར་ཏེ། སྤང་ཞིང་ཆོས་བསྒྲུབས་པས་འབྲས་བུ་ཐོབ་བོ། ། ༈ དེ་སྲིད་དུ་ནི་ནགས་སུ་སོང༌། ། སྟོན་པ་འདི་སྔོན་རྒྱལ་པོ་ཞིག་གི་སྲས་སུ་གྱུར་པ་ན། སྲས་སྔ་མ་མང་དུ་ཤི་བས་གདོན་གྱིས་ཉེན་པར་བཟུང་ནས།
ལྕགས་ཀྱི་ཁང་པ་རིན་ཆེན་གྱིས་སྤྲས་པར་བཅུག་སྟེ། གདོན་གྱིས་མི་ཚུགས་པའི་བསྲུང་བ་དུ་མ་བྱས་ཏེ་ཆེར་སྐྱེས་ནས། རིག་པའི་གནས་མང་དུ་ལོབས་ཏེ། རེ་ཞིག་རང་གི་ཡུལ་དེར་ཀུ་མུ་དའི་དགའ་སྟོན་བྱུང་བ་ལ། ལྟ་བའི་ཕྱིར་ཤིང་རྟའི་མཆོག་ལ་བཞོན་ནས་ཞབས་འབྲིང་བ་དུ་མས་བསྐོར་ཏེ་ཕྱིན་པ་ན།
གླུ་དང་བཞད་གད་དང༌། རོལ་མོ་མཁན་སོགས་སྐྱེ་བོ་འབུམ་ཕྲག་དུ་མ་དགའ་དགའ་ལྟར་འདུག་པ་གཟིགས་ཀྱང༌། མི་རྟག་པའི་འདུ་ཤེས་ལ་གོམས་པས་སྐྱོ་བར་གྱུར་ཏེ། ཀུ་མུ་ད་ཡི་དཔལ་འདི་ཡང༌། ། དྲན་པར་བྱ་བ་ཉིད་དུ་འགྱུར། །
ཞེས། ཕ་ལ་རབ་ཏུ་འབྱུང་བར་ཞུས་པས། ཕ་གླང་པོ་ཆེ་དུག་མདའ་ཕོག་པ་བཞིན་དུ་སྡུག་བསྔལ་བར་གྱུར་ཏེ། ངས་ཉེས་པའམ། འབངས་ཀྱིས་ཉེས་པ་མ་བྱས་པར་གློ་བུར་དུ་ཅིས་ཏེ་ནགས་སུ་འགྲོ། བུ་ན་རེ། བདག་ལ་གནོད་པ་བྱེད་པ་སུ་ཞིག་མཆིས། ། བདག་ནི་རྟག་པར་འཆི་བས་འཇིགས་པའི་ཕྱིར། ། རབ་ཏུ་འབྱུང་ངོ༌། ། ཞེས་པ་དཔེ་དུ་མའི་སྒོ་ནས་ཞུས་པས།
ཕ་ན་རེ། འཆི་བདག་གི་དགྲའོ། ། དེ་བཅོས་སུ་མི་རུང་ན། ནགས་སུ་ཕྱིན་ཀྱང་ཅིས་ཕན་ཟེར་བས། འཆི་བར་ངེས་ཀྱང་ཆོས་པ་དགའ་ཞིང་འཆི། ཁྱིམ་གྱི་ནང་ན་འགྱོད་བཞིན་འཆི་བའི་ཕྱིར། ། རབ་ཏུ་བྱུང་ནས་ནགས་སུ་བསྒོམས་པས་བསམ་གཏན་གྱི་སེམས་ཐོབ་སྟེ། ཚངས་པའི་འཇིག་རྟེན་དུ་སྐྱེས་སོ། ། མོས་པ་བཞིན་དུ་འགལ་བའི་ཀྱང༌། ། སྤྱན་རས་གཟིགས་སོ་སྐྱེའི་དུས་ན།
ཆུང་མ་བྱི་ཁོ་ན་བྱས་མི་ཐུབ་པ། གྲོགས་པོ་འཇམ་དཔལ་ཅན་ཕྱིན་ནས་བཟླས་པས། འཇམ་དཔལ་ནི་དེ་ཙམ་ན་ཤེས་རབ་ཆེ་བས། ཁྱོད་ཉལ་ཁར། ཆུང་མ་སྒྲེན་མོར་ཕྱུང་སྟེ་སྐྲ་ཤིག་ལ། ལག་ཏུ་གྲི་ཀྱོག་པོ་རིང་བ་ཞིག་བསྐུར་ལ། ཧ་ཧ་ཞེས་རྟག་ཏུ་ཟེར་དུ་ཆུག་ཅིག་ཟེར་བ་བཞིན་ནུབ་རེ་བཞིན་དེ་ལྟར་བྱེད་དུ་བཅུག་པས། ཆུང་མ་གོམས་སོ། ། དེར་སྤྱན་རས་གཟིགས་ཀྱི་ཚོང་ལ་ཕྱིན་པའི་ཤུལ་དུ། ཆུང་མས་གྲོགས་པོ་བཀུག་ནས་ཉལ་ཁར་མོས་སྒྲེན་མོར་སྔར་བཞིན་བྱས་པས།
བྱི་པོ་བྲེད་དེ་བྲོས་སོ། ། དེ་ནས་ཚོང་ལོག་པའི་ལམ་དུ། བྱི་པོ་དང་ཕྲད་དེ། གཅིག་གིས་གཅིག་ངོ་མ་ཤེས་ཡུལ་འདི་ན་མི་སྙན་པ་མེད་དམ་དྲིས་པས། བྱི་པོ་ན་རེ། ཡུལ་འདི་ན་བུད་མེད་འདི་འདྲ་བ་ཞིག་ནུབ་མོ་ཉལ་ཁར་སྤྱོད་པ་འདི་འདྲ་བྱེད་པ་ཞིག་ཁོ་བོས་མཐོང་ངོ་ཟེར། སྡོད་བྱི་པོ་ཡིན་པར་ཤེས་ཏེ། ཁྱྀམ་དུ་ཕྱིན་ནས་ཆུང་མ་དང་མགོ་འཇུག་རྣོལ་ནས་ཉལ་ལོ། ། སང་ཁྱོད་ཀྱི་ཡོངས་ནས་འདི་འདྲ་བའི་གཏམ་བྱུང་ ངོ༌། ། ཞེས་ཆུང་མའི་མཚང་བཟླས་པས།
ངས་ཁྱོད་ལ་ངེས་པར་མངོན་ཤེས་ཡོད་སྙམ་ནས། ཕྱིས་བྱི་མི་ཤོར་རོ། ། ༈ སྤྲིན་བྲལ་ཉི་ཟེར་གྱིས་ཕྱེ་བའི། ། མཉན་ཡོད་ན། བཅོམ་ལྡན་འདས་འཁོར་བཅས་ཆོས་གསུངས་པ་ན། བྱ་རོག་ཅིག་གིས་ཕྲག་པ་གཡས་སུ་བྱ་ཐལ་གཡོགས་ཏེ་སོང་ངོ༌། ། འཁོར་རྣམས་ཀྱིས་འདི་ཅིའི་ལྟས་ཞེས་ཞུས་པས། ང་མྱ་ངན་ལས་འདས་པའི་འོག་ཏུ། བྲམ་ཟེ་རྟ་དབྱངས་ཞེས་པས་ངའི་བསྟན་པ་རྒུད་པར་བྱེད་པའི་ལྟས་སོ། ། དེ་ཅིས་འདུལ་ཞུས་པས།
དེ་ལ་དབང་ཕྱུག་གིས་མངལ་སྐྱེས་ཐམས་ཅད་ཀྱིས་མི་ཐུབ་པའི་དངོས་གྲུབ་བྱིན་ནས་འོང་བས། རྫུས་སྐྱེས་ཤིག་ཡོད་ན་དེས་འདུལ་གསུང༌། དེར་འཁོར་དེའི་ནང་ནས་ཞིག་ལངས་ཏེ། དེའི་ཚེ་བདག་བརྫུས་སྐྱེས་སུ་འགྱུར་ལ། དེའི་གཉེན་པོར་གྱུར་ཅིག་ཅེས་སྨོན་ལམ་བཏབ་བོ། ། དེར་དུས་ཕྱིས་བྱ་རོག་དེ་རྟ་དབྱངས་སུ་སྐྱེས་པ་དང༌། མཉམ་དུ་སིང་ག་ལའི་གླིང་དུ་མེ་ཏོག་པད་མ་ཞིག་འཁྲུངས་སོ་སྤྲིན་དང་བྲལ་བའི་ཉི་མས་ཁ་ཕྱེ་བའི་ནང་ནས་མི་ཞིག་སྐྱེས་པ་མིང་ཡང་ཨརྱ་དེ་བར་བཏགས་སོ། ། དེ་ཤིན་ཏུ་མཛེས་མོད་ཁྱད་པར་དུའང་སྤྱན་ལེགས་པ་དེས་རབ་ཏུ་བྱུང་ནས་སྐྱེས་ཐོབ་ཀྱི་ཤེས་རབ་དང་ལྡན་ཏེ། སློབ་དཔོན་ཀླུ་སྒྲུབ་ལ་ཆོས་ཉན་ཅིང་དཔལ་གྱི་རི་ལ་བཞུགས་སོ། ། དེ་ཙ་ན་བི་ཏ་རའི་གཙུག་ལག་ནི་མུ་སྟེགས་པས་དབང་བྱེད་དོ། །
དགེ་འདུན་རྣམས་མ་དགའ་ནས། རྡོ་སྐུའི་མགོན་པོ་ལ་གསོལ་བ་བཏབ་པས། མགོན་པོའི་ཐུགས་ཀ་ནས་བྱ་རོག་ཅིག་བྱུང་བའི་སྐེ་རུ། ན་ལེནྡྲའི་གཙུག་ལག་ནི་མུ་སྟེགས་པས་དབང་བྱེད་དོ། ། ཞེས་པའི་ཡི་གེ་བཏགས་བཏང་བས། བྱ་རོག་གིས་འཕགས་པ་ཡབ་སྲས་ཀྱི་དྲུང་དུ་བབས་ཏེ། ཡི་གེ་གཟིགས་ནས། ཡབ་སྲས་གཉིས་གཅིག་གིས་རྟ་དབྱངས་ཀྱི་གཞུང་བཟུང་ནས་རྩོད་པས། ཨརྱ་དེ་བ་མ་ཐུབ་ནས། དེར་ཨརྱས།
ཤིང་ཁུར་གྱི་ནང་དུ་ཆོས་གོས་རྣམས་སྦས་ཏེ། ན་ལེནྡྲར་བྱོན་ནས། ང་ནི་འཕགས་པ་ལྷའོ། ། ཞེས་པས་དགེ་འདུན་དགའོ། ། དེར་ཚ་བ་གསོལ་ཞིང་བཞུགས་པའི་དུས་ལ་རྟ་དབྱངས་འོངས་ནས། དཀར་ཚོད་འཐུང་ངམ་ནག་ཚོད་འཐུང་ཟེར་བས། འཕགས་པས་དཀར་པོ་གསོལ་བྱས་པས་ཁོ་དཔྱད་པ་སྐྱེས་ཏེ། སྔར་མེད་པའི་མགོ་ནི་གང་ནས་འོངས་ཟེར། སྐེ་ལས་སོ་ཟེར། མིག་ཏེ་ལམ་ལས་སོ་ཟེར།
འོ་ན་ལམ་རང་ལ་དྲིས་ཞེས་སོགས་བྱུང་ཀྱང༌། སང་རྩོད་པའི་དུས་བཏབ་བོ། ། མུ་སྟེགས་ལ། སྲིང་མོ། ནེ་ཙོ། རྡོ་རྒྱུས། ཁོ་རང་དང་བཞི་ཡོད། འཕགས་པས། དེའི་ནུབ་བྱི་ལ་ལ་ནེ་ཙོའི་གཟུགས་བསྙད་དོ། ། སང་རྩོད་པའི་ས་གཞི་མར་ནག་གིས་བྱུགས་དགེ་བསྙེན་ཞིག་གཅེར་བུར་ཕྱུང་ནས་འཕོངས་དང་དབང་པོ་ལ་མེ་ཏོག་གིས་བརྒྱན།
མུ་སྟེགས་ཀྱི་བླ་རེ་ལ་བྲེ་ལ་ཅམ་ལྷམ་ཆུར་བཅུག་པ་གཅིག་བཏགས་སོ། ། སང་གཉིས་ཀ་སེང་ཁྲི་ལ་འདུག་སྟེ་རྩོད་པ་ན། མུ་སྟེགས་ན་རེ། ང་མི་དགོས་རྡོ་རྒྱུས་འདིས་ལན་ཐོབ་ཟེར། སྔོན་དུ་བཏང་བས། མར་ནག་གི་གཞི་ལ་བྲིར་མ་བཏུབ་བོ། ། དེར་ནེ་ཙོ་བཏང་ནས་མདུན་དུ་སྒྲ་སྦྱོར་བ་ན། འཕགས་པས་བྱི་ལ་བཏང་སྟེ་འཕུར་ཏེ་སོང་ངོ༌། ། སྲིང་མོ་བཏང་བས། འཕགས་པས་དགེ་བསྙེན་གཅེར་བུ་བཏང་བས་ངོ་ཚ་ནས་བྲོས་སོ། །
དེར་མུ་སྟེགས་ཁོ་རང་ན་རེ། ཁྱེད་སངས་རྒྱས་པ་ནེ་ཙོ་ལ་བྱི་ལ་གཏོང་བ་སྙིང་རྗེ་མེད་དོ་ཟེར། ངའི་མས། སྡིག་བཤགས་བྱེད་ཅིང་ཡོད། ཁྱོད་ཀྱི་སྡིག་ལ་མས་སྡིག་བཤགས་པས་ཅི་ལ་ཕན་ཟེར། བྱི་ལས་ནེ་ཙོ་བསད་པ་ང་ལ་ཅི་ལ་གནོད། ཁོ་ལ་སྨྲ་བའི་ཐབས་མེད་དེ། འཕགས་པ་ལ་མིག་གསུམ་བལྟས་པས། འཕགས་པས། བརྒྱ་བྱིན་མིག་སྟོང་ལྡན་ཀྱང་དེ་ཉིད་མཐོང་བ་མེད། །
དེ་བཞིན་རྟ་དབྱངས་མིག་གསུམ་གྱིས་ནི་ཅི་ཞིག་མཐོང༌། ། ཨརྱ་དེ་བ་མིག་གཅིག་གིས་ནི་ཐམས་ཅད་མཐོང༌། ། དེ་བས་མིག་གསུམ་བསྟན་པའི་དགོས་པ་ཅི་ཞིག་ཡོད། ། ཅེས་སྨྲས་ཏེ། རྐང་པ་ས་ལ་བརྡབས་པས་རྐང་མཐིལ་ཐམས་ཅད་མིག་གིས་གང་བས་མུ་སྟེགས་ལ་བསྟན་པས། དེས་དེར་སྐྱེངས་པས་མིག་ནམ་མཁའ་ལ་བལྟས་པས། ཅག་ལྷམ་གྱི་ཆུ་ཐིགས་ཁར་ལྷུང་བས་ལྷ་མནལ་ནས་སྨྲ་མ་ཤེས་དེར་ཡི་མུག་སྟེ་ལྕེ་ལ་སྤུ་གྲི་བཏབ་སྟེ་ལྕེབས་སོ། ། སངས་རྒྱས་ཀྱི་བསྟན་པ་ནི་དར་བར་བྱས་སོ། ། ༈ དུར་ཁྲོད་དག་ཏུ་བོར་བའི་ལུས། ། ཏ་ར་བེའི་གཙུག་ལག་ཁང་ན།
དགེ་ཚུལ་ཤིན་ཏུ་འདོད་ཆགས་ཆེ་བ་ཞིག་ཡོད་པ། བུད་མེད་ཀྱི་རེག་བྱ་ལ་ཆགས་ཏེ། ཆ་ལུགས་སྒྱུར་བར་བྱེད་པའི་སྐབས་སུ། ཤཱ་རིའི་བུས། བསིལ་བའི་ཚལ་གྱི་དུར་ཁྲོད་དུ་ཁྲིད་དེ། བུད་མེད་ཀྱི་རོ་བམ་པ་དང་སྔོས་པ་དང༌། ཀེང་རུས་སུ་འདུག་པ༑ སོགས་རིམ་བཞིན་བསྟན་ནས་འདི་ལྟ་བུའི་ཆོས་ཅན་ནོ། ། ཞེས་ཆོས་དུ་མ་བསྟན་ཡང་མ་ཉན། དེ་ནས་བུད་མེད་ཀྱི་རུལ་པའི་མངལ་ན་སྲིན་བུ་མང་པོ་འདུག་པ་བསྟན་ནས་འདི་ལྟ་བུ་ལ་སུ་ཞིག་ཆགས་ཞེས་མི་གཙང་བའི་ཆོས་དུ་མ་གསུངས་པས།
དགེ་ཚུལ་ན་རེ། སྲིན་བུ་འདི་ཀུན་རེ་དགའ་ན་ཞེས་མ་ཉན་པ། བཅོམ་ལྡན་འདས་ལ་ཞུས་པས། ང་ཁོ་ནའི་གདུལ་བྱའོ། ། ཞེས་བཏུལ་བས། སྟོན་པས་ཐུལ་ལོ། ། ༈ དེ་ནས་མེ་ཏོག་ཟླ་མཛེས་ཀྱི། སྔོན་སངས་རྒྱས་མངོན་འཕགས་རིན་ཆེན་རྒྱལ་པོ་འཇིག་རྟེན་དུ་བྱོན་ནས། སེམས་ཅན་དཔག་ཏུ་མེད་པ་བྱང་ཆུབ་ལ་བཀོད་དེ། མྱ་ངན་ལས་འདས་ནས་བསྟན་པའང་ནུབ་ཏུ་ཉེ་བ་ན།
ཕོ་བྲང་རིན་ཆེན་ལྡན་དུ། རྒྱལ་པོ་དཔའ་བྱིན་ཞེས་པ། བུ་སྟོང༌། བུ་མོ་ལྔ་བརྒྱ། བཙུན་མོ་བརྒྱད་ཁྲི་བཞི་སྟོང་ཡོད་པ་ཞིག་བྱུང་ངོ༌། ། དེའི་ཚེ་བསྟན་པ་ཉམས་པས་ནག་ཕྱོགས་ཁ་རྒྱལ་ཏེ། ཡུལ་དེར་མུག་ནག་སོགས་མི་ཤིས་པ་དུ་མ་བྱུང་བ། དེ་ནས་བྱང་སེམས་བདུན་སྟོང་ཡོད་པའི་ཉེས་པར་བཟུང་སྟེ་བསྐྲད་པ། ཕོ་བྲང་དང་ཧ་ཅང་ཡང་མི་རིང་བ་ན། ཀུན་ཏུ་བཟང་པོའི་ནགས་ཁྲོད་ཅེས་པ་ན།
ཆོས་སྨྲ་བ་མེ་ཏོག་ཟླ་མཛེས་བཞུགས་པ་དེ་ལ་བརྟེན་ནས། ཆོས་ཀྱི་རྣམ་གྲངས་འདི་ཉན་ཞིང་རྣལ་འབྱོར་ལ་བརྩོན་པར་གྱུར་ཏོ། ། དེ་ནས་ཟླ་མཛེས་གཅིག་པུར་ཡང་དག་འཇོག་ལ་བཞུགས་ཏེ། ལྷ་མིག་དག་པས་གཟིགས་པས། ཕྱོགས་བཅུའི་ཞིང་སྣ་ཚོགས་ནས་བྱང་སེམས་མང་པོ་འདིར་སྐྱེས་པས། དེ་དག་ལ་ཆོས་བསྟན་ན་རང་གི་སྲོག་གི་བར་ཆད་དུ་འགྱུར་ཀྱང༌། སེམས་ཅན་རྣམས་བྱང་ཆུབ་ལ་ཕྱིར་མི་ལྡཽག་ལ༑ མ་བསྟན་ན་བར་ཆད་དུ་མི་འགྱུར་མོད༌། སེམས་ཅན་རྣམས་ལོག་པར་ལྟུང་པར་གཟིགས་ཏེ། ཏིང་ངེ་འཛིན་དེ་ལས་ལངས་ནས་འཁོར་བྱང་སེམས་རྣམས་ལ་སྨྲས་པ།
ཁོ་བོ་ནི་གྲོང་ཁྱེར་དུ་ཆོས་སྟོན་དུ་འགྲོའོ་ཞེས་པས། བྱང་སེམས་རྣམས་ན་རེ། ཁྱོད་ནི་མཛེས་སྡུག་ཅིང་ཡིད་འོང་ལ། གྲོང་ཁྱེར་འདི་ནི། དམ་པའི་ཆོས་སྤཽང་ཞིང་འཕགས་པ་ལ་སྐུར་པ་འདེབས་པ་ལོག་པའི་ང་རྒྱལ་ཅན་མང་པོས་གང་ནས། རྒྱལ་པོ་ལ་སོགས་པ་ཕྲག་དོག་ཅན་གྱིས་ཁྱེད་ཀྱི་སྲོག་ཕྲལ་ན་མི་རུང་ངོ༌།། ཞེས་པས། ཁོ་བོས་སྲོག་བསྲུངས་ནས་བསྟན་པ་བསྲུང་བར་མི་འགྱུར་རོ། ། ཞེས་སོང་ནས་བཟའ་བཏུང་ཡིད་ལ་མི་བྱེད་པར། ཉིན་མོ་ཆོས་བསྟན་ནས་སྲོག་ཆགས་བྱེ་བ་བརྒྱ་སྟོང་མང་པོ་ཕྱིར་མི་ལྡོག་པ་ལ་བཀོད་དེ།
མཚན་མོ་བཅོམ་ལྡན་འདས་ཀྱི་སེན་མོའི་མཆོད་རྟེན་གྱི་དྲུང་དུ་འགྲེང་བཞིན་དུ་མཉམ་པར་བཞག་གོ། དེ་ལྟར་ཞག་དྲུག་འདས་ནས་ཀྱང་ཟས་ཀྱི་བྱ་བ་མ་བྱས་པར། ཉི་མ་བདུན་པ་ལ་རིན་ཆེན་ལྡན་དུ་བྱོན་པས། རྒྱལ་པོ་རིན་ཆེན་ཤིང་རྟ་ལ་བཞོན་ནས། བུ་མོ་བརྒྱད་བརྒྱས་རིན་ཆེན་ཐ་གུས་དྲངས་ཏེ། རྒྱལ་རིགས་བྲམ་ཟེ་སོགས་དུ་མས་ཞབས་འབྲིང་དུ་བྱས་ནས། བུ་མོ་དང་བཙུན་མོ་རྣམས་ཀྱང་རིན་ཆེན་གྱི་ཁྱོགས་སུ་བཏེག་སྟེ་མདུན་ནས་འགྲོ་བ་དེ་དག་གིས། དགེ་སློང་དེ་མཐོང་བ་ཙམ་གྱིས་དད་དེ། རང་རང་གི་བཞོན་པ་ལས་བབས་ནས་ཕྱག་འཚལ་ནས། ཆོས་བསྟན་པས་ཕྱིར་མི་ལྡོག་པ་ལ་བཀོད་དོ། །
དེར་རྒྱལ་པོ་འདི་སྙམ་དུ། ཀྱེ་མ། འདི་དག་ཐམས་ཅད་ནི་དགེ་སློང་འདིའི་དབང་དུ་གྱུར་ནས། ཁོ་བོ་ལ་རྒྱབ་ཀྱིས་ཕྱོགས་སོ་སྙམ་མོ། ། རྒྱལ་པོའི་ལམ་ན། དགེ་སློང་འདུག་པ་དེའི་མིག་ཏུ་སྡུག་བསྔལ་སོང་བས། ཀྱེ་མ་དགེ་སློང་འདིས་བདག་གི་བཙུན་མོ་ལ་ཞེན་སེམས་ཀྱིས་བལྟས་ནས། མིག་གིས་ཀྱང་བརྡ་བྱས་སོ་ སྙམ་ཕྲག་དོག་ལྷག་པར་སྐྱེས་ནས། དགེ་སློང་འདི་གསོད་ནུས་པ་སུ་ཡོད་ཅེས་དྲིས་པས་མ་བྱུང་བར། རང་གི་བུ་སྟོང་ལ་དགེ་སློང་འདི་སྲོག་དང་ཕྲོལ་ཅིག།
ཞེས་པས། བུ་རྣམས་ཀྱིས་ཀྱང་སླར་བཟློག་པས། ཀྱེ་མ་བུ་དག་ཀྱང་བཀའ་མི་ཉན་ན་གཞན་ལྟ་ཅིས་སྨོས། བདག་གཅིག་པུ་གཉིས་སུ་མེད་པར་བཞག་ན། ད་དགེ་སློང་འདི་གསོད་པ་སུ་ཡོད་དམ་སྙམ་དུ་སེམས་ཁོང་དུ་ཆུད་པའི་ཚེ། རྒྱལ་པོ་དང་ཧ་ཅང་ཡང་མི་རིང་བ་ན། གཤེད་མ་དགའ་བྱེད་ཅེས་པ་འདུག་པ་ལ། ཁྱོད་ལ་བྱ་དགའ་ཆེར་བྱིན་ནོ། ། དགེ་སློང་འདི་སྲོག་དང་བྲལ་ནུས་སམ་བྱས་པས། དེ་དགའ་ནས།
ལྷ་རྔོ་ཐོགས་སོ་གོ་ཞེས་ཟེར་ནས། དེ་ལ་མཚོན་བསྐུར་ཏེ། འདིས་ངའི་བཙུན་མོ་ཅན་ཕྱིན་པས་རྐང་པ་གཅིག་ཆོད་ཅིག། བརྡ་ཞིག་བྱས་པས་ལག་པ་གཉིས་ཆོད་ཅིག། ཆགས་སེམས་ཀྱིས་བལྟས་པས་མིག་གཉིས་ཀྱང་སྐམ་པས་ཕྱུང་ཞིག།་ སྣ་དང་རྣ་བ་ཡང་ཆོད་ཅིག་ཅེས་སྐུ་ལུས་དུམ་བུ་བརྒྱད་དུ་བཅད་པས་ཁྲག་འོ་མར་འབབ་ཅིང༌། བཅད་འཕྲོ་ལ་ཤིས་ལྟས་བརྒྱད་དང༌། མཚན་བཟང་པོ་སོ་གཉིས་ཀྱང་སྣང་ངོ༌། ། འོད་ཟེར་དུ་མ་ཡང་ཕྱོགས་བཅུར་བསྐོར་ནས་སྐུ་ཉིད་ལ་ཐིམ་མོ། ། དེར་འདུས་པའི་སྐྱེ་བོ། །
ཐམས་ཅད་ཀྱང་བརྒྱལ་བ་སངས་ནས་ཕོ་བྲང་དུ་སོང་ངོ༌། ། རྒྱལ་པོའང་མི་དགའ་བཞིན་དུ་ཞག་བདུན་ནགས་སུ་འཁྱམས་ནས། སླར་ཕོ་བྲང་དུ་འགྲོ་བའི་ལམ་ན། དེ་འདུག་པ་ཤི་ནས་ཞག་བདུན་ལོན་ཡང༌། སྐུ་ལུས་ཀྱི་མདོག་མ་འགྱུར་ཞིང༌། མཚན་ལྟས་བཟང་པོ་རྣམས་ཀྱང་མཐོང་ནས། འདི་ནི་བླ་ན་མེད་པའི་བྱང་ཆུབ་ལས་ཕྱིར་མི་ལྡོག་པར་ངེས་ན། བདག་གིས་མནར་མེད་དུ་སྐྱེ་བའི་ལས་བྱས་སོ། ། སྙམ་པ་དང༌། ནམ་མཁའ་ལས།
ལྷའི་བུ་བརྒྱད་ཁྲི་ཡང་དབྱངས་གཅིག་ཏུ། དེ་དེ་བཞིན་ཏེ། ལས་དེས་ནི་ཁྱོད་མྱུར་དུ་མནར་མེད་པའི་དམྱལ་བར་བསྲེག་པར་འགྱུར་རོ། ། ཞེས་པས། རྒྱལ་པོ་བ་སྤུ་འཁྲུགས་ཏེ། སྨྲེ་སྔགས་བཏོན་ནས་འགྱོད་སེམས་དྲག་པོས་བཤགས་ཏེ། སྐུ་གདུང་རིན་ཆེན་ཁྱོགས་ལ་སྤྱན་དྲངས་ནས། ཙན་དན་དང༌། ཨ་ཀ་རུ་དང༌། འབྲུ་མར་སོགས་ཀྱིས་བསྲེགས་ཏེ།
སྐུ་གདུང་ལ་རིན་པོ་ཆེའི་མཆོད་རྟེན་བྱས་ནས། དྲུང་དུ་སྡིག་པ་བཤགས་ཏེ། སྡུག་བསྔལ་ཐམས་ཅད་ཀྱི་རྩ་བ་རྒྱལ་སྲིད་ཀྱི་འདོད་ཡོན་སྤངས་ནས་ཚུལ་ཁྲིམས་བཟུང་སྟེ། གསོ་སྦྱོང་ལ་གནས་ཀྱང༌། ལུས་ཞིག་མ་ཐག་མནར་མེད་དུ་ལྷུང་ངོ༌། ། མཐར་སྡིག་པ་བཤགས་ཏེ། འདོད་ཡོན་སྤངས་ནས་ཚུལ་བཞིན་སེམས་པའི་འབྲས་བུ་གཡུང་དྲུང་གི་སྐུ་ཐོབ་པ་ཡིན་ནོ། ། ཞེས་སོ། ། ༈ དེ་ཉིད་མེད་ན་མི་དགར་འགྱུར། ། རྒྱལ་པོ་སུ་ད་པ་དེ།
སྔར་སེང་གེའི་མིང་ཐོས་པ་ཙམ་གྱིས་འཇིགས་པ་ལ། ཕྱིས་རི་དྭགས་བཤོར་དུ་ཕྱིན་པ་ན། སེང་གེ་མོ་གཅིག་དང་བཟའ་མིར་གྱུར་ནས། དེ་ནས་སེང་གེ་མོ་མེད་དུས་མི་དགའ་བ་བཞིན་ནོ། ༈ ཕ་དང་མ་ཡང་གསོད་བྱེད་ཅིང༌། ། སྟོན་པ་འདས་ནས་ལོ་ཉིས་བརྒྱ་ན། ལྷོ་ཕྱོགས་བྷ་རུ་ནར། བྲམ་ཟེ་ལྷ་བཟང་ཞེས་པ་རྣམ་ཐོས་ཀྱི་བུ་ལྟར་འབྱོར་ཀྱང༌། བུ་མེད་པར་ལྷ་ལ་གསོལ་བ་བཏབ་པས། ཟླ་བ་བཅུ་ན་ཁྱེའུ་ཞིག་བཙས་པ་ལྷ་ཆེན་དུ་བཏགས་ཏེ།
དེའི་བཙས་སྟོན་གྱི་ཕྱིར་ཕ་རྒྱ་མཚོར་ལོ་མང་དུ་ཐོགས་ནས། བུ་དེ་སྐྱེད་དྲག་པས་མྱུར་དུ་ལང་ཚོ་ལ་བབ་སྟེ། མ་དང་འབྱར། མས་ཁྱོད་ང་དང་ལྷན་ཅིག་སྡོད་འདོད་ན་ཕ་གསད་དགོས་བྱས་པས། བུས་ལམ་དུ་ཕ་གསད་ཀྱང་མ་རང་བཞིན་གྱིས་གཡེམ་ལ་དགའ་བས་སྐྱེས་པ་གཞན་བསྟེན་པས། བུ་འཁྲུགས་ཏེ་མ་ཡང་བསད། མཆོད་གནས་དགྲ་བཅོམ་ལ་ཆོས་མཉན་པའི་ཚེ། ལས་འབྲས་ཀྱི་ཆོས་བསྟན་ཏེ། མི་དགེ་བའི་ནང་ནས་མཚམས་མེད་ཁོ་ན་ལྕིའོ། ། ཞེས་པས།
ཁོའི་རང་གནོང་གིས། འདིའི་མངོན་ཤེས་ཀྱིས་ཚོར་ངེས་སོ་སྙམ་ནས་དགྲ་བཅོམ་ཀྱང་བསད་དེ་ཡི་མུག་པས་ལོངས་སྤྱོད་ཐམས་ཅད་སུ་འདོད་པ་ལ་བྱིན་ནས། དབུས་སུ་འཁྱམས་ནས། འཚོ་བ་སློང་བའི་ཕྱིར། བཙུན་གཟུགས་བྱས་ནས། བས་མཐའ་གཅིག་ཏུ་བསྡད་པས། ཤིང་ཐུན་དང་བ་རྫི་སོགས་ཀྱིས་མཐོང་ནས་ཆོས་ཞུས་པས། མཆོད་གནས་དགྲ་བཅོམ་པ་ལ་ཐོས་པ་བག་རེ་བཟླས་པས། དེ་དག་གིས་ཁོའི་སྙན་པ་བརྗོད་དེ། འཁོར་འབུམ་ཕྲག་དུ་མ་འདུས་ནས།
ཁ་གསག་དང༌། གཡོ་སྒྱུའི་འབུལ་ནོར་བྱུང་བ་ཐམས་ཅད་སླར་ཡང་དེ་དག་ལ་འགྱེད་པས། ཐམས་ཅད་དད་ནས་དགྲ་བཅོམ་དུ་ཁས་བླངས་སོ།། མི་ཆོས་བླ་མའི་རྫུན་རླབས་ཅན་དེའི་དྲུང་དུ་ཐམས་ཅད་འདུས་ནས། སྤྱིལ་པོའི་དབུས་ནོར་བྱུང་བ་ཐམས་ཅད་དུ་སྒོམ་བྱེད་པའི་ཚུལ་དུ་བསྡད་དེ་བསམས་པས། འདོད་ལོག་གི་ཕྱིར་ཕ་མ་དགྲ་བཅོམ་བསད་ནས། རྫུན་གྱིས་སྐྱེ་བོ་མང་པོའི་མགོ་བསྐོར་བས། འགྲོ་བ་ནི་དམྱལ་བ་ལས་མེད་ན་སྙམ་པའི་ཡི་མུག་སྟེ། ཀྱེ་མ། སྡུག་བསྔལ་ལོ་ཞེས་སྨྲས་པའི་སྨྲེ་སྔགས།
མཁན་བུ་རྣམས་ཀྱིས་ཐོས་ཏེ། དགྲ་བཅོམ་སྡུག་བསྔལ་ལས་གྲོལ་བ་ཡིན་ན། ཅིའི་ཕྱིར་སྨྲེ་ཞེས་པས། ངས་ནི་བདེན་བཞི་བོས་པའོ། ། ཟེར། འཁོར་རྣམས་ཀྱིས་ཆོས་དྲིས་པས། ང་རང་ཡང་ཐེ་ཚོམ་ཟ་ཟེར། དགྲ་བཅོམ་པ་ལའང་ཡིད་གཉིས་མཆིས་སམ་ཟེར། ཤིན་ཏུའང་ཡོད་དེ། ཐེ་ཚོམ་ཐམས་ཅད་སྤངས་པ་ནི་སངས་རྒྱས་ཉག་གཅིག་གོ་ཟེར།
རྫུ་འཕྲུལ་སྟོན་པར་ཞུས་པས། ད་ནང་ཐོ་རངས་ཉམས་ཟེར། དགྲ་བཅོམ་ལའང་ཉམས་པ་མཆིས་སམ་བྱས་པས། ཡོད་དེ། ཡོངས་སུ་ཉམས་པའི་ཆོས་ཅན་གྱི་དགྲ་བཅོམ་པ་ཞེས་པས་སོ། ། འདོད་ཡོན་བརྟེན་པས། དགྲ་བཅོམ་ལ་ཡང་འདོད་ཆགས་ཡོད་དམ་ཅེས་པས། ལུས་སེམས་མ་བསྲུངས་ན་ཡོད་ཟེར། དེ་བསྲུང་དགོས་སམ་བྱས་པས། དགོས་ཏེ།
རྗེས་སུ་བསྲུང་པའི་ཆོས་ཅན་གྱི་དགྲ་བཅོམ་པ་ཞེས་གསུངས་པས་སོ་ཟེར། དེར་འཆི་ཁར་སའི་བར་འཐོངས་ཕྱེ་ནས་ལུས་དེ་ཉིད་ཀྱིས་མནར་མེད་དུ་སོང་ངོ༌། ། ༈ དཀོན་མཆོག་གསུམ་གྱི་དཀོར་བརྐུས་ནས། ། ན་ལེནྡྲའི་བྱང་ཕྱོགས་ན། སུ་ཁྱེན་གྲོང་ཞེས་པ་ས་ཕུག་དང་བཅས་པ་ཞིག་ན། བྱིས་པ་མང་པོ་རྩེ་བའི་དབུས་སུ། རླུང་ཚུབ་འཁྱིལ་བ། མི་འཕྲོ་བ་ཞིག་བྱུང་བ་ལ། བྱིས་པ་རྣམས་ཀྱིས་རྡོ་རུབ་བྱས་པས། བྱིས་པ་ཟོས་དུས་སུ་འབོག་པ་ཞིག་ལ་བཏབ་ནས།
རྐང་པ་ཕྱེད་ཀ་ལོག་ཏུ་འགྲོ་ཞིང༌། ལྤགས་པའི་སྐྱི་ཤིག་ཤིག་བྱས་ཏེ། ཁ་ནས་མེ་ལྕེ་ཉུག་ཅིང༌། སཾསྐྲྀ་ཏའི་སྐད་དུ་ཐམས་ཅད་ལ་འབར་རོ། ། དེའི་ཉེ་འཁོར་ན་བྱམས་པ་སྒོམ་པའི་རྣལ་འབྱོར་པ་ཞིག་ཡོད་པས་དེས་གསན་ནས་བྱིས་པ་འདི་འདྲས་ཀྱང་སཾསྐྲྀ་ཏའི་སྐད་ཤེས་པ་ངོ་མཚར་ཆེའོ། ། སྙམ་ནས་ཉན་དུ་ཕྱིན་པས། དེ་ལ་མི་འབར་བར་འདུག་ནས་རྒྱུ་མཚན་དྲིས་པས་འདི་རྣམས་སྡང་སེམས་ཀྱིས་ཉན་པས་འབར་ལ། ཁྱོད་དང་སེམས་ཀྱིས་ཉན་པས་མི་འབར་བ་ཡིན་ཟེར། འོ་ན་འདིར་ལས་གང་གིས་སྐྱེས་དྲིས་པས། བཙུན་གཞོན་འདི་རྣམས་ཐོན་ཞིག །
ཁྱོད་བྱམས་པའི་རྣལ་འབྱོར་པ་བཟང་པོ་ཞིག་འདུག་པས་དྲང་པོར་བཤད་དོ་ཟེར་ཏེ། སྟོན་པས། ང་ན་ལེནྡྲའི་མཁན་པོ་རྒྱལ་འབྱུང་ཡིན་ཏེ། ང་རང་བདག་པོ་ཡིན་སྙམ་ནས། དགེ་འདུན་གྱི་འབྲས་སྙིགས་བྲེ་ཕྱེད་ཐུབ་ཆོད་དུ་བཅད་པས། ད་ལྟ་ལྟོ་སྲེག་པའི་ཡི་དྭགས་སུ་སྐྱེས་ནས། རྟག་ཏུ་ནང་ཁྲོལ་ཐམས་ཅད་འབར་མེས་སྲེག་པའི་མེ་ལྕེ་ཁ་སྣ་ནས་ཉུག་པ་ཡིན། སྡེ་སྣོད་བཞུགས་པའི་གཙུག་ལག་ཁང་དུ་མཆིལ་ལྷམ་མ་ཕུད་པར་ཕྱིན་པས། རྐང་པ་ཕྱི་ཀ་ལོག་ཏུ་འཆུ་བ་དང༌། ངའི་འདུ་ཁང་གི་ཐུབ་སྐུ་ལ་སྒྲོན་མེ་ཕུལ་བས་སྐུ་མཉེ་བྱས་ཏེ།
སྦྱིན་པ་འཚབ་པ་མ་གྲུབ་པར། ལྷགས་པའི་སྐྱི་ཤིག་པའི་རྡུལ་རྟག་ཏུ་ཡོད་པས་དཀོར་འདི་འཇིགས། དཀོན་མཆོག་གསུམ་ལ་དགེ་འདུན་གྱི་དཀོར་འདི་ཁོ་ན་ལྕི་བར་འདུག་གོ་ཟེར། འདི་ལས་དག་ལོ་སྟོང་ཕྲག་བཅོ་ལྔ་ན་ཐར་ཏེ། དེ་ནས་མནར་མེད་དུ་འགྲོ་དགོས་པ་འདུག་པ་ཟེར། འདི་ལ་བཤགས་ཐབས་མེད་དམ་བྱས་པས། ལས་འབྲས་ལ་ཁྱད་བསོད་བྱས་པས་ཡེ་མེད་ཟེར། དགེ་འདུན་གྱི་དཀོར་ལ་འཛེམས་ན་ཕན་ཡོན་ཆེ་སྟེ། ངའི་ཉེ་གནས་དཔལ་ཡོན་བྱ་བ། དགེ་འདུན་ལ་སྲོག་པས་གཅེས་ཤིང་ཡོ་བྱད་ལ་དུག་པས་འཇིགས་པ་ཞིག་ཡོད་དེ།
ཁོ་འཆི་ཁར་འཇའ་འོད་དང་རོལ་མོ་དང་བཅས་ནས། ལྷ་དང་ཆོས་སྐྱོང་གིས་བསུས་ནས་སོང༌། ཁོ་ད་ཙམ་འཁོར་བ་ལས་གྲོལ་ཏེ་འཆི་གསུང༌། འོ་ན་བཙུན་གཞོན་རྣམས་གདོན་པའི་རྒྱུ་མཚན་དྲིས་པས། དེ་ཐམས་ཅད་ངའི་མཁན་བུ་ཡིན་ཏེ། ཐོས་ན་ང་ངོ་ཚ། ཁོང་རྣམས་ཡི་མུག་ནས་འགྲོ་ཟེར། དེ་ནས་དར་ཙམ་ཞིག་དྲན་མེད་སོང༌། ཡང་ལབ་པ་ལ། ད་ཅི་ནས་གར་ཕྱིན་དྲིས་པས།
ཕུ་ཡ་གི་ན་རྣལ་འབྱོར་པ་ཞིག་འདུག་པའི་དགེ་སྦྱོར་གྱི་བར་ཆད་ལ་ཕྱིན་ཟེར། ཁྱེད་མཁན་པོ་སྡེ་སྣོད་གསུམ་ཤེས་པ་ཞིག་དེ་འདྲ་བྱེད་པ་ཞན་བྱས་པས། བདེན་ཏེ་ངའི་ཤེས་པ་ལ་རང་དབང་མེད་ཟེར། ཡང༌། སད་ཀྱང་བྱིས་པ་དེ་ལ་བཏབ་ནས་ལུས་ཐམས་ཅད་དྲོད་དུ་བྱས་ཏེ། ཁ་སྣ་ནས་ནི་མེ་ལྕེ་ཉུག་ཅིང༌། ཐམས་ཅད་ལ་འབར་བ་ལ། སྔར་གྱི་རྣལ་འབྱོར་པ་དེ་སྤྱན་དྲངས་ཏེ། ཁོ་བོའི་དམིགས་པ་གཅིག་བྱས་པས། ཁོ་རྒོད་ཅིང༌།
གཏུམ་པོའི་སྐྱེ་རིམ་ལ་བསྟན་པ་ཐོབ་པས་འཇིག་རྟེན་གྱི་ནུས་མཐུ་ཅན་སུ་ལའང་མི་འཇིགས་ཟེར། འོ་ན་ཁོ་ཅན་འོངས་པའི་རྒྱུ་མཚན་དྲིས་པས། ངས་ཟས་བག་རེ་རྙེད་ཀྱང་ཟོས་ན། ལྟོའི་མེ་ལ་ཤིང་བསྣན་པ་བཞིན་འགྱུར་གིན་འདུག་ནས། སྔར་འདྲིས་ཀྱི་བག་ཆགས་ཀྱིས། ཁོ་ལྟོགས་པ་ལ་སྟེར་དུ་འོངས་པ་ཡིན་ཏེ། ཁོའི་ལས་ངན་སད་རྐྱེན་བྱེད་ཀྱིན་འདུག་པ་ཟེར། དེ་དག་གི་རྒྱུ་མཚན་དྲིས་པས། ང་མཁན་པོ་བྱེད་དུས་སུ། ཁོ་ན་ལེནྡྲར་བརྡ་སྤྲོད་སློབ་ཏུ་འོངས་ནས།
བརྟུལ་ཞུགས་དང་མི་ལྡན་པར། དགེ་འདུན་གྱི་ཚུལ་དང་ཆུ་ཤིང་ལ་དཔྱད་པའི་མཐོང་ཆོས་སོ་ཟེར། དེས་མཛད་དམ་དྲིས་པས། མྱོང་འོག་བཙུགས་ཀྱིས། རྣམ་སྨིན། ཕྱི་མ་ཡི་དྭགས་སུ་འགྲོ་ཟེར། དེ་ལ་བཤགས་ཐབས་ཡོད་དམ་དྲིས་པས། དགེ་འདུན་རང་ལ་བསྙེན་བཀུར་བྱས་ཏེ། སྤྱན་སྔར་མཐོལ་ཞིང་བཤགས་ནས་འདག་གོ་ཟེར། རྣལ་འབྱོར་པས་དེ་ལ་དམིགས་པའི་བྱམས་པ་ཡུད་ཙམ་སྐྱེས་པས།
ཐལ་མོ་སྦྱར་ཏེ། མ་ཡང་བྱོན་བདོག་གམ་ཟེར་ནས་འཆི་མ་ཕྲལ་བྱས་ཏེ། སོང་ནས་ཕྱིན་ཆད་དེར་མ་འཁོར་རོ། ། དེར་དེ་བཞིན་དུ་ཚོགས་སུ་མཐོལ་ཏེ། གླཻང་བས་དེར་འདུས་ཚོ་ཁོང་གི་མཁན་བུ་ཡིན་པར་འདུག་ནས་ཐམས་ཅད་ཆོ་ངེས་སོ། ། དེས་ན། བཅོམ་ལྡན་འདས་ཀྱིས་དགེ་འདུན་གྱི་རྫས་ལ་ཤ་བུའི་འདུ་ཤེས་བཞག་པར་བྱའོ། ། ཞེས་པའི་དོན་ཏོ། ། ༈ རྨོངས་རྣམས་སྡུག་བསྔལ་མི་ཟད་ལེན། ཁྱིམ་བྱའི་ལྷ་ཁང་ན་དགེ་འདུན་གྱི་གནས་གཞི་ཞིག་ཡོད་པ་ལས།
དེར་སྐྱེས་བུ་ལྔ་བརྒྱ་ཙམ་གྱིས་དགེ་འདུན་གསོལ་བའི་འབབ་ཆུ་རྙོགས་སོ། ། དེར་འབྲས་བཙོར་མ་བཏུབ་ནས་དགེ་འདུན་གྱི་ཆོས་སྟོན་ཆག་གོ ། དེ་ནི་བྱང་ཆུབ་སེམས་དཔའ་དགྲ་ལས་རྣམ་རྒྱལ་བཞུགས་པ་ལ༑ དགེ་འདུན་རྣམས་ཀྱི་ཚོགས་དཔོན་བྱས་པས། རྡོ་རྗེ་གདན་ན་སྐར་མ་ས་གའི་མཆོད་པ་ལ་བལྟ་རུ་གཤེགས་ཟེར་བ་བཞིན་ཕྱིན་པའི་ལམ་དུ་བྱེ་རླུང་ཆེན་པོ་ཞིག་ན་བུད་མེད་ཀྱི་སྐད་ཅིག་གཉའ་ཙེར་གྱིས་དྲག་ནས་བལྟས་པས། ཡི་དྭགས་མོ་ཆེན་མོ་ཞིག་ལ་བུ་ལྔ་བརྒྱ་སྐྱེས་ནས་འདུག་པ་གཟིགས་སོ། ། དེར་ཡི་དྭགས་མོ་ན་རེ། བྱང་ཆུབ་སེམས་དཔའ་བདག་ཅག་ལ་ཟས་སྐོམ་བྱིན་ཅིག་ཟེར། བྱང་ཆུབ་སེམས་དཔའ་འགྱུར་མགུལ་དེ་ནས་ཆུ་བླུད་པས་གྲེ་བར་མ་སོང་བར། ཁྲོ་བོ་མི་གཡོ་བའི་སྔགས་ཀྱིས་བྱིན་གྱིས་བརླབས་ནས་བྱིན་པས་ཚིམ་པར་གྱུར་རོ། །
དེར་ཡི་དྭགས་མོ་ན་རེ། ཁྱེད་རྡོ་རྗེ་གདན་དུ་གཤེགས་ན་འཕྲིན་ཅིག་གསུངས་ཤིག། ངའི་ཁྱོ་ཟས་འཚོལ་དུ་སོང་ནས་ཟླ་བ་དྲུག་ལོན་ཏེ། ཟས་ཁྱེར་ལ་མྱུར་དུ་ཤོག། ང་ནི་ཤི་ལ་ཁད་ན་ཟེར་རོ། ། གསུངས་ཤིག ། དེ་ངས་ངོ་མི་ཤེས་བྱས་པས། མིག་ཡ་གཅིག་མེད་པ། རྣ་བ་ཡ་གཅིག་མེད་པ། ལག་པ་དང་རྐང་པའང་ཡ་རེ་མེད་པ་ཞིག་བདོག་གོ་ཟེར།
དེ་ངས་མི་མཐོང་བྱས་པས། རྫས་འདི་བཅངས་པས་མཐོང་ཟེར་ཏེ་རྫས་ཤིག་བསྐུར་རོ། ། དེར་བྱང་ཆུབ་སེམས་དཔའ་གདན་དུ་བྱོན་ནས་སྙྀང་རྗེའི་བསམ་པས། ཡི་དྭགས་མོའི་འཕྲིན་མ་བརྗེད་དེ། ལྷོ་ངོས་གཤིན་རྗེའི་ལྷ་ཁང་དུ་ཕྱིན་ནས་བལྟས་པས། འདྲེ་ཐམས་ཅད་གོང་བུ་གཅིག་ཏུ་འདུས་ནས་འདུག། ས་བསླང་བས། ཐམས་ཅད་ལངས་པའི་ཡི་དྭགས་མོའི་ཁྱོ་བྱུང་བ་གཟིགས་ཏེ། འཕྲིན་བཟླས་པས། ཡི་དྭགས་ན་རེ།
ངས་ཟླ་བ་དྲུག་གི་བར་དུ་ཟླ་ཟས་བཙལ་ཡང་མ་རྙེད། ད་ལྟ་མི་གཅིག་གིས་ལུད་པ་བོར་བ་ཐོབ་པས། འདྲེ་ཐམས་ཅད་འདུས་ཏེ་བརྡུངས་ནས་སྡུག་བསྔལ་བ་གཟིགས་སོ། མཆིལ་མ་དེ་ཡང་ད་ནི་བསྐམས་འདུག་ན་ཟེར། བྱང་ཆུབ་སེམས་དཔས་ངས་ཟས་སྐོམ་སྦྱིན་གྱིས་ཁྱེར་ལ་སོང་བྱས་པས། ཡི་དྭགས་གཞན་གྱིས་འཕྲོག་ཟེར། དེར་བྱང་ཆུབ་སེམས་དཔས་ཟས་སྐོམ་བུམ་པ་གཉིས་ལ། ཁྲོ་བོ་མི་གཡོ་བའི་སྔགས་ཀྱིས་སྲུང་བ་བྱས་ནས་བསྐུར་བས། བུ་སྨད་གྱི་གམ་དུ་ཕྱིན་ནས་ཟོས་པས་ཚིམ་པར་གྱུར་ཏེ། དེ་ནས་སྐར་མ་ས་གའི་དུས་མཆོད་ཐོས་ནས།
བྱང་ཆུབ་སེམས་དཔའ་འཁོར་བཅས་ཀྱིས་སླར་བྷང་ག་ལར་བྱོན་པའི་ལམ་དུ་སྔར་གྱི་ཡི་དྭགས་རྣམས་དང་འཕྲད་དེ། ཕྱག་འཚལ་ནས། དེར་ཡང་ཟས་སྐོམ་བྱིན་ནོ། ། བྱང་ཆུབ་སེམས་དཔས་ཁྱེད་དུ་ཡོད་དྲིས་པས། ལྔ་བརྒྱའོ་ཟེར་འདིར་ལས་ཅིས་སྐྱེས་བྱས་པས། ཁྱེད་འཛམ་བུ་གླིང་པ་ཡིད་ཆེས་པར་དཀའ་བས་མི་སྨྲ་ཟེར། ངས་མངོན་སུམ་དུ་མཐོང་བས་ཡིད་ཆེས་སོ་བྱས་པས། ངེད་རྣམས་ཀྱིས་ཁྱིམ་བྱའི་ལྷ་ཁང་གི་དགེ་འདུན་གྱི་ཆུ་རྙོགས་ཏེ། ཆོས་སྟོན་བཅག་པས་སོ་ཟེར། ངེད་འདི་ལས་ཐར་པའི་ཐབས་མངའམ་ཟེར།
བྱང་ཆུབ་སེམས་དཔས་ཐབས་ཡོད་ཀྱིས་སེམས་རྩེ་གཅིག་ཏུ་གྱིས་ལ། ཡི་གེ་དྲུག་པ་བཟློས་ཤིག་གསུངས་པ་བཞིན། ཡི་དྭགས་རྣམས་ཀྱིས་ཀྱང་དེ་བཞིན་དུ་བྱས་པས། དེ་མ་ཐག་ཏུ་ཚེ་འཕོས་ནས་སུམ་ཅུ་རྩ་གསུམ་དུ་སྐྱེས་སོ། ། ༈ བསམ་པ་ཉམས་པའང་སྐྱེ་བར་འགྱུར། ། བསྐལ་བ་དང་པོའི་ཚེ་འཛམ་བུའི་གླིང་འདིར། རྒྱལ་པོ་བསྙེན་པའི་སྤྱི་བོའི་ལྦ་བ་ལས་ཁྱེའུ་མཛེས་པ་ཞིག་བྱུང་བ༑ མཚན་མཁན་གྱིས་གླིང་བཞི་ལ་དབང་བར་ལུང་བསྟན་ནས། སྤྱི་བོ་སྐྱེས་སུ་བཏགས་ཏེ། ཡབ་འདས་པ་དང་རྒྱལ་ཚབ་ཞུས་པས།
ང་ལ་རྒྱལ་པོའི་དབང་ཐང་ཞིག་ཡོད་ན། དེ་དག་འབད་མེད་དུ་འབྱུང་བར་གྱུར་ཅིག་ཅེས་པས། འཛམ་གླིང་ཀུན་དུ་ཅི་འདོད་བབས་པས། བློན་པོ་རྣམས་ལ། འདི་སུའི་མཐུ་དྲིས་པས། རྒྱལ་པོའི་ཡོན་ཏན་དང་སེམས་ཅན་གྱི་བསོད་ནམས་སོ་ཟེར་བས། ངའམ། སེམས་ཅན་སུའི་ཡིན་པར་འབབ་པར་གྱུར་ཅིག་ཅེས་པས། གཞན་དུ་འབབ་འཕྲོ་ཆད་ནས་ཕོ་བྲང་ཉིད་དུ་ཞག་བདུན་བབས་ཏེ། འཛམ་གླིང་དུ་ལོ་ཁྲི་ཕྲག་མང་པོ་བདེ་བ་སྤྱད་པ་དང༌།
རྒྱལ་པོ་ཉིད་ཀྱིས་གཟིགས་པའི་གནོད་སྦྱིན་ལྷ་གནས་ཀྱིས། འདི་བས་ཀྱང་ལུས་འཕགས་པ་གླིང་ན་འབྱོར་པ་ཆེ་བས། དེར་གཤེགས་པར་དགྱེས་པ་ཙམ་གྱིས་འཁོར་ལོ་ནམ་མཁའ་ལ་འཕགས་ཏེ། རྒྱལ་ཕྲན་རྣམས་ཀྱིས་བསུས་ནས། དེར་ལོ་སྟོང་ཕྲག་དུ་མ་དགའ་བདེ་སྤྱད་པ་དང༌། ཡང་ལྷ་གནས་ཀྱིས། བ་གླང་སྤྱོད་དང༌། སྒྲ་མི་སྙན་དང༌། རིས་བཞིར་ཡང་སྔར་བཞིན་སྤྱད་ དོ། ། ཡང་རྩ་གསུམ་དུ་བསྐུལ་ཏེ།
སྣ་བདུན་འཕགས་པས། དེ་མ་ཐག་ཏུ། རྒྱལ་པོ་འཁོར་བཅས་ནམ་མཁའ་ལ་འགྲོ་བས། རྟ་གླང་གི་རྩྭ་ཆུས་རི་རབ་ཀྱི་ཁོང་སེང་ན་དྲང་སྲོང་ལྔ་བརྒྱ་ཡོད་པའི་ལུས་ལ་ཕོག་ན། འདི་ཅི་ཞིག་རྟོག་པ་དང༌། དྲང་སྲོང་བློ་དང་ལྡན་པ་ཞིག་ན་རེ། སྤྱི་བོ་སྐྱེས་སུམ་ཅུ་རྩ་གསུམ་དུ་སོང༌། ཟེར་གྱིས། དེའི་རྟ་གླང་གི་བཤང་གཅིའོ་ཟེར་ནས། བཤང་གཅི་ཕོག་པས་ཁྲོས་ནས།
དྲང་སྲོང་དེ་དག་གིས་ཏིང་ངེ་འཛིན་གྱིས་བཅིངས་པས། རྒྱལ་པོ་དཔུང་བཅས་ཀྱིས་འགྲོ་བར་མ་ནུས་པར། རྒྱལ་པོས་ཀྱང་དེ་ལྟར་ཤེས་ནས། ང་ལ་རྒྱལ་པོའི་དབང་ཐང་ཡོད་ན། དྲང་སྲོང་དེ་དག་ང་ལ་ཕྱག་འཚལ་ཏེ། ངའི་ཞབས་འབྲིང་ལ་འབྱུང་བར་གྱུར་ཅིག་ཅེས་པས། དེ་མ་ཐག་ཏུ་ཐམས་ཅད་བྱུང་ནས་ཞབས་འབྲིང་བྱས་ཏེ་བྱོན་པ་མཐོང་ནས་ལྷ་རྣམས་སྔངས་ཏེ། སྒོ་ཐམས་ཅད་བཅད་ནས་བཏང་བ་སུམ་རིམ་བཅུག་གོ ། དེར་སྤྱི་བོ་སྐྱེས་ཀྱིས་དུང་བུས། གཞུ་རྒྱུད་བསྒྲེངས་པས།
སྒོ་ཐམས་ཅད་རང་བྱེ་ནས། བརྒྱ་བྱིན་གྱིས་མ་བཟོད་པར་རིངས་པར་བསུ་སྟེ། སྟན་ཕྱེར་བསྟབས་ནས། ལྷའི་དབང་པོ་དྲུག་གི་བར་དུ་དགའ་བདེ་སྤྱད་པའི། ལྷ་དབང་ཐ་མ་བྱང་སེམས་འོད་སྲུང་གི་ཚེ། ལྷ་མིན་གྱི་དམག་གིས་ཕམ་པར་བྱས་ཏེ། ལྷ་དབང་བྲོས་པ་ན། སྤྱི་བོ་སྐྱེས་ཀྱིས་དུང་བུས། གཞུ་རྒྱུད་བསྒྲེངས་པས། ལྷ་མིན་ཆུ་ནང་དུ་བྱེར་བས་ང་རྒྱལ་སྐྱེས་ཏེ།
འདིར་དབང་པོ་གཉིས་མི་དགོས་པས། འདི་བསད་ལ་ང་འབའ་ཞིག་གིས་བྱའོ། ། སྙམ་པའི་ངན་སེམས་སྐྱེས་མ་ཐག་ཏུ་ཕོ་བྲང་རྙིང་པའི་སྒོ་དྲུང་དུ་ལྷུང་ནས་དེའུ་རེར་ཤིའོ། ། དེར་མི་རྣམས་ལྷགས་ཏེ་སུ་ཡིན་ཞེས་འདྲིའོ། ། སྔར་གྱི་བློན་རྒན་གླིང་སྐྱོང་ཞེས་པས་ངོ་ཤེས་ཏེ། འཇིག་རྟེན་པ་དག་འདྲི་ན་ཇི་ལྟར་ལན་གདབ་པར་བྱ་ཞེས་དྲིས་པའི་ལན་དུ། གླིང་བཞི། ལྷ་གནས་གཉིས་ཀྱིས་འདོད་པས་ཆོག་མ་ཤེས་པར་བསམ་ངན་སྐྱེས་ཏེ་རྩ་གསུམ་ནས་ལྷུང་ནས། འཛམ་གླིང་དུ་ཚེའི་དུས་བྱས་ཏེ། མནར་མེད་དུ་སོང་ངོ་ཞེས་ལན་ཐོབ་ཅིག་ཟེར་ནས་འགྱོད་བཞིན་དུ་ཚེའི་དུས་བྱས་སོ། །
དེ་ལྟ་བུའི་འབྱོར་པ་དེ་ནི་སྔོན་སྲན་འཚོང་དུ་གྱུར་པ་ན། སངས་རྒྱས་པ་རུ་ཤ་ལ་སྲན་མ་ཕྱེད་དང་ལྔ་དད་གུས་ཀྱིས་གཏོར་བའི་འབྲས་ བུའོ། ། ༈ དེ་ཡི་ཕུན་ཚོགས་ཟད་མི་ཤེས། ། མཉན་ཡོད་དང་ཧ་ཅང་ཡང་མི་རིང་བ་ན༑ སྔོན་གྱི་དེ་བཞིན་གཤེགས་པ་ལ་བྱ་བ་བྱས་པ་དེས་པ་ཞེས་པ་ཞིག་ཡོད་པ་དེས། གསལ་རྒྱལ་ཆོག་མི་ཤེས་ཤིང་འདོད་པ་ལ་བརྐམ་པས། ཁྱིམ་བདག་ལྔ་བརྒྱའི་བདོག་པ་ཕྲོགས་ནས་མི་ཀུན་བཟུང་བ་དེ་གདུལ་བའི་ཕྱིར། ཕྱགས་དར་ཁྲོད་ནས་རིན་ཆེན་འཛམ་གླིང་གི་ནོར་ཐམས་ཅད་པས་དགའ་བ་ཞིག་རྙེད་པ་དང༌། སུ་དབུལ་བ་ལ་སྟེར་རོ་ཞེས་པས། དེར་ཚོགས་པའི་མུལ་སྤྲང་སོགས་ལ་མི་སྟེར་བར།
ཁྱོད་པས་ཆེས་དབུལ་བ་གསལ་རྒྱལ་ལ་སྟེར་ཟེར་བ་ཐོས་ནས། ང་ལ་གཏེར་མཛོད་འདི་རྙེད་ཅིག་ཡོད་ན། དབུལ་བའི་རྒྱུ་མཚན་ཅི་དྲིས་པའི་ལན་དུ། རིན་ཆེན་གཏེར་མཆོག་དཔག་མེད་ཀྱང༌། ། ཆོག་མི་ཤེས་ཤིང་བརྐམ་པ་ཁྱོད། ། འཇིག་རྟེན་འདི་ན་ཆེས་དབུལ་ལོ། ། བྱས་པས། དེ་ལ་དཔང་པོ་སུ་ཡོད་ཟེར། ཆོས་ཀྱི་རྗེའོ། ། ངས་སྤྱན་དྲང་ངོ་ཟེར་བ་ལ།
མི་དགོས་འབྱོན་པར་འགྱུར་གྱིས་ཟེར་ཏེ། ཀུན་མཁྱེན་རྒྱལ་པོ་ཀུན་གཟིགས་པས། ། བདག་གིས་བསམ་པ་མཁྱེན་མཛོད་ལ། ། བྱང་ཆུབ་བདག་གི་དྲུང་བཞུད་ཅིག། ཅེས་པས་བྱོན་ནས། རྒྱལ་པོས་ཞུས་པས། དེས་པ་བདེན་ཏེ། ཁྱོད་ནི་ཞེས་སོགས་འདོད་ཡོན་གྱི་ཉེས་དམིགས་གསུངས་པས། ཁྱིམ་བདག་ནོར་དང་བཅས་པ་བཏང་ནས། རང་གི་རྒྱལ་སྲིད་ཀྱང་སྤངས་ཏེ།
སེམས་བསྐྱེད་དོ། ། ༈ འཕེལ་ཕྱིར་སྐབས་དབྱེ་མི་བྱ་སྟེ། ། ཛྙཱ་ན་ཤྲཱིའི་པཎ་ཆུང་གུ་ན་ཤྲཱི་ཞེས་པ། འདོད་པ་ཆུང་ཞིང་ཆོག་ཤེས་པ། སྦྱངས་པའི་ཡོན་ཏན་ལ་གནས་པ་དེ་ཅི་ཡང་མི་འཛིན་པས། གཏོར་མ་རྡོ་ལེབ་ཀྱི་སྟེང་དུ། ཁྱོར་བས་ཆུ་ལྡུགས་པ་ལ། བླ་ཆེན་སྟག་ཚས་མི་བཞེད་བཞིན་དུ་གཏོར་སྣོད་ཅིག་ནན་གྱིས་ཕུལ། དེའི་གྲོགས་སུ་ཆུ་བུམ་ཞིག་ཀྱང་ཕུལ། དེ་ནས་མཆོད་ཆ།
དཔེ་རྟེན་སོགས་འབུལ་བ་བག་རེ་བླངས་པས། ཕྱིས་འདོད་པ་འཕེལ་ཏེ། མངའ་རིས་ཀྱི་མཁན་པོ་མཛད་ནས། སྟོད་ཕྱོགས་ཀྱི་གནས་དགོན་ཐམས་ཅད་བཏད་ཀྱང་ཆོག་མ་ཤེས་པར། ཐང་ཆུང་དུ་ཡི་གེ་སྐུར་ཕྱིན་པ་ཞིག་བྱུང་ངོ༌། ། གང་ཞིག་ཡིད་འོང་མི་འཛིན་པ། ། སྤྱལ་ཆོས་བཟང་རྡོ་རྗེ་གདན་ན། ལོ་ཙཱ་སློབ་པའི་རྒྱགས་སྐྱེལ་བ་ལྷོ་ཕྱོགས་ཀྱི་ཚོང་པ་མང་པོ་དང་འགྲོགས་ཏེ། ཕྱིན་པའི་ལམ་དུ་ཤི་སྐྱིད་བྱུང་ནས། ནོར་ཀུན་ཁྱེར།
མི་ཀུན་བསད་དེ། གསེར་མིད་ཡོད་དེ་ཟེར་ནས་རྒྱུ་མའང་དེད་པ་ལ། ཉང་སྟོད་སྒོམ་དད་ཅེས་པ་སྐུད་པ་ཙམ་ཞིག་ཀྱང་བདག་ཏུ་མི་འཛིན་པ་ཞིག་ཀྱང་སངས་རྒྱས་ཀྱི་གདན་ས་ལན་གཅིག་མཐོང་ན་སྙམ་ནས་འགྲོགས་ཕྱིན་པ་དེ་ལ། ནམ་བཟའ་ཕྱག་དར་ལྷུམ་པོ་ཞིག་ལས་མེད་པར། པེན་ད་བ་དེ་ལ་རེག་ན། མཁར་ཆེ་ལྡོག་གོ་ཟེར་ཏེ། གསོད་འཕྲོག་ལྟ་ཞོག་རེག་པའང་མ་བྱུང་བ་བཞིན་ནོ། ། འགྲོ་ལ་ཕན་ཕྱིར་ལུས་བཏང་བྱ། ། ཚོང་པ་མང་པོས་རྒྱ་མཚོ་ལ་ནོར་བུ་འདོན་དུ་ཕྱིན་པས། གཟིངས་ཞིག་ནས་ཚོང་པ་ཐམས་ཅད་ཤི །
སེམས་བསྐྱེད་པའི་མི་ཞིག་ཡོད་པ་མ་ཤི་ནས་འོངས་པས། རྒྱ་གར་གྱི་ཕྱུག་པོའི་ལུགས་ཀྱིས། རྒྱལ་པོའི་ཆད་པའམ། དགྲ་བྱུང་ན་གསུག་གཏོང་བའི་གསེར་སྲང་གསུམ་བཞི་རེ་ལུས་ལ་འཆང་བ་ཡིན་པས་ཁོ་ལའང་གསེར་སྲང་གསུམ་ཡོད་པ། ནུབ་མོ་མགྲོན་ཁང་ཞིག་ཏུ་ཉལ་བས་རྐུན་པོ་ཁ་ཅིག་བྱུང་སྟེ། ཁོ་ལ་ནོར་བླང་བྱས་པས། ཁོ་སེམས་བསྐྱེད་པ་ཡིན་པས། གསེར་སྲང་གསུམ་པོ་མོད་ལ་བྱིན་པས། རྐུན་པོས། འདི་ཙམ་དུས་ལ་སྟེར་ལུགས་ཀྱིས།
ད་དུང་ཡོད་སྙམ་ནས། ད་དུང་བླང་བྱས་པས། མེད་དོ་ཟེར། འོ་ན་ཁྱོད་གསོད་དོ་བྱས་པས། གསོད་ཀྱང་མེད་ཟེར། དེར་སྙིང་ཁར་ཕ་བོང་ཞིག་གིས་མནན་ནས་མིག་ཏུ་གྲི་བཙུགས་ཏེ་འདོན་ནོ་བྱས་པས། མིག་འདོན་ཀྱང་ད་ང་ལ་ནོར་ནི་མེད་ཀྱིས་ཐོན་ཅིག་བྱས་པས། རྐུན་པོ་དཔྱད་པ་སྐྱེས་ནས། ཁྱོད་ལ་ཡོན་ཏན་ཅི་ཡོད་དྲིས་པས། ང་ལ་ཡོན་ཏན་གཞན་མེད།
སེམས་བསྐྱེད་དེ་ལུས་སྲོག་ཆགས་མེད་དུ་སེམས་ལ་བཏང་བས་སོ་ཟེར། རྐུན་པོ་དད་དེ། གསེར་ཡང་སླར་བྱིན། ཁོ་རང་ཡང་གཡོག་ཏུ་བྱས་སོ། ། ༈ ཡང་སློབ་དཔོན་ཀླུ་སྒྲུབ་ཀླུའི་ཡུལ་ནས་འབུམ་སྤྱན་འདྲེན་པའི་དུས་སུ། སློབ་དཔོན་བྱད་གཟུགས་ཤིན་ཏུ་མཛེས་པ་ལ། ཀླུ་རྣམས་ཆགས་ཏེ། ཁྱོད་ལ་ངེད་ཀྱི་བུ་མོ་སྦྱིན་ནོ་སྡོད་ཟེར། སློབ་དཔོན་ན་རེ། སྔོན་ལ་ངས་མི་ཡུལ་དུ་ཕྱིན་ལ༑
མཆོད་རྟཻན་བྱེ་བ་ཕྲག་རྒྱ་བརྩིགས་ཏེ་འོང་ངོ་ཟེར། དེར་འབུམ་གྱི་པོ་ཏི་གཅིག་རྟིང་པར་བཞག་ནས་གཞན་སྤྱན་དྲངས་སོ། ། དེར་མི་ཡུལ་དུ་མཆོད་རྟཻན་རེའི་ནང་དུ་སྒྲོལ་མ་ལ་སོགས་པའི་སྐུ་རེ་རེ་བཞུགས་པ་བྱེ་བ་ཕྲག་བརྒྱ་རུ་གཅིག་གིས་མ་ཚང་བ་བརྩིགས་ཏེ། ཀླུ་ཐམས་ཅད་ཀྱིས་གྲོགས་བྱས་པས་མྱུར་དུ། གྲུབ་བོ། ། གཅིག་ནི་མ་བརྩིགས་ཏེ། ཀླུའི་ཡུལ་དུ་འགྲོ་བ་དགག་པའི་ཕྱིར་རོ། ། དེར་སློབ་དཔོན་གྱིས་ལྷོ་ཕྱོགས་དཔལ་གྱི་རི་ལ་བྱོན་ནས་སེང་ཁྲི་ལ་བཞུགས་ཏེ། ནང་རེ་བཞིན་དུ། མི་རྣམས་ལ་ཅི་འདོད་སྦྱིན་ནོ་ཞེས་སྨྲས་ནས།
བཅུད་ལེན་དང༌། རིག་པ་ལ་སོགས་པ་གང་དང་གང་འདོད་པ་སྟེར་རོ། ། དེ་ནས་ནམ་ཞིག་རྒྱལ་པོ་ས་ལམ་བ་ཧ་ན་ཞེས་བྱ་བ་ཞིག་བཅུད་ལེན་སློབ་པར་འདོད་པའི་སྐབས་སུ། དེའི་བུས་མ་ལ་སྨྲས་པ། ངས་ཡབ་ཀྱི་རྒྱལ་སྲིད་འདི་ནམ་ཐོབ། མ་ན་རེ། ཁྱོད་ཀྱི་ཕ་ནི་སློབ་དཔོན་ལ་བཅུད་ལེན་བསླབས་ནས་ཚེ་ཉི་ཟླ་དང་མཉམ་པར་འགྲོ་སྟེ། ཁྱོད་ཀྱིས་རྒྱལ་སྲིད་མི་འཐོབ་བོ་ཟེར། བུ་ན་རེ། འོ་ན་ཐོབ་པའི་ཐབས་འདྲ་ཡོད་དམ།
ཡོད་དེ། སང་སློབ་དཔོན་ཀླུ་སྒྲུབ་སེང་གེའི་ཁྲི་སྟེང་ནས་ཅི་འདོད་སྦྱིན་ནོ་ཟེར་གྱིས། དེའི་དྲུང་དུ་སོང་ལ་དབུ་སློངས་ཤིག། འོན་ཀྱང་ཁྱོད་ཀྱི་ཕ་ལ་བཅུད་ལེན་མི་སློབ་པས། ཕ་མྱུར་དུ་འཆི་ལ། དེར་ཁྱོད་ཀྱིས་རྒྱལ་སྲིད་ཐོབ་བོ་ཞེས་སྨྲས་སོ། ། དེར་བུས། བེར་ནག་ཅིག་གྱོན་ནས་རལ་གྲི་མཆན་དུ་བཅུག་སྟེ། སློབ་དཔོན་གྱི་དྲུང་དུ་ཕྱིན་ནས། བདག་ལ་དབུ་སྩོལ་ཅིག་བྱས་ཏེ།
ལག་པ་བཟེད་པས། སློབ་དཔོན་གྱིས་རྩྭ་ཀུ་ཤ་ཞིག་ཕྱག་གཉིས་ཀྱིས་བཟུང་སྟེ། དབུ་བཅད་ནས་བྱིན་ནོ། ། དེར་སྐེའི་རྩ་བོ་ཆེ་ལྔའི་ནང་ནས། ང་ཡི་ཡིད་ནི་བདེ་བ་ཅན་གྱི་ཞིང་དུ་འགྲོ། ། ཚེ་ལོ་ལྔ་བཅུ་པ་ལ་འགྲོ་བའི་དོན་དུ་འོང༌། ། ཞེས་སོགས། ཚིགས་ཚོགས་བཅད་མང་དུ་བྱུང་ངོ༌། ། དེ་ནས་རྒྱལ་པོའི་བུས་དབུ་ཁྱེར་ཏེ་ཕྱིན་པས། སློབ་དཔོན་གྱི་མངག་གཞུག་པའི་གནོད་སྦྱིན་རྣམས་ཀྱིས།
རྒྱལ་བུ་སྐེ་བཙིར་ཏེ་བསད་དོ། ། གནོད་སྦྱིན་རྣམས་ཀྱིས། དབུ་བཏེགས་ལ། སྐེར་བཞག་པར་གཟས་པས་དབུ་མ་ཐེག་གོ ། ལོ་རེ་ཞིང་ནས་ཙམ་གྱིས་ཇེ་ཉེ་ཇེ་ཉེར་འོང་སྟེ། ཕྲད་ཙམ་ན་སློབ་དཔོན་འབྱོན་ནོ། ། ད་ལྟ་ལས་དག་པས་ཀྱང་སྐུ་དང༌། དབུ་མཐོང་སྟེ། རྟག་ཏུ་འོ་མ་འཛག་ཅིང༌། རླངས་པ་ཐོལ་ལེ།
དེང་སང་ནི་ཕྲད་ལ་ཁད་ཡོད་པར་གྲགས་ཏེ། ཚེ་ལོ་ལྔ་བཅུ་པར་ཉེ་བའི་ཕྱིར་རོ། ། ལེའུ་བརྒྱད་པའོ། ། །། ཀ༩ ལེའུ་དགུ་པའི་སྐབས་ཀྱི་གཏམ་རྒྱུད་བཤད་པ། བཅོམ་ལྡན་སྒྱུ་མ་མཁན་གསུམ་དང༌། ། མིག་སྨན་སང་ཀུ་གསལ་ཐུབ་དང༌།། སྒུར་ཆུང་མེ་མགལ་ཁྱྀ་གུ་དང༌། ། ལས་འབྲས་བར་ཕྱུག་བཟང་པོའོ། ། བཅུ་གསུམ་ནོར་བ་ཡང་བློ་ཁྱད་ཀྱི། བཅོམ་ལྡན་འདས་འཁོར་བཅས།
བྱ་རྒོད་ཕུང་པོའི་རི་ལ་བཞུགས་པའི་ཚེ། ། ཀུན་དགའ་བོའི་ཤེས་རབ་བརྟག་པའི་ཆེད་དུ། བཀའ་བསྩལ་པ། ཀུན་དགའ་བོ། འདི་ནས་རྒྱལ་པོའི་ཁབ་ཏུ་ཁྱོད་སོང་ལ། ང་ན་བ་ལ་འོ་མ་ཚོལ་ལ་ཤོག་ཅིག་ཅེས་སོ། ། དེར་ཀུན་དགའ་བོས་གྲོང་ཁྱེར་དུ་ཕྱིན་པ་དང་ལི་ཙ་བྱི་དྲི་མ་མེད་པར་གྲགས་པ་ཤེས་རབ་མཆོག་ཏུ་གྱུར་པར་མཐོང་ནས་དྲིས་པ་དང༌། ཀུན་དགའ་བོས་ལན་ཇི་ལྟ་བ་བཞིན་དུ་གསོལ་བས། དྲི་མེད་གྲགས་པས་སྨྲས་པ། བཅོམ་ལྡན་འདས་ནི་རྡོ་རྗེའི་སྐུ་སྟེ།
སྡུག་བསྔལ་མ་ལུས་པ་ཉེ་བར་བཅོམ་པས་ན། སྐུ་ལ་སྙུན་མི་མངའ་སྟེ། དེ་ལྟར་སེམས་དཔའ་ནི་ཁྱོད་རབ་ཏུ་འཁྲུལ་ལོ་ཞེས་སོགས་རྩོད་པ་དུ་མའི་སྒོ་ནས་སུན་ཕྱུང་པས། ཀུན་དགའ་བོ་སླར་ལོག་ནས་བཅོམ་ལྡན་འདས་ཀྱི་དྲུང་དུ་ཕྱིན་པས། ཁྱོད་ཀྱིས་འོ་མ་རྙེད་དམ་གསུངས། ལན་དུ་དྲི་མ་མེད་པའི་གཏམ་རྒྱུད་སྨྲས་པས། བཅོམ་ལྡན་འདས་ན་རེ། དེ་དེ་བཞིན་དུ་བདེན་ཏེ། འོན་ཀྱང་ངས་ནི། འཁོར་བའི་ཆོས་དང་བསྟུན་ཏེ།
ཁྱོད་ཀྱི་ཤེས་རབ་བརྟག་པའི་ཆེད་དུའོ། ། གསུང་ངོ༌། ། ༈ གལ་ཏེ་སེམས་ཅན་སྒྱུ་འདྲ་ན། ། མཉན་ཡོད་ཀྱི་གྲོང་ཁྱེར་ན་སྒྱུ་མ་མཁན་ཞིག་གི་ཁྱིམ་དུ། མགྲོན་པོ་ལྷ་བཟོ་བ་ཞིག་གིས་ཞག་ས་བྱས་སོ། ། དེར་སྒྱུ་མ་མཁན་དེས། བུ་མོ་ཤིན་ཏུ་མཛེས་པ་ཞིག་སྤྲུལ་ཏེ། ནུབ་མོ་མགྲོན་པོ་ལྷ་བཟོ་བ་དེ་ལ་རྔུལ་ཡབ་བྱེད་དུ་བཅུག་གོ ། དེར་མགྲོན་པོ་དེ་བུ་མོ་ལ་སེམས་ཤིན་ཏུ་ཆགས་ནས་ལག་པ་འཇུས་པས། ཤིང་ཁྲོག་ལ་སོགས་པར་གྱུར་ཏེ།
བུ་མོ་ཞིག་གོ ། དེར་མགྲོན་པོ་སྐྱེངས་ནས་ངོ་ཚ་སྟེ། ཉལ་བའི་ལོགས་དེ་ཉིད་དུ། ཁོ་རང་བཀྱིགས་ཏེ་ཤི་བའི་གཟུགས་བརྙན་ཅིག་བྲིས་ཏེ་བྲོས་ནས་ཕྱིན་ནོ། ། དེར་ནང་པར་ཉི་མ་ཤར་ཙམ་ན། སྒྱུ་མ་མཁན་གྱིས་མགྲོན་པོ་བོས་པས། མེད་དེ། ནང་དུ་ཕྱིན་ཙམ་ན་བཀྱིགས་ནས་ཤི་བར་མཐོང་ངོ༌། ། དེར་ཆད་པ་བྱུང་གིས་དྭོགས་སྐྲག་ནས། གཉེར་བྱེད་པའི་རྒྱལ་པོའི་འཁོར་འདུ་ས་ཏ་ཞེས་བྱ་བ་བོས་ནས་ཁྱིམ་དུ་ཁྲིད་དེ།
ངས་མ་བསད་པའི་རྒྱུ་མཚན་ཡིད་ཆེས་པར་བྱ་བའི་ཕྱིར་བསྟན་ནོ། ། དེར་དེས་ཀྱང་མཐོང་ནས་བཀྱིགས་པའི་ཐག་པ་ལ་གྲི་བཏབ་པས། གྱང་ལོགས་ཀྱི་རི་མོར་སོང་ནས། ཡང་སྒྱུ་མ་མཁན་སྐྱེངས་སོ། ། ༈ རྒྱུན་རིང་ཙམ་གྱིས་ཇི་ལྟར་ན། ། སྒྱུ་མ་མཁན་གྱི་ཁྱིམ་དུ། སློབ་དཔོན་ཀླུ་སྒྲུབ་ཀྱིས་ཞག་འགའ་བཞུགས་ནས། དེ་ནས་སྒྱུ་མ་མཁན་གཞན་ཞིག་གི་གྲོང་དུ་ཕྱིན་པས། སྒྱུ་མ་མཁན་དེས་མཐོང་སྟེ། འདི་ལྟ་བུའི་དགེ་སློང་མཛེས་པ་འདིར་འོང་བ།
ངེས་པར་སྒྱུ་མ་མཁན་གྱིས་ཉམས་སོད་པ་ཡིན་སྙམ་ནས། ཁོས་ཀྱང༌། དེ་ལྟ་བུའི་དགེ་སློང་ཞིག་སྤྲུལ་ནས་དྲུང་དུ་བཏང་ངོ༌། ། ཀླུ་སྒྲུབ་ཀྱིས། དགེ་སློང་དེ་ལ་བདེ་བར་འོངས་སམ་དྲིས་པས། སྒྱུ་མའི་དགེ་སློང་གིས་སྨྲ་མ་ཤེས་སོ། ། དེ་ནས་རིང་ཞིག་ལོན་ནས་སྒྱུ་མའི་དགེ་སློང་སླར་ཞིག་སྟེ་སོང་ནས། སྒྱུ་མ་མཁན་དེ་འདི་སྙམ་དུ་སེམས་ཏེ། ང་བས་སྒྱུ་མ་མཁན་གཞན་ངེས་པར་མཁས་སོ་སྙམ་མོ།། དེའི་བསམ་པ་མཁྱེན་ནས།
འཕགས་པས། ང་ནི་ཀླུ་སྒྲུབ་ཡིན་ནོ། ཁྱོད་ནི་སྒྱུ་མ་ཡིན་ཏེ། སྒྱུ་མ་མཁན་གཉིས་མཐུ་མཉམ་མོ། ། ཞེས་གསུངས་པས། སྒྱུ་མ་མཁན་དེ་བདག་མི་མཁས་སོ་སྙམ་པའང་མེད་དོ། ། ༈ སྒྱུ་མ་དེ་ཡང་སྣ་ཚོགས་ཉིད། ། རྒྱལ་པོ་ཞིག་གི་དྲུང་དུ། མི་ཞིག་ལག་པ་གཡས་སུ་རལ་གྲི་ཞིག་ཁྱེར་གཡོན་དུ་ཕུབ་ཅིག་བཟུང༌། བུད་མེད་ཅིག་ཁྲིད་དེ་བྱུང་ནས།
བུད་མེད་རྒྱལ་པོ་ལ་བཅོལ་ནས། ཁོ་ནམ་མཁའ་ལ་ཐག་པ་ཞིག་བརྒྱངས་ནས་དེ་ལ་འཛེགས་སོང་ངོ༌། ། དར་ཅིག་ན་ཁོའི་ལག་པ་དང༌། རྐང་པ་དང༌། མགོ་བོ་དང༌། གྲི་ཕུག་རྣམས་ཀྱང་རིམ་པར་ལྷུང་བྱུང་བས་དེར་ལྷ་དང་ལྷ་མིན་འཁྲུགས་པའི་བར་དུ་ཁོ་ཤི་བར་བཟུང་བས། སྐྱེས་བུ་ན་རེ། ད་ཁོ་ནི་ཤི ། ཆུང་མ་འདི་ང་ལ་བླང་ཟེར་བས། རྒྱལ་པོས་ཀྱང་བྱིན་ནོ། །
དེར་ཁོའི་མགོ་ལུས་ཀུན་ཚོགས་པ་ན། ཁོང་ལངས་བྱུང་སྟེ། རྒྱལ་པོ་ལ་ངའི་ཆུང་མ་བཅོལ་བ་འདོད་ཟེར། ཁྱོད་ཤི་སྙམ་ནས་བུད་མེད་གཞན་ལ་བྱིན་བྱས་པས། མ་ཉན་པར། སླར་ཁོ་རང་ལ་བྱིན་ནོ། ། ༈ གྲུབ་པའི་མིག་སྨན་སྦྱོར་བ་ལས། ། མིག་སྨན་ཕྱོགས་གཅིག་ཙམ་ནི། བྱི་ལ་ལ། མ་ཧེ་ཤའི་མར་སྙོད་དོ། །
དེ་མ་བཞུ་བར་འཕོངས་ནས་བྱུང་བ། ཐོད་པའི་ནང་དུ་ཨར་ཀའི་ལོ་མས་སྡོང་བུ་བྱས་ཏེ། མར་མེ་བཏང་བའི་དུད་པ། ཐོད་པ་སྟེང་མའི་ནང་དུ་ཆགས་པ་མིག་ལ་བསྐུས་ནའོ། ། ཡང་ན་ཨར་ཀའི་ལོ་མའི་ཅང་ལྷམ་གྱོན་པའོ། ། དེ་མིན་ན། ཁྱེའུ་འམ། བུ་མོ་རྐང་པ་སྔོན་ལ་སྐྱེས་དེའི་གཉའ་ཁུང་དུ་བཞོན་ནས་རྐང་པ་ས་ལ་མ་རེག་པར་ཕྱིན་ན། ས་འོག་གི་གཏེར་བུམ་རིན་ཆེན་གྱིས་གང་པ་མཐོང་ངོ༌། ། ༈ དཔེར་ན་ནམ་མཁའ་ལྡིང་གི་ནི། །
ཞེས་པའི་སྐབས་སུ་ལྷོ་ཕྱོགས་གྲོང་ཁྱེར་ཀྲི་ཡར། བྲམ་ཟེ་སྤུན་བདུན་ཡོད་པ་ཀླུ་དང་འགྲས་ཏེ། ཀླུས་སྤུན་དྲུག་རིམ་གྱིས་ཟོས་སོ། ། ཐ་ཆུང་བྲམ་ཟེ་སང་ཀུ་ཞེས་པ་ཞིག་ལུས་པ་དེའང་ཟོས་ཀྱིས་དྭོགས་ནས། མཁར་སུམ་བརྩེགས་བྱས་ཏེ། འོག་ཏུ་བྱི་ལ་མང་པོ་བཞག། བར་དུ་སང་ཀུ་བཟའ་མི་གཉིས་བཞག་ནས། སྟེང་ཁང་དུ་རྨ་བྱ་མང་པོ་བཞག་ནས་བསྲུངས་སོ། ། ཉིན་ཅིག་སང་ཀུའི་ཆུང་མས་ཀླུའི་གྲོང་དུ་ཕྱིན་ནས་མཆོད་མང་པོ་བྱས་སོ་ཟེར། སང་ཀུ་ཁྲོས་ནས་ཀླུའི་ཁང་པ་ཐམས་ཅད་བཤིག་གོ །
དེར་ཀླུ་རྣམས་ཀྱིས་གྲོས་བྱས་ཏེ། འདི་ལ་གནོད་པ་སུས་ནུས་བྱས་པས། སུས་ཀྱང་འགྲོ་མ་ནུས་པ་ལ། ཀླུ་མོ་མཆུ་ཅན་མ་ཆེན་མོ་ན་རེ། ངས་ནུས་ཀྱིས་ཟེར་ནས་ཕུ་ཞེས་བརྗོད་པས། རླུང་ཆེན་པོ་ལངས་པས། སྟེང་ཁང་གི་རྨ་བྱ་རྣམས་འོག་ཏུ་བྲོས་ སོ། ། དེར་ཀླུ་མོས་སྦྲུལ་ཆུང་ངུ་ཞིག་ཏུ་སྤྲུལ་ནས། སྟེང་ཁང་དུ་འཛེགས་ཏེ། སང་ཀུ་ནུབ་མོ་ཉལ་བའི་བརླ་ལ་སོ་བཏབ་བོ། །
ནང་བར་ཆུང་མས་སང་ཀུ་ལོངས་བྱས་པས་ཤི་ནས་འདུག་གོ ། དེ་ནས་མྱ་ངན་བྱེད་ཅིང་ཆུ་བོ་གངྒཱ་ལ་གྲུ་ཆེན་པོ་ཞིག་གི་ནང་དུ། སང་ཀུའི་རོ་དང༌། ཆུང་མ་རྣམས་བཅུག་སྟེ་ཕྱྀན་ནོ། ། དེ་ནས་ཆུ་བོའི་ཕར་འགྲམ་ཚུར་འགྲམ་ན་ཕྱུགས་རྫི་མང་པོ་ཡོད་པས། གྲུའི་ནང་ན་བུད་མེད་ངུ་བ་མཐོང་ནས་དྲིས་པ་དང༌། ངའི་ཁྱོ་ཀླུས་བསད་ཁྱེད་ལ་གསོ་ཐབས་ཡོད་དམ་ཟེར་རོ། ། ལ་ལ་ན་རེ་མེད་ཟེར། ལ་ལ་ན་རེ་ངས་ཁྱོ་བྱ་ཡིས་ཚུར་ཤོག་ཟེར། དེ་བཞིན་ཉི་མ་གསུམ་ཕྱིན་པས།
ཡང་ཕྱུགས་རྫི་ཞིག་སྔ་མ་བཞིན་དུ་འདྲི་བ་ལ། སྔར་བཞིན་ལན་བྱས་པས། དེ་ན་རེ་ཚུར་ཆོད་ཅིག་དང༌། འདི་ན་ཀླུའི་གྲོང་ཁྱེར་ཡོད་ཀྱིས་ཟེར་ནས། དེར་ཕྱིན་ཙམ་ན་ཕྱུགས་རྫི་ན་རེ། ཡོ་བྱད་ཕྱུང་ཞིག་ཟེར། བུད་མེད་ཀྱིས་ཡོ་བྱད་ཕྱུང་སྟེ་ཀླུ་ལ་མཆོད་པ་བྱས་པས་ཀླུ་ཡིས་དུག་ཕྱུང་སྟེ། སང་ཀུ་སོས་པར་བྱས་སོ། ། དེར་ཕྱུགས་རྫི་ལ་དེ་ན་ཡོད་པའི་ཡོ་བྱད་ལྷག་མ་ཐམས་ཅད་བྱིན་ནས་ངའི་ཡུལ་དུ་འདོང་ཞིག། ཡོ་བྱད་མང་པོ་སྦྱིན་ནོ། །
བྱས་པས། ཐག་རིང་ཟེར་ཏེ་འགྲོར་མ་ཉན། ཁྱོ་ཤུག་གཉིས་པོས་ཡུལ་དུ་ཕྱིན་ནས། མི་ཞིག་དང་ཕྲད་དེ། ཡུལ་འདིར་མི་སྙན་པ་མེད་དམ་དྲིས་པས། གཞན་མེད། བྲམ་ཟེ་སང་ཀུ་ཤི་བའི་བདུན་ཚིགས་དང་ཆོས་སྟོན་བྱེད་དོ་ཟེར། དེར་མི་དེ་སླར་བཏང་ནས། ང་བྲམ་ཟེ་སང་ཀུ་ཤི་བ་སླར་གསོས་ཀྱིས། ཕ་མ་ལ་ཕྱིར་ཕྲད་དུ་ཤོག་བསྲིངས་པས།
ཤི་བ་གསོས་པ་མེད་དོ། ། ཞེས་ཕ་མ་སླར་ངུས་སོ། ། དེར་བཟའ་མི་གཉིས་པོས་ནང་དུ་ཕྱིན་པས། གཉེན་འདུན་ཐམས་ཅད་ཡིད་གཉིས་སུ་གྱུར་བཞིན་དུ་དགའོ། ། དེར་སང་ཀུས་ཀླུས་མི་ཚུགས་པའི་རིག་པ་དུ་མ་ཡང་བསླབས་སོ། ། ཡུལ་གཞན་ཞིག་ཏུ་ཕྱིན་པ་ན། བུད་མེད་མང་པོ་ཆུ་འགྲམ་ན་རས་འཁྲུ་བ་མཐོང་ནས་དེར་ཕྱིན་ཙམ་ན་བུད་མེད་གཅིག་པུ་གཅིག་ཁུར་བྱུང་བ། བུ་དེས་ངུས་ནས། རས་འཁྲུར་མི་སྟཻར་བ་ལ། བུད་མེད་དེས་ཤོག་བྱས་པས།
སྦྲུལ་ཅིག་བྱུང་ནས་དེས་བུའི་རྐང་པ་ལ་སོ་བཏབ་པས་དྲན་མེད་དུ་སོང་ངོ༌། ། དེར་རས་བཀྲུ་བ་ཟིན་ནས། ཡང་ཤོག་བྱས་པས་སྦྲུལ་ཅིག་གིས་བླགས་པས། བུ་དེ་བོས་ཏེ་ཁྱིམ་དུ་སོང་ངོ༌། ། དེར་སང་ཀུས་ཟླ་བ་དྲུག་ཏུ་ཐལ་བ་ཕྱག་ཅིང་བཞག ། ཞབས་ཏོག་བྱས་པས། བུད་མེད་ན་རེ། ཁྱོད་ཅི་འདོད་ཟེར། དེར་སང་ཀུས་ལོ་རྒྱུས་ཞིབ་ཏུ་གསོལ་ནས། ཀླུས་མི་ཚུགས་པའི་མན་ངག་འདོད་བྱས་པས།
སྣོད་དུ་མི་རུང་བས་ཕན་མི་ཐོགས་ཟེར། ནན་གྱིས་ཞུས་པས། དམ་རྫས་ཀྱང་རྙེད་དཀའ་ཟེར། འབད་པས་རྙེད་དེ། མཁའ་ལྡིང་གི་རིགས་སྔགས་ཀྱིས་བྱིན་གྱིས་བརླབས་ནས་འཐུང་དུ་བཅུག་པས། ཕུལ་དྲུག་གི་བར་དུ་རིམ་བཞིན་ཡོག། ལྷག་མ་ལུས་ན་གཉིས་ཀ་ལ་གནོད་ཅེས་སྡིགས་ཀྱང༌། བདུན་ལས་མ་ཡོག་པར། ཕུལ་གང་ལུས་ནས་བུད་མེད་ན་རེ་སྔར་དུ་སྣོད་དུ་མི་རུང་བྱས་སྟེ་མི་ཉན་འདུག། བརྒྱད་བར་འཐུངས་ན་ཀླུ་རིགས་བརྒྱད་བར་གྱི་དུག་ལས་གྲོལ་ཏེ།
ཕུལ་གང་ལུས་པས། ཁྱོད་ལ་ནམ་ཞིག་ན། ཀླུ་ནོར་རྒྱས་ཀྱི་གནོད་པ་འབྱུང་བས། དེའི་གསོ་ཐབས་སུ་རྒྱ་མཚོའི་ལྦུ་བ་དམ་ཚིག་གསུམ་གྱིས་ལོངས་ལ་བྱུགས་ཤིག། ཀླུ་རིགས་བདུན་ལས་གྲོལ་བའི་དངོས་གྲུབ་ཐོབ་པ་ཡིན་ནོ་ཟེར། དེ་ནས་སང་ཀུས་ཀླུ་ནད་སྔར་བྱུང་སོས་ཤིང་ཕྱིས་འབྱུང་གསོ་བའི་ཐབས་སུ། མཁའ་ལྡིང་གི་མཆོད་སྡོང་ཞེས་པས། རྡོ་རིང་གི་སྟེང་དུ་བྱ་ཁྱུང་གི་གཟུགས་བྱས་ཏེ། གཟུངས་སྔགས་ཀྱི་ནུས་པ་བགོས་ནས་བཞག་གོ ། སྔགས་ཀྱི་ནུས་པས་ཀླུའི་བུ་མོ་ཐམས་ཅད་བཀུག་ཅིང་ལོངས་སྤྱོད་པ་ན།
ནོར་རྒྱས་ཀྱི་སྲིང་མོ་ལ། སང་ཀུས་ཀླུ་ཅི་རྩེ་ཐུབ་དྲིས་ཤིག་བྱས་པ་བཞིན། དྲིས་པས། སང་ཀུས་གསང་མ་ཐུབ་ཀྱིས་དྭོགས་ནས་ཐམས་ཅད་ཐུབ་བྱས་སོ། ། དེར་ཀླུ་མོས་མིང་པོ་ལ་སྨྲས་པས་ནོར་རྒྱས་ཀྱིས་སང་ཀུའི་ལྟག་པར་སོ་བཏབ་པས། དེར་གཡོག་གཉིས་ལ་རྣལ་འབྱོར་མས་བསྒོ་བ་བཞིན་དུ། ཕྱིར་མིག་མ་ལྟ།

ལྟས་ནའང་གཏམ་མ་སྨྲ། སྨྲས་པའང་མ་ཉན་ཞེས་པའི་དམ་ཚིག་གསུམ་གྱིས་རྒྱ་མཚོའི་སྦུ་བ་ལོངས་ཤིག་ཅེས་བཏང་བས། ལོངས་ནས་དྲིས་པའི་གྲོང་འདབས་སུ་སླེབས་པ་དང༌། ཀླུས་མ་བཟོད་པར་སྨན་པར་སྤྲུལ་ནས་བདས་པས། ཟིན་ནས་འབོད་ཀྱང་མ་ལྟས་པ་ལ་སྨན་པའི་སྐད་དུ་གྲག་ནས་བལྟས་པས། འདི་ལྟར་ཕྱིན་བྱས་པས། ཁོ་ཤི་ཟིན་ན། ད་སྦུ་བས་ཅི་བྱེད་ཕོ་ལས་ཐོང་ཟེར་ནས་ཕོ་ཕྱིན་པས། སང་ཀུ་མ་ཤི་བར་སྦུ་བ་ལོངས་སམ་ཟེར། ལོངས་ཏེ། འདི་ལྟར་ཟེར་ནས་ཕོ་བྱས་པས།
དམ་ཚིག་གསུམ་གང་རུང་ཞིག་བསྲུངས་ན་འགྲུབ་པ་ལ། དེ་ཀླུའི་སྤྲུལ་པ་ཡིན་གྱིས། སླར་སོང་ལ་སྦུ་བ་ས་དང་འདྲེས་པ་ཕྱོགས་ལས་ཤོག་ཟེར་ཏེ། ཕྱིན་པས། སྦུ་བ་ཕོ་བའི་ཤུལ་ཀྱང༌། ཀླུ་གདུག་པའི་སྟོབས་ཀྱིས་རྫིང་བུ་ཞིག་ཏུ་བྱས་ནས་འདུག་གོ ། དེར་བྲམ་ཟེ་ཡི་ཆེད་འདས་ནའང༌། དེས་བསྒྲུབས་པའི་མཆོད་སྡཽང་དེས་ད་དུང་ཀླུ་ནད་ཞི་བར་བྱེད་པ་བཞིན་ནོ། ། ༈ འདས་ཀྱང་དོན་རྣམས་ཐམས་ཅད་མཛད། ། སྔོན་བསྐལ་བ་གྲངས་མེད་པའི་སྔོན་རོལ་དུ།
འཛམ་བུའི་གླིང་འདིར། རྒྱལ་པོ་གསལ་ཐུབ་ཅེས་བྱ་བ། རྒྱལ་ཕྲན་བརྒྱད་ཁྲི་བཞི་སྟོང་སྙེད་ལ་དབང་བསྐུར་བ་ཞིག་བྱུང་བ་དེས། སངས་རྒྱས་བི་ཤྭ་ཞེས་པ་ཞིག་འཇིག་རྟེན་དུ་བྱོན་པ་དེ་ལ། ཡོ་བྱད་རྣམ་པ་མང་པོའི་སྒོ་ནས་མཆོད་ཅིང་བསྙེན་བཀུར་ཡང༌། མྱ་ངན་ལས་འདའ་ཁར། རྒྱལ་པོས་ཞུས་པ༑ སྟོན་པ་ཐུགས་རྗེ་དང་ལྡན་པ་ལགས་ན། བདག་གི་རྒྱལ་ཕྲན་བརྒྱད་ཁྲི་བཞི་སྟོང་འདི། མི་དགེ་བའི་སེམས་དང་ལྡན་པས།
སྟོན་པའི་ཞལ་མ་མཐོང་ཞིང་མཆོད་པའང་མ་ཕུལ་བས་འདི་རྣམས་ངན་སོང་དུ་འཁྱམ་པ་ཇི་ལྟར་བགྱི་ཞུས་པས། བཀའ་བསྩལ་པ། འདས་པའི་འོག་ཏུ་ངའི་གཟུགས་བརྙན་བཞེངས་སུ་གསོལ་ལ། མཆོད་པ་ལུགས་སུ་ཕུལ་ཅིག་འབྲས་བུ་ཐོབ་པར་འགྱུར། ཞེས་གསུངས་སོ། ། དེ་ནས་རྒྱལ་པོ་གསལ་ཐུབ་ཀྱིས། རིན་ཆེན་ལུགས་སུ་བླུག་པ་དང༌། རས་བྲིས་ལ་སོགས་པ་སྐུ་བརྒྱད་ཁྲི་བཞི་སྟོང་བཞེངས་ཏེ། རྒྱལ་ཕྲན་བརྒྱད་ཁྲི་བཞི་སྟོང་པོ་ཐམས་ཅད་སྦྲན་ནས། མཆོད་པ་ཕུལ་ཅིག་པར་བསྡམས་ཏེ།
ཐམས་ཅད་ཀྱིས་དེ་བཞིན་དུ་བྱས་པས། འབྲས་བུ་ཐོབ་བོ། ། ནོར་བུ། དེའི་ཚེ། དེའི་དུས་ན༑ རྒྱལ་པོ་གསལ་ཐུབ་ནི། ད་ལྟར་གྱི་ཤཱཀྱ་ཐུབ་པའོ། ། རྒྱལ་ཕྲན་བརྒྱད་ཁྲི་བཞི་སྟོང་ནི། ཉན་ཐོས་ཀྱི་དགེ་སློང་བརྒྱད་ཁྲི་བཞི་སྟོང་དང༌། ཞེས་སོ། །
༈ ལས་ཀྱི་ནུས་པ་མཐོང་བ་ཡིན། ། མཉན་ཡོད་ཀྱི་གྲོང་ཁྱེར་ན། ཁྱིམ་བདག་དབུལ་པོ་ཞིག་གི་ཆུང་མ་ལ། བུ་ཞིག་བཙས་པ་ཆེར་སྐྱེས་ནས་ཀྱང་ཕ་མ་དང་བཅས་པ་འདམ་པ་འབའ་ཞིག་ཟའི། གཞན་བཟར་མེད་པས། བུའི་མིང་ཡང་འདམ་ཟན་སྒུར་ཆུང་ཞེས་གྲགས་སོ། ། དེང་སངས་རྒྱས་ཀྱི་བསྟན་པ་ལ། རབ་ཏུ་བྱུང་ནས། བདེན་པ་བཞི་བསྒོམས་པས་དགྲ་བཅོམ་པ་ཐོབ་བོ། ། དེ་ནས་གྲོང་ཁྱེར་དུ་བསོད་སྙོམས་ལ་ཕྱིན་པས་ཅུང་ཟད་ཀྱང་མ་རྙེད་དེ།
ཞག་གསུམ་དུ་ལྟོགས་སོ། ། དེར་མཉན་ཡོད་ཀྱི་གྲོང་ཁྱེར་དུ་འཕགས་པ་སྒུར་ཆུང་ནི་ཞག་གསུམ་དུ་ལྟོགས་སོ་ཞེས་གྲགས་སོ། ། དེར་གནས་བརྟན་འོད་སྲུང་གིས། ལྷུང་བཟེད་གཉིས་ཁྱེར་ཏེ་བསོད་སྙོམས་བྱས་ནས་བཀང་སྟེ་འོངས་པས། སྒུར་ཆུང་ལ་སྦྱིན་རྒྱུའི་ལྷུང་བཟེད་ལམ་དུ་བྱ་རོག་གིས་ཕོ་ནས། དེར་ཞག་བཞི་ལྟོགས་སོ། ། ཡང་ཤཱ་རིའི་བུས་ཀྱང་སྔར་བཞིན་ལྷུང་བཟེད་གཉིས་བླངས་ཏེ་འོངས་པས། བ་ཞིག་གིས་བརྡུངས་ཏེ་སྒུར་ཆུང་གི་ལྷུང་བཟེད་བོ་བས། ཞག་ལྔར་ལྟོགས་སོ། ། ཡང་མོའུ་འགལ་གྱི་བུས་ཀྱང་སྔར་བཞིན་འོངས་པས།
རང་གི་བསོད་སྙོམས་གསོལ་བའི་བར་ལ། སྒུར་ཆུང་ལ་དམིགས་པའི་ལྷུང་བཟེད་སའི་སྟེང་དུ་སོང་སྟེ། དེ་ལྟར་ཞག་བདུན་དུ་ལྟོགས་པའི་ནངས་པར། འཕགས་པ་སྒུར་ཆུང་དེ་ཉོན་མོངས་མེད་ཀྱང༌། སྔོན་གྱི་ལས་ཀྱི་ནུས་པས་ལྟོགས་གྲིར་ཤིའོ། ། དེ་ནས། འཁོར་རྣམས་ཀྱིས། བཅོམ་ལྡན་འདས་ལ་གསོལ་བ། འཕགས་པ་སྒུར་ཆུང་ནི་ཉོན་མོངས་པ་བཅོམ་ནས་དགྲ་བཅོམ་པར་གྱུར་བཞིན་དུ། འཚོ་བའི་ཞལ་ཟས་ལ་རྐྱེན་དུ་མས་བར་དུ་བཅད་ནས།
ལྟོགས་པར་འགྲོ་བའི་རྒྱུ་ཐམས་ཅད་མཁྱེན་པས་བཤད་དུ་གསོལ། ཞེས་ཞུས་པས། བཀའ་བསྩལ་པ། སྔོན་མ་ཏ་གའི་གྲོང་དུ། ཁྱིམ་བདག་ཕྱུག་པོ་གཅིག་ལ་བུ་མེད་ནས། སྡེ་པ་དྲུག་གི་སྟོན་པ་ལ་ཆོས་སྟོན་དྲངས་ཏེ་བུ་བླངས་པས། སྨོན་ལམ་བཏབ་སྟེ་ལོ་དུས་ན་བུ་ཞིག་བཙས་ཏེ། དེ་ཆེར་སྐྱེས་ནས་ཕ་ཤི ། དེར་མ་དེས་དགེ་འདུན་ལ་སྦྱིན་པ་དུ་མ་གཏོང་བ་ལ། བུ་ཤིན་ཏུ་སེར་སྣ་ཅན་དུ་གྱུར་ཏེ།
མས་ངའི་ནོར་རྫས་བརླག་པར་བྱེད་སྙམ་ནས། སྦྱིན་གནས་རྣམས་ལ་ནི་ཁྲོ་ཞིང༌། མཛོད་སྒོ་ལ་ལྕགས་བཅུག་གོ ། དེར་མ་ན་རེ་ང་ལ་བཟའ་བ་བླང་ཟེར་བ་ལ། བུས་འདག་པ་བྱིན་པས། ཞག་བདུན་ན་མ་ནི་ལྟོགས་གྲིར་ཤིའོ། ། དེར་བུ་དེའང་རྗེས་སུ་འགྱོད་པ་དྲག་པོས་སངས་རྒྱས་ལ་བཤགས་ཤིང༌། ཚེའི་དུས་བྱས་ནས། སྐྱེ་བ་ལྔ་བརྒྱར་ལྟོགས་གྲིར་ཤི་བའི་རྣམ་སྨིན་གྱི་ལྷག་མའོ། ། ཞེས་གསུངས་སོ། །
ཡང༌། ༈ མཆོག་ཟུང་ཞིག་འགྲོ་ལྔར་ཅི་རིགས་སུ་འཆགས་པ་ན། དམྱལ་བའི་མཐའ་ཞིག་ན། ལུས་རི་བོ་ཙམ་པའི་ལྕེ་ཡུལ་ལྗོངས་ཙམ་ཞིག་ལ། རྨོས་དོར་ལྔ་བརྒྱའི་གཤོལ་མདའ་འབར་བས་རྨོས་པའི་སྡུག་བསྔལ་ཉིན་མོ་མྱོང་ལ། མཚན་མོ་ནི་རྨོས་གླང་སྐྱེས་ནས་བདེ་བར་གནས་པ་ཞིག་གཟིགས་ཏེ། དེའི་རྒྱུ་མཚན་དྲིས་པས། བདག་འཛམ་གླིང་དུ། མུ་སྟེགས་ཀྱི་སྟོན་པ་འོད་སྲུང་རྫོགས་བྱེད་དུ་གྱུར་པ་ན། ཉིན་པར་ཆོས་ལོག་བསྟན་ཅིང༌།
མཚན་མོ་ནི་དཔལ་དལ་བར་བསྡད་པའི་ལས་འབྲས་སོ། ། འཕགས་པ་དག་འཛམ་གླིང་དུ་གཤེགས་ན། བདག་གི་སློབ་མ་རྣམས་ལ། ཆོས་ལོག་བསྟན་པས་ཤིན་ཏུ་སྡུག་བསྔལ་ལོ། ། ཁྱེད་ཀྱིས་ཆོས་བཤད་པ་དང་ངའི་རུས་བུ་ལ་མཆོད་པ་ཙམ་གྱིས་ངའི་སྡུག་བསྔལ་རྒྱས་པར་འགྱུར་གྱིན་འདུག་པས། ཁྱེད་ཐམས་ཅད་ཀྱིས་ལོག་ལམ་བོར་ལ་དྲང་ལམ་ལ་ཞུགས་ཤིག་ཅེས་བསྲིངས་ཏེ། གཉིས་པོས་འཛམ་གླིང་དུ་བྱོན་པའི་ཚེ། ཁོའི་སློབ་མ་རྣམས་ཆོས་བཤད་ཅིང་འདུག་པས་མཐོང་ནས། ཁ་ཅིག་ན་རེ། ཤཱཀྱ་སྲས་ཀྱི་དགེ་སྦྱོང་དག་སྣང་ན།
དེ་ལ་འོ་སྐོལ་གྱིས་ཇི་ལྟར་སྒྲུབ་པར་བྱ་ཟེར། ཁ་ཅིག་ན་རེ། གཞན་སྒྲུབ་རྒྱུ་ཅི་ཡོད། ལྡལ་དུ་ཟད་མོད་ཟེར། ཁ་ཅིག་ན་རེ་དེ་ཁོ་ནར་ལྡལ་ན་མ་ལེགས་ཀྱིས་སྔོན་ལ་བསྙད་བརྩལ་བར་བྱའོ་ཟེར། དེར་ཤཱ་རིའི་བུས་སྔོན་ལ་འོངས་པ་དང༌། ཀུན་ཏུ་རྒྱུ་དེ་དག་ན་རེ། ཤཱ་རིའི་བུ་ངེད་ཀུན་ཏུ་རྒྱུ་ལ་དགེ་སྦྱོང་ཡོད་དམ་མེད་ཟེར། ཤཱ་རིའི་བུས་དགོངས་ཏེ། ཀུན་ཏུ་རྒྱུ་ལ་དགེ་སྦྱོང་ཡོད།
དགེ་སྦྱོང་ཡང་དག་ལམ་ཞུགས་ཡིན་ཞེས་སྨྲས་པས་སྐབས་མ་རྙེད་དེ། ལེགས་པར་སྨྲས་ཀྱིས་ཐོངས་ཤིག་ཟེར། མོའུ་འགལ་གྱི་བུས་ཕྱི་ནས་འོངས་ནས། ཡང༌། དེ་དག་ན་རེ། ངེད་ཀུན་ཏུ་རྒྱུ་ལ་དགེ་སྦྱོང་ཡོད་མེད་དྲི་བ་ལ། ཁྱེད་ཀུན་ཏུ་རྒྱུ་ལ་དགེ་སྦྱོང་མེད། དགེ་སྦྱོང་ནང་པའི་ཁྱད་ཆོས་ཡིན་ཞེས་བརྗོད་དེ། སློབ་དཔོན་གྱི་འཕྲིན་ཡང་བཟླས་པས། དེ་དག་སྔངས་ཤིང་འཁྲུགས་ནས་དགེ་སྦྱོང་འགོ་རེག་པ་འདིས།
བདག་ཅག་ལ་ཁ་ཟེར་དུ་མ་ཟད། བདག་གི་སྟོན་པ་ལ་ཡང་མི་སྙན་པ་བརྗོད་པ་འདི་ལ་ཇི་ལྟར་བསྒྲུབ་པར་བྱ། གཞན་སྒྲུབ་རྒྱུ་ཅི་ཡོད། བརྡེག་ཏུ་ཟད་མོད་ཅེས་དབྱུག་བརྡུངས་བྱས་ཏེ། འདམ་བུའི་ཁྱིམ་དུ་གླང་པོ་ཆེ་ཤོར་བ་ལྟར་རྩིབ་མ་ཐམས་ཅད་བཅོམ་ནས་དེ་ཉིད་དུ་ས་ལ་འགྱེལ་ལོ། ། དེར་ཐོགས་ནས་ཤཱ་རིའི་བུས་གཟིགས་སུ་བྱོན་ནས་དྲིན་དྲིས་པས། མུ་སྟེགས་པས་འདི་ལྟར་བྱས་སོ། ། ཟེར། ཁྱེད་སངས་རྒྱས་ཀྱི་རྫུ་འཕྲུལ་ཅན་རྣམས་ཀྱི་ནང་ནས་མཆོག་ཏུ་ལུང་བསྟན་པ་མ་ཡིན་ནམ། འཕགས་པ་རྫུ་འཕྲུལ་གྱིས་མི་བྱོན་པར་བྱས་པས།
དགེ་སྦྱོང་དག་ལས་ཀྱི་ནུས་པ་ལ་ལྟོས། འདིར་ལས་ཀྱི་ནུས་པས་ནོན་ནས། རྫུ་བ་ལྟ་ཞོག་འཕྲུལ་བའང་མ་དྲན་ན་ཟེར། ཤཱ་རིའི་བུས། བུ་ཆུང་ལ་བྱ་བ་ལྟར་ཆོས་གོས་ཀྱི་ཁུད་དུ་ཁུར་འོངས་ཏེ། གསལ་རྒྱལ་ལ་རྒྱུ་མཚན་བཤད་པས། ཀུན་ཏུ་རྒྱུ་ལ་ཆད་པས་གཅོད་པར་ཐོས་ཏེ་བྲོས་ནས་མ་རྙེད་དོ། ། མཚོ་བྱེད་བོས་ནས། འདི་མ་སོས་ན་ཁྲིམས་དང་སྦྱོར་ཞེས་བཏད་ཀྱང༌། བགྲེས་ཤིང་བརྡུང་ཚབས་ཆེ་བས་སྐྲག་ནས།
ཉིད་ལ་སྐྱབས་སུ་སོང་བས། ངའི་ལས་ཀྱི་ནུས་པ་མཐོང་ཞིང༌། སྟོན་པའང་མྱུར་དུ་གཤེགས་པས་བསྡད་ལོང་མེད་ཀྱིས། ཁོ་བོས་ཞག་བདུན་ན་རྫུལ་འཕྲུལ་གྱིས་ཆད་པ་ལས་བཀྲོལ་ཏེ་འདའོ། ། ཞེས་པ་ལ། སྨན་པས་ཀྱང་ཞག་བདུན་ན་གདངས་ཏེ། གྲོང་ཁྱེར་དུ་བསོད་སྙོམས་ལ་བྱོན་ནོ།། ཞེས་བསྒྲགས་ཏེ། བདག་ཉིད་ཇི་ལྟ་བར་སྤྲུལ་ནས་མཉན་ཡོད་ནས་བསོད་སྙོམས་བླངས་ཏེ། ལྷ་མི་དད་པའི་རྫུལ་འཕྲུལ་སྣ་ཚོགས་བསྟན་ཏེ།
ན་ལེནྡྲར་དགྲ་བཅོམ་པ་བདུན་ཁྲི་དང་བཅས་ཏེ་མྱ་ངན་ལས་འདས་སོ། ། ཤཱ་རིའི་བུ་དེའི་སྔོན་ལ་དགྲ་བཅོམ་བརྒྱད་ཁྲི་དང་བཅས་ཏེ། གྲོང་ཁྱེར་ཤིང་འཐག་ཅན་དུ་མྱ་ངན་ལས་འདས་ཏེ། ཆུང་བུ་གྲོགས་མྱ་ངན་ལས་འདའ་བའི་སྡུག་བསྔལ་མི་བཟོད་པས་སོ། ། ལས་ཀྱི་ནུས་པ་ཇི་ལྟར་ན། སྔོན་རི་བྲག་ཅིག་ཏུ་བྲམ་ཟེ་ཁྱོ་ཤུག་གཉིས་ཀྱི་བུར་གྱུར་པ་ན། ཁྱིམ་ཐབ་ཀྱི་ཕྲ་མ་ལ་བརྟེན་ནས། ཕ་མ་རྒན་རྒོན་འདི་དག་གི་ཡན་ལག་ཀུན་འདམ་བུ་དཀྲུགས་པ་བཞིན་བཏང་ངོ༌། ། ཞེས་པའི་ངག་རྩུབ་ཀྱིས། སྐྱེ་བ་དུ་མར་ངན་སོང་མྱོང༌།
མིར་གྱུར་ཀྱང༌། སྐྱེ་བ་ལྔ་བརྒྱར་རྩིབ་མ་འདམ་བུ་དཀྲུགས་པ་བཞིན་གྱུར་ཅིང་འཆི་བའི་སྡུག་བསྔལ་མྱོང་ལ། ད་ལྟ་ཉོན་མོངས་ཟད་ཀྱང་ལས་ཀྱི་ནུས་པ་དེ་ལྟ་བུ་མཐོང་བ་ཡིན་ནོ། ། ཞེས་སོ། ། སྡུག་བསྔལ་དེ་ཉིད་དུ་ཡོད་ན། མ་གྷ་དྷ་ན་མི་ཞིག་ལ་ཤུ་བ་གསར་པ་ཆུས་བཀང་པ་ཞིག་ཡོད་པའི་ནང་དུ། ཁང་ཐོག་ནས་ཁྱི་ཡིས་ཆུ་བཏང་བ་ས་བོན་དང་འདྲེས་ནས་ལྷུང་ངོ༌། ། དེར་མི་དེས་དེ་ལྟར་མ་ཚོར་བར་འཐུངས་པས། ཁོང་པར་ལྷུམས་སུ་གྱུར་ཏེ་ཡ་མཚན་ཆེ་བར་གྱུར་ཏེ། དེར་ཟླ་བ་མང་པོ་ལོན་ནས་ཡིད་ཤིན་ཏུ་མི་བདེ་བ་ལ།
སྨན་པས་ཆུ་མང་པོ་འཐུང་དུ་བཅུག་པས། ཆུས་ཁྱི་གུ་ཁོང་པའི་སྟོད་དུ་བཏེག་གོ ། སྙིང་ཁའི་གོང་དུ་སླེབས་ཙམ་ན། མི་དེ་མི་གཙང་བ་ལ་བསྒོམ་དུ་བཅུག་པས། ཁོང་པའི་ནང་གི་ཁྱི་གུ་ཤིན་ཏུ་དགའ་སྟེ། མི་གཙང་བ་བཟའ་བར་འདོད་པས་མི་དེའི་ཁ་ནས་སྐྱེས་སོ། ། དེ་ནས། མི་གཙང་བའི་དྲི་ལ་སྣོམ་པའི་དུས་སུ། མི་ལ་སྡུག་བསྔལ་ཡོད་ལ། ཁོང་པའི་ཁྱི་གུ་ལ་བདེ་བར་ཡོད་པས།
བདེ་སྡུག་དོན་ལ་བདེན་པར་མི་རིགས་སོ། ། རིགས་ན་གཉིས་ཀ་མཚུངས་དགོས་སོ། ། ཞེས་པའོ། ། ༈ རེ་ཞིག་འཇིག་རྟེན་མངོན་སུམ་གྱིས། ། ཀུན་རྒྱུ་བྱང་ཆུབ ་ བམ། ཚངས་པའི་སྐྱེ་རབས་སོགས་བརྗོད་ནས། ལས་རྒྱུ་འབྲས་མི་བསླུ་བར་གཏན་ལ་དབབ་བོ། ། དབང་ཕྱུག་འགྲོ་བའི་རྒྱུ་ཡིན་ན། རྒྱ་གར་དུ་བྲམ་ཟེ་སྤུན་གསུམ་སྐྱེས་པའི། ཕུ་བོ་ནི།
བ་ར་སྭ་མི་སྟེ། རྡོ་རྗེ་གདན་བཞེངས་སོ། ། བར་པ་ནི། པ་ཀི་ལ་སྭ་མི་སྟེ། མུ་སྟེགས་ཀྱི་གཙུག་ལག་ཁང་བཞེངས་སོ། ། དེ་གཉིས། བཅོམ་ལྡན་འདས་དང༌། དབང་ཕྱུག་གང་ཟག་ལ་རྩོད་པ་བྱས་སོ། ། ཕུ་བོ་ན་རེ། ཁྱོད་གངས་ཏེ་སེ་ལ་དབང་ཕྱུག་ཆེན་པོ་བཞུགས་ཀྱིས་དེར་སོང་ལ།
གང་བཟང་དབང་ཕྱུག་རང་ལ་དྲིས་ཤིག་ཟེར་རོ། ། དེར་ནུ་བོས་གངས་ཏི་སེ་ལ་ཕྱིན་ནས་སྒོ་ཕྱེ་བྱས་པས། དེའི་ནང་ནས་དགེ་སློང་བདུན་ནམ་མཁའ་ལ་འཕུར་ཏེ་རྫུལ་འཕྲུལ་གྱིས་སོང་ངོ༌། ། དེའི་རྗེས་ལ། དབང་ཕྱུག་ཆེན་པོ་ཡུམ་དང་བཅས་པ་བྱུང་བ་ལ། དབང་ཕྱུག་ཁྱེད་དང་བཅོམ་ལྡན་འདས་གང་བཟང་བྱས་པས། དབང་ཕྱུག་ན་རེ། དེ་དེ་ལྟ་མ་ཡིན་ཏེ། གོའུ་ཏ་མའི་ཉན་ཐོས་བདུན་པོ་འདིའང་ངའི་མཆོད་པའི་གནས་ཡིན་ན། བཅོམ་ལྡན་འདས་ང་བས་བཟང་བ་ལྟ་ཅི་སྨོས་ཟེར།
དེར་པ་ཀི་ལ་སྭ་མིའང་སངས་རྒྱས་ཀྱི་བསྟན་པ་ལ་ཞུགས་སོ། ། ༈ སྒྱུ་མ་ལ་ནི་ཁྱད་ཅི་ཡོད། ། རྒྱལ་པོའི་ཁབ་ན། བཟང་པོ་ཞེས་པ་སྒྱུ་མའི་རྟུལ་ཞུགས་ལ་ཤིན་ཏུ་མཁས་པ་དེས། སྒྱུ་མའི་སྒོ་ནས་སྐྱེའོ། ། ཐམས་ཅད་འདུན་པར་བྱས་ཀྱང༌། འཁོར་རྣམ་བཞི་པོ་སངས་རྒྱས་ཀྱི་ཆོ་འཕྲུལ་གྱིས་ངོས་ནས། བཟང་པོས་མགོ་རྨོངས་པར་བྱ་མ་ནུས་པའི་ཚེ། གོ་ཏམ་ཐམས་ཅད་མཁྱེན་པ་མིན་པར་སྒྱུ་མས་མགོ་རྨོངས་པར་ནུས་ན། སྐྱེ་བོ་རིལ་བདག་ལ་འདུན་པར་འགྱུར་རོ། །
སྙམ་ནས་ཐམས་ཅད་མཁྱེན་པ་ཡིན་མིན་སད་པར་བྱ་བའི་ཕྱིར། བྱ་རྒོད་ཕུང་པོའི་རི་ལ་སོང་སྟེ། སང་བདག་ཅག་ཅན་གདུགས་ཚོད་ལ་བྱོན་པར་ཞུས་པས། བཟང་པོ་འདུལ་བའི་དུས་ལ་བབ་པར་མཁྱེན་ནས། ཞལ་གྱིས་བཞེས་པའི་ཚེ། མོའུ་འགལ་གྱིས། བཟང་པོ་དད་པ་མིན་པར། ཐོ་འཚམ་པ་ལ་མི་གཤེགས་པར་ཞུས་པས། ཁྱོད་སྙིང་ལས་ཆུང་ངུར་གྱིས་ཤིག། ལྷ་དང་བཅས་པའི་འཇིག་རྟེན་ན།
དེ་པ་ལ་སུས་ཀྱང་ཐོ་འཚམ་པར་མི་ནུས་སོ་གསུང་ངོ༌། ། དེར་བཟང་པོས་རྒྱལ་ཁབ་ཏུ་སྒྱུ་མའི་ཁང་བཟངས་སུ། ཁྲི་སྟན་ཟས་སོགས་བཤམས་པས། ལྷ་ཀླུ་མིར་བཅས་ཐམས་ཅད་ཚོགས་ཏེ། བཟང་པོས་དེ་བཞིན་གཤེགས་པ་ལ་ཐོ་འཚམ་པ་ལྟའོ། ། དེ་ནས་བསམས་པ། སངས་རྒྱས་དགེ་འདུན་དང་བཅས་ཏེ་བྱོན་པ་ལ། ཐམས་ཅད་ཕྱག་མཆོད་བྱེད་པ་ལྟར་ན། བདག་གིས་མགོ་རྨོངས་སུ་གཞུག་པར་མི་རིགས་སྙམ་ན། རིངས་པར་ཕྱིན་ནས།
ནོངས་པ་བཟོད་པར་གསོལ་ནས། གདུགས་ཚོད་ལ་གཞན་དུ་གཤེགས་པར་ཞུས་པས། བཀའ་སྩལ་པ། སྒྱུ་མའམ་སངས་རྒྱས་ལ་སྒྱུ་མའི་བསྙེན་བཀུར་གྱིས་ཤིག་དང༌། འབྲས་བུ་སྒྱུ་མའི་སངས་རྒྱས་འགྲུབ་པར་འགྱུར་རོ། ། ཞེས་གསུངས་ནས་བྱོན་ཏེ། འཁོར་རྣམས་ལ། ངས་སྟན་ལ་མ་བསྡད་པར་ཁྱེད་རྣམས་སྟན་ལ་མ་འདུག་ཅིག། ངས་ཟས་སོགས་ལ་མ་སྤྱད་པར། ཁྱེད་རྣམས་མ་ཟ་ཞིག་གསུང་ནས་བྱོན་པའི་ཚེ།
བཟང་པོས། གཞིག་པར་འདོད་ཀྱང་གཞིག་མ་ནུས་པར། རྒྱུ་མཚན་ཞུས་པས། ངས་བྱིན་གྱིས་བརླབས་པས་གསུང་སྟེ་ལེགས་ནས། གང་གིས་སྦྱིན་པ་གང་ལ་བཏང༌། ། སྦྱིན་པ་ཇི་ལྟར་མི་རྟོག་པ། ། སྦྱིན་པ་མཉམ་པ་དེ་ཉིད་ཀྱིས། ། བཟང་པོ་ལ་ནི་ཡོངས་རྫོགས་ཤོག། ཅེས་དང༌། ངས་ཆོས་ཐམས་ཅད་སྒྱུ་མ་ལྟ་བུའོ། །
ཞེས་མ་བསྟན་ནམ། ཞེས་སོགས་གསུངས་ནས་བཟང་པོ་དད་པར་བྱས་ཏེ། འཐུ་འབྲས་བུ་ལ་བཀོད་དོ། ། ཤེར་ཕྱིན་གྱི་ལེའུ་དགུ་པའོ། ། །། ཀ༡༠ ལེའུ་བཅུ་པའི་སྐབས་ཀྱི་གཏམ་རྒྱུད་བཤད་པ། ༈ གྲང་པས་ཉམས་ཐག་དྲོ་ཐོབ་ཤོག། ཚ་གྲང་ལ་སོགས་ངན་སོང་གསུམ།། ཟག་བཅས་དགེ་བས་ལྷ་མི་དང༌། ། ཐབས་མཁས་དགེ་བས་འཚང་རྒྱ་ཞེས། ། བླང་དོར་ཞིབ་ཏུ་བཤད་པར་བྱས་སོ། །
འགའ་ཞིག་གིས། རྟེན་གསུམ་སོགས་ཀྱི་ནམ་བཟའ་བཤུས་པ་དང༌། སྐམ་ལ་གནས་པའི་སེམས་ཅན་ཆུར་སྐྱུར་བ་ལ་སོགས་པས། གྲང་དམྱལ། ཆུ་བུར་ཅན་དང༌། ཆུ་བུར་རྡོལ་བ་དང༌། ཨ་ཆུ་ཟེར་བ་དང༌། ཀྱེ་ཧུད་ཟེར་བ་དང༌། སོ་ཐམ་ཐམ་པ་དང༌། ཨུཏྤལ་ལྟར་གས་པ་དང༌།
པད་མ་ལྟར་ཆེར་གས་པ་སྟེ། བརྒྱད་པོ་དེར་སྐྱེས་པ་ན། སྡུག་བསྔལ་གྱི་ལོངས་སྤྱོད་ནི། མིང་གིས་ཤེས་ལ། ཚེ་ཚད་ནི། མཛོད་ལས། ཏིལ་སྦྱངས་ནང་ནས་ལོ་བརྒྱ་ཞིང༌། ། ཏིལ་གཅིག་ཕྱུང་བས་ཟད་གྱུར་པ། ། ཆུ་བུར་ཅན་གྱི་ཚེ་ཚད་ ཡིན། ། གཞན་གྱི་འགྱུར་ནི་ཉི་ཤུ་འགྱུར། །
ཞེས་སོགས་ལས་རྒྱུ་འབྲས་ཞིབ་ཏུ་བཤད་དོ། ། ༈ ཚ་བས་ཉམས་ཐག་བསིལ་བར་ཤོག། འགྲོ་བ་དྲུག་གི་ཚིག་ལེའུར་བྱས་པ་ལས། ཆགས་དང་གཏི་མུག་འཇིགས་དང་ཁྲོས། ། མི་གང་མི་ནི་གསོད་པ་དང༌། ། གཞན་ཡང་སྐྱེས་ནས་བསད་བྱས་ན། ། དེ་དག་ཡང་སོས་འགྲོ་བར་འགྱུར། ། ཞེས་པ་ནས། མེད་པར་ལྟ་བ་གང་ཞིག་གིས། ། ཆོས་དང་ཆོས་མིན་ལོག་སྟོན་ཞིང༌། །
གཞན་དག་ལ་ནི་ཉོན་མོངས་བྱས། ། ཞེས་སོགས་དང༌། ཡོན་ཏན་དག་གིས་ཆེ་བ་ལ། ། གནོད་པ་དྲག་པོ་བྱས་པའམ། ། ཕ་མ་བླ་མ་བསད་བྱས་ན། ། མི་དེ་མནར་མེད་བསྲེག་པར་འགྱུར། ། ཞེས་པའི་བར་དུ་གསུངས་པ་ལྟར། ལས་དེ་དང་དེ་དག་བསགས་པས། ཡང་སོས་ཐིག་ནག ། བསྡུས་འཇོམས།
ངུ་འབོད། ངུ་འབོད་ཆེན་པོ། ཚ་བ། རབ་ཏུ་ཚ་བ། མནར་མེད་དེ། ཚ་དམྱལ་བརྒྱད་པོ་དེར་སྐྱེས་པ་ན། མེ་དེ་རྣམས་ཀྱིས་སྲེག་པ་ཤིན་ཏུ་བཟོད་དཀའ་སྟེ། ཐ་མལ་གྱི་མེ་དང༌། མགར་བའི་མེ་དང༌། ཙན་དན་གྱི་མེ་དང༌།
དུས་མཐའི་མེ་དང༌། དམྱལ་བའི་མེ་བརྒྱད་པོ་ཐམས་ཅད་སྔ་མ་སྔ་མ་ལས། ཕྱི་མ་ཕྱི་མ་རྣམས་བཞི་འགྱུར་གྱིས་ཚའོ། ། མོའུ་འགལ་གྱི་བུས། དམྱལ་བའི་མེ་ཉུངས་འབྲུ་ཙམ་ཞིག། ལྷུང་བཟེད་དུ་ཁྱེར་འོངས་པས། གླིང་བཞིའི་མི་དང༌། སུམ་ཅུ་རྩ་གསུམ་པའི་ལྷ་ཐམས་ཅད་དམྱལ་བར་གྱུར་ཏེ། གཞན་དུ་དོར་ཡང་སེམས་ཅན་ལ་གནོད་པ་མཁྱེན་ནས་རྫུ་འཕྲུལ་གྱིས་ཆུ་བཞིའི་རྒྱུན་ཕབ་སྟེ། ཞི་བར་བྱས་པ་བཞིན་ནོ། །
ཚེ་ཚད་ནི། ཡང་སོས་ལ་སོགས་དྲུག་རིམ་བཞིན། ། འདོད་ལྷའི་ཚེ་དང་ཉིན་ཞག་མཉམ། ། དེས་ན་དེ་དག་རྣམས་ཀྱི་ཚེ། ། འདོད་པའི་ལྷ་དང་འདྲ་བ་ཡིན། ། རབ་ཏུ་ཚ་བྱེད་མནར་མེད་ནི། ། བར་གྱི་བསྐལ་བའོ། ། དུད་འགྲོ་རྣམས། མཆོག་རིང་བསྐལ་བའོ། ། ཡི་དྭགས་རྣམས།
ཟླ་བ་ཉིན་ཞག་གིས་ལྔ་བརྒྱ། ། ཞེས་སོགས་ལྟར། མཛོད་དང༌། འགྲོ་བ་དྲུག་གི་ཚིགས་བཅད་སོགས་སྦྱར་ཏེ། ངན་སོང་དེ་རྣམས་ཀྱི་རྒྱུ། ཚེ་ཚད། ལུས་ཚད། སྡུག་བསྔལ་གྱི་ལོངས་སྤྱོད་ཀྱི་ཚད་སོགས་ཞིབ་ཏུ་བཤད་ནས། སྤང་བྱ་དང་ཉེས་དམིགས་ཀྱི་གཉེན་པོའི་སྒོ་ནས། གདུལ་བྱ་འཇིགས་ཤིང་སྐྲག་པ་སྐྱེད་ནུས་པར་ཡང་བཤད་དོ།
༈ ལྷ་རྣམས་དང་ལྷན་ཅིག་དལ་གྱིས་འབབ་གནས་ཤོག། ཟག་བཅས་ཀྱི་དགེ་བ་འགའ་བྱས་པས།
གླིང་བཞིའི་མི་དང༌། འདོད་པ་ཁམས་ཀྱི་ལྷ་རིགས་དྲུག་དང༌། གཟུགས་ཁམས་གནས་རིགས་བཅུ་བདུན་དང༌། གཟུགས་མེད་སྐྱེ་མཆེད་མུ་བཞི་སོགས་སུ་སྐྱེས་པ་ན། དེ་དག་གི་ལུས་ཚད། ཚེ་ཚད་དེ། བདེ་བའི་ལོངས་སྤྱོད་ཀྱི་ཚད་ལ་སོགས་པའི་སྒོ་ནས་ཟག་བཅས་ཀྱི་བདེ་བ་རྒྱུ་འབྲས་དང༌། ཡང༌།
སྐྱེ་མཆེད་དམ་བསྔོ་བས་ཟིན་པའི་དགེ་བ་འགའ་བསགས་པས། གནས་སྐབས་ཀྱི་འབྲས་བུ་ལམ་ལྔ་ས་བཅུ་དང༌། མཐར་ཐུག་གི་འབྲས་བུ་རྫོགས་པའི་སངས་རྒྱས་ཟག་མེད་ཀྱི་ཡོན་ཏན་སྡེ་ཚན་ཉེར་གཅིག་དང་ལྡན་པ་སོགས་ཞིབ་ཏུ་བཤད་དེ། བླང་དོར་གྱི་གནས་ལ་མཁས་པར་བྱའོ། ། ལེའུ་བཅུ་པའོ། ། །། གསུམ་པ། མཇུག་གི་དོན་བཤད་པ། ཐུབ་པའི་གསུང་དང་དེ་ཡི་དགོངས་འགྲེལ་རྣམས། ། དཔང་དུ་བྱས་ཏེ་ལེགས་པར་བཤད་མོད་ནའང༌། ། བདག་བློ་བྱིས་པའི་དབང་གྱུར་འགལ་འཁྲུལ་རྣམས། །
དམ་པ་རྣམས་ཀྱིས་བཟོད་པར་མཛད་དུ་གསོལ། ། བདག་གི་ཕན་སེམས་རྒྱ་མཚོ་ལས་འོངས་པའི། ། སྒྲུང་འགྲཻལ་ངོ་མཚར་རིན་ཆེན་ཕྲེང་བ་འདི། ། སྐྱེ་རྒུའི་བློ་ཡི་དབུལ་བ་གཏན་བཅོམ་ནས། ། ཀུན་མཁྱེན་རྒྱལ་བའི་དཔལ་གྱིས་འབྱོར་གྱུར་ཅིག། བདག་ཀྱང་འཇམ་པའི་དབྱངས་ཀྱིས་རྗེས་བཟུང་སྟེ། ཐོས་བསམ་སྒོམ་པའི་དཔལ་འབྱོར་གྱིས་ཕྱུག་ཅིང༌། ། འབྲས་བུ་སྐུ་བཞིའི་དངོས་གྲུབ་མྱུར་ཐོབ་ནས། ། ཀུན་ཏུ་བཟང་པོའི་དཔལ་ལ་སྤྱོད་པར་ཤོག། དཔེ་ལེགས་ལ་དག་པ་འདི། །
དགེ་བའི་བཤེས་གཉེན་དམ་པ། ཡོན་ཏན་དབང་ཕྱུག་གིས་བསམ་པ་བཟང་བའི་བསྒོ་ནས། བཞེངས་པ་ལགས། མངྒཾ་ལཾ་བྷ་ཝནྟུ། ཤུབྷཾ། ཞུས་དག ། ། ། མཁྱེན་བརྩེའི་འོད་སྣང་ལས། སྤྱོད་འཇུག་སྒྲུང་འགྲེལ། སྤྱོད་འཇུག་སྒྲུང་འགྲེལ་ལས་འབྲས་གསལ་བའི་མེ་ལོང་ཞེས་བྱ་བ་བཞུགས། -PAGE 54--PAGE 53--PAGE 1-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
