བྱང་ཆུབ་སེམས་དཔའི་སྤྱོད་པ་ལ་འཇུག་པའི་སྒྲུང་འགྲེལ་དང་གཏམ་རྒྱུད།
པོད ༦
བྱང་ཆུབ་སེམས་དཔའི་སྤྱོད་པ་ལ་འཇུག་པའི་གཏམ་རྒྱུད།
༄༅། །བྱང་ཆུབ་སེམས་དཔའི་སྤྱོད་པ་ལ་འཇུག་པའི་གཏམ་རྒྱུད་བཞུགས་སོ། ། ལེགས་པ་དོན་གྲུབ་ནི་ཡི་གེ་བསྩལ་རིགས་སུ་གདའོ། ། དགེའོ། ། ༄༅། །ཨཱོཾ་སྭ་སྟི། ། མཁྱེན་པ་བརྩེ་ལྡན་འདྲེན་པ་དང་མཚུངས་པ། ། རྒྱས་སྲས་སྤྱོད་མཛད་ཡོན་ཏན་ཀུན་གྱིས་ཕྱུག ། འགྲོ་བའི་སྒྲོན་འཛིན་བཤེས་གཉེན་ལ་བཏུད་དེ། ། སྐབས་མཁོའི་ངོ་མཚར་གཏམ་རྣམས་གསུང་བཞིན་བྲི། ། ཕྱག་འོས་ཀུན་ལའང་གུས་པར་ཕྱག་འཚལ་ཏོ། ། ཞེས་པ་ཉན་ཐོས་དང་རང་སངས་རྒྱས་ཀྱང་ཕྱག་གི་ཡུལ་ཡིན་པའོ། །
དེ་ལྟ་ན་ལུང་དང་འགལ་ལོ་ཞེ་ན། ལུང་དགོངས་པ་ཡིན་ཏེ། སྔོན་རྒྱལ་པོ་མ་སྐྱེས་དགྲ་དགྲ་བཅོམ་པ་འོད་སྲུང་ཆེན་པོ་དང། དགྲ་གཅན་འཛིན་ལ་སོགས་པ་གདུགས་ཚོད་ལ་སྤྱན་དྲངས་པའི་ཚེ། རྒྱལ་པོ་དེ་སེམས་ལ་བུ་མོ་མྱ་ངན་མེད་པས་བྱིན་པ་ཞེས་བྱ་བ། བྱང་ཆུབ་སེམས་དཔའི་སྤྲུལ་པ་བུད་མེད་ཀྱི་ལུས་བཟུང་བ་ཞིག་ཡོད་པ་ཁྲི་ལ་བསྡད་ནས་དགྲ་བཅོམ་པ་དེ་དག་ལ་དད་པ་དང་ཕྱག་ལ་སོགས་པ་མི་བྱེད་པས། ཡབ་ཀྱིས་ཁྱོད་དགྲ་བཅོམ་པ་འདི་དག་ལ་ཕྱག་མི་བྱེད་པ་ཅི་ཡིན་གསུངས་པ་ལ། བུ་མོ་ན་རེ། ཡབ་ཀྱི་རིའི་རྒྱལ་པོ་རི་རབ་ཉུངས་དཀར་ལ་ཕྱག་བྱེད་པ་གཟིགས་སམ། ཉི་མ་དང་ཟླ་བའི་དཀྱིལ་འཁོར་སྲིན་བུ་མེ་ཁྱེར་ལ་ཕྱག་བྱེད་པ་དང༌།
རྒྱ་མཚོའི་ཆེན་པོས་བ་གླང་གི་རྨིག་རྗེས་ཀྱི་ཆུ་ལ་ཕྱག་མི་བྱེད་པ་དང༌། སེང་གེ་རལ་པ་ཅན་ཝ་སྐྱེས་ལ་ཕྱག་བྱེད་པ་གསན་ནམ་གཟིགས་སམ་ལ་སོགས་པ་བརྗོད་པས། བུ་མོ་ཁྱོད་ནི་ང་རྒྱལ་ཆེའོ་བྱས་པས། ཡབ་རྒྱལ་པོ་རང་ཡང་ང་རྒྱལ་ཆེའོ་ཞེས་སོ། ། བདག་ང་རྒྱལ་ཆེ་བ་ཅི་སྟེ་བྱས་པས། བུ་མོ་ན་རེ་ང་རྒྱལ་ཆེ་བ་ཅི་སྟེ་ཟེར། ཁྱོད་དགྲ་བཅོམ་པ་འདི་དག་ལ་ཕྱག་མི་བྱེད་པས། རྒྱལ་པོ་ཡང་གྲོང་པའི་སྐྱེ་བོ་ཐ་མལ་པ་ཀུན་ལ་ཕྱག་མི་བྱེད་དོ་ཞེས་བརྗོད་པས། རྒྱལ་པོས་ཁྱོད་གཞན་ལ་ཕྱག་མི་བྱེད་ཀྱང་དགྲ་གཅན་འཛིན་ནི་བཅོམ་ལྡན་འདས་ཀྱི་སྲས་ཡིན་པས་ཕྱག་བྱ་བར་རིགས་སོ་བྱས་པས། བུ་མོ་ན་རེ་སེང་གེ་ལ་སེང་གེའི་ཕྲུ་གུ་འབྱུང་བ་ལས།
ཝ་སྐྱེས་ཀྱི་བུ་མི་འབྱུང་བ་བཞིན་དུ། སངས་རྒྱས་སེང་གེ་དང་འདྲ་བ་ལ་སྲས་བྱང་ཆུབ་སེམས་དཔའ་གཞན་དོན་བྱེད་པ་མེད་པར། ཉན་ཐོས་རང་དོན་བྱེད་ཅིང་སྒྲུབ་པ་ཝ་སྐྱེས་དང་འདྲ་བ་སྐྱེས་པས་ཕྱག་མི་འཚལ་ཟེར་བས་དེ་ཉན་ཐོས་དམན་པ་ལ་དགོངས་པའོ། ། དགོས་པ་ནི་དེ་དག་ཐེག་ཆེན་ལ་དྲངས་པའི་ཕྱིར་རོ། ། སྒྲ་ཇི་བཞིན་པ་ལ་གནོད་པ་ནི། བུ་མོ་དེ་དགྲ་བཅོམ་པ་དེ་དག་དང་བགྲོ་གླེང་བྱས་པས་བུ་མོ་རྒྱལ་ཡང་ང་རྒྱལ་མེད་པར་ཁྲི་ལས་བབས་ཏེ་ལུས་ཐམས་ཅད་ཀྱིས་ཕབ་ནས་ཕྱག་བཙལ་བར་བཤད་པས། སྔ་མ་སྒྲ་ཇི་བཞིན་པ་མ་ཡིན་ནོ། ། དལ་འབྱོར་འདི་ནི་ཤིན་དུ་རྙེད་པར་དཀའ། ། ཞེས་པ་ལ། དེ་ཐོབ་པར་དཀའ་བ་མཐའ་བཟུང་གི་དཔེ་ནི་བྲི།
འཇིག་རྟེན་གྱི་ཁམས་ཐམས་ཅད་ནི་རྒྱ་མཚོ་ཆེན་པོ་ཞིག་ཏུ་གྱུར་ལ་དེའི་གཏིང་ནས་རུས་སྦལ་ཞར་བ་ཞིག་གནས་པ་ལོ་བརྒྱ་བརྒྱ་ན་སྟེང་དུ་ལན་རེ་འབྱུང་ཞིང་རྒྱ་མཚོའི་སྟེང་ན་གཉའ་ཤིང་བུ་ག་གཅིག་པ་ཞིག་ཤར་གྱི་རླུང་གིས་ནུབ་ཏུ་བདས་ལ། ནུབ་ཀྱི་རླུང་གི་ཤར་དུའོ། ། དེ་བཞིན་དུ་བྱང་བདས་རླུང་གིས་ལྷོ། ལྷོའི་རླུང་གི་བྱང་དུ་བདས་ཏེ། ས་གཅིག་པུ་ལ་སྐབས་སྐབས་ནི་གནས་སོ། ། དེ་ལྟར་རྒྱ་མཚོ་རྒྱ་ཆེ་བ་དང་རུས་སྦལ་ཐོན་པ་ཉུང་བ་དང༌། གཉའ་ཤིང་གཅིག་ཏུ་མི་གནས་པས་གཉའ་ཤིང་གི་བུ་གར་རུས་སྦལ་ཀྱི་མགྲིན་པ་ཆུད་པ་ཤིན་ཏུ་དཀའ་སྟེ། དེ་བས་ཀྱང་ངན་སོང་ལས་དལ་འབྱོར་ཐོབ་དཀའ་བར་བསྟན་པ་དང༌། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། ། ཞེས་བྱང་ཆུབ་ཀྱི་སེམས་དང་ལྡན་ན་ཚེ་འདིར་ཡང་སྡུག་བསྔལ་དང་བྲལ་ཞིང་གཞན་གྱིས་བཀུར་བའི་གནས་སུ་འགྱུར་ཏེ།
སྔོན་གྱི་དུས་ན་རྒྱ་མཚོ་ལ་ནོར་བུ་རིན་པོ་ཆེ་ལེན་པའི་ཚོང་པ་འགའ་ཕྱིན་པ་དང་རྫིངས་ཞིག་ནས་ཚོང་པ་གཞན་ཐམས་ཅད་ཤི་བ་ལ་སེམས་བསྐྱེད་ཅན་ཅིག་ཡོད་པ་ཤིང་ལེབ་ལ་འཇུས་ནས་མ་ཤི་བར་རྒྱ་མཚོའི་འགྲམ་དུ་ཐོན་པ་ལ། རྒྱ་གར་ན་མི་ཕྱུག་པོའི་ལུགས་ཀྱིས་དགྲ་ལ་སུན་སྟེར་བའི་སུན་བག་རེ་ལུས་པ་ཚོར་པ་བཞིན། འདི་ཁོ་ལ་ཡང་གསེར་སྲང་གསུམ་ཡོད་པ་དང་མཚན་མོ་དགེ་ཁང་ཞེས་བྱ་བ་སྟེ། མགྲོན་ཁང་སྟོང་པ་ཞིག་ཏུ་ཉལ་བ་ལ། རྐུན་པོ་ཞིག་ཡོང་ནས་རྫས་གཞན་མ་རྙེད་པས། ཁོ་ལ་ནོར་བླང་བྱས་པས། ཁོ་སེམས་བསྐྱེད་པ་ཡིན་པས་གསེར་སྲང་གསུམ་པོ་དེ་བྱིན་ནོ།། རྐུན་པོའི་བསམ་པ་ལ་འདི་ཙམ་སྟེར་ཚོད་ཀྱིས་འདི་ལ་ད་དུང་ནོར་ཆེ་བ་ཞིག་ཡོད་དམ་སྙམ་ནས་སློང་བས། ད་ང་ལ་ཅི་ཡང་མེད་ཟེར། འོ་ན་ཁྱེད་གསོད་བྱས་པས།
བསད་ཀྱང་ང་ལ་མེད་ཟེར་རོ། ། དེའང་སྙིང་ཁར་ཕ་བོང་གིས་མནན་ཏེ་མིག་ཏུ་མཚོན་བཙུག།་ མིག་འདོན་ཞིང་བྱས་ནས་དབྱིག་པས་མིག་བཏོན་ཀྱང་ང་ལ་ནོར་ནི་མེད། ནོར་མེད་ཀྱང་འདོན་ན་ང་ལ་མི་དགའ་བ་མེད་ཀྱིས་ཐོན་ཅིག་ཟེར་བས་ཆོམ་པོ་ངོ་མཚར་སྐྱེས་ནས་ཁྱོད་ལ་ཡོན་ཏན་ཅི་ཡོད་ཅེས་དྲིས་པས། ང་ལ་ཡོན་ཏན་གཞན་ནི་མེད་ཀྱི་བྱང་ཆུབ་ཏུ་སེམས་བསྐྱེད་པ་ཡིན་བྱས་པས། རྐུན་པོ་ཤིན་ཏུ་དད་པར་གྱུར་ནས་གསེར་ཡང་སླར་བྱིན་རྐུན་པོ་ཡང་སློབ་མ་བྱས་ནས་སེམས་བསྐྱེད་ཞུས་ཏེ། ལུས་ངག་ཡིད་གསུམ་གྱིས་བསྙེན་བཀུར་བྱས་པ་ལྟ་ བུའོ། ། སེམས་ཅན་རྣམས་ཀྱི་ཀླད་ནད་ཙམ་ཞེས་པས། གཞན་ལ་ཕན་པའི་བསམ་པ་སྐད་ཅིག་ཙམ་སྐྱེས་པའི་ཕན་ཡོན་དཔག་ཏུ་མེད་དེ། སྔོན་དེད་དཔོན་མཛའ་བོ་ཞེས་བྱ་བ་ཞིག་ལ་བུ་འཚོ་བར་མ་གྱུར་པ་ལས།
དེའི་ཚེ་མོ་ལྟས་བྱས་མཛའ་བོའི་བུ་མོར་མིང་བཏགས་ན་འཚོ་བར་འགྱུར་རོ། ། ཟེར་ནས། བུ་བཙས་པ་དང་མཛའ་བོའི་བུ་མོར་མིང་བཏགས། དེ་ནས་རིང་པོ་མ་ལོན་པར་ཕ་ཤི་བར་གྱུར་ཏོ། ། དེའི་ཚེ་བུས་མ་ལ་བདག་གི་ཕའི་བྱ་བ་གང་བྱེད་པ་ཡིན་ཞེས་དྲིས་པས། མ་རྫིངས་ཞིག་པས་འཇིགས་ཏེ། ནོར་བུ་ལོན་པ་གསང་སྟེ་ཚོང་བྱེད་པ་ཡིན་ཞེས་སྨྲས་པས། ཀར་ཤ་པ་ཎིའི་ཚོང་བྱས་པས། ཁེ་བསྐྱེད་འགྲོན་བུ་གསུམ་བྱུང་བ་མ་ལ་བྱིན་ཏེ་འཚོ་བར་བྱེད་དོ། ། དེ་ནས་སྤོས་ཀྱི་ཚོང་བྱས་པས།
ཀར་ཤ་པ་ཎི་བཞི་ཚོང་ཁེ་ལ་ཐོན་པ་མ་ལ་བྱིན། དེ་ནས་ཡང་གྲོང་ཁྱེར་གྱི་ཚོང་བྱས་པས་ཀར་ཤ་པ་ཎི་དྲུག་ལ་སོགས་པ་མང་པོ་མ་ལ་བྱིན་ནོ། ། དེ་ནས་ཡུལ་འཁོར་གྱི་ཚོང་བྱས་པས་འགྲོན་བུ་བརྒྱད་ཀྱི་འཕེལ་བྱུང་བ་ཡང་མ་ལ་བྱིན་ཏེ་གསོས་སོ། ། དེའི་ཚེ་ཡུལ་མི་རྣམས་ཀྱིས་ཕ་མའི་བྱ་བ་ནི། སྔ་མ་རྣམས་མ་ཡིན་ཏེ། རྒྱ་མཚོ་ལ་ནོར་བུ་རིན་པོ་ཆེ་ལེན་པའི་དེད་དཔོན་ཡིན་ནོ། ། ཞེས་བརྗོད་པས། རིན་པོ་ཆེ་ལེན་པར་ཆས་པ་དང༌། མས་བཤོལ་བས་མ་ཉན་པར་ཐབས་གཞན་མེད་ནས་སྒོའི་འཕྲེད་བཅད་དེ་ཉལ་བས་མའི་མགོ་རྡོག་པས་བརྫིས་ཏེ་སོང་ངོ༌། ། དེ་ནས་རྒྱ་མཚོར་ཞུགས་ཏེ་ཕྱིན་པ་ལས་རྫིངས་ཞིག་སྟེ་མགྲོན་པོ་རྣམས་ཆུས་ཁྱེར་མཛའ་བོའི་བུ་མོ་ཆུའི་གླིང་ཞིག་ལ་ཆགས་ཏེ།
མགྲོན་པོ་རྣམས་གར་འགྲོ་ཡིས་གནས་མེད་པའི་དུས་སུ། ལྷའི་བུ་མོ་གཉིས་དང༌། བཞི་དང་དྲུག་དང་བརྒྱད་ཀྱིས་རིམ་པ་བཞིན་དགའ་བྱེད་དང༌། ཚངས་པའི་བླ་མ་དང་རྟག་ཏུ་ཉོས་དང༌། འོད་མཛེས་དང༌། བཞིར་འདུས་ཏེ། ལོ་གཉིས་དང་དྲུག་དང་བརྒྱད་དང་འདོད་པའི་སྟོན་ལ་ལོངས་སྤྱོད། དེ་ནས་མ་ལ་བསྙེན་བཀུར་བའི་ལས་འཕྲོ་བཟང་པོ་ཟད་ནས་ཇི་ཞིག་ན་ཉི་ཚེ་བའི་སེམས་ཅན་དམྱལ་བའི་གནམ་ལྕགས་ཀྱི་ཁང་པ་འཇིགས་སུ་རུང་བ་སྒོ་མེད་པ་ཞིག་ཏུ་ཚུད་པར་གྱུར་པ་དེའི་ཚེ་སྒོ་རང་བྱེ་བ་དང་དེ་ན་དམྱལ་བ་པ་ཞིག་གི་མགོ་ལ་ལྕགས་ཀྱི་འཁོར་ལོ་བསྐོར་ཞིང་སྡུག་བསྔལ་དཔག་ཏུ་མེད་པ་དང་ལྡན་ནས། ཁྱོད་ཀྱི་སྡུག་བསྔལ་འདི་ཅི་ལས་བྱུང་ཞེས་དྲིས་པས། མ་ལ་གནོད་པ་བྱས་པ་ལས་བྱུང་ཞེས།
འདི་ལས་ནམ་ཐར་ཞེས་དྲིས་པས། འཛམ་བུ་གླིང་དུ་མ་ལ་གནོད་པ་བྱས་པ་ཞིག་ནམ་བྱུང་ན་ཐར་ཟེར། དེའི་ཚེ་ནམ་མཁའ་ནས་གང་བཅིངས་པ་ནི་གྲོལ་མ་བཅིངས་པ་ནི་འཆིང་བར་གྱུར་ཅིག་ཅེས་པའི་སྒྲ་བྱུང་བས། མ་ལ་གནོད་པའི་ལས་སད་ནས་འཁོར་ལོ་མགོ་ལ་འཁོར་བར་གྱུར་ཏེ། དེའི་རིགས་ཀྱི་སྟོབས་ཀྱིས་སྙིང་རྗེའི་ས་བོན་དངོས་སུ་སད་ནས། རང་གི་སྡུག་བསྔལ་གྱིས་དཔགས་ནས་སེམས་ཅན་ཀླད་པའི་ནད་ཀྱིས་ན་བ་ཀུན་གྱི་སྡུག་བསྔལ་ཐམས་ཅད་བདག་ལ་སྨིན་པར་གྱུར་ཅིག་ཅེས་སེམས་བསྐྱེད་པས་དེ་ནས་ཚེ་འཕོས་ནས་ལྷར་སྐྱེས་པ་དཔེར་བྱས་པའོ། ། ལྷས་ཀྱང༌། དགའ་བྱེད་ཚངས་པའི་བླ་མ་དང༌། ། རྟག་ཏུ་མྱོས་བྱེད་འོད་མཛེས་དང༌། ། གྲོང་ཁྱེར་བཞི་ལས་རབ་ཐར་ནས། །
ལས་ཀྱི་དབང་གིས་འདིར་འོངས་སོ། ། ཞེས་ཟེར། སེམས་ཅན་གྲངས་མཐའ་ཡས་ལ་དུས་རིང་དུ་ཞེས་པ་བྱང་ཆུབ་སེམས་དཔའ་གཞན་ཆོས་ལ་སྦྱར་ན་ནོར་ཆེན་པོར་འགྱུར་ཏེ། འདི་ལྟར་འཁོར་ལོས་སྒྱུར་བའི་རྒྱལ་པོ་ནམ་མཁའ་ཞེས་བྱ་བ་རིན་པོ་ཆེ་སྣ་བདུན་དང་ལྡན་པ་ཞིག་བྱུང་སྟེ། དེས་གླིང་བཞི་བཏུལ་ནས་ཆོས་དགེ་བ་བཅུ་ལ་བཙུད་པ་ལ། ལོ་འགའ་སྟེ་ཐུལ་ཞིང་ཡང་མི་དགེ་བ་ལ་ཞུགས་པར་གྱུར་ནས་རྒྱལ་པོས་བསམས་པས་ལུས་ཀྱིས་བཏུལ་ཡང་སེམས་ཡེངས་པས་ལན་སྙམ་སྟེ། རིན་ཆེན་གྱི་བང་རིམ་ལ་བསྡད་ནས་སེམས་སྐྱེད་ཡོངས་སུ་དག་པ་བསྒོམས་པས་གླིང་བཞི་ཐམས་ཅད་ཐུལ་བར་གྱུར་ཏོ། ། དེ་ལ་ལྷ་རྣམས་ངོ་མཚར་ཆེ་ནས། ཚིགས་སུ་བཅད་ནས་སྨྲས་པ། རིན་ཆེན་བདུན་ལྡན་རྒྱལ་ཆེན་གྱིས། །
ལུས་ཀྱི་ཐུལ་བར་མ་གྱུར་པས། ། སེམས་བསྐྱེད་ཡོངས་སུ་དག་པ་ཡིས། ། སེམས་ཀྱི་ཐུལ་བ་ངོ་མཚར་ཆེ། ། ཞེས་སོ། ། འོན་ཏེ་གང་ཞིག་ཡིད་རབ་དང་བྱེད་ན། ། ཞེས་པ། བྱང་ཆུབ་སེམས་དཔའ་ལ་དང་བའི་སེམས་ཀྱིས་ལྟ་བ་ནི་ཤིན་ཏུ་དགེ་སྟེ། ཚེ་དང་ལྡན་པ་ཤཱ་རིའི་བུས་གྲོང་འཁྱེར་དུ་བསོད་སྙོམས་ལ་ཕྱིན་པས་ཁྱིས་རྐང་པ་ལ་སོ་བཏབ་སྟེ། ཕྱིས་མི་འོང་བར་བྱ་བའི་ཕྱིར་འབྲས་ཟན་བྱིན་པ་དང༌། ཁྱི་དེ་ཤིན་དུ་དང་བར་གྱུར་ཏེ་མཐོང་བ་དང་མདུན་དུ་རྒྱུག།
ཁྱི་དེ་ཤི་འཕོས་པ་དང་ཁྱིའི་སྐྱེ་བ་ལྔ་བརྒྱ་ལེན་རྒྱུ་ལས། དང་བ་སྐྱེས་པའི་ཕན་ཡོན་གྱིས་ཁྱེའུ་སྣང་བ་བསམ་གྱི་མི་ཁྱབ་པ་ཞེས་བྱ་བ་རབ་ཏུ་བྱུང་ནས་དགྲ་བཅོམ་པ་ཐོབ་པར་གྱུར་ཏོ། ། ཉན་ཐོས་ལ་དང་བ་སྐྱེས་པའི་ཕན་ཡོན་ལ་དེ་ལྟར་ཆེ་ན་བྱང་ཆུབ་སེམས་དཔའ་ལ་སྨོས་ཅི་ཡོད། དེ་ཡང་འདི་ལྟར་སྔོན། བྱང་ཆུབ་སེམས་དཔའ་དགའ་བྱེད་ཅེས་པ་གཟུགས་ཕུན་སུམ་ཚོགས་པ་དང་ལྡན་པའི་དགེ་སློང་ཞིག་གིས་གྲོང་ཁྱེར་ཞིག་ཏུ་བསོད་སྙོམས་ལ་ཕྱིན་པ་དང༌། བུ་མོ་དཔལ་གྱི་ཡོན་ཏན་གྱི་མཆོག་ཅེས་པ་དེ་ནི། མཛེས་ཤིང་ལྟ་ན་སྡུག་པ་ལུས་རྒྱན་གྱིས་བརྒྱན་པ་ཞིག་དེ་ལ་ཆགས་པར་གྱུར་པས་འདོད་པ་བསྟེན་པར་ཞུས་པ་དང་མ་སྣང་ནས། དེ་ཆགས་པས་ཡིད་གདུངས་ནས་ལུས་རྔུལ་ཏེ་ས་ཕྱོགས་དེར་འགྲེང་ཞིང་འཆི་བའི་དུས་བྱས་སོ། ། བྱང་ཆུབ་སེམས་དཔའ་དེས་སྨོན་ལམ་བཏབ་སྟེ། དགའ་བྱེད་སྨོན་ལམ་ཕྱིར་ཕྱིར་འདེབས་པ་ནི།།
བུད་མེད་གང་དག་ཆགས་སེམས་ཀྱིས་བལྟ་བ། ། དེ་ནི་བུད་མེད་ལུས་ཀྱང་ཡོངས་སྤངས་ཏེ། ། སྐྱེས་བུ་སྤངས་པའི་སེམས་ཅན་གྱུར་པར་ཤོག། ཅེས་སོ། ། བུ་མོ་དེའི་ཕའི་བསམ་པ་ལ་དགེ་སློང་འདིས་བདག་གི་བུ་མོ་ལ་སྤྱད་བྱས་སོ་བསམ་ནས་སྡང་བར་གྱུར་ཏོ། ། བུ་མོ་དེའི་བསམ་པ་དང་བྱང་ཆུབ་སེམས་དཔའི་སྨོན་ལམ་གྱི་སྟོབས་ཀྱིས་སུམ་ཅུ་རྩ་གསུམ་གྱི་ལྷའི་ནང་དུ་སྐྱེས་ཏེ། དེར་སྐྱེ་བའི་རྒྱུ་ཅི་ཡིན་ཞེས་མངོན་ཤེས་ཀྱིས་བལྟས་པས་གོང་ལྟར་ཤེས་ཏེ། ལྷ་རྫས་ཀྱི་མེ་ཏོག་ལ་སོགས་པ་ཁྱེར་ནས་འཛམ་བུའི་གླིང་དུ་བཅོམ་ལྡན་འདས་དང་བྱང་ཆུབ་སེམས་དཔའ་དགའ་བྱེད་ལ་མཆོད་པ་ཕུལ་ལ་མ་ལ་ཡང་གོང་གི་ལོ་རྒྱུས་བརྗོད་དེ་མི་མོས་པ་བཟློག་པ་ལྟ་བུའོ། ། རྒྱལ་སྲས་རྣམས་ལ་དོ་གལ་ཆེན་པོས་ཀྱང༌། ། ཞེས་པ།
རྒྱལ་སྲས་རྣམས་ལ་ནི་ཉེས་པ་ཆེན་པོས་ཁོང་ཁྲོ་མི་སྐྱེ་ལ་སླར་དགེ་བ་འཕེལ་ཏེ། སྔོན་མི་ཞིག་ལ་བ་ཞིག་ཡོད་པ་གཏོར་ཏེ་འབྲོག་དགོན་པ་རིང་མོ་ཞིག་ཏུ་ཕྱིན་པ་ན། བཀྲེས་པ་དང་ངལ་བས་ཉེན་ནས་གཡང་ས་ཞིག་ན་ཤིང་གྱེན་དུ་ཞེས་པ། ཡལ་ག་དང་ལོ་མ་དང་འབྲས་བུ་ཕུན་སུམ་ཚོགས་པ་དང་ལྡན་པ་ཞིག་འདུག་པ་དེའི་འབྲས་བུ་ཟོས་པ་དང་ཡང་ཡལ་ག་ནས་བཟུང་སྟེ་འབེབས་པའི་འབད་རྩོལ་བྱས་པས་ཤིང་ཆག་སྟེ་འོག་ན་ཆུ་ཆེན་པོ་ཡོད་པར་ལྷུང་སྟེ། དེའི་ཚེ་ད་ལྟར་གྱི་སྟོན་པ་འདི་ཉིད་སྤྲེའུ་བྱང་ཆུབ་སེམས་དཔའ་ཞིག་ཏུ་གནས་པ་སྤྱོད་ཡུལ་དངོས་པོ་དང་ཤིང་དེས་གཡབ་པ་བཞིན་དུ་གྱུར་ནས་ཕྱིན་པས་མི་དེ་མཐོང་བ་དང་སྙིང་རྗེ་སྟོབས་དང་ལྡན་པ་སྐྱེས། མི་དེ་འདོན་པར་བསམས་པ་ལ་སྟོབས་ཀྱི་མི་ཐེག་པར་ཤེས་ནས། རྡོ་བ་ཆུང་བ་ནས་རིམ་གྱི་མི་ཙམ་གྱི་བར་དུ་ཁུར་ཅིང་ལུས་སྦྱངས་ཏེ་ཐེག་པར་གྱུར་པ་ན་མི་དེ་ལ་ཁོ་བོས་ཁྱོད་འདོན་པར་བྱ་ཡིས་ཁུར་ཅིག་ཅེས་རྒྱབ་ཏུ་ཁུར་ནས་འཇོག་སྟེ་གོམ་པ་སའི་སྟེང་དུ་ཐོན་པ་དང༌། སྤྲེའུ་ཤིན་ཏུ་ངལ་ཞིང་དུབ་པར་གྱུར་ནས་མི་དེ་ལ་སྨྲས་པ། བདག་ཤིན་ཏུ་ངལ་ཞིང་དུབ་པར་གྱུར་ཏེ་གཉིད་ཅུང་ཟད་ཅིག་ལོག་པར་བྱ་ཡིས། མི་རྒོད་དང་གཅན་གཟན་ལ་སོགས་པའི་འཚེ་བར་སེམས་པ་དག་ལྟོས་ཤིག་ཟེར་ནས་ཉལ་ལོ། །
མི་དེའི་སེམས་པ་ལ་འཛམ་བུའི་གླིང་པ་རྣམས་ནི། ལེགས་པ་བྱས་པའི་ལན་ཉེས་པ་བྱེད་པ་ཡིན། བདག་ལ་ཡང་སྤྲེའུ་འདི་ཤིན་ཏུ་དྲིན་ཆེ་སྟེ་བདག་བཀྲེས་པས་ཉེན་པས་འདི་བསད་ལ་ཤ་བཟའོ་སྙམ་ནས། རྡོ་བ་ཞིག་སྤྲེའུའི་མགོ་ལ་བསྣུན་པས་སྤྲེའུ་མ་བཟོད་པར་གཉིད་སད་ནས་མི་དེ་ལ་སྙིང་རྗེ་སྐྱེས་ནས། ཀྱེ་མ་འདི་ལྟ་བུའི་སེམས་ཅན་ལོག་པའི་འདུ་ཤེས་དང་ལྡན་པ་འདིའི་སྐྱེ་བ་ཅི་འདྲ་བར་འགྱུར་སྙམ་ནས། སླར་ཁོ་རང་གི་ཡུལ་དུ་བསྐྱལ་ལོ། ། མི་དེ་ལ་མཐོང་ཆོས་ཀྱིས་རྣམ་སྨིན་མེ་ཏོག་ལྟ་བུ་ལ་མཛེ་བྱུང་སྟེ་ཉེ་འབྲེལ་དང་ཡུལ་པ་དག་གི་ཡུལ་ཞེས་ལུས་ཤིན་དུ་མཛེས་པ་སྡུག་བསྔལ་བར་གནས་པ་དང༌། རྒྱལ་པོ་ཞིག་སྐྱོ་བསངས་ལ་ཕྱིན་པས་དེ་མཐོང་ནས་ཁྱོད་མི་མ་ཡིན་པ་ཞིག་ཡིན་ནམ་ཞེས་དྲིས་པས། དེས་སྨྲས་པ། བྱམས་ལ་སྙིང་རིངས་བྱས་པ་ཡི། །
མེ་ཏོག་འདི་ནི་རེ་ཞིག་མྱོང༌། ། དེ་བས་རབ་ཏུ་མི་བཟད་པའི། ། འབྲས་བུ་གཞན་ཞིག་སླད་ཀྱི་མཆི། ། ཞེས་ཏེ། སྔར་གྱི་བྱ་བ་དག་བརྗོད་དོ། ། དེ་ནས་ཚེའི་དུས་བྱས་པ་དང་སྐྱེ་བ་ཕྱི་མའི་འབྲས་བུ་ཞལ་ལས་ཤེས་སོ། ། གང་ལ་གནོད་པ་བྱས་པ་བདེ་འབྲེལ་བ། ། ཞེས་པས། སྐྱེས་བུ་དམ་པ་རྣམས་ལ་ནི་གནོད་པ་བྱས་ཀྱང་སླར་དགེ་བ་སྐྱེ་བ་ནི། སྔོན་འདས་པའི་དུས་ན་རྒྱལ་པོ་བྱམས་པའི་སྟོབས་ཞེས་བྱ་བ་བྱང་ཆུབ་སེམས་དཔའ་ཆེན་པོ་ཞིག་བྱུང༌། །
དེའི་ཡུལ་ཕྱོགས་ཀྱི་ནགས་ཀྱི་གསེབ་ན་བ་གླང་རྫི་ཞིག་དགྲ་སྟ་དང་མཆིལ་ལྷམ་གཡས་རོལ་དུ་བཞག ། སྲད་བུ་འཁལ་གླུ་ལེན་པ་གླང་འཚོ་བ་ཞིག་འདུག་པ་ན། གནོད་སྦྱིན་འཇིགས་སུ་རུང་བ་ལྔ་རང་གི་ཡུལ་དུ་ཉེས་པ་བྱས་པས་གནོད་སྦྱིན་གྱི་བདག་པོས་ཆད་པས་བཅད་པས་འཁྱམ་ཞིང་འོངས་པ་ན་བ་གླང་རྫི་དེ་རྣམས་དང་ཕྲད་པས་དེ་ལ་མི་འཇིགས་པ་མཐོང་ནས་གནོད་སྦྱིན་དེ་དག་གིས་ཚིགས་སུ་བཅད་དེ་སྨྲས་པ། རིགས་སྔགས་དཀའ་ཐུབ་བདེ་ལེགས་ལྡན་པ་དག། གྲོགས་ཀྱིས་བསྐོར་བའི་ནང་ན་འདུག་གྱུར་ཅིང༌། ། དཔའ་ལ་འཇིགས་པ་མེད་པའི་མི་དག་ཀྱང༌། ། གང་ལས་ཐར་པར་འགྱུར་བ་རབ་དཀའ་བར། ། ནགས་ཚལ་རབ་ཏུ་དབེན་ཞིང་ཟབ་པ་ལ། ། འཇིགས་པའི་ས་ན་གྲོགས་ཀྱང་ཡོང་མེད་པར། ། མིའི་ཤ་དང་ཚིལ་དག་ཟ་བ་ཡི། །
སྲིན་བུ་དེ་དག་ལ་ནི་ཅི་ཕྱིར་ཁྱེད་མི་འཇིགས། ། ཞེས་པ་དང༌། བ་གླང་རྫིས་དེ་དག་ལ་བཤད་པ། རྒྱལ་པོ་ཡོན་ཏན་དཔག་ཏུ་མེད་པའི་མཐུས། ། འཇིགས་པ་མེད་ཅེས་སྨྲས་པ་ནི། ། བདེ་ལེགས་ཆེན་པོས་འགྲོ་བ་ནི།། ཡོངས་སུ་བསྐྱབས་པར་གྱུར་པས་ན། ། ལྷ་ཡི་དབང་པོ་དག་གིས་ཀྱང༌། ། འདི་དག་བརྩེ་བར་མི་ནུས་ན། ། ཤ་ཟ་རྣམས་ཀྱིས་ག་ལ་ནུས། །
དེ་བས་ནགས་ནའང་ཁྱིམ་བཞིན་དུ། ། མཚན་མོ་དག་ཀྱང་ཉིན་པར་བཞིན། ། གཅིག་པུའང་གྲོགས་ཀྱི་ནང་འདུག་འདྲ། ། བདག་ནི་འཇིགས་པ་མེད་པར་འདུག། ཅེས་བྱས་པས། གནོད་སྦྱིན་དེ་དག་གིས་རྒྱལ་པོ་ལ་དེ་ལྟ་བུའི་ཡོན་ཏན་ཡོད་དམ་མེད་བལྟར་ཕྱིན་པ་དང༌། སྔར་བརྗོད་པ་བས་ཀྱང་ངོ་མཚར་ཆེས་ལྷག་པར་རིག་ནས་ངོ་མཚར་དུ་གྱུར་ཏོ། ། དེས་རྒྱལ་པོ་ལ་བསྟོད་པ། གསེར་གྱི་རི་བོའི་བྲག་ལྟར་ཡངས་པའི་བྲང༌། ། སྟོན་ཀའི་ཟླ་བ་དྲི་མེད་མཛེས་པའི་ཞལ། །
དབུ་མ་གསེར་གྱི་སྡོང་པོ་ལྟ་བུར་རྒྱས། ། མི་དབང་ཁྱུ་མཆོག་སྤྱན་འདྲ་རྣམ་པར་གནོན། ། ཞེས་རྒྱལ་པོ་ལ་བསྟོད་དོ། ། རྒྱལ་པོས་ཁྱོད་ཅི་འདོད་ཅེས་དྲིས་པས་ཟས་སྐོམ་འདོད་ཟེར་ནས། རྒྱལ་པོས་བློན་པོ་ལ་འདི་རྣམས་ལ་ཟས་སྐོམ་བྱིན་ཅིག་ཅེས་བྱས་པ་དང༌། ཟས་ཤིན་ཏུ་ཞིམ་པ་སོས་པ་སྣ་ཚོགས་པ་དྲངས་པ་ན། དཔེར་ན་སྟག་གཟིག་ལ་རྩ་བསྔོས་པ་ལྟར་ཟར་མ་འདོད་དོ། ། འོ་ན་ཁྱོད་ཅི་འདོད་དྲིས་པ་དང༌། མི་ཤ་ཤིན་ཏུ་དྲོན་མོ་དང༌། ། མི་ཡི་ཁྲག་ནི་དྲོན་མོ་དག།
ནོད་སྦྱིན་དག་གི་བཟའ་བཏུང་ལགས། ། རྟུལ་ཞུགས་མ་ཉམས་པད་མའི་སྤྱན། ། ཅེས་ཟེར་ནས་རང་རང་གིས་གཟུགས་འཇིགས་པ་རྣམས་བསྟན་ནོ། ། དེ་ནས་རྒྱལ་པོས་དེ་རྣམས་མི་མ་ཡིན་ཡིན་པར་ཤེས་ནས་ད་རང་གི་ཤ་ཁྲག་སྦྱིན་པར་བཟའ་བ་ལས་བློན་པོ་རྣམས་ཀྱིས་ཞུས་པ། ཀྱེ་རྒྱལ་པོ་ཆེན་པོ་མ་ནས་ཁྱེད་ཉིད་ཀྱི་བཀའ་དང་འགལ་བ་བྱས་པ་ནི་མ་དྲན། བྱས་པ་མཆིས་པར་གྱུར་ན་བཟོད་པར་མཛོད་ལ་བདག་ཅག་གིས་འདི་རྣམས་ལ་ཤ་ཁྲག་སྦྱིན་གྱིས། བདག་ཅག་བློ་བརྩེ་བའི་འབངས་རྣམས་ལོག་པར་མི་བཏང་བར་ཞུ། ཞེས་གསོལ་བས། རྒྱལ་པོ་ན་རེ། འདི་རྣམས་ཁྱེད་རྣམས་ལ་མི་སློང་ང་ལ་སློང་ཞིང་ང་ལ་མེད་ན་ཁྱེད་ཀྱིས་སྦྱིན་པར་བྱ་བ་ཡིན་པ་ལ།
བདག་ལ་ཡོད་པས་བདག་གིས་སྦྱིན་ནོ་ཟེར་ནས། སྨན་པ་བོས་ཏེ་རྩ་བཏར་ནས་ཁྲག་ཙན་དན་དམར་པོའི་ཁུ་བ་ལྟ་བུ་ལ་གནོད་སྦྱིན་རྣམས་རང་རང་གི་སྙིམ་པ་བཟེད་ནས་འཐུང་དུ་བཅུག ། རལ་གྲི་ཨུཏྤ་ལ་མཐིང་ཁའི་མདོག་ལྟ་བུས་བརླ་དང་དཔུང་པ་ལས་ཤ་བཅད་ནས་ཀྱང་དེ་ལ་བྱིན་ནས་ཚིམ་པར་བྱས་སོ། ། དེ་ནས་དེ་དག་ཤིན་ཏུ་དགའ་ནས། བདེ་བ་བརྙེས་པར་གྱུར་པ་ན། ། རྒྱལ་པོའི་དཔལ་ཡང་བོར་ནས་ནི། ། འདི་ལྟ་བུུ་ཡི་སྤྱོད་པ་ཡིས། ། རྨད་དུ་བྱུང་བའི་གནས་ཅི་ཞིག། ཐམས་ཅད་པ་ཡི་བདག་པོའམ། ། ནོར་གྱིས་ཕྱུག་པའམ་དབང་པོའམ། །
ཚངས་པའམ་རྣམ་པར་གྲོལ་བའམ། ། དེ་དག་དཀའ་ཐུབ་འདི་ཡིས་བཞེད་ལགས་སམ། ། འདི་ལྟ་བུ་ཡི་རྩོལ་ཕོད་པས། ། བཞེད་པའི་དོན་ནི་མི་རིང་སྟེ། ། གལ་ཏེ་བདག་ཅག་ཐོས་རུང་ན། ། བདག་ཅག་ལ་ནི་བཀའ་བསྩལ་རིགས། ། ཞེས་དྲིན་ལན་ཅི་འདོད་ཅེས་དྲིས་པ་དང༌། རྒྱལ་པོས་སྨྲས་པ། རྙེད་པར་དཀའ་ལ་འཇིག་པར་སླ་བ་དང༌། ། ཆོག་པའི་བདེ་མེད་རབ་ཏུ་ཞི་མེད་པའི། །
སྲིད་པའི་ལོངས་སྤྱོད་བདེ་བའང་ང་མི་འདོད། ། ལྷ་དབང་དཔལ་ཡང་འདོད་པ་མ་ཡིན་ན། ། དེ་ལས་གཞན་པ་སྨོས་ཀྱང་ཅི་ཞིག་དགོས། ། བདག་གི་སྡུག་བསྔལ་ཟད་པ་ཙམ་གྱིས་ནི། ། ང་ཡི་ཡིད་ནི་མགུ་བར་འགྱུར་མ་ཡིན། ། སྡུག་བསྔལ་མི་བཟད་ནད་ཀྱིས་ཉེན་པ་ཡི། ། ལུས་ཅན་མགོན་མེད་འདི་རྣམས་ངས་བལྟས་པས། ། བསོད་རྣམས་འདི་ཡིས་ཐམས་ཅད་གཟིགས་པ་ཡི། ། གོ་འཕང་ཐོབ་ནས་སྐྱོན་གྱི་དགྲ་བཏུལ་ཏེ། ། རྒ་ནད་འཆི་བའི་རྦ་རླབས་འཁྲུག་པ་ཡི། །
སྲིད་པའི་མཚོ་ལས་འགྲོ་བ་འདོན་པར་འདོད། ། ཅེས་གསུངས་པས། དེ་དག་རབ་ཏུ་དགའ་ནས། ལུས་ཀྱི་བ་སྤུ་ལངས་པས་རྒྱལ་པོ་ལ་ཕྱག་བྱས་ཏེ། ཁྱོད་ཀྱི་བརྩོན་པའི་སྤྱོད་པ་འདི་ལྟ་བུས་མྱུར་དུ་བྱང་ཆུབ་ཐོབ་པར་ངེས་པས། དེའི་ཚེ་བདག་ཅག་རྣམས་ཀྱང་ཐུགས་ལ་ཐོགས། ཞེས་ཞུས་ནས། སྔར་ཡོན་ཏན་དུ་མ་རིག་ནས་འོ་བརྒྱལ་བར་བྱས་པ་ནི་བཟོད་པར་གསོལ། ཁྱེད་ཀྱི་མཛད་པ་འདི་ཀུན་ནི། ། འཇིག་རྟེན་ཕན་པའི་ཕྱིར་ལགས་ཀྱང༌། །
བདག་ཅག་རང་ལ་ཕན་འཚལ་བས། ། དེ་ཚེ་བདག་ཅག་དགོངས་སུ་གསོལ། ། མ་འཚལ་བས་ན་བདག་ཅག་གིས། ། བདག་གི་དོན་ཡང་མ་མཐོང་བས། ། དེ་ལྟར་ཁྱོད་ནི་འོ་བརྒྱལ་བས། ། དེ་ཡང་བཟོད་པར་མཛད་དུ་གསོལ། ཁྱེད་ཀྱི་དཀའ་ཡང་བདག་ཅག་ལ། ། རྗེས་སུ་བཟུང་བའི་རྒྱུར་གྱུར་པ། བླུན་པོས་བདག་ལ་བགྱི་བ་བཞིན། ། འཛེམ་པ་མེད་པར་བསྩལ་བར་རིགས། །
ཞེས་སྨྲས་པ་དང༌། རྒྱལ་པོ་ན་རེ། ཆོས་ཀྱི་ལམ་ལ་འདི་ལྟར་གྲོགས་གྱུར་པས། ། བྱང་ཆུབ་ཐོབ་ནས་བརྗེད་པར་ག་ལ་འགྱུར། ། རྣམ་པར་དག་པའི་ཆོས་ཀྱི་བདུད་རྩི་ལས། ཁྱེད་ཅག་རྣམས་ལ་ཐོག་མར་བསྒོ་བར་བྱ། ། ང་ནི་དེ་ལ་དགའ་བར་ཤེས་བྱས་ནས། ། སྲོག་གཅོད་ཁྱེད་ཀྱི་དུག་བཞིན་སྤང་བར་བྱོས། ། གཞན་ནོར་ཆུང་མ་དག་ལའང་ཆགས་པ་དང༌། ། རྫུན་དུ་སྨྲ་དང་ཆང་གི་སྡིག་པ་སྤོངས། །
ཞེས་དེ་དག་ལ་དགེ་བསྙེན་གྱི་སྡོམ་པ་ཕོག་པས། དེ་བཞིན་བགྱིའོ་ཞེས་ཁས་བླངས་ནས་རྒྱལ་པོ་ལ་བསྐོར་བ་བྱས་ཕྱག་བཙལ་ནས་དེ་ཉིད་དུ་མི་སྣང་བར་གྱུར་ཏོ། ། དེ་ནས་ཕྱིས་རྒྱལ་པོ་དེ་ནི་བཅོམ་ལྡན་འདས་སུ་གྱུར། གནོད་སྦྱིན་སྡེ་ལྔ་ནི་ལྔ་སྡེ་བཟང་པོར་གྱུར་ཏེ། གྲོང་ཁྱེར་ཆེན་པོ་ཝཱ་ར་ཎ་སཱིར་དྲང་སྲོང་ལྷུང་བ་རི་དྭགས་རྒྱུ་པའི་ཚལ་དུ་བདེན་པ་བཞིའི་ཆོས་ཀྱི་འཁོར་ལོ་བསྐོར་ནས་དེ་རྣམས་ཀྱི་དོན་མཛད་དེ་འབྲས་བུ་གཞན་ལ་བྱིན་པའོ། ། ཐམས་ཅད་བོར་ཏེ་འཆི་དགོས་པར། ། ཞེས་པ། ཡུལ་མི་རྟག་པ་ལ་རྟག་པར་བཟུང་ནས། སྡིག་པ་སྣ་ཚོགས་པ་ལ་སོགས་པ་ཅི་ལ་ཡང་མ་ཞེན་པར་བྱའོ།། དེ་ཡང་སྔོན་རྒྱ་གར་གྱི་ཡུལ་དབུས་ན་ཁྱིམ་བདག་གོའུ་ཏ་མ་ཞེས་བྱ་བ་ལ།
བུ་གཞོན་ནུ་ནེ་ཙོ་ཞེས་བྱ་བ་ནོར་རྣམ་ཐོས་ཀྱི་བུ་དང་མཉམ་པ་ཞིག་ཡོད་པ་ལ། ཁྱིམ་བདག་གཞོན་ནུ་དེས་མི་མང་པོས་སྦྲང་ཚང་འདོན་པའི་དྲུང་དུ་ཕྱིན་པས། སྦྲང་རྩི་མི་མང་པོས་འཐུ་བུ་རྣམས་བསད། མ་རྣམས་ལ་ལ་བསད་ལ་ལ་བྲོས་པ་མཐོང་བས། དེའི་བསམ་པར་ཁྱིམ་བདག་གི་མི་དང་ནོར་ལ་སོགས་པ་རྣམས་བུང་ཚང་ཞིག་པ་དང་འདྲའོ་སྙམ་ནས་སྐྱོ་བ་སྐྱེས་ཏེ། སོ་ནམ་གྱི་བྱ་བ་ཡང་བཞགནོར་རྫས་ཀྱང་གཞན་ལ་བྱིན་པས་ཕ་ན་རེ། བུ་སོ་ནམ་ཡང་མ་ཆག་པར་གྱིས། ནོར་རྫས་ཀྱང་ཆུད་མ་གཟན་བྱས་པས། བུ་ན་རེ་ཁྱིམ་བདག་ཆེན་པོ་བསགས་པ་ལ་དོན་ཅི་ཡོད། ཐམས་ཅད་བུང་ཚང་ཞིག་པ་དང་འདྲའོ། །
ཕས་སྨྲས་པ་དེ་དང་ཅིས་ཏེ་འདྲ། བུས་སྨྲས་པ། འོ་སྐོལ་ལ་དགྲ་ཆེན་པོ་ཐུབ་པ་མེད་པ་ཞིག་འོང་ ངོ༌། ། ཕས་སྨྲས་པ་དགྲ་དེ་འོང་བའི་བྱ་བྱུང་ངམ་ཇི་ལྟར་ཡིན། བུས་སྨྲས་པ་སྐྲ་དཀར་གཉེར་མ་ལ་སོགས་པ་བྱ་ཡིན་ཏེ་ཡིན་སྙམ་པ་མེད། ། ལུས་ནི་ཟིལ་པ་དང་འདྲ་སྟེ་འབོ་ལ་ཁད། དབུགས་ནི་ན་བུན་དང་འདྲ་ཏེ་ཡལ་དུ་ཉེ། སེམས་ནི་གློག་དང་འདྲ་སྟེ་སྐད་ཅིག་མ། ལོངས་སྤྱོད་སྒྱུ་མ་དང་འདྲ་སྟེ་སྣང་ལ་མེད། མདོར་ན་ཐམས་ཅད་བུང་ཚང་ཞིག་པ་འདྲ།
ཕས་སྨྲས་པ། དགྲ་དེ་ཐུལ་བའི་ཐབས་སུ་ལ་ཡོད། བུས་སྨྲས་པ། དགྲ་དེ་ཐུལ་བའི་ཐབས་སངས་རྒྱས་མཁས་ཟེར་སྤྱན་སྔར་ཕྱིན་ནས་ཞུས་པས། བཀའ་བསྩལ་པ། འཁོར་བ་མི་རྟག་བུང་ཚང་ཞིག་པ་འདྲ།། རྟག་པར་འཛིན་པ་ཐམས་ཅད་ཕུང་བར་འགྱུར། ། དེ་ལ་མི་རྟག་སྐྱོ་བ་སྐྱེས་པ་ནི།། སྡུག་བསྔལ་ལས་གྲོལ་མྱ་ངན་འདའ་བར་འགྱུར། ། ཞེས་གསུངས་པས།
ཁྱིམ་བདག་ཕ་བུའི་རྫས་ནོར་ཐམས་ཅད་སྦྱིན་གཏོང་བྱས་ཏེ་ཆོས་བྱས་སོ། ། ཉིན་མཚན་སྡོད་པ་ཡོང་མེད་པར། ། ཞེས་པ། ཚེ་ཡུན་ཐུང་ཞིང་མི་རྟག་པས་ཏེ། དཔེར་ན་མི་ཞིག་གཡང་ས་ཆེན་པོའི་འོག་ན་མཚོ་ཆེན་པོ་ཞིག་ཏུ་ལྷུང་སྟེ། རྩ་འཇག་ཕུང་ཞིག་ལ་འཇུས་པ་དང༌། གཏིང་ནས་སྦྲང་རྩི་ཅུང་ཟད་ཁར་འཛག་པ་ལ་ཆགས་སོ། ། དེ་ལ་བྱི་བ་དཀར་ནག་གཉིས་ཀྱིས་རེ་མོས་རྩྭ་བཅད་པས་ཟད་པ་དང་མི་དེ་ལྷུང་སྟེ་རྒྱ་མཚོར་འགྲོ་བ་ལས། ཡར་འཛག་པའི་འབད་རྩོལ་ཡང་མི་བྱེད། བྱི་བ་ཡང་མི་བསྲུངས་ན་མི་དེ་ཤིན་ཏུ་བླུན་ནོ། །
དེ་བཞིན་དུ་འཁོར་བའི་རྒྱ་མཚོ་དང་ངན་སོང་གི་གཡང་ས་དང་ད་ལྟར་དལ་འབྱོར་ཐོབ་པས་འདོད་པའི་རོ་ལ་ཆགས་པ་དང༌། ཉིན་མཚན་གཉིས་ཀྱིས་ཚེ་ཟད་ནས་འཆི་བར་ངེས་ཀྱང་ཆོས་མི་སྤྱོད་པ་རྣམས་དང་ཅི་རིགས་སུ་སྦྱར་རོ། ། དེ་བཞིན་ཡང་དག་སྐྱབས་སུ་མཆིའོ། ། ཞེས་པས་སྐྱབས་སུ་འགྲོ་བ་སྙིང་ཐག་པ་ནས་བྱས་ན་ཕན་ཡོན་ཤིན་ཏུ་ཆེ་སྟེ། སུམ་ཅུ་རྩ་གསུམ་གྱི་གནས་ནས་ལྷའི་བུ་ཞིག་ཚེ་ཟད་དེ། མེ་ཏོག་གི་ཐོད་རྙིང་པ་དང་ལུས་ལ་རྔུལ་བྱུང༌། གོས་ལ་དྲི་མ་ཆགས། རང་གི་སྟན་ལ་སྡོད་སྙིང་མི་འདོད། ལྷའི་བུ་དང་བུ་མོའི་རྩེ་གྲོགས་ཀྱིས་སྤངས་པ་སྟེ། འཆི་ལྟས་ལྔ་བྱུང་ནས་ཞག་བདུན་ན་འཆི་བར་འདུག་པས་མངོན་ཤེས་ཀྱིས་བལྟས་པས།
འཛམ་བུའི་གླིང་དུ་རྒྱལ་པོའི་ཁབ་ཏུ་ཕག་ཕྲུག་ཏུ་སྐྱེ་བར་ཤེས་ཏེ་སྡུག་བསྔལ་དྲག་པོས་ཡིད་གདུང་སྟེ། ཀྱི་ཧུད་སུམ་ཅུ་རྩ་གསུམ་གྱི་གནས་ཞེས་པ་ལ་སོགས་པ། སྨྲེ་སྔགས་འདོན་ཅིང་ཉ་བྱེ་ཚན་ལ་འདྲེ་བ་ལྟར་གནས་པ། ལྷའི་དབང་པོ་བརྒྱ་བྱིན་གྱིས་མཐོང་སྟེ། ཁྱོད་ཅི་ཉེས་དྲིས་པས། དེས་གོང་ལྟར་རྒྱས་པར་བསྙད་པས། ལྷའི་དབང་པོས་དེ་སྐྱབས་སུ་འཛིན་ཏུ་བཅུག་སྟེ་དེ་ཚེ་འཕོས་པ་དང༌། དགའ་ལྡན་གྱི་གནས་སུ་ལྷའི་བུར་སྐྱེས་སོ། ། བརྒྱ་བྱིན་གྱིས་དེར་སྐྱེས་པ་མ་ཤེས་ཏེ། གོང་མ་ལ་ཤེས་པ་མི་འཇུག་པས་སོ། །
ངན་སོང་གསུམ་དང་མི་ཡུལ་གླིང་བཞི་དང༌། རྒྱལ་ཆེན་རིགས་བཞི་དང༌། སུམ་ཅུ་རྩ་གསུམ་རྣམས་གང་དུ་ཡང་སྐྱེས་པར་མ་མཐོང་ནས། བཅོམ་ལྡན་འདས་ལ་གསོལ་བ། སུམ་ཅུ་རྩ་གསུམ་གྱི་གནས་ནས་ལྷའི་བུ་ཞིག་ཚེ་འཕོས་ནས་ཞག་བདུན་ལོན་ན་དེའི་སྐྱེ་བ་གར་བླངས་ཞེས་ཞུས་པས། བཀའ་བསྩལ་བ། དེ་ནི་དགའ་ལྡན་གྱི་གནས་སུ་ལྷར་སྐྱེས་ཞེས་པས། ལྷའི་དབང་པོ་ངོ་མཚར་དུ་གྱུར་ཏེ་སྨྲས་པ། གང་དག་སངས་རྒྱས་སྐྱབས་སོང་བ། ། དེ་དག་ངན་འགྲོར་མི་འགྲོ་སྟེ།།
མི་ཡི་ལུས་ནི་སྤངས་ནས་སུ། ། དེ་དག་ལྷ་ཡི་ལུས་ཐོབ་བོ། ། དེ་བཞིན་དུ་ཆོས་དང་དགེ་འདུན་ལ་ཡང་སྦྱོར། འགྲོ་བ་ནད་པ་ཇི་སྲིད་དུ། ། ཞེས་པས་བློ་ལྡན་བསམ་སྦྱོར་དག་པ་ནི། གཞན་གྱི་ནད་གསོ་བའི་སྨན་དུ་ཡང་གྱུར་ཏེ། སྔོན་འདས་པའི་དུས་ན་འཛམ་བུ་གླིང་དུ་རྟོགས་པ་ནམ་མཁས་བསྐོར་བ་འདི་ཉིད་དུ། གྲོང་ཁྱེར་བརྒྱད་ཁྲི་བཞི་སྟོང་ཕྲག་བཞི་བྱུང་སྟེ། དེ་ན་གྲོང་དང་ཚོང་འདུས་དང༌། རི་ཁྲོད་སྟོང་ཕྲག་མང་པོ།
སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་གནས་པ་མང་པོ་ཡོད་དེ། དེའི་ཚེ་དེའི་དུས་ན་ནད་ཆེན་པོའི་བསྐལ་བ་བར་མ་བྱུང་སྟེ། སེམས་ཅན་རྣམས་ནད་སྣ་ཚོགས་ཀྱིས་བཏབ་པར་གྱུར་ནས། ཕལ་ཆེར་ལུས་ཤུ་བ་ཐོན། ལུས་རྣག་པ་དང༌། འབྲས་དང༌། ཕོལ་དམིགས་དང༌། མེ་དབལ་དང༌། ནོར་བུ་དང༌། རླུང་མཁྲིས་བད་ཀན་གྱི་ནད་ཀྱིས་རྒྱས་པར་གྱུར་ཏོ། །
དེའི་ཚེ་སྨན་པ་སྟོང་ཕྲག་དུ་མས་སེམས་ཅན་དེ་དག་གི་ནད་བསལ་བར་མ་ནུས་སོ། ། དེར་སེམས་ཅན་དེ་དག་གིས་ནད་གསོ་བའི་སྤྱོད་པ་མ་རྙེད་དེ་སྐྱབས་དང་རྟེན་མ་རྙེད་ནས་འདི་སྐད་དུ། ནད་འདི་དག་ལས་ཐར་བྱེད་པ། ། ལྷའམ་ཀླུའམ་དྲི་ཟའམ། ། གནོད་སྦྱིན་དང་ནི་མི་ཡང་རུང༌། ། མི་མ་ཡིན་པ་སུ་ཞིག་ཡོད། ། སྡུག་བསྔལ་ལས་ནི་ཐར་བྱེད་པ། ། དེ་ལ་ནོར་རྣམས་ཐམས་ཅད་བཏང༌། ། རྗེས་སུ་བསྟན་པ་བཞིན་དུ་བྱ། ། བྱས་པ་དག་ཀྱང་གཟོ་བར་བྱ། །
ཞེས་ཀུ་ཅོ་ཆེར་བཏོན་ནོ། ། དེའི་ཚེ་བཅོམ་ལྡན་འདས་ཤཱཀྱ་ཐུབ་པ་འདི་ལྷའི་དབང་པོ་བརྒྱ་བྱིན་མིག་བཟངས་ཞེས་བྱ་བར་གྱུར་ཏེ། དེས་ལྷའི་མིག་རྣམ་པར་དག་པ་མི་ལས་འདས་པས་སེམས་ཅན་དེ་དག་ནད་སྣ་ཚོགས་མང་པོས་བཏབ་པ་ཡང་མཐོང༌། ལྷའི་རྣ་བ་རྣམ་པར་དག་པས་ཀུ་ཅོ་ཆེན་པོ་འདོན་པའི་སྒྲ་ཡང་ཐོས་ནས་སྙིང་རྗེ་ཆེན་པོ་སྐྱེས་ཏེ། འདི་སྙམ་དུ་བདག་ཅི་ནས་སེམས་ཅན་གནས་མེད་པ། འདི་དག་གི་གནས་དང༌། སྐྱབས་དང་རྟེན་མེད་པ་རྣམས་ཀྱིས་རྟེན་ལ་སོགས་པར་གྱུར་པར་བྱ་སྙམ་དུ་བསམས་ནས། འཛམ་བུའི་གླིང་གི་དབུས་ན་གྲོང་ཁྱེར་ཆེན་པོ་ཀུ་རུ་ཞེས་བྱ་བ་ཡོད་པ་དང༌། ཧ་ཅང་ཡང་མི་རིང་བ་ཞིག་ཏུ་སྲོག་ཆགས་དེས་པ་ཞེས་བྱ་བར་རྫུས་ཏེ་སྐྱེས་ནས་སྟེང་གི་བར་སྣང་ལ་འདུག་སྟེ་འཛམ་བུའི་མི་ཐམས་ཅད་ལ་ཚིགས་སུ་བཅད་སྟེ་སྨྲས་པ༑ ཀུ་རུའི་གྲོང་ཁྱེར་ཉེ་བ་ན། །
སྲོག་ཆགས་དེས་པ་ཞེས་བྱ་ཡོད། ། དེ་ཡི་ཤ་ལ་སུས་བཟོས་པ། ། དེ་ནི་ནད་ལས་ཐར་པར་གྱུར། ། འཇིགས་པར་མ་བྱེད་སྐྲག་པར་མ་བྱེད་པར། ། ཇི་ལྟར་འདོད་པར་དེའི་ཤ་ལོངས་ཤིག། དེ་ལ་ཁྲོ་མེད་གཤེ་མེད་གནོད་སེམས་མེད། ། འཛམ་བུ་གླིང་འདིར་དེ་ནི་སྨན་ཡིན་ནོ། ། དེ་ལྟར་གྲོང་དང་གྲོང་ཁྱེར་གྲོང་བརྡལ་དང༌། ། ཚོང་འདུས་དང་ནི་རི་ཁྲོད་དེ་དག་གི་སེམས་ཅན་ནད་པ་ཇི་སྙེད་ཡོད་པ་དེ་དག་གིས་སྒྲ་དེ་ཐོས་ནས། གྲོང་ཁྱེར་ཆེན་པོ་ཀུ་རུ་ག་ལ་བ་དང༌།
སྲོག་ཆགས་ཀྱི་རྣམ་པ་དེས་པ་ག་ལ་བ་དེར་སོང་སྟེ་ཕྱིན། དེས་པའི་ལུས་ལས་ཤ་བཅད་ཅིང་ཁྱེར་ཡང་དེའི་ལུས་ལ་ཤ་ཟད་པར་མ་གྱུར་ནས། དེས་པས་ཚིགས་སུ་བཅད་དེ་སྨྲས་པ། བདེན་པ་གང་གིས་བྱང་ཆུབ་ཐོབ་འགྱུར་ཞིང༌། ། བདག་གིས་ཡེ་ཤེས་ཟད་པར་མི་འགྱུར་བའི། ། བདེན་པ་དེས་ནི་བདག་གི་ལུས་ལ་ཤ ། འདིར་ནི་ནམ་ཡང་ཟད་པར་མ་གྱུར་ཅིག། དེ་ལྟར་སེམས་ཅན་ནད་པ་ཇི་སྙེད་ཡོད་པ་དེ་དག་གིས་དེས་པའི་ལུས་ལ་ཤ་བཅད་ཅིང་ཁྱེར་ཡང་དེའི་ལུས་ལ་གང་བའམ། བྲི་བར་མི་མངོན་ནོ། ། ཡང་ཡང་བཅད་ཀྱང་ཕྱིས་སྐྱེས་པར་གྱུར་ཏོ། །
དེ་ལྟར་ནད་པ་ཇི་སྙེད་ཀྱིས་དེས་པའི་ཤ་ཟོས་པ་དེ་དག་ཟོས་མ་ཐག་ཏུ་ནད་དེ་དག་ཐམས་ཅད་ཞི་བར་གྱུར་ཏེ། ནད་མེད་ཅིང་བདེ་བ་དང་ཉམས་པ་མེད་པར་གྱུར་ཏོ། ། མཐར་གྱིས་འཛམ་བུའི་གླིང་གི་སེམས་ཅན་གྱི་ནད་བསལ་བར་གྱུར་ཏོ། ། དེ་དག་གི་འཛམ་བུའི་གླིང་གི་སྐྱེས་པ་དང་བུད་མེད་དང༌། ཁྱིའུ་དང་བུ་མོ་དག་འདི་སྙམ་དུ། སྲོག་ཆགས་ཀྱི་རྣམ་པ་དེས་པས་བདག་ཅག་ནད་ལས་ཡོངས་སུ་ཐར་ཞིང་ནད་མེད་པར་བྱས་སོ། ། བདེ་ཞིང་ཉམས་པར་གྱུར་པ་མེད་པར་བྱས་ཀྱི། བདག་ཅག་གི་དེ་ལ་མཆོད་པའི་ལས་ཤིག་བྱའོ། ། སྙམ་ནས་དེ་དག་ཕྱོགས་གཅིག་ཏུ་འདུག་སྟེ། དེས་པ་ག་ལ་བ་དེར་སོང་ནས་ཐལ་མོ་སྦྱར་ནས་ཚིགས་སུ་བཅད་དེ་སྨྲས་པ།
ཁྱོད་ནི་བདག་ཅག་གནས་དང་སྐྱབས། ཁྱེད་ནི་བདག་ཅག་སྨན་པ་སྨན། ཁྱོད་ལ་མཆོད་པ་གང་དང་གང་བགྱི་བ། ཁྱོད་ཀྱིས་བདག་ལ་བཀའ་སྩོལ་ཅིག། དེ་ནས་སྲོག་ཆགས་ཀྱི་རྣམ་པ་དེས་པས་ལུས་དེ་མི་སྣང་བར་བྱས་ནས་བདག་གི་ལུས་སུ་འདུག་ནས། སྐྱེ་བོའི་ཚོགས་ཆེན་པོ་དེ་དག་ལ༑ ང་ལ་ནོར་དང་ཟས་སྐོམ་དང་གསེར་དང་འབྲུ་རྣམས་ཀྱིས་དགོས་པ་མེད་ཀྱི། ཐམས་ཅད་ལྷན་ཅིག་མཐུན་པར་ནི། ། དགེ་བ་བཅུའི་ལས་ལམ་སྲུངས། ། སེམས་ཅན་ཀུན་ལ་ཕན་པའི་ཕྱིར། །
བྱང་ཆུབ་སྨོན་ལམ་བརྟན་པ་ཐོབ། ། ཕན་པའི་དངོས་པོ་ཉིད་ཀྱི་སེམས། ། གཅིག་ལ་གཅིག་ཀྱང་བྱམས་སེམས་སྐྱེད། ། ཅེས་ཚིགས་སུ་བཅད་པ་སྨྲས་པས། ། སེམས་ཅན་དེ་དག་རབ་ཏུ་དགའ་སྟེ་ཐམས་ཅད་ཀྱིས་ཀྱང་དགེ་བའི་ལས་ཀྱི་ལམ་ཡང་དག་པར་བླངས་ཏེ་གནས་པར་གྱུར་ཏོ། ། དེ་ལྟར་ན་དེ་ཚུན་ཆད་འཛམ་བུའི་གླིང་གི་སྐྱེས་པ་དང་བུ་མེད་ལ་སོགས་པ་དེ་རྣམས་ཐ་ན་སེམས་གཅིག་ཀྱང་ལོག་པར་ལྟུང་བ་མི་དྲན་ནོ། ། དེ་དག་ཤི་བའི་དུས་བྱས་ནས་ཀྱང་སུམ་ཅུ་རྩ་གསུམ་གྱི་ལྷ་རྣམས་དང་བསྐལ་བ་མཉམ་པར་སྐྱེས་སོ། ། ལྷའི་དབང་པོ་བརྒྱ་བྱིན་དེས་ཆོས་ཀྱི་གཏམ་བྱས་པས་ཁ་ཅིག་བྱང་ཆུབ་ཏུ་སེམས་བསྐྱེད་ཅིང༌། ཁ་ཅིག་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ ། ཞི་བའི་བློ་གྲོས་འདི་ནི་བྱང་ཆུབ་སེམས་དཔའི་ལུས་ཀྱི་གསང་བ་དང༌།
ལུས་ཀྱི་ལས་ཡོངས་སུ་དག་པ་སྟེ། དེ་ལྟར་ལུས་གཅིག་ཡོངས་སུ་བཏང་བས་ཀྱང་སེམས་ཅན་ཚད་མེད་པ་དག་ཡོངས་སུ་སྨིན་པར་བྱས་ཞེས་འབྱུང་ངོ༌། ། ཟས་དང་སྐོམ་གྱི་ཆར་བབ་སྟེ། ། ཞེས་པ། བྱང་ཆུབ་སེམས་དཔའ་ནི་བསམ་སྦྱོར་གཉིས་ཀས་གཞན་ལ་ཕན་པ་བྱས་ཏེ། སྔོན་སེམས་ཅན་རྣམས་ལ་མུ་གེའི་འཇིགས་པ་ཆེན་པོ་བྱུང་ལ། ཡུལ་འབྲི་ཏོ་ཧ་ཞེས་བྱ་བ་ན་རྒྱལ་པོ་དབང་ཆེན་སྡེ་ཞེས་བྱ་བ་བྱང་ཆུབ་སེམས་དཔའ་ཞིག་ཡོད་པ་འབྱོར་པ་ཕུན་སུམ་ཚོགས་པ་དང་ལྡན་པས། སེམས་ཅན་ལ་ཟས་དང་སྐོམ་གྱི་སྦྱིན་པ་ལོ་དུ་མར་བྱས་སོ། ། དེར་འབྲུའི་བང་མཛོད་རྣམས་ཟད་པར་གྱུར་པ་དང༌། རྒྱལ་པོའི་བསམ་པས་ཐབས་གཞན་མེད་དེ།
བདག་གིས་ཉ་ཆེན་པོ་ཞིག་ཏུ་སྐྱེ་བ་བླངས་ཏེ་དེའི་ཤས་སེམས་ཅན་གྱི་འཚོ་བ་བྱ་སྟེ་ཕན་བཏགས་སོ་སྙམ་ནས། རྒྱ་མཚོའི་འགྲམ་ན་ཤིང་ཆེན་པོ་ཞིག་ཡོད་པ་ལ་འཛེགས་ཏེ་འདི་སྐད་དུ། ཆོས་རྒྱུ་འབྲས་བདེན་ཞིང་བདག་གི་བསམ་པ་རྣམ་པར་དག་ན་བདག་ཉ་ཆེན་པོ་ཞིག་ཏུ་གྱུར་ནས་སེམས་ཅན་གྱི་སོས་སུ་གྱུར་ཅིག ། ཅེས་སྨོན་ལམ་བཏབ་སྟེ་མཚོར་མཆོངས་སོ། ། དེ་བསམ་པ་རྣམ་པར་དག་པའི་སྟོབས་ཀྱིས་ཉ་ཏོ་ཧི་ཏ་ཞེས་པ་ལུས་དཔག་ཚད་ལྔ་ བརྒྱ་བ་ཞིག་ཏུ་གྱུར་ནས་རྒྱ་མཚོའི་འགྲམ་ན་གནས་པ་དང༌། གྲོང་ཁྱེར་བའི་ཤིང་འཐུ་བ་འགའ་ཞིག་གིས་མཐོང་ནས་ཤིན་ཏུ་འཇིགས་ཤིང་སྐྲག་པ་ལ། ཉ་དེས་མི་སྐད་དུ་སྨྲས་པ། ཁྱེད་ང་ལ་མ་འཇིགས་ཤིག ། ང་ནི་རྒྱལ་པོ་དབང་ཆེན་སྡེ་ཡིན་ཏེ། སེམས་ཅན་དབུལ་པོ་རྣམས་ལ་ཟས་དང་སྐོམ་གྱིས་ཕན་བཏགས་པ་ལས་དེ་ཟད་པར་གྱུར་ནས་ཉར་སྐྱེ་བ་བླངས་པ་ཡིན་གྱིས།
ཁྱེད་རང་ཁོ་བོའི་ཤ་ལ་ཟོ། སེམས་ཅན་གཞན་ལ་ཡང་སྦྲོན་ཅིག་ཅེས་སོ། ། དེ་དག་གིས་དེ་ཐོས་པ་དང་ཡིད་དགའ་བ་རྙེད་དེ་རང་ཅག་ཡང་ལོངས་སྤྱོད་གཞན་ལ་ཡང་སྦྲན་ཏེ། རྟ་དང་དྲེའུ་ལ་སོགས་པའི་ཁལ་མང་པོས་བླངས་ཤིང་ཟོས་པས་མུ་གེའི་སྡུག་བསྔལ་ལས་གྲོལ་ཞེས་གྲག་གོ ། ལུས་དང་དེ་བཞིན་ལོངས་སྤྱོད་དང༌། ། ཞེས་པས། སེམས་བསྐྱེད་པས་ཐམས་ཅད་གཞན་ལ་བཏང་བར་བྱ་སྟེ། སྔོན་འཛམ་བུའི་གླིང་འདིར་རྒྱལ་པོ་ཟླ་འོད་ཅེས་བྱ་བ་གླིང་ལྔ་ལ་དབང་བ། རྒྱལ་ཕྲན་བརྒྱད་ཁྲི་བཞི་སྟོང་ལ་དབང་བསྒྱུར་བ་ཡུལ་ལྗོངས་སྟོང་ཕྲག་དྲུག་ཅུ་ན་གྲོང་ཁྱེར་ཁྲི་ཕྲག་བརྒྱད་ཅུ་ལ་དབང་བསྒྱུར་པ་ཞིག་བྱུང་ངོ༌། ། རྒྱལ་པོ་དེ་ལ་བཙུན་མོ་སྟོང་ཕྲག་དྲུག་ཅུའོ། །
སྲས་རྒྱལ་བུ་ལྔ་བརྒྱ་ཡོད་དོ། ། ཕོ་བྲང་གི་མིང་ནི་འཚོ་བ་བཟང་པོ་ཞེས་བྱ་བས་ཏེ། རྒྱུ་རིན་པོ་ཆེ་ལས་བྱས་པའོ། ། མངའ་ཐང་ལོངས་སྤྱོད་ལ་ཚད་མེད་དོ། ། རྒྱལ་པོ་དེ་ནི་བྱང་ཆུབ་སེམས་དཔའ་ཡིན་ཏེ། འཛམ་བུ་གླིང་པ་ཐམས་ཅད་ལ་ཇི་ལྟར་འདོད་པ་བྱིན་ཏེ་བདེ་སྐྱིད་ལ་འགོད་ཅིང་དེའི་ཡོན་ཏན་ཀུན་གྱིས་ཐོས་སོ། ། དུས་དེ་ཙམ་ན་ཡུལ་མཐའ་འཁོབ་ཅིག་ན་རྒྱལ་པོ་བི་མ་སེ་ན་བྱ་བ་ཞིག་གི་བསམ་པར། རྒྱལ་པོ་ཟླ་འོད་མ་ཤི་ན་ང་ལ་མཐོ་བའི་དུས་མི་ཡོང་ན། ཇི་ལྟར་བྱ་སྙམ་པའི་ཕྲག་དོག་གི་སེམས་སྐྱེས་ནས་དེར་རང་གི་འཁོར་འབངས་ཐམས་ཅད་བསྡུས་ནས་བཀའ་བསྩལ་པ། རྒྱལ་བུ་ཟླ་འོད་འདི་ནི་ཡོན་ཏན་ཀུན་དང་ལྡན་ལ་ཀུན་གྱིས་བཀུར་ལ༑
ཁོ་བོ་ནི་མ་གྲགས་པས་འདི་མེད་པའི་ཐབས་ཇི་ལྟར་བྱ། གྲོས་གྱིས་ཤིག་ཅེས་བསྒོ་བས། འབངས་རྣམས་ཀྱིས་གསོལ་བ། རྒྱལ་པོ་འདི་ནི་བུ་གཅིག་པ་ལ་མ་བྱམས་པ་ལྟར་སེམས་ཅན་ཐམས་ཅད་ལ་སེམས་པས་ཀུན་གྱི་ཕ་མ་དང་འདྲ་བས། བདག་ཅག་འཆི་བ་ལ་ཐུག་ཀྱང་འདི་ལ་གནོད་པ་མི་ཕོད་དོ་ཟེར་ནས་སོ་སོར་གྱེས་སོ། ། རྒྱལ་པོ་སླར་ཡང་མི་དགའ་བར་གྱུར་ནས། བྲམ་ཟེ་ལེའུ་དེ་བ་ཞེས་བྱ་བ་ཁྲོ་ཞིང་གཏུམ་པ་ཞིག་རྒྱལ་པོའི་སྤྱན་སྔར་བོས་ནས། རྒྱལ་པོ་ལགས། བཀའ་བསྩལ་བ་བདག་གི་བགྱིའོ་ཞེས་ཞུས་པས། བཀའ་སྩལ་བ།
འོ་ན་རྒྱལ་པོ་ཟླ་འོད་འདི་ཆགས་པ་མེད་པའི་སྦྱིན་པ་བྱེད་པས་མགོ་སློངས་ཤིག ། མགོ་བྱུང་ན་ངའི་བུ་མོ་དང་རྒྱལ་སྲིད་ཕྱེད་སྦྱིན་ནོ། ། བྲམ་ཟེས་ལམ་དུ་ཞུགས་པ་དང༌། དུས་དེར་རྒྱལ་པོ་ཟླ་འོད་ཀྱི་ཡུལ་དུ་རིན་པོ་ཆེའི་རྒྱལ་མཚན་ཆག་པ་ལ་སོགས་པ་ལྟས་ངན་པ་སྣ་ཚོགས་པ་བྱུང་ངོ༌། ། བྲམ་ཟེས་ཕོ་བྲང་གི་སྒོར་ཕྱིན་པ་དང་སྒོ་སྲུང་བས་བྲམ་ཟེའི་བསམ་པ་ངན་པ་རིག་ནས་མ་བཏང་ངོ༌། ། དེར་རྒྱལ་པོའི་རྨི་ལམ་ན། རྒྱལ་པོའི་མགོ་སློང་བའི་བྲམ་ཟེ་ཞིག་འོངས་ནས་ནང་དུ་འོང་བའི་དབང་མེད་དེ། དེ་ལ་མགོ་བཏང་ན་སྦྱིན་པ་རྫོགས་པར་འགྱུར་ཏོ་ཟེར་པ་རྨིས་ནས། བླཽན་པོ་ཟླ་བ་ཆེན་པོ་ལ་བཀའ་བསྩལ་པ། འོ་ཅིའི་ཕོ་བྲང་གི་སྒོར་སུ་འོངས་ཀྱང་ཐོངས་ཤིག་ཅེས་སོ། །
སྒོ་སྲུང་ན་རེ། འདི་ཅི་སྡིག་པའི་སེམས་བགྱིས་རྒྱལ་པོའམ་དབུ་སློང་པས་ནང་དུ་མ་བཏང་སྟེ་ཐབས་ཅི་ཡོད་ཅེས་སོ། ། བློན་པོས་གསེར་དངུལ་ལ་མགོ་མང་པོ་བྱས་ཏེ་རྒྱལ་པོའི་དབུའི་དོན་དུ་བྱིན་པས་བྲམ་ཟེ་ན་རེ། བདག་ལ་འདི་དག་ནི་མི་དགོས་ཀྱི་རྒྱལ་པོའི་དབུ་འདོད་ཟེར་རོ། ། ཡང་བློན་པོས་རིན་པོ་ཆེ་སྣ་བདུན་ལས་བྱས་པའི་མགོ་མང་པོ་བྱིན་ཡང་མ་ཉན་ཏེ། རྒྱལ་པོའི་སྤྱན་སྔར་འདི་བཏང་ན་ངེས་པར་དབུ་སྟེར་བས་རྒྱལ་པོ་གྲོངས་པའི་ཤུལ་དུ་འདུག་པ་བས་རང་ཤི་བ་རུང་སྙམ་ནས་མྱ་ངན་གྱི་གདུངས་ཏེ་ཤིའོ། ། དེ་ནས་བྲམ་ཟེ་ཅུང་ཟད་ནང་དུ་ཕྱིན་པ་ཡང་གཞན་གྱིས་བསྲུངས་པས་སྐད་ཆེན་པོས་བདག་ནི་ཐག་རིང་པོ་ནས་རྒྱལ་པོའི་དབུ་འདོད་དུ་གསོལ་བས་དབུ་སྦྱིན་པར་མཛོད་ཅིག ། ཅེས་བོས་པས་གསན་ནས་སྤྱན་སྔར་ཤོག་ཅིག་གསུངས་ནས་བོས་སོ། ། དེས་ཕྱིན་པ་དང༌། ཁྱོད་ཅི་འདོད་གསུངས་པ་དང༌།
བདག་ལ་གཞན་ནི་དགོས་པ་མེད་ཀྱི་རྒྱལ་པོའི་དབུ་འཚལ་ལོ་ཞེས་ཞུས་པ་དང༌། ཞག་བདུན་ན་སྦྱིན་ནོ་ཞེས་སོ། ། དེ་ནས་དྲིལ་ཆེན་པོ་བསྒྲགས་ཏེ། ཞག་བདུན་ན་རྒྱལ་པོ་ཟླ་འོད་སྦྱིན་པ་ཆེན་པོ་གཏོང་ངོ་ཞེས་བསྒྲགས་སོ། ། དེར་འཁོར་ཆེན་པོ་མྱ་ངན་གྱིས་ཟིན་ནས་རྒྱལ་པོ་ལ་ཞུས་པ། རྒྱལ་པོ་ལགས་སྔོན་ལས་ཀྱིས་འབྲེལ་བས་བདག་ལ་མི་དགོངས་པར་བྲམ་ཟེ་ཞིག་དོན་མཛད་དམ། བཀའ་བསྩལ་པ། འཁོར་བ་ཐོག་མ་མེད་པ་ནས་ལུས་དཔག་ཏུ་མེད་པ་བླངས་ཏེ། རུས་པ་སྤུངས་ན་རི་རབ་བས་ཀྱང་མཐོ། ཁྲག་རྒྱ་མཚོ་བས་ཀྱང་མང།
མི་ཁོམ་པར་སྐྱེས་ན་དགེ་བའི་སྐབས་མེད་པས། ད་ལྟའི་ལུས་འདི་རང་དབང་ཡོད་པ་ལ་ཆུད་མི་གཟན་པར་སྦྱིན་པར་བྱེད་པས། ཁྱེད་ངའི་དགེ་བའི་བར་ཆད་མ་བྱེད་ཅིག་ཅེས་གསུངས་པས། འཁོར་ཐམས་ཅད་མྱ་ངན་གྱིས་གདུངས་ནས་བརྒྱལ་ཏེ་འགྲེལ་ལོ། ། དེ་ནས་ཞག་བདུན་འདས་པ་ན། རྒྱལ་པོས་བྲམ་ཟེ་ལ་སྨྲས་པ། ད་མགོ་སློང་བའི་དུས་ལ་བབ་ཀྱི་ལོངས་ཤིག་ཅེས་སྨྲས་པས། བྲམ་ཟེས་གསོལ་བ། རྒྱལ་པོའི་འཁོར་མང་པོའི་ནང་ན་བདག་ལ་དབུ་བཅད་པའི་ཐབས་མེད། ཕྱི་རོལ་སྐྱེད་མོས་ཚལ་དུ་གཤེགས་སོ་ཟེར་ནས་རྒྱལ་པོས་འཁོར་ལ་བཀའ་བསྩལ་པ།
ཁྱེད་རྣམས་ང་ལ་སེམས་ཤིང་གདུང་ན་བྲམ་ཟེ་འདི་ལ་གནོད་པ་མ་བྱེད་ཅིག་ངའི་དགེ་བ་ཆུད་འཛའོ་བྱས་ནས་བྲམ་ཟེ་དང་སྐྱེད་མོས་ཚལ་དུ་གཤེགས་པའི་བྲམ་ཟེས་གསོལ་བ། རྒྱལ་པོས་ཚ་བ་མ་བཟོད་ན་འགྱོད་པ་དག་སྲིད་ཀྱིས། དབུ་ཤིང་ལ་བཏགས་ལ་དགུམ་མོ་ཞེས་ཞུས་སོ། ། རྒྱལ་པོས་ཤིང་ཡལ་ག་ཀུན་ཁེབས་པ་ཞིག་ལ་དབུ་བཏགས་ནས་ཁྱོད་ངའི་མགོ་ཆོད་ལ་ངའི་ལག་ཏུ་ཞོག་ལ་ལོངས་ཤིག་གསུངས་ནས་བདག་གིས་བྲམ་ཟེ་འདི་ལ་མགོ་སྦྱིན་པར་བཏང་བས། བདག་གི་བླ་ན་མེད་པའི་བྱང་ཆུབ་ཀྱི་གོ་འཕང་ཐོབ་ནས་འགྲོ་བ་མང་པོ་མྱ་ངན་ལས་འདས་པའི་བདེ་བ་ལ་འགོད་པར་གྱུར་ཅིགཅེས་སྨོན་ལམ་བཏབ་བོ། ། དེ་ནས་བྲམ་ཟེས་རལ་གྲི་ཕྱར་བས་ཤིང་གི་ལྷ་མོས་མི་རིགས་པར་ཤེས་ཏེ། བྲམ་ཟེ་ལ་ཐལ་ལྕག་བརྒྱབ་པས་བརྒྱལ་ལོ། ། རྒྱལ་པོས་ཤིང་གི་ལྷ་མོ་ལ་བདག་གིས་སྐྱེ་བ་སྔ་མ་ཡང༌། ཤིང་འདིའི་རྩར་མགོ་དགུ་བརྒྱ་དགུ་བཅུ་རྩ་དགུ་བཏང་སྟེ། ད་ཡང་བདག་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་བྱེད་པའི་བར་ཆད་མ་བྱེད་ཅིག་བསྒོའཽ། །
ལྷ་མོས་བྲམ་ཟེ་བསླངས། དེ་ནས་བྲམ་ཟེས་མགོ་བཅད་པས་ས་རྣམས་རབ་ཏུ་གཡོས་ལྷ་རྣམས་ཀྱིས་རྒྱལ་པོ་ལ་བསྟོད་པ་བྱས། དེ་ཙམ་ན་རྒྱལ་པོ་བི་མ་སི་ནས་གྲོང་ཁྱེར་དུ་ཕྱིན་པས། རྒྱལ་པོ་ཟླ་འོད་ཀྱིས་མགོ་སྦྱིན་པར་བཏང་བས་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་སོ། ། ཞེས་ཐོས་པས། རེ་བ་མ་གྲུབ་སྟེ་ཡིད་མུག་ནས་ཤིའོ། ། བྲམ་ཟེས་ལམ་དུ་ཕྱིན་པ་དང་མགོ་རུལ་ཞིང་ཞིག་སྟེ་བྱེ་མའི་ཁྲོད་ཅིག་ཏུ་བོར་རོ། ། རྒྱལ་པོ་བི་མ་སེ་ན་ཤི་བ་ཐོས་པས་ཁོ་ཡང་སྙིང་གས་ཏེ་ཤི་བས་མནར་མེད་པའི་སེམས་ཅན་དམྱལ་བར་སྐྱེས་སོ། ། ཞེས་འབྱུང་ངོ༌། ། གཟིངས་དང་ཟམ་པ་ཉིད་དུ་གྱུར་ཅེས་པས།
བྱང་ཆུབ་སེམས་དཔའི་བསམ་སྦྱོར་དག་པས་གཞན་དོན་སྤྱོད་པ་ནི་གཞན་གྱི་ཇི་ལྟར་འདོད་པ་བཞིན་དུ་འགྱུར་པ། ཀླུའི་རྒྱལ་པོ་ཨེ་ལའི་འདབ་ཀྱི་གཏམ་སྟེ་གཞན་དུ་བལྟའོ། ། གལ་ཏེ་དེ་ལྟར་དམ་བཅས་ནས། ། ཞེས་པས། བརྩེ་ལྡན་གྱི་དམ་བཅས་པ་ནི། ལུས་དང་སྲོག་གི་ཕྱིར་ཡང་མི་གཏོང་སྟེ། སྔོན་རི་དྭགས་ཀྱི་རྒྱལ་པོ་སེང་གེ་ཡན་ལག་མ་སྨད་པ་ཞེས་བྱ་བ་ཞིག་རི་ཕུག་བགྲོད་དཀའ་བ་ཞིག་ན་རྩྭ་ལ་སོགས་པ་ལ་བརྟེན་ནས་གནས་པ་ལ། སྤྲེའུ་ཕོ་མོ་གཉིས་ཀྱིས་སྤྲེལ་ཕྲུག་སེང་གེ་ལ་གཏམས་ཏེ་སྤྱོད་ཡུལ་དུ་དོང་བ་དང༌། བྱ་རྒོད་ཀྱི་རྒྱལ་པོ་སྤུ་གྲི་བ་ཞེས་བྱ་བ་བར་སྣང་ནས་བབས་ནས་སྤྲེལ་ཕྲུག་གཉིས་ཁྱེར་རོ། ། དེ་སེང་གེས་མཐོང་ནས།
བྱ་རྒོད་རྒྱལ་པོ་ཁྱོད་ལ་བདག་གསོལ་བ། ། བདག་གིས་སྤྲེལ་ཕྲུག་འདི་གཉིས་ཁྱོད་ཀྱིས་ཐོངས། ། བདག་ནི་དེ་དག་འཇིགས་མེད་བྱ་ཕྱིར་གནས། ། སྐྱབས་སུ་དོང་བས་མ་བསད་ཁྱེད་ཀྱིས་ཐོངས། ། ཞེས་སྨྲས་པ་དང༌། བྱ་རྒོད་ཀྱིས་སྨྲས་པ། རི་དྭགས་རྒྱལ་པོ་ཁྱོད་ནི་བདག་དོར་ནས། ། དེ་ལྟ་ན་ནི་མི་བསད་བཏང་བར་བྱ། ཁོ་བོས་འདྀ་གཉིས་ཟོས་ནས་ཁོ་བོ་མཁའ་ལ་གནས། ཁྱོད་ནི་ཁྲོས་པར་གྱུར་ཀྱང་བདག་ལ་ཅི་བྱར་ཡོད། །
སེང་གེས་སྨྲས་པ། བདག་ནི་བཏང་གིས་ཡོངས་སུ་བཟའ་བར་གྱིས། ། བདག་གི་སྤྲེལ་ཕྲུག་འདི་གཉིས་བཏང་དུ་གསོལ། ། བྱང་ཆུབ་ཞུགས་པས་དམ་བཅས་བསྲུང་བར་བྱེད། ། མཁས་པ་དག་ནི་བསྟན་དུ་སྨྲ་བ་མེད། ། དེ་ནས་བྱ་རྒོད་ངོ་མཚར་དུ་གྱུར་ནས། གང་དག་གཞན་ཕྱིར་རང་གི་ལུས་དོར་བ། ། དེ་དག་འཚོ་བ་འཇིག་རྟེན་འདིར་བདེ་འཚོ། ཁོ་བོས་སྤྲེལ་ཕྲུག་འདི་གཉིས་བཏང་བར་བྱ། ཁྱོད་ཀྱང་འཚོ་ཞིང་རིང་དུ་ཆོས་སྤྱོད་ཅིག །
ཞེས་སྨྲས་ནས་སྤྲེལ་ཕྲུག་གཉིས་བཏང་སྟེ། བྱ་རྒོད་ལ་སེང་གེས་སྨྲས་པ། ང་ནི་སེང་གེ་ཁྱཽད་ནི་བྱ་རྒོད་འོད་སྲུང་ཆེན་པོ་དང༌། ། སེར་སྐྱ་བཟང་མོ་དང་ནི་སྤྲཻའུ་ཕོ་མོ་གཉིས། ། སྒྲ་གཅན་འཛིན་དང་ཀུན་དགའ་བོ་ནི་སྤྲེལ་ཕྲུག་ཏུ་འགྱུར་རོ། ། ཞེས་སོ། ། མི་གང་བྱང་ཆུབ་སེམས་བཏང་ཡང༌། ། ཞེས་པ། སེམས་བསྐྱེད་ཀྱི་སྡོམ་པ་བཏང་ན་ངེས་པར་ངན་སོང་དུ་སྐྱེ་ལ། གལ་ཏེ་མ་སྐྱེས་ཀྱང་ཐེག་པ་དམན་པར་ལྷུང་སྟེ།
སྔོན་རྒྱལ་པོ་ཟླ་འོད་ཅེས་བྱ་བས་བྱང་ཆུབ་ཏུ་སེམས་བསྐྱེད་དེ། སེམས་ཅན་རྣམས་ལ་ཅི་དང་ཅི་འདོད་པ་སྟེར་བ་ལས། བདུད་བྲམ་ཟེའི་ཆ་བྱད་ཅན་ཞིག་གིས་ལག་པ་སློང་བ་དང༌། རྒྱལ་པོས་མཚོན་རྣོན་པོ་བླངས་ནས་ལག་པ་གཡས་པ་བཅད་གཡོན་པས་བྱིན་པས་བདུད་ཁྲོས་ཏེ། བྲམ་ཟེ་ལ་སྤྱི་བོའི་སྟེང་དུ་བཞག་ནས་མི་སྟེར་བར། ཁྱོད་ཀྱི་བཙོག་ལག་གཡོན་པས་སྟེར་བ་ཞེས་ཟེར་ནས་ལག་པ་བྱིན་པ་ས་ལ་བརྡབས་པས། རྒྱལ་པོའི་བསམ་པ་ལ་བདག་གི་སེམས་ཅན་མ་རུངས་པ་འདི་འདྲ་བའི་དོན་མི་ཡོང་བས་སེམས་བསྐྱེད་གཏོང་སྙམ་སྟེ་ཉན་ཐོས་སུ་ལོག་པ་ནི་ཚེ་དང་ལྡན་པ་ཤཱ་རིའི་བུའོ། ། དེ་དག་ཐམས་ཅད་ཐུལ་བར་འགྱུར། ། ཞེས་པ། བདག་ཉིད་ཀྱི་སེམས་ཉོན་མོངས་ལས་བསྲུངས་ཏེ་ཐུལ་ན།
སྟག་དང་སེང་གེ་དང༌། སྲིན་མོ་ལ་སོགས་པའི་འཇིགས་པ་ཡང་མི་འབྱུང་སྟེ། སྔོན་བྱང་ཆུབ་སེམས་དཔའ་དེད་དཔོན་དུ་གྱུར་པའི་ཚེ། རྒྱ་མཚོ་ལ་ནོར་བུ་ལེན་དུ་ཕྱིན་པ་དང༌། ལམ་ནོར་ནས་སེང་གྷ་ལའི་གླིང་ཞེས་པ་སྲིན་མོའི་གྲོང་ཁྱེར་དུ་ཕྱིན་པས། སྲིན་མོ་འཇིགས་སུ་རུང་བས་ཁྱིམ་དུ་ཐབ་བཟུང་ནས་གནས་པ་དང༌། ཕན་པར་བྱེད་པ་ཡུལ་པའི་མི་ཞིག་བྱུང་སྟེ། གྲོང་ཁྱེར་དེ་ལས་གཞན་པ་ཞིག་བསྟན་འདི་སྐད་དུ། དེད་དཔོན་ཆེན་པོ་ཁྱོད་འདིར་མ་འདུག་ཅིག་འདི་ནི་སྲིན་མོའི་གྲོང་ཁྱེར་ཡིན་ཏེ་དུས་ཕྱིས་གྲོང་ཁྱེར་ཕ་གིར་ཁྲིད་ནས་བསད་པར་བྱེད་དོ་ཞེས་སོ། ། དེར་ཤིན་ཏུ་འཇིགས་པ་སྐྱེས་ཏེ་འདི་ལས་ཐར་པའི་ཐབས་ཡོད་དམ་བྱས་པས།
སང་ཉིན་རྒྱ་མཚོའི་ནང་ནས་རྟ་ཞིག་བྱུང་ནས་གསེར་གྱི་བྱེ་མ་ལ་འགྲེས་ཏེ། འཛམ་བུའི་གླིང་དུ་འགྲོ་བར་འདོད་པ་རྣམས་ངའི་རྒྱབ་ཏུ་ཞོན་ཅིག་ཟེར་བ་འབྱུང་གིས། དེ་ཙ་ན་བཞོན་པའམ་རྔ་མ་ལ་འཇུས་པས་ཐར་པར་འགྱུར་རོ། ། ཞེས་ཟེར་ནས་སང་ཉིན་བལྟས་པས་རྟ་ཞིག་བྱུང་སྟེ་དེ་ལ་བཞོན་པས་ཐར་ཏེ་རང་གི་ཡུལ་དུ་ཕྱིན་ནོ། ། ཞེས་སོ། ། སེམས་གསལ་ཅིག་སྐྱེས་འབྲས་བུ་གང་ཞེས་པ། ། གཞན་ལ་བརྩེ་བའི་སེམས་སྐད་ཅིག་ཙམ་སྐྱེས་པ་ལ་ཡང་འབྲས་བུ་དཔག་ཏུ་མེད་དེ། སྔོན་བུད་མེད་ཅིག་གིས་བུ་ཆུང་ཞིག་པང་དུ་ཁྱེར་ནས་ཆུ་བོ་གངྒཱ་ལ་བརྒལ་བ་ལས། ཆུས་ཁྱེར་ཏེ་ཤི་བ་ལས་མ་བུ་ལ་སྙིང་རྗེ་ཆེན་པོ་སྐྱེས་ཏེ། ཀྱེ་མ་བདག་ཤི་བ་ནི་བླའི་བུ་འདི་ཤིན་ཏུ་འཕངས་ཤིང་སྙིང་རྗེའོ་སྙམ་ནས་ཤི་བས་ཚངས་པའི་འཇིག་རྟེན་དུ་སྐྱེས་སོ། །
ཞེས་གྲག་གོ ། སེམས་སྲུང་བརྟུལ་ཞུགས་མ་གཏོགས་པ། ། ཞེས་པས། སྡོམ་པ་ནི་སེམས་གཉེན་པོ་སྟོབས་ལྡན་གྱིས་བསྲུངས་ཏེ། སྔོན་བྱང་ཆུབ་སེམས་དཔའ་མཐོང་བ་དོན་ཡོད་ཅེས་པ་དགེ་ཚུལ་ཚུལ་ཁྲིམས་རྣམ་པར་དག་པ་ཞིག་གནས་པ་ལ། ལྷའི་དབང་པོ་བརྒྱ་བྱིན་གྱིས་ཉམས་སད་པའི་ཕྱིར་བུ་མོ་གཟུགས་བཟང་བ་ལྟ་ན་སྡུག་པ་རྒྱན་སྣ་ཚོགས་ཀྱི་བརྒྱན་པ་ཞིག་ཏུ་སྤྲུལ་ཏེ། དགེ་ཚུལ་དེ་ལ་བགད་པ་དང་བརྩེ་བ་ལ་སོགས་པ་བྲོད་པས་དགེ་ཚུལ་དེས་གནས་གཞན་དང་གཞན་དུ་བྲོས་པ་དང་བུ་མོས་ཕྱི་བཞིན་དུ་འབྲངས་ནས་འདི་སྐད་དུ། བདག་ནི་སེམས་གྱིས་སྤང་བར་གྱིས། ། ལུས་ཀྱིས་བྲོས་པས་ཅི་ཞིག་ཕན། ། རྟེན་པོ་ལུས་ནི་བྲོས་པ་ཡིས། །
འདོད་ཆགས་སྤོང་བར་མི་ནུས་སོ། ། ཞེས་སྨྲས་ནས་མི་སྣང་བར་གྱུར་པ་བཞིན་ནོ། ། ཡོན་ཏན་ཤེས་པར་རིག་པར་བྱ། ། ཞེས་པས། བདག་ཉིད་ལ་ཡོན་ཏན་ཁྱད་པར་ཅན་བརྗོད་པའི་ཚེ། དེ་ཡོད་ན་འཇིག་རྟེན་ན་ཡོན་ཏན་ཅན་ལ་དེར་ཤེས་པའང་ཡོད་ཨང་སྙམ་དུ་བྱས་ལ། མེད་ན་ནི་འབད་པས་བསྒྲུབ་པར་བྱ་སྟེ། སྔཽན་བྱང་ཆུབ་སེམས་དཔའ་ཚོང་དཔོན་ཞིག་ཏུ་གྱུར་པ་ན། དེ་ནི་རང་བཞིན་ཆོས་ཀྱི་བདག། ཐོས་ལ་སོགས་པའི་ཡོན་ཏན་བརྒྱན། །
འཇིག་རྟེན་དག་གི་ཕལ་ཆེར་ནི། ། བཀུར་སྟི་བྱ་བའི་འོས་སུ་འགྱུར། ། ཞེས་པའི་ཡོན་ཏན་དཔག་ཏུ་མེད་པ་དང་ལྡན་ནོ། ། དེ་རྒྱལ་པོའི་ཕོ་བྲང་ཞིག་ཏུ་དོན་གཉེར་དུ་སོང་བ་དང༌། དེའི་སྒྱུག་མོ་རང་གི་བུ་མོ་དང་ཕྲད་པའི་ཕྱིར་དེའི་ཁྱིམ་དུ་ཕྱིན་ཏེ་ཟས་དང་སྐོམ་གྱི་སྐྱེམས་བྱིན་ནས་གཏམ་དྲིས་པ། བུ་མོ་ཁྱོད་རང་བདེའམ། ཁྱོད་ཀྱི་ཁྱིམ་ཐབ་ཁྱོད་ལ་བྱམས་སམ། ལེགས་པའི་ཡོན་ཏན་དང་ལྡན་ནམ། ཞེས་དྲིས་སོ། ། བུ་མོས་མགོ་སྨད་བཅོམ་བསྐྱུངས་ནས།
དེ་ལྟ་བུའི་ཚུལ་ཁྲིམས་དང་ཡོན་ཏན་དང་སྤྱོད་ཚུལ་ནི་རབ་ཏུ་བྱུང་བ་ལ་ཡོད་དོ། ། ཞེས་སྨྲས་པ་དང༌། མ་རྒས་ཤིང་དབང་པོ་མི་གསལ་བ་དང་བུ་མོ་སྐད་ཆུང་བས་ལེགས་པར་མ་ཐོས་ཏེ། བདག་གི་མག་པས་ནི་བུ་མོ་བོར་ཏེ་རབ་ཏུ་བྱུང་ངོ༌། ། སྙམ་སྟེ་སྐད་ཕྱུང་ནས་ངུས་སོ། ། བུ་མོའི་བསམ་པ་ལ་བདག་གི་ཁྱིམ་ཐབ་རབ་ཏུ་བྱུང་བའི་གཏམ་མ་ཐོས་ཏེ་བདག་གི་མྱ་ངན་སངས་པའི་ཕྱིར་འདིར་འོངས་སོ་སྙམ་ནས། སྨྲེ་སྔགས་འདོན་ཅིང་སྐད་ཆེར་ངུས་པས་བརྒྱལ་བར་གྱུར་ཏོ། ། དེ་གཡོག་འཁོར་དང་གྲོང་པ་དག་གིས་ཐོས་ནས་ཐམས་ཅད་ཁྱིམ་དེར་འདུས་ཤིང་ངུས་སོ། ། དེ་ནས་ཚོང་དཔོན་གྱིས་རྒྱལ་པོའི་ཕོ་བྲང་ནས་སླར་ལོག་སྟེ། བདག་གི་ཁྱིམ་དང་ཉེར་ཕྱིན་པ་དང༌།
མི་མང་པོ་འདུས་པ་མཐོང་བ་དང༌། རང་གི་འཁོར་ལ་འདི་དག་ཅི་བྱེད་ལྟོས་ཤིག་ཅེས་བསྒོའོ། ། དེས་དེ་ལྟར་གྱུར་པ་བརྟགས་ནས་སྨྲས་པ། ཇོ་བོས་འབྱོར་པའི་ཁྱྀམ་སྤངས་ནས།། རབ་ཏུ་བྱུང་ཞེས་ཐོས་ནས་ནི། ། སྐྱེ་བོ་འདི་དག་ག་ཞིག་ནས། ། བྱམས་པའི་དབང་གིས་འདུས་པར་གྱུར། ། ཞེས་མྱ་ངན་བྱེད་པའོ་ཞེས་སོ། ། དེ་ནས་བྱང་ཆུབ་སེམས་དཔའ་བསྐུལ་བ་བཞིན་དུ་གྱུར་ནས། ཨེ་མ་ཧོ།
སྐྱེ་བོ་རྣམས་བདག་ལ་དེ་ལྟར་རེ་བ་ལེགས་སོ། ། ད་ནི་བདག་ཁྱིམ་དུ་མི་འགྲོ་བར་བྱའོ་སྙམ་ནས་སླར་ལོག་སྟེ། རྒྱལ་པོ་ལ་རབ་ཏུ་བྱིན་པར་ཞུས་སོ། ། རྒྱལ་པོ་ན་རེ་ཁྱོད་གང་གིས་འཕོངས་ནས་རབ་ཏུ་འབྱིན་ཞིང་ནགས་སུ་འགྲོ། ཅི་དང་ཅི་དགོས་པ་ངས་སྦྱིན་ནོ་ཞེས་སོ། ། དེ་ནས་སྨྲས་པ་བདག་ནི་གང་གིས་ཀྱང་འཕོངས་པ་མེད་དེ། བདག་རབ་ཏུ་འབྱུང་ངོ་ཞེས་སྐྱེ་བོ་མང་པོས་དེ་བཞིན་དུ་བཞེད་དོ། ། ཞེས་པ་ལ་སོགས་པ་གསོལ་བ་དང༌། རྒྱལ་པོས་གནང་སྟེ། རབ་ཏུ་བྱུང་ནས་ནགས་སུ་འགྲོ་བར་ཆས་སོ། །
དེ་ནས་དེའི་མཛའ་བོ་དང་ཉེ་དུ་བ་འཁོར་འབངས་རྣམས་དེར་ལྷགས་ནས་མྱན་ངན་གྱི་མིག་མཆི་མས་གང་ཞིང་ཁ་ཅིག་རྐང་པ་དང་ལག་པ་ལ་འཇུས་ཏེ་འགྲོར་མི་སྟེར། ཁ་ཅིག་ཐལ་མོ་སྦྱར་ཏེ་འགྲོར་མི་སྟེར་བར་གསོལ་བ་འདེབས་སོ། ཁ་གཅིག་ལམ་བཀག་སྟེ་འཁོད་དོ། ཁ་ཅིག་ཚིག་འཇམ་པོས་ལྟ་སྤྱོད། ཁ་ཅིག་ངག་རྩུབ་པོས་སྡིགས་ཤིང་གསོལ་བ་འདེབས་པར་བྱེད་དོ། ། དེ་ནས་སྐྱེས་བུ་དམ་པ་རབ་ཏུ་བྱུང་ཞིང་ནགས་སུ་འགྲོ་བ་འགོག་པའི་མཛའ་བོ་གདོང་མཆི་མས་གང་བ་དེ་དག་ལ་བལྟས་ནས། དེ་དག་དང་འགྲོགས་པས་ཉེས་སྤྱོད་འཕེལ་བར་གྱུར་པ་དེ་རབ་ཏུ་བྱུང་ཞིང་ནགས་སུ་སོང་བའི་ཕན་ཡོན་ལས་བརྩམས་པའི་ཚིགས་སུ་བཅད་པ་མང་དུ་སྨྲས་ནས། ནགས་སུ་སོང་ངོ༌། ། ཞེས་གྲག་གོ ། བཀག་པ་རྣམས་ཀྱང་དེ་ལ་གནང༌། །
ཞེས་པ། སེམས་ཅན་གྱི་དོན་རྒྱ་ཆེན་པོ་མཐོང་ན་ཉན་ཐོས་པ་དག་ལ་བཀག་པ་སྲོག་གཅོད་པ་ལ་སོགས་པ་རང་བཞིན་གྱི། ཁ་ན་མ་ཐོ་བ་སྤྱད་ཀྱང་ཉེས་པར་མི་འགྱུར་ཞིང༌། ཕན་ཡང་ཤིན་ཏུ་ཆེ་སྟེ། སེམས་ཅན་གྱི་དཔུང་གཉེན་བྱེད་པའི་ཐབས་ལ་མཁས་པ་ཞེས་པའོ། ། འདི་ལྟར་སྔོན་དེད་དཔོན་སྙིང་རྗེ་ཆེན་པོ་ཞེས་བྱ་བ་བྱང་ཆུབ་ཀྱི་སེམས་དང་ལྡན་པ་ཞིག་གིས་མགྲོན་པོའི་སྐྱེ་བོ་མང་པོ་བསྡུས་ནས། རྫིངས་ཆེན་པོ་བཅས་ཚོང་པའི་ཡོ་བྱད་མང་པོ་ཁྱེར། ཆུ་སྲིན་གྱི་གནོད་པ་བཟློག་པའི་དུང་དང་བྱ་རོག་དང༌། འདོད་པའི་རླུང་བྱུང་ན་འཕྱར་བའི་དར་དང་ངལ་གསོ་བའི་ལྕགས་ཀྱི་ཕ་བོང་དང༌། ཇི་ལྟར་མཁོ་བའི་ཡོ་བྱད་རྣམས་ཁྱེར་ཏེ།
ནོར་བུ་རིན་པོ་ལེན་དུ་ཕྱིན་ནས་རྒྱ་མཚོའི་གླིང་ལ་དགོས་འདོད་འབྱུང་བའི་ནོར་བུ་མང་པོ་བླངས་པ་དང༌། དེ་དག་གི་ནང་ནས་ཚོང་པ་ལྭ་བ་ནག་པོ་ཅན་ཞེས་བྱ་བ་ཞིག་ལ་བསམ་པ་ངན་པ་སྐྱེས་ཏེ། བདག་གིས་མགྲོན་པོ་འདི་དག་བསད་ལ་ནོར་བུ་འདི་རྣམས་བདག་བྱའོ་སྙམ་མོ། ། དེ་རྒྱ་མཚོའི་ལྷ་ཞིག་གིས་དེད་དཔོན་སྙིང་རྗེ་ཆེན་པོའི་རྨི་ལམ་དུ་སྦྲན་ནོ། ། དེད་དཔོན་གྱི་བསམ་པས་མི་འདི་རྣམས་འདོད་པའི་དོན་དང་བྲལ་ན་མི་ལེགས་ཀྱིས་བདག་དམྱལ་བར་སོང་ཡང་བླའི་སྐྱེ་བོ་འདི་རྣམས་ལ་ཕན་པར་བྱའོ་སྙམ་ནས། མི་ནག་པོ་དེ་ལ་མདུང་བསྣུན་ནས་བསད་པས་ཉེས་པ་མ་བྱུང་ཞིང་བསོད་ནམས་འཕེལ་བ་ལ་སོགས་པའོ། ། ལོག་པར་ལྟུང་དང་མགོན་མེད་དང༌། ། ཞེས་པ་རྣལ་འབྱོར་པའི་ཁ་ཟས་ཆ་གཅིག་ཡི་དྭགས་ལ་སྦྱིན་པར་བྱ་སྟེ། སྟོན་པའི་བཅས་པ་ཡང་ཡིན་པའོ། ། དེ་ཡང་འདི་ལྟར་ཡི་དྭགས་ཀྱི་རྒྱལ་པོ་འཕྲོག་མ་ཞེས་བྱ་བ་ལ་བུ་ལྔ་བརྒྱ་ཡོད་པ་ལ།
ནུབ་རེ་ལ་མི་བུ་ལྔ་བརྒྱ་ལྔ་བརྒྱ་བསད་ཅིང་ཟ་བ་ལས། སངས་རྒྱས་ཀྱིས་དེ་འདུལ་བར་དགོངས་ནས། དེའི་བུ་ཆེ་བ་ཐུའུ་སྡུག་པ་དགའ་བྱེད་ཅེས་པ་རྐུས་ཏེ། ལྷུང་བཟེད་ནང་དུ་སྦས་པ་དང༌། མས་འཛམ་བུའི་གླིང་གི་རྒྱ་མཚོའི་འགྲམ་ཚུན་ཆད་བཙལ་བས་མ་རྙེད་ནས་ཤིན་ཏུ་སྡུག་བསྔལ་བར་གྱུར་ནས་སངས་རྒྱས་ལ་བདག་གི་བུ་གཟིགས་སམ་ཞེས་ཞུས་པས། སངས་རྒྱས་ན་རེ། ཁྱོད་བུ་འདི་ཙམ་ཡོད་པ་ཡང་བརྩེ་ན། བུ་རེ་ལ་སོགས་པ་ཉུང་ཟད་ལས་མེད་པ་ཚོ་ཅི་འདྲ་བར་འགྱུར་བས། ད་ནས་མིའི་བུ་མི་གསོད་པར་བསླབ་པའི་གཞི་ལྔ་འཛིན་ན་ཡོན་ཏན་ནོ་གསུངས་པས། དེས་དེ་ལྟར་བགྱིའོ་ཞེས་ཟེར་བས་བུ་བྱིན་ཏེ།
དེ་རྣམས་ཀྱི་འཚོ་བ་སྟོན་པའི་འཁོར་གྱིས་ཆང་བུ་གཉིས་གཉིས་པོ་འདི་སྦྱིན་པར་དམ་བཅས་པའོ། ། ཆོས་གོས་གསུམ་མ་གཏོགས་པ་སྦྱིན། ། ཞེས་པ། བྱང་ཆུབ་སེམས་དཔས་སེམས་ཅན་གོས་མེད་ཅིང་གྲང་བས་ཉེན་པ་མཐོང་ནས་རབ་ཏུ་བྱུང་བས་ཆོས་གོས་གསུམ་མ་གཏོགས་པ་སྦྱིན་ཞིང༌། གཞན་ཡང་ཇི་ལྟར་ཡོད་པ་སྦྱིན་པར་བྱས་ན་ཕན་ཡོན་དཔག་ཏུ་མེད་པ་ཡོད་དེ། སྔོན་འདས་པའི་དུས་ན་སངས་རྒྱས་བསོད་རྣམས་སྐྱབས་ཞེས་བྱ་བ་འཇིག་རྟེན་དུ་བྱོན་པ་ལ། མི་ཐམས་ཅད་ཀྱིས་མཆོད་པ་བྱས་པ་དང༌། དེའི་ཚེ་བུད་མེད་འགའ་ནི་བཀབ་ཞེས་པ་དབུལ་ཞིང་འཕོངས་པས། ཁྱོ་ཤུག་གཉིས་ལ་རས་ཡུག་གཅིག་ལས་གོས་གཞན་མེད་དོ། ། གཞན་དོན་གཉེར་དུ་འགྲོ་བ་དེས་དེ་གྱོན་ཞིང་གཅིག་ཤོས་ནི་རྩྭའི་གསེབ་ཏུ་གཅེར་བུར་འདུག་གོ །
དེ་ནས་སྟོན་པའི་འཁོར་དགེ་སློང་གཞན་དོན་བྱེད་པ་ཞིག་བུད་མེད་དེའི་སྒོ་རྩར་སོང་ཏེ་དེར་ཕྲད་ནས། ཁྱོད་སངས་རྒྱས་ལ་ཕྱག་ཚོལ་ཡོན་ཕུལ་ཆོས་ཉོན་ཞེས། དལ་འབྱོར་རྙེད་དཀའ་བ་དང་སྦྱིན་པའི་ཕན་ཡོན་ལ་སོགས་པ་བཤད་པས། དེས་སྨྲས་པ། བཙུན་པ་ཅུང་ཟད་ཅིག་བཞུགས་ཤིག་བདག་སླར་མཆིའོ། ། ཞེས་ཟེར་ནས་ཁང་པའི་ནང་དུ་སོང་སྟེ་ཁྱོ་མས་སྨྲས་པ། སྒོ་ན་དགེ་སློང་ཞིག་སངས་རྒྱས་ལ་ཕྱག་ཚོལ་ཆོས་ཉོན་སྦྱིན་པ་གྱིས་མཆི་ན། བདག་ཅག་ཚེ་སྔ་མ་ལ་སྦྱིན་པ་མ་བྱས་པས་འདི་ལྟར་དབུལ་ཞིང་འཕོངས་པར་གྱུར། ད་ཡང་ཅི་ཞིག་གིས་ཚེ་ཕྱི་མའི་ཚིགས་སུ་འགྱུར་པར་བྱ། ཁྱོས་སྨྲས་པ།
འདི་སྦྱིན་པར་འོས་ཏེ་བདག་ཅག་དབུལ་བས་ཅི་ཞིག་སྦྱིན་པར་བྱ། ཆུང་མས་སྨྲས་པ། བདག་ནི་སྦྱིན་པ་ཞིག་བྱེད་ཁྱོད་ཀྱིས་སྣང་ཞིག ། ཁྱོས་འདི་ལ་ནོར་གུད་ན་ཞིག་ཡོད་དམ་སྙམ་ནས་འོ་ན་སྦྱིན་པ་གྱིས་ཤིག་ཅེས་སྨྲས་སོ། ། བདག་ནི་རས་འདི་སྦྱིན་པར་བྱེད་དོ་ཞེས་སོ། ཁྱོས་སྨྲས་པ། འདི་སྦྱིན་ན་བདག་ཅི་གྱོན་དོན་ཡང་ཅིས་གཉེར། གཉིས་ཀ་བསྡད་དམ་ཅི་བྱས་པས། སྨྲས་པ། བདག་ཅག་ནི་མྱུར་དུ་ཚེ་འཕོ་བས་འདི་མེད་ཀྱང་ཕྱི་མ་གལ་ཆེ་བས་བཏང་ངོ༌།
ཁྱོས་ཀྱང་མི་དགའ་བཞིན་དུ་གནང་ངོ༌། ། དེ་ནས་བུད་མེད་དེས་དགེ་སློང་དེ་ལ་སྨྲས་པ། བཙུན་པ་ཅུང་ཟད་མ་གཟིགས་ཤིག་སྦྱིན་པ་བགྱིའོ། ། དགེ་སློང་གིས་སྨྲས་པ། མངོན་སུམ་ལག་གིས་བྱིན་ཅིག་སྦྱིན་པའི་ཚིགས་བཅད་བགྱིའོ་ཞེས་བསྒོའོ། ། སྨྲས་པ་བདག་ལ་རས་འདི་ལས་གོས་མེད་པས་བུད་མེད་ཀྱི་ལུས་བཙོག་པ་མནམ་པོ་འདི་གཟིགས་མི་རུང་བས་ནང་ནས་འབུལ་ལོ། ། ཞེས་ནང་ནས་ཕུལ་ལོ། ། དགེ་སློང་དེས་སྦྱིན་པའི་ཚིགས་བཅད་བྱས་ནས་རས་དེ་ཁྱེར་ནས་བཅོམ་ལྡན་འདས་ག་ལ་བ་དེར་ཕྱིན་པ་དང༌། བཅོམ་ལྡན་འདས་ཀྱིས་དགེ་སློང་ལ་བུད་མེད་ཀྱིས་ཕུལ་བའི་གོས་ལོན་ཅིག་ཅེས་བཀའ་བསྩལ་པ་དང༌། དགེ་སློང་དེས་ཀྱང་རས་དེ་སངས་རྒྱས་ལ་ཕུལ་བས་ཕྱག་གིས་བཞེས་སོ། །
དེ་ལ་རྒྱལ་པོ་དང་འཁོར་རྣམས་མ་མོས་པས་དེ་རྣམས་ཀྱི་སེམས་མཁྱེན་ནས་བཀའ་བསྩལ་པ། ངས་བལྟས་ན་འཁོར་འདི་ཡི་ནང་ནས་སྦྱིན་པ་རྣམ་པར་དག་པ་འདི་ལས་མེད་དོ་ཞེས་བཀའ་བསྩལ་ཏོ། ། དེ་ནས་འཁོར་རྣམས་ངོ་མཚར་སྐྱེས་ཏེ། རྒྱལ་པོའི་བཙུན་མོས་ཀྱང་ལུས་ལ་གྱོན་པའི་གོས་དང་རྒྱན་ཕུད་ནས་བུད་མེད་དེ་ལ་བྱིན་ཏོ། ། རྒྱལ་པོས་ཀྱང་གོས་དང་རྒྱན་ཕུད་ནས་དེའི་ཁྱིམ་ཐབ་ལ་བསྐྱལ་ཏེ། ཁྱོ་ཤུག་གཉིས་འཁོར་གྱི་ནང་དུ་ཤོག་ཅིག་བསྒོས་སོ། ། བུད་མེད་དེ་སྐྱེ་བ་ཕྱི་མ་ལ་ཁྱིམ་བདག་ཕྱུག་པོ་ཞིག་གི་བུ་མོར་གྱུར་ཏེ་བཙས་མ་ཐག་ནས་ལུས་ལ་རས་འཇམ་པོ་དཀྲིས་ཏེ་བྱུང་ངོ༌། དེ་བཞིན་དུ་བསྐལ་བ་དགུ་བཅུ་རྩ་གཅིག་ཏུ་གར་སྐྱེས་པར་ལུས་གོས་དང་བཅས་ཤིང་འབྱོར་པ་ཕུན་སུམ་ཚོགས་པར་གྱུར་ཏོ། ། དོན་ཆེན་འགྲུབ་པའི་རྒྱུར་བཏང་ངོ༌། ། ཞེས་པས།
བྱང་ཆུབ་སེམས་དཔའ་སེམས་ཅན་གྱི་དོན་རྒྱ་ཆེན་པོར་འགྱུར་བ་མཐོང་ནས། རང་གི་ལུས་སྲོག་ཀྱང་འཕངས་པ་མེད་པར་བཏང་བར་བྱ་སྟེ། རྒྱ་གར་གྱི་ཡུལ་ཤར་ཕྱོགས་བྷ་ག་ལ་དང་ལྷོ་ཕྱོགས་པོ་ཏ་ལའི་བར་ན། འཛའ་བར་ཏི་དུ་ཞེས་པའི་རི་མཐོ་ལ་ལྗོན་ཤིང་རྒྱས་པ་ཞིག་ཤིང་ཐོག་དང་ངད་མང་པོས་གང་བ་ཞིག་ལ། གླང་པོ་ཆེའི་རྒྱལ་པོ་སྙིང་རྗེ་སེམས་ཞེས་བྱ་བ། གཟུགས་བཟང་བ་སྙིང་རྗེ་ཆེ་བས། སེམས་ཅན་ཐམས་ཅད་ཀྱི་མགོན་དང་སྐྱབས་བྱེད་པ་ཞིག་ཡོད་དེས་བལྟས་པས། བྱེ་ཐང་ཆེན་པོ་ཞིག་ན་ཚུར་མི་མང་པོ་བྱུང་བ་མཐོང་ཏེ། དེ་དག་ནི་རྒྱལ་པོའི་ཆད་པ་ཕོག་པའམ། ཡང་ན་མགྲོན་པོ་ལམ་གཏོར་བ་ཡིན་སྙམ་ནས།
དེ་དག་གི་མདུན་དུ་རྒྱུག་པས། དེ་རྣམས་ཤིན་ཏུ་བྲེད་དེ་རང་ཅག་རྣམས་ཡེ་ནས་རྒྱལ་པོའི་ཆད་པ་བྱུང་བ་ལ་ད་ནི་གླང་པོ་ཆེ་སྨྱོན་པས་གསོད་སྙམ་མོ། ། དེ་ནས་གླང་དེས་མི་སྐད་དུ་སྨྲས་པ། ཀྱེ་ཁྱེད་ཅག་ལམ་གཏོར་བའམ། རྒྱལ་པོའི་ཆད་པས་བཏབ་བའམ་ཇི་ལྟར་ཡིན་ཞེས་དྲིས་པས། མི་རྣམས་ངལ་ཞིང་དུབ་པ་དང་ཁ་བསྐམས་པས་སྨྲ་མ་ནུས་སོ། ། དེ་ནས་གླང་པོ་ཆེས་མི་དེ་དག་ཁྲིད་དེ་ཆུ་འཐུང་དུ་བཅུག་པས་ཚེ། འདིར་ངུས་ནས་སྨྲས་པ། བདག་ཅག་ལ་རྒྱལ་པོའི་ཆད་པ་བྱུང་ནས་མི་སྟོང་ཙམ་སྤྱུགས་པ་ལ། སུམ་བརྒྱ་ཙམ་ལྟོགས་ཤིང་ངལ་ནས་ཤི །
འདི་ན་བདུན་བརྒྱ་ཙམ་ཡོད་དོ་ཟེར་རོ། ། དེ་ནས་གླང་པོ་ཆེས་མི་དེ་དག་ལ་ཤིང་ཐོག་བྲག་གོ་ལ་སོགས་བཟར་བཅུག་པས་ཤིང་ཐོག་ནད་ལ་ཕོག་སྟེ་ཐམས་ཅད་ནའོ། ། གླང་པོས་སྨྲས་པ། ཁྱེད་ཅག་བདེ་ཞིང་སྐྱིད་དམ། དེ་དག་གིས་སྨྲས་པ། བདག་མིའི་བཟའ་བ་ཟ་བ་ཡིན་པ་ལ་ཤིང་ཐོག་གིས་ནད་ཁམས་བསྐྱེད་དེ་ནའོ་ཞེས་སོ། ། གླང་པོ་ན་རེ་སང་ཉིན་བྲག་ཆེན་པོ་ཕ་གིའི་རྩར་སོང་དང་དེའི་རྩ་ན་གླང་པོ་ཆེ་གསར་དུ་ཤི་བའི་རོ་ཞིག་ཡོད་ཀྱིས་དེའི་ཤ་ཟོས་ན་ཤིང་ཐོག་གི་ནད་ཀྱང་འཚོ། ཤ་རྣམས་ཁུར་ལ་ལམ་རྒྱགས་གྱིས་རྒྱུ་ལོང་གི་ཆུས་སྣོད་གྱིས་ལ་ལམ་དུ་སོང་ཞི། དེ་ཟད་རྩ་ན་མི་ཡུལ་དུ་ལྟོ་ཡོང་གིས་བྱས་ཏེ། སྨོན་ལམ་བཏབ་སྟེ་བྲག་དེ་ལ་མཆོངས་ནས་ ཤིའོ། །
མི་རྣམས་ཀྱིས་ཕྱིན་ནས་གླང་པོ་ཆེའི་རོ་དང་ཕྲད་པ་ལ། ཁ་ཅིག་ན་རེ་འདི་ཁོ་བོ་ཅག་ལ་བྱམས་པའི་གླང་པོ་ཆེ་དེ་འདྲའོ་ཞེས་ཟེར། ཁ་ཅིག་ན་རེ་དེ་ལྟ་ན་འདིའི་ཤ་ཟ་བར་མི་རིགས་པས་རོ་བྲག་བྱའོ་ཞེས་ཟེར། ཁ་ཅྀག་ན་རེ་ཁོས་བདག་ཅག་རྣམས་ཀྱི་དོན་དུ་བསམས་པ་ཡིན་པས། བཟའ་བ་འཐད་དོ་ཟེར་ནས་ཤས་ལམ་རྒྱགས་བྱས་ནས་ཕྱིན་པས། འོ་བེ་ཏ་ལའི་རྒྱལ་ཁམས་ཆེན་པོར་ཕྱིན་ཏེ་དེར་ཡུལ་བཟུང་བས། མི་དེ་རྣམས་ལས་འཕེལ་བས་དེང་སང་ཡང་གླང་པོ་ཆེའི་སྡེ་ཞེས་པ་མི་སྡེ་ཆེན་པོ་ཡོད་དོ། ། མི་དེ་རྣམས་དྲིན་དུ་གཟོ་བས་དུས་དེ་ནས་ད་བར་དུ་གླང་པོ་ཆེའི་ཤ་མི་ཟ་ཞིང་ཁལ་མི་འགེལ་ལོ། ། དེ་ལྟར་ངོ་མཚར་ཆེ་བས་ལྷ་རྣམས་ཀྱིས་ཚིགས་སུ་བཅད་དེ་སྨྲས་པ། གླང་ཆེན་སྙིང་རྗེ་ཆེན་པོ་ཡིས།།
གཞན་གྱི་སྡུག་བསྔལ་ཡུལ་མཐོང་ནས། ། རང་གི་སྲོག་ཀྱང་འདོར་ནུས་པ། ། ཨེ་མ་ངོ་མཚར་ཡ་མཚན་ཆེ། ། ཞེས་སོ། ། ཁོང་ཁྲོ་གཅིག་གིས་འཇོམས་པར་བྱེད། ། ཅེས་པ། ཞེ་སྡང་གི་སེམས་དྲག་པོ་སྐྱེས་པ་ནི། ཉེས་པ་ཤིན་ཏུ་ཆེ་སྟེ། སྔོན་འདས་པའི་ཚེ། ཐུབ་པའི་བསྟན་པ་འཇིག་ཏུ་ཉེ་བ་ན།
བྱང་ཆུབ་སེམས་དཔའ་དགའ་བའི་དབང་པོ་ཞེས་པ་བློ་དང་ལྡན་པ་སྟོང་པ་ཉིད་ལ་ལྷག་པར་མོས་པ་སངས་རྒྱས་མང་པོ་ལ་བྱ་བ་བྱས་པ་སེམས་ཅན་ལ་ཕན་བདེ་སྒྲུབ་པ་ཞིག་བྱུང་བས། གྲོང་དང་གྲོང་ཁྱེར་དུ་སོང་ནས་སེམས་ཅན་རྣམས་ལ་སྟོང་པ་ཉིད་དང་མཐུན་པའི་ཆོས་བསྟན་ཏེ། སེམས་ཅན་མང་པོ་ཕྱིར་མི་ལྡོག་པའི་ལམ་ལ་བཀོད་དེ། དེའི་ཚེ་བྱང་ཆུབ་སེམས་དཔའ་རྒྱལ་བའི་བློ་གྲོས་ཞེས་བྱ་བ་བློ་གྲོས་ཆུང་བ་ཚུལ་ཁྲིམས་ལ་མཆོག་ཏུ་འཛིན་པ་སྟོང་པ་ཉིད་ལ་མོས་པ་དང་བྲལ་ནས་སྡང་བར་ཞུགས་པ་ཞིག་བྱུང་བས། བྱང་ཆུབ་སེམས་དཔའ་བ་དགའ་བའི་དབང་པོ་འགྲོ་བ་མང་པོ་ལ་སྟོང་པ་ཉིད་ཀྱི་གཏམ་འབའ་ཞིག་བརྗོད་པ་མཐོང་ནས། སེམས་ཁྲོས་འཁྲུགས་རྔམས་པར་གྱུར་ནས། འདི་ནི་བློ་གྲོས་འཆལ་བ་སངས་རྒྱས་ཀྱི་བསྟན་པ་འཇིག་པར་བྱེད་པ། ཆོས་ལ་སྐུར་པ་འདེབས་པ། སེམས་ཅན་ལོག་པའི་ལམ་ལ་བཀོད་པས། འདི་ལ་སུས་ཀྱང་ཉན་པའམ།
འགྲོགས་པའམ། བསྙེན་བཀུར་མ་བྱེད་ཅིག་ཅེས་པ་ལ་སོགས་སྨྲས་ཏེ། ཡུལ་དེ་ནས་བསྐྲད་པའི་འབད་པ་ཡང་བྱེད་དོ། ། དེ་ལྟར་སྐུར་བ་བཏབ་པའི་ཉེས་པས། འཆི་བའི་དུས་བྱེད་པའི་ཚེ་ཡང་བར་མཐོངས་ཕྱེ་ནས་སེམས་ཅན་དམྱལ་བར་ལྷུང་སྟེ་ལོ་བྱེ་བ་མང་པོ་སྡུག་བསྔལ་མྱོང་ངོ༌། ། དེ་འཆི་བའི་ཚེ་བྱང་ཆུབ་སེམས་དཔའ་རབ་ཏུ་དགའ་བའི་དབང་པོས་སྙིང་རྗེ་བས་སྟོང་པ་ཉིད་ཀྱི་གཏམ་བྱས་པས་ཕྱིས་མིར་སྐྱེས་ནས་སྟོང་པ་ཉིད་ལ་དགའ་བའི་མཆོག་ཏུ་གྱུར། ད་ལྟ་བྱང་ཆུབ་སེམས་དཔའ་འཇམ་དཔལ་ལོ། ། འདི་ལ་ཐོག་མར་བལྟར་འོས་ཏེ་ཞེས་པ། ། བ རྩེ་ལྡན་གྱི་སྦྱིན་པ་ལ་སོགས་པ་དགེ་བའི་ལས་སྤྱད་པས་ཐོབ་པའི་འབྲས་བུ་ཡང༌། གཞན་ལ་སྦྱིན་ཞིང་བལྟ་བར་བྱ་སྟེ།
སྔོན་ཡུལ་ཀ་ཤི་ཀ་ཞེས་པར་རྒྱལ་པོ་རྩོད་འབྱུང་ཞེས་ཀྱང་བྱ། འཐབ་མོ་སྐྱེས་ཞེས་ཀྱང་བྱ་བ་བློན་པོ་བཞི་དང་བཅས་པ་བཙུན་མོ་དམ་པ་རྣམས་དང་སྲས་འཁོར་ཉུག་རུམ་པ་དང་བཅས་པ་དག་གིས་ཕྱི་རོལ་སྐྱེད་མོས་ཚལ་དུ་སྐྱོ་སངས་ལ་ཕྱིན་པ་དང༌། རྒྱལ་པོ་ཕྱོགས་དེ་ཉིད་དུ་གཉིད་ཀྱིས་ནོན་ཏེ། འཁོར་རྣམས་ཀྱིས་ནགས་གསེབ་ཏུ་ཕྱིན་པས། དེ་ན་དྲང་སྲོང་བཟོད་པར་སྨྲ་བ་ཞེས་པ། དཀའ་ཐུབ་བསྟན་པ་ཏིང་ངེ་འཛིན་ལ་གནས་པ་ཞིག་མཐོང་སྟེ། དད་ཅིང་མོས་པར་གྱུར་ནས་ཕྱག་བཙལ་ཏེ་གདམས་ངག་ཞུས་པས། དེས་ཀྱང་འདུས་བྱས་ཐམས་ཅད་མི་རྟག་པ་ལ་སོགས་པ་གདམས་ངག་གནང་ངོ༌། ། དེ་ནས་རྒྱལ་པོ་དེ་གཉིད་སངས་ཏེ་ཕྱི་བཞིན་ཕྱིན་པས་ཚུལ་དེ་མཐོང་བས། ཀྱེ་མ་བདག་གི་བཙུན་མོ་རྣམས་ནི་དགེ་སློང་འདིའི་དབང་དུ་གྱུར་ཏོ་སྙམ་ནས།
གཏུམ་པོའི་རང་བཞིན་ཅན་དེས་མཚོན་རྣོན་པོས་དྲང་སྲོང་གསོད་པར་གཟས་པས། དྲང་སྲོང་ན་རེ། རྒྱལ་པོ་ཆེན་པོ་བདག་གིས་འདི་དག་ལ་ཆོས་བསྟན་པ་ཙམ་མ་ཡིན་པ་གནོད་པ་གང་ཡང་མ་མཆིས་ན། བདག་འཚོ་བ་དང་བྲལ་བ་ནི་བཟོད་དེ་ཁྱོད་ཉིད་ལ་འཇིག་རྟེན་འདིར་གྲགས་པ་ངན་པ་དང་ཕྱི་མར་རྣམ་སྨིན་དྲག་པོ་འབྱུང་བས་མི་ལེགས་སོ། ། ཞེས་སོ། ། རྒྱལ་པོ་ཡིད་མ་ཆེས་ཏེ་མི་བདེན་པར་ཤེས་ནས་ཁྲོས་འཁྲུགས་ནས་དྲང་སྲོང་གི་རྐང་ལག་ཐམས་ཅད་བཅད་ནས་དེའི་བཟོད་པ་མ་ཉམས་པས་རྒྱལ་པོ་ངོ་མཚར་དུ་གྱུར་ཏོ། ། བཟོད་པར་གསོལ་ནས་ཁྱོད་སངས་རྒྱས་པའི་ཚེ་བདག་ཅག་ཀྱང་རྗེས་སུ་བཟུང་དུ་གསོལ། ཞེས་ཞུས་པས། དྲང་སྲོང་གིས་གནང་སྟེ་སྨོན་ལམ་བཏབ་པས་དུས་ཕྱིས་དྲང་སྲོང་དེ་ནི་བཅོམ་ལྡན་འདས་སུ་གྱུར། རྒྱལ་པོ་བློན་པོ་བཞི་དང་བཅས་པ་ནི་ལྔ་སྡེ་བཟང་པོར་གྱུར་ནས།
ཝཱ་ར་ཎ་སཱིར་བདེན་པ་བཞིའི་ཆོས་གསུངས་པ་ནི་ཐོག་མར་གཞན་ལ་བལྟའོ། ། སངས་རྒྱས་ཉིད་སྦྱིན་མི་སྲིད་དོ། ། ཞེས་པ། བྱང་ཆུབ་སེམས་དཔས་སེམས་ཅན་མགུ་བར་བྱས་པ་ནི་ཤིན་ཏུ་དོན་ཆེ་བས་བདེ་འགྲོ་དང་ཐར་པ་ཐོབ་ལ། འཇིག་རྟེན་ན་དབང་ཆེ་བར་གྲགས་པའི་རྒྱལ་པོ་མགུ་བས་ནི་ཟས་དང་ནོར་ཙམ་ལས་སྦྱིན་པར་མི་ནུས་ཏེ། སྔོན་རྒྱལ་པོ་ཧྭ་ཤང་དེ་བ་ཞེས་བྱ་བས་རྒྱལ་ཁམས་ཀྱི་མི་ཐམས་ཅད་ལ་མཐའ་འཁོབ་ཀྱི་སྐད་དོར་ལ། སཾ་སྐྲི་ཏའི་སྐད་དུ་སྨྲ་བར་བྱའོ། ། ཞེས་བཀའ་ཁྲིམས་བཅས་ནས་ཐབས་ཀྱིས་དེ་ལྟར་བསླབས་སོ། ། དེ་ནས་རྒྱལ་པོས་དེ་ལྟར་བྱེད་དམ་མི་བྱེད་ཉུལ་དུ་ཕྱིན་པ་དང༌། ལམ་ན་བྲམ་ཟེ་གཟུགས་ངན་པ་ཞིག་ཁྲུས་བྱེད་ཅིང་འདུག་པ་ལ་ཆུ་འདི་ལ་ཇི་ཙམ་ནུས་ཞེས་དྲིས་པ་དང༌།
སཾ་སྐྲི་ཏའི་སྐད་དུ་པུས་མོ་ནུབ་ཙམ་བལྟའོ་ཟེར་ནས་རྒྱལ་པོ་ཤིན་ཏུ་དགྱེས་ནས་དེ་ལ་ནོར་རྫས་མང་པོ་བྱིན་ཏེ། ཇི་སྐད་དུ། འབུམ་དང་འབུམ་དང་ཡང་འབུམ་དང༌།། གླང་ཆེན་མྱོས་པ་ཆུ་དག་ནི། ། པུས་ནུབ་ཆུ་ཞེས་བརྗོད་པ་ལས། ། ལྷའི་བྲམ་ཟེ་ལ་གནང་ངོ༌། ། ཞེས་འབྱུང་ངོ། ། ཡུངས་མར་གང་བའི་སྣོད་བསྐུར་ཅེས་པ། ། བསླབ་པ་ནི་གཉེན་པོ་བརྗེད་པ་མེད་པར་བསྲུང་བར་བྱ་སྟེ། འདི་ལྟར་ཡུལ་གྱེན་དུ་རྒྱལ་གྱི་གྲོང་ཁྱེར་འཕགས་རྒྱལ་ཞེས་བྱ་བ་ན་རྒྱལ་པོ་རབ་གནང་གཏུམ་པོ་ཞེས་བྱ་བ་ཡོད་པས།
ནང་པ་སངས་རྒྱས་དང་ཕྱི་རོལ་པ་གཉིས་མཆོད་གནས་གང་བཟང་བལྟ་བའི་ཕྱིར། འཕགས་པ་ཀ་ཏ་ཡ་ན་ལ་སོགས་པ་སྤྱན་དྲངས་ནས་གདུགས་ཚོད་དྲངས། མེ་ཏོག་ཀྱང་ཕུལ་ཏེ། ཕྱིར་གཤེགས་པ་ལ། ལམ་དུ་སྐྱེ་བོ་དག་གིས་སྟོན་མོ་བཟང་ངམ་ངན་ཞེས་སྨོད་དུ་བཅུག་པ་ལ། སྦྱིན་པ་པོས་བྱིན། ལེན་པ་པོས་བླངས་ཉིན་ཞག་ཕྲུགས་གཅིག་གི་བྱ་བ་བྱས་སོ་ཞེས་གསུངས་སོ། ། སང་ཉིན་ཕྱི་རོལ་པ་ལ་སྔ་མ་དང་འདྲ་བར་བསྙེན་བཀུར་བྱས་ནས་འདྲིར་བཅུག་པ་ལ་ཤིན་ཏུ་བཟང་ངོ་ཞེས་བསྟོད་དོ། ། དེ་ནས་ཡང་སངས་རྒྱས་པ་དང་ཕྱི་རོལ་པ་གཉིས་ཀ་ལ་རིམ་པ་བཞིན་དུ་སྟོན་མོ་འབུལ་བ་མེད་པར་སྔར་ལས་ཅུང་ངན་པ་དྲངས་ནས་འདྲིར་བཅུགསངས་རྒྱས་པས་སྔར་བཞིན་བརྗོད་དེ་མི་སྨོད་དོ། ། ཕྱི་རོལ་པས་ཤིན་ཏུ་ངན་ནོ་ཞེས་སྨད་དོ། །
དེ་རྒྱལ་པོ་ལ་བརྗོད་པས། སངས་རྒྱས་པ་ལ་བཟང་བར་ཤེས་ནས་མཆོད་གནས་སུ་བཟུང་ངོ༌། ། དེ་ནས་རྒྱལ་པོས་མཆོད་གནས་མཉེས་པའི་ཕྱིར་མདུན་དུ་རོལ་མོའི་རྣམ་པ་མང་པོ་བྱེད་དུ་བཅུག་ནས་འཕགས་པ་དག་མཉེས་སམ་ཞེས་ཞུས་པ་ཅི་ཡང་མ་མཐོང་གསུངས་པས། རྫུན་ནོ་སྙམ་ནས་རྒྱལ་པོ་ཅུང་མ་དད་པ་ལ། དེ་དག་ན་རེ་བདག་ཅག་འཁོར་བའི་སྡུག་བསྔལ་གྱིས་འཇིགས་ཤིང་བསླབ་པ་མ་ཡེངས་པར་བསྲུངས་པས་དེ་ལྟ་བུ་མ་མཐོང་སྟེ། དེ་བདེན་རྫུན་དེ་རྒྱལ་པོ་རང་གི་འབངས་གཅིག་ལ་འབྲུ་མར་གྱིས་གང་བའི་སྣོད་ཅིག་བསྐུར་ལ་བཏེགས་འདྲེད་པ་ལ་འགྲོར་བཅུག་ལ་གཤེད་མ་རལ་གྲི་ཐོགས་པས། བོ་ན་བསད་དོ་ཞེས་སྡིགས། དེ་ནས་དྲུང་དུ་རོལ་མོ་དེ་རྣམས་བྱེད་དུ་ཆུག་དང་དེས་མཐོང་ན་རྒྱལ་པོ་བདེན་ལ་མ་མཐོང་ན་ང་བདེན་ནོ་ཞེས་བྱས་ཏེ། དེ་ཁོ་ན་ལྟར་བྱས་ནས་དྲིས་པས་ཅང་མ་མཐོང་ཟེར་བ་ལྟ་བུའོ། ། འདྲིས་པ་མེད་པར་གནས་པར་བྱ། །
ཞེས་པས། ཆོས་བྱེད་རྣམས་ཀྱིས་སྔར་འདྲིས་པའི་གྲོགས་ཀྱང་བྱང་ཆུབ་སེམས་ལ་གནོད་ན་སྤང་བར་བྱ། མ་འདྲིས་པ་དང་འདྲིས་པ་གཉིས་མི་དབྱེ་སྟེ། ཉེས་པ་འབྱུང་བས་སོ། ། དེ་ཡང་སྔོན་བྱང་ཆུབ་སེམས་དཔའ་བྲམ་ཟེ་ཞིག་ཏུ་གྱུར་ཏེ། འཁོར་བ་ལ་སྐྱོ་བ་སྐྱེས་ཐར་པ་ལ་འདུན་པར་གྱུར་ནས་ཁྱིམ་གྱི་འབྱོར་པ་ཆེན་པོ་རབ་ཏུ་སྤངས་ནས་རབ་ཏུ་བྱུང་སྟེ། ནགས་ཁྲོད་ན་དབེན་པར་སོང་ནས་དཀའ་ཐུབ་ལས་མི་ཉམས་པར་སེམས་ཅན་ལ་ཕན་པ་མང་པོ་སྤྱོད་དོ། ། དེའི་སྙན་པ་བརྒྱ་བྱིན་གྱིས་ཐོས་ནས་ཉམས་སད་པའི་ཕྱིར་འོངས་ཏེ། བཟའ་བ་དང་བཏུང་བ་ཐམས་ཅད་མི་སྣང་བར་བྱས་པས། བྱང་ཆུབ་སེམས་དཔའ་བསམ་གཏན་བྱེད་པ་དེ་ཆོག་ཤེས་དང་ལུས་ལ་མ་ཆགས་པས་མི་དགའ་བ་མེད་དོ། །
བརྒྱ་བྱིན་ངོ་མཚར་སྐྱེས་ནས་རང་ཉིད་བྲམ་ཟེའི་ལུས་སུ་བསྒྱུར་ཏེ། དེའི་མདུན་དུ་འོངས་པ་དང༌། འོངས་པ་ལེགས་སོ་ཞེས་བཟའ་བ་དང་བཏུང་བ་བྱིན་ནོ། ། དེའི་དཀའ་ཐུབ་བསྟན་པ་དང༌། འདོད་པ་ལ་ཡིད་བྱུང་བས་སེམས་འགྱུར་རོ། ། དེ་ནས་ལྷའི་དབང་པོས་བྲམ་ཟེ་ལ་མཆོག་སློང་བཞིན་བྱས་པ་དང༌། དེས་མཆོག་སློང་བ་ལ་སྙད་བཏགས་ཏེ་སྨྲས་པ། བྱམས་པ་རྣམས་ནི་ནམ་ཡང་མི་ཐོས་ཤིང༌། ། མཐོང་བར་མི་འགྱུར་ནམ་ཡང་མི་སྨྲ་དང༌། ། དེ་དང་འགྲོགས་པའི་སྐྱོ་བའི་སྡུག་བསྔལ་མང༌། །
མི་མྱོང་མཆོག་དེ་བདག་ནི་ཁྱོད་ལ་སློང༌། ། ལྷའི་དབང་པོས་སྨྲས་པ། འཕོངས་པར་གྱུར་ལ་ཁྱད་པར་དུ། ། དམ་པས་ཕན་བཏགས་མ་ཡིན་ནམ། ། འཕོངས་པའི་གནས་སུ་གྱུར་པའི་ཕྱིར། ། བྱིས་པ་ཐ་མ་ཡིན་པར་འདོད། ། བྱིས་པ་འདི་དག་ཁྱད་པར་དུ། ། སྙིང་རྗེའི་གནས་སུ་གྱུར་པས་ན། ། ཅི་ཕྱིར་སྙིང་རྗེ་ཅན་ཡིན་ཡང༌། ། མཐོང་བ་ཙམ་དུ་ཁྱོད་མི་འདོད། །
བྲམ་ཟེས་སྨྲས་པ། ཇི་ལྟར་བྱས་ཀྱང་བྱིས་པ་ལ། ། ཕན་གདགས་པར་ནི་མི་ནུས་ཏེ། ། བདག་ཅག་ལྟ་བུ་ཇི་ལྟར་ན། ། དེ་ལ་ཕན་པ་བརྩོན་མི་བྱེད། ། དེ་དག་ཚུལ་མིན་པར་ཡང་ཚུལ་བཞིན་བྱེད། ། གཞན་ཡང་འདི་ལ་རབ་ཏུ་སྦྱོར་བར་བྱེད། ། འདུལ་དང་དྲག་པོའི་རིམ་པར་མི་མཐུན་པ། ། ཕན་པར་བསྟན་ཀྱང་རབ་ཏུ་འཁྲུགས་པར་འགྱུར། ། མཁས་པའི་ང་རྒྱལ་གཏི་མུག་མེས་བསྲེགས་བཞིན། །
ཕན་པར་སྨྲས་ལ་ཁྲོ་བས་རྩུབ་གྱུར་པ། ། འདུལ་ལ་བརྩོན་འགྲུས་ཆུང་བས་གཟུ་ལུམས་ཅན། ། དེ་ལ་ཇི་ལྟར་ཕན་བཏགས་རུང་བ་སྨྲོས། ། ལྷའི་གཙོ་བོ་དེ་བས་ན། སྙིང་རྗེ་ཆེ་བར་གྱུར་པ་ན། ། བྱིས་པ་བཅོས་སུ་མིང་རུང་བས། ། མཐོང་བ་ཙམ་དུའང་མི་འདོད་དོ། ། ཞེས་པ་དང༌། དགེའོ་དེ་ལྟར་གྱུར་ཅིག་ཅེས་ཟེར་ནས་བརྒྱ་བྱིན་ཡང་མི་སྣང་བར་གྱུར་ཏོ། ། ཞེས་འབྱུང་ངོ༌། །
སུས་ཀྱང་གཡེང་བར་འགྱུར་བ་མེད། ། ཅེས་པས་རྣལ་འབྱོར་པ་སེམས་གནས་པར་འདོད་པས་གཡེང་བ་ཐམས་ཅད་སྤངས་ཏེ། ནགས་ཁྲོད་དབེན་པ་བརྟེན་པར་བྱ་སྟེ། དེ་ཡང་སྔོན་རྒྱལ་པོ་ཞིག་ལ་བུ་བྱུང་བ་ཐམས་ཅད་ཤི་བ་ལ་མོ་མ་དང་དཔྱད་མཁན་རྣམས་ན་རེ། འདི་ནི་འདྲེ་གདོན་གྱིས་འཁྱེར་བས། ད་བུ་གཅིག་བྱུང་ན་ལྕགས་ཀྱི་ཁང་པར་བསྐྱེད་ན་འཚོའོ་ཞེས་ཟེར་རོ། ། དེ་ནས་དུས་རེ་ཞིག་ན་བྱང་ཆུབ་སེམས་དཔའ་ཁྱིམ་དེར་སྐྱེས་ཏེ། ཕ་མས་ཀྱང་ལྟས་མཁན་བཞིན་དུ་ལྕགས་ཀྱི་ཁང་པར་སྐྱེད་ནས་ཆེར་སྐྱེས་པ་དང༌། ཕ་མ་ལ་བདག་དགོན་པར་འགྲོའོ་ཞེས་གསོལ་བ་བཏབ་བོ། ། ཕ་མས་ཀྱང་ཁྱོད་ནི་བདག་ཅག་གིས་དཀའ་བས་གསོས་ཏེ།
ཟས་སྐོམ་དང་ནོར་རྫས་ལ་སོགས་པ་ཅིས་ཀྱང་འབྲེལ་བ་མེད་ན་བདག་ཅག་བོར་ཏེ་དགོན་པར་ཅིའི་ཕྱིར་འགྲོ་ཞེས་དྲིས་པས་རྒྱལ་བུས་སྨྲས་པ། དང་པོ་མངལ་དུ་ཞུགས་པའི་ནུབ་མོ་ནས། ། དེ་ནས་བརྩམས་ཏེ་འཇིག་རྟེན་འདི་རྣམས་ནི། ། ལམ་དུ་ཞུགས་ནས་གཞན་དུ་མ་གོལ་བར། ། འཆི་བདག་དྲུང་དུ་དེ་ནི་ཉེ་བར་འགྲོ། ། ཐབས་དང་རབ་ཏུ་ལྡན་པའི་མཐུ་ཡོད་ཀྱང༌། ། འཆི་དང་རྒས་ལས་སུ་ཡང་ཐར་པ་མེད། ། འདི་གཉིས་ཀྱིས་ནི་འདི་ཀུན་རབ་ཏུ་གཙེས། ། དེ་བས་ཆོས་ཀྱི་དོན་དུ་དགོན་པར་མཆིས། ། འགྲོ་བ་འདི་ལྟ་བུར་ནི་འཁོར་བ་ལ། །
སྐྱེ་བོ་འཇིགས་པ་མེད་པ་ངོ་མཚར་ཆེ། ། ལམ་རྣམས་ཐམས་ཅད་འཆི་བདག་ཉིད་ཀྱིས་བཀག ། དགོས་པ་མེད་པར་རབ་ཏུ་དགའ་བཞིན་སྤྱོད། ། ན་དང་རྒ་དང་འཆི་བས་གནོད་བྱེད་དགྲ། ། མཐུ་ཆེན་དགག་པར་མི་ནུས་ཡོད་བཞིན་ལ། ། འཇིག་རྟེན་ཕ་རོལ་ཉམ་ངར་དེས་འགྲོ་ན། ། འདི་ལ་སེམས་ཤེས་སུ་ཞིག་དགའ་བར་སེམས། ། ཕས་སྨྲས་པ། ཁྱོད་ནི་ནགས་སུ་འཆི་བདག་དགྲ་བོ་མི་ཡོང་ངམ། ། དྲང་སྲོང་ཆོས་ལ་གནས་པའང་ནགས་སུ་མ་ཤིའམ། །
དེ་ལྟར་ནགས་ནའང་ཆོས་ཉིད་དེ་བཞིན་ན། ཁྱིམ་བདག་བོར་ཏེ་ནགས་སུ་སོང་ཡང་ཅི་ལ་ཕན། ། བྱང་ཆུབ་སེམས་དཔས་སྨྲས་པ། ནགས་དང་ཁྱིམ་ན་འདུག་ཀྱང་འཆི་བདག་འོང་འགྱུར་ལ། ། ཆོས་ལ་གནས་དང་ལོག་པར་སྤྱོད་པ་མཚུངས་མོད་ ཀྱང༌། ། ཆོས་ཀྱི་བདག་ཉིད་ཅན་རྣམས་མྱ་ངན་གདུང་མི་འགྱུར། ། ཆོས་ཀྱང་ནགས་ཚལ་དག་ན་བདེ་བར་སྒྲུབ་ཏུ་མཆིས། ། དེ་ལ་སོགས་པ་ཁྱིམ་དང་ནགས་ཀྱི་སྐྱོན་ཡོན་མང་དུ་སྨྲས་ནས་ཆགས་པ་མེད་པར་ནགས་སུ་སོང་ཞེས་གྲག་གོ ། དེས་ན་མེ་ཏོག་ཟླ་མཛེས་ཀྱིས་ཞེས་པ། བརྩེ་ལྡན་གྱིས་གཞན་དོན་རྒྱ་ཆེན་པོ་མཐོང་ནས་བདག་ཉིད་ལ་གནོད་པ་དང་སྡུག་བསྔལ་བྱུང་ཡང་བཟོད་པར་བྱས་ཏེ་སྔོན་འདས་པའི་དུས་བསྐལ་བ་གྲངས་མེད་པ་ན །
དེ་བཞིན་གཤེགས་པ་རིན་ཆེན་པད་མའི་ཟླ་བ་མངོན་པར་འཕགས་པའི་རྒྱལ་པོ་ཞེས་བྱ་བ་འཇིག་རྟེན་དུ་བྱུང་ངོ༌། ། དེའི་ཚེ་ཚད་ནི་བསྐལ་བ་བྱེ་བ་ཁྲག་ཁྲིག་དགུ་བཅུ་རྩ་དགུར་འགྱུར་ཏེ། ཉི་མ་རེ་རེ་ཞིང་སེམས་ཅན་དཔག་ཏུ་མེད་པའི་དོན་བྱས་ནས་མྱ་ངན་ལས་འདས་སོ། ། དེ་ནས་ལྔ་བརྒྱ་ཐ་མ་ལ་དམ་པའི་ཆོས་ནུབ་ཏུ་ཉེ་བ་ན། རྒྱལ་པོའི་ཕོ་བྲང་འཁོར་རིན་ཆེན་ལྡན་ཞེས་བྱ་བར་རྒྱལ་པོ་དཔའ་བས་བྱིན་ཞེས་བྱ་བ། བཙུན་མོའི་འཁོར་བརྒྱད་ཁྲི་བཞི་སྟོང་ཡོད་པ། བུ་སྟོང་ཡོད་པ། བུ་མོ་ལྔ་བརྒྱ་ཡོད་པ་ཞིག་བྱུང་ངོ༌། ། དེའི་ཚེ་ཆོས་སྨྲ་བའི་དགེ་སློང་མེ་ཏོག་ཟླ་མཛེས་ཞེས་བྱ་བ་ཞིག་ཀུན་ཏུ་བཟང་པོ་ཞེས་བྱ་བའི་ནགས་ཁྲོད་ཅིག་ན་གནས་པ་ན། བྱང་ཆུབ་སེམས་དཔའ་བདུན་སྟོང་གྲོང་དང་གྲོང་ཁྱེར་དང་རྒྱལ་པོའི་ཕོ་བྲང་འཁོར་ལ་སོགས་པ་ནས་བསྐྲད་ནས།

དེ་དགེ་སློང་དེ་དང་ལྷན་ཅིག་ནགས་ཁྲོད་དེར་བརྟེན་ཅིང་གནས་སོ། ། དེ་ནས་ཆོས་སྨྲ་བ་མེ་ཏོག་ཟླ་མཛེས་དེ་གཅིག་པུ་དབེན་པར་སོང་ནས་ནང་དུ་ཡང་དག་པར་འཇོག་པ་ལ་བཞུགས་ཏེ། ལྷའི་མིག་རྣམ་པར་དག་པ་མི་ལས་འདས་པས་བལྟས་པ་ན། བྱང་ཆུབ་སེམས་དཔའ་དགེ་བའི་རྩ་བ་སྐྱེད་པ་ཁྲག་ཁྲིག་མང་པོ་དག ། སངས་རྒྱས་ཀྱི་ཞིང་སྣ་ཚོགས་ནས་འདིར་སྐྱེས་ཏེ། དེ་དག་ལ་ཆོས་བསྟན་ན་བྱང་ཆུབ་ལས་ཕྱིར་མི་ལྡོག་པར་འགྱུར་ལ། མ་བསྟན་ན་ལྡོག་པར་འགྱུར་བ་མཐོང་སྟེ། དྲན་ཤེས་བཞིན་དུ་ཏིང་ངེ་འཛིན་དེ་ལས་ལངས་ཏེ། བྱང་ཆུབ་སེམས་དཔའི་ཚོགས་ཆེན་པོ་ག་ལ་བ་དེར་སོང་སྟེ། རིགས་ཀྱི་བུ་དག་ཁོ་བོ་ནི་གྲོང་དང་གྲོང་ཁྱེར་ལ་སོགས་པར་སོང་ནས་སེམས་ཅན་རྣམས་ལ་ཆོས་བསྟན་པར་བྱའོ་ཞེས་སྨྲས་པ་དང༌། དེ་ནས་བྱང་ཆུབ་སེམས་པའི་ཚོགས་ཆེན་པོ་དེ་དག་གིས་ཁྱོད་ནགས་ཁྲོད་འདི་ནས་གྲོང་ལ་སོགས་པར་འགྲོ་བ་ནི་ཁོ་བོ་ཅག་འདོད་པ་མ་ཡིན་ཏེ།
ཅིའི་ཕྱིར་ཞེ་ན། དགེ་སློང་དང་དགེ་སློང་མ་དང་དགེ་བསྙེན་དང་དགེ་བསྙཻན་མ་དང༌། ལྷག་པའི་ང་རྒྱལ་ཅན་མང་བས་ཆོས་སྤོང་བ་དག་འབྱུང་བའི་དུས་ལ་བབ་ཀྱིས། དེ་དག་ཚེ་དང་ལྡན་པའི་སྲོག་གཅོད་པར་གྱུར་ན་མི་ལེགས་སོ། ། གཞན་ཡང་བྱང་ཆུབ་སེམས་དཔའི་གཟུགས་ནི་ཤིན་ཏུ་མཛེས་ཤིང་བྱད་བཞིན་བཟང་བ་ལྟ་ན་སྡུག་པ་ཡིན་པས། རྒྱལ་པོ་ལ་སོགས་པ་དག་ཀྱང་ཕྲག་དོག་དང་འཇུངས་པས་ནོན་པའི་སེམས་ཀྱིས་ཁྱོད་ཀྱི་སྲོག་བཅད་ན་མ་ལེགས་སོ་ཞེས་སྨྲས་སོ། ། དེ་ནས་མེ་ཏོག་ཟླ་མཛེས་ཀྱིས་བྱང་ཆུབ་སེམས་དཔའི་ཚོགས་ཆེན་པོ་དེ་དག་ལ་འདི་སྐད་ཅེས། གལ་ཏེ་ཁོ་བོས་བདག་ཉིད་བསྲུང་བ་བྱས་ན་དུས་གསུམ་གྱི་སངས་རྒྱས་ཀྱི་བསྟན་པ་བསྲུང་བར་མི་འགྱུར་ རོ། ། ཞེས་ཟེར་ནས་སྔ་དྲོའི་དུས་སུ་གྲོང་ལ་སོགས་པར་ཕྱིན་ནས་སེམས་ཅན་རྣམས་ལ་ཆོས་བསྟན་པས། སྲོག་ཆགས་ཁྲག་ཁྲིག་དགུ་བཅུ་རྩ་དགུ་བྱང་ཆུབ་ལས་ཕྱིར་མི་ལྡོག་པར་བཀོད་དོ། །
དེ་ནས་མཐར་གྱིས་རྒྱལ་པོའི་ཕོ་བྲང་འཁོར་རིན་ཆེན་ལྡན་དུ་སོང་སྟེ། ཤིང་གླགས་ཤ་ས་ལུའི་དྲུང་དུ་འདུག་གོ ། དེའི་ནུབ་མོ་འདས་པ་དང་རྒྱལ་པོའི་ཕོ་བྲང་འཁོར་དུ་ཞུགས་ཏེ། སྲོག་ཆགས་བྱེ་བ་ཁྲག་ཁྲིག་ཕྲག་སུམ་ཅུ་རྩ་དྲུག་ཀྱང་བྱང་ཆུབ་ཀྱི་ལམ་ལས་ཕྱིར་མི་ལྡོག་པའི་ས་ལ་བཀོད་ཀྱང༌། ད་དུང་ཟས་ཀྱི་བྱ་བ་མ་བྱས་སོ། ། དེ་ཟས་བཅད་ནས་རྒྱལ་པོའི་ཕོ་བྲང་ནས་བྱུང་སྟེ། བཅོམ་ལྡན་འདས་ཀྱི་སེན་མོའི་མཆོད་རྟཻན་གྱི་དྲུང་དུ་སོང་ནས་འགྲེང་བཞིན་དུ་ཉིན་མཚན་འདས་པར་བྱས་སོ། ། དེ་ལྟ་བུ་ལན་བདུན་གྱི་བར་དུ་སེམས་ཅན་དཔག་ཏུ་མེད་པ་སྨིན་པར་བྱས་སོ། ། སྐྱེ་བོའི་ཚོགས་དེ་དག་ཀྱང་དགེ་སློང་དེ་ལ་རབ་ཏུ་དད་པར་གྱུར་ཏེ་དགེ་སློང་གཟུགས་བཟང་ལ་ལྟ་ན་སྡུག་ཅིང་མཛེས་པ་ཙམ་དུ་རྒྱལ་པོ་དཔའ་བས་བྱིན་དེ་ལྟ་མ་ཡིན་པས། དེའི་གཟུགས་ཡོངས་སུ་རྫོགས་པ་རྒྱལ་པོ་དེས་མཐོང་ནས།
ཀྱེ་མ་བཙུན་མོའི་འཁོར་འདི་དག་ནི་ལོག་པར་ཞུགས་ཏེ། སྐྱེ་བོའི་ཚོགས་ཀྱང་ལོག་སྙམ་པས་ཤིན་ཏུ་ཁྲོས་སོ། ། དགེ་སློང་དེ་དག་རྒྱལ་པོའི་ལམ་ན་འདུག་པའི་མིག་ཏུ། རྡུལ་སོང་སྟེ། བཙུན་པའི་ཚུལ་དང༌། འདིས་ཆགས་པའི་སེམས་ཀྱིས་ངའི་བཙུན་མོའི་འཁོར་ལ་བལྟས་མིག་གིས་ཀྱང་བརྡ་བྱས་སོ། ། འདི་གསོད་པར་བྱ་བ་སུ་ཡོད་སྙམ་ནས། རང་གི་ཞབས་འབྲིང་དུ་འབྲང་བའི་བུ་སྟོང་ཡོད་པ་ལ། གཞོན་ནུ་དག་དགེ་སློང་དག་སྲོག་དང་ཕྲོལ་ཅིག། ཅེས་སྨྲས་པས།
དེ་དག་གིས་རྒྱལ་པོ་ལ་བཟློག་པ་དང༌། དགེ་སློང་དེའི་ཕྱིར་བདག་གི་བུ་དག་ཀྱང་བཀའ་མི་ཉན་ཏེ། བདག་གཅིག་པུ་གཉིས་སུ་མེད་པར་བཞག་ནས་ད་ལྟར་དགེ་སློང་འདི་སྲོག་དང་བྲལ་བར་བྱེད་པ་བུ་མེད་སྙམ་པ་དང༌། དེ་ལ་གསོད་པའི་གཤེད་མ་དགའ་བྱེད་ཅེས་བྱ་བ། གཏུམ་པོ་བསམ་པ་མེད་པ་མ་རུངས་པ་ཞིག་ཡོད་པ་དེ་རྒྱལ་པོའི་ལམ་ན་ཧ་ཅང་མི་རིང་བ་ཞིག་ན་འདུག་པ་མཐོང་ནས། དགའ་མགུ་ཡིད་རངས་ཏེ། འདིས་དགེ་སློང་འདི་སྲོག་དང་བྲལ་བར་བྱེད་སྙམ་ནས། ཁྱོད་ལ་བྱ་དགའ་ཆེན་པོ་བྱིན་ནོ། ། དགེ་སློང་འདི་སྲོག་དང་བྲལ་བར་ནུས་སམ། ཞེས་པ་དང༌།
ལྷ་ཤིན་ཏུ་རྔོ་ཐོག་གོ ། བཀའ་བཞིན་དུ་དགེ་སློང་འདི་སྲོག་དང་བྲལ་བར་འཚལ་ལོ། ། ཞེས་སོ། ། དེ་ནས་རྒྱལ་པོས་དེའི་དུས་ལ་བབ་པར་ཤེས་ནས་མཚོན་རྣོན་པོ་ཐོགས་ལ་འདི་ཡི་རྐང་ལག་དང་རྣ་བ་སྣ་ཆོད་ཅིག། འདིས་ཆགས་སེམས་ཀྱིས་ངའི་བཙུན་མོ་ལ་བལྟས་ཀྱིས་ཕྱིར་འདིའི་མིག་ཀྱང་སྐམ་པས་ཕྱུང་ཞིག་ཅེས་སྨྲས་པ་དང༌། དགའ་བྱེད་ཀྱིས་རལ་གྲི་ཐོགས་ནས་རྐང་ལག་དང་རྣ་བ་དང་སྣ་བཅད་དོ། ། མིག་གཉིས་ཀྱང་ཕྱུང་ངོ༌། ། དེ་ནས་དེའི་མགོ་བོ་དང་རྣ་བ་ལ་སོགས་པ་བཅད་པ་ལས། འོད་ཟེར་བྱེ་བ་ཁྲག་ཁྲིག་བརྒྱ་སྟོང་དུ་མ་ཡང་བྱུང་ངོ༌། ཁྲག་ཀྱང་འོ་མའི་རྒྱུན་དུ་བྱུང་སྟེ།
ཕྱོགས་བཅུར་བསྐོར་ནས་སླར་ཡང་དེའི་ལུས་ཀྱི་ནང་དུ་ནུབ་བོ། ། བཅད་ཅིང་གཏུབས་པའི་འཕྲོ་ལས། དཔལ་བེའུ་དང་བཀྲ་ཤིས་དང་འཁོར་ལོ་ལ་སོགས་པ་བྱུང་སྟེ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀུན་ཏུ་སྣང་ངོ༌། ། དེ་ནས་རྒྱལ་པོ་དེ་སྐྱེ་བོའི་ཚོགས་ཆེན་པོ་དང་དོང་ནས། དེ་དག་གིས་དགེ་སློང་ལམ་ན་བཅད་གཏུབས་ཤིང་འདུག་པ་མཐོང་ནས། སྡུག་བསྔལ་ཞིང་ཡིད་མི་བདེ་སྟེ། ངོ་མཚར་དུ་གྱུར་ནས་ཆོ་ངེས་བཏབ་སྟེ། སྨྲེ་སྔགས་བཏོན་ནས་རྒྱལ་པོའི་ཕོ་བྲང་དུ་སོང་ངོ༌། ། རྒྱལ་པོ་སྐྱེད་མོས་ཚལ་དུ་འདུག་པ་ཡང་མི་དགའ་མི་བརྩེ་ཡོངས་སུ་མི་སྤྱོད་དེ་སྐྱེད་མོས་ཚལ་ནས་བྱུང་ངོ༌། །
ཞག་བདུན་འདས་པ་དང་རྒྱལ་པོའི་ཕོ་བྲང་དུ་ཞུགས་པས། དགེ་སློང་དེ་ཤི་ནས་ཞག་བདུན་ལོན་ཡང་ལུས་ཀྱི་མདོག་མ་འགྱུར་བར་མཐོང་ནས། དེའི་ལུས་ཀྱི་མདོག་མ་གྱུར་པ་ལ་བལྟས་ནས། དགེ་སློང་འདི་གདོན་མི་ཟ་བར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཞིག་ན། བདག་གིས་སེམས་ཅན་དམྱལ་བ་ཆེན་པོར་སྐྱེ་བར་འགྱུར་བའི་སྡིག་པའི་ལས་བྱས་ཀྱིས། བདག་མྱུར་དུ་སེམས་ཅན་དམྱལ་བ་ཆེན་པོར་ལྟུང་བར་འགྱུར་རོ་སྙམ་ན། སྟེང་གི་བར་སྣང་ལ་ལྷའི་བུ་བརྒྱད་ཁྲི་མགྲིན་གཅིག་ཏུ་འདི་སྐད་དུ།
རྒྱལ་པོ་ཆེན་པོ་འདི་ནི་དེ་བཞིན་སྟེ། ཁྱོད་ཇི་ལྟར་སེམས་པ་ལྟར་དགེ་སློང་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཡིན་ནོ། ། ཞེས་ཟེར་རོ། །
རྒྱལ་པོས་དེ་ཐོས་པས་ཤིན་ཏུ་འཇིགས་ཤིང༌། སྐྲག་སྟེ་སྤུ་ཟིང་ཞེས་བྱེད་ནས་འགྱོད་པར་གྱུར་ཏེ། སྡུག་བསྔལ་ཞིང་ཡིད་མི་བདེ་ནས་ཆོ་ངེས་བཏབ་ནས། རྒྱལ་པོའི་སྲིད་དང་རྒྱལ་པོའི་ཕོ་བྲང་དང༌། ། ནོར་བུ་རིན་ཆེན་མུ་ཏིག་གསེར་དབྱིག་སྤང༌། ། བདག་ཉིད་མཚོན་ཐོགས་བདག་ཉིད་འཆི་བར་བྱ། ། བདག་ནི་བྱིས་པའི་བློ་ཅན་ལས་ངན་ཅན། ། ཞེས་བྱ་བ་ལ་སོགས་པ་སྨྲས། རྒྱལ་པོ་དེ་ནི་བཅོམ་ལྡན་འདས་ཉིད་དེ། དེའི་ཚེ་ང་ནི་རྒྱལ་པོ་དཔའ་བྱིན་ཡིན།
ངའི་བུ་རྣམས་ནི་ཕྱི་དུས་ཆོས་སྐྱོང་བ་མེ་ཏོག་ཟླ་མཛེས་པད་མའི་བླ་མ་ཡིན། ། དགའ་བྱེད་ནི་ཞི་བའི་རྒྱལ་པོར་འགྱུར། ཞེས་འཕགས་པ་ཀུན་དགའ་བོ་ལ་བཀའ་བསྩལ་ཏོ། ། ཕ་དང་མ་ཡང་གསོད་བྱེད་ཅིང༌། ། ཞེས་པ། འདོད་སྲེད་ཅན་གྱི་གང་ཟག་ནི། སྡིག་པའི་ལས་སྣ་ཚོགས་ལ་འཇུག་ཅིང༌། ཁྱད་པར་ཕ་མ་ཡང་གསོད་པར་བྱེད་དེ། སྔོན་བསྐལ་བ་རྫོགས་ལྡན་གྱི་དུས་སུ། འཛམ་བུ་གླིང་འདིར་གྲོང་ཁྱེར་གཏེར་ལྡན་ཞེས་བྱ་བ་ན།
རྒྱལ་པོ་དྲི་མེད་སྨྲ་ཞེས་བྱ་བ་དང༌། བཙུན་མོ་དགེ་ལྡན་མ་ཞེས་བྱ་བ་ཞིག་ཤིན་ཏུ་སྲས་ཀྱིས་འཕོངས་པ་ལས། རྒྱལ་པོའི་ས་ཕྱོགས་ན་དྲང་སྲོང་མངོན་པར་ཤེས་པ་དང་ལྡན་པ་ཞིག་ཡོད་པ་ལ། རྒྱལ་པོས་བདག་ལ་བུ་མེད་པ་ནི་ཡེ་ནས་བདག་ལ་བསྐལ་བ་མེད་པ་ཡིན་ནམ། འོན་ཏེ་རྐྱེན་གྱིས་བཀག་ནས་སྐྱེར་མ་བཏུབ་པ་ཡིན་ཞུས་པས། དྲང་སྲོང་ན་རེ་རྒྱལ་པོའི་བུ་སྐལ་ནི་ས་ཕྱོགས་འདི་ན་བྲམ་ཟེ་བསམ་གཏན་བྱེད་པ་ཞིག་ཡོད་དེ། དེ་ཚེའི་དུས་བྱས་ནས་རྒྱལ་པོའི་སྲས་སུ་གྱུར་ཏོ། ། ཞེས་སོ། ། རྒྱལ་པོ་གདོལ་བ་ཅན་སྲས་རིངས་པས་བྲམ་ཟེ་དུས་མ་ཡིན་པར་འཚོ་བ་དང་ཕྲལ་བས། དེའི་སྲས་སུ་མ་སྐྱེས་པར་སྐྱེ་བ་གཞན་དུ་བླངས་སོ། །
དེ་ནས་ཡང་རྒྱལ་པོས་དྲང་སྲོང་ལ་ཞུས་པ། བྲམ་ཟེ་ནི་ཚེའི་དུས་བྱེད་དུ་གྱུར་ཀྱང་བདག་གིས་སྲས་སུ་སྐྱེར་མ་འཚལ་ན། ཞུས་པས། སྨྲས་པ་བྲམ་ཟེ་མྱུར་དུ་འདའ་ངེས་པ་ལ་དུས་མ་ཡིན་པར་བཀྲོངས་པས་སྐྱེ་བ་གཞན་དུ་བླངས་སོ། ། ད་ལྟར་མེ་རི་འབར་བའི་ཁ་ལ་རི་བོང་དམར་སྐྱ་བ་རྣ་བ་གཡས་པ་བསྐུམ་པ་ཞིག་ཏུ་སྐྱེས་ཏེ། དེའི་ཚེ་འཕོས་ནས་རྒྱལ་པོའི་སྲས་སུ་སྐྱེའོ་བྱས་པས། རྒྱལ་པོས་འབངས་རྣམས་རློག་སྟེ་རི་ལ་བཙལ་པས། རི་བོང་དེ་ལྟ་བུ་ཞིག་རྙེད་པས་བསད་དོ། ། རི་བོང་དེས་ཁས་སྨྲ་མ་ཤེས་ཀྱང་ཡིད་ལ་སྨོད་དོར་བ༑ ང་འབྲོག་སྟོང་པ་ན་རྩྭ་ཟ་ཆུ་འཐུང་ཞིང་གཞན་ལ་མི་གནོད་པ་བསད་པས།
ཚེ་འཕོས་ནས་རྒྱལ་པོ་ཁྱོད་ཀྱི་གཤེད་མར་གྱུར་ཅིག་ཅེས་སོ། ། དེ་ཤི་བ་དང་བཙུན་མོ་ལ་སྲས་བལྟམས་སོ། ། མངལ་ལ་གནས་ཙམ་ན་ཡུམ་ཤ་ཟ་སྙིང་འདོད་པ་ལ་ཤ་གཞན་གྱིས་མ་ཕན་ནས་རྒྱལ་པོའི་ཁྲག་འཐུང་ན་ཕན་སྙམ་མོ། ། རྒྱལ་པོའི་མཐེབ་ཆུང་ལས་ཁྲག་ཕྱུང་ནས་བཏུང་བས་ཕན་ནོ། ། དེ་ནས་ལོ་དུས་སུ་སྲས་བལྟམས་པའི་མིང་ནི་རྒྱལ་བུ་ནོར་བུ་འཛིན་ཞེས་བཏགས་སོ། ། དེ་ནས་གཞོན་ནུ་དེ་ཆེར་སྐྱེས་པ་དང༌། ཡབ་ཀྱི་རྒྱལ་སྲིད་ཀྱི་ལོངས་སྤྱོད་དང་མངའ་ཐང་ཆེན་པོ་མཐོང་ནས། གནོད་སེམས་སྐྱེས་ནས། སྲས་ཀྱིས་སྡིག་པའི་བཤེས་གཉེན་ཞིག་ལ་དྲིས་ཏེ་ཡབ་རྒྱལ་པོའི་མངའ་ཐང་ལོངས་སྤྱོད་ནི་བདག་གིས་ནམ་ཐོབ་བྱས་པས། འདི་རྣམས་ཡབ་རྒྱལ་པོ་ནམ་འདས་ཙམ་ན་ཐོབ་བོ་ཞེས་སོ། །
རྒྱལ་བུ་དེ་རྒྱལ་སྲིད་ལ་ཆགས་ཤིང་བརྐམས་པའི་དབང་གིས། ཡབ་གདུགས་ཚོད་གསོལ་དུས་སུ་ལག་ཏུ་མཚོན་ཐོགས་ཏེ་བྱུང་བ་དང༌། ཡུམ་ན་རེ་མ་སྐྱེས་དགྲ་ཞེས་ཟེར་ནས་ངུ་བཞིན་དུ་བཤུམས་ཀྱང་མ་ཉན་ནོ། ། དེར་ཡབ་མཚོན་ཀྱི་བཏབ་སྟེ་བཀྲོངས་སོ། ། ཡུམ་ཡང་དེའི་མྱ་ངན་གྱིས་འདས་ཏེ། ཡབ་ཡུམ་གཉིས་དུས་གཅིག་ཏུ་འདས་སོ། ། བློན་པོ་རྣམས་ཀྱིས་རྒྱལ་བུ་གདོལ་བ་ཅན་འདི་ལ་རྒྱལ་སྲིད་བསྐུར་རྒྱུ་ནི་མིན་ཏེ། རྒྱལ་བུ་ཐོབ་མི་མངའ་བས། ད་བསྐུར་རོ་ཞེས་ཟེར་ནས་རྒྱལ་སྲིད་ཀྱང་ཕུལ་ལོ་ཞེས་སོ། ། དེ་ཡི་འདོད་པ་སུས་བྱེད་ནུས། །
ཞེས་པ། དངོས་པོ་གང་ལ་ཡང་ཆོག་ཤེས་མེད་པ་ནི། ཚེ་འདི་དང་ཕ་རོལ་ཏུ་སྡུག་བསྔལ་ཐམས་ཅད་ཀྱི་རྩ་བ་ཡིན་ཏེ། སྔོན་རྒྱལ་པོ་གྲགས་པ་མཐའ་ཡས་ཞེས་པ་བསོད་ནམས་ཀྱི་སྟོབས་ཆེ་བ་ཞིག་གནས་པ་ཕོ་བྲང་གི་ཕྱི་རོལ་ཏུ་སོང་བ་དང༌། ཞིང་པས་རྨོ་བཀོལ་བྱེད་པ་དང༌། བལ་འཁེལ་ཞིང་འཐག་འཐག་པ་དག་མཐོང་ནས། འདི་ཀུན་ཅི་བྱེད་པ་ཡིན་ཞེས་སོ། ། བློན་པོས་སྨྲས་པ། ཇི་ཙམ་ལུས་གནས་ཀྱི་བར་དུ་འཚོ་བ་སྟེ་རྒྱགས་དགོས་པས། དེའི་རྒྱུ་བྱེད་པས་སོ་བྱས་པས་རྒྱལ་པོ་ན་རེ།
ང་རྒྱལ་པོའི་བསོད་ནམས་ཡོད་ན་འབད་པ་བྱ་མི་དགོས་པར་ཟས་གོས་འབྱུང་བར་གྱུར་ཅིག་ཅེས་སྨོན་ལམ་བཏབ་པས། ཇི་ལྟར་འདོད་པ་བཞིན་དུ་བྱུང་སྟེ། ནམ་མཁའ་ལས་རིན་པོ་ཆེའི་ཆར་ཡང་བབས་པས་རོལ་མོའི་སྒྲ་ཡང་མང་པོ་བྱུང༌། ཡང་རྒྱལ་པོ་ན་རེ། འདི་སུའི་ཡོན་ཏན་ཡིན་སྨྲས་པས། འདི་དག་ནི་རྒྱལ་པོ་ཉིད་ཀྱི་བྱིན་རླབས་དང་བདག་ཅག་གི་བསོད་ནམས་ལགས་སོ་ཞེས་སོ། ། དེ་ལྟར་འཛམ་བུའི་གླིང་གི་བདེ་སྐྱིད་ཐམས་ཅད་ལ་མངའ་མཛད་པ་ལས་ད་ནི་བདག་གི་ཤར་ལུས་འཕགས་པོའི་གླིང་བདག་ཏུ་བྱའོ་སྙམ་ནས། གསེར་གྱི་འཁོར་ལོ་ཤར་དུ་འཕངས་ཏེ། དེའི་ཕྱི་བཞིན་དུ་བློན་པོ་རིན་པོ་ཆེ་ལ་སོགས་པ་རིན་པོ་ཆེ་སྣ་བདུན་དང་བཅས་པ་བྱོན་ཏེ། དེའི་མི་ནོར་ཐམས་ཅད་ལ་མངའ་མཛད་དོ། །
དེ་བཞིན་དུ་བྱང་དང་ནུབ་ཏུ་ཡང་བྱོན་ནས་ལོངས་སྤྱད་པས་ཀྱང་འདོད་པའི་སེམས་མ་ཞི་སྟེ། ད་ནི་བདག་རྒྱལ་ཆེན་རིགས་བཞིའི་གནས་སུ་འགྲོ་བར་བྱའོ་སྙམ་ནས། འཁོར་ལོ་སྟེང་དུ་འཕངས་ནས་ཕྱི་བཞིན་ཕྱིན་པ་དང་རྒྱལ་ཆེན་བཞིས་ཀྱང་དེ་མཐོང་ནས་རོལ་མོ་དུ་མ་དང་བཅས་པས་བསུ་བ་མཛད་དོ། ། དེས་ཀྱང་ཆོག་མ་ཤེས་ཏེ། ད་ནི་སུམ་ཅུ་རྩ་གསུམ་དུ་འགྲོ་སྙམ་ནས་འཁོར་ལོའི་ཕྱི་བཞིན་ཕྱིན་པས་དེར་རྟོལ་ཏེ། ལྷ་རྣམས་ཀྱིས་ངོ་མ་ཤེས་པ་ལས་ལྷའི་དྲང་སྲོང་མངོན་ཤེས་ཅན་ཞིག་ན་རེ་མིའི་གནས་ནས་འོངས་པ་འཁོར་ལོས་བསྒྱུར་བའི་རྒྱལ་པོ་གྲགས་པ་མཐའ་ཡས་ཞེས་བྱ་བ་ཡིན་ནོ། ། ཞེས་སོ། ། དེར་ལྷ་རྣམས་ཀྱིས་རོལ་མོ་མང་པོ་དང་བཅས་པས་བསུས་ནས། རྣམ་པར་རྒྱལ་བའི་ཁང་བཟང་དུ་ཁྲིད། ལྷའི་དབང་པོ་བརྒྱ་བྱིན་གྱི་སྟན་ཕྱེད་ལ་བཞག་ནས།
བརྒྱ་བྱིན་གྱི་སྟན་དང་མངའ་ཐང་ཕྱེད་ལ་དབང་བྱས་སོ། ། དེས་ཀྱང་ཆོག་མ་ཤེས་ཏེ་ད་ནི་ལྷའི་དབང་པོ་བརྒྱ་བྱིན་ནི་བསད་ལ། ང་གཅིག་པུས་ལྷའི་རྒྱལ་སྲིད་ལ་དབང་བྱའོ་སྙམ་པ་དང༌། དེ་མ་ཐག་ཏུ་སྔོན་གྱི་ཕོ་བྲང་རྙིང་པར་ལྷུང་ནས་བྱེ་ཚན་ལ་མར་གསར་གྱི་གོང་བུ་བཞག་པ་ལྟར་ཤིན་ཏུ་ཉམ་ཐག་པས་འཆི་བའི་དུས་བྱས་སོ། ། དེ་ནས་ཀྱང་ངན་སོང་དུ་ལྷུང་ངོ༌། ། ཞེས་གྲག་གོ ། ༈ དེའི་ཕུན་ཚོགས་ཟད་མི་ཤེས། ། ཞེས་པ། དངོས་པོ་ཉུང་ཟད་ཙམ་གྱིས་ཆོག་ཤེས་ན་ཡོན་ཏན་ཆེ་སྟེ། རྒྱ་གར་གྱི་ཡུལ་དུ་དབུལ་པོ་དེས་པ་ཞེས་བྱ་བས་ཕྱག་བདར་གྱི་ཁྲོད་ནས་ནོར་བུ་རིན་པོ་ཆེ་རྙེད་དེ།
དེའི་བསམ་པར་ངས་སྔོན་ཡང་དགེ་བ་མ་བྱས་པས་ད་ལྟར་ཤིན་ཏུ་དབུལ་བར་གྱུར་པས་ནོར་བུ་འདྀ་སྦྱིན་པར་བྱའོ་སྙམ་ནས་གྲོང་ཁྱེར་གྱི་དབུས་སུ་ཡོང་ནས། སྐྱེ་མི་དབུལ་པོ་རྣམས་ལ་བདག་གིས་ནོར་བུ་སྦྱིན་ནོ་ཞེས་སྒྲ་བསྒྲགས་པས། དབུལ་པོ་ཐམས་ཅད་དེའི་མདུན་འདུས་སོ། ། རྒྱལ་པོ་ཚངས་སྦྱིན་ཞེས་པ་འབྱོར་པ་ཆེན་པོ་དང་ལྡན་པ་ཞིག་ཀྱང་དེར་འོངས་ཏེ་སློང་ངོ་དེར་ཀུན་གྱིས་སློང་བས། དེས་པ་ན་རེ་འདི་ནི་གཞན་ལ་མི་སྟེར་ཏེ། ལྟོགས་པ་རྒྱལ་པོ་ཚངས་བྱིན་ལ་སྟེར་རོ་ཟེར་ནས། རྒྱལ་པོ་ཤིན་ཏུ་ངོ་ཚ་བས་ཁྲོས་ཏེ་སྨྲས་པ། ང་རྒྱལ་ཁམས་བརྒྱད་ཁྲི་བཞི་སྟོང་ལ་དབང་བྱེད་ལྗོངས་སུམ་བརྒྱ་དྲུག་ཅུ་ལ་དབང་བསྒྱུར་བས་ལྟོགས་སམ་བྱས་པས། དེས་པ་ན་རེ་སྔ་མ་དེ་ཙམ་ཡོད་ཀྱང་ཆོག་མི་ཤེས་པར་ད་རུང་འདོད་པས་རྒྱལ་པོ་ཉིད་ལྟོགས་སོ་ཟེར། དེར་རྒྱལ་པོའི་བསམ་པར་དེ་ལྟར་གོ་ནས་རྒྱལ་པོས་ཀྱང་སྦྱིན་པ་རྒྱ་ཆེན་པོ་བཏང༌།
དེས་པས་ཀྱང་ནོར་བུ་གཞན་ལ་བྱིན་པས། གཉིས་ཀས་འབྲས་བུ་ཐོབ་བོ། ། དཔེར་ན། ནམ་མཁའ་ལྡིང་གིས་ནི། ། ཞེས་པ། ཚོགས་གཉིས་སྒྲུབ་པ་ཉམས་སུ་བླངས་པས་འབྲས་བུ་རང་དོན་དུ་ཆོས་སྐུ་མངོན་དུ་གྱུར་ཅིང་གཞན་དོན་དུ་སྔོན་གྱི་སྨོན་ལམ་གྱི་དབང་གིས་གཟུགས་སྐུ་གཉིས་འབྱུང་བའོ། ། སྨོན་ལམ་གྱིས་མི་ཕན་ནོ་ཞེ་ན་ཕན་ཏེ། སྔོན་བྲམ་ཟེ་ཤང་ཀུ་ཞེས་པ་ཞིག་བྱུང༌། ངའི་ས་ཆར་མི་ཐམས་ཅད་ཀླུ་གདོན་གྱི་འཚེ་བས་བདག་གི་ཀླུ་དབང་དུ་བྱ་བའི་རིག་པ་ཞིག་བསྩལ་ལ་སེམས་ཅན་ནད་མེད་པ་ལ་འགོད་དོ། ། སྙམ་ནས་འཚོལ་དུ་ཕྱིན་པ་ལ།
ཡུལ་ཞིག་གི་ཞིང་ཞིག་ན་བུད་མེད་ནག་མོ་འབང་ཞེས་པ། ཞིང་ལ་ཡུར་མ་བྱེད་པའི་རྩ་ན་བུ་ཆུང་བ་ལ་མས་ཉུངས་དཀར་འབྲུ་གུ་འགའ་སྟེར་བས་སྦྲུལ་ནག་པོ་ཞིག་བྱུང་ནས་བུ་ཆུང་ལ་ཅུང་ཟད་ཐུག་པས་ངུ་བ་འཕྲོ་ཆད་དེ་ཤི་བ་ལྟར་ཉལ་ནས། མས་ཡུར་མ་བྱས། དགོང་མོ་ཡང་རྫས་ཤིག་སྟེར་བས་སྦྲུལ་དཀར་པོ་ཞིག་བྱུང་སྟེ་བུ་ཆུང་ལ་ཐུག་པས་སོས་པར་གྱུར་པ་དེ་བྲམ་ཟེས་མཐོང་སྟེ། བུད་མེད་འདི་ལ་ཀླུ་དབང་དུ་བྱེད་པའི་རིག་པ་ཞིག་ཡོད་ངེས་སྙམ་ནས་ཞུས་པས། རྫས་ཁྱི་ནག་མོའི་འོ་མ་ཕུལ་བརྒྱད་ཚོལ་ཟེར་ནས། འོ་མ་ཕུལ་བརྒྱད་བཙལ་ནས་འོངས་པ་དང༌། འཐུང་དུ་བཅུག་པ་ལ་བདུན་བཏུང་ནས་ཕུལ་གང་ལུས་པས། སློབ་དཔོན་མ་དེ་ན་རེ་འདི་རྣམས་ཡོངས་འཐུང་ཐུབ་ན་ཀླུ་ཆེན་པོ་བརྒྱད་དབང་དུ་འགྱུར་བ་ཡིན་པ་ལ། ད་ཀླུ་མཐའ་ཡས་ཞེས་བྱ་བ་ཞིག་དབང་དུ་མ་འདུས་པས།
ཁྱོད་ལ་ཀླུའི་བར་ཆད་ཁྱེའུ་ཐོང་ཞིག་གིས་སོགས་དབྲག་ཏུ་དུག་དགོར་འོང་བས་དེ་བྱུང་ན་རྒྱ་མཚོའི་སྦུ་བ་ལོང་ལ་དཀུས་ཤིག་ཅེས་པའི་གདམས་ངག་བྱས་སོ། ། དེ་ནས་ཁོས་ཡུལ་དུ་འོངས་ནས་ཀླུའི་ནད་ཀྱི་བཏབ་པ་མང་པོ་བོས་པར་བྱས་པ་ལས། དུས་ཕྱིས་ཁོ་བོ་བདག་ལ་སྔ་མ་བཞིན་དུ་ཀླུའི་བར་ཆད་བྱུང་ནས། གཡོག་ཅིག་རྒྱ་མཚོའི་སྦུ་བ་ལེན་དུ་བཏང་བ་ལ་ཀླུས་སྨན་པ་ཞིག་ཏུ་བྱས་ནས་ལམ་དུ་གདོད་གར་ཕྱིན་དྲིས་པ་དང༌། དེས་ལོ་རྒྱུས་བྱས་ཏེ་བསྟན་པས། འདི་མ་ཡིན་ཟེར་ནས་གཞན་ཞིག་བསྐུར་རོ། ། གཡོག་གིས་དེ་དག་བརྗོད་པས་ཀླུས་བར་ཆད་བྱས་པས་ངེས་པར་འཆི་བར་ཤེས་ནས། རྡོ་རིང་ཞིག་གི་སྟེང་ན་ནམ་མཁའ་ལྡིང་གི་གཟུགས་བྱས་ཏེ་རྟེན་བཙུགས་ནས། གང་ཟག་སུས་འདི་ལ་ཕྱག་དང་མཆོད་པ་དང་བསྙེན་བཀུར་བྱེད་པ་ཐམས་ཅད་ཀླུ་གདོན་གྱི་འཇིགས་པ་ལས་གྲོལ་བར་གྱུར་ཅིག་ཅེས་གཞན་དོན་དུ་སྨོད་བཙུགས་པས། བྲམ་ཟེ་ནས་ཀྱང་ཕྱིས་དེ་ལ་མཆོད་པ་ལ་སོགས་པ་བྱས་པས་མཆོད་སྡོང་དེས་ཀླུ་གདོན་གྱི་གནོད་པ་ཐམས་ཅད་སེལ་བར་ནུས་པ་ལྟ་བུའོ། །
ཉོན་མོངས་མེད་ཀྱང་དེ་དག་ལ། ། ཞེས་པ། སྔོན་གྱི་ལས་ཀྱི་རྣམ་པར་སྨིན་པ་ནི་སླུ་མི་སྲིད་དེ། འཕགས་པ་དགྲ་བཅོམ་པ་དབང་དང་ལྡན་པ་མོའུ་འགལ་གྱི་བུ་སྔོན་བྱིས་པ་སྐྱེ་བོའི་དུས་སུ་ཁྱིམ་ཐབ་དབང་དུ་གྱུར་པས་ཡུལ་དམ་པ་ཕ་མ་ལ་སྡང་བར་ཞུགས་ནས། ལུས་ཀྱི་སྡིགས་པ་དང༌། ངག་གིས་ཀྱང་གཞན་དག་གིས་ཕ་མ་འདི་གཉིས་ཀྱི་རྐང་ལག་ལྷམ་བུ་བཅོམ་པ་ལྟར་རུག་རུག་པར་བཅོམ་ན་ཅི་མ་རུང་ཞེས་བརྗོད་པས། ཞིང་དམ་པ་ལ་བརྟེན་པའི་ལས་མི་ཟད་པ་བསགས་པའི་རྒྱུས་དམྱལ་བ་ལ་སོགས་པ་སྡུག་བསྔལ་དྲག་པོ་མྱངས་ནས། དེ་ནས་ཕྱིས་ཉོན་མོངས་པ་ལ་ལུས་དྲུང་ནས་ཕྱུང་སྟེ། དགྲ་བཅོམ་པ་ཐོབ་ནས་འཕགས་པ་ཤཱ་རིའི་བུ་དང་གཉིས་འགྲོགས་ཏེ། ཡུལ་གཞན་ཞིག་ཏུ་ལྗོངས་རྒྱུར་ཕྱྀན་པའི་ཚེ།
ཀུན་ཏུ་རྒྱུ་འོད་སྲུང་རྫོགས་བྱེད་ཅེས་བྱ་བ་ཞིག་སྔོན་ཆོས་ལོག་པ་བཤད་པའི་རྒྱུས་ནི་ཉི་ཚེ་བའི་སེམས་ཅན་དམྱལ་བར་སྐྱེས་ནས་སྡུག་བསྔལ་དཔག་ཏུ་མེད་པ་དང་ལྡན་པ་ཞིག་མཐོང་བས། འཕགས་པ་དག་གར་གཤེགས་ཞེས་དྲིས་པ་ལ་འཛམ་བུའི་གླིང་དུ་འགྲོ་བྱས་པས། འོ་ན་ངའི་སློབ་མ་ཀུན་ཏུ་རྒྱུ་འཛམ་བུའི་གླིང་ན་ཡོད་པ་རྣམས་ལ་ངས་ཆོས་ལོག་པར་བཤད་པས་ལྕེ་ཐོང་ཤོལ་གྱིས་རྨོ་བ་ལ་སོགས་པ་སྡུག་བསྔལ་འདི་ལྟ་བུ་བྱུང་བས་ཆོས་དེ་མ་བཤད་མ་སྒྲུབ་ཆོས་ལུགས་དེ་དོར་ཅིག་གསུང་བར་ཞུའོ་ཞེས་འཕྲིན་སྤྲིངས་པས། དགྲ་བཅོམ་པ་གཉིས་ཀྱིས་ཀུན་ཏུ་རྒྱུ་དག་ལ་ཁྱོད་ཀྱི་སློན་དཔོན་དམྱལ་བར་སྐྱེས་ནས་སྡུག་བསྔལ་ཆེན་པོ་དང་ལྡན་པས། ཁྱོད་ལ་ཆོས་ལོག་མ་བཤད་མ་སྒྲུབ་ཟེར་རོ་བྱས་པས། དེ་དག་ཁྲོས་ཏེ་ཁོ་བོའི་སློབ་དཔོན་དམྱལ་བར་སྐྱེས་པ་ཨ་ཟེར་ནས། འཕགས་པ་མོའུ་འགལ་གྱི་བུ་ཡན་ལག་ལྟོ་བ་དང་དབྱུག་པས་འདམ་བུ་བཅག་པ་ལྟར་རུག་རུག་པོར་བྱས་པ་ཤཱ་རིའི་བུས། གོས་ཀྱིས་བཏུམས་ནས་ཁུར་འོངས་པ་དང༌། གྲོགས་གཞན་དག་ན་རེ། ཚེ་དང་ལྡན་པ་རྙེད་པ་དང་ལྡན་ནམ།
ཞེས་སོ། ། དེ་བསྟན་པས་རྒྱལ་པོ་ཤིན་ཏུ་མ་དགའ་ནས་བདག་གི་མཆོད་གནས་གསོ་བར་བྱའོ་ཞེས་སྨན་པ་མང་དུ་བོས་ཏེ་འདི་འཚོ་ན་རྙེད་པ་ཆེར་བྱིན། མ་འཚོ་ན་ནི་ཁྱེད་འཚོ་བ་དང་ཕྲལ་ལོ་ཞེས་ཟེར་བ་ལ། མོའུ་འགལ་གྱིས་སྨན་པ་དེ་དག་གི་དོན་དུ་ཁྱེད་ཅག་བདག་ལ་སྨན་ཐོང་ཞིག་བདག་གི་རྫུ་འཕྲུལ་བྱའོ་ཞེས་ཟེར་ཏེ། རེ་ཞིག་འཚོ་བའི་རྫུ་འཕྲུལ་མཛད་ནས་སྨན་པ་རྣམས་འཇིགས་པ་དེ་ལས་ཐར་པ་དང༌། མྱ་ངན་ལས་འདས་སོ་ཞེས་ཏེ། དེ་ནི་སྔོན་མ་ལ་གནོད་པ་བྱས་པའི་འབྲས་བུའོ། ། འདྲེན་པས་མངོན་དུ་དཀའ་བ་སྤྱད་རྣམས་དང༌། ། གཞན་ཡང་ངོ་མཚར་རྨད་བྱུང་བ་འདི་དག། དམ་པའི་གཞུང་ཐོས་མདོ་སྡེ་མཐོང་བ་ལ། །
བརྟེན་ནས་རང་གཞན་དོན་རྣམས་རྣམ་པར་དབྱེ། ། དགེ་བ་དེས་ནི་སྡུག་བསྔལ་མེས་གདུངས་པའི། ། འགྲོ་རྣམས་ཐེག་ཆེན་ལམ་འདིས་བགྲོད་པར་ཤོག ། དགེའོ། ། ། ། བྱང་ཆུབ་སེམས་པའི་སྤྱོད་པ་ལ་འཇུག་པའི་སྐབས་སུ་མཁས་པའི་གཏམ། མདོའི་ཁུངས་བརྒྱ་བ་རྫོགས་སོ། ། ། ། འགྲོ་བ་དཔག་ཏུ་མེད་པ་ལ་ཕན་པ་རྒྱ་ཆེན་པོ་ཐོབ་པར་གྱུར་ཅིག། མངྒ་ལཾ།། བྷ་ཝནྟུ།། ཤུ་བྷམ། །
ཀུན་མཁྱེན་འཚོ་སྣ་བའི་ཕྱག་དཔེའོ་ཞུས་དག ། མཁྱེན་བརྩེའི་འོད་སྣང་ལས། སྤྱོད་འཇུག་གི་གཏམ་རྒྱུད། བྱང་ཆུང་སེམས་དཔའི་སྤྱོད་པ་ལ་འཇུག་པའི་གཏམ་རྒྱུད་བཞུགས། -PAGE 184--PAGE 183--PAGE 134-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
