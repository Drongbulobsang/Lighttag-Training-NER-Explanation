གསུང་འབུམ། གྲགས་པ་བཤད་སྒྲུབ།
པོད ༡༡
རྒྱུ་དང་འབྲས་བུའི་རྣམ་གཞག་ལེགས་བཤད་སྙིང་པོ།
༄༅། །རྒྱུ་དང་འབྲས་བུའི་རྣམ་གཞག་ལེགས་བཤད་སྙིང་པོ་ཞེས་བྱ་བ་བཞུགས། ན་མོ་མཉྫུ་ཤྲཱེ་ཡེ། གནས་དང་གནས་མིན་མཁྱེན་པའི་སྟོབས་ཉིད་ ཀྱིས། ། རྒྱུ་དང་འབྲས་བུའི་རྣམ་དབྱེ་མངོན་སུམ་དུ། ། ཇི་བཞིན་གཟིགས་གང་འགྲོ་ལ་གསལ་མཛད་པ། ། ཐུབ་དབང་སྐྱབས་ཀྱི་དམ་པར་གུས་ཕྱག་འཚལ། ། དེ་ལ་འདིར་བླང་དོར་གྱི་གནས་ལ་རིགས་པ་ཡང་དག་གིས་ངེས་པ་རྙེད་པ་ལ་རྒྱུ་དང་འབྲས་བུའི་རྣམ་གཞག་ཤེས་དགོས་པས་ན། བཅོམ་ལྡན་འདས་ཀྱིས་གསུང་རབ་དུ་མར་དེའི་རྣམ་གཞག་མང་དུ་བསྟན་པའི་དགོངས་པ་ཤིང་རྟ་ཆེན་པོ་རྣམས་ཀྱིས་ལུང་དང་རིགས་པའི་སྒོ་ནས་གཏན་ལ་ཕབ་ཅིང༌། ཁྱད་པར་དུ་ཤིང་རྟ་ཆེན་པོའི་ཐོགས་མེད་སྐུ་མཆེད་གཉིས་ཀྱིས་མངོན་པ་གོང་འོག་གིས་གཞུང་གཉིས་སུ་ལེགས་པར་གསལ་བར་མཛད་དོ། ། དེ་ལྟ་ནའང་དེ་དག་གི་གཞུང་ནི་རྒྱ་ཆེ་ཞིང་དགོངས་པའི་གནས་ཟབ་མོ་གཞན་དག་གིས་རྟོགས་དཀའ་བས་ན།
འདིར་དགོངས་པ་ཕྱོགས་གཅིགཏུ་བསྒྲིགས་ནས་འཆད་ཅིང་གཙོ་བོར་མངོན་པ་གོང་མའི་ལུགས་བཞིན་དུ་བཤད་པར་བྱའོ། ། འདི་ལ་གསུམ། རྒྱུ་དང༌། རྐྱེན་དང༌། འབྲས་བུའི་རྣམ་གཞག་བཤད་ པའོ། ། དང་པོ་ལ་གཉིས། མཚན་ཉིད་དང༌། དབྱེ་བའོ། ། དང་པོ་ནི། སྐྱེད་བྱེད།
རྒྱུའི་མཚན་ཉིད། འདིར་མཚན་ཉིད་ཅེས་པ་ནི། དོན་ལྡོག་ཡིན་པས་མཚོན་བྱ་དེ་ཉིད་ཀྱི་དོན་ཀྱང་ཡིན་ནོ། ། ཆོས་དེའི་སྐྱེད་བྱེད། ཆོས་དེའི་རྒྱུའི་མཚན་ཉིད་ཡིན་ཏེ། མྱུ་གུའི་སྐྱེད་བྱེད། མྱུ་གུའི་རྒྱུའི་མཚན་ཉིད་ཡིན་པ་བཞིན་ནོ། ། དེ་བཞིན་དུ་ཆོས་དེའི་དངོས་སུ་སྐྱེད་བྱེད། ཆོས་དེའི་དངོས་རྒྱུའི་མཚན་ཉིད། ཆོས་དེའི་བརྒྱུད་ནས་སྐྱེད་བྱེད།
ཆོས་དེའི་བརྒྱུད་རྒྱུའི་མཚན་ཉིད་ཡིན་ཏེ། ཚུལ་དེ་མྱུ་གུ་སོགས་ལའང་སྦྱར་བར་བྱའོ། ། འོན་ཀྱང་རྣམ་སྨིན་གྱི་སྐྱེད་བྱེད། རྣམ་སྨིན་གྱི་རྒྱུའི་མཚན་ཉིད་མིན་པ་ལྟ་བུའི་དམིགས་བསལ་ཡོད་དོ། ། གཉིས་པ་དབྱེ་བ་ལ། གཉིས་ཏེ། ངོ་བོ་དང༌། སྒྲས་བརྗོད་རིགས་ཀྱི་སྒོ་ནས་དབྱེ་བའོ། ། དང་པོ་ལ་ཉེར་ལེན་དང༌། ལྷན་ཅིག་བྱེད་རྐྱེན་གཉིས།
དང་པོ་ལ་མཚན་ཉིད་དང༌། མཚན་གཞི་དང༌། སྒྲ་དོན་ནོ། ། རང་གི་ཉེར་འབྲས་རང་གི་རྫས་རྒྱུན་དུ་གཙོ་བོར་སྐྱེད་བྱེད། རང་ཉིད་ཉེར་ལེན་ཡིན་པའི་མཚན་ཉིད། གཞི་དང་སྦྲེལ་ན། མྱུ་གུ་རང་གི་རྫས་རྒྱུན་དུ་གཙོ་བོར་སྐྱེད་བྱེད། རང་ཉིད་མྱུ་གུའི་ཉེར་ལེན་ཡིན་པའི་མཚན་ཉིད། དེ་བཞིན་དུ་ཀ་བུམ་སོགས་ལའང་སྦྱོར། མཚན་གཞི་ནི།
མྱུ་གུའི་ས་བོན་མྱུ་གུའི་ཉེར་ལེན་ཡིན་པ་ལྟ་བུའོ། ། སྒྲ་དོན་ནི། རང་གི་ཉེ་བར་བླང་བྱའི་འབྲས་བུ་གང་ཡིན་པ་དེར་འགྱུར་རུང་བ་སྟེ། དཔེར་ན། མྱུ་གུའི་ས་བོན་མྱུ་གུ་དང༌། འཇིམ་པ་རང་གི་ཉེར་འབྲས་རྫས་བུམ་ལྟ་བུར་འགྱུར་དགོས་པ་བཞིན་ནོ། ། འོན་ཀྱང་རང་གི་རྫས་རྒྱུན་ཕྱི་མ་དེར་འགྱུར་བ་ཙམ་གྱིས་རང་ཉིད་འབྲས་བུ་སྤྱི་ཙམ་པ་གང་ཡིན་པ་དེར་འགྱུར་ཞེས་ཁས་ལེན་དགོས་པ་ནི་མིན་ཏེ། སྐུད་པ་ཚོགས་ནས་སྣམ་བུར་སྐྱེ་ཡང༌། སྐུད་པ་རེ་རེ་ནས་སྣམ་བུར་མི་འགྱུར་བ་བཞིན་ནོ། ། གཉིས་པ་ལྷན་ཅིག་བྱེད་རྐྱེན་ལ་མཚན་ཉིད།
མཚན་གཞི། སྒྲ་དོན་ནོ། ། རང་གི་ལྷན་ཅིག་བྱེད་འབྲས་རང་གི་རྫས་རྒྱུན་མ་ཡིན་པར་གཙོ་བོར་སྐྱེད་བྱེད། རང་ཉིད་ལྷན་ཅིག་བྱེད་རྐྱེན་ཡིན་པའི་མཚན་ཉིད། གཞི་ལ་སྦྱར་ན། མྱུ་གུ་རང་གི་རྫས་རྒྱུན་མ་ཡིན་པར་གཙོ་བོར་སྐྱེད་བྱེད། རང་ཉིད་མྱུ་གུའི་ལྷན་ཅིག་བྱེད་རྐྱེན་ཡིན་པའི་མཚན་ཉིད། དེ་བཞིན་དུ་ཀ་བུམ་སོགས་གཞན་ལའང་སྦྱར། མཚན་གཞི་ནི། མྱུ་གུའི་རྒྱུར་གྱུར་པའི་ཆུ་ལུད་དྲོད་བཤེར་དང་ས་བོན་འདེབས་པ་པོའི་སྐྱེས་བུ་ལྟ་བུའོ། །
གཞི་གཅིག་ལ་ལྟོས་ཏེ་ཉེར་ལེན་དང་དེའི་ལྷན་ཅིག་བྱེད་རྐྱེན་གཉིས་འགལ་ཡང་སྤྱིར་དེ་གཉིས་མི་འགལ་ཏེ། རྒྱུན་བཅས་ཀྱི་དངོས་པོ་ཐམས་ཅད་ཉེར་ལེན་ཡིན་ལ། དངོས་པོ་ཡིན་ན་ལྷན་ཅིག་བྱེད་རྐྱེན་ཡིན་པར་ཁྱབ་པའི་ཕྱིར་ཏེ། རང་གི་འབྲས་བུ་མེད་པའི་དངོས་པོ་མི་སྲིད་པའི་ཕྱིར་རོ། ། སྒྲ་དོན་ནི། ཉེར་ལེན་མི་བྱེད་ཀྱང་དེ་དང་ལྷན་ཅིག་ཕན་འདོགས་བྱེད་ཀྱི་གྲོགས་བྱེད་པ་སྟེ། དཔེར་ན། མྱུ་གུའི་རྒྱུར་གྱུར་པའི་ཆུ་ལུད་སོགས་ཀྱིས་མྱུ་གུའི་ཉེར་ལེན་མི་བྱེད་ཀྱང༌། དེ་བསྐྱེད་པའི་གྲོགས་བྱེད་པ་བཞིན་ནོ། ། རྣམ་འགྲེལ་ལས།
ཕན་འདོགས་གང་ཡིན་བསྐྱེད་པ་ཡིན། ཞེས་གསུངས་པ་ལྟར་འབྲས་བུ་དེའི་རྒྱུ་ཡིན་ན། འབྲས་བུ་དེ་ལ་ཕན་འདོགས་བྱེད་ཞིག་དགོས་པས། ཤིང་གཅོད་པ་པོས་རྟ་རེས་ཤིང་བཅད་པ་ན། དེའི་ཚེ་བཅད་བྱའི་ཤིང་དེ་ལ་གནོད་པས་དེ་དེའི་རྒྱུ་མིན་ཀྱང་ཤིང་བཅད་པ་དང་བཅད་པའི་ཤིང་དེ་ཉིད་གཅོད་པ་པོ་དང་རྟ་རེས་བྱས་ཤིང་དེ་ལ་ཕན་བཏགས་པས་ན་གཅོད་པ་པོ་དང་རྟ་རེ་གཉིས་བཅད་པའི་ཤིང་དང་དེ་བཅད་པའི་རྒྱུར་འགྲོ་བ་ཡིན་ཏེ། དེ་བཞིན་དུ་གཞན་ལ་རིགས་པ་སྒྲེའོ། ། བསྡུ་ན། རྒྱུ་གང་ཡོད་ན་འབྲས་བུ་གང་འབྱུང་བའི་འབྱུང་སའི་གཞི་དེ་ལ། དེའི་རྒྱུ་ཞེས་བརྗོད་པ་ཡིན་ཏེ། རྣམ་འགྲེལ་ལས།
གང་ཡོད་ན་ནི་གང་སྐྱེ་ བའམ། ། གང་འགྱུར་ན་ཡང་རྣམ་འགྱུར་ན། ། དེ་ནི་རྒྱུ་ཞེས་རབ་ཏུ་བརྗོད། ། ཅེས་གསུངས་པ་ལྟར་རོ། ། གཉིས་པ་ལ་བྱེད་རྒྱུ། ལྷན་ཅིག་འབྱུང་བ། མཚུངས་ལྡན། སྐལ་མཉམ། ཀུན་འགྲོ། རྣམ་སྨིན་གྱི་རྒྱུ་སྟེ་རྒྱུ་དྲུག་བཤད་པ་ལ།
དང་པོ་བྱེད་རྒྱུ་ལ། ངོ་བོ་དང༌། དབྱེ་བའོ། ། དངོས་པོ་དེ་དང་ཕན་ཚུན་ཐ་དད་ཀྱང་ཡིན། གཞི་དེ་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་འཐུན་པའི་དངོས་པོ་དེ། གཞི་དེའི་བྱེད་རྒྱུའི་ངོ་བའམ། མཚན་ཉིད་དོ། ། ཆོས་དེའི་བྱེད་རྒྱུ་ཡིན་ན། ཆོས་དེའི་རྒྱུ་ཡིན་མི་དགོས་སོ། ། དབྱེ་ན་ནི།
མངོན་པ་ཀུན་བཏུས་འགྲེལ་པ་དང་བཅས་པ་ལས་དུ་མ་བཤད་དེ། རྐྱེན་གསུམ་ཚོགས་ནས་རྣམ་ཤེས་བསྐྱེད་པ་ལྟ་བུ་འབྱུང་བའི་རྒྱུ་དང༌། ཟས་བཞིས་ལུས་འཚོ་བ་ལྟ་བུ་གནས་པའི་རྒྱུ་དང༌། སས་རྟེན་བྱེད་པ་ལྟ་བུ་བརྟེན་པའི་རྒྱུ་དང༌། སྒྲོན་མེས་གཟུགས་གསལ་བར་བྱེད་པ་ལྟ་བུ་གསལ་བྱེད་ཀྱི་རྒྱུ་དང༌། མེས་བུད་ཤིང་འགྱུར་བར་བྱེད་པ་དང༌། ཟོར་བས་རྩ་གཅོད་པར་བྱེད་པ་དང༌། མགར་པས་གསེར་བརྡུང་བའི་སྒོ་ནས་བསྒྱུར་བར་བྱེད་པ་ལྟ་བུ་བསྒྱུར་བའི་བྱེད་རྒྱུའི་རིགས་རྣམས་དང༌། དེ་བཞིན་དུ་དུ་བའི་རྟགས་ལས་མེ་རྟོགས་པའི་རྗེས་དཔག་འབྱུང་བ་དང༌། སྒྲུབ་ངག་གི་སྒོ་ནས་གཞན་གྱི་བསམ་དོན་གོ་བ་ལྟ་བུ་ཤེས་བྱེད་ཀྱི་རྒྱུ་དང༌།
ལམ་གྱི་མྱང་འདས་ཐོབ་པར་བྱེད་པ་ལྟ་བུ་ཐོབ་བྱེད་ཀྱི་རྒྱུ་དང༌། དེས་སྐྱོན་འགོག་པ་ལྟ་བུ་འགོག་པའི་རྒྱུ་དང༌། བརྡ་ལས་མིང་དང་མིང་ལས་དོན་དང་དེ་ལས་ཐ་སྙད་བྱེད་པ་འབྱུང་བ་ལྟ་བུ་དང༌། བཀྲེས་པས་ཁ་ཟས་དོན་དུ་གཉེར་བའི་བྱེད་རྒྱུ་རྣམས་དང༌། མ་རིག་པས་ལས་གསོག་པ་ལྟ་བུ་ཉེ་བའི་རྒྱུ་དང༌། མ་རིག་པས་རྒ་ཤི་སྐྱེད་པ་ལྟ་བུ་རིང་བའི་བྱེད་རྒྱུ་རྣམས་ཡོད་པའི་ཕྱིར། གཞན་ཡང་ཞིང་དང་ཆུ་ལུད་སོགས་ལོ་ཏོག་འཛིན་པའི་བྱེད་རྒྱུ་དང༌། རྐྱེན་གང་གིས་གཞན་དགའ་བ་དང་མི་དགའ་བར་བྱེད་པ་དང༌། ལས་དཀར་ནག་གིས་གནས་དང་འགྲོ་བ་སོ་སོར་འཕེན་པ་དང༌། རྒྱུ་རྐྱེན་ཚོགས་པས་འབྲས་བུ་གཞན་དང་གཞན་སྐྱེ་ཞིང༌།
གཞན་དང་གཞན་འགག་པར་བྱེད་པའི་བྱེད་རྒྱུ་སོགས་མང་ངོ༌། ། མདོར་ན་ཀུན་བཏུས་རྩ་འགྲེལ་རྣམས་སུ་རྒྱུ་ཐམས་ཅད་བྱེད་རྒྱུར་འདུས་པར་བཤད་པས་བྱེད་རྒྱུ་ནི་ཁྱབ་ཆེའོ། ། དེས་ན་རྒྱུ་གཞན་ལྔ་ཡང་བྱེད་རྒྱུར་འདུ་མོད། དགོས་པ་དང་བྱ་བ་བྱེད་ཚུལ་མི་འདྲ་བའི་སྒོ་ནས་ཕྱེ་བའོ། ཁ་ཅིག ། བྱེད་རྒྱུ་ཡིན་ན་ཐ་དད་ཡིན་པས་ཁྱབ་གསུངས་པ་ལ་ནི། བྱེད་རྒྱུ་དེ་རྒྱ་ཆུང་བའི་སྐྱོན་ཡོད་པས། ཁོ་བོ་ནི་དངོས་པོ་ཡིན་ན་རྒྱུ་འབྲས་གཉིས་ཀ་ཡིན་པས་ཁྱབ་པ་དེ་བཞིན་དུ། རྒྱུ་ཡིན་ན་བྱེད་རྒྱུ་ཡིན་དགོས་པ་རྒྱ་བོད་ཀྱི་མཁས་པའི་དགོངས་པ་ཡིན་ཞེས་སྨྲའོ། ། དེས་ན་སྤྱིར་བྱེད་རྒྱུའི་མཚན་ཉིད་ལ་ཕན་ཚུན་ཐ་དད་ཅེས་མི་སྦྱོར་ཞིང༌།
མཛོད་ལས། རང་ལས་གཞན་པ་བྱེད་རྒྱུའི་རྒྱུ། ། ཞེས་པ་ནི་གཞི་ལ་སྦྱར་བའི་དབང་དུ་མཛད་པར་མངོན་ནོ། ། གཞི་ལ་སྦྱར་བའི་ཚེ་ནའང་ཆོས་དེའི་ལྷན་ཅིག་བྱེད་རྐྱེན་ཡིན་ན། དེའི་བྱེད་རྒྱུ་ཡིན་དགོས་པ་ལ་རྩོད་པ་མེད་དོ། ། གཉིས་པ་ལྷན་ཅིག་འབྱུང་བའི་རྒྱུ་ལ། ངོ་བོ་དང༌། མཚན་གཞིའོ། ། ཕན་ཚུན་ཚོགས་པ་དུས་མཉམ་ཐ་དད་ཀྱང་ཡིན། ཕན་ཚུན་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་འཐུན་པ་དེ།
ལྷན་ཅིག་འབྱུང་བའི་རྒྱུའི་ངོ་བོའོ། ། འདི་ནི་ཕན་ཚུན་རྒྱུ་འབྲས་སུ་བཏགས་པ་ཙམ་ཡིན་གྱི། རྒྱུ་འབྲས་དངོས་མིན་ནོ། ། མཚན་གཞི་ནི། ཚོགས་པ་གཅིག་ན་གནས་པའི་འབྱུང་བ་བཞི་འབྱུང་གྱུར་དང་བཅས་པ་དང༌། དུས་མཉམ་ཐ་དད་པའི་སེམས་དང་སེམས་བྱུང་ཕན་ཚུན་མེད་ན་མི་འབྱུང་བ་རྣམས་སོ། ། གསུམ་པ་མཚུངས་ལྡན་གྱི་རྒྱུ་ལ། ངོ་བོ་དང༌། མཚན་གཞིའོ། ། ཕན་ཚུན་མཚུངས་ལྡན་རྣམ་པ་ལྔ་མཚུངས་ཀྱང་ཡིན།
ཕན་ཚུན་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་འཐུན་པ་དེ། མཚུངས་ལྡན་གྱི་རྒྱུའི་ངོ་བོའོ། ། འདི་དང་སྔ་མ་གཉིས་མི་འགལ་བར་བཞེད་པ་ལྟར་ཡིན་གྱི། སྔ་མ་ལ་རྫས་ཐ་དད་ཀྱིས་ཁྱབ་པར་འདོད་པའི་ལུགས་ལྟར་མི་བྱའོ། ། མཚུངས་ལྡན་ལྔ་ནི། རྟེན་དང་དམིགས་པ་དང་རྣམ་པ་དང་རྫས་དང་དུས་མཚུངས་པའོ། ། མཚན་གཞི་ནི། སེམས་དང་དེའི་འཁོར་སེམས་བྱུང་རྣམས་སོ། ། འདི་ཡང་གྲོགས་ཕན་ཚུན་གཅིག་ཡོད་ན་གཅིག་ཤོས་འབྱུང་ཞིང་མེད་ན་མི་འབྱུང་བའི་དོན་ལ་རྒྱུ་འབྲས་སུ་བཏགས་པ་ཙམ་མོ། ཁ་ཅིག་སེམས་དང་དེའི་འཁོར་སེམས་བྱུང་གཉིས་རྫས་ཐ་དད་ཡིན་ཞེས་འདོད་ཀྱང༌།
རྒྱལ་ཚབ་མཁས་གྲུབ་གཉིས་ཀྱིས་རྫས་གཅིག་ཏུ་བཞེད་དོ། ། བཞི་པ་སྐལ་མཉམ་གྱི་རྒྱུ་ལ། ངོ་བོ་དང༌། མཚན་གཞིའོ། ། རང་གི་རིགས་འདྲ་ཕྱི་མ་རང་དང་འདྲ་བར་སྐྱེད་བྱེད། རང་ཉིད་སྐལ་མཉམ་རྒྱུའི་ངོ་བོའོ། ། མཚན་གཞི་ལ། ཉོན་མོངས་ཅན་དང༌། ཉོན་མོངས་ཅན་མིན་པའི་སྐལ་མཉམ་གཉིས་ཡོད་པའི་དང་པོ་ནི། ཉོན་མོངས་སྔ་མས་རིགས་འདྲ་ཕྱི་མའི་ཉོན་མོངས་སྐྱེད་པ་སྟེ།
མ་རིག་པས་མ་རིག་པ་དང༌། འདོད་ཆགས་ཀྱིས་འདོད་ཆགས་ཕྱི་མ་སྐྱེད་པ་ལྟ་བུའོ། ། གཉིས་པ་ནི། སོ་སྐྱེ་བ་ཡེ་ཤེས་སྔ་མས་ཕྱི་མ་དང༌། འཕགས་པའི་ཡེ་ཤེས་སྔ་མས་རང་གི་རིགས་འདྲ་ཕྱི་མའི་རྒྱུ་བྱེད་པ་ལྟ་བུ་སྟེ། མདོར་ན་ཀ་བུམ་སོགས་ཆོས་དེའི་ཉེར་ལེན་ཕལ་ཆེར་དེའི་སྐལ་མཉམ་གྱི་རྒྱུའོ། ། ལྔ་པ་ཀུན་འགྲོའི་རྒྱུ་ལ་ངོ་བོ་དང༌། མཚན་གཞིའོ། ། རང་དང་ས་གཅིག་པའི་ཉོན་མོངས་ཕྱི་མ་སྐྱེད་བྱེད་ཀྱི་ཉོན་མོངས་ཅན་དེ། ཀུན་འགྲོའི་རྒྱུའི་ངོ་བོའོ། །
མཚན་གཞིའི། ཁམས་གསུམ་ས་དགུ་རང་རང་གི་ཉོན་མོངས་སྔ་མས་རང་སའི་ཉོན་མོངས་ཕྱི་མ་སྐྱེད་པ་ལྟ་ བུའོ། ། དྲུག་པ་རྣམ་སྨིན་གྱི་རྒྱུ་ལ་མཚན་ཉིད་དང༌། དབྱེ་བའོ། མངོན་པ་གོང་འོག་ལྟར་ན། མི་དགེ་བ་དང་དགེ་བ་ཟག་བཅས་གང་རུང་གིས་བསྡུས་པ་དེ། རྣམ་སྨིན་གྱི་རྒྱུའི་མཚན་ཉིད། དབྱེ་ན་ཟག་བཅས་ཀྱི་དགེ་བ་དང་མི་དགེ་བ་གཉིས་ སོ། ། འཕགས་པའི་ཟག་མེད་ཀྱི་ལས་དང་ཡེ་ཤེས་རྣམས་དང༌། ལུང་མ་བསྟན་གྱི་ལས་ནི་རྣམ་སྨིན་གྱི་རྒྱུ་མིན་ཀྱང༌།
བྱེད་རྒྱུ་དང་སྐལ་མཉམ་གྱི་རྒྱུ་ཡིན་ནོ། ། གཉིས་པ་རྐྱེན་བཤད་པ་ལ་གསུམ་སྟེ། མཚན་ཉིད། དབྱེ་བ་དང༌། དོགས་གཅོད་དོ། ། དང་པོ་ནི། གྲོགས་བྱེད་པ། རྐྱེན་གྱི་མཚན་ཉིད། དབྱེ་ན་བཞི་སྟེ། རྒྱུ་རྐྱེན།
དམིགས་རྐྱེན། བདག་རྐྱེན། དེ་མ་ཐག་རྐྱེན་ནོ། ། དང་པོ་དང་རྐྱེན་གཉིས་དོན་གཅིག་ཅིང་སྤྱིར་རྒྱུ་ཡིན་ན་རྐྱེན་ཡིན་པས་ཁྱབ་པོ། ། འོན་ཀྱང་ཆོས་དེའི་ཉེར་ལེན་ནི་ཆོས་དེའི་རྒྱུ་ཡིན་ལ། ལྷན་ཅིག་བྱེད་རྐྱེན་ནི་དེའི་རྒྱུ་རྐྱེན་གཉིས་སུ་ཕྱེ་བའི་རྐྱེན་ནོ། ། ཆོས་དེའི་འགལ་རྐྱེན་ནི་ཆོས་དེའི་རྐྱེན་དུ་བཏགས་པ་ཙམ་ཡིན་གྱི་རྐྱེན་དངོས་མིན་ནོ། ། གཉིས་པ་དམིགས་རྐྱེན་ལ་མཚན་ཉིད་དང༌། མཚན་གཞིའོ། ། རང་འཛིན་མངོན་སུམ་རང་གི་རྣམ་ལྡན་དུ་གཙོ་བོར་སྐྱེད་བྱེད།
རང་ཉིད་དམིགས་རྐྱེན་ཡིན་པའི་མཚན་ཉིད་དང༌། གཞི་ལ་སྦྱར་ན། སྔོན་འཛིན་དབང་པོའི་མངོན་སུམ་སྔོན་པོའི་རྣམ་པ་ཅན་དུ་གཙོ་བོར་སྐྱེད་བྱེད། སྔོན་འཛིན་དབང་པོའི་མངོན་སུམ་གྱི་དམིགས་རྐྱེན་གྱི་མཚན་ཉིད། གཞན་ལ་འགྲེ། མཚན་གཞི་ནི་སྔོན་པོ་ལྟ་བུ་དང་སྤྱིར་དངོས་པོ་ཡིན་ན་དམིགས་རྐྱེན་ཡིན་དགོས་ཏེ། དེ་ཡིན་ནའང་རང་འཛིན་དབང་ཤེས་སམ་ཡིད་ཤེས་གང་རུང་གི་དམིགས་པ་དང་རྐྱེན་གཉིས་ཀ་ཡིན་དགོས་པའི་ཕྱིར་རོ། ། གསུམ་པ་བདག་རྐྱེན་ལ་མཚན་ཉིད་དང༌། མཚན་གཞིའོ། ། རང་འཛིན་མངོན་སུམ་རང་དབང་དུ་གཙོ་བོར་སྐྱེད་བྱེད།
རང་ཉིད་བདག་རྐྱེན་ཡིན་པའི་མཚན་ཉིད། གཞི་ལ་སྦྱར་ན། སྔོན་འཛིན་དབང་པོའི་མངོན་སུམ་རང་དབང་དུ་གཙོ་བོར་སྐྱེད་བྱེད། སྔོན་འཛིན་དབང་པོའི་མངོན་སུམ་གྱི་བདག་ཀྱེན་གྱི་མཚན་ཉིད། གཞན་ལའང་འགྲེ ། མཚན་གཞི་མིག་གི་དབང་པོ་ལྟ་བུ་དང་དེ་བཞིན་དུ་རྣ་བ་ནས་ཡིད་ཀྱི་དབང་པོའི་བར་དང༌། ལས་དཀར་ནག་སོགས་རང་རང་གི་འབྲས་བུའི་བདག་རྐྱེན་ཡིན་ལ། འདུས་བྱས་ཡིན་ན། ཁྱོད་ཀྱི་དངོས་ཀྱི་ལྷན་ཅིག་བྱེད་རྐྱེན་ཕལ་ཆེར་ཁྱོད་ཀྱི་བདག་པོའི་རྐྱེན་ཡིན་ནོ། ། མིག་གི་རྣམ་ཤེས་སོགས་ལ་རང་གི་ཐུན་མོང་དང་ཐུན་མོང་མ་ཡིན་པའི་བདག་རྐྱེན་གཉིས་རེ་ཡོད་དེ།
མིག་ཤེས་ལ་ཐུན་མོང་མ་ཡིན་པའི་བདག་རྐྱེན་མིག་དབང་དང༌། ཐུན་མོང་བའི་བདག་རྐྱེན་ཡིད་དབང་ལྟ་བུ་གཉིས་ཡོད་པའི་ཕྱིར་རོ། ། བཞི་པ་དེ་མ་ཐག་རྐྱེན་ལ་མཚན་ཉིད་དང༌། མཚན་གཞིའོ། ། དང་པོ་ནི། རང་འཛིན་ཤེས་པ་མྱོང་བ་གསལ་རིག་ཙམ་དུ་གཙོ་བོར་སྐྱེད་བྱེད་ཀྱི་རིག་པ། དེ་མ་ཐག་རྐྱེན་གྱི་མཚན་ཉིད། གཞི་དང་སྐྱར་ན། སྔོན་འཛིན་ཤེས་པ་མྱོང་བ་གསལ་རིག་ཙམ་དུ་གཙོ་བོར་དངོས་སུ་སྐྱེད་བྱེད་ཀྱི་རིག་པ། སྔོན་འཛིན་ཤེས་པའི་དེ་མ་ཐག་རྐྱེན་གྱི་མཚན་ཉིད།
གཞན་ལའང་སྦྱོར། མཚན་གཞི་ནི། སྔོན་འཛིན་མིག་ཤེས་ཀྱི་སྔ་ལོགས་དེ་མ་ཐག་ཏུ་བྱུང་བའི་ཤེས་པ་ལྟ་བུའོ། ། ཤེས་པ་དོན་འཐུན་ཡིན་ན། ཁྱོད་ཀྱི་རྐྱེན་ཤིག་ཡོད་པས་ཁྱབ་ཅེས་ཁས་བླངས་ཀྱང་མིང་འགལ་ལ། དངོས་པོ་ཡིན་ན། ཁྱོད་ཀྱི་རྒྱུ་རྐྱེན་དང་བདག་རྐྱེན་གཉིས་ཀ་ཡོད་པས་ཁྱབ་ཀྱང༌། གཞན་གཉིས་ཡོད་པས་མ་ཁྱབ་བོ། ། གསུམ་པ་དོགས་གཅོད་ལ། ཁ་ཅིག་ཆོས་ཐམས་ཅད་དམིགས་རྐྱེན་ཡིན་ཏེ།
མཛོད་ལས། དམིགས་པ་ཆོས་རྣམས་ཐམས་ཅད་དོ། ། ཞེས་གསུངས་སོ། ། ཞེ་ན་སྐྱོན་མེད་དེ། ཆོས་ཐམས་ཅད་བློའི་དམིགས་པ་ཡིན་ཀྱང༌། དམིགས་རྐྱེན་མིན་ནོ། ། ཤེས་པ་དེའི་དམིགས་རྐྱེན་ནི་ཤེས་པ་དེ་དང་དུས་མཉམ་མམ་མི་མཉམ་ཞེ་ན་འདི་ལ་བྱེ་བྲག་སྨྲ་བས་ནི། སྔོ་འཛིན་མིག་གི་རྣམ་ཤེས་ཀྱི་དམིགས་རྐྱེན་ལྟ་བུ་དེ་དམིགས་བྱེད་ཀྱི་ཤེས་པ་དང་དུས་མཉམ་པར་འདོད་ལ། མདོ་སྡེ་པས་དམིགས་རྐྱེན་ནི་དམིགས་བྱེད་ཀྱི་ཤེས་པ་དང་དུས་མི་མཉམ་པར་འདོད་ཅེས་བཞེད་པ་མང་ཞིང༌། དུས་མཉམ་པར་བཞེད་པའང་སྣང་ངོ༌། །
མཁས་གྲུབ་རྗེ་སོགས་དུས་མི་མཉམ་པར་བཞེད་པ་དག་གིས་ནི། སྔོན་འཛིན་མིག་ཤེས་ཀྱིས་སྔོན་པོ་བཟུང་ཟིན་མ་ཐག་པའི་ཚེ་སྔོན་པའི་རྣམ་པ་ཤར་ཡང༌། དེའི་ཚེ་དམིགས་རྐྱེན་དུ་སོང་བའི་སྔོན་པོ་འགགས་ཀྱང་རྣམས་པ་ཤར་བ་མ་འགགས་ཅིང༌། རྣམ་པ་ཤར་བའི་དུས་སུ་ཡོད་པའི་སྔོན་པོ་དེ། དེའི་དམིགས་རྐྱེན་དུ་མི་འདོད་དེ། དེའི་དམིགས་རྐྱེན་ཡིན་ན། དེའི་རྒྱུ་ཡིན་དགོས་པས་རྒྱུ་འབྲས་དུས་མཉམ་མི་སྲིད་པའི་ཕྱིར་རོ། ། དམིགས་བྱེད་རང་དུས་སུ་རང་གི་དམིགས་རྐྱེན་འགགས་ཀྱང༌། དམིགས་རྐྱེན་མི་འཐད་པའི་སྐྱོན་མེད་དེ། འབྲས་བུ་སྐྱེས་པའི་ཚེ་རྒྱུ་འགགས་ཀྱང་རྒྱུ་འབྲས་འཐད་པ་བཞིན་ནོ། །
དམིགས་རྐྱེན་རང་གི་དམིགས་བྱེད་ཀྱི་ཤེས་པའི་དུས་སུ་མེད་ཀྱང་དེའི་ཡུལ་མིན་པའི་སྐྱོན་མེད་དེ། རྣམ་པ་ཤར་བ་དེ་ཉིད་ཡུལ་དུ་བྱས་པའི་དོན་ཡིན་པའི་ཕྱིར་གསུང༌། མིག་ཤེས་གཟུགས་ཀྱི་རྣམ་ལྡན་དུ་སྐྱེས་པའི་ཆ་དེ་དམིགས་རྐྱེན་གྱིས་བསྐྱེད་ཅིང༌། དེས་གཟུགས་འཛིན་ལ་སྒྲ་སོགས་མི་འཛིན་པའི་ཁྱད་པར་དེ། རང་གི་ཐུན་མོང་མ་ཡིན་པའི་བདག་རྐྱེན་གྱིས་གཙོ་བོར་བྱས་པ་སྟེ། དེ་ཡང་མིག་གི་དབང་པོ་ཡིན་གྱི། བདག་རྐྱེན་གཞན་མིན་ནོ། ། དེ་བཞིན་དུ་རྣ་ཤེས་ཀྱི་སྒྲ་ཐོས་ཀྱི་གཟུགས་མི་འཛིན་པའི་ཁྱད་པར་དེ། རང་གི་ཐུན་མོང་མ་ཡིན་པའི་བདག་རྐྱེན་རྣ་བའི་དབང་པོས་བྱས་པ་སོགས་གཞན་ལ་འགྲེའོ། མིག་ཤེས་ལྟ་བུ་མྱོང་བ་གསལ་རིག་གི་ངོ་བོར་སྐྱེས་པ་དེ།
དེ་མ་ཐག་རྐྱེན་གྱི་ལག་རྗེས་ཡིན་པས་འདི་ཤེས་པ་ཐམས་ཅད་ལའང་སྦྱར་རུང་ངོ༌། ། མཁས་གྲུབ་རྗེས་ནི་སེམས་ཙམ་པས་དབང་ཤེས་སྔ་མས་དབང་ཤེས་ཕྱི་མ་ཡུལ་གྱི་རྣམ་ལྡན་དུ་སྐྱེད་པའི་ནུས་པ་དེ། དབང་ཤེས་ཕྱི་མའི་དམིགས་རྐྱེན་དང༌། བདག་རྐྱེན་དབང་པོ་ཡང་ནུས་པའི་ཁྱད་པར་ཞིག་ལ་འདོད་ཅེས་གསུང༌། བྱེ་བྲག་སྨྲ་བས་ནི། མིག་ཤེས་ཀྱི་གཟུགས་མཐོང་བའི་ཚེ་དེ་ལ་གཟུགས་ཀྱི་རྣམ་པ་མ་ཤར་བར་རྣམ་མེད་རྗེན་ཅེར་དུ་འཛིན་ཞེས་འདོད་ཀྱང༌། མདོ་སྡེ་པ་ཡན་ཆད་ཀྱིས་རྣམ་པ་ཤར་བའི་སྒོ་ནས་མཐོང་བར་འདོད་དོ། ། ཤར་བའི་རྣམ་པ་དེ་ཁ་ཅིག་ཤེས་པའི་རྣམ་པ་ཡིན་ཀྱང་ཤེས་པ་མིན་ཞེས་བཞེད་ལ། མཁས་གྲུབ་རྗེས་ནི་དེ་ལ་ཤེས་པའི་གཟུང་རྣམ་ཟེར་བས་ཤེས་པ་ཡིན་ཞེས་བཞེད་དོ། ། སྤྱིར་རྣམ་པ་འདི་ལ་རྣམ་པ་འཆར་རྒྱུའི་དོན་རྣམ་དང་ཤར་བའི་ཤེས་རྣམ་གཉིས་བྱ་དགོས་ཏེ།
འཆར་བྱ་ཡུལ་གྱི་རྣམ་པ་དང་འཆར་བྱེད་ཤེས་པའི་རྣམ་པ་གཉིས་ཡོད་པའི་ཕྱིར་ཏེ། དཔེར་ན། བུམ་པའི་དོན་སྤྱི་ནི། འཆར་སྤྱི་ཡུལ་གྱི་རྣམ་པ་དང༌། དེའི་རྣམ་པ་ཤར་བའི་ཤེས་པ་ནི་འཆར་བྱེད་ཡུལ་ཅན་གྱི་རྣམ་པ་ཡིན་པའི་ཕྱིར་ རོ། ། ཚུལ་འདི་དཀའ་བའི་གནས་ཡིན་པས་ཞིབ་མོར་དཔྱད་དགོས་པ་ཡོད་ དོ། ། དེ་མ་ཐག་རྐྱེན་སྤྱིར་འཇོག་སླ་ཡང༌། གཉིད་འཐུག་པོ་ལས་སད་མ་ཐག་པར་མིག་ཤེས་དང༌། འདུ་ཤེས་མེད་པའི་སྙོམས་འཇུག་ལས་ལངས་མ་ཐག་པའི་དབང་ཤེས་དང༌། སྟོང་ཉིད་མངོན་སུམ་རྟོགས་པའི་མཉམ་གཞག་ལས་ལངས་མ་ཐག་པའི་དབང་ཤེས་རྣམས་ཀྱི་དེ་མ་ཐག་རྐྱེན་ལ་ནི་རྒྱ་བོད་ཀྱི་མཁས་པ་དག་བཞེད་པ་མི་འདྲ་བ་མང་དུ་ཡོད་ཀྱང༌།
བསྡུ་ན་གཉིས་ཏེ། མཚོན་ན། འདུ་ཤེས་མེད་པའི་སྙོམས་འཇུག་ལས་ལངས་མ་ཐག་པའི་དབང་ཤེས་ཀྱི་དངོས་ཀྱི་དེ་མ་ཐག་རྐྱེན་ནི། རྗེ་བཙུན་རེ་མདའ་བ་སོགས་སྙོམས་པར་འཇུག་ཁ་མའི་དབང་ཤེས་དེ་ལ་བྱེད་པ་དང༌། མཁས་གྲུབ་རྗེ་སོགས་སྙོམས་འཇུག་དེ་ལས་ལྗང་ཁ་མའི་ཡིད་ཀྱི་ཆ་ཞིག་ལ་བྱེད་པའི་ཚུལ་གཉིས་སྣང་བ་ལས། ཁོ་བོ་ནི་ཡིད་ཤེས་ཀྱི་ཆ་ལས་དགེ་མི་དགེ་ལུང་མ་བསྟན་དང་འདོད་ཆགས་ཞེ་སྡང་སོགས་ཟག་བཅས་ཟག་མེད་ཀྱི་ཤེས་པ་སྣ་ཚོགས་འབྱུང་བ་མཐོང་བས་ཕྱི་མ་འཐད་པར་མངོན་ལ། འོན་ཀྱང་ཡིད་ཤེས་ཀྱི་ཆ་དབང་ཤེས་སུ་འགྱུར་བའི་ཚུལ་འདི་ལ་རིགས་པ་སྨྲ་བ་རྣམས་དོགས་གཞི་ནི་ཆེའོ། ཁ་ཅིག་རང་འབྲས་ཤེས་པའི་ཉེར་ལེན་ལ་ལྡན་མིན་འདུ་བྱེད་ཡོད་པར་བཞེད་པའི་ལུགས་ལྟར་བྱེད་ན་དེ་མ་ཐག་རྐྱེན་ནི་ཤེས་པས་མ་ཁྱབ་པར་འདོད་དགོས་སོ། ། གསུམ་པ་འབྲས་བུ་བཤད་པ་ལ་གསུམ། མཚན་ཉིད་དང༌།
དབྱེ་བ་དང༌། འཕྲོས་དོན་ནོ། ། དང་པོ་ནི། བསྐྱེད་བྱ། འབྲས་བུའི་མཚན་ཉིད། ཆོས་དེའི་བསྐྱེད་བྱ། ཆོས་དེའི་འབྲས་བུའི་མཚན་ཉིད་དོ། ། བྲལ་བའི་བསྐྱེད་བྱ་བྲལ་བའི་འབྲས་བུ་མིན་པ་ལྟ་བུ་ནི་ཡོད་ཀྱང༌། འདིར་དོན་གཙོ་བོར་བྱས་པའོ། ། མྱུ་གུའི་བསྐྱེད་བྱ།
མྱུ་གུའི་འབྲས་བུའི་མཚན་ཉིད། དེ་བཞིན་དུ་ཆོས་དེའི་དངོས་སུ་བསྐྱེད་བྱ། ཆོས་དེའི་དངོས་འབྲས་ཀྱི་མཚན་ཉིད། ཆོས་དེའི་བརྒྱུད་ནས་བསྐྱེད་བྱ། ཆོས་དེའི་བརྒྱུད་འབྲས་ཀྱི་མཚན་ཉིད་ཡིན་ཏེ། ཚུལ་དེ་མྱུ་གུ་སོགས་ལའང་སྦྱོར་བར་ བྱའོ། ། གཉིས་པ་དབྱེ་བ་ལ་གཉིས། ངོ་བོ་སྒོ་ནས་དང༌། སྒྲས་བརྗོད་རིགས་ཀྱིས་དབྱེ་བའོ། ། དང་པོ་ལ།
ཉེར་འབྲས་དང༌། ལྷན་ཅིག་བྱེད་འབྲས་གཉིས། དང་པོ་ལ་མཚན་ཉིད་དང༌། མཚན་གཞིའོ། ། རང་གི་ཉེར་ལེན་གྱི་རྫས་རྒྱུན་དུ་གཙོ་བོར་བསྐྱེད་བྱ། རང་ཉིད་ཉེར་འབྲས་ཡིན་པའི་མཚན་ཉིད། མཚན་གཞི་ནི། གྲོ་ནས་ཀྱི་ས་བོན་ལས་བྱུང་བའི་མྱུ་གུ་ལྟ་བུའོ། ། རང་གི་ལྷན་ཅིག་བྱེད་རྐྱེན་གྱི་རྫས་རྒྱུན་མ་ཡིན་པར་གཙོ་བོར་བསྐྱེད་བྱ། རང་ཉིད་ལྷན་ཅིག་བྱེད་འབྲས་ཡིན་པའི་མཚན་ཉིད།
མཚན་གཞི་ནི། རྫ་མཁན་གྱི་འབྲས་བུར་གྱུར་པའི་རྫ་བུམ་ལྟ་བུའོ། ། གཞི་གཅིག་ལ་བལྟོས་ཏེ་དེ་གཉིས་འགལ་ཡང་སྤྱིར་དེ་གཉིས་མི་འགལ་ཏེ། དངོས་པོ་ཡིན་ན། ཉེར་འབྲས་དང་ལྷན་ཅིག་བྱེད་འབྲས་གཉིས་ཀ་ཡིན་དགོས་པའི་ཕྱིར་ཏེ། དེ་ཡིན་ན། ཁྱོད་ཀྱི་ཉེར་ལེན་དང་ལྷན་ཅིག་བྱེད་རྐྱེན་གཉིས་ཀ་ཡོད་དགོས་པའི་ཕྱིར་ཏེ། འབྲས་བུ་གཅིག་བསྐྱེད་པ་ལའང་རྒྱུ་རྐྱེན་གཉིས་ཆ་ཚང་དགོས་ཀྱི། རྒྱུ་གཅིག་ཁོ་ན་ལས་འབྲས་བུ་འབྱུང་བ་མི་སྲིད་པའི་ཕྱིར་རོ། ། མདོར་ན་བལ་དང་སྐུད་པ་ལས་སྣམ་བུ་དང༌།
འཇིམ་པ་ལས་རྫ་བུམ་སོགས་དང༌། གསེར་ལས་གསེར་བུམ་སོགས་དང༌། ས་བོན་ལས་མྱུ་གུ་སྣ་ཚོགས་དང༌། མི་ཤི་འཕོས་ནས་ལྷ་སོགས་འགྲོ་བ་གཞན་དང་མཐར་སངས་རྒྱས་སུ་འགྱུར་བ་ལྟ་བུ་རྣམས་ནི་རང་གི་ཉེར་ལེན་ལས་བྱུང་བའི་ཉེར་འབྲས་ཡིན་ལ། འཐག་མཁན་དང་རྫ་མཁན་དང་གསེར་མགར་དང་ས་བོན་འདེབས་པ་པོ་འམ་ཆུ་ལུད་དང་ལས་དཀར་ནག་དང་ཚོགས་གསོག་སྒྲིབ་སྦྱོང་བྱེད་པ་ལས་རིམ་བཞིན་དེ་རྣམས་བྱུང་བ་ནི། ལྷན་ཅིག་བྱེད་རྐྱེན་ལས་བྱུང་བས་དེའི་ལྷན་ཅིག་བྱེད་འབྲས་ཡིན་ནོ། ། དེས་ན་སྣམ་བུ་སོགས་རང་རྒྱུ་སྐུད་པ་དང་བལ་སོགས་ལ་བལྟོས་ཏེ་ཉེར་འབྲས་ཡིན་ཀྱང༌། འཐག་མཁན་སོགས་ལ་བལྟོས་ཏེ་ལྷན་ཅིག་བྱེད་འབྲས་ཡིན་ནོ། ། གཉིས་པ་འབྲས་བུ་ལ་སྒྲས་བརྗོད་རིགས་ཀྱིས་དབྱེ་ན་ལྔ་ཡོད་དེ། རྣམ་སྨིན་གྱི་འབྲས་བུ།
རྒྱུ་མཐུན་གྱི་དེ། བདག་པོའི་དེ། སྐྱེས་བུ་བྱེད་པའི་དེ། བྲལ་བའི་འབྲས་བུ་རྣམས་ཡོད་པའི་ཕྱིར། དང་པོ་རྣམ་སྨིན་གྱི་འབྲས་བུ་དུ་མ་ཡོད་དེ། རྣམ་སྨིན་གྱི་རྒྱུ་དགེ་མི་དགེ་གང་རུང་ལས་སྐྱེས་པའི་ཟག་བཅས་ཉེར་ལེན་གྱི་ཕུང་པོ་ལྔ་ལྟ་བུ་དང༌། བྱེ་བྲག་ཏུ་དགེ་བས་འཕངས་པའི་རྣམ་སྨིན་གྱི་འབྲས་བུ་ནི། བདེ་འགྲོའི་ལུས་རྟེན་ཐམས་ཅད་དང༌། མི་དགེ་བའི་རྣམ་སྨིན་གྱི་འབྲས་བུ་ནི། ངན་འགྲོའི་ལུས་རྟེན་ཐམས་ཅད་དོ། །
རྣམ་སྨིན་དང་རྣམ་སྨིན་གྱི་འབྲས་བུ་གཉིས་དོན་གཅིག་ཅིང༌། རྣམ་སྨིན་གྱི་འབྲས་བུ་ལུང་མ་བསྟན་ཞིག་དགོས་ཀྱི་དགེ་མི་དགེ་མེད་དེ། མཛོད་ལས། རྣམ་སྨིན་ཆོས་ནི་ལུང་མ་བསྟན། ། ཞེས་གསུངས་པ་ལྟར་རོ། ། ད་ལྟ་ལུས་ལ་ཚོར་བ་བདེ་སྡུག་བྱུང་བ་ནི་རྣམ་སྨིན་གྱི་འགྱུར་བ་ཡིན་པས་རྣམ་སྨིན་དུ་བཏགས་པ་ཙམ་ཡིན་གྱི། རྣམ་སྨིན་དངོས་མིན་ནོ། ། འོ་ན་ཚོར་བ་བདེ་སྡུག་མྱོང་བ་འདི་ལ་སྔོན་གྱི་ལས་ཞེས་བརྗོད་པ་ཅི་ཞེ་ན། དེ་ནི་རྒྱུ་མཚན་སྔར་ལྟར་དང་རྒྱུ་མིང་འབྲས་ལ་བཏགས་པའོ། ། གཉིས་པ་རྒྱུ་མཐུན་གྱི་འབྲས་བུ་ལ་དུ་མ་ཡོད་དེ།
གཞུང་ཆེ་བ་ལས་འབྱུང་བ་ལྟར་དགེ་བའི་རྒྱུ་མཐུན་ཚེ་རིང་བ་དང༌། ལོངས་སྤྱོད་ཆེ་བ་དང༌། བསྟོད་བཀུར་དང༌། མཛའ་བ་དང་ཡིད་དུ་འོང་བ་མང་བ་དང་དགེ་བའི་ཕྱོགས་ལ་སྤྲོ་བ་སོགས་མང་ལ། མི་དགེ་བའི་རྒྱུ་མཐུན་ནི། ཚེ་ཐུང་བ་དང་ནད་མང་བ་དང་ལོངས་སྤྱོད་ཆུང་བ་དང༌། གཞན་གྱིས་སྡང་བ་དང་ཡིད་དུ་མི་འོང་བ་མང་བ་དང༌། སྨོད་པ་དང་དགེ་བའི་ཕྱོགས་ལ་མི་དགའ་བ་སོགས་མང་ངོ༌། ། གསུམ་པ་བདག་པོའི་འབྲས་བུ་ལ། དགེ་བའི་བདག་འབྲས་ནི།
རང་སྐྱེས་པའི་ཡུལ་དེ་ཡིད་དུ་འོང་བ་དང་བཟའ་བཏུང་སོགས་མཐུ་ནུས་ཆེ་བ་དང་འབྲས་བུ་མང་བ་དང་ཐན་པ་ཆུང་བ་དང་ལྗན་ལྗིན་སོགས་མི་མང་བ་དང་འཇིགས་པའི་རྒྱུ་ཉུང་བ་དང་ནད་འགོ་བ་མི་མང་བ་སོགས་མདོར་ན་ཕྱོགས་དེ་དག་ཏུ་ཡིད་དུ་འོང་ཞིང་འདོད་པ་མང་དུ་འབྱུང་བ་ཡོད་ལ། མི་དགེ་བ་ལ་ནི་སྔར་བཤད་པ་ལས་བཟློག་སྟེ་འབྱུང་ངོ༌། ། འོན་ཀྱང་བདག་འབྲས་འདི་ལ་ཐུན་མོང་བ་དང་ཐུན་མོང་མ་ཡིན་པའི་བདག་འབྲས་གཉིས་ཡོད་པའང་ཤེས་དགོས་སོ། ། བཞི་པ་སྐྱེས་བུ་བྱེད་པའི་འབྲས་བུ་ནི། ཞིང་པས་བསྒྲུབ་པའི་ལོ་ཏོག་ལྟ་བུ་དང་བཟོ་བོས་ཁང་བཟང་དང༌། མགར་བས་གསེར་སོགས་བརྡུང་བ་དང༌། ལྷ་བཟོ་དང༌། ཡིག་མཁན་གྱིས་ལྷ་སྐུ་སོགས་དང་ཡི་གེ་བྲིས་པ་དང༌། ཤོ་དང་ཚོང་ལས་ཁེ་སྤོགས་ཐོབ་པ་དང༌། སྨན་བཏང་བ་དང་རིམ་གྲོ་བྱས་པས་ནད་ཞིབ་སོགས་མང་ངོ༌། །
ལྔ་པ་བྲལ་འབྲས་ནི། སོ་སོར་བརྟགས་འགོག་སྟེ། འགོག་བདེན་དང་དོན་གཅིག་ཅིང་འདི་འཕགས་པ་མ་གཏོགས་སོ་སྐྱེ་ལ་མེད་དོ། ། མྱང་འདས་ས་མཐར་པའང་བྲལ་འབྲས་ཡིན་ལ། དེ་ཡང་ལམ་བསྒོམས་པའི་སྟོབས་ཀྱིས་ཐོབ་ཅིང་སྤང་བྱ་ཅི་རིགས་དང་བྲལ་བས་འབྲས་བུ་མིང་གིས་བཏགས་པ་ཙམ་ཡིན་གྱི། འབྲས་བུ་དངོས་མིན་ཏེ། རྒྱུ་དང་འབྲས་བུ་གང་རུང་ཡིན་ན། འདུས་བྱས་ཡིན་པའི་ཕྱིར་རོ། ། དེས་ན་བྲལ་འབྲས་ནི་འདུས་མ་བྱས་ཡིན་ལ། གཞན་རྣམས་ནི་འདུས་བྱས་སོ། །
ས་བོན་དང་མྱུ་གུ་ལྟ་བུ་དང༌། སྐྱེ་འཆི་ལྟ་བུ་རྣམས་རྒྱུ་འབྲས་ཡིན་པར་ངེས་སླ་ཡང༌། ཅིག་སྔ་མ་དང་ཕྱི་མ་རྒྱུ་འབྲས་སུ་འགྲོ་བའི་ཚུལ་ནི་ཅུང་ངེས་དཀའ་སྟེ། དཔེར་ན། སྔ་དྲོ་ཕྱི་དྲོ་རྒྱུ་འབྲས་ཡིན་པ་དང༌། ལངས་པ་དང་འགྲོ་བ་དང་ཉལ་བ་དང་འདུག་པ་དང༌། བརྐྱང་པ་དང་བསྐུམ་པ་དང་སྨྲ་བ་དང་མི་སྨྲ་སོགས་ཀྱང་རང་རང་གི་ཕྱི་མ་ཕྱི་མའི་རྒྱུ་དང་སྔ་མ་སྔ་མའི་འབྲས་བུ་ཡིན་པ་དང༌། སྐད་ཅིག་མ་དང་མི་རྟག་པའི་དོན་དུ་འགྱུར་ཡང་རྟོགས་དཀའ་བ་བཞིན་ནོ། ། དེ་ཡང་གོ་བ་དེར་མཚོན་ན། ལག་པའི་སོར་མོ་རྣམས་ཁུ་ཚུར་བྱེད་པ་ན་དེའི་རྒྱུར་འགྲོ་ཞིང༌།
ཁུ་ཚུར་བཅངས་པ་དེ་ཡང་ཁུ་ཚུར་བཤིགས་པའི་རྒྱུར་འགྲོ་ལ་བཤིགས་པ་དེ་སླར་བཅང་བ་ན་དེའི་རྒྱུར་འགྲོ་བ་བཞིན་ཏེ། དེ་ལྟ་བུ་ཆེས་མང་ངོ༌། ། གསུམ་པ་འཕྲོས་དོན་ལ། སྤྱིར་སྐྱེད་བྱེད་ཀྱི་རྒྱུ་གང་ཡིན་པ་དེ་སྐྱེ་བཞིན་པ་དང༌། དེའི་བསྐྱེད་བྱའི་འབྲས་བུ་གང་ཡིན་པ་དེ་འགག་བཞིན་པ་གཉིས་དུས་མཉམ་ལ། འབྲས་བུ་དེ་སྐྱེས་ཟིན་པ་དང་རྒྱུ་དེ་འགགས་ཟིན་པ་གཉིས་ཀྱང་དུས་མཉམ་མོ། ། དེ་ཡང་མཚོན་ན་མྱུ་གུའི་ས་བོན་གྱི་དུས་སུ་མྱུ་གུ་སྐྱེ་བ་ལ་མངོན་དུ་ཕྱོགས་ཀྱང་མྱུ་གུ་མེད་ལ། མྱུ་གུ་སྐྱེས་ཟིན་པའི་ཚེ་ས་བོན་གྱིས་བྱ་བ་བྱས་ཟིན་ནས་འགགས་པའི་ཕྱིར་ས་བོན་དེ་མེད་དོ། ། མྱུ་གུ་ལྟ་བུ་རང་གི་རྒྱུའི་དུས་སུ་མེད་ཀྱང༌། དེ་རང་གི་རྒྱུ་ལས་སྐྱེ་བ་དང་སྐྱེས་ཞེས་ཐ་སྙད་བྱས་ཆོག་པ་དེ་བཞིན་དུ།
འབྲས་བུ་ཐམས་ཅད་ལའང་འདྲའོ། ། གལ་ཏེ། ཉེར་ལེན་གྱི་རིགས་ལ་དེ་འཐད་ཀྱང་ལྷན་ཅིག་བྱེད་རྐྱེན་རྫ་མཁན་དེ་རང་གིས་བྱས་པའི་རྫ་བུམ་གྱི་དུས་དང༌། ཁང་པ་བྱེད་བཞིན་པའི་བཟོ་བོ་དེ་རང་གིས་བྱས་པའི་ཁང་པའི་དུས་དང༌། མ་ཡང་རང་གིས་བསྐྱེད་པའི་བུའི་དུས་སུ་ཡོད་དམ་མེད། མེད་ན་རྫ་བུམ་གྱི་དུས་སུ་རྫ་མཁན་དང༌། ཁང་པའི་དུས་སུ་བཟོ་བོ་དང༌། བུའི་དུས་སུ་རང་གི་མ་ཡོད་པ་ནི་ཐམས་ཅད་ཀྱིས་མངོན་སུམ་མཐོང་བ་དང་འགལ་ལ། ཡོད་ན་ཁྱོད་ཀྱིས་འབྲས་བུ་སྐྱེས་པའི་ཚེ་རྒྱུ་འགགས་པར་བཤད་པ་དེ་ཇི་ལྟར་འཐད་ཅེ་ན། བདེན་མོད།
ཁོ་བོས་ཇི་སྐད་སྨྲས་པ་དེ་འཛམ་གླིང་བརྒྱན་དྲུག་སོགས་རྒྱ་བོད་ཀྱི་མཁས་གྲུབ་རྣམས་ཀྱི་བཞེད་པ་ཡིན་ནའང༌། ཁྱོད་དང་བླུན་པོ་རྣམས་ཀྱང་ལྟ་ཞོག ། ད་ལྟའི་མཁས་པ་རིགས་པ་ཤེས་ཤིང་རྒྱུ་འབྲས་ཀྱི་ཚུལ་རིག་པར་རློམ་པ་དག་ལའང༌། དེ་སྐད་སྨྲས་པ་ན་ཐེ་ཚོམ་ཟ་བ་ཁོ་ན་དང་ཅང་མི་སྨྲ་བའི་བརྟུལ་ཞུགས་ལ་གནས་པར་མཛད་དོ། ། དེ་ལྟ་ནའང་འདིར་ལན་རྒྱས་པར་བརྗོད་ན་མང་དུ་དོགས་པས། མཚོན་ན། རྒྱུ་འབྲས་ཀྱི་སྐྱེ་འགག་དུས་མཉམ་མི་མཉམ་དེ་ལྟར་ཡིན་ཀྱང༌། སྐྱོན་དུ་མི་འགྱུར་ཏེ། རྫ་མཁན་གྱིས་སྔར་རང་གིས་བྱེད་རྒྱུའི་རྫ་བུམ་དེ་བྱས་མ་ཟིན་གྱི་བར་ལ་དེའི་རྒྱུར་འཇོག་ཅིང༌། དེས་རྫ་བུམ་དེ་བྱས་ཟིན་པ་དེའི་ཚེ་རྒྱུར་བཞག་པའི་རྫ་མཁན་དེ་འགགས་པའི་ཐ་སྙད་བྱེད་ལ།
རྫ་བུམ་དེ་གྲུབ་ཟིན་པའི་རྗེས་སུ་ཡོད་པའི་རྫ་མཁན་དེ། སྔར་བྱས་ཟིན་པའི་རྫ་བུམ་དེའི་བྱེད་པ་པོ་མིན་ཀྱང་དེའི་རྒྱུན་ཕྱི་མ་ཡིན་ནོ། ། དེ་ལྟར་ཡིན་ཀྱང་རྫ་བུམ་བྱས་ཟིན་གྱི་དུས་སུ་ཡོད་པའི་རྫ་མཁན་དེས། ཁོ་བོས་སྔར་གྱི་རྫ་བུམ་དེ་བྱས་སོ་ཞེས་བརྗོད་པ་དང་མི་འགལ་ཏེ། སྔ་ཕྱིའི་དུས་རེ་རེ་ཁོ་ནའི་ཁྱད་པར་དུ་མ་བྱས་པར། རྫ་མཁན་གྱི་སྔ་ཕྱིའི་དུས་གཉིས་ཀ་ལ་རྗེས་སུ་འགྲོ་བའི་རྫ་མཁན་གྱི་ང་ཞིག་ཡོད་ལ། སྔ་ཕྱིའི་རྫ་མཁན་གཉིས་ཀྱང་དེའི་ཆ་ཤས་ཡིན་པས། རྫ་མཁན་ཕྱི་མ་དེས་ངས་སྔར་གྱི་རྫ་བུམ་དེ་བྱས་སོ་སྙམ་པ་ནི་ཆ་ཅན་གྱི་ང་པའི་དབང་གིས་དེ་ལྟར་དྲན་པ་ཡིན་གྱི། ད་ལྟའི་དུས་ཀྱི་རྫ་མཁན་གྱི་ཕྱི་མ་ང་ཉིད་ཀྱིས་སྔར་གྱི་རྫ་བུམ་དེ་བྱས་སོ་ཞེས་མི་དྲན་པའི་ཕྱིར་ཏེ། རྫ་མཁན་སྔ་ཕྱི་གཉིས་དུས་ཐ་དད་ཀྱིས་འགལ་བ་ཡིན་པའི་ཕྱིར་རོ། །
མི་འགལ་ན་དེ་གཉིས་གཅིག་ཏུ་འགྱུར་རོ། ། དཔེར་ན། དེ་ངས་སྔར་འདི་དང་འདི་བྱས། ཕྱིས་འདི་དང་འདི་བྱ་ཞེས་བརྗོད་པའི་ཚེ། དེ་རིང་གི་དུས་ཀྱི་མི་དེ་རང་གི་དུས་སྔ་ཕྱི་ཐམས་ཅད་ལ་རྗེས་སུ་འགྲོ་བའི་ང་ཞིག་ཡོད་པ་དེའི་ཆ་ཤས་ཡིན་པས། ཆ་ཤས་དེས་བྱ་བ་དེ་དང་དེ་བྱས་པ་དང་བྱེད་པའི་ཚེ། ཆ་ཅན་དེས་ཀྱང་བྱ་བ་དེ་དང་དེ་བྱས་པ་དང་བྱེད་པར་འགྱུར་བའི་ཐ་སྙད་བྱེད་པ་ཡིན་གྱི། དེ་རིང་གི་མི་དེ་ཁོ་ནས་བྱ་བ་སྔ་ཕྱི་ཐམས་ཅད་བྱས་པ་དང་བྱེད་པར་འགྱུར་བ་མིན་པ་བཞིན་ ནོ། ། གལ་ཏེ་ཡིན་ན། དེ་རིང་གི་དུས་ཀྱི་མི་དེ་དུས་སྔ་ཕྱི་ཐམས་ཅད་ཡོད་དགོས་པས་རྒན་གཞོན་གཅིག་ཏུ་འགྱུར་བར་མ་ཟད།
མེ་དེ་རྟག་པ་ཉིད་དུ་ཐལ་བར་འགྱུར་བ་དང༌། ཚེ་འདིའི་མི་དེ་ཡང་སྐྱེ་བ་སྔ་ཕྱི་ཐམས་ཅད་དུ་ཡོད་དགོས་པར་འགྱུར་ཏེ། ཚེ་འདིའི་དུས་ཀྱི་མི་དེས་ཀྱང་ང་སྔར་སྐྱེ་བ་འདི་བླངས། ཕྱིས་སྐྱེ་བ་འདི་དང་འདི་ལེན་ཞེས་པའི་ཐ་སྙད་བྱེད་པའི་ཕྱིར་རོ། ། དེ་སྐྱེ་བ་སྔ་ཕྱི་ཐམས་ཅད་དུ་ཡོད་པར་མི་རུང་སྟེ། དེ་ཡོད་ན་འགྲོ་བ་རིགས་དྲུག་གི་གཞི་འཐུན་ཡོད་པར་ཐལ་བའི་ཕྱིར་རོ། ། སྔར་ཁང་པ་བྱེད་བཞིན་པའི་བཟོ་བོ་དེ་རང་གིས་བྱས་པའི་ཁང་པ་དེའི་རྒྱུ་ཡིན་ཀྱང༌། ཁང་པ་བྱས་ཟིན་པའི་དུས་སུ་ཡོད་པའི་བཟོ་བོ་དེ་ཉིད། རང་གིས་སྔར་བྱས་པའི་ཁང་པ་དེའི་རྒྱུ་མིན་ལ། འོན་ཀྱང་དེ་རང་གིས་བྱེད་པར་འགྱུར་བའི་ཁང་པ་རྣམས་ཀྱི་རྒྱུ་ཡིན་ནོ། །
དེ་བཞིན་དུ་མ་དེ་རང་གིས་བསྐྱེད་ཟིན་པའི་བུའི་རྒྱུ་མིན་ཀྱང་བུ་དེ་དང་དུས་མཉམ་དུ་ཡོད་པའི་མ་དེ། བུ་དེའི་སྐྱེད་བྱེད་ཀྱི་རྒྱུ་མིན་ནོ། ། འོ་ན་དེ་ལ་མ་ཞེས་པའི་ཐ་སྙད་བྱེད་པ་ཅི་ཞེ་ན། སྐྱོན་མེད་དེ། སྔར་སྐྱེད་བྱེད་དུ་སོང་བའི་རྒྱུན་དེ་གསོ་བའི་མ་ཡིན་པ་ལ་བསམས་པས་མི་འགལ་བའི་ཕྱིར་ཏེ། དཔེར་ན་ལུག་ཤི་བའི་ཤའམ་མགོ་ལུག་གི་ཤ་དང་མགོ་ཟེར་བ་བཞིན་ནོ། ། དེ་མ་བརྟགས་པའི་ཚེ་འཐད་པ་ལྟར་སྣང་ཡང༌། བརྟགས་ཤིང་དཔྱད་པའི་ཚེ་ལུག་གི་ཤ་དང་མགོ་མིན་ཏེ། སེམས་ཅན་ཞིག་གི་ཤ་དང་མགོ་མ་ཡིན་པའི་ཕྱིར། ཁྱབ་པ་ཡོད་དེ།
ལུག་ཡིན་ན། སེམས་ཅན་ཡིན་དགོས་པའི་ཕྱིར་ རོ། ། དེ་བཞིན་དུ་ཁང་པའི་ཀ་བ་སྔར་བྱས་ཟིན་པ་དང་བྱེད་རྒྱུ་ལའང་དེའི་ཀ་བ་ཞེས་ཟེར་བས་འཇིག་རྟེན་པའི་ཐ་སྙད་ཁས་ལེན་ཡང་ཐམས་ཅད་ལ་དོན་བདེན་པ་ག་ལ་ཡོད་དེ། ། དཔལ་ལྡན་ཟླ་བས་འཇུག་པ་ལས། ། གལ་ཏེ་འཇིག་རྟེན་ཚད་མ་ཡིན་ན་ནི། ། ཅིག་དགོས་འཕགས་པའི་ལམ་གྱིས་ཅི་ཞིག་བྱ། ། བླུན་པོ་ཚང་མར་རིགས་པའང་མ་ཡིན་ནོ། ། ཞེས་གསུངས་པ་ལྟར་རོ། ། དེ་ལྟར་མ་ཡིན་པར་བུ་ཤི་བའི་ཚེ་ཡང་རང་སྐྱེད་བྱེད་ཀྱི་མ་དེ་ཡོད་ན། རྒྱུ་འབྲས་གོ་ལྡོག་པར་འགྱུར་བ་སོགས་ཀྱི་སྐྱོན་ཆེས་མང་སྟེ།
མཚོན་པ་ཙམ་ཞིག་སྨྲས་སོ། ། ཇི་སྐད་ལྟར་བཤད་པ་དེ་ཡང་རྗེའི་བཞེད་པར་འགྲོ་ཚུལ་ནི་ཁོ་བོས་ལེགས་པར་རྟོགས་པ་ལྟར་གཞན་དུ་ཤེས་བྱེད་དང་བཅས་ཏེ་བཤད་ཟིན་པས་འདིར་མི་སྤྲོའོ། ། དེ་ལྟར་རྒྱུ་འབྲས་ཀྱི་ཁྱད་པར་མང་ཡང༌། ལས་དཀར་ནག་གི་རྒྱུ་འབྲས་ཀྱི་ཚུལ་ལེགས་པར་ཤེས་ནས་བླང་དོར་བྱེད་པ་ནི། གནད་ཀྱི་སྙིང་པོ་ཡིན་ནོ། ། ལས་ཀྱིས་འབྲས་བུ་འབྱིན་ཚུལ་མི་འདྲ་བ་ཡོད་དེ། ལས་དཀར་ནག་ལ་ལས་འབྲས་བུ་དེ་མ་ཐག་འབྱིན་ལ། འགའ་ཞིག་གིས་སྐྱེ་བ་ཕྱི་མ་དང་དེའི་ཕྱི་མ་སོགས་དང༌། འགའ་ཞིག་གིས་རང་གི་རྣམ་སྨིན་གྱི་འབྲས་བུ་བསྐལ་པས་བར་དུ་ཆོད་ཀྱང་འབྱིན་པ་ཡོད་དོ། ། གཞན་ཡང་ལས་སྣ་ཚོགས་ལས་འབྲས་བུ་སྣ་ཚོགས་འབྱུང་བ་དང༌།
ལུས་སྣ་ཚོགས་དང༌། འགྲོ་བ་སྣ་ཚོགས་དང༌། གནས་སྣ་ཚོགས་འགྲུབ་པ་རྣམས་ཡོད་དོ། ། དེ་ཡང་འགྲོ་བའི་ལུས་དང་ཡན་ལག་དང་ཉིང་ལག་དང་དབང་པོ་དང་ཕྱི་ནང་གི་བཀོད་པ་སྣ་ཚོགས་འགྲུབ་པའི་ལས་སྤྱི་དང་བྱེ་བྲག་རྨ་བྱའི་མདོངས་ལྟ་བུའི་དབྱིབས་དང་ཁ་དོག་གི་ཁྱད་པར་འགྲུབ་པ་སོགས་ལས་སྣ་ཚོགས་ལས་འབྲས་བུ་སོ་སོར་མ་འཆོལ་བར་འབྱུང་བ་རྣམས་དང༌། སྨོན་ལམ་དང་རྫུ་འཕྲུལ་གྱི་མཐུ་ལས་འབྱུང་བ་ལྟ་བུ་ནི་ལས་སམ་རྟེན་འབྲེལ་གྱི་ཆོས་ཉིད་ཀྱི་ཡིན་པས་དེ་ཡང་བསམ་གྱིས་མི་ཁྱབ་པོ། ། ལས་བྱ་བྱེད་གཉིས་སུ་ཕྱེ་བའི་ལས་སུ་བྱ་བ་ཡིན་ན་ལས་ཡིན་མི་དགོས་ཏེ། ཞིང་ལས་དང་ཚོང་ལ་སོགས་དེ་གཉིས་སུ་ཕྱེ་བའི་ལས་ཡིན་ཀྱང༌། སྤྱིར་ལས་མིན་ནོ། ། ལས་ཀྱིས་ཐར་པ་ལྟ་བུ་འཐོབ་པའི་རྒྱུ་བྱེད་པ་ཡིན་གྱི། སྐྱེད་བྱེད་ཀྱི་རྒྱུ་མི་བྱེད་ལ།
བདེ་འགྲོ་ངན་འགྲོར་སྐྱེ་བའི་རྒྱུ་བྱེད་པ་ཡིན་ནོ། ། རྒྱུ་རྐྱེན་སྤྱི་དང་ཁྱད་པར་ལས་ཀྱིས་འབྲས་བུ་བསྐྱེད་ཚུལ་ནི་ཟབ་པ་ཡིན་ཏེ། ལས་དཀར་ནག་དང་དེའི་འབྲས་བུ་རྣམས་ཆོས་ཅན། རྒྱུས་ཟབ་སྟེ། རྒྱུ་མེད་ལས་མི་འབྱུང་ཡང༌། འདི་ལྟར་བྱེད་དོ་སྙམ་པའི་བློའི་གཡོ་བ་སྔོན་དུ་བཏང་བའི་བྱེད་པ་པོ་དོན་གཞན་མེད་པར་རྒྱུ་རྐྱེན་ཚོགས་ནས་གློ་བུར་དུ་འབྱུང་ཞིང་ལས་འབྲས་ཀྱང་ཆུད་ཟ་བར་མི་འགྱུར་བའི་ཕྱིར། མཚན་ཉིད་ཀྱིས་ཟབ་སྟེ། གང་ཟག་གི་བདག་མེད་ཀྱང་ཡོད་པ་ལྟར་ཞིང་ཐ་སྙད་དུ་དབང་སྒྱུར་བའི་བདག་ཙམ་ཞིག་ནི་ཡོད་པའི་ཕྱིར། སྐྱེ་བས་ཟབ་སྟེ། རྒྱུ་རྐྱེན་གྱིས་འདི་དང་འདི་བཞིན་བྱའོ་སྙམ་ནས་མི་བྱེད་ཀྱང་རྒྱུ་རྐྱེན་ལ་རག་ལས་ཤིང་རང་གི་ངོ་བོ་སོ་སོར་མ་འཆོལ་བར་འབྱུང་བ་ནི་རྐྱེན་གྱི་ནུས་པ་སོ་སོར་ངེས་པ་ལ་བལྟོས་པའི་ཕྱིར།
གནས་པ་ཟབ་སྟེ། སྐྱེས་ཟིན་ནས་སྐད་ཅིག་རེ་རེ་ཞིང་སྐྱེ་འཇིག་བྱེད་ཀྱང་མི་བྱེད་པའི་གནས་པ་ལྟར་སྣང་ཞིང་མཐོང་བའི་ཕྱིར་རོ། ། འདུས་བྱས་རྣམས་སྐད་ཅིག་རེ་རེ་ཞིང་སྐྱེ་འཇིག་བྱེད་ཀྱང་འཁྲུལ་པའི་བློ་ངོར་གནས་པ་ལྟར་མངོན་པ་ཡིན་ཏེ། དཔེར་ན་ལོ་ཟླ་ཞག་དུས་ཚིགས་རྣམས་སྔ་མ་སྔ་མ་འགགས་ནས་ཕྱི་མ་ཕྱི་མ་སྐྱེ་ཡང་བློ་ངོར་སྔ་ཕྱི་མི་འཇིག་པའི་གནས་པ་ལྟར་སྣང་པའི་ཕྱིར། ཡང་གཞི་གང་དུ་སྐྱེ་ཞེས་བརྟགས་པ་ན་གང་དུ་སྐྱེ་བར་རྟོགས་པར་དཀའ་ཞིང་སྐྱེ་བ་ཙམ་ཞིག་ཀྱང་མཐོང་བ་ཡིན་ནོ། ། བདག་ལས་མི་སྐྱེ་སྟེ། ས་བོན་གྱི་དུས་སུ་འབྲས་བུ་དེ་ཉིད་མེད་ཀྱང་སྐྱེ་བའི་ཕྱིར། ངོ་བོས་གྲུབ་པའི་རྒྱུ་གཞན་ལས་མི་སྐྱེ་སྟེ། རྒྱུ་ལ་ལྟོས་མེད་དུ་མི་སྐྱེ་བའི་ཕྱིར། གཉིས་ཀ་ལས་མི་སྐྱེ་སྟེ།
གང་རུང་རེ་རེ་ལས་མི་སྐྱེ་བའི་ཕྱིར། རྒྱུ་མེད་ལས་མི་སྐྱེ་སྟེ། ཚོགས་པ་ལས་སྐྱེ་བ་མཐོང་བའི་ཕྱིར་རོ། ། མདོར་ན། ཏིང་ངེ་འཛིན་རྒྱལ་པོ་ལས། ལས་རྣམས་བྱས་པ་མེད་པར་མི་འགྱུར་ཏེ། ། དཀར་ནག་ཇི་བཞིན་འབྲས་བུ་སྨིན་པར་བྱེད། ། རིགས་པའི་ཚུལ་གྱི་སྒོ་འདི་བཟང་པོ་སྟེ། ། ཕྲ་ཞིང་མཐོང་དཀའ་རྒྱལ་བའི་སྤྱོད་ཡུལ་ཡིན། ། ཞེས་གསུངས་པ་ལྟར།
ལས་རྒྱུ་འབྲས་ཀྱི་རྣམ་གཞག་ཕྲ་ཞིང་ཕྲ་བ་ནི་རྒྱལ་བ་ཁོ་ནའི་མངོན་སུམ་གྱི་སྤྱོད་ཡུལ་ལོ། ། རྒྱུ་འབྲས་ཀྱི་རྣམ་གཞག་ལེགས་པར་ཤེས་དགོས་པ་ཡིན་ཏེ། ། རྒྱལ་བའི་ཡུལ་རྒྱས་འབྲིང་གཉིས་ལས་ཀྱང༌། རྒྱུ་དང་དེ་མ་ཐག་པ་དང་དམིགས་པ་དང་བདག་པོའི་རྐྱེན་རྣམས་རྟོགས་པར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་ བྱའོ། ། ཞེས་སོགས་མང་དུ་གསུངས་ཤིང༌། གཞན་ལས་ཀྱང་འབྱུང་ངོ༌། ། སྨྲས་པ། རང་བཞིན་སྟོང་པའི་དོན་དམ་ཟབ་མོད་ཀྱི། ཀུན་རྫོབ་རྟེན་འབྲེལ་མི་བསླུའི་གནས་ཚུལ་ཀུན། ། ཇི་བཞིན་རྟོགས་པར་དཀའ་ཕྱིར་ཆེས་ཟབ་ཅིང༌། །
ལས་དང་འབྲས་བུའི་རབ་དབྱེ་བསམ་མི་ཁྱབ། ། ཚུལ་དེར་བློ་ཁ་ཅུང་ཟད་ཕྱོགས་པ་ན། ། ཆེས་ཆེར་རྨད་དུ་བྱུང་བའི་དགའ་བ་དང༌། ། ཞུམ་ཞིང་སྐྲགས་པའི་འཇིགས་ཆེན་ལྷན་ཅིག་ཏུ། ། ཕན་ཚུན་འགྲན་པའི་ཚུལ་གྱིས་མངོན་པར་ སྐྱེས། ། མཁའ་ལ་མཐའ་དབུས་མེད་པར་ལེགས་རྟོགས་ཤིང༌། ། སངས་རྒྱས་ཞིང་གི་བཀོད་པ་མཐོང་བའི་ཚེ། ། གླིང་བཞི་འདི་ཡང་ཡུལ་ཕྲན་བཞིན་ནམ་སྙམ། ། འཁོར་ལོས་སྒྱུར་རྒྱལ་སྡེ་དཔོན་བཞིན་ནམ་སྙམ། ། རྣམ་ཐོས་སྲས་ཀྱང་ཁྱིམ་བདག་བཞིན་ནམ་སྙམ། །
རྒྱལ་ཕྲན་གཞན་དག་དམངས་རིགས་བཞིན་ནམ་ སྙམ། ། མཁས་རློམ་ཕལ་ཆེར་རྒྱུ་སྐར་བཞིན་ནམ་སྙམ། ། བློ་དམན་བདག་ལྟ་ས་སྲིན་བཞིན་ནམ་སྙམ། ། དེ་ལྟ་ན་ཡང་རྣམ་དཔྱོད་སྐལ་ལྡན་པས། ། རྒྱུ་འབྲས་རྣམ་པར་གཞག་པའི་ཚུལ་ཉིད་ལས། ། ཆ་ཤས་ཙམ་ཞིག་བཤད་པའི་དགེ་དེས་ བདག ། ཐར་པའི་གོ་འཕང་མཆོག་དེ་ཐོབ་གྱུར་ཅིག ། ཅེས་པ་འདི་ཡང་རྒྱུད་དང༌། མཚན་ཉིད་ཀྱི་གདན་ས་ཕན་ཚུན་ཟུང་འབྲེལ་གྱི་སྐྱོང་བ་ཤཱཀྱའི་དགེ་སློང་རིགས་པ་སྨྲ་བ་གྲགས་པ་བཤད་སྒྲུབ་ཀྱིས་སྦྱར་བའོ། ། མངྒལཾ།། །།
མེས་པོའི་ཤུལ་བཞག་ལས། ཅོ་ནེ་གྲགས་པ་བཤད་སྒྲུབ་ཀྱི་གསུང་འབུམ། རྒྱུ་དང་འབྲས་བུའི་རྣམ་གཞག་ལེགས་བཤད་སྙིང་པོ་ཞེས་བྱ་བ་བཞུགས། -PAGE 56--PAGE 55--PAGE 36-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
