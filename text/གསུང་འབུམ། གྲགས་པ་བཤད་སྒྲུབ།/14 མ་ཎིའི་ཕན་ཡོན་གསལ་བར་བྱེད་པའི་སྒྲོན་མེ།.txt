གསུང་འབུམ། གྲགས་པ་བཤད་སྒྲུབ།
པོད ༡༤
མ་ཎིའི་ཕན་ཡོན་གསལ་བར་བྱེད་པའི་སྒྲོན་མེ།
༄༅། །མ་ཎིའི་ཕན་ཡོན་གསལ་བར་བྱེད་པའི་སྒྲོན་མེ་ཞེས་བྱ་བ་བཞུགས། ན་མོ་ཤཱཀྱ་མུ་ཎ་ཡེ། སྔོན་ཚེ་འགྲོ་བ་ཀུན་གྱི་དོན་དུ་ཐུགས་བསྐྱེད་རླབས་ཆེན་སྤྱོད་པ་རབ་སྤྱད་ཅིང༌། ། རྣམ་དག་སྨོན་ལམ་ཉེར་བཏབ་འབྲས་སྨིན་བདེ་ལྡན་ཞིང་མཆོག་གྲུབ་པ་དེར། ། མངོན་སངས་རྒྱས་ནས་གཞན་དག་འཁྲིད་མཛད་རྒྱལ་ཀུན་སོ་སོར་རྟོག་པའི་དངོས། ། པདྨའི་རིགས་རྣམས་ཡོངས་ཀྱི་རྗེར་གྱུར་མགོན་པོ་འོད་དཔག་མེད་ལ་འདུད། ། ཕྱོགས་བཅུའི་བདེ་གཤེགས་ཀུན་གྱི་ཐུགས་རྗེའི་དཔུང༌། ། གཅིག་བསྡུས་སྣང་མཐའི་སྲས་ཀྱི་ཚུལ་བཟུང་ནས། ། ཁམས་གསུམ་འགྲོ་བ་འདྲེན་ལ་ཟླ་བྲལ་བ། ། འཇིག་རྟེན་གསུམ་མགོན་སྤྱན་རས་གཟིགས་ལ་འདུད། །
མགོན་དེ་སྙིགས་དུས་རྒྱལ་བསྟན་སྤེལ་བའི་ཆེད། ། བོད་ཀྱི་མི་རྗེའི་ཚུལ་བསྟན་སྲོད་བཙན་ཞེས། ། ཐུབ་བསྟན་སྲོལ་བཏོད་དགེ་བཅུའི་ཁྲིམས་མཛད་པ། ། ཆོས་ཀྱི་རྒྱལ་པོར་གྱུར་པ་དེ་ལ་འདུད། ། རྒྱལ་རྣམས་ཐུགས་རྗེ་འགྲོ་ལ་རྗེས་བརྩེ་བར། ། ཀུན་ནས་མཚུངས་མོད་སྙིགས་དུས་འགྲོ་བ་ལ། ། ལྷག་པར་རྗེས་བརྩེ་མཛད་འཕྲིན་རྒྱ་ཆེ་བ། ། རྗེ་བཙུན་སྤྱན་རས་གཟིགས་ཞེས་རབ་ཏུ་གྲགས། ། གང་དེའི་ཆོས་ཚུལ་ཟབ་རྒྱས་གྲངས་མང་ཡང༌། ། ཀུན་གྱི་སྙིང་པོ་གཅིག་བསྡུས་ཡིག་དྲུག་ཅེས། །
ཕན་ཡོན་རྒྱ་ཆེར་གྲགས་ལས་མདོར་བསྡུས་ཞིག ། གཞན་དག་དད་པ་སྤེལ་ཕྱིར་བརྗཽད་པར་བྱ། ། དེ་ཡང་སྤྱིར་སངས་རྒྱས་ཐམས་ཅད་ཀྱང་རང་དོན་མཐར་ཕྱིན་ནས་གཞན་གྱི་དོན་ཁོ་ན་མཛད་པ་ལས་མ་འདས་ཀྱང༌། ། ཐུབ་པའི་བསྟན་པ་འདི་ལ་སེམས་ཅན་གྱི་དོན་མཛད་པ་ལ་ལྷག་པར་ཕུལ་དུ་བྱུང་བ་ནི་འཕགས་པ་རིགས་གསུམ་གྱི་མགོན་པོ་ཉིད་ཡིན་ལ། དེའི་ནང་ནས་མཆོག་དམན་མཐའ་དག་ལ་འཕྲིན་ལས་འཇུག་པ་རྒྱ་ཆེ་བ་ནི་འཕགས་པ་སྤྱན་རས་གཟིགས་དབང་ཕྱུག་གོ ། འདིའི་སྒྲུབ་ཐབས་དང་བསྔགས་པ་བརྗོད་པའི་མདོ་སྔགས་ཀྱི་གཞུང་མང་ཡང་མཚོན་ཙམ་ནི། ཟ་མ་ཏོག་བཀོད་པའི་མདོ་ལས། བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་ཀྱི་དབང་པོའི་ཡུལ་ཅི་འདྲ་བ་དེ་འདྲ་བ་ནི་དེ་བཞིན་གཤེགས་པ་རྣམས་ལ་ཡང་མ་མཆིས་སོ་ཞེས་དང༌། དེ་ཉིད་ལས་སྤྱན་རས་གཟིགས་ཀྱི་མཚན་ནས་བརྗོད་པ་ནི་སངས་རྒྱས་སྟོང་ཕྲག་དུ་མའི་མཚན་ནས་བརྗོད་པ་དང་ཕན་ཡོན་མཉམ་པ་དང་མཆོད་པའི་བསོད་ནམས་ཡང་མཉམ་པར་བཤད་ཅིང༌། ཡང་རིགས་ཀྱི་བུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་ཀྱི་དབང་པོ་ནི་དཀོན་པའོ། །
སེམས་ཅན་རྣམས་ཀྱི་ཕ་དང་མར་གྱུར་པའོ། ། སེམས་ཅན་ཐམས་ཅད་ལ་མི་འཇིགས་པ་སྦྱིན་པར་བྱེད་པའོ། ། སེམས་ཅན་ཐམས་ཅད་ལ་ལམ་སྟོན་པར་བྱེད་པའོ། ། སེམས་ཅན་ཐམས་ཅད་ལ་དགེ་བའི་བཤེས་གཉེན་དུ་གྱུར་པ་སྟེ། རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་ཀྱི་དབང་པོ་ནི་དེ་ལྟ་ བུའོ། ། དེའི་མིང་འཛིན་པ་ཡང་དཀོན་ཏེ། དེ་དེའི་ཡི་གེ་དྲུག་པའི་རིག་སྔགས་ཀྱི་མིང་གིས་རྗེས་སུ་དྲན་ན་དེའི་ཚེ་བ་སྤུའི་ཁུང་བུ་དེ་དག་ཏུ་སྐྱེའོ། ། སླར་འཁོར་བར་མི་འཁོར་རོ་ཞེས་པ་ནས། རིགས་ཀྱི་བུ་ཡི་གེ་དྲུག་པའི་རིགས་སྔགས་དེ་ནི་བྱང་ཆུབ་སེམས་དཔལ་སེམས་དཔའ་ཆེན་པོ་སྤྱན་རས་གཟིགས་ཀྱི་སྙིང་པོ་དམ་ པའོ། ། གང་དག་སྙིང་པོ་དམ་པ་ཤེས་པ་དེ་ནི་ཐར་པ་ཤེས་པའོ། །
ཞེས་དང༌། གང་དག་ཡི་གེ་དྲུག་པའི་རིག་སྔགས་ཆེན་མོ་འདི་རྟག་ཏུ་ཟློས་པ་ལ་བརྩོན་པའི་སེམས་ཅན་དེ་དག་ནི་བསོད་ནམས་དང་ལྡན་པ་ཡིན་ནོ། ། དེ་དག་ཟློས་པར་བྱེད་པའི་ཚེ་སངས་རྒྱས་བཅོམ་ལྡན་འདས་གངྒའི་ཀླུང་གི་བྱེ་མ་སྙེད་ཕྲག་དགུ་བཅུ་རྩ་དགུ་འདུ་བར་འགྱུར་རོ། ། ཞེས་སོགས་ཕན་ཡོན་གཞན་མང་དུ་གསུངས་པ་དང༌། ཡང༌། རིགས་ཀྱི་བུ་གང་ཡི་གེ་དྲུག་པའི་རིག་སྔགས་ཆེན་མོ་འདི་འདྲིར་འཇུག་པ་དེས་ནི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་འདྲིར་འཇུག་པར་འགྱུར་རོ། ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྡུལ་ཕྲ་རབ་དང་མཉམ་པ་ལྷའི་གསེར་རིན་པོ་ཆེ་ལས་བྱེད་ཅིང༌། བྱས་ནས་ཉིན་གཅིག་ཏུ་རིང་སྲེལ་འཇུག་པ་དེའི་འབྲས་བུ་རྣམ་པར་སྨིན་པ་ནི་ཡི་གེ་དྲུག་པའི་རིག་སྔགས་ཆེན་མོའི་ཡི་གེ་འབྲུ་གཅིག་གི་འབྲས་བུ་རྣམ་པར་སྨིན་པ་སྟེ་ཡོན་ཏན་བསམ་གྱིས་མི་ཁྱབ་པའོ། ། ཞེས་པ་ནས། རིགས་ཀྱི་བུ་གང་ཡི་གེ་དྲུག་པའི་རིག་སྔགས་ཀྱི་རྒྱལ་མོ་འཛིན་པ་ནི་དེ་ལྟ་བུ་ལ་སོགས་ཏེ་ཏིང་ངེ་འཛིན་བརྒྱ་རྩ་བརྒྱད་ཐོབ་པར་འགྱུར་རོ། །
ཞེས་དང༌། རིགས་ཀྱི་བུ་ཡུལ་འཁོར་མོར་འཇུག་པའི་གྲོང་ཁྱེར་ཆེན་པོ་ན་གང་ཡི་གེ་དྲུག་པའི་རིག་སྔགས་ཆེན་མོ་འཛིན་པར་བྱེད། ཀློག་པར་བྱེད། ཚུལ་བཞིན་ཡིད་ལ་བྱེད་པའི་ཆོས་སྨྲ་བ་ཡོད་དོ། ། ཞེས་པ་ནས། ཆོས་སྨྲ་བ་དེ་དག་ནི་དེ་བཞིན་གཤེགས་པ་དང་མཉམ་པར་བལྟའོ་ཞེས་དང༌། ཡི་གེ་དྲུག་པའི་རིག་སྔགས་ཆེན་མོའི་རྒྱལ་མོ་འདི་ནི་དཀོན་པའི་ཚིག་སྟེ། འདི་ནི་རྡོ་རྗེའི་ཚིག་གོ ། མི་ཕྱེད་པའི་ཚིག་གོ ། བླ་ན་མེད་པའི་ཡེ་ཤེས་ཀྱི་ཚིག་གོ །
མི་ཟད་པའི་ཡེ་ཤེས་ཀྱི་ཚིག་ཞེས་པ་ནས། ཆོས་ཐམས་ཅད་ལ་འཇུག་པའི་ཚིག་གོ ། ཞེས་དང༌། རྣལ་འབྱོར་ཐམས་ཅད་ཀྱི་ནང་ན་ཡི་གེ་དྲུག་པའི་རིག་སྔགས་ཀྱི་རྒྱལ་མོ་ཆེན་མོ་འདི་ནི་འབྲས་བུའི་སྙིང་པོར་གྱུར་པའོ། ། ཞེས་པས་མཚོན་ཏེ་མང་དུ་གསུངས་སོ། ། གཞན་ཡང༌། མ་ཎི་བཀའ་འབུམ་ལས། དེ་ནས་ཡང་བཅོམ་ལྡན་འདས་ཀྱིས་སྒྲིབ་པ་ཐམས་ཅད་རྣམ་པར་སེལ་བ་ལ་འདི་སྐད་ཅེས་བཀའ་སྩལ་པ། རིགས་ཀྱི་བུ་ཨོཾ་མ་ཎི་པདྨེ་ཧཱུཾ། ཞེས་པའི་ཡི་གེ་དྲུག་པའི་རིགས་སྔགས་ནི།
འདི་ལྟ་སྟེ་དཔེར་ན་སའི་རྡུལ་ཕྲ་རབ་སྙེད་ཀྱི་ཚད་ནི་ངེས་བཟུང་བར་ནུས་ཀྱི། ཡི་གེ་དྲུག་པའི་རིག་སྔགས་ལན་གཅིག་བཟླས་པའི་བསོད་ནམས་ཀྱི་ཚད་ནི་བཟུང་བར་མི་ནུས་སོ། ། རྒྱ་མཚོའི་ཆུ་ནི་ཐིག་པ་རེ་རེ་ནས་བགྲང་བར་ནུས་ཀྱི། ཡི་གེ་དྲུག་པའི་རིག་སྔགས་འདི་ལན་གཅིག་བརྗོད་པའི་བསོད་ནམས་ཀྱི་ཚད་ནི་བགྲང་བར་མི་ནུས་སོ། ། ཞེས་སོགས་དཔེ་དོན་མང་དུ་སྦྱར་ནས་གསུངས་ཏེ་ཟ་མ་ཏོག་གི་མདོའི་དོན་བཤད་པར་སྣང་ངོ༌། ། ཡང༌། ཨོཾ་མ་ཎི་པདྨེ་ཧཱུཾ། ཞེས་པའི་རིག་སྔགས་ལན་གཅིག་བཟླས་པས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་འགྱུར་རོ། ། ལ་ལ་ཞིག་གིས་ཡི་གེ་དྲུག་པ་བྲིས་པ་ལ་ལག་པས་རེག་པ་དེ་དག་ཀྱང་ཕྱིར་མི་ལྡོག་པར་འགྱུར་རོ། ། ཡི་གེ་དྲུག་པའི་གཟུངས་སྔགས་འདི་ལན་གཅིག་བཟུང་ན་དེ་བཞིན་གཤེགས་པ་ལ་ན་བཟའ་དང༌།
བཤོས་དང༌། མལ་སྟན་དང༌། ན་བའི་རྐྱེན་སྨན་དང༌། ཡོ་བྱད་ཐམས་ཅད་ཀྱིས་བཀུར་བསྟིར་བྱེད་པར་འགྱུར་རོ། ། ཞེས་དང༌། པདྨ་ཅོད་པན་གྱི་རྒྱུད་ལས། འཕགས་པ་སྤྱན་རས་གཟིགས་དབང་ཕྱུག་གིས་འདི་སྐད་ཅེས་སྨྲས་སོ། ། ང་ཡིད་ལ་བྱས་ནས་ཨོཾ་མ་ཎི་པདྨེ་ཧཱུཾ་ཞེས་པའི་རིག་སྔགས་འདི་བཟླས་པའི་རིགས་ཀྱི་བུའམ། རིགས་ཀྱི་བུ་མོ་གང་ཡིན་པ་དེས་ལན་ཅིག་བཟླས་བརྗོད་བྱེད་དམ་ཡིད་ལ་བྱས་ནས་ལུས་ལ་བཅངས་ན། མཚམས་མེད་པ་ལྔ་དང་དེ་དང་ཉེ་བ་ལྔ་དང༌།
སྡིག་པ་ཐམས་ཅད་བྱང་ནས་སེམས་ཅན་དམྱལ་བ་དང༌། ཡི་དྭགས་དང༌། དུད་འགྲོའི་སྐྱེ་གནས་དང༌། མི་ཁོམ་པའི་གནས་བརྒྱད་སྤངས་ཤིང་ལུས་ངག་ཡིད་གསུམ་སྡུག་བསྔལ་བར་མི་འགྱུར་རོ། ། གཅན་གཟན་དང༌། སྲིན་པོ་དང༌། མི་མ་ཡིན་པ་ཐམས་ཅད་དང༌། ནད་དང་འཇིགས་པ་ཐམས་ཅད་ལས་ཐར་བར་འགྱུར་རོ། ། ཆོས་ཀྱི་སྐུའི་དོན་རྟོགས་ནས་གཟུགས་ཀྱི་སྐུ་ཐུགས་རྗེ་ཆེན་པོའི་ཞལ་མཐོང་བར་འགྱུར་རོ། ། ཞེས་དང༌།
ཡི་གེ་དྲུག་མའི་མདོ་ལས། རིགས་ཀྱི་བུའམ་རིགས་ཀྱི་བུ་མོ་གང་གིས་ཡི་གེ་དྲུག་མ་ཤེས་རབ་ཀྱི་ལྷ་མོ་ཡིད་ལ་བྱས་ནས་རིག་སྔགས་འདི་བཟླས་བརྗོད་བྱས་ན་ནད་ཐམས་ཅད་ལས་ཐར་བར་འགྱུར། ཞེས་པ་ནས། ཞི་བ་དང་བདེ་ལེགས་སུ་འགྱུར་རོ། ། ཞེས་སོགས་མང་དུ་གསུངས་སོ། ། གཞན་ཡང༌། ཡིག་དྲུག་གི་མཚོན་དོན་དང༌། ཕན་ཡོན་གཞན་འགའ་ཞིག་བརྗོད་ན། བཀའ་འབུམ་ལས། དང་པོ་དབྱེ་བའི་དོན་ལ་དགོངས་ཏེ་ཡི་གེ་དྲུག་ལ་བསྡུ་བ་ནི།
ཐུགས་རྗེ་ཆེན་པོའི་ཆོས་ལ་དབྱེ་བ་བསམ་གྱིས་མི་ཁྱབ་པ་ཞིག་ཡོད་ཀྱང༌། གསུང་གི་སྙིང་པོ་ཡི་གེ་དྲུག་པ་ལ་བསྡུས་ནས་གསུངས་སོ། ། ཡི་གེ་དྲུག་པོ་གང་ཡིན་ན། ཨོཾ་མ་ཎི་པདྨེ་ཧཱུཾ་ཞེས་པ་ཡིན་ནོ། ། ཨོཾ་ཡེ་ཤེས་རྣམ་པ་ལྔ་ཞེས་པའི་ཨ་ཆོས་ཀྱི་དབྱིངས་ཀྱི་ཡེ་ཤེས། ཐིག་ལེ་མེ་ལོང་ལྟ་བུའི་ཡེ་ཤེས། ཟླ་ཚེས་མཉམ་པ་ཉིད་ཀྱི་ཡེ་ཤེས། ན་རོ་སོ་སོར་རྟོག་པའི་ཡེ་ཤེས། ནཱ་ད་བྱ་བ་གྲུབ་པའི་ཡེ་ཤེས་སོ། ། དེ་བཞིན་དུ་མ་ཐུགས་རྗེ་ཀུན་ལ་ཁྱབ་པ།
ཎི་འཁོར་བ་རང་ལོག པད་ཐབས་དང་ཤེས་རབ། མེ་ཡེ་ཤེས་རང་གསལ། ཧཱུཾ་རྡོ་རྗེ་ལྟ་བུ་མི་འགྱུར་བའི་དོན་ནོ། ། ཡང༌། ཨོཾ་ཡེ་ཤེས་ལྔ་ལྡན་ལྷ་ཡི་སྐྱབས། ། འཕོ་ལྟུང་ཞི་ནས་སྐྱེ་སྒོ་གཅོད། ། མ་སྙིང་རྗཻ་ཆེན་པོ་ལྷ་མིན་སྐྱབས། ། འཐབ་རྩོད་ཞི་ནས་སྐྱེ་སྒོ་གཅོད། ། ཎི་བྱམས་པ་ཆེན་པོ་མི་ཡི་སྐྱབས། །
འགྱུར་བ་ཞི་ནས་སྐྱེ་སྒོ་ གཅོད། ། པད་དགའ་བ་ཆེན་པོ་བྱོལ་སོང་སྐྱབས། ། གླེན་ལྐུགས་ཞི་ནས་སྐྱེ་སྒོ་གཅོད། ། མེ་བཏང་སྙོམས་ཆེན་པོ་ཡི་དྭགས་སྐྱབས། ། བཀྲེས་སྐོམ་ཞི་ནས་སྐྱེ་སྒོ་གཅོད། ། ཧཱུཾ་ཐུགས་རྗེ་ཆེན་པོ་དམྱལ་བའི་སྐྱབས། ། ཚ་གྲང་ཞི་ནས་སྐྱེ་སྒོ་ གཅོད། ། ཞེས་དང༌། ཡང༌། སྐུ་དྲུག་དང་སྦྱར་ན།
ཨོཾ་ཆོས་ཀྱི་སྐུ། མ་ལོངས་སྤྱོད་རྫོགས་པའི་སྐུ། ཎི་སྤྲུལ་པའི་སྐུ། པད་ངོ་བོ་ཉིད་ཀྱི་སྐུ། མེ་མངོན་པར་བྱང་ཆུབ་པའི་སྐུ། ཧཱུཾ་མི་འགྱུར་རྡོ་རྗེའི་སྐུ་སྟེ་སྐུ་དྲུག་ལྷུན་གྱིས་གྲུབ་པ་ཐོབ་པར་བྱེད་པ་ཡང་ཡིག་དྲུག་ཡིན་ནོ། ། ཞེས་དང༌། རིགས་དྲུག་དང་སྦྱར་ན། ཨོཾ་རིགས་ཐམས་ཅད་འདུས་པ་ཐུགས་རྗེ་ཆེན་པོ། མ་རྣམ་པར་སྣང་མཛད།
ཎི་རྡོ་རྗེ་སེམས་དཔའ། པད་རིན་ཆེན་འབྱུང་ལྡན། མེ་སྣང་བ་མཐའ་ཡས། ཧཱུཾ་དོན་ཡོད་གྲུབ་པ། རིགས་དྲུག་གི་སངས་རྒྱས་ཀྱང་ཡིག་དྲུག་བཟླས་པས་ཐོབ་པར་བྱེད་པ་ཡིན་ནོ། ། རིགས་དྲུག་གི་ཡུམ་དང་སྦྱར་ན། ཨོཾ་རིགས་ཐམས་ཅད་འདུས་པའི་ཡུམ་ཡི་གེ་དྲུག་མ། མ་ནམ་མཁའ་ཀུན་ཏུ་བཟང་མོ། ཎི་ས་སངས་རྒྱས་སྤྱན་མ། པད་མེ་གོས་དཀར་མོ།
མེ་ཆུ་མཱ་མ་ཀི ཧཱུཾ་རླུང་དམ་ཚིག་སྒྲོལ་མ། ཡུམ་དེ་དག་ཀྱང་ཡིག་དྲུག་བཟླས་པས་ཐོབ་པར་འགྱུར་རོ། ། མཁའ་འགྲོ་མ་དྲུག་དང་སྦྱར་ན། ཨོཾ་མཁའ་འགྲོའི་རིགས་འདུས་པ་རྡོ་རྗེ་རྣལ་འབྱོར་མ། མ་སངས་རྒྱས་མཁའ་འགྲོ ། ཎི་རྡོ་རྗེ་མཁའ་འགྲོ པད་རིན་ཆེན་མཁའ་འགྲོ ། མེ་པདྨ་མཁའ་འགྲོ ། ཧཱུཾ་ལས་ཀྱི་མཁའ་འགྲོ་སྟེ་ཡིག་དྲུག་བཟླས་ན་དེ་དག་གིས་བྱིན་གྱིས་རློབ་པར་མཛད་དོ། ། ཕྱིན་དྲུག་དང་སྦྱར་ན། །
ཨོཾ་གྱིས་སྦྱིན་པའི་ཕར་ཕྱིན། མས་ཚུལ་ཁྲིམས། ཎིས་བཟོད་པ། པད་ཀྱིས་བརྩོན་འགྲུས། མེས་བསམ་གཏན། ཧཱུཾ་གིས་ཤེས་རབ་ཀྱི་ཕར་ཕྱིན་མཚོན་ཏེ་ཡིག་དྲུག་བཟླས་ན་དེ་དྲུག་རྫོགས་པར་འགྱུར་རོ། ། དུག་ལྔ་དང་ཉོན་མོངས་ཀུན་འཇོམས་པ་དང་སྦྱར་ན། ཨོཾ་གྱིས་གཏི་མུག ། མས་ཞེ་སྡང༌། ཎིས་ང་རྒྱལ།
པད་ཀྱིས་འདོད་ཆགས། མེས་ཕྲག་དོག ། ཧཱུཾ་གིས་ཉོན་མོངས་ཐམས་ཅད་འཇོམས་པར་བྱེད་དེ་ཡིག་དྲུག་བཟླས་པས་འགྲུབ་པར་འགྱུར་རོ། ། ཡེ་ཤེས་དྲུག་དང་སྦྱར་ན། ཨོཾ་ཆོས་དབྱིངས་ཡེ་ཤེས། མ་མེ་ལོང་ལྟ་བུའི་ཡེ་ཤེས། ཎི་མཉམ་ཉིད་ཡེ་ཤེས། པད་སོར་རྟོག་ཡེ་ཤེས། མེ་བྱ་གྲུབ་ཡེ་ཤེས། ཧཱུཾ་ལྷན་ཅིག་སྐྱེས་པའི་ཡེ་ཤེས་ཏེ་དེ་དྲུག་མ་ཎིས་རང་རྒྱུད་ལ་མངོན་དུ་འགྱུར་རོ། །
ཚད་མེད་དྲུག་དང་སྦྱར་ན། ཨོཾ་ཐུགས་རྗེ་ཆེན་པོ་ཚད་མེད། མ་བྱམས་པ་ཚད་མེད། ཎི་སྙིང་རྗེ་ཚད་མེད། པད་དགའ་བ་ཚད་མེད། མེ་བཏང་སྙོམས་ཚད་མེད། ཧཱུཾ་ཆོས་ཉིད་ཚད་མེད་དེ་དེ་རྣམས་ཀྱྀ་སྒོ་ནས་གཞན་དོན་བྱེད་པ་ཡང་མ་ཎིས་འགྲུབ་པར་འགྱུར་རོ། ། རིགས་དྲུག་གི་སྡུག་བསྔལ་སྦྱོང་བ་དང་སྦྱར་ན། ཨོཾ་གྱིས་ལྷ་འཆི་འཕོ་འོག་ཏུ་ལྷུང་བའི་སྡུག་བསྔལ་སྦྱོང༌། མས་ལྷ་མིན་འཐབ་རྩོད་ཀྱི་སྡུག་བསྔལ་སྦྱོང༌།
ཎིས་མིའི་འཆི་འཕོའི་སྡུག་བསྔལ་སྦྱོང༌། པད་ཀྱིས་བྱོལ་སོང་གླེན་ལྐུགས་ཀྱི་སྡུག་བསྔལ་སྦྱོང༌། མེས་ཡི་དྭགས་བཀྲཻས་སྐོམ་གྱྀ་སྡུག་བསྔལ་སྦྱོང༌། ཧཱུཾ་གིས་དམྱལ་བའི་ཚ་གྲང་གི་སྡུག་བསྔལ་ཀུན་སྦྱོང་བར་བྱེད་པ་ཡང་ཡིག་དྲུག་བཟླས་པས་འགྲུབ་པོ། ། རིགས་དྲུག་གི་སྐྱེ་སྒོ་གཅོད་པ་དང་སྦྱར་ན། ཨོཾ་གྱིས་ལས་ཉོན་གྱི་དབང་གིས་ལྷར་སྐྱེ་བའི་སྐྱེ་སྒོ་གཡང་ས་གཅོད། མས་ལྷ་མིན་དུ་སྐྱེ་བའི་གཡང་ས་གཅོད། ཎིས་མིར་སྐྱེ་བའི་གཡང་ས་གཅོད། པད་ཀྱིས་བྱོལ་སོང་དུ་སྐྱེ་བའི་གཡང་ས་གཅོད། མེས་ཡི་དྭགས་སུ་སྐྱེ་བའི་གཡང་ས་གཅོད།
ཧཱུཾ་གིས་དམྱལ་བར་སྐྱེ་བའི་གཡང་ས་གཅོད་པ་ཡང་ཡིག་དྲུག་གིས་འགྲུབ་བོ། ། རིགས་དྲུག་གི་དོན་བྱེད་པ་དང་སྦྱར་ན། ཨོཾ་ལ་སོགས་དྲུག་གིས་ཐུབ་པ་དྲུག་མཚོན་ཞིང༌། ལྷ་ལ་སོགས་པ་རིགས་དྲུག་གི་དོན་སྣ་ཚོགས་བྱེད་པ་ཡང་འགྲུབ་བོ། ། སྒྲིབ་པ་དྲུག་སྦྱོང་བ་དང་སྦྱར་ན། ཨོཾ་གྱིས་ལུས་ཀྱི་སྒྲིབ་པ་སྦྱོང༌། མས་ངག་གི་སྒྲིབ་པ། ཎིས་ཡིད་ཀྱི་སྒྲིབ་པ། པད་ཀྱིས་ཉོན་མོངས་པའི་སྒྲིབ་པ། མེས་བག་ཆགས་ཀྱི་སྒྲིབ་པ།
ཧཱུཾ་གིས་ཤེས་བྱའི་སྒྲིབ་པ་སྦྱོང་ངོ༌། ། གསོལ་འདེབས་དང་སྦྱར་ན། ཨོཾ་གྱིས་སྐུ། མས་གསུང༌། ཎིས་ཐུགས། པད་ཀྱིས་ཡོན་ཏན། མེས་འཕྲིན་ལས། ཧཱུཾ་གིས་དེ་ལྔ་ལ་གསོལ་བ་འདེབས་པ་འགྲུབ་བོ། ། བྱིན་རླབས་འབྱུང་བ་དང་སྦྱར་ན། ཨོཾ་གྱིས་ལུས་ལ་སྐུའི་བྱིན་རླབས།
མས་ངག་ལ་གསུང་གི་བྱིན་རླབས། ཎིས་ཡིད་ལ་ཐུགས་ཀྱི་བྱིན་རླབས། པད་ཀྱིས་ཡོན་ཏན་གྱི་བྱིན་རླབས། མེས་འཕྲིན་ལས་ཀྱི་བྱིན་རླབས། ཧཱུཾ་གིས་བྱིན་རླབས་དེ་ཐམས་ཅད་འབྱུང་ངོ༌། ། གཞན་ཡང༌། ཡིག་དྲུག་གིས་ཉན་རང་བྱང་སེམས་དགེ་བསྙེན་བསྙེན་གནས་སྔགས་སྡོམ་རྣམས་སྲུང་བར་འགྱུར་ཞེས་དང༌། ཡང་སྐུ་གསུང་ཐུགས་གསུམ་དང་རྩ་བ་དང་ཡན་ལག་གི་དམ་ཚིག་དང་དམ་ཚིག་ཉམས་ཆགས་རྣམས་སྐོང་བར་འགྱུར་ཞེས་དང༌། ཡང༌། ལྷ་དབང་སྔགས་དབང་ཆོས་དབང་བུམ་དབང་གསང་དབང་ཤེས་རབ་ཡེ་ཤེས་ཀྱི་དབང་དྲུག་གི་སྒོ་གསུམ་ལ་བསྐུར་ནས་སྨིན་པར་བྱེད་ཅེས་དང༌།
ཡང༌། ཡིག་དྲུག་གིས་རིམ་པ་བཞིན་དུ་སངས་རྒྱས་ཆོས་དགེ་འདུན་བླ་མ་ཡི་དམ་མཁའ་འགྲོ་རྣམས་ལ་སྐྱབས་སུ་འགྲོ་ཞིང་སྐྱོབ་པར་འགྱུར་ཞེས་དང༌། ཡང༌། སྨོན་སེམས་འཇུག་སེམས་གཉིས་དང་གཉིས་མེད་དང་ཆོས་ཉིད་དང་ཡེ་ཤེས་དང་དོན་དམ་བྱང་ཆུབ་ཀྱི་སེམས་བསྐྱེད་པར་འགྱུར་ཞེས་དང༌། གཞན་ཡང༌། ཆོས་ཉིད་ཀྱི་དོན་དང་སྦྱར་བ་དང༌། གནད་དང་སྦྱར་བ། ལྟ་སྒོམ་དང་སྦྱར་བ། ཡིན་ལུགས་དང་སྦྱར་བ། ཕྱིའི་འབྱུང་བ་དང་སྦྱར་བ།
ནང་གི་འབྱུང་བ་དང་སྦྱར་བ། གསང་བའི་འབྱུང་བ་དང་སྦྱར་བ། དོན་ཆོས་ཉིད་དང་སྦྱར་བ། སྤྲོས་བྲལ་དང་སྦྱར་བ། མཚོན་དཔེ་དང་སྦྱར་བ། སྲུང་བ་དང་སྦྱར་བ། ནད་འདོན་པ་དང་སྦྱར་བའི་བར་དྲུག་ཚན་སུམ་ཅུ་རྩ་དྲུག་བཤད་ཀྱང་རྒྱས་པར་མ་བཀོད་དོ། ། ཡང་འདི་ལྟར་བཤད་དེ། ཁྱབ་བརྡལ་ཆེན་པོའི་གནས་མཆོག་ཏུ། ། དྲུག་པ་ཐུགས་རྗེ་ཆེན་པོ་ཡིས། །
ཨོཾ་མ་ཎི་པད་མེ་ཧཱུཾ་བརྗོད་པས། ། རྟག་ཆད་མ་སྤངས་གནས་སུ་དག ། ལྷ་ལྟུང་བའི་སྡུག་བསྔལ་ཞི་བར་བྱས། ། དེས་ན་ངོ་མཚར་ཆེ་ཞེས་བྱ། ། ཀུན་གྱིས་མ་ཎི་པདྨེ་སྒྲོངས། ། མ་ཎིས་སྒྲིབ་པ་སྦྱོང་བ་ནི། ། སུམ་ཅུ་རྩ་གསུམ་ལྷ་ཡུལ་ན། ། ལྷ་བུ་དྲི་མ་མེད་པ་ཡིས། ། མཚམས་མེད་ལྔ་ཡི་ལས་བྱས་པས། ། རྡོ་རྗེའི་དམྱལ་བར་སྐྱེ་བ་ལ། །
བརྒྱ་བྱིན་ལྷ་ཡི་ཐུབ་པ་ཡིས། ། ཨོཾ་མ་ཎི་པདྨེ་ཧཱུཾ་བརྗོད་པས། ། རྡོ་རྗེའི་དམྱལ་ནས་ཐོན་ནས་ནི། ། རྡོ་རྗེ་ལྟ་བུའི་དགོངས་པ་ཤར། ། དེས་ན་སྒྲིབ་པ་སྦྱོང་ཞེས་བྱ། ། ཀུན་གྱིས་མ་ཎི་པདྨེ་སྒྲོངས། ། རི་རབ་ཆེན་པོའི་ཁོང་སེང་ན། ། ལྷ་མིན་སྣང་བྱེད་ཅེས་བྱ་བས། ། སྲོག་གཅོད་བྱས་པའི་རྣམ་སྨིན་གྱིས། ། ཚ་བའི་དམྱལ་བར་སྐྱེས་པ་ལ། །
བཅོམ་ལྡན་ཐགས་བཟང་ཐུབ་པ་དེས། ། ཨོཾ་མ་ཎི་པདྨེ་ཧཱུཾ་བརྗོད་པས། ཚ་བའི་དམྱལ་པའི་གནས་ནས་ཐར། ། དཔའ་བར་འགྲོ་བའི་རྟོགས་པ་ཤར། ། དེས་ན༴ ཀུན་གྱིས༴ མ་ག་ངྷ་ཡི་གྲོང་ཁྱེར་དུ། ། སྟོབས་ལྡན་བུ་ནི་མ་སྐྱེས་དགྲས། ། ཕ་བསད་པ་ཡི་རྣམ་སྨིན་གྱིས། ། གྲང་བའི་དམྱལ་བར་སྐྱེས་པ་ལ། །
བཅོམ་ལྡན་ཤཱཀྱ་ཐུབ་པ་ཡིས། ། ཨོཾ་མ་ཎི་པདྨེ་ཧཱུཾ་བརྗོད་པས། ། གྲང་བའི་དམྱལ་བའི་གནས་ནས་ཐར། ། སྒྱུ་མ་ལྟ་བུའི་དགོངས་པ་ཤར། ། དེས་ན༴ ཀུན་གྱི༴ གང་བཟང་བུ་ནི་ལྔ་བརྩེགས་ཀྱིས། ། སངས་རྒྱས་གསེར་ཐུབ་བསྟན་པ་ལ། ། དམ་པའི་ཆོས་ལ་སྐུར་པ་བཏབ། ། དེ་ཡི་རྣམ་སྨིན་དུད་འགྲོར་སྐྱེས། །
སྒྲིབ་སེལ་ཤཱཀྱ་སེངྒེ་ཡིས། ། ཨོཾ་མ་ཎི་པདྨེ་ཧཱུཾ་བརྗོད་པས། གླེན་ལྐུགས་བྱོལ་སོང་གནས་ནས་ ཐར། ། གསལ་ལ་མི་རྟོག་དགོངས་པ་ཤར། དེས་ན༴ ཀུན་གྱིས༴ རྒྱལ་བུ་མཛེས་ལྡན་བྱ་བ་ཡིས། ། ཁྱིམ་བདག་མགོན་མེད་ཟས་སྦྱིན་ལ། ། སེར་སྣ་འཇུར་གེགས་ཆེར་བྱས་པས། དེ་ཡི་རྣམ་སྨིན་ཡི་དྭགས་སྐྱེས། །
འཕགས་པ་ནམ་མཁའ་མཛོད་ཆེན་གྱིས། ། ཨོཾ་མ་ཎི་པདྨེ་ཧཱུཾ་བརྗོད་པས། ། ཡི་དྭགས་བཀྲེས་སྐོམ་གནས་ནས་ཐར། ། ལོངས་སྤྱོད་འགགས་མེད་དགོངས་པ་ཤར། ། དེས་ན༴ ཀུན་གྱིས༴ གྱད་ཡུལ་མིའུ་ཐུང་སོར་འཕྲེང་གིས། ། མི་སྟོང་དང་དགུ་བརྒྱ་གོ་དགུ་བསད། ། དམྱལ་ཁམས་བཅོ་བརྒྱད་གནས་སུ་ལྷུང༌། ། ཐུབ་པའི་དབང་པོ་སྟོབས་ཅན་གྱིས། །
ཨོཾ་མ་ཎི་པདྨེ་ཧཱུཾ་བརྗོད་པས། ། ཚ་གྲང་སྡུག་བསྔལ་ཞི་བར་གྱུར། ། སེངྒེའི་སྟོབས་ཀྱི་དགོངས་པ་ཤར། ། དེ་ལྟར་སྒྲིབ་པ་སྤྱོང་ཞེས་བྱ། ། ཀུན་གྱིས་མ་ཎི་པདྨེ་ སྒྲོངས། ། ཞེས་སོགས་མང་དུ་འབྱུང་ཡང་མ་བྲིས་སོ། ། སྤྱིར་མ་ཎི་བགྲང་བའི་ཕན་ཡོན་གོང་དུ་བརྗཽད་པ་ལྟར་ཡིན་ལ། ཁྱད་པར་དུ་དམ་པ་དྲུག་གིས་ཟིན་པའི་སྒོ་ནས་མ་ཎི་བརྒྱ་རྩ་བརྒྱད་རེ་བཟླས་ན་མདོ་སྡེ་འགྱུར་རོ་ཅོག་བཀླག་པ་དང་ཕན་ཡོན་མཉམ་པར་འབྱུང་བར་གསུངས་ཏེ། དམ་པ་དྲུག་ནི། མ་ཎི་སེམས་ཅན་ཐམས་ཅད་ཀྱི་དོན་དུ་དམིགས་ནས་འདོན་པ་སྦྱིན་པའི་ཕར་ཕྱིན།
དེའི་སྐབས་སུ་སྒོ་གསུམ་གྱི་ཉེས་སྤྱོད་སྤོང་བ་ཚུལ་ཁྲྀམས། གཞན་གྱི་གནོད་པ་དང་དཀའ་སྤྱད་ལ་བཟོད་པ་བཟོད་པ། བརྩོན་འགྲུས་ཆེར་བྱས་ནས་འདོན་པ་བརྩོན་འགྲུས། སེམས་མི་གཡེང་བར་འདོན་པ་བསམ་གཏན། གང་ཤར་རང་གྲོལ་སྟོང་པ་ཉིད་དུ་ལྟ་བ་ནི་ཤེས་རབ་ཀྱི་ཕར་ཕྱིན་དུ་བཤད་པ་ལྟར་རོ། ། གཞན་ཡང་ཁྱེར་སོ་གསུམ་ཡུམ་དང་ལྡན་པའི་སྒོ་ནས་ཏོན་ན་འགྱུར་དང་ཕན་ཡོན་ལྷག་པར་ཆེ་བར་བཤད་དེ། རང་ཉིད་སྤྱན་རས་གཟིགས་སུ་བསྒོམས་པ་དང༌། གཞན་གང་ཟག་ཏུ་སྣང་བ་ཐམས་ཅད་ཀྱང་སྤྱན་རས་གཟིགས་སུ་སྒོམ་པ་སྣང་བ་སྐུའི་ཁྱེར་སོ། སྒྲ་གྲགས་ཚད་ཐམས་ཅད་ཡིག་དྲུག་གི་སྒྲར་མོས་པ་གྲགས་སྟོང་གསུང་གི་ཁྱེར་སོ། ཡུལ་སྣང་ཀུན་སྟོང་པ་ཉིད་ཀྱི་བདག་ཉིད་དུ་ལྟ་བ་དྲན་རྟོགས་ཐུགས་ཀྱི་ཁྱེར་སོ་སྟེ་ཁྱེར་སོ་གསུམ་མོ། །
མ་ཎི་སྒྲ་ཆུང་ངུས་ཏོན་ཀྱང་ཆོག་མོད། གཞན་ཕན་གྱི་བསམ་པས་སྐད་ཆེན་པོས་གསལ་བར་ཏོན་ན་སྒྲ་དེ་དུད་འགྲོ་སོགས་གང་གིས་ཐོས་པ་དེའི་སྒྲིབ་པ་ཅི་རིགས་སྦྱོང་ནུས་པ་སོགས་ཀྱི་ཕན་ཡོན་ཡོད་པར་བཤད་དེ་རྒྱས་པར་མ་བཀོད་ལ། ཤེས་པར་འདོད་ན་ཟ་མ་ཏོག་བཀོད་པའི་མདོ་དང༌། མ་ཎི་བཀའ་འབུམ་དུ་བལྟ་བར་བྱའོ། ། གཞན་ཡང་ཟ་མ་ཏོག་བཀོད་པའི་མདོ་ལས་གང་ལ་མེ་ཆུ་མཚོན་ཆ་སོགས་ཀྱི་འཇིགས་པ་བརྒྱད་བྱུང་བའི་ཚེ་ཡིག་དྲུག་བཟླ་ཞིང་སྤྱན་རས་གཟིགས་ཀྱི་མཚན་ནས་བརྗཽད་དེ་ཕྱག་འཚལ་བ་དང་གསོལ་འདེབས་བྱས་ན་འཇིགས་པ་དེ་དག་ལས་ཐར་བར་འགྱུར་ལ། སྐྱེས་བུ་གང་ཞིག་བུ་འདོད་ན་སྙིང་ནས་འཕགས་པ་སྤྱན་རས་གཟིགས་ཀྱི་མཚན་ནས་བོས་ཏེ་བདག་ལ་བུ་ཕོ་སྩོལ་ཅིག་ཅེས་གསོལ་བ་དྲག་ཏུ་བཏབ་ན་སྔོན་ལས་མ་གཏོགས་བུ་ཕོ་སྩོལ་བར་འགྱུར་ཞིང༌། དེ་བཞིན་དུ་བུ་མོ་འདོད་ནའང་སྩོལ་བར་བཤད། ཕྱི་མ་བདེ་བ་ཅན་དུ་སྐྱེ་བར་འདོད་ནའང་དེའི་ཆེད་དུ་འཕགས་པ་སྤྱན་རས་གཟིགས་ལ་གསོལ་བ་བཏབ་ན་བདེ་བ་ཅན་དུ་སྐྱེ་བར་འགྱུར་ཞེས་འདིའི་གཞུང་དུ་མ་ལས་བཤད་པ་ལྟར་ཡིན་ཏེ། འཕགས་པ་སྤྱན་རས་གཟིགས་ནི་སངས་རྒྱས་འོད་དཔག་མེད་དང་ངོ་བོ་དབྱེར་མེད་དང་སྲས་ཀྱི་ཐུ་བོའང་ཡིན་པའི་ཕྱིར་རོ། ། གོང་དུ་བཤད་པ་རྣམས་ནི་སྤྱན་རས་གཟིགས་ཀྱི་བསྔགས་པ་དང་ཡིག་དྲུག་གི་ཕན་ཡོན་གཙོ་བོར་བརྗོད་པ་ཡིན་ལ།
ད་ནི་སྦྱིན་བདག་གི་ཆེ་བའི་ཁྱད་པར་ཅུང་ཟད་བརྗོད་པར་བྱ་སྟེ། དེ་ཡང་སྤྱིར་ཡིག་དྲུག་གི་ཕན་ཡོན་ཆོས་རྒྱལ་བསྲོང་བཙན་སྒམ་པོ་རྗེས་འབྲང་དང་བཅས་པས་རྒྱས་པར་བཤད་པའི་རྗེས་སུ་འབྲང་ནས་སྐྱ་སེར་ཀུན་དང་བསྟན་པའི་སྦྱིན་བདག་དད་ལྡན་རྣམས་ཀྱིས་ཡིག་དྲུག་འདོན་པ་དང༌། མ་ཎི་རིལ་སྒྲུབ་མཛད་པའི་སྲོལ་བཟང་པོ་ཡུལ་དབུས་གཙང་ནས་བཟུང་སྟེ་ཤར་རྒྱལ་ཁམས་ཆེན་པོའི་བར་དར་ཞིང་རྒྱས་པ་འདི་བཞིན་ཡིན་ལ། སྤྱིར་རིལ་སྒྲུབ་མ་བྱས་ཀྱང་མི་མང་ཚོགས་ནས་མ་ཎི་བཟླས་ནའང་ཕན་ཡོན་ཆེ་མོད། རིལ་སྒྲུབ་མཛད་པའི་དགོས་པ་ནི། དེ་ལྟར་བསྒྲུབ་པའི་རིལ་བུ་དེ་གང་གིས་དད་པས་ཟོས་ན་རྒྱུད་ལ་ལྷ་དང་སྔགས་ཀྱི་བྱིན་རླབས་ཞུགས་ནས་སྡིག་སྒྲིབ་བྱང་ནས་མངོན་མཐོ་ཁྱད་པར་ཅན་དང་ངེས་ལེགས་འགྲུབ་པར་འགྱུར་བས་ཁྱད་ཆེའོ། ། མ་ཎི་རིལ་སྒྲུབ་མཛད་པ་ན་གྲངས་དུང་འཕྱུར་སོང་ན་ནི་དགོས་པའི་དོན་གྱི་གཙོ་བོ་འགྲུབ་པ་ཡིན་གྱི། དེའི་ཚེ་རིལ་བུ་འབབ་སྲིད་ཀྱང་དེ་འབབ་དགོས་པར་གཞུང་དག་ལས་མ་བཤད་པས། འབབ་པ་ཙམ་ལ་དགའ་ཞིང་ཡ་མཚན་དུ་འཛིན་པ་ནི་བྱིས་པའི་བསམ་པའོ། ། མདོ་སྨད་ཅོ་ནེའི་ཕྱོགས་འདིར་ནི་སྔོན་དད་ལྡན་དུ་མས་མ་ཎི་རིལ་སྒྲུབ་མཛད་ཅིང༌།
ཅོ་ནེའི་དཔོན་ཡབ་སྲས་རྣམས་ཀྱིས་ཀྱང་སྔར་རང་གི་ཕོ་བྲང་དུ་རིལ་སྒྲུབ་ལན་བདུན་མཛད་པར་གྲགས་སོ། ། ཁྱད་པར་དུ་ད་ལྟ་ས་སྐྱོང་ཆེན་པོ་མི་དབང་འཇམ་དབྱངས་ནོར་བུའི་མཛད་པ་ལས་བརྩམས་ཏེ་ཅུང་ཟད་བརྗོད་ན། ཁོང་གིས་འཇིག་རྟེན་ལུགས་ཀྱི་སྲིད་སྐྱོང་སྤྱི་དང་བྱེ་བྲག་རང་གི་ཕོ་བྲང་ཆེན་པོ་དང་གནས་འདི་གཉིས་ཀའང་གཞི་ནས་གསར་བཅོས་ཀྱིས་བཀོད་པ་ཕུན་སུམ་ཚོགས་པ་ཇི་ལྟར་མཛད་པ་དང༌། ཆོས་ཕྱོགས་ནས་གསེར་ཡུམ་གྱིས་གཙོས་པའི་སྐུ་གསུང་ཐུགས་ཀྱི་རྟེན་དུ་མ་ཕོ་བྲང་ཆེན་མོ་དང་འདི་ཉིད་དུའང་བཞེངས་པའི་དཀར་ཆགས་ནི་ལོགས་སུ་གསལ་བ་ལྟར་ཡིན་ལ། འདིར་རང་གི་བཞུགས་གནས་ཟུར་བར་ས་ཕག་གི་ལོར་མ་ཎི་རིལ་སྒྲུབ་ཇི་ལྟར་མཛད་པའི་ཚུལ་མདོར་བསྡུས་ཚིགས་བཅད་དུ་སྦྱར་ཏེ་བརྗོད་པར་ བྱའོ། ། འཇམ་པའི་དབྱངས་དངོས་བློ་བཟང་རྒྱལ་བསྟན་འདིར། ། མཐོ་རིགས་ཁང་བཟང་རྩེ་ནས་མངོན་འཕགས་ཤིང༌། ། ལུགས་ཟུང་འདོད་རྒུའི་འབྱུང་གནས་ནོར་བུ་ཞིག ། ཐུབ་བསྟན་རྒྱལ་མཚན་མཛེས་པའི་དཔལ་དུ་ཤར། ། དད་སྟོབས་རྣམ་དཔྱོད་ལྡན་པའི་ས་སྐྱོང་དེས། །
བསྟན་དང་འགྲོ་ལ་ཕན་པའི་ཆེད་དགོངས་ ཏེ། ། ཉེར་མཁོའི་ཡོ་བྱད་དགོས་ཆ་མང་སྦྱར་ནས། ། ཕག་ལོའི་ལྔ་པ་སྣྲོན་གྱི་ཟླ་བ་ལ། ། འཕེལ་གདུང་གསེར་དངུལ་མུ་ཏིག་བྱི་རུ་སོགས། ། རིན་ཆེན་རིགས་དང་བྱིན་རྟེན་རྣམ་མང་དང༌། དམ་རྫས་རིལ་བུ་དྲི་སྨན་སྣ་ཚོགས་པ། ། བསྲེས་པའི་རྒྱུ་ལས་རིལ་བུ་མང་བསྒྲིལ་ཏེ། ། དགེ་འདུན་སུམ་བརྒྱ་སྐྱེ་བོའི་འདུ་ཚོགས་ བཅས། ། བསྙེན་བཀུར་ཞག་བཅུའི་བར་ལ་ཉིན་མཚན་དུ། ། མ་ཎི་གྲངས་ཚད་དུང་འཕྱུར་གཉིས་ཙམ་ཞིག །
འགྲོ་བར་བྱས་ནས་ལེགས་པར་བསྒྲུབས་པར་ མཛད། ། དེ་ཚེ་མི་དབང་འཁོར་དང་བཅས་རྣམས་ཀྱིས། ། བརྒྱ་མཆོད་ལན་མང་མཛད་པས་ཆར་དུས་འབབས། ། མི་རྣམས་ཆོས་དང་ཟང་ཟིང་དགའ་སྟོན་ལ། ། རྩེ་དགས་རོལ་བའི་སྐལ་བ་ལྡན་པར་གྱུར། ། དེ་ལྟར་བུམ་སྒྲུབ་མཛད་པའི་གནས་སྐབས་སུ། ། རིལ་བུ་ལྷར་བསྐྱེད་རྒྱལ་བ་སྲས་བཅས་ཀྱི། ། བྱིན་རླབས་ནུས་མཐུ་བཀུག་ནས་བསྟིམ་པ་ལ། ། མ་ཎི་དུང་འཕྱུར་བཟླས་སྒྲུབ་བྱིན་གྱིས་ བརླབས། ། བཟང་བཟང་དམ་རྫས་བྱིན་རྟེན་ཀུན་ཚོགས་ཤིང༌། །
མང་མང་དགེ་འདུན་འདུས་པའི་སྡེ་རྣམས་ཀྱིས། ། ཡང་ཡང་སྒོམ་བཟླས་མཛད་ནས་བསྒྲུབས་འདི་རྣམས། ། གང་གང་སྤྱད་ན་མངོན་མཐོ་ངེས་ལེགས་འགྲུབ། ། དེ་ལྟར་སྒྲུབ་ཕྱིར་སྒོ་གསུམ་རབ་འབད་རབ་མང་རྒྱུ་ཚོགས་བཏང་བ་ལས། ། ལས་དཀར་ཇི་སྙེད་ཐོབ་དེས་གནས་འདིར་གནས་སྐབས་མི་འདོད་ཉེར་འཚེ་ཀུན། ། ཀུན་ནས་ཞི་ཞིང་ཕྱི་མར་སྐྱེ་དང་སྐྱེ་བར་དལ་རྟེན་རིམ་བརྒྱུད་དེ། ། དེ་ཉིད་གཟིགས་པའི་གོ་འཕང་མྱུར་བར་མྱུར་དུ་ངེས་པར་ཐོབ་གྱུར་ཅིག ། ཁྱད་པར་ས་སྐྱོང་མི་དབང་འཁོར་བཅས་ཀྱི། ། མི་མཐུན་ཕྱོགས་ཞི་མཐུན་རྐྱེན་ཐམས་ཅད་དང༌། ། ལུགས་གཉིས་མངའ་ཐང་དབྱར་མཚོ་ལྟར་འཕེལ་ཞིང༌། །
བདེ་སྐྱིད་དགའ་སྟོན་དཔལ་ལ་སྤྱོད་གྱུར་ཅིག ། ཅེས་མ་ཎིའི་ཕན་ཡོན་གསལ་བར་བྱེད་པའི་སྒྲོན་མེ་ཞེས་བྱ་བ་འདི་ནི། ཐུབ་བསྟན་སྤྱི་དང་འཇམ་དཔལ་སྙིང་པོའི་བསྟན་པ་ལ་ཕན་འདོད་ཀྱི་ལྷག་བསམ་ཅན་དད་དང་རྣམ་དཔྱོད་ལྡན་པའི་ཅོ་ནེའི་ས་སྐྱོང་ཆེན་པོ་མི་དབང་འཇམ་དབྱངས་ནོར་བུས་བསྟན་འགྲོའི་དོན་ལ་དམིགས་ནས་བཞུགས་གནས་ཟུར་བ་གསར་བསྐྲུན་མར་རིས་བཀྲ་ཤིས་ཁང་གསར་བསམ་འགྲུབ་ཕོ་བྲང་ཅེས་བྱ་བར། མ་ཎིའི་བུམ་སྒྲུབ་མཛད་པའི་ཚེ་འདི་ལྟ་བུ་ཞིག་གྱིས་དང༌། གཞན་ལའང་ཕན་ཆེད་ཁོ་བོས་བར་དུ་བསྒྲུབ་པར་བྱའོ་ཞེས་གསུང་གིས་བསྐུལ་བ་ལ་བརྟེན་ནས། གཡོ་སའི་ཁྲི་ཟུར་དུ་འབོད་པ་བཤད་སྒྲུབ་མིང་ཅན་གྱིས་གནས་དེ་ཉིད་དུ་མགྱོགས་པར་སྦྱར་བ་སྟེ། དད་དང་རྣམ་དཔྱོད་ཟུང་དུ་འབྲེལ་བ་གཡོ་སའི་དགེ་སློང་སངས་རྒྱས་རྒྱ་མཚོས་སྔར་དཔོན་གྱིས་བརྐོས་པ་དེ་པར་ཐུང་ཆུང་སྟོབས་ཀྱིས་གསུང་འབུམ་དུ་འཇུག་མི་བདེ་བས་འདི་སླར་ཁོ་བོས་པར་དུ་བསྒྲུབས་ནས་ཉིད་ཀྱི་གསུང་འབུམ་གྲལ་དུ་འཇུག་པར་བྱའོ་ཞེས་ཁས་བླངས་པའི་ཚེ་པར་གྱི་ཡི་གེ་བ་ནི་ཏཱ་ཡི་ལ་ལུང་བློ་བཟང་དོན་གྲུབ་བོ། ། མངྒལཾ།། །། མེས་པོའི་ཤུལ་བཞག་ལས། ཅོ་ནེ་གྲགས་པ་བཤད་སྒྲུབ་ཀྱི་གསུང་འབུམ།
མ་ཎིའི་ཕན་ཡོན་གསལ་བར་བྱེད་པའི་སྒྲོན་མེ་བཞུགས། - PAGE 316-- PAGE 317-- PAGE 303-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
