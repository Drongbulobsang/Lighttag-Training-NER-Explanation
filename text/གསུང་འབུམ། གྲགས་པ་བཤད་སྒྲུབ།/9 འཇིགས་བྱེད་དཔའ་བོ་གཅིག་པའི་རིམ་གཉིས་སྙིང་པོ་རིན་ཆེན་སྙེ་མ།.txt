གསུང་འབུམ། གྲགས་པ་བཤད་སྒྲུབ།
པོད ༩
འཇིགས་བྱེད་དཔའ་བོ་གཅིག་པའི་རིམ་གཉིས་སྙིང་པོ་རིན་ཆེན་སྙེ་མ།
༄༅། །འཇིགས་བྱེད་དཔའ་བོ་གཅིག་པའི་རིམ་གཉིས་སྙིང་པོ་རིན་ཆེན་སྙེ་མ་ཞེས་བྱ་བ་བཞུགས། ན་མོ་མཛྙུ་གྷོ་ཥཱ་ཡ། རྒྱལ་བ་ཀུན་གྱི་ཡབ་གཅིག་འཇམ་པའི་དབྱངས། ། དྲག་པོའི་སྐུར་བསྟན་ཁྲོ་རྒྱལ་གཤིན་རྗེའི་གཤེད། ། སྙིགས་་དུས་བཤེས་གཉེན་ཚུལ་བཟུང་བཙོང་ཁ་པ། ། དབྱེར་མེད་ཞབས་པད་སྦྱི་བོས་གུས་པས་བསྟེན། ། འཇམ་དཔལ་ཁྲོས་པའི་གཤིན་རྗེ་གཤེད་མང་ཡང༌། ། འདིར་ནི་འཇིགས་མཛད་ཆེན་པོ་དཔའ་གཅིག་གི ། རིམ་གཉིས་ལས་བརྩམས་ལམ་གྱི་རྣམ་གཞག་ འགལ། ། དམ་པའི་མན་ངག་ཇི་བཞིན་མདོར་བསྡུས་བཤད། །
འདི་ལ་གཉིས། བསྐྱེད་རིམ་དང༌། རྫོགས་རིམ་གྱི་རྣམ་ཞག་བཤད་ པའོ། ། དང་པོ་ལ་གཉིས། འདི་རྒྱུད་གང་ལས་བཤད་པ་དང༌། བསྐྱེད་རིམ་གྱི་རྣམ་གཞག་དངོས་སོ། ། དང་པོ་ནི། རྡོ་རྗེ་འཇིགས་བྱེད་རང་གི་རྩ་རྒྱུད་དང༌། རྟོག་བདུན་དང༌། ཁ་སྦྱོར་ལ་སོགས་པའི་རྒྱུད་དུ་མ་ལས་བཤད་ཅིང༌།
ཁྱད་པར་དུ་སྔ་མ་གཉིས་ཀྱིས་བསྟན་པའི་དོན་ཡིན་པས། བཅུ་གསུམ་མའི་དང་པོའི་སྦྱོར་བ་ཙམ་ལོགས་སུ་ཕྱུང་བ་མིན་ནོ། ། གཉིས་པ་ནི། གནས་ཡིད་དང་མཐུན་པར་བྲིས་སྐུ་སོགས་ཚོགས་པར་བྱས་ནས་ཉམས་སུ་ལེན་པར་བྱ་སྟེ། འདི་ལ་གསུམ། ཐུན་གྱི་ཐོག་མ་དང༌། ངོ་བོ་དང༌། མཇུག་ཏུ་ཇི་ལྟར་བྱ་བའི་ཚུལ་ལོ། ། དང་པོ་ལ་བཞི། ནང་མཆོད་བྱིན་བརླབ།
སྔོན་འགྲོ་གཏོར་མའི་རིམ་པ། བདག་བསྐྱེད་མཆོད་པ་བྱིན་གྱིས་བརླབ་ཚུལ། རྡོར་སེམས་ཀྱི་སྒོམ་བཟླས་སོ། ། དང་པོ་ནི། སྔོན་དུ་པདྨ་དང་ཉི་མའི་གདན་ལ་རང་ཉིད་སྐད་ཅིག་གིས་དཔལ་རྡོ་རྗེ་འཇིགས་བྱེད་ཞལ་གཅིག་གཉིས་གྲི་གུག་དང་ཐོད་པ་འཛིན་པར་བསྐྱེད་པར་བྱ་ཞིང་དེ་ལྟར་བྱས་པ་ལ་དགོས་པ་ཡོད་དེ། འོག་ནས་འབྱུང་བའི་མཆོད་རྫས་རྣམས་བྱིན་གྱིས་བརླབ་པར་བྱ་བའི་ཆེད་ཡིན་པའི་ཕྱིར། ནང་མཆོད་བྱིན་གྱིས་བརླབ་ཚུལ་དངོས་ལ་བཞི། བསང་སྦྱང་བསྐྱེད་པ་བྱིན་གྱིས་བརླབ་པའོ། ། དང་པོ་ནི། ཨོཾ་ཧྲཱིཿཥྟྲཱིཿསོགས་བརྗོད་པའི་སྒོ་ནས་བྱ་བ་ཡིན་ཏེ།
སྔགས་དེ་བརྗོད་པ་དང་མཉམ་དུ་ཐུགས་ཀ་ནས་འཇིགས་བྱེད་ཞལ་གཅིག་ཕྱག་གཉིས་པ་གྲི་ཐོད་འཛིན་པའི་ཚོགས་སྤྲོས་ནས་རྫས་ལ་གནས་པའི་བགེགས་རྣམས་བསྐྲད་པར་བསམ་པ་ཡིན་པའི་ཕྱིར། སྦྱང་ཚུལ་ཡོད་དེ། སྭཱ་བྷཱ་ཝའི་སྔགས་བརྗོད་པའི་སྒོ་ནས་རྫས་སྣོད་དང་བཅས་པ་རང་བཞིན་གིས་སྟོང་པའི་འོད་གསལ་དུ་དག་པར་བྱ་བ་ཡིན་པའི་ཕྱིར། དགོས་པ་ཡོད་དེ། རྫས་ལ་ཐ་མལ་གྱི་སྣང་ཞེན་བསལ་ཏེ་སྟོང་ཉིད་ཀྱི་རྣམ་འཕྲུལ་དུ་ཤེས་པའི་ཆེད་ཡིན་པའི་ཕྱིར། བསྐྱེད་ཚུལ་ཡོད་དེ། སྟོང་པའི་ངང་ལས་ཡཾ་ལས་རླུང་དང་རཾ་ལས་མེའི་དཀྱིལ་འཁོར་ཟུར་གཅིག་རང་ངོས་སུ་བསྟན་པ་ནས་བརྩམས་ཏེ་ཟུར་གསུམ་གྱི་སྟེང་དུ་ཨ་རེ་རེ་དང༌། དེ་ལས་མི་མགོའི་སྐྱེད་པུ་གསུམ་གྱི་དབུས་སུ་ཨ་དཀར་པོ་ལས་ཐོད་པ་ཕྱི་དཀར་ལ་ནང་དམར་བའི་ནང་དུ། ཕྱོགས་བཞི་དང་་དབུས་སུ་གཤེགས་པ་ལྔའི་ས་བོན་བྷྲུཾ་ཨཾ་ཛྲིཾ་ཁཾ་ཧཱུཾ་ལས་རིམ་པ་བཞིན་བ་ལང་ཁྱི་གླང་ཆེན་རྟ་མིའི་ཤ་རྣམས་གོ་ཀུ་ད་ཧ་ནས་མཚན་པ་དང༌། མཚམས་བཞི་དང་་དབུས་སུ་གཤེགས་མ་ལྔའི་ས་བོན་ལཾ་མཾ་ཏཾ་བཾ་ལས་དྲི་ཆེན་རཀྟ་བྱང་སེམས་རྐང་མར་དྲི་ཆུ་རྣམས་བི་ར་ཤུ་མ་མུས་མཚན་པར་བསྐྱེད་ཅིང༌།
དབྱིབས་ནི་ཚང་མའམ་གཏུབ་པ་གང་རུང་དུ་བསམ་པར་བྱ་བ་ཡིན་པའི་ཕྱིར། བྱིན་གྱིས་བརླབ་པའི་ཚུལ་ཡོད་དེ། སྦྱང་རྟོགས་སྤར་གསུམ་བྱས་པའི་སྒོ་ནས་ཡིན་པའི་ཕྱིར། དེ་ཡང་ཡོད་དེ། རྫས་ཀྱི་སྟེང་དུ་ཡི་གེ་གསུམ་སྟེང་ནས་སྟེང་དུ་བརྩེགས་པར་བསྐྱེད་དེ། རང་གི་ཐུགས་ཀའི་ཧཱུཾ་ལས་འོད་འཕྲོས་ཏེ་རླུང་གཡོས་པ་ནས། ཧཱུཾ་གིས་ཁ་དོག་དྲི་ནུས་ཀྱི་སྐྱོན་སྦྱངས། ཨཱཿས་བདུད་རྩིར་རྟོགས་པར་བྱས། ཨོཾ་གྱིས་མང་པོར་སྦར་ཞིང་སྤེལ་ནས། ངག་ཏུ་ཡི་གེ་གསུམ་ལན་གསུམ་བརྗོད་པའི་སྒོ་ནས་བྱིན་གྱིས་བརླབ་པ་ཡིན་པའི་ཕྱིར།
འདི་ལྟ་དམ་ཚིག་པ་བསྐྱེད་པ་ལ་ཡེ་ཤེས་པ་འཇུག་པ་དང་འདྲ་སྟེ། རྫས་རྣམས་དེ་དང་དེར་བསྐྱེད་པ་ནི་དམ་ཚིག་པའི་རྫས་ཡིན་ལ། སྐུ་གསུང་ཐུགས་ཀྱི་ལྷ་ཚོགས་རྣམས་བཀུག་ནས་ཡི་གེ་གསུམ་དང་དེ་གསུམ་རྫས་རྣམས་ལ་ཐིམ་པར་བསམ་པ་ནི་དམ་ཚིག་པའི་རྫས་ལ་ཡེ་ཤེས་ཀྱི་རྫས་འཇུག་པ་ཡིན་པའི་ཕྱིར། མཚོན་ཚུལ་ཡོད་དེ། སྒྱཻད་བུ་གསུམ་གྱིས་སྒྲུབ་པ་པོའི་ལུས་ངག་ཡིད་གསུམ་དང༌། ཐོད་པ་ཕྱི་དཀར་བས་ཁམས་དཀར་པོ་དང་བདེ་བ། ནང་དམར་བས་ཁམས་དམར་པོ་དང་སྟོང་པ། དེ་གཉིས་ཚང་བའི་ཐོད་པས་ཁམས་དཀར་དམར་གྱི་འདུ་འཕྲོད་ལ་བརྟེན་པའི་བདེ་ཆེན་གྱི་ཡེ་ཤེས་མཚོན་པའི་ཕྱིར། རྫས་དེ་རྣམས་རིགས་ལྔ་དང་ཡུམ་ལྔའི་་ས་བོན་ལས་བསྐྱེད་པའི་རྒྱུ་མཚན་ཡོད་དེ། རིགས་ལྔ་དང་ཡེ་ཤེས་ལྔ་དང༌།
ཡུམ་ལྔ་དང་ཚད་མེད་བཞི་སོ་སོ་དང་ཆོས་ཀྱི་དབྱིངས་ཀྱི་ངོ་བོར་མོས་པར་བྱ་བའི་ཆེད་ཡིན་པའི་ཕྱིར། དེ་རྣམས་བདུད་རྩིའི་རྫས་སུ་འཇོག་པའི་རྒྱུ་མཚན་ཡོད་་དེ། ལྷ་ལ་མཆོད་ཅིང་རང་ཉིད་ཀྱིས་ལོངས་སྤྱད་པས་བདེ་ཆེན་སྐྱེ་བ་དང་འཆི་མེད་འགྲུབ་པ་སོགས་ཀྱི་ཆེད་ཡིན་པའི་ཕྱིར་རོ། ། གཉིས་པ་ལ་མཆོད་པ་བྱིན་གྱིས་བརླབ་ཚུལ་ནི་འོག་ནས་འབྱུང་བ་ལྟར་དང༌། གཏོར་མ་ནི་ནང་ཆོད་ལྟར་བྱ་བ་ཡིན་ལ། གཏོར་མགྲོན་སྤྱན་འདྲེན་པ་ལ་རྒྱས་འབྲིང་བསྡུས་གསུམ་བྱེད་ཚུལ་ལས་བསྡུ་ན་འདི་ལྟར་བྱ་བ་ཡིན་ཏེ། རང་གི་ཐུགས་ཀའི་ཧཱུཾ་གིས་ཕྱོགས་སྐྱོང་བཅོ་ལྔ་འཁོར་དང་བཅས་པ་སྐད་ཅིག་གིས་སྤྱན་དྲངས་ཏེ་རང་གི་སྟེང་འོག་ཕྱོགས་མཚམས་རྣམས་སམ། མདུན་དུ་ཆོས་རྒྱལ་འཁོར་བཅས་དབུས་སུ་བྱས་པའི་སྟེང་འོག་ཕྱོགས་མཚམས་རྣམས་སུ་་འཁོད་པ་ལ་ཐ་མལ་གྱི་སྣང་ཞེན་དགག་པའི་ཆེད་དུ་སྐད་ཅིག་གིས་འོད་གསལ་་དུ་བཅུག་པའི་སྟོང་པའི་ངང་ལས་འཇིགས་བྱེད་ཞལ་གཅིག་ཕྱག་གཉིས་པ་རེ་རེར་གྱུར་པར་བསམས་ནས། རྩ་སྔགས་ཚར་གཅིག་གིས་བྱིན་གྱིས་བརླབ་པ་་དང་ཕུད་ཀྱིས་འཇིགས་བྱེད་ལ་མཆོད་ཅིང༌། བྷུ་ཙ་རའི་སྔགས་ལན་གསུམ་བརྗོད་པའི་སྒོ་ནས་འབུལ་བ་དང་བཅོམ་ལྡན་ཆོས་རྗེ་སོགས་ཀྱིས་འཕྲིན་ལས་བཅོམ་ནས་ཡིག་བརྒྱ་བརྗོད་དེ་རང་གནས་སུ་གཤེགས་པར་བསམ་པར་བྱ་བ་ཡིན་པའི་ཕྱིར།
གསུམ་པ་ལ། བདག་བསྐྱེད་མཆོད་པ་བསངས་སྦྱངས་ནི་སྔར་ལྟར་ཡིན་ལ། བསྐྱེད་ཅིང་བྱིན་གྱིས་བརླབ་པའི་ཚུལ་ཡོད་དེ། མཆོད་རྫས་རྣམས་སྟོང་པར་སྦྱངས་པའི་སྟོང་པའི་ངང་ལས་ཨ་རེ་རེ་ལས་ཐོད་པ་ཡངས་ཤིང་རྒྱ་ཆེ་བ་མཆོད་པའི་གྲངས་དང་མཉམ་པར་རེ། དེ་རྣམས་ཀྱི་ནང་དུ་ཧཱུཾ་རེ་རེ། ཧཱུཾ་རྣམས་འོད་དུ་ཞུ་ནས་ངོ་བོ་བདེ་སྟོང་གི་ཡེ་ཤེས་ལ། རྣམ་པ་མཆོད་ཡོན་ལ་སོགས་པའི་མཆོད་རྫས་སོ་སོའི་རྣམ་པར་ཤར་བ། བྱེད་ལས་མགྲོན་གྱི་དབང་པོ་དྲུག་གི་སྤྱོད་ཡུལ་དུ་ཟག་མེད་ཀྱི་བདེ་བ་ཁྱད་པར་ཅན་བསྐྱེད་ནུས་པའི་ཁྱད་ཆོས་གསུམ་ལྡན་དུ་མོས་ནས། མཆོས་རྫས་རང་མིང་ཡི་གེ་གསུམ་དང་སྤེལ་ཏེ་བྱིན་གྱིས་བརླབ་པར་བྱ་བ་ཡིན་པའི་ཕྱིར། མིང་རྣམས་ཡི་གེ་གསུམ་དང་སྤེལ་བའི་རྒྱུ་མཚན་ཡོད་དེ།
རྡོ་རྗེ་གསུམ་གྱི་ས་བོན་ཡི་གེ་གསུམ་གྱིས་རྫས་རྣམས་བྱིན་གྱིས་བརླབ་ནུས་པའི་རྒྱུ་མཚན་གྱིས་ཡིན་པའི་ཕྱིར། བཞི་པ་རྡོ་རྗེ་སེམས་དཔའི་སྒོམ་བཟླས་ནི་ལོགས་སུ་ཤེས་པར་བྱའོ། ། གཉིས་པ་མཐུན་གྱི་ངོ་བོ་ལ་ཇི་ལྟར་བྱ་བའི་ཚུལ་ལ་གསུམ། འཆི་བ་ཆོས་སྐུར་འཁྱེར་བའི་རྣལ་འབྱོར་ཡན་ལག་དང་བཅས་པ། རྟེན་ཞལ་ཡས་ཁང་བསྐྱེད་ནས་བར་དོ་ལོངས་སྐུར་འཁྱེར་བའི་རྣལ་འབྱོར་རྒྱུ་རྡོ་རྗེ་འཛིན་པ་བསྐྱེད་ཚུལ། སྐྱེ་བ་སྤྲུལ་སྐུར་འཁྱེར་བའི་རྣལ་འབྱོར་འབྲས་བུ་རྡོ་རྗེ་འཛིན་པ་བསྐྱེད་ཚུལ་ལོ། ། དང་པོ་ལ་གསུམ། འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་དུ་སྐྱེ་བ་ལེན་པའི་རྒྱུར་ལས་གསོག་པ་དང་ཆོས་མཐུན་པར་ཚོགས་ཞིང་མཆོད་ཅིང་སྡོམ་པ་འཛིན་ཚུལ། འཆི་བ་འོད་གསལ་མངོན་དུ་བྱེད་པ་དང་ཆོས་མཐུན་པར་སྟོང་ཉིད་བསྒོམ་ཚུལ། འབྱུང་བཞི་བསྐྱེད་དེ་སྲུང་འཁོར་བསྒོམ་པའི་ཚུལ་ལོ། །
དང་པོ་ལ་ཚོགས་ཞིང་སྦྱན་འདྲེན་པའི་ཚུལ་ཡོད་དེ། རང་ཉིད་འཇིགས་བྱེད་དུ་གསལ་བའི་ཐུགས་ཀར་སྣ་ཚོགས་པདྨ་དང་ཉི་མ་ལ་གནས་པའི་ཧཱུཾ་གི་འོད་ཟེར་གྱིས་ཕྱོགས་བཅུའི་ཞིང་ཁམས་མུ་མེད་པ་སྟེ་མཐའ་མེད་པ་ཐམས་ཅད་གསལ་བར་བྱས། དེ་དག་ན་བཞུགས་པའི་སངས་རྒྱས་རིགས་ལྔ་ལ་སོགས་པས་བསྐོར་བའི་རྡོ་རྗེ་འཇིགས་བྱེད་བླ་མ་དང་བཅས་པ་མདུན་གྱི་ནམ་མཁར་སྤྱན་དྲངས་ནས། བླ་མ་ནི་འཇིགས་བྱེད་ཀྱི་རྩ་ཞལ་གྱི་ཚངས་སྟེང་སྲིན་ཞལ་གྱི་མདུན་དུ་བཞུགས་པར་བསམ་པ་ཡིན་པའི་ཕྱིར། གནས་གང་ནས་སྤྱན་འདྲེན་པའི་ཚུལ་ཡོད་དེ། ཆོས་སྐུ་ལ་རང་བཞིན་གྱི་གནས་སུ་བྱས་ནས་ལོངས་སྐུའི་རྣམ་པར་སྤྱན་འདྲེན་པ་དང༌། ལོངས་སྐུ་ལ་རང་བཞིན་གྱི་གནས་་སུ་བྱས་ནས་སྤྲུལ་སྐུའི་རྣམ་པར་སྤྱན་འདྲེན་པ་དང༌། འོག་མིན་དང༌། ལོངས་སྤྲུལ་ཀྱི་ཞིང་ནས་གཟུགས་སྐུའི་རྣམ་པར་སྤྱན་འདྲེན་པ་རྣམས་ལས་འདིར་ཕྱི་མ་ལྟར་བྱ་བ་ཡིན་པའི་ཕྱིར། འོད་ཟེར་རང་གི་སྙིང་ཁར་ཐིམ་པར་བསམ་པར་བྱ་ཞིང༌།
དེའི་དགོས་པ་ཡོད་དེ། རྫོགས་རིམ་གྱི་སྐབས་སུ་རླུང་རྣམས་་དེར་ཐིམ་པའི་རྒྱུད་སྨིན་བྱེད་དུ་འགྱུར་བའི་ཆེད་ཡིན་པའི་ཕྱིར། དེ་ནས་ཕྱག་་འཚལ་བའི་ཚུལ་ཡོད་དེ། གང་གི་དྲིན་གྱིས་བདེ་ཆེན་གནས། ། ཞེས་སོགས་རྐང་པ་བཞི་ལ་བླ་མ་དང༌། གཟུགས་མཆོག་སོགས་རྐང་པ་བཞིས་གཙོ་བོ་འཁོར་བཅས་ལ་གུས་པས་ཕྱག་འཚལ་བ་ཡིན་པའི་ཕྱིར། མཆོད་པའི་ཚུལ་ཡོད་དེ། རང་གི་སྙིང་ག་ནས་ཙརྩི་ཀ་སོགས་ལྷ་མོ་བཞི་མང་དུ་སྤྲོས་ཏེ། ཨོཾ་ཧྲཱིཿཥྟྲཱིཿཧ་སོགས་ཀྱིས་མཆོད་ནས་མཐར་སྙིང་ཁར་སྡུད་པ་ཡིན་པའི་ཕྱིར། དེ་ནས་བཤགས་པ་སོགས་ཇི་ལྟར་བྱ་བའི་ཚུལ་ཡོད་དེ།
སྡིག་པ་རྣམས་ནི་སོགས་རྐང་པ་གསུམ་གྱིས་སྡིག་བཤགས་དང༌། དེ་བཞིན་བསོད་ནམས་རྗེས་ཡི་རང༌། ། ཞེས་པས་རྗེས་སུ་ཡི་རང་བ་དང༌། བདག་གི་བདེ་འབྲོ་ཡོངས་སུ་བསྔོ། ། ཞེས་པས་བསྔོ་བ་དང༌། དཀོན་མཆོག་གསུམ་ལ་ཞེས་པའི་རྐང་པ་དང་པོས་སྐྱབས་འགྲོ་དང༌། ཕྱི་མ་གསུམ་གྱིས་སྨོན་སེམས་བསྐྱེད། ཡོན་ཏན་རྒྱ་མཚོ་སོགས་རྐང་པ་གཉིས་ཀྱིས་ལུས་འབུལ། ཡང་དག་རྫོགས་པའི་སོགས་རྐང་པ་བཞིས་འཇུག་སེམས་བསྐྱེད་པ་ཡིན་པའི་ཕྱིར། སྤྲོ་ན་རིགས་ལྔའི་སྡོམ་བཟུང་བྱ་ཚུལ་ཡོད་དེ།
སངས་རྒྱས་བྱང་ཆུབ་སེམས་དཔའ་ཀུན་ཞེས་སོགས་རྐང་པ་དང་པོ་གཉིས་ཀྱིས་སྙན་གསན་ཕབ་ནས་ཅི་བྱ་སྙམ་ན། དམ་པ་བདག་གིས་བསྐྱེད་པར་བགྱི། ། ཞེས་པ་ཡན་གྱིས་སེམས་བསྐྱེད་དེ། ཚུལ་ཁྲིམས་གྱི་ནི་སོགས་བརྒྱད་ཀྱིས་རྣམ་སྣང་གི་རིགས་ཀྱི་སྡོམ་པ་དང༌། རྡོ་རྗེ་རིགས་མཆོག་་སོགས་བཞིས་མི་བསྐྱོད་པའི་རིགས་ཀྱི་སྡོམ་པ་དང༌། རིན་ཆེན་རིགས་མཆོག་་སོགས་བཞིས་རིན་འབྱུང་གི་རིགས་ཀྱི་སྡོམ་པ་དང༌། བྱང་ཆུབ་ཆེན་པོ་སོགས་བཞིས་འོད་དཔག་མེད་ཀྱི་རིགས་ཀྱི་སྡོམ་པ་དང༌། ལས་ཀྱི་རིགས་མཆོག་སོགས་བཞིས་དོན་གྲུབ་ཀྱི་རིགས་ཀྱི་སྡོམ་པའི་བསླབ་བྱ་ལ་བསླབ་ཚུལ་བསྟན་ཅིང༌། བྱང་ཆུབ་སེམས་ནི་སོགས་གཉིས་ཀྱིས་སེམས་བསྐྱེད་དང༌། སེམས་ཅན་ཀུན་གྱི་སོགས་གཉིས་ཀྱིས་སྡོམ་པ་བཟུང་བའི་མཇུག་བསྡུས་ནས།
དེ་ནས་བཞིས་མ་བསྒྲལ་བ་ཚངས་པ་སོགས་དང་མ་གྲོལ་བ་ཉན་རང་དགྲ་བཅོམ་དང་དབུགས་མ་ཕྱིན་པའི་སྡུག་བསྔལ་ཅན་རྣམས་དེ་ལས་ཐར་བར་བྱས་ནས་མི་གནས་པའི་མྱང་འདས་ལ་འགོད་པར་དམ་བཅའ་བ་ཡིན་པའི་ཕྱིར། དེ་ནས་ཚད་མེད་བཞི་བསྒོམ་ཚུལ་ཡོད་དེ། དང་པོ་གསུམ་སྤྱི་ལྟར་ཡིན་ལ། བཏང་སྙོམས་ནི་སེམས་ཅན་ཐམས་ཅད་རྙེད་མ་རྙེད་སོགས་འཇིག་རྟེན་གྱི་ཆོས་བརྒྱད་པོར་ཆགས་སྡང་བྲལ་བའི་མགོ་སྙོམས་དང༌། གཟུང་འཛིན་གྱི་རྣམ་རྟོག་གིས་མི་ཕྱེད་པའི་བཏང་སྙོམས་ལ་འགོད་པར་བསམ་པ་ཡིན་པའི་ཕྱིར། མཐར་ཚོགས་ཞིང་རྣམས་ཇི་ལྟར་བྱ་བའི་ཚུལ་ཡོད་དེ། རང་ལ་བསྟིམ་པ་དང༌། རང་གནས་སུ་གཤེགས་པ་སོགས་དུ་མ་ཡོད་ཀྱང་འདིར་འོག་ཏུ་ཆོས་གཞན་དང་ལྷན་ཅིག་རང་བཞིན་གྱིས་མི་དམིགས་པར་བསམ་པར་བྱ་བ་ཡིན་པའི་ཕྱིར་རོ། ། གཉིས་པ་ལ་གཉིས། སྦྱང་གཞི་དང༌།
དེ་དང་མཐུན་པར་སྟོང་ཉིད་བསྒོམ་ཚུལ་ལོ། ། དང་པོ་ཡོད་དེ། འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་རིམ་གྱིས་འཆི་བ་འོད་གསལ་མངོན་དུ་བྱེད་པའི་ཚེ་ས་ཆུ་མེ་རླུང་རྣམས་རིམ་གྱིས་ཐིམ་སྟོབས་ཀྱིས་ཕྱི་ནང་གི་རྟགས་རྣམས་འཆར་ཞིང༌། དཀར་དམར་ནག་ལམ་པའི་སྣང་མཆེད་ཐོབ་གསུམ་གྱི་མཐར་སློད་བྱེད་ཀྱི་རྐྱེན་གསུམ་དང་བྲལ་བའི་ཐོ་རངས་ཀྱི་ནམ་མཁའ་སྟོང་སང་ལྟ་བུའི་སྣང་བ་འཆར་བ་ཞིག་འབྱུང་བའི་ཕྱིར་ རོ། ། གཉིས་པ་ལ་གཉིས། སྔགས་ཀྱི་དོན་བཤད་པའི་སྒོ་ནས་སྟོང་ཉིད་བསྒོམ་པ་དངོས་དང༌། ཆོས་མཐུན་སྦྱོར་ཚུལ་ལོ། ། དང་པོ་ཇི་ལྟར་བྱ་བའི་ཚུལ་ཡོད་དེ། ཨོཾ་སྭཱ་བྷཱ་ཝ་སོགས་དང༌། ཨོཾ་ཤཱུནྱ་ཏཱ་སོགས་ཀྱི་སྔགས་གཉིས་ཀྱི་དོན་དྲན་པའི་སྒོ་ནས་སྟོང་ཉིད་བསྒོམ་པའི་ཕྱིར།
སྔགས་གཉིས་ཀྱི་དོན་ཡོད་དེ། ཨོཾ་གྱི་ཨ་ཨུ་མ་གསུམ་གྱིས་སྐུ་གསུང་ཐུགས་གསུམ་སོ་སོར་མཚོན། ཨོཾ་ཉིད་ཀྱིས་དེ་གསུམ་དབྱེར་མེད་མི་ཕྱེད་པ་མཚོན་ཞིང༌། སྭཱ་བྷ་ཝ་ནི་རང་བཞིན་གྱིས། ཤུདྡྷ་ནི་རྣམ་པར་དག་པ། སརྦ་དྷརྨཱཿཆོས་ཐམས་ཅད་དེ་བཟུང་བའི་ཆོས་དང༌། སྭཱ་བྷཱ་ཝ་ཤུདྡྷ་ནི་སྔར་བཞིན། ཨ་ཧཾ་ནི་ངའོ་སྟེ་འཛིན་པའི་ཆོས་ཐམས་ཅད་དེ། མདོར་ན་གཟུང་འཛིན་གྱིས་བསྡུས་པའི་ཆོས་ཐམས་ཅད་རང་བཞིན་གྱིས་སྟོང་པར་བསྒོམ་པར་བྱ་བ་དང༌། ཤཱུནྱ་ཏ་ནི་སྟོང་ཉིད།
ཛྙ་ན་ནི་ཡེ་ཤེས། བཛྲ་ནི་རྡོ་རྗེ་སྟེ་མི་ཕྱེད། སྭཱ་བྷཱ་ཝ་ནི་རང་བཞིན་གྱིས། ཨཏྨ་ཀོ་ནི་བདག་ཉིད། ཨ་ཧཾ་ནི་ངའོ་སྟེ། ཡུལ་སྟོང་པ་ཉིད་དང་ཡུལ་ཅན་བདེ་བ་ཆེན་པོའི་ཡེ་ཤེས་གཉིས་དབྱེར་མེད་མི་ཕྱེད་པའི་བདག་ཉིད་དེ་ངའོ་ཞེས་ཆོས་སྐུ་ལ་ང་རྒྱལ་བཞག་ནས་བསྒོམ་པར་བྱ་བ་ཡིན་པའི་ཕྱིར། དེ་གཉིས་ཀྱི་་དོན་ཐུན་མོང་དུ་འདི་ལྟར་བསམ་པར་བྱ་བ་ཡིན་ཏེ། རང་དང་ཚོགས་ཞིང་ལྷ་་དང་དེ་དག་ལས་གཞན་པའི་ཆོས་ཐམས་ཅད་མིང་བརྡ་དང་རང་གི་གདགས་གཞི་ལ་བརྟེན་ནས་བཏགས་པ་ཙམ་ཡིན་པའི་ཕྱིར་རྟེན་འབྲེལ་ཡིན་ལ། རྟེན་འབྲེལ་ཡིན་པའི་ཕྱིར་རང་བཞིན་གྱིས་གྲུབ་པའི་རྟག་མཐའ། ཐ་སྙད་དུ་མེད་པའི་ཆད་མཐའ།
དེ་གཉིས་སུའང་རང་བཞིན་གྱིས་གྲུབ་པ་དང༌། གཉིས་ཀ་མ་ཡིན་པར་ཡང་རང་བཞིན་གྱིས་གྲུབ་པའི་མཐའ་བཞི་དང་བྲལ་བར་བཤད་པ་ལྟར་རམ། ཕྱི་མ་གཉིས་ལ་ཅུང་མི་འདྲ་བ་ནི་དེ་གཉིས་སུ་གྲུབ་པའི་རྟག་མཐའ་དང་གང་རུང་དུ་མ་གྲུབ་པའི་ཆད་མཐའ་སྟེ་ཆོས་ཐམས་ཅད་རྟག་ཆད་ཀྱི་མཐའ་བཞི་དང་བྲལ་བ་བདག་མེད་པའི་རང་བཞིན་སྟོང་པ་ཉིད་དུ་བསྒོམ་པར་བྱ་བ་ཡིན་པའི་ཕྱིར་རོ། ། གཉིས་པ་ཡོད་དེ། སྔགས་གཉིས་ཀྱི་དོན་དྲན་པའི་སྒོ་ནས་སྟོང་ཉིད་སྒོམ་པ་འདི་ལ་འཆི་བ་ཆོས་སྐུར་འཁྱེར་བའི་རྣལ་འབྱོར་ཞེས་བྱ་སྟེ། སྦྱང་གཞི་་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་ཞིག་གཟུགས་སོགས་རགས་པ་ཉེར་ལྔ་རིམ་གྱིས་ཐིམ་ནས་འཆི་བ་འོད་གསལ་མངོན་དུ་བྱེད་པ་དང་ཆོས་མཐུན་ཞིང་རང་ཉིད་ཀྱི་འཆི་བ་སྦྱོང་བར་བྱེད་རྫོགས་རིམ་གྱི་སྐབས་སུ་བསྒོམས་་སྟོབས་ཀྱིས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་དཔེ་་དོན་གྱི་འོད་གསལ་མངོན་དུ་བྱས་པ་དང་རྣམ་པ་མཐུན་ཞིང༌། དེ་སྐྱེ་བའི་དགེ་རྩ་སྨིན་བྱེད་དུ་འགྱུར། འབྲས་བུ་སངས་རྒྱས་ཀྱི་ཡེ་ཤེས་ཆོས་སྐུ་དང་རྣམ་པ་མཐུན་ཞིང་དེ་མངོན་དུ་འགྱུར་བའི་ནུས་པ་ཁྱད་པར་ཅན་འཇོག་པའི་ཕྱིར་རོ། ། འདིར་སྟོང་ཉིད་བསྒོམ་པ་ལ་དགོས་པ་ཡོད་དེ། འཆི་བ་ཆོས་སྐུར་འཁྱེར་བ་དང༌།
སྟོང་ཉིད་རྟོགས་ཟིན་བརྟན་པ་དང༌། ཡེ་ཤེས་ཀྱི་ཚོགས་གསོག་པ་་དང༌། སྟོང་ཉིད་རྟོགས་པའི་ཡེ་ཤེས་ཀྱི་གཟུང་རྣམ་རྟེན་དང་བརྟེན་པའི་དཀྱིལ་འཁོར་དུ་འཆར་བ་དང༌། བདེན་འཛིན་སྤོང་བ་དང༌། དོན་དམ་པའི་སྲུང་འཁོར་དུ་འགྱུར་བའི་ཆེད་ཡིན་པའི་ཕྱིར་རོ། ། གསུམ་པ་ལ་གཉིས། འབྱུང་བཞི་བསྐྱེད་དེ་ཐུན་མོང་བའི་སྲུང་འཁོར་བསྒོམ་པ་དང༌། ཐུན་མོང་མ་ཡིན་པའི་སྲུང་འཁོར་བསྒོམ་ཚུལ་ལོ། ། དང་པོ་ལ་འབྱུང་བཞི་བསྐྱེད་ཚུལ་ཡོད་དེ། སྟོང་པའི་ངང་ལས་ཡི་གེ་ཡཾ་སྔོན་པོ་ཞིག་བྱུང་བ་ཡོངས་སུ་གྱུར་པ་ལས་རླུང་དཀྱིལ་དུ་བའི་མདོག་ཅན་གཞུ་གདུང་བ་ལྟ་བུ་བཅད་ཁ་ཕར་བསྟན་པའི་མཆོག་མ་གཉིས་སུ་རྒྱལ་མཚན།
དེའི་སྟེང་དུ་རཾ་དམར་པོ་ལས་མེ་དཀྱིལ་དམར་པོ་ཟུར་གསུམ་པ་ཟུར་གཅིག་མདུན་དུ་བསྟན་ཅིང་མེ་འབར་བས་མཚན་པ། དེའི་སྟེང་དུ་བཾ་དཀར་པོ་ལས་ཆུ་དཀྱིལ་དཀར་པོ་ཟླུམ་པོ་དབུས་སུ་བུམ་པས་མཚན་པ། དེའི་སྟེང་དུ་ལཾ་སེར་པོ་ལས་ས་དཀྱིལ་་སེར་པོ་གྲུ་བཞི་གྲྭ་བཞིར་རྡོ་རྗེས་མཚན་པ་སྟེ། ཡི་གེ་ཉལ་འགྲེང་གང་རུང་དུ་བསྒོམ་པར་བྱ་བ་ཡིན་པའི་ཕྱིར། དེ་ལྟར་བསྒོམས་པའི་དགོས་པ་ཡོད་དེ། གཞི་ལ་སྣོད་སྔ་མ་སྟོང་ནས་ཕྱི་མ་རླུང་དཀྱིལ་ནས་རིམ་གྱིས་འཆགས་པ་དང་ཆོས་མཐུན་སྦྱོར་བའི་ཆེད་ཡིན་པའི་ཕྱིར། གཞི་ལ་མེ་དཀྱིལ་དངོས་སུ་མེད་ཀྱང་སྐྱོན་མེད་དེ། དཀྱིལ་འཁོར་གཞན་གསུམ་ལ་མེ་རྡུལ་ཕྲ་མོ་ཡོད་པའི་ཕྱིར། དེ་ནས་ཐུན་མོང་བའི་སྲུང་འཁོར་བསྒོམ་ཚུལ་ཡོད་དེ། ས་དཀྱིལ་གྱི་སྟེང་དུ་ཧཱུཾ་སྔོན་པོ།
དེ་ལས་སྣ་ཚོགས་རྡོ་རྗེ། དེའི་ལྟེ་བར་ཧཱུཾ་གིས་མཚན་པ་ལས་སྟེང་་འོག་ཕྱོགས་མཚམས་ཐམས་ཅད་དུ་འཕྲོས་པས། འོག་ཏུ་རྡོ་རྗེའི་ས་གཞི། ལོགས་སུ་རྡོ་རྗེའི་རྭ་བ། སྟེང་དུ་རྡོ་རྗེའི་གུར། གུར་དང་ར་བའི་བར་མཚམས་སུ་རྡོ་རྗེ་བླ་བྲེ་རྣམས་རྡོ་རྗེའི་རང་བཞིན། རྡོ་རྗེ་ཆེ་བ་རྣམས་ཀྱི་ཁོངས་་སེང་དུ་རྡོ་རྗེ་ཆུང་བའི་རྡུལ་ཕྲ་རབ་ཀྱིས་གཏམས་པ། ཐམས་ཅད་ཀྱང་བར་མཚམས་མེད་པར་དུམ་བུ་གཅིག་ཏུ་གྱུར་པའི་ཕྱི་རོལ་དུ། དེ་རྣམས་ལས་ཡེ་ཤེས་ཀྱི་མེ་ཁ་དོག་སྣ་ལྔ་པར་འཇིག་དུས་ཀྱི་མེ་ལྟར་ཕྱོགས་མཚམས་ཐམས་ཅད་་དུ་འཕྲོ་བ་ཞིག་ཏུ་བསྒོམ་པར་བྱ་བ་ཡིན་པའི་ཕྱིར་རོ།། གཉིས་པ་ལ་གཉིས།
སྲུང་འཁོར་བསྐྱེད་ཚུལ་དང༌། ཁྲོ་བོ་འགོད་ཚུལ་ ལོ། ། དང་པོ་ཇི་ལྟར་བྱ་བའི་ཚུལ་ཡོད་དེ། རྭ་བའི་དབུས་སུ་བྷྲུཾ་སེར་པོ། དེ་ཡོངས་སུ་གྱུར་པ་ལས་བཀའི་འཁོར་ལོ་སེར་པོ་རྩིབས་བཅུ་པ་མགྱོགས་པར་་འཁོར་བ་དབྱིབས་མདུད་ལྕགས་སྦུབས་ཡངས་པ་གཉིས་སྤྲད་པ་ལྟ་བུའི་སྟེང་འོག་གི་རྩིབས་གཉིས་མདུང་རྩེ་གཅིག་པ་ལྟ་བུ་དང༌། ལྟེ་བའི་འཕྲད་མཚམས་ཀྱི་ཕྱོགས་མཚམས་སུ་ཡུ་བ་ཟུག་པའི་རྩིབས་བརྒྱད་རལ་གྲི་སོ་གཉིས་མ་ལྟ་བུ། ལྟེ་བའི་ནང་གི་དབུས་དང༌། སྟེང་འོག་གི་ནང་གསུམ་དང་ཕྱོགས་མཚམས་སུ་རྩིབས་ལ་ཅུང་ཟད་མ་རེག་པར་སྣ་ཚོགས་པདྨ་དང་ཟླ་བ་དང་ཉི་མའི་གདན་གསུམ་གསུམ་བརྩེགས་པའི་ཚུལ་གྱིས་བསྒོམ་པར་བྱ་བ་ཡིན་པའི་ཕྱིར། གཉིས་པ་ཇི་ལྟར་བྱ་བའི་ཚུལ་ཡོད་དེ།
དབུས་ཀྱི་གདན་ལ་རང་ཉིད་གནོད་མཛེས་རྒྱལ་པོ་ཡབ་ཡུམ་མངོན་རྟོགས་ལྟར་བསྐྱེད་པའི་སྦྱོར་མཚམས་སམ་ཐུགས་ཀའི་ཧཱུཾ་གི་འོད་ཟེར་གྱིས།
ཕྱོགས་བཅུའི་སངས་རྒྱས་ཐམས་ཅད་ཁྲོ་བཅུའི་རྣམ་པར་སྤྱན་དྲངས། རང་གི་ཞལ་དུ་ཞུགས་པ་ཞུ་ནས་རྡོ་རྗེའི་ལམ་ནས་ཡུམ་གྱི་པདྨར་སོང་བ་ལས་རང་མདོག་ཅན་གྱི་ཐིག་ལེར་བཅུར་གྱུར། དེ་ལས་ཧཱུཾ་རིང་པོ་བཅུར་གྱུར་པ་ཞུ་བ་ལས་གཤིན་རྗེ་གཤེད་སོགས་ཁྲོ་བོ་བཅུ་སྒྲུབ་་ཐབས་ལྟར་བསྐྱེད་ནས་ཧཱུཾ་རེ་རེ་བརྗོད་ཅིང་ཕྱུང་སྟེ་རྩིབས་ཀྱི་ནང་གི་སྟེང་འོག་དང་ཕྱིའི་ཕྱོགས་མཚམས་སུ་འགོད་པ་དང༌། དེའི་ཚེ་འཁོར་ལོ་འཁོར་ཡང་ཁྲོ་བོ་རྣམས་མི་འཁོར་ཞིང༌། ཕྱོགས་བཟུང་ནས་གདུག་པ་ཅན་རྣམས་ཚར་གཅོད་པའི་ཚུལ་གྱིས་བཞུགས་པར་བསམ་པར་བྱ་བ་ཡིན་པའི་ཕྱིར། དེ་ལྟར་བསྒོམས་པ་ལ་དགོས་པ་ཡོད་དེ། བགེགས་ཀྱིས་མི་ཚུགས་པའི་ཚད་ཡིན་པའྀ་ཕྱིར་རོ། ། གཉིས་པ་ལ་གཉིས། རྟེན་གཞལ་ཡས་ཁང་བསྐྱེད་པ་དང༌། ལམ་ཁྱེར་རྒྱུ་རྡོ་རྗེ་འཛིན་པ་བསྐྱེད་པའོ། །
དང་པོ་ལ་གཉིས། གཞལ་ཡས་ཁང་གི་རྟེན་གཞི་དང༌། དེ་དངོས་བསྐྱེད་ཚུལ་ལོ། ། དང་པོ་ལ་ཐོག་མར་ཆོས་འབྱུང་བསྐྱེད་ཚུལ་ཡོད་དེ། རང་ཉིད་གནོད་མཛེས་སུ་གནས་པ་ཡོངས་སུ་གྱུར་པ་ལས་རྡོར་སེམས་སུ་བསྐྱེད་པ་ཞུ་བ་ལས་ཆོས་འབྱུང་ཕྱི་དཀར་ལ་ནང་དམར་བ་་འོག་ཕྲ་ཞིང་སྟོད་ཡངས་པ། དབྱིབས་ཤེས་རབ་མའི་བྷ་གའམ། དམར་གཏོར་མགོ་མཇུག་བཟློག་པ་ལྟ་བུ་ཟུར་གཅིག་མདུན་ངོས་སུ་བསྟན་པར་བསམ་པ་ཡིན་པའི་ཕྱིར། མཚོན་དོན་ཡོད་དེ། ཕྱི་དཀར་བས་བདེ་བ། ནང་དམར་བས་སྟོང་པ།
ཆོས་འབྱུང་ཉིད་ཀྱིས་བདེ་སྟོང་དབྱེར་མེད། ཟུར་གསུམ་གྱིས་རྣམ་ཐར་སྒོ་གསུམ། བྷ་གའི་དབྱིབས་ཀྱིས་ལྷན་སྐྱེས་ཀྱི་བདེ་བ། འོག་ཕྲ་བས་མོས་སྤྱོད་དུ་ཡོན་ཏན་ཕྲ་བ། སྟོད་ཡངས་པས་ས་གོང་མ་ཡོན་ཏན་ཇེ་རྒྱས་སུ་སོང་བ་དེ་མཚོན་པའི་ཕྱིར་རོ། ། སྣ་ཚོགས་པདྨ་དང་རྡོ་རྗེ་བསྐྱེད་ཚུལ་ཡོད་དེ། ཆོས་འབྱུང་གི་འོག་ཟུར་ནས་བཾ་ལྗང་ཁུ། དེ་ལས་སྣ་ཚོགས་པདྨ་ལྟེ་བ་ཡངས་ཤིང་འདབ་མ་རྣམས་དཀྱུས་ཐུང་བ་ཁ་དོག་སྣ་ལྔ་པ། འདབ་མའི་གྲངས་ནི་རེ་བཞི་སོ་གཅིག་བཅུ་དྲུག་པ་གང་རུང༌། འདབ་མའི་ཤར་མཐའ་ནས་ནུབ་མཐའི་བར་སྒོ་ཚད་ཉེར་གཅིག
ལྟེ་བའི་མཐའ་ནས་མཐའི་བར་སྒོ་ཚད་ཉི་ཤུ་བ། དེའི་ལྟེ་བར་ཧཱུཾ་སྔོན་པོ་ལས་སྣ་ཚོགས་རྡོ་རྗེའི་རྭ་རྩེ་ནས་རྭ་རྩེའི་བར་པདྨའི་ལྟེ་བ་དང་ཚད་མཉམ་ལ། རྭ་ཉི་ཤུ་བ་སོགས་གང་རུང༌། རྭ་རྣམས་ཕྱོགས་མདོག་གམ་རྭ་ཁྲ་གང་རུང་ལྟེ་བ་སྔོན་པོ། དབྱིབས་བྲེ་ལེབ་ཁ་སྦུབས་པ་ལྟ་བུ། ལྟེ་བའི་རྒྱར་སྒོ་ཚད་བཅུ་གཉིས། རྭ་དབུས་མ་རྣམས་ཀྱི་རྩ་བ་ལ་ཆ་ཕྲན་གསུམ་དང་དབུས་ལ་ཆ་ཕྲན་བཞི་རྩེར་ཆ་ཕྲན་གཅིག ། ཕྱོགས་རྭའི་རྩ་བར་ཆ་ཕྲན་གཉིས་སྦམ་ལ་གསུམ་རྩེར་ཆ་ཕྲན་གསུམ་གཉིས་རྭའི་སྲིད་ལ་ཆ་ཕྲན་བཅུ་དྲུག ། རྭའི་འཐོན་མཚམས་ནི་ཚངས་ཐིག་ནས་གཡས་གཡོན་དུ་ཆ་ཕྲན་དྲུག་དྲུག་སོང་བ་ན་ནང་མཐའ་འཐོན་པ་སོགས་ཡིན་པའི་ཕྱིར། སྣ་ཚོགས་པདྨ་དང་རྡོ་རྗེའི་མཚོན་དོན་ཡོད་དེ།
པདྨས་འཁོར་བའི་སྐྱོན་གྱིས་མ་གོས་པ་་དང༌། རྡོ་རྗེས་འཕྲིན་ལས་བཞི་དང༌། ཡེ་ཤེས་ལྔ་མཚོན་པའི་ཕྱིར་རོ། ། གཉིས་པ་ལ་གཉིས། གཞལ་ཡས་ཁང་དངོས་བསྐྱེད་ཚུལ་དང༌། དེའི་ཡན་ལག་གོ ། དང་པོ་ཇི་ལྟར་བསྐྱེད་པའི་ཚུལ་ཡོད་དེ། སྣ་ཚོགས་རྡོ་རྗེའི་ལྟེ་བར་བྷྲུཾ་དཀར་པོ་ལས་རྡོ་རྗེའི་ཡུ་བ་ཅན་གྱི་འཁོར་ལོ་དཀར་པོ་ལྟེ་བ་ལ་བྷྲུཾ་གྱིས་མཚན་པ། ད་ཡོངས་སུ་གྱུར་པ་ལས་རྣམ་སྣང་དཀར་པོ་སྒྲུབ་ཐབས་ལྟར་་དང༌། དེ་ལས་གཞལ་ཡས་ཁང་བསྐྱེད་པ་ཡིན་པའི་ཕྱིར།
དེ་ཡང་ཇི་ལྟ་བུ་ཞེ་ན་ཡོད་དེ། རྩིག་པ་རིམ་པ་ལྔ་ཕྱི་ནས་ནང་དུ་དཀར་སེར་དམར་ལྗང་སྔོ་བ། ལྔ་བསྡོམས་པའི་ཞེང་ཆ་ཕྲན་གཅིག་དང་དཔངས་ཆ་ཕྲན་བཅུ་གསུམ། དེའི་་སྟེང་དུ་ཕ་གུ་དཔངས་ཆ་ཕྲན་གཅིག་དང་ཞེང་ཆ་ཕྲན་ཕྱེད་གཉིས་ལས་ཕྱེད་ཕྱིར་་འཕགས་པའི་ཕྱི་ངོས་སུ་རིན་པོ་ཆེ་དབྱིབས་དང་ཁ་དོག་སྣ་ཚོགས་པ། དེའི་ཀ་ཆུང་བྲེ་གཞུ་སོགས་བྱས་པའི་སྟེང་དུ་གསེར་གྱི་སྐ་རགས་ལེབ་མོ་རིམ་པ་བཞི་བའི་ཞེང་ཆ་ཕྲན་གཅིག་དང༌། བཞི་བསྡོམས་པའི་དཔངས་ཆ་ཕྲན་གཉིས། དེའི་ཕྱི་ངོས་སུ་བྱ་འདབ་ཞིང་ཆ་ཕྲན་གཉིས་པའི་ཕྱི་ངོས་སུ་ཤར་བུ་དཀར་པོ། དེའི་སྟེང་དུ་མཐར་མདའ་ཡབ་པདྨ་འདབ་མ་ཕྱེད་པའི་དབྱིབས་དང་དཔངས་ཞེང་གཉིས་ཀར་ཆ་ཕྲན་རེ། ཕྱོགས་བཞིའི་རྩ་ཐིག་དང་ཚངས་ཐིག་ཕྲད་མཚམས་ནས་གཡས་གཡོན་དུ་ཆ་ཕྲན་གཉིས་རེ་སོང་བ་ན་སྒོ་ཚད་གཅིག་ནི་སྒོ་འཁྱུད། དེ་ནས་གཡས་གཡོན་དུ་ཆ་ཕྲན་རེ་སོང་བ་སྒོ་འགྲམ།
དེ་ནས་ཕྱིར་ཆ་ཕྲན་གཉིས་སོང་བ་སྒོ་ལོགས་ཀྱི་ནང་ངོས། ཕྱོགས་བཞིའི་རྩ་ཐིག་གི་དཀྱིལ་ནས་ནང་དུ་ཆ་ཕྲན་རེ་སོང་བའམ་དེ་ལས་ལྷག་ཀྱང་རུང་བར་སེམས་ལ། གཡས་གཡོན་དུ་ཆ་ཕྲན་ལྔ་ལྔ་སོང་བར་རྡོ་རྗེའི་འཕྲེང་བས་ཟླུམ་པོར་བསྐོར་བ་དཔངས་ཆ་ཕྲན་གཅིག་པ་ལ། ཀ་བ་ཞེང་ཆ་ཕྲན་གཅིག་དང་དཔངས་ཆ་ཕྲན་བཅུ་གསུམ་ཡོད་པ་ཕྱོགས་རེ་རེར་གཉིས་གཉིས་ཏེ་བརྒྱད་བཙུགས་པ། དེ་དག་གི་་སྟེང་དུ་བྲེ་གཞུ་གདུང་འཁོར་དང་ཕྱོགས་བཞིར་གདུང་བཞི་མིག་མངས་རིས་སུ་རྒྱུགས་པ་ལ་ལྕམ་བཀལ་བའི་ཕྱི་སྣེ་ལ་དྲ་བ་དྲ་ཕྱེད་བྱ་ཞིང་ཐོག་འབུབ། རྒྱ་ཐོངས་ཀྱི་ཁ་གདངས་ཀྱི་སྟེང་དུ་ཀ་ཆུང་སོགས་བྱས་པའི་སྟེང་དུ་ཐོག་བྱས་ཏེ་རྒྱ་ཕིབ་འབུབས་པ་དང༌། ཕྱོགས་བཞིའི་མདའ་ཡབ་ཀྱི་སྟེང་དུ་རྒྱལ་མཚན་དང་བ་དན། ཟུར་བཞིར་གདུགས། རྩིག་པའི་འོག་གི་ཕྱི་མཐར་རུ་ཞེང་ཆ་ཕྲན་གཉིས་པའི་འདོད་སྣམ་ལ་མཆོད་པའི་ལྷ་མོ་སྒོ་དང་སྒོ་འཁྱུད་ཀྱི་ཕྱི་མཚམས་དང་རྩིག་པའི་ཕྱི་ནང་གི་གྲྭ་བཞིར་ཟླ་ཕྱེད་རྡོ་རྗེ། སྒོ་མདུན་གྱི་གཡས་གཡོན་དུ་ཀ་བ་གཉིས་གཉིས་ཏེ་ཀ་བ་བཞི་བཞིས་བཏེགས་པའི་རྟ་བབས་སྣམ་བུ་བཅུ་གཅིག་པ་དང༌།
རྟ་བབས་ཀྱི་གཡས་གཡོན་དུ་བུམ་པ་བཟང་པོ་ལས་སྐྱེས་པའི་དཔག་བསམ་གྱི་ཤིང་སོགས་པ་བྱ་བ་ཡིན་པའི་ཕྱིར། གཉིས་པ་ཡོད་དེ། ཕྱི་རོལ་ཏུ་རྡོ་རྗེའི་དྲ་བ་མེ་རི་དང་བཅས་པ་དང༌། དེའི་ཕྱི་རོལ་ཏུ་གཏུམ་དྲག་ལ་སོགས་པའི་དུར་ཁྲོད་ཀྱི་རྣམ་གཞག་རྣམས་བཅུ་གསུམ་མའི་བསྐྱེད་རིམ་དུ་བཤད་ཟིན་པ་ལྟར་བྱ་བ་ཡིན་པའི་ཕྱིར། འོ་ན་བཅུ་གསུམ་མ་ལ་རེའུ་མིག་དགུ་ཡོད་པ་ལྟར་་འདིར་བྱའམ་ཞེ་ན། བདག་གི་བླ་མ་མཁས་པ་དག་འདིར་དེ་བྱ་བར་བཞེད་ཀྱང༌། ཁོ་བོ་ནི་དེ་དགག་མི་ནུས་མོད། སྐབས་འདིར་དེ་མ་བྱས་ན་འཐད་པར་སེམས་ཏེ། བཅུ་གསུམ་མ་གསུམ་གྱི་གཞལ་ཡས་ཁང་གི་རྣམ་གཞག་ནི་་སྤྱིར་ཐུན་མོང་བ་ཡིན་ཀྱང༌། དེ་གསུམ་ལ་རེའུ་མིག་རྣམས་སུ་འགོད་རྒྱུ་འདུག་པས་བྱ་བར་མཚུངས་ལ།
འདི་ལ་དེ་མི་འདུག་པས་རེའུ་མིག་དགུ་མི་དགོས་པ་་འདིའི་སྒོས་ཆོས་སུ་འདོད་རིགས་པའི་ཕྱིར། གཞན་དུ་ན་རེའུ་མིག་ཏུ་འགོད་རྒྱུ་བསྟན་དགོས་པར་སེམས་སོ། ། དེ་རྣམས་ཀྱི་དགོས་པ་དང་མཚོན་ཚུལ་ཡོད་་དེ། གཞལ་ཡས་ཁང་ནི་ལྷའི་བཞུགས་གནས་ཀྱི་དོན་དུ་དང༌། མ་དག་པའི་སྣོད་སྤྱངས་ནས་དག་པའི་ཞིང་འགྲུབ་པ་དང༌། དེ་རྣམ་སྣང་གི་ས་བོན་ལས་བསྐྱེད་པ་ནི་རྣམ་སྣང་རྣམ་པར་དག་པ་དང༌། གྲུ་བཞིས་སངས་རྒྱས་དང་སེམས་ཅན་གྱི་དེ་ཁོ་ན་ཉིད་མི་མཉམ་པ་མེད་པ་མཚོན་ཞིང༌། སྒོ་བཞིས་དྲན་པ་ཉེར་གཞག་བཞི། ཡང་དག་སྤོང་པ་བཞི། རྫུ་འཕྲུལ་གྱི་རྐང་པ་བཞི།
དབང་པོ་ལྔ་དག་པ་མཚོན། རྟ་བབས་ཀྱིས་བསམ་གཏན་བཞི། མཆོད་ལྷས་ཏིང་ངེ་འཛིན་བཞི། རིན་པོ་ཆེས་གདུལ་བྱའི་རེ་བ་སྐོང་བ། དྲིལ་ཆུང་གིས་ཆོས་སྟོན་པ། ནང་གི་རྡོར་འཕྲེང་གིས་ཆོས་ཀྱི་འཁོར་ལོ་བསྐོར་བ། རྡོར་རས་བགེགས་ཀྱིས་མི་ཚུགས་པ། མེ་རིས་ཡེ་ཤེས་ཀྱི་སྣང་བ་འབར་བ། དུར་ཁྲོད་ཀྱིས་བདག་མེད་དང་འཁོར་བའི་ཉེས་དམིགས། ཆུས་བྱང་ཆུབ་ཀྱི་་སེམས།
ཀླུས་ཕར་ཕྱིན། ཤིང་གིས་རྩ། མེས་གཏུམ་མོ། སྤྲིན་གྱིས་བྱང་སེམས་དཀར་པོ། མཆོད་རྟེན་གྱི་ཆོས་སྐུ། གྲུབ་ཐོབ་ཀྱིས་དེ་མངོན་དུ་བྱེད་པའི་གང་ཟག་མཚོན་པ་ཡིན་པའི་ཕྱིར་རོ། ། གཉིས་པ་ལ་གཉིས། གདན་དང༌། ལམ་ཁྱེར་བཤད་པའོ། ། དང་པོ་ཡོད་དེ།
རྡོར་འཕྲེང་གི་དབུས་སུ་ཡཾ་སྔོན་པོ། དེ་ལས་རླུང་དཀྱིལ་ཁ་དོག་ནག་ལ་ཅུང་ཟད་དམར་བའི་མདོག་ཅན་དབྱིབས་ཟླུམ་པོ་གཡོ་བཞིན་པ་ཞིག་ཏུ་གྱུར་པར་བསམ་པ་ཡིན་པའི་ཕྱིར། མཚོན་ཚུལ་ཡོད་དེ། ཁ་དོག་ནག་པོས་མངོན་སྤྱོད་ཀྱི་ལས་དང༌། ཅུང་ཟད་དམར་བས་དབང་གི་ལས་དང་གཏུམ་མོའང་མཚོན་པའི་ཕྱིར། གཉིས་པ་ལ་གཉིས། དངོས་དང༌། ཆོས་མཐུན་སྦྱོར་ཚུལ་ལོ། ། དང་པོ་ཇི་ལྟར་བྱ་བའི་ཚུལ་ཡོད་དེ། རླུང་དཀྱིལ་གྱི་སྟེང་དུ་དབྱངས་ཡིག་གི་་དང་པོ་ཨ་ཐུང་ཞིག་བྱུང་བར་བསམས་ལ།
དེ་ཡོངས་སུ་གྱུར་པ་ལས་ཟླ་བའི་་དཀྱིལ་འཁོར་ཉ་གང་བ་འོད་ཟེར་སྟེང་དུ་འཕྲོ་བ། དེའི་སྟེང་དུ་ཆུ་ལས་ཆུ་བུར་རྡོལ་བའི་ཚུལ་དུ་དྷཱིཿཡིག་སེར་པོ་རང་སྒྲ་སྒྲོགས་པ་འོད་ཟེར་འབར་བ་ཞིག་དང༌། དེ་ཡོངས་སུ་གྱུར་པ་ལས་རྡོ་རྗེ་ཕྱེད་པའི་ཡུ་བ་ཅན་གྱི་རལ་གྲྀ་སོ་གཉིས་མའི་དབུས་སུ་དྷཱིཿསེར་པོས་མཚན་པ། དེ་ལས་འོད་ཟེར་འཕྲོས་པས་རྒྱུའི་ལྷ་གཤེགས་པ་ལྔ། གཤེགས་མ་ལྔ། སེམས་དཔའ་བཅུ་དྲུག སེམས་མ་བཞི། ཁྲོ་བོ་བཅུའི་ངོ་བོར་གྱུར་པ་ཐམས་ཅད་འཇམ་དཔལ་རིག་ལྔའི་རྣམ་པ་ཅན་ཤར་དང་ཤར་ལྷོ་བ་གཉིས་སོགས་རིམ་པ་བཞིན་སྔོ་སེར་དམར་ལྗང་དཀར་བ། ཕྱག་གཡས་རྣམས་རིམ་པ་ལྟར་རྡོ་རྗེ་རིན་པོ་ཆེ་པདྨ་རལ་གྲི་འཁོར་ལོ་དང༌། གཡོན་རྣམས་པོ་ཏི་འཛིན་པའི་རྣམ་པར་སྤྱན་དྲངས་ནས་རལ་གྲི་དྷཱི༔
ཡིག་དང་བཅས་པ་ལ་ཐིམ་པས། དེ་ཡོངས་སུ་གྱུར་པ་ལས་རང་ཉིད་རྒྱུ་རྡོ་རྗེ་འཛིན་པ་འཇམ་དཔལ་གཞོན་ནུར་གྱུར་པ་སྐུ་མདོག་སེར་པོ་ཡིད་ཙམ་ཞིག་ཁྲོས་པ་ལྟ་བུ་གཞོན་ནུ་བཅུ་དྲུག་ལོན་པའི་ན་ཚོད་ཅན། ཕྱག་གཡས་རལ་གྲི་་འཕྱར་ཞིང་གཡོན་སྡིགས་མཛུབ་དང་བཅས་པས་གླེགས་བམ་ཐུགས་ཀར་འཛིན་པ། རྒྱན་ཐམས་ཅད་ཀྱིས་བརྒྱན་ཅིང་མཚན་དཔེ་གསལ་རྫོགས་ཀྱིས་སྤྲས་པ། རླུང་སེམས་ཀྱི་རང་བཞིན་ཅན་ཞིག་ལ་ང་རྒྱལ་བཞག་ནས་བསྒོམ་པར་བྱ་བ་ཡིན་པའི་ཕྱིར། གཉིས་པ་ཆོས་མཐུན་ཇི་ལྟར་སྦྱོར་བ་དང་དགོས་པ་ཡོད་དེ། ཚུལ་དེ་གཞི་ལ་འཛམ་བུའི་གླིང་པའི་མི་མངལ་སྐྱེས་ཁམས་དྲུག་ལྡན་ཞིག་གིས་འཆི་བ་་འོད་གསལ་ལ་མངོན་དུ་བྱས་ནས། འོད་གསལ་དེ་ལས་ལངས་པ་དང་མཉམ་་དུ་འོད་གསལ་དེའི་བཞོན་པར་གྱུར་པའི་རླུང་འོད་ཟེར་ལྔ་པས་ཉེར་ལེན་དང་སེམས་ཀྱིས་ལྷན་ཅིག་བྱེད་རྐྱེན་བྱས་པ་ལ་བརྟེན་ནས་བཞིན་ལག་གི་རྣམ་པ་ཅན་གྱི་བར་དོའི་ལུས་འགྲུབ་པ་དང་ཆོས་མཐུན་ཞིང་རང་ཉིད་ལ་འབྱུང་འགྱུར་གྱི་བར་དོ་སྦྱོང་བར་བྱེད། ལམ་དུས་སུ་དཔེ་དོན་གྱི་འོད་གསལ་ལས་ལངས་པ་་དང་མཉམ་དུ་སྒྱུ་མའི་སྐུ་གཉིས་འགྲུབ་པ་དང་རྣམ་པ་མཐུན་ཞིང་དེའི་དགེ་རྩ་སྨིན་བྱེད་དུ་འགྱུར། འབྲས་དུས་ཀྱི་ལོངས་སྐུ་དངོས་དང་རྣམ་པ་མཐུན་ཞིང་དེ་འགྲུབ་པའི་རྒྱུ་བྱེད་པའི་ཕྱིར་རོ། །
རྣལ་འབྱོར་འདི་ལ་བར་དོ་ལོངས་སྐུར་འཁྱེར་བའི་རྣལ་འབྱོར་ཞེས་བྱ་སྟེ། བསྡུ་ན་རང་ཉིད་ལ་འབྱུང་འགྱུར་གྱི་བར་་དོ་སྦྱོང་ཞིང་ལམ་འབྲས་ཀྱི་ལོངས་སྐུ་འགྲུབ་པའི་རྒྱུ་བྱེད་པའི་ཕྱིར་རོ། ། གསུམ་པ་ལ་གཉིས། འབྲས་བུ་རྡོ་རྗེ་འཛིན་པ་མངོན་བྱང་ལྔས་བསྐྱེད་ཚུལ་དང༌། སྐྱེ་མཆེད་དང་སྐུ་གསུང་ཐུགས་བྱིན་རླབས་སོགས་བྱ་བའི་ཚུལ་ ལོ། ། དང་པོ་ལ་གཉིས། བསྐྱེད་ཅིང་ཆོས་མཐུན་སྦྱོར་བ་དང༌། གསལ་གདབ་པའི་ཚུལ་ལོ། ། དང་པོ་ནི། ཐོག་མར་སེམས་ཅན་རྣམས་ཞི་བས་འདུལ་བའི་ཚུལ་ཡོད་དེ།
འཇམ་དཔལ་གྱི་ཐུགས་ཀར་ཨ་ཡིག་ལས་ཉི་མའི་དཀྱིལ་འཁོར་ཞིག་བྱུང་བར་བསམས་ལ། སེམས་ཅན་ཐམས་ཅད་ཞི་བས་གདུལ་བར་བྱའོ་སྙམ་པའི་འཕེན་པས་ཉི་མའི་དཀྱིལ་འཁོར་དེ་ལས་འོད་ཟེར་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་ནད་གདོན་སོགས་ཞི་བར་བྱས་པའི་སྒོ་ནས་དེ་རྣམས་ཀྱི་དོན་མཛད། ཕྱོགས་བཅུའི་སངས་རྒྱས་ཐམས་ཅད་འཇམ་དཔལ་རིགས་ལྔའི་རྣམ་པར་སྤྱན་དྲངས། དེ་རྣམས་འཇམ་དཔལ་དང་བཅས་པ་ཉི་མ་ལ་ཞུགས་པས་ཉི་དཀྱིལ་དེ་འོད་ཟེར་དཔག་ཚད་བརྒྱར་ཁྱབ་པའི་ཉི་མའི་དཀྱིལ་་འཁོར་དུ་གྱུར་པར་བསམ་པ་ཡིན་པའི་ཕྱིར། དེ་ནས་ས་བོན་གྱི་སྒོ་ནས་ཞི་བས་མི་ཐུལ་བའི་སེམས་ཅན་གདུག་པ་ཅན་ཆུང་ངུ་འདུལ་བའི་ཚུལ་ཡོད་དེ། ཉི་དཀྱིལ་གྱི་སྟེང་དུ་ཧཱུཾ་ཡིག་མཐིང་ག་འོད་ཟེར་ལྔ་འཕྲོ་བ་ཞིག་བྱུང༌། ཧཱུཾ་ཡིག་ལས་ཧཱུཾ་ཞེས་པའི་རང་སྒྲ་འབྲུག་ལྟར་སྒྲོགས་པས་གདུག་པ་ཅན་དེ་རྣམས་བཏུལ་ཏེ་དོན་བྱས་ནས་ཧཱུཾ་ལ་ཐིམ་པ་ན། ཧཱུཾ་ཡིག་དེ་ཉིད་ཁྲོ་བོའི་རྡོ་རྗེ་ཁ་དོག་ནག་པོ་རྩེ་དགུ་པ། ཕྱོགས་རྭ་རྣམས་དབུས་རྭ་ལ་མ་རེག་པར་ཤིན་ཏུ་གདེངས་པའི་ལྟེ་བ་ལ་ཧཱུྃ་ཡིག་རང་སྒྲ་སྒྲོགས་པས་མཚན་པ་ཞིག་ཏུ་གྱུར་པར་བསམ་པ་ཡིན་པའི་ཕྱིར།
དེ་ནས་ཕྱག་མཚན་གྱི་སྒོ་ནས་གདུག་པ་ཅན་འབྲིང་བོ་འདུལ་བའི་ཚུལ་་ཡོད་དེ། རྡོ་རྗེ་དེ་ལས་རྡོ་རྗེ་ཕྲ་མོ་དཔག་ཏུ་མེད་པ་སྤྲོ་ཞིང་རྣམས་སངས་རྒྱས་་སོགས་སུ་བསྒྱུར་བ་དང༌། རྡོ་རྗེ་ལས་སྔར་བཞིན་སངས་རྒྱས་སོགས་ཏེ་ཚན་པ་བཞི་དང་རྡོ་རྗེ་འཇིགས་བྱེད་ཡུམ་བཅས་སམ། ཡུམ་མེད་ཀྱི་ཚོགས་སྤྲོས་ནས་གདུག་པ་ཅན་དེ་རྣམས་བཏུལ་དེ་ཉི་མ་ལ་གནས་པའི་སྤྲུལ་པས་ནམ་མཁའི་ཁམས་ཐམས་ཅད་ཏིལ་གྱི་གང་བུ་ལྟར་གང་བར་གྱུར་པའི་འོད་ཟེར་གྱིས་སེམས་ཅན་ཐམས་ཅད་ཀྱི་སྒྲིབ་པ་སྦྱོང་ཞིང་སྨིན་པར་བྱས་ནས། རྡོ་རྗེ་འཇིགས་བྱེད་ཀྱི་གོ་འཕང་ལ་བཀོད་དེ། སྔར་སྤྲོས་པ་རྣམས་དང་ལྷན་ཅིག་ཏུ་འདུས་ནས་རྡོ་རྗེ་ཧཱུཾ་དང་བཅས་པ་ལ་ཐིམ་པར་བསམ་པ་ཡིན་པའི་ཕྱིར། དེ་ནས་དེས་མ་ཐུལ་བའི་གདུག་པ་ཅན་ཆེན་པོ་འདུལ་བའི་ཆེད་དུ་འབྲས་བུ་རྡོ་རྗེ་འཛིན་པའི་སྐུར་བཞེངས་པའི་ཚུལ་ཡོད་དེ། སྔར་ལྟར་ཐིམ་པས་ཟླ་ཉི་རྡོ་རྗེ་ཧཱུཾ་དང་བཅས་པ་་འདྲེས་ཏེ་ཡོངས་སུ་གྱུར་པ་ལས་སྣ་ཚོགས་པདྨ་དང་ཟླ་བ་དང་ཉི་མའི་སྟེང་དུ་འཆད་འགྱུར་ལྟར་འཇིགས་བྱེད་ཆེན་པོའི་སྐུར་ལྡང་བར་བསམ་པ་ཡིན་པའི་ཕྱིར། ཆོས་མཐུན་སྦྱོར་ཚུལ་དང་དགོས་པ་ཡོད་དེ། སྦྱང་གཞི་ལ་ཕ་མའི་ཁུ་ཁྲག་གི་་དབུས་སུ་བར་དོ་ཞུགས་ནས་སྐྱེ་བ་བཟུང་བ་དང་ཆོས་མཐུན་ཞིང༌།
རང་ཉིད་ལ་འབྱུང་འགྱུར་གྱི་མ་དག་པའི་སྐྱེ་བ་སྦྱོང་བར་བྱེད། ལམ་དུས་སུ་སྒྱུ་མའི་སྐུ་གཉིས་ཀྱིས་རགས་པའི་སྤྲུལ་སྐུ་འཛིན་པ་དང་ཆོས་མཐུན་ཞིང༌། དེ་འགྲུབ་པའི་དགེ་རྩ་སྨིན་པར་བྱེད། འབྲས་དུས་སུ་ལོངས་སྐུས་རགས་པའི་སྤྲུལ་སྐུ་བཟུང་བ་དང་ཆོས་མཐུན་ཞིང༌། ད་ལྟ་ནས་འབྲས་བུ་ལམ་བྱེད་ཀྱི་ཚུལ་དུ་བསྒོམས་པས་སྤྲུལ་སྐུ་དངོས་གནས་པ་འགྲུབ་པའི་ནུས་པ་ཁྱད་པར་ཅན་འཇོག་པའི་ཕྱིར་རོ། ། འདི་ལ་སྐྱེ་བ་སྤྲུལ་སྐུར་འཁྱེར་བའི་རྣལ་འབྱོར་ཞེས་བྱ་སྟེ། རང་ཉིད་ལ་འབྱུང་འགྱུར་གྱི་མ་དག་པའི་སྐྱེ་བ་སྦྱོང་ཞིང་རྒྱལ་བའི་སྤྲུལ་སྐུ་འགྲུབ་པའྀ་ནུས་པ་ཁྱད་པར་ཅན་འཇོག་པའི་ཕྱིར། མངོན་བྱང་ལྔའི་སྒོ་ནས་བྱང་ཆུབ་པ་དང་ཡང་ཆོས་མཐུན་ཏེ། ཨ་ཡིག་དང་པོ་ལས་བྱུང་བའི་ཟླ་བ་དེ་མེ་ལོང་ལྟ་བུའི་ཡེ་ཤེས་ལས་བྱང་ཆུབ་པ་དང༌། དེ་བཞིན་དུ་དྷཱིཿཡིག་ནས་ཉི་དཀྱིལ་དུ་གྱུར་པའི་བར་ནི་མཉམ་ཉིད་ཡེ་ཤེས་ཀྱི་ངོ་བོ་ཉི་མ་དང༌།
ཧཱུཾ་ཡིག་མཐིང་ག་ནས་ཧཱུཾ་ལ་ཞུགས་པའི་བར་ནི་སོར་རྟོག་ཡེ་ཤེས་ཀྱི་ངོ་བོ་གསུང་ས་བོན་དང༌། ཁྲོ་བོའི་རྡོ་རྗེ་ནས་རྡོ་རྗེ་ལ་ཐིམ་པའི་བར་ནི་བྱ་གྲུབ་ཡེ་ཤེས་ཀྱི་ངོ་བོ་ཐུགས་ཕྱག་མཚན་དང༌། དེ་ཐམས་ཅད་འདྲེས་ནས་འབྲས་བུ་རྡོ་རྗེ་འཛིན་པའི་སྐུར་བཞེངས་པའི་བར་ནྀ་ཆོས་དབྱིངས་ཡེ་ཤེས་ཀྱི་ངོ་བོ་སྐུ་ཡོངས་རྫོགས་ལས་བྱང་ཆུབ་པ་ཡིན་པའི་ཕྱིར་ རོ། ། ཚོགས་ཞིང་ནང་འདིའི་བསྐྱེད་རིམ་གྱི་ལམ་ལྔར་་འཇོག་ཚུལ་ཡོད་དེ། ། ཚོགས་ཞིང་ནས་སྡུད་རིམ་མ་བྱས་ཀྱི་བར་ཚོགས་ལམ། སྡུད་རིམ་ནས་འཇམ་དཔལ་གྱི་ཐུགས་ཀའི་ཉི་དཀྱིལ་གྱི་བར་སྦྱོར་ལམ། ཉི་མ་ལས་འོད་ཟེར་འཕྲོས་པ་ནས་ཉི་དཀྱིལ་ཕྱི་མར་གྱུར་པའི་བར་མཐོང་ལམ། ཉི་མའི་སྟེང་གི་ཧཱུཾ་ནས་འཇིགས་བྱེད་དུ་མ་གྱུར་བའི་བར་སྒོམ་ལམ། དེར་གྱུར་པ་ནི་མི་སློབ་ལམ་དུ་འཇོག་པའི་ཕྱིར། གོང་གི་དེ་རྣམས་སྦྱང་གཞི་དང་སྦྱོར་ཚུལ་་ཡོད་དེ།
ཚོགས་ཞིང་གི་སྐོར་ནི་གཞི་ལ་ལས་གསོག་པ་དང་ཆོས་མཐུན། སྡུད་རིམ་ནི་ཤི་ནས་ལས་ཀྱི་དབང་གིས་སྐྱེ་བ་ལེན་པའི་ཚེ་ཕུང་པོ་སྔ་མ་འདོར་བ་་དང་ཆོས་མཐུན། གཞལ་ཡས་ཁང་ནི་གང་དུ་སྐྱེ་བའི་གནས་དང་ཆོས་མཐུན། རྒྱུ་རྡོར་འཛིན་ནི་སྐྱེ་སྲིད་ཀྱི་སྔོན་དུ་བར་དོ་འབྱུང་བ་དང་ཆོས་མཐུན། འབྲས་བུ་རྡོ་རྗེ་འཛིན་པ་ནི་སྐྱེ་བ་བླངས་པ་དང་ཆོས་མཐུན་པ་ཡིན་པའི་ཕྱིར། གཉིས་པ་གསལ་གདབ་པའི་ཚུལ་ཡོད་དེ། སྣ་ཚོགས་པདྨ་དང་ཟླ་ཉིའི་གདན་ལ་རང་ཉིད་འབྲས་བུ་རྡོ་རྗེ་འཛིན་པ་དཔལ་རྡོ་རྗེ་འཇིགས་བྱེད་ཆེན་པོ་སྐུ་མདོག་མཐིང་ནག ། ཞལ་དགུ ། ཕྱག་སོ་བཞི། ཞབས་བཅུ་དྲུག་པ།
གཡས་བསྐུམས་ཤིང་གཡོན་བརྐྱངས་པའི་སྟབས་ཀྱིས་བཞུགས་པ་སོགས་ནི་མངོན་རྟོགས་ལྟར་ལ། མཚོན་དོན་འགའ་ཞིག་དང་སྦྱར་ན། ཆོས་དབྱིངས་འགྱུར་མེད་མཚོན་པའི་སྐུ་མདོག་མཐིང་ནག ། མཐར་གནས་སྙོམས་འཇུག་དགུ་མཚོན་པའི་ཞལ་་དགུ ཁམས་བཅོ་བརྒྱད་བདེན་པ་གཉིས་སྟོབས་བཅུ་མི་འཇིགས་པ་བཞི་དག་པ་མཚོན་པའི་ཕྱག་སོ་བཞི། དངོས་འཛིན་བཅུ་དྲུག་ཟིལ་གྱིས་གནོན་པའི་ཞབས་བཅུ་དྲུག ། གཡས་བསྐུམས་གཡོན་བརྐྱངས་པས་བདུད་སྡེ་འཇོམས་པ། ཁམས་གསུམ་ཟ་བར་ནུས་པས་དེ་ཐམས་ཅད་དབང་དུ་སྡུད་པ། ཧ་ཧ་སོགས་ཀྱི་སྒྲ་སྒྲོགས་པ་དང་ལྗགས་འདྲིལ་ཞིང་མཆེ་བ་གཙིགས་པ་སོགས་ཀྱིས་ནི་བདུད་་དང་མ་རུངས་པ་ཐམས་ཅད་འཇོམས་པར་བྱེད་པ། སྤྱན་དང་སྨིན་མ་སྨ་ར་མེ་ལྟར་འབར་བས་གདུག་པ་ཅན་སྲེག་པ། མ་ཧེའི་གདོང་གིས་གཤིན་རྗེ་འཇོམས་པ།
སྲིན་ཞལ་གྱིས་སྙིང་རྗེས་མི་གཏོང་བ། འཇམ་དཔལ་གྱི་ཞལ་ཉིད་ཀྱིས་དེའི་སྤྲུལ་པར་གོ་བར་བྱེད་པ། རྭ་རྩའི་གཡས་ཀྱི་དབུས་ཞལ་སྔོན་པོ། དེའི་གཡས་ཞལ་དམར་པོ་ལྟག་པའི་ཕྱོགས་དང༌། གཡོན་ཞལ་སེར་པོ་རྩ་ཞལ་ཕྱོགས་སུ་ཡོད་ཅིང༌། རྭ་རྩའི་གཡོན་གྱི་དབུས་ཞལ་དཀར་པོ། དེའི་གཡས་ཞལ་དུད་ཁ་རྩ་ཞལ་ཕྱོགས་དང༌། གཡོན་ཞལ་ནག་པོ་ལྟག་པའི་ཕྱོགས་སུ་ཡོད་པ། གཡས་གཡོན་གྱི་མདུན་རྒྱབ་ཀྱི་ཕྱག་བརྒྱད་པོ་ཀུན་མཐར་ཆགས་སུ་བསྒྲིགས་ཅིང་བརྐྱངས་པ། ཕྱག་གྱེས་མཚམས་ཀྱི་དཔུང་མགོ་ནས་་འཐོན་པའི་ཕྱག་གཉིས་ཀྱིས་གླང་པོ་ཆེའི་ལྤགས་པ་དང༌།
གྲི་གུག་སོགས་དང་བཅས་པའི་ཕྱག་གཡས་པ་རྣམས་ཀྱིས་སྡིགས་མཛུབ་ཀྱི་རྩེ་གྱེན་དུ་བསྟན་ནས་འཇིག་རྟེན་ལས་འདས་པའི་ལྷ་སངས་རྒྱས་བྱང་སེམས་སོགས་ལ། སྒྲུབ་པ་པོ་ལ་དངོས་གྲུབ་སྩོལ་པའི་ཕྱིར་བསྐུལ་བ། གཡོན་རྣམས་ཀྱིས་སྡིགས་མཛུབ་ཀྱི་རྩེ་འོག་ཏུ་བསྟན་ནས་འཇིག་རྟེན་པའི་ལྷ་གདུག་པའི་སེམས་འཆར་བ་རྣམས་ལ་བསྡིགས་པའི་ཚུལ་གྱིས་ཚར་གཅོད་པ། ཚངས་པ་དང་དབང་པོ་སོགས་འཇིག་རྟེན་པའི་གཙོ་བོ་རྣམས་ཞབས་ཀྱིས་མནན་པ་ནི། དེ་རྣམས་ཟིལ་གྱིས་གནོན་པར་མཚོན་པ། ཐོད་བསྐམ་ལྔས་ཡེ་ཤེས་ལྔ་དག་པ། མགོ་རློན་རྣམས་ཀྱིས་དབྱངས་གསལ་དག་པ། སྦྲུལ་ནག་གི་མཆོད་ཕྱིར་ཐོགས་འཆང་བས་ཞེ་སྡང་རྣམ་པར་དག་པ། སྤྱན་གསུམ་གྱིས་དུས་གསུམ་མཁྱེན་པ། གླང་པགས་ཀྱིས་ནི་གཏི་མུག་འདྲལ་བ་མཚོན་ཞིང༌།
ཞབས་གཡས་བརྒྱད་མདུན་རྒྱབ་ཏུ་བསྒྲིགས་པས་ཚངས་པ་སོགས་ལྷ་ཆེན་བཞི་ཁ་སྦུབ་ཏུ་བྱས་པའི་སྟེང་དུ་མི་ལ་སོགས་པ་བརྒྱད་དང༌། གཡོན་བརྒྱད་དེ་ལྟར་དུ་བསྒྲིགས་པས་གཞོན་ནུ་སོགས་ལྷ་ཆེན་བཞི་ཁ་སྦུབ་ཏུ་བྱས་པའི་སྟེང་དུ་བྱ་རྒོད་ལ་སོགས་པ་བརྒྱད་ཀྱི་རྒྱབ་ཏུ་མནན་པའི་སྟེང་ན་ཡེ་ཤེས་ཀྱི་མེ་རབ་ཏུ་འབར་བའི་ཀློང་དཀྱིལ་ན་བཞུགས་པར་བསྒོམ་པ་ཡིན་པའི་ཕྱིར་རོ།། གཉིས་པ་ལ་གཉིས་ཏེ།
སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་ནས་སེམས་དཔའ་གཞན་གཉིས་བསྒོམ་པ་དང༌། ཡེ་ཤེས་པ་དགུག་གཞུག་དབང་བསྐུར་རྒྱས་གདབ་ཅིང་མཆོད་བསྟོད་སོགས་ཇི་ལྟར་བྱ་བའོ། ། དང་པོ་ནི། བཅུ་གསུམ་མ་དང་འདིའི་མངོན་རྟོགས་ཁ་ཅིག་ཏུ་སྐབས་འདིར་སེམས་དཔའ་གཉིས་བསྐྱེད་པར་མཛད་ཀྱང༌། རྗེའི་གཞུང་ཉིད་ནས་འདི་ལ་སྐབས་འདིར་སྐྱེ་མཆེད་བྱིན་རླབས་སོགས་བྱ་བར་བཤད་པས་དེ་ལྟར་བྱས་ན། སྤྱིར་སྐྱེ་མཆེད་བྱིན་རླབས་སོགས་ལ་རྒྱས་བསྡུས་གཉིས་ཡོད་དེ། རང་རང་གི་ས་བོན་ལས་ལྷ་དེ་དང་དེར་བསྐྱེད་པའི་རྒྱས་པ་དང༌།
ས་བོན་ཉིད་ལྷའི་ངོ་བོར་མོས་པའི་བསྡུས་པ་གཉིས་ཡོད་པ་ལས། སྔ་མ་ནི་བཅུ་གསུམ་མ་ལས་འབྱུང་བ་ལྟར་དང༌། ཕྱི་མ་ནི་འདིར་བཤད་པ་ལྟར་ཡིན་པའི་ཕྱིར། ཕྱི་མ་ཇི་ལྟར་བྱ་བའི་ཚུལ་ཡོད་དེ། རྩ་ཞལ་གྱི་མིག་རྣ་སོགས་སུ་ས་སྙིང་སོགས་ཀྱི་ངོ་བོ་ཀྵིཾ་སོགས་མིག་སོགས་དང་ངོ་བོ་དབྱེར་མེད་དུ་བྱས་ཏེ་བསྒོམ་པར་བྱ་བ་ཡིན་པའི་ཕྱིར། དེ་ལྟར་བསྒོམས་པ་ལ་དགོས་པ་ཡོད་དེ། མིག་གི་མངོན་ཤེས་སོགས་འགྲུབ་པར་འགྱུར་བའི་ཆེད་ཡིན་པའི་ཕྱིར། སྒོ་གསུམ་བྱིན་གྱིས་བརླབ་པའི་ཚུལ་ཡོད་དེ། རང་གི་སྤྱི་བོ་ལ་སོགས་པའི་གནས་གསུམ་དུ་སངས་རྒྱས་་ཐམས་ཅད་ཀྱི་སྐུ་གསུང་ཐུགས་རྡོ་རྗེ་གསུམ་གྱི་ངོ་བོ་ཨོཾ་དཀར་པོ་སོགས་གསུམ་་འགོད་པར་བྱ་བ་ཡིན་པའི་ཕྱིར། དགོས་པ་ཡོད་དེ།
རང་གི་སྒོ་གསུམ་བྱིན་གྱིས་བརླབ་པའི་ཆེད་ཡིན་པའི་ཕྱིར། སེམས་དཔའ་གཞན་གཉིས་བསྐྱེད་པའི་ཚུལ་ཡོད་དེ། རང་ཉིད་དམ་ཚིག་སེམས་དཔའི་ཐུགས་ཀར་ཟླ་གདན་ལ་ཡེ་ཤེས་སེམས་དཔའ་འཇམ་དཔལ་སྔར་བཤད་པ་ལྟ་བུའི་ཐུགས་ཀར་ཨ་ལས་ཉི་་དཀྱིལ་གྱི་སྟེང་དུ་ཏིང་ངེ་འཛིན་སེམས་དཔའ་ཧཱུཾ་ཡིག་སྔོན་པོ་འོད་ཟེར་ལྔ་འཕྲོ་བ་ཞིག་བསྒོམ་པ་ཡིན་པའི་ཕྱིར། སེམས་དཔའ་སུམ་བརྩེགས་འདི་གཞི་ལམ་འབྲས་གསུམ་དང་ཆོས་མཐུན་པ་ཡིན་ཏེ། དམ་ཚིག་སེམས་དཔའ་གཞི་ལ་ཕུང་པོ་རགས་པ་དང༌། ལམ་ལ་དེའི་རགས་པའི་སྤྲུལ་སྐུ་དང༌། འབྲས་བུ་ལ་རྒྱལ་བའི་སྤྲུལ་སྐུ་དང་ཆོས་མཐུན། ཡེ་ཤེས་སེམས་དཔའ་ནི་གཞི་ལ་རླུང་སེམས་གཉིས་ལས་རླུང་དང༌། ལམ་ལ་སྒྱུ་ལུས་གཉིས་དང༌། འབྲས་བུ་ལ་རྒྱལ་བའི་ལོངས་སྐུ་དང་ཆོས་མཐུན།
ཏིང་ངེ་འཛིན་སེམས་དཔའ་ནི་གཞི་ལ་རླུང་སེམས་གཉིས་ལས་སེམས་དང༌། ལམ་ལ་སྒྱུ་མའི་སྐུ་གཉིས་ཀྱི་ཐུགས་དང༌། འབྲས་བུ་ལ་རྒྱལ་བའི་ཡེ་ཤེས་ཆོས་སྐུ་དང་ཆོས་མཐུན་པའི་ཕྱིར་རོ། ། གཉིས་པ་ལ་གཉིས། ཡེ་ཤེས་བར་དགུག་གཞུག་སོགས་དང༌། མཆོད་བསྟོད་དག་པ་དང་བཅས་པའོ། ། དང་པོ་ལ་སྤྱན་འདྲེན་པའི་ཚུལ་ཡོད་་དེ། ཨོཾ་ཧྲཱིཿསོགས་ཀྱི་སྔགས་བརྗོད་བཞིན་པར་ཐུགས་ཀའི་ཧཱུཾ་གི་འོད་ཟེར་གྱིས་བསྒོམས་པ་དང་འདྲ་བའི་ཡེ་ཤེས་པ་རྟེན་དང་བརྟེན་པར་བཅས་པའི་དཀྱིལ་འཁོར་མདུན་གྱི་ནམ་མཁར་སྤྱན་འདྲེན་པ་ཡིན་པའི་ཕྱིར། སྔགས་དོན་་ཡོད་དེ། ཨོཾ་ནི་བཤད་ཟིན།
ཧྲཱིཿབཞད་པའམ་རྨད་བྱུང༌། བྷོ་ཀྱཻ། མ་ཧཱ་ཆེན་པོ། ཀྲོདྷ་ཁྲོ་བོ། ཨཱ་གཙྪ་གཉིས་ཚུར་བྱོན་གཉིས། ཨཏྨ་ཏ་པ་བདག་ཉིད། པཱུ་ཛ་མཆོད་པ། པྲ་ཏི་གྲྀ་ཧཾ་བཟུང་ངམ་བཞེས། པྲ་ར་བ། སཱ་ད་དང་བའམ་བཀའ་དྲིན།
མི་བདག དྷཱིཿམ་ན་བློ། ཀུ་རུ་མཛོད། སྭཱཧཱ་ནི་གཞི་ཚུགས་ཞེས་པར་འགྱུར་བའི་ཕྱིར། དེ་ནས་མཆོད་ཅིང་དགུག་གཞུག་བྱ་བའི་ཚུལ་ཡོད་དེ། ཨོཾ་ཧྲཱིཿཥྟྲཱིཿཧ་སོགས་ཀྱིས་མཆོད་ནས་མུངྒ་ར་ཛཿས་་དམ་ཚིག་པའི་སྟེང་དུ་དགུག ། དཎྜ་ཧཱུཾ་གིས་བསྟིམ། པདྨ་བཾ་གྱིས་དབྱེར་མེད་་དུ་བྱས་ནས་དགྱེས་བཞིན་བཞུགས། ཁངྒ་ཧོས་དབང་དུ་བྱ་བར་བསམ་པ་ཡིན་པའི་ཕྱིར། དབང་བསྐུར་རྒྱས་གདབ་ཇི་ལྟར་བྱ་བའི་ཚུལ་ཡོད་དེ།
སླར་ཡང་སྔགས་བརྗོད་དེ་འོད་ཟེར་གྱིས་ཕྱོགས་བཅུའི་སངས་རྒྱས་ཐམས་ཅད་་སྤྱན་དྲངས་ནས་མཆོད་དེ་གསོལ་བ་བཏབ་པས། དབང་གི་ལྷ་རྣམས་ཀྱི་ཐུགས་ཀ་ནས་ཙརྩི་ཀ་སོགས་བཞི་སྤྲོས་ཏེ་ཤིས་པ་བརྗོད་པ་སྔོན་དུ་འགྲོ་བ་ཅན་གྱིས་བདུད་རྩིའི་བུམ་པའི་ཆུས་དབང་བསྐུར། ལུས་གང༌། དྲི་མ་དག་པ་སོགས་དང༌། ཆུ་ལྷག་མ་ལས་རྩ་ཞལ་གྱི་ཚངས་བུག་གི་སྟེང་དུ་མི་བསྐྱོད་པས་་དབུ་བརྒྱན་ཅིང༌། དབང་ལྷ་རྣམས་རང་ཉིད་ལ་ཐིམ་པར་བསམ་པ་ཡིན་པའི་ཕྱིར། གཉིས་པ་ལ་གཉིས། མཆོད་ཅིང་བསྟོད་པ་དང༌། བསྒོམས་ནས་དག་པ་དྲན་པ་དང་བཟླས་པའི་རིམ་པའོ། ། དང་པོ་ལ་ཕྱི་མཆོད་ཇི་ལྟར་བྱ་བའི་ཚུལ་ཡོད་དེ།
ཐུགས་ཀ་ནས་མཆོད་ལྷ་སྤྲོས་ཏེ་ཧྲཱིཿཥྟྲཱི༔ ཧ་སོགས་སམ། ཨོཾ་ཡ་མཱནྟ་ཀ་ཨརྒྷཾ་པྲ་ཏཱིཙྪ་སོགས་ཀྱིས་མཆོད་པ་ཡིན་པའི་ཕྱིར། ནང་མཆོད་འབུལ་བའི་ཚུལ་ཡོད་དེ། མཆོད་དོ་ཞེས་སོགས་ཀྱིས་བླ་བརྒྱུད་རྒྱས་བསྡུས་ཅི་རིགས་ཀྱི་མཐར་རང་དང༌། ཡི་དམ་དཀྱིལ་འཁོར་གྱི་ལྷ་ཚོགས་སོགས་ལ་ཕུལ་རྗེས་ཕྱོགས་བཅུའི་སངས་རྒྱས་ཐམས་ཅད་སྤྱན་དྲངས་ནས་རང་ལ་ཞུགས་པར་བསམས་ཏེ། ལམ་སྔགས་ལ་འབྲུ་གསུམ་བཏགས་པ་དང༌། ཨོཾ་ཨ་མྲྀ་ཏ་སོགས་ཀྱི་སྔགས་བརྗོད་དེ་མགྲོན་རྣམས་ཡེ་ཤེས་ཀྱི་བདུད་རྩིས་མཉེས་ཤིང་ཚིམ་པར་བསམ་པ་ཡིན་པའི་ཕྱིར། བསྟོད་པ་ཇི་ལྟར་བྱ་བའི་ཚུལ་ཡོད་དེ། རྒྱས་པར་ན་འཇམ་དཔལ་གསེར་མདོག་མ་དང༌།
ཅུང་ཟད་བསྡུ་ན་གཉིས་མེད་ཐུན་མོང་མས་བསྟོད་པར་བྱ་བ་ཡིན་པའི་ཕྱིར། ཕྱི་མའི་དོན་ཡོད་དེ། འབྲས་དུས་ཀྱི་གཉིས་སུ་མེད་པའི་ཡེ་ཤེས་ཐུན་མོང་མ་ཡིན་པ་ནི་ཡུལ་ཤེས་བྱ་ཐམས་ཅད་ལ་ཁྱབ་པའི་སྐུ་ཅན། འགྲོ་བ་ཀུན་ལ་ཐུགས་རྗེ་རིས་མེད་དུ་སྙོམས་པར་མཛད་པའི་སྒོ་ནས་རྒྱལ་བ་ཀུན་གྱི་ཡབ་ཡིན་ལ། ཆོས་ཀྱི་དབྱིངས་དང་རོ་གཅིག་ཏུ་གྱུར་པའི་ཤེས་རབ་ཀྱི་སྒོ་ནས་རྒྱལ་བ་ཀུན་གྱི་ཡུམ་ཡིན་པ་དང༌། དེ་ལྟ་ནའང་འཇམ་དཔལ་ཡེ་ཤེས་སེམས་དཔའ་རྒྱལ་བ་ཀུན་གྱི་སྲས་ཀྱི་ཚུལ་འཆང་ཞིང༌། ཆོས་ཀྱི་སྐུ་ལ་བྱམས་སྡང་གི་ཉེ་རིང་མི་མངའ་ཡང༌། སྲིད་པ་གསུམ་གྱི་གདུག་པ་ཅན་རྣམས་འདུལ་བའི་ཕྱིར་དུ་ཁྲོ་བོའི་རྒྱལ་པོའི་སྐུར་བསྟན་པ་ཡོན་ཏན་གྱི་དཔལ་ཡོངས་སུ་རྫོགས་པར་གྱུར་པ་ཁྱོད་ལ་ཕྱག་འཚལ་ལོ་ཞེས་བྱ་བ་ཡིན་པའི་ཕྱིར། གཉིས་པ་ལ་གཉིས། བསྒོམས་ནས་དག་པ་དྲན་པ་དང༌།
བཟླས་པའི་རིམ་པའོ། ། དང་པོ་ཇི་ལྟར་བྱ་བའི་ཚུལ་ཡོད་དེ། དེ་ལྟར་རེ་རེ་ནས་གསལ་འདེབས་པའི་དཔྱད་སྒོམ་དང་རྣམ་པ་གསལ་བ་ལ་རྩེ་གཅིག་པའི་འཇོག་སྒོམ་གྱིས་གསལ་སྣང་སྒྲུབ་ཅིང༌། ལྷའི་ང་རྒྱལ་བརྟན་པར་བྱེད་པ་ནི་རྒྱ་ཆེ་བ་ལ་བསླབ་ཚུལ་དང༌། སྒོམ་པ་པོ་དང་བསྒོམ་བྱ་དང་བསྒོམ་པའི་ཚུལ་རྣམས་རང་བཞིན་གྱིས་གྲུབ་པ་མེད་པར་སེམས་པ་ནི་ཟབ་པ་ལ་བསླབ་ཚུལ་དང༌། དེ་ལྟར་མ་གྲུབ་ཀྱང་སྒྱུ་མ་བཞིན་དུ་སྣང་བ་ལ་སེམས་འཛིན་པ་ནི་ཟབ་གསལ་གཉིས་མེད་ཀྱི་རྣལ་འབྱོར་ལ་བསླབ་ཚུལ་ཏེ་རགས་པའི་རྣལ་འབྱོར་དང༌། དེ་ནས་སྟེང་འོག་གི་སྣ་རྩེར་ཟླ་གདན་ལ་གནས་པའི་རྡོ་རྗེ་སྔོན་པོ་ཉུངས་འབྲུ་ཙམ་ཞིག་ལ་སེམས་འཛིན་ཅིང་བརྟན་པ་ཐོབ་ན། དེ་ལས་ཕྱག་མཚན་མང་པོ་སྤྲོ་བསྡུ་བྱེད་པའི་ཕྲ་མོའི་རྣལ་འབྱོར་ལ་བསླབ་པར་བྱ་བ་ཡིན་པའི་ཕྱིར། དག་པ་དྲན་ཚུལ་ཡོད་དེ། འགའ་ཞིག་ནི་གོང་དུ་བཤད་ཟིན་ཅིང༌།
འདིར་བསྡུ་ན་ཞལ་དགུས་ནི་གསུང་རབ་ཡན་ལག་དགུ་མཚོན་ཞིང༌། རྭ་གཉིས་ཀྱིས་ནི་ཐུན་མོང་བ་དང་ཐུན་མོང་མ་ཡིན་པའི་བདེན་གཉིས་མཚོན། ཕྱག་སོ་བཞི་དང་དེའི་་སྟེང་དུ་སྐུ་གསུང་ཐུགས་གསུམ་བསྣན་པས་སོ་བདུན་གྱིས་ནི་ལམ་བྱང་ཆུབ་ཀྱི་ཕྱོགས་ཀྱི་ཆོས་སོ་བདུན། ཞབས་བཅུ་དྲུག་གིས་ནི་ཡུལ་སྟོང་ཉིད་བཅུ་དྲུག་དང་དེའི་རྟོགས་པའི་ཡེ་ཤེས་བཅུ་དྲུག ། མཚན་མ་གྱེན་དུ་བསྒྲེང་བས་ནི་བདེ་བ་ཆེན་པོ་རྒྱས་པ་དེ་མཚོན་ཞིང༌། མི་ལ་སོགས་པས་ནི་རིལ་ལུ་ལ་སོགས་པའི་་དངོས་གྲུབ་ཆེན་པོ་བརྒྱད་དང༌། བྱ་རྒོད་སོགས་ཀྱིས་ནི་སྐུའི་དབང་ཕྱུག་ལ་སོགས་པ་བརྒྱད་དག་པ་མཚོན། གཅེར་བུས་ནི་སྒྲིབ་གཡོགས་དང་བྲལ་བ་་དང༌། དབུ་སྐྲ་གྱེན་དུ་བརྫེས་པས་ནི་མཐར་ཐུག་གྀ་གོ་འཕང་མྱ་ངན་ལས་འདས་པ་མཚོན་པ་ཡིན་པའི་ཕྱིར། གཉིས་པ་བཟླས་པ་ཇི་ལྟར་བྱ་བའི་ཚུལ་ཡོད་དེ།
ཕྲེང་བ་བསངས་སྦྱངས་འཇིགས་བྱེད་དུ་བསྐྱེད་པ་སོགས་བྱས་ལ། ཞི་ཁྲོ་སྦྲག་འདོད་ནའང་རུང་བར་སེམས་ལ། རང་གི་ཐུགས་ཀའི་ཉི་གདན་ལ་གནས་པའི་ཧཱུཾ་ཡིག་གི་མཐར་ཕྱི་ནས་གཡས་སྐོར་དུ་རྩ་སྔགས། ལས་སྔགས། ཡ་མཱནྟ་ཀ་གསུམ་གྱིས་བསྐོར་བ་སྤྲོ་བསྡུའི་དམིགས་པ་དང་བཅས་ཏེ་རིམ་པར་བཟླ་བ་ཡིན་པའི་ཕྱིར། བསྙེན་པའི་གྲངས་ཚད་ཡོད་དེ། ལས་རུང་དུ་བྱེད་པ་ལ་རྩ་སྔགས་འབུམ། ལས་སྔགས་གསུམ་འབུམ་མམ་འབུམ། ཡི་གེ་བདུན་པ་ཡིག་གྲངས་ཀྱི་འབུམ་བཟླ་བར་བཤད་པ་ལྟར་ཡིན་པའི་ཕྱིར། དེ་ཡང་སྔགས་གསུམ་གྱི་གྲངས་དུས་གཅིག་ཏུ་འགྲོ་དགོས་པ་ནི་མིན་ཏེ།
གསུམ་ཀའམ་གང་རུང་ལ་གྲངས་བཟུང་བས་ཀྱང་ཆོག་པའི་ཕྱིར་རོ། ། གསུམ་པ་མཇུག་ཏུ་ཇི་ལྟར་བྱ་བའི་ཚུལ་ཡོད་དེ། ཐུན་བཞི་ལ་རྒྱས་བསྡུས་ཀྱི་དབྱེ་བ་ཤེས་པར་བྱས་ཏེ་བཟླས་པའི་མཐར་མཆོད་བསྟོད་ཉེར་བསྡུ་བྱས་ནས་འོད་གསལ་ལས་ལངས་པའམ། ཡང་ན་འཇིག་རྟེན་དང་འཇིག་རྟེན་ལས་འདས་པའི་མགྲོན་ལ་གཏོར་འབུལ་བཤད་པ་ལྟར་བྱས་ནས་སྡུད་རིམ་ལ་་འཇུག་ཅིང༌། སྟོང་པའི་ངང་ལས་འཇིགས་བྱེད་ཀྱི་སྐུར་ལངས་ནས་ཐུན་མཚམས་ཀྱི་རྣལ་འབྱོར་ལ་འཇུག་པ་སྐབས་ཐོབ་ཀྱིས་བྱ་བ་ཡིན་པའི་ཕྱིར། ཐུན་མཚམས་སུ་ཇི་ལྟར་བྱ་བའི་ཚུལ་ཡོད་དེ། སྒོ་གསུམ་གྱི་བྱ་བ་རྣམས་ཀྱང་ལྷའི་རྣལ་འབྱོར་གྱིས་ཟིན་པའི་སྒོ་ནས་བྱ་བ་དང༌། བཟའ་བཏུང་ལ་འཇུག་པའི་ཚེ་གཏོར་མ་ལྟར་བྱིན་གྱིས་བརླབས་ནས་ལྷ་ཐམས་ཅད་འདུས་པའི་སྙིང་ཁའི་ཏིང་ངེ་འཛིན་སེམས་དཔའ་ལ་འབུལ་བའི་ཚུལ་གྱིས་ལོངས་སྤྱོད་པ་དང༌། ཉལ་བའི་ཚེ་སྣོད་བཅུད་འོད་གསལ་དུ་སྡུད་པ་དང་ལྡང་བའི་ཚེ་ལྷའི་སྐུར་ལྡང་བ་་དང༌། ཁྲུས་ཀྱི་དུས་སུ་ལྷ་མོ་བཞིས་ཁྲུས་གསོལ་བར་མོས་པ་སོགས་བྱ་བ་ཡིན་པའི་ཕྱིར།
དེ་ལྟར་ཉམས་སུ་བླངས་པའི་ཕན་ཡོན་ཡོད་དེ། རྫོགས་རིམ་གྱི་རྟོགས་པ་ཁྱད་པར་ཅན་སྐྱེ་བའི་རྒྱུད་སྨིན་པར་འགྱུར་བ་དང༌། ལྷག་པའི་ལྷས་ཚེ་རབས་ཐམས་ཅད་དུ་རྗེས་སུ་འཛིན་ཅིང་བྱིན་གྱིས་བརླབས་པ་དང༌། རང་གཞན་གྱི་དོན་མང་པོ་སྒྲུབ་ནུས་པ་དང༌། ཚེ་རྫོགས་ནས་མྱུར་དུ་འཚང་རྒྱ་བ་སོགས་ཀྱི་ཕན་ཡོན་རྣམས་འབྱུང་བའི་ཕྱིར། ཁ་ཅིག་ཁྱོད་ཀྱིས་འདིའི་བསྐྱེད་རིམ་ལོགས་སུ་འཆད་མི་དགོས་ཏེ། བཅུ་གསུམ་མའི་བསྐྱེད་རིམ་ཤེས་པའི་རིགས་འགྲོས་ཀྱིས་འདི་ཡང་ཤེས་ནུས་པའི་ཕྱིར་ཞེ་ན། སྐྱོན་མེད་དེ། ཡུམ་་དང་དཀྱིལ་འཁོར་རྒྱལ་མཆོག་ཡོད་མེད་ཀྱི་ཁྱད་པར་ཡོད་པས་འདིའི་སྒོས་ཆོས་མེད་པ་མིན་པས་བཤད་པ་ལ་འགལ་བ་མེད་ཅིང་ཕུན་སུམ་ཚོགས་པར་འགྱུར་བའི་ཕྱིར་རོ།། གཉིས་པ་རྫོགས་རིམ་གྱི་རྣམ་གཞག་ཅུང་ཟད་བཤད་པ་ལ་གཉིས།
སྔོན་འགྲོ་དང༌། དངོས་གཞིའི་རིམ་པའོ། ། དང་པོ་ནི། བསྐྱེད་རིམ་ལ་བརྟན་པ་ཐོབ་པའམ། ལས་རུང་ཙམ་སྔོན་དུ་བཏང་ནས་ཀྱང་རྫོགས་རིམ་ལ་འཇུག་པ་ལ། ཐོག་མར་རྩ་རླུང་ཐིག་ལེའི་རྣམ་གཞག་ཤེས་དགོས་པས། དེ་རྣམས་གཞན་ནས་འབྱུང་བ་ལྟར་ཤེས་པར་བྱ་བ་དང༌། སྔོན་འགྲོ་འགལ་རྐྱེན་ལས་སྒྲིབ་སྦྱོང་བའི་ཐབས་རྡོར་སེམས་ཀྱི་རྣལ་འབྱོར་དང༌། མཐུན་རྐྱེན་ཚོགས་གསོག་པའི་ཐབས་བླ་མའི་རྣལ་འབྱོར་བྱིན་རླབས་ཞུ་བ་དང་བཅས་པ་ཡང་བྱེད་་དགོས་སོ། ། གཉིས་པ་དངོས་གཞི་ལ་བཞི།
སྔགས་ཀྱི་རྣལ་འབྱོར། དམ་ཚིག་གི་རྣལ་འབྱོར། དབྱིབས་ཀྱི་རྣལ་འབྱོར། རྣམ་དག་ཡེ་ཤེས་ཀྱི་རྣལ་འབྱོར་རོ། ། དང་པོ་ནི། ལུས་གནད་བཤད་པ་ལྟར་བྱས་ནས། རླུང་རོ་རྣམས་བསལ་བ་གཞན་དུ་བཤད་ཟིན་པ་བཞིན་ཡིན་ལ། རང་ཉིད་དཔའ་བོ་གཅིག་པ་ཞལ་ཕྱག་ཡོངས་རྫོགས་སམ། ཞལ་གཅིག་ཕྱག་གཉིས་པ་གང་རུང་དུ་གསལ་བའི་ལུས་ཀྱི་རྒལ་ཚིགས་ལ་ཉེ་བར་རོ་རྐྱང་དབུ་མ་གསུམ་ཡོད་པའི་གནས་རྣམས་སུ་རྩ་འཁོར་བཞི་གསལ་གདབ། རང་གི་སེམས་འོད་ཀྱི་རྣམ་པར་བལྟས་ནས་རྩ་ལམ་རྣམས་སྦྱོར་ཚུལ་བཤད་པ་ལྟར་བྱ།
དེ་ནས་ལྟེ་བའི་རྩ་འཁོར་གྱི་དབུས་སུ་འཇིགས་བྱེད་དཀར་པོ་ཞལ་གཅིག་ཕྱག་གཉིས་གྲི་ཐོད་འཛིན་པ་འདིར་ཡུམ་་དང་བཅས་པར་བཤད་དེ། ཆེ་ཆུང་རྒྱ་སྲན་ཙམ། དེའི་ཐུགས་ཀར་ཧཱུཾ་དཀར་པོ་ཡུངས་འབྲུ་ཙམ་ཞིག་གསལ་བཏབ་སྟེ། དེ་དང་ཡབ་ཡུམ་གྱི་སྦྱོར་མཚམས་ནས་འོད་ཟེར་དམར་པོ་འཕྲོས་པས་དུར་ཁྲོད་སྲུང་འཁོར་དང་གཞལ་ཡས་ཁང་་སོགས་གསལ་བར་བྱས། དེ་རྣམས་རིམ་གྱིས་འོད་དུ་ཞུ་ནས་རང་ལ་ཐིམ། རང་ཉིད་སྟོད་སྨད་ནས་རིམ་གྱིས་ཞུ་ནས་ལྟེ་བའི་འཇིགས་བྱེད་ཡབ་ཡུམ་ལ་ཐིམ། དེ་ཡང་ཞུ་ནས་ཧཱུཾ་ལ་ཐིམ་པའི་ཧཱུཾ་ཡིག་ལ་རང་སེམས་ཞུགས་པ་བཞིན་བྱས་ནས་རྩེ་གཅིག་ཏུ་བསྒོམས་པས། རླུང་དབུ་མར་ཞུགས་གནས་ཐིམ་གསུམ་འགྱུར། ཐིམ་པའི་རྟགས་སུ་སྨིག་རྒྱུ་ལ་སོགས་པའི་རྟགས་དང་རྟགས་ཅན་རིམ་གྱིས་འཆར་བའི་ཚུལ་གྱིས་དགའ་བཞི་དྲངས་ཏེ། འོད་གསལ་གྱི་དུས་སུ་བདེ་སྟོང་སྦྱར་ནས་རྩེ་གཅིག་ཏུ་བསྒོམ་པ་ནི་སད་དུས་ཀྱི་ཆོས་སྐུ་དང་བསྲེ་བའོ། །
འོད་གསལ་དེ་ལས་ལྡང་བའི་ཚེ་ཕུང་པོ་རྙིང་པ་ལས་གོ་ས་ལོགས་སུ་འཇིགས་བྱེད་དཀར་པོ་ཡབ་ཡུམ་གྱི་སྐུར་ལྡང་སྙམ་པའི་འཕེན་པ་སྔོན་དུ་འགྲོ་བའི་ཚུལ་གྱིས་ལྡང༌། དེ་དང་མཉམ་དུ་ལུགས་ལྡོག་གི་ཉེར་ཐོབ་ནས་སྨིག་རྒྱུའི་བར་ཀྱི་རྟགས་རྣམས་རིམ་གྱིས་འབྱུང་སྟེ། འདི་ལ་སད་དུས་ཀྱི་ལོངས་སྐུའི་བསྲེ་བ་ཞེས་བྱའོ། ། དེ་ནས་འཇིགས་བྱེད་ཡུམ་བཅས་དེ་ཉིད་ཕུང་པོ་རྙིང་པ་དམ་ཚིག་བར་གསལ་བའི་སྤྱྀ་བོ་ནས་ཞུགས་པར་མོས་ཤིང༌། དེ་དང་མཉམ་དུ་སྣ་བུག་གཉིས་ནས་རླུང་འབྱུང་འཇུག་བྱེད་ཅིང་ཡུལ་གྱི་སྣང་བ་འཆར། དེའི་ཚེ་གང་སྣང་སྟོང་པ། སྟོང་པ་བདེ་བ། བདེ་བ་འཇིགས་བྱེད་ཀྱི་སྐུར་ཤར་བའི་མོས་པ་བརྟན་པོ་བྱེད་པ་ལ་བསླབ་པར་བྱ་སྟེ། འདི་ལ་སད་དུས་ཀྱི་སྤྲུལ་སྐུའི་བསྲེ་བ་ཞེས་བྱའོ། ། དེ་བཞིན་དུ་གཉིད་དུས་དང་འཆི་དུས་ཀྱི་བསྲེ་བ་ཡང་ཤེས་པར་བྱ་སྟེ།
དེ་ལ་ལྟེ་བའི་དམིགས་རྟེན་སྙིང་གར་དྲངས་ནས། གཉིད་ཆོས་སྐུ་དང་བསྲེ་བ། རྨི་ལམ་གྱི་ལུས་ལོངས་སྐུ་དང་བསྲེ་བ། ལུས་དེ་ཕུང་པོ་རྙིང་པ་ལ་བཅུགས་ནས་་སད་པ་སྤྲུལ་སྐུ་དང་བསྲེ་བ་གསུམ་དང༌། འཆི་བའི་སྐབས་སུ་ནི་འཆི་དུས་ཀྱི་་འོད་གསལ་ཆོས་སྐུ་དང་བསྲེ་བ། བར་དོ་ལོངས་སྐུ་དང་བསྲེ་བ། སྐྱེ་བ་སྤྲུལ་སྐུ་དང་བསྲེ་བ་གསུམ་ལ་བསླབ་པར་བྱའོ། ། འདི་དག་རྗེས་གཞིག་གི་རྣལ་འབྱོར་གྱི་རིམ་པ་ལ་བརྟེན་པ་སྟེ། སྔགས་རྣལ་འབྱོར་གྱི་སྔོན་འགྲོར་ཡང་བཤད་དེ། ལུས་དབེན་གྱི་དོད་དོ། །
དེ་ནས་རང་འཇིགས་བྱེད་ཞལ་གཅིག་ཕྱག་གཉིས་པར་གསལ་བའི་སྙིང་གའི་དྷཱུ་ཏཱིའི་ནང་དུ་མི་ཤིགས་པའི་ཐིག་ལེ་དང་ངོ་བོ་དབྱེར་མེད་པའི་ཧཱུཾ་ཡིག་དཀར་པོ་ཡུངས་ཀར་གྱི་འབྲུ་ཆད་ཙམ་ཞིག་གསལ་གདབ། དེ་ལ་རང་གི་སེམས་ཞུགས་པ་བཞིན་བྱས་ཏེ། སྟེང་གི་རླུང་རྣམས་རང་གི་སྨིན་མཚམས་ནས་དྷཱུ་ཏཱིའི་ནང་དུ་མར་བརྒྱུད་དེ་སྙིང་གའི་ཧཱུཾ་ལ་ཐིམ། འོག་གི་རླུང་རྣམས་རང་གི་གསང་གནས་ནས་དྷཱུ་ཏཱིའི་ནང་དུ་ཡར་བརྒྱུད་དེ་སྙིང་གའི་ཧཱུཾ་ལ་ཐིམ་པར་ཡང་ཡང་མོས་པའི་བུམ་པ་ཅན་བཟུང་བས། རླུང་དབུ་མར་ཞུགས་གནས་ཐིམ་གསུམ་འབྱུང་བས་རྟགས་དང་རྟགས་ཅན་རྣམས་རིམ་པར་འཆར་ཞིང༌། འོད་གསལ་གྱི་དུས་སུ་བདེ་སྟོང་སྦྱར་ནས་བསྒོམ་པ་སོགས་བསྲེ་བའི་སྐོར་རྣམས་ལ་སྔར་བཞིན་བསླབ། ཡང་སྔར་བཞིན་འཇིགས་བྱེད་དུ་གསལ་བའི་ཐུགས་ཀའི་ཧཱུཾ་ཡིག་དཀར་པོ་དེ་ལ་སེམས་ཞུགས་པ་བཞིན་བཟུང་ནས། སྟེང་རླུང་དབུ་མའི་ནང་དུ་འཇུག་པ་ཨོཾ་གྱི་གདངས་དང༌། གནས་པ་ཨཱཿའི་གདངས་དང༌། ཕྱིར་འབྱུང་བ་ཧཱུཾ་གི་གདངས་སུ་མོས་ནས་རླུང་སྔགས་དབྱེར་མེད་ཀྱི་རྡོར་བཟླས་བྱས་པ་ལ་བརྟེན་ནས་རླུང་དབུ་མར་ཞུགས་གནས་ཐིམ་གསུམ་དང༌།
སྨིག་རྒྱུ་སོགས་རྟགས་དང་རྟགས་ཅན་རྣམས་འབྱུང་ལ། འོད་གསལ་གྱི་དུས་སུ་བདེ་སྟོང་སྦྱར་ནས་བསྒོམ་ཞིང་བསྲེ་བའི་སྐོར་དྲུག་ཀྱང་བྱ་སྟེ། འདི་ནི་ངག་དབེན་གྱི་དོད་སྔགས་ཀྱི་རྣལ་འབྱོར་དངོས་གཞིའོ། ། འདི་ལ་སྲོག་་ཐུར་བསྲེ་བ་དང༌། སྟེང་འགྲོ་དང་འོག་འགྲོའི་རྡོར་བཟླས་དང༌། ཁྱབ་བྱེད་ལ་དམིགས་པའི་རྡོར་བཟླས་ཀྱི་རྣམ་གྲངས་མང་ངོ༌། ། གཉིས་པ་ནི། དེ་ལྟར་རྡོར་བཟླས་བྱས་པ་ལ་བརྟེན་ནས་སྙིང་གའི་རྩ་མདུད་ལྷོད་པོར་སོང་བ་ན། ཕྱི་རྐྱེན་པདྨ་ཅན་ལ་སོགས་པ་ལས་རྒྱའམ་ཡེ་རྒྱ་གང་རུང་དང་སྙོམས་པར་འཇུག་བཞིན་པའི་ངང་ནས། ནང་རྐྱེན་རང་ལྷར་གསལ་བའི་ཐུགས་ཀའི་ཏིང་ངེ་འཛིན་སེམས་དཔའ་ཧཱུཾ་ཡིག་དཀར་པོ་ལས་འོད་ཟེར་འཕྲོས་པས།
སྔར་ལྟར་སྣོད་བཅུད་ལ་ཕོག་པས་དེ་རྣམས་རིམ་གྱིས་ཞུ་ནས་རང་ལ་ཐིམ་ཞིང༌། རང་ཡེ་ཤེས་སེམས་དཔའ་དང༌། དེ་ཧཱུཾ་ཡིག་ལ་ཐིམ་པར་བསམ་པའི་རྗེས་གཞིག་གི་སྡུད་རིམ་དང༌། བུམ་པ་ཅན་དང་རྡོར་བཟླས་གང་རུང་བྱས་ཏེ་བསྲེ་བ་དང་པོ་དྲུག་བྱ། དེ་ནས་རྣལ་འབྱོར་པ་དེས་སྒྱུ་ལུས་་འགྲུབ་ཏུ་ཉེ་བའི་མཚན་མ་མཐོང་པ་ན། ཕྱི་ནང་གི་རྐྱེན་གཉིས་གང་རུང་ལ་བརྟེན་ནས་སྔར་ལྟར་སྡུད་རིམ་བྱས་པས་སྨིག་རྒྱུ་ནས་འོད་གསལ་གྱི་བར་འཆར་ཞིང༌། ཁྱབ་བྱེད་ཀྱི་རླུང་མ་ལུས་པ་དྷཱུ་ཏཱིར་ཐིམ་པ་ན་སེམས་དབེན་དཔེའི་འོད་གསལ་ཐར་ཐུག་སྐྱེ་སྟེ། དམ་ཚིག་གི་རྣལ་འབྱོར་ཞེས་བྱའོ། ། གསུམ་པ་ནི། འོད་གསལ་དེ་ལས་ལྡང་བ་ན་ལུགས་ལྡོག་གི་ཉེར་ཐོབ་གྲུབ་པ་དང་མཉམ་དུ་མ་དག་པའི་སྒྱུ་མའི་སྐུར་བཞེངས་པ་དེ་འབྱུང༌།
དེ་སླར་ཕུང་པོ་རྙིང་པ་ལ་ཡེ་ཤེས་སེམས་དཔའི་ཚུལ་གྱིས་ཞུགས་ནས་ཆོས་སྟོན་པ་དང༌། ཕྱག་རྒྱ་དང་སྙོམས་པར་འཇུག་པའི་སྒོ་ནས་བསམ་གཏན་གཉིས་གང་རུང་གི་སྡུད་རིམ་ཡང་ཡང་བྱ་སྟེ། དབྱིབས་ཀྱི་རྣལ་འབྱོར་ཞེས་བྱའོ། ། བཞི་པ་ནི། སྒྱུ་ལུས་པ་དེས་སློབ་པའི་ཟུང་འཇུག་འགྲུབ་ཏུ་ཉེ་བའི་མཚན་མ་མཐོང་བ་ན། ཕྱི་རྐྱེན་ཕྱག་རྒྱ་དང་སྙོམས་པར་འཇུག་བཞིན་པའི་ངང་ནས་བསམ་གཏན་གཉིས་གང་རུང་གི་སྡུད་རིམ་ལ་བསླབ་པས། རླུང་དབུ་མར་ཞུགས་གནས་ཐིམ་གསུམ་བྱས་པ་ལ་བརྟེན་ནས་སྨིག་རྒྱུ་ནས་འོད་གསལ་གྱི་བར་གྱི་རྟགས་རྣམས་འཆར་ཞིང༌། དེ་ནས་ལྷན་སྐྱེས་ཀྱི་བདེ་བས་སྟོང་ཉིད་མངོན་་སུམ་དུ་རྟོགས་པའི་དོན་གྱི་འོད་གསལ་མངོན་དུ་བྱས་པ་དང་མཉམ་དུ་འོད་གསལ་དེས་མ་དག་པའི་སྒྱུ་ལུས་སྦྱངས་ནས་དགཉོན་སྒྲིབ་གྱི་དངོས་ཀྱི་གཉེན་པོའི་འཕགས་ལམ་ཐོབ་སྟེ། རྣམ་དག་ཡེ་ཤེས་ཀྱི་རྣལ་འབྱོར་ཞེས་བྱའོ། ། འོད་གསལ་དེ་ལས་ལུགས་ལྡོག་ཏུ་ཆུ་ལས་ཉ་འཕར་བ་ལྟར་ལངས་པ་དང་མཉམ་དུ་དག་པའི་སྒྱུ་ལུས་སམ་ཟུང་འཇུག་ཕལ་པ་སྤངས་པ་ཟུང་འཇུག་ཐོབ་ཅིང༌།
ཉོན་སྒྲིབ་སྤངས་ནས་དགྲ་བཅོམ་པར་གྱུར། དེ་ནས་གང་ཟག་དེས་སྡུད་རིམ་བྱེད་མི་དགོས་པར་དམིགས་རྟེན་ལ་རྩེ་གཅིག་ཏུ་མཉམ་པར་བཞག་ནས་སྟོང་ཉིད་གཙོ་བོར་བསྒོམས་པས་རླུང་དབུ་མར་ཞུགས་པ་ནས་འོད་གསལ་གྱི་བར་འབྱུང༌།
འོད་གསལ་གྱི་དུས་སུ་ཐུགས་དག་པ་སྟོང་ཉིད་མངོན་སུམ་དུ་རྟོགས་པའི་བདེ་ཆེན་གྱི་ཡེ་ཤེས་དང་སྐུ་དག་པ་སྒྱུ་མའི་སྐུ་གཉིས་ངོ་བོ་དབྱེར་མེད་དུ་སོང་བ་ན། ཟུང་འཇུག་གི་གཙོ་བོ་རྟོགས་པ་ཟུང་འཇུག་དེ་ཐོབ་པ་ཡིན་ནོ། ། དེ་ལྟ་བུའི་ཟུང་འཇུག་པ་དེས་ཕུང་པོ་རྙིང་པ་སོགས་རགས་པའི་ལུས་རྟེན་གང་རུང་བཟུང་ནས་བཟའ་བཏུང་ལ་ལོངས་སྤྱོད་པ་དང༌། རི་དྭགས་བཤོར་བ་་དང༌། ཆོས་སྟོན་པ་ལ་སོགས་པའི་བྱ་བ་རྣམས་དང༌། ཁྱད་པར་དུ་ཕྱག་རྒྱ་་དང་སྙོམས་པར་འཇུག་ཅིང་སྤྱོད་པ་གསུམ་གང་རུང་དང་འབྲེལ་བའི་སྟོང་ཉིད་སྒོམ་པར་བྱེད་པ་སོགས་ཀྱི་དགེ་སྦྱོར་རྣམས་བསྐྱངས་པས། འབྲས་བུ་མི་སློབ་པའི་ཟུང་འཇུག་འགྲུབ་ཏུ་ཉེ་བའི་མཚན་མ་མཐོང་བ་ན། ཐོ་རངས་ཀྱི་དུས་སུ་ཕྱི་ནང་གི་རྐྱེན་གཉིས་ལ་བརྟེན་ནས་རྩེ་གཅིག་ཏུ་བསྒོམས་པས་རླུང་དབུ་མར་ཞུགས་པ་ནས་འོད་གསལ་གྱི་བར་རྣམས་འབྱུང་ཞིང༌།
འོད་གསལ་དེའི་སྐད་ཅིག་དང་པོས་ཤེས་སྒྲིབ་ཀྱི་དངོས་གཉེན་བྱས་ཏེ། སྐད་ཅིག་གཉིས་པའི་དུས་་སུ་དེ་སྤངས་པའི་ཆོས་གཟུགས་ཀྱི་སྐུ་གཉིས་ཟུང་དུ་འབྲེལ་བའི་མི་སློབ་པའི་ཟུང་འཇུག་ཐོབ་པའི་ཚུལ་གྱིས་འཚང་རྒྱ་བ་ཡིན་ནོ། ། དེ་དག་ནི་འདིའི་རྫོགས་རིམ་གྱི་སྙིང་པོ་བསྡུས་ནས་བཤད་པ་སྟེ། རྫོགས་རིམ་གྱི་རྣམ་གཞག་ཐུནམོང་བ་རྣམས་འདུས་པའི་སྐོར་དང་འདྲ་བས་དེ་ནས་ཤེས་དགོས་ཤིང༌། ཕལ་ཆེར་ནི་བཅུ་གསུམ་མའི་རྫོགས་རིམ་དུ་བདག་གིས་བཤད་ཟིན་པ་ལས་ཤེས་པར་བྱའོ། ། གལ་ཏེ་ཁ་ཅིག་ཁྱོད་ཀྱིས་འདིའི་རྫོགས་རིམ་རྣལ་འབྱོར་བཞིར་བསྡུས་ནས་འཆད་མི་རིགས་ཏེ། གྲུབ་ཆེན་དཔལ་འཛིན་གྱིས་མཛད་པའི་རྣལ་འབྱོར་བཞིའི་རྫོགས་རིམ་ནི་གཤིན་རྗེ་གཤེད་དམར་པོའི་ལུགས་ཡིན་ལ། འདིའི་རྫོགས་རིམ་འདི་ལྟར་སྟོན་པའི་རྒྱ་གཞུང་ཟུར་པ་མེད་པའི་ཕྱིར་རོ་ཞེ་ན། སྐྱོན་མེད་དེ། རྣལ་འབྱོར་བཞིའི་སྒོ་ནས་འཆད་པ་འདི་དམར་ནག་འཇིགས་གསུམ་ལ་སྦྱོར་བ་རྗེ་ཡབ་སྲས་ཀྱི་མན་ངག་དམ་པ་ཡིན་པས་འདིར་ཡང་རུང་བར་མཁས་པས་བཤད་ཅིང་རིགས་པས་ཀྱང་འགྲུབ་པའི་ཕྱིར་རོ། །
ཚུལ་འདིར་འབད་པ་ལས་བྱུང་དགེ། སྐྱེ་ཀུན་འཇམ་དཔལ་ཞི་ཁྲོ་ཡིས། ། འབྲལ་མེད་རྗེས་སུ་འཛིན་པ་དང༌། ། རྫོགས་པའི་བྱང་ཆུབ་ཐོབ་ཕྱིར་བསྔོ། ། ཞེས་པ་འདི་ནི་ཤཱཀྱའི་དགེ་སློང་བཤད་སྒྲུབ་མིང་ཅན་གྱིས་དད་པས་སྦྱར་ནས་པར་དུ་བརྐོ་བར་བརྩམས་པའི་ཚེ། ཡི་གེ་པ་ནི་སྔགས་རམ་པ་གྲགས་པ་འོད་ཟེར་ རོ།། །། བཀྲ་ཤིས།། །། མེས་པོའི་ཤུལ་བཞག་ལས། ཅོ་ནེ་གྲགས་པ་བཤད་སྒྲུབ་ཀྱི་གསུང་འབུམ། འཇིགས་བྱེད་དཔའ་བོ་གཅིག་པའི་རིམ་གཉིས་སྙིང་པོ་རིན་ཆེན་སྙེ་མ་བཞུགས།
PAGE 296-- PAGE 297- -PAGE 265-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
