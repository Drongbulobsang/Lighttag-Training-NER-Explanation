གསུང་འབུམ། གྲགས་པ་བཤད་སྒྲུབ།
པོད ༡༠
སྐྱབས་འགྲོའི་ཁྲིད་ཡིག་མདོར་བསྡུས་དང་གཏོར་མའི་རིམ་པ་གསལ་བ།
༄༅། །སྐྱབས་འགྲོའི་ཁྲིད་ཡིག་མདོར་བསྡུས་དང་གཏོར་མའི་རིམ་པ་གསལ་བ་བཞུགས། སྤངས་རྟོགས་མཐར་ཕྱིན་རྫོགས་སངས་རྒྱས། ། བདེན་གཉིས་ཟུང་འཇུག་དམ་པའི་ཆོས། ། ཚོགས་གཉིས་ཉམས་ལེན་དགེ་འདུན་ཏེ། ། དཀོན་མཆོག་གསུམ་ལ་ཕྱག་འཚལ་ལོ། ། འདིར་སྐྱབས་འགྲོ་བྱེད་ཚུལ་གྱི་རིམ་པ་ཉམས་ལེན་དུ་འཁྱེར་བདེ་བར་འགོད་པ་ལ་བཞི། སྐྱབས་སུ་འགྲོ་བའི་དགོས་པ། ཕན་ཡོན། འགྲོ་ཚུལ། བསླབ་བྱའོ། །
དང་པོ་ནི། དཀོན་མཆོག་ལ་སྐྱབས་སུ་འགྲོ་དགོས་ཏེ། སངས་རྒྱས་ཀྱི་བསྟན་པ་དང་མཇལ་མ་མཇལ་དང༌། བསྟན་པ་ལ་ཞུགས་མ་ཞུགས་ནི་དཀོན་མཆོག་ལ་སྐྱབས་སུ་སོང་མ་སོང་བའི་སྒོ་ནས་འཇོག་པའི་ཕྱིར་ཏེ། དཀོན་མཆོག་ལ་སྐྱབས་སུ་འགྲོ་བའི་སྐྱབས་འགྲོ་ནི་སངས་རྒྱས་ཀྱི་བསྟན་པ་ལ་འཇུག་པའི་སྒོ་ཡིན་པའི་ཕྱིར་རོ། ། གཉིས་པ། སྐྱབས་སུ་སོང་བའི་ཕན་ཡོན་ཡོད་དེ། ནང་པ་སངས་རྒྱས་པར་ཆུད་པ་སྡོམ་པ་ཐམས་ཅད་སྐྱེ་བའི་རྟེན་བྱེད་པ། སྡིག་ལྟུང་འདག་པ། ཚོགས་རྫོགས་པ།
ངན་སོང་ལས་ཐར་བ། མྱུར་དུ་འཚང་རྒྱ་བ་སོགས་ཀྱི་ཕན་ཡོན་ཡོད་པའི་ཕྱིར་རོ། ། གསུམ་པ། སྐྱབས་སུ་འགྲོ་ཚུལ་ལ། བསམ་པ་ནི་འཁོར་བ་དང་ངན་སོང་གི་སྡུག་བསྔལ་གྱིས་འཇིགས་ནས་དེ་ལས་སྐྱོབ་པའི་ནུས་པ་དཀོན་མཆོག་ལ་ཡོད་པར་ཡིད་ཆེས་ཏེ། ཁྱེད་མཁྱེན་སྙམ་དུ་སྙིང་ཐག་པ་ནས་རེ་ལྟོས་འཆའ་བའི་བློས་སྐྱབས་སུ་འགྲོ་དགོས་སོ། ། གཞན་དུ་ན་བླ་མ་ལ་སྐྱབས་སུ་མཆིའོ་ཞེས་སོགས་ཀྱི་ཚིག་ཙམ་མང་དུ་བརྗོད་པ་ལས་ཕན་ཡོན་ཙམ་འབྱུང་ཡང༌། དཀོན་མཆོག་ལ་སྐྱབས་སུ་སོང་བའི་སྐྱབས་འགྲོ་མཚན་ཉིད་པར་འགྱུར་བ་མ་ཡིན་ཏེ། སྐྱབས་འགྲོ་ཁྱད་པར་ཅན་དངོས་ནི་རྗོད་པའི་ཚིག་ཙམ་མ་ཡིན་པར། དཀོན་མཆོག་ལ་དཔུང་གཉེན་དུ་རེ་ལྟོས་འཆའ་བའི་བློ་ཞིག་གི་སྟེང་ན་འཇོག་དགོས་པའི་ཕྱིར་རོ། །
སྐྱབས་སུ་འགྲོ་བའི་ཡུལ་ནི། སྤྱིར་ཕྱོགས་བཅུའི་ཞིང་རབ་འབྱམས་ན་བཞུགས་པའི་དཀོན་མཆོག་གསུམ་དམིགས་ཡུལ་དུ་བྱེད་པའམ། ཚོགས་ཞིང་དུ་སྤྱན་དྲངས་ནས་ཡན་ལག་བདུན་པ་ཕུལ་ཏེ། སྐྱབས་སུ་འགྲོ་བའང་རུང་མོད། འཇུག་པ་བདེ་ཆེད་འདི་ལྟར་བྱ་བར་གསུངས་ཏེ། དེ་ཡང༌། མདུན་གྱི་ནམ་མཁར་སེང་ཁྲི་པདྨ་ཉི་ཟླའི་གདན་ལ་རྩ་བའི་བླ་མ་དང་དབྱེར་མེད་པའི་རྒྱལ་བ་ཤཱཀྱ་ཐུབ་པ་ལ་བླ་མ་ཡི་དམ་སངས་རྒྱས་བྱང་སེམས་ཉན་རང་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དཔག་ཏུ་མེད་པས་བསྐོར་ནས་འཁྲིགས་སེ་བཞུགས་པར་གྱུར། ཞེས་བརྗོད་དམ་མ་ཡིན་ཀྱང་དེའི་མོས་པ་ཤུགས་ཅན་བྱ། དེ་ནས་རང་དང་སེམས་ཅན་ཐམས་ཅད་མཉམ་དུ། ཕྱོགས་བཅུ་ནས།
བླ་མ་ལ་སྐྱབས་སུ་མཆིའོ། ། སོགས་སྐྱབས་འགྲོ་བཞི་སྐོར་གང་མང་དང༌། ཡི་དམ་དཀྱིལ་འཁོར་སོགས་བཏགས་པའི་སྐྱབས་འགྲོ་དྲུག་སྐོར། ལན་བདུན་ནམ་གསུམ་སོགས་བྱ་ཞིང་དེའི་ཚེ། སྐྱབས་གནས་དེ་རྣམས་ཀྱི་ཐུགས་ཀ་ནས་འོད་དཀར་པོ་དཔག་ཏུ་མེད་པ་བྱུང་ནས་རང་གཞན་སེམས་ཅན་ཐམས་ཅད་ལ་ཕོག་པས་སྡིག་སྒྲིབ་ཐམས་ཅད་དག་པར་གྱུར་སོང་སྙམ་དུ་བསམ། དེ་ནས་ཡང༌། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་རློབ་ཏུ་གསོལ། ཞེས་ལན་གསུམ་སོགས་བརྗོད་པས། སྐྱབས་ཡུལ་རྣམས་དགྱེས་བཞིན་འོད་དུ་ཞུ་ནས་རང་ལ་ཐིམ་པས་བྱིན་གྱིས་བརླབས་པར་བྱས་སོ། །
སྙམ་དུ་བསམ་མོ། ། བཞི་པ། བསླབ་བྱ་བསྡུ་ན། བྲིས་འབུར་གྱི་སྐུ་གཟུགས་གང་ཡིན་ཀྱང་སངས་རྒྱས་དངོས་ཀྱི་འདུ་ཤེས། ཆོས་ཚིགས་བཅད་གཅིག་ཡན་ལ་ཆོས་དཀོན་མཆོག་གི་འདུ་ཤེས། རབ་བྱུང་གི་རྟགས་ཙམ་འཛིན་པ་ལའང་དགེ་འདུན་དཀོན་མཆོག་དངོས་ཀྱི་འདུ་ཤེས་འཇོག་ཅིང༌། སངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་ལ། སྐྱབས་སུ་མི་འགྲོ། ཆོས་ལ་སྐྱབས་སུ་སོང་ནས་སེམས་ཅན་ལ་གནོད་ཚེ་སྤོང༌། དགེ་འདུན་ལ་སྐྱབས་སུ་སོང་ནས་གྲོགས་དཀོན་མཆོག་ལ་མི་གུས་པ་དང་མཛའ་མཐུན་བྱས་ནས་མི་འགྲོགས་ཤིང༌།
ཅི་ཟ་ཅི་འཐུང་གི་ཕུད་ཀྱིས་མཆོད་པ་སོགས་ལ་བསླབ་དགོས་སོ། ། དེ་ནས་སེམས་བསྐྱེད་སོགས་བྱེད་ན། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་སྟེ། སངས་རྒྱས་ཆོས་ཚོགས་མ་དང༌། དཀོན་ཅོག་གསུམ་ལ་སོགས་གཉིས་ཀའམ་གང་རུང་ལན་གསུམ་གྱིས་སེམས་བསྐྱེད། སེམས་ཅན་ཐམས་ཅད་བདེ་བ་ལ་འགོད་འདོད་ཀྱི་བྱམས་པ་དང༌། སྡུག་བསྔལ་དང་བྲལ་འདོད་ཀྱི་སྙིང་རྗེ་དང༌། བདེ་བ་དང་མི་འབྲལ་བར་འདོད་པའི་དགའ་བ་དང༌། ཉེ་རིང་ཆགས་སྡང་དང་བྲལ་འདོད་ཀྱི་བཏང་སྙོམས་ལ་གནས་པར་བྱའོ་སྙམ་སྟེ་བསམས་པ་ཐག་པས། སེམས་ཅན་ཐམས་ཅད་བདེ་བ་དང་ལྡན་པར་གྱུར་ཅིག་སོགས་ལན་གསུམ་བརྗོད་ནས་ཚད་མེད་བཞི་བསྒོམ་མོ། །
དེ་ལྟར་ཚུལ་བཞིན་དུ་ཉམས་སུ་བླངས་ནས་ཆོས་ཀྱི་གནད་བསྡུས་པའི་སྡོམ་ཉམས་སུ་བླངས་པར་འགྱུར་བས་དོན་ཤིན་ཏུ་ཆེ་ལ། ཚིག་ཙམ་གྱིས་སྐྱབས་འགྲོ་སེམས་བསྐྱེད་ཚད་མེད་བཞི་བྱེད་པ་ལ་ནི་སྙིང་པོ་ཆུང་ངོ༌། ། སྐྱབས་འགྲོ་ཁྱད་པར་ཅན་ལ་ཕན་ཡོན་སྔར་བཤད་པ་ལྟར་མ་ཟད། བྱང་ཆུབ་ཏུ་སེམས་བསྐྱེད་པ་དང༌། ཚད་མེད་བཞི་བསྒོམས་པ་ལའང་ཕན་ཡོན་མང་དུ་ཡོད་ཚུལ་མདོ་བསྟན་བཅོས་ལས་གསུངས་པ་རྣམས་ཀྱང་ཤེས་དགོས་སོ། ། དེའི་ཕྱིར་སྐྱབས་འགྲོ་སེམས་བསྐྱེད་སོགས་ཉམས་ལེན་གྱི་སྙིང་པོར་བྱེད་པར་རིགས་སོ། ། ཅེས་པ་འདི་ནི། ཤཱཀྱའི་བཙུན་པ་བཤད་སྒྲུབ་མིང་ཅན་གྱིས་གཞན་ལའང་ཕན་སྲིད་སྙམ་ནས་དམ་པའི་མན་ངག་བཞིན་སྦྱར་བའོ། ། སྡིག་སྒྲིབ་འཇོམས་བྱེད་སྟོབས་བཞིའི་ཉི་མ་བཞུགས། ། ན་མོ་ཤཱཀྱ་མུ་ན་ཡེ།
འདིར་ཡན་ལག་བདུན་པ་དང་འབྲེལ་བའི་སྟོབས་བཞིའི་བཤགས་པ་བྱེད་ཚུལ་འཆང་བ་ལ། གནས་ཁང་བྱི་དོར་བྱས་ནས་སྐུ་གསུང་ཐུགས་ཀྱི་རྟེན་བགྲམ། མཆོད་པ་ཅི་ནུས་བཤམས་ཏེ། སྐྱབས་སེམས་རྒྱུད་དང་འདྲེས་པ་ཞིག་སྔོན་དུ་བཏང་ནས། འཇུག་པ་བདེ་ཆེན་འདི་ལྟར་བྱ་སྟེ། བླ་མ་མཆོག་གསུམ་བདེ་གཤེགས་མཆེད་བདུན་དང༌། ། ཤཱཀ་ཐུབ་ལ་སོགས་རྒྱལ་བ་སུམ་ཅུ་ལྔ། ། སངས་རྒྱས་སྟོང་དང་སེམས་དཔའ་བརྒྱད་ལ་སོགས། ། སྐྱབས་གནས་འཁོར་བཅས་འདིར་གཤེགས་བཞུགས་སུ་གསོལ། ། ཞེས་སོགས་ཚིགས་བཅད་ཅི་རིགས་ཀྱིས་སྤྱན་དྲངས་ནས་མདུན་གྱི་ནམ་མཁར་མངོན་སུམ་དུ་བཞུགས་པའི་མོས་པ་དུང་དུང་བྱ།
སངས་རྒྱས་ཐམས་ཅད་འདུས་པའི་སྐུ་སོགས་དང༌། མགོན་པོ་ཐུགས་རྗེ་སོགས་དང༌། ཇི་སྙེད་སུ་དག་སོགས་ཀྱིས་ཡན་ལག་བདུན་པ་བྱ་ཞིང༌། བསམ་ཤེས་འདི་ལའང་སྟོབས་བཞི་དོན་གྱིས་ཚང་བར་འགྱུར་མོད། སྡིག་པ་བཤགས་པའི་ཚེ་སྒོས་སུ་བྱས་ན་ལེགས་པས། རྩ་བརྒྱུད་ཀྱི་བླ་མ་རྣམས་དང་དཀོན་མཆོག་རིན་པོ་ཆེ་རྣམ་པ་གསུམ་དང་ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་ལ་ཕྱག་འཚལ་ཞིང་སྐྱབས་སུ་མཆིའོ། ། བདག་འཁོར་བ་དང་ངན་སོང་གི་འཇིགས་པ་ལས་བསྐྱབ་ཏུ་གསོལ། ཞེས་ལན་གསུམ་སོགས་བརྗོད་པས་སམ། གཙོ་བོ་རྒྱལ་བ་སོགས་ཀྱིས་ཀྱང་དེ་དག་གི་སྐྱབས་འོག་ཏུ་ཚུད་པར་བྱ། དེ་ནས་བསམ་པ་ཐག་པས།
སེམས་ཅན་ཐམས་ཅད་བདེ་བ་དང་ལྡན་པར་གྱུར་ཅིག ། ལྡན་ན་ཅི་མ་རུང༌། ལྡན་པར་བདག་གིས་བྱའོ། ། སེམས་ཅན་ཐམས་ཅད་སྡུག་བསྔལ་དང་བྲལ་བར་གྱུར་ཅིག ། བྲལ་ན་ཅི་མ་རུང༌། བྲལ་བ་བདག་གིས་བྱའོ། ། དེའི་ཆེད་དུ་བདག་ཉིད་སངས་རྒྱས་ཀྱི་གོ་འཕང་མྱུར་དུ་ཐོབ་པར་བྱའོ། ། ཞེས་ལན་མང་དུ་བརྗོད་ཅིང་བསམ་པར་བྱ་སྟེ། དེ་གཉིས་ནའང་རྟེན་ཅི་སྟོབས་སོ། རྒྱལ་བ་སྲས་དང་བཅས་པ་ཐམས་ཅད་བདག་ལ་དགོངས་སུ་གསོལ།
བདག་གིས་ཚེ་རབས་འཁོར་བ་ཐོགས་པ་མེད་ནས་ད་ལྟ་ལ་ཐུག་གི་བར་དུ་ཉོན་མོངས་པའི་དབང་དུ་གྱུར་ཏེ། མི་དགེ་བ་བཅུ་དང༌། མཚམས་མེད་པ་ལྔ་དང༌། དེ་དང་ཉེ་བ་ལྔ་བགྱི་བ་དང༌། འཕགས་པ་ལ་བསྐུར་བ་བཏབ་པ་དང༌། སེམས་ཅན་ལ་གནོད་པའི་ལས་བགྱིས་པ་དང༌། དམ་པའི་ཆོས་སྤངས་པ་དང༌། སྡོམ་པ་གསུམ་གྱི་བཅས་པ་དང་འགལ་བས་མཚོན་ཏེ། བཅས་རང་གི་ཁ་ན་མ་ཐོ་བའི་སྡིག་པའི་ལས་བདག་གིས་བགྱིས་པ་དང༌། གཞན་ལ་བགྱིད་དུ་སྩལ་བ་དང༌།
བགྱིས་པ་ལ་རྗེས་སུ་ཡི་རང་བ་ལ་སོགས་པ་མདོར་ན་མཐོ་རིས་དང་ཐར་པའི་གེགས་སུ་གྱུར་ཅིང༌། འཁོར་བ་དང་ངན་སོང་གི་རྒྱུར་གྱུར་པའི་ཉེས་པའི་ཚོགས་ཅི་མཆིས་པ་ཐམས་ཅད་མཐོལ་ལོ། ། འཆགས་སོ། ། མི་འཆབ་བོ། ། མི་སྦེད་དོ། ། ཞེས་རང་གི་ཉེས་པ་རྣམས་ནོངས་ཤིང་འགྱོད་པའི་ཡིད་ཀྱིས་ལན་གསུམ་སོགས་བསྒྲགས་པ་ནི། རྣམ་པར་སུན་འབྱིན་པའི་སྟོབས་སོ། ། དེ་ལྟར་བུའི་ཉེས་པའི་ཚོགས་ཐམས་ཅད་ཀྱང་སླན་ཆད་མི་བྱེད་པར་གཅོད་ཅིང་སྡོམ་པར་བགྱིའོ། ། ཞེས་ལན་གསུམ་གྱིས་ཕྱིན་ཆད་ཅི་འོས་སུ་མི་བྱེད་པའི་སྡོམ་སེམས་བྱ་སྟེ། སླར་ལྡོག་པའི་སྟོབས་སོ། །
བཤགས་པ་པོ་དང་བཤགས་ཡུལ་དང་བཤགས་བྱ་ལ་སོགས་པའི་ཆོས་ཐམས་ཅད་ཀྱང༌། རང་རང་གི་གདགས་གཞི་དང་ཆ་ཤས་ལ་བརྟེན་ནས་རྟོག་པས་བཞག་པའི་རྟེན་འབྲེལ་ཡིན་པའི་ཕྱིར། རྨི་ལམ་དང་སྒྱུ་མ་དང་ཆུའི་ཟླ་བ་ལྟར་སྣང་བ་ལས་རང་བཞིན་གྱིས་གྲུབ་པ་མེད་དོ། ། ཞེས་བརྗོད་ཅིང༌། དེའི་དོན་ཅི་ནུས་བསམས་ལ། ཤེར་སྙིང་ལན་གསུམ་དང་བསྔོ་སྨོན་བྱའོ། ། རྒྱས་པར་ན། མདོ་སྡེ་ཟབ་མོ་གཞན་འདོད་པ་དང༌། སངས་རྒྱས་བྱང་སེམས་ཀྱི་མཚན་བརྗོད་པ་དང༌། མི་འཁྲུགས་པ།
རྣམ་རྒྱལ། ངན་སོང་སྦྱོང་བའི་གཟུང་སོགས་བཟླ་བ་དང༌། རྟེན་བཞེངས་པ། མཆོད་པ་འབུལ་བ། ཚ་ཚ་གདབ་པ་སོགས་གང་འགྲུབ་བྱ་བར་གསུངས་ལ། ལྟ་བ་དྲན་པ་དང༌། ཉེས་པ་ལས་ལྡོག་པ་གཉིས་ཚིག་གིས་མ་བརྗོད་པར་བསམས་ཀྱང་ཆོག་མོད། སྐབས་ཕྱེད་པའི་ཕྱིར་དེ་ལྟར་བཤད་དོ། ། ལྟུང་བཤགས་དང་སྦྲེལ་ནས་བྱེད་ནའང༌། ཕྱག་འཚལ་བ་རྣམས་ནི།
ཡན་ལག་བདུན་པའི་ཕྱག་གི་སྐབས་དང༌། བཤགས་པ་དང་སླར་ལྡོག་གཉིས་རྣམ་པར་སུན་འབྱིན་པ་སོགས་ཀྱི་སྐབས་གཉིས་སུ་སྦྱར་ཞིང༌། བསྔོ་བ་ནི། མཐར་བྱས་ན་ལེགས་སོགས། སྟོབས་བཞིའི་དང་པོ་དང་ཐ་མ་གཉིས་ལ་ངོས་འཛིན་ལུགས་ཅུང་མི་འདྲ་བར་རེ་ཡོད་ཀྱང༌། སྔར་བཤད་པའི་རིམ་པ་དེ། མདོ་ཉིད་དང་རྗེ་རིན་པོ་ཆེའི་དགོངས་པའོ། ། དེ་ལྟར་སྟོབས་བཞིའི་སྒོ་ནས་བཤགས་པ་ལན་མང་དུ་བྱས་ན། ངན་སོང་མྱོང་ངེས་ཀྱི་ལས་སྟོབས་ཆེན་ཡང་འདག་པར་གསུངས་སོ། ། མི་བཟད་སྡུག་བསྔལ་འབྱུང་བའི་སྒོ། །
སྡིག་ལྟུང་མུན་ནག་སྟུགས་པོ་ཀུན། ། སྟོབས་བཞིའི་འོད་སྟོང་འབར་བའི་མེས། ། འཇོམས་ཕྱིར་ཚུལ་འདིར་འབད་པ་གནད། ། ཅེས་པ་འདི་ཡང་ཤཱཀྱའི་དགེ་སློང་བཤད་སྒྲུབ་མིང་ཅན་གྱིས་གཞན་ལའང་ཕན་སྲིད་སྙམ་ནས་སྦྱར་བའོ། ། ན་མོ་ལོ་ཀེ་ཤྭ་ར་ཡ། ཚོགས་གཉིས་བདེ་བླག་ཏུ་ཚོགས་པའི་ཐབས་དམ་པ་བརྒྱ་རྩའི་རིམ་པ་མདོར་བསྡུས་བྱ་བར་འདོད་ན་ཕྱག་ལེན་མཐོང་བརྒྱུད་ལྟར་ཤེས་པར་བྱས་ཏེ། སངས་རྒྱས་ཆོས་དང་སོགས་ཀྱི་སྐྱབས་སེམས་སྔོན་དུ་བཏང་ནས། རང་ཉིད་སྐད་ཅིག་གིས་ཐུགས་རྗེ་ཆེན་པོ་ཞལ་གཅིག་ཕྱག་བཞི་པར་གྱུར། རང་གི་ཐུགས་ཀའི་ཧྲཱིཿལས་འོད་ཟེར་འཕྲོས། རང་འདྲའི་ཡེ་ཤེས་པ་ཨོཾ་བཛྲ་ས་མ་ཛཿ
ཛཿཧཱུཾ་བཾ་ཧོཿ གཉིས་སུ་མེད་པར་གྱུར། སླར་ཡང་ཐུགས་ཀའི་ཧྲཱིཿལས་འོད་ཟེར་འཕྲོས། དབང་གི་ལྷ་རྣམས་སྤྱན་དྲངས། ཨོཾ་སརྦ་ནས་འོད་དཔག་མེད་ཀྱིས་དབུ་བརྒྱན་པར་གྱུར། ཨོཾ་ལོ་ཀེ་ཤྭ་ར་ཨརྒྷཾ་ནས། ཤཔྟའི་བར་གྱིས་མཆོད། སྐྱོན་གྱིས་མ་གོས་སོགས་ཀྱིས་བསྟོད་ལ། ལག་དྲུག་བགྲང༌། མཆོད་པ།
ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་མཆོད་པ་རྣམས་ཕུལ་དུ་བྱུང་བའི་ལྷ་རྫས་ཕུན་སུམ་ཚོགས་པར་གྱུར། ཨོཾ་ཨཱཿཧཱུཾ་གཟུང་གྱིས་བྱིན་བརླབས་བྱས་ལ། རང་གི་ཐུགས་ཀའི་ཧྲཱིཿལས་འོད་ཟེར་འཕྲོས་འཇིག་རྟེན་དང་འཇིག་རྟེན་ལས་འདས་པའི་མགྲོན་རྣམས་སྤྱན་དྲངས། བླ་མ་ཡི་དམ་མཆོག་གསུམ་སོགས། ། གཏོར་མགྲོན་འཁོར་དང་བཅས་པ་རྣམས། ། མཆོད་སྦྱིན་ཆེད་དུ་སྤྱན་འདྲེན་ གྱི། ། འདིར་གཤེགས་གདན་ལ་བཞུགས་སུ་གསོལ། ། ཕྱག་བྱར་འོས་པ་ཐམས་ཅད་ལ། །
ཞེས་སོགས་ཀྱིས་ཕྱག་བྱས་ལ། ཨོཾ་བཛྲ་ཨརྒྷཾ་སོགས་ཀྱི་མཆོད། ཞལ་ཟས་རོ་བརྒྱ་ལྡན་པའི་སོགས་ཀྱིས་ཞལ་ཟས་དང༌། ཇི་ལྟར་བལྟམས་པ་སོགས་ཀྱི་མཐར། ཨོཾ་སརྦ་ཏ་ཐཱ་ག་ཏ་ཨ་བྷི་ནས། ཧཱུཾ་གིས་ཁྲུས་བྱ། འཕགས་པ་སྤྱན་རས་གཟིགས་དབང་གི ། ཞེས་སོགས་དང༌། ཨོཾ་ཨཱཿཧྲཱིཿཧཱུཾ་དང༌། ཨོཾ་མ་ཎི་པདྨེ་ཧཱུཾ་དང༌།
ཨོཾ་ཛཱ་ལ་མེ་དམ་སརྦ་པྲེ་ཏ་བྷྱཿསྭཱ་ཧཱ། དང༌། ཨོཾ་ཛྙཱ་ན་ཨ་ཝ་ལོ་ཀི་ཏེ་ས་མནྟ་སྥ་ར་ཎ་ར་སྨི་བྷ་ཝ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲྀ་ད་ཡ་ཛཱ་ལ་ནི་སྭཱ་ཧཱ། དང་འདོད་ན། ཀཾ་ཀ་ནི་སོགས་ཀྱི་ཀྱང་ཆུ་སྦྱིན་བྱ། ཆུའི་སྦྱིན་པ་འདི་ལ་བརྟེན་ནས་ཀླུའི་རྒྱལ་པོ་དགའ་བོ་དང་ཉེ་དགའ་ལ་སོགས་པ་སྲིད་པ་ཆུ་ཀླུང་གི་བདག་པོ་དང༌། གཞན་བདག་གཉུག་མར་གནས་པ་དང༌། སེམས་ཅན་ཐམས་ཅད་ཀྱི་རྒྱུད་ལ་སྦྱིན་པ་དམ་པ་སེམས་ཀྱི་རྒྱན་དུ་གྱུར་ནས་དོན་གྱི་མཆོག་ཐོབ་པར་གྱུར་ཅིག ། དེ་ནས་གཏོར་མ་རྣམས་ཐུན་མོང་དུ། ཨ་མྲྀ་ཏས་བསངས།
སྭ་བྷཱ་ཝས་སྦྱངས། སྟོང་པའི་ངང་ལས་བྷྲུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་གཏོར་མ་ཟག་པ་མེད་པ་ཡེ་ཤེས་ཀྱི་བདུད་རྩི་རྒྱ་མཚོ་ཆེན་པོར་གྱུར་པར་བསམས་ཏེ། ཨོཾ་ཨཱཿཧཱུཾ། ལན་གསུམ་བརྗོད་དེ་བྱིན་གྱིས་བརླབ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀེ་ཏེ་ཨོཾ་སམྦྷ་ར་སམྦྷ་ར་ཧཱུཾ། ཞེས་པ་བདུན་ནམ་གསུམ་གྱིས་བསྔོ། མགྲོན་ཚན་བཞི་པ་ཡན་ལ། སམྦྷ་རི་མཇུག་ཏུ། ཨོཾ་བཛྲ་ཨརྒྷཾ། སོགས་ཀྱིས་མཆོད།
ལྔ་པ་མན་ལ། ཨརྒྷཾ་སོགས་ཀྱི་ཚབ་ཏུ་དེ་བཞིན་གཤེགས་པ་བཞིའི་མཚན་བརྗོད། དང་པོའི་མཆོད་པའི་མཇུག་ཏུ། བདུད་རྩིའི་རྒྱ་མཚོའི་གཏོར་མ་འདི། ། བླ་མ་སངས་རྒྱས་བྱང་སེམས་དང༌། ། ཡི་དམ་མཁའ་འགྲོའི་ཚོགས་ལ་འབུལ། ། བཞེས་ནས་མཆོག་ཐུན་དངོས་གྲུབ་སྩོལ། ། གཉིས་པའི་ཚེ། བདུད་རྩིའི༴ ཡེ་ཤེས་མགོན་པོ་ལ་སོགས་པ། །
ཆོས་སྐྱོང་སྲུང་མའི་ཚོགས་ལ་འབུལ། ། བཞེས་ནས་འཕྲིན་ལས་རྣམ་བཞི་སྒྲུབས། ། གསུམ་པའི་ཚེ། བདུད་རྩིའི༴ དྲང་སྲོང་ཆེན་པོ་མཆོག་བརྒྱད་སོགས། ། བདེན་ཚིག་གྲུབ་པ་རྣམས་ལ་འབུལ། ། བཞེས་ནས་བསམ་དོན་འགྲུབ་པར་མཛོད། ། བཞི་པའི་ཚེ། བདུད་རྩིའི༴ ཛམྦྷ་ལ་སོགས་ནོར་ལྷ་དང༌། །
ལྷན་ཅིག་སྐྱེས་པའི་ལྷ་ལ་འབུལ། ། བཞེས་ནས་འདོད་རྒུ་ཆར་བཞིན་ཕོབ། ། ལྔ་པའི་ཚེ། བདུད༴ ས་ཡི་ལྷ་མོ་བརྟན་མ་ སོགས། ། ཡུལ་ལྷ་གཞི་བདག་རྣམས་ལ་འབུལ། ། བཞེས་ནས་སྟོང་གྲོགས་བཟང་པོ་མཛོད། ། དྲུག་པའི་ཚེ། བདུད༴ རྟ་བདག་བརྒྱད་སོགས་གནོད་སྦྱིན་དང༌། །
ལྷ་ཀླུ་སྡེ་བརྒྱད་ཚོགས་ལ་འབུལ། ། བཞེས་ནས་བདེ་སྐྱིད་འབྱུང་བར་མཛོད། ། བདུན་པའི་ཚེ། བདུད་རྩིའི༴ འཕྲོག་མ་བུ་ལ་སོགས་པ་ཡི། ། གདོན་བགེགས་འབྱུང་བ་རྣམས་ལ་འབུལ། ། བཞེས་ནས་གནོད་སེམས་ཞི་བར་མཛོད། ། བརྒྱད་པའི་ཚེ། བདུད་རྩི༴ སྐྱེ་གནས་རྣམ་པ་བཞིས་བསྡུས་པའི། །
རིགས་དྲུག་འགྲོ་བའི་ཚོགས་ལ་འབུལ། ། བཞེས་ནས་སྡུག་བསྔལ་ལས་གྲོལ་ཤོག ། དགུ་བའི་ཚེ། བདུད་རྩི༴ ཁ་འབར་རྒྱལ་མོས་གཙོ་བྱས་པའི། ། ཡི་དྭགས་ཚོགས་རྣམས་ཀུན་ལ་ འབུལ། ། བཞེས་ནས་བཀྲེས་སྐོམ་ཞི་གྱུར་ཅིག ། བཅུ་པའི་ཚེ༴ བདུད་རྩིའི༴ ཐོག་མ་མེད་ནས་ལན་ཆགས་པའི། །
ཤ་ཁོན་གཉེར་བ་རྣམས་ལ་འབུལ། ། བཞེས་ནས་བུ་ལོན་ཁྱེར་གྱུར་ཅིག ། བཅུ་གཅིག་པའི་ཚེ་བདུད་རྩི༴ སྐལ་ཆད་དབང་ཆུང་གྱུར་པ་ཡི། ། ལྷག་ལ་རེ་བ་རྣམས་ལ་འབུལ། ། བཞེས་ནས་ལུས་སེམས་ཚིམ་གྱུར་ ཅིག ། ཞེས་བསྔོས་ལ། ཆོས་རྣམས་ཐམས་ཅད་རྒྱུ་ལས་བྱུང༌། ཞེས་སོགས་དང༌། སྐར་མ་རབ་རིབ་སོགས་ཀྱི་གྲོས་སྦྱིན་དང༌།
བདག་གི་བསམ་པའི་སོགས་ཀྱི་མཐར། བཛྲ་མུཿ གཏོར་མགྲོན་རྣམས་རང་གནས་སུ་གཤེགས་པར་གྱུར། ཅེས་བརྗོད་ལ། སེ་གོལ་གདབ་ཅིང༌། བསྔོ་སྨོན་བྱའོ། ། ཚིག་གི་ལོ་མའི་སྤྲོས་བྲལ་ཡང༌། ། བརྒྱ་རྩའི་དོན་གྱི་སྙིང་པོ་ཀུན། ། མ་ཚང་མེད་པར་གཅིག་དྲིལ་བ། ། འདི་ཀོ་ཡིད་བཞིན་ནོར་བུའོ། །
ཅེས་པ་འདི་ཡང༌། པཎ་ཆེན་ཐམས་ཅད་མཁྱེན་པས་མཛད་པའི་བརྒྱ་རྩ་བསྡུས་པ་དང་མཐུན་པར་ཤཱཀྱའི་དགེ་སློང་བཤད་སྒྲུབ་མིང་ཅན་གྱིས། བརྒྱ་རྩ་གཏོང་འདོད་ཀྱང་རྒྱས་པ་མ་ལྕོགས་པ་འགའ་ལའང་ཕན་སྲིད་སྙམ་ནས་སྦྱར་བའོ། ། ཆ་བཞི་དང་ལན་ཆགས་གཏོར་མ་གཏོང་བར་འདོད་ན། གཏོར་སྣོད་ལྔ་རིལ་བུ་ཆུ་གཙང་བཅས་སྟ་གོན་བྱས་ལ། སྐྱབས་སེམས་མདོར་བསྡུས་སྔོན་དུ་བཏང་ནས། རང་ཉིད་སྐད་ཅིག་གིས་ཐུགས་རྗེ་ཆེན་པོ་ཞལ་གཅིག་ཕྱག་བཞི་པར་གསལ་བར་གྱུར། གཏོར་མ་རྣམས་ཐུན་མོང་དུ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲུཾ་ལས་རིན་པོ་ཆེའི་སྣོད་ནས།
རྒྱ་མཚོ་ཆེན་པོར་གྱུར། ཨོཾ་ཨཱཿཧཱུཾ། ལན་གསུམ་གྱིས་བྱིན་བརླབས་བྱ་བའམ། ཡང་ན་ཕྱི་མ་རྣམས་ཀྱི་ཚེའང་ཡི་གེ་གསུམ་ལན་གསུམ་རེ་བརྗོད་ནས་བྱིན་གྱིས་བརླབ། རང་གི་ཐུགས་ཀའི་ཧྲཱིཿལས་འོད་ཟེར་འཕྲོས་པས། བླ་མ་ཡི་དམ་སངས་རྒྱས་བྱང་སེམས་ཉན་རང་དཔའ་བོ་མཁའ་འགྲོ་ཆོས་སྐྱོང་སྲུང་མ་ལྷ་ཀླུ་གཞི་བདག་རིགས་དྲུག་དང་ལན་ཆགས་ཀྱི་མགྲོན་རྣམས་མ་ལུས་པ་གནས་འདིར་སྤྱན་དྲངས། ཨེ་ཧྱེ་ཧི། ཀ་མ་ལཱ་ཡེ་སྟྭཾ། མགྲོན་ཚན་དང་པོ་གཉིས་སོ་སོ་ལ། སམྦྷ་རས་ལན་བདུན་ནམ་གསུམ་གྱིས་ཕུལ་ལ།
ཨོཾ་བཛྲ་ཨརྒྷཾ་སོགས་ཀྱིས་མཆོད། དང་པོའི་མཐར། མཆོད་སྦྱིན་གྱི་གཏོར་མ་འདི་ནི། རྩ་བརྒྱུད་ཀྱི་བླ་མ་ཡི་དམ་ལྷ་ཚོགས་སངས་རྒྱས་བྱང་སེམས་ཉན་རང་དཔའ་བོ་མཁའ་འགྲོའི་ཚོགས་རྣམས་ལ་འབུལ་ལོ། ། བཞེས་ནས་བདག་ཅག་འཁོར་དང་བཅས་པ་ཐམས་ཅད་ཀྱི་ཚོགས་གཉིས་རྫོགས། སྒྲིབ་གཉིས་བྱང་བ་སོགས་མཆོག་ཐུན་གྱི་དངོས་གྲུབ་མ་ལུས་པ་འགྲུབ་པར་བྱིན་གྱིས་རློབ་ཏུ་གསོལ། གཉིས་པའི་ཚེ། མཆོད༴ མྱུར་མཛད་ཡེ་ཤེས་ཀྱི་མགོན་པོ། ། དམ་ཅན་ཆོས་ཀྱི་རྒྱལ་པོ། །
འདོད་ཁམས་ཀྱི་དབང་ཕྱུག ། རྒྱལ་པོ་ཆེན་པོ་རྣམ་ཐོས་སྲས་ལ་སོགས་པ་ཆོས་སྐྱོང་སྲུང་མའི་ཚོགས་རྣམས་ལ་འབུལ་ལོ། ། བཞེས་ནས་སངས་རྒྱས་ཀྱི་བསྟན་པ་རིན་པོ་ཆེ་དང༌། བདག་ཅག་སྲུང་ཞིང་སྐྱོབ་པ་དང་འགལ་རྐྱེན་ཞི་ཞིང་མཐུན་རྐྱེན་ཐམས་ཅད་ཆོས་བཞིན་དུ་འགྲུབ་པར་མཛད་དུ་གསོལ། ཕྱི་མ་གསུམ་ལ། སམྦྷ་རས་བསྔོས་ནས། དེ་བཞིན་གཤེགས་པ་བཞིའི་མཚན་བརྗོད། དང་པོའི་མཇུག་ཏུ། མཆོད༴ སྲིད་པ་བར་དོར་གནས་པ་དང༌།
ཡི་དགས་ཀྱི་ཚོགས་ཐམས་ཅད་དང༌། རིགས་དྲུག་གི་སེམས་ཅན་རྣམས་ལའང་སྦྱིན་ ནོ། ། བཞེས་ནས་སྡུག་བསྔལ་མཐའ་དག་ལས་གྲོལ་ཏེ་མྱུར་དུ་མངོན་པར་རྫོགས་པ་འཚང་རྒྱ་བར་གྱུར་ཅིག ། གཉིས་པའི་ཚེ། མཆོད༴ ལྷ་ཀླུ་སྡེ་བརྒྱད་རྣམས་དང་ཡུལ་ལྷ་གཞི་བདག་གི་ཚོགས་ཐམས་ཅད་ལ་འབུལ་ལོ། ། བཞེས་ནས་བདག་ཅག་གིས་ལས་དང་བྱ་བ་ཅི་བྱས་ཀྱང་ཀོ་ལོང་དང་ཕྲག་དོག་མི་མཛད་པར་མཐུན་རྐྱེན་རྣམས་ཡིད་བཞིན་དུ་འགྲུབ་པར་མཛད་དུ་གསོལ། གསུམ་པའི་ཚེ། མཆོད་སྦྱིན་གྱི་གཏོར་མ་འདི་ནི། ཐོག་མ་མེད་པ་ནས་ད་ལྟའི་བར་དུ་གཞན་གྱི་སྲོག་བཅད་པ་དང༌།
འཕྲོག་པ་དང༌། བརྐུས་པ་ལ་སོགས་པའི་དབང་གིས་བུ་ལོན་ལན་ཆགས་སུ་གྱུར་ནས་ཤ་ཁོན་གཉེར་བར་བྱེད་པ་རྣམས་ལ་འབུལ་ལོ། ། བཞེས་ནས་ལན་ཆགས་བུ་ལོན་མཐའ་དག་ཁྱེར། ཤ་ཁོན་གནོད་པ་ཐམས་ཅད་ཞི་ནས་བྱམས་པའི་སེམས་དང་ལྡན་པར་གྱུར་ཅིག ། ཆོས་རྣམས་ཐམས་ཅད་རྒྱུ་ལས་བྱུང༌། ། དེ་རྒྱུ་དེ་བཞིན་གཤེགས་པས་གསུང༌། ། རྒྱུ་ལ་འགོག་པ་གང་ཡིན་པ། ། དགེ་སྦྱོང་ཆེན་པོས་དེ་སྐད་གསུང༌། ། ཞེས་དང༌། བདག་གི་བསམ་པའི་སོགས་དང༌།
མགྲོན་རྣམས་མཉེས་ཤིང་ཚིམ་ནས་རང་གནས་སུ་གཤེགས་པར་གྱུར། ཅེས་བརྗོད་ལ། སོགས་གདབ་ཅིང༌། བསྔོ་སྨོན་བྱའོ། ། ལན་ཆགས་གཏོར་མ་མང་དུ་གཏོང་བར་འདོད་ནའང༌། བྱིན་རླབས་སྔར་ལྟར་བྱས་ལ། སམྦྷ་རས་ལན་ཉེར་གཅིག་རེ་ཕུལ་བའི་མཐར། དེ་བཞིན་གཤེགས་པ་བཞིའི་མཚན་བརྗོད་པ་སོགས་བྱའོ། ། ཡང་ན། རང་གི་ཐུགས་ཀའི་ཧྲཱིཿལས་འོད་ཟེར་འཕྲོས་གདོན་བགེགས་ལན་ཆགས་ཀྱི་མགྲོན་རྣམས་མ་ལུས་པ་གནས་འདིར་སྤྱན་དྲངས་སོགས་བརྗོད་ལ།
སྔར་ལྟར་བྱིན་གྱིས་བརླབས་ནས་འབུལ་བ་སོགས་བྱས་ཏེ། མཐར་གཤེགས་པར་ བྱའོ། ། མཆོད་སྦྱིན་དག་པའི་ཞིང་ས་ལ། ། དགེ་ཚོགས་ས་བོན་བཏབ་པ་ཡི། ། ཉེར་འབྲས་ཕན་བདེའི་དགའ་སྟོན་ཆེར། ། སྤྱོད་པའི་སྐལ་བཟང་མྱོང་བར་ཤོག ། ན་མོ་ཨཱརྱ་ཏཱ་ར་ཡེ། འབྱུང་བཞིའི་གཏོར་མ་གཏོང་བར་འདོད་པས། ཟན་ལེབ་ལ་ཟླ་གམ་གྲུ་གསུམ་ཟླུམ་པོ་གྲུ་བཞི་ཟན་རིལ་རྣམས་དང༌། ངར་གླུད་མཐེབ་ཀྱུ་ཆང་བུ་རྣམས་ཅི་ཙམ་དགོས་པ་སྟ་གོན་བྱས་ལ།
རང་གི་མདུན་གྱི་གཡོན་ཕྱོགས་ནས་འགོ་བརྩམས་ཏེ། སྣོད་སོ་སོའི་ནང་དུ་རིམ་པར་བཤམ་པའམ། སྣོད་གཅིག་ཏུ་བྱེད་ན་ཟླུམ་གཏོར་དབུས་དང་མདུན་ནས་གཡས་སྐོར་དུ་ཟླ་གམ་སོགས་རིམ་བཞིན་དང༌། ངར་མི་མཐེབ་ཀྱུ་ཆང་བུ་བཅས་ལོགས་སུ་བཞག་སྟེ། སྐྱབས་སེམས་རྒྱས་བསྡུས་སྤྱི་ལྟར་བྱས་ལ། སྭ་བྷཱ་ཝས་སྦྱངས། སྟོང་པའི་ངང་ལས་སྣ་ཚོགས་པདྨ་ཟླ་བ་ཀྲཥྞ་ས་རའི་པགས་པའི་སྟེང་དུ་རང་ཉིད་སྐད་ཅིག་གིས་དམ་པ་རྒྱ་གར་ཞལ་གཅིག་ཕྱག་གཉིས་པ། མཚན་དཔེས་སྤྲས་ཤིང་ཞབས་གཉིས་སྐྱིལ་ཀྲུང་གིས་བཞུགས་པར་གྱུར། མཆོད་པ་ཨ་མྲྀ་ཏས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་མཆོད་གཏོར་རྣམས་ལྷ་རྫས་དམ་པ་ཕུན་སུམ་ཚོགས་པ་ནམ་མཁའི་ཁམས་གང་བར་གྱུར། ། ཨོཾ་ཨཱཿཧཱུཾ། ལན་གསུམ་གྱིས་བརླབ། མཆོད་ཡུལ་བསྐྱེད་པ་སོགས་ནི། ཆོས་ཀུན་རང་བཞིན་སྟོང་པ་ཉིད་དུ་གྱུར། ། སྟོང་པའི་ངང་ལས་མདུན་གྱི་མཁའ་དབྱིངས་སུ། ། རིན་ཆེན་ཁྲི་སྟེང་པད་ཉི་ཟླ་གདན་དང༌། ། ཀྲྀཥྞ་ས་རའི་པགས་སྟེང་དུས་གསུམ་གྱི། ། རྒྱལ་ཀུན་ངོ་བོ་དམ་པ་རྒྱ་གར་ནི། ། མཆོག་གསུམ་རིགས་ལྔ་ཡི་དམ་མཁའ་འགྲོ་དང༌། །
བསྟན་སྲུང་རྒྱ་མཚོས་བསྐོར་ནས་རབ་བཞུགས་པའི། ། གནས་གསུམ་རྡོ་རྗེ་གསུམ་མཆན་ཧཱུཾ་ཡིག་ ལས། ། འོད་འཕྲོས་རང་བཞིན་གནས་ནས་རང་འདྲ་བའི། ། ཡེ་ཤེས་པ་རྣམས་སྤྱན་དྲངས་དབྱེར་མེད་གྱུར། ། བསོད་ནམས་ཡེ་ཤེས་ཚོགས་ལས་ཉེར་འཁྲུངས་ཤིང༌། ། ལུང་རྟོགས་ཡོན་ཏན་དུ་མའི་ཚོགས་ཀྱིས་བརྒྱན། ། ཡིད་འོང་མཚན་དང་དཔེ་བྱད་དཔལ་འབར་བ། ། གྲུབ་པའི་དབང་ཕྱུག་ཞབས་ལ་ཕྱག་འཚལ་ ལོ། ། དཔག་མེད་ལུས་སྤྲུལ་སྒོ་གསུམ་གུས་ཕྱག་འཚལ། ། དངོས་བཤམས་ཡིད་སྤྲུལ་མཆོད་སྤྲིན་རྒྱ་མཚོ་འབུལ། །
སྡིག་ལྟུང་ཉེས་པའི་ཚོགས་རྣམས་སོ་སོར་བཤགས། ། རང་གཞན་ཀུན་གྱི་དགེ་ལ་རྗེས་ཡི་རང༌། ། མྱ་ངན་མི་འདའ་རྟག་པར་ལེགས་བཞུགས་ནས། ། འགྲོ་ལ་ཆོས་ཀྱི་འཁོར་ལོ་བསྐོར་བར་བསྐུལ། ། དགེ་ཀུན་རྫོབ་པའི་སངས་རྒྱས་ཐོབ་ཕྱིར་བསྔོ། ། རྩོད་མེད་གྲུབ་ཆེན་དམ་པ་རྒྱ་གར་དང༌། ། མཆོག་གསུམ་རྒྱལ་བ་སྲས་བཅས་ཐམས་ཅད་ལ། ། གསོལ་བ་འདེབས་སོ་བདག་དང་སྦྱིན་བདག་སོགས། ། བསྲུང་སྐྱོབ་མཛད་ཅིང་མཆོག་ཐུན་དངོས་གྲུབ་སྩོལ། ། གཏོར་མ་རྣམས་སྔར་ལྟར་བསངས་སྦྱངས། །
སྟོང་པའི་ངང་ལས་བྷྲུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཡཾ་རཾ་བཾ་ལཾ་བཞི། དེ་ཡོངས་སུ་གྱུར་པ་ལས་འབྱུང་བཞིའི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་འདོད་ཡོན་ལྔ་ལྡན་གྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུཾ། གསུམ་གྱིས་བརླབས་ལ། བསྔོ་བ་ནི། དང་པོ་ཟླ་གམ་ལ་དམིགས་ཏེ། ཨོཾ་ཙ་ཚ་ཛ་ཛྙ་ན་ཡཾ་ཨོ་ཨཽ་སྭཱ་ཧཱ། ཞེས་ལན་གསུམ་མམ་བདུན་གྱིས་བསྔོས་ལ། ཨོཾ་བཛྲ་ཨརྒྷཾ་པྲ་ཏིཙྪ་སོགས་ཀྱིས་མཆོད། ཡཾ་ལས་བྱུང་བའི་རླུང་རྫས་ཡངས་ཤིང་གཡོ། །
རབ་སྔོ་འདོད་ཡོན་ལྔ་ལྡན་གཏོར་མ་འདི། ། བླ་མ་སངས་རྒྱས་བྱང་སེམས་ཡི་དམ་ ལྷ། ། ཉན་རང་དཔའ་བོ་མཁའ་འགྲོ་ཆོས་སྐྱོང་དང༌། ། ཁྱད་པར་རྡོ་རྗེའི་རིགས་རྣམས་འཁོར་བཅས་ལ། ། འབུལ་ལོ་བཞེས་ནས་རྣལ་འབྱོར་སྦྱིན་བདག་གི ། རླུང་ནད་རྒྱལ་འགོང་ཤར་ཕྱོགས་གདོན་རྣམས་དང༌། ། ཞེ་སྡང་སོགས་ཞི་འབྱུང་བའི་སྙོམས་པར་མཛོད། ། གཉིས་པ་གྲུ་གསུམ་ལ་དམིགས་ཏེ། ཨོཾ་ཊ་ཋ་ཌ་ཌྷ་ཎ་རཾ་ཨེ་ཨཻ་རྀ་རཱྀ་སྭཱ་ཧཱ། ལན་གསུམ་མམ་བདུན་དང༌།
སྔར་བཞིན་མཆོད། རཾ་ལས་བྱུང་བའི་མེ་རྫས་ཚ་ཞིང་བསྲེག ། རབ་དམར་འདོད་ཡོན༴ ། བླ་མ༴ ། ཉན་རང་༴ ཁྱད་པར་རིན་ཆེན་རིགས་རྣམས༴ ། འབུལ་ལོ༴ ། མཁྲིས་ནད་བདུད་བཙན་ལྷོ་ཕྱོགས་གདོན་རྣམས་དང༌། ། ང་རྒྱལ་སོགས་ཞི་འབྱུང་བཞི༴ ། གསུམ་པ་ཟླུམ་པོ་ལ་དམིགས་ཏེ། །
ཨོཾ་པ་ཕ་བྷཾ་མ་བཾ་ཨུ་ཨཱུ་སྭཱ་ཧཱ། ལན་གསུམ་མམ་བདུན་དང༌། སྔར་བཞིན་མཆོད། བཾ་ལས་བྱུང་བའི་ཆུ་རྫས་བརླན་ཞིང་གཤེར། རབ་དཀར་འདོད་ཡོན༴ ། བླ་མ་༴ ། ཉན་རང་༴ ཁྱད་པར་པདྨའི་རིགས་རྣམས༴ ། འབུལ་ལོ༴ ། གྲང་ནད་དམ་སྲི་ནུབ་ཕྱོགས་གདོན་རྣམས་དང༌། །
འདོད་ཆགས་སོགས་ཞི་འབྱུང་ བཞི༴ ། བཞི་པ་གྲུ་བཞི་ལ་དམིགས་ཏེ། ། ཨོཾ་ཏ་ཐ་ད་དྷ་ན་ལཾ་ལྀལྀ་ཨི་ཨཱི་སྭཱ་ཧཱ། ལན་གསུམ་མམ་བདུན་དང༌། སྔར་བཞིན་མཆོད། ལཾ་ལས་བྱུང་བའི་ས་རྫས་སྲ་ཞིང་འཐས། རབ་སེར་འདོད་ཡོན༴ ། བླ་མ༴ ། ཉན་རང་༴ ཁྱད་པར་ལས་ཀྱི་རིགས་རྣམས༴ །
འབུལ་ལོ༴ ། བད་ཀན་ས་བདག་བྱང་ཕྱོགས་གདོན་རྣམས་ དང༌། ། ཕྲག་དོག་སོགས་ཞི་འབྱུང་བཞི་སྙོམས་པར་མཛོད། ། ལྔ་པ་གཏོར་མ་བྱིན་བརླབས་སྤྱི་ལྟར་བྱ་བའམ། ། ཨོཾ་ཨཱཿཧཱུཾ། ལན་གསུམ་གྱིས་བརླབས་ལ། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། གནོད་བྱེད་གདོན་བགེགས་ལན་ཆགས་ཀྱི་མགྲོན་རྣམས་མ་ལུས་པ་འདིར་སྤྱན་དྲངས། ཨ་ཀཱ་རོ་ལན་གསུམ་གྱིས་བསྔོ། དེ་བཞིན་གཤེགས་པ་བཞིའི་མཚན་བརྗོད་དེ།
ཕུན་ཚོགས་འདོད་ཡོན་ལྔ་ལྡན་ པའི། ། བདུད་རྩིའི་རྒྱ་མཚོའི་གཏོར་མ་འདི། ། སྟེང་འོག་བར་གྱི་གདོན་ཀུན་ དང༌། ། བུ་ལོན་ཆགས་པ་རྣམས་ལ་བསྔོ། ། བཞེས་ནས་གནོད་འཚེའི་སེམས་བོར་ཏེ། ། བྱམས་པའི་སེམས་དང་ལྡན་པར་མཛོད། ། རྒྱུན་པར་ཡིན་ན་ཆོས་སྦྱིན་དང་གཤེགས་གསོལ། བསྔོ་སྨོན་བྱས་ནས་མཇུག་བསྡུ་བའང་རུང་ལ། ནད་པའི་ཆེད་དུ་གླུད་ཡོད་ན་ལེགས་པས། དེ་སྔར་ལྟར་བསངས་སྦྱངས།
སྟོང་པའི་ངང་ལས་འདོད་ཡོན་ལྔ་ལྡན་གྱི་ངར་མི་མཁོ་དགུའི་ཡོ་བྱད་ཕུན་སུམ་ཚོགས་པ་དང་ལྡན་པར་གྱུར། ཨོཾ་ཨཱཿཧཱུཾ། ལན་གསུམ་བརྗོད་དེ། ཨ་ཀཱ་རོས་བསྔོ། དེ་ནས་ཀྱཻ་འབྱུང་བའི་ཁྱད་པར་རྒྱས་པ་ལས། ། རུས་པའི་གླུད་འདི་རྡོ་ལ་གཏོང༌། ཤ་ཡི་གླུད་འདི་ས་ལ༴ ཁྲག་གི་གླུད་འདི་ཆུ༴ ། དྲོད་ཀྱི་གླུད་འདི་མེ༴ ། དབུགས་ཀྱི་གླུད་འདི་རླུང་ ལ༴ །
སེམས་ཀྱི་གླུད་འདི་མཁའ་ལ༴ ། རྡོ་དང་ས་ཆུ་མེ་རླུང་དང༌། ། མཁའ་ལ་གནས་པའི་ལྷ་འདྲེ་རྣམས། ། གླུད་དང་གཏོར་མ་འདི་ལོང་ལ། ། གནོད་འཚེའི་བསམ་སྦྱོར་གཏན་བོར་ལ། ། ཕྱིན་ཆད་ཁོན་དང་གནོད་མ་བྱེད། ། ཕྱེ་ལྟར་བལྟས་ནས་དྲི་སྨན་ལྔ། ། ནང་ལྟར་བལྟས་ན་རིན་ཆེན་ལྔ། ། གསང་བ་ཡེ་ཤེས་མཁའ་འགྲོ་ལྔ། ། རྒྱུ་སྦྱོར་ཡོན་བདག་འཁོར་བཅས་ཀྱི། །
གླུད་དང་གཏོར་མ་འདི་ལོང་ལ། ཁོན་དང་གནོད་པ་མ་བྱེད་ཅིག ། ཆོས་རྣམས་ཐམས་ཅད་རྒྱུ་ལས་བྱུང༌། ། ཞེས་སོགས་ཀྱིས་ཆོས་སྦྱིན་བྱ། མཐར་སེ་གོལ་དང་བཅས་ཏེ། མགྲོན་རྣམས་མཉེས་ཤིང་ཚིམ་ནས་རང་གནས་སུ་གཤེགས་པར་གྱུར། ། ཅེས་བརྗོད་ལ། གཏོར་མ་རྣམས་ཕྱོགས་བཞིར་བསྐྱལ་ལོ། ། བསྡུ་ན་སྣོད་གཅིག་ཏུ་དབུས་སུ་ངར་གླུད་འཇོག་པ་སོགས་བྱས་ཀྱང་རུང་བར་བཤད། ལོ་གྲངས་ཡིན་ན་སྔར་ལྟར་བྱས་པ་རེར་ཚར་རེར་བརྩི་ཞིང༌།
གལ་ཏེ་མི་ཐུབ་ན། གཏོར་མ་རྣམས་རེ་རེ་ནས་ལོ་གྲངས་བྱས་པ་རང་རང་གི་སྟེང་དུ་བརྩིགས་ནས་བསྔོ་སྔགས་ཚིགས་བཅད་གཉིས་ལོ་གྲངས་དང༌། དེ་ཡང་མ་ལྕོགས་ན་ཚར་གཅིག་བཤམས་ཏེ་སྔགས་ལོ་གྲངས་དང་ཚིགས་བཅད་ལན་ཅིག་བརྗོད་ནས་བསྔོ་བའི་ཚུལ་ཡང་བཤད་དོ། ། ཇི་སྐད་བརྗོད་པ་དེ་དག་དམ་པ་གཞན་གྱི་མན་ངག་དང༌། གཙོ་བོར་པཎ་ཆེན་རིན་པོ་ཆེའི་གསུང་ལ་བརྟེན་པ་ཡིན་ནའང༌། འདིར་རླུང་དང་མེའི་འབུལ་སྔགས་ཀྱི་གསལ་བྱེད་དེ་ལས་གོ་བཟློག་སྟེ་བཤད་པ་ནི་སྔགས་ཀྱི་བཟླས་ཐབས་མང་པོ་ལས་ཙ་སྡེ་རླུང་ཁམས་དང༌། ཊ་སྡེ་མེ་ཁམས་སུ་བཤད་པ་དང་མཐུན་པར་བྱས་པའོ། ། ན་མོ་ཨུཥྞཱི་ཥ་བི་ཛ་ཡེ། བསུར་གཏོང་བར་འདོད་ན། དྲི་བསུར་སྟ་གོན་བྱས་ལ།
སྐྱབས་འགྲོ་སེམས་བསྐྱེད་རྒྱས་བསྡུས་ཅི་རིགས་སྔོན་དུ་བཏང་ནས། ཨོཾ་སྭ་བྷཱ་ཝས་སྦྱངས། སྟོང་པའི་ངང་ལས་པད་ཟླའི་གདན་ལ་རང་ཉིད་སྐད་ཅིག་གིས་རྗེ་བཙུན་སྤྱན་རས་གཟིགས་དབང་ཕྱུག་ཞལ་གཅིག་ཕྱག་བཞི་པར་གསལ་བར་གྱུར། རང་གི་ཐུགས་ཀའི་ཧྲཱིཿལས་འོད་འཕྲོས་པས། ། བླ་མ་ཡི་དམ་དཀོན་མཆོག་སྲིད་ཞུའི་མགྲོན། ། གདོན་བགེགས་ལན་ཆགས་རིགས་དྲུག་སྙིང་རྗེའི་མགྲོན། ། མ་ལུས་སྤྱན་དྲངས་འདོད་པའི་གདན་ལ་བཞུགས། ། ཨོཾ་བཛྲ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་འོད་དུ་ཞུ་བ་ལས་བྱུང་བའི་འདོད་ཡོན་ལྔ་ལྡན་གྱི་དྲི་ཕུན་སུམ་ཚོགས་པ་ས་དང་བར་སྣང་ནམ་མཁའི་ཁྱོན་ཐམས་ཅད་གང་བར་གྱུར།
ཨོཾ་ཨཱཿཧཱུཾ། ལན་གསུམ། ན་མཿསརྦ་ཏ་ཐཱ་ག་ཏ་ཨ་པ་ལོ་ཀེ་ཏེ་ཨོཾ་སམྦྷ་ར་སམྦྷ་ར་ཧཱུཾ། ཞེས་པ་བདུན་གྱིས་བསྔོ། ཨོཾ་བཛྲ་ཨརྒྷཾ་པྲ་ཏིཙྪ་ནས། ཤཔྟའི་བར་གྱིས་མཆོད། དེ་བཞིན་གཤེགས་པ་བཞིའི་མཚན་བརྗོད། དྲི་མཆོག་འདོད་ཡོན་ལྔ་ལྡན་པའི། ། ཟག་མེད་བསུར་གྱི་མཆོད་པ་འདི། ། བླ་མ་ཡི་དམ་དཀོན་མཆོག་གསུམ། །
མཁའ་འགྲོ་ཆོས་སྐྱོང་ཐམས་ཅད་དང༌། ། དྲི་ཟའི་ཚོགས་དང་རིགས་དྲུག་མགྲོན། ། ལྷ་ཀླུ་གཞི་བདག་ཐམས་ཅད་དང༌། ། ལན་ཆགས་ཤ་ཁོན་གཉེར་བའི་གདོན། ། ཁྱད་པར་བར་དོའི་འགྲོ་བ་ལ། ། འབུལ་ལོ་བཞེས་ཤིང་ཚིམ་གྱུར་ཏེ། ། གནས་སྐབས་བར་ཆད་ཀུན་ཞི་ཞིང༌། ། ཚེ་རིང་ནད་མེད་འབྱོར་པ་རྒྱས། ། མཐར་ཡང་བདེ་བ་ཅན་ལ་སོགས། ། དག་པའི་ཞིང་དུ་སྐྱེས་ནས་ཀྱང༌། །
འགྲོ་དོན་རིས་མེད་བྱེད་གྱུར་ ཅིག ། བཛྲ་མུཿ མགྲོན་རྣམས་རང་གནས་སུ་གཤེགས་པར་གྱུར། ཅེས་བརྗོད་ལ་བསྔོ་སྨོན་བྱའོ། ། དེ་ལྟར་བྱས་ན་ཕན་ཡོན་མང་དུ་ཡོད་པར་གསུངས་སོ། ། དགེའོ།། །། ན་མོ་གུ་རུ། སྭཱཙྪ་གདབ་པར་འདོད་ན། ཨོཾ་བཛྲ་ཁ་ན་ཁ་ན་ཧཱུཾ་གིས་བརྐོས་པའི་ས་ལ་རིན་པོ་ཆེ་དང་དྲི་བཟང་གི་ཕྱེ་མ་བསྲེས་པ་ལས་འཇིམ་པ་གཙང་མ། ལག་པ་གཡོན་པའི་མཐེ་བོས་མཐེའུ་ཆུང་བསྣན་ལ་ཁ་ཡར་བསྟན་གཡས་པ་ཡང་དེ་བཞིན་དུ་བྱས་ལ་ཁ་བུག་པའི་བར་དུ་བཟུང་སྟེ།
རང་ཉིད་སྐད་ཅིག་གིས་དཔལ་རྡོ་རྗེ་འཇིག་བྱེད་ཅེས་པ་ནས། ཡུམ་དང་བཅས་པའི་སྐུར་བཞེངས་པར་གྱུར། འཇིམ་པ་ཧྲཱིཿས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲུཾ་ལས་འཇིམ་པ་རིན་པོ་ཆེའི་ཕུང་པོར་གྱུར། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། རྣམ་པར་སྣང་མཛད་ཀྱི་ཐུགས་རྒྱུད་བསྐུལ་ཏེ། དེའི་ཐུགས་ཀ་ནས་འོད་དང་བདུད་རྩི་དཔག་ཏུ་མེད་པ་བྱུང༌། འཇིམ་པ་ལ་ཐིམ་པར་བྱིན་གྱིས་བརླབས་པའི་བར་བསམས་ལ། ན་མོ་བྷ་ག་ཝ་ཏེ་བཻ་རོ་ཙ་ན་པྲ་བྷ་རཱ་ཛཱ་ལ།
ཏ་ཐཱ་ག་ཏཱ་ཡ། ཨརྷ་ཡེ་སཾ་མྱཀྶཾ་བུདྡྷ་ཡ། ཏདྱ་ཐཱ། ཨོཾ་སུ་ཀྵ་མེ་སུ་ཀྵ་མེ། ས་མེ་ས་མེ། ཤཱནྡེ་དནྟེ། ས་མཾ་རོ་པེ། ཨ་ན་ལམྦྷེ། ཏ་རམྦྷེ། ཡ་ཤོ་ཝ་ཏེ།
མ་ཧཱ་ཏེ་ཛེ། ནི་རྐུ་ལེ། ནི་ར་ཝ་ཏེ། སརྦ་བུད་དྷ་ཨ་དྷིཥྛ་ན་ཨ་དྷིཥྛ་ཏེ་སྭཱ་ཧཱ། ཞེས་པ་ཉེར་གཅིག་གམ་བདུན་སོགས་བཟླ། ན་མཿས་མནྟ་བུད་དྷཱ་ནཾ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། ཞེས་པས་འཇིམ་པ་བཅད། ཨོཾ་བཛྲ་ཨུད་བྷ་ཝཱ་ཡེ་སྭཱ་ཧཱས་འབི་འབི་བྱ། ཨོཾ་ཨ་ར་ཛི་བི་ར་ཛེ་སྭཱ་ཧཱས་སྣུམ་འབྱུག །
ཨོཾ་དྷརྨཱ་དྷཱ་ཏུ་གརྦྷེ་སྭཱ་ཧཱས་བར་དུ་འཇུག ། ཨོཾ་བཛྲ་མུད་ག་ར་ཨ་ཀོ་ཊ་ཡ་ཨ་ཀོ་ཊ་ཡ་ཧཱུཾ་གིས་བརྡུང༌། ཨོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་ད་ཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་ཝཱ་དཱི་མ་ཧཱ་ཤྲཱ་མ་ཎ་ཡེ་སྭཱ་ཧཱས་མེ་ཏོག་འབུལ། ཨོཾ་དྷརྨ་ཏ་རེ་སྭཱ་ཧཱས་དབྱུང༌། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱས་བརྟན་བཞུགས་བྱའོ། ། སཱཙྪའི་ནང་དུ་གཟུངས་ཁྱད་པར་ཅན་དབུ་ནས་ནང་དུ་བསྒྲིལ་ཏེ་བཅུག་ན་ལས་སྒྲིབ་འདག་པ་སོགས་ཕན་ཡོན་ལྷག་པར་ཆེ་བར་བཤད་པས། དེ་ལྟར་བྱས་ན་ལེགས་སོ། ། སཱཙྪ་ལ་རབ་གནས་རྒྱས་པ་མ་གྲུབ་ན། ཨོཾ་སརྦ་ཏ་ཐཱ་ག་ཏཱ་མ་ཎི་ཤ་ཏཱ་དཱིཔྟ་ཛྭ་ལ་ཛྭ་ལ་དྷརྨ་དྷཱ་ཏུ་གརྦྷེ་སྭཱ་ཧཱ།
ཇི་སྲིད་མེ་དང་ཆུ་དང་ནི། རླུང་གིས་བསྐལ་པ་འཇིག་གི་བར། ། སེམས་ཅན་ཀུན་གྱི་དོན་གྱི་ཕྱིར། ། བཅོམ་ལྡན་ཁྱོད་ནི་བཞུགས་པར་མཛོད། ། ཞེས་ལན་གསུམ་དང༌། སུ་པྲ་ཏེཥྛ་བརྗོད་ནའང་རབ་ཏུ་གནས་པའི་གོ་ཆོད་པར་བཤད་དོ། ། དེ་ལྟ་བུའི་སཱཙྪ་ནི་རྟེན་གྲལ་ལམ། འབུམ་ཁང་དང༌། མཆོད་རྟེན་སོགས་ཀྱི་ནང་ངམ། གནས་གཙང་མ་བླ་གབ་ཅན་དུ་བཞུགས་པ་དང༌།
བཞུགས་པའི་གནས་མི་བདེ་ན་ཆུ་བོ་ཆེན་པོར་འདོར་བར་ཡང་གསུངས་སོ། ། སྨྲས་པ། རྗོད་བྱེད་ཚིག་གི་ལོ་འདབ་རྒྱས་མིན་ཀྱང༌། ། བརྗོད་བྱའི་འབྲས་བུའི་ཁུར་གྱིས་རབ་དུད་པའི། ། གཟུ་གནས་རེ་སྐོང་ཡོངས་འདུའི་དབང་འདི་ཡང༌། ། དམ་པའི་ལེགས་བཤད་དགའ་བའི་ཚལ་ལས་འོངས། ། ཞེས་ཆ་བཞི། འབྱུང་བཞིའི་གཏོར་མ་བསུར་གཏོང་ཚུལ། སཱ་ཙྪ་གདབ་པའི་རིམ་པ་རྣམས་མདོར་བསྡུས་ཏེ་བརྗོད་པ་འདི་ཡང༌། དམ་པ་སྔ་མའི་མན་ངག་ལས་འབྱུང་བའི་དོན་བཞིན་གཞན་ལ་ཕན་སྲིད་སྙམ་པའི་འདུན་པས་ཤཱཀྱའི་དགེ་སློང་བཤད་སྒྲུབ་མིང་ཅན་གྱིས་མཛེས་བྱེད་ཀྱི་ལོར་སྦྱར་བའི་ཚེ།
དཔོན་སྲས་དབོན་ཆུང་རིན་པོ་ཆེས་པར་ཤིང་གི་གནང་སྦྱིན་སྩལ་བ་ལ་བརྟེན་ནས་པར་དུ་བསྒྲུབས་པའོ། ། མངྒལཾ། རུས་ཆོག་མདོར་བསྡུས་བྱེད་ན། རང་ཉིད་སྐད་ཅིག་གིས་དཔལ་རྡོ་རྗེ་འཇིགས་བྱེད་ནས་བཞེངས་པར་གྱུར། བུམ་པ་དྲི་བཟང་གི་ཆུས་བཀང་བ་ལ་དམིགས་ཏེ། ཀཾ་ཀ་ནི་དང་ཀུན་རིག་གི་གཟུངས་ཅི་ནུས་བཟླས་ལ། རུས་པ་ཨ་མྲྀ་ཏས་བསངས། རུས་པའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཨ་དཀར་པོས་མཚན་པ། དེ་ལས་བདུད་རྩིའི་རྒྱུན་བབས་པས་དམིགས་ཡུལ་གྱི་སྡིག་སྒྲིབ་ཐམས་ཅད་སྦྱངས་ཤིང་དག་པར་གྱུར་པར་བསམས་ལ་སྔགས་གཉིས་བརྗོད་ཅིང་སྤེལ་ཚིག་དང་བཅས་པས་བཀྲུ་བར་བྱའོ། ། ཤུ་བཾ།། །།
མེས་པོའི་ཤུལ་བཞག་ལས། ཅོ་ནེ་གྲགས་པ་བཤད་སྒྲུབ་ཀྱི་གསུང་འབུམ། སྐྱབས་འགྲོའི་ཁྲིད་ཡིག་མདོར་བསྡུས་དང་གཏོར་མའི་རིམ་པ་གསལ་བ་བཞུགས། -PAGE 268--PAGE 269--PAGE 256-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
