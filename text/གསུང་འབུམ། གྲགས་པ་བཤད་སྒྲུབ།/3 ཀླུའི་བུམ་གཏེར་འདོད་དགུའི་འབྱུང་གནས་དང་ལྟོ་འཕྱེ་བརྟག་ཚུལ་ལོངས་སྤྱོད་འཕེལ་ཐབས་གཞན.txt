གསུང་འབུམ། གྲགས་པ་བཤད་སྒྲུབ།
པོད ༣
ཀླུའི་བུམ་གཏེར་འདོད་དགུའི་འབྱུང་གནས་དང་ལྟོ་འཕྱེ་བརྟག་ཚུལ་ལོངས་སྤྱོད་འཕེལ་ཐབས་གཞན་དང་བཅས།
༄༅། །ལོངས་སྤྱོད་འཕེལ་ཐབས་ཀླུའི་བུམ་གཏེར་འདོད་དགུའི་ འབྱུང་གནས་དང་ལྟོ་འཕྱེ་བརྟག་ཚུལ་ལོངས་སྤྱོད་ འཕེལ་ཐབས་གཞན་དང་བཅས་བཞུགས། ན་མོ་ནཱ་ག་རཱ་ཛེ་ཤྭ་ར་ཡ། ། འདོད་དགུ་འབྱུང་གནས་ཡིད་བཞིན་ནོར་བུ་ལྟར། ། འགྲོ་བའི་དབུལ་ཕོངས་སྡུག་བསྔལ་ཀུན་སེལ་བ། ། ནོར་རྒྱས་ལ་སོགས་ཀླུ་རྒྱལ་འཁོར་བཅས་ལ། ། བཏུད་ནས་བུམ་གཏེར་མདོར་བསྡུས་བྲི་བར་བྱ། ། དེ་ལ་འདིར་རང་གཞན་གྱི་ལོངས་སྤྱོད་འཕེལ་བ་ལ་སོགས་པའི་ཐབས་སུ་བུམ་གཏེར་བྱ་ཚུལ་ནི། སློབ་དཔོན་ཀླུ་སྒྲུབ་ཀྱིས། ཀླུ་ནོར་རྒྱས་གྱི་བུ་ལ་ཀླུ་ཆེན་པོ་བརྒྱད་ཀྱིས་བསྐོར་བའི་གཟུགས་བཅུག་ལ། རིན་པོ་ཆེ་སྣ་ཚོགས་དང་ཞེས་པ་ནས།
ཐུན་མོང་གི་ནོར་རྫས་ལ་ལོངས་སྤྱོད་པར་འགྱུར་རོ། ། ཞག་བདུན་དུ་སྙིང་བོ་རྒྱུན་མ་ཆད་པར་བཟླས་ན་དབུལ་བ་ཐམས་ཅད་དང་བྲལ་བར་འགྱུར་རོ། ། ཞེས་གསུངས་ཏེ། འདི་ལ་བཞི། བུམ་པའི་རྒྱུ་དང་ཚད་ཀྱི་ཁྱད་པར། རྫས་ཀྱི་ཁྱད་པར། ཇི་ལྟར་སྒྲུབ་པའི་ཚུལ། གནས་གང་དུ་ཇི་ལྟར་འཇུག་པའི་ཚུལ་ལོ། ། དང་པོ་ནི། ངོར་ཆེན་གྱིས་བུམ་པ་ཡུལ་གང་ཡིན་གྱི་བྲེ་ཚད་ལས་མི་ཆུང་བའི་བཅུད་ཤོང་བ་ལྕགས་དང་ར་གན་ཞ་ཉེ་མ་འདྲེས་པའི་རིན་པོ་ཆེའི་བུམ་པའམ།
རྫ་ལ་སོགས་པའི་བུམ་པ་ཞེས་གསུངས་པ་ལྟར། ། ཡུལ་འདིའི་དབང་དུ་བྱས་ན་བྲེ་ནི་ཤིང་ཚེར་གྲགས་པ་ལའང་རུང་བར་མངོན་ནོ། ཁྱད་པར་མཛོད་བུམ་ལ་རྒྱུ་སྔར་བཤད་པ་ལྟར་ལ་ཚད་རྒྱུད་སྡེ་ནས་བཤད་པ་ལྟར་གྲུབ་ན་ལེགས་སོ། ། དེ་ལྟ་བུའི་བུམ་པ་རང་བཞིན་དཀར་བ་ཡིན་མི་དགོས་ལ། ། མིན་ན་དཀར་རྩིས་བྱུགས་ཏེ་བཀྲ་ཤིས་རྟགས་བརྒྱད་ཀྱི་རི་མོ་བྲི་ཞིང་མདུན་གང་ཡོང་ངོས་ནོར་བུ་འབར་བ་འབྲིའོ། ། གཉིས་པ་ནི། སྐེ་ཚེ། ཤངས་ཚེ། བྲའོ་མ་གཏོགས་པའི་གྲོ་ནས་སོགས་འབྲུ་སྣ་གང་རྙེད་དང༌། ཀླུ་ལ་གནོད་པའི་རྫས་ཁྱུང་སྡེར།
ཚ་བ་གསུམ། གླ་རྩི་སོགས་དང་དུག་རིགས་མ་འདྲེས་པའི་སྨན་སྣ་དང་ཀླུ་སྨན་རྙེད་ཚད། ལྕགས་ཞ་ཉེ་ར་གན་མ་གཏོགས་པའི་རིན་པོ་ཆེ་སྣ་ཚོགས་ཙན་དན་དཀར་དམར་ཨ་ཀ་རུ་སོགས་ཀླུ་ལ་མི་གནོད་པའི་དྲི་བཟང་གང་རྙེད། ཤ་ཆང་མ་འདྲེས་པའི་ཟས་སྣ་གོས་སྣ། བ་རའི་དཀར་གསུམ། མངར་གསུམ་གྱི་རིལ་བུ། མི་བཙན་ཕྱུགས་གྲིབ་ཅན་མ་ཡིན་པ་དག་གི་ལག་ནས་བྱུང་བའི་འབྲུ་སྣ་སོགས་དང༌། མི་ཆེན་ཕྱུགས་པོ་ཕོ་མོ་ནོར་ཅན་དང༌། ནོར་ལྷ་རྣམས་ཀྱི་མིང་བྲིས་པའང་གཞུག་པར་བཤད་དེ། ནོར་ལྷའི་མཚན་གྱི་མཐར་འདོད་དོན་འཕེལ་བའི་སྤེལ་ཚིག་སྦྱར་ན་ཤིན་ཏུ་ལེགས།
གསུམ་པ་ནི། འབྱོར་ན་ཀླུ་སྨན་སྣ་ཚོགས་དང་ཁམས་བཟང་པོ་བསྲེས་པར་ཀླུ་ཆེན་བརྒྱད་གཙོ་བོ་ཡབ་ཡུམ་དང་བཅས་པའི་གཟུགས་བྱ་སྟེ། ཀླུ་སྒྲུབ་ཀྱིས། ཀླུ་ནོར་རྒྱས་ཀྱི་བུ་ལ་ཀླུ་ཆེན་པོ་བརྒྱད་ཀྱིས་བསྐོར་བའི་གཟུགས་བཅུག་ལ་རིན་པོ་ཆེ་སྣ་ཚོགས་དང་ཀླུ་སྨན་སྣ་ཚོགས་དང་འབྲུ་སྣ་ཚོགས་ཀྱི་ལེགས་པར་བཀང་བ་ཞེས་གསུངས་པ་ལྟར་རོ། ། མ་འབྱོར་ན། ཀླུ་དབང་དང་ཀླུའི་གཟུགས་གཉིས་ཀ་འབྲི་བའམ། བརྐོས་ཏེ་མཚལ་གྱིས་བར་དུ་འདེབས་པའང་མཐོང་ཞིང༌། གང་ལྟར་ཡང་རྒྱས་པར་ན་ཕྱོགས་མཚམས་བརྒྱད་དུ་བུམ་པ་བརྒྱད་སོ་སོར་ཀླུ་ཆེན་པོ་བརྒྱད་དང་དབུས་ཀྱི་བུམ་པའི་སྨད་དུ་ལོངས་སྤྱོད་འཕེལ་བ་ལ་ཀླུ་ནོར་རྒྱས་ཡབ་ཡུམ་དང༌། མཚོ་ཆུ་རྒྱས་པའི་ཆེད་ཡིན་ན། ཝ་རུ་ཎ་གཙོ་བོར་བྱེད་པ་ཡིན་པས་གང་འདོད་པ་དེ་བཅུག་ལ།
དེའི་སྟེང་གི་ཆར་དེ་བཞིན་གཤེགས་པ་ཀླུ་དབང་གཙོ་འཁོར་ལྔའི་སྐུ་གཟུགས་བྲིས་འབུར་གང་རུང་བཞུགས་པའམ། ཡང་ན་ཕྱོགས་བཞི་དང་དབུས་སུ་བུམ་པ་རེ་རེ་སྟེ་ལྔ་དང༌། ཡང་ན་བུམ་པ་སྟེང་འོག་གཉིས་སུ་བྱས་པའི་འོག་མའི་ནང་དུ་ཀླུ་འཁོར་བཅས་དང་སྟེང་མའི་ནང་དུ་དེ་བཞིན་གཤེགས་པ་གཙོ་འཁོར་ལྔ་བཞུགས་པར་ཡང་བཤད་དེ། ཀླུ་སྒྲུབ་ཀྱིས། བུམ་པ་གཉིས་པོ་ཡང་འོག་ཏུ་ཀླུའི་བུམ་པ་བཞག། སྟེང་དུ་བཅོམ་ལྡན་འདས་ཀྱི་བུམ་པ་བཞག་ཅེས་གསུངས་སོ། ། འོན་ཀྱང་སློབ་དཔོན་ཀྱིས་སྒྲུབ་ཐབས་ལས། བུམ་པ་གཉིས་ལས་གཞན་བྱ་བར་མ་གསུངས་ཏེ། དེ་ཉིད་ལས། བུམ་པ་གཉིས་ལས་གཅིག་ཏུ་བཅོམ་ལྡན་འདས་འཁོར་དང་བཅས་པའི་སྐུ་གཟུགས་དང་རིན་པོ་ཆེ་དང་འབྲུ་སྣ་ཚོགས་ཀྱིས་གང་བར་བྱའོ། །
གཅིག་ཏུ་ཀླུ་ནོར་རྒྱས་ཀྱི་བུ་ལ་ཀླུ་ཆེན་པོ་བརྒྱད་ཀྱིས་བསྐོར་བའི་གཟུགས་བཅུག་ལ་རིན་པོ་ཆེ་སྣ་ཚོགས་ཀྱིས་ལག་པར་བཀང་བ་ཞེས་གསུངས་སོ། ། དེ་ལྟར་བུམ་པ་རྣམས་ཀྱི་ནང་དུ་འོག་གི་སྒྲུབ་ཐབས་ཀྱི་རིམ་པ་ལྟར་གཟུགས་བཅུག་སྟེ་འབྲུ་སྣ་ཚོགས་ཀྱིས་ལེགས་པར་བཀང་ལ་རྫ་འདམ་སོགས་ཀྱིས་ལ་བཅད་ལ་དེ་དག་སྟེགས་ཀྱི་ཁར་གཞི་གཙང་མ་ལ་པདྨ་འདབ་བརྒྱད་ལྟེ་བ་དང་བཅས་པར་བུམ་པ་དགུ་གོ་རིམ་བཞིན་བཀོད་པའམ། བུམ་པ་གཉིས་བྱེད་ཚེ་པདྨ་འདབ་མ་བརྒྱད་པ་གཉིས་ཀྱི་ལྟེ་བ་དང༌། བུམ་པ་གཅིག་ལས་མེད་ན་དེ་བསྟུན་གྱིས་གཅིག་གི་ལྟེ་བར་འགོད། ཆུ་གཉིས་སྔོན་དུ་འགྲོ་བའི་ཉེར་སྤྱོད་ཚར་ཅི་འབྱོར་དང༌། མཐོའང་བཅོམ་ལྡན་འདས་དང་ཀླུ་འཁོར་བཅས་ལ་སོ་སོར་ཆར་རེ་རེ་སྟེ་ཚར་གཉིས་ཙམ་བཤམས་པའི་ལོགས་སུ་གཏོར་མ་གསུམ་དང་འབྱོར་ན་མཐའ་བསྐོར་དུ་མཆོད་པ་གཞན་ཡང་བཤམས་དགོས་སྟེ། སློབ་དཔོན་ཀྱིས་གཏོར་མ་གསུམ་བྱས་ལ་ཞེས་པ་ནས། བར་དམར་པོ་གཉིས་ཀྱི་འོ་མ་མ་གོད་པ་དང༌། གདུགས་བརྒྱ་རྩ་བརྒྱད་དང༌། མཚོན་སྣ་ལྔ་པའི་བ་དན་བརྒྱ་རྩ་བརྒྱད་དང༌།
ཨ་ཀ་རུ་ནག་པོའི་བདུག་སྤོས་དང༌། སྤོས་དཀར་དང༌། བདུག་པ་སྣ་ཚོགས་དང༌། མེ་ཏོག་དང༌། མར་མེ་དང༌། ལྷ་བཤོས་དང༌། རོལ་མོ་སྣ་ཚོགས་པས་མཆོད་པར་བྱའོ། ། ཞེས་གསུངས་སོ། ། དེ་ལྟར་རྫས་ཡོ་བྱད་རྣམས་ལེགས་པར་ཚོགས་པར་ན་གནས་ཁང་ཡིད་དུ་འོང་བར་འདུག་སྟེ། ཐོགས་མར་བགེགས་གཏོར་གཏོང་བར་གསུངས་པས།
དེའི་ཚུལ་ནི་སྐྱབས་འགྲོ་སེམས་བསྐྱེད་ཚད་མེད་བཞི་སྔོན་དུ་བཏང་ལ། རང་ཉིད་སྐད་ཅིག་གིས་ཁྲོ་བོ་འཇིག་རྟེན་གསུམ་རྒྱལ་གྱི་སྐུར་ནས་བགེགས་གཏོར་སྤྱི་འགྲོ་ལྟར་གཏོང་ངོ༌། ། དེ་ནས ། རང་ཉིད་སྐད་ཅིག་གིས་ཀླུའི་དབང་ཕྱུག་རྒྱལ་པོ་སྐུ་མདོག་རིན་པོ་ཆེ་མི་དཔོག་པའི་མདོག་ལྟ་བུ་སྤྲུལ་མགོ་བདུན་གདེངས་པའི་རྒྱབ་ཡོལ་ཅན། ཆོས་གོས་གསོལ་ཞིང་དབུ་གཙུག་ཏོར་དང་ལྡན་པ། ཀླུ་ཐམས་ཅད་ཀླུའི་སྐྱེ་གནས་ལས་ཐར་བར་བྱེད་པའི་ཕྱག་རྒྱ་ཅན་དུ་གྱུར། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་པས་རང་བཞིན་གྱི་གནས་ནས་དེ་བཞིན་གཤེགས་པ་ཀླུ་དབང་རྒྱལ་བོ་གཙོ་འཁོར་ལྔ་ལ་བླ་མ་རྒྱལ་བ་སྲས་བཅས་ཀྱིས་འཁོར་བ་མདུན་གྱི་ནམ་མཁར་སྤྱན་དྲངས། ན་མོ་གུ་རུ་བྷྱཿན་མོ་ཏ་ཐཱ་ག་ཏཱ་བྷ་ག་ཝན་ནཱ་ག་རཱ་ཛེ་ཤྭ་རེ་བྷྱཿ ཨོཾ་བཛྲ་པུཥྤེ་པྲ་ཏཱིཙྪ་ཨཱཿཧཱུཾ་ནས། ཨོཾ་བཛྲ་ཤཔྟ་པྲ་ཏཱིཙྪ་ཨཱཿཧཱུཾ་གི་བར་ གྱིས་མཆོད་ཅིང༌།
རིན་པོ་ཆེ་དང་གདུགས་ལ་སོགས་པའི་མཆོད་པ་སྣ་ཚོགས་པས་མཆོད་པར་བསམས་ཏེ། ཨོཾ་སརྦ་བི་ཤོ་དྷ་པཱུ་ཛ་མེ་གྷ་བྷ་བ་སྥཱ་ར་ཎ་ས་མུ་དྲ་ཧཱུཾ་ ཞེས་པ་བརྗོད། དེ་ནས། ཨོཾ་སྭཱ་བྷཱ་ཝ་ཤུངྔྷ་སརྦ་དྷརྨཱཿསྭ་བྷཱ་ཝ་ཤུངྔྷོ྅ཧཾ། ཆོས་ཐམས་ཅད་སྤྲོས་པའི་མཐའ་ཐམས་ཅད་དང་བྲལ་བའི་སྟོང་བ་ཉིད་དུ་གྱུར། སྟོང་བའི་ངང་ལས་བཾ་ལས་པདྨ་འདབ་མ་སྟོང་དང་ལྡན་པའི་ལྟེ་བ་ཡངས་ཤིང་རྒྱ་ཆེ་བའི་སྟེང་དུ་ཨ་དཀར་བོ་འོད་དུ་ཞུ་བ་ལས་ཟླ་བའི་དཀྱིལ་འཁོར་དཀར་བསིལ་ཉི་གང་བའི་སྟེང་དུ། རང་གི་སེམས་ཉིད་ཡི་གེ་ཧཱུཾ་ཡིག་རིན་པོ་ཆེ་མི་དཔོག་པའི་མདོག་ལྟ་བུ། དེ་ལས་འོད་ཟེར་འཕྲོས་པས་ཀླུ་ལ་སོགས་པའི་སེམས་ཅན་རྣམས་ཀྱི་ལས་ཉོན་གྱི་སྒྲིབ་པ་དག་ནས་ཀླུའི་དབང་ཕྱུག་རྒྱལ་བོའི་གོ་འཕང་ལ་བཀོད་ཚུར་འདུས་ཧཱུཾ་ཡིག་ལ་ཐིམ་པ་ལས། དེ་བཞིན་གཤེགས་པ་ཀླུའི་དབང་ཕྱུག་རྒྱལ་པོ་སྐུ་མདོག་རིན་པོ་ཆེ་མི་དཔོག་པའི་མདོག་ལྟ་བུ་སྤྲུལ་མགོ་བདུན་གདེངས་པའི་རྒྱབ་ཡོལ་ཅན། ཆོས་གོས་ངུར་སྨྲིག་གསོལ་བ།
དབུ་གཙུག་ཏོར་དང་ལྡན་ཅིང་མཚན་དང་དཔེ་བྱད་ཀྱིས་སྤྲས་པ། སེམས་ཅན་ཐམས་ཅད་ངན་འགྲོ་དང་ཀླུ་ཐམས་ཅད་ཀླུའི་སྐྱེས་གནས་ལས་ཐར་བར་བྱེད་པའི་ཕྱག་རྒྱ་ཅན། བཞིན་འཛུམ་བག་དང་ལྡན་པར་གྱུར་པའི་བདུན་དུ་པད་ཟླའི་གདན་ལ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་པ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་ཕྱག་གཡས་རིན་པོ་ཆེའི་མྱུ་གུ་དང་གཡོན་བུམ་པ་བསྣམས་པ། གཡས་སུ་པད་ཟླའི་གདན་ལ་བྱམས་པ་སྐུ་མདོག་དམར་པོ། ། ཞལ་གཅིག་ཕྱག་གཉིས་པ་གཡས་ཀླུ་ཤིང་གི་མགོ་ལྕོགས་མེ་ཏོག་དང་བཅས་པ་དང༌། གཡོན་རིལ་བ་སྤྱི་བླུགས་བསྣམས་པ། རྒྱབ་ཏུ་པད་ཟླའི་གདན་ལ་འཇམ་དཔལ་སྐུ་མདོག་གསེར་གཙོ་མ་ལྟ་བུ་ཞལ་གཅིག་ཕྱག་ཉིས་ཀྱིས་ཨུཏྤལ་བསྣམས་པ། གཡོན་དུ་པད་ཟླའི་གདན་ལ་སྤྱན་རས་གཟིགས་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་པདྨ་བསྣམས་པ། བཞི་ཀའང་དབུ་སྐྲ་རལ་བ་ཐོར་གཙུགས་སུ་བཅིངས་པ། རིན་པོ་ཆེའི་རྒྱན་སྣ་ཚོགས་པས་བརྒྱན་ཅིང་ལྷ་རྫས་ཀྱི་དར་གྱི་ན་བཟའ་གསོལ་བ།
ཞབས་རྡོ་རྗེ་སྐྱིལ་ཀྲུང་གིས་བཞུགས་ཤིང་གཙོ་བོ་ལ་བལྟ་བ། དེ་དག་གི་གཡས་སུ་བྱང་ཆུབ་སེམས་དཔའ་དཔག་ཏུ་མེད་པ་དང༌། གཡོན་ཕྱོགས་སུ་དགྲ་བཅོམ་པ་རྣམས་དང༌། འོག་ཕྱོགས་སུ་ཀླུའི་ཚོགས་དཔག་ཏུ་མེད་པ་རིན་པོ་ཆེ་ཐོགས་པ་ཐལ་མོ་སྦྱར་ནས་གྱེན་དུ་བལྟ་བ། གཙོ་འཁོར་ལྔའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུཾ་སྔོན་པོས་མཚན་པར་གྱུར། དེ་ལས་འཕྲོས་པས་རང་བཞིན་གྱི་གནས་ནས་བསྒོམས་པ་དང་འདྲ་བའི་ཀླུའི་དབང་ཕྱུག་རྒྱལ་བོའི་གཙོ་འཁོར་ལྔའི་ཡེ་ཤེས་པ་སྤྱན་དྲངས། ཛཿཧཱུཾ་བཾ་ཧོཿགཉིས་སུ་མེད་པར་གྱུར། སླར་ཡང་ཐུགས་ཀའི་ཧཱུཾ་ལས་འོད་ཟེར་འཕྲོས་པས་དབང་གི་ལྷ་རྣམས་སྤྱན་དྲངས།
ཁྱོད་རྣམས་ཀྱིས་འདི་ལ་མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས་དེ་རྣམས་ཀྱིས་བདུད་རྩིས་གང་བའི་བུམ་པ་ཐོགས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཨཱཿཧཱུཾ། ཞེས་གསུངས་ཤིང་དབང་བསྐུར་བས་སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས་གཙོ་བོ་ལ་རྣམ་སྣང་དང་འཁོར་རྣམས་ལ་གཙོ་བོས་དབུ་བརྒྱན་པར་གྱུར། ཨོཾ་སརྦ་ཏ་ཐཱ་ག་ཏཱ་ནཱ་ག་རཱ་ཛེ་ཤྭ་ར་ས་པཱ་རི་ཝ་ར་ཨརྒྷཾ་པྲ་ཏིཙྪ་ཧཱུཾ་སྭཱཧཱ་ནས། ཤཔྟ་པྲ་ཏཱིཙྪ་ཧཱུཾ་སྭཱཧཱའི་ བར་ཀྱིས་མཆོད། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། ། སོགས་ཤླཽ་ཀ་གཅིག་གིས་བསྟོད་ལ། གཙོ་བོའི་ཐུགས་ཀར་ཟླ་གདན་གྱིས་སྟེང་དུ་ཧཱུཾ་ཡྀག་གི་མཐའ་སྐོར་དུ། བཟླས་བྱའི་སྔགས་ཀྱིས་བསྐོར་བར་གྱུར་ བར་བསམས་ལ། ཏདྱ་ཐཱ།
ཨོཾ་སརྦ་ཏ་ཐཱ་ག་ཏཱ་བྷ་ག་ཝན་ན་ག་རཱ་ཛེ་ཤྭ་ར་ཨ་དྷིཥྛ་ན་ཨ་དྷིཥྛི་ཏི་སྭཱཧཱ། ཞེས་བཟླའོ། ། བཟླས་བ་རབ་འབུམ་ཕྲག་བཅུ་གཅིག་བྱ་བར་བཤད་ཀྱང༌། བསྡུ ་ ན་འབུམ་གསུམ་མམ་གཅིག་བཟླ་བར་བཤད། སརྦ་ཡོད་མེད་གཉིས་སྣང་ཡང་མེད་པ་བདེ་སྙམ། མཐར་ཡིག་བརྒྱས་བརྟན་པར་བྱས་ཏེ། དགེ་བ་འདི་ཡིས་མྱུར་དུ་བདག ། སོགས་ཀྱི་བསྔོ་སྨོན་ཀྱིས་རྒྱས་བཏབ་ བོ། ། དེ་ནས་དཀར་གཏོར་གསུམ་ཆབ་ཀྱིས་བྲན་ལ། ཨོཾ་ཨཱཿབིགྷྣནྟ་ཀྲི་ཏ་ཧཱུཾ་ཕཊ་ ཀྱིས་མཆོད་གཏོར་དང་ཡོ་བྱད་རྣམས་བསངས།
སྭཱ་བྷ་ཝས་ སྟོང་པར་སྦྱངས། སྟོང་བའི་ངང་ལས། པཾ་ལས་པདྨ་དང་ཨ་ལས་ཟླ་བའི་སྟེང་དུ། བྷྲུཾ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་མཆོད་རྫས་རྣམས་རང་རང་གི་མིང་ཡིག་དང་པོ་ཐིག་ལེས་བརྒྱན་པ་ཞུ་བ་ལས་བྱུང་བའི་རིན་པོ་ཆེ་སྣ་ཚོགས་དང་འབྲུ་བཅུད་ཟས་ནོར་གོས་སོགས་ལྷ་མིའི་དཔལ་འབྱོར་སྣ་ཚོགས་པ་བསམ་གྱིས་མི་ཁྱབ་པའི་སྤྲིན་གྱིས་ནམ་མཁའི་ཁམས་གང་བར་གྱུར་ བར་མོས་ནས། ཆོས་ཉིད་རྣམ་པར་དག་པའི་སྔགས་རྒྱས་སྦྱང་བ་ནི་ཐལ་མོ་ཁོང་སྟོང་བྱས་པ་སྐལ་བས་བདག་ལ། ཨོཾ་སྭ་བྷཱ་ཝ་བི་ཤུངྔྷ་སརྦ་དྷརྨཱ་བི་ཤུངྔྷོ྅ཧཾ། ནམ་མཁའ་མཛོད་ཀྱི་སྔགས་རྒྱས་མང་བོར་སྤེལ་བ་ནི། ཐལ་མོ་ཁོང་སྟོང་དུ་སྦྱར་བའི་ཚ ི གས་བར་མ་རྣམས་བཅག་ལ་དཔྲལ་བར་བཞག་སྟེ། ན་མཿསརྦ་ཏ་ཐཱ་ག་ཏེ་བྷྱོཿབི་ཤཱུ་མུ་ཁེ་བྷྱཿསརྦ་ཏད་ཁཾ་ཨུཏྒ་ཏེ་སྥ་ར་ན་ཨི་མཾ་ག་ག་ན་ཁཾ་སྭཱ་ཧཱ། ཞེས་དང་བདུད་རྩི་འཁྱིལ་བའི་སྔགས་རྒྱས་བདུད་རྩིར་བསྒྱུར་བ་ནི།
ཐལ་མོ་སྦྱར་བའི་ཁ་གྱེན་དུ་ཕྱེ་ཏེ་མཐེ་བོང་བསྣོལ་ལ། ཨོཾ་བཛྲ་ཨ་མྲྀ་ཏ་ཀུནྚ་ལི་ཧ་ན་ཧ་ན་ཧཱུཾ་ཕཊ་ ཅེས་དང༌། རྒྱ་ཆེ་ཤུགས་ལྡན་འོད་ཀྱི་སྔགས་རྒྱས་རྒྱ་ཆེར་ཐོབ་པར་བྱ་བ་ནི། གཡོན་ཁུ་ཚུར་བཅངས་པའི་མཛུབ་མོ་བསྒྲེང༌། གཡོན་རྡོ་རྗེ་ཁུ་ཚུར་སྙིང་ཁར་བཞག་ལ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀེ་ཏེ་ཨོཾ་སམྦྷ་ར་སམྦྷ་ར་ཧཱུཾ། ཞེས་པ་དང༌། ཡེ་ཤེས་དཀར་ཟླའི་འོད་ཀྱི་སྔགས་རྒྱས་འདོད་དགུར་ཐོབ་པར་བྱ་བ་ནི། ། གཡས་ཁུ་ཚུར་བཅ ི ངས་བ་སྙིང་ཁར་བཞག། གཡོན་མཐེ་བོང་ལག་མཐིལ་དུ་བཞག་པའི་མཆོད་སྦྱིན་གྱི་ཕྱག་རྒྱ་བྱས་ལ།
ཨོཾ་ཛྙཱ་ན་ཨ་ཝ་ལོ་ཀེ་ཏེ་ས་མནྟ་སྥ་ར་ན་རིསྨ་བྷ་ཝ་ས་མ་ཡ་མ་ཧཱ་མ་ཎྀ་དུ་རུ་དུ་རུ་ཧྲི་ད་ལ། ཛྭ་ལ་ནི་ཧཱུཾ། ཞེས་དང ། དབང་བསྒྱུར་འཁོར་ལོའི་ལྷ་སྤྱིའི་སྔགས་རྒྱས་དབང་དུ་བྱ་བ་ནི། སོར་མོ་ནང་དུ་བསྣོལ་བའི་རྡོ་རྗེ་བསྡམས་པ་ལས་མཐེ་བོང་གཉིས་བཤིགས་ཏེ་བསྒྲེངས་ལ། ན་མཿས་མནྟ་བུདྷ་ནཾ། གྲ་ཧེ་ཤྭ་རི་པྲ་བྷཉྫ་ཏི་མ་ཧཱ་ས་མ་ཡ་སྭཱ་ཧཱ། ཞེས་པས་མགྲོན་ཐམས་ཅད་ཀྱིས། དམ་ཚིག་གི་བདག་ལ་འགོ་ཞིང་ཕན་པ་དང་བདེ་བའི་འཕྲིན་ལས་འབའ་ཞིག་སྒྲུབ་པར་བསམ་ཏེ། ཕྱག་རྒྱ་རྣམས་ཕྱོགས་བཅུར་བསྟན་ནས་སྔགས་རྣམས་ལན་གསུམ་ལ་སོགས་པར་བརྗོད།
སྔགས་ལ་ཅུང་ཟད་མི་འདྲ་བའང་ཡོད་དོ། ། དེ་ལྟར་སྔགས་དྲུག་དང་ཕྱག་རྒྱ་དྲུག་གིས་རྫས་རྣམས་བདུད་རྩི་རྒྱ་མཚོ་ཆེན་པོར་བྱིན་གྱིས་བརླབས་པར་བསམ། བསྡུ་ན་ཀུན་རིག་གི་ཆ་གསུམ་ནང་ལྟར་སྔགས་རྒྱས་ལན་གསུམ་བྱིན་གྱིས་བརླབས་ཀྱང་རུང་ངོ༌། ། ད་ནས་བུམ་པ་བསངས་ཏེ། དེ་བཞིན་གཤེགས ་པའི་བུམ་པ་ལོངས་སྤྱོད་དང་ཆུ་མཚོ་དཔག་བསམ་གྱིས་ཤིང་ལྗོན་པ་སྣ་ཚོགས་ཀྱིས་གང་བའི་དབུས་སུ་པད་ཟླའི་གདན་ལ་ཧཱུཾ་ཡིག་མི་དཔོག་པའི་རིན་པོ་ཆེའི་མདོག་ལྟ་བུ་ལས་འོད་ཟེར་འཕྲོས་པས། ཞེས་པ་ནས། བཟླས་པའི་རང་བདག་བསྐྱེད་ཀྱི་སྐབས་བཞིན་བྱ་ལ། མཐར་ཡིག་རྒྱ་བརྗོད་དེ། མཆོད་བསྟོད་ཀྱང་བྱའོ། ། དེ་ནས་འདས་གཏོར་བྱིན་གྱིས་བརླབས་ ལ། །
བཅོམ་ལྡན་འདས་འཁོར་དང་བཅས་པའི་ལྗགས་འོད་ཟེར་གྱི་སྦུ་གུས་གཏོར་མའི་བཅུད་ཐམས་ཅད་དྲངས་ཏེ་གསོལ་བར་གྱུར་པར་བསམས་ལ། ཉེར་གཅིག་གམ་བདུན་གྱིས་ཕུལ། བཅོམ་ལྡན་འདས་འཁོར་དང་བཅས་པས་བདག་དང་གནས་ཁང་ས་ཕྱོགས་འདི་ཉིད་བྱིན་གྱིས་རློབ་ཏུ་གསོལ། ཞེས་ཐལ་མོ་སྦྱར་ལ་གསོལ་བ་གདབ་བོ། ། གཏོར་མ་གཉིས་པའང་བྱ་སྤྱོད་ལྟར་བྱིན་གྱིས་བརླབས་ཏེ། ཨ་ཀཱ་རོ་ཡན་ བདུན་གྱིས་འཇིག་རྟེན་སྐྱོང་བ་དང་གཞི་བདག་ལ་ཕུལ་ནས་འཕྲིན་ལས་བཅོལ་བས་འདོད་དོན་ཁས་བླངས་བར་བསམ་མོ། ། དེ་ནས་ཀླུའི་བུམ་པ་སོ་སོའི་གཅིག་ལས་མེད་ཀྱང་ཁྱད་པར་ཤེས་པར་བྱས་ཏེ། ཀླུའི་བུམ་པ་ཕྱི་བུམ་པ་ལ་ནང་ཀླུའི་ཕོ་བྲང་རིན་པོ་ཆེ་ལས་གྲུབ་པའི་རྒྱ་ཕིབ་དང་རྒྱན་སྣ་ཚོགས་ཀྱིས་མཛེས་པ་ཁོར་ཡུག་ཏུ་བྱ་སྐྱིབ་བྲག་རི་སྤང་ལྗོངས་མཚོ་རྫིང་བུ་ནགས་ཚལ་མེ་ཏོག་དང༌། ཆུ་བྱ་སྣ་ཚོགས་སྐད་སྙན་པར་སྒྲོག་པས་བསྐོར་བའི་དབུས་སུ་པདྨ་འདབ་མ་བརྒྱད་པའི་ལྟེ་བར་ཕུཿསྔོན་པོ་ཡོངས་སུ་གྱུར་པ་ལས་ཀླུའི་རྒྱལ་བོ་ནོར་རྒྱས་སྐུ་མདོག་སྔོན་པོ་སྤྲུལ་མགོའི་གདེངས་ཀ་བདུན་དང་ལྡན་པ། ཞལ་གཅིག་ཕྱག་གཉིས་ཀྱིས་ནོར་བུ་དང་པདྨ་འཛིན་པ།
དེའི་མདུན་དུ་ཡུམ་ཀླུ་མོ་ནོར་བུའི་ཅོད་པཎ་ཅན་སྤྲུལ་མགོའི་གདེངས་ཀ་ལྔ་དང་ལྡན་པ་ཕྱག་གཉིས་ནོར་བུ་དང་པདྨ་འཛིན་པས་ཐལ་མོ་སྦྱར་ནས་ཡབ་ལ་འདུད་པ། འདབ་མ་བརྒྱད་ལ་རིམ་པ་བཞིན་དུ་ཤར་དུ་ཕུཿདཀར་པོ། ། ལྷོར་ཕུཿསྔོ་སྐྱ། ནུབ་ཏུ་ཕུཿདམར་པོ། ། བྱང་དུ་ཕུཿསྔོན་པོ། ། ཤར་ལྷོར་ཕུཿདཀར་པོ། ། ལྷོ་ནུབ་ཏུ་ཕུཿསྔོ་སྐྱ། ནུབ་བྱང་དུ་ཕུཿསེར་པོ། ། བྱང་ཤར་དུ་ཕུཿདཀར་བོ་རྣམས་ཡོངས་སུ་གྱུར་པ་ལས་ཀླུ་ཆེན་བརྒྱད་དུ་གྱུར་པ་ནི་ཕྱོགས་བཞིའི་འདབ་མ་ལ་ཤར་དུ་སྟོབས་ཀྱི་རྒྱུ་དཀར་བོ། ། ལྷོར་དུང་སྐྱོང་སྔོ་སྐྱ།
ནུབ་ཏུ་མཐའ་ཡས་སེར་བ། ། བྱང་དུ་ཝ་རུ་ཎ་སྔོན་པོ། ། མཚམས་བཞིའི་འདབ་མ་ལ། ཤར་ལྷོར་འཇོག་པོ་དམར་བོ། ། ལྷོ་ནུབ་ཏུ་རིགས་ལྡན་སྔོ་སྐྱ། ནུབ་བྱང་དུ་པདྨ་སེར་པོ། ། བྱང་ཤར་དུ་པདྨ་ཆེན་པོ་དཀར་བོ། ། ཀླུ་ཆེན་བརྒྱད་པོ་ཐམས་ཅད་ཀྱང་ཞལ་གཅིག་ཕྱག་གཉིས་ཀྱིས་བུམ་པ་བཟུང་ནས་གཙོ་བོ་ལ་འདུད་ཅིང་སྤྲུལ་གྱི་གདེངས་ཀ་བདུན་བདུན་དང་ལྡན་པ། གཙོ་འཁོར་ཐམས་ཅད་ཀྱི་སྤྱི་གཙུག་ཏུ་ཡིད་བཞིན་གྱི་ནོར་བུ་རིན་པོ་ཆེའི་བརྒྱན་དང་བཅས་པའི་སྟོད་ལྷའི་རྣམ་པ་ལ་རིན་པོ་ཆེའི་རྒྱན་དང་ན་བཟའ་གསོལ་ཞིང་སྨད་སྤྲུལ་མཇུག་ཏུ་འཁྱིལ་བ། དེ་ཐམས་ཅད་ཀྱི་སྤྱི་བོར་ཨོཾ།
མགྲིན་པར་ཨཱཿཐུགས་ཀར་ཧཱུཾ་གིས་མཚན་པར་གྱུར། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་པས་རྒྱ་མཚོ་ཆེན་པོའི་ཀློང་ནས་ཀླུའི་རྒྱལ་པོ་འཁོར་དང་བཅས་པ་སྤྱན་དྲངས། ཨོཾ་ཨེ་ཧྱེ་ཧི་ནཱ་ག་རཱ་ཛཱ་ཨ་དྷི་པ་ཏི་ས་པཱ་རི་ཝ་ར་ས་མ་ཡ་ཛ་ཛཿཛཿཧཱུཾ་བཾ་ཧོཿ རང་རང་གི་དམ་ཚིག་པ་དང་གཉིས་སུ་མེད་པར་གྱུར། པདྨ་ཀ་མ་ལ་ཡེ་སྟྭཾ།
དེ་ནས་མཆོད་གཏོར་བྱིན་གྱི ས་ རླབས་ཏེ། ཨོཾ་ཕུཿཕུཿནཱ་ག་ར་ཛ་ས་པཱ་རི་ཝ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་སོགས་ཆུ་གཉིས་སྔོན་དུ་འགྲོ་བའི་ཉེར་སྤྱོད་ཀྱི་བར་རོལ་མོ་བཅས་མཆོད། གདེངས་ཀ་ནོར་བུ་འབར་བའི་འོད་ཀྱིས་ ནི། ། ས་འོག་མུན་པའི་ཚོགས་རྣམས་འཇོམས་མཛད་ཅིང༌། །
བསྟན་ལ་རབ་དགའ་མཐུ་སྟོབས་བསམ་མི་ཁྱབ། ། ཀླུ་རྒྱལ་འཁོར་དང་བཅས་ལ་བསྟོད་པར་བགྱི། ། ཞེས་བསྟོད། དེ་ནས་གཏོར་མ་མཚན་སྔགས་སོ་སོའི་མཐར་ཨ་ཀ་རོ་བཏགས་ལ་འབུལ་བའམ། བསྡུ་ན། ཨོཾ་ཧི་ལི་ཧི་ལི་ཕྲུཾ་ཕུཿསྭཱ་ཧཱ། ལན་གསུམ་དང༌། ཨོཾ་བྷཀྵ་ཡ་བྷཀྵ་ཡ་ས་མ་ཡ་ཏིཥྛ་ཕྲུཾ་ཕུཿསྭཱ་ཧཱ། གསུམ་གྱིས་བསྔོས་ལ། ཀླུ་ཆེན་བརྒྱད་པོ་འཁོར་བཅས་ཀྱིས། །
མཆོད་སྦྱིན་གཏོར་མ་འདི་བསྣམས་ལས། ། བདག་དང་སྦྱིན་བདག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག ། ཞེས་པའི་བར་གྱིས་འཕྲིན་ལས་བཅོལ་བས་ཁས་བླངས་བར་བསམ། དེ་ནས་བཟླས་པ་བྱ་བ ་ ན ི ། རང་གི་ཐུགས་ཁའི་ཧཱུཾ་ལས་འོད་ཟེར་འཕྲོས་ཀླུ་རྒྱལ་འཁོར་བཅས་ཀྱི་ཟུགས་ཀར་ཕོག དེ་རྣམས་ཀྱི་ཐུགས་ཀའི་ཕུཿལས་འོད་ཟེར་ལྕགས་ཀྱུ་ལྟ་བུ་འཕྲོས་པས་ཕྱོགས་བཅུའི་འཇིག་རྟེན་ཁམས་ཀྱི་ཚེ་དབང་དཔལ་འབྱོར་ལོངས་སྤྱོད་ཐམས་ཅད་འོད་ཀྱི་རྣམ་པར་བཀུག་སྟེ་བུམ་ནང་གི་རྫས་དང་གནས་ཁང་ལ་སོགས་པར་ཐིམ་པས་མི་མཛད་པའི་གཏེར་གྱི་ཕུང་བོར་གྱུར་པར་བསམས་ལ། ཨོཾ་ཕུཿནཱ་ག་རཱ་ཛ་བ་སུ་ཀི་ཕུཿསྭཱཧཱ།
ཨོཾ་ཕུཿནཱ་ག་རཱ་ཛཱ་ཀར་ཀོཊ་ཡ་ཕུཿསྭཱཧཱ། ཨོཾ་ཕུཿནཱ་ག་རཱ་ཛཱ་ཤངྑ་པཱ་ལ་ཡ་ཕུཿསྭཱཧཱ། ཨོཾ་ཕུཿནཱ་ག་རཱ་ཛ་ཨཱ་ནནྟ་ཡ་ཕུཿསྭཱཧཱ། ཨོཾ་ཕུཿནཱ་ག་རཱ་ཝ་རུ་ཎ་ཡ་ཕུཿསྭཱཧཱ། ཨོཾ་ཕུཿནཱ་ག་རཱ་ཛཱ་ཏཀྵ་ཀཱ་ཡ་ཕུཿསྭཱཧཱ། ཨོཾ་ཕུཿནཱ་ག་རཱ་ཛཱ་ཀུ་ལི་ཀཱ་ཡ་ཕུཿསྭཱཧཱ། ཨོཾ་ཕུཿནཱ་ག་རཱ་ཛཱ་པདྨ་ཡ་ཕུཿསྭཱཧཱ། ཨོཾ་ཕུཿནཱ་ག་རཱ་ཛཱ་མ་ཧཱ་པདྨ་ཡ་ཕུཿསྭཱཧཱ། ཞེས་བརྒྱ་རྩ་ཅི་འགྲུབ་སོགས་བྱ། ཡིག་བརྒྱས་བརྟན་པར་བྱས་ཏེ་སླར་ཡང་མཆོད་ཅིང་བསྟོད་ལ། །
གྲུབ་ན་ཀླུ་གཏོར་ཡང་གཏོར་ཞིང༌། བུམ་པ་ཞག་བདུན་ནམ་གསུམ་དུ་བསྒྲུབ་པོ། ། བཞི་པ་ནི། འདོམ་གང་ལ་སོགས་པའི་ས་བརྐོས་པའི་འོག་ཏུ་བྱི་དོར་ལེགས་པར་བྱས་ཤིང་འོག་དང་ལོགས་རྣམས་སུ་གཡམ་བ་བཟང་པོའི་རྡོ་ཁང༌། རྩིག་པ་དང་མཛོད་ལྟ་བུར་འཇོག་ཀྱང་རུང༌། རང་གི་ཁང་བའི་ཤར་ངོས་སུ་བྱེད་པའི་གཞི་དེར་ཀླུ་སྨན་སོགས་བཅས་འོག་ཏུ་ཀླུའི་བུམ་པ་དང་སྟེང་དུ་དེ་བཞིན་གཤེགས་པའི་བུམ་པ་བཞག་གོ ། གལ་ཏེ་བུམ་པ་གཅིག་ལས་མ་རྙེད་ན་དེའི་ནང་གི་འོག་ཏུ་ཀླུ་རྣམས་དང་སྟེང་དུ་བཅོམ་ལྡན་འདས་འཁོར་བཅས་བསྐྱེད་དགོས་སོ། ། བུམ་པ་དགུ་ལ་སོགས་པ་ཡོད་ན་ནི། ཕྱོགས་མཚམས་ཇི་ལྟར་ཡིན་པ་མ་ནོར་བར་འཇུག་ཅིང་སྟེང་དུའང་གཡམ་པ་བཟང་བོས་བཀབ་པའི་སྒྲོམ་ལེགས་པར་བྱས་པའི་སྟེང་དུ་ས་གཙང་མས་བཀང་སྟེ་འཐས་པར་བྱའོ། ། གྲུབ་ན་ཞག་བདུན་ལ་སོགས་པར་ཀླུ་གཏོར་དང་མཆོད་པ་བྱས་པའི་སྟེང་དུ་གཙུག་ལག་ཁང་དང་རྟེན་བཞེངས་པའམ།
དེ་ལྟར་མིན་ཀྱང་རུང་སྟེ་བུམ་པ་གང་དུ་བཅུག་པའི་ཡུལ་དེར་དཔལ་འབྱོར་ཕུན་སུམ་ཚོགས་པ་མང་བོ་འབྱུང་བར་གསུངས་ཤིང༌། ཁྱད་པར་དུ་ཀླུ་དབང་རྒྱལ་བོའི་སྒྲུབ་ཐབས་ལས། ཁང་བའི་ཤར་དུ་གཏེར་དུ་སྦས་ན་ཕོངས་པའི་སྡུག་བསྔལ་ཐམས་ཅད་དང་བྲལ་བར་འགྱུར་རོ། ། ཀླུའི་གནོད་པ་ཐམས་ཅད་དང་བྲལ་བར་འགྱུར་རོ། ། ཁྱིམ་དེའི་སྐྱེས་པ་དང་བུད་མེད་ཐམས་ཅད་དར་བར་འགྱུར་རོ། ། ཞེས་གསུངས་སོ། ། ཡང་དེ་ཉིད་ལས། མཚམས་སུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀླུའི་དབང་ཕྱུག་རྒྱལ་བོའི་མཚན་ཉིད་ཤུ་རྩ་རེ་རེ་བརྗོད་པར་བྱའོ། ། ཞེས་གསུངས་པ་ལྟར་ཀླུ་དབང་གི་མཚན་ནས་བརྗོད་དེ་ཕྱག་འཚལ་བ་དང་འདོད་དོན་འགྲུབ་པའི་གསོལ་འདེབས་བྱས་ན་དོན་གང་ཡིན་བདེ་འགྲུབ་པར་འགྱུར་རོ། ། སྨྲས་པ།
ཕན་བདེའི་ལོངས་སྤྱོད་འབྱུང་གནས་བུམ་གཏེར་ཞེས། ། རྒྱ་བོད་མཁས་པ་དག་ལ་རབ་གྲགས་ཀྱང༌། ། ཚུལ་བཞིན་ཕྱག་ལེན་ཤེས་པ་དཀོན་མཐོང་ནས། ། མཁས་པའི་ཕྱག་བཞེས་བཞིན་དུ་ལེགས་པར་བཀོད། ། ཅེས་པ་འདི་ཡང་བཤད་སྒྲུབ་མིང་ཅན་གྱིས་དོན་གཉེར་ཅན་འགའ་ཞིག་གི་དོན་དུ་དམ་པའི་མན་ངག་བཞིན་འཇུག་པ་བདེ་བར་སྦྱར་བའོ། ། མངྒ་ལཾ།། །། ༄༅། །ལྟོ་འཕྱེ་བརྟག་ཚུལ་དང་ལོངས་སྤྱོད་འཕེལ་ཐབས་ནི། ན་མོ་བཛྲ་དྷཱ་ར་ཡེ། འདིར་ལྟོ་འཕྱེ་བརྟག་པའི་ཚུལ་སོགས་འཆད་པ་ལ་གསུམ་དེ་བརྟག་པ་དང༌། བསྐྱེད་ཅིང་མཆོད་པ་སོགས་དང༌།
ལོངས་སྤྱོད་འཕེལ་ཐབས་གཞན་བཤད་པའོ། ། དང་པོ་ལ་གཉིས། ། བཻ་དཀར་ནས་འབྱུང་བ་དང༌། སྔགས་རིམ་ནས་བཤད་ཚུལ་ལོ། ། དང་པོ་ནི། གཞི་གང་དུ་ས་གཞི་ཇི་ལྟར་འཚམ་པ་བྱི་དོར་བྱས་ལ། ཐིག་ཆེན་བརྒྱད་པོ་སྤྱི་ལྟར་གདབ་ཅིང་ཆེ་ཆུང་ཇི་ལྟར་རིགས་པར་བྱས་ཏེ། ཕྱོགས་བཞིར་ཆ་ཆེན་བཅུ་བཅུར་ཕྱེ་བ་ལས། ནང་གསེས་ཀྱིས་ཆ་ཕྲན་དགུ་རེ་གདབ། དེ་ལྟར་བྱས་ཀྱང་ཕྱོགས་རེ་རེའུ་མིག་དགུ་བཅུ་རེ་འབྱུང་བ་ནི།
ཁྱིམ་ཟླ་སུམ་རེའི་ཞག་དང་གྲངས་མཉམ་ཞིང༌། མཐའི་རེའུ་མིག་ཀུན་བསྡོམས་པ་ནི་ཁྱིམ་ཞག་སུམ་བརྒྱ་དྲུག་ཅུ་དང་མཚུངས་སོ། ། དེ་ཡང་ལྟོ་འཕྱེ་ནི། གདེངས་ཀ་དང་ལྡན་ཞིང་སྟོད་མི་ལ་སྨད་སྦྲུལ་མཇུག་ཅན། ལག་པ་གཡོན་རྣ་བ་གཡོན་པ་ལ་བཀབ་ཅིང༌། གཡས་རིན་པོ་ཆེ་དཀུར་བཏེན་པ། ལུས་ཀྱི་དཀྱུས་སུ་མཐོ་བཅུ་བ། ཞེང་ལ་ཡང་རང་ཞལ་དོ། ། གདེངས་ཀ་རང་ཞལ་སྙིང་ག་གསང་གནས་བཅས་མཐོ་ལྔ་དང༌། སྦྲུལ་མཇུག་ཉིད་མཐོ་ལྔ་སྟེ།
ལུས་ལ་ཀླུ་ཆེན་པོ་བརྒྱད་གནས་སོ། ། ནག་རྩིས་འདི་ལུགས་ཀྱི་བརྒྱད་པ་དགུ་ན་ར་བ་བུ་མོའི་ཁྱིམ་ནས་བརྩམས་ཏེ། ཐོག་མར་ཤར་ལྷོ་ནས་གཡས་བསྐོར་དུ་ཁྱིམ་ཞག་རེ་ལ་ཆ་ཆུང་རེ་སྤྱོད་ཅིང༌། བརྒྱད་པ་དགུ་བ་བཅུ་བ་སྟེ་དགུན་གསུམ་ལ་མགོ་ལྷོ། ། བཅུ་གཅིག་པ་སོགས་དཔྱིད་གསུམ་ལ་མགོ་ནུབ། གཉིས་པ་སོགས་དབྱར་གསུམ་ལ་མགོ་བྱང༌། ལྔ་བ་སོགས་སྟོན་གསུམ་ལ་མགོ་ཤར་དུ་བལྟའོ། ། ཧོར་ཟླ་དགུ་བ་བཅུ་གཉིས་པ་གསུམ་པ་དྲུག་པ་སྟེ་འབྲིང་བོ་བཞིའི་ཞག་པོ་བཅོ་ལྔའི་དུས་སུ་ནི་ཕྱོགས་ཀྱི་ཚངས་ཐིག་ནས་མགོ་བོ་གནས་སོ། ། ས་དམིགས་དངོས་གྲུབ་བླང་བའི་ཚུལ་ནི། ། དཔེར་ན།
དབྱར་འབྲིང་བོ་ཧོར་ཟླ་གསུམ་པའི་བཅོ་ལྔ་ལ་བབ་བའི་སྐབས་ཡིན་ན། མགོ་བྱང་མཇུག་མ་ལྷོར་བསྟན་ལ། བྱང་ནས་ཆ་ཆེན་གསུམ་ལ་གདེངས་ཀ་དང་ཞལ་དང་སྙིང་ག་གསུམ་སྟེ་ཆ་ཕྲན་ཕྱེད་དང་ཉེར་བརྒྱད་དོར་བའི་འོག་དེར་ཚངས་པའི་ཐིག་ནས་མདུན་ངོས་སུ་ཆ་ཕྲན་བཅུ་བཞི་དོར་བས་ས་དམིགས། ། ཤར་ནུབ་ཏུ་ཕྱེད་དང་ལྔ་དང༌། ལྷོ་བྱང་དུ་ཕྱེད་དང་དགུའི་ཆ་ཕྲན་གྱི་ས་ནི་དངོས་གྲུབ་བླང་བའི་གནས་ཏེ། མཆོད་པ་དང༌། བརྐོ་ཚུལ་ནི་འོག་ཏུ་འཆད་པར་འགྱུར་རོ། ། འདི་ནི་ཁྱིམ་ཞག་གི་དབང་དུ་བྱས་པའི་ལྟོ་འཕྱེ་བརྟག་ཚུལ་ལོ། ། གཉིས་པ་སྔགས་རིམ་ནས་འབྱུང་བ་བཞིན་བཀོད་ན། སྔགས་རིམ་ཆེན་མོ་ལས།
གཞི་གང་ཡིན་གྲུབ་བཞིར་བྱས་པ། དེའི་ཕྱོགས་བཞི་བོ་རེ་རེ་ཡང་ཟླ་བ་གསུམ་གྱི་ཞག་གྲངས་དང་མཐུན་པར་རེའུ་མིག་དགུ་བཅུ་རེ་བྱའོ། ། དེ་ལ་ལྟོ་འཕྱེ་གནས་པ་དང༌། རྒྱུ་བའི་ཚུལ་ནི། སྟོན་ཟླ་ར་བརྒྱད་པའི་ཚེས་གཅིག་ལ་མགོ་བྱང་ཤར་འཚམས་ཀྱི་རེའུ་མིག་ཏུ་བཞག་ནས་ནས་མཇུག་རྩེ་ལྷོ་ནུབ་ཀྱི་རེའུ་མིག་ཏུ་བཞག་སྟེ་ཁ་ལྷོར་བལྟས་ནས་གནས་ སོ། ། དེ་ནས་ཞག་རེ་སོང་བ་ན་མགོས་ལྷོ་ངོས་སུ་རེའུ་མིག་རེ་དང་མཇུག་རྩེས་བྱང་ངོས་སུ་རེའུ་མིག་རེ་བགྲོད་ནས་གཡས་བསྐོར་གྱིས་འཕོའོ། ། ཟླ་བ་གསུམ་ལ་ཕྱོགས་རེའི་རེའུ་མིག་དགུ་བཅུ་རེ་བགྲོད་པས། ལོ་གཅིག་ལ་ཕྱོགས་བཞིའི་རེའུ་མིག་དགུ་བཅུ་པ་ཕྲག་བཞི་ག་འཁོར་རོ། ། དེ་ཡང་གཞོགས་གཡོན་འོག་ཏུ་བཅུག་ནས་ཉལ་བའི་གདེངས་ཀ་ནས་མཇུག་རྩེའི་བར་ལ་མཐོ་བཅུ་ཡོད་ལ། མཐོ་རེས་རེའུ་མིག་དགུ་རེ་ནོན་པས་ཕྱོགས་དང་མཚམས་གང་དུ་གནས་པའི་ཚེ་ཡང་རེའུ་མིག་དགུ་བཅུ་རེ་ནོན་ནོ། །
ལུས་ཀྱི་ཞེང་གིས་ནི་སའི་རེའུ་མིག་གི་ཆ་དཀུ་ཁྱབ་པར་ཉལ་ཞིང་གསང་གནས་ནི་ཕྱོགས་མཚམས་གང་ལ་གནས་པའི་ཚེ་ནའང་དེའི་དབུས་སུ་བཞག་ནས་གནས་ཏེ། ཞེས་དང༌། གཞན་ཡང་ཀླུ་ཆེན་པོ་བརྒྱད་ཀྱང་དེའི་མཇུག་རྩེ་སོགས་བརྒྱད་ན་གནས་ཏེ། ཞེས་གསུངས་པ་ལྟར་རོ། ། བརྐོ་བའི་གནས་ཀྱང༌། དེ་ཉིད་ལས། མགོ་ཤར་དུ་བསྟན་པའི་དབང་དུ་བྱས་ན་མགོས་རེའུ་མིག་གང་ནོན་པའི་ཕྱོགས་དེ་ནས་རེའུ་མིག་དགུ་གསུམ་ཉེར་བདུན་དོར་བའི་བར་བརྐོར་མི་རུང་བས་མཚམས་དེ་ནས་ནུབ་ཏུ་རེའུ་མིག་དགུ་དང༌། རྒྱས་ཀྱི་ལུས་ཀྱིས་ནོན་པའི་ས་ནས་མདུན་དུ་རེའུ་མིག་ཕྱེད་དང་བཅུ་བཞིའི་བར་བརྐོར་མི་རུང་བས། མཚམས་དེ་ནས་ལྷོར་རེའུ་མིག་ཕྱེད་དང་ལྔ་ནི་དང་པོར་བརྐོ་བའི་ས་དམིགས་སོ། ། དེ་ནི་མཆན་གྱི་མདུན་དུ་བཞེད་པས།
མཆན་གྱི་ཐད་དུ་རེའུ་མིག་དགུ་སྤངས་པར་བརྐོ་བའི་ལུགས་སོ། ། ཞེས་གསུངས་པ་ལྟར་ཏེ། འདི་ནི་ཉིན་ཞག་གི་དབང་དུ་བྱས་པའོ། ། ལྟོ་འཕྱེ་ནི་མཐའ་གཅིག་ཏུ་ས་དེ་དང་དེར་གནས་པར་མ་ངེས་ཀྱང༌། འཕྲོད་མི་འཕྲོད་ཀྱི་རྟེན་འབྲེལ་བརྟག་པ་ཡིན་པས། ལུགས་གཉིས་གང་བྱས་ཀྱང་མི་འགལ་ལོ། ། གཉིས་པ་ནི། སྔགས་རིམ་ལས། དེ་འདྲའི་ལྟོ་འཕྱེ་བསམ་ལ་འོག་མ་ལ་སོགས་པས་མཆོད་པར་བྱའོ། ། ཞེས་གསུངས་པ་ལྟར་ན།
དེར་ལྟོ་འཕྱེའི་གཟུགས་འབྲི་བའམ་མ་བྲིས་ཀྱང་ཆོག་པར་སེམས་ལ། འོན་ཀྱང་གཞི་དེར་ལྟོ་འཕྱེ་ཉིད་དངོས་སུ་ཡོད་པར་མོས་ནས་མཆོད་པར་བྱ་དགོས་སོ། ། དེའི་ཕྱིར་མ་བསྐྱེད་ཀྱང་མི་འགལ་ཞིང༌། བསྐྱེད་པར་འདོད་ན། ཐོག་མར་བདག་བསྐྱེད་རྒྱས་བསྡུས་གང་རུང་ཞིག་སྔོན་དུ་བཏང་སྟེ། རྒྱས་པར་ན་ས་བསླང་བ་དང་སྦྱང་བ་སོགས་བྱས་ལ། ལྟོ་འཕྱེའི་ཐིག་གདབ། གྲུབ་དེའི་གཟུགས་འབྲི་ཞིང༌། མིན་ནའང་ས་དམིགས་ངེས་པར་བྱ། ཆུ་གཉིས་ཉེར་སྤྱོད།
དཀར་གསུམ་མངར་གསུམ་གཏོར་མ་དང་བཅས་པ་དང༌། གཞི་བདག་གི་གཏོར་མ་ཡང་བཤམས། རྐོ་མཁན་དང་འཇོར་སོགས་སྟ་གོན་བྱས་ཏེ། སྭ་བྷཱ་ཝས་སྦྱངས། སྟོང་བའི་ངང་ལས་རང་གི་མདུན་དུ་ས་བདག་ལྟོ་འཕྱེ་ཆེན་པོ་སྟོད་མི་ལ་སྨད་སྤྲུལ་འཇུག་ཅན། སྐུ་མདོག་དཀར་བོ་གཡས་ནོར་བུ་དཀུར་བརྟེན་ཅིང༌། གཡོན་རྣ་བར་བཀབ་པ། ཉལ་སྟབས་ཀྱིས་བཞུགས་པའི་སྤྱི་བོར་མཐའ་ཡས་སྔོན་པོ། ། རྣ་བར་པདྨ་དཀར་པོ། ། མགྲིན་པར་འཇོག་པོ་དམར་པོ། །
སྙིང་ཁར་ནོར་རྒྱས་ལྗང་ཁུ། དཔུང་བར་པདྨ་ཆེན་པོ་སེར་པོ། ། ལྟེ་བར་རུང་སྐྱོང་དཀར་བོ། ། གསང་གནས་སུ་སྟོབས་རྒྱུ་ལྗང་ཁུ། མཇུག་རྩེར་རིགས་ལྡན་སྔོན་པོ་རྣམས་སྟོད་མི་ལ་སྨད་སྤྲུལ་མཇུག་ཅན། ཕྱག་གཉིས་ཐལ་མོ་སྦྱར་བ། སྤྲུལ་གྱི་གདེངས་ཀ་དང་རིན་པོ་ཆེས་བརྒྱན་ཅིང་འཛུམ་པའི་ཉམས་ཅན་ཏུ་གྱུར། མཆོད་གཏོར་རྣམས་སོ་སོར་རམ། ཡང་ན། བསང་སྦྱངས།
སྟོང་བའི་ངང་ལས་བྷྲུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ཨོཾ་འོད་དུ་ཞུ་བ་ལས་བྱུང་བའི་མཆོད་གཏོར་རྣམས་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ། ཨོཾ་ནཱ་ག་རཱ་ཛཱ་ས་པཱ་རི་ཝ་ར་ཨརྒྷཾ་ སོགས་ཀྱིས་མཆོད་ལ། ཨོཾ་ཧི་ལི་ཧི་ལི་མ་ཧཱ་ལི་ཕྲུཾ་ཕུཿསྭཱ་ཧཱ། གསུམ་དང༌། ཨོཾ་བྷཀྵ་ཡ་བྷཀྵ་ཡ་ས་མ་ཡ་ཏིཥྛ་ཕྲུཾ་ཕུཿསྭཱཧཱ། ཞེས་པ་ལན་བདུན་སོགས་ཀྱིས། གཏོར་མ་སོགས་བསྔོ། ། ས་བདག་ལྟོ་འཕྱེ་ཆེན་པོ་དང༌། །
ཀླུ་ཆེན་བརྒྱད་པོ་འཁོར་བཅས་ཀྱིས། ། མཆོད་སྦྱིན་གཏོར་མ་འདི་བཞེས་ལ། ། བདག་དང་སྦྱིན་བདག་འཁོར་བཅས་ཀྱི། ། ནད་གདོན་བར་ཆད་ཀུན་ཞི་ཞིང༌། ། ཚེ་དཔལ་བསོད་ནམས་དབང་ཐང་དང༌། ། སྙན་གྲགས་ལེགས་ཚོགས་གོང་དུ་སྤེལ། ། གནས་འདིར་བཀྲ་ཤིས་བྱིན་ཆགས་ཤིང༌། ། འདོད་དོན་ཡིད་བཞིན་འགྲུབ་པ་དང༌། ། ལོ་ལེགས་རྩི་བཅུད་རྒྱས་བར་མཛོད། ། ཞེས་འཕྲིན་ལས་བཅོལ།
དེ་ནས་གཞི་བདག་གཏོར་མ་སྤྱི་ལྟར་བསྔོ། ། རྐོ་མཁན་བསང་སྦྱངས། སྟོང་བའི་ངང་ལས་སྐད་ཅིག་གིས་ཁྲོ་བོའི་རྒྱལ་བོ་བགེགས་མཐར་བྱེད་སྐུ་མདོག་སྔོན་པོ། ། ཞལ་གཅིག་ཕྱག་གཉིས་པ་གཡས་རྡོ་རྗེ་མཚན་པའི་ཏོག་རྩེ་དང༌། གཡོན་སྡིགས་འཛུག་མཛད་པ། སྟག་ལྤགས་ཀྱི་ཤམས་ཐབས་གསོལ་ཞིང༌། གཡོན་བརྐྱང་གིས་བཞུགས་པར་གྱུར། ཁ་ལྟོ་འཕྱེ་མགོ་པོ་ལྟ་བའི་ཕྱོགས་སམ། ཤར་དུ་ཕྱོགས་ཏེ་ལམ་བཞི་རྒྱབ་པའི་ས་བླངས་ནས་གཏོར་མའི་ནང་དུའམ། ཕྱི་རོལ་དུ་དོར་ལ།
ལྟོ་འཕྱེ་རྒྱལ་བོ་འཁོར་དང་བཅས་པ་རྣམས་རུ་ང་དང་ཕྲག་དོག་མི་བྱེད་བར་བྱམས་པའི་སེམས་དང་ལྡན་པར་མཛད་དུ་གསོལ། ། ཞེས་བརྗོད། ཡང་ལྟོ་འཕྱེའི་རྒྱབ་བམ། བྱང་དུ་བལྟས་ཏེ་ཕྱོགས་བཞི་དང་དབུས་སུ། ཁམ་ལྔ་རྒྱབ་པའི་ས་ནི་ས་གཞི་དེའི་དབུས་སུ་འགྲམ། དེ་ནས་གཞན་རྣམས་ཀྱིས་བརྐོང་རུང༌། ཁ་ཅིག་རྐོ་བའི་ཚེ། ཁམ་བཞི་རྒྱབ་པ་ནི་ཤར་དུ་ཕྱོགས་ཏེ། ཤར་ནས་ཁམས་གཉིས་དང༌། བྱང་དུ་ཕྱོགས་ཏེ་དེ་ནས་ཁམ་གཉིས་ཏེ་བཞི་ཡིན་ལ།
ཁམ་ལྔ་རྒྱབ་པ་ནི་དབུས་སུ་ཡིན་ཟེར་བ་སོགས་མི་འདྲ་བའང་སྣང་ ངོ༌། ། གསུམ་པ་ལོངས་སྤྱོད་འཕེལ་ཐབས་བཻ་དཀར་ནས་འབྱུང་བ་བཞིན་བཀོད་ན། ཤིང་ཚེ་གང་ཤོང་བའི་རྫ་བུམ་གྱི་ནང་དུ། རབ་སྤྲ་ཚིལ་དང་ཁམ་ས་ལས་ཀླུ་ནོར་རྒྱས་སྐུ་སོར་བརྒྱད་པ་སྟོད་མི་ལ་སྨད་སྤྲུལ་འཇུག་ཅན་གདེངས་ཀ་བདུན་ལྡན། ། གཡས་ལ་རིན་པོ་ཆེ་འབར་བ་དང་གཡོན་གཏེར་བུམ་གྱི་ཁ་ལ་མེ་ཏོག་ཨུཏྤལ་བསྣམས་པས་ཡུམ་ལ་འཁྱུད་པ། ཡུམ་ཀླུ་མོ་སོར་བདུན་པའམ་དྲུག་པ་གདེངས་ཀ་ལྔ་ལྡན། ནོར་བུ་བཅས་ཕྱག་ཐལ་མོ་སྦྱར་ཏེ་ཡབ་ལ་གཟིགས་པ། ནོར་བུའི་ཅོད་པན་ཅན། གཉིས་ཀའང་རིན་པོ་ཆེའི་རྒྱན་གྱིས་སྤྲས་ཤིང༌། བ་དམར་དང་ར་དཀར་གྱི་འོ་མ་དང་གྷི་ཝང་གིས་བྱུགས།
དེ་འདྲ་བའི་ཀླུ་རྒྱལ་ཡབ་ཡུམ་གྱི་གཟུགས་ཐུམ་པའི་ནང་དུ་གཞུག ། མ་གྲུབ་ན་བྲིས་པས་ཀྱང་འཐུས་འོག་མཐར་བཙན་ཕྱུག་གི་ལག་ནས་འོངས་བའི་འབྲུ་སྨན་དར་སོགས་ཀླུ་ལ་མི་གནོད་པའི་རིགས་དང༌། ཁྱད་པར་རིན་པོ་ལྔ་དང༌། ནོར་ལྷ་རྣམས་ཀྱི་མཚན། ཆེ་བཙན་ཕྱུགས་པོ་རྣམས་ཀྱི་མིང་དང༌། དཀར་གསུམ་མངར་གསུམ་གྱི་རིལ་བུ་སོགས་ཀྱང་འཇུག་ཅིང༌། བུམ་པ་རང་བཞིན་གྱིས་དཀར་བ་མིན་ན་དཀར་རྩིས་བྱུགས་ལ། བཀྲ་ཤིས་རྟགས་བརྒྱད་དང་མདུན་ངོས་སུ་ནོར་བུ་འབར་བ་བྲི། ཀླུ་ཐེབས་པའི་ཡར་ངོས་ཚེས་ལ། ཀླུའི་བསྙེན་པ་སྔོན་དུ་བཏང་ནས།
ཤ་ཆང་སྒོག་བཙོང་སོགས་སྤངས་ཏེ། ཡི་དམ་གང་རུང་གི་བདག་བསྐྱེད་རྒྱས་སྡུས་ཅི་རིགས་བྱས་ནས། རང་ཉིད་ཁ་ལྷོར་བསྟན་མདུན་དུ་མཉྫི་སོགས་ཀྱི་སྟེང་དུ་བུམ་པ་བཞག་སྟེ། མཐར་བ་རའི་དཀར་གསུམ་དང་མངར་གསུམ་ཆུ་གཉིས་ཉེར་སྤྱོད་བཅས་པའི་མཆོད་པ་དང་གཏོར་མ་བཤམས་ལ། རྒྱུད་སྡེ་འོག་མ་ལྟར་བྱིན་བརླབ་བྱ། བུམ་པའི་ནང་དུ་ཀླུའི་ཕོ་བྲང་དང་དེར་ཀླུ་བསྐྱེད་ཀྱང་རུང་ལ། འདིར་བསྡུས་པ་ཡིན་པས་མ་བསྐྱེད་པར་གཟུགས་བརྙན་ཉིད་ལ་ཀླུ་བསྟིམ་ཆོག་ནའང་འདི་བཞིན་བྱ་སྟེ། མདུན་གྱི་ཀླུའི་གཟུགས་བརྙན་འདི་ནི་ཀླུའི་རྒྱལ་བོ་ནོར་རྒྱས་ཡབ་ཡུམ་དུ་གྱུར། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་ལྷོ་ཕྱོགས་ཀྱི་རྒྱ་མཚོ་ཆེན་པོ་ནས་ཀླུའི་རྒྱལ་བོ་ནོར་རྒྱས་ཡབ་ཡུམ་སྐད་ཅིག་གིས་གནས་འདིར་སྤྱན་དྲངས། ཛཿཧཱུྃ་བཾ་ཧོཿཞེས་ལན་གསུམ་གྱིས་སྤྱན་དྲངས་ནས་བསྟིམ་ལ།
ཨོཾ་ནཱ་ག་རཱ་ཛཱ་བ་སུ་ཀི་ལ་པཱ་རི་ཝ་ར་ཨརྒྷཾ་ནས། ཤཔྟའི་བར་ གྱིས་མཆོད་ལ། གདེངས་ཀ་ནོར་བུ་འབར་བའི་འོད་ཀྱིས་ནི། ། ཞེས་སོགས་གྱིས་ བསྟོད་པའམ། མ་བྱས་ཀྱང་རུང༌། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་འཇིག་རྟེན་ཁམས་ཀྱི་དཔལ་འབྱོར་ལོངས་སྤྱོད་ཐམས་ཅད་བསྡུས་ནས་བུམ་ནང་གི་རྫས་ལ་ཐིམ་པར་གྱུར་བར་བསམས་པ། ཨོཾ་ནཱ་ག་རཱ་ཛཱ་བ་སུ་ཀི་ཕུཿསྭཱཧཱ། ཞེས་ཅི་ནུས་བཟླ། མཐར་ཡིག་བརྒྱ་བརྗོད་ཅིང་མཆོད་བསྟོད་བྱ་བའམ། མེད་ཀྱང་རུང༌།
གཏོར་མ་བྱ་སྤྱོད་ལྟར་རམ། བསྡུ་ན། ཨོཾ་ཨཱཿཧཱུཾ།
ལན་གསུམ་གྱིས་བྱིན་གྱིས་བརླབས་ནས། མཚན་སྔགས་ཀྱི་མཐར། ཨི་དཾ་བ་ལིཾ་ཏ་ཁས་ཁཱ་ཧི་ཁཱ་ཧི། ཞེས་སྦྱར་བ་བདུན་ནམ་གསུམ་གྱིས་ཕུལ་ལ་མཆོད་བསྟོད་བྱ་ཞིང༌། ཀླུ་རྒྱལ་ཡབ་ཡུམ་ཁྱེད་རྣམས་རྟེན་འདི་ལ་བརྟན་པར་བཞུགས་ནས་སྦྱིན་པའི་བདག་པོ་ལ་ལོངས་སྤྱོད་རྒྱ་ཆེན་པོ་མི་ཟད་པ་འབྱུང་བར་མཛད་དུ་གསོལ། ། དེ་ནས་བཀྲ་ཤིས་བརྗོད་དེ། བུམ་པ་དེ་མཛོད་ལ་སོགས་པར་སྦ་ཞིང༌།
སྟེང་ལོགས་སུ་ཉི་ཟླ་དང་མཆོད་རྟེན་འབྲིའོ། ། དེ་ལྟར་བྱས་ན་ལོངས་སྤྱོད་འཕེལ་བར་འགྱུར་ཞེས་བཤད་ལ། བུམ་གཏེར་རྒྱས་པ་ནི་གོང་དུ་བཤད་པ་ལྟར་རོ། ། ཡང་ལོངས་སྤྱོད་འཕེལ་ཐབས་ལ། ཤོག་རས་སོགས་གཞི་གཙང་མ་ལ། ཚོགས་བདག་དཀར་བོ་མིའི་ལུས་ལ་གླང་གི་གདོང་བ་ཅན་ཕྱག་རིན་པོ་ཆེས་བཀང་བའི་གཞོངས་པ་བསྣམས་པའི་སྙིང་ཁར་ཨོཾ་ཨཱཿཧཱུཾ་ག་ན་པ་ཏི་ཡེ་སྭཱ་ཧཱ། ཞེས་བྲིས་ལ། ཡེ་དྷརྨཱས་རབ་གནས་བྱས་ཏེ་མཛོད་ཀྱི་ཕུག་ཏུ་བཅུག་ནས། དུས་དུས་སུ་མཆོད་པ་དང་འབྲས་ཀྱི་དུད་པས་བདུག་སྟེ། བདག་གི་ལོངས་སྤྱོད་འཕེལ་བར་མཛད་དུ་གསོལ། །
ཞེས་གསོལ་བ་མང་དུ་བཏབ་ན་ལོངས་སྤྱོད་འཕེལ་བར་བཤད་དོ། ། ཡང་ཚོགས་བདག་དང་ཛཾ་ལྷ་དང་ནོར་རྒྱུན་མ་དང་དཔལ་ལྷ་ལ་སོགས་པའི་ནོར་ལྷའི་སྐུ་བྲིས་ཏེ། འོག་ཏུ་སོ་སོའི་སྙིང་བོ་དང་འཕྲིན་ལས་བཅོལ་བ་བྲི། རིན་པོ་ཆེ་བརྡར་བའི་དྲིའི་ཆུས་བྱུགས་ཏེ་རབ་གནས་བྱས་ནས་མཆོད་བསྟོད་གསོལ་གདབ་དང་ཁྱད་པར་དུ་བཟང་བོར་གུ་གུལ་དང་འབྲས་ཀྱི་དུད་པས་བདུག་ཅིང་མཆོད་པ་དང་གོང་བཞིན་གསོལ་འདེབས་བྱས་ནའང་ལོངས་སྤྱོད་འཕེལ་ལོ། ། ཡང་ཐོད་པ་སྲུབ་མེད་པའི་ནང་དུ་འབྲུ་སྣ་རིང་བསྲེལ་ཁྱད་པར་ཅན་རྣམས་བཅུག་སྟཻ། རབ་གནས་བྱས་ལ། རོ་རས་ཀྱིས་བཀག་རྒྱལ་རིགས་ཀྱི་བུ་མོས་བཀལ་བའི་ཚོན་སྐུད་སྣ་ལྔས་རྒྱ་གྲམ་དུ་བཅིངས་པ་ཁྱིམ་དུ་བཞག་ནའང་ལོངས་སྤྱོད་འཕེལ་ལོ། ། ཡང་ཕྱུགས་འཕེལ་ཐབས་ནི། རྫ་བུམ་གསར་བའི་ནང་དུ་བག་ཕྱེ་དངུལ་ཆུ་ཀླུ་སྨན་རྣམས་བསྲེས་པའི་རིལ་བུས་བཀང་ནས་ཁ་བཅད་དེ་ཕྱུགས་རའི་ནང་དུ་སྦ་ཤིང་སྒོའི་ཐེམ་ལ་བརྞ་ཤ་བ་རིའི་གཟུངས་བྲིས་ན་ལེགས་བར་བཤད་དོ། ། ཡང་ཕྱུགས་ར་བྱེད་པའི་ར་བའི་དབུས་དང་མཛོད་ཀྱི་འོག་ཏུ་རྟ་གནག་ལ་སོགས་པའི་སེམས་ཅན་ཀྱི་ལྟག་གོང་རུ་ས་སྣ་མང་བོ་བརྡུངས་ནས་སྦ་བའམ།
ཟུར་བཞིར་སྦས་ནའང་ལེགས་པར་བཤད་དོ། ། ཡང་ཕྱོགས་བཞིར་མཛོད་ཀྱི་ནང་དུ་སངས་རྒྱས་གྱི་རིང་བསྲེལ་དང་རིན་པོ་ཆེ་སྣ་ཚོགས་དང་སྨན་དང་འབྲུ་དང་བུམ་རྫས་དང་སའི་ལྷ་མོའི་གཟུགས་བྱས་ཏེ་བཅུག་ནས་མཆོད་བསྟོད་གསོལ་གདབ་བྱས་ན་ལེགས་བར་བཤད་དོ། ། ཡང་གོད་ཀ་བྱུང་ན་གཡག་ར་ལུགས་གསུམ་འབྲས་བུ་ཅན་ཞིག་ལས་ཏིག་མིག་མེད་ཤུ་དག་དཀར་བོ་གླ་རྩི་རྣམས་དར་རམ་རས་དཀར་བོའི་ནང་དུ་བཅུག་སྟེ། ཡེ་དྷརྨཱ་བརྒྱ་རྩ་བརྒྱད་བཟླས་ཕྱུགས་དེའི་སྐེ་ལ་བཏགས་ཏེ་བཀྲ་ཤིས་བརྗོད་ཅིང༌། དེ་ཀླུའི་རྒྱལ་བོ་ནོར་རྒྱས་དང་ཡུལ་དེའི་ལྷ་ཀླུ་གཞི་བདག་ལ་བསྔོས་ན་ལེགས་པར་བཤད་དོ། ། ཡང་ལྷ་འདྲེའི་གནོད་པས་གོད་ཀ་བྱུང་ན། དྲག་པོའི་མནན་པ་བྱས་ན་ལེགས་པར་བཤད་དོ། ། ཡང་གཞུང་གཞན་ནས། རྣམ་སྲས་འཛམ་ལྷ་ནོར་རྒྱུན་མ་དཔལ་ལྷ་མོ་སོགས་ནོར་ལྷའི་སྒྲུབ་མཆོད་བྱས་ན་ནོར་དང་ལོངས་འཕེལ་བར་བཤད་དོ། ། ཡང་བཻ་དཀར་ལས།
ཡུལ་ཁམས་བཀྲ་ཤིས་འབྱུང་འདོད་པས། ། ཤར་དུ་ལྗོན་ཤིང་ཁྱད་འཕགས་འཛུག ། ལྷོ་རུ་བུམ་གཏེར་བཟང་བོ་གཞུག ། ནུབ་ཏུ་རིགས་གསུམ་མགོན་པོ་བརྩིགས། ། བྱང་དུ་ཚད་ལྡན་མཆོད་རྟེན་བཞེངས། ། ཞེས་བཤད་པ་ལྟར་བྱའོ། ། ཅེས་པ་འདི་ནི། གནས་བརྟན་དཔལ་འབྱོར་རྒྱ་མཚོས་གཞན་ལའང་ཕན་སྙམ་པའི་བསམ་པས་བསྐུལ་བ་ལྟར། ཤཱཀྱའི་དགེ་སློང་བཤད་སྒྲུབ་མིང་ཅན་གྱིས་མཁས་པའི་གཞུང་ནས་འབྱུང་བ་བཞིན་སྦྱར་བའོ།། །། སརྦ་མངྒ་ལཾ།། །།
མེས་པོའི་ཤུལ་བཞག་ལས། ཅོ་ནེ་གྲགས་པ་བཤད་སྒྲུབ་ཀྱི་གསུང་འབུམ། ཀླུའི་བུམ་གཏེར་དང་ལྟོ་འཕྱེ་བརྟག་ཚུལ་བཞུགས། - PAGE 298-- PAGE 297- - PAGE 280-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
