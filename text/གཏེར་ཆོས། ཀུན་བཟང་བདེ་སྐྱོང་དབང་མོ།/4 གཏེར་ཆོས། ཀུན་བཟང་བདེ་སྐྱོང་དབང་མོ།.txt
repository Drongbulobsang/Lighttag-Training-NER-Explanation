གཏེར་ཆོས། ཀུན་བཟང་བདེ་སྐྱོང་དབང་མོ།
པོད ༤
The Text
༣༠༥༽ཀྱཻ་མ། རྒྱལ་ཀུན་འདུས་ཞལ་པད་འབྱུང་མཚོ་རྒྱལ་དེ་མཁྱེན་ནོ། ། མགོན་མེད་ཉམ་བདག་ལ་ཐུགས་རྗེས་ཀྱང་གཟིགས་མཛོད། སྔོན་གྱི་འཕྲོ་དང་མཚོ་རྒྱལ་ཐུགས་རྗེ་ཡི་སྟོབས་ཀྱིས། ཀློང་ཆེན་སྒྱུ་མའི་སྐུར་བཞེངས་དུས་གསུམ་གྱི་སངས་རྒྱས། ཆོས་ཉིད་དྲི་བྲལ་དོན་གཟིགས་འཁོར་ལོར་ཡི་མགོན་པོ། སྐྱེ་བ་མེད་པའི་ནང་དོན་ཡེ་ཤེས་ཉིད་གསལ་མཛད། འོད་གསལ་ཆོས་ཉིད་ཀློང་དུ་དག་མཉམ་དུ་རོལ་ཡང༌། ཐུགས་རྗེའི་ཚ་ཟེར་བདག་ཅག་འགྲོ་མགོན་གྱི་བླ་མ། བདག་གི་བསོད་ནམས་དཔལ་དུ་ལེགས་པར་དུ་ཤར་ཡང༌།
ད་རེས་འདུས་བྱས་རང་མཚངས་རྟེན་འབྲེལ་ལ་ལྟོས་ནས། མཐོང་ཐོས་ཙམ་ཡང་མེད་པར་བྲལ་བ་དེ་ཀྱི་ཧུད། ཤར་རིའི་རྩེ་ནས་ཀུན་གསལ་བཞིན་རས་དེ་ངོམས་དུས། བརྩེ་བའི་འཛུམ་གྱིས་སྐྱོང་བའི་ཞལ་བཟང་དེ་དྲན་བྱུང༌། འོད་ཟེར་འགྲོ་བའི་མུན་པ་རང་སངས་ལ་སོང་དུས། བྱམས་པའི་གསུང་གིས་གདམས་པའི་ཆོས་གསུངས་དེ་དྲན་བྱུང༌། བར་སྣང་ལྷ་ཡི་བདུད་རྩི་ཟིལ་མ་དེ་བབས་དུས། བརྩེ་བའི་ཐུགས་ཀྱི་དགོངས་པའི་གནད་གསང་དེ་བཙལ་ནས། ཐུགས་ཡིད་གཅིག་དྲིལ་ཕ་ཕོག་གནང་བ་དེ་དྲན་ ༣༠༦༽བྱུང༌། ས་གཞི་མེ་ཏོག་རྩི་ཤིང་སྣ་ཚོགས་སུ་རྒྱས་དུས།
གང་འདོད་གདམས་པའི་གསང་མཛོད་ཆོས་སྒོ་དེ་འབྱེད་ནས། ཁམས་དབང་དང་བསྟུན་དམ་ཆོས་སྩལ་བ་དེ་དྲན་བྱུང༌། འབྲས་དྲུག་ལོ་ཏོག་སྨིན་ནས་ལོངས་སྤྱོད་དུ་གྱུར་དུས། རང་རིག་མ་བཅོས་འོད་གསལ་རང་ངོ་དེ་སྤྲད་ནས། རང་བྱུང་ཡེ་ཤེས་སྟོན་པའི་ཟབ་ལམ་དེ་དྲན་བྱུང༌། ལྷ་ལམ་ཉི་ཟླའི་དཀྱིལ་འཁོར་རྒྱས་པ་དེ་མཐོང་དུས། གཉིས་མེད་ཡེ་ཤེས་སྦྱོར་བའི་རླབས་ཤུགས་ཀྱི་སྟོབས་ཀྱིས། ཀུན་རྟོག་བརྒྱད་ཅུའི་རྟོག་པ་རང་གྲོལ་དུ་སོང་བས། ཟུང་འཇུག་ཕྱག་རྒྱ་ཆེན་པོའི་ལམ་མཆོག་དེ་དྲན་བྱུང༌། བར་སྣང་སྐར་མའི་ཁྱུ་ཚོགས་གསལ་སྒོ་རུ་མངོན་དུས།
འཁོར་སློབ་མཆེད་གྲོགས་འཚོགས་པའི་རྣམ་དཔྱོད་དེ་དྲན་བྱུང༌། ཤར་གྱི་རྟ་བདུན་ནུབ་རིའི་ཕྱོགས་ཆ་ལ་བྱོན་དུས། ། ཡིད་ཀྱི་འཁྲི་ཤིང་སྙིང་གི་དྭངས་མ་དེ་དྲན་བྱུང༌། ། འབྲལ་མེད་འབྲལ་བའི་སྣང་བ་སྟོན་པ་དེ་དྲན་བྱུང༌། ། ཀྱེ་ཧུད་ཀྱེ་ཧུད་མཆོག་གསུམ་རྩ་གསུམ་དེ་མཁྱེན་ནོ། ། དྲན་ནོ་དྲན་ནོ་བདག་གི་བླ་མ་ཉིད་དྲན་ནོ། ། ད་ནི་ལ་འུར་དམ་པའི་ལྷ་ཆོས་ལ་དེངས་འགྲོ། ། བསགས་ཚད་ཟད་པའི་སྒྱུ་མའི་ནོར་རྫས་དེས་ཅི་བྱེད། ། འདུས་ཚད་བྲལ་བས་འཁོར་སློབ་མངའ་ཐང་དེས་ཅི་བྱེད། ། སྐྱེས་ཚད་འཆི་ན་གཅེས་པའི་ ༣༠༧༽བུ་ཕྲུག་དེས་ཅི་བྱེད། །
བཤད་ཚད་བརྫུན་པའི་ཕན་ཚུན་འཐབ་འཁོན་དེས་ཅི་བྱེད། ། ད་ནི་འཁོར་འདས་ཆོས་ཀུན་སྒྱུ་མ་ཡི་འཕྲུལ་འདྲ། ། ཐམས་ཅད་མི་རྟག་སྡུག་བསྔལ་སྣ་ཚོགས་ཀྱི་གཞི་མ། ། དེ་ལ་ཞེན་འཛིན་འཆིང་བའི་ངལ་བ་དེས་ཅི་བྱེད། ། གྲོགས་ཀྱང་མི་བསམ་བརྩེ་གདུང་ཡིད་རྟེན་ནི་མི་མོས། ། ཟས་ཀྱང་མི་བསམ་ལུས་རྟེན་འཚོ་བྱེད་ནི་མི་བསམ། ། གོས་ཀྱང་མི་བསམ་དྲོ་འཇམ་བྱེད་པ་ནི་མི་གདའ། ། གནས་ཀྱང་མི་བསམ་ཡིད་ཀྱི་འཁྲི་ཤིང་དེ་མེད་པས། ། འདུག་པའི་གནས་ལ་ངེས་མེད་དབེན་རི་ད་འགྲིམ་ནས། ། ཕ་གཅིག་རྟོགས་ལྡན་བླ་མའི་གདམས་པ་དེ་ཉམས་བླང༌། །
རྟོག་མེད་ངང་དུ་བསམ་མེད་གནས་ལུགས་དེ་བསྐྱངས་ན། ། བསྒོམ་མེད་སྒོམ་པའི་ཆོས་སྐུའི་རང་ཞལ་དེ་མཇལ་ཡོང༌། ། གནས་ལུགས་མ་བཅོས་གཏད་མེད་རང་གྲོལ་གྱི་སྤྱོད་པའི། ། དམ་བཅའ་བརྟན་པོས་དབེན་རིར་སྒྲུབ་ཚུགས་ཞིག་བཟུང་ནས། ། རང་རིག་མ་བཅོས་གཉུག་མའི་དགོངས་པ་དེ་བསྐྱང་ན། ། རང་སྣང་དོན་གྱི་བླ་མའི་རང་ཞལ་དེ་མཇལ་བྱུང༌། ། རང་སྣང་ཟངས་མདོག་དཔལ་རི་ཐག་རིང་ན་མི་བཞུགས། ། རང་བྱུང་ལྷུན་གྲུབ་ཆེན་པོའི་དགོངས་པ་ལ་འུབ་ཆུབ། ། རང་ཅག་བླ་མ་མཇལ་འདོད་མཆེད་ ༣༠༨༽གྲོགས་ཤིག་ཡོད་ན། ། རང་རིག་གདོད་མའི་བཙན་ས་ཟིན་པ་རང་མཛོད་ཅིག །
རང་བྱུང་པདྨ་ལས་འཁྲུངས་མཚོ་སྐྱེས་ཀྱི་རྡོ་རྗེ། ། ལས་ཅན་འགྲོ་བའི་དཔལ་ཤར་མཚན་ལྡན་གྱི་བླ་མས། ། གང་འབྲེལ་པདྨ་འོད་དུ་འདྲེན་སྟོན་ཀྱང་མཛད་འདུག ། རང་རྩལ་དཔའ་བོ་མཁའ་འགྲོའི་བསུ་མ་དང་བཅས་ཏེ། ། གླུ་དབྱངས་སྒྲོ་དང་མེ་ཏོག་བདུད་རྩི་ཡི་ཁྲུས་ནས། ། མི་གནས་འོག་མིན་ཞིང་དུ་སྟོན་འཁོར་གྱི་ཚུལ་དུ། ། ཟབ་རྒྱས་གདམས་པའི་ཆོས་ལ་དཔལ་ལོངས་སུ་སྤྱད་ནས། ། པད་འབྱུང་ཡབ་ཡུམ་ཐུགས་བཞེད་ད་ལྟ་ཡང་འགྲུབ་འདུག ། གང་འབྲེལ་པདྨ་འོད་དུ་སངས་རྒྱས་སུ་སྨོན་ནོ། ། དེ་སྐད་སྙིང་མེད་སྤྲང་མོ་ཨ་ནནྡའི་མིང་ཅན། །
སེམས་རྩ་སྡུག་གིས་ཟིན་ནས་ཅི་ཆ་དང་བྲལ་སྐབས། ། སྙིང་གི་བུ་མཆོག་ཤཱི་ལ་བཛྲ་གྱི་དྲུང་དུ། ། སུག་རྩེ་རླུང་གིས་བསྐྱོད་ནས་བྲིས་པ་དེ་ཕུལ་ལོ། ། སྒྱུ་མའི་བུ་མོ་སྒྱུ་མའི་ལྟད་མོ་ལ་མཚར་ནས། ། ད་ནི་མི་འགྱུར་གཏན་སྲིད་ཟིན་པ་ལ་སྨོན་ནོ། ཅེས་སུ་ཁ་བཛྲ་གྱིས་སོ།། དགེའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
