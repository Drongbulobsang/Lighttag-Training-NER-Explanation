གནམ་ཆོས་ཐུགས་ཀྱི་གཏེར་ཁ་ལས། བདེ་ཆེན་ཞིང་སྒྲུབ་ཀྱི་སྐོར།
པོད ༧
ཚོགས་མཆོད་བྱིན་རླབས་ཆར་འབེབས།
༄༅ ། །ཚོགས་མཆོད་བྱིན་རླབས་ཆར་འབེབས་བཞུགས་སོ། ། བདེ་ཆེན་ཞིང་གི་ལྷ་ལ་ཕྱག་འཚལ་ལོ། ། འདིར་གནམ་ཆོས་བདེ་ཆེན་ཞིང་སྒྲུབ་ཀྱི་སྒོ་ནས་ཚོགས་མཆོད་བྱ་བར་འདོད་པའི་རྣལ་འབྱོར་པས་ཚོགས་ཀྱི་ཡོ་བྱད་ཅི་འབྱོར་བཤམས་ལ། བདག་ཉིད་སེམས་དཔའི་ཐུགས་ཀ་ནས། ། རྃ་ཡྃ་ཁྃ་འཕྲོས་བསྲེགས་གཏོར་བཀྲུས། ། མ་དག་ཚོགས་རྣམས་ཀུན་སྦྱངས་ནས། ། ཡེ་ཤེས་བདུད་རྩིའི་རང་བཞིན་གྱུར། ། ཨོཾ་ཨཱཿཧཱུཾ། སྤྱན་འདྲེན་པ་ནི། གནས་འོག་མིན་ཆོས་དབྱིངས་ཕོ་བྲང་ནས། །
ཆོས་སྐུ་རྡོ་རྗེ་འཆང་ཆེན་གནས་འདིར་བྱོན། ། གནས་ནུབ་ཕྱོགས་བདེ་ཆེན་ཞིང་ཁམས་ནས། ། བཅོམ་ལྡན་འོད་དཔག་མེད་མགོན་གནས་འདིར་བྱོན། ། གནས་རི་བོ་ཏ་ལའི་ཞིང་ཁམས་ནས། ། འཕགས་མཆོག་སྤྱན་རས་གཟིགས་དབང་གནས་འདིར་བྱོན། ། གནས་ལྕང་ལོ་ཅན་གྱི་ཕོ་བྲང་ནས། ། གསང་བདག་ཕྱག་ན་རྡོ་རྗེ་གནས་འདིར་བྱོན། ། གནས་ཕྱིར་མི་ལྡོག་པའི་ཞིང་ཁམས་ནས། ། བྱང་སེམས་ཉན་ཐོས་དགྲ་བཅོམ་གནས་འདིར་བྱོན། ། གནས་ལྷོ་ནུབ་དཔལ་རིའི་ཕོ་བྲང་ནས། །
རྗེ་པདྨ་འབྱུང་གནས་གནས་འདིར་བྱོན། ། གནས་ཆོས་ཉིད་བདེ་ཆེན་ཀློང་ཡངས་ནས། ། སྤྲུལ་སྐུ་མི་འགྱུར་རྡོ་རྗེ་གནས་འདིར་བྱོན། ། གནས་ཟབ་ཞི་སྤྲོས་བྲལ་ཕོ་བྲང་ནས། ། གྲུབ་ཐོབ་ཀརྨ་ཆགས་མེད་གནས་འདིར་བྱོན། ། གནས་སྤྱི་གཙུག་ཉི་ཟླའི་གདན་སྟེང་ནས། ། དྲིན་ཅན་རྩ་བའི་བླ་མ་གནས་འདིར་བྱོན། ། གནས་མཁའ་སྤྱོད་དག་པའི་གཞལ་ཡས་ནས། ། ཡི་དམ་རྡོ་རྗེ་ཕག་མོ་གནས་འདིར་བྱོན། ། གནས་ཉི་ཤུ་རྩ་བཞིའི་གནས་མཆོག་ནས། །
དཔའ་བོ་མཁའ་འགྲོའི་ལྷ་ཚོགས་གནས་འདིར་བྱོན། ། གནས་བསིལ་བ་ཚལ་གྱི་དུར་ཁྲོད་ནས། ། ཆོས་སྐྱོང་མ་མགོན་ལྕམ་དྲལ་གནས་འདིར་བྱོན། ། གནས་ཉེ་བའི་འཐུང་སྤྱོད་ཕོ་བྲང་ནས། ། བདུད་མགོན་སེང་གདོང་ཡབ་ཡུམ་གནས་འདིར་བྱོན། ། བྱིན་རླབས་དང་དངོས་གྲུབ་སྩལ་དུ་གསོལ། ། འདིར་ཚོགས་ཀྱི་རྣལ་འབྱོར་དམ་ཚིག་གཙང༌། ། འདོད་ཡོན་གྱི་ཚོགས་མཆོད་དང་རེ་སྤྲོ། ། སྤྲོ་དགའ་དང་ལྡན་པའི་མཆོད་པ་འབུལ། ། ཚོགས་དང་པོ་འབུལ་བ་ནི།
ཧཱུྃ། བླ་མ་ཡི་དམ་ཆོས་སྐྱོང་ལ། ། ག་ཎ་ཙཀྲའི་མཆོད་པ་འབུལ། ། དགྱེས་པར་བཞེས་ལ་བདག་ཅག་ལ། ། མཆོག་དང་ཐུན་མོང་དངོས་གྲུབ་སྩོལ། ། ཚོགས་བར་པ་བསྐང་བཤགས་བྱ་བ་ནི། བསྐང་རྫས་མཆོད་པའི་དངོས་པོ་རྣམས། ། རྃ་ཡྃ་ཁྃ་གིས་བསྲེགས་གཏོར་བཀྲུས། ། དངོས་འཛིན་མ་དག་ཀུན་སྦྱངས་ནས། ། ཡེ་ཤེས་མཆོག་གི་བདུད་རྩིར་གྱུར། །
ཧཱུྃ་སྤྲོས་བྲལ་ཀུན་བཟང་ཀློང་ཡངས་སུ། ། འགྱུར་མེད་རང་རྩལ་འཕྲོ་འདུ་ལས། ། སྣ་ཚོགས་མཆོད་པའི་སྤྲིན་རྒྱ་མཚོ། ། དཔག་མེད་ནམ་མཁའི་མཐའ་ཀླས་པས། ། བདེ་ཆེན་ཞིང་གི་མགོན་པོ་མཆོག ། སྣང་བ་མཐའ་ཡས་ཐུགས་དམ་བསྐང༌། ། སྙིང་རྗེའི་དབང་ཕྱུག་འགྲོ་བའི་མགོན། ། བྱང་ཆུབ་སེམས་དཔའ་སྤྱན་རས་གཟིགས། ། རྡོ་རྗེ་འཛིན་རྒྱལ་མཐུ་ཆེན་ཐོབ། ། སེམས་དཔའ་རྣམ་གཉིས་ཐུགས་དམ་བསྐང༌། །
ཡབ་ཡུམ་སྲས་དང་བཙུན་མོར་བཅས། ། སངས་རྒྱས་བྱང་སེམས་དཔག་མེད་ཚོགས། ། ཉན་ཐོས་རང་རྒྱལ་དགྲ་བཅོམ་པ། ། འཁོར་ཚོགས་རྒྱ་མཚོའི་ཐུགས་དམ་བསྐང༌། ། བདུད་མགོན་ནག་པོ་སེངྒེའི་གདོང༌། ། ཡུམ་ཆེན་སི་ནཱ་ར་མ་དང༌། ། ལས་མཁན་བམ་རོ་ཕོ་མོ་སོགས། ། བཀའ་སྡོད་རྒྱ་མཚོའི་ཐུགས་དམ་བསྐང༌། ། ཐུགས་དམ་གཉན་པོ་དགྱེས་བསྐངས་ནས། ། བདག་ཅག་ཡོན་མཆོད་འཁོར་བཅས་ཀྱིས། །
ཚེ་དཔལ་ཡེ་ཤེས་རྒྱས་པ་དང༌། ། ནད་གདོན་ཉེར་འཚེ་ཞི་བར་མཛོད། ། བསྐང་བྱ་སྐོང་བྱེད་བསྐང་ཡུལ་རྣམས། ། གཉིས་སུ་མེད་པའི་ཀློང་དུ་བསྐང༌། ། བཤགས་པ་ནི། ཧོཿ བདག་ཅག་མ་རིག་རྨོངས་པ་ཡིས། ། རྩ་བ་ཡན་ལག་དམ་ཚིག་ལས། ། འགལ་ཞིང་ཉམས་ཆགས་གྱུར་པ་ཀུན། ། མི་འཆབ་མི་སྦེད་མཐོལ་ཞིང་བཤགས། །
དག་ཚང་མཆོག་གིས་དབུགས་དབྱུང་ནས། ། མི་སྒྲིབ་ཚངས་པའི་དངོས་གྲུབ་སྩོལ། ། བཤགས་བྱ་བཤགས་བྱེད་ཡུལ་ལས་འདས། ། རྟེན་འབྲེལ་ཙམ་དུ་བཤགས་པར་བགྱི། ། ཨོཾ་བཛྲ་སཏྭ་ སོགས་ཀྱིས་བརྒྱ་བརྗོད། རྗེས་སུ་མཆེད་ལྕམ་རྣམས་ཀྱི་མར་མེ་ཐོགས། སྨོན་ལམ་འདི་མགྲིན་གཅིག་ཏུ་བཏབ་བོ། ། ཨོཾ་ཨཱཿཧཱུཾ། བདེ་ཆེན་བདེ་བའི་དཀྱིལ་འཁོར་དམ་པ་འདི། ། བདག་སོགས་སྔོན་སྨོན་བཟང་པོས་ལས་འབྲེལ་བའི། །
རྡོ་རྗེ་མཆེད་ལྕམ་འདིར་ཚོགས་ཐམས་ཅད་ཀྱིས། ། དངོས་འབྱོར་མཆོད་སྤྲིན་བཟང་པོ་ལེགས་བཤམས་ཤིང༌། ། ལྷག་བསམ་མོས་བློས་རྒྱ་ཆེར་སྤེལ་བྱས་ནས། ། བསོད་ནམས་ཡེ་ཤེས་ཚོགས་ཆེན་རབ་བསགས་སྟེ། ། གཞན་དོན་ཐེག་ཆེན་སྨོན་ལམ་མཚམས་སྦྱར་ནས། ། ལེགས་བྱས་འདི་མཐུས་མ་འོངས་ཕྱི་མའི་དུས། ། བར་དོའི་འཁྲུལ་སྣང་བསམ་འདས་མཐོང་བའི་ཚེ། ། དབྱིངས་རིག་འོད་གསལ་མ་བུ་ངོ་འཕྲོད་ནས། ། དངངས་སྐྲག་འཇིགས་པ་བྲལ་བའི་འོད་ལམ་ལ། ། བཅོམ་ལྡན་འོད་དཔག་མེད་ཀྱིས་མདུན་ནས་བསུས། །
བྱང་སེམས་འཁོར་ཚོགས་རྒྱ་མཚོས་རྒྱབ་ནས་སྐྱོར། ། འཇིགས་རུང་འཁོར་བའི་གཡང་ས་ལས་གྲོལ་ནས། ། བདེ་ཆེན་པདྨོ་བཀོད་པའི་ཞིང་ཁམས་སུ། ། པདྨའི་སྙིང་པོར་འཁྲུངས་ཤིང་སངས་རྒྱས་མཇལ། ། དམ་པའི་ཆོས་ཐོབ་ས་ལམ་མཐར་ཕྱིན་ནས། ། རྫོགས་སངས་རྒྱས་ཐོབ་མཁའ་མཉམ་སེམས་ཅན་ཀུན། ། རིང་མིན་བདེ་ནས་བདེ་བར་འགོད་ནུས་པའི། ། དེད་དཔོན་ཆེན་པོར་བདག་ཉིད་འགྱུར་བར་ཤོག ། ཤེས་རབ་ཡེ་ཤེས་གསལ་བའི་སྒྲོན་མེ་འདིས། ། ལས་ཉོན་སྒྲིབ་གཉིས་མུན་པ་རབ་གསལ་ཞིང༌། །
ཡང་དག་ལམ་གྱི་སྣང་བ་ཆེར་རྒྱས་ནས། ། གཏན་བདེའི་རྒྱལ་སར་འགོད་པའི་སྒྲོན་མེར་ཤོག ། ཅེས་སྨོན་ལམ་བཏབ་ནས་མར་མེ་རྣམས་མཆོད་ཡུལ་གྱི་མདུན་དུ་འབུལ་བར་བྱའོ། ། ལས་ཀྱི་རྡོ་རྗེས་ཐབས་ཤེས་ཀྱི་རྫས་ལག་ཏུ་ཐོགས་ཏེ། ཀྱཻ། གཟིགས་ཤིག་མཛེས་ལྡན་དམ་པའི་ཆོས། ། འདི་ལ་ཐེ་ཚོམ་བྱ་མི་རུང༌། ། བྲམ་ཟེ་ཁྱི་དང་གདོལ་པ་ཕག ། རང་བཞིན་གཅིག་ཏུ་དགོངས་ཏེ་རོལ། ། མཆེད་ལྕམ་རྣམས་ཀྱི་མགྲིན་གཅིག་ཏུ།
བདེ་བར་གཤེགས་པ་ཆོས་ཀྱི་སྐུ། ། འདོད་ཆགས་དྲི་མ་དང་བྲལ་བ། ། གཟུང་དང་འཛིན་པ་ཀུན་སྤངས་པའི། ། དེ་བཞིན་ཉིད་ལ་བདག་ཕྱག་འཚལ། ། ཚོགས་ལ་རོལ། ༈ ལྷག་མ་བྲན་ལ། ལྷག་ལ་དབང་བ་དྲེགས་པའི་ཚོགས། ། ལྷག་གཏོར་འདི་ལོངས་ཕྲིན་ལས་མཛོད། ། མི་མཐུན་གནོད་པའི་ཚོགས་ཀུན་བཟློག ། བཅོལ་བའི་ཕྲིན་ལས་འགྲུབ་པར་མཛོད། །
ཅེས་ལྷག་གཏོར་བསྐྱལ། ཆད་མདོ་ནི། ཧཱུྃ། སྣང་སྲིད་ལྷ་སྲིན་མ་མོ་མཁའ་འགྲོའི་ཚོགས། ། སྔོན་གྱིས་དམ་བཅའ་གཉན་ལས་མ་འདའ་བར། ། དམ་རྫས་རྒྱན་གྱི་གཏོར་མ་འདི་བཞེས་ལ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། ། བརྟན་སྐྱོངས་ནི། བྷྱོ། བོད་ཁམས་སྐྱོང་བའི་བརྟན་མ་ཆེན་མོ་རྣམས། །
འདིར་གཤེགས་བཀའ་ཡི་གཏོར་མའི་བཤལ་ཆུ་བཞེས། ། བོད་ཁམས་བདེ་ཞིང་ལོ་ལེགས་སྲིད་རྣམས་འཕེལ། ། ཆོས་འདི་དར་རྒྱས་མཐོང་ཐོས་སྨིན་གྲོལ་མཛོད། ། གཏོར་བྲོ་ནི། ཧཱུྃ། སྐྱེ་འགགས་གཉིས་སུ་མེད་པའི་ཀློང༌། ། ཡེ་ཤེས་ཆེན་པོའི་བྲོ་བརྡུང་པས། ། གཉིས་འཛིན་དགྲ་བགེགས་རང་སར་དག ། ཆོས་ཀྱི་དབྱིངས་སུ་རྣམ་པར་རྒྱལ། ། བཀྲ་ཤིས་སྨོན་ལམ་གྱིས་མཐའ་བརྒྱན་པར་བྱའོ། །
ཞེས་ཚོགས་མཆོད་ཉུང་ངུ་འདི་བཞིན་དགོས་ཞེས་ལྷ་བྲིས་པ་ཀརྨ་ཆོས་འབྱོར་ནས་ཡང་ཡང་བསྐུལ་བའི་ངོར། ༧ཀརྨ་པ་བཅུ་བཞི་པས་འོག་མིན་མཚུར་ཕུའི་གདན་ས་ཆེན་པོར་སྦྱར་བ་དགེ་ལེགས་སུ་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
