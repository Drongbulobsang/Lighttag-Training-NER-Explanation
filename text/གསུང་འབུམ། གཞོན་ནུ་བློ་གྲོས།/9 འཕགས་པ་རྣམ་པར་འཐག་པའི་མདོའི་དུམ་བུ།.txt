གསུང་འབུམ། གཞོན་ནུ་བློ་གྲོས།
པོད ༩
འཕགས་པ་རྣམ་པར་འཐག་པའི་མདོའི་དུམ་བུ།
༄༅། །འཕགས་པ་རྣམ་པར་འཐག་པའི་མདོའི་དུམ་བུ་བཞུགས་སོ།། ན་མོཿཤཱཀྱ་མུ་ནེ་ཡེ། འཕགས་པ་རྣམ་པར་འཐག་པ་བསྡུས་པའི་མདོ་ལས། སེམས་ཅན་དག་འདི་ལྟ་སྟེ་ཆོས་སྤོང་བའི་གཡང་ས་ཆེན་པོར་མི་ལྟུང་བར་བྱའོ། ། དེ་བས་ན་འཇམ་དཔལ་གྱིས་གསོལ་བ། བཅོམ་ལྡན་འདས་ཆོས་སྤོང་བ་ཞེས་བགྱི་བ་གང་ལགས། བཅོམ་ལྡན་འདས་ཀྱིས་བཀའ་བསྩལ་པ། འཇམ་དཔལ་གང་དེ་བཞིན་གཤེགས་པས་གསུངས་པའི་བཀའ་ལ། ལ་ལ་ནི་བཟང་བར་འདུ་ཤེས། ལ་ལ་ནི་ངན་པར་འདུ་ཤེས་པ་དེ་ནི་ཆོས་སྤོང་བ་ཡིན་ནོ། །
གང་ཆོས་སྤོང་བ་དེས་ཆོས་སྤངས་པས་དེ་བཞིན་གཤེགས་པ་ལ་སྐུར་པ་འདེབས་པ་ཡིན། དགེ་འདུན་ལ་ངན་དུ་བརྗོད་པ་ཡིན་ནོ། ། འདི་ནི་རིགས་པའོ་འདི་ནི་མི་རིགས་པའོ་ཞེས་ཟེར་ན་ཆོས་སྤོང་བ་ཡིན་ནོ། ། འདི་ནི་བྱང་ཆུབ་སེམས་པའི་ཆེད་དུ་གསུངས་པའོ། ། འདི་ནི་བྱང་ཆུབ་སེམས་དཔའ་རྣམས་ཀྱི་ཆེད་དུ་གསུངས་པ་མ་ཡིན་པའོ་ཞེས་ཟེར་ན་ཆེས་སྤོང་བ་ཡིན་ནོ། ། འདི་ནི་ཉན་ཐོས་རྣམས་ཀྱི་ཆེད་དུ་གསུངས་པའོ་ཞེས་ཟེར་ན་ཆོས་སྤོང་བ་ཡིན་ནོ། ། འདི་ནི་རང་སངས་རྒྱས་རྣམས་ཀྱི་ཆེད་དུ་གསུངས་པའོ་ཞེས་ཟེར་ན་ཆོས་སྤོང་བ་ཡིན་ནོ། ། འདི་ནི་བྱང་ཆུབ་སེམས་དཔའི་བསླབ་པའོ། ། འདི་ནི་བྱང་ཆུབ་སེམས་དཔའི་བསླབ་པ་མ་ཡིན་ནོ་ཞེས་ཟེར་ན་ཆོས་སྤོང་བ་ཡིན་ནོ། ། སྤོབས་པ་ཡོད་དོ་ཞེས་པའམ་སྤོབས་པ་མེད་དོ་ཞེས་ཟེར་ན་ཆོས་སྤོང་བ་ཡིན་ནོ། །
ཆོས་ནི་ཆོས་མ་ཡིན་པར་བསྟན་ནོ་ཞེས་ཟེར་ན་ཆོས་སྤོང་བ་ཡིན་ནོ། ། སངས་རྒྱས་འབྱུང་བ་མེད་པར་ཡང་གཟུངས་ཐོབ་ཅེས་ཟེར་ན་ཆོས་སྤོང་བ་ཡིན་ནོ། ། གཟུངས་ཐོབ་པ་ནི་ཡོངས་སུ་དག་པ་མ་ཡིན་ནོ་ཞེས་ཟེར་ན་ཆོས་སྤོང་བ་ཡིན་ནོ། ། ཆོས་སྨྲ་བའི་སྤྱོད་པ་ཉེས་པ་དང་ལྡན་ནོ་ཞེས་ཟེར་ན་ཆོས་སྤོང་བ་ཡིན་ནོ། ། ཆོས་སྨྲ་བ་བསྒྲུབ་པ་ཕུན་སུམ་ཚོགས་པ་མིན་ནོ་ཞེས་ཟེར་ན་ཆོས་སྤོང་བ་ཡིན་ནོ། ། བག་མེད་པས་གླེང་ན་ཆོས་སྤོང་བ་ཡིན་ནོ། ། སྤྱོད་ལམ་ཀྱིས་གླེང་ན་ཆོས་སྤོང་བ་ཡིན་ནོ། ། སྤྱོད་པ་དང་ཚུལ་ཁྲིམས་ཉམས་པ་གླེང་ན་ཆོས་སྤོང་བ་ཡིན་ནོ། ། སྤོབས་པས་གོ་བར་མི་བྱེད་དོ་ཞེས་ཟེར་ན་ཆོས་སྤོང་བ་ཡིན་ནོ། ། གནང་བར་ལེགས་པར་མ་བཤད་དོ་ཞེས་ཟེར་ན་ཆོས་སྤོང་བ་ཡིན་ནོ། །
ཁོང་དུ་མ་ཆུད་པར་ཚིག་དང་ཚིག་དུ་འགལ་བར་བྱས་སོ་ཞེས་ཟེར་ན་ཆོས་སྤོང་བ་ཡིན་ནོ། ། ཡི་གེའི་མིང་གིས་དེ་བཞིན་གཤེགས་པའི་བཀའ་ལ་འཇུག་གོ་ཞེས་ཟེར་ན་ཆོས་སྤོང་བ་ཡིན་ནོ། ། མདོ་སྡེ་དང་མདོ་སྡེར་འགལ་བར་བྱས་སོ་ཞེས་ཟེར་ན་ཆོས་སྤོང་བ་ཡིན་ནོ། ། ཚིགས་སུ་བཅད་པ་དང་ཚིགས་སུ་བཅད་པ་འགལ་བ་བྱས་སོ་ཞེས་ཟེར་ན་ཆོས་སྤོང་བ་ཡིན་ནོ། ། དོན་ལ་ལ་ལ་མོས་ཤིང་ལ་ལ་ལ་མ་མོས་ན་ཆོས་སྤོང་བ་ཡིན་ནོ། ། ཆོས་འཆད་པའི་ཚེ་གཏམ་གཞན་དུ་བསྒྱུར་ན་ཆོས་སྤོང་བ་ཡིན་ནོ། ། དཀྲུགས་མ་བྱེད་པ་མ་ཕྱེད་ན་ཆོས་སྤོང་བ་ཡིན་ནོ། ། ཀུན་ཏུ་རྟོག་པས་སྨྲ་ན་ཆོས་སྤོང་བ་ཡིན་ནོ། ། འདི་ལ་སྤྱད་འདི་ལ་མི་སྤྱད་ཞེས་ཟེར་ན་ཆོས་སྤོང་བ་ཡིན་ནོ། ། འདི་ནི་རིགས་འདི་ནི་མི་རིགས་སོ་ཞེས་ཟེར་ན་ཆོས་སྤོང་བ་ཡིན་ནོ། །
འཇམ་དཔལ་ཉན་ཐོས་རྣམས་ཀྱི་སྤོབས་པ་གང་ཇི་སྙེད་པ་དང་། བྱང་ཆུབ་སེམས་དཔའ་རྣམས་ཀྱི་སྤོབས་པ་གང་ཇི་སྙེད་པ་དེ་དག་ཐམས་ཅད་ནི་དེ་བཞིན་གཤེགས་པའི་མཐུ་ཡིན་ནོ། ། འཇམ་དཔལ་ངས་ནི་ཉན་ཐོས་རྣམས་ཀྱི་སྤོབས་པ་གང་ཇི་སྙེད་པ་དང་། བྱང་ཆུབ་སེམས་དཔའ་རྣམས་ཀྱི་སྤོབས་པ་གང་ཇི་སྙེད་པ་དེ་དག་ཐམས་ཅད་དེ་བཞིན་གཤེགས་པའི་མཐུ་ལས་འབྱུང་བར་སྨོན་ལམ་ལེགས་པར་བཏབ་པ་ཡིན། འཇམ་དཔལ་ངས་ནི་བྱང་ཆུབ་ཏུ་ཡང་སྨོན་ལམ་ལེགས་པར་བཏབ་པ་ཡིན་ན། འདི་ལྟར་མི་བླུན་པོ་དེ་དག་ངན་སོང་དུ་འགྲོ་བར་བདུད་ཀྱིས་བྱིན་ཀྱིས་བརླབས་པའི་ཕྱིར། དེ་ལ་ཡང་སྐྱོན་འདོགས་པར་སེམས་སོ། ། དེ་བཞིན་གཤེགས་པས་གནང་བའི་ཆོས་སྨྲ་བ་དེ་དག་ལ་ཡང་སྐྱོན་འདོགས་པར་སེམས་སོ། ། རྙེད་པའི་ཕྱིར་སེམས་བསྲུང་བར་གནས་པ་ཡིན་གྱི་དེ་བཞིན་གཤེགས་པའི་བསྟན་པ་བསྲུང་བའི་ཕྱིར་གནས་པ་མ་ཡིན། རིགས་ལ་བསྡུ་བས་སམ།
བྲམ་ཟེ་དང་ཁྱིམ་བདག་རྣམས་ལ་སྨྲ་བ་ནི། འདི་སྐད་ཁྱོད་ཀྱིས་ལེགས་པར་སྨྲས་སོ། ། ཁྱོད་ཀྱིས་དེ་བཞིན་གཤེགས་པའི་བཀའི་དོན་ལེགས་པར་རྟོགས་སོ་ཞེས་ཟེར་ཏེ། ཁྱོད་ཀྱི་ཡང་ཕྱོགས་གཅིག་སྨྲས་པ་ལ་རྗེས་སུ་ཡིད་རང་བའི་གཞི་དེ་དག་ཆོས་སྤོང་བར་འགྱུར་བས་འདི་ལྟར་ངན་སོང་ཆེན་པོར་འགྲོ་བར་འགྲོ་བ་མཚུངས་པར་འགྱུར་རོ། ། འཕགས་པ་རྣམ་པར་འཐག་པའི་མདོའི་དུམ་བུའི་བརྗོད་པའོ།། །། དགེའོ།། ༈ །རང་བཞིན་རྣམ་དག་རིན་ཆེན་ཁམས་ལས་གྲུབ། ། དོན་གཉིས་ཕུན་ཚོགས་སྐུ་གསུམ་དཀྱིལ་འཁོར་རྒྱས། ། ལྷུན་གྲུབ་འཕྲིན་ལས་བཟང་པོའི་འོད་དཀར་ཅན། ། ཐུབ་དབང་ཟླ་བ་དེ་ལ་ཕྱག་འཚལ་ལོ། །
འཕགས་པ་རྣམ་པར་འཐག་པ་བསྡུས་པའི་མདོའི་དུམ་བུ་འདི་ལ་དོན་གསུམ་གྱིས་ཤེས་པར་བྱ་སྟེ། འདི་ལྟར་དགོས་པ་དང་། བསྡུས་པ་དང་། ཚིག་གི་དོན་ནོ། ། དང་པོ་ནི། འདི་ལ་ཆོས་སྤོང་གི་ལས་ཀྱི་མཚན་ཉིད་དང་། ཉེས་དམིགས་ཇི་ལྟ་བ་བཞིན་དུ་བདེ་བླག་དུ་རྟོགས་ནས་དེ་ལ་གཡང་ས་དང་འདྲ་བར་བལྟས་ཏེ། སྤོང་ཞིང་དེ་སྤོང་བའི་ཐབས་ཆོས་དང་ཆོས་སྨྲ་བའི་གང་ཟག་ལ་དད་ཅིང་གུས་པས་བཀུར་བསྟི་དང་། རིམ་གྲོ་ཆེར་བསྐྱེད་པས་གནས་སྐབས་དང་མཐར་ཐུག་གི་དོན་དུ་ཕུན་སུམ་ཚོགས་པ་ཐོབ་པ་ཞེས་པ་འདི་ཡིན་ནོ། ། འདི་ཡི་བསྡུས་པའི་དོན་ནི་གཉིས་ཏེ་ཆོས་སྤོང་གིས་ལས་སྤང་བར་གདམས་པ་དང་།
སྤང་བྱ་ཆོས་སྤོང་གི་ལས་ཀྱི་མཚན་ཉིད་བསྟན་པའོ། ། དང་པོ་ནི། སེམས་ཅན་དག་ཅེས་པ་ནས། མི་ལྟུང་བར་བྱ་ཅེས་པའི་བར་རོ། ། གཉིས་པ་ལ་མདོར་བསྟན་དང་། རྒྱས་བཤད་གཉིས། དང་པོ་ལ་ཡང་ཆོས་སྤོང་དངོས་མདོར་བསྟན་པ་དང་། དེའི་རྒྱུས་དཀོན་མཆོག་གཞན་གཉིས་ཀྱང་སྤང་བར་བསྟན་པའོ། ། དེ་དག་ཀྱང་གོ་རིམས་བཞིན་དུ། དེ་ནས་ཅེས་པ་ནས་ཆོས་སྤོང་བའོ། །
ཞེས་པའི་བར་དང་། གང་ཆོས་སྤོང་བ་དེས་ཅེས་པ་ནས་ངན་དུ་བརྗོད་པ་ཡིན་ནོ། ། ཞེས་པའི་བར་རོ། ། རྒྱས་པར་བཤད་པ་ལ། ཆོས་སྤོང་གི་ངོ་བོ་དང་། དེའི་འབྲས་བུ་ཉེས་དམིགས་གཉིས་ཀྱིས་ཤེས་པར་བྱའོ། ། དང་པོ་ལ་ཡང་བསྟན་བྱ་ཆོས་ལ་ལོག་པར་ཞུགས་པ་དང་། སྟོན་བྱེད་གང་ཟག་ལ་ལོག་པར་ཞུགས་པ་རྣམས་སོ། ། དེ་ལ་ཡང་ཤེས་བྱ་ཡུལ་ལ་རིགས་མི་རིགས་སུ་འབྱེད་པ་དང་། འཇུག་ཡུལ་ཐེག་པ་ལ་མཆོག་དམན་དུ་འབྱེད་པ་དང་།
ཉམས་ལེན་བསླབ་བྱ་ལ་བཟང་ངན་དུ་འབྱེད་པ་དང་གསུམ་གྱིས་ཤེས་པར་བྱ་སྟེ། དེ་དག་ཀྱང་གོ་རིམས་བཞིན་དུ། འདི་ནི་མི་རིགས་པའོ་ཞེས་པ་དང་། འདི་ནི་བྱང་ཆུབ་སེམས་དཔའ་རྣམས་ཀྱི་ཆེད་དུ་ཞེས་པ་དང་། འདི་ནི་བྱང་ཆུབ་སེམས་དཔའ་རྣམས་ཀྱི་བསླབ་པའོ་ཞེས་པ་རྣམས་ཡིན་ནོ། ། སྟོན་བྱེད་གང་ཟག་ལ་ལོག་པར་ཞུགས་པ་ལ་ཡང་། ཡང་དག་པའི་ཆོས་སྨྲ་བ་ལ་ཕྲག་དོག་གིས་སྨོད་པ་དང་། མ་སྦྱངས་པའི་ཆོས་སྨྲ་བ་ལ་རྙེད་བཀུར་གྱིས་བསྟོད་པའོ། ། དང་པོ་ལ་ཡང་ཆོས་སྨྲ་བའི་ཉེས་པ་བརྗོད་པ་ཉན་པ་པོ་དང་འབྲེལ་བའི་ཆོས་སྤོང་དང་། བསྟན་བྱའི་ཆོས་ལ་ལོག་པར་བསྒྲུབ་པ་འཆད་པ་པོ་དང་འབྲེལ་བའི་ཆོས་སྤོང་དང་།
ཡང་དག་པའི་ཆོས་སྨྲ་བ་སངས་རྒྱས་ཀྱིས་བྱིན་གྱིས་བརླབས་པར་བསྟན་པ་དང་གསུམ་མོ། ། དང་པོ་ལ་ཡང་ཀུན་སློང་སྤོབས་པ་དང་འབྲེལ་བའི་སྐྱོན་བརྗོད་པ་དང་། འཆད་པ་པོ་གང་ཟག་དང་འབྲེལ་བའི་སྐྱོན་བརྗོད་པ་དང་། འཆད་བྱེད་ཚིག་དང་འབྲེལ་བའི་སྐྱོན་བརྗོད་པ་གསུམ་གྱིས་ཤེས་པར་བྱ་སྟེ། དང་པོ་ནི། ། སྤོབས་པ་ཡོད་དོ་ཞེའམ་ཞེས་པ་དང་། སངས་རྒྱས་འབྱུང་བ་མེད་པར་ཞེས་པ་དང་། གཟུངས་ཐོབ་པ་ནི་ཞེས་པ་རྣམས་ཀྱིས་བསྟན་ནོ། ། གཉིས་པ་ནི། ཆོས་སྨྲ་བའི་སྤྱོད་པ་ཉེ་བར་ཞེས་པ་ནས།
སྤྱོད་པ་དང་ཚུལ་ཁྲིམས་ཉམས་པས་གླེང་ན། ཞེས་པའི་བར་གྱིས་བསྟན་ནོ། གསུམ་པ་ནི། ཆོས་ནི་ཆོས་མ་ཡིན་པར་སྟོན་ཅེས་པ་དང་། སྤོབས་པས་གོ་བར་མི་བྱེད་དོ་ཞེས་པ་ནས་ཚིགས་སུ་བཅད་པ་དང་ཚིགས་སུ་བཅད་པར་ཞེས་པའི་བར་གྱིས་བསྟན་ནོ། ། བསྟན་བྱ་ཆོས་ལ་ལོག་པར་བསྒྲུབ་པ། འཆད་པ་པོ་དང་འབྲེལ་བའི་ཆོས་སྤོང་ནི། དོན་ལ་ལ་མོས་ཞེས་པ་ནས། འདི་ནི་རིགས་འདི་ནི་མི་རིགས་ཞེས་པའི་བར་རོ། ། ཡང་དག་པའི་ཆོས་སྨྲ་བ་སངས་རྒྱས་ཀྱིས་བྱིན་གྱིས་བརླབས་པར་བསྟན་པ་ནི།
འཇམ་དཔལ་ཉན་ཐོས་རྣམས་ཀྱིས་ཞེས་པ་དང་། དེ་དག་ལ་ཡང་སྐྱོན་འདོགས་པར་སེམས་སོ། ། ཞེས་པའི་བར་རོ། ། མ་བསླབས་པའི་ཆོས་སྨ་བ་ལ་རྙེད་བཀུར་གྱི་དབང་གིས་བསྟོད་པ་ནི། རྙེད་པའི་ཕྱིར་ཞེས་པ་ནས་དེ་དག་ཆོས་སྤོང་བར་འགྱུར་བས་ཞེས་པའི་བར་རོ། ། དེའི་འབྲས་བུ་ཉེས་དམིགས་ནི་འདི་ལྟ་སྟེ། ངན་སོང་ཆེན་པོར་ཞེས་པ་ལ་སོགས་པ་རྣམས་སོ། ། ཚིག་གི་དོན་ལ་སྤྱི་དང་ཡན་ལག་གི་དོན་གཉིས་ལས་དང་པོ་ནི། གང་སྤང་བར་བྱ་བའི་ཆོས་གང་ཞི་སྤོང་བར་བྱེད་པ་པོའི་གང་ཟག གང་གིས་སྤོང་བར་བྱེད་པའི་རྒྱུ།
ཇི་ལྟར་སྤོང་བའི་ཚུལ། སྤངས་པའི་ཉེས་དམིགས་ཀྱི་འབྲས་བུ་རྣམས་ཀྱིས་ཤེས་པར་བྱའོ། ། དང་པོ་ནི། རྒྱུད་བླ་མར། གང་ཞིག་དོན་ལྡན་ཆོས་དང་ཉེར་འབྲེལ་ཞིང་། ། ཁམས་གསུམ་ཀུན་ནས་ཉོན་མོངས་སྤོང་བྱེད་གསུང་། ། ཞི་བའི་ཕན་ཡོན་སྟོན་པར་མཛད་པ་གང་། ། དེ་ནི་དྲང་སྲོང་གསུང་ཡིན་ཞེས་པའི་མཚན་ཉིད་ཅན་གྱི་བདེ་བར་གཤེགས་པའི་བཀའ་མཐའ་དག་དང་། ཡང་། གང་ཞིག་རྒྱལ་བའི་བསྟན་པ་འབའ་ཞིག་གིས། །
དབང་བྱས་རྣམ་གཡེང་མེད་ཡིད་ཅན་གྱིས་བཤད། ། ཐར་པ་ཐོབ་པའི་ལམ་དང་རྗེས་མཐུན་པ། ། དེ་ཡང་དྲང་སྲོང་བཀའ་བཞིན་སྤྱི་བོས་བླང་། ། ཅེས་པའི་མཚན་ཉིད་ཅན་གྱི་དགོངས་འགྲེལ་གྱི་བསྟན་བཅོས་རྣམ་དག་རྣམས་ཡིན་ནོ། ། གཉིས་པ་ནི། རྒྱན་དུ། ། རིགས་མེད་གྲོགས་ངན་སྔོན་དགེ་མ་བསགས་བློ་མ་སྦྱངས། ། ཆོས་འདིས་སྐྲག་འགྱུར་འདི་ན་དོན་ཆེན་འདི་ལས་ལྷུང་། ། ཞེས་པ་ལྟར་ཆོས་ཟབ་མོ་ལ་མོས་པའི་མཐུན་རྐྱེན་རང་རྒྱུད་དང་འབྲེལ་བའི་རིགས་ལ་སོགས་པ་གསུམ་མ་ཚང་བ་དང་། འགལ་རྐྱེན་གཞན་རྒྱུད་དང་འབྲེལ་བའི་ཆོས་སྤོང་བའི་སྡིག་པའི་གྲོགས་པོས་ཡོངས་སུ་ཟིན་པའི་གང་ཟག་གོ །
གསུམ་པ་ནི། རྒྱུད་བླར། ཉོན་མོངས་པ་དག་རྣམས་ཀྱིས་འཕགས་ལ་སྐུར་པ་དང་། ། དེས་གསུངས་ཆོས་ལ་བརྙས་གང་དེ་ཀུན་ཞེན་ལྟས་བྱས། ། ཞེས་དང་། བློ་དམན་ཕྱིར་དང་དཀར་མོས་བྲལ་ཕྱིར་ལོག་པའི་ང་རྒྱལ་ལ་བསྟེན་ཕྱིར། ། དམ་ཆོས་ཕོངས་པས་སྒྲིབ་པའི་བདག་ཕྱིར་དྲང་དོན་དེ་ཉིད་འཛིན་པའི་ཕྱིར། ། རྙེད་ལ་བརྐམ་ཕྱིར་ལྟ་བའི་དབང་ཕྱིར་ཆོས་སུན་འབྱིན་པ་བསྟེན་པའི་ཕྱིར། ། ཆོས་འཛིན་བསྲིངས་ཕྱིར་མོས་པ་དམན་ཕྱིར་དགྲ་བཅོམ་རྣམས་ཀྱིས་ཆོས་སྤོང་བྱེད། ། ཅེས་གསུངས་པ་ལྟར་རོ། །
བཞི་པ་ནི། འདི་ནི་ཆོས་མ་ཡིན། འདུལ་བ་མ་ཡིན། སངས་རྒྱས་ཀྱི་བསྟན་པ་མ་ཡིན་ཞེས་སམ། ཡང་ན་མདོའི་དུམ་བུ་འདི་ལས་འབྱུང་བ་ལྟར་རོ། ། ལྔ་པ་ནི། རྒྱུད་བླར། ཇི་ལྟར་ཟབ་མོའི་ཆོས་ཉམས་དེ་བཞིན་མཁས་པ་རྣམས་ཀྱིས་མེ་སྦྲུལ་དང་། ། མི་བཟད་སྦྲུལ་གདུག་གཤེད་མ་དང་ནི་ཐོག་ལའང་ཤིན་ཏུ་འཇིགས་མི་བྱ། ། མེ་སྦྲུལ་དགྲ་དང་རྡོ་རྗེའི་མེས་ནི་སྲོག་དང་བྲལ་བ་བཅོམ་བྱས་ཏེ། །
དེ་ལས་མནར་མེད་རྣམས་ཀྱི་འགྲོ་བ་ཤིན་ཏུ་འཇིགས་པར་འགྲོ་མི་འགྱུར། གང་ཞིག་ཡང་ཡང་སྡིག་གྲོགས་བསྟེན་པས་སངས་རྒྱས་ངན་སེམས་ལྡན་གྱུར་དང་། ། ཕ་མ་དགྲ་བཅོམ་གསོད་པ་བྱ་བ་མིན་བྱེད་ཚོགས་མཆོག་འབྱེད་པའི་མི། ། དེ་ཡང་ཆོས་ཉིད་ངེས་པར་བསམས་པས་མྱུར་དུ་དེ་ལས་ཐར་འགྱུར་གྱི། ། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་གསུངས་པ་ལྟར་རོ། ། ད་ནི་ཡན་ལག་གི་དོན་བཤད་པར་བྱ་སྟེ། ཆོས་སྤོང་གི་གཡང་ས་ཆེན་པོར་ཞེས་པ་ནི་ལས་དེའི་འབྲས་བུ་རྣམ་པར་སྨིན་པ་མནར་མེད་པ་ལ་སོགས་པའི་ངན་སོང་རྣམས་ནི་དཔག་ཚད་སྟོང་དུ་ཟབ་ཅིང་ངོས་བཞི་བྲག་རི་སྟུག་པོས་ཀུན་ནས་བསྐོར་བའི་གཡང་ས་ཆེན་པོ་དང་། གང་དུ་ལྷུང་ན་ཐར་བར་དཀའ་ཞིང་སྡུག་བསྔལ་བ་དང་ཡིད་མི་བདེ་བ་མང་པོའི་གནས་སུ་གྱུར་པར་ཆོས་མཐུན་པའི་ཕྱིར་གཡང་ས་ཞེས་བྱ་ལ། དེའི་རྒྱུ་ཆོས་སྤོང་བའི་ལས་ལ་ཡང་འབྲས་བུའི་མིང་གིས་བཏགས་ཏེ་གཡང་ས་ཞེས་བརྗོད་དོ། །
གང་ཤེས་ནས་སྤང་བར་བྱ་བ་ཆོས་སྤོང་གི་ལས་དེ་ཡང་། གདུལ་བྱ་རྣམས་ཀྱིས་མི་ཤེས་པས་དེའི་རང་བཞིན་ཇི་ལྟ་བུ་ཡིན་པ་སྟོན་པ་ལ་ཞུས་པ་ནི། དེ་ནས་ཞེས་སོགས། དེའི་ལན་བཅོམ་ལྡན་འདས་ཀྱིས་བཀའ་བསྩལ་པ་ནི། འཇམ་དཔལ་ཞེས་སོགས། དེ་ལ་བཀའ་ལ་ལ་བཟང་བར་འདུ་ཤེས། ལ་ལ་ངན་པར་འདུ་ཤེས་པས་ཆོས་སྤོང་བ་ནི། དེ་བཞིན་གཤེགས་པའི་བཀའ་ལ་བཟང་ངན་མེད་པའི་ཕྱིར་ཏེ། ཐམས་ཅད་ཀྱང་དེ་བཞིན་ཉིད་ལ་འབབ་ཅིང་། དེ་བཞིན་ཉིད་ལ་གཞོལ་བས་དེ་ཁོ་ན་ཉིད་ཀྱི་བདུད་རྩི་ལ་འཇུག་པའི་ཐབས་སུ་མ་གྱུར་པ་གཅིག་ཀྱང་མེད་པའི་ཕྱིར་རོ། །
དེ་སྐད་དུ་ཡང་། བཞི་བརྒྱ་པ་ལས། ཡོད་དང་མེད་དང་ཡོད་མེད་གཉིས་ཀ་མིན་ཞེས་ཀྱང་བསྟན་ཏེ། ནད་ཀྱི་དབང་གིས་ཐམས་ཅད་ཀྱང་། ། སྨན་ཞེས་བྱ་བར་འགྱུར་མིན་ནམ། ། ཞེས་གང་གསུངས་པ་ཡིན་ནོ། ། བཀའ་ལ་དྲང་ངེས་ཀྱི་དབྱེ་བ་ཡོད་པ་མ་ཡིན་ནམ། ཇི་ལྟར་ན་བཟང་ངན་མེད་ཅེ་ན། དྲང་ངེས་ཀྱི་ཁྱད་པར་ཡོད་མོད་ནའང་དེ་ཙམ་གྱིས་བཟང་ངན་དུ་མི་འགྱུར་ཏེ། གདུལ་བྱའི་བསམ་པ་ལ་ལྟོས་ནས་བསྟན་པར་བྱ་བ་སྟོང་པ་ཉིད་དང་།
མཚན་མ་མེད་པ་ལ་སོགས་པའི་གནས་ལུགས་ཀྱི་དོན་གཅིག་ཉིད་གདུལ་བྱ་ཁ་ཅིག་ལ་ལྡེམ་པོའི་ངག་གིས་མིང་གཞན་དང་གཞན་དུ་བསྟན་ལ། ཁ་ཅིག་ལ་དེ་ཉིད་སྒྲ་ཇི་བཞིན་པར་བསྟན་པས། དྲང་ངེས་སུ་འཇོག་པ་ཙམ་མ་གཏོགས་དགོངས་པ་གཅིག་པ་ཡིན་པའི་ཕྱིར་དང་། གཞན་དུ་ན་དེ་བཞིན་གཤེགས་པའི་བཀའི་དགོངས་པ་དང་འགལ་བས་གསུང་བ་པོ་ཐམས་ཅད་མཁྱེན་པ་མ་ཡིན་པར་འགྱུར་བའི་ཕྱིར་རོ། ། གང་ཆོས་སྤོང་བ་དང་ཆོས་སྤངས་པས་དེ་བཞིན་གཤེགས་པ་ལ་སྐུར་པ་འདེབས་པ་ཡིན་ཅེས་པ་ནི། བསྟན་བྱ་ཆོས་ལ་ངན་པར་འདུ་ཤེས་ནས་སྤོང་བ་ན། དེ་སྟོན་པ་པོ་ལ་དེ་ཁོ་ན་ཉིད་ཇི་ལྟ་བ་བཞིན་རྟོགས་ནས་ཕྱིན་ཅི་མ་ལོག་པར་སྟོན་པ་པོ་མ་ཡིན་པར་དོན་གྱིས་ན། སྐུར་པ་འདེབས་པ་ཡིན་ཏེ། གཞན་དུ་ན་དེས་བསྟན་པའི་ཆོས་ལ་གུས་པར་མི་བྱེད་པ་དང་འགལ་བའི་ཕྱིར་རོ། ། དེས་འཕགས་པའི་དགེ་འདུན་ལ་ངན་དུ་བརྗོད་པ་ཡང་ཡིན་ཏེ།
དགེ་འདུན་ནི་སངས་རྒྱས་ཀྱིས་བསྟན་པ་དམ་པའི་ཆོས་ལ་རྗེས་སུ་སློབ་པས་རབ་དུ་ཕྱེ་བ་ཡིན་ལ། བསྟན་པ་ལ་ངན་པར་འདུ་ཤེས་པ་ན་དེ་ལ་ཚད་མར་འཛིན་ཅིང་རྗེས་སུ་སློབ་པའི་གང་ཟག་ལ་མཆོག་ཏུ་འཛིན་པར་འགལ་བའི་ཕྱིར་རོ། ། མདོ་སྡེ་འདི་ནི་རིགས་ཏེ། རིགས་པ་དང་ལྡན་པ་དོན་དམ་པའི་བདེན་པ་སྟོན་པའི་ཕྱིར་རོ། ། མདོ་སྡེ་འདི་ནི་མི་རིགས་ཏེ། རིགས་པས་བརྟག་མི་བཟོད་པ་ཀུན་རྫོབ་ཀྱི་བདེན་པ་སྟོན་པའི་ཕྱིར་རོ། ། ཞེས་ཟེར་ན། ཀུན་རྫོབ་སྟོན་པ་དྲང་དོན་གྱི་ཆོས་ལ་ངན་པར་འཛིན་པས་ཆོས་སྤོང་བ་ཡིན་ནོ། ། ཀུན་རྫོབ་སྟོན་པ་དོན་དམ་པའི་བདེན་པ་སྟོན་པ་ལས་ངན་པར་འཛིན་པ་འདི་ཇི་ལྟར་ན་ཆོས་སྤོང་བར་འགྱུར་ཞེ་ན། གང་ཞིག་གི་དོན་དམ་པའི་བདེན་པ་མཆོག་ཏུ་བཟུང་ནས་དེ་རྟོགས་པར་འདོད་པ་དེ་ནི་ཀུན་རྫོབ་ཀྱི་བདེན་པ་ངན་པར་བཟུང་ནས་སྤང་བར་འོས་པ་མ་ཡིན་ཏེ།
ཆུ་འདོད་པས་སྣོད་བརྟན་པར་བྱ་བ་ལྟར། ཀུན་རྫོབ་ཀྱི་བདེན་པ་རྣམ་པར་གཞག་པ་ལ་ཤིན་ཏུ་གུས་པར་བྱ་བ་ཡིན་ཏེ། དེ་ནི་དོན་དམ་པའི་བདེན་པ་རྟོགས་པའི་ཐབས་ཡིན་པའི་ཕྱིར་རོ། ། དེ་ལྟར་ཡང་། དབུ་མ་རྩ་བ་ལས། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། དམ་པའི་དོན་ནི་མ་རྟོགས་པར། ། མྱ་ངན་འདས་པ་ཐོབ་མི་འགྱུར། ། ཞེས་གང་གསུངས་པ་ཡིན་ནོ། །
དེ་ཉིད་ཀྱི་ཕྱིར། དེ་བཞིན་གཤེགས་པ་རྣམས་ཀྱི་བདེན་པ་གཉིས་ཀྱི་སྒོ་ནས་ཆོས་སྟོན་པར་མཛད་པ་ཡིན་ཏེ། ། དེ་ཉིད་ལས། སངས་རྒྱས་རྣམ་ཀྱིས་ཆོས་བསྟན་པ། ། བདེན་པ་གཉིས་ལས་ཡང་དག་བརྟེན། ། འཇིག་བརྟེན་ཀུན་རྫོབ་བདེན་པ་དང་། ། དམ་པའི་དོན་གྱི་བདེན་པའོ། ། ཞེས་གསུངས་སོ། ། དེ་བས་ན་ཀུན་རྫོབ་ཀྱི་བདེན་པ་སྟོན་པའི་མདོ་སྡེ་རྣམས་ངན་པའོ་ཞེས་ཁྱད་དུ་བསད་པར་འོས་པ་མིན་ནོ། ། འདི་ནི་ཟབ་པ་དང་རྒྱ་ཆེ་བ་ལ་མོས་པ་དབང་པོ་རྣོན་པོ་བྱང་ཆུབ་སེམས་དཔའ་རྣམས་ཀྱི་ཆེད་དུ་གསུངས་པས་མཆོག་གོ །
འདི་ནི་རང་ཉིད་གཅིག་པུ་ཞི་བ་དང་དུལ་བར་བྱ་བའི་ཕྱིར་ཞུགས་པ་དབང་པོ་དམན་པ་ཉན་ཐོས་རྣམས་ཀྱི་ཆེད་དུ་གསུངས་པས་དམན་པའོ། ། འདི་ནི་དབང་པོ་འབྲིང་པོ་རང་སངས་རྒྱས་རྣམས་ཀྱི་ཆེད་དུ་གསུངས་པས་འབྲིང་དུ་གྱུར་པའོ་ཞེས་ཟེར་ན། ཐེག་པ་དམན་པའི་མདོ་སྡེ་ཁྱད་དུ་བསད་པས་ཆོས་སྤོང་བ་ཡིན་ནོ། ། ཅི་སྟེ་ཉན་རང་གི་ཐེག་པ་ནི་ཐེག་པ་ཆེན་པོ་དག་ལས་དམན་པ་མ་ཡིན་ནམ། ཇི་ལྟར་ན་དེ་དག་ལ་དམན་པར་བཟུང་བས་ཆོས་སྤོང་བ་ཡིན་ཞེ་ན། ཉན་ཐོས་དང་རང་སངས་རྒྱས་ཀྱི་ཐེག་པ་ཡང་ཟབ་པ་དང་རྒྱ་ཆེ་བ་ལ་མོས་པ་རང་བཞིན་གྱི་དབང་པོ་རྣོན་པོའི་རིགས་ཅན་དག་གིས་མངོན་དུ་བྱ་བའི་ལམ་མ་ཡིན་ན་ཡང་། གཞན་རྗེས་སུ་འཛིན་པའི་ཡན་ལག་ཏུ་ཤེས་པར་བྱ་བའི་ཡན་ལག་ཡིན་ཏེ། བྱང་ཆུབ་སེམས་དཔའ་རྣམས་ཀྱིས་རྒྱུའི་གནས་སྐབས་སུ་ཐེག་པ་གསུམ་གྱི་ལམ་ཐམས་ཅད་ཤེས་པར་བྱ་ཞིང་འབྲས་བུའི་གནས་སྐབས་སུ་ཐེག་པ་གསུམ་གྱི་ཡོན་ཏན་ཐམས་ཅད་མངོན་དུ་བྱ་དགོས་པའི་ཕྱིར་རོ། ། ཇི་སྐད་དུ། བཅོམ་ལྡན་འདས་མ་ལས།
རབ་འབྱོར་ཉན་ཐོས་ཀྱི་ལམ་གང་ཡིན་པ་དང་། རང་སངས་རྒྱས་ཀྱི་ལམ་གང་ཡིན་པ་དང་། སངས་རྒྱས་ཀྱི་ལམ་གང་ཡིན་པའི་ལམ་ཐམས་ཅད་ཤེས་པར་བྱ་ཞིང་ལམ་ཐམས་ཅད་ཤེས་པར་བྱའོ་ཞེས་གང་གསུངས་པ་ལྟར་རོ། ། དམན་པ་ལ་མོས་པ་ཉན་རང་གི་རིགས་ཅན་དག་གིས་ནི་ཉན་རང་གི་ཐེག་པ་དེ་ཉིད་ཐེག་པ་ཆེན་པོ་ལ་འཇུག་པའི་ཐེམ་སྐས་ལྟ་བུ་ཡིན་ཏེ། དེ་དག་ཉན་རང་གིས་ལམ་གྱི་ཐོག་མར་རྒྱུད་ཡོངས་སུ་མ་སྦྱངས་པར་ཐེག་པ་ཆེན་པོ་ཟབ་པ་དང་རྒྱ་ཆེ་བའི་ཆོས་ཀྱི་སྣོད་དུ་མི་རུང་བའི་ཕྱིར་དང་། མཐར་ཐུག་ཐེག་པ་གཅིག་ཉིད་ཀྱིས་དེ་དག་གིས་ཀྱང་སངས་རྒྱས་ཐོབ་པར་བྱ་དགོས་པའི་ཕྱིར་རོ། ། དེ་ཉིད་ཀྱི་ཕྱིར་དམན་པའི་མྱང་འདས་གཉིས་ནི་ལམ་རིང་པོས་དུབ་པའི་འགྲོན་པོ་དབུགས་དབྱུང་བའི་ཕྱིར་གྲོང་ཁྱེར་སྤྲུལ་བ་ལྟར་ཐེག་པ་ཆེན་པོ་ལ་འཇུག་པའི་ཐབས་མཁས་པ་ཡིན་པར་བཅོམ་ལྡན་འདས་ཀྱིས་མདོ་སྡེ་རྣམས་ལས་གསུངས་སོ། ། དཔལ་ལྡན་ཟླ་བ་གྲགས་པས་དབུ་མ་ལ་འཇུག་པར་ཡང་། གང་ཕྱིར་འགྲོ་ལ་ཉེས་པ་སྐྱེད་བྱེད་སྙིགས་མ་འདི་དག་ཡོད་གྱུར་པ། ། དེ་ཕྱིར་འཇིག་རྟེན་སངས་རྒྱས་སྤྱོད་ཡུལ་གཏིང་ཟབ་ལ་འཇུག་མི་འགྱུར་ཞིང་། །
བདེ་གཤེགས་གང་ཕྱིར་ཁྱོད་ལ་མཁྱེན་རབ་ཐུགས་རྗེ་ཐབས་དང་ལྷན་ཅིག་པ། ། མངའ་དང་གང་ཕྱིར་བདག་གིས་སེམས་ཅན་སྒྲོལ་ཞེས་ཁྱོད་ཀྱིས་ཞལ་བཞེས་པ། ། དེ་ཕྱིར་མཁས་པ་རིན་པོ་ཆེའི་གླིང་དུ་ཆས་པའི་འགྲོ་ཚོགས་ཀྱི། ། ངལ་བ་ཉེར་སེལ་གྲོང་ཁྱེར་ཡིད་འོང་བར་དུ་རྣམ་པར་བཀོད་པ་ལྟར། ། ཁྱོད་ཀྱིས་ཐེག་པ་འདི་ནི་སློབ་མ་ཉེ་བར་ཞི་བའི་ཚུལ་ལ་ཡིད། ། སྦྱར་བར་མཛད་ཅིང་རྣམ་པར་དབེན་ལ་བློ་སྦྱངས་རྣམས་ལ་ལོགས་སུ་གསུངས། ། ཞེས་གང་གསུངས་པ་ཡིན་ནོ། ། དེ་བས་ན་ཐེག་པ་དམན་པའི་མདོ་སྡེ་དག་ཀྱང་གདུལ་བྱ་དམན་པ་དང་། མཆོག་ལ་གཞོལ་བ་གཉིས་ཀ་ལ་ཡང་ཉེ་བར་མཁོ་བས་ན་དམན་པའོ་ཞེས་ཁྱད་དུ་བསད་པར་འོས་པ་མ་ཡིན་ནོ། ། ཕ་རོལ་ཏུ་ཕྱིན་པ་དྲུག་གི་ནང་ནས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་བྱང་ཆུབ་སེམས་དཔའི་བསླབ་བྱའོ། །
སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ལྔ་པོ་འདི་ནི་སྤྲོས་པ་དང་བཅས་པ་ཉིད་ཀྱིས་བྱང་ཆུབ་སེམས་དཔའི་བསླབ་བྱ་མ་ཡིན་པའོ། ། ཞེས་ཟེར་ན་ཐབས་ཀྱི་ཆ་ཁྱད་དུ་བསད་པས་ཆོས་སྤོང་བ་ཡིན་ནོ། ། སྦྱིན་པ་ལ་སོགས་པ་རྣམས་ནི་ཤེས་རབ་ལས་དམན་པ་མ་ཡིན་ནམ། ཇི་ལྟར་ན། དེ་ལ་དམན་པར་བཟུང་བས་ཆོས་སྤོང་བ་ཡིན་ཞེ་ན། ཐབས་དང་བྲལ་བའི་ཤེས་རབ་རྐྱང་པ་དང་། ཤེས་རབ་དང་བྲལ་བའི་ཐབས་རྐྱང་པས་ནི་བྱང་ཆུབ་སེམས་དཔའི་མངོན་པར་འདོད་པའི་དོན་མི་གནས་པའི་མྱ་ངན་ལས་འདས་པ་ཐོབ་པར་ནུས་པ་མ་ཡིན་ནོ། ། འཁོར་བ་དང་མྱ་ངན་ལས་འདས་པའི་མཐའ་གཉིས་གང་རུང་དུ་ལྟུང་བར་འགྱུར་བའི་ཕྱིར་རོ། ། དེས་ན་གང་ཞིག་མི་གནས་པའི་མྱ་ངན་ལས་འདས་པ་ཐོབ་པར་འདོད་པ་དེས་ནི། ཐབས་དང་ཤེས་རབ་ཟུང་དུ་འབྲེལ་བའི་ལམ་ལ་བསླབ་དགོས་པས་སྦྱིན་པ་ལ་སོགས་པ་ལ་དམན་པར་བཟུང་ནས་ཁྱད་དུ་བསད་པར་འོས་པ་མ་ཡིན་ཏེ།
ཡང་ན་ཐེག་པ་གསུམ་གྱི་ནང་ནས་ཐེག་པ་ཆེན་པོ་འདི་ནི་བྱང་ཆུབ་སེམས་དཔའ་རྣམས་ཀྱི་བསླབ་བྱའོ། ། ཉན་རང་གི་ཐེག་པ་འདི་ནི་བྱང་ཆུབ་སེམས་དཔའི་བསླབ་བྱ་མ་ཡིན་ནོ། ། ཞེས་ཟེར་ན་ཆོས་སྤོང་བ་ཡིན་ཏེ། ཇི་སྐད་དུ། རྒྱལ་སྲས་རྣམས་ཀྱིས་མི་བསླབ་པའི། ། དངོས་དེ་གང་ཡང་ཡོད་མ་ཡིན། ། ཞེས་པའི་ཚུལ་གྱིས་ཐེག་པ་གསུམ་གྱི་ལམ་ཐམས་ཅད་བྱང་ཆུབ་སེམས་དཔའ་ཁ་ཅིག་ནི་ཤེས་པར་བྱ་བ་དང་། ཁ་ཅིག་ནི་མངོན་དུ་བྱ་བའི་ཚུལ་གྱིས་བསླབ་པར་བྱ་བ་ཡིན་ནོ། ། སངས་རྒྱས་ཀྱིས་གནང་བའི་ཆོས་སྨྲ་བའི་ཀུན་སློང་གི་སྤོབས་པ་འདི་ཙམ་ཞིག་ཡོད་དོ་ཞེའམ། འདི་ཙམ་ཞིག་ལས་མེད་དོ་ཞེས་ཟེར་ཞིང་ཆོས་སྨྲ་བའི་སྤོབས་པའི་ཚད་འཇལ་ན་ཆོས་སྨྲ་བ་ལ་མ་གུས་པ་ཉིད་ཀྱིས་ཆོས་སྤོང་བ་ཡིན་ནོ། །
སངས་རྒྱས་ཀྱིས་གནང་བའི་ཆོས་སྨྲ་བ་རྣམས་ནི་སངས་རྒྱས་ཀྱི་མཐུས་སྤོབས་པ་ཚད་མེད་པ་ཡིན་པའི་ཕྱིར་རོ། ། ཆོས་སྨྲ་བས་ཆོས་ནི་ཆོས་མ་ཡིན་པར་ལོག་པར་སྟོན་ཏོ་ཞེས་ཟེར་ན་ཡང་དག་པའི་ཆོས་སྨྲ་བ་ལ་སྐུར་པ་བཏབ་པའི་ཕྱིར་ཆོས་སྤོང་བ་ཡིན་ནོ། ། སངས་རྒྱས་འབྱུང་བ་མེད་པར་ཡང་བཟོད་པ་ལ་སོགས་པའི་གཟུངས་ཐོས་ཅིང་ཐོབ་བོ་ཞེས་ཟེར་ན་ཆོས་སྤོང་བ་ཡིན་ཏེ། གཟུངས་རྣམས་ཀྱི་གཙོ་བོ་བཟོད་པའི་གཟུངས་ནི་སྐྱེ་མེད་ཀྱི་དོན་ཟབ་མོ་ལ་མི་སྐྲག་པའི་ཏིང་ངེ་འཛིན་དང་ཤེས་རབ་ཡིན་ལ། དེ་ཡང་སངས་རྒྱས་འབྱུང་བ་མེད་པར་འཐོབ་པ་མེད་དེ་རྟག་ཆད་སྤངས་པ་སྐྱེ་མེད་ཀྱི་དོན་ཟབ་མོ་ནི། སངས་རྒྱས་ཀྱི་བསྟན་པ་ཐུན་མོང་མ་ཡིན་པའི་ཕྱིར་རོ། ། དེ་ལྟར་ཡང་རིན་པོ་ཆེའི་འཕྲེང་བར། གང་ཟག་ཕུང་པོར་སྨྲ་བ་ཡི། ། འཇིག་རྟེན་གྲངས་ཅན་འུག་ཕྲུག་དང་། ། གོས་མེད་བཅས་ལ་གལ་ཏེ་ཞིག །
ཡོད་མེད་འདས་པར་སྨྲ་ན་དྲིས། ། དེ་ཕྱིར་སངས་རྒྱས་རྣམས་ཀྱི་ནི། ། བསྟན་པ་འཆི་མེད་ཡོད་མེད་ལ། ། འདས་པ་ཟབ་མོ་ཞེས་བྱ་བ། ། ཆོས་གྱི་ཁུད་པ་ཡིན་ཞེས་དྲི། ། ཞེས་གང་གསུངས་པ་ཡིན་ནོ། ། དེས་ན་སངས་རྒྱས་འབྱུང་བ་མེད་པར་གཟུངས་ཐོས་སོ་ཞེས་ཟེར་ན། ཟབ་མོའི་དོན་རྟོགས་པ་སངས་རྒྱས་ལ་རག་མ་ལས་པར་སྨྲས་པས། སངས་རྒྱས་དང་དེའི་བསྟན་པ་དབང་ཕྱུག་ལ་སོགས་པ་འཇིག་རྟེན་ན་ཐམས་ཅད་མཁྱེན་པར་ཁས་འཆེ་བ་གཞན་དག་དང་དོན་གྱིས་ན་མཉམ་པར་འགྱུར་ལ། དེ་ལྟར་ན་བསྟན་པ་དང་སྟོན་པ་ལ་སྐུར་པ་གདབ་པར་འགྱུར་པའི་ཕྱིར་རོ། །
ཆོས་སྨྲ་བས་ཚིག་ལ་སོགས་པའི་གཟུངས་ཐོབ་པའི་དབང་གིས་ཐོབ་པའི་ཡོན་ཏན་མང་དུ་ཐོས་པ་ལ་སོགས་པ་ནི་ཡོངས་སུ་དག་པ་མ་ཡིན་ནོ་ཞེས་དང་། ཆོས་སྨྲ་བའི་སྒོ་གསུམ་གྱི་སྤྱོད་པ་ཉེས་པར་བྱས་ཞེས་དང་། ཆོས་སྨྲ་བའི་བསླབ་པ་གསུམ་གྱི་སྒྲུབ་པ་ཕུན་སུམ་ཚོགས་པ་མ་ཡིན་ནོ་ཞེས་དང་། ཆོས་སྨྲ་བ་བག་དང་མི་ལྡན་ཞེས་བག་མེད་པས་གླེང་བ་དང་། སྤྱོད་པ་ཚུལ་དང་མི་མཐུན་ཞེས་སྤྱོད་ལམ་གྱིས་གླེང་བ་དང་། འཚོ་བ་དང་། ཆོ་ག་དང་། བསླབ་པ་ཉམས་ཞེས་སྤྱོད་པ་དང་ཚུལ་ཁྲིམས་ཉམས་པས་གླེང་བ་དང་། ཆོས་སྨྲ་བའི་ཚེ་སྤོབས་པ་རྣམ་པར་མ་དག་པས་ཚིག་དང་དོན་གཞན་ལ་གོ་བར་མི་བྱེད་ཅེས་པ་དང་། ཚིག་སྣང་བར་སྟེ་གསལ་པོའི་སྒོ་ནས་དོན་ལེགས་པར་མ་བཤད་ཅེས་དང་།
ཚིག་གི་དོན་ཁོང་དུ་མ་ཆུད་པར་སྟོན་པས་ཚིག་སྔ་མ་དང་ཕྱི་མ་འགལ་ཞེས་དང་། ཡི་གེའི་མིང་གིས་ཏེ་དོན་ལ་སྒྲ་ཇི་བཞིན་པར་བཟུང་ནས་དེ་བཞིན་གཤེགས་པའི་བཀའ་བཤད་པ་ལ་འཇུག་ཅེས་དང་། དེའི་རྒྱུ་མཚན་གྱིས་མདོ་སྡེ་དང་མདོ་སྡེ་གཞན་ནང་འགལ་བ་དང་། ཚིགས་སུ་བཅད་པ་དང་ཚིགས་སུ་བཅད་པ་གཞན་འགལ་བར་བྱས་སོ་ཞེས་ཟེར་ན་ཆོས་སྤོང་བ་ཡིན་ཏེ། དེ་རྣམས་ཀྱི་རྒྱུ་མཚན་འོག་ནས་འཇམ་དཔལ་ཉན་ཐོས་ཀྱི་སྤོབས་པ་གང་ཇི་སྙེད་པ་དང་ཞེས་སོགས་ཀྱིས་བསྟན་ཏོ། ། དོན་ནི་འདི་ཡིན་ཏེ་སངས་རྒྱས་ཀྱིས་གནང་བའི་ཆོས་སྨྲ་བའི་སྤོབས་པ་གང་ཇི་སྙེད་པ་ནི། སངས་རྒྱས་ཀྱི་བྱིན་གྱིས་བརླབས་པའི་མཐུ་ལས་བྱུང་བས་ཇི་སྐད་བཤད་པའི་ཉེས་པ་དེ་དག་མེད་ལ། དེ་དག་ལ་སྐྱོན་འདོགས་པར་སེམས་པ་ནི་དེ་བཞིན་གཤེགས་པ་ལ་སྐྱོན་འདོགས་པར་སེམས་པ་ཡིན་པའི་ཕྱིར་རོ། ། ཡང་ཆོས་སྨྲ་བ་དག་གིས་ཀྱང་ཆོས་སྨྲ་བའི་ཚེ་རང་གི་བསྟན་བྱའི་ཆོས་ཀྱི་དོན་ལ་ལ་ལ་མོས། ལ་ལ་ལ་མི་མོས་པ།
ཆོས་འཆད་པའི་ཚེ་ཆོས་སྨྲ་བ་ལ་ཆེ་ཆེར་མི་འཛིན་པར་རྒྱལ་པོ་དང་བློན་པོའི་ལ་སོགས་པའི་གཏམ་གཞན་དང་གཞན་དུ་བསྒྱུར་བ་དང་། ཚིག་དང་དོན་དཀྲུགས་པ་སྟེ་འཁྲུགས་པ་མ་ཕྱེད་པར་འབྲེལ་མེད་དུ་སྨྲ་ཞིང་། དེ་ལ་ཡང་རང་ཉིད་ཐེ་ཚོམ་ཟ་བ་དང་། ཆོས་སྨྲ་བ་ལ་རྩེ་གཅིག་ཏུ་ཡིད་མི་གཏོད་པར་འདོད་པ་ལ་སོགས་པ་ཀུན་ཏུ་རྟོག་བཞིན་དུ་ཆོས་སྨྲ་བ་དང་། རང་གི་སློབ་མ་ལ་ཡང་ཆོས་འདི་ལ་དཔྱད་འདི་ལ་མི་དཔྱད་ཅེས་པ་དང་། དོན་འདི་ནི་རིགས་འདི་ནི་མི་རིགས་ཞེས་ཟེར་ན་ཆོས་སྤོང་བ་ཡིན་ཏེ ཅི་རིགས་པར་ཆོས་ལ་བཟང་ངན་དང་ཆེད་ཆེར་མི་འཛིན་པར་ཁྱད་དུ་གསོད་པའི་ཕྱིར་རོ། ། ཡང་ཁ་ཅིག་འདི་སྐད་ཅེས་བྲམ་ཟེ་དང་ཁྱིམ་བདག་རྣམས་ལ་ངོ་བསྟོད་སྨྲ་བ་ནི། དེ་དག་གིས་དེ་བཞིན་གཤེགས་པའི་བཀའ་ཡི་ཕྱོགས་གཅིག་ཚིགས་སུ་བཅད་པ་རེ་ཙམ་སྨྲས་པ་ལ། ཁྱོད་ཀྱིས་དེ་བཞིན་གཤེགས་པའི་བཀའི་ཚིགས་ལེགས་པར་སྨྲས་སོ། ། དོན་ལེགས་པར་རྟོགས་སོ་ཞེས་ཁྱོད་ཀྱི་ཡང་ཕྱོགས་གཅིག་སྨྲས་པ་ལ་རྗེས་སུ་ཡིད་རང་ཞིང་བསྟོད་པའི་གཞི་དེས་ཆོས་སྤོང་བར་འགྱུར་རོ། །
དགོས་པ་ཅིའི་ཕྱིར་ཏུ་ཞེ་ན། རྙེད་པ་དང་བཀུར་བསྟིའི་ཆེད་དང་། གང་ནས་རྙེད་པ་ཐོབ་པར་འགྱུར་བའི་ཁྱིམ་བསྲུང་བར་གནས་པའི་ཆེད་ཡིན་གྱི། བསྟན་པ་བསྲུང་བའི་ཆེད་མ་ཡིན་པའོ། ། རྒྱུ་གང་ལས་ཞེ་ན། བྲམ་ཟེ་ལ་སོགས་པའི་རིགས་དང་། རྒྱལ་པོ་ལ་སོགས་པའི་དབང་ཕྱུག་ལ་གདུང་ཞིང་ཆགས་པའི་རྒྱུ་ལས་སོ། ། ཅིའི་ཕྱིར་དེ་སྐད་ཅེས་སྨྲས་པས་ཆོས་སྤོང་པར་འགྱུར་ཞེ་ན། དེ་བཞིན་གཤེགས་པའི་བསྟན་པའི་ཆོས་ནི་ཟབ་ཅིང་ཕྲ་ལ་གཏིང་དཔག་པར་དཀའ་པའི་ཕྱིར་མཁས་ཤིང་མཛངས་པ་དག་ཁོ་ནའི་སྤྱོད་ཡུལ་ཡིན་གྱི། ལེགས་པར་མ་བསླབས་པའི་བྲམ་ཟེ་དང་ཁྱིམ་བདག་དག་གི་སྤྱོད་ཡུལ་དུ་ག་ལ་འགྱུར།
དེ་བས་ན་དེ་དག་གིས་ཀྱང་དེ་བཞིན་གཤེགས་པའི་བཀའ་ལེགས་པར་རྟོགས་ཤིང་སྨྲའོ་ཞེས་ཟེར་བས་ནི། དེ་བཞིན་གཤེགས་པའི་བསྟན་པ་བློ་གྲོས་རྩིང་པོ་དག་གི་ཡང་སྤྱོད་ཡུལ་དུ་བསྟན་པས་ཟབ་ཅིང་གཏིང་དཔག་དཀའ་བའི་ཆོས་ལ་སྐུར་པ་བཏབ་པར་འགྱུར་བའི་ཕྱིར་རོ། ། དེ་ལྟ་བུའི་ཆོས་སྤོང་བའི་ལས་དེ་དག་གིས་རྣམ་པར་སྨིན་པ་ཅི་འགྱུར་ཞེ་ན། འདི་ལྟ་སྟེ་ངན་སོང་ཆེན་པོར་ཞེས་སོགས་གསུངས་སོ། ། དེ་ལྟར་ན་གོང་དུ་བཤད་པའི་ཚུལ་དེ་དག་གིས་མདོའི་དུམ་བུ་འདི་ལེགས་པར་བཤད་པ་ཡིན་ནོ། ། ཇི་ལྟར་སྒྲོན་གློག་ནོར་བུའི་འོད་ལས་མིག་ལྡན་རྣམ་བཀྲའི་གཟུགས་ལ་སྤྱོད། ། དེ་བཞིན་ཐུབ་བསྟན་ཉི་མ་ལ་བརྟེན་མཁས་རྣམས་དེ་ཉིད་འབྱེད་ལ་བརྩོན། ། མཁའ་ལ་ཉི་ཟླའི་རྒྱུ་བ་མེད་ན་ས་སྟེང་སྨག་རུམ་མུན་པར་ཆུད། ། ཐུབ་བསྟན་ཉི་མའི་དཀྱིལ་འཁོར་དང་བྲལ་སྐྱེ་དགུའང་གནས་སྐབས་དེ་འདྲར་འགྱུར། ། དེ་ཕྱིར་བདག་ཉིད་ལེགས་འདོད་ཅིང་། །
གཞན་ལའང་རྗེས་སུ་བརྩེ་རྣམས་ཀྱིས། ། ཐུབ་པའི་བསྟན་དང་བསྟན་འཛིན་ལ། ། གཅེས་དང་བཀུར་སྟིར་བྱ་བར་རིགས། ། རི་བོང་རྐྱལ་གྱིས་རྒྱ་མཚོའི་མཐའ། ། དཔོག་པ་ཇི་བཞིན་ཐུབ་པའི་གསུང་། ། བྱིས་བློས་གཞལ་བར་མི་ནུས་ནའང་། ། ཡིད་ཆེས་ལུང་དང་རིགས་པ་ལ། ། བརྟེན་ནས་འདི་བྱས་མཁས་རྣམས་དཔྱོད། ། འདི་སྦྱར་དགེ་བས་འགྲོ་བ་ཀུན། ། སྲིད་དང་ཞི་བའི་མཐའ་སྤངས་ཏེ། །
མི་གནས་མྱ་ངན་འདས་པའི་ས། ། ཀུན་མཁྱེན་གོ་འཕང་མྱུར་ཐོབ་ཤོག ། འཕགས་པ་རྣམ་པར་འཐག་པ་བསྡུས་པའི་མདོའི་དུམ་བུའི་བཤད་པ་འདི་ནི། བསྟན་པ་རིན་པོ་ཆེའི་མངའ་བདག་དཔལ་ལྡན་བླ་མ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོའི་བཀས་བསྐུལ་ནས། ཆོས་སྨྲ་བའི་བཙུན་པ་གཞོན་ནུ་བློ་གྲོས་ཀྱིས་དཔལ་ས་སྐྱའི་གཙུག་ལག་ཁང་དུ་སྦྱར་བའོ།། །། དགེ་ལེགས་སུ་གྱུར་ཅིག། ༈ །མདོ་སྡེ་རྣམ་མང་ལས་གསུངས་པའི་བདེ་གཤེགས་སྙིང་པོའི་དོན་རྒྱུད་བླ་མའི་དགོངས་པ་གསལ་བར་བཤད་པ་བཞུགས་སོ། ། ཕྱོགས་བཅུའི་རྒྱལ་བ་སྲས་དང་བཅས་རྣམས་ལ། ། ཀུན་ནས་དང་བའི་ཡིད་ཀྱིས་ཕྱག་འཚལ་ལོ། ། ཤིན་ཏུ་ཟབ་པའི་བདེ་གཤེགས་སྙིང་པོའི་དོན། །
གསལ་བར་བཤད་ཀྱིས་གཟུར་གནས་ཤེས་ལྡན་ཉོན། ། སེམས་ཅན་ལ་སངས་རྒྱས་ཀྱི་སྟོབས་སོགས་ཀྱི་ཡོན་ཏན་ཡོད་པར། གང་དག་འགྲོ་ཀུན་མཐའ་བཞི་ཡང་དག་རྟོགས་ནས་ཞེས་སོགས་ཀྱིས་བསྟན་པར་མི་རིགས་ཏེ། གཞུང་དེས་སེམས་ཅན་ལ་ཡང་སངས་རྒྱས་ཀྱི་ཆོས་ཉིད་ཀྱི་སྤྱིའི་མཚན་ཉིད་རང་བཞིན་འོད་གསལ་ཙམ་རྗེས་སུ་ཞུགས་པར། ས་དང་པོ་ནས་མཐོང་བར་བསྟན་པ་ཙམ་ཡིན་གྱི། རྣམ་པར་དབྱེ་བ་མེད་ཆོས་ཕྱིར། ། ཞེས་པས་ཀྱང་བསྟན་པ་མ་ཡིན་ཏེ། དེས་ཀྱང་སངས་རྒྱས་ཀྱི་སྟོབས་སོགས་ཀྱི་ཡོན་ཏན་གྱི་ཆོས་ཉིད་རང་བཞིན་འོད་གསལ་ཙམ་སོ་སྐྱེའི་གནས་སྐབས་ན་ཡང་ཡོད་པ་ལ་དགོངས་པ་ཡིན་པའི་ཕྱིར། དེ་སྐད་དུ་ཡང་དེའི་འགྲེལ་པར། དེ་ལ་དྲི་མ་མེད་པའི་སངས་རྒྱས་ཀྱི་ཡོན་ཏན་ནི།
གཅིག་དུ་ཀུན་ནས་ཉོན་མོངས་པའི་སོ་སོ་སྐྱེ་བོའི་ས་ལ་ཡང་རྣམ་པར་དབྱེ་བ་མེད་པའི་ཆོས་ཉིད་སྔ་ཕྱི་ཁྱད་པར་མེད་པར་ཡོད་པའི་ཕྱིར་རོ། ། གནས་འདི་ནི་བསམ་གྱིས་མི་ཁྱབ་ཅེས་གསུངས་པའི་ཕྱིར་རོ། ། དེ་བཞིན་བདེ་གཤེགས་མེད་གནས་རྣམས་ལའང་། ། སངས་རྒྱས་སྤྱན་གྱིས་རང་ཆོས་ཉིད་གཟིགས་ནས། ། ཞེས་པ་དང་། ཉོན་མོངས་སྦུབས་བཞིན་སེམས་ཅན་ཡོན་ཏན་ནི། ། ཞེས་པ་དང་། སངས་རྒྱས་ཉིད་ནི་ཡོན་ཏན་དྲི་མ་མེད་གཏེར་སེམས་ཅན་ཀུན་ལ་ཁྱད་མེད་རྣམ་གཟིགས་ནས། ། ཞེས་དང་། ཤ་རིའི་བུ་སེམས་ཅན་གྱི་ཁམས་ཀྱང་གཞན་ལ་ཆོས་ཉིད་ཀྱི་སྐུ་ཡང་གཞན་མ་ལགས་ཏེ།
སེམས་ཅན་གྱི་ཁམས་ཉིད་ཆོས་ཀྱི་སྐུའོ། ། ཆོས་ཀྱི་སྐུ་ཉིད་སེམས་ཅན་གྱི་ཁམས་སོ། ། འདི་ནི་དོན་གཉིས་སུ་མེད་ཀྱི་ཡི་གེ་ཐ་དད་པ་ཙམ་ཡིན་ནོ་ཞེས་སོགས་ཀྱིས་ཀྱང་། སེམས་ཅན་ལ་སངས་རྒྱས་ཀྱི་ཆོས་སྐུའི་སྤྱིའི་མཚན་ཉིད་རང་བཞིན་འོད་གསལ་ཙམ་ཡོད་པར་བསྟན་གྱི། རང་གི་མཚན་ཉིད་སྟོབས་སོགས་ཀྱི་ཡོན་ཏན་དང་ལྡན་པར་མི་སྟོན། མདོར་ན་ཟག་མེད་དབྱིངས་ལ་ནི། ། དོན་གྱིས་རབ་ཏུ་དབྱེ་བ་བཞི། ། ཆོས་ཀྱི་སྐུ་ལས་སོགས་པ་ཡི། ། ཞེས་སོགས་དང་། བླ་མེད་ཆོས་ཀྱིས་སྟོང་མ་ཡིན། །
ཞེས་དང་། ཡོན་ཏན་རང་བཞིན་ཉིད་ལྡན་ཕྱིར། ། ཞེས་སོགས་ནི་ཤིན་ཏུ་དྲི་མེད་ཀྱི་གནས་སྐབས་སྟོན་བྱེད་ཡིན་པས་སེམས་ཅན་སངས་རྒྱས་ཀྱི་ཆོས་སྐུ་མཚན་ཉིད་པ་དང་། ཡོན་ཏན་མཚན་ཉིད་པ་ཡོད་པར་སྟོན་བྱེད་ཀྱི་ཤེས་བྱེད་དུ་མི་རིགས་སོ། ། དེ་བཞིན་གཤེགས་པའི་སྙིང་པོ་རྟག་པ་དང་། བརྟན་པ་དང་། འདུས་མ་བྱས་པར་བཤད་པའི་དོན་ཡང་ངོ་བོ་གཏན་མ་འགྱུར་བའི་རྟག་པ་དང་། རྒྱུ་རྐྱེན་གྱིས་འདུས་མ་བྱས་པའི་འདུས་མ་བྱས་སུ་བསྟན་པ་མ་ཡིན་གྱི། སེམས་རང་བཞིན་འོད་གསལ་དེ་ཉིད་མ་དག་པའི་གནས་སྐབས་སུ་ཉོན་མོངས་པ་དང་། ལས་དང་སྐྱེ་བའི་ཀུན་ནས་ཉོན་མོངས་པ་གསུམ་གྱིས་རང་གི་ངོ་བོ་མི་འགྱུར་བ་དང་།
དག་པ་དང་མ་དག་པའི་གནས་སྐབས་སུ་མིག་པགས་ཀྱི་ས་དང་། ཟག་པ་མེད་པའི་ལས་ཀྱིས་བསྐྱེད་པའི་ཡིད་ཀྱི་རང་བཞིན་ཀྱི་ལུས་དང་། བསམ་གྱིས་མི་ཁྱབ་པའི་འཆི་འཕོ་དང་། སྐྱེ་བ་སོགས་རང་གི་ངོ་བོ་མི་འགྱུར་བ་ལ་བསམས་ནས་སེམས་ཅན་ཀྱི་ཁམས་དང་། དེ་བཞིན་གཤེགས་པའི་སྙིང་པོ་རྟག་པ་དང་། བརྟན་པ་དང་། འདུས་མ་བྱས་པ་ཞེས་བརྗོད་ལ། ཤིན་ཏུ་རྣམ་པར་དག་པའི་གནས་སྐབས་སུ་སེམས་ཀྱི་རང་བཞིན་འོད་གསལ་དེ་ཉིད་འཁོར་བ་ཇི་སྲིད་མ་སྟོངས་ཀྱི་བར་དུ་སེམས་ཅན་ཀྱི་དོན་བྱེད་པའི་འཕྲིན་ལས་བསྒྲུབ་པས་མི་ཟད་པའི་ཡོན་ཏན་དང་ལྡན་པ་དང་། ཕྱི་མའི་མཐའི་མུ་དང་མཚུངས་པ་ལ་དགོངས་ནས་ཆོས་སྐུ་དེ་ཉིད་རྟག་པ་དང་། བརྟན་པ་དང་།
ལས་ཉོན་ཀྱིས་འདུས་མ་བྱས་པ་ཞེས་བརྗོད་དོ། ། གནས་སྐབས་ཐམས་ཅད་དུ་སེམས་ཀྱི་རང་བཞིན་དེ་ཉིད་གསར་དུ་ཐོབ་པའི་མཚན་ཉིད་ཅན་ཀྱི་སྐྱེ་བ་དང་། དབང་པོ་འགགས་པའི་མཚན་ཉིད་ཅན་ཀྱི་འཇིག་པ་དང་། སྐྱེས་ནས་མ་ཤིའི་བར་དུ་རིགས་མཐུན་རྒྱུན་མ་ཆད་པར་འཇུག་པའི་གནས་པ་དང་། གནས་སྐབས་གཞན་དུ་འགྱུར་བའི་མཚན་ཉིད་ཅན་ཀྱི་རྒས་པ་སྟེ། འདུས་བྱས་ཀྱི་མཚན་ཉིད་བཞི་དང་བྲལ་བའི་ཕྱིར། འདུས་མ་བྱས་པ་ཞེས་བརྗོད་ལ། གནས་སྐབས་ཐམས་ཅད་དུ་རང་བཞིན་འོད་གསལ་ཀྱི་ངོ་བོ་ལ་འགྱུར་བ་མེད་པའི་ཕྱིར། རྟག་པ་ཞེས་རྗོད་དོ། ། དེས་ན་རྟག་བརྟག་སོགས་ཀྱི་དོན་ནི།
སེམས་རང་བཞིན་འོད་གསལ་དེ་ཉིད་ལ་གདུལ་བྱའི་ལོག་རྟོག་འགའ་ཞིག་བསལ་བའི་ཕྱིར། རྟག་བརྟན་སོགས་ཀྱི་སྒྲ་རྣམ་གྲངས་པའི་སྒོ་ནས་སྦྱར་བ་ཡིན་གྱི། སེམས་ལས་མ་གཏོགས་པའི་དོན་དམ་པར་གྲུབ་པའི་ཆོས་འགག་ཞིག་དེ་བཞིན་གཤེགས་པའི་སྙིང་པོས་བསམས་ནས། དེ་ཉིད་རྟག་པ་དང་བརྟན་པ་སོགས་སུ་འཆད་པ་ནི། དབུ་སེམས་གང་གི་ཡང་ལུགས་མ་ཡིན་ཞིང་། བདེ་བར་གཤེགས་པའི་སྙིང་པོ་སྟོན་པའི་མདོ་སྡེ་དང་། དེ་དག་གི་དགོངས་འགྲེལ་དབུ་མ་ཆོས་དབྱིངས་བསྟོད་པ་དང་། རྒྱུད་བླ་མ་སོགས་བསྟན་བཅོས་གང་གི་ཡང་དགོངས་པ་མ་ཡིན་ནོ། ། སྤྱིར་བདེ་བར་གཤེགས་པའི་སྙིང་པོ་རྣམས་སྟོན་པའི་མདོ་སྡེ་རྣམས་ལ། སྒྲའི་དངོས་ཟིན་ཀྱི་དོན་དང་།
དགོངས་གཞིའི་དོན་གཉིས་ཤེས་དགོས་ཏེ། མདོ་སྡེ་དེ་དག་སྒྲ་ཇི་བཞིན་པ་མ་ཡིན་པའི་དྲང་དོན་དུ་དབུ་སེམས་གཉིས་ཀས་འགྲེལ་བའི་རིག་དེ་ལ་སྒྲའི་དངོས་ཟིན་ཀྱི་དོན་ནི་སེམས་ཅན་ཀྱི་གནས་སྐབས་དང་། སངས་རྒྱས་ཀྱི་ས་གང་དུ་ཡང་ཐ་སྙད་ཙམ་དུ་ཡང་མ་གྲུབ་སྟེ། མུ་སྟེགས་ཀྱི་བདག་དང་ཁྱད་པར་མེད་པའི་ཕྱིར་རོ། ། དགོངས་གཞིའི་དོན་ལ་དབུ་མ་པ་དང་། སེམས་ཙམ་པའི་ལུགས་གཉིས་ལས། དང་པོ་ལ་ཀུ་ཀུན་རྫོབ་བདེན་པས་བསྡུས་པ་དང་། དོན་དམ་བདེན་པས་བསྡུས་པ་གཉིས་ལས། དང་པོ་ནི། སེམས་ཀྱི་རང་གི་ངོ་བོ་རིག་ཅིང་གསལ་བའི་ཆ་གནས་སྐབས་ཐམས་ཅད་དུ་སེམས་ཀྱི་ངོ་བོ་ལ་མི་འཁྲུལ་བ་ལ།
ཕ་རོལ་དུ་ཕྱིན་པའི་ཐེག་པར་སེམས་དང་ཀུན་གཞིའི་རྣམ་ཤེས་དང་། ལེན་པའི་རྣམ་ཤེས་དང་། རྣམ་པར་སྨིན་པའི་རྣམ་ཤེས་དང་། བདེ་བར་གཤེགས་པའི་སྙིང་པོ་སོགས་ཀྱི་མིང་གིས་བསྟན་ལ། རྡོ་རྗེ་ཐེག་པར། རྒྱུའི་རྒྱུད་དང་། སེམས་སྣང་བ་དང་། སྣང་བ་མཆེད་པ་དང་། སྣང་བ་ཉེར་ཐོབ་དང་། མཁའ་ཁྱབ་ནམ་མཁའི་རྡོ་རྗེ་ཞེས་སོགས་སུ་མིང་གཞན་གྱིས་བསྟན་པ་རྣམས་ཡིན་ཅིང་།
དེ་ཉིད་ཕ་རོལ་དུ་ཕྱིན་པའི་ཐེག་པ་ལྟར་ན་ལས་ཉོན་དང་རྣམ་རྟོག་གི་དབང་དུ་གྱུར་པའི་གནས་སྐབས་ན་འཁོར་བ། རྡོ་རྗེ་ཐེག་པ་ལྟར་ན་རང་བཞིན་བརྒྱད་ཅུའི་རྣམ་རྟོག་གམ། གནས་སྐབས་རིགས་བཞིའི་སྒྲིབ་པའི་གཞན་དབང་དུ་གྱུར་པའི་ཕྱིར་འཁོར་བ་པ་ཞེས་བརྗོད་དོ། ། སྒྲིབ་པ་དེ་དང་དེ་དག་གིས་རྣམ་པར་དག་པའི་གནས་སྐབས་ན་སངས་རྒྱས་དང་ཐར་པ་ཞེས་བརྗོད་དོ། ། དོན་དེ་ཉིད་དབུ་མ་ཆོས་དབྱིངས་བསྟོད་པ་དང་། སེམས་ཀྱི་རྡོ་རྗེ་ལ་བསྟོད་པ་སོགས་ཀྱིས་གསལ་བར་བྱེད་དོ། ། གཉིས་པ་དོན་དམ་བདེན་པས་བསྡུས་པའི་དགོངས་བཞི་ནི། གོང་དུ་བཤད་པའི་སེམས་དེ་ཉིད་ཡང་དག་པར་ན། ཡོད་མེད་ལ་སོགས་པའི་མཐའ་གང་དུ་ཡང་མི་གནས་པའི་གནས་ལུགས། ཐ་སྙད་དུ་དོན་དམ་པའི་བདེན་པ་ཞེས་མིང་དུ་བཏགས་པ་དེ་ཉིད་ཡིན།
དེ་ཉིད་ལ་དགོངས་ནས་དེ་བཞིན་གཤེགས་པའི་སྙིང་པོ་དང་། ཀུན་གཞིའི་རྣམ་ཤེས་སོགས་གསུངས་པའི་ཚུལ། དབུ་མ་འཇུག་པར། ཀུན་གཞི་ཡོད་ཅིང་གང་ཟག་ཉིད་ཡོད་ལ། ཕུང་པོ་འདི་དག་འབའ་ཞིག་ཉིད་ཡོད་ཅེས། གསུངས་པ་དེ་ནི་དེ་ལྟར་ཆེས་ཟབ་དོན། རིག་པར་མི་འགྱུར་གང་ཡིན་དེ་ལའོ། ། ཅེས་སོགས་དང་། འདི་ནི་དྲང་དོན་ཉིད་དུ་སྟོན་བས་གསུངས། འདི་ནི་ངེད་དོན་ཉིད་དུ་རིགས་པས་འཐད།
རྣམ་པ་དེ་ལྟའི་མདོ་སྡེ་གཞན་ཡང་ནི། དྲང་དོན་ཉིད་དུ་ལུང་འདིས་གསལ་བར་བྱེད། ། ཅེས་སོགས་རྩ་འགྲེལ་ཀྱིས་གསལ་བར་བསྟན་ནོ། ། གཉིས་པ་སེམས་ཙམ་པའི་ལུགས་ཀྱི་དགོངས་གཞི་ནི། གཙོ་ཆེར་ཀུན་གཞིའི་རྣམ་ཤེས་ཀྱི་གནས་ལུགས་རང་གི་ངོ་བོ་རིག་ཅིང་གསལ་བའི་བདག་ཉིད་དེ་ཉིད་ཡིན་ཅིང་། དེ་ཉིད་གཟུང་འཛིན་དུ་མངོན་པར་ཞེན་པའི་པགས་ཀྱིས་བསླད་པས་ཕྱི་སྣོད་ཀྱི་འཇིག་རྟེན་དང་། ནང་བཅུད་ཀྱི་སེམས་ཅན་སོགས་ཀྱི་རྣམ་པར་སྣང་བ་སྐྱེ་ཞིང་སྣང་བ་ལྟར་གཟུང་འཛིན་དུ་མངོན་པར་ཞེན་པས། ལས་ཉོན་གྱིས་གཞན་དབང་དུ་འགྱུར་ཏེ། འགྲོ་བ་ལྔའི་འཁོར་བར་སྐྱེ་བ་དང་། འཆི་བ་སོགས་གྱི་སྡུག་བསྔལ་མྱོང་བའི་ཚེ་ན།
སེམས་ཅན་ཞེས་དང་། འཁོར་བ་ཞེས་བརྗོད་ཀྱི། དེ་ལས་མ་གཏོགས་པའི་འཁོར་བ་ཞེས་བྱ་བ་ཅི་ཡང་མེད་དོ། ། དེ་ཉིད་མཐོང་སྤང་གི་སྤང་བྱ་ཅི་རིགས་པས་དག་ཅིང་། སྤང་བྱ་མ་ལུས་པས་མ་དག་པའི་གནས་སྐབས་ན་བྱང་ཆུབ་སེམས་དཔའ་སོགས་ལམ་ཞུགས་ཀྱི་གང་ཟག་གི་ཐ་སྙད་འདོགས་ཤིང་། དེ་ལས་མ་གཏོགས་པའི་ལམ་བསྒྲུབ་པ་པོ་གཞན་ཅི་ཡང་མེད་དོ། ། དེ་ཉིད་ཉོན་མོངས་པ་དང་ཤེས་བྱའི་སྒྲིབ་པ་མཐའ་དག་དང་བྲལ་བས་དག་པ་དང་མ་དག་པའི་གཉིས་སྣང་གི་ངོ་བོ་མ་ལུས་པ་དག་ཅིང་རང་གི་རང་བཞིན་གཉིས་མེད་ཀྱི་ངོ་བོ་ལ་གནས་སྐབས་ཐམས་ཅད་དུ་གནས་ཏེ། གདུལ་བྱ་ལ་གཟུགས་སྐུ་རྣམས་ཀྱི་སྣང་བ་སྐྱེད་པའི་སྒོ་ནས། འཁོར་བ་ཇི་སྲིད་དུ་སེམས་ཅན་ཀྱི་དོན་བྱེད་པའི་ས་ལ་ཞུགས་པ་ནི་སངས་རྒྱས་དང་། ཆོས་ཀྱི་སྐུ་དང་།
ངོ་བོ་ཉིད་ཀྱི་སྐུ་ཞེས་སོགས་སོ། ། དེ་ལྟར་ཡང་འཕེལ་བ་དང་འགྲིབ་བ་མེད་པར་བསྟན་པའི་མདོ་ལས། ཤཱ་རིའི་བུ་ཆོས་ཀྱི་སྐུ་དེ་ཉིད་ཉོན་མོངས་པའི་སྦུབས་འབྱེད་པ་འཐབ་པས་གཏུམས་པ། འཁོར་བའི་རྒྱུན་གྱིས་ཁྱེར་བ། ཐོག་མ་ཐ་མ་མེད་པའི་འཁོར་བའི་འགྲོ་བར་འཆི་བ་དང་སྐྱེ་བ་དག་དུ་འཁོར་བ་ནི་སེམས་ཅན་ཀྱི་ཁམས་ཞེས་བརྗོད་དོ། ། ཤཱ་རིའི་བུ་ཆོས་ཀྱི་སྐུ་དེ་ཉིད་འཁོར་བའི་རྒྱུན་གྱིས་སྡུག་བསྔལ་པ་ལ་སྐྱོ་བར་གྱུར་པ་འདོད་པ་དང་། ཡུལ་ཐམས་ཅད་ལ་ཆགས་པ་དང་བྲལ་བ། ཕ་རོལ་ཏུ་ཕྱིན་པ་བཅུའི་ཁོངས་སུ་གཏོགས་པ། ཆོས་ཀྱི་ཕུང་པོ་བཞི་སྟོང་གིས་བྱང་ཆུབ་དོན་དུ་སྤྱད་པ་སྤྱོད་པ་ནི་བྱང་ཆུབ་སེམས་དཔའ་ཞེས་བརྗོད་དོ། ། ཤཱ་རིའི་བུ་ཆོས་སྐུ་དེ་ཉིད་ཉོན་མོངས་པའི་སྦུབས་ཐམས་ཅད་ལས་ཡོངས་སུ་གྲོལ་བ།
སྡུག་བསྔལ་ཐམས་ཅད་ལས་འདས་པ་ནི་ཉེ་བའི་ཉོན་མོངས་པའི་དྲི་མ་མཐའ་དག་དང་བྲལ་བ། དག་པ་རྣམ་པར་དག་པ་མཆོག་དུ་ཡོངས་སུ་དག་པའི་ཆོས་ཉིད་ལ་གནས་པ། སེམས་ཅན་ཐམས་ཅད་ཀྱིས་ལྟ་བར་བྱ་བའི་ས་ལ་བཞུགས་པ། ཤེས་བྱའི་ཆོས་མཐའ་དག་ལ་གཉིས་སུ་མེད་པའི་སྐྱེས་བུའི་མཐུ་ཐོབ་པ། ཉེ་བའི་ཉོན་མོངས་པའི་སྒྲིབ་པ་མེད་པའི་ཆོས་ཅན། ཆོས་ཐམས་ཅད་ཀྱི་དབང་ཕྱུག་གི་སྟོབས་ཐོགས་པ་མེད་པ་ཐོབ་པ་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཞེས་བརྗོད་དོ་ཞེས་གསུངས་པ་ཡིན་ནོ། ། དེ་ལྟ་བུའི་རང་བཞིན་འོད་གསལ་དེ་ཉིད་མ་དག་པའི་གནས་སྐབས་ན་དག་པར་བྱེད་པའི་རྒྱུ་ཁམས་དང་། འདས་པ་དང་ད་ལྟར་གྱི་ཐུགས་རྒྱུད་ལ་སྣང་བའི་ཤིན་དུ་རྣམ་དག་གི་གནས་སྐབས་དེ་ཉིད་དག་བྱེད་ཀྱི་རྐྱེན་བྱང་ཆུབ་དང་། འཕྲིན་ལས་གསུམ་དུ་འཇོག་ལ།
རྐྱེན་དེ་གསུམ་གྱིས་མ་དག་པའི་ཁམས་དེ་ཉིད་རྣམ་པར་སྦྱང་བ་བྱས་པ་ལས་མ་འོངས་པ་ན་འབྲས་བུ་དཀོན་མཆོག་གསུམ་འཐོབ་པར་འགྱུར་བའི་ཚུལ་ཐེག་པ་ཆེན་པོ་རྒྱུད་བླ་མའི་བསྟན་བཅོས་སུ་གསལ་བར་གཏན་ལ་འབེབས་ཤིང་། དེ་ཉིད་ཀྱི་ཕྱིར་བསྟན་བཅོས་འདིའི་ལུས་ནི་རྡོ་རྗེའི་གནས་བདུན་དུ་བསྟན་ནོ། ། དེ་ལ་ཁམས་ཀྱི་གནས་སྐབས་སུ་རང་བཞིན་འོད་གསལ་དེ་ཉིད་ངོ་བོ་དང་། རྒྱུ་དང་། འབྲས་བུ་དང་། ལས་དང་། ལྡན་པ་དང་། འཇུག་པའི་རབ་དབྱེ་དང་། གནས་སྐབས་ཀྱི་མིང་དང་། གནས་སྐབས་ཐམས་ཅད་དུ་ཀུན་དུ་འགྲོ་བའི་དོན་དང་།
རྟག་དུ་མི་འགྱུར་བ་དང་། ཡོན་ཏན་དབྱེ་བ་མེད་པ་རྣམས་ཀྱིས་གཏན་ལ་ཕབ་སྟེ། དེ་ལ་ངོ་བོའི་དོན་ནི། རང་བཞིན་འོད་གསལ་དེ་ཉིད་ཤིན་དུ་རྣམ་དག་གི་གནས་སྐབས་ན། གདུལ་བྱའི་ཇི་ལྟར་བསམས་པའི་དོན་འགྲུབ་པ་ལ་སོགས་པ་མཐུ་དང་ལྡན་པས་ཆོས་ཀྱི་སྐུ་དང་། མ་དག་པ་དང་། དག་པ་དང་མ་དག་པའི་གནས་སྐབས་སུ་ཤེས་རབ་དང་སྙིང་རྗེ་ཆེན་པོ་སྐྱེད་པའི་ནུས་པ་དང་ལྡན་པས་རིགས་དང་། གནས་སྐབས་ཐམས་ཅད་དུ་རང་གི་ངོ་བོ་རང་བཞིན་འོད་གསལ་ཞིང་རྣམ་པར་དག་པ་ལས་མི་འགྱུར་བའི་དེ་བཞིན་ཉིད་དོ། ། གསུམ་པོ་དེ་ནི་ངོ་བོའི་དོན་ཏོ། ། ཐེག་པ་ཆེན་པོའི་ཆོས་ལ་མོས་པ་དང་།
བདག་གཉིས་རྟོགས་པའི་ཤེས་རབ་དང་། ནམ་མཁའ་མཛོད་ལ་སོགས་པའི་ཏིང་ངེ་འཛིན་བསྒོམ་པ་དང་། སྙིང་རྗེ་ཆེན་པོ་རྣམས་ཀྱིས་ཁམས་དེ་དག་པར་བྱེད་པ་རྒྱུའི་དོན་ཏོ། ། རྒྱུ་བཞི་པོ་དེ་དག་བསྒོམས་པས་སེམས་རང་བཞིན་འོད་གསལ་དེ་ཉིད་འདོད་ཆེན་པ་རྣམས་ཀྱི་ཆོས་ལ་ཁོང་ཁྲོ་བ་དང་། མུ་སྟེགས་བྱེད་རྣམས་ཀྱིས་བདག་དུ་ལྟ་བ་དང་། ཉན་ཐོས་རྣམས་ཀྱི་འཁོར་བའི་བདག་སྡུག་བསྔལ་གྱིས་འཇིགས་པ་དང་། རང་རྒྱལ་རྣམས་སེམས་ཅན་ཀྱི་དོན་ལ་མི་ལྟོས་པའི་སྒྲིབ་པ་རྣམས་དང་བྲལ་བས་གཙང་བ་དང་། བདག་དང་། བདེ་བ་དང་། རྟག་པའི་ཕ་རོལ་ཏུ་ཕྱིན་པ་འབྲས་བུའི་དོན་རྣམས་སོ། །
སེམས་རང་བཞིན་འོད་གསལ་དེ་ཉིད་འཁོར་ལོ་བཞིའི་རྐྱེན་དང་ཕྲད་པས་ཐ་ན་ལོག་པ་ཉིད་དུ་ངེས་པའི་སེམས་ཅན་གཞན་ལ་ཡང་འཁོར་བ་ལ་སྐྱོ་བ་དང་། མྱ་ངན་ལས་འདས་པ་ལ་དོན་དུ་གཉེར་བའི་བློ་སྐྱེ་བ་ནི་ལས་ཀྱི་དོན་ཏོ། ། ལྡན་པའི་དོན་ནི་གཉིས་ཏེ། རྒྱུ་དང་ལྡན་པ་དང་། འབྲས་བུ་དང་ལྡན་པའོ། ། དང་པོ་ནི། སྔར་ཀྱི་ཆོས་ལ་མོས་པ་ལ་སོགས་པ་རྒྱུ་བཞི་པོ་དེ་ཉིད་ཀྱི་དང་པོ་ནི། ཆོས་སྐུ་རྣམ་པར་དག་པའི་རྒྱུ་དང་། བར་མ་གཉིས་ནི་སངས་རྒྱས་ཀྱི་ཡེ་ཤེས་ཐོབ་པའི་རྒྱུ་དང་། ཕྱི་མ་ནི་དེ་བཞིན་གཤེགས་པའི་ཐུགས་རྗེ་ཆེན་པོ་འཇུག་པའི་རྒྱུ་ཡིན་པས་ཁམས་དེ་ལ་རྒྱུ་དང་ལྡན་པ་ཞེས་བརྗོད་དོ། །
སངས་རྒྱས་ཀྱི་སའི་ཇི་སྙེད་པ་མཁྱེན་པའི་ཆར་གྱུར་པའི། མངོན་པར་ཤེས་པ་ལྔ་དང་། ཇི་ལྟ་བ་མཁྱེན་པའི་ཟག་པ་ཟད་པ་རྣམས་ནི་འབྲས་བུ་དང་ལྡན་པ་ཞེས་བརྗོད་ཏེ། ཁམས་ཤིན་ཏུ་རྣམ་པར་དག་པའི་གནས་སྐབས་ཀྱི་ཡོན་ཏན་ཡིན་པའི་ཕྱིར་རོ། ། སོ་སོ་སྐྱེ་བོ་དང་འཕགས་པ་དང་དེ་བཞིན་གཤེགས་པ་རྣམས་ཀྱི་དེ་བཞིན་ཉིད་གསུམ་དུ་དབྱེ་བ་ནི་འཇུག་པའི་དོན་ཏོ། ། གསུམ་པོ་དེ་ཉིད་ལ། སེམས་ཅན་དང་བྱང་ཆུབ་སེམས་དཔའ་དང་། སངས་རྒྱས་ཞེས་མིང་གསུམ་གྱིས་བཏགས་པ་ནི་གནས་སྐབས་ཀྱི་དོན་ཏོ། ། རང་བཞིན་འོད་གསལ་དེ་ཉིད་གནས་སྐབས་གསུམ་པོ་དེ་དག་ཏུ་རྗེས་སུ་འགྲོ་བ་ནི། ཀུན་དུ་འགྲོ་བའི་དོན་ཏོ། །
རང་བཞིན་འོད་གསལ་དེ་ཉིད་མ་དག་པའི་གནས་སྐབས་སུ་ཀུན་ནས་ཉོན་མོངས་པ་གསུམ་གྱིས་རང་གི་ངོ་བོ་མི་འགྱུར་ཞིང་། དག་པ་དང་མ་དག་པའི་གནས་སྐབས་སུ་བསམ་གྱིས་མི་ཁྱབ་པར་བསྒྱུར་བའི་འཆི་འཕོ་བ་སོགས་ཀྱིས་མི་འགྱུར་ལ། ཤིན་ཏུ་རྣམ་དག་གི་གནས་སྐབས་སུ་ཡོན་ཏན་གྱི་རང་བཞིན་སྔར་མེད་གསར་དུ་ཐོབ་པར་མི་འགྱུར་བ་ནི་མི་འགྱུར་བའི་དོན་ཏོ། ། ཤིན་དུ་རྣམ་དག་གི་སྐབས་སུ་རང་བཞིན་འོད་གསལ་དང་། སྟོབས་སོགས་ཡོན་ཏན་རྣམས་ནོར་བུ་དང་། དེའི་མདོག་དབྱིབས་བཞིན་དུ་རྣམ་པར་བྱེ་བ་མེད་པ་ནི་རྣམ་པར་དབྱེ་བ་མེད་པའི་དོན་ཏོ། ། རང་བཞིན་འོད་གསལ་དེ་ཉིད་ལུས་ཅན་ཀུན་ལ་ཡོད་པའི་དཔེ་དགུ་ལ། སངས་རྒྱས་དང་། སྦྲང་རྩི་དང་། སྙིང་པོའི་དཔེ་གསུམ་གྱིས་གོ་རིམས་བཞིན་དུ་རང་དོན་ཕུན་ཚོགས་རྟོགས་པ་ཆོས་སྐུ་དང་།
གཞན་དོན་ཕུན་ཚོགས་ཟབ་མོ་དོན་དམ་པའི་བདེན་པ་དང་། སྣ་ཚོགས་ཀུན་རྫོབ་ཀྱི་བདེན་པ་སྟོན་པའི་བསྟན་པ་ཆོས་སྐུ་བསྟན་ཏེ། འབྲས་བུ་ལ་སྤྲོ་བ་བསྐྱེད་པའི་ཕྱིར་རོ། ། དེའི་འོག་ཏུ་གསེར་གྱི་དཔེས་ནི་དེ་བཞིན་ཉིད་བསྟན་ཏེ། དེ་དག་གི་རང་བཞིན་ཅི་སྙམ་པ་ལ་གསེར་བཟང་པོ་ལྟར་གནས་སྐབས་ཐམས་ཅད་དུ་མི་འགྱུར་བ་དེ་བཞིན་ཉིད་ཀྱི་རང་བཞིན་ཡིན་ནོ་ཞེས་ཤེས་པར་བྱ་བའི་ཕྱིར་དུའོ། ། དེའི་འོག་ཏུ་དཔེ་གཞན་ལྔས་ནི་འབྲས་བུ་ཕུན་ཚོགས་དེའི་རྒྱུ་བསྟན་ཏེ། འབྲས་བུ་དེ་ཉིད་གདུལ་བྱ་ཡིས་ཇི་ལྟར་ཐོབ་སྙམ་པ་ལ། དེའི་རྒྱུ་ཡོད་པས་དེ་ཐོབ་པར་བྱ་བའི་ཕྱིར་དུ་ལམ་ལ་འབད་པ་ཤེས་པར་བྱ་བའི་ཕྱིར་དུ། དེ་ལ་གཏེར་དང་ལྗོན་ཤིང་གི་དཔེ་གཉིས་ཀྱིས་ནི་རང་བཞིན་དུ་གནས་པ་དང་། རྒྱས་འགྱུར་གྱི་རིགས་ཀྱི་ངོ་བོ་བསྟན་ལ།
རྒྱུ་དེ་གཉིས་ལས་འབྲས་བུ་སྐུ་གསུམ་ཇི་ལྟར་འབྱུང་སྙམ་ན། རིན་པོ་ཆེ་དང་། འཁོར་ལོས་བསྒྱུར་བ་དང་། གསེར་གྱི་གཟུགས་ཀྱི་དཔེ་གསུམ་གྱིས་ནི་རིགས་དེ་གཉིས་ཀྱི་འབྲས་བུ་སྐུ་གསུམ་པོའི་ནུས་པ་བསྟན་ཏོ། ། དེ་ལྟར་ན་དཔེ་དགུའི་གྲངས་དང་གོ་རིམ་མ་ངེས་པ་ཡང་ངེས་པར་གྲུབ་པོ། དེ་ལྟ་བུའི་བདེ་བར་གཤེགས་པའི་སྙིང་པོ་ལྡེམ་པོའི་ངག་གིས་བསྟན་པའི་དགོས་པ་ནི་གཉིས་ཏེ། སྒྲ་ཇི་བཞིན་པའི་དགོས་པ་དང་། དགོངས་གཞིའི་དགོས་པའོ། ། དང་པོ་ནི། བདག་ཏུ་སྨྲ་བ་ལ་མངོན་པར་ཞེན་པ་རྣམས་བདག་མེད་པའི་འཇིགས་པ་སྤངས་ཏེ་སངས་རྒྱས་ཀྱི་བསྟན་པ་ལ་འཇུག་པའོ། །
གཉིས་པ་ནི། ཐེག་ཆེན་གྱི་རིགས་ཅན་ལས་དང་པོ་པ་རྣམས་ཀྱི་སེམས་ཞུམ་པ་ལ་སོགས་པའི་ཉེས་པ་ལྔ་སྤངས་ནས་ཡོན་ཏན་ལྔ་བསྐྱེད་དེ་མྱུར་དུ་བླ་ན་མེད་པའི་བྱང་ཆུབ་ཐོབ་པའོ། ། མདོར་ན་སངས་རྒྱས་ཀྱི་བསྟན་པ་ལ་མ་ཞུགས་པ་འཇུག་པ་དང་། ཞུགས་པ་ལེགས་པར་མཐར་ཕྱིན་པར་བྱེད་པ་ནི། འདིའི་དགོས་པ་ཡིན་ནོ། ། ཤིན་ཏུ་ཟབ་པའི་མདོ་སྡེ་རྣམ་མང་ལས། ། གསུངས་པའི་དགོངས་ཟབ་བདེ་གཤེགས་སྙིང་པོའི་དོན། ། ཤིང་རྟ་ཆེ་རྣམས་ཇི་ལྟར་བཞེད་པའི་ཚུལ། ། ལུང་དང་རིགས་པས་ཕྱེ་སྟེ་གསལ་བར་བཤད། ། འདི་ལས་གཞན་དུ་གཞན་གྱིས་བཤད་པ་རྣམས། །
འགྲིག་འགྲིག་འདྲ་ཡང་རྨོངས་པ་མཚར་སྐྱེད་ཡིན། ། ཡིན་ནམ་མ་ཡིན་མདོ་སྡེའི་མེ་ལོང་ལ། ། གཟུར་གནས་བློ་མིག་ལྡན་པ་རྣམས་ཀྱིས་ལྟོས། ། འདིར་འབད་དགེ་བ་དོན་དང་ལྡན་པ་དེས། ། མཁའ་མཉམ་མི་ཤེས་མུན་པ་ཀུན་བསལ་ཏེ། ། ཇི་ལྟ་ཇི་སྙེད་གཟིགས་པའི་སྤྱན་མངའ་བའི། ། ཀུན་མཁྱེན་རྒྱལ་བའི་གོ་འཕང་མྱུར་ཐོབ་ཤོག ། ཅེས་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ། ། ཡི་གེ་པ་ནི་པྲཛྙ་རྡོ་ཚ་ཡིན། ། དཔལ་ལྡན་ངམ་རིངས་ཀྱི་ཆོས་གྲྭ་ཆེན་པོར་འཇམ་དབྱངས་ནམ་མཁའ་རིན་ཆེན་སྐུ་མཆེད་ཀྱིས་སྦྱིན་བདག་མཛད་ནས་གཡས་རུ་བྱང་ན་བཞུགས་པའི་སྡེ་སྣོད་འཛིན་པ་རགས་རིམས་བསགས་པའི་དུས་སུ།
དྲུང་བདག་པོ་འཇམ་དབྱངས་པ་དང་སྡེ་སྣོད་འཛིན་པ་རྣམས་ཀྱིས་རྒྱུད་བླའི་དོན་རགས་པ་ཚང་བའི་ཡིག་རིགས་ཅིག་གྱིས་གསུང་ལ་གནང་བའོ།། །། PAGE * MERGEFORMAT 20 རེད་མདའ་བ། འཕགས་པ་རྣམ་པར་འཐག་པའི་མདོའི་དུམ་བུ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
