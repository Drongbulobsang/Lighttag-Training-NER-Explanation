གསུང་འབུམ། གཞོན་ནུ་བློ་གྲོས།
པོད ༡༢
ཕན་བྱེད་གཞན་ལ་གདམས་པ་འདོམས་པའི་སྐོར།
༄༅། །ཕན་བྱེད་གཞན་ལ་གདམས་པ་འདོམས་པའི་སྐོར་བཞུགས་སོ།། ཆོས་རྗེ་གྲགས་པ་རྒྱལ་མཚན་པ་ལ་ཕུལ་བའོ། ། ན་མོ་ལོ་ཀེ་ཤྭ་ར་ཡ། གྲགས་པ་བཟང་པོའི་གཟི་འོད་ཕྱོགས་བཅུར་འཕྲོ། ། རྒྱལ་མཚན་རྩེ་ན་ནོར་བུ་རིན་ཆེན་ལྟར། ། མཁས་མང་དབུས་ན་རབ་བརྗིད་དཔལ་མངའ་བ། ། བླ་མ་དམ་པའི་དྲུང་དུ་མཆིད་འདི་འབུལ། ། ཤེས་བྱའི་གནས་ལ་བསླབ་པ་མཐར་ཕྱིན་པས། ། རྗེས་སུ་འདོམས་ལ་གཞན་དྲིང་མི་འཇོག་ཅིང་། ། སྲིད་ལ་ཡིད་འབྱུང་རྣམ་གྲོལ་དོན་གཉེར་བ། །
མང་དུ་ཐོས་པའི་ཕན་ཡོན་མ་ཡིན་ནམ། ། མང་དུ་ཐོས་ཀྱང་ཚུལ་བཞིན་མི་སྒྲུབ་ཅིང་། ། འདོད་ཡོན་རྣམ་གཡེང་བྱ་དབེན་སྤྱོས་ན། ། སྨྲ་མཁན་ནེ་ཙོས་ལེགས་བཤད་སྒྲོགས་པ་དང་། ། ཕྱྭ་མཁན་མོ་མ་འདྲེ་ཡིས་ཁྲིད་དང་མཚུངས། ། སྲིད་པའི་སྡུག་བསྔལ་མེ་འོབས་ལྟར་མཐོང་ཤིང་། ། འདོད་ཡོན་རྣམ་གཡེང་ངན་སྐྱུགས་བཞིན་སྤངས་ནས། ། མང་དུ་ཐོས་པ་ནགས་ཀྱི་ནང་དག་ཏུ། ། སྒྲུབ་པ་སྙིང་པོར་བྱེད་པ་ཐུབ་པས་བསྔགས། ། རྩྭ་སྔོན་མེ་ཏོག་འབྲས་བུའི་འབྱོར་ལྡན་ཞིང་། །
རི་དྭགས་གཞོན་ནུ་འཚེ་མེད་རྒྱུ་བའི་གནས། ། ལོ་མའི་དཔལ་འཛིན་ལྗོན་པའི་གྲིབ་བསིལ་ཅན། ། བས་མཐའི་གནས་སུ་ཚེ་གཏུགས་སྐལ་བ་བཟང་། ། དེ་ཕྱིར་བདག་ཀྱང་དབེན་པར་གནས་བཅས་ཏེ། ། ཚེ་འདིའི་ཕུན་ཚོགས་དོན་གཉེར་རབ་སྤངས་ནས། ། ཐོས་པའི་དོན་རྣམས་དོན་ཡོད་བྱ་བའི་ཕྱིར། ། སྙིང་པོའི་དོན་ལ་ཚུལ་བཞིན་སེམས་ཤིང་མཆིས། ། དམ་པ་ཁྱོད་ཀྱང་མཁས་པའི་བྱ་བ་ཡིས། ། རྒྱལ་བའི་བསྟན་པ་ལེགས་པར་རྒྱས་མཛད་ཏེ། ། ཐོས་པའི་དོན་ལ་ཚུལ་བཞིན་སེམས་བྱེད་པའི། །
སྒྲུབ་པ་སྙིང་པོར་བགྱིད་པའི་བློ་གྲོས་མཛོད། ། སླད་མ་ཁྱོད་སྐུ་རྐྱེན་ཀྱིས་མི་གཡོ་ཞིང་། ། ཟོ་མདོག་བདེ་བའི་ངང་ནས་དམ་ཆོས་ཀྱི། ། དགའ་སྟོན་ཆེ་ལ་མྱུར་དུ་རོལ་བྱེད་པའི། ། འཕྲིན་ལས་བཟང་པོ་ཕྱོགས་བཅུར་རྒྱས་གྱུར་ཅིག ། ཚུལ་འདི་ནི། མཁན་ཆེན་རིན་པོ་ཆེ་གྲགས་པ་རྒྱལ་མཚན་པའི་དྲུང་དུ། ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་ཕུལ་བའོ།། །། མངྒལཾ།། ༈ །བླ་མ་རྣལ་ལམ་པ་ལ་གདམས་པ་བྱང་ཆུབ་ལམ་ཀྱི་སྒྲོན་མེ།
ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་ལ་ཕྱག་འཚལ་ལོ། ། གང་ཞིག་དལ་དང་འབྱོར་བའི་ལུས་ཐོབ་སྟེ། ། མོས་དགེ་ཕུན་ཚོགས་འཁོར་ལོ་བཞི་ལྡན་པའི། ། གཅིག་ཏུ་དགེ་བའི་ལམ་ལ་སློབ་འདོད་རྣམས། ། བྱང་ཆུབ་སྒྲུབ་པའི་ཚུལ་འདི་མཉན་པར་གྱིས། ། རྒྱ་མཚོ་ཆེར་གཡེངས་གཉའ་ཤིང་བུ་ག་རུ། ། བརྒྱ་ལམ་འབྱུང་བའི་རུས་སྦལ་མགྲིན་ཆུད་ལྟར། ། དལ་དང་འབྱོར་བའི་ལུས་འདི་རྙེད་དཀའ་ན། ། སེམས་ཡོད་སུ་ཞིག་འདི་འབྲས་མེད་པར་བྱེད། ། མང་དུ་ཐོས་བྱ་ཚུལ་བཞིན་བསམ་པར་བྱ། །
དབེན་པའི་ནགས་སུ་བརྩོན་པས་བསྒོམ་པར་བྱ། ། ཐོས་པའི་རྗེས་འཇུག་སྒྲུབ་པ་སྙིང་པོར་བྱེད། ། སྐྱེ་བའི་རྫོང་ལས་ཚེགས་ཆུང་ཐར་བར་འགྱུར། ། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེ་དགུའི་ཚེ་འགྲོ་ནམ་མཁའི་གློག་འདྲ་སྟེ། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། ། ཇི་ལྟར་སྐྱེས་བུ་ལག་ན་དབྱུག་ཐོགས་ཀྱིས། ། ཕྱུགས་རྣམས་གསོད་པའི་གནས་སུ་ཕྱིན་བྱེད་ལྟད། ། དེ་བཞིན་སྐྱེ་རྒ་ན་དང་འཆི་བ་ཡིས། །
སྐྱེ་བོ་འདི་ཀུན་འཆི་བདག་དྲུང་དུ་སྐྱེལ། ། ཇི་ལྟར་ཆུ་ཕྲན་སོ་སོར་གྱེས་པ་ཡིས། ། ཆུ་ཀླུང་ཆེ་རྣམས་ཟད་པར་བྱེད་པ་ལྟར། ། དེ་བཞིན་ཉིན་མཚན་སོ་སོ་འདས་པ་ཡིས། ། མི་རྣམས་ཚེ་ཡང་མྱུར་དུ་བརླག་པར་བྱེད། ། གང་དུ་གནས་ན་འཆི་བདག་མི་འབྱུང་བའི། ། ས་ཕྱོགས་དེ་ནི་ཡོད་པ་མ་ཡིན་ཏེ། ། རྒྱ་མཚོ་ལ་མེད་བར་སྣང་དག་ནའང་མེད། ། རི་བོ་རྣམས་ཀྱི་གསེབ་ཏུ་ཞུགས་ནའང་མིན། ། བྱུང་དང་འབྱུང་བར་འགྱུར་བ་ཇི་སྙེད་པ། །
ཀུན་གྱིས་ལུས་འདི་བླངས་ནས་འདས་གྱུར་ཅིང་། ། གདོན་མི་ཟ་བར་འཇིག་པར་ཤེས་བྱ་སྟེ། ། མགོ་ལ་མེ་ཤོར་བཟློག་བཞིན་བརྩོན་པར་བྱ། ། རྒྱལ་དང་དེ་སྲས་རྣམས་ཀྱི་བགྲོད་གཅིག་ལམ། ། སྙིང་རྗེའི་སེམས་དང་གཉིས་སུ་མེད་བློ་དང་། ། མཐའ་དག་སྒྲོལ་འདོད་བྱང་ཆུབ་སེམས་མཆོག་སྟེ། ། ཆོས་གསུམ་འདི་དག་འབད་དེ་རྒྱུན་དུ་སྦྱངས། ། དང་པོ་ང་ཞེས་བདག་ལ་མངོན་ཞེན་ཅིང་། ། བདག་གི་འདི་ཞེས་དངོས་ལ་ཆགས་བསྐྱེད་ནས། ། ཟོ་ཆུན་འཕྱན་ལྟར་རང་དབང་མེད་པ་ཡི། །
འགྲོ་བ་འདི་ལ་སྙིང་རྗེའི་སེམས་ཀྱིས་བལྟ། ། འགྲོ་བ་སྒྲོལ་ཕྱིར་རྫོགས་པའི་བྱང་ཆུབ་ལ། ། སྨོན་པའི་སེམས་ནི་ཡང་དག་བསྐྱེད་བྱས་ཏེ། ། དེ་དང་རྗེས་མཐུན་རྒྱལ་སྲས་སྤྱོད་པའང་། ། ཇི་ལྟར་ནུས་བཞིན་རིམ་གྱིས་བློ་སྦྱང་བྱ། ། ཉོན་མོངས་ལས་དང་སྐྱེ་བ་མ་ལུས་པ། ། འཇིག་ཚོགས་ལྟ་བས་བྱུང་བར་ཤེས་བྱས་ནས། ། ཕུང་གྲོལ་རྩ་བ་བདག་དང་བདག་གི་བར། ། འཛིན་པའི་ཚུལ་འདི་འབད་པས་གཞོམ་པར་བྱ། ། ཇི་སྲིད་ཕུང་པོར་འཛིན་ཡོད་དེ་སྲིད་དུ། །
ང་དང་ང་ཡིར་འཛིན་པ་ལྡོག་མི་འགྱུར། ། དེ་ཕྱིར་ལུང་དང་རིགས་པའི་རྗེས་འབྲངས་ནས། ། རྣམ་དཔྱོད་མེ་ཡིས་ཕུང་པོའི་བུད་ཤིང་བསྲེགས། ། བདག་དང་གཞན་དང་གཉིས་དང་རྒྱུ་མེད་ལས། ། སྐྱེ་བ་མེད་ཕྱིར་དངོས་རྣམས་རང་བཞིན་སྟོང་། ། ཡང་ན་གཅིག་དང་དུ་མའི་ངོ་བོ་ཉིད། ། མེད་པའི་ཕྱིར་ཡང་གཟུགས་བརྙན་བཞིན་དུ་སྟོང་། ། སྒྱུ་མ་སྨིག་རྒྱུ་དྲི་ཟའི་གྲོང་ཁྱེར་དང་། ། ཆུ་ཡི་ཟླ་བ་བྲག་ཆའི་སྒྲ་བཞིན་དུ། ། རབ་དུ་གྲགས་པའི་རྒྱུ་དང་རྐྱེན་དག་ལ། །
བརྟེན་ནས་འབྱུང་ཕྱིར་ཤིན་ཏུ་མེད་པའང་མིན། ། བརྗོད་མེད་ཕྱོགས་བྲལ་འཛིན་པ་ཀུན་སྤངས་པའི། ། དོན་དེ་དབུ་མའི་ལམ་དུ་མཁས་རྣམས་བཞེད། ། གང་ཞིག་དབུ་མའི་ལམ་ལ་རབ་ཞུགས་པ། ། དེ་ནི་སངས་རྒྱས་དགེས་པའི་ལམ་ལ་ཞུགས། ། ཇི་སྲིད་ཚིག་གིས་བརྗོད་ནུས་དེ་སྲིད་དུ། ། རྣམ་རྟོག་དྲ་བ་སྤེལ་བྱེད་སྤྲོས་པ་ཡིན། ། གནས་ལུགས་ཚིག་གིས་བརྗོད་མེད་ངག་ཡུལ་མིན། ། རྟོག་པས་བརྟག་བྱ་མ་ཡིན་སྤྲོས་དང་བྲལ། ། ཚིག་གི་ལམ་ནས་དེ་ཉིད་གང་སྟོན་པ། །
དེ་དག་མཁའ་ལ་མཚོན་གྱི་རི་མོ་བྲི། ། དེ་ཕྱིར་བརྗོད་བྲལ་ནམ་མཁའི་མཚན་ཉིད་དེ། ། རྒྱལ་བ་རྣམས་ཀྱིས་དེ་ཉིད་ཡིན་པར་གསུངས། ། གང་ཞིག་དེ་ལྟའི་དོན་ལ་སེམས་འཇོག་པ། ། དེ་ནི་ཡང་དག་དོན་ལ་རྣམ་འཇོག་ཅིང་། ། ཤེས་རབ་ཕ་རོལ་ཕྱིན་པའི་དོན་བསྒོམས་ཏེ། ། མཐོང་བའི་ཆོས་ལ་མྱ་ངན་འདས་པའང་ཡིན། ། ཡོད་དང་མེད་དང་གཉིས་དང་གཉིས་མེད་སོགས། ། གང་ཡང་རུང་བའི་མཐའ་ལ་སེམས་གནས་པ། ། དེ་དག་ཚུལ་བཞིན་མ་ཡིན་ཞུགས་པ་ཡིན། །
ཉོན་མོངས་སྦྲུལ་གྱིས་ཟིན་འགྱུར་གདོན་མི་ཟ། ། བློ་གྲོས་གང་ལའང་མི་གནས་པ་ཡི་མཆོག ། མཚན་མ་ཅི་ཡང་མ་རྟོག་རྟོགས་པའི་རབ། ། ཀུན་རྟོག་ཉེ་བར་ཞི་བ་བདེ་བའི་ཕུལ། ། བརྗོད་བྲལ་དོན་འདི་མཉམ་གཞག་རྣལ་འབྱོར་ཡིན། ། རྟག་ཏུ་སྒྱུ་མ་ལྟ་བུའི་ཏིང་འཛིན་གྱིས། ། རྗེས་ཐོབ་རྟེན་འབྲེལ་ལམ་གྱི་ཁྱེར་སོ་གཅེས། ། རྟེན་ཅིང་འབྲེལ་བར་འབྱུང་འདི་རྒྱལ་བ་ཡི། ། གསུང་གི་མཛོད་ཀྱི་གཅེས་པ་ཟབ་མོར་བསྔགས། ། ཇི་ལྟར་ཤིང་དང་རྒྱུད་ལ་རྟེན་བྱས་ཤིང་། །
ལག་པའི་རྩོལ་བ་བྱས་པ་གསུམ་ཚོགས་ན། ། སྒྲོགས་བྱེད་པི་ཝང་གླིང་བུ་ལ་སོགས་པ། ། དེ་དག་ལ་བརྟེན་སྒྲ་ཡང་འབྱུང་བར་འགྱུར། ། དེ་ནི་གང་ནས་འོངས་ཤིང་གར་སོང་ཞེས། ། དེ་ལ་མཁས་པ་ལ་ལས་བརྟག་བྱས་ན། ། སྒྲ་ཡི་འོང་བའམ་འགྲོ་བ་མི་རྙེད་འགྱུར། ། དེ་ལྟར་རྒྱུ་རྣམས་དང་ནི་རྐྱེན་དག་ལས། ། འདུ་བྱེད་འགྱུར་བ་ཐམས་ཅད་འབྱུང་བ་སྟེ། ། འདུ་བྱེད་སྟོང་པ་གཡོ་བ་མེད་པར་ནི། ། དེ་ཉིད་མཐོང་བའི་རྣལ་འབྱོར་པ་ཡིས་ཤེས། །
ནང་ཡང་སྟོང་ལ་ཕྱི་རོལ་རྣམས་ཀྱང་སྟོང་། ། སེམས་ཅན་བདག་གིས་སྟོང་ཤིང་གནས་མེད་དེ། ། ཆོས་ཀྱི་མཚན་ཉིད་ནམ་མཁའི་ངོ་བོ་ཉིད། ། ཇི་ལྟར་བུ་མོ་གཞོན་ནུའི་རྨི་ལམ་ན། ། བུ་ཕོ་བྱུང་ཞིང་ཤི་བ་དེ་མཐོང་ནས། ། བྱུང་ན་དགའ་ཞིང་ཤི་ན་མི་དགའ་ལྟར། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། སྒྱུ་མ་བྱེད་པ་དག་གིས་གཟུགས་སྤྲུལ་སྟེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་བཞིན་སྣང་བ་གང་ཡང་མེད། །
ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཇི་ལྟར་ནམ་མཁའ་དྭངས་པར་ཟླ་ཤར་བ། ། དེ་ཡི་གཟུགས་བརྙན་དྭངས་བའི་མཚོར་སྣང་སྟེ། ། ཟླ་བ་ཆུ་ཡི་ནང་དུ་འཕོས་པ་མེད། ། ཆོས་ཀུན་མཚན་ཉིད་དེ་འདྲར་ཤེས་པར་གྱིས། ། བྲག་ཕུག་རི་ལྗོངས་ཆུ་ཀླུང་ངོགས་དག་ཏུ། ། དེ་དག་ལ་རྟེན་བྲག་ཆ་འབྱུང་ཇི་ལྟར། ། དེ་བཞིན་འདུས་བྱས་འདི་ཀུན་ཤེས་པར་གྱིས། ། འགྲོ་བ་ཐམས་ཅད་སྒྱུ་མ་སྨིག་རྒྱུར་མཚུངས། ། ཇི་ལྟར་སོས་ཀའི་ཉི་མ་ཕྱེད་དུས་ན། །
སྐྱེས་བུ་སྐོམ་པས་གདུངས་ཤིང་འགྲོ་བ་ཡི། ། སྨིག་རྒྱུ་དག་ལ་ཆུ་ཡི་ཕུང་པོར་མཐོང་། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། སྨིག་རྒྱུ་ལ་ནི་ཆུ་ནི་ཡོང་མེད་ན། ། སེམས་ཅན་རྨོངས་པ་དེ་ལས་འཐུང་འདོད་དེ། ། མི་བདེན་ཆུ་ནི་བཏུང་བར་ཡོང་མི་ནུས། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཇི་ལྟར་བར་སྣང་ཅུང་ཟད་སྤྲིན་མེད་པར། ། སྐད་ཅིག་ལ་ནི་སྤྲིན་གྱི་དཀྱིལ་འཁོར་སྣང་། ། ཐོག་མར་གང་ནས་འབྱུང་བར་ཤེས་པར་བྱ། །
ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཇི་ལྟར་སྨིག་རྒྱུ་དྲི་ཟའི་གྲོང་ཁྱེར་དང་། ། སྒྱུ་མ་ཇི་བཞིན་རྨི་ལམ་ཇི་ལྟ་བུར། ། མཚན་མ་བསྒོམ་པ་ངོ་བོ་ཉིད་ཀྱིས་སྟོང་། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། སྲིད་པའི་འགྲོ་བ་རྨི་ལམ་ལྟ་བུ་སྟེ། ། འདི་ན་སུ་ཡང་མི་འཆི་སྐྱེ་བ་མེད། ། སེམས་ཅན་མིང་དང་སྲོག་ཀྱང་མི་རྙེད་དེ། ། ཆོས་འདི་ཐམས་ཅད་དབུ་བ་ཆུ་ཤིང་འདྲ། ། སྒྱུ་མ་ལྟ་བུ་ནམ་མཁའི་གློག་འདྲ་སྟེ། །
ཆུ་ཡི་ཟླ་བ་འདྲ་ཤིང་སྨིག་རྒྱུ་བཞིན། ། མི་འགའ་འཇིག་རྟེན་འདི་ནས་ཤི་ནས་ནི། ། འཇིག་རྟེན་ཕ་རོལ་དག་ཏུ་འཕོ་མེད་ཀྱང་། ། ལས་བྱས་རྣམས་ནི་ནམ་ཡང་ཆུད་མི་ཟ། ། འཁོར་བ་ན་ཡང་དཀར་ནག་ལས་འབྲས་སྨིན། ། འདི་ལྟར་རྟེན་འབྱུང་ཟབ་མོའི་ལམ་འདི་ནི། ། རྣལ་འབྱོར་རྗེས་ཐོབ་ལམ་གྱི་ཁྱེར་སོ་ཡིན། ། རྟག་ཏུ་སངས་རྒྱས་འབྱུང་བ་མཉེས་བྱེད་སོགས། ། བྱང་ཆུབ་སྤྱོད་པ་ཡོངས་སུ་རྫོགས་བྱེད་ཐབས། ། རྒྱལ་དང་དེ་སྲས་རྣམས་ཀྱིས་རབ་སྨོན་པའི། །
སྨོན་ལམ་ཆེ་རྣམས་འདུན་པའི་སེམས་ཀྱིས་གདབ། ། དེ་ལྟར་བསྒྲུབ་པའི་དགེ་བ་ཇི་སྙེད་པ། ། སྣང་སྟོང་སྒྱུ་མ་ལྟ་བུའི་བློ་གྲོས་ཀྱིས། ། སྲིད་དང་ཞི་བའི་མཐའ་ལ་མི་གནས་པར། ། གཞན་ཕན་བློ་ཡིས་བྱང་ཆུབ་ཆེན་པོར་བསྔོ། ། ཅེས་པ་བསྒྲུབ་པ་ནན་ཏན་སྙིང་པོར་བྱེད་པའི་བསྒྲུབ་པ་པོ་བརྩོན་འགྲུས་སེང་གེ་ལ་གདམས་པའོ། ། བྱང་ཆུབ་ལམ་གྱི་སྒྲོན་མེ་ཞེས་བྱ་བ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བ་རྫོགས་སོ།། །། བཀྲ་ཤིས་དགེའོ།། ༈ །ཆོས་རྗེ་བློ་བཟང་གྲགས་པ་ལ་གནང་བ་དབེན་པ་ལ་དགའ་བའི་གཏམ་དང་བཅས་པ། ཨོཾ་བདེ་ལེགས་སུ་གྱུར་ཅིག
ཡི་གེ་བཀོད་པ་རྣམས་ཀྱི་དོན་གཙོ་ཆེ་བ་རྣམས་ཁོ་བོའི་བློ་ལ་སྔར་ནས་ཡོད་ཀྱང་། ངེས་པ་སྐྱེ་བ་དང་ཞིབ་ཆ་མང་པོ་ལ་ཤིན་ཏུ་ཕན་ཆེ་བར་བྱུང་། ཁྱད་པར་ཆོས་ཀྱི་གནད་ངེས་འབྱུང་སོགས་གསུམ་དུ་བསྐུར་བ་འདི་ལམ་ཀྱི་སྲོག་རྩ་ནས་བཟུང་བའི་ཉམས་ལེན་ཀྱི་གནད་ཡིན་སྙམ་པ་ཁོ་བོ་ལ་སྔར་ནས་ཡོད་ལ། ངེས་འབྱུང་ལ་ཡང་ཚོར་བ་སྡུག་བསྔལ་གྱིས་ཡིད་འབྱུང་བ་ཕྱུང་ལའང་ཡོད། འགྱུར་བའི་དུཿཁས་ཡིད་འབྱུང་བ་ཕྱི་རོལ་པ་ཕལ་ཆེ་བ་ལ་ཡང་ཡོད། འདུ་བྱེད་ཀྱི་སྡུག་བསྔལ་ཀྱིས་ཡིད་འབྱུང་བ་འདི་སངས་རྒྱས་ཀྱི་བསྟན་པའི་ཁྱད་ཆོས་ཡིན། དེ་ཡི་མྱོང་བ་སྣ་ཟིན་གྱི་ཚད་ཚངས་པ་དང་བརྒྱ་བྱིན་གྱི་བདེ་བ་ལའང་སྲེད་པ་རྨི་ལམ་དུ་ཡང་མི་སྐྱེ་བ་ཡིན། སྟོང་ཉིད་ལ་ངེས་པ་ཐོབ་པའི་ལྟ་བ་གཅིག་མེད་ན་འདིའི་ངེས་འབྱུང་ཡང་རྣལ་མ་སྐྱེ་བ་དཀའ། དེང་སང་ལུས་སེམས་ལ་མི་འདོད་པ་ཐོག་ཏུ་བབས་པའི་ཡི་མུག་ལ་ངེས་འབྱུང་དུ་བྱེད་པར་སྣང་སྟེ། དེ་འདྲ་བའི་ངེས་འབྱུང་ཕག་ཁྱིས་བདས་པའི་སྐྲག་སྔངས་དང་འདྲ།
ཅི་ཡང་མི་བཏུབ། བྱང་ཆུབ་ཀྱི་སེམས་ལ་ཡང་སངས་རྒྱས་ཀྱི་བསྔགས་པ་བརྗོད་པ་ན། དེའི་གོ་འཕང་ཙམ་དོན་གཉེར་ཀྱི་བློ་སྐྱེ་བ་མང་ཡང་། དེས་སེམས་བསྐྱེད་རྣལ་མ་གོ་ཆོད་པར་མི་སྐྱེ། སེམས་བསྐྱེད་རྣལ་མ་ལ་རྒྱུ་འགྲོ་བ་མཐའ་དག་སྒྲོལ་འདོད་ཀྱི་སྙིང་པོ་ཁྱད་པར་ཅན་གཅིག་དགོས་ཏེ། སྟོང་ཉིད་རྟོགས་པའི་ཤེས་རབ་མེད་ན་ཐོབ་བྱ་བྱང་ཆུབ་ཀྱི་རང་བཞིན་མི་ཤེས། དེ་མ་ཤེས་ན་བྱང་ཆུབ་ལ་ཡོད་མེད་གང་རུང་གི་མཚན་མར་འཛིན་པའི་ལོག་ལྟས་བསླད་པས་ཕྱི་རོལ་པའི་སེམས་བསྐྱེད་བཞིན་དུ་སེམས་སྐྱེད་རྣལ་མར་མི་འགྲོ། སྙིང་རྗེ་ཁྱད་པར་ཅན་མེད་ན་བྱང་ཆུབ་དེ་གཞན་དོན་དུ་དོན་གཉེར་མི་འབྱུང་བས། ཉན་རང་གི་སེམས་བསྐྱེད་བཞིན་དུ་ཐེག་ཆེན་གྱི་ལམ་དུ་མི་འགྲོ ། དེས་ན་དབང་རྣོན་ཆོས་ཀྱི་རྗེས་འབྲང་རྣམས་ནི་ཐོག་མར་ལུང་རིགས་ཀྱི་སྒོ་ནས་དེ་ཁོ་ན་ཉིད་ཀྱི་ཤེས་པ་ཚོལ་བ་ལ་བརྩོན་པར་བྱེད་ཅིང་།
སྟོང་ཉིད་རྟོགས་པའི་ལྟ་བ་རྙེད་ནས་དེ་མ་རྟོགས་པའི་སེམས་ཅན་ལ་སྙིང་རྗེ་བསྐྱེད་ནས། དེ་དག་གི་དོན་དུ་བྱང་ཆུབ་དོན་གཉེར་ཀྱི་བློ་སྐྱེ་བ་ཡིན། དབང་རྟུལ་དད་པའི་རྗེས་འབྲང་རྣམས་ལ་ཐོག་མར་དགེ་བའི་བཤེས་གཉེན་ལ་སོགས་པས་བསྔགས་པ་བརྗོད་པ་ལ་སོགས་པའི་ཚིག་ཙམ་ལ་རྟེན་ནས་བྱང་ཆུབ་དོན་གཉེར་གྱི་བློ་སྐྱེ་ལ། དེའི་རྗེས་སུ་ཐོས་སོགས་ལ་བརྟེན་ནས་སྟོང་ཉིད་ཀྱི་ལྟ་བ་སྐྱེས་པ་ན་སྔར་གྱི་བྱང་ཆུབ་དོན་གཉེར་གྱི་བློ་དེ་ཉིད་སྟོང་ཉིད་ཀྱི་ཤེས་རབ་ཀྱིས་ཟིན་པས། སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་རྣལ་མར་འགྱུར་བ་ཡིན། མདོར་ན་སྟོང་ཉིད་ཀྱི་ལྟ་བ་མེད་ན་སེམས་བསྐྱེད་ཀྱང་རྣལ་མ་མི་སྐྱེ། སེམས་བསྐྱེད་རྣལ་མ་སྐྱེས་པའི་མྱོང་བ་སྣ་ཟིན་པའི་ཚད་སེམས་ཙམ་མན་ཆད་དངོས་འཛིན་ཅན་མཐའ་དག་ལ་སྙིང་རྗེ་བཅོས་མ་མ་ཡིན་པ་སྐྱེ་བ་ཡིན་དེ། ། དེ་ཤིན་ཏུ་དཀའ། མན་ངག་འདི་པའི་ལུགས་ལ་ངེས་འབྱུང་དང་། སེམས་བསྐྱེད་ལ་འཁྲིད་ཚུལ་དང་བོགས་འདོན་ཚུལ་ཁྱད་པར་ཅན་གཅིག་ཡོད་པ་འདྲ་སྟེ།
ཡི་གེར་ཞིབ་ཏུ་བཀོད་ནས་རྒྱ་བྱས་ཏེ་དབུས་ནས་བརྒྱུད་ནས་བསྐུར་བ་བྱུང་ན་ཁྱད་ཆེ། གཞན་འཁྲིད་ན་བློ་ཚོད་དང་མཐུན་པར་གོ་རིམས་ངེས་པ་ཅན་གྱིས་འཁྲིད་དགོས་པར་སྣང་། ཁོ་བོ་རང་གིས་ནི་ཆོས་གསུམ་གོ་རིམ་མ་འཆོལ་བར་ཉམས་སུ་བླངས་ཏེ་ཉན་ཙམ་བྱུང་། ལྟ་བའི་ཕྱོགས་ལ་སྤྱིར་ཕྱི་ནང་གི་གྲུབ་མཐའ་ཐ་དད་ཀྱི་དབང་གིས་ལྟ་བ་བཟང་ངན་ཐ་དད་པ་ཇི་སྙེད་པ་ཀུན་རྟོག་པ་ལས་མ་འདས་པ་དེའི་ཕྱིར། འཕགས་པའི་མཉམ་གཞག་དང་སངས་རྒྱས་ཀྱི་ས་ན་ལྟ་བ་བཟང་ངན་གང་ཡང་མེད་དོ་ཞེས་ཁོ་བོ་སྨྲའོ། ། དེ་ལ་ཕྱི་རོལ་པའི་ལྟ་བ་རྣམས་འཁོར་བ་དང་ངན་སོང་ཀྱི་རྒྱུ་འབའ་ཞིག་ཡིན། རང་གི་སྡེ་པ་གཉིས་ཀྱི་གང་ཟག་གི་བདག་མེད་པའི་ལྟ་བ་ཐར་ལམ་དངོས་མིན་ཡང་ལམ་སྟེགས་ཙམ་དུ་འགྱུར། རྣམ་རིག་པའི་ལྟ་བས་དྲོད་རྩེ་ཙམ་བགྲོད་པར་སེམས། བཟོད་པ་མི་སྐྱེ་དེ། དེ་གོམས་པས་འཛིན་པ་རང་བཞིན་མེད་པ་ལ་གསལ་སྣང་དོན་དང་མཐུན་པ་སྐྱེད་མི་སྲིད་པའི་ཕྱིར་རོ། །
དེས་ན་སེམས་ཙམ་པའི་ལྟ་བའི་རྒྱུན་གོམས་པས་བཟོད་པ་མི་སྐྱེ་ལ། དེ་སྐྱེ་བ་དབུ་མའི་ལྟ་བར་ན་འཕར་བ་ལ་གདོན་མི་ཟ་བར་ལྟོས་དགོས་སོ། ། རང་རྒྱུད་པའི་ལྟ་བ་ཆོས་མཆོག་མན་ཆད་དུ་མི་འདོར་ལ། ས་ཐོབ་ནས་གདོན་མི་ཟ་བར་འདོར་དགོས་ཏེ། དེ་དག་ནི་སྒྱུ་མ་ཙམ་དུ་འཛིན་པ་ཡིན་ལ། འཕགས་པ་རྣམས་ནི་རྗེས་ཐོབ་ཏུ་ཡང་ཀུན་རྫོབ་སྒྱུ་མ་ཙམ་དུ་ཡང་མི་འཛིན་ཏེ། ཆོས་ཐམས་ཅད་མིང་ཙམ་བརྡ་ཙམ་བཏགས་པ་ཙམ་དུ་ཁོང་དུ་ཆུད་པས་ཕྱིར་རོ། ། འོན་ཀྱང་རང་རྒྱུད་བའི་ལྟ་པའི་རྒྱུན་གོམས་པས་འཕགས་པའི་ཡེ་ཤེས་སྐྱེ་བས་འདིས་མཐོང་ལམ་བསྐྱེད་པ་ལྟ་བ་གོང་མར་ན་འཕར་བ་ལ་མི་ལྟོས་སོ། ། ཐལ་འགྱུར་བའི་ལྟ་བ་ས་བཅུ་པ་མན་ཆད་ཀྱི་འཕགས་པའི་རྗེས་ཐོབ་ཏུ་རྗེས་སུ་འགྲོ་སྟེ། དེ་དག་གི་རྗེས་ཐོབ་ཏུ་རྟེན་འབྱུང་གི་ཆོས་རྣམས་མིང་ཙམ་བརྡ་ཙམ་བཏགས་པ་ཙམ་དུ་ཡོངས་སུ་སྤྱོད་པས་ཕྱིར་རོ། །
སངས་རྒྱས་ཀྱི་སར་འདི་ཡང་འདོར་ཏེ། ། སངས་རྒྱས་རྣམས་ལ་གནས་སྐབས་ཐམས་ཅད་དུ་མིང་དོན་ཀྱི་མཚན་མ་གང་ཡང་མི་སྣང་བས་ཕྱིར་རོ། ། དེས་ན་དབུ་མ་ཐལ་རང་གཉིས་ཀ་ཡང་དོན་དམ་བརྗོད་བྲལ་དུ་འདོད་པ་མཚུངས་ཀྱང་། རྟེན་འབྲེལ་སྒྱུ་མ་ཙམ་དུ་འཛིན་པ་དང་། ། བཏགས་ཡོད་མིང་རྐྱང་ཙམ་དུ་འཛིན་པ་དེ་གཉིས་ཀྱི་ཁྱད་པར་ཐུན་མོང་མ་ཡིན་པ་ཡིན། སྒྱུ་མ་ཙམ་དུ་འཛིན་པ་ན་ཀུན་རྫོབ་ཏུ་མྱོང་རིག་སྒྱུ་མ་ཙམ་ཞིག་ཁས་ལེན་གྱི། སྤང་བྱ་དང་གཉེན་པོ་ཡང་མྱོང་རིག་སྒྱུ་མ་ཙམ་དུ་ཁས་ལེན་ཏེ། རྟེན་འབྲེལ་བཏགས་པ་ཙམ་དུ་ཁས་ལེན་པ་ལ་ནི་འཁྲུལ་པ་གཞི་ན་རྩ་བྲལ་ཡིན་ཅིང་། སྤང་གཉེན་ཡང་རྟོག་པས་བཏགས་པ་ཙམ་ལས་མེད་དོ། ། ཁོ་བོ་ལ་དབུ་མའི་རྟོགས་པ་སྐྱེ་ཚུལ་རིམ་པ་བཞི་བྱུང་སྟེ།
འདི་ལྟར་དང་པོ་ཆད་སྟོང་། གཉིས་པ་སྣང་སྟོང་། གསུམ་པ་རྟེན་འབྲེལ་སྒྱུ་མར་གོ་བ། བཞི་པ་རྟེན་འབྲེལ་བཏགས་ཡོད་གཞི་མེད་དུ་གོ་བའོ། ། དང་པོ་ནི། བུམ་པ་ཐོ་བས་བཅོམ་པ་ལྟར། ཀུན་རྫོབ་རྫས་སྔགས་རིགས་པས་བཤིག་པའི་སྟོང་པ་ཉིད་དེ། ། འདིས་ཀྱང་རིགས་དཔྱད་ཀྱི་བདེན་འཛིན་ལྡོག་ཅིང་སྟོང་ཉིད་ལ་མོས་པའི་རྒྱུ་ཙམ་བྱེད། གཉིས་པ་ནི། སྒྱུ་མ་ལྟར་སྣང་དུས་ཉིད་ནས་རང་བཞིན་མེད་པར་རྟོགས་པ་སྟེ།
འདིས་ཕྱི་གཟུང་བྱ་ལ་སྒྲོ་སྐུར་ཀྱི་རྟོག་པ་ལྡོག་ཀྱང་ནང་མྱོང་རིག་ལ་བྲོས་པའི་ཞེན་པ་མི་འདོར་བས་སེམས་ཙམ་རྣམ་རྫུན་པའི་ལྟ་བ་ལས་མ་འདས། གསུམ་པ་ནི། ནང་རིག་པ་དང་ཕྱི་སྣང་བ་གཉིས་ཀ་ཡང་རྒྱུ་རྐྱེན་ལ་རག་ལས་པས་སྒྱུ་མ་ལྟར་ཀུན་རྫོབ་ཏུ་ཡང་སྣང་བ་ཙམ་ལས་རང་བཞིན་ཅུང་ཟད་ཀྱང་མེད་པར་རྟོགས་པ་སྟེ། འདི་ལ་ཡང་མཐར་འཛིན་ཀྱི་ཞེན་པ་ཅི་ཡང་མེད་ཀྱང་རྟེན་འབྲེལ་སྒྲ་རྟོག་ལ་མ་ལྟོས་པའི་དོན་ཆོས་སྒྱུ་མ་ཙམ་དུ་འཛིན་པ་ཡོད་པས། རྣལ་འབྱོར་སྤྱོད་པའི་དབུ་མ་པ་ལས་མ་འདས། བཞི་པ་ནི། རྟེན་འབྲེལ་ཀྱི་ཆོས་རྣམས་རིགས་པས་ཚུལ་བཞིན་དུ་དཔྱད་པ་ན་རང་གི་དངོས་པོ་ཅུང་ཟད་ཀྱང་མི་རྙེད་ཅིང་། མ་དཔྱད་པ་ན་ཐ་སྙད་ཀྱི་ཡུལ་དུ་འགྱུར་བས། རྟོག་པས་བཏགས་ཤིང་མིང་གིས་ཐ་སྙད་བྱས་པ་ཙམ་གྱི་བཏགས་ཡོད་དུ་རྟོགས་པའོ། ། དེ་ལྟ་བུའི་རྟེན་འབྲེལ་རྟོགས་པའི་བློ་དེ་ཉིད་ཀྱིས་བློ་གཞན་ལ་ལྟོས་མེད་དུ་རྒྱུ་འབྲས་ཕན་ཚུན་མི་འཁྲུལ་བ་དང་།
རྟེན་འབྲེལ་རྟག་ཆད་སྤྲོས་པའི་མཐའ་ཐམས་ཅད་དང་བྲལ་བར་ངེས་པ་འདྲོངས་པ་གཅིག་འོང་བ་ཡིན། གོ་ཡུལ་ཀྱི་ལྟ་བ་ལ་འདིའི་གོང་ན་བོགས་དབྱུང་རྒྱུ་གཞན་ཡོད་པར་མི་སེམས། འདི་མ་རྟོགས་བར་ལ་ལྟ་བ་མཐར་ཐུག་པ་ཡང་མ་ཡིན། ཁྱེད་ཀྱི་ད་ལྟ་རྟེན་འབྲེལ་རྟོགས་ཚུལ་ཀྱི་ལྟ་བ་དེ་ཤིན་ཏུ་བཟང་ཡང་། སྒྱུ་མའི་འཛིན་པ་ཅུང་ཟད་ཡོད་པས་ལྟ་བ་འདི་ལ་ངེས་པ་རྙེད་ན་དེ་ཡང་འཇིག་པས། ད་དུང་གསོལ་བ་ཐོབ་ཅིག རང་གིས་ཀྱང་དཔྱོད་དང་། རིང་པོ་མི་ཐོགས་པར་ངེས་པ་རྙེད་པར་འགྱུར། ཡི་དམ་གྱིས་ཀྱང་རང་གི་རྒྱུད་ཚོད་དང་མཐུན་པར་སྟོན་པས་ཐེངས་གཅིག་རྟོགས་པ་ལ་ཆོག་ཚོད་བཟུང་མི་ཉན། ལྟ་བ་འདི་རྟོགས་པ་ན་རྒྱུ་འབྲས་དང་སྟོང་པ་ལ་ཡིད་ཆེས་པའི་ངེས་པ་ཅིག་ཅར་སྐྱེ།
སྤང་གཉེན་དང་འཁོར་འདས་གཞི་མེད་རྩ་བྲལ་དུ་རྟོགས་པས་དེ་དག་ལ་བློ་བུར་དུ་འཛིན་པ་དང་། རྟེན་འབྲེལ་སྒྱུ་མ་ཙམ་དུ་འཛིན་པ་ཡང་སྤོང་བ་ཡིན། ཀུན་རྫོབ་རྟེན་འབྲེལ་བཏགས་པ་ཙམ་དུ་རྟོགས་པ་ན་དོན་དམ་བརྗོད་བྲལ་ནམ་མཁའ་ལྟར་གོ་བའི་ངེས་པ་སྐྱེ་བ་རིགས་པ་གཞན་ལ་ལྟོས་མི་དགོས་ཏེ། བློ་དེ་ཉིད་ཀྱིས་དོན་དམ་ལ་སྒྲོ་འདོགས་ཆོད་པས་སོ། ། དཔེར་ན་ས་ཕྱོགས་དག་པ་བ་རྟོགས་པའི་བློ་དེ་ཉིད་ཀྱིས་བུམ་མེད་ལ་སྒྲོ་འདོགས་ཆོད་པ་བཞིན་ནོ། ། དེ་བས་ན་རྟེན་འབྲེལ་བཏགས་པ་ཙམ་དུ་རྟོགས་པའི་ལྟ་བ་དེ་ཉིད་མངོན་དུ་འགྱུར་བ་སོ་སྐྱེ་ལ་མཐར་འཛིན་འགོག་པའི་རིགས་པ་ལ་ལྟོས། འཕགས་པ་ལ་མཉམ་བཞག་གི་སྟོབས་ཀྱིས་རྗེས་ཐོབ་ཏུ་འབད་མེད་དུ་མངོན་དུ་འགྱུར། བློ་དེ་ཉིད་རྩེ་གཅིག་པའི་ཞི་གནས་ཀྱིས་བརྟན་པར་བྱས་ནས་དྲན་ཤེས་ཀྱི་རྟོག་པ་གཞན་གྱིས་བར་མ་ཆོད་པར་རྒྱུན་དུ་བསྐྱངས་པས་གོམས་པ་མཐར་ཕྱིན་པ་ན་ནམ་མཁའ་ལ་འཇའ་ཡལ་བ་ལྟར་བློ་དེ་ཉིད་ཀྱང་དོན་དམ་བརྗོད་བྲལ་ནམ་མཁའ་ལྟ་བུའི་ངང་དུ་གྱུར་པ་ནི་འཕགས་པའི་ཡེ་ཤེས་སྐྱེས་པ་ཞེས་པའི་ཐ་སྙད་དུ་བྱེད་པ་ཡིན། རང་རྒྱུད་པ་གཅིག་དང་དུ་བྲལ་གྱི་རྟགས་ལ་བརྟེན་ནས་སྣང་བ་བདེན་དངོས་ཀྱིས་སྟོང་པའི་སྒྱུ་མ་ལྟ་བུར་ཡོངས་སུ་སྤྱོད་པའི་རྗེས་ཐོབ་དེ་ཉིད་རྒྱུན་དུ་དྲན་ཤེས་ཀྱིས་བསྐྱངས་པས་གོམས་པ་མཐར་ཕྱིན་པ་ན་བློ་དེའི་རྒྱུན་སྒྲ་དོན་འདྲེས་འཛིན་གྱི་དྲི་མ་མཐའ་དག་དང་བྲལ་ཏེ། སྣང་བ་སྒྱུ་མ་ལྟ་བུ་ལ་མཐའ་གང་དུ་ཡང་མི་རྟོག་པར་གྱུར་པ་ན་འཕགས་པའི་ལམ་སྐྱེས་པར་འདོད་པར་གདའ།
ལྷག་མཐོང་གི་མྱོང་བ་འདོན་ཚུལ་ལ། དང་པོ་ཞི་གནས་ཀྱིས་སེམས་བརྟན་པར་བྱས་ནས་དེའི་འོག་ཏུ་གང་ཟག་གི་བདག་མེད་ནས་ཉམས་སུ་ལེན་པ་འདི་ཤིང་རྟ་ཆེན་པོ་ཐམས་ཅད་ཀྱི་དགོངས་པར་སྣང་ཡང་དེང་སང་གི་མན་ངག་པ་རྣམས་ལ་ལྷག་མཐོང་བསྒོམ་ཚུལ་ཀྱི་ལག་ལེན་གཏན་མི་སྣང་། དེའི་སྟོབས་ཀྱིས་རྣམ་རྟོག་བཀག་པའི་ཞི་གནས་ཙམ་དང་དེ་ལས་སྐྱེས་པའི་ཉམས་བན་བུན་ཙམ་ལ་ཆེད་ཆེར་བྱེད་པར་སྣང་སྟེ། དེ་དག་གིས་མི་ཚེ་སྟོང་ཟད་ལ་བསྐྱལ་སྙམ། གནས་ལུགས་ལ་དཔྱོད་པའི་ཤེས་རབ་མེད་པར་མི་རྟོག་པ་ཙམ་ཀྱིས་གྲོལ་ན་མུ་སྟེགས་ཀྱང་ཅིའི་ཕྱིར་མི་གྲོལ། ཧྭ་ཤང་ཡང་ཅིའི་ཕྱིར་འཁྲུལ། ཧྭ་ཤང་ནི་ཉམས་ལེན་གྱི་ཚེ་སོ་སོར་རྟོག་པའི་ཤེས་རབ་སྤངས་པ་ཁོ་ནས་འཁྲུལ་པར་ཀ་མ་ལ་ཤི་ལས་གསུངས་སོ། ། ཁོ་བོས་ནི་སྔར་ཞི་གནས་ལ་ཆེད་ཆེར་མ་བྱས། གཙོ་ཆེར་ལྷག་མཐོང་ཁོ་ན་ཉམས་སུ་བླངས་ཏེ། དེ་ཡང་མཉམ་བཞག་ཏུ་གང་ཟག་གི་བདག་མེད་དྲན་པ་ཉེར་བཞག་དང་ཁམས་ཀྱི་རབ་དབྱེའི་སྒོ་ནས་ཉམས་སུ་བླངས།
རྗེས་ཐོབ་ཏུ་ཡུལ་སྣང་སྣ་ཚོགས་ལ་སྤྱི་དང་བྱེ་བྲག་ཅི་རིགས་པར་རང་བཞིན་མེད་པར་དཔྱད་ནས་ཉམས་སུ་བླངས་ཏེ། སྔར་ཆེར་མ་བསྒོམས་ཀྱང་ལྟ་བའི་བོགས་འབྱིན་པ་ལ་ཤིན་ཏུ་ཕན་ཆེ་བར་བྱུང་། ལྟ་བའི་གོ་ཡུལ་ཙམ་ཡོད་ཀྱང་ཉམས་ལེན་མ་ཤེས་ན་བོགས་མི་འབྱིན་ལ། མྱོང་བ་མ་ཐོན་ན་གོ་ཡུལ་ཙམ་གྱིས་ཉོན་མོངས་དང་རྣམ་རྟོག་གི་དབལ་མི་ཆོག་པར་སྣང་། མདོར་ན་ལྟ་བའི་ཕུ་ཐག་ཆོད། ཉམས་ལེན་ཀྱི་གནད་ཤེས། འཁོར་བའི་ཉེས་དམིགས་དང་ཐར་པའི་ཕན་ཡོན་ལ་ཚིག་ཙམ་མ་ཡིན་པར་ངེས་པ་འདྲོངས། སྟོན་པ་དང་བསྟན་པའི་ཡོན་ཏན་ལ་ཡིད་ཆེས་པའི་དད་པ་ཐོབ་བཞིན་དུ་བསྒྲུབ་པ་སྙིང་པོར་མི་བྱེད་པར་ཚེ་འདིའི་སྣང་ཤས་ལྷུར་ལེན་ན་ཁོ་བོའི་སྙིང་རུལ་བ་ལས། གཞན་དུ་བརྟག་ཏུ་ཅི་ཞིག་ཡོད། ། དེ་བས་ན་ད་ནི་ཚེ་ལྷག་གང་ཡོད་བས་མཐའི་གནས་སུ་མི་སྐྱེལ་ཞིང་།
ཚེ་དང་བསྒྲུབ་པ་མི་སྙོམ་པར་གཞན་དོན་བྱེད་པ་ལྟར་བཅོས་པའི་ཐབས་ཀྱིས་འཁོར་བསྡུས་ནས་སྣང་ཤས་ལྷུར་བྱེད་དམ། སྐྱིད་ཆོས་དང་སྙོམ་ལས་ལྷུར་བྱེད་ན་བསྟན་སྲུང་རྣམས་ཀྱིས་ཁོ་བོའི་མགོ་བོ་ཨ་རྫ་ཀའི་དོག་པ་བཞིན་དུ་ཁོས་ཤིག་གོ ། གཞན་ཡང་ཡི་དམ་གྱི་སྤྱན་སྔར་དམ་བཅའ་འདི་དག་འབུལ་ལོ། ། གང་གི་ཞབས་ཟུང་པདྨོའི་གེ་སར་རྡུལ། ། ཚངས་དང་ལྷ་དབང་ཁྱབ་འཇུག་ལ་སོགས་པ། ། འཇིག་རྟེན་དྲེགས་ལྡན་གཙུག་གིས་གུས་བསྟེན་པའི། ། སྤྱན་རས་གཟིགས་མགོན་དེ་ལ་ཕྱག་འཚལ་ལོ། ། མང་དུ་ཐོས་ཀྱང་ཚུལ་བཞིན་སེམས་ལས་གཡོལ། ། ཁྲིམས་བརྒྱ་ནོད་ཀྱང་ཉེས་ལྟུང་དྲི་མ་ཅན། ། དགེ་སྦྱོང་བདག་གི་གཡར་དམ་འདི་རྣམས་ལ། །
མཁྱེན་ལྡན་ཐུགས་རྗེའི་ལྷ་ཁྱོད་ཡུད་ཙམ་དགོངས། ། གང་དུ་གནས་ན་སྣང་ཤས་འཕེལ་འགྱུར་ཞིང་། ། རང་རྒྱུད་རྙེད་བཀུར་ཞགས་པས་འཆིང་བྱེད་ལ། ། གཞན་རྒྱུད་ཕྲག་དོག་འགྲན་སེམས་ཀྱིས་གདུང་བའི། ། གནས་དེར་སྐད་ཅིག་ཙམ་ཡང་མི་གནས་སོ། ། དེང་ནས་བཟུང་སྟེ་ཇི་སྲིད་འཚོའི་བར། ། གངས་དང་རི་སུལ་ནགས་ཀྱི་ཁྲོད་རྣམས་སུ། ། བསེ་རུ་ལྟ་བུར་རྟག་ཏུ་གནས་བྱེད་ཅིང་། ། གྲོང་དང་འཁོར་མང་དབུས་སུ་གནས་མི་བགྱིད། ། ཆོས་བརྒྱད་རྐྱེན་གྱིས་ནམ་ཡང་མི་གཡོ་བའི། །
སེམས་ལ་བརྟན་པ་ཇི་སྲིད་མ་ཐོབ་བར། ། གཅིག་པུར་རང་རྒྱུད་འདུལ་བ་མ་གཏོགས་པ། ། གཞན་དོན་ཐབས་ཀྱིས་རང་དོན་ཉམས་མི་བགྱིད། ། ཆོས་གོས་གསུམ་དང་ལྷུང་བཟེད་ལ་སོགས་པ། ། རང་ཉིད་འཚོ་བའི་ཡོ་བྱད་མ་གཏོགས་པ། ། གསེར་དང་དབྱིག་སོགས་ལྷག་པའི་ཡོ་བྱད་ནི། ། རང་གི་དོན་དུ་ཏིལ་ཙམ་མི་བཅང་ངོ་། ། གཞན་གྱི་ཉེས་པ་ནམ་ཡང་མི་གླེང་ཞིང་། ། དོན་དང་ལྡན་ཞིང་ཆོས་མཐུན་མ་གཏོགས་པ། ། དམག་དང་ཆོམ་རྐུན་རྒྱལ་པོའི་གཏམ་ལ་སོགས། །
འཁྲུལ་པའི་བཀའ་མཆིད་ནམ་ཡང་མི་བགྱིད་དོ། ། ཆོས་ཀྱི་དོན་དུ་དཀའ་སྤྱད་བསྲན་བཟོད་ཅིང་། ། འཇིག་རྟེན་བློས་བཏང་རྣལ་འབྱོར་དོན་དུ་གཉེར། ། འདོད་ཆུང་ཆོག་ཤེས་རང་དང་རྗེས་མཐུན་པའི། ། རྗེས་འབྲང་འཁོར་ནི་བཞི་ལས་ལྷག་མི་བསྟེན། ། གལ་ཏེ་བདག་གིས་གཡར་དམ་འདི་རྣམས་དང་། ། འགལ་བ་བགྱིས་ན་རྒྱལ་བ་སྲས་བཅས་དང་། ། ཐུགས་རྗེའི་མངའ་བདག་སྤྱན་རས་གཟིགས་མགོན་གྱིས། ། ཁྱི་ཕག་ལུག་བོང་རྣམས་དང་བདག་སྙོམས་ཤིག ། བདག་གིས་ཇི་སྐད་སྨྲས་འདི་ཁྱེད་ཀྱིས་ཀྱང་། །
ཡིད་ལ་ཆོངས་ལ་ཚུལ་བཞིན་ཉམས་སུ་ལོངས། ། ཤི་ཡང་འདི་ལས་གཞན་པའི་ཁ་ཆེམས་མེད། ། འཕྲད་ཀྱང་སྨྲ་རུ་གཞན་པ་མ་མཆིས་སོ། ། ཁོ་བོ་དབེན་པ་བསྟེན་པའི་རྒྱུ་མཚན་ཡང་། ། འཁོར་དང་གྲོགས་ཀྱིས་ཡིད་སུན་ཕྱུང་བའམ། ། རྙེད་བཀུར་གྲགས་འདོད་པས་ནི་མ་ཡིན་གྱི། ། གཞན་དུ་འཁོར་བའི་དུཿཁ་མེ་འོབས་ལྟར། ། ཤིན་ཏུ་བརྣག་པར་དཀའ་བ་མཐོང་ཕྱིར་དང་། ། བཅོམ་ལྡན་འདས་ཀྱིས་རྣམ་གྲངས་དུ་མ་རུ། ། བསྔགས་པའི་དབེན་གནས་པདྨའི་ཚལ་བས་ཀྱང་། །
ཤིན་ཏུ་ཡིད་དུ་འོང་བ་མཐོང་བའི་ཕྱིར། ། དེ་ཡང་འདི་ལྟར། གང་ལ་ཉེས་པ་རྡུལ་ཙམ་མི་མངའ་ཞིང་། ། རྨད་བྱུང་ཡོན་ཏན་དཔལ་གྱིས་རབ་བརྗིད་པ། ། སྙན་པའི་བ་དན་འཇིག་རྟེན་གསུམ་ན་གཡོ། ། ཐུབ་དབང་ལྷ་ཡི་ལྷ་ལ་ཕྱག་འཚལ་ལོ། ། ཀྭ་ཡེ་གསན་ཅིག་ཤེས་ལྡན་གྲོགས་པོ་དག ། བསྟན་པའི་ཉིན་བྱེད་ནུབ་རིའི་རྩེ་ལ་སོན། ། ལུས་སྲོག་གཡོ་བ་འབབ་ཆུའི་རྒྱུན་དང་མཚུངས། ། ཐར་འདོད་རྣམས་ཀྱིས་བག་ཡོད་བསྟེན་པར་རིགས། །
རིན་ཆེན་བདུན་ལྡན་གླིང་ཆེན་བཞི་ལ་དབང་། ། དཔག་མེད་ཚོར་གནས་དགེ་བཅུའི་དཔལ་ལ་སྤྱོད། ། ཕུན་ཚོགས་མངོན་མཐོའི་བདེ་ལ་རོལ་བྱེད་པའི། ། འཁོར་ལོས་སྒྱུར་རྒྱལ་དཔལ་དེའང་ཆུ་ཤིང་འདྲ། ། ལྷུན་པོའི་སྤོ་ལ་ཡུན་རིང་གནས་བཅས་ཏེ། ། ཡོངས་འདུའི་ཚལ་དུ་དགའ་བདེའི་དཔལ་ལ་རོལ། ། འཆི་མེད་ཉེ་དབང་ཚོགས་ཀྱིས་གུས་བཏུད་པའི། ། འཕྲོག་བྱེད་མིག་སྟོང་ལྡན་དེའང་སྲིད་པའི་བྲན། ། ལུས་སེམས་ཟུག་རྔུའི་གདུང་བ་རིང་དུ་སྤངས། ། ཏིང་འཛིན་བདེ་བས་བསྐལ་མང་འདའ་བྱེད་པའི། །
འཇིག་རྟེན་མེས་པོ་གསེར་གྱི་མངལ་ལྡན་ཡང་། ། འཆི་མེད་གོ་འཕང་ལས་རིང་གྱི་ནར་འཁོར། ། གང་གིས་རེག་ན་རབ་བརྟན་ལྷུན་པོ་ཡང་། ། སྐད་ཅིག་ཙམ་གྱིས་ཐལ་བར་རློག་བྱེད་པའི། ། མེ་ལྕེའི་ཕྲེང་བ་ལུས་ལ་རབ་འབར་བ། ། དམྱལ་བའི་ཟུག་རྔུ་སུ་ཡིས་གནག་པར་ནུས། ། བལྟས་པ་ཙམ་གྱིས་ཀླུང་ཆེན་རྒྱུན་སྐེམ་ཞིང་། ། ལྗོན་ཤིང་འབྲས་བུ་མེད་པར་བྱེད་པ་ཡི། ། ཏ་ལའི་ཡ་ཐོད་བསྐམས་འདྲའི་ཡི་དྭགས་གཟུགས། ། གང་ཞིག་མཐོང་ན་འཇིགས་རུང་སྐྱི་ཡང་གཡའ། །
བླང་དོར་རྨོངས་པའི་གཏི་མུག་སྨག་རུམ་འཐིབས། ། གཅིག་ལ་གཅིག་ཟ་རྡོ་རྗེའི་མེ་སྟག་དང་། ། བཀོལ་སྤྱོད་ཆར་རྒྱུན་ལུས་ལ་རྟག་འབབ་པའི། ། རྣམ་མང་དུད་འགྲོའི་གདུང་བ་སུ་ཡིས་བཟོད། ། སྲིད་པའི་ཕུན་ཚོགས་དེ་ལྟར་མནོག་ཆུང་ཞིང་། ། རབ་མང་ཉེས་པའི་ཚོགས་དང་ལྡན་རིག་ནས། ། རང་གཞན་སྲིད་པའི་མཚོ་ལས་བསྒྲལ་བྱའི་ཕྱིར། ། མང་ཐོས་བདག་ནི་དབེན་པའི་ནགས་སུ་འགྲོ། ། ཆར་འདོད་བྱེའུས་འབྲུག་སྒྲ་ཐོས་པ་ལྟར། ། དབེན་པའི་གཏམ་འདི་ཁོ་བོའི་སྙིང་ལ་འབབ། །
ཐོས་པའི་དོན་རྣམས་དོན་ཡོད་བྱ་བའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། ། ངང་པའི་ཚོགས་ཀྱིས་པད་མའི་མཚོ་མཐོང་ལྟར། ། བས་མཐའི་གནས་ལ་ཁོ་བོ་སེམས་རབ་གཡོ། ། དལ་འབྱོར་ལུས་ལ་སྙིང་པོ་བླང་བའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། ། བུང་བ་བཞོན་ནུས་འདབ་བརྒྱའི་ཚལ་མཐོང་ལྟར། ། ཁོ་བོའི་ཡིད་ནི་དབེན་པའི་རོ་ལ་ཆགས། ། ཏིང་འཛིན་བདུད་རྩིའི་རོ་དེ་མྱང་བྱའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། །
དཔྱིད་དུས་བསིལ་བའི་མ་ལ་ཡ་རླུང་ལྟར། ། ནགས་ཀྱི་སྨན་ལྗོངས་ཁོ་བོའི་ཡིད་ལ་འབབ། ། ཉོན་མོངས་བདུད་ཀྱི་སྡེ་དེ་གཞོམ་བྱའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། ། དབེན་པ་ལ་དགའ་བའི་གཏམ་བརྗོད་པའོ། ། དེ་བས་ན་ཁྱེད་ཀྱང་དགེ་སྦྱོར་ལ་བློ་ཐག་ཆོད་པ་དེ་ཤིན་ཏུ་ལེགས། ཐོས་པའི་གཏིང་དཔོགས་ནས་ཚེ་འདི་བློས་བཏང་གི་སྒྲུབ་པ་སྙིང་པོར་བྱེད་པ་ལས། རྒྱལ་བ་སྲས་བཅས་མཉེས་པར་བྱེད་པའི་མཆོད་པ་གཞན་མེད། དེའི་ཐད་ན་དེང་སང་གི་འཆད་ཉན་འདྲ་བ་གཞན་དོན་གྱི་ན་ལྟར་སྣང་བ་ཡིན། རྙེད་བཀུར་ལྷུར་ལེན་གྱི་ཐབས་དབང་བསྐུར་དང་།
ལུང་ཁྲིད་སོགས་འཁོར་སྡུད་པའི་གཞན་དོན་ལྟར་སྣང་བྱེད་པ་རྣམས་ལ་སྙིང་པོ་མ་མཐོང་ཞིང་། དེ་བས་ན་འཆད་ཉན་བྱེད་པ་བསྟན་པའི་རྒྱུན་ལ་ཕན་པར་བསམས་ནས། ཁྱེད་ལ་ཡང་སྔར་རེ་ཤིག་འཆད་ཉན་ལ་བློ་སྣ་བསྲིངས་བ་འཐད་ཟེར་བ་བྱས་པ་ཡིན། ད་ཚེ་འདི་བློས་བཏང་ཐར་པ་དོན་གཉེར་མ་གཏོགས་པའི་འཁོར་མ་བསྟེན། གནས་གཅིག་ཏུ་ཡུན་མ་རིང་། ཕྱི་ནས་ཀྱང་དགོན་པའི་གཞི་གདིང་བ་སོགས་ཀྱི་རྩོལ་བ་མ་བྱེད། རི་ཁྲོད་དུ་མི་ཚེ་མཐར་སྐྱེལ་བའི་དམ་བཅའ་མཐར་ཕྱིན་པ་མཛོད། ཁམས་བཟང་ན་ལོ་གསུམ་གྱི་ནང་དུ་དཔོན་སློབ་འཕྲད་པའི་རྟེན་འབྲེལ་བསྒྲིག དེ་གོང་དུ་འཕྲོད་ངེས་ལ་ངེད་འདི་ན་ཡོད་འདི་ལྟར་བྱེད་ཀྱི་ཡིག་གེ་ས་སྐྱར་སྲིང་ས་བྱུང་ན་བསྲིངས། ངེད་ཀྱི་རྒྱུ་མཚན་དགེ་བཤེས་གཉིས་ལ་གསལ།
ཟླ་བ་བཞི་པའི་ཚེས་གཅིག་ལ་གདན་ས་ཆེན་པོ་དཔལ་ལྡན་ས་སྐྱ་ནས་དགེ་ལེགས་སུ་གྱུར་ཅིག། །། ཤུ་བྷཾ།། ༈ །དབོན་པོ་བསོད་ནམས་རྒྱལ་མཚན་ལ་གདམས་པ། ན་མོ་ལོ་ཀེ་ཤྭ་ར་ཡ། མཁྱེན་པའི་འདབ་བརྒྱ་ཐུགས་རྗེའི་ཟེའུ་འབྲུས་མཛེས། ། དམ་ཆོས་བཅུད་འཛིན་འཕྲིན་ལས་དྲི་བསུང་ཅན། ། སྐལ་བཟང་རྐང་དྲུག་ལྡན་རྣམས་ཉེར་འཚོའི་གཞི། ། ཐུབ་དབང་ཉི་མའི་གཉེན་གྱུར་དེ་ལ་འདུད། ། བསོད་ནམས་དགེ་བའི་རིན་ཆེན་ཁམས་ལས་གྲུབ། ། རྒྱལ་མཚན་རྩེར་སོན་དབང་གི་རྒྱལ་པོ་ལྟར། །
བློ་གྲོས་དཀྱིལ་འཁོར་རིགས་པའི་འོད་སྟོང་ཅན། ། ལེགས་བཤད་ཚ་ཟེར་འཕྲོ་བ་དེ་ལ་སྤྲིང་། ། སྐྱེ་བའི་རླབས་གཡོ་རྒ་ཤིའི་རྦ་ཀློང་ཅན། ། སྣ་ཚོགས་ཉེས་བརྒྱའི་ཆུ་སྲིན་འཛིན་ཁྲིའི་གནས། ། སྲིད་པའི་རྒྱ་མཚོ་གཏིང་མཐའ་མེད་པ་འདིར། ། བདག་གཞན་མ་ལུས་བྱིངས་ལ་ཡིད་འབྱུང་མཛོད། ། དུཿཁ་ཆུ་ཀླུང་བྱེ་བའི་རྒྱུན་འབབ་ཅིང་། ། འདོད་ལས་ངོམས་མེད་སྲིད་པའི་བ་ཚྭ་ཅན། ། ངན་འགྲོའི་འཇིང་ཆེན་འབད་པས་བརྒལ་དཀའ་བ། ། འདི་ལ་སེམས་ལྡན་སུ་ཞིག་ཡིད་མི་འབྱུང་། །
སྔོན་ཆད་རུས་པའི་རི་བོ་གྲངས་མེད་འགེངས། ། ཁྲག་དང་མཆི་མའི་རྒྱ་མཚོ་མང་བརྒལ་ཡང་། ། ད་དུང་དེ་ལས་ཆེས་ལྷག་འདའ་དགོས་ན། ། སྐྱེ་བ་འདི་ལ་ཆོག་ཤེས་མི་བྱེད་དམ། ། སྣ་ཚོགས་ལས་ཀྱི་རྒྱ་མཚོར་ཆུད་གྱུར་ཅིང་། ། ཉོན་མོངས་མཆིལ་པས་རིང་ནས་དྲངས་གྱུར་ཏེ། ། འཆི་བདག་ཉ་པས་ལན་བརྒྱར་བཅོམ་གྱུར་ཀྱང་། ། ད་དུང་སྐྱེ་བའི་ཆུ་བོས་མ་སུན་ནམ། ། ཐོག་མེད་དུས་ནས་ལན་མང་དུ་མ་རུ། ། བརྩེ་བས་བསྐྱངས་པའི་དྲིན་ཅན་འགྲོ་བ་འདི། །
བཟོད་དཀའི་སྡུག་བསྔལ་དྲག་པོས་གདུངས་རིག་ནས། ། བཅོས་མིན་སྙིང་རྗེས་བདག་རྒྱུད་བརླན་པར་གྱིས། ། བྱམས་པའི་སྟོབས་ཀྱིས་ཟགས་པའི་ནུ་ཞོའི་རྒྱུན། ། རྒྱ་མཚོ་བས་ཀྱང་ཆེས་ལྷག་འཐུང་གྱུར་པ། ། མ་རྣམས་སྡུག་བསྔལ་ཆུ་བོས་གཡེངས་པ་ལ། ། བརྩེ་བ་མེད་ན་དེ་ལས་ཁྲེལ་བོར་སུ། ། འགྲོ་འདིས་བརྩེ་བའི་མིག་གིས་ཡང་ཡང་བལྟས། ། སྙན་པའི་མིང་གིས་ཡང་ཡང་བདག་ལ་བོས། ། གདུང་བའི་ཤུགས་ཀྱིས་མཆི་མའི་རྒྱུན་མང་ཕྱུང་། ། འདི་ཡི་དུཿཁ་ཡིད་ལ་བཅགས་པར་རིགས། །
ཐོག་མེད་དུས་ཀྱི་བྱམས་ལྡན་མ་རྣམས་ཀྱི། ། གནག་དཀའི་སྡུག་བསྔལ་མང་ཐོས་དྲན་གྱུར་ཀྱང་། ། བརྩེ་བའི་འགྱུར་བ་ཅུང་ཟད་ཡོད་མིན་པའི། ། མིའི་སྙིང་དེ་རྡོ་རྗེའི་རང་བཞིན་ནོ། ། དོན་དམ་སྤྲོས་བྲལ་ནམ་མཁའི་རང་བཞིན་དང་། ། ཀུན་རྫོབ་རྟེན་འབྲེལ་སྒྱུ་མའི་ཆོས་ཉིད་ལ། ། དངོས་སྟོབས་རིགས་པས་ཚུལ་བཞིན་རྣམ་དཔྱད་ནས། ། སྒྲོ་སྐུར་བྲལ་བའི་ཡན་ལག་ལྟ་བ་སྐྱོངས། ། དོན་དམ་སྤྲོས་བྲལ་ནམ་མཁའི་རང་བཞིན་ལ། ། ལན་མང་བརྟགས་ཀྱང་སྐྲག་པའི་སྐབས་མེད་ཅིང་། །
དགའ་བའི་སྤུ་ལོང་ཡང་ཡང་རྒྱས་འགྱུར་པ། ། དེ་ལ་རྟག་པར་བལྟ་བའི་གོ་སྐབས་མེད། ། ཀུན་རྫོབ་རྟེན་འབྲེལ་སྒྱུ་མའི་ཆོས་ཉིད་ལ། ། དཀར་ནག་ལས་འབྲས་བསླུ་བ་མེད་ཤེས་ནས། ། འགྲོ་ལ་བཅོས་མིན་སྙིང་རྗེ་སྐྱེ་འགྱུར་བ། ། དེ་ཡིས་ཆད་པར་ལྟ་བ་རིང་དུ་སྤངས། ། མང་ཐོས་བདུད་རྩིའི་རོ་མཆོག་མ་མྱངས་ཤིང་། ། དངོས་སྟོབས་རིགས་པའི་མིག་དང་བྲལ་གྱུར་བས། ། བདེན་གཉིས་རྣམ་དབྱེའི་ཚུལ་ལ་རྨོངས་རྣམས་ཀྱིས། ། སྐལ་བརྒྱར་འབད་ཀྱང་གྲོལ་བའི་སྐབས་མི་རྙེད། །
འཕགས་དང་མཁས་པ་རྣམས་ཀྱི་བཞེད་པའི་གཞུང་། ། དུས་གསུམ་རྒྱལ་བ་རྣམས་ཀྱིས་བགྲོད་གཅིག་ལམ། ། ཐེག་མཆོག་ལམ་གྱི་གཞུང་ཤིང་ཆོས་གསུམ་པོ། ། སྐལ་བཟང་ཁྱོད་ཀྱིས་ཚུལ་འདི་ཉམས་སུ་ལོངས། ། དེང་ནས་བཟུང་སྟེ་བྱང་ཆུབ་སྙིང་པོའི་བར། ། སྤྱོད་དང་སྨོན་ལམ་མཐུན་པར་ལེགས་སྤྱད་ཏེ། ། ཞིང་དང་སྐལ་བ་རྡོ་རྗེའི་གདན་གཅིག་ལ། ། འཆི་མེད་བདུད་རྩིའི་གོ་འཕང་ཐོབ་པར་བྱ། ། ཅེས་རང་གི་སློབ་མ་ལ་སྤྲིངས་པའི་ཚིགས་སུ་བཅད་པ་འདི་ནི་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་གངས་དཀར་པོ་བུ་ལེའི་གནས་སུ་སྦྱར་བའོ། ། ཤུ་བྷཾ་ཝ་སྟུ་སརྦ་ཛ་ག་ཏམ།།
༈ །གནས་རྙིང་བ་སློབ་དཔོན་བཀའ་བཅུ་པ་ཀུན་དགའ་དཔལ་ལ་གདམས་པ། བློ་གསལ་དབུས་སུ་ལེགས་བཤད་སྒྲོགས་པ་འམ། ། ཡང་ན་མཁས་པ་ནགས་སུ་གནས་པ་མཛེས། ། ཤེས་ཀྱིས་ཁེ་ཚོལ་རྣམ་གཡེངས་ལྷུར་བྱེད་པའི། ། བཤེས་གཉེན་དེ་ལ་དམ་པའི་ཐུགས་ཀྱིས་ཁྲེལ། ། དོན་གཉིས་མར་གྱི་ཉིང་ཁུ་བླང་བའི་ཕྱིར། ། འདུན་བརྩོན་དྲག་པོའི་རྣམ་དཔྱོད་སྲུབ་ཤིང་གིས། ། མང་ཐོས་འོ་མའི་རྒྱ་མཚོ་སྲུབ་བྱེད་པ། ། དམ་པའི་རྣམ་ཐར་ཡིན་ནོ་འབད་པས་སྐྱོངས། ། ཅེས་པ་སློབ་དཔོན་བཀའ་བཅུ་པ་ཀུན་དགའ་དཔལ་ལ་གནང་བའོ།། །།
དགེ་ལེགས་སུ་གྱུར་ཅིག། ༈ །ཆོས་རྗེ་བློ་བཟང་གྲགས་པའི་ཕྱག་ཕྱི་བ་གཉུག་མར་གནས་པ་རྣམས་ལ་གདམས་པ། སྟོན་པའི་དམ་ཆོས་རྣམ་གཉིས་ཏེ། ། ལུང་དང་རྟོགས་པའི་བདག་ཉིད་དོ། ། དེ་འཛིན་བྱེད་པ་སྨྲ་བྱེད་དང་། ། སྒྲུབ་པར་བྱེད་པ་ཁོ་ན་ཡིན། ། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་དུ་སྦྱོར་བ་གལ་ཆེ། ཞེས་པ་ཆོས་རྗེ་བློ་བཟང་གྲགས་པའི་ཕྱག་ཕྱི་བ་འཇམ་དབྱངས་དཀར་པོས་གཙོ་མཛད་པའི་གཉུག་མར་གནས་པ་རྣམས་ལ་གདམས་པའོ།། །། མངྒ་ལཾ་བྷ་ཝན་ཏུ།།
༈ །བླ་མ་སྒྲུབ་པ་དཔལ་ལ་ཆོས་གསུམ་ལ་བརྩམས་ཏེ་གདམས་པ།། ན་མོ་ལོ་ཀེ་ཤྭ་ར་ཡ། གང་ལ་ཆགས་པས་རྟག་ཏུ་སྡུག་བསྔལ་ཞིང་། ། མེ་ཡི་འོབས་དང་མི་གཙང་རྫབ་ལྟ་བུའི། ། འཁོར་བ་འདི་ལ་བདེ་བའི་སྐབས་མེད་ཀྱི། ། ཞེན་ལོག་རྒྱུན་དུ་བསྟེན་གཅིག་སྒྲུབ་པ་དཔལ། ། ཉོན་མོངས་ནད་ཆེན་སེལ་བའི་སྨན་གཅིག་པུ། ། དུས་གསུམ་རྒྱལ་བ་ཀུན་ཀྱི་བགྲོད་གཅིག་ལམ། ། མཐའ་བྲལ་དབུ་མའི་ལམ་ལས་གཞན་མེད་ཀྱི། ། ཡེངས་མེད་སྟོང་ཉིད་སྒོམས་ཤིག་བསྒྲུབ་པ་དཔལ། །
ལས་ཉོན་དབང་གིས་རྒྱུད་ལྔའི་འཁོར་བ་རུ། ། དུཿཁ་རྒྱུད་མར་མྱོང་བའི་འགྲོ་བ་འདི། ། ཐོག་མེད་དུས་ཀྱི་དྲིན་ཅན་མ་ཡིན་གྱི། ། སྙིང་རྗེ་རྒྱུན་དུ་སྒོམས་ཤིག་སྒྲུབ་པ་དཔལ། ། མདོར་ན། འཁོར་བ་ལ་ཡིད་འབྱུང་བས་མཉམ་བཞག་ཏུ་སྟོང་ཉིད་སྒོམས་ཞིང་། རྗེས་ཐོབ་ཏུ་སྙིང་རྗེ་སྒོམ་པ་ལ་ཉམས་ལེན་ཀྱི་གཙོ་བོ་མཛད་དོ། ། ཅེས་པ་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། ༈ །བོ་དོང་བ་སློབ་དཔོན་ཉི་མ་སེང་གེ་ལ་གདམས་པ། སློབ་དཔོན་ཉི་མ་སེང་གེའི་ཡི་གེ་འཕྲོད། །
སྐབས་ཀྱི་དོན་ཆོས་བརྒྱད་དང་མ་འདྲེས་པའི་ཐོས་བསམ་སྒོམ་གསུམ་ལ་བརྩོན་པ་གལ་ཆེ། གཞན་ཡང་ལེགས་པར་བཤད་པའི་སྐྱེས་བུ་འདི་སྐད་སྨྲ་སྟེ། འབད་པས་བསྒྲུབས་ཀྱང་ཚེགས་མེད་བརླག་འགྱུར་ཞིང་། ། ཡུན་རིང་འགྲོགས་ཀྱང་ཐ་མར་འབྲལ་ངེས་ལ། ། འདི་ཕྱིའི་ཕུང་གྲོལ་སྡུག་བསྔལ་སྐྱེད་པའི་གཞི། ། འཁོར་དང་ལོངས་སྤྱོད་འཁོར་བའི་རྟོད་ཐག་ཡིན། ། སྙན་གྲགས་བྲག་ཆའི་སྒྲ་ལ་མངོན་ཞེན་ཅིང་། ། འདོད་ཡོན་སྨིག་རྒྱུའི་ཆུ་རྗེས་སྙོག་སྙོག་ནས། ། དོན་མེད་བྱ་བས་དུས་མང་འདའ་བྱེད་པའི། ། སྙན་གྲགས་རྙེད་བཀུར་བདུད་ཀྱི་ལྕགས་ཀྱུར་མཐོང་། །
འཆི་བདག་སྦྲུལ་གདུག་མཆེ་བའི་ཕྲག་གནས་ཤིང་། ། མི་ཟད་ངན་འགྲོའི་གཡང་སར་ལྷུང་བཞིན་དུ། ། ཚེ་སྲོག་དུར་བའི་རྩ་ལ་དམ་འཇུས་ཏེ། ། འདོད་ཡོན་སྦྲང་རྩིའི་མངར་ལ་སུ་ཞིག་ཆགས། ། སྔོན་ཆད་བརྒྱ་ཕྲག་སྟོང་དུ་མ་སྤྱད་པའི། ། སྲིད་པའི་བདེ་བ་འཇིག་རྟེན་འདི་ན་མེད། ། ལུས་སེམས་གྲངས་མེད་གདུང་བར་མ་བྱས་པའི། ། འགྲོ་བའི་དུཿཁ་མ་མྱོང་གང་ཞིག་ཡིན། ། སྐྱེ་བའི་རླབས་གཡོ་རྒ་ཤིའི་རྦ་ཀློང་ཅན། ། སྣ་ཚོགས་ཉེས་བརྒྱའི་ཆུ་སྲིན་འཛིན་ཁྲི་གནས། །
སྲིད་པའི་རྒྱ་མཚོ་གཏིང་མཐའ་མེད་པ་འདིར། ། བདག་གཞན་མ་ལུས་བྱིང་ལ་ཡིད་འབྱུང་ཞིག ། དལ་འབྱོར་གྲུ་ཆེན་བསླབ་གསུམ་བ་དན་ཅན། ། དད་བརྩོན་སྦྱོར་བའི་རླུང་གིས་རབ་བསྐྱོད་དེ། ། རྣམ་གྲོལ་ཡིད་བཞིན་ནོར་བུ་བླང་བའི་ཕྱིར། ། སྲིད་པའི་ཆུ་གཏེར་ཆེ་ལས་བརྒལ་བར་རིགས། ། ཅེས་པ་བུ་ལེ་གཡུ་ལུང་ནས་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྤྲིངས་པའོ།། །། ཤུ་བྷཾ་མསྟུ་སརྦ་ཛ་ག་ཏཾ།། ༈ །བདེ་བ་ཅན་པ་བླ་མ་ནམ་མཁའ་བཟང་པོ་དང་ཟུར་ཕུག་གི་བླ་མ་རྒྱལ་མགོན་སོགས་ལ་གདམས་པ། སྐབས་ཀྱི་དོན་བསྟན་པ་ལ་བསམ་པའི་འཆད་ཉན་ལ་སྔར་བཞིན་བརྩོན་པའི་ངང་ནས།
དལ་འབྱོར་རྙེད་དང་བསྟན་ལ་དད་པའང་དཀོན། ། འཆི་བདག་བདུད་ཀྱང་ནམ་ཡོང་ངེས་མེད་པས། ། རང་གཞན་དོན་ཆེན་དམ་ཆོས་སྒྲུབ་ལ་འབད། ། འབད་ཀྱང་དོན་ཆུང་ཚེ་འདིའི་འདུན་མ་སྤང་། ། གཉུག་མ་སེམས་ཀྱི་རང་བཞིན་འོད་གསལ་འདི། ། གདོད་ནས་རྣམ་དག་ཆོས་སྐུར་གནས་ན་ཡང་། ། བག་ཆགས་དབང་གིས་གཉིས་སྣང་འཁྲུལ་པར་སྐྱེས། ། རང་བཞིན་བདེན་པར་བཟུང་བས་འཁོར་བར་འཁྱམས། ། སྣང་གྲགས་ཆོས་ཀུན་རྨི་ལམ་སྒྱུ་མ་བཞིན། ། སྣང་ཡང་བདེན་མེད་སྟོང་ཉིད་བསྒོམ་པ་དང་། །
དཀར་ནག་ལས་འབྲས་བསླུ་བ་མེད་ཤེས་ནས། ། སྡིག་སྤོང་དགེ་བའི་ཕྱོགས་ལ་བརྩོན་པར་མཛོད།། །། ཅེས་པ་གངས་བུ་ལེའི་མགུལ་ནས་གདམས་པའོ།། ༈ །འབྲི་ཁུང་གི་ཆེན་པོ་ཤེས་རབ་དཔལ་ལ་གདམས་པ། བཀའ་དྲིན་མཉམ་མེད་དཔལ་ལྡན་བླ་མ་དང་། ། བླ་མེད་དཀོན་མཆོག་གསུམ་ལ་ཕྱག་འཚལ་ནས། ། མང་དུ་ཐོས་པའི་དགེ་སློང་ཀུ་མ་རས། ། དད་ལྡན་ཤེས་རབ་དཔལ་ལ་འདི་སྐད་འདོམས། ། ཤིན་ཏུ་རྙེད་དཀའི་དལ་འབྱོར་རིན་ཆེན་འདི། ། འཇིག་པར་ངེས་སོ་ནམ་འཇིག་ངེས་པ་མེད། །
སྐྱེ་བར་ངེས་སོ་གར་སྐྱེ་ངེས་པ་མེད། ། དལ་འབྱོར་དོན་ཡོད་མཛོད་ཅིག་ཤེས་རབ་དཔལ། ། འདོད་དང་མི་འདོད་རྣམ་སྨིན་འབྲས་བུ་ཏེ། ། རང་གིས་བསགས་པའི་དཀར་ནག་ལས་འབྲས་རྣམས། ། མྱོང་བར་ངེས་སོ་ནམ་མྱོང་ངེས་པ་མེད། ། སྡིག་སྤོང་དགེ་ལ་འབད་ཅིག་ཤེས་རབ་དཔལ། ། བསག་དང་བསྲུང་དང་བརླག་པའི་དུཿཁ་ཅན། ། ངལ་བརྒྱས་བསྒྲུབས་པའི་སྒྱུ་མའི་ཟས་ནོར་འདི། ། འཛད་པར་ངེས་སོ་ནམ་འཛད་ངེས་པ་མེད། ། ལོངས་སྤྱོད་སྙིང་པོ་ལོངས་ཤིག་ཤེས་རབ་དཔལ། །
ཕན་བྱེད་བཤེས་དང་གནོད་བྱེད་དགྲ་བོ་ཡང་། ། བློ་བུར་འདུས་པའི་ཚོང་འདུས་མགྲོན་པོ་བཞིན། ། བྲལ་བར་ངེས་སོ་ནམ་བྲལ་ངེས་པ་མེད། ། ཆགས་སྡང་ཞེན་པ་བསྐྱུངས་ཤིག་ཤེས་རབ་དཔལ། ། འཇིག་རྟེན་འདི་ནས་ཕ་རོལ་འགྲོ་བའི་ཚེ། ། རང་བསགས་དགེ་སྡིག་ལས་འབྲས་མ་གཏོགས་པ། ། འཁོར་དང་ཉེ་དུ་ལོངས་སྤྱོད་རྗེས་མི་འབྲང་། ། ཕྱི་མའི་ལམ་རྒྱགས་སྒྲུབ་ཤིག་ཤེས་རབ་དཔལ། ། ད་ལོ་འདི་བྱ་སང་ཕོད་འདི་བྱེད་ཅེས། ། རྟག་རྟག་འདྲ་བའི་ཕྱི་ཚེ་གྲབས་ཤོམ་རྣམས། །
ཐོག་དུ་མི་འབབ་གྲོག་སྐམ་ཉ་རྒྱ་འདྲ། ། རྟག་ཚས་འདོད་འདུན་བསྐྱུངས་ཤིག་ཤེས་རབ་དཔལ། ། ཅེས་པ་འདི་འབྲི་ཁུང་ཐོལ་གྱི་ཆེན་པོ་ཤེས་རབ་དཔལ་གྱིས་ཆོས་ཀྱི་གདམས་པ་གཅིག་འདོད་ཞུས་པ་ལ་གདམས་པའོ།། ༈ །སྤོ་འབོར་བ་ཤེས་རབ་འབུམ་ལ་གདམས་པ། གང་ལ་སྐྱབས་ན་བསླུ་མེད་དཀོན་མཆོག་གསུམ། ། འབྲལ་མེད་སྤྱི་བོར་སྒོམས་ཤིག་ཤེས་རབ་འབུམ། ། དལ་དང་འབྱོར་བའི་ལུས་འདི་རྙེད་དཀའ་བས། ། མི་ལུས་དོན་ཡོད་གྱིས་ཤིག་ཤེས་རབ་འབུམ། ། ལུས་སྲོག་གཡོ་བ་རླུང་ནང་མར་མེ་འདྲ། ། ནམ་འཆི་ངེས་མེད་སྒོམས་ཤིག་ཤེས་རབ་འབུམ། །
འདོད་ཡོན་བསླུ་བྲིད་སྒྱུ་མའི་རྟ་གླང་འདྲ། ། ཞེན་ལོག་རྒྱུན་དུ་སྒོམས་ཤིག་ཤེས་རབ་འབུམ། ། སྲིད་པའི་དུཿཁ་མེ་ལྟར་བཟོད་པར་དཀའ། ། ཐར་པའི་ལམ་སྣ་ཟུང་ཞིག་ཤེས་རབ་འབུམ། ། ཅེས་པ་དགེ་སློང་གཞོན་ནུ་བློ་གྲོས་ཀྱིས་སྤོ་འབོར་བ་ཤེས་རབ་འབུམ་ལ་གདམས་པའོ།། །། དགེ་ལེགས་སུ་གྱུར་ཅིག། ༈ །མངའ་རིས་ཀྱི་དགེ་སློང་གཉིས་ལ་གདམས་པ། ཐོས་བསམ་སྒོམ་པའི་གྲུ་ལ་གནས་བཅས་ཤིང་། ། བཤེས་གཉེན་བཟང་པོའི་དེད་དཔོན་ལ་བརྟེན་ཏེ། ། དད་བརྩོན་སྦྱོར་བའི་རླུང་གིས་རབ་བསྐྱོད་ནས། །
སྲིད་པའི་མཚོ་ལས་མྱུར་དུ་སྒྲོལ་ཞིག་ཨང་། ། ཅེས་པ་མངའ་རིས་ཀྱི་དགེ་སློང་གཉིས་ལ་གནང་བའོ།། ༈ །རྒྱ་གར་གྱི་ཛོ་ཀི་ཅིག་ལ་གནང་བ། ན་མོ་བུདྡྷ་ཡ། སངས་རྒྱས་ཆོས་དང་འཕགས་པའི་དགེ་འདུན་ལ། ། རྟག་ཏུ་གུས་པའི་ཡིད་ཀྱིས་སྐྱབས་སུ་སོང་། དཀར་ནག་ལས་འབྲས་ནམ་ཡང་མི་སླུ་བས། ། དགེ་ལ་འབད་ཅིང་སྡིག་ལས་ལྡོག་པར་གྱིས། ། ཞེས་པ་འདི་རྒྱ་གར་ནུབ་ཕྱོགས་ཀྱི་ཛོ་ཀི་བཟང་པོ་གཅིག་གིས་ཞུས་པ་ལ་གནང་བའོ།། །། ཤུ་བྷཾ།།
༈ །ཆུ་འདུས་པ་གྲགས་པ་རིན་ཆེན་ལ་གདམས་པ། ན་མོ་ལོ་ཀེ་ཤྭ་ར་ཡ། རྣམ་གཡེང་འདུ་འཛིས་འཇིགས་པའི་དགོན་པ་བ། ། མང་དུ་ཐོས་པའི་དགེ་སློང་ཀུ་མ་རས། ། དད་ལྡན་བཤེས་གཉེན་གྲགས་པ་རིན་ཆེན་ལ། ། ཕན་འདོད་བློ་ཡིས་གདམས་པ་འདི་སྤྲིང་ངོ་། ། གང་ཞིག་ཐོབ་ན་སྲིད་མཚོ་ལས་སྒྲོལ་བའི། ། བྱང་ཆུབ་མཆོག་གི་ས་བོན་དགེ་བའི་ཞིང་། ། ཤིན་ཏུ་རྙེད་དཀའི་དལ་འབྱོར་རིན་ཆེན་འདི། ། སེམས་ཡོད་སུ་ཞིག་འབྲས་བུ་མེད་པར་བྱེད། །
སྐྱེས་བུའི་ལུས་སྲོག་རྩ་རྩེའི་ཟིལ་པ་དང་། ། རླུང་ནང་མར་མེ་ནམ་མཁའི་གློག་བཞིན་དུ། ། སྐད་ཅིག་གནས་པའི་གདེང་ཡང་ཡོད་མིན་ན། ། ཕྱི་ཚིས་གྲབས་ཤོམ་བྱེད་པ་གད་མོའི་གནས། ། འབད་པས་བསྒྲུབས་ཀྱང་ངེས་པར་འབྲལ་དགོས་ཤིང་། སྡིག་དང་དུཿཁ་གཏམ་ངན་ལས་བསྒྲུབས་པའི། ། འཁོར་དང་ལོངས་སྤྱོད་ཚེ་འདིའི་ཕུན་ཚོགས་ཀྱང་། ། རྨོངས་པའི་སླུ་བྲིད་བྱིས་པའི་རྩེད་མོ་ཡིན། ། མནོག་ཆུང་ཉེས་མང་ཕུང་ཀྲོལ་སྐྱེ་བའི་གཞི། ། འདོད་ཡོན་བདེ་ལ་ཆགས་ཤིང་སྲེད་པའི་མི། །
རལ་གྲིའི་སོར་ཆགས་སྦྲང་རྩི་ལྡག་པ་བཞིན། ། གྲུང་པོར་རློམ་པའང་དེ་ལས་བླུན་པ་སུ། ། དཀར་ནག་ལས་འབྲས་རྣམ་སྨིན་ཤེས་བཞིན་དུ། ། སྡིག་སྤོང་དགེ་བའི་ཚུལ་ལ་མི་འབད་ན། ། བློ་ལྡན་སངས་རྒྱས་བསྟན་ལ་ཞུགས་པ་དང་། ། གསུང་རབ་དོན་ལ་སྦྱངས་པའི་དགོས་པ་ཅི། ། དུཿཁ་ཆུ་ཀླུང་བྱེ་བའི་རྒྱུན་འབབ་ཅིང་། ། འཇིགས་རུང་ངན་འགྲོའི་ཀློང་དམར་འཁྱིལ་བ་ཅན། ། བདག་གཞན་འཁོར་བའི་རྒྱ་མཚོ་འདིར་བྱིང་ན། ། ཤེས་ལྡན་སུ་ཞིག་ཐར་པའི་ལམ་མི་སྒྲུབ། །
དལ་འབྱོར་གྲུ་ཆེན་བསླབ་གསུམ་བ་དན་ཅན། ། ཐོས་བསམ་སྒོམ་པའི་རླུང་གིས་རབ་བསྐྱོད་དེ། ། མཐའ་མེད་སྲིད་པའི་རྒྱ་མཚོ་ལས་བརྒལ་ནས། ། རྣམ་གྲོལ་བདེ་བའི་གླིང་དུ་འདོང་བར་གྱིས། ། ཅེས་པ་གངས་བུ་ལེའི་མགུལ་ནས་གདམས་པའོ།། །། དགེའོ།། ༈ །བླ་མ་བསོད་ནམས་གྲགས་པ་ལ་གདམས་པ། བླ་མ་བསོད་ནམས་གྲགས་པའི་གདམས་པ་བཟང་པོ་ཕུལ་བའི་ཡི་གེ་ཤའི་རྟེན་དང་བཅས་པ་འཕྲོད་པས་རྗེས་སུ་ཡི་རངས། སྐབས་ཀྱི་དོན། ཕྱི་ནང་ཆོས་རྣམས་རྨི་ལམ་སྒྱུ་མ་བཞིན། །
མེད་བཞིན་སྣང་བ་འཁྲུལ་བའི་ཡོ་ལང་དུ། ། ངེས་པར་ཤེས་ནས་མི་བརྗེད་དྲན་པ་ཡིས། ། རྟག་པར་སྐྱོང་བ་སྟོང་ཉིད་ལམ་ཁྱེར་ཡིན། ། མཐའ་མེད་འཁོར་བར་ཆུད་པའི་ཐར་མེད་བཙོན། ། སོས་མེད་ནད་ཀྱིས་ཐེབས་པའི་དུཿཁ་ཅན། ། འཁྲུལ་སྣང་བདེན་པར་ཞེན་པའི་འགྲོ་བ་རྣམས། ། ཐོག་མེད་དྲིན་ཅན་མ་ཡིན་བརྩེ་བས་སྐྱོངས། ། ཅེས་པ་བུ་ལེ་ནས་སྤྲིངས་པ་དགེའོ།། ༈ །འོད་གསལ་ཕུག་པ་བ་ལ་གདམས་པ། ན་མོ་ལོ་ཀེ་ཤྭ་ར་ཡ།
གཞི་ཡི་གནས་ལུགས་བདེན་གཉིས་ངེས་བྱས་ནས། ། ལམ་གྱི་གནས་ལུགས་ཚོགས་གཉིས་ཉམས་བླངས་ན། ། འབྲས་བུའི་གནས་ལུགས་དོན་གཉིས་ཕུན་སུམ་ཚོགས། འབད་མེད་ལྷུན་གྱིས་གྲུབ་པོ་རྣལ་འབྱོར་པ། ། ལས་དང་ཉོན་མོངས་ཞགས་པ་དམ་པོས་བཅིངས། ། དཔག་མེད་ལས་ངན་བསགས་པའི་སྡིག་ཅན་མི། ། ཐར་མེད་འཁོར་བའི་བཙོན་རར་ཚུད་པའི་བཙོན། ། སྣ་ཚོགས་ལས་ཀྱིས་གཟིར་བའི་འགྲོ་བ་རྣམས། ། ཐོག་མེད་དུས་ཀྱི་དྲིན་ཅན་མ་ཡིན་པས། ། བཅོས་མིན་སྙིང་རྗེས་ཡང་ཡང་བལྟས་བྱས་སྟེ། །
གཏིང་མཐའ་མེད་པ་འཁོར་བའི་རྒྱ་མཚོ་ལས། ། སྒྲོལ་འདོད་བྱང་ཆུབ་སེམས་ཀྱི་གྲུ་ཟུངས་ཤིག ། སྣང་སྲིད་འཁོར་འདས་ཆོས་ཀུན་ཇི་སྙེད་པ། ། མ་རིག་འཁྲུལ་བའི་ཡོ་ལང་ཉིད་ཡིན་གྱི། ། སྒྱུ་མ་སྨིག་རྒྱུ་དྲི་ཟའི་གྲོང་ཁྱེར་བཞིན། ། ཞེན་མེད་རྒྱ་ཡིས་ཐོབ་ཅིག་རྣལ་འབྱོར་པ། ། ཀུན་རྫོབ་རང་བཞིན་སྒྱུ་མའི་ངང་ཚུལ་དང་། ། དོན་དམ་བརྗོད་བྲལ་ནམ་མཁའི་ཆོས་ཉིད་རྣམས། ། ལུང་རིགས་མན་ངག་སྟོབས་ཀྱིས་ངེས་བྱས་ནས། ། ཡེངས་མེད་དྲན་པའི་རྒྱང་སོ་ཚུགས་གཅིག་ཨཾ། །
ལུས་ངག་ཡིད་གསུམ་དགེ་བ་ཇི་སྙེད་རྣམས། ། སྣང་སྟོང་སྒྱུ་མ་ལྟ་བུའི་ཤེས་རབ་དང་། ། དམིགས་མེད་སྙིང་པོ་ཡོངས་སུ་བཟུང་བྱས་ནས། ། འགྲོ་བའི་དོན་དུ་བྱང་ཆུབ་ཆེན་པོར་བསྔོ། ། བྱང་ཆུབ་སེམས་གཉིས་མན་ངག་མདོར་བསྡུས་འདི། ། མང་དུ་ཐོས་པའི་དགེ་སློང་ཀུ་མ་རས། ། གྲུབ་པའི་དབེན་གནས་འོད་གསལ་ཕུག་བཞུགས་པའི། ། རྣལ་འབྱོར་ཆོས་སྐྱོང་རྒྱལ་མཚན་ལ་གདམས་སོ།། །། ཡང་དགོན་ཀློང་རྩེ་ནས་དགེ། ༈ །ནེ་རིང་དབོན་པོ་ལ་གདམས་པ།
ཡོན་ཏན་ཀུན་གྱི་གཞི་རྟེན་ཚུལ་ཁྲིམས་ལ། ། ཉེས་ལྟུང་དྲི་མའི་སྐྱོན་གྱིས་མ་གོས་ཤིང་། ། རང་གི་སྲོག་ལྟར་གཅེས་པར་འཛིན་བྱེད་པའི། ། སྡོམ་བརྩོན་ནང་ནས་བཙུན་བའི་མཆོག་གཅིག་གྱིས། ། སྒྱུ་མ་རྨི་ལམ་དྲི་ཟའི་གྲོང་ཁྱེར་དང་། ཆུ་ཟླ་ལྟ་བུ་འཁོར་འདས་ཆོས་རྣམས་ཀུན། ། ཡོད་མེད་མཐའ་བྲལ་སྟོང་ཉིད་དབུ་མའི་ལམ། ། ཇི་ལྟར་རྟོགས་པ་མཁས་པའི་མཆོག་གཅིག་གྱིས། ། འགྲོ་ཀུན་བུ་ལྟར་གཅེས་པའི་སྙིང་རྗེ་དང་། ། གནོད་བྱེད་ཀུན་ལ་བསྲན་ཚུགས་བཟོད་པ་དང་། །
གནོད་ལན་ཕན་པ་སྒྲུབ་པའི་བཟང་སྤྱོད་གསུམ། ། གང་ཡང་འཛོམས་པ་བཟང་པོའི་མཆོག་གཅིག་གྱིས། ། ཅེས་པ་འདི་ཟང་ཟང་ན་རིང་གི་དབོན་པོ་བདེ་ལེགས་མགོན་པོ་ལ་གདམས་པ་ཡང་དགོན་ཀློང་རྩེ་ནས་དགེའོ།། །། མངྒལཾ།། །། ཤུ་བྷཾ།། ༈ །མེ་ཏོག་མདངས་ཅན་ཀྱི་དགེ་སློང་བཀྲ་ཤིས་བཟང་པོ་ལ་གདམས་པ། གཉུག་མ་སེམས་ཀྱི་རང་བཞིན་འདི། ། གདོད་ནས་སྤྲོས་པའི་མཐའ་དང་བྲལ། ། མཉམ་གཞག་ཉམས་སུ་ལེན་པ་ན། ། འཛིན་མེད་ངང་ལ་ཡེངས་མེད་གཅེས། །
སྣང་སྲིད་འཁོར་འདས་ཆོས་རྣམས་ཀུན། ། རང་སེམས་འཁྲུལ་བའི་ཡོ་ལང་ཡིན། ། རྗེས་ཐོབ་ཉམས་སུ་ལེན་པ་ན། ། ཅིར་སྣང་སྒྱུ་མར་སྒོམས་ཤིག་ཨཾ། ། ཅེས་པ་འདི་མེ་ཏོག་མདངས་ཅན་ཀྱི་སྒོམ་ཆེན་བཀྲིས་བཟང་པོ་ལ་གདམས་པའོ།། །། དགེའོ།། ༈ །དཔོན་སྒོམ་ཡེ་ཤེས་འོད་ལ་གདམས་པ། དཔོན་སྒོམ་གྱི་ཐུད་མར་གྱི་འབུལ་བ་དང་བཅས་པ་ཡིག་ནང་བཞིན་འདིར་འཕྲོད་པས་རྗེས་སུ་ཡི་རང་། སྐབས་ཀྱི་དོན། འཆི་བར་ངེས་སོ་ནམ་འཆི་ངེས་པ་མེད། །
འཆི་ཚེ་གྲོགས་མེད་རང་ཉིད་གཅིག་པུར་འགྲོ། ། རང་བསགས་ལས་འབྲས་གྲིབ་མ་བཞིན་དུ་འབྲང་། ། ངན་འགྲོའི་གཡང་ཆེན་ཕྱི་མའི་ལམ་ན་ཡོད། ། དམ་ཆོས་ལས་གཞན་སྐྱོབ་པའི་སྐྱབས་གཞན་མེད། ། གྲུང་པོ་མདོ་དོན་ཡོད་མེད་ད་ལན་ཤེས། ། འཁོར་དང་གཉེན་བཤེས་སུ་ཡང་རྗེས་འབྲང་མེད། ། ཆོས་ཀྱི་སྐྱེལ་མ་རྙེད་ན་མདོ་ཡོད་ཡིན། ། ཀུན་ལ་སྲོག་ལས་གཅེས་པའི་ནོར་མེད་ཕྱིར། ། མི་དགེ་བཅུ་ནས་སྲོག་གཅོད་སྡིག་པ་ལྕི། ། དགེ་བ་སྣ་གཅིག་སྤྱོད་པའི་གང་ཟག་ལ། །
སྲོག་གཅོད་སྤོང་བ་མཆོག་ཏུ་ཐུབ་པས་གསུངས། ། སྦྱིན་པས་ལྷག་པའི་ཕྱི་མའི་ལམ་རྒྱགས་མེད། ། ཐོས་བསམ་སྒོམ་གསུམ་བྱེད་པའི་གང་ཟག་ལ། ། དད་ཅིང་གུས་པས་བསྙེན་བཀུར་འབུལ་ནོད་དང་། ། དབུལ་ཕོངས་བཀྲེས་ལ་སྙིང་རྗེས་སྦྱིན་པ་མཆོག ། སྣང་སྲིད་ཆོས་ཀུན་རྨི་ལམ་སྒྱུ་མ་བཞིན། ། སྣང་ཞིང་བདེན་པ་མེད་པའི་ལྟ་བ་དང་། ། འགྲོ་ཀུན་བུ་ལྟར་སྐྱོང་བའི་སྙིང་རྗེ་གཉིས། ། ཆོས་ཀྱི་ཡང་སྙིང་ཡིན་ནོ་གཅེས་པར་འཛིན། ། བྱང་ཆུབ་ཆེན་པོར་བསྔོས་པའི་དགེ་བ་རྣམས། །
རྒྱ་མཚོའི་ཆུ་བཞིན་ནམ་ཡང་ཟད་མེད་པས། ། ལུས་ངག་ཡིད་ཀྱིས་དགེ་བ་ཅི་བསགས་རྣམས། ། བླ་མེད་བྱང་ཆུབ་ཆེན་པོའི་རྒྱུ་རུ་བསྔོ། ། ལྷ་རིས་པ་དཔོན་སྒོམ་ཡེ་ཤེས་འོད་ལ་གདམས་པའོ།། །། དགེའོ།། ༈ །གཞི་ལམ་འབྲས་བུའི་ཚུལ་ལས་བརྩམས་ཏེ། སྒྲུབ་ཆེན་མ་དཔལ་མོ་ལ་གདམས་པ། ན་མོ་གུ་རུ། སྣང་སྟོང་སྒྱུ་མ་ལྟ་བུའི་ཀུན་རྫོབ་དང་། བརྗོད་བྲལ་བསམ་དུ་མེད་པའི་དོན་དམ་གཉིས། །
འབྲལ་མེད་ཟུང་དུ་ཆུད་པ་གཞི་ཡི་ཚུལ། ། ཡ་བྲལ་སོ་སོ་སོང་ན་གོ་བ་བཞིན། ། འགྲོ་དྲུག་ཕ་མ་ཤེས་པའི་སྙིང་རྗེ་དང་། ། ཅིར་སྣང་སྒྱུ་མར་རྟོགས་པའི་ཤེས་རབ་གཉིས། ། འབྲལ་མེད་ཟུང་དུ་ཆུད་པ་འཁྲུལ་མེད་ལམ། ། ཡ་བྲལ་སོ་སོར་སོང་ན་གོལ་བ་ཡིན། ། གཟུང་འཛིན་དབྱིངས་སུ་ཡལ་བའི་ཆོས་སྐུ་དང་། ། འཕྲིན་ལས་རྒྱུན་ཆད་མེད་པའི་གཟུགས་སྐུ་གཉིས། ། འབྲལ་མེད་ཟུང་དུ་ཆུད་པ་འབྲས་བུ་མཆོག ། ཡ་བྲལ་སོ་སོར་སོང་ན་གོལ་བ་ཡིན། །
ཀུན་རྫོབ་རྟེན་འབྲེལ་སྒྱུ་མ་ལྟ་བུ་ལ། དཀར་ནག་ལས་འབྲས་བསླུ་བ་མེད་ཤེས་ནས། ། རྟག་ཆད་མཐར་ལྟའི་དྲི་མས་མ་གོས་པ། ། མཐའ་བྲལ་དབུ་མར་རྟོགས་པའི་ལྟ་བ་ཡིན། ། གཞི་ཡི་གནས་ལུགས་ལྟ་བས་ལེགས་རྟོགས་ནས། ། རྩེ་གཅིག་སེམས་ཀྱིས་གོམས་འདྲིས་བྱས་པ་ལས། ། གནས་ལུགས་དོན་ལ་སྒྲོ་འདོགས་ཆོད་པ་དེ། ། ཞི་ལྷག་ཟུང་དུ་འབྲེལ་བའི་སྒོམ་པ་ཡིན། ། རྗེས་ཐོབ་སྒོ་གསུམ་བྱ་བ་ཇི་སྙེད་པ། ། འཛིན་མེད་སྒྱུ་མ་ལྟ་བུའི་ངང་ནས་སྤྱོད། །
དམིགས་མེད་སེམས་ཀྱིས་བྱང་ཆུབ་ཆེན་པོར་བསྔོ། ། ཅི་བྱས་ལམ་དུ་འགྲོ་བའི་སྤྱོད་པ་ཡིན། ། གཞི་དང་ལམ་དང་འབྲས་བུའི་རང་བཞིན་དང་། ། ལྟ་བ་སྒོམ་པ་སྤྱོད་པའི་ཚུལ་འདི་རྣམས། ། ལེགས་པར་རྟོགས་ནས་ལེགས་པར་སྨྲས་པ་ལ། ། ལེགས་འདོད་རྣམས་ཀྱིས་ལེགས་པར་ཟུང་ཞིག་ཨཾ། ། ཅེས་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས། ། སྒྲུབ་ཆེན་མ་དཔལ་མོ་ལ་གདམས་པའོ།། །། ྀཨཚ།། ༈ །གུ་གེའི་བདག་མོ་ཆོས་སྐྱོང་རྒྱལ་མོ་ལ་གདམས་པ།
མཆོད་འོས་བསྟོད་འོས་ཕྱག་འོས་ཀུན་ཀྱི་མཆོག ། བླ་མེད་དཀོན་མཆོག་གསུམ་ལ་ཕྱག་འཚལ་ནས། ། ཆོས་རྒྱལ་རིགས་ལས་འཁྲུངས་པའི་དད་ལྡན་མ། ། ཆོས་སྐྱོང་རྒྱལ་མོ་དེ་ལ་འདི་སྐད་གསོལ། ། རིགས་དང་ཆོ་འབྲང་བཟང་ངན་སྤྱོད་པས་འབྱེད། ། སྤྱོད་པ་ཉམས་པ་རྣམས་ལ་རིགས་དོན་མེད། ། སྡིག་སྤོང་དགེ་ལ་བརྩོན་པའི་ཡ་རབས་ཚུལ། ། ཡབ་མེས་བཟང་པོའི་རྣམ་ཐར་སྐྱོངས་ཤིག་ཨཾ། ། གང་ཞིག་སྤྱད་ན་བག་མེད་ར་རོ་ཞིང་། ། ཆོས་དང་འཇིག་རྟེན་བྱ་བ་ཉམས་པའི་གཞི། །
དམ་པས་རྣམ་པ་ཀུན་ཏུ་སྨད་པའི་གནས། ། མྱོས་འགྱུར་བཏུང་བ་དུག་བཞིན་སྤོང་ཞིག་ཨཾ། ། ཁྱིམ་པས་ཚུལ་ཁྲིམས་རྟག་ཏུ་བསྲུང་དཀའ་ཡང་། ། ཚུལ་ཁྲིམས་མེད་ན་མཐོ་རིས་བསམ་འགྲུབ་དཀའ་བས། ། ཉ་སྟོང་བརྒྱད་གསུམ་བཟང་པོའི་དུས་ཀྱི་ཚེ། ། བསྙེན་གནས་སྡོམ་པ་ནོད་ལ་སྲུངས་ཤིག་ཨཾ། ། ཆབ་འོག་གཏོགས་པའི་འབངས་ཀྱི་སྐྱིད་སྡུག་རྣམས། ། སྐྱོང་བྱེད་རྗེ་དཔོན་ཉིད་ལ་རག་ལས་པས། ། རང་ལ་ལྟོས་པའི་འབངས་དང་འཁོར་གཡོག་རྣམས། ། རང་གི་བུ་བཞིན་བྱམས་པས་སྐྱོངས་ཤིག་ཨཾ། །
ཁྱིམ་ཐབ་རིགས་ཀྱི་ལྷ་བཞིན་བཀུར་བྱེད་པ། ། མོ་བཙུན་མཛངས་མ་རྣམས་ཀྱི་ཚུལ་ཡིན་པས། ། གུས་བཅས་བག་དང་བཅས་པ་རྒྱལ་པོའི་བཀའ། ། ཆོས་དང་མཐུན་རྣམས་ཚུལ་བཞིན་སྒྲུབས་ཤིག་ཨཾ། ། ཨཾ་ཡིག་དྲུག་ལྡན་གདམས་པ་རིན་ཆེན་འདི། ། དམ་པ་ཁྱེད་ཀྱི་ཐུགས་ལ་ལེགས་བཞག་ནས། ། གནས་སྐབས་མཐར་ཐུག་རང་ལ་ཕན་པའི་ཕྱིར། ། ཇི་སྐད་སྨྲས་རྣམས་ལེགས་པར་སྒྲུབས་ཤིག་ཨཾ། ། གུ་གེའི་ལྷ་གཅིག་ཆོས་སྐྱོང་རྒྱལ་མོ་ལ་གདམས་པའོ།། །། དགེའོ།།
༈ །ཡུམ་མེ་ཚུལ་ཁྲིམས་བཟང་མོ་ལ་གདམས་པ། དྲུང་ཨ་བི་པའི་གསུང་ཡིག་འཕྲོད། ཐུགས་དམ་ལ་སྟོང་པ་ཉིད་དང་བྱང་ཆུབ་ཀྱི་སེམས་ལ་ངེས་ཤེས་ཐོབ་གསུང་པ་ལེགས། ཉམས་སུ་བླང་རྒྱུའི་ཆོས་ལ་དེ་གཉིས་ལས་ལྷག་པ་མེད་པས་ད་དུང་ཉམས་ལེན་ཀྱི་མཐིལ་དེ་གཉིས་ལ་མཛོད། རྟགས་སྣང་རྣམས་ཤེས་རབ་ཀྱིས་ཟིན་ན་ལམ་གྱི་གྲོགས་ཡིན། མ་ཟིན་ན་འཁྲུལ་སྣང་བན་བུན་ཅི་བྱུང་རུང་སྙིང་པོ་ཙམ་མེད། སེམས་ཅུང་ཟད་ཟིན་པའི་རྟགས་ཡིན། སྐབས་ཀྱི་ཉམས་ལེན་མདོར་བསྡུས་པ་འདི་ལྟར། སྣོད་བཅུད་སྡིག་པས་གང་བའི་དུས། ། སེམས་ཅན་ལས་ཉོན་བདོ་བའི་དུས། །
མེ་འོབས་ལྟ་བུའི་འཁོར་བ་ཡི། ། ཉེས་དམིགས་ཡང་ཡང་སེམས་པ་གཅེས། ། ཐོག་མེད་དུས་ཀྱི་ཕ་མ་ལ། ། བདག་གཞན་བརྗེ་བའི་བྱང་ཆུབ་སེམས། ། ཐེག་ཆེན་ཆོས་ཀྱི་རྩ་བ་ཡིན། ། བཅོས་མིན་སྙིང་རྗེ་བསྒོམ་པ་གཅེས། ། གཉུག་མ་སེམས་ཀྱི་རང་བཞིན་འདི། ། གདོད་ནས་སྐྱེ་མེད་སྤྲོས་དང་བྲལ། ། མཉམ་གཞག་ཉམས་སུ་ལེན་པ་ན། ། སྐྱེ་མེད་ངང་ལ་གཡེངས་མེད་གཅེས། །
སྣང་སྲིད་འཁོར་འདས་ཆོས་རྣམས་ཀུན། ། མ་རིག་འཁྲུལ་པའི་ཡོ་ལང་ཡིན། ། ཅིར་སྣང་བདེན་མེད་རྒྱས་འདེབས་པའི། ། རྗེས་ཐོབ་སྒྱུ་མའི་ལམ་ཁྱེར་གཅེས། ། ཚུལ་འདི་དུས་གསུམ་རྒྱལ་བའི་ལམ། ། མདོ་རྒྱུད་ཀུན་གྱི་སྙིང་པོ་ཡིན། ། སྙིང་ནས་དམ་ཆོས་བྱེད་འདོད་ན། ། དོན་འདི་མ་བརྗེད་སེམས་ལ་ཆོངས། ། ཅེས་པ་འདི་ནི་ཡུམ་མེ་ཚུལ་ཁྲིམས་བཟང་མོ་ལ་གདམས་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །། དགེའོ།།
༈ །མངའ་རིས་ཀྱི་བདག་མོ་སློབ་དཔོན་མ་ཉི་མ་འབུམ་ལ་གདམས་པ། ན་མོ་ལོ་ཀེ་ཤྭ་ར་ཡ། རིགས་དང་རུས་དང་ཆོ་འབྲང་ཕུན་གསུམ་ཚོགས་པ་མངའ་བ་སློབ་དཔོན་མ་ཉི་མའི་སྙན་དུ། ཆོས་ཀྱི་དོན་ལས་བརྩམས་པའི་ཚིགས་སུ་བཅད་པ་འདི་དག་འབུལ་གྱི་ཅུང་ཞིག་སྙན་གསན་ཅིག གང་གི་གསུང་གི་འོད་ཟེར་ཕྲ་མོས་ཀྱང་། ། སྨྲ་ངན་རྒྱུ་སྐར་བྱེ་བའི་དཔལ་འཕྲོག་ཅིང་། ། འཇིག་རྟེན་གསུམ་གྱི་དགེ་ལེགས་པདྨོའི་གཉེན། ། སྨྲ་བའི་ཉི་མ་ཐུབ་དབང་ལ་ཕྱག་འཚལ། ། སྔོན་བསགས་བསོད་ནམས་ཆུ་གཏེར་ལས་བྱུང་བའི། ། དལ་འབྱོར་ཆུ་སྐྱེས་ལང་ཚོའི་ཟེའུ་འབྲུ་ཅན། །
ཆོ་རིགས་བཟང་པོའི་དྲི་བསུང་ངད་ལྡན་པ། ། གང་ལ་མངའ་བ་དེ་ཡིས་ཚིག་འདི་གསོན། ། སྲིད་པའི་དཔལ་འབྱོར་ཆུ་ཡི་ཟླ་བ་དང་། ། དབང་པོའི་གཞུ་དང་མིག་འཕྲུལ་གཟུགས་བརྙན་དང་། ། དྲི་ཟའི་གྲོང་ཁྱེར་ཇི་བཞིན་སྟོང་པ་དང་། ། གསོག་དང་གསོབ་དང་སྙིང་པོ་མེད་པ་ལགས། ། གྲོགས་དང་ཉེ་དུ་ཚོང་འདུས་མགྲོན་པོའི་ཚུལ། ། ཉམ་ཆུང་ལུས་ནི་འབབ་ཆུའི་ལྦུ་བ་བཞིན། ། གནོད་མང་སྲོག་ནི་རླུང་ནང་མར་མེ་བཞིན། ། ནམ་མཁའི་གློག་དང་སྟོན་ཀའི་སྤྲིན་བཞིན་གཡོ། །
ང་རྒྱལ་རྒྱགས་དང་དྲེགས་པ་སྐྱེད་པའི་གཞི། ། འཁོར་དང་ལོངས་སྤྱོད་ལང་ཚོའི་དཔལ་རྣམས་ཀྱང་། ། སྨིག་རྒྱུའི་ཆུ་དང་ནམ་མཁའི་འཇའ་ཚོན་བཞིན། ། བྱིས་པའི་བློ་ཅན་རྨོངས་པ་བསྐྱེད་པར་ཟད། ། སྔོན་བསགས་བསོད་ནམས་ཆུ་གཏེར་ལས་བྱུང་བའི། ། དལ་འབྱོར་ཆུ་སྐྱེས་ལང་ཚོའི་ཟེའུ་འབྲུ་ཅན། ། ཆོ་རིགས་བཟང་པོའི་དྲི་བསུང་ངད་ལྡན་པ། ། གང་གིས་ཐོབ་དེའང་སྟོན་ཀའི་མེ་ཏོག་བཞིན། ། དེ་ཕྱིར་སྲིད་པའི་བདེ་ལ་ཆགས་སྤངས་ནས། ། ཐུབ་པས་གསུངས་པའི་བརྟུལ་ཞུགས་བཟང་མནོས་ཏེ། །
རྟག་ཏུ་ཚངས་སྤྱོད་སྡོམ་པ་ལ་གནས་པས། ། དལ་འབྱོར་སྐུ་ཚེ་འབྲས་དང་ལྡན་པར་མཛོད། ། གང་ལ་སྐྱབས་ན་བསླུ་མེད་དཀོན་མཆོག་གསུམ། ། འདི་ཕྱིའི་དཔལ་མགོན་ལགས་པས་དེ་ལ་བསྟེན། ། དགེ་ལེགས་ནོར་འཕྲོག་སྡིག་པའི་གྲོགས་པོ་དང་། ། འབད་ཀྱང་དོན་ཆུང་ཚེ་འདིའི་འདུན་མ་སྤང་། ། དཀར་ནག་ལས་འབྲས་ནམ་ཡང་བསླུ་མེད་པས། ། ལས་ཀྱང་གྲིབ་མ་བཞིན་དུ་རྗེས་འབྲང་ཕྱིར། ། སྲོག་གི་ཕྱིར་ཡང་སླན་ཆད་སྡིག་པའི་ལས། ། བཞིན་བཟང་ཁྱོད་ཀྱིས་ནམ་ཡང་མི་བགྱིད་འཚལ། །
སྦྱིན་དང་ཚུལ་ཁྲིམས་དགེ་བ་ལྷ་མིའི་དཔལ། ། སྟེར་བའི་གཉེན་མཆོག་ལགས་པར་ཐུབ་པས་གསུངས། ། བསོད་ནམས་ཞིང་གྱུར་ཚུལ་ལྡན་དགེ་སྦྱོང་དང་། ། སངས་རྒྱས་མཆོད་པའི་ལས་ལ་དགྱེས་པར་མཛོད། ། གྱ་གྱུའི་སེམས་ལྡན་གཡོ་བའི་ངང་ཚུལ་ཅན། ། བུད་མེད་ལུས་ཀྱང་དམ་པས་བསྔགས་འོས་མིན། ། དེ་ཕྱིར་ཕྱིན་ཆད་སྐྱེ་བ་དམན་པའི་ལུས། ། ནམ་ཡང་ལེན་པ་མེད་པར་ཁྱོད་བཞེད་ན། ། རྒྱལ་སྲས་ཡེ་ཤེས་བླ་མ་འོད་ཀྱི་ཏོག ། དེ་བཞིན་སྨོན་ལམ་བློ་གྲོས་ཞེས་བྱ་དང་། །
དབང་པོ་ཞི་དང་འཇམ་པའི་དབྱངས་རྣམས་ལ། ། རྟག་ཏུ་གུས་པའི་ཡིད་ཀྱིས་ཕྱག་མཛོད་ཅིག ། མཛའ་བཤེས་ཡིད་གཅུགས་གཅམ་བུར་སྨྲ་རྣམས་ཀྱང་། ། དོན་ལྡན་ཚིག་གིས་ཕན་པར་སྨྲ་བ་དཀོན། ། འབྱུང་པོས་ཟིན་ལ་གསང་སྔགས་བཟླས་པ་བཞིན། ། ཕན་པར་སྨྲས་ལའང་མཐུན་པར་འཛིན་པ་དཀོན། ། དེ་ཕྱིར་ཁོ་བོས་བརྩེ་བས་ཀུན་བསླངས་པའི། ། ཆོས་དང་ཉེར་འབྲེལ་གདམས་པའི་ཚིག་འདི་རྣམས། ། རིགས་བཟང་ཁྱོད་ཀྱིས་ཐུགས་ལ་ཉེར་བཞག་སྟེ། ། འདི་དོན་སེམས་པས་རྟག་ཏུ་བག་ཡོད་མཛོད། །
མངའ་རིས་ཀྱི་སློབ་དཔོན་མ་ཉི་མ་ལ་གདམས་པ་སྤྲིང་ཡིག་བདུད་རྩིའི་ཐིགས་པ་ཞེས་བྱ་བ་དགེའོ།། །། ཤུ་བྷཾ།། ༈ །ཡར་འབྲོག་གི་དཔོན་མོ་ཆོས་དཔལ་བཟང་མོ་ལ་གདམས་པ། དཔོན་མོ་དགེ་སློང་མའི་གསུང་ཡིག་ཟླ་གམ་གྱི་རྟེན་དང་བཅས་པ་དགེ་བཤེས་ཡེ་ཤེས་དཔལ་གྱིས་འདིར་འཕྲོད་པས་རྗེས་སུ་ཡི་རང་། སྐབས་ཀྱི་དོན། ཤིན་ཏུ་རྙེད་དཀའི་དལ་འབྱོར་རིན་ཆེན་འདི། ། དོན་མེད་ཚེ་འདིའི་བྱ་བས་རྣམ་གཡེངས་ནས། ། ཆོས་མིན་སྡིག་བསགས་འཆི་གར་འགྱོད་པའི་མི། ། རིན་ཆེན་གླིང་སོང་སྟོང་ལོག་བྱས་དང་མཚུངས། ། འཚོ་བའི་ལུས་སྲོག་འབབ་ཆུའི་རྒྱུན་དང་འདྲ། །
སྐད་ཅིག་མི་སྡོད་འཆི་བའི་རྒྱ་མཚོར་འགྲོ། ། དཀར་ནག་ལས་འབྲས་རང་ལུས་གྲིབ་མ་བཞིན། ། ནམ་ཡང་འབྲལ་མེད་སེམས་ཀྱི་རྗེས་སུ་འབྲང་། ། འཁོར་དང་ལོངས་སྤྱོད་ཉེ་དུ་ཕུན་ཚོགས་ཀྱང་། ། ཚེ་འདིའི་བསླུ་བྲིད་བྱིས་པའི་རྩེད་མོ་ཡིན། ། རང་བསགས་དཀར་ནག་ལས་འབྲས་མ་གཏོགས་པ། ། ཕྱི་མར་འགྲོ་ཚེ་རྗེས་འབྲང་སུ་ཡང་མེད། ། མི་དགེའི་ལས་ཀྱིས་ངན་འགྲོའི་གཡང་སར་འཕེན། ། བསོད་ནམས་དགེ་བས་བདེ་འགྲོའི་དཔལ་ལ་སྦྱོར། ། དེ་ཕྱིར་མི་རྟག་འཆི་བ་དྲན་པ་དང་།
སྡིག་སྤོང་དགེ་ལ་འབད་པའི་བརྩོན་འགྲུས་རྩོམས། ། ཅེས་པ་འདི་གངས་བུ་ལེའི་མགུལ་ནས། དགེ་སློང་མ་ཆོས་དཔལ་བཟང་མོ་ལ་གདམས་པའོ།། །། དགེའོ།། ༈ །རྡོ་རྗེ་གདན་གྱི་དཔོན་མོ་སློབ་དཔོན་མ་ལ་གདམས་པ། བུ་ལེ་ཞེས་གྲགས་གངས་རིའི་མགུལ་ན་གནས། ། ཀུ་མ་ར་ཞེས་གྲགས་པའི་དགེ་སློང་ལ། ། ལྷག་བསམ་དག་པའི་དད་ལྡན་ཆོས་ཉིད་སྐྱོང་། ། སྨན་དང་སྨན་མར་ཕུལ་བའི་དགེ་བ་འདིས། ། དུག་གསུམ་ནད་ཀྱིས་མནར་བའི་སེམས་ཅན་རྣམས། །
ཐེག་གསུམ་བདུད་རྩིའི་སྨན་གྱིས་ལེགས་གསོས་ནས། ། སྐུ་གསུམ་གོ་འཕང་མཆོག་ལ་འགོད་མཛད་པའི། ། ཁམས་གསུམ་ཆོས་ཀྱི་རྒྱལ་པོར་འགྱུར་བར་ཤོག ། ཅེས་པ། རྡོ་རྗེ་གདན་པའི་དཔོན་མོ་སློབ་དཔོན་མ་ལ་གདམས་པའོ།། །། དགེའོ།། ༈ །གོ་འཇོ་དཔོན་ཆེན་ལ་གདམས་པ། གང་གི་ཞབས་རྡུལ་སྐབས་གསུམ་དབང་པོ་དང་། ། འཕྲོག་བྱེད་བདེ་བྱེད་དབྱིག་གི་སྙིང་པོ་སོགས། ། འཇིག་རྟེན་མཆོད་འོས་གཙུག་གིས་གུས་བསྟེན་པའི། །
སྟོན་པ་མཉམ་ཉིད་དེ་ཡིས་ཁྱེད་ལ་སྐྱོང་། ། གང་གིས་སྔོན་ཚེ་རྒྱལ་བའི་སྤྱན་སྔ་རུ། ། བསྟན་དང་བསྟན་འཛིན་སྐྱོང་བར་ཞལ་བཞེས་ནས། ། དམ་བཅས་དོན་ལ་གཡེལ་བ་མི་མངའ་བའི། ། དམ་ཅན་མཐུ་ལྡན་རྣམས་ཀྱིས་ཁྱོད་ལ་སྲུངས། ། ཕས་རྒོལ་གླང་ཆེན་འཇོམས་པའི་ལུས་གྲིམས་ཤིང་། ། བསོད་རྣམས་རལ་པའི་ཁུར་ཀྱིས་རབ་ཏུ་བརྗིད། ། དམག་དཔུང་རུ་མཚོན་བརྡར་བའི་མཆེ་སྡེར་ཅན། ། མི་དབང་མི་ཡི་སེང་གེ་རྒྱལ་གྱུར་ཅིག ། བསོད་ནམས་ཆེན་པོའི་དཔལ་གྱིས་མངོན་པར་མཐོ་བའི་ཀུན་ཏིང་གུ་ཤེར་པའི་དྲུང་དུ།
དགེ་སློང་བློ་གྲོས་ཀྱིས་གསོལ་བ། སྙུན་མི་མངའ་ཞིང་ཟོ་མདོག་བདེ་བའི་ངང་ནས་གསུང་ཤོག་རྟེན་བཅས་གནང་བ་འདིར་འཕྲོད་པས་སེམས་རངས་པར་གྱུར། སྐབས་ཞུས་རང་རེའི་དྲུང་ནས། སྤྱིར་བསྟན་པ་ལ་མོས་ཤིང་། ཁྱད་པར་དཔལ་ལྡན་ས་སྐྱ་པའི་ཆོས་བརྒྱུད་དང་། མཁྱེན་རབ་ཀྱི་དབང་ཕྱུག་ཆོས་ཀྱི་རྗེ་ས་སྐྱ་པཎྜི་ཏ་ལ་མི་ཕྱེད་པའི་དད་མོས་ཡོད་ཟེར་བའི་སྙན་གྲགས་ཐོས་པས་དགའ་སྤྲོ་ཤིན་ཏུ་འཕེལ། འགྲོ་བ་མཐར་ཐུག་གི་བདེ་སྐྱིད་སངས་རྒྱས་ཀྱི་བསྟན་པ་ལ་རག་ལས་ཤིང་། གནས་སྐབས་ཀྱི་བདེ་སྐྱིད། སྡེ་ཆོས་ལྡན་དུ་སྐྱོང་བའི་རྒྱལ་པོ་དང་། སྡེ་དཔོན་ལ་རག་ལས་པ་ལགས་པས།
བསྟན་པ་རིན་པོ་ཆེའི་བདག་རྐྱེན་བཤད་སྒྲུབ་ཀྱི་སྡེ་དང་། དགེ་བའི་བཤེས་གཉེན་གྱི་ཞབས་ཏོག བསྐྱང་རན་ཚུལ་བཞིན་དུ་བསྒྲུབ་པ་དང་། ཆབ་སྲིད་ཆོས་ལྡན་དུ་སྐྱོང་བའི་འཕྲིན་ལས་སྔར་ལུགས་བཞིན་དུ་མཛད་དུ་གསོལ། ཞུ་ཡིག་གཟིགས་པའི་རྟེན། སྐུ་ཁམས་བཟང་ཞིང་སྐུ་ཚེ་བརྟན་པ་དང་། ཚེ་རབས་ཐམས་ཅད་དུ་ཆོས་ལྡན་གྱི་རིགས་སུ་འཁྲུངས་ནས་བསྟན་པ་དང་སེམས་ཅན་ལ་ཕན་ཐོགས་པའི་སྨོན་ལམ་འདེབས་པ་ལགས། རྟ་ལོ་ཟླ་བ་བཅུ་གཉིས་པའི་ཚེས་བཅོ་ལྔ་ལ་གངས་བུ་ལེ་དཀར་པོའི་གཡས་མགུལ། གཡུ་ལུང་རྡོ་རྗེ་རྫོང་གི་དབེན་གནས་ནས་ཕུལ་བ་དགེ་ལེགས་སུ་གྱུར་ཅིག། ༈ །མངའ་བདག་ཁྲི་རྒྱལ་བསོད་ནམས་ལྡེ་ལ་གདམས་པ།
སྐྱེས་བུ་གསུམ་གྱི་ཉམས་ལེན་མདོར་བསྡུས། ན་མོ་ལོ་ཀེ་ཤྭ་ར་ཡ། ། གང་གི་ཞབས་པད་ལྷ་དབང་ཚངས་པ་སོགས། ། འཇིག་རྟེན་དྲེགས་ལྡན་གཙུག་གིས་གུས་བསྟེན་པ། ། འགྲོ་བའི་བླ་མ་ལོ་ཀ་གསུམ་གྱི་མགོན། ། སྐྱོབ་པ་ཤཱཀྱའི་གཙོ་ལ་ཕྱག་འཚལ་ལོ། ། སྤྲོས་བྲལ་ཆོས་སྐུའི་དབྱིངས་ལ་མ་གཡོས་ཀྱང་། ། བསོད་ནམས་བརྒྱ་ཡིས་མཚན་པའི་གཟུགས་ཀྱི་སྐུ། ། ཐུགས་རྗེའི་རྒྱུ་མཐུན་འགྲོ་བའི་དཔལ་དུ་ཤར། ། གདུལ་བྱའི་རེ་སྐོང་ཉི་མའི་གཉེན་ལ་འདུད། །
བདག་དང་གཞན་དང་གཉིས་དང་རྒྱུ་མེད་ལས། ། དངོས་རྣམས་སྐྱེ་བར་འགྱུར་བ་མ་ཡིན་ཞེས། ། གང་གི་ཐུགས་རྗེས་མཐའ་བྲལ་དབུ་མའི་ལམ། ། འཇིགས་མེད་སེང་གེའི་ང་རོ་ཆེར་བསྒྲགས་པས། ། ལྟ་ངན་རི་དྭགས་མཐའ་དག་སྐྲག་མཛད་ནས། ། སྐྱེ་དགུ་རྣམས་ལ་ལེགས་པའི་ལམ་སྟོན་པ། ། བུ་རམ་ཤིང་པའི་རིང་ལུགས་བླ་ན་མེད། ། སྟོན་པ་གོའུ་ཏ་མ་ལ་ཕྱག་འཚལ། ། སངས་རྒྱས་འཇིག་རྟེན་འབྱུང་བ་བརྒྱ་ལམ་ན། ། ཨུ་དུམ་ཝ་རའི་མེ་ཏོག་བཞིན་དུ་དཀོན། །
དལ་དང་འབྱོར་བའི་ལུས་ཀྱང་རྙེད་དཀའ་ན། ། སེམས་ཡོད་སུ་ཞིག་འདི་འབྲས་མེད་པར་བྱེད། ། སྐྱེས་བུའི་ཚེ་ནི་རི་གཟར་འབབ་ཆུ་བཞིན། ། རླུང་ནང་མར་མེ་ལྟ་བུར་མི་བརྟན་པས། ། བདག་ཉིད་ལེགས་པར་འདོད་པའི་སྐྱེ་བོ་རྣམས། ། རང་དོན་གཏན་འཇུས་སྒྲུབ་ལ་རིངས་པར་བྱོས། ། སྐྱེ་དགུ་ཐམས་ཅད་རང་གི་ལས་ལ་སྤྱོད། ། དཀར་ནག་ལས་འབྲས་ནམ་ཡང་བསླུ་བ་མེད། ། རང་གིས་བསགས་པའི་དགེ་སྡིག་རྣམ་སྨིན་རྣམས། ། གྲིབ་མ་བཞིན་དུ་འབྲལ་མེད་རྗེས་སུ་འབྲང་། །
འཁོར་དང་ཉེ་དུ་ལོངས་སྤྱོད་ཇི་སྙེད་པ། ། བྱིས་པ་འཁྲུལ་སྐྱེད་སྒྱུ་མའི་རྟ་གླང་བཞིན། ། ཚེ་འདིའི་བསླུ་བྲིད་འཁོར་བའི་ལྕགས་སྒྲོག་ཡིན། ། ཕྱི་མའི་ཡུལ་དུ་སུ་ཡང་རྗེས་འབྲང་མེད། ། འདོད་ཡོན་བདེ་ལ་ཆགས་པའི་སྐྱེ་བོ་རྣམས། ། ཁྱི་ཕག་མི་གཙང་ཟ་ལ་དགའ་དང་མཚུངས། ། དེ་ཕྱིར་མྱ་ངན་འདས་པའི་ལམ་འདོད་པས། ། འདོད་པའི་བདེ་ལ་ཆགས་པ་སྤོང་བར་རིགས། ། སྲིད་པའི་རྒྱ་མཚོ་གཏིང་མཐའ་མེད་པ་འདིར། ། ཐོག་མེད་དུས་ནས་ལས་ཉོན་དབང་གིས་གཡེངས། །
ཕྱི་མཐའ་མེད་པར་ད་དུང་འཁྱམས་དགོས་ན། ། ཤེས་ལྡན་སུ་ཞིག་འདི་ལ་ཡིད་མི་འབྱུང་། ། ཐོག་མ་མེད་ནས་ལན་མང་དུ་མ་རུ། ། བརྩེ་བས་བསྐྱངས་པའི་དྲིན་ཅན་འགྲོ་བ་རྣམས། ། བཟོད་དཀའི་དུཿཁ་དྲག་པོས་གདུངས་གྱུར་པ། ། ཡལ་བར་དོར་ན་དེ་ལས་ཁྲེལ་བོར་མེད། ། དེ་ཕྱིར་སྡུག་བསྔལ་རྒྱ་མཚོར་བྱིང་བ་ཡི། ། མགོན་མེད་འགྲོ་ལ་སྙིང་རྗེའི་སེམས་ཀྱིས་བལྟ། ། དེ་དག་སྲིད་པའི་མཚོ་ལས་བསྒྲལ་བྱའི་ཕྱིར། ། བླ་མེད་བྱང་ཆུབ་མཆོག་ཏུ་སེམས་བསྐྱེད་ནས།
དོན་དམ་སྤྲོས་བྲལ་ནམ་མཁའི་རང་བཞིན་ལ། ། ཤེས་དང་ཤེས་བྱའི་མཚན་མ་མི་དམིགས་ཀྱང་། ། ཀུན་རྫོབ་རྟེན་འབྲེལ་སྒྱུ་མའི་ངང་ཚུལ་ལ། ། རྣམ་དཔྱོད་བློ་ཡིས་ཚུལ་བཞིན་བསམ་པར་བྱ། ། དངོས་འཛིན་འཁྲུལ་པའི་ལྕགས་སྒྲོག་དམ་པོ་ཡིས། ། ཐོག་མེད་དུས་ནས་སྲིད་པའི་བཙོན་རར་བཅིངས། ། ཕྱི་དང་ནང་གི་དངོས་རྣམས་ཇི་སྙེད་པ། ། རང་སེམས་འཁྲུལ་པའི་ཆོ་འཕྲུལ་ཉིད་ཡིན་ཕྱིར། ། སྒྱུ་མ་རྨི་ལམ་དྲི་ཟའི་གྲོང་ཁྱེར་དང་། ། ཆུ་ནང་ཟླ་བ་སྨིག་རྒྱུ་ཇི་བཞིན་དུ། །
སྣང་ཞིང་སྟོང་པའི་ཞེན་མེད་རྒྱ་ཡིས་གདབ། ། མ་རྟོགས་འགྲོ་ལ་སྙིང་རྗེ་ལྷག་པར་བསྒོམ། ། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་བཞིན་སྣང་བ་གང་ཡང་མེད། ། འཁོར་དང་ལོངས་སྤྱོད་དེ་བཞིན་ཤེས་པར་བྱ། ། ཇི་ལྟར་བུ་མོ་གཞོན་ནུའི་རྨི་ལམ་ན། ། བུ་ཕོ་བྱུང་ཤིང་ཤི་བ་དེ་མཐོང་ནས། ། བྱུང་ན་དགའ་ཞིང་ཤི་ན་མི་དགའ་ལྟར། ། བདེ་སྡུག་སྣ་ཚོགས་དེ་བཞིན་ཤེས་པར་གྱིས། །
ཇི་ལྟར་མཁའ་ལ་དྲི་ཟའི་གྲོང་ཁྱེར་སྣང་། ། གྲོང་ཁྱེར་ཕྱོགས་བཅུར་ཡོད་མིན་གང་ནའང་མེད། ། གྲོང་ཁྱེར་མིང་ཙམ་ཞིག་གིས་བསྟན་པར་ཟད། ། ཡུལ་འཁོར་སྡེ་སྲིད་དག་ཀྱང་དེ་བཞིན་ནོ། ། ཇི་ལྟར་ནམ་མཁའ་དྭངས་པར་ཟླ་ཤར་བ། ། དེ་ཡི་གཟུགས་བརྙན་དྭངས་བའི་མཚོར་སྣང་ཡང་། ། ཟླ་བ་ཆུ་ཡི་ནང་དུ་འཕོས་པ་མེད། ། འགྲོ་བའི་སྐྱེ་འཆི་དག་ཀྱང་དེ་བཞིན་ནོ། ། ཇི་ལྟར་སོས་ཀའི་ཉི་མ་ཕྱེད་དུས་སུ། ། སྐྱེས་བུས་སྐོམ་པས་གདུངས་ཤིང་འགྲོ་བ་ཡིས། །
སྨིག་རྒྱུ་དག་ལ་ཆུ་ཡི་ཕུང་པོར་མཐོང་། ། འདོད་ཡོན་བདེ་ལ་ཆགས་པའང་དེ་བཞིན་ནོ། ། བྲག་ཕུག་རི་དང་གཅོང་རོང་ནགས་རྣམས་སུ། ། སྐྱེས་བུས་གླུ་ལེན་ངུ་དང་རྒོད་པ་ལས། ། བྲག་ཆ་སྣང་ཡང་དེ་ན་ཡོད་མ་ཡིན། ། བསྟོད་སྨད་སྙན་གྲགས་དག་ཀྱང་དེ་བཞིན་ནོ། ། དེ་ལྟར་གྲགས་པའི་དངོས་རྣམས་ཐམས་ཅད་ལ། ། ཞེན་མེད་སྟོང་ཉིད་རྒྱ་ཡིས་ཡང་ཡང་གདབ ། ཉིན་དང་མཚན་དུ་གཡེལ་བ་མེད་པར་ནི། ། སྒོ་གསུམ་དཀར་པོ་དགེ་ལ་བརྩོན་པར་བྱ། །
རྫས་ལ་སེར་སྣ་སྤངས་པའི་སྦྱིན་པ་དང་། ། མི་དགེ་གཞི་བཅས་སྤོང་བའི་ཚུལ་ཁྲིམས་དང་། ། ཁོང་ཁྲོ་འཁོན་འཛིན་སྤངས་པའི་བཟོད་པ་དང་། ། དགེ་བ་མཐའ་དག་སྡུད་པའི་བརྩོན་འགྲུས་རྣམས། ། གཞན་དོན་ཕུན་ཚོགས་གཟུགས་སྐུ་བསྐྱེད་པའི་རྒྱུ། ། བྱིང་རྒོད་རྣམ་གཡེང་སྤངས་པའི་བསམ་གཏན་དང་། ། གནས་ལུགས་ཇི་བཞིན་རྟོགས་པའི་ཤེས་རབ་གཉིས། ། མཁའ་ལྟར་བརྗོད་མེད་སྤྲོས་ཀུན་ཉེར་ཞིའི་དབྱིངས། ། རང་དོན་ཕུན་ཚོགས་ཆོས་སྐུ་འགྲུབ་པའི་རྒྱུ། ། ཚོགས་གཉིས་རང་བཞིན་ཕ་རོལ་ཕྱིན་པ་དྲུག །
དོན་གཉིས་ཕུན་ཚོགས་འགྲུབ་པའི་རྒྱུ་ཡིན་ཏེ། ། ལྷོད་པ་མེད་པའི་བརྩོན་འགྲུས་བརྟན་པོ་ཡིས། ། སྦྱིན་སོགས་དྲུག་གི་དགེ་ལ་རྟག་ཏུ་འབད། ། དེ་ལྟར་སྒྲུབ་པའི་དགེ་བ་ཇི་སྙེད་པ། ། སྣང་སྟོང་སྒྱུ་མ་ལྟ་བུའི་ཤེས་རབ་ཀྱིས། ། བདག་གཞན་སྲིད་པའི་མཚོ་ལས་བསྒྲལ་བྱའི་ཕྱིར། ། བླ་མེད་བྱང་ཆུབ་ཆེན་པོའི་རྒྱུ་རུ་བསྔོ། ། ཆོས་སྐུ་ཞི་བའི་དབྱིངས་ལས་མ་གཡོས་ཀྱང་། ། གང་ལ་གང་འདུལ་གཟུགས་སྐུའི་རྣམ་འཕྲུལ་གྱིས། ། ཡིད་བཞིན་ནོར་བུ་དཔག་བསམ་ཤིང་ལྟ་བུ། །
འཁོར་བ་སྲིད་དུ་འཕྲིན་ལས་ངང་གིས་འཇུག ། དེ་ལྟར་ཉམས་ལེན་མན་ངག་མདོར་བསྡུས་འདི། ། མང་དུ་ཐོས་པའི་དགེ་སློང་ཀུ་མ་རས། ། རིགས་དང་ཆོ་འབྲང་མངོན་མཐོའི་དཔལ་ལྡན་པའི། ། ཁྲི་རྒྱལ་བསོད་ནམས་ལྡེ་ལ་གདམས་པ་ཡིན། ། དེ་ལས་བྱུང་བའི་དགེ་བ་གང་ཐོབ་དེས། ། མི་ཟད་སྲིད་པའི་དུཿཁ་ཡིས་གཟིར་བའི། ། འགྲོ་རྣམས་རྣམ་པར་གྲོལ་བའི་ལམ་རྙེད་ནས། ། མི་གནས་མྱ་ངན་འདས་པའི་སར་བགྲོད་ཤོག ། རྒྱལ་བའི་བསྟན་པ་ཕྱོགས་ཀུན་རྒྱས་པ་དང་། །
ཆོས་མཛད་རྣམས་ཀྱང་ཆོས་སྤྱོད་འཕེལ་བ་དང་། ། སྐྱེ་དགུ་ཀུན་ཀྱང་སྡིག་པའི་སེམས་སྤངས་ནས། ། དགེ་བཅུའི་དཔལ་ལ་རྟག་ཏུ་སྤྱོད་གྱུར་ཅིག ། སྐྱེས་བུ་གསུམ་གྱི་ལམ་ཉམས་སུ་ལེན་ཚུལ་གྱི་མན་ངག་མདོར་བསྡུས་པ་འདི་བསོད་ནམས་ཀྱི་དཔལ་གྱིས་མངོན་པར་མཐོ་བ་ཁྲི་རྒྱལ་བསོད་ནམས་ལྡེའི་གསུང་གིས་བསྐུལ་ནས་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། ༈ །ཏའི་སི་ཏུ་ཆོས་ཀྱི་རིན་ཆེན་ལ་གདམས་པ། ཆོས་ཀྱི་རྒྱལ་པོའི་བསྟན་ལ་རབ་དད་ཅིང་། ། རིན་ཆེན་དལ་འབྱོར་མངོན་མཐོའི་དཔལ་གྱིས་བརྗིད། ། ཆབ་སྲིད་དེས་པས་སྐྱོང་བའི་དཔལ་ཡོན་ཅན། ། མི་དབང་ཁྱོད་ལ་ཆོས་ཀྱི་སྐྱེས་འདི་འབུལ། ། རབ་ཏུ་བརྟན་པའི་ལྷུན་པོའང་འཇིག་འགྱུར་ན། །
ཆུ་བུར་ལྟ་བུའི་ལུས་ལ་སྨོས་ཅི་འཚལ། ། ལྷན་ཅིག་སྐྱེས་པའི་ཤ་རུས་འབྲལ་འགྱུར་ན། ། བློ་བུར་འདུས་པའི་གྲོགས་ལ་ཡིད་བརྟན་ཅི། ། སྐྱེ་བ་ཅན་ཀུན་འཆི་བདག་དྲུང་དུ་སྙེག ། ནད་མེད་ལང་ཚོ་ལྡན་རྣམས་ན་རྒས་འཇོམས། ། ཕུན་ཚོགས་ཐམས་ཅད་རྒུད་པའི་མཐའ་ལ་བརྟེན། ། རྩི་ཤིང་ལོ་མའི་ཚོགས་ལ་མེ་དང་ནི། ། རྒྱ་མཚོའི་སྲོག་ཆགས་ཚོགས་ལ་ཆུ་སྲིན་བཞིན། ། སྐྱེ་བོ་འདི་ཀུན་གང་གིས་འཇོམས་བྱེད་པའི། ། མཐར་བྱེད་དེ་ལ་འབྲོས་པའི་ཐབས་མཛོད་ཅིག །
ནོར་ལྡན་ཕྱུག་པོའི་ནོར་གྱིས་བསླུར་མེད་ཅིང་། ། སྟོབས་ལྡན་དཔའ་བོས་གཡུལ་ངོ་སྤྲད་དུ་མེད། ། གཞོན་ནུ་མ་ལ་ངོར་ལྟ་མི་བྱེད་པའི། ། འཆི་བདག་དེ་ལས་འབྲོས་པའི་ཐབས་མཛོད་ཅིག ། ཟིན་དང་མ་ཟིན་ལས་འཕྲོ་མི་སྒུག་ཅིང་། ། རྒན་གཞོན་བར་མའི་རྣམ་དབྱེ་མི་འབྱེད་པར། ། འཚོ་བའི་འཇིག་རྟེན་མ་ལུས་ཟ་བྱེད་པའི། ། གཤིན་རྗེ་དེ་ལས་འབྲོས་པའི་ཐབས་མཛོད་ཅིག ། གང་དུ་གནས་ན་འཆི་བདག་མི་འབྱུང་བའི། ། གནས་དེ་ས་འོག་ས་སྟེང་ས་བླ་ཡི། །
འཇིག་རྟེན་གསུམ་ན་མེད་ཅེས་རྒྱལ་བས་གསུངས། ། སྟོབས་ལྡན་དེ་ལས་འབྲོས་པའི་ཐབས་མཛོད་ཅིག ། བཤེས་གཉེན་བཟང་པོའི་དེད་དཔོན་ལ་བསྟེན་ཅིང་། ། ཐེག་ཆེན་འགྲོ་མགྱོགས་བརྩོན་པའི་སྲབ་སྐྱོགས་ཅན། ། ཐབས་ཤེས་ལྡན་པའི་བཞོན་པ་ལ་གནས་ཏེ། ། འཆི་མེད་ཐར་པའི་གྲོང་དུ་བསྙེག་པར་རིགས། ། ཅེས་པ་འདི་ནི་ཏའི་སི་ཏུ་ཆོས་ཀྱི་རིན་ཆེན་ལ་ཤཱཀྱའི་དགེ་སློང་ཀུ་མ་ར་མ་ཏིས་གངས་བུ་ལེའི་དབེན་གནས་ནས་གདམས་པའོ།། །། དགེ་ལེགས་སུ་གྱུར་ཅིག། ༈ །དཔོན་ཡོན་ཏན་རྒྱ་མཚོ་སྐུ་མཆེད་ལ་གདམས་པ། གཏིང་མཐའ་མེད་པ་འཁོར་བའི་རྒྱ་མཚོ་འདིར། །
ཐོག་མེད་དུས་ནས་རང་གཞན་དུཿཁ་མྱོང་། ། བདག་གཞན་སྲིད་པའི་མཚོ་ལས་བསྒྲལ་བྱའི་ཕྱིར། ། རྣམ་གྲོལ་ཐར་པའི་ལམ་ལ་འབད་འཚལ་ལོ། ། རྙེད་དཀའི་དལ་འབྱོར་མི་རྟག་གཞན་དབང་ཅན། ། རླུང་ནང་མར་མེ་འབབ་ཆུའི་རྒྱུན་དང་མཚུངས། ། དཀར་ནག་ལས་འབྲས་རང་ལུས་གྲིབ་མ་བཞིན། ། འབྲལ་མེད་རྗེས་སུ་འབྲང་ངོ་ཆོས་ལ་སྤྱོད། ། ངན་འགྲོའི་གཡང་ཆེན་ཕྱི་མའི་ལམ་ན་གནས། ། ཉེས་སྤྱོད་སྡིག་པའི་ལས་ཀྱིས་དེར་ལྷུང་བྱེད། ། དམ་ཆོས་ལས་གཞན་སྐྱོབ་པའི་སྐྱབས་གཞན་མེད། །
སྡིག་སྤོང་དགེ་ལ་འབད་ཅིག་རིགས་ཀྱི་བུ། ། ཅེས་དཔོན་ཡོན་ཏན་རྒྱལ་མཚོ་སྐུ་མཆེད་ལ་གངས་བུ་ལེའི་མགུལ་ནས་གདམས་པའོ།། ༈ །ཞང་ཀུན་སྤངས་དགེ་སྦྱོང་བ་ལ་དོན་ཐོབ་ཀྱིས་གདམས་པ། ཀུན་སྤངས་པའི་སྙན་དུ་ཞུ་བ། སྐུ་ཁམས་བཟང་བའི་ཐད་ནས། གསུང་ཡིག་རྟེན་བཅས་ཡིག་ནང་བཞིན་འཕྲོད་པས་སེམས་སྤྲོ།

འདིར་ཡང་ད་ལྟ་མཚམས་པར་ཁམས་དྭངས་པར་བདོག སྐབས་ཞུས་དེང་སང་བོད་ཀྱི་སྒྲུབ་རྒྱུད་པ་ཕལ་ཆེ་བའི་ཆོས་སྐད། སེམས་ལ་ལས་མི་འཆོལ་བར་མི་རྟོག་པར་འཇོག་པ་ཞི་ལྷག་གི་ཉམས་ལེན་དང་། བོགས་འདོན་དུ་བྱེད་པར་གདའ། དེ་ནི་སྔོན་གྱི་རྒྱ་ནག་གི་མཁན་པོ་ཧྭ་ཤང་མཧཱ་ཙི་ནའི་ལུགས་དང་མཐུན་པར་སྣང་ཞིང་། ། ཧྭ་ཤང་གི་ལུགས་དེ་སྒྲིབ་གཉིས་ཀྱི་གཉེན་པོ་རྣམ་པར་མི་རྟོག་པའི་ཡེ་ཤེས་ཀྱི་རྒྱུ། དངོས་པོའི་དེ་ཁོ་ན་ཉིད་ལ་རྣམ་པར་དཔྱོད་པའི་སོ་སོར་རྟོག་པའི་ཤེས་རབ་སྤངས་པས་ཉམས་ལེན་གོལ་བར་གཟིགས་ནས་རྒྱལ་པོས། ཀ་མ་ལ་ཤི་ལ་གདན་དྲངས་ནས་ཧྭ་ཤང་གི་ལུགས་དེ་སུན་ཕྱུངས། ཞི་ལྷག་ཉམས་ལེན་གྱི་ཚུལ་ཕྱིན་ཅི་མ་ལོག་པར་སྟོན་པའི་སྒོམ་རིམ་རྣམ་པ་གསུམ་མཛད། ། བསྟན་པ་སྔ་དར་གྱི་དུས་སུ་དེའི་ཉམས་ལེན་ཕྱིན་ཅི་མ་ལོག་པ་ཡོད་པར་གདའ་ནའང་། དུས་ཕྱིས་དེའི་ཉམས་ལེན་རྒྱུན་ཆད།
ཕྱི་དར་གྱི་སྒྲུབ་རྒྱུད་པ་རྣམས་སྒོམ་གྱི་ཞི་ལྷག་གི་ངོས་འཛིན་རྣམ་རྟོག་སྒོམ་དུ་གོ་ནས་དེ་ལ་མི་མོས། རང་གི་བླ་མ་བརྒྱུད་པའི་མན་ངག་ཏུ་བསྒོམས་ནས། རྟོག་པ་ཁ་ཚོམས་ཀྱི་མི་སྒོམ་པ་ལ་གཙོ་བོར་བྱེད་པར་གདའ། བླ་མ་བཀའ་བཞི་པའི་ལམ་རིམ་དེ་སྒོམ་རིམ་ལ་སོགས་པ་ཤིང་རྟ་ཆེན་པོ་རྣམས་ཀྱི་བསྟན་བཅོས་ཚད་མར་བྱས་ནས་རྒྱས་པར་མཛད་གདའ་ཞིང་། དེ་ལས་དང་པོ་པ་རྣམས་ཀྱི་གོ་དཀའ་བར་གདའ་ན་ཡང་། ངེད་ཀྱིས་ལས་དང་པོ་པ་རྣམས་ཀྱིས་ཞི་ལྷག་ཉམས་སུ་ལེན་ཚུལ་མདོར་བསྡུས་པ་གོ་བདེ་བ་ཅིག་བྱས་བདོག་པས། འདི་ལ་གཟིགས་ནས་མ་བདེ་བ་གདའ་ན་ཡི་གེར་བཀོད་ནས་འདིར་ཐོང་མཛོད། ཡི་གེ་གཟིགས་པའི་རྟེན་མཚོན་བར་ཇ་དཀར་ཐུམ་བུ་ཅིག་ལ་ཐེ་ཙེ་སྦྱར་བ་འབུལ། འབྲུག་ལོ་ཟླ་བ་ལྔ་པའི་ཚེས་བཅུ་ལ་ཕུལ་བ་དགེ། ༈ །སྐྱིད་གྲོང་ཇོ་བོའི་དྲུང་དུ་དངུལ་ཀོང་ཕུལ་དུས་སྦྱར་བ།
རྒྱལ་བ་ཀུན་གྱི་འཕྲིན་ལས་ཅིག་བསྡུས་པ། ། ཐུགས་རྗེའི་བདག་ཉིད་སྤྱན་རས་གཟིགས་མགོན་ལ། ། རིན་ཆེན་དབྱིག་ལས་གྲུབ་པའི་ཀོང་བུ་འདི། ། ཤཱཀྱའི་དགེ་སློང་ཀུ་མ་ར་ཡིས་ཕུལ། ། དགེ་བ་འདི་དང་དུས་གསུམ་དགེ་བ་རྣམས། ། མ་ལུས་བློ་ཡི་གཅིག་ཏུ་བསྡོམས་བྱས་ནས། ། ཕ་མའི་ཐོག་དྲངས་སེམས་ཅན་ཐམས་ཅད་ཀྱི། ། རྣམ་མཁྱེན་སངས་རྒྱས་ཐོབ་པའི་རྒྱུ་རུ་བསྔོ། ། ས་མོ་གླང་གི་ལོ་ཟླ་བ་དང་པོའི་ཚེས་བཅུ་ལ་ཕུལ་བ། འདི་ལ་དངུལ་སྲང་ཀོང་རྐྱེན་ཆུ་ཁལ་གསུམ་ཡོད་དོ།།
༈ །ཆོས་རྗེ་ས་སྐྱ་པཎྜི་ཏའི་སྐུ་འདྲ་ལ་ན་བཟའ་ཕུལ་དུས་སྦྱར་བ། རྒྱལ་བ་ཀུན་གྱི་འཕྲིན་ལས་གཅིག་བསྡུས་པ། ། འཇམ་དབྱངས་རྣམ་འཕྲུལ་ཆོས་རྗེའི་སྐུ་འདྲ་ལ། ། ངུར་སྨིག་རྒྱལ་མཚན་རྣམ་སྦྱར་མཆོག་གྱུར་འདི། ། ཤཱཀྱའི་དགེ་སློང་རེད་མདའ་བ་ཡིས་ཕུལ། ། ས་མོ་གླང་གི་ལོ་ཟླ་བ་དང་པོའི་ཚེས་བཅུ་ལ་ཕུལ། འདི་ལ་སྣམ་ཕྲན་ཉེར་ལྔ། ཞེང་དུ་ཁྲུ་བརྒྱད་ཡོད་དོ།། །། དགེའོ།། །། ཡང་ཇོ་ནང་བའི་བན་དེ་ཅིག་གིས་དུས་འཁོར་རྒྱུད་འགྲེལ་རྣམ་དག་ཡིན་པ་ལ་དགག་པ་མཛད་པ་མི་འོས་ཞུས་པས།
བདེ་བར་གཤེགས་པའི་གསུང་རབ་ལ། ། དགག་སྒྲུབ་མཁས་པ་རྣམས་ཀྱིས་བྱེད། ། མི་རྣམས་ཕྱིང་བ་འདྲ་བ་ལ། ། ཁྱི་ལ་བཅོལ་གཉེར་ཅི་ཞིག་ཡོད།། །། ཅེས་གསུངས་སོ།། །། PAGE * MERGEFORMAT 32 རེད་མདའ་བ། ཕན་བྱེད་གཞན་ལ་གདམས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
