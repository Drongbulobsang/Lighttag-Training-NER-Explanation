གསུང་འབུམ། གཞོན་ནུ་བློ་གྲོས།
པོད ༡༥
༄༅། །རེད་མདའ་བའི་གསུང་ཐོར་བུ་ལས་ཞལ་གདམས་འགའ་ཞིག་ཟུར་དུ་བཀོལ་བ།།
༄༅། །རེད་མདའ་བའི་གསུང་ཐོར་བུ་ལས་ཞལ་གདམས་འགའ་ཞིག་ཟུར་དུ་བཀོལ་བ།། ༈ །གང་ཞིག་ལེགས་གསུང་དམ་ཆོས་འདུལ་བ་ལ། ། རབ་ཏུ་བྱུང་ནས་ལེགས་པར་མི་སྡོམ་ཞིང་། ། ཐུབ་པའི་བཀའ་ལུང་ཚུལ་མིན་འདའ་བྱེད་པའི། ། དགེ་སྦྱོང་དེ་དག་འཇིག་རྟེན་ཆོམ་རྐུན་ཡིན། ། འཁྱོག་པོར་སྨྲ་ལ་གཞན་དག་བརླིང་པོར་སེམས། ། ངག་མི་བཙུན་པ་དགེ་སྦྱོང་ཚུལ་མིན་པས། ། གྱ་གྱུའི་སེམས་དང་དེ་ཡི་ཚུལ་སྤངས་ཏེ། ། གསོང་པོར་སྨྲ་ལ་ཁོ་བོས་རྟག་ཏུ་བསྟེན། ། འཛེམ་མེད་སྨྲ་ལ་གཞན་དག་སྤོབས་པར་སེམས། །
ངག་མི་སྡོམ་པ་དགེ་སྦྱོང་ཚུལ་མིན་པས། ། མུ་ཅོར་སྨྲ་བ་སྨྱོན་པའི་ཚུལ་སྤངས་ཏེ། ། ཞི་བའི་ཚུལ་ལ་ཁོ་བོས་རྟག་ཏུ་བསྟེན། ། ཕྱི་ཚུལ་འཆོས་ལ་གཞན་དག་བཙུན་པོར་སེམས། ། གཡོ་སྒྱུའི་སྤྱོད་པ་དགེ་སྦྱོང་ཚུལ་མིན་པས། ། ཕ་རོལ་བྲིད་བྱེད་ཡོན་པོའི་ཚུལ་སྤངས་ཏེ། ། དེས་པའི་ཚུལ་ལ་ཁོ་བོས་རྟག་ཏུ་བསྟེན། ། རང་དགའི་སྤྱོད་པ་གཞན་དག་དྲང་པོར་སེམས། ། དབང་པོ་མི་སྡོམ་དགེ་སྦྱོང་ཚུལ་མིན་པས། ། བག་དང་མི་ལྡན་ཧྲལ་པོའི་ཚུལ་སྤངས་ཏེ། །
བག་ཡོད་ཚུལ་ལ་ཁོ་བོས་རྟག་ཏུ་བསྟེན། ། བྱ་བྱེད་མང་བ་གཞན་དག་གྲུང་པོར་སེམས། ། རྣམ་གཡེང་འདོད་པ་དགེ་སྦྱོང་ཚུལ་མིན་པས། ། འདུ་འཛི་བསྲེལ་བ་ཁྱིམ་པའི་ཚུལ་སྤངས་ཏེ། ། དོན་ཉུང་ཚུལ་ལ་ཁོ་བོས་རྟག་ཏུ་བསྟེན། ། ལོངས་སྤྱོད་འབྱོར་བ་གཞན་དག་དཔལ་དུ་སེམས། ། འདོད་ཞེན་ཆེ་བ་དགེ་སྦྱོང་ཚུལ་མིན་པས། ། ཟང་ཟིང་དང་བཅས་གྲོང་པའི་ཚུལ་སྤངས་ཏེ། ། ཆོག་ཤེས་ཚུལ་ལ་ཁོ་བོས་རྟག་ཏུ་བསྟེན། ། གྲོང་དག་འགྲིམ་པ་གཞན་དག་གདུལ་བྱར་སེམས། །
རྙེད་བཀུར་སྒྲུབ་པ་དགེ་སྦྱོང་ཚུལ་མིན་པས། ། ཁེ་སྤོགས་འདོད་པ་ཚོང་པའི་ཚུལ་སྤངས་ཏེ། ། བས་མཐའི་གནས་ལ་ཁོ་བོས་རྟག་ཏུ་བསྟེན། ། ཞེས་དང་།། ༈ །འཇིག་རྟེན་འདྲེན་པ་ལྷ་མིའི་སྟོན་པ་ཡིས། ། འདོད་ལ་ཞེན་པ་ཁོང་ཁྲོའི་རྩ་བར་བསྟན། ། འདོད་པའི་ཡོན་ཏན་སྡུག་བསྔལ་བསྐྱེད་པ་སྟེ། ། ནད་དང་འབྲས་དང་ཟུག་རྔུའི་རྩ་བ་ཡིན། ། ཇི་ལྟར་མཛེ་ཅན་གཡན་པ་ཕྲུགས་པ་དང་། ། ཚ་བའི་ནད་ཅན་སྲེད་པའི་ཆུ་དང་ནི། །
སྐོམ་པས་ཉེན་པ་ལན་ཚྭའི་ཆུ་འཐུང་བཞིན། ། འདོད་པ་བསྟེན་པས་ནམ་ཡང་ངོམས་མི་འགྱུར། ། དུག་དང་བཅས་པའི་ཁ་ཟས་གཡོས་ལེགས་དང་། ། སྤུ་གྲིའི་སོ་ལ་ཆགས་པའི་སྦྲང་རྩི་དང་། ། ཤིང་རྟ་འདྲེན་པའི་ཕྱུགས་ཀྱིས་རྩྭ་ཟོས་བཞིན། ། འདོད་པའི་ཡོན་ཏན་མནོག་ཆུང་ཉེས་པ་མང་། ། གླང་ཆེན་དྲི་ལ་ཆགས་པའི་སྦྲང་བུ་དང་། ། རྔོན་པའི་གླུ་དབྱངས་ཉན་པའི་རི་དྭགས་དང་། ། ལྕགས་ཀྱུའི་ཤ་ལ་ཆགས་པའི་ཉ་བཞིན་དུ། ། འདོད་ལ་རྐམ་པའི་བྱིས་པ་མྱུར་དུ་བརླག །
ཅེས་གསུངས་སོ།། ༈ །གང་གི་ཞབས་ཟུང་པདྨོའི་གེ་སར་རྡུལ། ། ཚངས་དང་ལྷ་དབང་ཁྱབ་འཇུག་ལ་སོགས་པ། ། འཇིག་རྟེན་དྲེགས་ལྡན་གཙུག་གིས་གུས་བསྟེན་པའི། ། སྤྱན་རས་གཟིགས་མགོན་དེ་ལ་ཕྱག་འཚལ་ལོ། ། མང་དུ་ཐོས་ཀྱང་ཚུལ་བཞིན་སྒྲུབ་ལ་གཡེལ། ། ཁྲིམས་བརྒྱ་ནོད་ཀྱང་ཉེས་ལྟུང་དྲི་མ་ཅན། ། དགེ་སྦྱོང་བདག་གི་གཡར་དམ་འདི་རྣམས་ལ། ། མཁྱེན་ལྡན་ཐུགས་རྗེའི་ལྷ་ཁྱོད་ཡུད་ཙམ་དགོངས། ། གང་དུ་གནས་ན་སྣང་ཤེས་འཕེལ་འགྱུར་ཞིང་། །
རང་རྒྱུད་རྙེད་བཀུར་ཞགས་པས་འཆིང་བྱེད་ལ། ། གཞན་རྒྱུད་ཕྲག་དོག་འགྲན་སེམས་ཀྱིས་གདུང་བའི། ། གནས་དེར་སྐད་ཅིག་ཙམ་ཡང་མི་གནས་སོ། ། དེང་ནས་བཟུང་སྟེ་ཇི་སྲིད་འཚོའི་བར་དུ། ། གངས་དང་རི་སུལ་ནགས་ཀྱི་ཁྲོད་རྣམས་སུ། ། བསེ་རུ་ལྟ་བུར་རྟག་ཏུ་གནས་བྱེད་ཅིང་། ། གྲོང་དང་འཁོར་མང་དབུས་སུ་གནས་མི་བགྱི། ། ཆོས་བརྒྱད་རྐྱེན་གྱིས་ནམ་ཡང་མི་གཡོ་བའི། ། སེམས་ལ་ཇི་སྲིད་བརྟན་པ་མ་ཐོབ་པར། ། གཅིག་པུར་རང་རྒྱུད་འདུལ་བ་མ་གཏོགས་པ། །
གཞན་དོན་ཐབས་ཀྱིས་རང་དོན་ཉམས་མི་བགྱི། ། ཆོས་གོས་གསུམ་དང་ལྷུང་བཟེད་ལ་སོགས་པ། ། རང་ཉིད་འཚོ་བའི་ཡོ་བྱད་མ་གཏོགས་པ། ། གསེར་དང་དབྱིག་སོགས་ལྷག་པའི་ཡོ་བྱད་ནི། ། རང་གི་དོན་དུ་ཏིལ་ཙམ་མི་བཅང་ངོ་། ། གཞན་གྱི་ཉེས་པ་ནམ་ཡང་མི་གླེང་ཞིང་། ། དོན་དང་ལྡན་ཞིང་ཆོས་མཐུན་མ་གཏོགས་པ། ། དམག་དང་ཆོམ་རྐུན་རྒྱལ་པོའི་གཏམ་ལ་སོགས། ། འཁྲུལ་བའི་བཀའ་མཆིད་ནམ་ཡང་མི་བགྱིད་དོ། ། ཆོས་ཀྱི་དོན་དུ་དཀའ་སྤྱད་བསྲན་བཟོད་ཅིང་། །
འཇིག་རྟེན་བློས་བཏང་རྣམ་གྲོལ་དོན་དུ་གཉེར། ། འདོད་ཆུང་ཆོག་ཤེས་རང་དང་རྗེས་མཐུན་པའི། ། རྗེས་འབྲང་འཁོར་ནི་བཞི་བས་ལྷག་མི་བསྟེན། ། གལ་ཏེ་བདག་གིས་གཡར་དམ་འདི་རྣམས་དང་། ། འགལ་བར་བགྱིས་ན་རྒྱལ་བ་སྲས་བཅས་དང་། ། ཐུགས་རྗེའི་མངའ་བདག་སྤྱན་རས་གཟིགས་མགོན་གྱིས། ། ཁྱི་ཕག་ལུག་བོང་རྣམས་དང་བདག་སྙོམས་ཤིག ། ཅེས་གསུངས།། ༈ །གང་ལ་ཉེས་པ་རྡུལ་ཙམ་མི་མངའ་ཞིང་། ། རྨད་བྱུང་ཡོན་ཏན་དཔལ་གྱིས་རབ་བརྗིད་པས། །
སྙན་པའི་བ་དན་འཇིག་རྟེན་གསུམ་ན་གཡོ། ། ཐུབ་དབང་ལྷ་ཡི་ལྷ་ལ་ཕྱག་འཚལ་ལོ། ། ཀ་ཡེ་ཉོན་ཅིག་ཤེས་ལྡན་གྲོགས་པོ་དག ། བསྟན་པའི་ཉིན་བྱེད་ནུབ་རིའི་རྩེ་ལ་སོན། ། ལུས་སྲོག་གཡོ་བ་འབབ་ཆུའི་རྒྱུན་དང་མཚུངས། ། ཐར་འདོད་རྣམས་ཀྱིས་བག་ཡོད་བསྟེན་པར་རིགས། ། རིན་ཆེན་བདུན་ལྡན་གླིང་ཆེན་བཞི་ལ་དབང་། ། དཔག་མེད་ཚེ་གནས་དགེ་བཅུའི་དཔལ་ལ་སྤྱོད། ། ཕུན་ཚོགས་མངོན་མཐོའི་བདེ་ལ་རོལ་བྱེད་པའི། ། འཁོར་ལོས་བསྒྱུར་རྒྱལ་དཔལ་དེའང་ཆུ་ཤིང་འདྲ། །
ལྷུན་པོའི་སྤོ་ལ་ཡུན་རིང་གནས་བཅས་ཏེ། ། ཡོངས་འདུའི་ཚལ་དུ་དགའ་བདེའི་དཔལ་གྱིས་རོལ། ། འཆི་མེད་ཉེ་དཔང་ཚོགས་ཀྱིས་གུས་བཏུད་པའི། ། འཕྲོག་བྱེད་མིག་སྟོང་ལྡན་དེའང་སྲིད་པའི་བྲན། ། ལུས་སེམས་ཟུག་རྔུའི་གདུང་བ་རིང་དུ་སྤངས། ། ཏིང་འཛིན་བདེ་བས་བསྐལ་མང་འདའ་བྱེད་པའི། ། འཇིག་རྟེན་མེས་པོ་གསེར་གྱི་མངལ་ལྡན་ཡང་། ། འཆི་མེད་གོ་འཕང་ལས་རིང་གྱི་ནར་འཁོར། ། གང་གིས་རེག་ན་རབ་བརྟན་ལྷུན་པོ་ཡང་། ། སྐད་ཅིག་ཙམ་གྱིས་ཐལ་བར་རློག་བྱེད་པའི། །
མེ་ལྕེའི་ཕྲེང་བ་ལུས་ལ་རབ་འབར་བ། ། དམྱལ་བའི་ཟུག་རྔུ་སུ་ཡིས་བརྣག་པར་ནུས། ། བལྟས་པ་ཙམ་གྱིས་ཀླུང་ཆེན་རྒྱུན་སྐེམས་ཤིང་། ། ལྗོན་ཤིང་འབྲས་བུ་མེད་པར་བྱེད་པ་ཡི། ། ཏ་ལའི་ཡང་ཐོག་སྐམ་ལྟའི་ཡི་དྭགས་གཟུགས། ། གང་ཞིག་མཐོང་ན་འཇིགས་རུང་སྐྱི་ཡང་གཡའ། ། བླང་དོར་རྨོངས་པའི་གཏི་མུག་སྨག་རུམ་འཐིབ། ། གཅིག་ལ་གཅིག་ཟ་རྡོ་རྗེའི་མེ་སྟག་དང་། ། བཀོལ་སྤྱོད་ཆར་རྒྱུན་ལུས་ལ་རྟག་འབབ་པའི། ། རྣམ་མང་དུད་འགྲོའི་དུབ་པ་སུ་ཡིས་བཟོད། །
སྲིད་པའི་ཕུན་ཚོགས་དེ་ལྟར་མནོག་ཆུང་ཞིང་། ། རབ་མང་ཉེས་པའི་ཚོགས་དང་ལྡན་རིག་ནས། ། རང་གཞན་སྲིད་པའི་མཚོ་ལས་བསྒྲལ་བྱའི་ཕྱིར། ། མང་ཐོས་བདག་ནི་དབེན་པའི་ནགས་སུ་འགྲོ། ། ཆར་འདོད་བྱི་འུས་འབྲུག་སྒྲ་ཐོས་པ་ལྟར། ། དབེན་པའི་གཏམ་འདི་ཁོ་བོའི་སྙིང་ལ་འབབ། ། ཐོས་པའི་དོན་རྣམས་དོན་ཡོད་བྱ་བའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། ། ངང་པའི་ཚོགས་ཀྱིས་པདྨའི་མཚོ་མཐོང་ལྟར། ། བས་མཐའི་གནས་ལ་ཁོ་བོ་སེམས་རབ་གཡོ། །
དལ་འབྱོར་ལུས་ལ་སྙིང་པོ་བླང་བའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། ། བུང་བ་གཞོན་ནུས་འདབ་བརྒྱའི་ཚལ་མཐོང་ལྟར། ། ཁོ་བོའི་ཡིད་ནི་དབེན་པའི་རི་ལ་ཆགས། ། ཏིང་འཛིན་བདུད་རྩིའི་རོ་དེ་མྱོང་བྱའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། ། དཔྱིད་དུས་བསིལ་བའི་མ་ལ་ཡའི་རླུང་ལྟར། ། ནགས་ཀྱི་སྨན་ལྗོན་ཁོ་བོའི་ཡིད་ལ་འབབ། ། ཉོན་མོངས་བདུད་ཀྱི་སྡེ་དེ་གཞོམ་བྱའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། །
ཞེས་སོ།། ༈ །ན་མོ་ལོ་ཀེ་ཤྭ་ར་ཡ། གང་ལ་ཆགས་པས་རྟག་ཏུ་སྡུག་བསྔལ་ཞིང་། ། མེ་ཡི་འོབས་དང་མི་གཙང་རྫབ་ལྟ་བུའི། ། འཁོར་བ་འདི་ལ་བདེ་བའི་སྐབས་མེད་ཀྱི། ། ཞེན་ལོག་རྒྱུན་དུ་སྟེན་ཅིག་སྒྲུབ་པ་དཔལ། ། ཉོན་མོངས་ནད་ཆེན་སེལ་བའི་སྨན་གཅིག་པུ། ། དུས་གསུམ་རྒྱལ་བ་ཀུན་གྱི་བགྲོད་གཅིག་ལམ། ། མཐའ་བྲལ་དབུ་མའི་ལམ་ལས་གཞན་མེད་ཀྱི། ། ཡེངས་མེད་སྟོང་ཉིད་སྒོམས་ཤིག་སྒྲུབ་པ་དཔལ། །
ལས་ཉོན་དབང་གིས་རྒྱུད་ལྔའི་འཁོར་བ་རུ། ། དུཿཁ་རྒྱུད་མར་མྱོང་བའི་འགྲོ་བ་འདི། ། ཐོག་མེད་དུས་ཀྱི་དྲིན་ཅན་མ་ཡིན་གྱི། ། སྙིང་རྗེ་རྒྱུན་དུ་སྒོམས་ཤིག་སྒྲུབ་པ་དཔལ། ། མདོར་ན། འཁོར་བ་ལ་ཡིད་འབྱུང་བས་མཉམ་གཞག་ཏུ་སྟོང་ཉིད་བསྒོམ་ཞིང་། རྗེས་ཐོབ་ཏུ་སྙིང་རྗེ་བསྒོམ་པ་ལ་ཉམས་ལེན་གྱི་གཙོ་བོ་མཛོད། ཅེས་པ་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། ༈ །བཀའ་དྲིན་མཉམ་མེད་དཔལ་ལྡན་བླ་མ་དང་། ། བླ་མེད་དཀོན་མཆོག་གསུམ་ལ་ཕྱག་འཚལ་ནས། །
མང་དུ་ཐོས་པའི་དགེ་སློང་ཀུ་མ་རས། ། དད་ལྡན་ཤེས་རབ་དཔལ་ལ་འདི་སྐད་འདོམས། ། ཤིན་ཏུ་རྙེད་དཀའི་དལ་འབྱོར་རིན་ཆེན་འདི། ། འཇིག་པར་ངེས་སོ་ནམ་འཇིག་ངེས་པ་མེད། ། སྐྱེ་བར་ངེས་སོ་གར་སྐྱེ་ངེས་པ་མེད། ། དལ་འབྱོར་དོན་ཡོད་མཛོད་ཅིག་ཤེས་རབ་དཔལ། ། འདོད་དང་མི་འདོད་རྣམ་སྨིན་འབྲས་བུ་སྟེ། ། རང་གིས་བསགས་པའི་དཀར་ནག་ལས་འབྲས་རྣམས། ། མྱོང་བར་ངེས་སོ་ནམ་མྱོང་ངེས་པ་མེད། ། སྡིག་སྤོང་དགེ་ལ་འབད་ཅིག་ཤེས་རབ་དཔལ། །
བསག་དང་སྲུང་དང་བརླག་པའི་དུཿཁ་ཅན། ། ངལ་བརྒྱས་བསྒྲུབས་པའི་སྒྱུ་མའི་ཟས་ནོར་འདི། ། འཛད་པར་ངེས་སོ་ནམ་འཛད་ངེས་པ་མེད། ། ལོངས་སྤྱོད་སྙིང་པོ་ལོངས་ཤིག་ཤེས་རབ་དཔལ། ། ཕན་བྱེད་བཤེས་དང་གནོད་བྱེད་དགྲ་བོ་ཡང་། ། བློ་བུར་འདུས་པའི་ཚོང་འདུས་འགྲོན་པོ་བཞིན། ། འབྲལ་བར་ངེས་སོ་ནམ་འབྲལ་ངེས་པ་མེད། ། ཆགས་སྡང་ཞེན་པ་སྐྱུངས་ཤིག་ཤེས་རབ་དཔལ། ། འཇིག་རྟེན་འདི་ནས་ཕ་རོལ་འགྲོ་བའི་ཚེ། ། རང་བསགས་དགེ་སྡིག་ལས་འབྲས་མ་གཏོགས་པ། །
འཁོར་དང་ཉེ་དུ་ལོངས་སྤྱོད་རྗེས་མི་འབྲང་། ། ཕྱི་མའི་ལམ་རྒྱགས་སྒྲུབས་ཤིག་ཤེས་རབ་དཔལ། ། ད་ལོ་འདི་བྱ་སང་ཕོད་འདི་བྱེད་ཅེས། ། རྟག་རྟག་འདྲ་བའི་ཕྱི་ཚིས་གྲབས་ཤོམས་རྣམས། ། ཐོག་ཏུ་མི་འབབ་གྲོག་སྐམ་ཉ་རྒྱ་འདྲ། ། རྟག་ཚིས་འདོད་འདུན་སྐྱུངས་ཤིག་ཤེས་རབ་དཔལ། ། ཅེས་པ་འདི་འབྲི་ཁུང་ཐོལ་གྱི་ཆེན་པོ་ཤེས་རབ་དཔལ་གྱིས་ཆོས་ཀྱི་གདམས་པ་གཅིག་འདོད་ཞུས་པ་ལ་གདམས་པའོ།། ༈ །འགྱོད་མེད་གདེང་བྲོད་ཀྱི་མགུར་མ། ན་མོ་གུ་རུ། གང་ལ་སྐྱབས་ན་སླུ་མེད་དཀོན་མཆོག་གསུམ། །
འབྲལ་མེད་སྤྱི་གཙུག་རྒྱན་དུ་རྟག་བཞུགས་གསོལ། ། སྣང་སྟོང་སྒྱུ་མའི་རྣལ་འབྱོར་རི་ཁྲོད་པ། ། སེམས་གནོང་མེད་ཀྱི་གླུ་སྐད་འདི་བཞིན་ལེན། ། ཤུལ་ན་འཕྲེངས་པའི་ཟས་ནོར་ལུས་པ་མེད། ། གདོང་ན་མཚེར་བའི་ལས་ངན་བསགས་པ་མེད། ། ཐེག་ཆེན་བསླབ་པའི་བསམ་སྦྱོར་ཉམས་པ་མེད། ། སྒྱུ་མའི་ལུས་སེམས་བྲལ་ཡང་འགྱོད་པ་མེད། ། ཚེ་འདིའི་རྙེད་བཀུར་ཆེ་ཐབས་སྒྲུབ་མ་མྱོང་། ། འདོད་ཡོན་སྲེད་པའི་རྗེས་ཕྱིར་འབྲང་མ་མྱོང་། ། དོན་མེད་བྱ་བས་ཚེ་འདི་ཡེངས་མ་མྱོང་། །
སྒྱུ་མའི་ལུས་སེམས་བྲལ་ཡང་འགྱོད་པ་མེད། ། ཅིར་སྣང་སྒྱུ་མར་རྟོགས་པའི་ཤེས་རབ་ཡོད། ། འགྲོ་དྲུག་ཕ་མར་ཤེས་པའི་ལྷག་བསམ་ཡོད། ། ཐབས་ཤེས་ཟུང་དུ་འབྲེལ་བའི་ཉམས་ལེན་ཡོད། ། སྒྱུ་མའི་ལུས་སེམས་བྲལ་ཡང་འགྱོད་པ་མེད། ། ཐོག་མར་གསུང་རབ་དགོངས་དོན་ཚུལ་བཞིན་སྦྱངས། ། བར་དུ་བློ་གསལ་གདུལ་བྱའི་ཚོགས་ལ་བཤད། ། ཐ་མར་འདྲིས་པའི་དོན་ལ་རྩེ་གཅིག་བསྒོམས། ། སྒྱུ་མའི་ལུས་སེམས་བྲལ་ཡང་འགྱོད་པ་མེད། ། རྒྱལ་བའི་བསྟན་པ་སྲོག་ལས་གཅེས་པར་བཟུང་། །
རིགས་དང་མི་རིགས་ཚུལ་བཞིན་རྣམ་པར་ཕྱེས། ། འཆད་རྩོད་རྩོམ་པས་དལ་འབྱོར་དོན་ཡོད་བྱས། ། སྒྱུ་མའི་ལུས་སེམས་བྲལ་ཡང་འགྱོད་པ་མེད། ། འགྱོད་མེད་གདེང་བྲོད་ཀྱི་མགུར་མ་འདི། ། གངས་བུ་ལེའི་མགུལ་དུ་བླངས་པ་ཡིན། ། མི་ཁོ་བོའི་རྗེས་འཇུག་དད་ལྡན་རྣམས། ། མི་ང་བཞིན་བྱེད་ན་འདི་བཞིན་མཛོད། ། ཚོགས་གཉིས་ཟུང་དུ་འཇུག་པས་རྒྱུད་སྦྱངས་ཏེ། ། བདེན་གཉིས་ཟུང་དུ་འཇུག་པའི་དོན་རྟོགས་ཤིང་། ། རིམ་གཉིས་ཟུང་འཇུག་རྡོ་རྗེའི་ལམ་བསྒོམས་པས། །
འཇའ་ལུས་རྡོ་རྗེའི་སྐུ་རུ་བདག་གྱུར་ཅིག། །། PAGE * MERGEFORMAT 6 རེད་མདའ་བ། རེད་མདའ་བའི་གསུང་ཐོར་བུ་ལས་ཞལ་གདམས་ཟུར་དུ་བཀོལ་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
