གསུང་འབུམ། གཞོན་ནུ་བློ་གྲོས།
པོད ༡༠
རྗེ་བཙུན་ཆེན་པོ་རེད་མདའ་བའི་གསུང་འབུམ་ཐོར་བུ་བ་ལས་ཚིགས་བཅད་ཀྱི་ཚོགས་འགའ།
༄༅། །རྗེ་བཙུན་ཆེན་པོ་རེད་མདའ་བའི་གསུང་འབུམ་ཐོར་བུ་བ་ལས་ཚིགས་བཅད་ཀྱི་ཚོགས་འགའ་བཞུགས་སོ།། སེམས་ལ་སྐུལ་བའི་ཚིགས་སུ་བཅད་པའོ། ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། སྡུག་བསྔལ་རྒྱ་མཚོ་འདི་ལ་མཐའ། ། རྣམ་པ་ཀུན་ཏུ་ཡོད་མིན་ན། ། གཅིག་ཏུ་གཡོ་བའི་ངང་ཚུལ་ཅན། ། སེམས་ཁྱོད་བག་དང་ལྡན་པར་བྱོས། ། ལྕགས་ཀྱུ་མེད་པའི་གླང་ཆེན་བཞིན། ། ཁྱོད་ཀྱིས་སྔོན་ཆད་རང་དགར་སྤྱད། ། ཚུལ་ཁྲིམས་ཁྲུས་ཀྱི་རྫིང་བུ་རྙོག །
དགེ་ལེགས་འདབ་བརྒྱའི་ཚལ་རྣམས་བཅོམ། ། ད་ནི་ཁྱོད་ཀྱིས་ལས་ཀུན་ལ། ། ཤེས་བཞིན་མིག་གིས་ཀུན་ཏུ་ལྟོས། ། དྲན་པའི་ཕྱི་སོ་རྒྱབ་ཏུ་ཚུགས། ། བག་ཡོད་གྲོགས་དང་རྟག་ཏུ་འགྲོགས། ། སེམས་ཀྱི་དྲན་ཤེས་རྒྱུན་དུ་བསྟེན་པའི་མི། ། ཉོན་མོངས་ཆོམ་རྐུན་དག་གིས་འཇོམས་མི་འགྱུར། ། དད་དང་ཚུལ་ཁྲིམས་ལ་སོགས་ནོར་གྱི་དབྱིག ། མཁས་པ་དེ་ལ་ཉིན་རེ་བཞིན་དུ་འཕེལ། ། སེམས་ལ་སྐུལ་བའི་ཚིགས་སུ་བཅད་པ།
ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །། དགེའོ།། ༈ །འདོད་པའི་ཉེས་དམིགས་ལ་བརྩམས་པའི་ཚིགས་སུ་བཅད་པའོ། ། འཇིག་རྟེན་འདྲེན་པ་ལྷ་མིའི་སྟོན་པ་ཡིས། ། འདོད་ལ་སྲེད་པ་ཕུང་འཁྲོལ་རྩ་བར་བསྟན། ། འདོད་པའི་ཡོན་ཏན་དུཿཁ་སྐྱེད་པ་སྟེ། ། ནད་དང་འབྲས་དང་ཟུག་རྔུའི་རྩ་བ་ཡིན། ། ཇི་ལྟར་མཛེ་ཅན་གཡན་པ་འཕྲུག་པ་དང་། ། ཚ་བའི་ནད་ཅན་བསིལ་བའི་ཆུ་དང་ནི། ། སྐོམ་པས་ཉེན་ལ་ལན་ཚའི་ཆུ་འཐུང་བཞིན། །
འདོད་པ་བསྟེན་པས་ནམ་ཡང་ངོམས་མི་གྱུར། ། དུག་དང་བཅས་པའི་ཁ་ཟས་གཡོས་ལེགས་དང་། ། སྤུ་གྲིའི་སོ་ལ་ཆགས་པའི་སྦྲང་རྩི་དང་། ། ཤིང་རྟ་འདྲེན་པའི་ཕྱུགས་ཀྱིས་རྩྭ་ཟོས་བཞིན། ། འདོད་པའི་ཡོན་ཏན་མནོག་ཆུང་ཉེས་པ་མང་། ། གླང་ཆེན་དྲི་ལ་ཆགས་པའི་སྦྲང་བུ་དང་། ། རྔོན་པའི་གླུ་དབྱངས་ཉན་པའི་རི་དྭགས་དང་། ། ལྕགས་ཀྱུའི་ཤ་ལ་ཆགས་པའི་ཉ་བཞིན་དུ། ། འདོད་ལ་བརྐམ་པའི་བྱིས་པ་མྱུར་དུ་བརླག ། འདོད་པའི་ཉེས་དམིགས་ལ་བརྩམས་པའི་ཚིགས་སུ་བཅད་པ།
ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །། དགེའོ།། ༈ །ཡི་གེའི་ཕྱི་མོ་ལ་བརྩམས་པའི་ཚིགས་སུ་བཅད་པའོ།། ན་མོ་གུ་རུ་ཝེ། ཀ་ལ་པིང་ཀའི་དབྱངས་ལྟར་སྙན་པའི་གསུང་། ། ཁ་དོག་གཙོ་མའི་གསེར་ལྟར་མཛེས་པའི་སྐུ ། གང་གཱའི་རྒྱུན་ལྟར་ཕྲིན་ལས་ངང་གིས་འཇུག ། ང་བདག་སྤངས་པའི་ཐུགས་མངའ་དེ་ལ་འདུད། ། ཅ་ཅོའི་སྒྲ་སྒྲོག་སྙན་པའི་གླུ་ལེན་ཅིང་། ། ཆ་ལུགས་སྒེག་པའི་ན་ཆུང་ཡིད་འོང་དང་། །
ཇ་སོགས་འདོད་ཡོན་རྣམས་ལ་སྲེད་པའི་མི། ། ཉ་པ་བཞིན་དུ་དམ་པས་སྨད་པའི་གནས། ། ཏ་ལའི་འདབ་ལྟར་འཇམ་པའི་མཛེས་མ་ཡང་། ། ཐ་མར་ཀེང་རུས་ཕུང་པོར་འགྱུར་ངེས་ཀྱི། ། ད་ལྟ་ཉིད་དུ་ཆགས་པའི་སེམས་སྤོངས་ལ། ། ན་རྒ་འཆི་དང་སྐྱེ་བའི་སྡུག་བསྔལ་སོམས། ། པ་རིའི་རས་ལྟར་འཇམ་པའི་ངང་རྒྱུད་བཟུང་། ། ཕ་མར་གྱུར་པའི་འགྲོ་དྲུག་སེམས་ཅན་རྣམས། ། བ་ཡི་བེའུ་སྐྱོང་བཞིན་སྙིང་རྗེ་ཡི། ། མ་མས་རྒྱུན་དུ་སྐྱོངས་ཤིག་ཤེས་ལྡན་དག །
རྩྭ་སྔོན་མེ་ཏོག་འབྲས་བུའི་འབྱོར་ལྡན་ཤིང་། ། ཚ་བའི་གདུང་སེལ་ལྗོན་པའི་གྲིབ་བསིལ་ཅན། ། ཛ་ཡས་བསྔགས་པའི་ནགས་ཁྲོད་དབེན་པ་རུ། ། ཝ་སྐྱེས་ལྟ་བུའི་ཉོན་མོངས་གཞོམ་བྱའི་ཕྱིར། ། ཞ་ལོང་བཞིན་དུ་སྐྱེ་བོའི་ཁྲོད་ནས་ཐོན། ། ཟ་མ་ལ་སོགས་འདོད་པའི་ཡོན་ཏན་དང་། ། འ་མ་ལ་སོགས་གཉེན་བཤེས་ཀུན་སྤངས་ཏེ། ། ཡ་མཚན་གྲོགས་མེད་གཅིག་པུར་འགྲིམས་ཤིག་ཀྱེ། ། རྭ་སྐྱེས་ལྟ་བུའི་རང་རྒྱུད་གྱོང་པོ་འདི། ། ལེ་ལོའི་སྤྱོད་བས་ཐུལ་བར་མི་འགྱུར་ཀྱི །
ཤ་ཟ་བཞིན་དུ་འདི་ལ་འཁོན་བཟུང་སྟེ། ། ས་ལྟར་གཡོ་མེད་ཏིང་འཛིན་ལེགས་བསྒོམས་ཏེ། ། ཧ་ལའི་སྒྲ་སྒྲོགས་གཤིན་རྗེའི་འཇིགས་སྤངས་ནས། ། ཨ་ཡིས་མཚན་པའི་སྐྱེ་མེད་རྟོགས་སོ་ཀྱེ། ། དེ་སྐད་སྨྲ་བ་ཐུབ་པའི་བསྟན་པ་ལ། ། དད་ཐོབ་ཤཱཀྱའི་དགེ་སློང་ཀུ་མ་ར། ། མ་ཏི་ཉིད་ཡིན་དེ་ལས་བྱུང་བ་ཡི། ། དགེ་བ་མཁའ་མཉམ་འགྲོ་བ་ཀུན་ལ་བསྔོ།། །། དགེའོ།། ༈ །འཕེན་རྫོགས་ཀྱི་ལས་རྣམ་པར་འབྱེད་པའི་རབ་བྱེད།
ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་ལ་ཕྱག་འཚལ་ལོ། ། མིག་སོགས་ནང་གི་སྐྱེ་མཆེད་ཀྱི། ། ངོ་བོ་སྐྱེད་པ་འཕེན་བྱེད་དེ། ། དེ་ཡི་ཁྱད་པར་བཟང་ངན་སོགས། ། སྐྱེད་པར་བྱེད་པ་རྫོགས་བྱེད་དོ། ། བདེ་འགྲོའི་འགྲོ་བ་ཇི་སྙེད་པ། ། དགེ་བའི་ལས་ཀྱིས་འཕངས་པ་སྟེ། ། ངན་སོང་བ་རྣམས་མི་དགེ་བའི། ། ལས་ཀྱིས་འཕངས་པར་ཤེས་པར་བྱ། ། གང་ན་གཟུགས་བཟང་ལོངས་སྤྱོད་ལྡན། །
དགེ་བའི་ལས་ཀྱིས་རྫོགས་པ་སྟེ། ། དེ་ལས་བཟློག་པ་མི་དགེ་བའི། ། ལས་ཀྱིས་རྫོགས་པ་ཡིན་ཞེས་བྱ། ། བདེ་བ་དང་ལྡན་བདེ་འགྲོ་ཡི། ། འཕེན་རྫོགས་གཉིས་ཀ་དགེ་བ་སྟེ། ། སྡུག་བསྔལ་དང་ལྡན་ངན་སོང་གི ། འཕེན་རྫོགས་གཉིས་ཀ་མི་དགེའི་ལས། ། སྡུག་བསྔལ་དང་ལྡན་བདེ་འགྲོ་ཡི། ། འཕེན་བྱེད་དགེ་ལ་རྫོགས་བྱེད་སྡིག ། གཅིག་ཏུ་བདེ་བ་དང་ལྡན་པའི། །
ངན་སོང་བ་རྣམས་དེ་ལས་བཟློག ། འཆི་སེམས་དགེ་བ་དང་ལྡན་པའི། ། སྐྱེ་བོ་བདེ་འགྲོར་སྐྱེ་བར་འགྱུར། ། འདོད་ཆགས་ལ་སོགས་མི་དགེ་བའི། ། སེམས་དང་ལྡན་པ་ངན་འགྲོར་འགྲོ། ། གང་བློ་ཡོད་དང་མེད་པ་ལས། ། རྣམ་པར་འདས་ནས་མི་གནས་པའི། ། བློ་བཟང་རྣམ་པར་གྲོལ་གྱུར་ཏེ། ། ལེན་པ་མེད་པར་མྱ་ངན་འདའ། ། ལས་རྣམ་པར་འབྱེད་བའི་རབ་ཏུ་བྱེད་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །།
དགེའོ།། ༈ །སྨོན་ལམ་གྱི་ཚིགས་སུ་བཅད་པ། དཀོན་མཆོག་གསུམ་ལ་ཕྱག་འཚལ་ལོ། ། བདག་ནི་ཚེ་རབས་ཐམས་ཅད་དུ། ། དལ་འབྱོར་རིན་ཆེན་ཐོབ་གྱུར་ཏེ། ། རིགས་གཟུགས་ཡོན་ཏན་ལྡན་པ་དང་། ། རབ་ཏུ་བྱུང་བ་ཐོབ་པར་ཤོག ། ཚུལ་ཁྲིམས་རྣམ་པར་དག་བྱེད་ཅིང་། ། ཐེག་པ་མཆོག་ལ་གཞོལ་བ་དང་། ། ཡང་དག་ལྟ་བ་ཕུན་ཚོགས་ཤིང་། །
འཚོ་བ་བཟང་དང་ལྡན་པར་ཤོག ། གུས་བཅས་བག་དང་ལྡན་པ་ཡིས། ། བཤེས་གཉེན་དམ་པ་བསྟེན་བྱེད་ཅིང་། ། དེ་ཡི་གདམས་པ་ཟབ་མོ་ཡིས། ། རྟག་ཏུ་བདག་ནི་སྐྱོང་གྱུར་ཅིག ། ངོམས་པ་མེད་པའི་བརྩོན་འགྲུས་ཀྱིས། ། ཐོས་པ་རྒྱ་ཆེན་འཚོལ་བྱེད་ཅིང་། ། དབེན་པའི་གནས་སུ་ཐོས་པའི་དོན། ། ཚུལ་བཞིན་སེམས་པར་བྱེད་པར་ཤོག ། རང་གིས་དེ་ཉིད་ལེགས་རྟོགས་ཏེ། །
ཆོས་ཀྱིས་ཕོངས་པའི་སེམས་ཅན་ལ། ། ཟང་ཟིང་མེད་པའི་སེམས་ཀྱིས་ནི། ། ཆོས་ཀྱི་སྦྱིན་པ་གཏོང་བར་ཤོག ། སྟོང་ཉིད་སེང་གེ་ང་རོ་ཡིས། ། ལྟ་ངན་རི་དྭགས་སྐྲག་བྱེད་ཅིང་། ། ཆོས་འདོད་པ་ཡི་སྐྱེ་བོ་ལ། ། ལེགས་བཤད་དགའ་སྟོན་འགྱེད་པར་ཤོག ། ལྔ་རྒྱ་ཐ་མའི་དུས་ཀྱི་ཚེ། ། ལུས་དང་སྲོག་ལ་མི་ལྟ་བར། ། རྒྱལ་བ་རྣམས་ཀྱི་དམ་པའི་ཆོས། །
རྟག་ཏུ་བདག་གིས་འཛིན་གྱུར་ཅིག ། མདོར་ན་བྱང་ཆུབ་མ་ཐོབ་བར། ། བྱང་ཆུབ་སེམས་དང་མི་འབྲལ་ཞིང་། ། བཤེས་ཉེན་དམ་པས་ཡོངས་བཟུང་སྟེ། ། བྱང་ཆུབ་སྤྱོད་ལ་གཞོལ་བར་ཤོག ། སྨོན་ལམ་གྱི་ཚིགས་སུ་བཅད་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །། དགེའོ།། ༈ །མི་གཙང་ལུས་འདི་བོར་བར་གྱུར་མ་ཐག ། དགའ་ལྡན་ཞེས་བྱའི་གནས་མཆོག་དེར་སྐྱེས་ཏེ། ། མི་ཕམ་ས་བཅུའི་དབང་ཕྱུག་ཞབས་དྲུང་དུ། །
ཐེག་ཆེན་དམ་པའི་ཆོས་ལ་སྤྱོད་པར་ཤོག། །། དགེའོ།། ༈ །ཐེག་པ་ཆེན་པོའི་གཞི་ལམ་འབྲས་གསལ་བར་བྱེད་པ་ཕྱག་རྒྱ་ཆེན་པོའི་རྡོ་རྗེའི་གླུ། ན་མོ་གུ་རུ། འཁོར་འདས་དབྱེར་མེད་རོ་གཅིག་ཕྱག་རྒྱ་ཆེ། ། ཡོད་མེད་རྟག་ཆད་སྤངས་པ་གཉུག་མའི་སེམས། ། ངོ་བོ་རྐྱེན་གྱིས་འགྱུར་ན་བཙོ་མའི་གསེར། ། གསལ་ལ་མི་རྟོག་རང་བྱུང་དབྱིངས་ལ་འདུད། ། ཚོན་གྱིས་དབང་གིས་ཤེལ་གོང་སྣ་ཚོགས་སུ། ། སྣང་ཡང་ཤེལ་གྱི་རང་བཞིན་འཕོ་འགྱུར་མེད། །
བག་ཆགས་དབང་གིས་སེམས་ཉིད་སྣ་ཚོགས་སུ། ། སྣང་བར་གྱུར་ཀྱང་དབྱིངས་ལས་གཡོས་པ་མེད། ། དེ་ཕྱིར་ཡོད་མེད་རྟག་ཆད་རྣམ་རྟོག་གིས། ། སྒྲོ་སྐུར་མ་ཞུགས་སྣ་ཚོགས་སྣང་འདི་ཉིད། ། རང་བཞིན་འོད་གསལ་འགྱུར་མེད་ཕྱག་རྒྱ་ཆེ། ། རྣམ་ཀུན་མཆོག་ལྡན་སྟོང་ཉིད་མ་ལགས་སམ། ། དུས་མཐའི་མེ་ཡིས་འཇིག་རྟེན་མ་ལུས་པ། ། བསྲེགས་པར་གྱུར་ཀྱང་ནམ་མཁའ་ཚིག་པ་མེད། ། མ་རིག་དབང་གིས་སྡུག་བསྔལ་སྣ་ཚོགས་སུ། ། མྱོང་བར་བཏགས་ཀྱང་དབྱིངས་ལ་རེག་པ་མེད། །
གཟུགས་ཅན་མ་ལུས་མཁའ་ལ་བརྟེན་ན་ཡང་། ། མཁའ་ནི་གང་དུའང་མི་གནས་བརྗོད་དང་བྲལ། ། འཇིག་རྟེན་སྣ་ཚོགས་སེམས་ཀྱི་དབྱིངས་ལ་གནས། ། དབྱིངས་ནི་མཁའ་ལྟར་གནས་མེད་བརྗོད་དང་བྲལ། ། སྣོད་ཀྱི་འཇིག་ཆགས་མཁའ་ལ་བྱེད་ན་ཡང་། ། མཁའ་ལ་འཕོ་འགྱུར་མེད་བཞིན་འགྲོ་བ་ཡི། ། སྐྱེ་འཆི་སེམས་ཀྱི་དབྱིངས་ལ་བརྟེན་ན་ཡང་། ། དབྱིངས་ལ་འགྱུར་མེད་རྟོག་པས་བཏགས་པ་ཙམ། ། སྡུག་བསྔལ་སྣ་ཚོགས་མྱོང་བའི་འཁོར་བ་གང་། ། དེ་ཉིད་སྤངས་པའི་བདེ་ཆེན་མྱང་འདས་ཅིང་། །
དེ་གཉིས་ཐ་དད་ཡོད་ན་ཀུན་མཁྱེན་གྱིས། ། འཁོར་འདས་མཉམ་ཉིད་རྟོགས་པ་ཅི་ལགས་ཀྱེ། ། དེ་ཕྱིར་རང་སེམས་རིག་སྟོང་དབྱེར་མེད་འདི། ། མ་རིག་འཁྲུལ་པས་བཏགས་པའི་འཁོར་བ་སྟེ། ། ཀུན་མཁྱེན་ཐབས་ཀྱིས་ཟིན་པས་མྱང་འདས་ཡིན། ། དེ་ཉིད་ཆུ་དང་རླབས་བཞིན་རྣམ་པར་གནས། ། མ་རིག་འཁྲུལ་པས་དབྱིངས་འདི་བདག་ཏུ་བཟུང་། ། དེ་ཡི་དབང་གིས་འགྲོ་འདི་གྱི་ནར་འཁོར། ། མཁས་པས་བདག་འཛིན་གཞི་རྩ་དབྱིངས་སུ་གོ ། འཛིན་མེད་ལྷུག་པར་བཞག་པས་རང་སར་གྲོལ། །
དེ་ལྟའི་རང་སེམས་འོད་གསལ་ཆོས་དབྱིངས་འདི། ། སེམས་ཅན་ཀུན་ལ་ཁྱད་པར་མེད་གཟིགས་ནས། ། ས་འོག་གཏེར་དང་སྦྲུམ་མའི་མངལ་སོགས་དཔེས། ། འགྲོ་ཀུན་སངས་རྒྱས་སྙིང་པོ་ཅན་དུ་གསུངས། ། དེ་ལས་གཞན་པའི་བདེ་གཤེགས་སྙིང་པོ་ནི། ། འགྲོ་ལ་བདེན་པར་ཡོད་ཅེས་གང་སྨྲ་བ། ། བདེ་སྟེར་ཟོལ་གྱིས་བདག་ཏུ་སྨྲ་བའི་ཕྱིར། ། ཐུབ་པའི་བསྟན་ལས་ཕྱི་རོལ་གྱུར་ཤེས་གྱིས། ། གཞིའི་སྐབས་སོ། ། ཀྭ་ཡེ་གྲོགས་དག་འཁོར་བའི་ཆོས་ལ་སོམས། །
གང་ལ་བལྟས་ཀྱང་སྙིང་པོ་འདུག་གམ་ལྟོས། ། དེ་ཕྱིར་སྐྱོ་བསྐྱེད་འཇིག་རྟེན་བྱ་བ་ཐོང་། ། གཉུག་མ་སེམས་ཀྱི་དབྱིངས་ལ་འདི་ལྟར་ལྟོས། ། ཐབས་ཤེས་དབྱེར་མེད་རོ་གཅིག་ཕྱག་རྒྱ་ཆེ། ། གསལ་འགྲིབ་བྱིང་རྒོད་སྤངས་པ་གདོད་མའི་སེམས། ། བསྒོམ་འདོད་བློ་ཡིས་མ་བསླད་རང་སར་ཞོག ། ལྷུག་པར་ཐོང་ལ་དྲན་པའི་རྒྱང་སོ་ཚུགས། ། རྒྱ་མཚོའི་ཀློང་དུ་གཟིངས་ལས་འཕུར་བའི་བྱ། ། ཕྱོགས་རྣམས་བསྐོར་ཞིང་དེ་རུ་འབབ་པ་ལྟར། ། ཇི་ལྟར་རྣམ་པར་རྟོག་པའི་ཚོགས་འཕྲོས་ཀྱང་། །
ཐ་མར་རང་གནས་ཆོས་ཀྱི་དབྱིངས་སུ་འབབ། ། དེ་ཕྱིར་རྣམ་རྟོག་ཆེད་དུ་དགག་མི་དགོས། ། ཕྱལ་བར་ཐོང་ལ་དྲན་པའི་བྱ་ར་གྱིས། ། དུག་ལ་སྔགས་ཀྱིས་བཏབ་པ་ཇི་བཞིན་དུ། ། རྣམ་རྟོག་མ་རིག་ཡེ་ཤེས་ཆེན་པོར་འཆར། ། འབད་རྩོལ་རྐྱེན་གྱིས་བསྒྲུབས་པའི་མི་རྟོག་པ། ། རང་བྱུང་འོད་གསལ་སྒྲིབ་པའི་མུན་ཆེན་ཡིན། ། དེ་ཕྱིར་རང་བྱུང་འོད་གསལ་འཆར་འདོད་ན། ། མི་རྟོག་རྐྱེན་གྱིས་མ་བསྒྲུབ་རྣལ་འབྱོར་པ། ། ཇི་ལྟར་འགའ་ཡིས་ཆུ་རླབས་ཞི་འདོད་ནས། །
འབད་པ་བྱས་ཚེ་ཕྱི་ཕྱིར་འཕེལ་བ་ལྟར། ། རྣམ་རྟོག་དགག་ཕྱིར་གཉེན་པོ་བསྟེན་ན་ཡང་། ། རྣམ་པར་དག་པའི་རྦ་རླབས་ཕྱི་ཕྱིར་གཡོ། ། གང་ཚེ་འགའ་ཡིས་རང་དགར་བཞག་པ་ན། ། ཇི་ཞིག་ལྟར་ཚེ་ཆུ་ཡི་རྦ་རླབས་ཞི། ། དེ་བཞིན་རྩོལ་མེད་ལྷུག་པར་སྐྱོང་ཤེས་ན། ། རྣམ་པར་རྟོག་པའི་རྦ་རླབས་ངང་གིས་དེངས། ། རྣམ་རྟོག་དབྱིངས་སུ་གྲོལ་བ་ཞི་གནས་སྟེ། ། སྒྲོ་འདོགས་ནང་ནས་ཆོད་པ་ལྷག་མཐོང་ཡིན། ། སྣང་སེམས་དབྱེར་མེད་འདྲེས་པ་ཟུང་འཇུག་ལམ། །
ཤེལ་སྣོད་ཆུ་ཡིས་བཀང་བ་ཇི་བཞིན་ནོ། ། གདོད་ནས་རྣམ་དག་ལྷུན་གྲུབ་དབྱིངས་འདི་ལ། ། ཉོན་མོངས་དྲི་མའི་བག་ཀྱང་བསལ་དུ་མེད། ། མི་རྟོག་གཉེན་པོའི་བག་ཀྱང་བསྐྱེད་དུ་མེད། ། དེ་ཕྱིར་གང་གི་གཉེན་པོར་གང་ཞིག་བསྒོམ། ། གང་ཚེ་རང་སེམས་སྐྱེ་མེད་དབྱིངས་ལ་གནས། ། སྤང་གཉེན་བླང་དོར་མཚན་མ་མ་མཐོང་ཞིང་། ། བསྒོམ་བྱ་སྒོམ་བྱེད་མེད་པ་དེ་ཡི་ཚེ། ། སྤང་བྱ་རང་གྲོལ་གཉེན་པོ་རང་ཤར་ཡིན། ། དང་པོ་བྱིས་ལམ་གཅོང་རོང་ཆུ་ལྟར་གཡོ། །
བར་དུ་འཕགས་ལམ་གང་གཱའི་རྒྱུན་བཞིན་དལ། ། ཐ་མ་རྒྱ་མཚོའི་འཇིངས་ལྟར་གང་གིས་ཀྱང་། ། གཡོ་བ་མེད་པ་དེ་ནི་ཀུན་མཁྱེན་ལམ། ། ལམ་གྱི་སྐབས་སོ། ། བདེ་སྟོང་དབྱེར་མེད་རོ་གཅིག་ཕྱག་རྒྱ་ཆེ། ། མཁའ་ཁྱབ་མཁའ་ལྟར་བརྗོད་མེད་ཆོས་ཀྱི་སྐུ ། ཡོན་ཏན་ལྷུན་གྲུབ་ཡིད་བཞིན་ནོར་འདྲའི་སེམས། ། དགོས་འདོད་ཀུན་འབྱུང་དབང་གི་རྒྱལ་པོ་དེ། ། སྨོན་ལམ་དབང་གིས་དག་པའི་འགྲོ་བ་ལ། ། བསོད་ནམས་བརྒྱ་ཡིས་མཚན་པའི་ལོངས་སྐུ་དང་། །
མ་དག་འགྲོ་ལ་འཁོར་བ་ཇི་སྲིད་བར། ། རང་རང་བློ་དང་འཚམས་པའི་སྤྲུལ་སྐུར་འཆར། ། སྟོབས་དང་མི་འཇིགས་གཟུངས་དང་སྤོབས་པ་སོགས། ། མཐའ་ཡས་ཡོན་ཏན་ཚོགས་ཀྱི་གཞིར་གྱུར་པ། ། འགྲོ་བའི་ཁམས་དང་བསམ་པ་ཇི་ལྟ་བར། ། འཁོར་བ་ཇི་སྲིད་འཕྲིན་ལས་ངང་གིས་འཇུག ། ཇི་ལྟར་ཉི་མ་རྟོག་མེད་ཟེར་འཕྲོས་པས། ། འཛམ་གླིང་མུན་པ་མཐའ་དག་སེལ་བ་ལྟར། ། དེ་བཞིན་ཀུན་མཁྱེན་རྣམ་རྟོག་མི་མངའ་བར། ། དམ་ཆོས་ཟེར་གྱིས་འགྲོ་བློའི་མུན་པ་སེལ། །
མཁའ་ལྡིང་བསྒྲུབས་པའི་མཆོད་སྡོང་སེམས་མེད་ཀྱང་། ། དུག་སོགས་ཞི་བའི་ལས་ལ་གཡེལ་མི་མངའ། ། དེ་བཞིན་ཀུན་མཁྱེན་རྒྱུ་བ་མི་མངའ་ཡང་། ། སྨོན་ལམ་དབང་གིས་གདུལ་བྱའི་དོན་ལ་འཇུག ། ཉི་ཟླ་ས་ལ་ལྷུང་དང་རྒྱ་མཚོ་ཡི། ། དུས་རླབས་དུས་ལས་གཡོལ་བར་གྱུར་ཀྱང་སྲིད། ། གང་ཚེ་གང་གིས་གང་ལ་ཇི་ལྟ་བར། ། འདུལ་བའི་དུས་ལས་སངས་རྒྱས་གཡོལ་མི་མངའ། ། འབྲས་བུའི་སྐབས་རྫོགས་སོ།། །། ཐེག་པ་ཆེན་པོ་བླ་ན་མེད་པའི་གཞི་ལམ་འབྲས་བུའི་ཚུལ་གསལ་བར་བྱེད་པ།
ཕྱག་རྒྱ་ཆེན་པོ་རྡོ་རྗེའི་གླུ། ། ཆོས་སྨྲ་བའི་བཙུན་པ་གཞོན་ནུ་བློ་གྲོས་ཀྱིས་སྦྱར་བའོ།། །། དགེ་ལེགས་འཕེལ་བར་གྱུར་ཅིག། ༈ །ལྟ་སྒོམ་སྤྱོད་འབྲས་རྡོ་རྗེའི་གླུ། ན་མོ་གུ་རུ་ཝེ། སྲིད་གསུམ་དྲི་ཟའི་གྲོང་ཁྱེར་ན། ། གཏད་མེད་སྒྱུ་མའི་སྐྱེས་བུར་ཞིག ། རྟག་ཆད་སྤངས་པའི་ལྟ་བ་བདེ། ། དགག་སྒྲུབ་མེད་པའི་སྤྱོད་པ་བདེ། ། འབད་རྩོལ་མེད་པའི་བསྒོམ་པ་བདེ། །
རེ་དོགས་མེད་པའི་འབྲས་བུ་བདེ། ། ལྟ་བ་རྟག་ཆད་སྤངས་པ་དེ། ། རྟེན་འབྲེལ་རང་མཚང་རིག་པ་ཡིན། ། དགག་སྒྲུབ་མེད་པའི་སྤྱོད་པ་དེ། ། བླང་དོར་རང་མཚང་རིག་པ་ཡིན། ། འབད་རྩོལ་མེད་པའི་བསྒོམ་པ་དེ། ། སྤང་གཉེན་རང་མཚང་རིག་པ་ཡིན། ། འབྲས་བུ་རེ་དོགས་མེད་པ་དེ། ། འཁོར་འདས་རང་མཚང་རིག་པ་ཡིན། ། ཅི་ཡང་མི་ཤེས་བཟོ་བོ་ཡིས། །
མཁའ་ལ་བྲིས་པའི་རི་མོ་ལ། ། དམུས་ལོང་བརྒྱ་ཕྲག་དུ་མ་ཞིག ། བསྐལ་བའི་བར་དུ་ལྟ་བ་མཚར། ། འབྲེལ་མེད་བསྒྲིགས་པའི་གྲལ་རྣམས་བཤིག ། ཡེ་ཤེས་བཟོ་བོ་བཅིངས་ཏེ་བཞག ། མ་བཏགས་ཟ་འོག་ཡུག་ཆེན་ལ། ། ཁྱེའུའི་ས་ཁ་མ་བསྟན་ཅིག ། ནམ་མཁའི་དབྱིངས་དང་སྒྱུ་མའི་མི། ། བྲག་ཆའི་སྒྲ་གསུམ་ཐོས་ན་ལེགས། ། ཞེས་པའི་རྡོ་རྗེའི་གླུ་འདི་ཡང་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །།
དགེའོ།། ༈ །ལྟ་སྒོམ་སྤྱོད་འབྲས་རྡོ་རྗེའི་གླུ། ན་མོ་གུ་རུ། གཞན་དག་ལྟ་སྒོམ་སྤྱོད་པ་དང་། ། འབྲས་བུའི་རྣམ་གཞག་ཅི་བྱེད་ཀྱང་། ། ཁོ་བོའི་ལྟ་སྒོམ་སྤྱོད་པ་དང་། ། འབྲས་བུའི་རྣམ་གཞག་འདི་ལྟར་ལགས། ། མཐར་འཛིན་དགག་བྱར་ལྟ་བ་དང་། ། མཐའ་བྲལ་བསྒྲུབ་བྱར་ལྟ་བ་ཡི། ། དགག་སྒྲུབ་ལྟ་བས་ལྟ་མཁན་འཆིང་། །
དགག་སྒྲུབ་མེད་པའི་ལྟ་བ་གཅེས། ། རྣམ་རྟོག་སྐྱེས་ཀྱི་དོགས་པ་དང་། ། མི་རྟོག་སྐྱེ་ལ་རེ་བ་ཡི། ། རེ་དོགས་བསྒོམ་པས་སྒོམ་ཆེན་འཆིང་། ། རེ་དོགས་མེད་པའི་བསྒོམ་པ་གཅེས། ། དགེ་བཅུ་བླང་བྱར་འཛིན་པ་དང་། ། མི་དགེ་དོར་བྱར་འཛིན་པ་ཡི། ། བླང་དོར་སྤྱོད་པས་སྤྱོད་མཁན་འཆིང་། ། བླང་དོར་མེད་པའི་སྤྱོད་པ་གཅེས། ། ཡོན་ཏན་ཐོབ་པར་འདོད་བ་དང་། །
ཉེས་པ་འདོར་བར་འདོད་བ་ཡི། ། དོར་ཐོབ་འབྲས་བུས་ཐོབ་མཁན་འཆིང་། ། དོར་ཐོབ་མེད་པའི་འབྲས་བུ་གཅེས། ། ཅེས་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ། ། འདིས་ཀྱང་བསྟན་པ་རིན་པོ་ཆེ་དང་འགྲོ་བ་མང་པོ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། ༈ །གཞན་སེལ་གྲུབ་པ་ཞེས་བྱ་བའི་རབ་ཏུ་བྱེད་པ་བཅོམ་ལྡན་འདས་ངག་གི་དབང་ཕྱུག་ལ་ཕྱག་འཚལ་ལོ། ། གཞན་གྱིས་བཏགས་པའི་ཕྱོགས་ངན་རྣམ་བསལ་ནས། ། གཞན་ལས་རང་གི་དངོས་པོ་ལྡོག་པའི་རྒྱུ། ། གཞན་སེལ་སྟོན་པ་དེ་ལ་ཕྱག་འཚལ་ལོ། ། གཞན་སེལ་གྲུབ་པའི་དོན་བཞིན་དབྱེ་བར་བྱ། །
དངོས་རྣམས་མ་འདྲེས་པར་ཡོད་པས། ། གཞན་གྱིས་བཏགས་པའི་སྤྱི་ཡོད་མིན། ། སྒྲུབ་བྱེད་ཚད་མ་དང་ལྡན་པའི། ། གཞན་སེལ་གྲུབ་ཕྱིར་བཤད་པར་བྱ། ། དོན་ལ་ཤེས་པའི་བྱ་བ་ནི། ། རྣམ་པ་གཉིས་ཏེ་སྒྲུབ་པ་དང་། ། རྣམ་པར་དཔྱོད་པའོ་རྟོག་མེད་ཀྱི། ། དོན་གྱི་རང་བཞིན་མྱོང་བ་དང་། ། གཞན་གྱི་རྒྱུ་ལས་ཐ་དད་པར། ། གྲུབ་ཀྱང་གཞན་དུ་སྒྲོ་འདོགས་པ། །
བསལ་ནས་ཐ་དད་བྱེད་པའོ། ། དཔེར་ན་སྒྲོ་འདོགས་སེལ་བ་ནི། ། རྣམ་དཔྱོད་བློ་ཡི་བྱ་བ་ཡིན། ། དེ་ཡང་གཞན་ཡོངས་སྤྱོད་པ་ཡི། ། དངོས་པོ་རྟོགས་པའི་ངེས་པ་དང་། ། སྒྲོ་འདོགས་འགལ་བ་ལས་ཡིན་གྱི། ། ཐུག་པ་མེད་པར་ཐལ་འགྱུར་ཕྱིར། ། ངེས་པར་སྒྲོ་འདོགས་ལ་ལྟོས་མིན། ། དགག་སྒྲུབ་བྱེད་པ་ཞུགས་པ་ན། ། དོན་ལ་འཕེལ་འགྲིབ་མི་བྱེད་ཀྱང་། །
བློ་ངོར་འཕེལ་འགྲིབ་བྱེད་པ་དེ། ། རྣམ་དཔྱོད་འབྲས་བུ་ཡིན་པར་རྟོགས། ། ཁོལ་པོ་དུ་མས་རྗེ་བོ་ཡི། ། བྱ་བ་ཐམས་ཅད་བསྒྲུབ་པ་བཞིན། ། བརྗོད་དང་རྣམ་རྟོག་དུ་མར་ཡང་། ། ཆེན་པོ་གཅིག་ལ་འཇུག་པར་འདོད། ། འདིར་ནི་སེལ་པ་རྣམ་གཉིས་སྟེ། ། མིན་དགག་དང་ནི་མེད་པའོ། ། དེ་མིན་རང་བཞིན་ལ་ལྡོག་པ། ། འབྲས་མཚུངས་པ་ཡི་དངོས་ཀུན་ལ། །
རིགས་མི་མཐུན་པ་རྣམ་གཅོད་ཙམ། ། གྲུབ་པ་གང་དེ་མེད་དགག་ཡིན། ། དེ་ཡང་དངོས་ལས་དེ་ཉིད་དང་། ། གཞན་ཞེས་བརྗོད་པར་བྱ་བ་མིན། ། དོན་རྣམས་འདྲེས་པར་ཐལ་འགྱུར་ཕྱིར། ། མེད་ཅེས་རྟོག་པའང་རིགས་མ་ཡིན། ། མ་ཡིན་དགག་པའང་རྣམ་གཉིས་སྟེ། ། བློ་དང་དོན་གྱི་དབྱེ་བའོ། ། མྱོང་བའི་སྟོབས་ལས་སྐྱེས་པ་ཡི། ། རྣམ་རྟོག་དོན་གྱི་གཟུགས་བརྙན་ཅན། །
དེ་གཅིག་གཞན་ལས་ལོག་ལྟ་བུར། ། སྣང་བ་གང་དེ་བློ་ཡི་ཡིན། ། སྒྲོ་འདོགས་རྣམ་པར་གཅོད་ཕྱིར་དང་། ། གཞན་ལས་ལོག་པར་སྣང་བའི་ཕྱིར། ། གཞན་སེལ་པ་ཞེས་བསྟན་པ་སྟེ། ། རིགས་མི་མཐུན་པ་རྣམ་གཅོད་ལ། ། ལྟོས་ནས་དེ་ནི་གཞན་དུའང་འདོད། ། གཞན་དང་མ་འདྲེས་པར་ཡོད་པའི། ། རང་བཞིན་གང་དེའང་དོན་རྣམས་ཀྱི། ། སེལ་བ་ཡིན་ཞེས་མཁས་པས་བསྟན། །
དེ་དག་རྣམས་ནི་གྲངས་བཞིན་དུ། ། གཞན་བསལ་བས་ན་སེལ་བ་ཉིད། ། ཕྱི་དང་ནང་གི་དངོས་རྣམས་ལ། ། བརྡ་འདོགས་པ་ནི་མི་སྲིད་པས། ། དམ་པའི་དོན་དུ་སྨྲ་རྣམས་ཀྱིས། ། བརྗོད་པར་བྱ་བ་ཡོད་མ་ཡིན། ། གནག་རྫིའི་བར་ལའང་གྲགས་ཕྱིར་དང་། ། ཐ་སྙད་ཆད་པར་ཐལ་འགྱུར་ཕྱིར། ། ཀུན་རྫོབ་དུ་ནི་སྒྲ་ཡི་དོན། ། མེད་ཅེས་མཁས་པ་སུ་ཞིག་སྤོང་། །
དེས་ན་ཀུན་རྫོབ་ལ་བརྟེན་ནས། ། སྒྲ་ཡི་དོན་ནི་དཔྱད་པར་བྱ། ། དངོས་དང་བཏགས་པའི་དབྱེ་བ་ཡིས། ། སྒྲ་དོན་རྣམ་པ་གཉིས་སུ་འདོད། ། འཆད་དང་འཇུག་པའི་གང་ཟག་གིས། ། སྒྲ་དོན་དངོས་དེའང་གཉིས་སུ་འགྱུར། ། སྒྲ་འདོགས་བྱེད་པའི་སྐྱེས་བུ་གང་། ། སྣང་བ་དོན་དུ་ཡོངས་དཔྱད་ནས། ། འདི་ཡིས་འདི་ཞེས་ཕྱི་རོལ་ལ། ། བརྡ་འདོགས་པར་ནི་རློམ་བྱེད་པའི། །
བརྡ་ལ་སྦྱང་བའི་འབྲས་བུ་གང་། ། སྒྲ་ལས་དོན་ལ་འཇུག་པ་ན། ། ཐོག་མེད་བག་ཆགས་གོམས་པའི་ཕྱིར། ། རང་སྣང་མཐོང་ཡང་རབ་རིབ་ཅན། ། གཉིས་ཀྱི་ཟླ་བ་མཐོང་བ་བཞིན། ། ཕྱི་རོལ་མཐོང་བའི་རློམ་པ་བསྐྱེད། ། དེས་ན་འཆད་པོ་ཉན་པོ་དག ། ཕྱི་རོལ་བརྗོད་དང་རྟོགས་སོ་ཅེས། ། དོན་གཅིག་དུ་ནི་མཚམས་སྦྱར་ནས། ། ཕྱི་རོལ་དོན་ལ་འཇུག་པར་བྱེད། །
ཡང་དག་མ་ཡིན་དོན་སྟོན་ཕྱིར། ། སྒྲ་ཀུན་ནོར་དོན་ཅན་ཡིན་ཡང་། ། ཇི་ལྟར་རྨི་ལམ་བདེན་རྫུན་བཞིན། ། དོན་ཐོབ་པ་དང་མ་ཡིན་ལས། ། ཡང་དག་ཡང་དག་མ་ཡིན་པའི། ། ཐ་སྙད་ཀྱིས་ནི་དབྱེ་བ་བྱས། ། དེས་འཇུག་པ་ཡི་གང་ཟག་ལ། ། ལྟོས་ནས་སྒྲ་དོན་ཕྱི་རོལ་ཞེས། ། བརྗོད་པ་ལ་ནི་གནོད་བྱེད་ཀྱི། ། ཚད་མ་འགའ་ཡང་ཡོད་མ་ཡིན། །
དཔྱད་ན་དེ་ཡང་འཐད་མིན་ཏེ། ། ཕྱི་རོལ་བརྗོད་པར་མངོན་རློམ་ཡང་། ། རྣམ་པར་རྟོག་པའི་གཟུགས་བརྙན་ལ། ། བརྡ་བྱས་ཕྱི་རོལ་མི་སྣང་ཕྱིར། ། དེ་ཉིད་སྒྲ་ཡི་དོན་ཡིན་ཏེ། ། སྒྲ་ལས་བྱུང་བའི་ཤེས་པ་ལ། ། སྣང་བ་གང་དེ་སྒྲ་དོན་ཡིན། ། གཞན་དུ་རྟོག་ན་ཐུག་པ་མེད། ། དེ་ཡང་རྣམ་པར་རྟོག་པ་ཡི། ། གཟུགས་བརྙན་ལས་གཞན་འཐད་མ་ཡིན། །
རྣམ་རྟོག་གདོན་གྱི་གཟུགས་བརྙན་ཅན། ། བསྐྱེད་པ་ལས་གཞན་བརྗོད་པ་ཡི། ། བྱ་བ་ཡོད་པ་མ་ཡིན་ཕྱིར། ། དེས་ན་བརྗོད་བྱ་བརྗོད་བྱེད་ཀྱི། ། དངོས་འདི་རྒྱུ་དང་འབྲས་བུའང་ཡིན། ། སྒྲ་ལས་གཟུགས་བརྙན་རྟོགས་པ་ཡི། ། ཤུགས་ཀྱིས་མེད་པ་དགག་པ་ཡང་། ། རབ་ཏུ་རྟོགས་འགྱུར་གང་གི་ཕྱིར། ། སྒྲོ་རྣམས་དངོས་སུ་རྗེས་འགྲོ་ཡི། ། འབྲས་ཅན་ལྡོག་པ་ཤུགས་ལ་རྟོགས། །
རྗེས་འགྲོ་སྟོབས་ལ་ལྟོས་ཕྱིར་རོ། ། རྒྱུད་པས་འབྲེལ་ཕྱིར་བརྗོད་པ་རྣམས། ། དོན་ལ་བསླུ་བ་མེད་པར་གནས། ། གང་ཕྱིར་མྱོང་ལས་བརྗོད་འདོད་འགྱུར། ། དེ་ཡིས་རླུང་གཡོས་དེ་ནས་ནི། ། ལྕེ་དང་རྐན་སོགས་ཕྲད་པར་འགྱུར། ། དེ་ལས་བརྗོད་པའི་ཚིག་སྐྱེའོ། ། དེས་ན་མེད་པར་དགག་པ་དང་། ། དོན་ཀྱི་སེལ་བ་རྣམ་གཉིས་ཀྱང་། ། ཉེ་བར་བཏགས་ནས་སྒྲ་དོན་དུ། །
བརྗོད་པ་ལ་ནི་གནོད་པ་མེད། ། གཅིག་ལ་དུ་མ་མི་སྲིད་ཅིང་། ། དུ་མ་གཅིག་ཏུ་མ་འདྲེས་ཕྱིར། ། སྤྱི་དང་གཞི་མཐུན་ལ་སོགས་པའི། ། ཐ་སྙད་དམ་པའི་དོན་དུ་མེད། ། བག་ཆགས་བརྟན་ལས་བྱུང་བ་ཡི། ། ཤེས་ལ་དེ་ལྟར་སྣང་ཕྱིར་དང་། ། དོན་ཐོབ་པ་ཡི་འབྲས་ཅན་ཕྱིར། ། མེད་ཅེས་བསྙོན་པ་རིགས་མ་ཡིན། ། རང་བཞིན་ཐ་དད་དོན་རྣམས་ལ། །
འབྲས་བུ་མཚུངས་པར་མཐོང་བའི་ཕྱིར། ། བློ་ཡིས་གཅིག་ཏུ་སྒྲོ་བཏགས་ནས། ། འཇིག་རྟེན་སྤྱི་ཡི་ཐ་སྙད་སྦྱོར། ། སྣམ་ཁྲ་ཉེ་བའི་ནོར་བུ་བཞིན། ། དངོས་གཅིག་རང་བཞིན་སྣ་ཚོགས་སུ། ། སྣང་བ་ཅན་འདི་ཡོད་པས་ན། ། གཞི་མཐུན་ལ་སོགས་ཐ་སྙད་བྱེད། ། ཕྱི་རོལ་དོན་ཡོད་མེད་ཀྱང་བླ། ། སྒྲ་རྣམས་བརྗོད་འདོད་ལ་བརྟེན་པ། ། སྨྲ་བ་པོ་ཡི་བསམ་པའི་དོན། །
ཉན་པ་པོ་ལ་གསལ་བར་བྱེད། ། གང་གི་རྣམ་དཔྱོད་འོད་སྟོང་ལྡན་པ་ཡི། ། རྣམ་དག་རིགས་ལམ་སྦྲང་རྩི་འབྱུང་བའི་གཞི། ། གཞན་སེམས་འདབ་རྒྱའི་ཟེ་འབྲུ་གསལ་བ་ལ། ། བློ་གསལ་རྐང་དྲུག་ལྡན་རྣམས་ཡིད་རང་བྱོས། ། གཞན་གྱིས་འབད་ཀྱང་རྟོགས་པར་དཀའ་བའི་རིམས་པའི་ལམ། ། གཞན་སེལ་བཤད་ལས་བདག་གིས་དགེ་བ་གང་ཐོབ་དེས། ། གཞན་དོན་མཐར་ཕྱིན་རང་དོན་རེ་བ་མེད་པའི་གནས། ། གཞན་ཕན་གསུང་བ་ཐུབ་པའི་དབང་པོར་བདག་གྱུར་ཅིག ། གཞན་སེལ་གྲུབ་པ་ཞེས་བྱའི་རབ་ཏུ་བྱེད་པ་འདི་ནི་བྱང་ཕྱོགས་གྱི་མཁས་པ་ཆེན་པོ།
ཉ་དཔོན་ཀུན་དགའ་དཔལ་ལ་སོགས་པ་ཡོངས་འཛིན་དམ་པ་རྣམས་གྱི་བཀའ་དྲིན་ལས། རང་དང་གཞན་གྱི་གྲུབ་པའི་མཐའ་ལ་བློའི་སྣང་བཅུད་རྒྱས་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བ་རྫོགས་སོ།། །། PAGE * MERGEFORMAT 10 རེད་མདའ་བ། གསུང་འབུམ་ཐོར་བུ་ལས་ཚིགས་བཅད་ཀྱི་ཚོགས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
