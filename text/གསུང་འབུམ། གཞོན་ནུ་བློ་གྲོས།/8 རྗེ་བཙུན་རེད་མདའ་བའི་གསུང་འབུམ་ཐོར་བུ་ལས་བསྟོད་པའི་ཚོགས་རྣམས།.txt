གསུང་འབུམ། གཞོན་ནུ་བློ་གྲོས།
པོད ༨
རྗེ་བཙུན་རེད་མདའ་བའི་གསུང་འབུམ་ཐོར་བུ་ལས་བསྟོད་པའི་ཚོགས་རྣམས།
༄༅། །རྗེ་བཙུན་རེད་མདའ་བའི་གསུང་འབུམ་ཐོར་བུ་ལས་བསྟོད་པའི་ཚོགས་རྣམས་བཞུགས་སོ།། ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་ལ་ཕྱག་འཚལ་ལོ། ། གང་གིས་བསོད་ནམས་ཡོངས་སུ་རྫོགས་གྱུར་པས། ། སྐྱོན་རྣམས་རྒྱུ་དང་བཅས་པ་རིང་སྤངས་ཤིང་། ། ཡོན་ཏན་ཐམས་ཅད་ཡོངས་སུ་རྫོགས་གྱུར་པ། ། འགྲོ་བའི་བླ་མའི་ཞབས་ལ་ཕྱག་འཚལ་ལོ། ། གང་གི་དྲིན་གྱིས་ལྟ་བའི་འཆིང་བ་ཀུན། ། རྣམ་པར་བཀྲོལ་ནས་བདེ་ཆེན་ལམ་སྟོན་ཅིང་། ། སྲིད་དང་ཞི་བའི་འཇིགས་པ་ཀུན་སྐྱོབ་པ། ། འདྲེན་མཆོག་བླ་མའི་ཞབས་ལ་ཕྱག་འཚལ་ལོ། །
གནས་གསུམ་གཞལ་བྱའི་ལྷ་ལམ་ཡངས་པ་ལ། ། ལུང་རིགས་སྣང་བའི་འོད་སྟོང་རབ་བཀྱེས་ནས། ། བདེ་གཤེགས་བསྟན་པའི་ཚལ་བརྒྱ་འབྱེད་བྱེད་པའི། ། བློ་གྲོས་སྔོན་མེད་ཉི་མ་དེ་ལ་འདུད། ། རྒྱལ་བའི་གསུང་རབ་རྒྱ་མཚོ་ལེགས་བསྲུབས་ལས། ། ལེགས་བྱུང་མན་ངག་ནོར་བུའི་རིན་ཆེན་འཕྲེང་། ། བཤེས་གཉེན་མཆོག་གིས་ལེགས་པར་གསུངས་པ་རྣམས། ། ཚུལ་བཞིན་བསྟན་གྱི་ཚུལ་བཞིན་ཕྱེ་བ་ལ། ། སྐལ་བཟང་བློ་གྲོས་ལྡན་རྣམས་ཡིད་རང་བྱོས། ། དེ་ལ་ཚུལ་ནི་འདི་ཡིན་ཏེ།
རབ་འབྱམས་ལེགས་པར་སྤྱོད་པ་ལས་འོངས་པའི། ། རྣམ་འགྲེལ་མཛད་དང་ཐོར་བུར་བཀའ་བསྩལ་ནི། ། དམ་པའི་ཡུལ་ལ་རབ་བསྔགས་བརྗོད་པ་དང་། ། ཉིད་ཀྱི་མཛད་པ་དྲི་མེད་ཚུལ་བསྟན་དང་། ། སྤྱི་དང་གསལ་བའི་བྱེ་བ་མཐའ་ཡས་ཀྱི། ། དགོངས་འགྲེལ་གཞུང་དོན་སྙིང་པོའི་ཚོགས་བསྟན་དང་། ། ཐུབ་བསྟན་དྲི་མར་བྱས་འདི་མ་བཟོད་པར། ། བསྟན་དང་བསྟན་པའི་ཚོགས་ལ་སྤྲིངས་པ་དང་། ། ཐ་དད་ཡོད་ཀྱི་མུན་པ་རྣམ་བསལ་ཕྱིར། ། དྲིས་པའི་ལན་དང་ཕན་འདོམས་གདམས་ཚོགས་དང་། །
རྒྱལ་བའི་བསྟན་ལ་གཅེས་པར་ལེགས་བཟུང་ཕྱིར། ། རིགས་དང་མི་རིགས་ཚུལ་བཞིན་རྣམ་ཕྱེ་ནས། ། སྨྲ་བའི་ཁྱུ་མཆོག་གཞུང་བཟང་འཇུག་པའི་གྲུ། ། རྣམ་བཤད་རིགས་པའི་རྣམ་འགྲེལ་མཛད་རྣམས་ཀྱིས། ། འདི་དོན་ཡང་དག་བསྡུས་པས་རིག་པར་བྱ། ། འདིར་བདེ་བར་གཤེགས་པའི་གསུང་རབ་རིན་པོ་ཆེ་ནི། དགེ་ལེགས་ཐམས་ཅད་ཀྱི་འབྱུང་གནས། ཉེས་པ་ཐམས་ཅད་ཀྱི་རྩ་བ་དྲུངས་འབྱིན་པ། འཕགས་པའི་གང་ཟག་ཐམས་ཅད་ཀྱི་བགྲོད་པ་གཅིག་པའི་ལམ། ལྷ་དང་བཅས་པའི་འཇིག་རྟེན་ཐམས་ཅད་ལ་ཡང་དག་པར་སྣང་བ་སྐྱེད་པའི་ཤེས་རབ་ཀྱི་སྒྲོན་མེ་ཆེན་པོ་ཉིད་ཡིན་ལ།
དེ་ལ་འཇུག་པ་ཡང་གཞན་ལ་དྲིང་མི་འཇོག་པར་གཞུང་བརྒྱ་འབྱེད་པའི་ཚུལ་རྗེ་བཙུན་ཉིད་ཀྱི་གསུང་འདི་དག་གིས་ལེགས་པར་རྟོགས་པར་འགྱུར་བ་དེ་བས་ན་བློ་གྲོས་དང་ལྡན་ཞིང་གཟུ་བོར་གནས་པའི་ཐར་འདོད་ཅན་གང་ཞིག་ཅིའི་ཕྱིར་མི་འཇུག་སྟེ། ཚུལ་འདི་ལ་འཇུག་པར་རིགས་སོ། ། དེ་ལ་ཡང་ཡུལ་དམ་པ་ལ་བསྔགས་པ་བརྗོད་པ་སོགས་བདུན་ཡོད་པ་ལ། དང་པོ་ལ་གསོལ་བ་འདེབས་པ་དང་། བསྟོད་པའི་ཚོགས་གཉིས་ཀྱི་དང་པོ་ནི། ༈། །ལྟ་ཁྲིད་བརྒྱུད་པའི་གསོལ་འདེབས། ། ན་མོ་གུ་རུ། ཆོས་སྐུ་སྤྲོས་བྲལ་གྱི་ཕོ་བྲང་དུ། ། སྐྱོབ་པ་ཤཱཀྱའི་རྒྱལ་པོ་ལ་གསོལ་བ་འདེབས། ། ཀུན་རྫོབ་སེམས་བསྐྱེད་ཀྱི་སྐབས་སུ་་་་་མ་རྣམས་བདེ་བ་དང་ལྡན་པར་བྱིན་གྱིས་རློབས།
འགྲོ་རྣམས་སྡུག་བསྔལ་དང་བྲལ་བར་བྱིན་གྱིས་རློབས། བྱམས་པ་དང་སྙིང་རྗེ་འབྱོངས་བར་བྱིན་གྱིས་རློབས། དོན་དམ་སེམས་བསྐྱེད་ཀྱི་སྐབས་སུ་་་་་་ཡུལ་སྒྱུ་མར་རྟོགས་པར་བྱིན་གྱིས་རློབས། སེམས་སྐྱེ་མེད་དུ་རྟོགས་པར་བྱིན་གྱིས་རློབས། ཟུང་འཇུག་གནས་ལུགས་རྟོགས་པར་བྱིན་གྱིས་རློབས། དེ་བཞིན་ཏུ་འོག་མ་རྣམས་ལ་ཡང་སྦྱར་རོ༞ ཟུང་འཇུག་བདེ་ཆེན་གྱི་ཕོ་བྲང་དུ། ། བྱང་སེམས་བློ་གྲོས་རིན་ཆེན་ལ་གསོལ་བ་འདེབས། ། ཆོས་དབྱིངས་ཀུན་འགྲོའི་ཕོ་བྲང་དུ། ། དཔལ་མགོན་འཕགས་པ་ཀླུ་སྒྲུབ་ལ་གསོལ་བ་འདེབས། ། མཁའ་མཉམ་སྤྲོས་བྲལ་གྱི་ཕོ་བྲང་དུ། །
རྒྱལ་སྲས་ཨརྻ་དེ་བ་ལ་གསོལ་བ་འདེབས། ། མཐའ་བཞི་བརྗོད་བྲལ་གྱི་ཕོ་བྲང་དུ། ། དཔལ་ལྡན་ཟླ་བ་གྲགས་པ་ལ་གསོལ་བ་འདེབས། ། སྣང་སྟོང་སྒྱུ་མའི་ཕོ་བྲང་དུ། ། རྒྱ་བོད་བརྒྱུད་པའི་བླ་མ་ལ་གསོལ་བ་འདེབས། ། འཇིག་མེད་ཕྱོགས་བྲལ་གྱི་ཕོ་བྲང་དུ། ། དྲིན་ཅན་རྩ་བའི་བླ་མ་ལགསོལ་བ་འདེབས། ། མ་རྣམས་བདེ་བ་དང་ལྡན་པར་བྱིན་གྱིས་རློབས། འགྲོ་རྣམས་སྡུག་བསྔལ་དང་བྲལ་བར༞ བྱམས་དང་སྙིང་རྗེ་འབྱོངས་པར༞ ཡུལ་སྣང་སྒྱུ་མར་རྟོགས་པར༞ སེམས་སྐྱེ་མེད་དུ་རྟོགས་པར༞ ཟུང་འཇུག་གནས་ལུགས་རྟོགས་པར་བྱིན་གྱིས་རློབས། ། མ་རྣམས་ཅེས་སོགས་ཀྱི་ཚིག་རྐང་དང་པོ་གསུམ་ཀུན་རྫོབ་བྱང་ཆུབ་ཀྱི་སེམས་སྦྱོང་གི་ཁྲིད་ཀྱི་སྐབས་དང་།
ཡུལ་སྒྱུ་མར་རྟོགས་པར་ཅེས་སོགས་ཚིག་རྐང་ཕྱི་མ་གསུམ་དོན་དམ་བྱང་ཆུབ་ཀྱི་སེམས་སྦྱོང་གི་ཁྲིད་ཀྱི་སྐབས་སུ་སྦྱར་རོ། གཅིག་ལ་གཅིག་བརྒྱུད་པའི་རིམ་པ་ནི། ཟླ་བ་གྲགས་པ་ནས། རིག་པའི་ཁུ་བྱུག་ཆེ་ཆུང་། ཀུ་སཱ་ལི། ཐང་བྷི་ཧ་ར། བྱང་སེམས་ཟླ་བ་རྒྱལ་མཚན། རྗེ་ལུང་པ་འོད་ཟེར་གྲགས་པ། སྤྱི་བོ་བ་གྲགས་པ་འོད་ཟེར། སྤྱི་བོ་ལྷས་པ་བྱང་ཆུབ་འོད།
དཔལ་ལྡན་གྲོ་མོ་ཆེ་བ། རྩེ་འདུལ་བ་འཛིན་པ། བདེ་བ་ཅན་པ་ཤཱཀྱ་བྱང་ཆུབ། མཁན་ཆེན་ཀུན་དགའ་རྒྱལ་མཚན། མཁན་ཆེན་བྱང་ཆུབ་སེང་གེ མཁན་ཆེན་ཀུན་དགའ་དཔལ། མཁས་གྲུབ་ཆེན་པོ་གཞོན་ནུ་བློ་གྲོས་སོ།། ༈ །གསང་འདུས་རིམ་ལྔ་བརྒྱུད་པའི་གསོལ་འདེབས་ནི། དབང་ཕྱུག་བརྒྱད་ལྡན་རྒྱལ་བ་རྡོ་རྗེ་འཆང་། ། ས་བཅུའི་དབང་ཕྱུག་བློ་གྲོས་རིན་ཆེན་ཞབས། །
ཐེག་མཆོག་བསྟན་པའི་ཉིན་བྱེད་ཀླུ་སྒྲུབ་མགོན། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། ། ཅེས་པའི་ཚིག་རྐང་ཐ་མ་གཉིས་ཀུན་ལ་སྦྱར་རོ། ། གྲུབ་པའི་སར་གནས་རྣལ་འབྱོར་མ་ཏང་གི ། འཛམ་གླིང་གྲུབ་པའི་སྐྱེས་མཆོག་ཏེ་ལོ་པ། ། གནས་ལྔ་རིག་པའི་པཎ་ཆེན་ནཱ་རོ་པ། ། སྐད་གཉིས་སྨྲ་བའི་དབང་པོ་ལྷོ་བྲག་པ། ། རྣམ་མང་རྒྱུད་སྡེའི་མངའ་བདག་མཚུར་སྟོན་དབང་། ། སྔགས་འཆང་རིག་པ་འཛིན་པའི་འཁོན་སྟོན་ཞབས། །
རིམ་གཉིས་ཟབ་མོའི་རྣལ་འབྱོར་བྱ་ཁང་པ། ། བསྐྱེད་རིམ་ལམ་ལ་མངའ་བརྙེས་ཐུར་ལྷ་པ། ། ལམ་ཟབ་ཐུགས་སུ་ཆུད་པའི་ཐང་པེ་བ། ། དངོས་འཛིན་འཁྲུལ་པ་ཞིག་པའི་གསེར་སྡིངས་པ། ། འོད་གསལ་རྒྱུན་ཆད་མེད་པའི་ཆོས་སྐུ་བ། ། རྒྱུད་དང་མན་ངག་གཏེར་ཆེན་འཕགས་འོད་པ། ། གངས་ཅན་བསྟན་པའི་སྲོག་ཤིང་བུ་སྟོན་ཞབས། ། ལྔ་རིག་ཡོངས་རྫོགས་པཎ་ཆེན་རྩེ་མོའི་ཞབས། ། སྡེ་སྣོད་ཆོས་ཀྱི་སྤྱན་ལྡན་གྲགས་པའི་ཞབས། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། །
བརྒྱུད་པ་འཛིན་ནོ་རྣམས་ཐར་བྱིན་གྱིས་རློབས། ། མཁྱེན་པའི་ཡེ་ཤེས་རྒྱ་མཚོའི་ཕ་རོལ་སོན། ། བརྩེ་བའི་ཐུགས་རྗེ་འགྲོ་རྣམས་བུ་བཞིན་དགོངས། ། མཁས་གྲུབ་ཆེན་པོ་ཆོས་རྗེ་རིན་པོ་ཆེ། ། གསོལ་བ༞ བརྒྱུད་པ༞ དཔལ་གསང་བ་འདུས་པའི་རིམ་ལྔའི་བརྒྱུད་པའི་གསོལ་འདེབས་འདི་ནི་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །། དགེ་ལེགས་སུ་གྱུར་ཅིག བདེན་གཉིས་དྲིས་ལན་ལས་བྱུང་བ། གཉིས་པ་བསྟོད་པའི་ཚོགས་ནི། དོན་གཉིས་ཕུན་ཚོགས་རྫོགས་པའི་སངས་རྒྱས་དང་། ། གང་ཞིག་གང་གིས་ཆགས་བྲལ་དམ་པའི་ཆོས། །
ཇི་ལྟ་ཇི་སྙེད་མཁྱེན་པ་འཕགས་པའི་ཚོགས། ། བསླུ་མེད་དཀོན་མཆོག་གསུམ་ལ་ཕྱག་འཚལ་ལོ། ། ཐེག་པ་ཆེན་པོ་དབུ་མ་ལུགས་ཀྱི་གཞི་ལམ་འབྲས་གསུམ་དུ་འབྱུང་བ་་་་་ཚོགས་གཉིས་མཐར་ཕྱིན་རྫོགས་པའི་སངས་རྒྱས་དང་། ། རྣམ་དག་བདེན་གཉིས་ཆགས་བྲལ་དམ་པའི་ཆོས། ། མཁྱེན་པ་གཉིས་ལྡན་འཕགས་པའི་དགེ་འདུན་ཏེ། ། བླ་མེད་དཀོན་མཆོག་གསུམ་ལ་ཕྱག་འཚལ་ལོ། ། དབུ་མའི་སྟོང་ཐུན་བཀའ་འགྲེལ་དུ་འབྱུང་བ་་་་་གང་ལ་བརྟེན་ནས་ལུས་ཅན་མ་ལུས་པ། ། སྲིད་དང་ཞི་བའི་རྒུད་པ་ལས་སྐྱོབ་ཅིང་། ། མཐོ་རིས་ཐར་པའི་དཔལ་ལ་ལེགས་སྦྱོར་བའི། ། བླ་མེད་དཀོན་མཆོག་གསུམ་ལ་ཕྱག་འཚལ་ལོ། །
ཡུལ་གྱི་རྣམ་བཤད་དུའོ།་་་་་ ཕ་མཐར་སོན་པའི་མཁྱེན་ལྡན་བདེ་གཤེགས་དང་། ། ཕ་མཐའ་ཡས་པ་དེ་གསུང་དམ་པའི་ཆོས། ། ཕས་རྒོལ་བདུད་ལས་རྒྱལ་བ་སློབ་མའི་ཚོགས། ། ཕ་རོལ་རྒོལ་བ་རྣམས་ལ་ཕྱག་འཚལ་ལོ། ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་བསྟོད་པ།་་་་་ དབེན་པའི་ས་དགའ་བའི་གཏམ་བརྗོད་པའོ། ། གང་ལ་ཉེས་པ་རྡུལ་ཙམ་མི་མངའ་ཞིང་། ། རྨད་བྱུང་ཡོན་ཏན་དཔལ་གྱིས་རབ་བརྗིད་པས། ། སྙན་པའི་བ་དན་འཇིག་རྟེན་གསུམ་ན་གཡོ། །
ཐུབ་དབང་ལྷའི་ལྷ་ལ་ཕྱག་འཚལ་ལོ། ། གང་གི་ཞབས་པད་ལྷ་དབང་ཚངས་པ་སོགས། ། འཇིག་རྟེན་དྲེགས་ལྡན་གཙུག་གིས་གུས་བསྟེན་པ། ། འགྲོ་བའི་བླ་མ་འཇིག་རྟེན་གསུམ་གྱི་མགོན། ། སྐྱོབ་པ་ཤཱཀྱའི་གཙོ་ལ་ཕྱག་འཚལ་ལོ། ། སྤྲོས་བྲལ་ཆོས་སྐུའི་དབྱིངས་ལས་མ་གཡོས་ཀྱང་། ། བསོད་ནམས་བརྒྱ་ཡིས་མཚན་པའི་གཟུགས་ཀྱི་སྐུ། ། ཐུགས་རྗེའི་རྒྱུ་མཐུན་འགྲོ་བའི་དཔལ་དུ་ཤར། ། གདུལ་བྱའི་རེ་སྐོང་ཉི་མའི་གཉེན་ལ་འདུད། ། བདག་དང་གཞན་དང་གཉིས་དང་རྒྱུ་མེད་ལས། །
དངོས་རྣམས་སྐྱེ་བར་འགྱུར་བ་མ་ཡིན་ཞེས། ། གང་གི་ཐུགས་རྗེས་མཐའ་བྲལ་དབུ་མའི་ལམ། ། འཇིགས་མེད་སེང་གེའི་ང་རོ་ཆེར་བསྒྲགས་པས། ། ལྟ་ངན་རི་དྭགས་མཐའ་དག་སྐྲག་མཛད་ནས། ། སྐྱེ་དགུ་རྣམས་ལ་ལེགས་པའི་ལམ་སྟོན་པ། ། བུ་རམ་ཤིང་པའི་རིང་ལུགས་བླ་ན་མེད། ། སྟོན་པ་གོའུ་ཏ་མ་ལ་ཕྱག་འཚལ། ། མཁྱེན་པའི་འདབ་བརྒྱ་ཐུགས་རྗེའི་ཟེའུ་འབྲུས་མཛེས། ། དམ་ཆོས་བཅུད་འཛིན་འཕྲིན་ལས་དྲི་བསུང་ཅན། ། སྐལ་བཟང་རྐང་དྲུག་ལྡན་རྣམས་ཉེར་འཚོའི་གཞི། །
ཐུབ་དབང་ཉི་མའི་གཉེན་གྱུར་ལ་ཕྱག་འཚལ། ། གང་གི་་་་་་མངོན་བཏུས་ཀྱི་རྣམ་བཤད་དུའོ་ཞབས་པད་ལྷ་དབང་ཚངས་པ་དང་། ། གཙུག་ན་ཟླ་བ་གླང་པོའི་གདོང་ལྡན་སོགས། ། འཇིག་རྟེན་དྲེགས་ལྡན་གཙུག་གིས་གུས་བསྟེན་པ། ། བཅོམ་ལྡན་ལྷའི་ལྷ་ལ་ཕྱག་འཚལ་ལོ། ། གང་གི་་་་་་མངོན་བཏུས་ཀྱི་ལེགས་བཤད་ནོར་འཕྲེང་དུའོ་དམིགས་མེད་བྱམས་པའི་མདའ་ཆེན་གྱིས། ། འཇིགས་པའི་སྒྲ་སྒྲོག་མི་སྡུག་གཟུགས་འཆང་བ། ། ཁྲི་ཕྲག་བཅུ་གཉིས་མེ་ཏོག་མདའ་ཅན་དཔུང་། ། འཇོམས་མཛད་ཐུབ་ཆེན་དཔའ་བོ་ལ་ཕྱག་འཚལ། །་་་་་ དུས་འཁོར་ཀྱི་འཕྲོས་ལན་དུའོ།
རྨད་བྱུང་ཡོན་ཏན་ཚོགས་ཀྱི་གཏེར་གྱུར་པ། ། ཚངས་དང་ལྷ་དབང་གྲུབ་པའི་ཅོད་པན་གྱིས། གང་གི་ཞབས་རྡུལ་རྙོག་པ་མེད་བསྟེན་པ། ། སྟོན་པ་གོའུ་ཏམ་དེ་ལ་ཕྱག་འཚལ་ལོ། ། དགེ་བཤེས་ཤེས་རབ་གྲགས་ཀྱིས་དྲིས་ལན་དུའོ་་་་་་ཀུན་ལ་བུ་ལྟར་བརྩེ་བའི་ཐུགས་མངའ་བའི། ། བྱམས་པའི་མཚོན་གྱིས་དྲེགས་པའི་དཔུང་བཅོམ་སྟེ། ། སྟོང་གསུམ་མི་མཇེད་ཞིང་གི་དཔལ་གྱུར་པའི། ། ཤཱཀྱའི་རྒྱལ་པོ་དེ་ལ་ཕྱག་འཚལ་ལོ། ། སྲིད་སྒྲུབ་་་་་་ཐེག་གསུམ་འཕགས་པའི་རྟོགས་བརྗོད་དུའོ། ། དགའ་བྱེད་གསེར་གྱི་མངལ་ལྡན་དང་། །
འཕྲོག་བྱེད་མིག་སྟོང་ལྡན་པའི་ཅོད་པན་གྱི། ། འོད་ཀྱིས་གང་གི་ཞབས་རྡུལ་གསལ་བྱས་པ། ། སྲིད་གསུམ་བླ་མ་ཤཱཀྱའི་རྒྱལ་པོར་འདུད། ། ཡོན་་་་་་འདུལ་བའི་རྣམ་བཤད་དུའོ། ། ཏན་ལྷུན་གྲུབ་མཚན་དཔེའི་གཟི་འོད་ཅན། ། འགྲོ་བའི་རེ་སྐོང་ཕྲིན་ལས་བཟང་པོའི་གཏེར། ། འཕགས་མཆོག་ཀླུ་དབང་གཙུག་གིས་གུས་བསྟེན་པ། ། ཐུབ་དབང་དབང་གི་རྒྱལ་པོ་དེ་ལ་འདུད། ། ཚོགས་་་་་་ཚད་མའི་རྣམ་བཤད་ཆུང་བར་འབྱུང་བའོ་གཉིས་ཆུ་གཏེར་འཇིང་ལས་ལེགས་འཁྲུངས་ཤིང་། ། རྣམ་དག་འཕྲིན་ལས་གདུལ་བྱའི་བང་རིམ་ཅན། །
གདུལ་བྱ་༼མ་དཔེ་བརྒྱབ་མདུན་གཉིས་མེད་པའི་དོག་པ༽ལྟ་བའི་འཐིབས་པོ་རྣམ་བསལ་ནས། ། ཆོས་ཀྱི་དེ་ཉིད་ཡང་དག་སྟོན་མཛད་པ། ། ཐུབ་དབང་གསེར་རི་དེ་ལ་ཕྱག་འཚལ་ལོ། ། གང་གི་ཚད་མེད་ཐུགས་རྗེས་རབ་དགོངས་ནས། ། དག་པའི་ཞིང་དང་དག་པའི་གདུལ་བྱ་སྤངས། ། མ་དག་ཞིང་དང་མ་དག་འགྲོ་ལ་གཟིགས། ། སྐྱོབ་པ་མཉམ་མེད་ཤཱཀྱའི་རྒྱལ་པོར་འདུད། ། གང་་་་་་བླ་མ་འོད་ཟེར་རྒྱལ་མཚན་གྱི་དྲི་བར། གི་ཞབས་རྡུལ་འཕྲོག་བྱེད་དབྱིག་གི་གཉེན། ། གཙུག་ན་ཟླ་བ་འཆི་མེད་ལྷའི་དགྲ། །
གྲུབ་པ་རིག་འཛིན་ཚོགས་ཀྱིས་གུས་བསྟེན་པའི། ། སྨྲ་བའི་ཉི་མ་ཐུབ་དབང་ལ་ཕྱག་འཚལ། ། གང་གིས་་་་་་དབུ་མ་རྩ་ཤེའི་རྣམ་བཤད་དུ། རྟེན་འབྱུང་སྐྱེ་འགག་འགྲོ་འོང་སོགས། ། སྤྲོས་པ་ཉེར་ཞི་མྱ་ངན་འདས་པའི་ཚུལ། ། མཁྱེན་པའི་ཡེ་ཤེས་སྐད་ཅིག་གིས་གཟིགས་ནས། ། ཐུགས་རྗེས་གཞན་ལ་སྟོན་པ་དེ་ལ་འདུད། ། ཤེས་དང་ཤེས་བྱའི་སྤྲོས་པ་མི་མངའ་ཡང་། ། དབུ་མ་བཞི་བརྒྱ་པའི་རྣམ་བཤད་དུ་་་་་ཤེས་བྱའི་དངོས་ཀུན་མ་ལུས་གསལ་ལེར་མཁྱེན། ། མཁའ་ལྟར་བརྗོད་མེད་སྤྲོས་པ་ཀུན་བྲལ་ཡང་། །
འཕྲིན་ལས་རྒྱུན་ཆད་མེད་པ་དེ་ལ་འདུད། ། དབུ་མ་འཇུག་པའི་རྣམ་བཤད་དུ་་་་་་ཡེ་ཤེས་ལུས་གྲིམས་ཏིང་འཛིན་སྟོབས་ཀྱིས་རྩེན། ། ཉོན་མོངས་གཡུལ་ངོ་བཟློག་པའི་དགྲ་ཐབས་མཁས། ། བྱམས་སོགས་ཚད་མེད་བཞིའི་དཔུང་ཚོགས་ཅན། ། ཐུབ་ཆེན་དཔའ་བོ་དེ་ལ་ཕྱག་འཚལ་ལོ། ། གང་་་་་་ཡུམ་གྱི་རྒྱན་ལ་འཇུག་པའི་སྒོ་རིན་ཆེན་ཕྲེང་བར། གི་རྣམ་དཔྱོད་འོད་ཟེར་ཕྲ་མོས་ཀྱང་། ། གསུང་རབ་དགོས་དོན་གེ་སར་སྙིང་པོ་ཅན། ། གདུལ་བྱའི་བློ་གྲོས་འདབ་བརྒྱ་རྒྱས་བྱེད་པ། ། དཔལ་ལྡན་སྨྲ་བའི་ཉི་མ་དེ་ལ་འདུད། །
སྲིད་དང་་་་་་ཡུམ་གྱི་རྒྱན་རྣམ་བཤད་ཆེ་བར་འབྱུང་བའོ། ། ཞི་བའི་མཐའ་ལ་མི་གནས་ཀྱང་། ། སྲིད་ཞིའི་ཕུན་ཚོགས་མ་ལུས་འབྱུང་བའི་གཞི། ། རྒྱལ་བ་སྲས་བཅས་སྐྱེད་བྱེད་བྱམས་པའི་ཡུམ། ། ཡུམ་མཆོག་ཤེས་རབ་ཕ་རོལ་ཕྱིན་ཕྱག་འཚལ། ། བཅོམ་ལྡན་འདས་རྒྱལ་བ་མི་ཕམ་པ་ཐུགས་རྗེ་ཆེན་པོ་དང་ལྡན་པ་ལ་བསྟོད་པ་ཐེག་པ་ཆེན་པོ་རྒྱུད་བླ་མའི་རྣམ་བཤད་དུའོ།། །། ཁམས་གསུམ་ཆབ་སྲིད་སྐྱོང་བའི་རྒྱལ་ཐབས་མཁས། ། བདེ་བཤེགས་སྲས་ཀྱི་གཙོ་བོར་དབང་བསྐུར་བརྙེས། ། སྲིད་དང་ཞི་བའི་དགྲ་ལས་རྣམ་རྒྱལ་བ། ། མི་ཕམ་མགོན་པོའི་ཞབས་ལ་རྟག་ཕྱག་འཚལ། །
ཤེས་རབ་་་་་་མངོན་བཏུས་ཀྱི་རྣམ་བཤད་དུའོ། ། ཆེན་པོས་སྲིད་པའི་ཕ་མཐར་སོན། ། སྙིང་རྗེ་ཆེན་པོས་ཞི་བའི་མཐའ་ལས་བརྒལ། ། སྲིད་དང་ཞི་བའི་དགྲ་ལས་རྣམ་རྒྱལ་བའི། ། མི་ཕམ་རྒྱལ་བའི་སྲས་ལ་བདག་ཕྱག་འཚལ། ། བྱམས་་་་་་ཡུམ་གྱི་རྣམ་བཤད་དུ་འབྱུང་བའོ། ། པའི་ཆུ་བ་སྙིང་རྗེའི་རྩ་བ་ཅན། ། དགའ་བའི་མེ་ཏོག་བཏང་སྙོམས་ཟེའུ་འབྲུས་མཛེས། ། རྩོལ་མེད་འཕྲིན་ལས་བཟང་པོའི་དྲི་བསུང་ཅན། ། མི་ཕམ་ཡང་དག་ཞུགས་པ་བདག་ལ་སྩོལ། །
མཁྱེན་་་་་་འཕགས་པ་ཀླུ་གྲུབ་ཀྱི་བསྟོད་པ་བདེན་གཉིས་དྲིས་ལན་ལས་བྱུང་བའོ། ། པའི་ཟེར་གྱིས་མཐར་ལྟའི་མུན་པ་འཇོམས། ། ཐུགས་རྗེའི་འོད་སྟོང་གདུལ་བྱའི་གླིང་ལ་འབབ། ། ཐུབ་པས་ལུང་བསྟན་འཛམ་གླིང་རྒྱན་གྱི་གཙོ། ། སྨྲ་བའི་དམ་པ་ཀླུ་སྒྲུབ་ལ་ཕྱག་འཚལ། ། མཐའ་་་་་་འཇུག་པའི་རྣམ་བཤད་དུའོ། ། གཉིས་སྤངས་པའི་ཆུ་གཏེར་འཇིང་ལ་གནས། ། བྱང་ཆུབ་ཡན་ལག་བདུན་གྱི་གདེངས་ཀས་བརྗིད། ། གསུང་རབ་རིན་ཆེན་གླིང་ལ་དབང་བསྒྱུར་བ། ། ཀླུ་སྒྲུབ་ཀླུའི་དབང་པོས་བདག་སྐྱོངས་ཤིག །
དེའི་གཞུང་ལུགས་རབ་དཀར་ཀུན་དའི་ཚལ། ། གང་གི་བློ་གྲོས་ཟེར་གྱིས་རྣམ་འབྱེད་ཅིང་། ། ཐུབ་བསྟན་གླིང་བཞི་གསལ་བའི་འོད་དཀར་ཅན། ། དཔལ་ལྡན་ཟླ་བའི་ཞབས་ལ་གུས་ཕྱག་འཚལ། ། མཐར་་་་་་རྒྱུད་བླའི་རྣམ་བཤད་དུའོ། ། ལྟའི་རི་བོ་ལྷུན་སྟུག་ལ་གནས་གཞན་སྡེ་འདབ་བཟང་སྟོང་དག་གིས། ། གང་གི་ལྟ་ཟེར་འབར་བའི་གཟི་བརྗིད་ཅུང་ཟད་འགོང་བར་མི་ནུས་ཤིང་། ། མཐའ་བྲལ་སྟོང་ཉིད་གདེང་ཀའི་ནོར་བུས་ས་གསུམ་མུན་པ་སེལ་མཛད་པ། ། ཀླུ་སྒྲུབ་ཀླུའི་དབང་པོ་དེ་ནི་སྐྱེ་དགུའི་གཙུག་ན་རྒྱལ་གྱུར་ཅིག ། འཕགས་མཆོག་རྒྱལ་བའི་བསྟན་པ་གནས་བྱའི་ཕྱིར། །
ལྷ་བུ་གཞོན་ནུའི་ཚུལ་དུ་སིང་ག་ལར། ། དྲི་མེད་འདབ་བརྒྱའི་ཚལ་དུ་སྐུ་འཁྲུངས་ཏེ། ། འཇིག་རྟེན་རྒྱས་མཛད་གང་དེ་ལ་ཕྱག་འཚལ། ། མཐའ་་་་་་གསང་བ་འདུས་པའི་རྣམ་བཤད་དུའོ། ། དྲུག་ཚུལ་བཞིའི་རྦ་རླབས་གཡོ་བའི་ཕྲེང་བ་ཅན། ། ཟབ་ཅིང་རྒྱ་ཆེ་དཔལ་ལྡན་འདུས་པའི་རྒྱ་མཚོ་ལས། ། རིམ་གཉིས་གནད་ཀྱི་བདུད་རྩིའི་ཐེག་པ་རབ་བླངས་ནས། ། སྐྱེ་དགུའི་རྒུད་པ་སེལ་མཛད་དཔལ་མགོན་ཀླུ་སྒྲུབ་རྒྱལ། ། དགེ་ལེགས་ཡོན་ཏན་རི་བོང་མཚན་པས་ལེགས་བཀྲ་ཞིང་། ། རྟག་ཆད་མཐར་ལྟའི་མུན་པ་སྟུག་པོ་རྣམ་བསལ་ནས། །
མཁས་མང་རྒྱུ་སྐར་བྱེ་བའི་དབུས་ན་ལྷམ་མེ་བ། ། རྩོད་དུས་མཚན་མོའི་དབང་ཕྱུག་དཔལ་ལྡན་ཟླ་བར་འདུད། ། རིགས་པའི་དབང་ཕྱུག་གཉིས་ཀྱི་བསྟོད་པ་ཚད་མའི་རྣམ་བཤད་ལས་སོ་་་་་གང་གི་རྣམ་དཔྱོད་རོ་འཛིན་དབང་པོ་ཡིས། ། ཐེག་མཆོག་གསུང་རབ་བདུད་རྩིའི་རོ་མྱངས་ཏེ། ། འཆི་མེད་ཐར་ལམ་མཆོག་གི་གོ་འཕང་བགྲོད། ། ས་གསུམ་མངའ་བདག་ཐོགས་མེད་ཞབས་ལ་འདུད། ། སྙིགས་མའི་དུས་སུ་རྒྱལ་སྲས་འཕྲིན་ལས་ཀྱིས། ། འཛམ་བུའི་གླིང་འདིར་གསུང་རབ་ཟབ་མོའི་ཚུལ། ། མངོན་པའི་སྡེ་སྣོད་གང་གིས་རྣམ་ཕྱེ་བས། ། ཐོགས་མེད་ཞབས་པད་གཙུག་གིས་ནོར་བུས་མཆོད། །
གང་གི་རྣམ་དཔྱོད་བློའི་གདོང་པ་ཐུབ་བསྟན་གསེར་གྱི་དྲ་བས་གཡོགས། ། ཕ་རོལ་ཕྱིན་དྲུག་མཆེ་བ་དྲུག་མཛེས་བསྡུ་བཞིའི་གོམ་པའི་འགྲོས་དང་ལྡན། ། ལྷག་བསམ་དག་པའི་ལུས་ཀྱི་སྟོབས་རྒྱས་བདེ་ལེགས་བསྟན་པའི་འཁུར་རབ་འཛིན། ། ཕྱོགས་ལས་རྣམ་རྒྱལ་ཕྱོགས་ཀྱི་གླང་པོ་ཆོས་ཀྱི་གྲགས་པ་ལ་ཕྱག་འཚལ། ། རྒྱལ་བའི་གསུང་རབ་ཡན་ལག་བཅུ་གཉིས་ཀྱི། ། དགོངས་དོན་འབྱེད་ལ་གཞན་དྲིང་མི་འཇོག་ཅིང་། ། རིགས་པའི་ང་རོས་ཕས་རྒོལ་ཀླད་འགེམས་པའི། ། རིགས་སྨྲ་རིགས་པའི་དབང་ཕྱུག་རྣམ་གཉིས་རྒྱལ། ། ཐུབ་བསྟན་གངས་རིའི་སྤོ་ལ་གནས་བཅས་ཏེ། ། རྣམ་དཔྱོད་ལུས་གྲིམས་རིགས་པའི་མཆེ་བ་ཅན། །
ལོག་སྨྲ་གླང་ཆེན་མྱོས་པའི་ཀླད་འགེམས་པ། ། སྡེ་བདུན་མཛད་པ་དེ་ལ་ཕྱག་འཚལ་ལོ། ། གང་་་་་་འདུལ་བའི་རྣམ་བཤད་དུའོ། ། གི་བློ་གྲོས་འདབ་བརྒྱའི་ཟེ་འབྲུ་ཆོས་འདུལ་རྒྱ་མཚོའི་དབུས་ན་བལྟམས། ། དགེ་ལེགས་ཡོན་ཏན་གེ་སར་གྱིས་སྤུད་རྣམ་དག་ཚུལ་ཁྲིམས་དྲི་བསུང་ཅན། ། རྣམ་གྲོལ་བདེ་བའི་སྦྲང་རྩི་དོན་གཉེར་རྐང་དྲུག་ལྡན་རྣམས་ཉེར་འཚོའི་གཞི། ། དྲི་མེད་པདྨོའི་ཕྲེང་བ་དང་མཚུངས་ཡོན་ཏན་འོད་སོགས་ལ་ཕྱག་འཚལ། ། བསྟན་པ་དང་བསྟན་འཛིན་ལ་སྤྱིར་བསྟོད་པ་འཇུག་པའི་རྣམ་བཤད་དུའོ་་་་་སྐལ་ལྡན་ཤིང་རྟའི་ཆུ་ཀླུང་མིན་ཡང་འགྲོ་བའི་དྲི་མ་དག་བྱེད་ཆུ། ། ཙན་དན་གྱིས་འགོས་བསེར་བུ་མིན་ཡང་འགྲོ་བའི་ཡིད་ཀྱི་གདུང་བ་སེལ། ། གཟི་ལྡན་ནམ་མཁའི་ནོར་བུ་མིན་ཡང་འགྲོ་བའི་མུན་སེལ་སྣང་བྱེད་མཆོག །
ཐུབ་པའི་བསྟན་དང་བསྟན་འཛིན་སྐྱེས་བུ་སྐྱེ་དགུའི་གཙུག་ན་རྒྱལ་གྱུར་ཅིག། །། ཤུ་བྷཾ།། ༈ །འཛམ་གླིང་མཁས་པའི་རྒྱན་དྲུག་ལ་བསྟོད་པ། ། ན་མོ་ལོ་ཀེ་ཤྭ་ར་ཡ། མཁའ་མཉམ་འགྲོ་ལ་ཐུགས་རྗེས་རབ་དགོངས་ནས། ། གྲངས་མེད་གསུམ་དུ་ཚོགས་གཉིས་རབ་རྫོགས་ཏེ། ། སྟོང་གསུམ་མི་མཇེད་ཞིང་གི་དཔལ་གྱུར་པ། ། འདྲེན་མཆོག་ཤཱཀྱའི་ཏོག་ལ་ཕྱག་འཚལ་ལོ། ། ཤེས་རབ་ཆེན་པོས་དེ་ཉིད་ལེགས་རྟོགས་ཤིང་། ། བརྩོན་པ་ཆེན་པོས་གོ་འཕང་མཆོག་བརྙེས་པས། །
བསྟན་པ་འདི་ལ་སྟོན་པ་གཉིས་པར་གྱུར། ། འཕགས་མཆོག་ཀླུ་སྒྲུབ་ཞབས་ལ་ཕྱག་འཚལ་ལོ། ། དེ་སྲས་ཐུ་བོ་དགེ་ལེགས་དཔལ་ཡོན་ཅན། ། ལོག་སྨྲ་ཚར་བཅད་སྐལ་ལྡན་རྗེས་བཟུང་ནས། ། ཐར་འདོད་རྣམས་ལ་ཐར་པའི་ལམ་སྟོན་པ། ། ཨརྻ་དེ་བའི་ཞབས་ལ་ཕྱག་འཚལ་ལོ། ། མཁྱེན་པའི་དཀྱིལ་འཁོར་ལེགས་བཤད་འོད་སྟོང་ཅན། ། རབ་འབྱམས་ཤེས་བྱའི་མཁའ་ལ་རབ་འཕགས་ནས། ། བདེ་གཤེགས་གསུང་རབ་ཉིན་མོར་བྱེད་པའི་དཔལ། ། འཕགས་པ་ཐོགས་མེད་ཞབས་ལ་ཕྱག་འཚལ་ལོ། །
དགུ་བཅུ་གོ་དགུ་འབུམ་སྡེའི་གཞུང་རྣམས་ཀྱིས། ། གང་གི་བློ་གྲོས་མགུལ་བ་ལེགས་བརྒྱན་ཏེ། ། འཛམ་གླིང་འདི་ན་ཀུན་མཁྱེན་གཉིས་པར་གྲགས། ། མཁས་མཆོག་དབྱིག་གཉེན་ཞབས་ལ་ཕྱག་འཚལ་ལོ། ། ཕུལ་དུ་བྱུང་བའི་བློ་གྲོས་སྟོབས་ཀྱིས་རྩེན། ། རྨད་དུ་བྱུང་བའི་ཡོན་ཏན་ཁུར་གྱིས་བརྗིད། ། ལོག་སྨྲ་འདམ་བུའི་ཚལ་རྣམས་འཇོམས་མཛད་པའི། ། ཕྱོགས་ཀྱི་གླང་པོའི་ཞབས་ལ་ཕྱག་འཚལ་ལོ། ། ཆོས་ཀྱི་རིགས་པས་ཆོས་མིན་ཕམ་མཛད་ནས། ། གྲགས་པའི་སྒྲ་ཆེན་འཇིག་རྟེན་གསུམ་དུ་གྲགས། །
སྨྲ་ངན་མུན་འཇོམས་སྨྲ་བའི་ཉི་མ་མཆོག ། ཆོས་ཀྱི་གྲགས་པའི་ཞབས་ལ་ཕྱལ་འཚལ་ལོ། ། ཐུབ་པའི་བསྟན་ལ་ཤིང་རྟའི་སྲོལ་གཏོད་ནས། ། སྐྱེ་རྒུ་རྣམས་ལ་ལེགས་པའི་ལམ་སྟོན་པ། ། འཛམ་གླིང་མཛེས་བྱེད་འཛམ་གླིང་རྒྱན་དྲུག་ལ། ། རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། ། རྒྱན་དྲུག་ལ་བསྟོད་པ་འདི་ནི་བསོད་ནམས་ཀྱི་དཔལ་གྱིས་མངོན་པར་མཐོ་བའི་ཁྲི་རྒྱལ་བསོད་ནམས་བདེས་བསྐུལ་ནས། དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །། དགེའོ།། ༈ །ལེགས་བཤད་རིན་ཆེན་དཔག་མེད་འབྱུང་བའི་གནས། །
སྤྲོས་པ་ཉེར་ཞི་ཞི་བའི་ལམ་སྟོན་པ། ། རྩོད་དུས་ཀུན་མཁྱེན་གཉིས་པ་ལྟར་གྲགས་པའི། ། འཛམ་གླིང་མཁས་མཆོག་རིན་ཆེན་འབྱུང་གནས་རྒྱལ། ། ཅེས་པ་འདི་དཔལ་གསང་བ་འདུས་པའི་རྒྱུད་ཀྱི་འགྲེལ་པ་བཤད་སྦྱར་སྙིམ་པའི་མེ་ཏོག་གསུང་བའི་དུས་མཁས་པ་ཆེན་པོ་ཤནྟི་པ་ལ་མཆོད་བརྗོད་དུ་གསུངས་པའོ།། །། དགེའོ།། ༈ །ཆོས་ཀྱི་རྗེ་ས་སྐྱ་པཎྜི་ཏ་ཆེན་པོ་ལ་བསྟོད་པ་འདི་དགེ་བཤེས་ཤེས་རབ་གྲགས་ཀྱིས་དྲིས་ལན་དུའོ།། གང་གི་མཁྱེན་པ་མཁའ་ལྟར་ཕ་མཐའ་ཡས། ། ཉིད་ཀྱི་ཐུགས་རྗེ་ཉི་ལྟར་རབ་གསལ་བ། ། རྣམ་དག་འཕྲིན་ལས་གངས་ཅན་དཔལ་དུ་ཤར། ། ས་སྐྱ་པཎ་ཆེན་ཞབས་ལ་ཕྱག་འཚལ་ལོ། །
ཆོས་ཀྱི་རྗེ་ས་སྐྱ་པཎྜི་ཏ་ལ་བསྟོད་པ་ཚད་མའི་རྣམ་བཤད་དུ་འབྱུང་བའོ། ། བསླབ་གསུམ་ལྷུན་པོའི་སྤོ་ལ་གནས་བཅས་རྣམ་དཔྱོད་བློའི་མིག་སྟོང་ལྡན། ། བདེ་གཤེགས་གསུང་རབ་ཡོངས་འདུའི་ཚལ་ན་རྟག་ཏུ་ལེགས་བཤད་རྩེ་དགས་རོལ། ། རྣམ་དག་དངོས་སྟོབས་རིགས་པའི་རྡོ་རྗེས་ལོག་སྨྲ་ལྷ་མིན་དྲེགས་པ་འཛོམས། ། ལྷ་དབང་མིའི་གཟུགས་ཅན་དེ་ནི་དཔལ་ལྡན་ས་སྐྱའི་པཎ་ཆེན་ཡིན། ། བྱང་ཆུབ་་་་་་ཆོས་རྗེ་ལོ་ཙཱ་བ་བྱང་ཆུབ་རྩེ་མོ་ལ་བསྟོད་པ་མངོན་བཏུས་ཀྱི་རྣམ་བཤད་དུའོ་ཐུགས་ཀྱི་རྩ་བ་རབ་བརྟན་ཅིང་། ། རྩེ་མོའི་ལྷག་བསམ་འབྲུའི་ཁུར་གྱིས་ལྕི། ། གཞན་ཕན་ལོ་འདབ་རྒྱས་པའི་གྲིབ་བསིལ་གྱིས། ། ཉོན་མོངས་གདུང་སེལ་ཆོས་རྗེའི་ཞབས་ལ་འདུད། ། རྒྱལ་བའི་བསྟན་པ་ལུང་དང་རྟོགས་པའི་ཆོས། །
བཙོ་མའི་གསེར་ལྟར་བཟང་པོ་ལྷད་མེད་པ། ། བརྩེ་བས་སྟོན་དང་བརྩོན་པས་སྒྲུབ་བྱེད་པའི། ། དམ་པའི་ཚོགས་རྣམས་ལུས་ཅན་གཙུག་ན་རྒྱལ། ། དུས་གསུམ་རྒྱལ་བའི་འཕྲིན་ལས་གཅིག་བསྡུས་ཏེ། ། སྙིགས་མའི་དུས་འདིར་ཐུབ་པའི་རིང་ལུགས་འཛིན། ། གངས་ཅན་ངུར་སྨྲིག་འཛིན་པ་ཀུན་གྱི་རྗེ། ། པཎ་ཆེན་མ་ཏིའི་ཞབས་ལ་ཕྱག་འཚལ་ལོ། ། བློ་གྲོས་ཁང་བཟང་བསླབ་གསུམ་ནོར་གྱིས་ཕྱུག ། བཟང་པོའི་འཕྲིན་ལས་གདུལ་བྱའི་དཔལ་དུ་ཤར། ། གྲགས་པའི་འོད་ཟེར་འཛམ་གླིང་ཕྱོགས་བཅུར་འཕྲོ། །
བློ་བཟང་གྲགས་པའི་ཞབས་ལ་ཕྱག་འཚལ་ལོ། ། བླ་མ་བཀའ་བཞི་པའི་བསྟོད་པ་འདི་ཡང་སློབ་མ་འགས་བསྐུལ་ནས། ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །། དགེའོ།། ༈ །མདོག་ལྷོད་པ་མཁན་ཆེན་ཀུན་དགའ་དཔལ་ལ་བསྟོད་པ། ཀུན་ལ་ཕན་པའི་བྱང་ཆུབ་ཐུགས་མངའ་ཞིང་། ། དགའ་བདེའི་དཔལ་འབྱོར་མ་ལུས་འབྱུང་བའི་གཞི། ། རྣམ་དག་བརྟུལ་ཞུགས་བཟང་པོའི་དྲི་བསུང་ཅན། ། ཀུན་དགའི་མཚན་ཅན་བླ་མའི་ཞབས་ལ་འདུད། ། གསེར་གྱི་མཆོད་སྡོང་ལྟ་བུར་མཛེས་པའི་སྐུ། །
ཀ་ལ་པིང་ཀའི་དབྱངས་ལྟར་སྙན་པའི་གསུང་། ། བདེ་གསལ་མི་རྟོག་ནམ་མཁའ་ལྟ་བུའི་ཐུགས། ། གང་ལ་མངའ་བ་བླ་མའི་ཞབས་ལ་འདུད།། ༈ །དཔལ་གསང་བ་འདུས་པའི་དཀྱིལ་འཁོར་གྱི་ལྷ་ལ་བསྟོད་པ། ཚོགས་གཉིས་རང་བཞིན་རྣམ་དག་ངོ་བོ་ཉིད། ། མཆོག་ཏུ་མི་འགྱུར་བདེ་ཆེན་ཟུང་འཇུག་སྐུ། ། ཐབས་དང་ཤེས་རབ་གཉིས་མེད་སྒྱུ་མའི་ཚུལ། ། དྲུག་པ་རྡོ་རྗེ་འཆང་ལ་ཕྱག་འཚལ་ལོ། ། ཕུང་པོ་ལྔ་ཡི་རང་བཞིན་རྣམ་པར་དག ། ཡེ་ཤེས་ལྔའི་ངོ་བོ་བཅོམ་ལྡན་འདས། །
དུག་ལྔ་འདུལ་ཕྱིར་ཐབས་ཀྱི་ཚུལ་འཛིན་པ། ། རིགས་ལྔ་བདེ་བར་གཤེགས་ལ་ཕྱག་འཚལ་ལོ། ། ཁམས་བཞི་རྣམ་པར་དག་པའི་ཤེས་རབ་མ། ། དམིགས་མེད་ཐུགས་རྗེའི་འཕྲིན་ལས་ཚད་མེད་བཞི། ། འགྲོ་བའི་དོན་དུ་ལྷ་མོའི་ཚུལ་འཛིན་མ། ། རིག་མ་ཡུམ་ཆེན་བཞི་ལ་ཕྱག་འཚལ་ལོ། ། སྐྱེ་མཆེད་རྣམ་པར་དག་པའི་ངོ་བོ་ཉིད། ། སྤྱན་ལྔ་མངོན་ཤེས་དྲུག་གི་རང་བཞིན་རྣམས། ། འགྲོ་བའི་དོན་དུ་རྒྱལ་སྲས་གཟུགས་འཛིན་པ། ། སེམས་དཔའ་ཆེན་པོ་བརྒྱད་ལ་ཕྱག་འཚལ་ལོ། །
ཡུལ་ལྔ་རྣམ་པར་དག་པ་ལྷ་མོའི་ཚུལ། ། གཟུགས་སྒྲ་དྲི་དང་རོ་དང་རེག་བྱ་སྟེ། ། འདོད་ཡོན་ལྔ་ཡིས་དཀྱིལ་འཁོར་མཉེས་བྱེད་པ། ། མཆོད་པའི་ལྷ་མོ་ལྔ་ལ་ཕྱག་འཚལ་ལོ། ། ཚིགས་བཅུ་རྣམ་པར་དག་པ་ཁྲོ་བོའི་ཚུལ། ། བསྡུ་བཞི་ངོ་བོ་སྒོ་སྐྱོང་རྣམ་བཞི་དང་། ། མཚམས་བཞི་སྟེང་འོག་བཞུགས་བར་བཞུགས་པ་ཡི། ། སྟོབས་ཆེན་ཁྲོ་བོ་བཅུ་ལ་ཕྱག་འཚལ་ལོ། ། སྟོང་ཉིད་སྙིང་རྗེས་དབྱེར་མེད་རྒྱལ་བའི་སྐུ། ། འགྲོ་བའི་དོན་དུ་སྣ་ཚོགས་ཚུལ་འཛིན་པ། །
དཔལ་ལྡན་འདུས་པའི་དཀྱིལ་འཁོར་ལྷ་རྣམས་ལ། ། རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། ། དཔལ་གསང་བ་འདུས་པའི་དཀྱིལ་འཁོར་གྱི་ལྷ་ལ་བསྟོད་པ་འདི་ནི། མང་ཡུལ་སྐྱིད་གྲོང་གི་མཁའ་སྤྱོད་དུ་དགེ་སློང་གཞོན་ནུ་བློས་གྲོས་ཀྱིས་སྦྱར་བའི་ཡི་གེ་པ་ནི་ཧ་རི་བྷ་དྲའོ། ། ཡང་། སྣ་ཚོགས་འདབ་བརྒྱ་ཉིན་བྱེད་གདན་སྟེང་ན། ། ཞལ་གསུམ་ཕྱག་དྲུག་ཨིནྡྲ་ནི་ལའི་མདོག ། གཉིས་མེད་སྒྱུ་མའི་ཤེས་རབ་མ་ཡིས་འཁྱུད། ། ཁྲོ་ཆགས་གར་གྱི་རོལ་བ་དེ་ལ་འདུད། ། གང་གི་རང་བཞིན་ཆགས་སྡང་རྣམ་བྲལ་ཡང་། །
ཁྲོ་ཆགས་གར་གྱི་རོལ་པས་འགྲོ་བ་འདུལ། ། ཐབས་དང་ཤེས་རབ་གཉིས་མེད་སྒྱུ་མའི་ཚུལ། ། ཧེ་རུ་ཀ་དཔལ་དེ་ལ་ཕྱག་འཚལ་ལོ། ། མགོན་པོ་འཇམ་པའི་དབྱངས་ལ་བསྟོད་པ། ན་མོ་མཉྫུ་ན་ཐཱ་ཡེ། ཐུན་མཚམས་ཚུ་འཛིན་གཞོན་ནུའི་མདངས་འཕྲོག་དགེ་ཚོགས་དུ་མས་བསྐྲུན་པའི་སྐུ། ། བདེ་གཤེགས་སེང་གེའི་ང་རོ་རབ་སྒྲོགས་ཚངས་དབྱངས་ཀ་ལ་པིང་ཀའི་གསུང་། ། དཔག་ཡས་ཡོན་ཏན་ཚོགས་ཀྱི་གཏེར་གྱུར་ཇི་ལྟ་ཇི་སྙེད་མཁྱེན་པའི་ཐུགས། ། གང་ལ་མངའ་བ་འཇམ་པའི་དབྱངས་ཀྱིས་དགེ་ལེགས་གཡོ་བ་མེད་གྱུར་ཅིག ། གང་གིས་དངོས་ཀུན་མིག་འཕྲུལ་ལྟ་བུར་གདོད་ནས་སྐྱེ་བ་མེད་གཟིགས་པས། །
མཁའ་དང་སྒྱུ་མའི་སྐྱེས་བུ་ཇི་བཞིན་བསྟོད་པས་ཁྱོད་མཉེས་འགྱུར་མིན་ཡང་། ། དགེ་ལེགས་འཕེལ་བྱེད་དད་པའི་མྱུ་གུ་འགྲོ་བ་རྣམས་ལ་བསྐྲུན་པའི་སླད། ། ཁྱོད་ཀྱི་ཡོན་ཏན་ཆུ་གཏེར་ཆེ་ལས་ཆུ་ཐིགས་ཙམ་ཞིག་བདག་གིས་བརྗོད། ། སྒྱུ་མ་སྨིག་རྒྱུ་དྲི་ཟའི་གྲོང་དང་ཆུའི་ཟླ་བ་ཇི་བཞིན་དུ། ། དངོས་རྣམས་རང་བཞིན་མེད་པར་ཁྱོད་ཀྱིས་སྔོན་ཚེ་ཡང་ཡང་གོམས་པའི་མཐུས། ། མཁའ་ལྟར་བརྗོད་མེད་ཆོས་དབྱིངས་ངང་དུ་བློ་གྲོས་རྗེས་སུ་ཞུགས་གྱུར་པས། ། དངོས་དང་དངོས་མེད་སྤྲོས་པའི་ཚོགས་ཀུན་མཁའ་ལ་འཇའ་ཚོན་བཞིན་དུ་དེངས། ། ལྷའི་རྔ་དང་བྲག་ཆའི་སྒྲ་བཞིན་ཁྱོད་ཐུགས་གཡོ་བ་མེད་པར་ཡང་། ། སྔོན་གྱི་འཕེན་པས་གདུལ་བྱ་རྣམས་ལ་སྐྱེ་བ་མེད་པའི་སྒྲ་བསྒྲགས་པས། ། མུན་པའི་ཚོགས་དང་རྩྭ་རྩེའི་ཆུ་ལ་ཉི་མའི་འོད་ཟེར་ལྷུང་བ་ལྟར། །
རྟག་ཆད་མཐར་ལྟའི་རི་བོ་ལྷུན་སྡུག་བདག་མེད་རྟོགས་པའི་རྡོ་རྗེས་བཅོམ། ། ཕྱོགས་བཅུའི་ཞིང་ན་འཚོ་ཞིང་གཞེས་པའི་བདེ་གཤེགས་རྣམས་ཀྱི་སྤྱན་སྔར་ཡང་། ། དངོས་ཀུན་རང་བཞིན་མེད་པའི་དོན་སྟོན་སྟོང་ཉིད་སེང་གེའི་ང་རོ་ནི། ། ཡང་དག་སྒྲོགས་ལ་ཁྱོད་དང་མཚུངས་པའི་རྒྱལ་བའི་སྲས་པོ་གཞན་ཡོད་མིན། ། དེ་ཕྱིར་ཁྱོད་ནི་རྒྱལ་བ་ཀུན་གྱི་སྲས་ཀྱིས་ཐུ་བོར་རབ་ཏུ་བསྔགས། ། ཤིན་ཏུ་ཞི་བའི་མཚན་མེད་དབྱིངས་ལ་རྟག་ཏུ་སྙོམས་པར་ཞུགས་གྱུར་པས། ། ཤེས་དང་ཤེས་བྱའི་མཚན་མ་རྡུལ་ཙམ་ནམ་ཡང་དམིགས་པ་མ་ཡིན་ཡང་། ། ཇི་ལྟ་ཇི་སྙེད་ཤེས་བྱའི་དངོས་ཀུན་གང་གིས་གསལ་བར་མཁྱེན་གྱུར་པ། ། དཔའ་བོ་ཁྱོད་ཀྱི་མཁྱེན་པའི་ཚུལ་འདི་རྟོག་གེའི་བློའི་སྤྱོད་ཡུལ་མིན། ། མི་བཟད་འཇིགས་རུང་དུཿཁ་གྱིས་གཟིར་འགྲོ་དབུགས་འབྱིན་སླད་མགོན་པོ་ཁྱོད། །
ཐུགས་རྗེའི་དབང་གིས་ཉམ་ངའི་སྲིད་པར་ཤིན་ཏུ་དགེས་པར་འཇུག་པ་ནི། ། སྡེ་དང་བཅས་པའི་ངང་པའི་རྒྱལ་པོ་པདྨའི་མཚོ་ལ་རོལ་བའམ། ། འཆི་མེད་དབང་པོ་ཡོངས་འདུའི་ཚལ་དུ་འདོད་པའི་བདེ་ལ་ཆས་པ་བཞིན། ། ཉིད་ཀྱི་དོན་དུ་ཐུབ་པ་རྣམས་ཀྱི་ཞི་བའི་བདེ་ལའང་ཆགས་མེད་ན། ། ཆུ་ཤིང་ལྟ་བུ་སྲིད་པའི་བདེ་ལ་ཆགས་པར་འགྱུར་བ་སྨོས་ཅི་འཚལ། ། གཞན་གྱི་དོན་དུ་མནར་མེད་མེ་ཡང་གང་གིས་བསིལ་བར་མཐོང་གྱུར་པའི། ། འགྲོ་བའི་ཡབ་གཅིག་བརྟན་པ་ཁྱོད་ཀྱི་ཐུགས་རྗེའི་ངང་ཚུལ་ཨེ་མ་མཚར། ། གཞན་ལ་ཕན་པའི་བསམ་པ་དང་བྲལ་ཞི་བར་ཞུགས་པའི་ཐུབ་རྣམས་ཀྱང་། ། ཤིན་ཏུ་གོལ་བའི་ལམ་ལ་ཞུགས་པར་ཉིད་ཀྱི་ཡང་དག་མཁྱེན་གྱུར་ན། ། འཆིང་བ་ཆེ་ལྡན་བགྲོད་དཀའི་ལམ་ཞུགས་རབ་རྨོངས་བྱིས་པའི་སྐྱེ་བོ་རྣམས། །
ཁྱོད་ཀྱི་ཐུགས་རྗེའི་ཡུལ་དུ་འགྱུར་བར་སྨོས་པར་བགྱི་བ་མ་ལགས་སོ། ། བདག་དང་སེམས་ཅན་སྲོག་དང་གང་ཟག་ཤེད་བུ་ལ་སོགས་ཀུན་རྟོག་གི ། མཚན་མ་སྣ་ཚོགས་རྣམ་པར་སྤངས་པའི་གོ་འཕང་ཞི་བ་མཆོག་བརྙེས་ཀྱང་། ། ཤིན་ཏུ་གནག་དཀའི་དུཿཁ་གྱིས་ཉེན་རྒྱུད་ལྔར་འཁོར་བའི་སྐྱེ་བོ་ལ། ། དུག་ཟོས་ཉེན་པའི་བུ་ལ་མ་བཞིན་ཁྱོད་ནི་ཐུགས་རྗེའི་གཞན་དབང་གྱུར། ། ཁྱོད་ཀྱི་ཡོན་ཏན་མཁའ་ལྟར་ཡངས་པ་རྒྱལ་བ་རྣམས་ཀྱིས་རབ་བསྔགས་པ། ། བློ་གྲོས་བླུན་པོ་བདག་འདྲའི་སྐྱེ་བོས་ཆ་ཙམ་ཤེས་པར་ནུས་མིན་ཡང་། ། བླ་མ་ལ་གུས་དད་པའི་ཡིད་ཀྱིས་ཅུང་ཞིག་བརྗོད་པ་གང་ཡིན་དེས། ། སྐྱེ་དང་སྐྱེ་བའི་སྲིད་པ་ཀུན་ཏུ་འཇམ་པའི་དབྱངས་ཀྱིས་རྗེས་སུ་འཛིན་གྱུར་ཅིག ། འཇམ་པའི་དབྱངས་ལ་བསྟོད་པ་དད་པའི་མྱུ་གུ་སྤེལ་བ་ཞེས་བྱ་བ་འདི་ནི་རང་གི་སློབ་མས་བསྐུལ་བའི་ངོར་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །།
དགོའོ།། ༈ །མགོན་པོ་སྤྱན་རས་གཟིགས་ལ་བསྟོད་པ། ན་མོ་ལོ་ཀེ་ཤྭ་ར་ཡ། གདུལ་དཀའི་འགྲོ་བ་འདུལ་མཛད་དུས་གསུམ་གྱི། ། བདེ་གཤེགས་ཀུན་གྱི་ཐུགས་རྗེ་གཅིག་བསྡུས་པ། ། རྒྱལ་སྲས་ཐུ་བོ་རྒྱལ་བའི་གཙུག་ཏོར་ཅན། ། སྤྱན་རས་གཟིགས་ལ་གུས་པས་ཕྱག་འཚལ་ཏེ། ། དམུས་ལོང་དག་གིས་གཟུགས་ལ་ཇི་བཞིན་དུ། ། འཕགས་མཆོག་ཡོན་ཏན་བྱིས་བློའི་སྤྱོད་ཡུལ་མིན། ། དེ་ལྟ་ན་ཡང་བླ་མ་ལ་གུས་ཕྱིར། །
དད་པའི་ཡིད་ཀྱིས་ཅུང་ཞིག་བསྟོད་པར་བགྱི། ། འགྲོ་བའི་དོན་ཕྱིར་བསྐལ་མང་བྱེ་བར་ཉིད་ཀྱིས་བརྩོན་པས་ལེགས་བསྐྲུན་པའི། ། བསོད་ནམས་དཔག་ཡས་ཆུ་གཏེར་ལས་འཁྲུངས་ཁྱོད་ཞབས་པད་མོ་རྒྱས་པའི་མདངས། ། བ་ཞོ་ཀུ་མུད་རྒྱས་པའི་ཚལ་འདྲ་གངས་རིའི་ངོས་ལ་ཉི་ཤར་བཞིན། ། ཟླ་བ་ཆུ་ཤེལ་ནོར་བུའི་མདོག་དང་སྟོན་ཀའི་སྐར་མ་དག་དང་མཚུངས། ། དམིགས་མེད་ཐུགས་རྗེས་གཞན་དོན་མཛད་ཕྱིར་ཕྱག་གཡས་མཆོད་སྦྱིན་ཕྱག་རྒྱ་མཛད། ། ཤེས་པས་སྲིད་ལ་ཆགས་པ་མེད་ཕྱིར་ཕྱག་གཡོན་གསེར་གྱི་པདྨ་བསྣམས། ། བླ་མ་ལ་གུས་འོད་དཔག་མེད་ཀྱིས་འཕགས་མཆོག་གཙུག་གི་ཅོད་པན་མཛེས། ། ཕྲ་རགས་སྒྲ་ཡི་འཇུག་པ་ཀུན་གསན་སྙན་གཉིས་རྣ་རྒྱན་གཡོ་ལྡན་པ། ། ཁྲེལ་ཡོད་ངོ་ཚའི་གོས་བཟང་ཀྱིས་སྤུད་སྨད་གཡོགས་རས་བཟང་ཤམ་ཐབས་གསོལ། །
བདག་གཞན་མཉམ་ཉིད་ཐུགས་རྗེས་ཆེ་ལྡན་སྟོད་གཡོགས་རི་དྭགས་ལྤགས་པ་འཛིན། ། བྱང་ཆུབ་ཡན་ལག་བདུན་གྱིས་ལེགས་བཅིངས་གསེར་མདོག་ནོར་བུའི་སྐ་རགས་ཅན། ། སྟོབས་བཅུའི་སྟོབས་མངའ་རིན་ཆེན་མང་པོས་དཔུང་མགོ་ལེགས་ཟླུམ་རྣམ་པར་བཀྲ། ། ཉོན་མོངས་ཤེས་བྱའི་སྒྲིབ་པ་ལས་གྲོལ་དྲི་མེད་པདྨོའི་མཆོག་ལ་གནས། ། ཐེག་གསུམ་ཡོན་ཏན་མ་ལུས་ཀྱིས་མཛེས་སྣ་ཚོགས་རིན་ཆེན་རྒྱན་དང་ལྡན། ། དོན་དམ་ལེགས་རྟོགས་དྲང་སྲོང་མཆོག་ཕྱིར་རལ་པ་འཁྱིལ་ནག་ཅུང་ཟད་སེར། ། གཟུང་འཛིན་སྤྲོས་པའི་རྩུབ་བག་དང་བྲལ་ཕྱག་ཞབས་པདྨོའི་འདབ་ལྟར་འཇམ། ། གདུལ་བྱའི་འགྲོ་ལ་སྙོམས་པར་གཟིགས་པ་དྲི་མེད་ཨུཏྤལ་རྒྱས་འདྲའི་སྤྱན། ། རྟག་ཏུ་རོ་བརྒྱའི་རོ་མཆོག་དང་ལྡན་ལྗགས་རིང་བུམ་པ་ལྟར་དམར་མཆུ། ། ཐག་བཟང་ཚེམས་དཀར་བཞི་བཅུའི་གྲངས་ལྡན་ཀུན་ད་མཚར་དུ་དངར་འདྲའི་ཚེམས། །
དགེ་ཚོགས་དུ་མའི་དཔལ་ལས་ལེགས་འཁྲུངས་མཆེ་བ་རབ་མཆོག་དཀར་ལྡན་པ། ། ལུས་ཀྱི་ཉེས་སྤྱོད་དྲི་མས་མ་གོས་སྣ་ཚོགས་མཚན་གྱིས་སྤྲས་པའི་སྐུ ། ངག་གི་ཉེས་སྤྱོད་རིང་དུ་སྤངས་པ་རང་བྱུང་ཀ་ལ་པིང་ཀའི་དབྱངས། ། ཡིད་ཀྱི་ཉེས་སྤྱོད་བག་ཆགས་བཅས་སྤངས་ཇི་ལྟ་ཇི་སྙེད་མཁྱེན་པའི་ཐུགས། ། ཐུགས་རྗེ་ཆེ་ལྡན་ཐུགས་རྗེ་ཅན་གྱིས་མཁའ་མཉམ་འགྲོ་འདི་མྱུར་དུ་སྐྱོབས། ། གཉེན་པོའི་སྟོབས་ཆུང་དགེ་ཚོགས་འདམ་བུའི་ཚལ། ། འཇོམས་བྱེད་ལོག་ལྟ་གླང་ཆེན་འཇིགས་པ་དང་། ། དགེ་ལེགས་རི་དྭགས་གཞོན་ནུའི་སྲོག་འཕྲོག་པའི། ། ཁོང་ཁྲོ་སེང་གེའི་འཇིགས་ལས་བསྐྱབ་ཏུ་གསོལ། ། མངོན་མཐོའི་ལམ་བཟང་སྦྱིན་པའི་ནོར་འཕྲོག་ཅིང་། །
རྫས་ལ་སྲེད་པ་སེར་སྣ་རྐུན་པོ་དང་། ། སྤྱད་པས་ངོམ་མེད་སྲེད་པའི་བ་ཚྭ་ཅན། ། འདོད་ཆགས་རྒྱ་མཚོའི་འཇིགས་ལས་བསྐྱབ་ཏུ་གསོལ། ། གཞན་གྱི་འབྱོར་ལ་ཁྲོ་བའི་ཚ་ཟེར་གྱིས། ། རང་གཞན་དཔལ་བསྲེག་ཕྲག་དོག་མེ་དང་ནི། ། རྨོངས་པའི་ཕུག་ནས་རེག་པའི་དུཿཁ་འབྱིན། ། གཏི་མུག་སྦྲུལ་གྱི་འཇིགས་ལས་བསྐྱབ་ཏུ་གསོལ། ། རབ་ཏུ་ཁེངས་པས་དུལ་བའི་ཡོན་གནས་ལ། ། འདུད་པ་མེད་པར་ང་རྒྱལ་རྒྱལ་པོ་དང་། ། བདེ་གཤེགས་ལྟ་བའི་མདངས་བཟང་འཕྲོག་བྱེད་པའི། །
བདག་ལྟ་ཤ་ཟའི་འཇིགས་ལས་བསྐྱབ་ཏུ་གསོལ། ། དེ་ལྟར་ཉེས་པའི་དྲི་མ་ཀུན་སྤངས་དགེ་ལེགས་ཡོན་ཏན་ཚོགས་མངའ་བ། ། ལྷ་བརྒྱའི་གཙུག་རྒྱན་ལྷའི་ལྷ་མཆོག་སྤྱན་རས་གཟིགས་ལ་བསྟོད་པ་ཡིས། ། དགེ་བ་དྲི་མེད་སྟོན་ཀའི་ཟླ་འདྲ་བདག་གི་ཡིད་ལ་གང་ཐོབ་དེས། ། འགྲོ་བའི་ཉོན་མོངས་ཚ་གདུང་བསལ་ནས་ཕན་བདེའི་ཀུ་མུད་རྒྱས་བྱེད་ཤོག ། འཕགས་པ་སྤྱན་རས་གཟིགས་དབང་ཕྱུག་ལ་བསྟོད་པ་ཆོས་སྨྲ་བའི་བཙུན་པ་གཞོན་ནུ་བློ་གྲོས་ཀྱིས་སྦྱར་བའོ།། །། དགེའོ།། ༈ །རྗེ་བཙུན་མ་སྒྲོལ་མ་ལ་བསྟོད་པ་སྙན་ཚིག་བྱིན་རླབས་ཀྱི་འདོད་འཇོ་ཞེས་བྱ་བ། ན་མ་ཨཱརྻ་ཏཱ་ར་ཡེ། འཇིག་རྟེན་དབང་པོའི་སྤྱན་ཆབ་ལས་འཁྲུངས་མ། །
བཅུ་དྲུག་ལང་ཚོ་ལྡན་པའི་ཡིད་འོང་མ། ། སྲིད་གསུམ་འགྲོ་ལ་བུ་ལྟར་བརྩེ་བའི་མ། ། ཟོལ་མེད་སྤྱི་བོས་འདུད་དོ་རྗེ་བཙུན་མ། ། སྐལ་ངན་རང་གིས་བསགས་པའི་ལས་འབྲས་ཀྱིས། ། བདག་ཡིད་བསུན་པར་གྱུར་པའི་སྨྲེ་སྔགས་འགའ། ། མི་ཤེས་བཞིན་དུ་བསྐུལ་ཞིང་གསོལ་བ་ལ། ཐུགས་རྗེ་ཅན་ཁྱོད་ཡུད་ཙམ་དགོངས་སུ་གསོལ། ། བདེ་འདོད་དུཿཁ་སྒྲུབ་པའི་སྐལ་ངན་བདག ། སྲིད་པ་གསུམ་གྱི་ཁྲི་མུན་ཉམ་ང་བར། ། བདག་དང་བདག་གིར་འཛིན་པའི་ལྕགས་ཀྱིས་མནན། །
རྣམ་པར་སྨིན་པས་སྐྱེ་འགྲོ་རིགས་ལྔ་རུ། ། མྱོང་འགྱུར་ལས་ཀྱི་འཆིང་བ་ལྔ་ཡིས་བཅིངས། ། དུཿཁ་གསུམ་གྱིས་གདུངས་པར་གྱུར་པ་ལ། ། ཁྱོད་ལས་གཞན་པའི་སྐྱབས་འགའ་མ་མཆིས་ན། ། ཐུགས་རྗེ་ཅན་ཁྱོད་ཡལ་བར་འདོར་ལགས་སམ། ། ཉོན་མོངས་གདུག་པའི་སྦྲུལ་གྱིས་ཚང་བཅས་ཤིང་། ། སྣ་ཚོགས་ལས་ཀྱིས་གཅན་གཟན་རྒྱུ་བའི་གནས། ། སྲིད་པ་གསུམ་གྱི་འབྲོག་དགོན་ཉམ་ང་བར། ། བླང་དོར་རྨོངས་པའི་གཏི་མུག་སྨག་རུམ་འཐིབས། ། ལམ་ཡང་མི་ཤེས་གར་འགྲོའི་གཏོལ་ཡང་མེད། །
གྲོགས་མེད་དམུས་ལོང་ལྟ་བུར་འཁྱམས་པ་ལ། ། ཁྱོད་ལས་གཞན་པའི་ས་མཁན་མ་མཆིས་ན། ། ཐུགས་རྗེ་ཅན་ཁྱོད་ཡལ་བར་འདོར་ལགས་སམ། ། ཉོན་མོངས་ཆུ་སྲིན་གདུག་པ་དུ་མའི་གནས། ། སྲིད་པའི་རྒྱ་མཚོ་ལས་ངན་རྦ་རླབས་ཅན། ། འཇིགས་རུང་ངན་འགྲོའི་རླུང་དམར་འཁྱིལ་བ་འདིར། ། སྐྱེ་གནས་བཞིའི་རྫིང་ལ་གནས་བཅས་ཏེ། ། ཐོག་མེད་དུས་ནས་འཁྱམས་པར་གྱུར་ལགས་ཀྱང་། ། ད་དུང་རྣམ་གྲོལ་བདེ་བའི་གླིང་མ་རྙེད། ། ཀྱེ་མ་ཀྱི་ཧུད་མཁྱེན་བརྩེའི་ནུས་ལྡན་མ། །
མོས་པའི་བུ་ལ་ཅི་ཕྱིར་བཏང་སྙོམས་མཛད། ། བསྟན་པའི་ཉིན་བྱེད་ནུབ་རིའི་རྩེ་ལ་ལྷུང་། ། སྐྱེ་དགུ་ཕན་བདེའི་པད་ཚལ་ཟུམ་ལ་ཉེ། ། དམ་པ་རྐང་དྲུག་ལྡན་པའི་ཚོགས་རྣམས་ཀྱང་། ། དག་པའི་ཞིང་གཞན་དབེན་པའི་ནགས་སུ་དེངས། ། མ་རུངས་སྐྱེ་བོའི་གྲིབ་སོས་ཕྱོགས་རྣམས་ཁེབས། ། ནག་ཕྱོགས་འབྱུང་པོའི་བཞིན་རས་ཀུན་དའི་ཚལ། ། དགའ་བའི་ཟེའུ་འབྲུ་གསར་པས་རྣམ་པར་མཛེས། ། ཀྱེ་མ་ཀྱི་ཧུད་སྙིགས་མའི་དུས་འདིར་སྐྱེས། ། ས་འཛིན་ཁྱོན་རྣམས་རྩི་ཤིང་ནགས་ཀྱིས་དབེན། །
ལྗོངས་རྣམས་ཕལ་ཆེར་གཅོང་རོང་ངམ་གྲོག་ཅན། ། སྐྱེ་བོའི་ཚོགས་རྣམས་ཁྲེལ་མེད་ཁྲོ་གཏུམ་ཅན། ། རབ་བྱུང་ཕལ་ཆེར་ཁྲིམས་འཆལ་རྣམ་གཡེང་ཅན། ། སྐྱོན་བརྒྱས་གཙེས་པའི་གངས་རིའི་ཁྲོད་འདིར་སྐྱེས། ། སྐྱེ་དགུ་རང་གི་ལས་ལ་ཡིད་རེ་ཆད། ། ཟོལ་མེད་གདུང་བའི་ཡིད་ཀྱིས་གསོལ་འདེབས་ན། ། ཐུགས་རྗེས་གཟིགས་ཤིག་མྱུར་སྐྱོབས་བཅོམ་ལྡན་མ། ། དེ་ལྟའི་མི་འདོད་འབྲས་བུ་མྱོང་འགྱུར་བ། ། བདག་འདྲ་གཅིག་པུར་བས་པ་མ་ལགས་ཏེ། ། བདག་གི་རང་བཞིན་སྨྲས་པ་ཅི་འདྲ་བ། །
མཁའ་མཉམ་སེམས་ཅན་ཀུན་ཀྱང་དེ་འདྲ་ལགས། ། བདག་གི་དུཿཁ་བདག་གིས་བཟོད་ལགས་ཀྱང་། ། སྲིད་གསུམ་འགྲོ་བའི་དུཿཁ་བཟོད་མ་ནུས། ། མ་བཟོད་ན་ཡང་བདག་ལ་ནུས་མེད་པས། ། འདི་དག་སྐྱོབས་ཤིག་མཁྱེན་བརྩེའི་ནུས་ལྡན་མ། ། གང་གི་དད་པའི་ཡིད་ཀྱིས་ཀུན་བསླངས་ཏེ། ། བསྟོད་པ་འདི་ཡིས་རྟག་ཏུ་བསྟོད་བྱེད་ན། ། དེ་ཡི་ཡིད་ལ་བཅོམ་ལྡན་སྒྲོལ་མ་ཡི། ། སྐུ་གསུང་ཐུགས་ཀྱི་འཕྲིན་ལས་མྱུར་འཇུག་ཤོག ། བཅོམ་ལྡན་འདས་སྒྲོལ་མ་ལ་ཡོན་ཏན་གྱི་སྒོ་ནས་བསྟོད་པ་སྙན་ཚིག་བྱིན་རླབས་ཀྱི་འདོད་འཇོ་ཞེས་བྱ་བ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །།
དགེའོ།། ༈ །ཕ་རོལ་ཏུ་ཕྱིན་པ་དྲུག་ལ་བསྔགས་པའི་ཚིགས་སུ་བཅད་པ། དཀོན་མཆོག་གསུམ་ལ་ཕྱག་འཚལ་ལོ། ། སྦྱིན་པ་སྤྱད་པའི་མི་ཟད་གཏེར་ཆེན་ཏེ། ། རང་གཞན་དབུལ་བ་སེལ་བའི་ནོར་མཆོག་ཡིན། ། རབ་མང་སྐྱེ་བོ་འདུ་བའི་འཇུག་ངོགས་ཏེ། ། ས་སྟེང་སྙན་པ་སྒྲོག་པའི་རྔ་ཆེན་པོ། ། ཚུལ་ཁྲིམས་ངན་འགྲོ་འགེགས་པའི་སྒོ་གླེགས་ཏེ། ། མངོན་མཐོའི་ཁང་བཟང་འཛེགས་པའི་ཐེམ་སྐས་ཡིན། ། ལུས་ཅན་ཀུན་གྱི་ནང་དུ་མཛེས་བྱེད་རྒྱན། །
དགེ་ལེགས་ལོ་ཏོག་འཕེལ་བའི་ས་གཞིའོ། ། བཟོད་པ་འཆལ་ཚུལ་འགོག་པའི་ཆུ་ལོན་ཏེ། ། ཁོང་ཁྲོའི་ཚ་གདུང་འཇིལ་བའི་བསིལ་ཟེར་ཡིན། ། གནོད་བྱེད་མཚོན་གྱིས་མི་ཚུགས་རྡོ་རྗེའི་གོ ། ཀུན་གྱི་མིག་སྔར་སྡུག་པའི་གཟུགས་མཛེས་སོ། ། བརྩོན་འགྲུས་དགེ་ལེགས་ཀུན་གྱི་དཔུང་གཉེན་ཏེ། ལེ་ལོའི་ཆོམ་རྐུན་འཇོམས་པའི་དམག་དཔོན་ཡིན། ། གོ་འཕང་མྱུར་དུ་བགྲོད་པའི་བཞོན་པ་མཆོག ། ཡོན་ཏན་མ་ལུས་སྡུད་པའི་ཕོ་ཉའོ། ། བསམ་གཏན་སེམས་ལ་དབང་སྒྱུར་རྒྱལ་པོ་སྟེ། །
ལུས་ལ་བདེ་སྟེར་བཙུན་མོ་རིན་ཆེན་ཡིན། ། རྣམ་གཡེང་གཡུལ་ལས་རྒྱལ་བའི་དམག་དཔོན་མཆོག ། ཡོན་ཏན་འདོད་དགུ་འབྱིན་པའི་ནོར་བུའོ། ། ཤེས་རབ་འཕགས་རྣམས་དགེས་པའི་ནོར་མཆོག་སྟེ། སྡུག་བསྔལ་མྱུ་གུ་གཅོད་པའི་མཚོན་ཆ་ཡིན། ། ཤེས་བྱའི་དེ་ཉིད་ཀུན་ལ་ལྟ་བའི་མིག ། མི་ཤེས་མུན་པ་སེལ་བའི་སྣང་བྱེད་དོ། ། ཕ་རོལ་ཏུ་ཕྱིན་པ་དྲུག་ལ་བསྔགས་པའི་ཚིགས་སུ་བཅད་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །། དགེའོ།། ༈ །འགྱོད་མེད་བདེ་བགྲོད་ཀྱི་མགུར་མ།
ན་མོ་གུ་རུ། གང་ལ་སྐྱབས་ན་བསླུ་མེད་དཀོན་མཆོག་གསུམ། ། འབྲལ་མེད་སྤྱི་གཙུག་རྒྱན་དུ་རྟག་བཞུགས་གསོལ། ། སྣང་སྟོང་སྒྱུ་མའི་རྣལ་འབྱོར་རི་ཁྲོད་པ། ། སེམས་གནོང་མེད་ཀྱི་གླུ་སྐད་འདི་བཞིན་ལགས། ། ཤུལ་ན་འཕྲེང་བའི་ཟས་ནོར་ལུས་པ་མེད། ། གདོང་ན་འཚེར་བའི་ལས་ངན་བསགས་པ་མེད། ། ཐེག་ཆེན་བསླབ་པའི་བསམ་སྦྱོར་ཉམས་པ་མེད། ། སྒྱུ་མའི་ལུས་སེམས་བྲལ་ཡང་འགྱོད་པ་མེད། ། ཚེ་འདིའི་རྙེད་བཀུར་ཆེ་ཐབས་སྒྲུབ་མ་མྱོང་། །
འདོད་ཡོན་སྲེད་པའི་རྗེས་ཕྱིར་འབྲང་མ་མྱོང་། ། དོན་མེད་བྱ་བས་ཚེ་འདིར་གཡེངས་མ་མྱོང་། ། སྒྱུ་མའི་ལུས་སེམས་བྲལ་ཡང་འགྱོད་པ་མེད། ། ཅིར་སྣང་སྒྱུ་མར་རྟོགས་པའི་ཤེས་རབ་ཡོད། ། འགྲོདྲུག་ཕ་མར་ཤེས་པའི་ལྷག་བསམ་ཡོད། ། ཐབས་ཤེས་ཟུང་དུ་འབྲེལ་བའི་ཉམས་ལེན་ཡོད། ། སྒྱུ་མའི་ལུས་སེམས་བྲལ་ཡང་འགྱོད་པ་མེད། ། ཐོག་མར་གསུང་རབ་དགོངས་དོན་ཚུལ་བཞིན་སྦྱངས། ། བར་དུ་བློ་གསལ་གདུལ་བྱའི་ཚོགས་ལ་བཤད། ། ཐ་མར་འདྲིས་པའི་དོན་ལ་རྩེ་གཅིག་བསྒོམས། །
སྒྱུ་མའི་ལུས་སེམས་བྲལ་ཡང་འགྱོད་པ་མེད། ། རྒྱལ་བའི་བསྟན་པ་སྲོག་ལས་གཅེས་པར་བཟུང་། ། རིགས་དང་མི་རིགས་ཚུལ་བཞིན་རྣམ་པར་ཕྱེས། ། འཆད་རྩོད་རྩོམ་པས་དལ་འབྱོར་དོན་ཡོད་བྱས། ། སྒྱུ་མའི་ལུས་སེམས་བྲལ་ཡང་འགྱོད་པ་མེད། ། འགྱོད་མེད་བདེ་དྲོད་ཀྱི་མགུར་མ་འདི། ། གངས་བུ་ལེའི་མགུལ་དུ་བླངས་པ་ཡིན། ། མི་ཁོ་བོའི་རྗེས་འཇུག་དད་ལྡན་རྣམས། ། མི་ང་བཞིན་བྱེད་ན་འདི་བཞིན་མཛོད། ། ཚོགས་གཉིས་ཟུང་དུ་འཇུག་པས་རྒྱུད་སྦྱངས་ཏེ། །
བདེན་གཉིས་ཟུང་དུ་འཇུག་པའི་དོན་རྟོགས་ཤིང་། ། རིམ་གཉིས་ཟུང་འཇུག་རྡོ་རྗེའི་ལམ་བསྒོམས་པས། ། འཇའ་ལུས་རྡོ་རྗེའི་སྐུ་རུ་བདག་གྱུར་ཅིག། །། དགེའོ།། ༈ །རྟེན་འབྲེལ་གྱི་དེ་ཁོ་ན་ཉིད་བསྡུས་པའི་རབ་ཏུ་བྱེད་པ། རྒྱལ་བ་སྲས་དང་བཅས་པ་རྣམས་ལ་ཕྱག་འཚལ་ལོ། ། རྒྱལ་བ་ཀུན་ཀྱི་བགྲོད་གཅིག་ལམ། ། རྟག་དང་ཆད་པ་སྤངས་པ་ཡི། ། རྟེན་ཅིང་འབྲེལ་བར་འབྱུང་བ་གང་། ། དེ་ཉིད་དབུ་མའི་ལམ་ཡིན་ནོ། །
བདག་དང་གཞན་དང་གཉིས་ཀ་དང་། ། རྒྱུ་མེད་ལས་སྐྱེ་རྣམ་སྤངས་ཤིང་། ། རྐྱེན་ཉིད་འདི་པ་ལས་བྱུང་བའི། ། དངོས་པོ་རྟེན་ཅིང་འབྲེལ་བར་འབྱུང་། ། དོན་མེད་པ་དང་ཐུག་མེད་དང་། ། བྱེད་པ་འགལ་ཕྱིར་བདག་ལུས་མིན། ། རྒྱུ་དང་རྒྱུ་མིན་མཚུངས་ཕྱིར་དང་། ། ཧ་ཅང་ཐལ་ཕྱིར་གཞན་ལས་མིན། ། རེ་རེ་ལས་སྐྱེས་གྲུབ་མིན་པས། ། ཚོགས་པས་ཇི་ལྟར་སྐྱེད་བྱེད་ཡིན། །
འབྲས་ཕྱིར་རྩོལ་བ་དོན་མེད་པར། ། ཐལ་ཕྱིར་རྒྱུ་མེད་ཀྱང་མི་རིགས། ། རྣམ་དཔྱོད་མེད་པར་འཇིག་རྟེན་འདི། ། ཐ་སྙད་ལམ་ལ་འཇུག་འགྱུར་བས། ། འདི་ལ་བརྟེན་ནས་འདི་འབྱུང་ཞེས། ། བྱ་བའི་ཚུལ་འདི་དགག་མི་བྱ། ། གང་ལ་བརྟེན་ནས་གང་བྱུང་བ། ། དེ་ནི་རེ་ཞིག་དེ་ཉིད་མིན། ། དེ་ལས་གཞན་པའང་མ་ཡིན་ཕྱིར། ། དེ་ཉིད་ཆད་མིན་རྟག་པའང་མིན། །
དེ་ཕྱིར་རྟེན་འབྱུང་རྡོ་རྗེ་ཡིས། ། མཐར་འཛིན་ལྟ་བའི་རི་བོ་འཇོམས། ། གང་གིས་ལམ་འདི་ཤེས་གྱུར་པའི། ། མཁས་དེ་ལྟ་བས་མི་ཕྲོགས་སོ། ། རྟེན་འབྲེལ་གྱི་དེ་ཁོ་ན་ཉིད་བསྡུས་པའི་རབ་ཏུ་བྱེད་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། ༈ །ན་མོ་གུ་རུ་བཛྲ་སཏྭ་ཡ། མི་འཕྲོག་མཁྱེན་རབ་ཐུགས་རྗེ་ཆེ་ལྡན་པ། ། སྲིད་ཞིའི་དཔལ་མགོན་རྗེ་བཙུན་རེད་མདའ་བ། ། དམ་པ་ཁྱོད་ཀྱི་རྨད་བྱུང་མཛད་པའི་ཚུལ། ། སྒྲོ་སྐུར་མེད་པར་མདོ་ཙམ་བརྗོད་པ་ནི། །
དགེ་སྦྱོང་སྤྱོད་པ་དྲི་མེད་ཚུལ་བསྟེན་དང་། ། དམ་པས་སྨད་མེད་ལྟ་སྤྱོད་ཚུལ་ལྡན་དང་། ། རྒྱལ་བའི་རིང་ལུགས་ཤིང་རྟ་ཆེ་རྣམས་ཀྱི། ། བཞེད་གཞུང་ལ་བརྟེན་ཐུབ་དགོངས་བཙལ་ཚུལ་དང་། ། ཡང་དག་ལྟ་བའི་གནས་བཟང་བརྟན་རྙེད་དང་། ། དམ་པ་བསྟེན་དང་མང་དུ་ཐོས་པ་དང་། ། རྣམ་འགྲེལ་མཛད་དང་སྲས་ཀྱི་ཚོགས་སྤེལ་དང་། ། ཐུགས་དམ་མཐིལ་ནི་གང་ལ་མཛད་པ་དང་། ། ཀླུ་སྒྲུབ་གསུང་རབ་བཅུད་བསྡུས་སྙིང་པོ་དང་། ། ལྷག་པའི་ལྷ་སོགས་སྤྱན་སྔར་དམ་བཅས་དང་། །
དབེན་པའི་གནས་སུ་ཡིད་རབ་གཞོལ་ཚུལ་དང་། ། ཟབ་དོན་བདུད་རྩིའི་རོ་བཅུད་མྱངས་པ་ཡིས། ། སྐྱེ་ཤིས་མི་འཇིགས་གདེངས་ཐོབ་ཚུལ་རྣམས་དང་། ། གཞན་ཡང་ཕུལ་དུ་ཕྱིན་པའི་མཛད་པ་རྣམས། ། མགོན་པོ་ཁྱོད་ཀྱི་མཛད་པ་ཡིན་པར་གསུངས། ། དགེ་སྦྱོང་སྤྱོད་པ་དྲི་མེད་ཚུལ་བསྟེན་ནི། ། ན་མོ་གུ་རུ་ཝེ། གང་ཞིག་ལེགས་གསུངས་དམ་ཆོས་འདུལ་བ་ལ། ། རབ་ཏུ་བྱུང་ནས་ལེགས་པར་མི་སྡོམ་ཞིང་། ། ཐུབ་པའི་བཀའ་ལུང་ཚུལ་མིན་འདའ་བྱེད་པའི། །
དགེ་སྦྱོང་དེ་དག་འཇིག་རྟེན་ཆོམ་རྐུན་ཡིན། ། འཁྱོག་པོར་སྨྲ་བ་གཞན་དག་བརླིང་པོར་སེམས། ། ངག་མི་བཙུན་པ་དགེ་སྦྱོང་ཚུལ་མིན་པས། ། གྱ་གྱུའི་སེམས་དང་དེའི་ཚུལ་སྤངས་ཏེ། ། གསོང་པོར་སྨྲ་ལ་ཁོ་བོ་རྟག་ཏུ་བསྟེན། ། འཛེམ་མེད་སྨྲ་བ་གཞན་དག་སྤོབས་པར་སེམས། ། ངག་མི་སྡོམ་པ་དགེ་སྦྱོང་ཚུལ་མིན་པས། ། མུ་ཅོར་སྨྲ་བ་སྨྱོན་པའི་ཚུལ་སྤངས་ཏེ། ། ཞི་བའི་ཚུལ་ལ་ཁོ་བོ་རྟག་ཏུ་བསྟེན། ། ཕྱི་ཚུལ་འཆོས་པ་གཞན་དག་བཙུན་པོར་སེམས། །
གཡོ་སྒྱུའི་སྤྱོད་པ་དགེ་སྦྱོང་ཚུལ་མིན་པས། ། ཕ་རོལ་འདྲིད་བྱེད་ཡོན་པོའི་ཚུལ་སྤངས་ཏེ། ། དེས་པའི་ཚུལ་ལ་ཁོ་བོ་རྟག་ཏུ་བསྟེན། ། རང་དགའི་སྤྱོད་པ་གཞན་དག་དྲང་པོར་སེམས། ། དབང་པོ་མི་སྡོམ་དགེ་སྦྱོང་ཚུལ་མིན་པས། ། བག་དང་མི་ལྡན་ཧྲལ་པོའི་ཚུལ་སྤངས་ཏེ། ། བག་ཡོད་ཚུལ་ལ་ཁོ་བོ་རྟག་ཏུ་བསྟེན། ། བྱ་བྱེད་མང་བ་གཞན་དག་གྲུང་པོར་སེམས། ། རྣམ་གཡེང་འདོད་པ་དགེ་སྦྱོང་ཚུལ་མིན་པས། ། འདུ་འཛི་སྤེལ་བ་ཁྱིམ་པའི་ཚུལ་སྤངས་ཏེ། །
དོན་ཉུང་ཚུལ་ལ་ཁོ་བོ་རྟག་ཏུ་བསྟེན། ། ལོངས་སྤྱོད་འབྱོར་པ་གཞན་དག་དཔལ་དུ་སེམས། ། འདོད་ཞེན་ཆེ་བ་དགེ་སྦྱོང་ཚུལ་མིན་པས། ། ཟང་ཟིང་དང་བཅས་གྲོང་པའི་ཚུལ་སྤངས་ཏེ། ། ཆོག་ཤེས་ཚུལ་ལ་ཁོ་བོ་རྟག་ཏུ་བསྟེན། ། གྲོང་འདབ་འགྲིམ་པ་གཞན་དག་གདུལ་བྱར་སེམས། ། རྙེད་བཀུར་སྒྲུབ་པ་དགེ་སྦྱོང་ཚུལ་མིན་པས། ། ཁེ་སྤོངས་འདོད་པ་ཚོང་པའི་ཚུལ་སྤངས་ཏེ། ། བས་མཐའི་གནས་ལ་ཁོ་བོ་རྟག་ཏུ་བསྟེན། ། དགེ་སྦྱོང་གི་ཚུལ་ལ་གདམས་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྨྲས་པའོ།། །།
དམ་པས་སྨད་མེད་ལྟ་སྤྱོད་ཚུལ་ལྡན་ནི། ཐུབ་བསྟན་གཅེས་འཛིན་ཁྱོད་ཀྱིས་ཡང་སྨྲས་པས། ། དེ་ཕྱིར་བློ་ངན་རྣམས་ཀྱི་ཉེས་བཤད་ཀྱིས། ། ཐུབ་བསྟན་དྲི་མར་བྱས་པ་མ་བཟོད་ནས། ། རིགས་དང་མི་རིགས་ཅུང་ཟད་ཕྱེ་ན་ཡང་། ། དེང་སང་འདི་ན་བདག་ལ་གཤེ་བ་མང་། ། འཇིག་རྟེན་སྐྱེ་བོ་མ་མཉེས་གྱུར་ཀྱང་སླ། ། དམ་པས་ཁྲེལ་ན་གསོན་པོ་སྲོག་སོང་ཡིན། ། དེ་ཕྱིར་བདག་ལ་བསྟན་པ་དང་འགལ་བའི། ། ལྟ་སྤྱོད་ཡོད་ན་དམ་པ་རྣམས་ཀྱིས་སྨོད། །
ཁོ་བོས་སངས་རྒྱས་བསྟན་ལ་རབ་བྱུང་ནས། ། རིགས་དང་མི་རིགས་འབྱེད་ཤེས་ཚུན་ཆད་དུ། ། ལུས་ངག་ཡིད་ཀྱི་སྤྱོད་པ་ཅི་བྱེད་ཀྱང་། ། རབ་ཏུ་བསྒྲིམས་ནས་ཐུབ་པའི་གསུང་བཞིན་བསྒྲུབས། ། ཐོག་མེད་གོས་པའི་ཉོན་མོངས་ཤུགས་དྲག་པས། ། གལ་ཏེ་མི་རིགས་ཅུང་ཟད་བྱས་ན་ཡང་། ། དེའི་མོད་ལ་དུག་ཟོས་དྲན་པ་བཞིན། ། འགྱོད་སེམས་ལྡན་པས་སླར་ཡང་ཆོས་བཞིན་བྱས། ། གནས་ལུགས་འབྱེད་པའི་འོད་ཟེར་སྟོང་ལྡན་པའི། ། ཐུབ་བསྟན་ཉི་མའི་དཀྱིལ་འཁོར་མཐོང་བ་ན། །
བློ་ངན་མུན་པའི་ཁྲོད་ན་འོད་འབྱིན་པའི། ། གཞན་གཞུང་མེ་ཁྱེར་ཚོགས་ལ་བདག་མི་གུས། ། གསུང་རབ་རིན་ཆེན་གླིང་ལ་དབང་བསྒྱུར་བའི། ། ཀླུ་སྒྲུབ་ཀླུ་དབང་ལེགས་བཤད་གདེངས་ཀའི་ནོར། ། དགོས་འདོད་ཀུན་འབྱུང་འདོད་དགུར་སྤྱོད་པས་ན། ། ཉེས་བཤད་མཆིང་བུའི་ཚོགས་ཀྱིས་བདག་མི་མགུ། ། མཐའ་གཉིས་སྤངས་པའི་ཆུ་གཏེར་ལ་གནས་ཏེ། ། གདེངས་ཅན་དབང་པོ་ཀླུ་སྒྲུབ་རིང་ལུགས་འཛིན། ། ཁོ་བོའི་ལྟ་ཟེར་འབར་བའི་གཟི་བརྗིད་ལ། ། ཕས་རྒོལ་འདབ་བཟང་སྟོང་གིས་འགོམ་མི་ནུས། །
འཇིག་ཚོགས་ལྟ་རིའི་སྤོ་མཐོ་འཇོམས་བྱེད་པའི། ། ལུང་རིགས་རྡོ་རྗེའི་གནམ་ལྕགས་སྟོང་ཡོད་ཀྱང་། ། རྨོངས་པའི་གོ་ཆ་སྲ་བརྟན་ཆེར་གྱོན་པའི། ། སྐྱེ་བོ་འདི་ལ་བདག་གིས་ཅི་བྱར་ཡོད། ། དེ་ཕྱིར་ཆོས་དང་ལྡན་པར་སྨྲས་ན་ཡང་། ། དེང་སང་འདི་ན་ཕན་པར་མ་མཐོང་ནས། ། ཏིང་འཛིན་བདུད་རྩིའི་རོ་དེ་མྱང་འདོད་པས། ། གཡོ་བའི་ཡིད་ནི་དབེན་པའི་གནས་སུ་གཞོལ། ། ཞེས་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །། ཤིང་རྟ་ཆེ་བསྟེན་ཐུབ་དགོངས་བཙལ་ཚུལ་ནི། །
སྟོན་པ་འདས་ནས་བཞི་བརྒྱའི་ལོ་འདས་ཚེ། ། བེ་ཏའི་ཡུལ་དུ་ལི་ཙ་བི་གཞོན་ནུ། ། ཀླུ་སྒྲུབ་ཞེས་བྱའི་དགེ་སློང་དུ་གྱུར་ནས། ། ཐུབ་བསྟན་རྒྱས་པར་མདོ་སྡེའི་ཚོགས་ལས་གསུངས། ། ཀླུའི་ཡུལ་སོགས་འཇིག་རྟེན་གཞན་དག་ནས། ། ཟབ་ཅིང་རྒྱ་ཆེའི་མདོ་སྡེ་རྣམ་མང་བླངས། ། རྟག་ཆད་མཐར་ལྟའི་མུན་པ་མཐུག་པོ་བཅོམ། ། མཐའ་བྲལ་དབུ་མའི་སྒྲོན་མེ་དེ་ཡིས་སྦར། ། དེ་འོག་ཐུབ་པས་ལུང་བསྟན་ཐོགས་མེད་ཀྱིས། ། མི་ཕམ་མགོན་ལས་བཀའ་དྲིན་རྗེས་ཐོབ་ནས། །
རྣམ་རིག་སྨྲ་བའི་གྲུབ་མཐའ་གསལ་བྱས་ཞེས། ། རྒྱ་བོད་ཤིང་རྟ་ཆེན་པོ་རྣམས་ལ་གྲགས། ། འདི་དག་ཐེག་ཆེན་ཤིང་རྟའི་སྲོལ་འབྱེད་དོ། ། ཐེག་ཆེན་མདོ་དང་རྒྱུད་སྡེའི་དགོངས་པ་རྣམས། ། གཉིས་པོ་འདི་ཡིས་ལུགས་དང་མི་མཐུན་པ། ། གང་གིས་བཀྲལ་དེ་ལོག་པའི་ལམ་དུ་ཤེས། ། ཐུབ་པའི་བསྟན་པ་ཉིད་ཀྱི་དགོངས་པ་བཞིན། ། འཁྲུལ་མེད་སྨྲ་བ་འཕགས་པ་ཀླུ་སྒྲུབ་ཡིན། ། ཀླུ་སྒྲུབ་དང་ནི་ཐོགས་མེད་གཉིས། ། ཁྱོད་བསྟན་འཛིན་པར་ཁྱོད་ཀྱིས་གསུངས། །
དེ་དག་གཞུང་གི་རྗེས་འབྲངས་ནས། ། བདག་གིས་ཁྱོད་ཀྱི་དགོངས་པ་བཙལ། ། ཞེས་སོ། ། ཀླུ་སྒྲུབ་བློ་བཟང་ལུགས་བཟང་ལ་བརྟེན་ནས། ། ཡང་དག་ལྟ་བའི་གནས་བཟང་བརྟན་རྙེད་ཅིང་། ། དུས་གསུམ་རྒྱལ་བ་ཀུན་གཤེགས་ལམ་དེ་ནས། ། རང་ཉིད་འདོང་ཞིང་གཞན་འཇུག་མཛད་པ་ནི། ། རྒྱ་གར་བལ་པོ་བོད་ཀྱི་ཡུལ་རྣམས་སུ། ། མདོ་དོན་སྨྲ་བའི་མཁས་པ་མང་བྱོན་ཡང་། ། ཕལ་ཆེར་རྟོག་པས་སྦྱར་བའི་དོན་ཙམ་ལ། །
མཁས་པར་ཟད་ཀྱི་དེ་ཉིད་དོན་ལ་མིན། ། ཐུབ་པའི་བསྟན་པ་ཉིད་ཀྱི་དགོངས་པ་བཞིན། ། འཁྲུལ་མེད་སྨྲ་བ་འཕགས་པ་ཀླུ་སྒྲུབ་ཡིན། ། དེའི་བཞེད་གཞུང་རབ་དཀར་ཀུན་དའི་ཚལ། ། ཇི་བཞིན་འབྱེད་པ་དཔལ་ལྡན་ཟླ་བ་ཡིན། ། སློབ་དཔོན་དེ་དག་དགོངས་པ་འདི་ཡིན་ཞེས། ། མཁས་རློམ་མང་ཡང་སུ་ལ་ཅི་ཆ་ཡོད། ། རྣམ་བཀྲ་མཚོན་གྱི་རི་མོ་གསལ་བ་ཡི། ། རྣམ་དབྱེ་དམུས་ལོང་དག་ལའང་ཡོད་དམ་ཅི། ། ལོང་བས་རིན་ཆེན་གཏེར་ཁ་འབྱེད་པ་ལྟར། །
རྣམ་དག་འཕགས་པའི་མིག་དང་མི་ལྡན་ཡང་། ། རྒྱལ་དང་རྒྱལ་བའི་སྲས་ཀྱི་བྱིན་རླབས་ལས། ། རྟེན་འབྱུང་ཟབ་མོའི་ལམ་འདི་ཁོ་བོས་རྙེད། ། འདས་དང་མ་བྱོན་ད་ལྟར་བཞུགས་པ་ཡི། ། རྒྱལ་བ་སྲས་བཅས་དགྱེས་པའི་ལམ་འདི་ཡིན། ། འདི་ལས་གཞན་དུ་ཐར་པའི་ལམ་ཡོད་ཅེས། ། སྨྲ་བ་དེ་དག་བདག་གིས་གྱི་ནར་རྟོགས། ། ཕྱོགས་བཅུར་བཞུགས་པའི་རྒྱལ་དང་དེ་སྲས་རྣམས། ། མངོན་སུམ་བྱོན་ནས་དབྱངས་དང་མགྲིན་གཅིག་གིས། ། འདི་ལས་གཞན་དུ་ཐར་པའི་ལམ་སྟོན་ཡང་། །
བདག་བློ་གཡོ་བ་མེད་དོ་གྲོགས་པོ་དག ། དེ་ཕྱིར་གང་གི་ཉམ་ངའི་ལམ་སྤངས་ནས། ། བདེ་གཤེགས་དགྱེས་པའི་ལམ་ལ་འཇུག་འདོད་ན། ། དཀའ་དང་འབད་པ་བརྒྱ་ཕྲག་དག་གིས་ཀྱང་། ། ཀླུ་སྒྲུབ་ལུགས་བཟང་འདི་ལ་འཇུག་པར་རིགས། ། འདི་མ་རྟོགས་ན་གཞུང་ལུགས་མང་བསླབས་ཀྱང་། ། བདེ་གཤེགས་དགོངས་པ་རྟོགས་པའི་ཐབས་གཞན་མེད། ། ཕལ་ཆེར་རྟོག་པའི་དྲ་བ་སྤེལ་བའི་ཕྱིར། ། བློ་གྲོས་ངལ་བ་ཙམ་ཞིག་ཐོབ་པར་ཟད། ། དེ་ཕྱིར་རང་ཉིད་དྲན་པ་སོས་ཕྱིར་དང་། །
སྐལ་བཟང་གཞན་ལའང་ཕན་པར་བྱ་ཕྱིར་དང་། ། ཐུབ་པའི་བསྟན་པ་ཡུན་རིང་གནས་བྱའི་ཕྱིར། ། དུས་གསུམ་རྒྱལ་བའི་ལམ་འདི་བདག་གིས་བཤད། ། གུས་པས་དམ་པ་མང་བསྟེན་མཛད་པ་ནི། ། སྐྱེ་དགུའི་གཙུག་རྒྱན་ཆོས་རྗེ་བསོད་རྒྱལ་དང་། ། རྒྱལ་བའི་སྲས་པོ་ཐོགས་མེད་བཟང་པོ་དཔལ། ། མ་ཏི་པཎ་ཆེ་པཎ་ཆེན་བྱང་ཚེ་དང་། ། མཁས་པའི་དབང་པོ་ཉ་དབོན་ཀུན་དགའ་སོགས། ། བཀའ་དྲིན་ནོད་པའི་བླ་མ་བཅུ་ཕྲག་གཉིས། ། ཡུན་རིང་འབད་དེ་གུས་པའི་གཙུག་གིས་བསྟེན། །
མང་དུ་ཐོས་དང་རྣམ་འགྲེལ་མཛད་ཚུལ་ནི། ། འཛམ་གླིང་མཁས་པའི་རྒྱན་མཆོག་བཀའ་ཆེན་བཞི། ། རྩ་འཇུག་གཞི་གསུམ་ཐེག་ཆེན་རྒྱུད་བླ་དང་། ། ཆོས་མངོན་མཛོད་དང་དཔལ་ལྡན་འདུས་པ་སོགས། ། རྣམ་བཤད་བྱས་པའི་གཞུང་ལུགས་བཅུ་ཕྲག་གཅིག ། གཞན་ཡང་བོད་ཡུལ་འགྱུར་བའི་བསྟན་བཅོས་དང་། ། མདོ་དང་རྒྱུད་སྡེ་ཕལ་ཆེར་ལེགས་པར་བལྟས། ། རང་གཞན་གྲུབ་མཐའི་དེ་ཉིད་འབྱེད་པ་ལ། ། མཁས་པའི་མདུན་སར་འཇིགས་མེད་སྤོབས་པ་ཐོབ། ། འཆད་ཉན་མཛད་འབྲས་སློབ་མའི་ཚོགས་སྤེལ་ནི། །
ཀུན་མཁྱེན་ཤེར་འོད་བློ་བཟང་གྲགས་པ་སོགས། ། གཞུང་ལུགས་རབ་འབྱམས་ཤེས་པའི་བཤེས་གཉེན་བདུན། ། བཀའ་བཞིན་ལེགས་པར་སྨྲ་བ་བཅུ་ཕྲག་གཅིག ། ཕར་ཚད་ཤེས་པའི་སློབ་མ་བརྒྱ་ཕྲག་བརྒལ། ། ཐུགས་དམ་གྱི་མཐིལ་གང་ལ་མཛད་པ་ནི། ། མང་དུ་ཐོས་ཤིང་ལེགས་པར་བསམ་པའི་དོན། ། དབེན་པའི་གནས་སུ་རྩེ་གཅིག་ལེགས་བསྒོམས་ཏེ། ། རྒྱལ་བའི་དགོངས་པ་ཇི་བཞིན་བསྐྱང་འདོད་ཀྱང་། ། སྔོན་ཆད་རྣམ་གཡེང་ལེ་ལོའི་དབང་དུ་ཐལ། ། མཁའ་མཉམ་འགྲོ་ལ་དམིགས་པའི་སྙིང་རྗེ་དང་། །
སྲིད་ཞི་སྟོང་པར་རྟོགས་པའི་ཤེས་རབ་གཉིས། ། རེས་འགའ་རེས་འཇོག་རེས་འགའ་ཟུང་འབྲེལ་བསྒོམས། ། འོན་ཀྱང་ཕལ་ཆེར་སྙོམས་ལས་དབང་དུ་ཐལ། ། གཞན་དུ་ཡང་གསུངས་པ། རྒྱལ་དང་དེ་སྲས་རྣམས་ཀྱི་བགྲོད་གཅིག་ལམ། ། སྙིང་རྗེའི་སེམས་དང་གཉིས་སུ་མེད་བློ་དང་། ། མཐའ་དག་སྒྲོལ་འདོད་བྱང་ཆུབ་སེམས་མཆོག་སྟེ། ། ཆོས་གསུམ་འདི་དག་རྒྱུན་གྱི་ཉམས་ལེན་མཐིལ། ། ཀླུ་སྒྲུབ་གསུང་རབ་བཅུད་བསྡུས་སྙིང་པོ་ནི། ། རྒྱུ་འབྲས་བསླུ་བ་མེད་པའི་ཡིད་ཆེས་དང་། །
རྟེན་འབྲེལ་སྟོང་པར་རྟོགས་པའི་ཤེས་རབ་གཉིས། ། འབྲལ་མེད་ཟུང་དུ་ཆུད་པར་ནམ་གྱུར་པ། ། དེ་ཚེ་མཐའ་བྲལ་དབུ་མའི་ལམ་ལ་ཞུགས། ། ཇི་ལྟར་སྣང་ཤིང་གྲགས་པའི་དངོས་འདི་ལ། ། རང་གཞན་གྲུབ་མཐས་བཏགས་པའི་ཀུན་བཏགས་དང་། ། ལྷན་སྐྱེས་ཡིད་ཀྱི་དངོས་འཛིན་མུན་པ་རྣམས། ། རྣམ་དག་ལུང་རིགས་ཟེར་གྱིས་རབ་གསལ་ཏེ། ། སྣང་དུས་ཉིད་ནས་སྟོང་པར་རྟོགས་པ་དང་། ། སྟོང་པར་རྟོགས་ཚད་སྣང་བ་མི་འགོག་པའི། ། ཟུང་འཇུག་ཚུལ་ལ་ངེས་པ་ནམ་སྐྱེས་པ། །
དེ་ཚེ་རྒྱལ་བའི་དགོངས་པ་རྟོགས་པ་ཡིན། ། ཐོས་བསམ་རིགས་པས་རྣམ་པར་དཔྱོད་པའི་ཚེ། ། སྣང་བ་བཀག་ནས་སྟོང་པ་བསྒྲུབ་པ་དང་། ། སྟོང་པ་རྟོགས་ཚེ་སྣང་བ་ནུབ་པ་དང་། ། ཀུན་རྫོབ་བསལ་ནས་དོན་དམ་སྒྲུབ་པ་རྣམས། ། རྟག་ཆད་མཐར་ལྟའི་གཡང་ལ་ལྷུང་བའི་ཕྱིར། ། སངས་རྒྱས་དགྱེས་པའི་ལམ་ལས་རིང་དུ་གོལ། ། བསྒོམས་བྱུང་འཕགས་པའི་ཡེ་ཤེས་ཤར་བ་ན། ། ཤེས་དང་ཤེས་བྱའི་མཚན་མ་སྣ་ཚོགས་པ། ། མཁའ་ལ་འཇའ་ཚོན་དཔེ་ལྟར་མི་སྣང་ཞིང་། །
ཆུ་ལ་ཆུ་དང་མར་ལ་མར་བཞག་བཞིན། ། དབྱིངས་དང་རིག་པ་དབྱེར་མེད་འདྲེས་པ་ན། ། མཐོང་མེད་ཚུལ་གྱིས་དེ་ཉིད་མཐོང་བ་དང་། ། གནས་མེད་ཚུལ་གྱིས་ཆོས་སྐུ་ལ་གནས་དང་། ། མྱ་ངན་འདས་དང་འོད་གསལ་ཆོས་ཀྱི་སྐུར། ། སངས་རྒྱས་སྲས་པོ་བློ་བཟང་ཀླུ་སྒྲུབ་བཞེད། ། འོན་ཀྱང་རབ་འབྲིང་ཐ་མའི་གདུལ་བྱ་ལ། ། སྔོན་བསགས་དགེ་དང་སྨོན་ལམ་གྲུབ་པའི་མཐུས། ། རང་རང་བློ་དང་འཚམས་པའི་སྤྲུལ་སྐུ་ཡིས། ། འཁོར་བ་སྲིད་དུ་འཕྲིན་ལས་ངང་གིས་འཇུག །
རྣམ་མང་གྲུབ་མཐའི་བཞེད་ཚུལ་དུ་མ་དང་། ། ལུང་རིགས་དགག་སྒྲུབ་རྒྱས་པ་འདིར་མ་བཀོད། ། ལྷག་པའི་ལྷ་སོགས་སྤྱན་སྔར་དམ་བཅས་ནི། ། ལྟ་བའི་ཐག་ཆོད་སྒོམ་པའི་གནད་ཤེས་ཤིང་། ། འཁོར་དང་བསྟན་པའི་སྐྱོན་ཡོན་ལེགས་རྟོགས་ནས། ། སྟོན་དང་བསྟན་ལ་དད་ཐོབ་དུས་འདི་རུ། ། བརྩེ་ལྡན་ལྷག་པའི་ལྷ་སོགས་མཁྱེན་གསོལ་ཏེ། ། ཤིན་ཏུ་ཡིད་ལ་བརྣག་པ་རབ་བསྐྱེད་ནས། ། ཚུལ་བཞིན་སྒྲུབ་བྱེད་གཡར་དམ་འདི་དག་བླངས། ། གང་གི་ཞབས་ཟུང་པདྨའི་གེ་སར་རྡུལ། །
ཚངས་དང་ལྷ་དབང་ཁྱབ་འཇུག་ལ་སོགས་པ། ། འཇིག་རྟེན་དྲེགས་ལྡན་གཙུག་གིས་གུས་བསྟེན་པའི། ། སྤྱན་རས་གཟིགས་མགོན་དེ་ལ་ཕྱག་འཚལ་ལོ། ། མང་དུ་ཐོས་ཀྱང་ཚུལ་བཞིན་སྒྲུབ་ལ་གཡེལ། ། ཁྲིམས་བརྒྱ་ནོད་ཀྱང་ཉེས་ལྟུང་དྲི་མ་ཅན། ། དགེ་སྦྱོང་བདག་གི་གཡར་དམ་འདི་རྣམས་ལ། ། མཁྱེན་ལྡན་ཐུགས་རྗེའི་ལྷ་ཁྱོད་ཡུད་ཙམ་དགོངས། ། གང་དུ་གནས་ན་སྣང་ཤས་འཕེལ་འགྱུར་ཞིང་། ། རང་རྒྱུད་རྙེད་བཀུར་གྲགས་པས་འཆིང་བྱེད་ལ། ། གཞན་རྒྱུད་ཕྲག་དོག་འགྲན་སེམས་ཀྱིས་གདུང་པའི། །
གནས་དེར་སྐད་ཅིག་ཙམ་ཡང་མི་གནས་སོ། ། དེང་ནས་བཟུང་སྟེ་ཇི་སྲིད་འཚོ་བར་དུ། ། གངས་དང་རི་སུལ་ནགས་ཀྱི་ཁྲོད་རྣམས་སུ། ། བསེ་རུ་ལྟ་བུར་རྟག་ཏུ་གནས་བྱེད་ཅིང་། ། གྲོང་དང་འཁོར་མང་དབུས་སུ་གནས་མི་བགྱིད། ། ཆོས་བརྒྱད་རྐྱེན་གྱིས་ནམ་ཡང་མི་གཡོ་བའི། ། སེམས་ལ་ཇི་སྲིད་བརྟན་པ་མ་ཐོབ་བར། ། གཅིག་པུ་རང་རྒྱུད་འདུལ་བ་མ་གཏོགས་པ། ། གཞན་དོན་ཐབས་ཀྱིས་རང་དོན་ཉམས་མི་བགྱི། ། ཆོས་གོས་གསུམ་དང་ལྷུང་བཟེད་ལ་སོགས་པ། །
རང་ཉིད་འཚོ་བའི་ཡོ་བྱད་མ་གཏོགས་པ། ། གསེར་དང་དབྱིག་སོགས་ལྷག་པའི་ཡོ་བྱད་ནི། ། རང་གི་དོན་དུ་ཏིལ་ཙམ་མི་འཆང་ངོ་། ། གཞན་གྱི་ཉེས་པ་ནམ་ཡང་མི་གླེང་ཞིང་། ། དོན་དང་ལྡན་ཞིང་ཆོས་མཐུན་མ་གཏོགས་པ། ། དམག་དང་ཆོམ་རྐུན་རྒྱལ་པོའི་གཏམ་ལ་སོགས། ། འཁྲུལ་པའི་བཀའ་མཆིད་ནམ་ཡང་མི་བགྱིད་དོ། ། ཆོས་ཀྱི་དོན་དུ་དཀའ་སྤྱད་སྲན་བཟོད་ཅིང་། ། འཇིག་རྟེན་བློས་བཏང་རྣམ་གྲོལ་དོན་དུ་གཉེར། ། འདོད་ཆུང་ཆོག་ཤེས་རང་དང་རྗེས་མཐུན་པའི། །
རྗེས་འབྲང་འཁོར་ནི་བཞི་ལས་ལྷག་མི་བསྟེན། ། གལ་ཏེ་བདག་གི་གཡར་དམ་འདི་རྣམས་དང་། ། འགལ་བ་བགྱིས་ན་རྒྱལ་བ་སྲས་བཅས་དང་། ། ཐུགས་རྗེའི་མངའ་བདག་སྤྱན་རས་གཟིགས་དབང་གིས། ། ཁྱི་ཕག་ལུག་བོང་རྣམས་དང་བདག་སྙོམས་ཤིག ། མགོན་ཁྱོད་རབ་དབེན་གནས་སུ་བཞུགས་པ་ན། ། དཔའ་བོས་དང་པོར་བྱང་ཆུབ་ཤིང་དྲུང་བཞིན། ། སྲིད་ལ་སྐྱོ་བསྐྱེད་ཞི་ལ་གུས་བསྐྱེད་ནས། ། ཐོས་པའི་རྗེས་འཇུག་སྒྲུབ་ལ་གཙོར་བྱས་ཏེ། ། རང་གཞན་སྲེད་པའི་མཚོ་ལས་བསྒྲལ་བྱའི་ཕྱིར། །
དབེན་པའི་གནས་སུ་ཡིད་རབ་གཞོལ་ཚུལ་གྱི། ། རབ་དབེན་བསྔགས་ཕྲེང་རྣམ་མང་བརྗོད་པ་ནི། ། སྲིད་པའི་ཕུན་ཚོགས་འདི་ལྟར་མནོག་ཆུང་ཞིང་། ། རབ་མང་ཉེས་པའི་ཚོགས་དང་ལྡན་རིག་ནས། ། རང་གཞན་སྲིད་པའི་མཚོ་ལས་བསྒྲལ་བྱའི་ཕྱིར། ། མང་ཐོས་དག་ནི་དབེན་པའི་ནགས་སུ་འགྲོ། ། ཆར་འདོད་བྱེའུས་འབྲུག་སྒྲ་ཐོས་པ་ལྟར། ། དབེན་པའི་གཏམ་འདི་ཁོ་བོའི་སྙིང་ལ་བབས། ། ཐོས་པའི་དོན་རྣམས་དོན་ཡོད་བྱ་བའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། །
ངང་པའི་ཚོགས་ཀྱིས་པད་མའི་མཚོ་མཐོང་ལྟར། ། བས་མཐའི་གནས་ལ་ཁོ་བོ་སེམས་རབ་གཡོ། ། དལ་འབྱོར་ལུས་ལ་སྙིང་པོ་བླང་བའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། ། བུང་བ་གཞོན་ནུས་འདབ་བརྒྱའི་ཚལ་མཐོང་ལྟར། ། ཁོ་བོའི་ཡིད་ནི་དབེན་པའི་རོ་ལ་ཆགས། ། ཏིང་འཛིན་བདུད་རྩིའི་རོ་དེ་མྱང་བྱའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ། ། དཔྱིད་དུས་བསིལ་བའི་མ་ལ་ཡ་རླུང་ལྟར། ། ནགས་ཀྱི་སྨན་ལྗོངས་ཁོ་བོའི་ཡིད་ལ་འབབ། །
ཉོན་མོངས་བདུད་ཀྱི་སྡེ་དེ་གཞོམ་བྱའི་ཕྱིར། ། གཞོན་ནུ་བློ་གྲོས་དབེན་པའི་ནགས་སུ་འགྲོ ། རྒྱལ་བས་བསྔགས་པའི་གནས་དེར་བདེར་སོན་ནས། ། ཟབ་དོན་བདུད་རྩིའི་རོ་བཅུད་མྱངས་པ་ཡིས། ། རང་གཞན་སྲིད་ཞིའི་འཆིང་བ་ལས་གྲོལ་ཏེ། ། འཆི་མེད་བདུད་རྩིའི་གོ་འཕང་ལེགས་བརྙེས་པས། ། སྐྱེ་ཤིས་མི་འཇིགས་གདེངས་ཐོབ་མཛད་པ་ནི།་་་་་ འགྱོད་མེད་གདེངས་བྱེད་ཀྱི་མགུར་མ་གོང་དུ་བྱུང་བ་ནི། སྐབས་འདིར་འཇུག་གོ ། བདེ་དང་བགྲོད་ཀྱི་མགུར་མ་ཡིན།
ཤུ་བྷཾ་མསྟུ་སརྦ་ཛ་ག་ཏཾ།། ༈ །སྐྱིད་སྡུག་ལམ་ཁྱེར་གྱི་མན་ངག སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། ། ཁྲོ་ཕུ་ལོ་ཙཱ་བ་ལ་ཁ་ཆེ་པཎ་ཆེན་ན་རེ་སྐྱིད་སྡུག་གང་བྱུང་ཡང་ལམ་དུ་འཁྱེར་དགོས་པ་ཡིན་གསུང་ནས། འདི་གནང་བར་གདའ། སྐྱིད་ན་བདེ་བ་ཚོགས་སུ་བསྔོ། ། ཕན་བདེས་ནམ་མཁའ་གང་བར་ཤོག ། སྡུག་ན་ཀུན་གྱི་དུཿཁ་འཁུར། ། དུཿཁ་རྒྱ་མཚོ་སྐེམས་པར་ཤོག ། འདི་ལ་སྐྱིད་པ་ལམ་དུ་འཁྱེར་བ་དང་། །
སྡུག་པ་ལམ་དུ་འཁྱེར་བ་གཉིས་ཀྱི་དང་པོ་ནི། ཀུན་རྫོབ་བྱང་ཆུབ་ཀྱི་སེམས་ཀྱི་སྒོ་ནས་སྐྱིད་པ་ལམ་དུ་འཁྱེར་བ་དང་དོན་དམ་བྱང་ཆུབ་ཀྱི་སེམས་ཀྱི་སྒོ་ནས་སྐྱིད་པ་ལམ་དུ་འཁྱེར་བ་གཉིས། དང་པོ་ནི། ལུས་ལ་ན་ཚ་མེད་པ། སེམས་ལ་དུཿཁ་མེད་པ་མཐུན་རྐྱེན་ཐམས་ཅད་འཛོམས་པ་སྟེ། ད་ལྟ་ང་རང་ཡང་སྐྱིད་པོ་ཡིན་སྙམ་པ་བྱུང་བའི་ཚེ། དེ་ལམ་དུ་འཁྱེར་བ་ནི། ང་སྐྱིད་པ་དང་བདེ་བ་འདི་ལ་དགའ་ཞིང་། འདོད་པའི་སྣང་བ་ཅིག་འདུག་སྟེ། ང་བདེ་སྐྱིད་འདོད་པ་བཞིན་དུ་སེམས་ཅན་ཐམས་ཅད་ཀྱང་བདེ་སྐྱིད་མི་འདོད་པ་མེད།
སེམས་ཅན་ཐམས་ཅད་ཀྱང་བདག་གི་ཐོག་མ་མེད་པ་ནས་ཕ་མ་བྱས་པའི་དྲིན་ཅན་ཤ་སྟག་ཁོ་ན་ཡིན་པས། ཕ་མ་ནམ་བྱས་རེས་ཀྱིས་ད་ལྟའི་ཕ་མ་དང་འདྲ་བར་དྲིན་གྱིས་བསྐྱངས་པ་ཁོ་ན་ཡིན་པས། བདག་བདེ་བ་དང་སྐྱིད་པ་བཞིན་དུ་མ་རྒན་སེམས་ཅན་ཐམས་ཅད་ཀྱང་བདེ་བ་དང་སྐྱིད་པར་གྱུར་ཅིག་སྙམ་དུ་ཞེ་ཐག་པ་ནས་བསམ་ཞིང་། ངག་ཏུ་ཡང་བརྗོད། དཀོན་མཆོག་རིན་པོ་ཆེ་རྣམ་པ་གསུམ་མཁྱེན། བདག་བཞིན་སེམས་ཅན་ཐམས་ཅད་ཀྱང་བདེ་སྐྱིད་དང་ལྡན་པར་བྱིན་གྱིས་བརླབ་ཏུ་གསོལ། ཞེས་དཀོན་མཆོག་ལ་གསོལ་བ་གདབ། ཡང་ང་ད་ལྟ་བདེ་སྐྱིད་དང་ལྡན་པ་འདི་སྔོན་བསོད་ནམས་བསགས་པའི་མཐུ་ལས་བྱུང་བ་ཡིན། ད་ཕྱིན་ཆད་ཀྱང་འདི་ལྟ་བུའི་བདེ་སྐྱིད་འདོད་ན་དེ་ལྟ་བུའི་རྒྱུ་རུ་འབོད་བྱ་བའི་བརྡ་ཡིན་སྙམ་པ་བྱས་ནས། སྒོ་གསུམ་དགེ་བ་ལ་འབད་དོ། །
གཉིས་པ་དོན་དམ་བྱང་ཆུབ་སེམས་ཀྱི་སྒོ་ནས་སྐྱིད་པ་ལམ་དུ་འཁྱེར་བ་ལ་གསུམ་ཡོད་པའི། དང་པོ། སྐྱིད་པ་ཆོས་སྐུར་ངོ་སྤྲོད་པ་ནི། ད་ལྟ་ང་སྐྱིད་དོ་སྙམ་པ་འདུག་སྟེ། སྐྱིད་ན་ལུས་སྐྱིད་དམ་སེམས་སྐྱིད། དེ་གཉིས་མ་གཏོགས་པའི་སྐྱིད་མཁན་ནི་མི་འདུག སེམས་མེད་ན་ལུས་ནི་བེམ་པོ་དུར་ཁྲོད་ཀྱི་རོ་དང་འདྲ་བས་སྐྱིད་རྒྱུ་དང་བདེ་རྒྱུ་ཅི་ཡང་མེད། སེམས་འདི་ལ་དཔྱད་ན། འདས་པའི་སེམས་ནི་འགགས་ནས་མེད། མ་འོངས་པའི་སེམས་ནི་མ་སྐྱེས་པས་མེད།
ད་ལྟར་གྱི་སེམས་འདི་ལ་བརྟགས་ན། དང་པོ་སྐྱེ་བ་ན་ཡང་གང་ནས་ཀྱང་མ་སྐྱེས་འགག་པ་ན་ཡང་གང་དུ་ཡང་མི་འགག བར་དུ་གནས་པ་ན་ཡང་ལུས་ཀྱི་སྤྱི་བོའི་གཙུག་ནས་རྐང་པའི་བར་གང་དུ་ཡང་གནས་པ་མི་འདུག ཁ་དོག་དང་དབྱིབས་ལ་སོགས་པའི་ངོ་བོ་ཅིར་ཡང་མ་གྲུབ་འདུག དེ་ལྟར་བརྟགས་པ་ན། སེམས་ཀྱི་གཤིས་ཅིར་ཡང་མ་གྲུབ་པ་དེ་ཉིད་སྐྱེ་མེད་ཆོས་སྐུ་བྱ་བ་ཡིན་པས་དེའི་ངང་ལ་ལྷོད་གློད་དེ་མཉམ་པར་བཞག་གོ ། གཉིས་པ་ལོངས་སྐུར་ངོ་སྤྲོད་པ་ནི། མཉམ་བཞག་དེ་ལས་ལངས་ནས་སྐྱིད་པར་སྣང་བའི་སེམས་དེ་ཉིད་ཧྲིཿདཀར་པོ་ཚེག་དྲག་དང་བཅས་པ་གཅིག་ཏུ་བསམ། དེ་ལས་འོད་ཟེར་འཕྲོས་པས་སེམས་ཅན་གྱི་སྡིག་སྒྲིབ་སྦྱངས། ཚུར་འདུས་ཡོངས་སུ་གྱུར་པ་ལས།
པདྨ་དང་ཟླ་བའི་གདན་གྱི་སྟེང་དུ་རང་ཉིད་བཅོམ་ལྡན་འདས་ཐུགས་རྗེ་ཆེན་པོ་ཞལ་ཅིག་ཕྱག་བཞི་པ་ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་འོག་མས་ཤེལ་གྱི་འཕྲེང་བ་བརྒྱ་རྩ་བསྣམས་པ། གཡོན་འོག་མས་མེ་ཏོག་པདྨ་དཀར་པོ་བསྣམས་པ། རིན་པོ་ཆེའི་རྒྱན་དང་ལྡན་ཞིང་སྐུ་སྨད་ལ་དར་སྣ་ཚོགས་ཀྱི་ཤམ་ཐབས་གསོལ་བ་ཅིག་ཏུ་བསམ། དེའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧྲིཿདཀར་པོ་ཚེག་དྲག་དང་བཅས་པ་ལས་འོད་ཟེར་འཕྲོས་སྣོད་ཀྱི་འཇིག་རྟེན་ལ་ཕོག་པས་གཞལ་ཡས་ཁང་དུ་གྱུར། ནང་བཅུད་ཀྱི་སེམས་ཅན་ཐམས་ཅད་ལ་ཕོག་པས་རང་དང་འདྲ་བའི་ཐུགས་རྗེ་ཆེན་པོར་གྱུར། ཡང་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རང་དང་འདྲ་བའི་ཐུགས་རྗེ་ཆེན་པོའི་རྣམ་པར་འོད་ཟེར་གྱི་རྣམ་པར་སྤྱན་དྲངས་ནས་རང་ལ་བསྟིམ། ཡང་འོད་ཟེར་འཕྲོས་པས་བདེ་བ་ཅན་ནས་འོད་དཔག་མེད་སྐུ་མདོག་དམར་པོ་ཕྱག་གཉིས་ཀྱི་དབུས་ན་རིན་པོ་ཆེའི་བུམ་པ་བདུད་རྩིས་གང་བ་བསྣམས་པ་ཅིག་མདུན་དུ་སྤྱན་དྲངས། དེ་ལ་ཨརྒྷཾ་ལ་སོགས་པའི་མཆོད་པ་ཕུལ་ནས། བདག་ལ་མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས་བུམ་པའི་ཆུས་སྤྱི་བོ་ནས་དབང་བསྐུར་བས་ཐོག་མ་མེད་པའི་སྡིག་སྒྲིབ་སྦྱངས།
ཆུ་ལྷག་མ་ཡར་ལུད་པ་ལས་སྤྱི་བོའི་གཙུག་ཏུ་འོད་དཔག་ཏུ་མེད་པས་དབུ་བརྒྱན་པར་བསམ། དེ་ནས་རང་གི་སྙིང་ཁའི་ཧྲིཿདཀར་པོ་དེ་ལ། མ་ཎི་གཡས་སྐོར་དུ་འཁོར་བར་བསམས་པ་ལ། སེམས་ཅན་ཐམས་ཅད་རང་གི་རྗེས་སུ་མ་ཎི་བཟློ་ཡིན་ཡོད་པར་བསྒོམས་ཏེ། མ་ཎི་ཅི་ནུས་སུ་བཟླའོ། ། རྗེས་བསྔོ་བའི་རྒྱས་གདབ་བོ། ། གསུམ་པ་སྐྱིད་པ་སྤྲུལ་སྐུར་ངོ་སྤྲོད་པ་ནི། སྐྱིད་པར་སྣང་བའི་སེམས་དེ་ཉིད་སྔོ་སེར་དཀར་དམར་སོགས་གདངས་མ་འགགས་པར་སྣ་ཚོགས་སུ་སྣང་བ་དེ་ཉིད་སྤྲུལ་པའི་སྐུ་ཡིན། ཡང་ན་སྐྱིད་པར་སྣང་བའི་སེམས་དེ་ཉིད་དང་པོ་གང་ནས་ཀྱང་སྐྱེ་བ་མེད་པས་སྐྱེ་མེད་ཆོས་སྐུ། སྐྱེ་བ་མེད་པ་ལ་མཐར་འགག་པ་མེད་པས་འགག་མེད་ལོངས་སྐུ།
སྐྱེ་འགག་མེད་པ་ལ་བར་དུ་གནས་པ་མེད་པས་གནས་མེད་སྤྲུལ་སྐུ། དེ་གསུམ་ངོ་བོ་དབྱེར་མེད་པས་དབྱེར་མེད་ངོ་བོ་ཉིད་ཀྱི་སྐུ་ཞེས་བྱའོ། ། གཉིས་པ་སྡུག་པ་ལམ་དུ་འཁྱེར་བ་ལ་ཡང་ཀུན་རྫོབ་བྱང་ཆུབ་ཀྱི་སེམས་ཀྱི་སྒོ་ནས་སྡུག་པ་ལམ་དུ་འཁྱེར་བ་དང་། དོན་དམ་བྱང་ཆུབ་སེམས་ཀྱི་སྒོ་ནས་སྡུག་པ་ལམ་དུ་འཁྱེར་བ་གཉིས་ཀྱི་དང་པོ་ནི། ཡང་ལུས་ལ་ན་ཚ། སེམས་ལ་དུཿཁ་དྲག་པོ་བྱུང་ཞིང་། མཐུན་རྐྱེན་མ་འཛོམས་པ། འོག་ནས་འགྲོ་བ་ཆུ་ལས་མེད་པས། ད་ལྟ་ང་ལས་སྡུག་པ་མེད་དམ་སྙམ་པ་བྱུང་བའི་ཚེ། ངའི་དུཿཁ་འདི་ལ་མི་འདོད་ཅིང་བྲལ་ན་དགའ་བའི་སྣང་བ་ཅིག་འདུག་སྟེ།
ང་སྡུག་བསྔལ་མི་འདོད་པ་བཞིན་དུ། སེམས་ཅན་ཐམས་ཅད་ཀྱང་དུཿཁ་འདོད་པ་གཅིག་ཀྱང་མེད། ངའི་སྡུག་བསྔལ་འདི་འདྲ་བ་མིན་པ་ངན་སོང་གསུམ་ན་དམྱལ་བ་ལ་ཚ་གྲང་། ཡི་དྭགས་ལ་བཀྲེས་སྐོམ། དུད་འགྲོ་ལ་གཅིག་ལ་གཅིག་ཟའི་སྡུག་བསྔལ་བསམ་གྱིས་མི་ཁྱབ་པ་ཡོད་ཅིང་། མི་ལ་ཡང་དགྲ་མི་སྡུག་པ་དང་ཕྲད་པ་དང་། གཉེན་སྡུག་པ་དང་བྲལ་བ་སོགས་དུཿཁ་དྲག་པོ་ཐོག་ཏུ་འབབ་པ་བསམ་གྱིས་མི་ཁྱབ་པ་གཅིག་ཡོད་ཅིང་། སེམས་ཅན་དེ་དག་ཐམས་ཅད་ཀྱང་ཐོག་མ་མེད་པ་ནས་ཕ་མ་བྱས་པའི་དྲིན་ཅན་ཤ་སྟག་ཡིན་ཏེ། ལས་ངན་བསགས་པའི་དབང་གིས་བདག་བཞིན་དུ་མི་འདོད་བཞིན་དུ་ལས་ངན་ཐོག་ཏུ་འབབ་པ་སྙིང་རེ་རྗེ་སྙམ་དུ་སྙིང་རྗེ་དྲག་པོ་བསྒོམ་ཞིང་སེམས་ཅན་ཐམས་ཅད་ཀྱི་དུཿཁ་དང་དུཿཁའི་རྒྱུ་ཐམས་ཅད་བདག་ལ་བབ་ཅིང་། དེ་དག་ཐམས་ཅད་དུཿཁ་དང་དུཿཁའི་རྒྱུ་ཐམས་ཅད་དང་བྲལ་བར་གྱུར་ཅིག་སྙམ་དུ་སེམས་ལ་བསམས་ཤིང་།
ངག་ཏུ་ཡང་བརྗོད། དཀོན་མཆོག་རིན་པོ་ཆེ་རྣམ་པ་གསུམ་པོ་མཁྱེན་མ་རྒན་སེམས་ཅན་ཐམས་ཅད་ཀྱི་དུཿཁའི་རྒྱུ་ཐམས་ཅད་བདག་ལ་བབ་ནས། སེམས་ཅན་ཐམས་ཅད་དུཿཁ་དང་དུཿཁའི་རྒྱུ་ཐམས་ཅད་དང་བྲལ་བར་བྱིན་གྱིས་བརླབ་ཏུ་གསོལ་ཞེས་གསོལ་བ་ཞེ་ཐག་པ་ནས་གདབ། ཡང་བདག་གི་དུཿཁ་འདི་སྔོན་མི་དགེ་བ་བསགས་པའི་རྣམ་སྨིན་ཡིན། ད་ཕྱིན་ཆད་ཀྱང་དུཿཁ་འདི་ལྟ་བུ་མི་འདོད་ན་དེའི་རྒྱུ་སྡིག་པ་སྤོང་ཟེར་བའི་བརྡ་ཡིན་སྙམ་པ་བྱས་ནས། ཐོག་མ་མེད་པ་ནས་བསགས་པའི་སྡིག་པ་མི་དྲན་པ་རྣམས་དང་། ཚེ་འདིར་བྱས་པའི་སྡིག་པ་དྲན་པ་རྣམས་ལ་དུག་ཟོས་པ་ལྟ་བུའི་འགྱོད་པ་དྲག་པོ་བྱས་ནས་བླ་མ་དང་དཀོན་མཆོག་གི་དྲུང་དུ་སྡིག་བཤགས་ཡང་ཡང་བྱ། ད་ཕྱིན་ཆད་སྲོག་ལ་བབས་ཀྱང་སྡིག་པ་མི་བྱེད་པའི་དམ་བཅའ་ཞེ་ཐག་པ་ནས་བྱ། སྔར་གྱི་སྡིག་པ་སྦྱང་བའི་ཕྱིར་སྒོ་གསུམ་དགེ་བ་ལ་འབད་དོ། ། གཉིས་པ་དོན་དམ་བྱང་ཆུབ་ཀྱི་སེམས་ཀྱི་སྒོ་ནས་དུཿཁ་ལམ་དུ་འཁྱེར་བ་ལ་གསུམ་གྱི་དང་པོ།
ཆོས་སྐུར་ངོ་སྤྲད་པ་ནི། ད་ལྟ་སྡུག་གོ་སྙམ་པ་འདུག་སྟེ། སྡུག་ན་ལུས་སྡུག་གམ་སེམས་སྡུག ལུས་ནི་བེམ་པོ་རོ་དང་འདྲ་བས་དེ་ལ་སྡུག་རྒྱུ་ཅི་ཡང་མི་འདུག་གོ ། སེམས་ནི་འདས་པ་ནི་འགགས། མ་འོངས་པ་ནི་མ་སྐྱེས། ད་ལྟར་གྱི་སེམས་ནི་ལུས་ཀྱི་ཕྱི་དང་ནང་དང་གང་ན་ཡང་མི་གནས། ཁ་དོག་དང་དབྱིབས་ཀྱི་ངོ་བོ་ཅིར་ཡང་མ་གྲུབ་འདུག་པས་སྡུག་རྒྱུ་ཅི་ཡང་མི་འདུག་པ་ལ་ད་ལྟ་སྡུག་གོ་སྙམ་པ་ནི། རྨི་ལམ་དུ་མེས་ཚིག་པ་དང་ཆུས་ཁྱེར་བའི་དུཿཁ་བྱུང་བ་བཞིན་དུ་འཁྲུལ་པའི་སྣང་བ་ལ་བདེན་པར་བཟུང་བས་ལན་པར་འདུག ད་ནི་སེམས་ཀྱི་ངོ་བོ་སྐྱེ་མེད་དུ་ཤེས་པར་བྱས་ནས་གཤིས་སྐྱེ་མེད་ཀྱི་ངང་ལ་སེམས་མཉམ་པར་བཞག་པར་བྱའོ། །
གཉིས་པ་སྡུག་པ་ལོངས་སྐུར་ངོ་སྤྲོད་པ་ནི། ཡང་མཉམ་བཞག་དེ་ལས་ལངས་ནས་སྡུག་པར་སྣང་བའི་སེམས་དེ་ཉིད་ཧྲིཿདཀར་པོ་ཚེག་དྲག་དང་བཅས་པར་བསམས་ནས། སྔར་བཞིན་དུ་སྤྱན་རས་གཟིགས་ཀྱི་སྒོམ་བཟླས་བྱའོ། ། གསུམ་པ་སྤྲུལ་སྐུར་ངོ་སྤྲོད་པ་ནི། སྡུག་པར་སྣང་བའི་སེམས་དེ་ཉིད་ཧྲིཿགདངས་མ་འགགས་པ་སྣ་ཚོགས་སུ་སྣང་བས་སྤྲུལ་སྐུར་བཞག་གོ ། ཡང་སེམས་སྐྱེ་བ་མེད་པས་ཆོས་སྐུ། འགག་པ་མེད་པས་ལོངས་སྐུ། གནས་པ་མེད་པས་སྤྲུལ་སྐུ། དེ་གསུམ་སེམས་ཀྱི་སྟེང་ན་དབྱེར་མེད་པ་ངོ་བོ་ཉིད་ཀྱི་སྐུ་ཞེས་ཟེར་རོ། ། འདི་སྐྱིད་སྡུག་ལམ་འཁྱེར་ཞེས་ཀྱང་བྱ།
བློ་སྦྱོང་ཐུན་གཅིག་མ་ཞེས་ཀྱང་བྱ། སྐུ་བཞི་ངོ་སྤྲོད་ཀྱི་གདམས་པ་ཞེས་ཀྱང་ཟེར་རོ། ། འདིའི་རྒྱུད་པ་ནི། པན་ཆེན་ཤཱཀྱ་ཤྲཱི། ཁྲོ་ཕུ་ལོ་ཙཱ་བ། བོ་དོང་རིན་པོ་ཆེ། རིན་པོ་ཆེ་ཤེས་རབ་འབུམ། རྒྱལ་བའི་སྲས་པོ་ཐོགས་མེད། དེས་གཞོན་ནུ་བློ་གྲོས་བདག་ལའོ། ། དགེ་ལེགས་འཕེལ་བར་གྱུར་ཅིག།
༈ །དཔལ་གསང་བ་འདུས་པའི་རིམ་པ་ལྔའི་མན་ངག་སྙིང་པོ་མདོར་བསྡུས་པ། སྟོང་པ་གཞི་ཡི་དབྱིངས་སུ་ཐིམ། ། ཡེ་ཤེས་གསུམ་གྱི་ལམ་ལས་འོངས། ། འོད་ཟེར་ལྔའི་བདག་ཉིད་འཕྲོ། ། རྡོ་རྗེ་སེམས་དཔའ་ཕྱག་འཚལ་ལོ། ། སྐུ་གསུང་ཐུགས་ཀྱི་རྡོ་རྗེའི་རྣལ་འབྱོར་གྱིས། ། ཐ་མལ་ལུས་ངག་ཡིད་ཀྱི་སྒྲིབ་པ་སྦྱངས། ། ཀུན་རྫོབ་སྒྱུ་མ་ལྟ་བུའི་ཏིང་འཛིན་གྱིས། ། འཇའ་ཚོན་ལྟ་བུའི་སྐུ་དེ་བསྒྲུབ་པར་བྱ། དོན་དམ་འོད་གསལ་འཛིན་པའི་ཡན་ལག་གིས། །
ཀུན་རྫོབ་སྒྱུ་མའི་འཛིན་པ་རྣམ་པར་སྦྱངས། ། ལུགས་ལས་བཟློག་པའི་རྣལ་འབྱོར་རྗེས་དྲན་གྱིས། ། ཟུང་འཇུག་རྡོ་རྗེའི་སྐུ་དེ་ཐོབ་པར་འགྱུར། ། རིགས་ནི་བརྒྱའམ་ལྔའམ་ཡང་ན་གསུམ། ། གསང་ཆེན་རིགས་གཅིག་ཉིད་དུ་ཤེས་བྱས་ནས། ། རང་གི་ལྷག་པའི་ལྷ་ཡི་ང་རྒྱལ་གྱིས། ། གནས་པ་སྐུའི་རྡོ་རྗེའི་རྣལ་འབྱོར་རོ། ། ཡེ་ཤེས་ལྔ་བདག་འབྱུང་བ་ལྔ་ཡི་རླུང་། ། རྣམ་ཤེས་གསུམ་གྱི་བཞོན་པར་ཤེས་བྱས་ནས། ། འཇུག་གནས་ལྡང་བའི་རིམ་པས་སྣ་ཡི་རྩེར། །
ཡིད་ཀྱི་བཟླས་པ་གསུང་གི་རྣལ་འབྱོར་ཡིན། ། རང་བཞིན་སྣང་བ་རླུང་གི་བཞོན་པ་ཅན། ། སྲིད་པའི་དུཿཁ་ཀུན་གྱི་རྒྱུར་རིག་ནས། ། སེམས་ཀྱི་རང་བཞིན་རྟག་ཏུ་གཡོ་མེད་པར། ། སྒོམ་པ་དེ་ནི་ཐུགས་ཀྱི་རྣལ་འབྱོར་ཡིན། ། རྨི་ལམ་སད་ལ་བྱེ་བྲག་འགའ་མེད་པས། ། ཆོས་ཀུན་སྒྱུ་མ་ལྟ་བུར་ཤེས་བྱས་ནས། ། བདག་བྱིན་བརླབ་པའི་མན་ངག་ལ་སྦྱོར་བ། ། སྒྱུ་མ་ལྟ་བུའི་ཏིང་འཛིན་དེ་ཡིན་ནོ། ། ཀུན་རྫོབ་བདེན་པ་རྣམ་པར་དག་བྱའི་ཕྱིར། །
རིལ་འཛིན་རྗེས་སུ་གཞིག་པའི་རྣལ་འབྱོར་གྱིས། ། སེམས་ཉིད་འགོག་པའི་རྡོ་རྗེར་རྟག་སྦྱོར་བ། ། འོད་གསལ་འཛིན་པའི་མན་ངག་ཅེས་སུ་བསྒྲགས། སྔོན་གྱི་འཕེན་པས་གཉིད་ལོག་སད་པ་ལྟར། ། རྣལ་འབྱོར་ཡང་དག་མཐའ་ལས་རབ་ལངས་ཏེ། ། མཚན་དཔེས་བརྒྱན་པའི་སྐུ་ལ་རབ་ཞུགས་པའི། ། ཟུང་འཇུག་རྡོ་རྗེའི་སྐུ་ཞེས་དེ་ལ་བརྗོད། ། གང་ཚེ་རང་ལུས་ལྷ་ཡི་དཀྱིལ་འཁོར་དུ། ། རྣམ་པ་གསལ་ཞིང་རྐྱེན་གྱིས་མི་བསྒུལ་ལ། ། རྩོལ་བ་མེད་པར་ངང་གིས་འཇུག་གྱུར་པ། །
དེ་ཚེ་སྐུ་ཡི་རྡོ་རྗེའི་རྣལ་འབྱོར་རྫོགས། ། ནམ་ཞིག་རླུང་ལྔའི་དེ་ཉིད་མཐོང་གྱུར་ཅིང་། ། རིང་དུ་སྤྲོ་དང་ཡུན་རིང་འགོག་པ་དང་། ། རྣམ་ཤེས་ཁ་ལོ་སྒྱུར་ལ་དབང་ཐོབ་པ། ། དེ་ཚེ་གསུང་གི་རྡོ་རྗེའི་རྣལ་འབྱོར་འགྲུབ། ། རྣམ་ཤེས་གསུམ་གྱི་དེ་ཉིད་རིག་གྱུར་ཏེ། ། གཟུང་དང་འཛིན་པའི་རྟོག་པ་རྣམ་པར་སྤངས། ། སེམས་ཉིད་གཅིག་པུ་ཀུན་གྱི་རྒྱུར་རྟོགས་པ། ། དེ་ཚེ་སེམས་ཀྱི་རྡོ་རྗེའི་རྣལ་འབྱོར་རྫོགས། །

སེམས་ཉིད་རླུང་ལྔའི་རྐྱེན་གྱིས་བསྒྱུར་བ་ལས། ། མཚན་རྣམས་རྫོགས་ཤིང་ཡེ་ཤེས་་་་་་འོད་ཟེར། ལྔ་ཡིས་བརྒྱན། ། དབང་པོའི་གཞུ་ལྟར་དང་བའི་ལུས་གྲུབ་པ། ། དེ་ཚེ་སྒྱུ་མ་ལྟ་བུའི་ཏིང་འཛིན་རྫོགས། ། བསམ་གཏན་གཉིས་ཀྱི་རྣལ་འབྱོར་ལེགས་སྒོམ་པས། ། ས་ནི་ཆུ་ལ་ཆུ་ནི་མེ་ལ་འཇུག ། མེ་ཡང་རླུང་ལ་དེ་ཡང་རྣམ་ཤེས་ལ། ། ཤེས་གསུམ་རིམ་གྱིས་འོད་གསལ་ལ་བཞུགས་པའི། ། རྟགས་ལྔ་རྣལ་འབྱོར་པ་ཡིས་མཐོང་བར་འགྱུར། ། མཚན་མ་དང་པོ་སྨིག་སྒྱུ་འདྲ་བ་སྟེ། །
དུ་བ་ལྟ་བུར་སྣང་བ་གཉིས་པ་ཡིན། ། མཁའ་སྣང་མེ་ཁྱེར་འདྲ་བ་གསུམ་པ་སྟེ། ། མར་མེ་འབར་ལྟའི་མཚན་མ་བཞི་པའོ། ། སྤྲིན་མེད་མཁའ་ལྟར་སྤྲོས་པ་ཀུན་བྲལ་བའི། ། དོན་དམ་མངོན་དུ་གྱུར་པ་ལྔ་པ་སྟེ། ། ཡང་དག་མཐའ་ལ་ཞུགས་པར་དེ་བཤད་དོ། ། མངོན་བྱང་བཞི་ཡིས་མངོན་པར་བྱང་ཆུབ་པ། ། འདི་ནི་འཛིན་པའི་ཡན་ལག་རྫོགས་པ་ཡིན། ། འདོད་ཆགས་ལས་གྱུར་རྟོག་པ་སུམ་ཅུ་གསུམ། ། འགགས་པར་གྱུར་པ་མངོན་བྱང་དང་པོ་སྟེ། །
ཤེས་རབ་རང་བཞིན་སྣང་བ་ཞེས་པའང་དེ། ། ཟླ་བ་ཤར་འདྲའི་སྣང་བ་འདི་ཡི་རྟགས། ། ཞེ་སྡང་ལས་གྱུར་རྟོགས་པ་བཅུ་ཕྲག་བཞི། ། འགགས་པར་གྱུར་པ་བྱང་ཆུབ་གཉིས་པ་ཡིན། ། ཐབས་ཀྱི་ཡེ་ཤེས་སྣང་བའང་མཆེད་པ་དེ། ། ཉི་མ་འཆར་ཀའི་མདངས་འདྲ་འདི་ཡི་རྟགས། ། གཏི་མུག་ལས་གྱུར་རྣམ་པར་རྟོགས་པ་བདུན། ། འགགས་པར་གྱུར་པ་མངོན་བྱང་གསུམ་པ་སྟེ། ། མ་ནི་རང་བཞིན་ཉེ་བར་ཐོབ་པའང་དེ། ། མཚམས་ཀྱི་མུན་པ་འདྲ་བ་འདི་ཡི་རྟགས། །
རང་བཞིན་བརྒྱད་ཅུའི་རྟོག་པ་དབྱིངས་སུ་ཐིམ། ། ཡེ་ཤེས་གསུམ་གྱི་མཚན་མ་ཉེ་བར་ཞི། ། ཐོ་རངས་སྤྲིན་མེད་ནམ་མཁའ་ཉེར་མཚོན་པ། ། ཡེ་ཤེས་དེ་ནི་མངོན་བྱང་བཞི་པའོ། ། ཡང་དག་མཐའ་ལ་འཇུག་པའི་རྟགས་འདི་རྣམས། ། ལུས་ཅན་འཆི་བའི་ཚེ་ནའང་འབྱུང་བར་འགྱུར། ། རིམ་པ་གང་གིས་ཕུང་ཁམས་སྐྱེ་མཆེད་རྣམས། ། དང་པོ་ཡང་དག་མཐའ་ལ་ཞུགས་གྱུར་པ། དེ་ལས་བཟློག་པའི་རིམ་པས་རྣལ་འབྱོར་པ། ། འོད་གསལ་བ་ལས་སླར་ཡང་ལྡང་བར་བྱེད། །
དེ་ནི་རྗེས་སུ་དྲན་པའི་ཡན་ལག་སྟེ། ། འགྲོ་བ་ཉིང་མཚམས་སྦྱོར་བའི་དུས་དང་མཚུངས། ། དེ་ནས་རྡོ་རྗེའི་སྐུ་ལ་རྟག་བཞུགས་པ། ། ཏིང་འཛིན་ཡོངས་སུ་རྫོགས་པའི་ཡན་ལག་སྟེ། ། དེ་ནི་རྡོ་རྗེ་སེམས་དཔའ་ཞེས་སུ་བརྗོད། ། བདེ་གཤེགས་རྣམས་ཀྱིས་དབང་མཆོག་བཞི་པར་བསྒྲགས། ། མི་གནས་མྱ་ངན་འདས་པའང་དེ་ཡིན་ཏེ། ། ཕྱག་རྒྱ་ཆེན་པོའི་དངོས་གྲུབ་དམ་པའོ། ། བརྩོན་འགྲུས་ལྡན་རྣམས་ལམ་གྱི་རིམ་པ་འདིས། ། མཐོང་བའི་ཆོས་ལ་མྱ་ངན་འདའ་བར་འགྱུར། །
རྣལ་འབྱོར་ལེ་ལོ་ཅན་ཡང་བར་མ་དོའི། ། རྟེན་ལ་ལམ་འདི་རྫོགས་པར་གདོན་མི་ཟ། ། འཆི་བའི་ཚེ་ན་འོད་གསལ་མངོན་སུམ་བྱས། ། བར་དོའི་རྟེན་ལ་སྒྱུ་ལུས་ལྷུན་གྱིས་གྲུབ། ། སྐྱེ་བའི་གནས་ལ་ཆགས་པ་ཡོངས་སྤང་ཕྱིར། ། སྲིད་པ་ཀུན་ཏུ་ཉིང་མཚམས་སྦྱོར་མི་བྱེད། ། འཁོར་བ་སྲིད་དུ་མྱ་ངན་མི་འདའ་བར། ། རྟེན་འདི་ཉིད་ཀྱིས་འཇིག་རྟེན་ཁམས་ཀུན་ཏུ། ། མཁའ་ལ་སྤྱོད་ཅིང་འགྲོ་བའི་དོན་ལ་འཇུག ། དེ་ཉིད་རྡོ་རྗེ་སེམས་དཔའ་ཞེས་སུ་བརྗོད། །
གསང་བ་འདུས་པ་ལམ་རིམ་པ་ལྔའི་མན་ངག་སྙིང་པོ་མདོར་བསྡུས་པ་འདི་ནི། རང་གི་སློབ་མ་དག་གིས་གསོལ་བ་བཏབ་པའི་ངོར། ཤཱཀྱའི་དགེ་སློང་གཞོན་ནུ་བློ་གྲོས་ཀྱིས་སྦྱར་བའོ།། །། མན་ངག་མ་ཐོབ་པ་རྣམས་ལ་ཤིན་ཏུ་གསང་བར་བྱའོ།། །། དགེའོ།། །། PAGE * MERGEFORMAT 20 རེད་མདའ་བ། གསུང་འབུམ་ཐོར་བུ་ལས་བསྟོད་པའི་ཚོགས། PAGE * MERGEFORMAT 21
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
