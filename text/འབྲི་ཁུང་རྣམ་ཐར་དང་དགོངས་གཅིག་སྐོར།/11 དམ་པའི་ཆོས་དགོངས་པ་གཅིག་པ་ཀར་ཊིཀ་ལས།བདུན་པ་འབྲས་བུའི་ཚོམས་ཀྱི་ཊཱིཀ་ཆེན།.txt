འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༡༡
དམ་པའི་ཆོས་དགོངས་པ་གཅིག་པ་ཀར་ཊིཀ་ལས།བདུན་པ་འབྲས་བུའི་ཚོམས་ཀྱི་ཊཱིཀ་ཆེན།
)$ ༄༅། །དམ་པའི་ཆོས་དགོངས་པ་གཅིག་པ་ཀར་ཊིཀ་ལས། བདུན་པ་འབྲས་བུའི་ ཚོམས་ཀྱི་ཊཱིཀ་ཆེན་བཞུགས་སོ། ། ༄༅། །བླ་མེད་བྱང་ཆུབ་སེམས་མཆོག་ལས་འཁྲུངས་ཤིང༌། ། བསག་སྦྱང་རྒྱ་མཚོའི་སྤྱད་པ་མཐར་ཕྱིན་ནས། ། ཆོས་ཀུན་མངོན་པར་རྫོགས་བྱང་ཆུབ་གྱུར་པའི། ། ཐུབ་མཆོག་ཆོས་རྗེའི་ཞབས་ལ་ཕྱག་འཚལ་ལོ། ། བདུན་པ་འབྲས་བུའི་ཚོམས་ལ་རྩ་ཚིག་བཅོ་ལྔ་ལས། ༈ རྡོ་རྗེའི་གསུང༌། སངས་རྒྱས་ཀྱི་སར་བདེན་པ་གཉིས་སུ་མེད་བྱ་བ་འདི་བཞུགས་ཞེས་པ་འདོན་ཚུལ་གཉིས་སུ་འགྱུར་ཏེ།
བཅོམ་ལྡན་འདས་ཀྱིས་སྐད་ཅིག་ཁོ་ན་ལ་ཆོས་ཐམས་ཅད་མངོན་པར་བྱང་ཆུབ་པའི་ཡེ་ཤེས་བརྙེས་སོ། ། བྱ་བ་དང༌། སྔགས་ལམ་གྱི་འབྲས་བུ་མཐར་ཐུག་པའི་སངས་རྒྱས་དེ་བདེན་གཉིས་ཟུང་དུ་འཇུག་པའི་སྐུ་ཅན་ནོ་ཞེས་གཉིས་སུ་འགྱུར་བ་ལས། ཞལ་སྔ་ནས། རྡོར་གསུང་དང་པོ་འདི་ཐམས་ཅད་མཁྱེན་པའི་གོ་འཕང་དོན་གཉེར་ལ་ཆེས་ཤིན་ཏུ་ཤེས་པར་བྱ་དགོས་སོ། ། དོ་གལ་དུ་དང་པོར་ཆེས་གདམས་པ་ཡིན་ཏེ། དོན་དུ་གཉེར་བྱའི་ཆོས་ཐམས་ཅད་སྒྲིབ་བྲལ་དུ་མངོན་པར་བྱང་ཆུབ་པའམ། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་པའམ་ཆོས་ཐམས་ཅད་ཀྱི་གནས་ཚུལ་ཡང་དག་པར་མཁྱེན་པའི་ངང་ཚུལ་རང་བཞིན་དེ་ཅི་འདྲ་བ་ཞིག་གོ་ཞེས་ཤེས་པར་བྱས་ཏེ་ཐམས་ཅད་མཁྱེན་པའི་གོ་འཕང་ལ་མོས་པ་བསྐྱེད་ནས་ཐོབ་པར་བྱ་དགོས་པའི་ཕྱིར་རོ་ཞེས་བཀའ་སྩལ་ཏོ། ། དེ་ལ་རྫོགས་པའི་སངས་རྒྱས་དེ་ཤེས་བྱ་ཐམས་ཅད་མངོན་པར་བྱང་ཆུབ་པར་གྱུར་ཅེས་པ་དེ་མིང་དོན་མཐུན་པར་མ་གྱུར་ན་རྫོགས་པའི་སངས་རྒྱས་ཀྱི་སྒྲའང་དོན་གྱིས་སྟོང་པར་འགྱུར་བས། འཇིག་རྟེན་དང་བསྟན་བཅོས་སྨྲ་བ་དག་རྫོགས་པའི་སངས་རྒྱས་ནི་ཆོས་ཐམས་ཅད་མངོན་པར་བྱང་ཆུབ་པར་མཛད་དོ་ཞེས་བྱ་བ་ཙམ་ཞིག་སྨྲ་མོད།
དེ་ལྟ་ན། ཆོས་ཐམས་ཅད་མངོན་པར་བྱང་ཆུབ་པའི་ཚུལ་ལ་ནི། ཆོས་དེ་དང་དེའི་མཚན་ཉིད་རྟོགས་པ་ལ་སྒྲིབ་བྱེད་ཤེས་བྱའི་སྒྲིབ་པ་ཞིག་བྱང་ཞིང་དེ་སྟོབས་ཀྱིས་དེའི་གནས་ལུགས་ཁོང་དུ་ཆུབ་པའོ། ། ཞེས་པ་ཙམ་ལ་མི་མཐུན་པ་ཆེར་མེད་ཀྱང༌། ཤེས་བྱའི་གནས་ལུགས་གང་ཡིན་པ་དང༌། དེ་དང་མི་མཐུན་པའི་སྒྲིབ་པ་གང་ཡིན་དང༌། སྒྲིབ་པ་དེ་སེལ་བྱེད་དུ་གྱུར་པའི་མཁྱེན་པ་གང་ཡིན་ལ། བྱེ་མདོ་སེམས་ཙམ་དབུ་མ་རང་རྒྱུད་པ་དག་གི་འདོད་ཚུལ་མི་འདྲ་བར་སྣང་བས། དེ་དག་གི་ལུགས་དང་བསྟུན་ཏེ་ལེའུ་གོང་མ་རྣམས་སུ་སྐབས་ཅི་རིགས་པར་བརྗོད་ཟིན་ཀྱང༌། ལུགས་དེ་དག་གིས་ཤེས་བྱའི་གནས་ལུགས་དང༌།
དེ་ལ་སྒྲིབ་བྱེད་ཤེས་སྒྲིབ་དང༌། སྒྲིབ་པ་སེལ་བྱེད་ཀྱི་བྱང་ཆུབ་དང་རྣམ་མཁྱེན་ལ་དངོས་པོ་དང་མཚན་མར་བལྟ་བ་དག་གི་ཤན་གྱིས་གོས་པའི་བཤད་པ་ཕལ་ཆེ་བས། མཐའ་གཅིག་ཏུ་ཡིད་བརྟན་དུ་མི་རུང་བས། འདིར་འདི་འཁྲུལ་པ་ཐམས་ཅད་དང་བྲལ་བ་མཐའ་བྲལ་དབུ་མ་ཆེན་པོའི་ལུགས་ལྟར་བརྗོད་པར་བྱ་ན། དེ་ཡང༌། སྤྱིར་མངོན་པར་བྱང་ཆུབ་པ་ཞེས་མཐོང་སྤང་གིས་སྒྲིབ་གཉིས་སྤངས་པས་ཁྱད་པར་དུ་བྱས་པའི་བྱང་ཆུབ་དང༌། སྒོམ་སྤང་གིས་སྒྲིབ་གཉིས་ཅི་རིགས་པ་སྤངས་པས་ཁྱད་པར་དུ་བྱས་པའི་སློབ་པའི་བྱང་ཆུབ་ཀྱང་ཡོད་མོད། འདིར་རྒྱུའི་ཐེག་པར་གྲགས་པའི་སྒྲིབ་གཉིས་གནས་ངན་ལེན་མཐའ་དག་དང་བྲལ་བ་མི་སློབ་པའི་མངོན་པར་བྱང་ཆུབ་པ་ཉིད་ཀྱི་རང་བཞིན་ནི། དཔལ་ལྡན་ཟླ་བའི་ཞབས་ཀྱིས། ཇི་ལྟར་སྣོད་ཀྱི་དབྱེ་བས་མཁའ་ལ་དབྱེ་བ་མེད་དེ་ལྟར། །
དངོས་བྱས་དབྱེ་བ་འགའ་ཡང་དེ་ཉིད་ལ་མེད་དེ་ཡི་ཕྱིར། ། རོ་མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ནས། ། མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། ། ཅེས་འབྱུང་ལ། དེའང་དྭོགས་པའི་མཐའ་ཅུང་ཟད་དཔྱད་ནས་ལུང་དོན་འདི་ཉིད་འཆད་པ་ལ་འཇུག་ན་དགེ་བར་གོ་བས། སྡེ་པ་དག་ཤེས་བྱ་བདེན་པ་བཞི་ལ་སངས་རྒྱས་ཀྱིས་ཐམས་ཅད་མཁྱེན་པའི་གེགས་བྱེད་ཀྱི་སྒྲིབ་པ་ནི་མི་ཤེས་པའི་རྒྱུ་བཞི་སྟེ། དེ་དག་ཡོངས་སུ་སྤང་བར་བྱས་པས་རྫོགས་པའི་སངས་རྒྱས་ནི་ཆོས་ཐམས་ཅད་ལ་ཐམས་ཅད་མཁྱེན་པའི་ཡེ་ཤེས་བརྙེས་ཀྱི། ཉན་རང་དགྲ་བཅོམ་པ་ནི་དེ་ལྟ་བུ་མ་ཡིན་ནོ་ཞེས་འཆད་པས་ལུགས་དེ་དག་གིས་ཀྱང་ཤེས་སྒྲིབ་ཀྱི་རྣམ་བཞག་ཁས་མི་ལེན་པ་ནི་མ་ཡིན་ནོ། ། སེམས་ཙམ་པ་དག་ཤེས་བྱ་གཞན་དབང་དང་ཡོངས་གྲུབ་གྱི་ཡུལ་དང་ཡུལ་ཅན་གྱི་ཆོས་ལ་སངས་རྒྱས་ཀྱི་ས་ཐམས་ཅད་མཁྱེན་པའི་གེགས་བྱེད་ཀྱི་སྒྲིབ་པ་ནི། ཤེས་བྱ་ཀུན་བརྟགས་པའི་གཟུང་འཛིན་གྱི་མཚན་མ་མཐའ་དག་སྟེ།
དེའི་གནས་ངན་ལེན་ཆེས་ཕྲ་བ་དག་མ་ལུས་པར་སྤངས་བར་བྱས་པས་རྫོགས་པའི་སངས་རྒྱས་ནི་ཆོས་ཐམས་ཅད་ལ་མངོན་པར་བྱང་ཆུབ་པའི་ཐམས་ཅད་མཁྱེན་པའི་ཡེ་ཤེས་བརྙེས་སོ་ཞེས་འཆད་པས། བོད་གང་དག་སེམས་ཙམ་པའི་ལུགས་ལ་ཤེས་སྒྲིབ་ཏུ་མ་གྱུར་པའི་ཀུན་བརྟགས་ཡོད་པར་འདོད་པའང་རྒྱུས་མེད་ཀྱི་བབ་བཅོལ་དུ་ འོ་ན་ལུགས་འདི་ལ་མ་དག་གཞན་དབང་ལྟ་བུ་སྒྲིབ་པར་མ་བཤད་དམ་སྙམ་ན། གཞན་དབང་རང་གི་ངོ་བོས་གཉིས་མེད་ཡེ་ཤེས་ཀྱི་ཆ་སྒྲིབ་པ་མིན་ཀྱང་ཀུན་བརྟགས་ཀྱི་མ་དག་པའི་བསླད་ཆ་ནས་སྒྲིབ་པར་སོང་བ་ལྟར་གྱུར་ལ། དུང་དཀར་རང་ངོ་སེར་པོ་མིན་ཀྱང་མཁྲིས་ནད་ཀྱིས་བསླད་ངོར་སེར་པོར་སོང་བ་ལྟར་གྱུར་ཆ་ནས་སྒྲིབ་པར་འཇོག་པའོ་ཞེས་ཟེར་རོ། ། མཆན། ཟད་དོ། ། དབུ་མ་པ་རང་རྒྱུད་པ་དག་ཤེས་བྱ་བདེན་པ་གཉིས་ཀྱིས་བསྡུས་པའི་གནས་ལུགས་ལ། སངས་རྒྱས་ཀྱི་ཐམས་ཅད་མཁྱེན་པའི་གེགས་བྱེད་ཀྱི་སྒྲིབ་པ་ནི། དེ་ཉིད་ཀྱི་རང་བཞིན་དཔྱད་བཟོད་དུ་གྲུབ་པའི་དམིགས་མཚན་ནི་ཤེས་བྱའི་སྒྲིབ་པ་སྟེ། དེའི་གནས་ངན་ལེན་ཆེས་ཕྲ་བ་དང་བཅས་པ་མ་ལུས་པ་སྤངས་པར་བྱས་པས་རྫོགས་པའི་སངས་རྒྱས་ནི་ཆོས་ཐམས་ཅད་ལ་མངོན་པར་བྱང་ཆུབ་པར་ཐམས་ཅད་མཁྱེན་པའི་ཡེ་ཤེས་བརྙེས་སོ་ཞེས་འཆད་པས།
ཆོས་ཐམས་ཅད་ལ་མངོན་པར་བྱང་ཆུབ་པའི་ཡེ་ཤེས་ཀྱི་ངོ་ན། བདེན་གཉིས་ཀྱི་ཡུལ་མི་འཇོག་པའང་མ་ཡིན་ནོ། ། སློབ་དཔོན་ཆེན་པོ་འདིའི་བཞེད་ཀྱི། ཤེས་བྱ་བདེན་པ་གཉིས་ཀྱིས་བསྡུས་པའི་ཆོས་ལ། སངས་རྒྱས་ཀྱི་ཐམས་ཅད་མཁྱེན་པའི་གེགས་བྱེད་ཀྱི་སྒྲིབ་པ་ནི་སྤྱིར་ཡོད་མེད་སྐྱེ་འགག་སོགས་ཀྱི་བདེན་སྤྲོས་རྣམས་ཀྱང་ཤེས་སྒྲིབ་རགས་པ་ཙམ་ལོས་ཡིན་ཀྱང༌། ཡང་དག་པར་ན་དབུ་མ་པ་ཁ་ཅིག་གིས་རིགས་པས་དཔྱད་གྲུབ་ཀྱི་ཚད་མར་སོང་བའི་ཡུལ་དུ་རློམ་པའི་ཆོས་ཅན་ཇི་ལྟར་སྣང་ཙམ་པ་ཀུན་རྫོབ་ཏུ་བསླུ་བའི་ཆོས་ཉིད་དང༌། ཆོས་ཉིད་ཇི་ལྟར་སྣང་ཙམ་ནས་སྟོང་པའི་སྟོང་ཉིད་དོན་དམ་བདེན་པ་མི་བསླུ་བར་བཏགས་བརྗོད་དུ་བྱས་པ་དེའང་བདེན་གྲུབ་ཏུ་ལྟ་བ་ཤེས་སྒྲིབ་སྟེ། དེའི་གནས་ངན་ལེན་ཆེས་ འདི་ལྟ་བུ་གནས་ངན་ལེན་ཆེས་ཕྲ་བ་འདི་ལ་དགོངས་ནས་དཔལ་ལྡན་དྭགས་པོ་བཀའ་བརྒྱུད་ཀྱི་སྐྱེས་ཆེན་གོང་མར་བྱོན་པ་མཐའ་དག་གིས་འཁོར་འདས་བདེན་གཉིས་བླང་དོར་ལ་སོགས་པའི་མཚན་མ་ཅུང་ཟད་དང་དེར་འཛིན་ཆེས་ཕྲ་བའང་རྫོགས་སངས་ཐོབ་པ་ན་དག་དགོས་སྟེ། ཇི་སྐད་དུ། གལ་ཏེ་ཡིད་དུ་འོང་ངོ་སྙམ་པའི་སེམས། །
སྙིང་ལ་བབ་པ་གཅེས་པར་བྱས་ན་ནི། ། ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། ། ནམ་ཡང་སྡུག་བསྔལ་འབའ་ཞིག་བསྐྱེད་པ་ཟད། ། ཅེས་སོགས་ཀྱི་ལུང་འདྲེན་པར་མཛད་ལ། དེ་དང་མཐུན་པར། ས་སྐྱ་པ་ཆེན་པོས། འཛིན་པ་བྱུང་ན་ལྟ་བ་མིན། ། ཞེས་གསུངས་པ་དང༌། ཆོས་ཀྱི་རྒྱལ་པོ་རྒོད་ཚང་པས། ཤེས་བྱའི་སྒྲིབ་པ་ཆེས་ཕྲ་བ་ས་བཅུའི་རྒྱུན་མཐའ་གླ་རྩིའི་དྲི་མ་ཤོག་བུའི་ཐུམ་སྣོད་ལ་འགོས་པར་ཡོད་པ་ལྟ་བུར་བཤད་པ་དེ་ནི་ཚོགས་བརྒྱད་དམ་དྲུག་གི་ཤེས་པ་རྟོག་བཅས་དང་རྟོག་མེད་གང་གིས་ཀྱང་ཡུལ་དང་ཡུལ་ཅན་གྱི་གཟུང་འཛིན་གྱི་ཆ་ཕྲ་མོ་དེ་ཉིད་ཡིན་ནོ། །
ཞེས་བདེ་བར་གཤེགས་པའི་དགོངས་པ་མཆོག་སྦ་སྲི་མེད་པར་གསུངས་པ་ལ། ས་པཎ་པས། དྭགས་པོ་བཀའ་བརྒྱུད་པས་ནི་དགེ་མི་དགེ་བདེན་མི་བདེན་གྲུབ་མ་གྲུབ་སོགས་ཀྱི་མཚན་འཛིན་ཕྲ་རགས་ཐམས་ཅད་མཐར་ཐུག་སངས་རྒྱས་ཐོབ་ན་དག་བྱ་དང་སྒྲིབ་པར་འདོད་པ་ཉིད་ཀྱི་ཕྱིར་ལུགས་འདི་ཧ་ཤང་གི་ལུགས་སོ་ཞེས་གཟེངས་བསྟོད་དེ་གསུངས་མོད། དེ་ལྟ་ན་རྫོགས་པའི་སངས་རྒྱས་སྲས་དང་བཅས་པ་དག་གི་དབུ་མ་ཆེན་པོའི་གསུང་རབ་ཐམས་ཅད་ཀྱང་ཧ་ཤང་གི་ལུགས་སུ་འགྱུར་ཏེ། དེར་ནི་གཟུང་འཛིན་གྱི་བཏགས་ཆོས་ཕྲ་རགས་དེར་མ་གྲུབ་པར་ཐོས་བསམ་སྒོམ་པས་ཤེས་པར་བྱས་ནས་ཕྱིས་འཁོར་འདས་དགེ་མི་དགེའི་མཚན་འཛིན་ཐམས་ཅད་དང་བྲལ་བ་སྤྲོས་པ་ཉེ་བར་ཞི་བ་ན་དེ་ལྟར་ཤེས་པའི་ཤེས་པ་དང་རྟོགས་པ་དང་འཛིན་པ་ཆེས་ཕྲ་མོའང་ཉེ་བར་ཞི་བར་འགྱུར་བ་ཁོ་ནར་བཤད་པའི་ཕྱིར་ཏེ། དེ་ལྟར་འགྱུར་ཚུལ་སློབ་དཔོན་ཆེན་པོ་ཀ་མ་ལ་ཤཱི་ལས་སྣང་བར་ཡང་ལེགས་པར་བཤད་ནས་དེའི་ལུང་དུ་འདི་སྐད་དྲངས་གདའ་སྟེ། ཇི་སྐད་དུ། འགྲོ་བའི་ཆོས་ཀུན་རྣམ་ཤེས་ཀྱིས། ། མེ་ཡི་བུད་ཤིང་ཡིན་པར་འདོད། ། དེ་དག་ཇི་བཞིན་རྣམ་འབྱེད་པའི། །
མེ་ཡིས་བསྲེགས་ནས་ཉེར་ཞིར་འགྱུར། ། ཞེས་སོགས་མཐའ་ཡས་པར་འབྱུང་བ་དང༌། ཁྱད་པར་འཁོར་འདས་ཀྱི་ཆོས་གང་དང་གང་ལ་དམིགས་འཛིན་ཇི་ཙམ་ཞིག་ཡོད་པ་དེ་སྲིད་དུ་དེ་བཞིན་གཤེགས་པའི་གཟིགས་པ་དོན་མཐུན་དང་འགལ་བ་ཁོ་ནར་གནས་ཏེ། དེ་སྐད་དུ། རབ་འབྱོར་སྐྱེས་བུ་ལོང་བ་མིག་མེད་པ་དེ་དག་གིས་ནི། གཟུགས་དང་ཚོར་བ་དང་འདུ་ཤེས་དང་འདུ་བྱེད་གང་རྣམ་པར་ཤེས་པ་ནས་ཐམས་ཅད་མཁྱེན་པའི་ཡེ་ཤེས་ཀྱི་བར་གང་དེ་བཞིན་གཤེགས་པའི་སྤྱན་ལྔས་མ་དམིགས་པ་དེ་ལ་ཡོད་པར་འདོད་དོ་ཞེས་ཡོད་པར་འདོད་པ་ནི་དངོས་འཛིན་ཅན་དག་གོ་ཞེས་འབྱུང་བའི་ཕྱིར། ཁྱེད་ཅག་དངོས་འཛིན་གྱི་ལྟ་བས་ཡང་དག་པའི་དོན་ལ་རྨོངས་པ་ཅན་དུ་མ་ཐལ་ན་ནི་ཁོ་བོ་ཅག་གི་ཕྱོགས་ཧ་ཤང་གི་ལུགས་སུ་ཐལ་དྭོགས་པའི་སྙིང་ལས་ནི་ཁྱེད་ཅག་ལ་རྣམ་པ་ཀུན་དུ་འབབ་པའི་གནས་མེད་དོ། ། མཆན། ཕྲ་བ་དག་མ་ལུས་པར་སྤངས་པར་བྱས་པས་ཆོས་ཐམས་ཅད་མངོན་པར་བྱང་ཆུབ་པའི་ཐམས་ཅད་མཁྱེན་པའི་ཡེ་ཤེས་བརྙེས་སོ་ཞེས་བཞེད་པས་ལུགས་འདིར་ནི་བྱང་ཆུབ་ཀྱི་ཡེ་ཤེས་ཀྱི་ངོ་ན། བདེན་གཉིས་ཀྱི་ཆོས་འགྱུར་གྱི་ཡུལ་དང་ཡུལ་ཅན་གང་ཡང་འཇོག་དཀའ་བ་ནི་ཆེས་ཕུལ་དུ་བྱུང་དུ་མེད་པའི་དོན་ཏོ། །
ད་ནི་དྲངས་མ་ཐག་པའི་ལུང་གི་དོན་དགྲོལ་བར་བྱ་སྟེ། མཁྱེན་བཟང་རྫོགས་པའི་སངས་རྒྱས་ཁྱོད་ཀྱིས་སྐད་ཅིག་གིས་ནི་བདེན་གཉིས་ཀྱིས་བསྡུས་པའི་ཤེས་བྱ་ཐམས་ཅད་ལ་གཅིག་ཐ་དད་སོགས་ཀྱི་ཤེས་བྱའི་སྒྲིབ་པ་སྤང་པས་རབ་ཏུ་ཕྱེ་བའི་ཐ་དད་པར་གྲུབ་པ་མ་ཡིན་ཅིང་གཅིག་ཏུའང་བརྗོད་པར་མི་བྱ་བའི་རོ་མཉམ་གཅིག་ཏུ་ཡང་དག་པར་ཐུགས་སུ་ཆུད་པར་མཛད་པར་གྱུར་ནས་བྱང་ཆུབ་ཆེན་པོ་བརྙེས་པ་ཡིན་ཏེ། ཆོས་ཅན་ཀུན་རྫོབ་བདེན་པའི་དངོས་པོའི་དབང་དུ་བྱས་པའི་གཅིག་དུ་མ་སྐྱེ་འགག་སོགས་ཐ་དད་པའི་དབྱེ་བར་སྣང་བ་དེ་ལ། དེའི་གནས་ལུགས་ཇི་ལྟར་ཐུགས་སུ་ཆུད་པའི་བྱང་ཆུབ་ཆེན་པོའི་ཡེ་ཤེས་ཀྱི་ངོ་ན། ཆོས་ཅན་ཀུན་རྫོབ་བདེན་པའི་སྣང་བ་ལྟར་དབྱེ་བ་འགའ་ཡང་གྲུབ་པ་མེད་ལ། མ་གྲུབ་ཙམ་ལ་ཆོས་ཉིད་དོན་དམ་བདེན་པར་བརྗོད་ཀྱང་ཆོས་ཉིད་དེ་ཉིད་ལ་ནི་ཆོས་ཅན་ཀུན་རྫོབ་བདེན་པའི་དབྱེ་བ་ཐ་དད་པར་སྣང་བ་ཙམ་ཡང་མེད་པ་དེའི་ཕྱིར། དཔེ་ཇི་ལྟར་ན་མཁར་གཞོང་སོགས་སྣོད་ཀྱི་དབྱེ་བ་ཐ་དད་པར་སྣང་ཡང་སྣོད་དེ་དག་དང་དེ་སོ་སོའི་མཁའ་ལ་དབྱེ་བ་མེད་པ་དེ་ལྟར་རོ། ། དེས་ན་དཔེ་འདིས་ནི་ཆོས་ཅན་ཀུན་རྫོབ་བདེན་པ་སྣང་བའི་ཆ་དང༌། དེའི་ཆོས་ཉིད་དོན་དམ་བདེན་པ་སྟོང་པ་ཉིད་ཀྱི་ཆ་ལ་ཐ་དད་དུ་ཆད་པ་སོ་སོ་བ་མེད་པར་སྟོན་པ་ཡིན་གྱི། ཁ་ཅིག་གི་ལྟར་ཀུན་རྫོབ་ཆོས་ཅན་ཐ་དད་ཀྱི་ཆོས་ཉིད་དོན་དམ་གཅིག་ཏུ་སྒྲུབ་པའི་དཔེར་བྱེད་པ་ལྟར་ནི་མ་ཡིན་ནོ། །
དེས་ན་ལུག་ལྟར་བླུན་པ་ཁ་ཅིག་གི་སྣོད་ཀྱི་དབྱེ་བས་ཞེས་ཆོས་ཅན་ཀུན་རྫོབ་ཀྱི་སྐྱེ་འགག་སོགས་ཐ་དད་པར་ཚད་གྲུབ་ཀྱི་དཔེ་དོན་ལ་སྦྱོར་ཞིང༌། མཁའ་ལ་དབྱེ་བ་ཞེས་པས་ཆོས་ཉིད་དོན་དམ་བདེན་པ་སྐྱེ་མེད་སོགས་ཀྱི་ཆ་མེད་གཅིག་ཡིན་པའི་དཔེ་དོན་དུ་སྦྱོར་བ་ནི་དངོས་འཛིན་གྱི་གདོན་ཆེན་པོ་རྒྱུད་ལ་ཞུགས་པའི་སྨྱོན་ཐབས་ཀྱི་ཅལ་ཅོལ་ལོ། ། ངག་དོན་ཆོས་ཅན་ཀུན་རྫོབ་བདེན་པའི་དངོས་པོ་ལ་སྐྱེ་འགག་སོགས་ཀྱི་དབྱེ་བར་སྣང་བ་ཡང་སྣང་ཙམ་དུ་ཟད་ཀྱི། སྐྱེ་འགག་སོགས་ཀྱི་དབྱེ་བར་གྲུབ་པ་མེད་པའི་ཕྱིར། སྣང་བ་དེ་ལ་དངོས་བྱས་ཀྱིས་སྐྱེ་འགག་སོགས་ཀྱི་དབྱེ་བ་འགའ་ཡང་ཐ་སྙད་ཚད་གྲུབ་པར་མི་རིགས་ན། དབྱེ་བ་དེས་དབེན་པའི་དེ་ཉིད་དོན་དམ་བདེན་པ་སྟོང་པ་ཉིད་དུ་བརྗོད་པ་ལ་ནི་གཞར་ཡང་དངོས་བྱས་ཀྱི་དབྱེ་བ་འགར་ཡང་འོང་བའི་གནས་མེད་པས་འདི་ལྟར་སྒྲིབ་བྲལ་དུ་ཁོང་དུ་ཆུབ་པ་ལ་བདེན་པ་གཉིས་ཀ་རོ་མཉམ་པར་མངོན་པར་བྱང་ཆུབ་པའི་ཐུགས་སུ་ཆུད་ཅེས་གྲུབ་པར་སྨྲ་བ་གང་གི་སྙིང་དུ་མི་ཆུན་པའི་ངེས་དོན་ཏེ། འདི་ཇི་ལྟ་བར་འཆད་པ་ནི་རྗེ་བཙུན་རས་པ་ཆེན་པོ་ཙམ་ལས་འགར་ཡང་མ་རྙེད་པས་གུས་པ་ཆེན་པོའི་ཐལ་མོ་སྙིང་གར་བཀོད་དེ་ཡང་ནས་ཡང་དུ་དྲན་པའི་ཕྱག་ཅི་ཡང་བྱས་སོ། ། དེ་ཡང་གང་གི་དེ་བཞིན་གཤེགས་པས་ཆོས་ཐམས་ཅད་ཀྱི་དེ་ཁོ་ན་སྐྱེ་མེད་དུ་མངོན་དུ་བྱས་པ་ལ་དེ་བཞིན་གཤེགས་པས་ཆོས་ཐམས་ཅད་མངོན་པར་བྱང་ཆུབ་པ་ཞེས་པའི་ཐ་སྙད་བྱས་པ་ཡིན་པ་ལ། བོད་གང་དག་དེའི་ཚེ། ཆོས་ཅན་ཀུན་རྫོབ་ཀྱི་བདེན་པ་སྐྱེ་སོགས་སྐྱེ་མེད་དུ་རྟོགས་པ་ནི་མ་ཡིན་པར།
ཆོས་ཉིད་དོན་དམ་བདེན་པ་ཁོ་ན་སྐྱེ་མེད་དུ་རྟོགས་པའི་དབང་དུ་བྱས་ཀྱི། ཆོས་ཅན་ཀུན་རྫོབ་ཀྱི་བདེན་པ་སྐྱེ་སོགས་སྐྱེ་མེད་དུ་རྟོགས་པའི་དབང་དུ་བྱས་ན་རང་ཚིག་འགལ་བ་དང༌། སངས་རྒྱས་ཀྱི་བྱང་ཆུབ་ཀྱང་ཆད་པའི་མཐར་ལྷུང་བར་འགྱུར་བའི་ཕྱིར་ཏེ། དེར་ཀུན་རྫོབ་ཀྱི་འཇུག་པ་ཉེ་བར་ཞི་བའི་ཕྱིར། ཞེས་ཟེར་བའང་ཡོད་མོད། དེ་ལྟར་སྨྲ་བ་ལ་ཟབ་གསང་ཟབ་མོ་སྟོང་པ་ཉིད་རྟོགས་པའི་སྐལ་བ་ལྟ་ག་ལ་ཡོད་དེ། ཆོས་ཐམས་ཅད་ཀྱི་དེ་ཁོ་ན་ཉིད་སྐྱེ་མེད་དུ་མངོན་དུ་བྱས་ཞེས་པའི་ཚིག་གི་ནུས་པ་ཙམ་ཡང་མ་གོ་བར་ཟད་པའི་ཕྱིར་ཏེ། དེས་དེ་གོ་ན་ཀུན་རྫོབ་བདེན་པའི་སྐྱེ་སོགས་ཐམས་ཅད་ཀྱི་ཁོངས་སུ་བསྡུ་བར་གོ་བར་འགྱུར་ན། དེ་གོ་ན་ཀུན་རྫོབ་བདེན་པའི་ཆོས་ཀྱི་དེ་ཁོ་ན་སྐྱེ་མེད་དུ་ཅིའི་ཕྱིར་མི་གོ ། ཡང་ཀུན་རྫོབ་བདེན་པའི་ཆོས་ཀྱི་དེ་ཁོ་ན་ཉིད་སྐྱེ་མེད་དུ་གོ་ནའང་ཀུན་རྫོབ་ཀྱི་སྐྱེ་སོགས་སྐྱེ་མེད་དུ་གོ་མི་དགོས་ཏེ།
ཀུན་རྫོབ་བདེན་པའི་ཆོས་ཀྱི་དེ་ཁོ་ན་ཉིད་དེ་ཀུན་རྫོབ་བདེན་པ་མ་ཡིན་གྱི་དོན་དམ་བདེན་པ་ཡིན་པའི་ཕྱིར་ཞེ་ན། བོད་པ་ལ་གྲགས་པའི་ཚིག་འཁྲི་ལ་བརྟེན་པའི་ལན་དུ་སྣང་མོད། སྨྲ་བ་དེས་ནི་ཉེས་པ་སོ་ན་གནས་པ་ལས་སྤང་མ་ནུས་ཏེ། དེ་བཞིན་གཤེགས་པས་ཆོས་ཐམས་ཅད་སྐྱེ་བ་མེད་པར་མངོན་པར་བྱང་ཆུབ་བོ་ཞེས་བདེན་པ་གཉིས་ཀའི་ཆོས་སྐྱེ་མེད་དུ་མངོན་དུ་མཛད་པར་གསུངས་པ་ལས། ཁྱེད་ལྟར་ན། དེ་བཞིན་གཤེགས་པའི་ཀུན་རྫོབ་བདེན་པའི་ཆོས་ཀྱི་ཆ་སྐྱེ་མེད་མ་རྟོགས་པའམ། ཡང་ན་ཀུན་རྫོབ་བདེན་པ་ཆོས་ཀྱི་ཁོངས་སུ་མི་འདུ་བ་གང་རུང་ཞིག་ལས་འོས་མེད་དུ་འགྱུར་ལ། དེ་ལྟར་སྨྲ་ན་ནི་གསུང་རབ་དང་འགལ་བ་ལ་མི་རྩི་ནའང་ཁྱེད་རང་གིས་ཀྱང་དེ་ལྟར་མི་འདོད་པའི་ཕྱིར། མདོར་ན་ཁོ་བོ་ཅག་སློབ་དཔོན་ཆེན་པོ་ཟླ་བའི་ཞབས་ཀྱི་ལུགས་ཀྱི་མཁྱེན་བཟང་གིས་མངོན་པར་བྱང་ཆུབ་པའི་ཚུལ་འཆད་པའི་དབང་དུ་བྱས་ན། རབ་རིབ་ཀྱི་ནད་ཅན་ལ་སྐྲ་ཤད་དང་སྦྲང་བུ་ཕྱེ་ལྷེབ་སོགས་ལ་སྐྱེ་འགག་དང་གཅིག་ཐ་དད་སྣང་ཡང༌།
ནད་རབ་རིབ་བྲལ་བ་ལ། སྐྲ་ཤད་དང་སྦྲང་བུ་དང་ཕྱེ་ལྷེབ་སོགས་ལ་སྐྱེ་འགག་དང་གཅིག་ཐ་དད་དུ་སྣང་བ་དང་བྲལ་བ་བཞིན། བདེན་གཉིས་ཀྱི་ཆོས་ལ་དམིགས་མཚན་དང༌། སྤྲོས་པར་ལྟ་བའི་གཅོང་ནད་ཅན་ལ་ཀ་བུམ་སོགས་ལ་ཐ་དད་དང་སྐྱེ་འགག་སོགས་སྣང་ཡང༌། བདེན་གཉིས་ཀྱིས་བསྡུས་པའི་ཆོས་ལ་དམིགས་མཚན་དང་སྤྲོས་པར་བལྟ་བའི་གཅོང་ནད་ལས་གྲོལ་བ་ན་ཀ་བུམ་སོགས་ལ་གཅིག་ཐ་དད་སྐྱེ་འགག་ལ་སོགས་པ་གང་གི་དམིགས་མཚན་ཐམས་ཅད་ཉེ་བར་ཞི་བར་འགྱུར་རོ་ཞེས་བཞེད་པར་གསལ་བས་དེ་ལྟར་སྨྲའོ། །
སྐད་ཅིག་གིས་ནི་ཞེས་པ་སངས་རྒྱས་པ་གང་གི་ཚེ་སེམས་དང་སེམས་ལས་བྱུང་བའི་འཇུག་པ་ཉེ་བར་ཞི་བའི་དུས་དེ་ཉིད་འཛིན་པའོ། ། འོ་ན་མངོན་པར་བྱང་ཆུབ་པ་དེའི་ངོ་ན་ཀ་བུམ་དང་དེའི་སྐྱེ་འགག་སོགས་གཏན་འབྱུང་བ་མེད་པར་འགྱུར་ལ། དེའི་ཚེ་ན་ནི་རྟེན་ཀ་བུམ་སོགས་ཀུན་རྫོབ་བདེན་པ་ཡང་དེར་མེད་པས་དེ་ལ་བརྟེན་པའི་དོན་དམ་བདེན་པ་ཡང་ཡོང་ཡེར་མེད་པས་བདེན་པ་གཉིས་ཀ་ལ་སྐུར་པ་བཏབ་པར་འགྱུར་རོ་སྙམ་ན། ཁོ་བོ་ཅག་དེ་ལྟ་བུའི་མངོན་བྱང་དུ་བརྗོད་པ་དེའི་ཚེ་བདེན་གཉིས་ཀྱིས་བསྡུས་པའི་ཆོས་ཐམས་ཅད་ཀྱི་སྐྱེ་འགག་གཅིག་ཐ་དད་སོགས་ཀྱི་ཡོད་མེད་ཀྱི་སྤྲོས་པ་ཐམས་ཅད་ཉེ་བར་ཞི་བར་རོ་མཉམ་པར་བརྗོད་ཀྱི། བདེན་གཉིས་ཀྱིས་བསྡུས་པའི་ཆོས་ཐམས་ཅད་ཀྱི་ཆོས་ལ་ཡོད་མེད་གང་དུའང་སྒྲུབ་པ་མེད་པས་བདེན་པ་གཉིས་ལ་སྐུར་འདེབས་སུ་ཅི་འགྲོ།
ཁྱད་པར་ཁོ་བོ་ཅག་མངོན་བྱང་དེའི་ངོ་ན་ཀ་བུམ་སོགས་ཀྱི་སྐྱེ་འགག་དང་གཅིག་ཐ་དད་ཀྱི་དམིགས་མཚན་ཉེ་བར་ཞི་བ་ཉིད་ཀྱི་ཀ་བུམ་དང་དེའི་སྐྱེ་འགག་སོགས་གཏན་འབྱུང་བ་དང་གཏན་མི་འབྱུང་བའི་སྤྲོས་མཐའི་སྒྲོ་སྐུར་ཐམས་ཅད་ཉེ་བར་ཞི་བ་བརྗོད་ཀྱི། དེའི་ངོ་ན་ཀ་བུམ་དང་དེའི་སྐྱེ་འགག་སོགས་གཏན་འབྱུང་བ་མེད་པ་དང་ཡོད་པ་གང་གིས་ཉེ་བར་མ་ཞི་བའི་ཆ་ནི་འགར་ཡང་བརྗོད་པར་མ་བྱས་ན། ཀླན་ཀ་འདི་ནི་སུ་ཞིག་ལ་གླེང་བར་བྱེད། དེ་ལྟའི་བྱང་ཆུབ་དེ་མི་འཐད་དོ་ཞེས་རྒོལ་བ་དག་གི་དྭོགས་པ་སློབ་དཔོན་ཆེན་པོ་ཉིད་ཀྱིས་སློང་བར་མཛད་པ་ནི། ཇི་སྐད་དུ། གང་ཚེ་ཞི་བ་དེ་ཉིད་ཡིན་ན་དེ་ལ་བློ་གྲོས་འཇུག་མི་འགྱུར། ། སློབ་མ་ཞུགས་པར་ཤེས་བྱའི་ཡུལ་ཅན་ངེས་པ་རིགས་པའང་མ་ཡིན་ལ། ། ཀུན་ནས་ཤེས་མེད་པ་ནི་ཤེས་པར་ཇི་ལྟར་འགྱུར་ཏེ་འགལ་བར་འགྱུར། ། མཁྱེན་པོ་མེད་པར་ཁྱོད་ཀྱིས་གཞན་ལ་འདི་ལྟ་བུ་ཞེས་སུ་ཞིག་སྟོན། ། ཞེས་འབྱུང་ལ།
དེ་ཡང་རྐང་པ་དང་པོ་གསུམ་གྱིས་ཁྱོད་ཀྱི་བྱང་ཆུབ་དེ་ལྟར་འདོད་པ་ཉིད་ཀྱི་ཕྱིར། བྱང་ཆུབ་དེ་ལྟའི་མཁྱེན་པ་འཇོག་མི་ཤེས་པ་དང༌། རྐང་པ་ཐ་མས་བྱང་ཆུབ་དེ་ལྟར་འདོད་པ་ཉིད་ཀྱི་ཕྱིར་བྱང་ཆུབ་དེ་ལྟར་རྟོགས་པའི་སྟོན་པ་བསྟན་པ་དང་བཅས་པ་འཇོག་མི་ཤེས་སོ་ཞེས་བརྗོད་པར་བྱེད་པ་ལས། དང་པོའི་རིགས་པ་ནི་འདི་ཡིན་པར་སྣང་སྟེ། ཆོས་ཐམས་ཅད་སྐྱེ་མེད་དུ་རྟོགས་པའི་མངོན་བྱང་དེའི་ངོ་ན་ཤེས་བྱ་གཟུགས་སོགས་ཀྱི་ཡུལ་ཅི་ཡང་མེད་པ་དེ་ལ་ཆོས་ཅན། ཡུལ་ཅན་གྱི་བློ་གྲོས་འཇུག་པར་མི་འགྱུར་བར་ཐལ། མངོན་བྱང་གང་གི་ཚེའམ་དེའི་ངོ་ན་གཟུགས་སོགས་ཀྱི་ཡུལ་ཅིར་ཡང་དམིགས་སུ་ཉེ་བར་ཞི་བ་དེ་ཁོ་ན་ཉིད་ཡིན་པའི་ཕྱིར། འདོད་པ་དེ་ལྟ་ན། མངོན་བྱང་གི་མཁྱེན་པ་ཆོས་ཅན། ཤེས་བྱ་ཐམས་ཅད་སྐྱེ་མེད་དུ་རྟོགས་པའི་ཡུལ་ཅན་གྱི་ངེས་པ་སྐྱེ་བ་རིགས་པ་མ་ཡིན་པར་ཐལ།
ཤེས་བྱ་གཟུགས་སོགས་ཀྱི་ཡུལ་ལ་ཡུལ་ཅན་གྱི་བློ་མ་ཞུགས་པའི་ཕྱིར། ཡང་བློ་འཇུག་པ་ལ་ཡུལ་ཡོད་དགོས་པའི་རྩ་ཁྱབ་མ་གྲུབ་སྟེ། ལུང་ལས། འགའ་ཡང་མཐོང་བ་མེད་པ་ནི་དེ་ཁོ་ན་མཐོང་བའོ། ། ཞེས་དང༌། ཀུན་ནས་མི་ཤེས་པ་ཉིད་ཤེས་པ་ཡིན་ནོ། ། ཞེས་འབྱུང་བའི་ཕྱིར་སྙམ་ན། འོ་ན་མཐོང་བ་མེད་པ་མཐོང་བ་དང་ཤེས་པ་མེད་པ་ཤེས་པར་སྨྲ་བ་ཆོས་ཅན། རང་ཚིག་འགལ་བས་རང་ཉིད་སུན་དབྱུང་བར་འགྱུར་བར་ཐལ། ཀུན་ནས་མཐོང་ཤེས་མེད་པ་ནི་ཇི་ལྟར་མཐོང་བ་དང་ཤེས་པར་འགྱུར་སྟེ་མི་འགྱུར་བའི་ཕྱིར།
རིགས་པ་གཉིས་པ་ནི་འདིར་སྣང་སྟེ། མངོན་པར་བྱང་ཆུབ་པའི་ཚེ་ན་ཆོས་ཅན། མཁྱེན་བཟང་ཁྱོད་ཀྱིས་གདུལ་བྱ་གཞན་ལ་ཆོས་ཐམས་ཅད་ཀྱི་རྣམ་པ་སྐྱེ་བ་མེད་པ་འདི་ལྟ་བུ་ངས་ཐུགས་སུ་བྱོན་ཞེས་སུ་ཞིག་ལ་སྟོན་པ་མི་འབྱུང་བར་ཐལ། སྐབས་དེར་མཁྱེན་བྱའི་ཡུལ་མེད་པར་མ་ཟད་མཁྱེན་བྱེད་ཀྱི་སེམས་དང་སེམས་ལས་བྱུང་བའི་འཇུག་པ་ཉེ་བར་ཞི་ན། ལྟོས་པ་མཁྱེན་བྱ་དང་མཁྱེན་ཆོས་མེད་ན་དེར་ལྟོས་མཁྱེན་པ་པོའི་གང་ཟག་ཀྱང་མེད་པའི་ཕྱིར། ཞེས་པའི་ཀླན་ཀ་དེ་དག་ལས་དང་པོ་མི་འཇུག་སྟེ། དམ་པའི་དོན་སྤྲོས་པ་མེད་པའི་རྣམ་བྱང་དེ་ངོ་ན་མཁྱེན་བཟང་མཉམ་པར་བཞག་པའི་ཚེ་ཡུལ་ཤེས་གཉིས་ཀ་དངོས་མཚན་རང་བདེན་པའི་སྤྲོས་པ་ཐམས་ཅད་དང་བྲལ་བའི་སྟོང་པ་ཉིད་སྨྲ་བསམ་བརྗོད་བྲལ་ལ་ནི་སྐྱེ་མེད་དུ་རྟོགས་པའི་མཁྱེན་པའང་བརྗོད་མི་ནུས་ཏེ། དེའི་ངོར་ཤེས་བྱ་རྟོགས་བྱའི་སྤྲོས་པ་དང་ཤེས་བྱེད་རྟོགས་བྱེད་ཀྱི་སྤྲོས་པ་དང་བྲལ་བའི་ཕྱིར། དེ་ལྟར་མ་བྲལ་ན་ནི་བྱིས་པའི་གནས་སྐབས་བཞིན་ཐ་སྙད་ཀྱི་རྣམ་པར་རྟོག་པའི་འཆིང་བ་ལས་ལྡོག་པར་མི་འགྱུར་བ་ཞིག་ན། དེ་ལྟ་ནི་སྲིད་པ་མ་ཡིན་ནོ། །
དེ་ལྟ་ནའང་རྟེན་འབྱུང་གི་ཐ་སྙད་ཙམ་ཞིག་གི་དབང་དུ་བྱས་ཏེ། འཇིག་རྟེན་དང་བསྟན་བཅོས་སྨྲ་བའི་ངོར་བརྗོད་ན། ཁོ་བོས་སྐྱེ་མེད་རྟོགས་པའི་ཤེས་བྱེད་ཡུལ་ཅན་དངོས་མཚན་རང་བདེན་པ་ཞིག་ཁས་བླངས་ནས་དེའི་ཡུལ་གྱི་ཤེས་བྱ་དངོས་པོ་རང་བདེན་པ་ཞིག་མ་གྲུབ་པར་བརྗོད་ན་ཀླན་ཀ་དེ་འཇུག་པར་ཆུག་ཀྱང༌། དེ་ལྟར་ཁས་མ་བླངས་པའི་ཕྱིར། འོ་ན་བྱ་བྱེད་རྟེན་འབྱུང་གི་ཐ་སྙད་ཙམ་ལ་འདོགས་པ་འདིར། ཡུལ་ཤེས་གཉིས་ཀ་སྐྱེ་མེད་དང་སྤྲོས་མེད་དུ་ཁྱད་པར་མེད་ཀྱང༌། ཡུལ་ཤེས་བྱ་སྐྱེ་འགག་སོགས་ཀྱི་སྤྲོས་པ་དང་བྲལ་བ་ལ་བརྟེན་ནས་ཡུལ་ཅན་ཤེས་བྱེད་ཀྱི་བློའང་དེ་ལྟར་ཆུ་ལ་ཆུ་བཞག་ཏུ་སོང་བ་ལ་ཆོས་ཐམས་ཅད་སྐྱེ་བ་མེད་པར་མངོན་པར་བྱང་ཆུབ་པར་མཁྱེན་ནོ་རྟོགས་སོ་ཞེས་པ་ལ་མི་རིགས་པ་ཅི་ཞིག་ཡོད། ཐ་སྙད་དེའི་ཚེའང་རྣམ་པར་བཅད་བྱའི་སྐྱེ་བ་འགའ་ཡང་མ་གཟིགས་པ་ལ་ལྟོས་ནས་ཡོངས་གཅོད་ཀྱི་སྐྱེ་མེད་རྟོགས་སོ་ཞེས་བརྗོད་པ་ཙམ་ལས་ཡོངས་སུ་གཅོད་བྱར་གྱུར་པའི་སྐྱེ་མེད་ཞིག་གྲུབ་ནས་དེ་རྟོགས་པས་སྐྱེ་མེད་རྟོགས་སོ་ཞེས་ཐ་སྙད་བྱེད་པ་མ་ཡིན་པ་འདི་ནི་རྟེན་འབྱུང་སྨྲ་བས་མཚན་བལྟ་སེལ་ཐབས་བླ་ན་མེད་པ་ཡིན་པའང་ཞར་ལས་ཤེས་པར་བྱེད་དགོས་སོ། ། ད་ནི་གཞུང་དང་སྦྱར་ཏེ་བརྗོད་ན་ཐ་སྙད་ལ་བརྟེན་ནས་དེའི་ངོར་མཁྱེན་བཟང་གི་མངོན་བྱང་གིས་ཤེས་བྱ་ཐམས་ཅད་སྐྱེ་མེད་དུ་རྟོགས་སོ་ཞེས་བརྗོད་པར་བྱ་སྟེ། དེ་ནི་རིགས་པ་ཡིན་ཏེ།
གང་གི་ཚེ་ཤེས་བྱའི་ཡུལ་སྐྱེ་མེད་དེ་ཁོ་ན་ཉིད་ཡིན་ཅིང་ཤེས་བྱེད་ཡུལ་ཅན་གྱི་བློ་ཡང་སྐྱེ་བ་དང་བྲལ་བར་སོང་བ་དེའི་ཚེ་ཡུལ་སྐྱེ་མེད་དེའི་རྣམ་པའམ་ངང་ཚུལ་ཅི་འདྲ་བ་དེ་ལ་བརྟེན་པའམ་ལྟོས་པ་ལས་མངོན་བྱང་དེ་ཡིས་སྐྱེ་མེད་དེ་ཉིད་རྟོགས་ཞེས་བསྙད་པའི་ཕྱིར། དཔེ་ཇི་ལྟར་ན་མདོ་སྡེ་པས་ཕྱི་དོན་དངོས་སུ་མ་རྟོགས་ཀྱང་སེམས་ནི་གང་སྔོན་པོའི་རྣམ་པ་ཅན་དུ་འགྱུར་བ་ཙམ་ལ་བརྟེན་ནས་སེམས་དེའི་ཡུལ་ཕྱི་དོན་གྱི་སྔོན་པོ་དེ་ཡོངས་སུ་ཤེས་སོ་ཞེས་ཐ་སྙད་བྱེད་པ་དེ་བཞིན་འདིར་ཡང་རིག་པར་བྱའོ། ། འདིར་དེ་ཚེ་དེ་རྣམ་རྟེན་ལས་ཞེས་པའི་རྣམ་པ་འདི་ལ་ཁ་ཅིག་གི་སྐྱེ་མེད་རྟོག་པའི་མངོན་བྱང་གི་མཁྱེན་པ་ལ་ཡུལ་སྤྲོས་བྲལ་སྟོང་ཉིད་ཀྱི་རྣམ་པ་ཤར་བ་ཡིན་ཞེས་ཟེར་བ་ནི་སྤྲོས་བྲལ་དང་སྟོང་ཉིད་ལ་ཡུལ་གྱི་དམིགས་པ་དང༌། ཡུལ་ཅན་གྱི་ཤེས་པ་ལ་དམིགས་པ་དེ་དང་འབྲལ་བའི་རྣམ་པ་སྣང་བར་འདོད་ན་ནི་སྤྲོས་བྲལ་དང་སྟོང་པ་ཉིད་དུ་ཅི་ལྟར་འདོགས། འོ་ན་དམིགས་རྣམ་གང་ཡང་མི་འཛིན་ན་མངོན་བྱང་གི་མཁྱེན་པར་བརྗོད་པ་ཅི་ཞེ་ན། ཁོ་བོ་ཅག་དབུ་མ་པ་ནི་དམིགས་རྣམ་རང་བདེན་པ་འཛིན་པའི་ཆ་ནས་མངོན་བྱང་གི་མཁྱེན་པར་འཇོག་པ། དཔལ་མགོན་ཉིད་ཞབས་ཀྱིས། རྟེན་ནས་འབྱུང་བའི་བྱ་བ་ནི། ། ཁོ་བོས་རྨི་ལམ་སྒྱུ་འདྲར་འདོད། ། ཅེས་འབྱུང་བའི་ཕྱིར་རོ། །
གཞན་ཡང་དེ་བཞིན་གཤེགས་པ་ལ་ཇི་ལྟ་བ་དང་ཇི་སྙེད་མཁྱེན་པའི་ཡེ་ཤེས་ཐ་སྙད་དུ་མི་མངའ་བ་མ་ཡིན་ཏེ། བསྐལ་པ་མང་པོར་ཡེ་ཤེས་ཚོགས་སྦྱངས་པ་ལ་བརྟེན་ནས་སྟོབས་སོགས་ཀྱི་ཡོན་ཏན་དཔག་ཏུ་མེད་པ་འབྱུང་བའི་ཕྱིར། འོན་ཏེ་སྟོབས་སོགས་ཀྱི་ཡོན་ཏན་དེ་དག་ཐ་སྙད་པའི་བློ་བཟུང་བ་ལྟར་ཚད་མས་གྲུབ་པ་ཞིག་ཡིན་ནམ་སྙམ་ན་མ་ཡིན་ཏེ། དེ་དག་ཀྱང་བློས་བཏགས་ཙམ་དུ་ཟད་པའི་ཕྱིར་ཏེ། རྟེན་ཅིང་འབྲེལ་བར་འབྱུང་བའི་ཕྱིར་སྒྱུ་མ་ལ་སོགས་པ་བཞིན་ནོ། ། གང་ཞིག་བཏགས་ཆོས་ཀྱི་མཚན་མ་དེ་ནི་རྒྱུ་རྟོག་པའི་འཆིང་བ་དང་བྲལ་བ་ན་དེར་མཚན་མ་དང་བཅས་པར་སྣང་བ་ནི་ཡོད་པ་མ་ཡིན་ཏེ། རི་མོ་དང་ཐག་པ་ལ་གནོད་སྦྱིན་དང་སྦྲུལ་དུ་བཏགས་པ་དེ་དང་དེར་རྟོགས་པ་མེད་ན་གནོད་སྦྱིན་དང་སྦྲུལ་དུ་མི་འབྱུང་བ་བཞིན། གང་ཚེ་རྣལ་འབྱོར་པ་ཆོས་ཐམས་ཅད་མངོན་པར་བྱང་ཆུབ་པ་དེའི་ངོ་ན། ཡུལ་ཤེས་ཀྱི་རྣམ་པར་རྟོག་པ་ཐམས་ཅད་ལྡོག་པ་ཉིད་ཀྱིས་སྟོབས་སོགས་ཡོན་ཏན་གྱི་མཚན་རྟོག་ཤེས་མཐོང་ཐམས་ཅད་ལས་གྲོལ་བ་ཡིན་ནོ། ། འོ་ན་སྐྱེས་བུ་ཐམས་ཅད་ལ་སྟོབས་སོགས་ཀྱི་ཡོན་ཏན་དང་ལྡན་པའི་རྣམ་རྟོག་སྐྱེ་བར་རིགས་ཏེ།
ཡོན་ཏན་དེ་དག་ནི་རྟོག་བཏགས་ཙམ་ཡིན་ལ། དེར་ཡང་དེ་དག་ནི་ཡོན་ཏན་དེ་དང་ལྡན་ནོ་ཞེས་རྟོག་པས་བཏགས་ཆོག་པའི་ཕྱིར་དང༌། དེ་ཙམ་གྱིས་དེར་ཡང་མི་འགྱུར་ན་རྫོགས་སངས་ལའང་སྟོབས་སོགས་ཀྱི་ཡོན་ཏན་དང་ལྡན་པར་རྟོག་པར་མི་བྱེད་པར་ཡང་འགྱུར་རོ་ཞེ་ན། ཀྱེ་མ་མཐའ་བྲལ་རྟེན་ཅིང་འབྲེལ་བར་འབྱུང་བའི་ཟབ་དོན་ཁོང་དུ་མ་ཆུབ་པ་ཁྱེད་ཅག་ཆེས་བདེན་མོད། ཁོ་བོ་ཅག་རྟེན་ཅིང་འབྲེལ་བར་འབྱུང་བར་སྨྲ་བས་ཆོས་ཐམས་ཅད་རྟོག་བཏགས་སུ་སྨྲ་བ་ལ་རྣམ་པར་གཞག་འཇོག་གི་རྒྱུ་རྐྱེན་ལ་མ་ལྟོས་པར་བློས་རང་དབང་དུ་ཡང་དག་པའམ་ཡང་དག་པ་མ་ཡིན་པར་རང་དགར་རྟོག་པས་བཏགས་ཙམ་གྱིས་དེ་དང་དེར་འབྱུང་བར་འགྱུར་རོ་ཞེས་མི་བརྗོད་དེ། སྟོབས་སོགས་ཀྱི་ཆོས་འདི་དག་ནི་ཡེ་ཤེས་ཀྱི་ཚོགས་ཡུན་རིང་དུ་གོམས་པར་བྱས་པའི་རྣམ་པར་བཞག་འཇོག་གི་རྒྱུ་རྐྱེན་ཁྱད་པར་བ་ལ་བརྟེན་ནས་འབྱུང་བར་བཏགས་པའི་ཕྱིར་ཀླན་ཀ་དེ་ག་ལ་འཇུག ། འོ་ན་སྟོབས་སོགས་ཀྱི་ཆོས་ཆོས་ཅན་རྟོག་པས་བཏགས་པའི་ཆོས་ཙམ་མ་ཡིན་པར་ཐལ། རྟོག་པས་བཏགས་པའི་ཆོས་དེའང་རྣམ་པར་བཞག་འཇོག་གི་རྒྱུ་རྐྱེན་ཁྱད་པར་བ་ལ་བརྟེན་ནས་འབྱུང་བར་རྟོག་པས་བཏགས་པ་གང་ཞིག་དེ་ལྟ་ན་རང་གི་མཚན་ཉིད་ཀྱིས་གྲུབ་པར་སོང་བའི་ཕྱིར་ཞེ་ན། རྟགས་ཕྱི་མ་མ་གྲུབ་སྟེ། རང་གི་མཚན་ཉིད་ཀྱིས་གྲུབ་ན་རྒྱུ་རྐྱེན་ལ་རག་པ་དང་ལྟོས་པ་མ་ཡིན་པའི་ཕྱིར་ཏེ།
རང་གི་ངོ་བོ་གཞན་ལ་རག་མ་ལས་པར་གྲུབ་ཟིན་པའི་ཕྱིར། བསྟན་བཅོས་ལས་ཀྱང༌། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཅེས་འབྱུང་བ་ལྟར་རོ། ། དེས་ན་བདག་ཉིད་ཆེན་པོ་ཟླ་བའི་ཞབས་ཀྱི་ཞལ་སྔ་ནས་ཀྱི་ལུགས་འདིར། དེ་བཞིན་གཤེགས་པའི་ཡོན་ཏན་མདོ་རྒྱུད་ཆེན་པོར་ཇི་ལྟར་འབྱུང་བ་དེ་ཐམས་ཅད་དེ་བཞིན་གཤེགས་པའི་རྒྱུད་ལ་གཞི་མ་གྲུབ་བོ་ཞེས་མི་བརྗོད་ཀྱིས་ཐ་སྙད་རྣམ་བཞག་གི་ངོ་ན། མདོ་རྒྱུད་ཆེན་པོ་ནས་ཇི་ལྟར་འབྱུང་བའི་ཡོན་ཏན་དེ་དག་རྟེན་ཅིང་འབྲེལ་བར་འབྱུང་བའི་ཚུལ་གྱིས་ཁས་ལེན་པ་ཡིན་ཏེ། ཇི་ལྟར་ཁས་བླངས་པ་ལས་སྒྲོ་འདོགས་དང་སྐུར་འདེབས་ཀྱི་མཐར་ལྟུང་བ་མེད་པའི་ཕྱིར། རྩོད་བཟློག་ཏུ།
ཐ་སྙད་ཁས་ནི་མ་བླངས་པར། ། ངེད་ཅག་འཆད་པར་མི་བྱེད་དོ། ། ཅེས་འབྱུང་ལ། འོ་ན་སྟོབས་སོགས་ཀྱི་ཡོན་ཏན་དེ། ལྟོས་བཏགས་ཀྱི་འབྱུང་བ་ཙམ་ལས་མ་ཡིན་པར་དེ་གྲུབ་ཀྱི་ཡོད་མིན་དང་མེད་མིན་གང་དུ་གྲུབ་ཅེ་ན། དེ་ནི་གང་དུའང་གྲུབ་པར་མི་བརྗོད་དེ། བརྗོད་ན་ནི་རྣམ་པར་བཞག་འཇོག་གི་ལྟོས་པ་ལ་བཏགས་པའི་རྟེན་འབྱུང་ལས་མ་ཡིན་པར། རྒྱུ་འབྲས་རང་མཚན་པ་ལས་བྱུང་བའི་སྟོབས་སོགས་ཀྱི་ཡོན་ཏན་ཁས་ལེན་དགོས་ན་དེ་ལྟ་ན་ཆོས་ཐམས་ཅད་རྟེན་འབྱུང་དུ་ཟད་པ་ལ་སྐུར་བ་བཏབ་པས་ཕྱིན་ཅི་ལོག་གི་མི་ཤེས་པའི་གདོན་ཆེན་པོས་དཀྲུགས་པར་འགྱུར་བའི་ཕྱིར་ཆེས་མི་རུང་ངོ༌། ། དེས་ན་ཐ་སྙད་རྟེན་འབྱུང་གི་སྐྱེ་བ་དང་ཡོད་པ་ལ་སོགས་པར་བརྗོད་པ་དེ་དག་ཐམས་ཅད་ཀྱིས་ནི་མཐར་སྤྲོས་དང་མཚན་མའི་ཡོད་པ་དང་སྐྱེ་བའི་སྒྲོ་འདོགས་མཐའ་དག་སེལ་བར་བྱེད་པ་ཡིན་ཏེ། ཚིག་གསལ་ལས།
རྟེན་ཅིང་འབྲེལ་བར་འབྱུང་བའི་སྒྲ་ནི་སློབ་དཔོན་གྱིས། དེ་དང་དེ་རྟེན་གང་འབྱུང་བའི། ། རང་གི་དངོས་པོར་དེ་མ་སྐྱེས། ། ཞེས་དང༌། རིན་ཆེན་ཕྲེང་བར། འདི་ཡོད་པས་ན་འདི་འབྱུང་དཔེར། ། རིང་པོ་ཡོད་ན་ཐུང་ངུ་བཞིན། ། ཅེས་དང༌། རིང་པོ་ཡོད་ན་ཐུང་ངུ་ཉིད། ། རང་གི་ངོ་བོར་དེ་མ་སྐྱེས། །
ཞེས་འབྱུང་བའི་ཕྱིར། དེས་ན་རྟེན་ཅིང་འབྲེལ་འབྱུང་གི་སྟོབས་སོགས་ཀྱི་བྱ་བྱེད་སྨྲ་བའི་དབང་འདིར་ནི། རྟེན་ཅིང་འབྲེལ་བར་འབྱུང་བའི་སྟོབས་སོགས་ཉིད་ཀྱིས་སྤྲོས་པ་ཐམས་ཅད་ཉེ་བར་ཞི་བའི་སྟོང་པ་ཉིད་དུའང་གྲུབ་པའི་ཕྱིར་ན། རྣམ་པར་བཞག་འཇོག་གི་རྒྱུ་རྐྱེན་གྱི་རྟེན་འབྱུང་གི་དངོས་པོ་ཙམ་དུ་བརྗོད་ན་རྒྱུ་རྐྱེན་རང་བདེན་པས་བསྐྱེད་པའི་དངོས་པོ་མ་ཡིན་དགོས་པ་འདི་ཉིད་སྐལ་བ་དང་ལྡན་པ་དག་གི་ཐར་པའི་སྲོག་གསོ་བའི་རྩི་སྨན་ཆེན་པོ་ཉིད་དུ་ཤེས་དགོས་ལ། དེས་ན་རྟེན་ཅིང་འབྲེལ་བར་འབྱུང་བ་ཉིད་ཀྱིས་སྟོང་པ་ཉིད་དུ་གྲུབ་པ་དང༌། དེ་ཉིད་ཀྱི་ཚུལ་ཁོང་དུ་ཆུབ་ན། ཡོད་མེད་རྟག་ཆད་སྐྱེ་འགག་སོགས་ཀྱི་མཐའ་ཐམས་ཅད་ཉེ་བར་ཞི་བའི་བྱང་ཆུབ་ཆེན་པོར་ཡང་བརྗོད་དེ། ཇི་སྐད་དུ། རྟེན་ཅིང་འབྲེལ་བར་འབྱུང་བ་གང༌། ། དེ་ནི་སྟོང་པ་ཉིད་དུ་བཤད། །
དེ་ནི་བརྟེན་ནས་གདགས་པ་སྟེ། ། དེ་ཉིད་དབུ་མའི་ལམ་ཡིན་ནོ། ། ཞེས་དང༌། རྟག་དང་མི་རྟག་ལ་སོགས་བཞི། ། ཞི་བ་འདི་ལ་ག་ལ་ཡོད། ། མཐའ་དང་མཐའ་མེད་ལ་སོགས་བཞི། ། ཞི་བ་འདི་ལ་ག་ལ་ཡོད། ། ཅེས་འབྱུང་བའི་ཕྱིར། དེས་ན་སྟོབས་སོགས་ཀྱི་ཡོན་ཏན་དུ་མ་ཟད་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཐ་སྙད་དུ་ཡང་མཐའ་ཐམས་ཅད་དང་བྲལ་བའི་རྟེན་ཅིང་འབྲེལ་བར་འབྱུང་བའི་རྐྱེན་འདི་པ་ཙམ་གྱི་རིང་ལུགས་ཀྱིས་ཚོགས་གཉིས་བསགས་སྒྲིབ་གཉིས་སྦྱངས་ཏེ། སྐུ་གསུམ་ཡེ་ཤེས་ལྔ་ལྡན་གྱི་བྱང་ཆུབ་ཆེན་པོ་ཐོབ་པར་བྱས་ཏེ་མཁའ་ཁྱབ་ཀྱི་སེམས་ཅན་སྒྲོལ་བར་བྱེད་པ་ཡིན་ཏེ།
ཚིག་གསལ་ལས། རྐྱེན་ཉིད་འདི་པ་ཙམ་གྱིས་ཀུན་རྫོབ་ཁས་ལེན་གྱི་ཕྱོགས་བཞི་ཁས་བླངས་པའི་སྒོ་ནས་ནི་མ་ཡིན་ཏེ་ཞེས་ལེགས་པར་གསུངས་པ་ཉིད་ཀྱི་ཕྱིར་རོ། ། ཆོས་ཀྱི་ཚུལ་འདི་ལྟ་བུ་ལ་ཁ་ཅིག་ལུགས་འདི་ནི་མཐའ་བྲལ་དབུ་མའི་ཚུལ་ཡིན་པ་ལྟ་ག་ལ་ཞོག་ཆད་སྨྲ་ཆེན་པོ་ཡིན་ནོ་ཞེས་པ་དང༌། ཁ་ཅིག་གིས་སློབ་དཔོན་ཆེན་པོ་ཟླ་བའི་ལུང་འདི་ནི་སྔོན་བྱོན་པའི་སྐྱེས་བུ་དེ་དག་གིས་སྒྲ་ཇི་བཞིན་པར་བཀྲལ་བ་དེ་ལྟའི་རྗེས་སུ་ཞུགས་ན་ཆད་པའི་མཐའ་ཆེན་པོར་ལྟུང་བས། གསང་སྔགས་ཀྱི་གཞུང་ཁ་ཅིག་ལྟར་སྒྲ་ཇི་བཞིན་པ་མ་ཡིན་པར་འཆད་དགོས་སོ་ཞེས་སྨྲ་བའི་ལུགས་བཟང་པོ་མིན་པ་ལ་མི་སློབ་པར། རིང་ལུགས་འདི་ལ་འཕགས་པ་དབྱིག་གཉེན་ལྟ་བུས་ཀྱང་ཐུགས་སུ་ཆུད་དཀའ་བའི་ཚུལ་བསྟན་ན་དེའང་ཕྱིས་ཀྱི་སྐལ་པ་དམན་པ་དག་གནས་འདི་ལ་གུས་པས་ནན་ཏན་དུ་བྱ་དགོས་པའི་ཆེད་དུ་གདམས་པ་ཡིན་པས། ཚུལ་འདིར་མ་མོས་པ་ནི་རང་བློའི་དཔེ་ཞིག་ན་ཞེས་སྨྲ་བའི་རྗེས་སུ་འབྲང་བར་མི་རིགས་ཏེ་ཆོས་ཚུལ་འདི་ལྟ་བུ་ལ་གནས་བརྟན་ཆེན་པོ་དབྱིག་གཉེན་དང་ཆོས་སྐྱོང་ལ་སོགས་པ་རྣམས་ཀྱིས་ཀྱང་ཐུགས་སུ་མ་བྱོན་པའི་ཚུལ་བསྟན་པ་ཡིན་ན་ཕྱིས་ཀྱི་སྐལ་བ་དམན་པ་དག་གིས་ག་ལ་རྟོགས། དེས་ན་ཚུལ་འདིར་མི་མོས་པའང་རང་བློའི་སྐྱོན་དུ་ཤེས་པར་བྱས་ནས་བདག་ཆོས་ཚུལ་འདི་ལྟ་བུ་དཔོགས་པའི་སྣོད་དུ་གྱུར་ཅིག་ཅེས་བསམ་ཞིང་དེའི་ཆེད་ཀྱི་བསགས་སྦྱངས་རྒྱ་ཆེན་པོ་ལ་འབོད་ཅིག ། འདིར་རྒྱལ་མོ་རོང་པ་ཆེན་པོའི་གསུང་གིས། ཆོས་ཐམས་ཅད་བཏགས་ཡོད་ཙམ་གྱི་རྟེན་འབྱུང་ལས་གཞན་དུ་མི་འདོད་ན་སྐྱོན་ཆེ་སྟེ།
འོ་ན་དོན་དམ་བདེན་པའང་བློ་རྟོག་པས་བཏགས་པར་ཐལ། ཆོས་ཐམས་ཅད་རྟོག་བཏགས་ཡིན་པའི་ཕྱིར། འདོད་ན་དོན་དམ་བདེན་པ་ཆོས་ཅན། ཁྱོད་དོན་དམ་བདེན་པ་དངོས་མ་ཡིན་པར་ཐལ། རྟོག་པས་བཅོས་པའི་ཆོས་ཡིན་པའི་ཕྱིར། དོན་དམ་བདེན་པ་ཆོས་ཅན། ཁྱོད་རང་བཞིན་སྟོང་ཉིད་མ་ཡིན་པར་ཐལ། རང་བཞིན་བྱས་པ་ཅན་ཡིན་པའི་ཕྱིར་ཞེས་འཆད་མོད། ཐལ་བ་དེ་རྣམ་གྲངས་མིན་པའི་དོན་དམ་བདེན་ལ་དགོངས་ནས་དེར་ཐལ་ཞེ་ན། རྟོག་བརྟགས་ཡིན་པར་རྟགས་མ་གྲུབ་ལ།
རྣམ་གྲངས་པའི་དོན་དམ་བདེན་པ་ལ་དགོངས་ནས་དེར་ཐལ་ཞེ་ན། འདོད་དེ་རྣམ་གྲངས་པའི་དོན་དམ་བདེན་པ་དེ་རྣམ་གྲངས་མིན་པའི་དོན་དམ་བདེན་པ་མ་ཡིན་པའི་ཕྱིར་ཏེ། རྣམ་གྲངས་མིན་པའི་དོན་དམ་བདེན་པ་དེ་སྨྲ་བསམ་བརྗོད་བྲལ་དུ་སོང་བ་ལས་དོན་དམ་འདི་དེར་མ་སོང་བའི་ཕྱིར། ཡང་རང་བཞིན་བྱས་པ་ཅན་ཡིན་ན་སྟོང་ཉིད་མ་ཡིན་པའི་ཁྱབ་པ་འདི་ལ། རང་བཞིན་བྱས་པ་ཅན་ལ་ལྟོས་བཏགས་ཀྱི་རང་བཞིན་རྟེན་འབྱུང་གི་དབང་དུ་བྱས་ཏེ་ཁྱབ་པ་འཛིན་པ་ཡིན་ན་ཁྱབ་པ་མེད་ལ། དོན་དམ་བདེན་པ་ལའང་རྣམ་གྲངས་པ་ཡིན་མིན་གཉིས་ལས། དང་པོ་ལ་རྟེན་འབྱུང་གི་རང་བཞིན་བྱས་པ་ཅན་ཙམ་གྲུབ་ཀྱང་རྒྱུ་རྐྱེན་རང་བདེན་པའི་རང་བཞིན་བྱས་པ་ཅན་ཡིན་པའི་རྟགས་མི་འགྲུབ་ལ། གཉིས་པ་དེ་ལྟོས་བཏགས་ཀྱི་བློ་ལས་འདས་པ་ཉིད་ཀྱིས་དེ་རྟེན་འབྱུང་གི་རང་བཞིན་གྱི་བྱས་པ་ཙམ་ཡིན་མིན་གང་དུ་ཁོ་བོས་ལན་འདེབས་པར་ག་ལ་སྤོབས་སྟེ། ཚིག་གསལ་ལས། ངེས་པར་འགྱུར་བའི་ངག་འདི་ནི་རང་ལ་གྲུབ་པའི་འཐད་པའི་སྒོ་ནས་འཇིག་རྟེན་ལ་ཡོད་ཀྱི་འཕགས་པ་རྣམས་ལ་ནི་མ་ཡིན་ནོ། །
ཅི་འཕགས་པ་རྣམས་རིགས་པ་མི་མངའ་འམ་ཞེ་ན། ཡོད་པའམ་མེད་པ་འདི་སུས་སྨྲས། འཕགས་པ་རྣམས་ཀྱི་དོན་དམ་པ་ནི་ཅང་མི་གསུང་བ་ཡིན་ཏེ། དེའི་ཕྱིར་གང་ལ་འཐད་པ་དང༌། འཐད་པ་མིན་པ་མི་མངའ་བར་འགྱུར་བ་དེ་དག་ལ་སྤྲོས་པ་མངའ་བར་ག་ལ་འགྱུར་ཞེས་འབྱུང་བའི་ཕྱིར། འོ་ན་རྣམ་གྲངས་མིན་པའི་དོན་དམ་བདེན་པ་ཆོས་ཅན། རྟེན་འབྱུང་གི་ཆོས་མ་ཡིན་པ་ཐལ། ཆོས་ཐམས་ཅད་བློས་བཏགས་ཡིན་པ་ལས་དེ་བློ་འདས་ཡིན་པའི་ཕྱིར། འདོད་ན་སྟོང་ཉིད་རྟེན་འབྱུང་མ་ཡིན་པར་ཐལ། རྣམ་གྲངས་མིན་པའི་དོན་དམ་བདེན་པའི་སྟོང་ཉིད་དེ་རྟེན་འབྱུང་གི་ཆོས་མ་ཡིན་པའི་ཕྱིར་ཞེས་དྭོགས་ན།
རྣམ་གྲངས་མིན་པའི་དོན་དམ་བདེན་པའི་སྟོང་ཉིད་མཐར་ཐུག་པ་དེ་ལ་ནི་དཔྱད་བཟོད་དུ་མ་གྲུབ་ཅིང༌། དཔྱད་བཟོད་ཀྱི་འཇུག་པ་ཐམས་ཅད་དང་བྲལ་བས་དེར་ནི་དེ་རྟེན་ཅིང་འབྲེལ་འབྱུང་ཡིན་མིན་གང་གིའང་སྒྲོ་འདོགས་ཆོད་དེ། རྣམ་པར་མི་རྟོག་པ་ལས་ལན་གྱི་སྤྲོས་པ་གང་ཡང་ཉེ་བར་ཞི་བའི་ཕྱིར་ཕྱོགས་འདི་ལྟ་བུ་ལ་གནས་པ་ན་འདས་པ་དང་མ་འདས་པའི་གང་ཟག་སྲིད་དོ་འཚལ་གྱི་ཀླན་ཀ་ལ་བག་ཟ་བ་ཐམས་ཅད་བྲལ་བ་ཡིན་ཏེ། བཞི་བརྒྱ་པར། ཡོད་དང་མེད་དང་ཡོད་མེད་ཅེས། ། ཁས་མི་ལེན་པ་གང་ཡིན་པ། ། དེ་ལ་ཡུན་ནི་རིང་པོ་ནའང༌། ། ཀླན་ཀ་བརྗོད་པར་ནུས་མ་ཡིན། ། ཞེས་དང༌། འཇུག་པར།
ངེས་པར་ཕྱོགས་ཡོད་དེ་ལ་འགྱུར་གྱི་བདག་ལ་ཕྱོགས། ། ཡོད་པ་མིན་པས་ཐལ་བར་འགྱུར་བ་སྲིད་མ་ཡིན། ། ཞེས་འབྱུང་བ་ཉིད་ཀྱི་ཕྱིར་རོ། །
ཡང་དེ་པས། མཐོང་ལམ་ལས་སྒོམ་ལམ་འབྱུང་བ་སོགས་དང་སངས་རྒྱས་ཀྱི་འཕྲིན་ལས་སྔ་མ་ལས་ཕྱི་མ་འབྱུང་བ་ཐམས་ཅད་ཆོས་ཅན། སྤྲོས་པར་ཐལ། རྟོག་བཏགས་ཡིན་པའི་ཕྱིར། ཞེས་གསུང་བ་ལ། ཁོ་བོ་ཅག་འཕགས་ཆོས་རྣམ་དག་དེ་དག་དང་པོར་བྱང་ཆུབ་མཆོག་ཏུ་སེམས་བསྐྱེད་པ་དང་ཚོགས་བསགས་སྒྲིབ་སྦྱང་གི་རྟོག་བཏགས་ལས་བྱུང་བའི་སྤྲོས་ཆོས་ཀུན་རྫོབ་ཙམ་དུ་ཁས་ལེན་ཀྱང་འཕགས་ཆོས་དེ་དག་རང་བདེན་པར་གྲུབ་འཛིན་དང་བྲལ་བའི་ངོར་ནི་སྤྲོས་མཐར་མ་སོང་ཞིང༌། དེ་ལྟར་རང་བདེན་དུ་གྲུབ་འཛིན་ཅན་གྱི་ངོ་བོའི་འཕགས་ཆོས་ཀྱི་སྣང་བ་དེ་སྤྲོས་མཐར་འགྲོ་བའི་སྐབས་ཀྱང་ཡོད་དེ།
ཉན་ཐོས་པས་དེ་བཞིན་གཤེགས་པའི་གཟུགས་སྐུ་སྡུག་བསྔལ་བདེན་པར་རང་གི་སྐལ་བས་རྟོག་པ་ན། དེའི་ངོར་གྱི་གཟུགས་སྐུ་དེ་སྐྱེ་འཆི་ན་རྒས་སོགས་རང་བདེན་པའི་སྤྲོས་མཐར་སོང་ཞིང་སྣང་བ་ལྟ་བུ་ཉིད་ཀྱི་ཕྱིར། དེས་ན་སྤྲོས་པ་ཙམ་དུ་ཟད་ན་སྤྲོས་བྲལ་མ་ཡིན་མི་དགོས་ཤིང༌། སྤྲོས་པའི་མཐར་གྱུར་ཀྱང་མི་དགོས་པས། ཁྱོད་ཀྱིས་སླར་ཡང་རིགས་པའི་གནོད་པ་ཅི་ཞིག་བརྗོད་དུ་ཡོད། དེ་ལ་ཁོ་ན་རེ་འཕགས་ཆོས་དེ་དག་ཆོས་ཅན། སྒྲིབ་འཁྲུལ་སྤང་བྱར་ཐལ། དེ་དག་སྤྲོས་པ་ཙམ་དུ་ཟད་པའི་ཕྱིར་ཞེ་ན། བརྗོད་པར་བྱ་སྟེ། འདིར་དཔལ་ལྡན་ཟླ་བའི་རྗེས་སུ་ཞུགས་པ་ལའང་ཆོས་ཚུལ་འདི་ལ་དགོངས་པ་སྐོང་ཚུལ་མི་འདྲ་བར་བྱུང་སྣང་སྟེ།
ཁ་ཅིག་རྟོག་བཏགས་ཀྱི་ཆོས་ཡིན་ན་མ་རིག་པས་བསླད་པའི་ཆོས་དང་ཀུན་རྫོབ་ཀྱི་ཆོས་ཡིན་པས་ཁྱབ་པར་འདོད་པ་དང༌། ཁ་ཅིག་རྟོག་བཏགས་ཀྱི་ཆོས་ཡིན་ན་དང་པོར་མ་རིག་པས་བསླད་པའི་ཆོས་ཡིན་དུ་ཆུག་ཀྱང༌། ཕྱི་ནས་མ་རིག་པས་བསླད་ཆོས་སུ་འགྱུར་བར་མ་ངེས་ཀྱང་ཀུན་རྫོབ་ཀྱི་ཆོས་ཡིན་པས་ཁྱབ་པར་འདོད་པ་དང༌། ཁ་ཅིག་ཉོན་མོངས་ཅན་ཡིན་མིན་གྱི་མ་རིག་པས་ཀུན་ནས་སློང་བའི་རྟོག་བཏགས་ཀྱི་ཆའི་ཆོས་གང་ཡིན་མ་རིག་པས་བསླད་པ་དང༌། འཁྲུལ་པ་དང་སྒྲིབ་པ་དང་སྤང་བྱ་དང་ཀུན་རྫོབ་ཀྱིས་ཁྱབ། དེ་ལྟ་ནའང་ཉོན་མོངས་པ་ཅན་ཡིན་མིན་གང་ཡང་མིན་པའི་གཉེན་པོ་ཤེས་རབ་དང་ཡེ་ཤེས་ཀྱི་ཀུན་ནས་སློང་བའི་རྟོག་བཏགས་ཀྱི་ཆོས་གང་ཡིན་ཀུན་རྫོབ་དང་མཚན་སྤྲོས་ཡིན་ཀྱང་མ་རིག་པས་བསླད་པ་དང་འཁྲུལ་པ་དང་སྒྲིབ་པ་དང་སྤང་བྱ་ཡིན་པས་མ་ཁྱབ་པར་མ་ཟད། མ་རིག་པ་སོགས་སེལ་བྱེད་རྒྱུ་རྐྱེན་མཆོག་ཏུ་གྲུབ་པའོ། ། ཞེས་ཟེར་ལ། ལུགས་དང་པོ་ལྟར་ན་ ལུགས་འདི་ལྟར་སྨྲ་བ་ན་ཐལ་འགྱུར་བ་རྣམ་དག་གི་ལུགས་དེ་མ་ཡིན་པར་དྭོགས་ཏེ། སྒྱུ་མ་རིག་སྒྲུབ་ཏུ་སྨྲ་བ་ཁ་ཅིག་གིས་ཆོས་ཐམས་ཅད་རྟོག་པས་བཏགས་པ་ལ་ཡང་དག་པར་མེད་བཞིན་དུ་ཡོད་པར་རྫུན་པར་བཏགས་པའི་ཀུན་རྫོབ་ཏུ་བཏགས་པའི་ཆ་དང༌།
དེ་ལ་བདེན་པར་བཏགས་པ་མ་རིག་པའི་ཆ་གཉིས་ལས་མངོན་བྱང་བརྙེས་པ་ན་འཕགས་ཆོས་དེ་དག་གི་བཏགས་ཆ་དང་པོ་དེ་མ་ཟློག་ཀྱང་གཉིས་པ་དེ་བཟློག་ལ། སྒྲིབ་པ་དང་འཁྲུལ་པ་དང་སྤང་བྱ་ནི་བཏགས་ཆོས་ཕྱི་མ་དེ་ཡིན་ལ། སྔ་མ་ནི་མ་ཡིན་ནོ་ཞེས་ཟེར་བ་དེ་དང་ཁྱད་པར་མེད་དམ་སྙམ་ན་ཡང་མ་ཡིན་ཏེ། ལུགས་འདིས་ནི་གཉེན་པོ་ཤེས་རབ་དང་ཡེ་ཤེས་ཀྱི་ཀུན་ནས་བསླང་བའི་རྟོག་པས་ནི་མེད་བཞིན་དུ་ཡོད་པར་རྫུན་དུ་རྟོག་པའི་ཆོས་ཤིག་རྟོག་པས་བཏགས་པའི་ཆ་ལ་ནན་ཏན་དུ་མི་བྱེད་ཀྱི། མེད་བཞིན་དུ་ཡོད་པར་བཏགས་པའི་བཏགས་ཆའི་རྫུན་ཆ་ལ་བདེན་འཛིན་དེར་སྣང་དང་བཅས་པའི་འཁྲུལ་པ་སེལ་བའི་ཆེད་ཀྱི་ཚོགས་གཉིས་བསགས་པ་དང༌། སྒྲིབ་གཉིས་སྦྱང་བའི་རྟོག་པས་ཆེར་བཏགས་པའི་བཏགས་ཆོས་སྐུ་གསུམ་ཡེ་ཤེས་ལྔ་སོགས་ཀྱི་འཕགས་ཆོས་སྒྲུབ་པར་བྱེད་པ་ཉིད་ཀྱི་སྒྱུ་མ་རིག་སྒྲུབ་པ་ཁ་ཅིག་གི་འདོད་པ་དང་ཆེས་མི་མཚུངས་སོ་ཞེས་ཤེས་པར་བྱའོ། ། མཆན། འཕགས་ཆོས་དེ་དག་ཀྱང་སྒྲིབ་པ་ཡིན་ཏེ་འཁྲུལ་པ་ཡིན་པའི་ཕྱིར་ཏེ། རྒྱུན་མཐའི་ཡེ་ཤེས་ཀྱིས་སྤང་བྱ་ཡིན་པའི་ཕྱིར། འདིའི་དབང་དུ་ན་བཀའ་བརྒྱུད་ཀྱི་མགུར་ལས།
སྟོན་པ་ལོངས་སྤྱོད་རྫོགས་སྐུ་ཡང༌། ། ས་བཅུ་མགོན་པོའི་ཤེས་སྒྲིབ་ཡིན། ། ཞེས་གསུངས་པ་དང་དགོངས་པ་མཐུན་པ་གོ་སྟེ། འོ་ན་ལོངས་སྤྱོད་རྫོགས་སྐུ་ས་བཅུ་མགོན་པོ་ལ་སྣང་བའི་གཉིས་སྣང་ཅན་བསླུ་ཆོས་དེས། རྟེན་འབྱུང་གི་ས་བཅུ་མགོན་པོ་རང་ཉིད་བཅུ་གཅིག་ཀུན་ཏུ་འོད་ཀྱི་སངས་རྒྱས་ཀྱི་སར་འགོད་པའི་ཡོངས་འཛིན་སོགས་མཛད་ནས་ཇི་སྲིད་ས་བཅུ་མགོན་པོས་མངོན་བྱང་བརྙེས་པ་ན་རང་ལས་རྒྱང་ཆད་དུ་གཉིས་སུ་སྣང་བའི་ལོངས་སྐུའི་སྣང་བའང་ལྡོག་པས་སྤང་བྱར་སོང་ཞིང༌། དེ་ལྟ་ནའང་ས་བཅུ་མགོན་པོ་དེ་ལྟོས་ཀྱི་ལོངས་སྐུ་དམིགས་སུ་མེད་ཀྱང་ས་བཅུ་མགོན་པོ་གཞན་ལ་ད་དུང་ས་བཅུའི་མགོན་པོ་སྔ་མ་ལ་ཆོས་བསྟན་པའི་ལོངས་སྐུ་རྒྱུན་ཆད་པར་མི་འགྱུར་ཏེ། ས་བཅུའི་མགོན་པོ་སྔ་ཕྱི་ལ་ཆོས་སྟོན་པའི་ལོངས་སྐུ་བཏགས་ཆོས་དེ་བཏགས་བྱེད་ཀྱིས་བཏགས་པའི་བཏགས་ཆོས་ཀྱི་ལོངས་སྐུ་མི་ལྡོག་པའི་ཕྱིར། འོ་ན་ས་བཅུའི་མགོན་པོས་རང་ཉིད་ཀྱིས་མི་སློབ་པའི་མངོན་བྱང་བརྙེས་པ་ན་རང་ཉིད་ཀྱིས་ཐོབ་འགྱུར་གྱི་ལོངས་སྐུ་དེའང་སྤང་བྱར་འགྱུར་རམ་ཞེ་ན། མི་སློབ་པའི་སངས་འཕགས་དེས་དམིགས་པ་དང་བཅས་ཏེ་གཉིས་སུ་སྣང་བའི་ལོངས་སྐུའི་ཆ་དེ་སྤང་བྱར་འགྱུར་ཡང་དེའི་ཚེ་དེ་ཐོབ་བྱའི་ལོངས་སྤྱོད་རྫོགས་སྐུ་གདུལ་བྱ་གཞན་ངོར་གཉིས་སུ་སྣང་དུ་རུང་བའི་སྒོ་ནས་དེ་རྒྱུད་ལ་མེད་པར་མ་གྱུར་པའི་དབང་གིས་སྤང་བྱ་ཡིན་པར་ནི་མི་འདོད་དོ་ཞེས་རྗེ་རས་པ་ཆེན་པོ་གསུང་ངོ༌། ། མཆན།
ལུགས་འདིའི་དབང་དུ་བྱས་ན་འདི་ལྟར་འཆད་པ་བདེ་བར་གོ་སྟེ། སྤྱིར་རྟོག་བཏགས་ཀྱི་ཆོས་ཡིན་ན་མ་རིག་པ་དང་ཀུན་རྫོབ་ཀྱི་ཡིན་པས་ཁྱབ་པ་ཉིད་ཀྱིས་སྒྲིབ་པ་དང་སྤང་བྱ་ཡིན་པས་ཁྱབ་ཏུ་ཟིན་ཙམ་སྤྱི་ཁྱབ་ཡིན་ཀྱང་སྤྱི་ཁྱབ་སྒོས་ཁྱབ་ལ་མ་ངེས་པར་དུ་མ་མཐོང་བའི་ཕྱིར་ཏེ། སྤྱིར་ཤེས་བྱ་རང་ལྡོག་ནས་རྟག་པ་ཡིན་པས་ཁྱབ་ཀྱང་ཤེས་བྱའི་ཡོད་པ་ཉིད་ལ་རྟག་པས་མ་ཁྱབ་པ་ལྟ་བུ་ཡོད་པས་འཕགས་ཆོས་ལོངས་སྐུ་ལྟ་བུ་བཏགས་ཆོས་དང་མ་རིག་པ་དང་ཀུན་རྫོབ་ཡིན་པས་སྒྲིབ་པ་དང་སྤང་བྱ་ཡིན་པས་ཁྱབ་བམ་ཞེ་ན། འདི་ལ་རྣལ་འབྱོར་པ་རང་ཉིད་ཀྱིས་ཐོབ་བྱའི་འཕགས་ཆོས་ལོངས་སྐུ་སོགས་ལ་མ་ཁྱབ་ལ། རང་ལས་གཞན་རྒྱུད་དུ་གྲུབ་པར་སྣང་བའི་བདག་ཉིད་ཀྱི་ཐོབ་བྱ་མིན་པའི་འཕགས་ཆོས་ལ་ལོངས་སྐུའི་སྣང་བ་སོགས་ལ་དེས་ཁྱབ་པར་བརྗོད་པར་བྱ་སྟེ། དེའང་གཞན་རྒྱུད་དུ་གྲུབ་པར་སྣང་བའི་ལོངས་སྐུ་འཕགས་ཆོས་རང་ལ་གཉིས་སུ་སྣང་བའི་སྒྲིབ་ཆ་དེ་ཆོས་ཅན། ཁྱོད་སྤང་བྱར་དོན་གྱིས་གྲུབ་པ་ཡིན་ཏེ། དེ་གང་ལ་སྣང་བའི་རྣལ་འབྱོར་པ་ཉིད་མངོན་པར་བྱང་ཆུབ་པ་བརྙེས་པ་ན། འཕགས་ཆོས་དེ་དག་གི་གཉིས་སྣང་མཚན་མ་དང་བཅས་པ་ཉེ་བར་ཞི་བའི་སྒོ་ནས་རང་རྒྱུད་དང་འབྲེལ་མེད་དུ་སོང་བའི་ཕྱིར། གཞན་དག་ལུགས་དེ་ལྟ་ན་ཅི་རྣལ་འབྱོར་པ་རང་ཉིད་ཀྱིས་ཐོབ་བྱའི་འཕགས་ཆོས་ལོངས་སྐུ་སོགས་ལ་སྒྲིབ་པ་དང་སྤང་བྱ་མིན་པའི་ཁྱབ་པ་འགྲུབ་དཀའ་སྟེ།
རྣལ་འབྱོར་པ་ཉིད་མངོན་བྱང་བརྙེས་ནས་ཐོབ་བྱར་བྱས་པའི་ལོངས་སྐུ་སོགས་འཕགས་ཆོས་དེ་ཆོས་ཅན། ཁྱོད་སྒྲིབ་པ་དང་སྤང་བྱར་ཐལ། ཁྱོད་རྟོག་བཏགས་ཀྱི་མ་རིག་པ་དང་ཀུན་རྫོབ་ཡིན་པའི་ཕྱིར། འདོད་ན། ཁྱོད་རྣལ་འབྱོར་པ་དེ་ཉིད་ཀྱིས་ཐོབ་བྱའི་ཆོས་མ་ཡིན་པར་ཐལ། ཁྱོད་སྒྲིབ་པ་དང་སྤང་བྱ་ཡིན་པའི་ཕྱིར་ཞེ་ན། སྤྱིར་རྩ་ཁྱབ་དེ་སྤྱི་ཁྱབ་གྲུབ་པ་ཙམ་ཡིན་དུ་ཆུག་ཀྱང༌། རྣལ་འབྱོར་པ་ཉིད་མངོན་བྱང་བརྙེས་ན་ཐོབ་བྱར་བྱས་པའི་ལོངས་སྐུ་སོགས་འཕགས་ཆོས་དེ་ཆོས་ཅན་དུ་འཛིན་ནས་དེར་བརྗོད་པ་ཡིན་ན་རྟགས་ཁྱབ་མ་གྲུབ་སྟེ། རྣལ་འབྱོར་པ་ཉིད་ཀྱིས་མངོན་བྱང་བརྙེས་ནས་འཕགས་ཆོས་དེ་ཐོབ་པའི་ཚེ་འཕགས་ཆོས་རྟོག་བཏགས་མ་རིག་པའི་སྣང་བ་དང་ཀུན་རྫོབ་ཙམ་དུ་ཡང་མ་དམིགས་ན་དེ་སྒྲིབ་པ་དང་སྤང་བྱར་ལྟ་ག་ལར་ཡང་གྱུར་པའི་ཕྱིར། དེ་ལ་གཞན་དག་འོ་ན་ཐ་སྙད་རྟེན་འབྲེལ་གྱི་ངོར་གཞན་རྒྱུད་དུ་གྲུབ་པར་སྣང་བའི་ལོངས་སྐུ་སོགས་འཕགས་ཆོས་དེ་ཆོས་ཅན།
སྒྲིབ་པ་དང་སྤང་བྱ་མ་ཡིན་པར་ཐལ། རྣལ་འབྱོར་པ་དེ་མངོན་བྱང་བརྙེས་པའི་ཚེ། འཕགས་ཆོས་དེ་རྟོག་བཏགས་དང་མ་རིག་པའི་སྣང་བ་དང་ཀུན་རྫོབ་ཙམ་དུའང་མ་དམིགས་ན་སྒྲིབ་པ་དང་སྤང་བྱར་ལྟ་ག་ལ་གྱུར་པའི་ཕྱིར་ཞེས་དང༌། རྣལ་འབྱོར་པ་ཉིད་ཀྱིས་མངོན་བྱང་བརྙེས་ནས་ཐོབ་བྱའི་ལོངས་སྐུ་སོགས་འཕགས་ཆོས་དེ་དེར་ཡོད་པ་མ་ཡིན་པར་ཐལ། དེར་མངོན་བྱང་གི་ཚེ་མ་དམིགས་པའི་ཕྱིར་ཞེ་ན། ཐལ་བ་དང་པོ་ལ། ཆོས་ཅན་དེ་ལྟར་བཟུང་ནས་རྟགས་སྔ་མ་གྲུབ་ཏུ་ཆུག་ཀྱང༌། རྟགས་དེ་ཉིད་ཀྱི་རྟགས་ཕྱི་མ་གྲུབ་ན་རྟགས་ཕྱི་མ་མི་འགྲུབ་ལ། རྟགས་དང་པོ་དེས་ནི་བསྒྲུབ་བྱ་དེ་སྒྲུབ་པ་ལ་ཁྱབ་པ་ཡོད་པ་མ་ཡིན་ཏེ། རྣལ་འབྱོར་པ་དེ་མངོན་བྱང་བརྙེས་པའི་ཚེ་རང་གིས་ཐོབ་པ་དང་གཞན་རྒྱུད་ལ་སྒྲུབ་པར་སྣང་བའི་འཕགས་ཆོས་ལ་ལོངས་སྐུ་གཉིས་ཀ་རྟོག་བཏགས་དང་མ་རིག་པའི་སྣང་བ་དང་ཀུན་རྫོབ་ཙམ་དུ་ཡང་མ་དམིགས་པར་ཁྱད་པར་མེད་ཀྱང༌།
གཞན་རྒྱུད་དུ་གྲུབ་པར་སྣང་བ་དེ་རྣལ་འབྱོར་པ་ཉིད་ཀྱི་ཐོབ་བྱར་བྱས་ཏེ་མངོན་བྱང་དེ་ལྡན་གྱི་རྒྱུད་ལ་ལྡན་པ་མ་ཡིན་པའི་ཕྱིར་ག་ལ་མཚུངས། ཐལ་བ་གཉིས་པ་ལ་ཁྱབ་པ་ཡོད་པ་མིན་ཏེ། ཡོད་ན་རྣལ་འབྱོར་པ་ཉིད་ཀྱི་མངོན་བྱང་བརྙེས་ནས་ཐོབ་བྱར་བྱས་པའི་ཆོས་སྐུ་དེའི་ཆོས་ཅན། དེར་ཡོད་པ་མ་ཡིན་པར་ཐལ། དེར་མངོན་བྱང་གིས་མ་དམིགས་པའི་ཕྱིར་ཞེས་བརྗོད་ན་མཚུངས་པར་འགྱུར་རོ། ། སྤྱིར་སྣང་དུ་མི་རུང་བའི་ཆོས་མེད་པར་སྒྲུབ་པ་ལ་མ་དམིགས་པ་རྟགས་སུ་མི་འགྲོ་བ་རིགས་པར་སྨྲ་བ་དག་གཞུང་འཛུགས་པར་ཡང་བྱེད་པའི་ཕྱིར། ཞེས་བརྗོད་པ་ཉིད་ཆེས་ལེགས་པར་འགྱུར་མོད། འོན་ཀྱང་ཆེས་རྟོགས་དཀའ་བར་བརྗོད་མི་ཤེས་པའི་གནས་སུ་སྣང་བས་བློ་ལྡན་དག་ལེགས་པར་རྟོགས་ཤིག ། མཆན་གྱི་མཆན། དེས་ན་སྤྲོས་བྲལ་ཆོས་ཀྱི་སྐུ་བརྙེས་པ་ན་རང་རྒྱུད་དུ་གཏོགས་པའི་འཕགས་ཆོས་སོགས་ཀུན་རྫོབ་ཆས་བསྡུས་ཀྱི་མཚན་མ་གང་ཡང་མི་མངའོ། །
འོ་ན་སངས་རྒྱས་ཀྱི་ཕྲིན་ལས་སོགས་འཕགས་ཆོས་དེ་དག་རྒྱུན་ཆད་པར་འགྱུར་ཏེ་འདོད་པ་དེ་ཉིད་ཀྱི་ཕྱིར་ཞེ་ན། མ་ཁྱབ་སྟེ། སྔོན་གྱི་སྨོན་ལམ་གྱི་རྟོག་བཏགས་སོགས་ཀྱི་མཐུ་ལས་གཞན་ངོར་ལྟོས་འབྱུང་གི་འཕགས་ཆོས་དེ་དག་ཟད་མེད་དུ་འབྱུང་དུ་རུང་བའི་ཕྱིར་ཅི་ཡང་མི་ལྟོ་ཟེར་རོ། ། ལུགས་གཉིས་པ་ལྟར་ན་འཕགས་ཆོས་དེ་དག་ཀྱང་རྟོག་བཏགས་ཀྱི་ཆོས་ཡིན་པས་རྣལ་འབྱོར་པ་གང་དག་ཇི་སྲིད་སངས་རྒྱས་མ་ཐོབ་ཀྱི་བར་དུ་ཆོས་དེ་རང་གཞན་སུའི་རྒྱུད་ལ་ཡོད་པར་སྣང་ཡང་དེ་ལ་མ་རིག་པའི་བསླད་པའི་འཁྲུལ་པ་དང་སྒྲིབ་བཅས་ཀྱི་ཀུན་རྫོབ་ཡིན་ཀྱང༌། རྒྱུན་མཐའི་ཡེ་ཤེས་ཀྱི་མ་རིག་པའི་གནས་ངན་ལེན་རྩད་ནས་དྲུངས་འབྱིན་པར་བྱས་པའི་སྐད་གཅིག་ལ་འཕགས་ཆོས་དེ་དག་གི་སྒྲིབ་འཁྲུལ་གྱི་ཆ་སྤངས་ཏེ་གནས་གྱུར་གྱི་ཆོས་སུ་སོང་ནས་འཕགས་ཆོས་དེ་དག་སྒྲིབ་བྲལ་ཀུན་རྫོབ་པའི་ཆོས་སུ་སོང་ཞེས་ཟེར་རོ། ། ལུགས་གསུམ་ ལུགས་སྔ་ཕྱི་གཉིས་པོའི་གནས་གྱུར་གྱི་འཕགས་ཆོས་ཁས་མ་བླངས་པས་འདིའི་གནས་འགྱུར་ཁས་བླངས་པས་རྣལ་འབྱོར་སྤྱོད་པ་དང་མཐུན་སྙམ་ན་མི་མཐུན་ཏེ། འདིས་རྟོག་བཏགས་ཀྱི་རྟེན་འབྱུང་གནས་གྱུར་དུ་འདོད་པ་ལ་གཅིག་ཤོས་རང་བདེན་དུ་གྲུབ་པའི་ཆོས་གནས་གྱུར་དུ་འདོད་ལ། འདིས་སྤངས་པ་རབ་ཏུ་ཕྱེ་བར་གནས་གྱུར་དུ་བཏགས་ལ་གཅིག་ཤོས་རྫས་རང་གི་ངོ་བོའི་ཆ་ནས་གནས་གྱུར་དུ་གྲུབ་པར་འདོད། མཆན། པ་ལྟར་ན་འོ་ན་རྒྱུན་མཐའི་སྐད་ཅིག་གཅིག་མཐར་ཀུན་རྫོབ་ཀྱི་ཆོས་ཐམས་ཅད་ཀྱི་འཇུག་པ་ཞི་བར་བཤད་པ་དེ་མི་རིགས་པར་འགྱུར་ཏེ།
ཁྱོད་ཀྱི་ཉོན་མོངས་པ་ཅན་ཡིན་མིན་གྱི་མ་རིག་པ་མིན་པའི་གཉེན་པོ་ཤེས་རབ་ཡེ་ཤེས་ཀྱིས་ཀུན་ནས་བསླང་བའི་རྟོག་བཏགས་ཀྱི་འཕགས་ཆོས་ཀུན་རྫོབ་པ་དེ་རྫོགས་སངས་ལ་མངའ་བར་བཤད་པའི་ཕྱིར་ཞེ་ན། མི་འགལ་སྟེ། རྒྱུན་མཐའི་སྐད་གཅིག་མངོན་བྱང་དེ་ངོ་ན་ཤེས་བྱ་བདེན་གཉིས་ཀྱིས་བསྡུས་པའི་སྤྲོས་མཚན་དུ་གྱུར་པའི་ཀུན་རྫོབ་ཀྱི་འཇུག་པའི་ཤེས་བྱ་ཤེས་བྱེད་ཐམས་ཅད་ཞི་ཡང་བྱང་ཆུབ་དེ་ལྡན་གྱི་སྟོན་པ་ལ་འཕགས་ཆོས་དེ་དག་རྟེན་ཅིང་འབྲེལ་འབྱུང་དུ་མི་མངའ་བར་སྟོན་པ་མ་ཡིན་ནོ། ། ཞེས་འཆད་པར་བྱེད་པ་གསུམ་འབྱུང་བར་སྣང་བ་ལས་གང་ལུང་རིགས་ཀྱིས་འགྲུབ་པ་ཞིག་སྒྲུབ་པར་རིགས་ལ། ཁོ་བོས་ནི་སྐབས་དེར་ཕྱི་མ་ལྟར་ལན་བཏབ་པ་ཡིན་ཏེ། འཕགས་ཆོས་དེ་དག་མ་རིག་པའི་ཆོས་ཡིན་ན། ཆོས་རྣམས་ཀྱི་རང་བཞིན་ཁོ་ན་ལ་གནས་པའི་བློ་འཁྲུལ་མེད་སྐྱེད་བྱེད་མ་ཡིན་པར་འགྱུར་ལ། དེ་ལྟར་ནི་གནས་མེད་དེ། འཕགས་ཆོས་དེ་དག་གིས་ཐར་འདོད་དག་ཆོས་རྣམས་ཀྱི་རང་བཞིན་ཁོ་ན་ལ་གནས་པའི་མངོན་བྱང་བསྐྱེད་པའི་བདག་རྐྱེན་དུ་མཐོང་བའི་ཕྱིར། དེས་ན་ཆོས་བདེན་པ་གཉིས་ཀྱི་ཟབ་གསང་འདི་ལྟ་བུ་ལ་འགལ་བ་འདུ་བ་ལྟར་སྣང་བའི་གཏིང་དཔོག་དཀའ་བ་ལ་སྔོན་གྱི་སློབ་དཔོན་འཕགས་པའི་ས་དང་གྲུབ་པ་བརྙེས་པ་དག་གིས་ཀྱང་གསལ་བར་ཐུགས་ཀྱིས་དཔྱོད་པར་མི་མཛད་ན།
ཁོ་བོ་ཅག་སོ་སྐྱེ་རོ་ལངས་དང་འདྲ་བ་དག་གིས་ཁྭ་ཏའི་ངུད་མོ་ལྟར་མང་དུ་སྨྲ་བས་ཅི་བྱ། དེ་ལྟ་ནའང་འཕགས་མཆོག་ཟླ་བ་གྲགས་པའི་བརྒྱུད་པ་འཁྲུལ་མེད་དུ་འཛིན་པ་སྔར་བྱོན་གྱི་སྐྱེས་ཆེན་དག་ལ་ལོག་པར་ལྟ་བའི་སྡིག་པ་མ་གསོག་ཅིག ། ཡང་རྒྱལ་རོང་པས། འཕགས་པའི་མཉམ་གཞག་ཡེ་ཤེས་རྣམས་ཀྱང་ཆོས་ཅན། སྤྲོས་བྲལ་མ་ཡིན་པར་ཐལ། ཆོས་ཐམས་ཅད་རྟོག་པས་བཏགས་པ་ཉིད་ཀྱི་ཕྱིར། ཡང་སྟོང་པ་ཉིད་དོན་དམ་བདེན་པ་ཆོས་ཅན། ཁྱོད་ཤེས་བྱའི་ཆོས་ཙམ་མ་ཡིན་པ་ཐལ། ཆོས་ཐམས་ཅད་རྟོག་བཏགས་ཡིན་པར་ཁྱེད་འདོད་པ་གང་ཞིག སྟོང་ཉིད་དོན་དམ་བདེན་པ་བློས་བཏགས་མ་ཡིན་པའི་ཕྱིར།
རྟགས་ཕྱི་མ་གྲུབ་སྟེ། མདོ་ལས་ཀྱང༌། འཕགས་པ་རྣམས་ཀྱི་ཤེས་མཐོང་གིས་མ་མཛད། ། ཅེས་དང༌། ལྷ་དང་མི་དང་ལྷ་མ་ཡིན་རྣམས་ཀྱིས་དཀྲུག་པར་མི་ནུས་སོ་ཞེས་འབྱུང་བའི་ཕྱིར། སྟོང་ཉིད་བློས་བཅོས་པ་མ་ཡིན་པ་ཁོ་ནར་གསུངས་སོ། ། ཞེས་གསུངས་མོད། ཅི་ཁྱོད་ཀྱི་ཐལ་བ་འདི་ནི་ཁྱེད་རང་དབུ་མ་པར་འདོད་ནས་འཕེན་པར་བྱེད་པ་ཡིན་ན་ནི་རང་གི་དེ་ཉིད་གསལ་བར་བྱེད་པར་ཟད་དེ། སྤྲོས་བྲལ་ནི་སྟོང་པ་ཉིད་ཀྱི་མིང་གི་རྣམ་གྲངས་ཡིན་ལ། ཆོས་ཐམས་ཅད་རྟོག་པས་བཏགས་བཞག་གི་རྟེན་ཅིང་འབྱུང་བ་ཉིད་ཀྱིས་སྤྲོས་བྲལ་སྟོང་ཉིད་དུ་སྒྲུབ་པར་བྱེད་པ་འདི་ནི་དཔལ་མགོན་ཆེན་པོ་ཀླུ་སྒྲུབ་ཀྱི་རིགས་པ་བླ་ན་མེད་པ་སྟེ།
ངག་དོན་འཕགས་པའི་མཉམ་གཞག་ཡེ་ཤེས་སོགས་ཆོས་ཅན། ཁྱོད་སྤྲོས་པ་དབེན་པ་ཡིན་ཏེ། ཁྱོད་ལྟོས་ཏེ་བཏགས་བཞག་གི་རྟེན་འབྱུང་ཡིན་པའི་ཕྱིར་ཞེས་སྒྲུབ་ཁྱབ་དུ་མཛད་པ་འདི་ལ་ཉིད་ཀྱིས་འགལ་ཁྱབ་ཏུ་མཛད་སྣང་ན། ཁོ་བོ་ནི་རྒྱལ་བའི་སྲས་མཆོག་ཀླུ་སྒྲུབ་ལས་མི་མཁས་པས་ལན་འདེབས་གར་སྤོབས། ཡང་ཁྱེད་དངོས་སྨྲ་བར་འདོད་ནས་འཕེན་པར་བྱེད་པ་ཡིན་ན། ཆོས་ཐམས་ཅད་བཏགས་བཞག་གི་རྟེན་འབྱུང་ལ་སྟོང་ཉིད་སྤྲོས་བྲལ་འཐད་པའི་ཁྱབ་སྒྲུབ་མཐའ་ཡས་པ་དབུ་མའི་གཞུང་དུ་བཞུགས་པས་འདིར་མང་དུ་ཁོ་བོས་ལན་དུ་བརྗོད་ཅི་དགོས། སྙིང་པོར་དྲིལ་ཏེ་ཡང་བསྐྱར་ཏེ་ཞུ་ན། དབུ་མ་པ་དག་གིས་ཆོས་ཐམས་ཅད་དང་སྤྲོས་མཚན་རང་རྒྱུད་དུ་སྣང་བ་ལྟར་གྲུབ་བམ་སྙམ་པའི་དངོས་སྨྲ་བ་ལ། རྟོགས་པ་འདི་ལྟར་བསྐྱེད་པར་མཛད་པ་ཡིན་ཏེ། སྤྲོས་མཚན་རང་རྒྱུད་པར་རྟོག་པས་བཏགས་ཆོས་ཙམ་དུ་ཟད་ན་སྤྲོས་མཚན་རང་རྒྱུད་པ་མ་གྲུབ་པས་ཁྱབ།
དཔེར་ན་གང་ཟག་རྫས་སུ་གྲུབ་པར་བཏགས་པ་བཞིན། ཆོས་ཐམས་ཅད་སྤྲོས་མཚན་རང་རྒྱུད་པར་སྣང་བ་ཡང་རྟོག་པས་བཏགས་ཆོས་ཙམ་དུ་ཟད་དོ་ཞེས་བརྩེ་བ་ཆེན་པོས་གདམས་པར་མཛད་པ་ལས་དབུ་མའི་གྲུབ་ཐོབ་ཆེན་པོ་ཁྱེད་ལ། ད་དུང་ངག་དེ་འགོད་པ་སྐབས་སུ་མ་བབ་པར་གོ་སྟེ། བཏགས་བཞག་རྟེན་འབྱུང་གི་ཆོས་ཡིན་ན་སྤྲོས་པར་གྲུབ་པའི་ཁྱབ་པ་ཆེས་སྲ་བརྟན་གྱི་རྡོ་རྗེ་ཞིག་ཐུགས་ཀྱི་སྲོག་ཤིང་དུ་བརྟན་པར་སྣང་བར་འཇིག་རྟེན་ན་དབུ་མ་སྨྲ་བ་ལ་འཇིགས་པ་མེད་པ་ཞིག་ཡོད་ན། ལྟ་བ་འདི་ལྟ་བུ་ལ་ཐལ་འགྱུར་གྱི་གནམ་ལྕགས་ཀྱི་སྒྱོགས་འབར་བ་འཕེན་དུ་རན་ནོ་ཞེས་བསྐུལ་ན་ཅི་མ་རུང༌།
ཡང་ཁྱེད་ཅག་འཕགས་པའི་མཉམ་གཞག་ཡེ་ཤེས་ཆོས་ཅན། ཁྱོད་རྟོག་བཏགས་ཀྱི་ཆོས་མ་ཡིན་པར་ཐལ། ཁྱོད་རྟོག་མེད་ཀྱི་ཤེས་པ་ཡིན་པའི་ཕྱིར་ཞེས་དྭོགས་ན། འཕགས་པའི་མཉམ་གཞག་ཡེ་ཤེས་མཐར་ཐུག་རྟོག་མེད་ཀྱི་ཤེས་པ་ཡིན་པ་ཆེས་འགྲུབ་དཀའང༌། དེ་ཙམ་ལ་ཁྱབ་པ་འཆའ་ན།
འོ་ན་སངས་འཕགས་ཀྱི་མཉམ་བཞག་ཡེ་ཤེས་ཆོས་ཅན། བཏགས་བཞག་རྟེན་འབྱུང་གི་ཆོས་མ་ཡིན་པར་ཐལ། ཁྱོད་རྟོག་མེད་ཀྱི་ཤེས་པ་ཡིན་པའི་ཕྱིར། ཁྱབ་པ་མཚུངས། འདོད་ན་དབུ་མ་པར་སྨྲ་བར་མོས་པ་ཐམས་ཅད། ཆོས་ཐམས་ཅད་སྟོང་ཉིད་རྟེན་འབྱུང་དུ་སྨྲ་བས་རབ་ཏུ་ཕྱེ་བ་ཡིན་ན་སྟོང་དང་རྟེན་འབྱུང་འགོག་པའི་དབུ་མ་པ་འདི་ནི་སྔོན་མེད་པའི་དབུ་མ་པར་བས་ལ། ཡང་ཁྱེད་ཅག་ཁྱབ་པ་མེད་དེ། སངས་འཕགས་ཀྱི་མཉམ་གཞག་ཡེ་ཤེས་བཏགས་བཞག་གི་རྟེན་འབྱུང་མ་ཡིན་ཀྱང༌། རྒྱུ་རྐྱེན་ལས་སྐྱེས་པའི་རྟེན་འབྱུང་ཡིན་པ་ཉིད་ཀྱི་ཕྱིར་ཞེས་དགོངས་ཤིང་གསུང་གདའ་བ། ཅི་དབུ་མའི་གྲུབ་ཆེན་འཇིགས་མེད་ཀྱི་སེང་གེའི་ཞལ་ནས་ཝའི་གད་མོ་འདི་འདྲ་བ་ཆེས་འབྱོན་ག་ལ་རིགས་ཏེ།
རྒྱུ་རྐྱེན་ལས་སྐྱེས་པའི་རྟེན་འབྱུང་ནི་བྱེ་བྲག་ཏུ་སྨྲ་བ་སོགས་དངོས་པོར་སྨྲ་བ་དག་གིས་ཀྱང་ཁས་ལེན་ཏེ། མ་རིག་པའི་རྒྱུ་རྐྱེན་རང་བདེན་པ་ལས། འདུ་བྱེད་ཀྱི་རྟེན་འབྲེལ་རང་བདེན་པ་འབྱུང་བར་སྨྲ་བའི་ཕྱིར། དེ་ཙམ་གྱི་ལུགས་འདི་པའི་རྟེན་འབྲེལ་གྱི་གོ་ཆོད་ན་རྩོད་མེད་ཆེ་བའི་བདག་ཉིད་སློབ་དཔོན་ཀླུ་སྒྲུབ་རྡོ་རྗེ་ཅན་ཞབས་ཀྱིས། སྐྱེ་འཇིག་དང་རྟག་ཆད་ཐམས་ཅད་ཀྱིས་དབེན་པའི་རྟེན་འབྲེལ་གསུང་བའི་ཆ་ནས་སྟོན་པ་ལ་བསྟོད་པ་མི་མཛད་པར། རྒྱུ་རྐྱེན་གྱིས་བསྐྱེད་པའི་སྐྱེ་འཇིག་གི་སྤྲོས་མཚན་དུ་གྱུར་པའི་རྟེན་འབྲེལ་གསུང་བའི་ཆ་ནས་སྟོན་པ་ལ་བསྟོད་རིགས་ཏེ། རྟེན་འབྲེལ་ལ་བཏགས་བཞག་གི་རྟེན་འབྲེལ་དང་རྒྱུ་རྐྱེན་རང་བདེན་པ་ལས་སྐྱེས་པའི་རྟེན་འབྲེལ་གཉིས་ཀ་ཤེས་བྱའི་གནས་ཚུལ་དུ་ཞུགས་པ་ལ། གཅིག་སྟོན་པ་ལ་བསྟོད་པ་ལྟར་གཅིག་ཤོས་གསུང་བ་པོའི་སྟོན་པ་ལ་བསྟོད་པར་རིགས་པ་ལས་མ་བསྟོད་པའི་ཕྱིར་ཏེ། རྩོད་བཟློག་ལས། གང་གི་སྐྱེ་དང་འཇིག་པ་དག །
ཚུལ་འདི་ཡིས་ནི་སྤངས་གྱུར་པ། ། རྟེན་ཅིང་འབྱུང་བ་གསུང་བ་ཡི། ། ཐུབ་དབང་དེ་ལ་ཕྱག་འཚལ་ལོ། ། ཞེས་སོགས་མཐའ་ཡས་པའི་སྒོ་ནས་གསལ་བར་མཛད་པའི་ཕྱིར། ཁོ་བོ་ཅག་ལུགས་འདིར་ནི་རྒྱུ་རྐྱེན་ལས་སྐྱེ་ན་སྐྱེ་བ་རང་བདེན་པར་སོང་བ་སྐྱེ་བ་རང་བདེན་པ་ལ་རྐྱེན་གང་གིས་ཀྱང་སྐྱེ་བར་བྱ་བ་དོན་མེད་པས། ལྟོས་ནས་སམ་བཏགས་ནས་བཞག་པའི་རྟེན་འབྱུང་ཙམ་ལ་སྐྱེ་འཇིག་སོགས་ཀྱི་ཐ་སྙད་བྱེད་རུང་ལ་དེ་ལྟར་གྱི་སྐྱེ་འཇིག་དེ་ནི་སྐྱེ་འཇིག་རང་བདེན་པར་གྲུབ་པ་མ་ཡིན་ཏེ། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། ཞེས་འབྱུང་བའི་ཕྱིར། ལུགས་འདི་ལྟ་བུའི་རྟེན་ཅིང་འབྲེལ་འབྱུང་འདི་ཤིང་རྟ་ཆེན་པོ་རང་རྒྱུད་དུ་སྨྲ་བའི་སློབ་དཔོན་ལ་ལས་ཀྱང་ཐུགས་ལ་མ་ཤོང་བར་གྲགས་སོ་ཞེས་སྔོན་འཕགས་པའི་ཡུལ་ནས་ཀྱང་གླེང་ན་དེང་སང་མུ་ཅོར་སྨྲ་བ་དག་ལ་ཅི་བྱར་ཡོད།
དེས་ན་བྱེད་པོ་དང་ལས་སུ་གྱུར་པའི་རྒྱུ་རྐྱེན་རང་བདེན་པ་ལ་བརྟེན་ནས་བྱ་བ་འབྱུང་བ་འདི་ནི་འཕགས་མཆོག་ཀླུས་ཆེས་བཀག་ནས་བྱེད་པོ་བཏགས་བཞག་ལ་ལྟོས་ནས་ལས་སམ་བྱ་བ་ཙམ་ཞིག་འབྱུང་བར་འཇོག་ལ། ཡང་ན་ལས་སམ་བྱ་བ་བཏགས་བཞག་ལ་ལྟོས་ནས་བྱེད་པོར་བཞག་གིས་རྒྱུ་རྐྱེན་རང་བདེན་པ་ལ་བརྟེན་པའི་གྲུབ་པ་ཞིག་ཡོད་ན་བྱ་བྱེད་ལས་གསུམ་ནི་འགར་ཡང་མི་རུང་ངོ་ཞེས། རྩ་བར། བྱེད་པོ་ལས་ལ་རྟེན་བྱས་ཤིང༌། ། ལས་ཀྱང་བྱེད་པོ་དེ་ཉིད་ལ། ། བརྟེན་ནས་འབྱུང་བ་མ་གཏོགས་པ། ། འགྲུབ་པའི་རྒྱུ་ནི་མ་མཐོང་ངོ༌། ། དེ་བཞིན་ཉེར་ལེན་ཤེས་པར་བྱ། ། བྱེད་པ་པོ་དང་ལས་དག་གིས། ། དངོས་པོ་ལྷག་མ་ཤེས་པར་བྱ། །
ཞེས་དང༌། དེའི་ཐད་ཀྱི་ཚིག་གསལ་དུ། འགྲོ་བ་དང་འགྲོ་བ་པོ་དང་བལྟ་བྱ་ལྟ་བྱེད་དང༌། མཚན་ཉིད་མཚན་གཞི་འབྱུང་བར་བྱ་བ་དང་འབྱུང་བར་བྱེད་པ། ཡན་ལག་དང་ཡན་ལག་ཅན་ཡོན་ཏན་དང་ཡོན་ཏན་ཅན་ཚད་མ་དང་གཞལ་བྱ་ལ་སོགས་ལ་སྦྱར་ནས་ཕན་ཚུན་ལྟོས་པའི་གྲུབ་པ་ཡིན་པར་ཤེས་པར་བྱའོ། ། ཞེས་སོགས་རྒྱ་ཆེར་འབྱུང་བས། རྒྱུ་རྐྱེན་ལ་སོགས་པའི་དངོས་པོ་ལ་བརྟེན་ནས་སྐྱེ་ན་དངོས་པོ་རྣམས་རྟག་པར་འགྱུར་ཞིང་རྒྱུ་མེད་ལ་བརྟེན་ནས་སྐྱེ་ན་ཆད་པར་འགྱུར་བས། དེ་ལྟར་སྨྲ་ན་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་གྱི་སྒོའི་རྟེན་འབྲེལ་ལ་སྐུར་པ་ཆེན་པོ་བཏབ་པར་མི་འགྱུར་གྲང༌། ཡང་ཅི་སྟེ་སྨྱོན་ཧམ་ཅན་ཁ་ཅིག ཁྱོད་ནི་དེ་ལྟ་བུའི་རྟེན་འབྲེལ་དེ་ཐམས་ཅད་རྟོག་བཏགས་སུ་སྨྲ་བས་དེ་ལས་ཀྱང་སྐུར་བ་བཏབ་པས་སྡིག་ལྕིའོ་ཞེས་སྨྲ་ན་ནི།
འོ་ན་སྡིག་པ་དེ་སངས་རྒྱས་དང་ས་ཆེན་པོར་བཞུགས་པའི་འཕགས་པ་ཆེན་པོ་ཀུན་ལའང་འབྱུང་བར་འགྱུར་ཏེ། ཁོ་བོས་སྨྲས་པ་དེ་ཁོ་ནར་གསུངས་པའི་ཕྱིར་ཏེ། ཉེ་བ་འཁོར་གྱི་ཞུས་པའི་མདོ་ལས། སྣ་ཚོགས་ཡིད་དགའ་མེ་ཏོག་ཁ་བྱེ་ཞིང༌། ། གསེར་གྱི་ཁང་མཆོག་འབར་བ་ཡིད་འོང་བ། ། འདི་ན་དེ་ལའང་བྱེད་པ་འགའ་མེད་དེ། ། དེ་དག་རྟོག་པའི་དབང་གིས་བཞག་པ་ཡིན། ། རྟོག་པའི་དབང་གིས་འཇིག་རྟེན་རྣམས་བཏགས་ཏེ། ། ཞེས་དང༌། རིན་ཆེན་ཕྲེང་བ་ལས།
གཟུགས་ཀྱི་དངོས་པོ་མིང་ཙམ་ཕྱིར། ། ནམ་མཁའ་ཡང་ནི་མིང་ཙམ་མོ། ། འབྱུང་མེད་གཟུགས་ལྟ་ག་ལ་ཡོད། ། དེ་ཕྱིར་མིང་ཙམ་ཉིད་ཀྱང་མེད། ། ཅེས་དང༌། ཐ་སྙད་གདགས་པ་མ་གཏོགས་པར། ། གང་ཞིག་ཡོད་དང་མེད་འགྱུར་བའི། ། འཇིག་རྟེན་དོན་དུ་ཅི་ཞིག་ཡོད། ཅེས་དང༌། སྟོང་ཉིད་བདུན་ཅུ་པར།
གནས་པའམ་སྐྱེ་འཇིག་ཡོད་དམ་མེད། ། དམན་པའམ་མཉམ་པ་ཁྱད་པར་ཅན། ། སངས་རྒྱས་འཇིག་རྟེན་སྐད་དབང་གིས། ། གསུང་གི་ཡང་དག་དབང་གི་མིན། ། ཞེས་དང༌། བཞི་བརྒྱ་པ་ལས། རྟོག་པ་མེད་པར་འདོད་ཆགས་ལ། ། སོགས་ལ་ཡོད་ཉིད་ཡོད་མིན་ན། ། ཡང་དག་དོན་དང་རྟོག་པ་ཞེས། ། བློ་དང་ལྡན་པ་སུ་ཞིག་འཛིན། །
ཅེས་དང༌། དེའི་འགྲེལ་པར། རྟོག་པ་ཡོད་པ་ཁོ་ནས་ཡོད་པ་ཉིད་དང༌། རྟོགས་པ་མེད་པར་ཡོད་པ་ཉིད་མེད་པ་དེ་དག་ནི་གོར་མ་ཆག་པར་ཐག་པར་བསྡོགས་པ་ལ་བཏགས་པའི་སྦྲུལ་ལྟར་རང་གི་ངོ་བོས་མ་གྲུབ་པར་ངེས། ཅེས་དང༌། རིགས་པ་དྲུག་ཅུ་པའི་འགྲེལ་པར། རང་གི་ངོ་བོར་གྲུབ་པ་མེད་པས་མུན་ཁུང་ན་མིའི་ཚུལ་དུ་ཡོངས་སུ་རྟོག་པ་འབྱུང་བ་ལྟར་འཇིག་རྟེན་ཡང་རྣམ་པར་རྟོག་པ་ཙམ་དུ་རྣམ་པར་བཞག་གོ་ཞེས་དང༌། ཚིག་གསལ་ལས། མེ་རང་གི་ངོ་བོ་ལྟ་བུར་གྱུར་པ་དེ་ཡོད་དམ་ཞེ་ན། དེ་ནི་རང་གི་ངོ་བོས་ཡོད་པ་མིན་ལ་མེད་པ་ཡང་མ་ཡིན་དེ་ལྟ་ཡིན་མོད་ཀྱི་འོན་ཀྱང་ཉན་པ་པོ་རྣམས་སྐྲག་པ་སྤང་བའི་ཕྱིར།
སྒྲོ་བཏགས་ནས་ཀུན་རྫོབ་ཏུ་དེ་ཡོད་ཞེས་བྱ་བར་སྨྲའོ་ཞེས་མེ་ལ་མཚོན་ནས་འཁོར་འདས་ཀྱི་ཆོས་ཐམས་ཅད་སྒྲོ་བཏགས་ཀྱི་རྟེན་འབྱུང་ཙམ་གྱི་ངོ་ནས་ཡོད་མེད་ཀྱི་ཐ་སྙད་ལ་སོགས་པ་རབ་ཏུ་གསལ་བར་མཛད་པའི་ཕྱིར། འོ་ན་སྒྲོ་བཏགས་ཀྱིས་རྟེན་འབྱུང་ཙམ་གྱི་ངོ་ནས་ཡོད་མེད་ཀྱི་ཐ་སྙད་གསལ་བར་བྱེད་པའི་ཕྱིར་སྒྲོ་འདོགས་ཀྱི་མཐར་ལྟུང་བའི་ཉེས་པ་ཡོད་དོ་ཞེ་ན། དེ་ལྟ་ན་འཕགས་ཆེན་རྟེན་འབྲེལ་མངོན་སུམ་དུ་གཟིགས་པ་ལས་ཁྱེད་མཁས་པར་གོ་སྟེ། དེ་དག་གིས་ནི་དེ་སྒྲོ་འདོགས་ཀྱི་མཐར་སོང་བ་ལྟ་ག་ལ་ཞིག ། དེ་སྒྲོ་འདོགས་དང་བྲལ་བའི་དེ་ཁོ་ན་ཉིད་སྟོན་པའི་ཆེད་དུ་ཆོས་ཐམས་ཅད་ལ་རྟེན་འབྱུང་ཙམ་དུ་སྒྲོ་བཏགས་ནས་བསྟན་པར་གསུངས་པ་ཉིད་ཀྱི་ཕྱིར། ཇི་སྐད་དུ། ཡི་གེ་མེད་པའི་ཆོས་རྣམས་ལ། ། ཉན་ཅིང་སྟོན་པར་བྱེད་པ་གང༌། ། འགྱུར་བ་མེད་ལ་སྒྲོ་བཏགས་ནས། ། ཉན་ཅིང་སྟོན་པར་བྱེད་པ་ཡིན། །
ཞེས་སོགས་རྒྱ་ཆེར་འབྱུང་བའི་ཕྱིར། གཞན་ལ་དགག་པ་ལ་ཆེས་རིངས་པའི་གོང་དེར་ཟབ་མོའི་གནས་འདི་ལ་རྣམ་པར་དཔྱོད་པ་ཆེས་ཞིབ་པ་ཞིག་ཐུགས་ལ་འདོགས་ན་ཅི་མ་རུང་སྙམ་མོ། ། ཡང་ཐལ་འགྱུར་ཕྱི་མ་དོན་དམ་བདེན་པའི་ཤེས་བྱའི་ཆོས་ཙམ་མ་ཡིན་པར་ཐལ་བ་འཕངས་གདའ་བ་རྣམ་གྲངས་མིན་པའི་དོན་དམ་བདེན་པ་ལ་བསམ་ན་འདོད་ལ། རྣམ་གྲངས་པའི་དོན་དམ་བདེན་པ་ལ་དེར་བསམ་ནས་བརྗོད་ན་རྟོག་བཏགས་མ་ཡིན་པ་མ་གྲུབ་སྟེ། བདེན་གཉིས་ཀྱི་ཆོས་ཐམས་ཅད་རྟོག་བཞག་གི་རྟེན་འབྱུང་དུ་བརྗོད་ཟིན་པའི་ཕྱིར། རྣམ་གྲངས་མིན་པའི་དོན་དམ་བདེན་པ་ནི་རྟོག་བཏགས་ཡིན་མིན་གང་དུའང་བརྗོད་མི་ནུས་ཏེ་ཇི་སྐད་དུ། ཆོས་ཉིད་ཤེས་བྱའང་མ་ཡིན་ཏེ། ། དེ་ནི་ཤེས་པར་ནུས་མ་ཡིན། ། ཞེས་འབྱུང་བའི་ཕྱིར། སྟོང་ཉིད་འཕགས་པས་ཤེས་མཐོང་གིས་མ་མཛད་དེ་ལྷ་སོགས་ཀྱིས་དཀྲུགས་པར་མི་ནུས་ཞེས་པ་ནི།
ཆོས་ཐམས་ཅད་ལ་རང་བཞིན་དཔྱད་པ་ན་བཏགས་བཞག་ཙམ་ལས་གྲུབ་པ་མེད་པའི་ཆ་ལ་སྟོང་ཉིད་དོན་དམ་བདེན་པར་མོས་པ་དེ་རྒྱུ་རྐྱེན་རང་དབང་བ་རང་གཞན་གང་གིས་ཀྱང་འདུ་བྱར་མི་རུང་བ་དང༌། དཀྲུག་པར་མི་ནུས་ཞེས་སྟོན་པ་ཡིན་གྱི། སྟོང་ཉིད་དེ་བློ་བཏགས་ཙམ་གྱིས་བྱས་པ་མིན་པར་དེ་ཁོ་ནར་གནས་པ་དང་གྲུབ་པ་ཉིད་ཀྱི་ཕྱིར། བྱས་པ་དང་དཀྲུག་བཤིག་མི་ནུས་པར་སྟོན་པའི་ལུང་ག་ལ་ཡིན། ཐལ་རྟགས་དང་དེའི་རྟགས་སྒྲུབ་ཀྱི་ལུང་འདྲེན་པ་འདི་འདྲའི་རྣམ་དཔྱོད་ལ་བལྟས་ན། ད་དུང་གཞུང་ཤུབས་དང་བརླ་ཤུབས་ལ་ནོར་བ་དུམ་རེ་འབྱུང་བ་འདྲའོ། ། ཡང་སྐབས་དེར་ཁྱེད་ཅག་སྟོང་པ་ཉིད་དམ་དོན་དམ་བདེན་པ་དེ། བློས་བཅོས་པ་མ་ཡིན་ན་རྩོལ་མ་བྱུང་གི་རང་གྲུབ་ཀྱི་ཆོས་ཤིག་ཏུ་གནས་པའི་ཁྱབ་པ་ཞིག་ཀྱང་ཐུགས་ལ་ཤར་འདུག་པ་དེ་ལྟ་ན་མེད་མཐའ་བཀག་ནས་ཡོད་མཐའ་སྒྲུབ་པའི་དབུ་མའི་རྟོགས་པ་ཞིག་བསྐྱེད་པར་སོང་བས། འདི་ལྟར་སྨྲ་ཞིང་ཞེན་པ་ལ་དབུ་མ་པ་སུ་ཞིག་གིས་འདོགས། ལར་ཡང་དེང་སང་བོད་གངས་ཅན་གྱི་ཁྲོད་ན་དབུ་མ་པར་གྲགས་པ་ཕལ་ཆེ་བ་དག །
དོན་དམ་བདེན་པ་ནི་ཡུལ་ཐམས་ཅད་ཀྱི་རྗེས་སུ་ཞུགས་པའི་ཆོས་ཉིད་ཀྱི་མཚན་ཉིད་ཅན་རང་བཞིན་གྱིས་གྲུབ་པར་གནས་པ་ཞིག་ཡིན་ཏེ་དེ་ཡང་ཇི་ལྟར་རྒྱུ་རྐྱེན་གྱིས་གསར་དུ་བཅོས་པའམ་བྱས་པ་མ་ཡིན་པ། གཞི་དེ་ལས་གཞན་པའི་རྒྱུ་རྐྱེན་ལ་ལྟོས་པ་མིན་པ། དེ་ལས་གནས་སྐབས་གཞན་དུ་མི་འགྱུར་བའི་ཁྱད་ཆོས་གསུམ་དང་ལྡན་པར་སྟོན་པ་ཏེ་ཇི་སྐད་དུ། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཉིད། ། ཅེས་དང༌། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པར་མི་འགྱུར་རོ། ། ཞེས་འབྱུང་བའི་ཕྱིར་ཞེས་ཟེར་རོ། ། ཅི་སློབ་དཔོན་ཆེན་པོ་ཀླུ་སྒྲུབ་ཞབས་ཀྱིས་ནི།
གཞུང་དེ་དག་འདི་ལྟར་དུ་སྦྱོར་བར་མཛད་པ་ཡིན་ཏེ། བདེན་པ་གཉིས་ཀ་ལ་རང་བཞིན་སྲིད་ན་བཅོས་མིན་དང་གཞན་ལ་མ་ལྟོས་པ་དང་མི་འགྱུར་བ་ཞིག་དགོས་ན་དེ་འདྲ་ཤེས་བྱ་ལ་མི་སྲིད་པའི་རྟག་མཐའ་བཟུང་ནས་ཁྱེད་ཀྱིས་དེ་དག་ལ་རང་བཞིན་འདོད་ན་དེ་འདྲའི་རང་བཞིན་ཞིག་གྲུབ་པར་ཐལ་བ་འཕངས་པ་ཡིན་ལ། ཁྱེད་ནི་གཞན་ལ་ཐལ་བ་འཕངས་པ་འདི་རང་ལུགས་ལ་ཁས་ལེན་པ་ནི་ཀྱེ་མ་ཀྱེ་ཧུད། དེས་ན་གཞུང་རབ་ཏུ་བྱེད་པ་འདི་དག་གིས་ནི་ཆོས་མཐའ་དག་ལ་རང་བཞིན་འགོག་པ་ཁོ་ནའི་ཆེད་དུ་སྦྱར་བ་ཡིན་ན་ཆོས་ཐམས་ཅད་ལས་ཟུར་དུ་དོན་དམ་བདེན་པ་ལ་རང་བཞིན་སྒྲུབ་པའི་ཆེད་དུ་སྦྱར་བ་ནི་མ་ཡིན་ཏེ། རབ་བྱེད་དེའི་རྫོགས་བྱང་དུ། རང་བཞིན་བརྟག་པ་ཞེས་བྱ་བ་སྟེ། རབ་ཏུ་བྱེད་པ་བཅོ་ལྔ་པ་རྫོགས་སོ། ། ཞེས་འབྱུང་བའི་ཕྱིར། ཁྱེད་ཅག་དེ་སྐད་དུ་སྨྲ་བ་ནི་ཅི་ལ་འཁྲུལ། ཁྱད་པར།
རང་བཞིན་དག་ནི་བཅོས་མིན་དང༌། ། ཞེས་པ་འདི་ལ། དཔལ་ལྡན་ཟླ་བས་འཇིག་རྟེན་པ་དག་ཚ་བ་མེའི་རང་བཞིན་མ་ཡིན་ཀྱང་ཡིན་པར་སྒྲོ་འདོགས་པ་བཞིན། གཞི་དེ་ལ་ཀུན་རྫོབ་ཀྱི་ཆོས་དེ་དེའི་རང་བཞིན་དུ་མི་སྨྲའང༌། དབུ་མ་པ་དག་རྟེན་འབྱུང་གི་ཐ་སྙད་བྱེད་པའི་ཚེ་འཇིག་རྟེན་དང་བསྟན་བཅོས་སྨྲ་བ་དག་གི་ངོར། གལ་སྲིད་རང་བཞིན་ཙམ་ཞིག་རྟག་མཐའ་བཟུང་བའི་དབང་དུ་བརྗོད་ན། སྟོང་ཉིད་དེ་རང་བཞིན་པ་ཞེས་པའི་གཞི་དེའི་རང་བཞིན་དུ་མ་གྲུབ་ཀྱང་གྲུབ་པ་ལྟར་སྒྲོ་བཏགས་ཏེ་བརྗོད་ནས་ཆེས་མཐར་ཐུག་དཔྱད་བཟོད་ཀྱི་ཚེ། དེ་ལྟའི་རང་བཞིན་དེ་ལ་རང་བཞིན་ཅུང་ཟད་ཀྱང་མེད་དོ་ཞེས་སྟོན་པ་ཡིན་ཏེ། དེའི་ཐད་ཀྱི་ཚིག་གསལ་ལས། གལ་ཏེ་སྒྲོ་བཏགས་པ་ལས་དེ་ཡོད་དོ་ཞེས་བརྗོད་ན་དེ་ཅི་འདྲ་བ་ཞིག་ཡིན་ཞེ་ན།
རང་བཞིན་ནོ། ། རང་བཞིན་འདི་ཡང་གང་ཞིག་ཡིན་ཞེ་ན་སྟོང་པ་ཉིད་དོ། ། སྟོང་པ་ཉིད་འདི་ཡང་གང་ཡིན་ཞེ་ན། རང་བཞིན་མེད་པའོ། ། རང་བཞིན་མེད་པ་འདི་ཡང་གང་ཞིག་ཡིན་ཞེ་ན་དེ་བཞིན་ཉིད་དོ། ། དེ་བཞིན་ཉིད་འདི་ཡང་གང་ཞིག་ཅེ་ན། དེ་བཞིན་ཉིད་ཀྱི་ངོ་བོ་འགྱུར་བ་མེད་པ་ཉིད་དང་རྟག་ཏུ་གནས་པ་ཉིད་དེ་རྣམ་པ་ཐམས་ཅད་དུ་སྐྱེ་བ་མེད་པ་ཉིད་བཅོས་མ་མ་ཡིན་པའི་ཕྱིར་དང༌། གཞན་ལ་ལྟོས་པ་མེད་པའི་ཕྱིར་མེ་ལ་སོགས་པ་རྣམས་ཀྱི་རང་བཞིན་ཡིན་ནོ་ཞེས་བརྗོད་དོ། ། འདི་སྐད་དུ་བསྟན་པར་འགྱུར་ཏེ། དངོས་པོའི་རྣམ་པ་མ་རིག་པའི་རབ་རིབ་ཀྱི་མཐུས་དམིགས་པ་ནི་མ་གཟིགས་པའི་ཚུལ་གྱིས་བདག་ཉིད་གང་གིས་འཕགས་པ་མ་རིག་པའི་རབ་རིབ་དང་བྲལ་བ་རྣམས་ཀྱི་ཡུལ་དུ་འགྱུར་ཏེ།
ངོ་བོ་དེ་དག་གི་རང་བཞིན་དུ་རྣམ་པར་བཞག་གོ ། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཞེས་བྱ་བ་འདི་སློབ་དཔོན་དེ་དག་གིས་དེའི་མཚན་ཉིད་དུ་རྣམ་པར་བཞག་གོ་ཞེས་བྱ་བར་ཤེས་པར་བྱའོ། ། དངོས་པོ་རྣམས་ཀྱི་རང་བཞིན་དུ་གྱུར་པ་སྐྱེ་བ་མེད་པ་དེ་ཅི་ཡང་མ་ཡིན་པ་ཉིད་ཀྱིས་དངོས་པོ་ཙམ་ཡིན་པས་ངོ་བོ་མེད་པའི་ཕྱིར་དང༌། དངོས་པོ་རང་བཞིན་དུ་ཡོད་པ་མ་ཡིན་ཞེས་བཤད་པར་བྱའོ། ། ཇི་སྐད་དུ་བཅོམ་ལྡན་འདས་ཀྱིས། གང་གི་དངོས་རྣམས་དངོས་མེད་ཤེས་པ་དེ། ། ནམ་ཡང་དངོས་པོ་ཀུན་ལ་ཆགས་མི་འགྱུར། ། གང་ཞིག་ནམ་ཡང་དངོས་ཀུན་ཆགས་མེད་པ། །
དེ་ནི་ཏིང་འཛིན་མཚན་མ་མེད་ལ་རེག ། ཅེས་གསུངས་པ་ལྟ་བུའོ། ། ཞེས་འབྱུང་བས་འདི་ལྟ་བུ་འགྲེལ་པ་ཆེས་གོ་སླ་ཞིང་གསལ་བ་ཡོད་བཞིན་འདི་ལས་ཕྱིན་ཅི་ལོག་ཏུ་འགྲེལ་པའི་བརྟུལ་ཕོད་ཅན་དེའི་སེམས་ནི་ཅི་ཞིག་ཏུ་གྱུར་ན། ཡང་རྒྱལ་མོ་རོང་པ་ན་རེ། ཁྱེད་ལྟར་ན། ད་ལྟར་གྱི་ཤེས་པ་དེ་གྲུབ་ཀྱི་ཆ་དང་ད་ལྟར་གྱི་གཟུགས་ལ་བདེན་པར་སྣང་བའི་ཆོས་འདི་ཆོས་ཅན། ཁྱོད་མེད་དོ་ཞེས་བློ་བཏགས་པ་ཙམ་གྱི་ལྡོག་པར་འགྱུར་བར་ཐལ། ཁྱོད་ཡོད་པར་ཐ་སྙད་བྱེད་པ་འདི་རྟོག་བཏགས་ཙམ་གྱི་དབང་གིས་ཡིན་ན་ཐ་སྙད་ཀྱི་ཤེས་ངོར་དེ་དག་མེད་པར་རྟོག་པ་ཙམ་གྱིས་དེ་དག་དགག་པར་ཡང་འགྱུར་བའི་ཕྱིར་ཞེས་ཟེར་རོ། ། ཅི་ཐལ་བ་འདི་ནི་ཁྱེད་མ་ཟད་ཟབ་ཕྲའི་གནས་འདི་ལས་ཕྱིན་ཅི་ལོག་ཏུ་བལྟ་བ་ལ་ལྟ་བ་མཆོག་ཏུ་རློམ་པའི་ང་རྒྱལ་བའི་སྔར་བྱོན་གྱི་སྐྱེས་བུ་ཆེན་པོར་གྲགས་པ་མང་པོ་ལའང་འདི་ཁོ་ན་རིགས་པའི་ཚུལ་བླ་ན་མེད་པ་ཞིག་ཡིན་ནོ་སྙམ་སྟེ་ཞེན་ཅིང་སྒྲོགས་ནས་ལུགས་འདི་ལ་ཉི་མའི་དཀྱིལ་འཁོར་ལ་འུག་པ་ལྟར་མིག་གཏོད་དེ་སྡོད་པ་བྱུང་བ་ལ་རྒྱ་བོད་ཀྱི་ཐལ་འགྱུར་བའི་ཤིང་རྟ་ཆེན་པོ་དག་ལན་འདེབས་ཚུལ་མི་འདྲ་བ་མང་དུ་བྱུང་བར་སྣང་ནའང༌། ཁོ་བོའི་སློབ་དཔོན་ཆེན་པོ་རྟེན་འབྲེལ་གྱི་ཆོས་ཉིད་མངོན་སུམ་དུ་གཟིགས་པ་མཉན་པ་གྲུབ་མཆོག་རྡོ་རྗེ་ཅན་ཞབས་ཀྱི་ཞལ་ལུང་ལྟར་བརྗོད་པར་བྱ་བ་ན།
ངག་དོན་བསྡུ་ནས་ལན་འདེབས། དེ་ཉིད་སྤྲོས་ཏེ་ཅུང་ཟད་བཤད་པའོ། ། དང་པོ་ནི། ད་ལྟར་གྱི་ཤེས་པ་དེ་གྲུབ་ཀྱི་ཆ་དང་ད་ལྟར་གྱི་གཟུགས་ལ་བདེན་པར་སྣང་བའི་ཆ་འདི་དབུ་མའི་རིགས་པས་མཐའ་གཉིས་སེལ་བ་དོན་གཉེར་ལ་རྟོག་བཅས་ཀྱི་ཤེས་པའི་ངོར་དེ་ལྟར་འཕེན་ན་འདོད་ལ། རྟོག་མེད་ཀྱི་ཤེས་པའི་ངོར་དེ་ལྟར་འཕེན་ན་ཁྱབ་པ་མེད་ཅིང༌། དབུ་མའི་ཚུལ་དོན་དུ་མི་གཉེར་ཞིང་དེའི་རིགས་ཚུལ་དང་འབྲེལ་བར་མི་སྟོན་པའི་སྐྱེས་བུའི་ངོར་ནི་མ་གྲུབ་པ་ཉིད་དུ་སྨྲ་ལ། དེར་མ་ཟད་ད་ལྟར་གྱི་ཤེས་པ་དེ་གྲུབ་ཀྱི་ཆ་ཞེས་པ་ནི་ཁོ་བོ་ཅག་ཆོས་ཅན་ཐ་སྙད་དུའང་མ་གྲུབ་པར་ཤེས་པར་བྱའོ། །
གཉིས་པ་ནི། སྤྱིར་སེམས་ཅན་རྣམས་ཐོག་མེད་ནས་ཡང་དག་མིན་རྟོག་གིས། རྟོག་བཅས་ཀྱི་ཤེས་པ་ཞེས་པ་ཞིག་བཏགས་ཏེ་དེ་ལྟོས་པའམ་ ཅི་ཁ་ཅིག་རྟོག་བཅས་དང་རྟོག་མེད་ཀྱི་ཤེས་པ་ཡང་དག་མིན་རྟོག་གིས་བཏགས་ནས།
དེ་གང་གིས་བཏགས་ལྟོས་གཞི་གང་ལ་ལྟོས་ཏེ་བཏགས་ཞེས་དྭོགས་ན། ལྟོས་གཞི་ཡང་དག་མིན་རྟོག་དེར་ལྟོས་ཀྱི་རྟོག་བྱ་ལ་ལྟོས་པ་ཡིན་ལ། དེ་བཏགས་པ་པོ་ནི་དེ་ཉིད་ཀྱི་འཁྲུལ་རྒྱུན་སྔ་མ་ཉིད་དེ། རྟེན་འབྲེལ་ཡན་ལག་བཅུ་གཉིས་ཀྱི་མ་རིག་པ་གང་ལས་བྱུང་བ་བཞིན་ནོ་ཞེས་བརྗོད་པར་བྱེད་དོ། ། མཆན། བརྟེན་པ་གང་ལ་ལྟོས་ནས་བཏགས་ཞེ་ན། རྟོག་མེད་ཀྱི་ཤེས་པ་ལ་ལྟོས་པའམ་བརྟེན་ནས་བཏགས་ལ། ཡང་དེས་རྟོག་མེད་ཀྱི་ཤེས་པ་ཞེས་པ་ཞིག་ཀྱང་བཏགས་ཏེ། དེའང་གང་ལ་ལྟོས་ནས་བཏགས་ན་རྟོག་བཅས་ཀྱི་ཤེས་པ་ལ་ལྟོས་ནས་བཏགས་པ་ཉིད་ཀྱི་ཕྱིར་སེམས་ཅན་ཐམས་ཅད་ཀྱི་རྒྱུད་ལ་ཐོག་མེད་ནས་རྟོག་པ་དང་རྟོག་པ་མེད་པའི་ཤེས་པ་ལྷན་ཅིག་ཏུ་འབྱུང་ངོ་ཞེས་མིང་ཙམ་བརྡ་ཙམ་གྱི་བློ་དང་སྒྲའི་ཐ་སྙད་བྱེད་དོ། ། དེ་ལྟར་ན་སེམས་ཅན་འདི་དག་འཁོར་བར་འཁོར་བའི་ཚུལ་ནི་སྒྲིབ་གཉིས་ཀྱི་རྒྱུ་དང་འབྲས་བུའི་སྤྲོས་པ་རགས་ཕྲ་སྣ་ཚོགས་པ་ཞིག་རྟོག་བཅས་ཀྱི་ཤེས་པས་བཏགས་ཤིང་དེ་བཏགས་རིས་སམ་ནས་དེ་དང་ལྷན་ཅིག་འཇུག་པའི་རྟོག་མེད་ཀྱི་ཤེས་པ་ལ་བག་ཆགས་བཞག་པས་དེ་ཇི་ལྟར་བག་ཆགས་བཞག་པ་ལྟར་རྟོག་མེད་ཀྱི་ཤེས་པའང་དེ་ལྟར་ཡོངས་སུ་སྨིན་ནས་རྟོག་མེད་ཀྱི་ཤེས་པས་ཀྱང་ཡང་དག་མིན་པའི་རྟོག་པ་དང་མཐུན་པར་གཟུང་འཛིན་རང་རྒྱུད་པར་གཅོད་ཅིང་དེར་སྣང་བ་ཡིན་ལ།
ཡང་རྟོག་མེད་ཀྱི་ཤེས་པས་གཟུང་འཛིན་རང་རྒྱུད་པར་སྣང་ཞིང་དེར་གཅོད་ལ་དེ་ལྟར་སྣང་གཅོད་དེས། རྟོག་བཅས་ཀྱི་སྒྲིབ་གཉིས་སྣ་ཚོགས་པ་སླར་འདྲེན་ཅིང་བསྐྱེད་ནས་ལས་དགེ་མི་དགེ་མཐའ་ཡས་པ་ལ་འཇུག་སྟེ་ཁམས་གསུམ་འཁོར་བ་འདི་དག་མིང་ཙམ་བརྡ་ཙམ་དུ་མེད་བཞིན་སྣང་བཞིན་པའི་ཐ་སྙད་ཀུན་རྫོབ་བདེན་པ་ཞིག་བྱུང་ལ། དེས་ན་ཡང་དག་མིན་རྟོག་གི་རྟོག་པའམ། མིང་གཞན་ཉོན་མོངས་པ་ཅན་ཡིན་མིན་གྱི་མ་རིག་པ་འདིས་སོ་སོའི་སྐྱེ་བོ་དང༌། སློབ་པ་འཕགས་པ་སོགས་ཀྱི་རྟོག་བཅས་རྟོག་མེད་ཀྱི་ཤེས་པ་ཕལ་ཆེར་འཁྲུལ་པར་བྱས་སོ། ། འོ་ན་མཐའ་བྲལ་སྟོང་དང་རྟེན་འབྱུང་གི་ཚུལ་འདི་རྟོག་བཅས་དང་རྟོག་མེད་ཀྱི་ཤེས་པ་དག་གིས་ཁོང་དུ་ཆུབ་པར་བྱ་ནུས་སམ་ཞེ་ན། ཆེས་དཔྱད་ངོ་ན་ནུས་པར་བརྗོད་དཀའང་ཐ་སྙད་དུ་ཆེས་ནུས་པས་དེའི་རིམ་པ་བརྗོད་པར་བྱ་སྟེ། དེ་ཡང་མཐའ་བྲལ་ཀྱི་རིང་ལུགས་འདི་སྒྲིབ་པ་ཐམས་ཅད་དང་བྲལ་བར་ཡང་དག་པར་ཁོང་དུ་ཆུད་པ་ན་ནི། ཡང་དག་པར་རྫོགས་པའི་སངས་རྒྱས་ཞེས་བརྗོད་ལ། ཚུལ་འདི་ལ་སྒྲིབ་བྱེད་ཀྱི་སྒྲིབ་པ་ལའང་ཉོན་མོངས་པ་དང་ཤེས་བྱའི་སྒྲིབ་པ་གཉིས་སུ་ཡོད་ལ།
དེའང་མངོན་གྱུར་དང་བག་ལ་ཉལ་གཉིས་དང༌། དང་པོ་ལ་རགས་པ་དང་ཕྲ་བ་དང་དེ་རེ་རེ་ལའང་མངོན་གྱུར་དང་ས་བོན་གཉིས་གཉིས་སུ་ཡོད་ལ། དེ་དག་ཀྱང་རྟོག་བཅས་ཀྱི་ཤེས་པ་ལ་གཙོ་བོར་གང་ལྡན་དང༌། རྟོག་མེད་ཀྱི་ཤེས་པ་ལ་གཙོ་བོར་གང་ལྡན་ཤེས་པར་བྱ་དགོས་ཤིང༌། དེས་ན་རྟོག་བཅས་ཀྱི་ཤེས་པ་ལ་མཐར་འཛིན་སྒྲིབ་པའི་ཆ་གང་ལྡན་དེ་ནི་རིགས་པའི་རྟོག་བཅས་ཀྱི་ཤེས་པ་ལ་གཙོ་བོར་གང་ལྡན་དང་དགག་བྱར་བྱས་ཏེ་སྤོང་བར་བྱེད་ལ། རྟོག་མེད་ཀྱི་ཤེས་པ་ལ་མཐར་འཛིན་སྒྲིབ་པའི་ཆ་གང་ལྡན་དེ་ནི་ལམ་གྱི་དགག་བྱར་བྱས་ཏེ་སྤོང་བར་བྱེད་ལ། དེའང་རིགས་པའི་དགག་བྱ་དེ་ནི། ཐོས་བསམ་གྱི་ལུང་དང་རིགས་པ་རྟོག་བཅས་ཤེས་རབ་ཀྱིས་དགག་ཅིང༌། དེ་ལྟར་དགག་སྟོབས་ལས། མཐའ་བྲལ་ཟབ་མོ་སྟོང་པ་ཉིད་ནི་དོན་སྤྱིའི་ཚུལ་དུ་རྟོགས་པར་བྱེད་དེ།
དེ་ནི་མཐར་འཛིན་གྱི་སྒྲིབ་པ་ཡོད་མེད་སྐྱེ་འགག་སོགས་བདེན་འཛིན་མངོན་འགྱུར་བ་རགས་པ་དེ་སེལ་བར་བྱེད་པའི་ཕྱིར། ། དེས་ན་སྐབས་སུ་བབ་པའི་དོན་དུ་གཉེར་བྱ་ཁ་ཅིག་གི་ངོར་རྟོགས་པ་འདི་བསྐྱེད་པའི་ངག་འདི་ལྟར་འགོད་པར་བྱ་སྟེ།

ཆོས་ཐམས་ཅད་བདེན་པའི་གཅིག་དང་དུ་མ་དང་བྲལ་ན་ཡང་དག་པར་མ་གྲུབ་པས་ཁྱབ། དཔེར་ན་གཟུགས་བརྙན་བཞིན། རྟོག་པ་ལ་ཤར་བའི་མྱུ་གུ་དང་དེ་འཛིན་གྱི་ཤེས་པ་རང་བདེན་པར་རྟོག་པ་དང་བཅས་པའང་ཡང་དག་མ་གྲུབ་བོ་ཞེས་བརྗོད་པའི་སྒོ་ནས་རིགས་པའི་དགག་བྱ་འགོག་པར་ནུས་ལ། དེ་དགག་ནས་བསྒྲུབ་པར་བྱ་བ་མཐའ་བྲལ་དབུ་མ་ཆེན་པོ་ཞི་ལྷག་ཟུང་འབྲེལ་གྱི་རྣལ་འབྱོར་ལ་གསལ་སྣང་རབ་ཀྱི་མཐར་ཅི་ཕྱིན་དུ་བྱེད་པ་ན་སྒོམ་བྱུང་རྣམ་པར་མི་རྟོག་པའི་ཤེས་རབ་ཀྱིས། ལམ་གྱི་དགག་བྱ་མཐར་འཛིན་མངོན་འགྱུར་རགས་པའི་ས་བོན་རྟོག་བཅས་ཀྱི་ཤེས་པ་ལ་ཡོད་པ་དང༌། རྟོག་མེད་ཀྱི་ཤེས་པ་ལ་ཡོད་པའི་ལམ་གྱི་དགག་བྱ་གཟུང་འཛིན་རང་རྒྱུད་པར་སྣང་ཞིང་དེ་ལྟར་གཅོད་པའི་ཆ་དགག་སྟེ། དེས་མཐའ་བྲལ་ཟབ་མོ་སྟོང་པ་ཉིད་རྣལ་འབྱོར་མངོན་སུམ་གྱིས་མངོན་སུམ་དུ་བྱེད་པ་ཡིན་ནོ། ། དེས་ན་རྟོག་བཅས་ཀྱི་སོ་སོར་རྟོག་པའི་ཤེས་རབ་ཀྱིས་རྟོག་མེད་ཀྱིས་མཐར་འཛིན་དངོས་སུ་སེལ་ལ། བརྒྱུད་ནས་རྟོག་མེད་ཀྱི་ཤེས་པའི་མཐར་འཛིན་གྱི་ས་བོན་ནམ་ནུས་པ་ཉམས་སྨད་པའི་སྒོ་ནས་སེལ་བར་བྱེད་ལ། རྟོག་མེད་ཀྱི་སོ་སོར་རང་རིག་པའི་ཤེས་རབ་ཀྱིས་རྟོག་མེད་མཐར་འཛིནདངོས་སུ་སེལ་ལ་བརྒྱུད་ནས་དེའི་བག་ཉལ་ཀྱང་ཉམས་སྨད་པའི་སྒོ་ནས་སེལ་བར་བྱེད་དོ། ། འདིར་ཙོང་ཁ་པ་ཆེན་པོ་སོགས་ཁ་ཅིག་རིགས་པའི་དགག་བྱ་ཤེས་བྱ་ལ་མ་གྲུབ་ཅིང༌།
ལམ་གྱི་དགག་བྱ་ཐ་སྙད་པའི་ཚད་མས་གྲུབ་པ་ཞིག་དགོས་སོ་ཞེས་ཟེར་བ་ནི། ཉོན་མོངས་ལ་སོགས་ཀྱི་སྒྲིབ་པ་དོན་བྱེད་པ་རང་བདེན་པར་གྲུབ་པར་ཁས་ལེན་ཅིང༌། དེ་ལྟ་ནའང་སྒྲིབ་སོགས་དོན་བྱེད་པར་རང་བདེན་པར་གྲུབ་པ་དེ་ཙམ་གྱིས་དེ་བདེན་གྲུབ་པར་མི་འགྱུར་རོ། ། ཞེས་ལྟ་བའི་སྙིགས་མ་ཆོས་རྒྱུད་ལ་འབྱེད་དཀའ་བའི་གཞུང་འཛུགས་པའི་ཆེད་དུ་སྦྱར་བ་ལས་མ་གཏོགས། སངས་རྒྱས་དང་བྱང་ཆུབ་སེམས་དཔའ་དེ་དག་གི་དབུ་མའི་ལུགས་འགར་ཡང་དེ་ལྟ་བུ་གསུངས་པ་མེད་ལ། དེ་ལྟ་ན་ཐོས་བསམ་གྱིས་གཏན་ལ་ཕབ་པའི་སྟོང་ཉིད་དེ་དང་སྒོམ་བྱུང་གྱི་མངོན་དུ་བྱ་རྒྱུའི་སྟོང་པ་ཉིད་ཀྱང་ཆེས་མི་མཐུན་པར་འགྱུར་ཏེ། དེ་ཉིད་རིགས་པ་དང་ལམ་གྱི་དགག་བྱས་ཁྱད་པར་དུ་བྱས་པའི་སྟོང་ཉིད་ཡིན་པ་ལས། དགག་བྱ་མི་གཅིག་ན་དེས་ཁྱད་པར་དུ་བྱས་པའི་སྟོང་ཉིད་ཀྱང་མི་མཐུན་པར་སོང་བའི་ཕྱིར། དེ་འདོད་དོ་སྙམ་ན། སྒོམ་བྱུང་གིས་མངོན་དུ་བྱ་རྒྱུ་དེ་སྟོང་ཉིད་དེ་མངོན་དུ་བྱ་བ་ལ།
ཐོས་བསམ་གྱི་གཏན་ལ་ཕབ་པའི་སྟོང་ཉིད་དེ་རྟོགས་པས་ཕན་མི་ཐོགས་པར་ཐལ། སྟོང་ཉིད་དེ་གཉིས་ཆེས་མི་མཐུན་པ་ཉིད་ཀྱི་ཕྱིར་རོ། ། ཡང་དགག་བྱ་དེ་གཉིས་ཀ་བློའི་ཡུལ་ཡིན་ན་ཤེས་བྱ་ལ་སྲིད་མི་སྲིད་ཀྱི་ཁྱད་པར་འབྱེད་པ་མི་འཐད་པ་དང༌། ཡང་རིགས་པའི་དགག་བྱ་བློའི་ཡུལ་མ་ཡིན་ན་དགག་པ་དོན་མེད་པ་ཉིད་དུ་འགྱུར་བའི་ཕྱིར་ཡང་ལམ་གྱི་དགག་བྱའི་སྒྲིབ་གཉིས་ཤེས་བྱ་ལ་ཡང་དག་པར་ནི་མེད་ལ། ཐ་སྙད་རྟོག་བཏགས་ཙམ་དུ་ཡོད་པ་ཙམ་ལ་བསམ་ན། རིགས་པའི་དགག་བྱ་ལའང་མཚུངས་པའི་ཕྱིར། དེས་ན་ལུགས་འདི་ནི་རི་མོའི་ལས་པ་མ་ཡིན་པ་དག་གིས་མུན་ནང་དུ་བྲིས་པའི་གཟུགས་བརྙན་ལྟར་ཤེས་པར་བྱའོ། ། ཁོ་བོ་ཅག་རིགས་པའི་དགག་བྱ་དང་ལམ་གྱི་དགག་བྱ་ལ་མཚན་སྤྲོས་ཀྱི་གཟུང་འཛིན་རང་བདེན་པར་གཅོད་པ་དང་དེར་སྣང་ལ་ཁྱད་པར་ཅུང་ཟད་ཀྱང་མེད་ལ། དེ་ལྟ་ནའང་དེ་དག་རྟོག་བཅས་དང་རྟོག་མེད་ཀྱི་ཤེས་པ་གང་ལ་ལྡན་པའི་ཁྱད་པར་འདི་ཉིད་དོ། ། དེ་ཡང་ཐོས་བསམ་གྱི་ཤེས་རབ་ཀྱིས་རྟོག་བཅས་ཀྱི་ཤེས་པ་ལ་ཡོད་པའི་དགག་བྱ་སྤང་ནུས་པ་ཡིན་ཏེ།
དགག་བྱ་དེ་རྟོག་པའི་ངོ་བོར་སྐྱེས་ཤིང་གསལ་བས་དགག་བྱ་དེ་རིགས་ཤེས་ཚད་མ་དང་དངོས་ཀྱི་འགལ་བའི་མངོན་གྱུར་ཉི་ཚེ་བ་ཉིད་ཀྱིས་སྤང་སླ་བའི་ཕྱིར། ཐོས་བསམ་གྱི་ཤེས་རབ་ཀྱིས་དངོས་སུ་རྟོག་མེད་ཀྱི་ཤེས་པ་ལ་ཡོད་པའི་དགག་བྱ་སྤང་ནུས་པ་མ་ཡིན་ཏེ། དགག་བྱ་དེ་རིག་ཤེས་ཚད་མ་དང་དངོས་ཀྱི་འགལ་བའི་མངོན་འགྱུར་མ་ཡིན་ལ། རྟོག་མེད་ཀྱི་ངོ་བོར་སྐྱེ་བས་མི་གསལ་བར་བླུན་ཞིང་ཐོག་མེད་ཀྱི་བག་ཆགས་ཞེན་ཆེས་པས་འབྱེད་འཚེར་བས་སྤང་དཀའ་བའི་ཕྱིར། སྒོམ་བྱུང་རྣམ་པར་མི་རྟོག་པའི་ཤེས་རབ་འཇིག་རྟེན་ལས་འདས་པའི་རིག་པ་ཡེ་ཤེས་དེས་རང་གི་མི་མཐུན་ཕྱོགས་རྟོག་མེད་ཀྱི་ཤེས་པ་ལ་ལྡན་པའི་ཉོན་མོངས་མངོན་གྱུར་རགས་པ་དང་དེའི་ས་བོན་ཡང་སྤང་ནུས་པ་ཡིན་ཏེ། མི་རྟོག་པའི་རིག་པ་ཡེ་ཤེས་མངོན་སུམ་དེ་མ་རྟོག་པའི་མ་རིག་པའི་བློ་ལོག་ཤེས་ལ་དངོས་གཉེན་དུ་འཇུག་པ་ཉིད་ཀྱིས་སྒྲིབ་པ་སྤངས་པ་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། དེ་ལྟ་ན་དང་རྟོག་མེད་ཀྱི་ཤེས་པ་ལ་ཡོད་པའི་ཉོན་སྒྲིབ་མངོན་གྱུར་ཕྲ་བ་དང་དེའི་ས་བོན་ནི་ཉན་རང་གི་རྟོག་པ་སྔོན་དུ་མ་སོང་བའི་བྱང་ཆུབ་སེམས་དཔས་ནི་ཇི་སྲིད་ས་བརྒྱད་པ་མ་ཐོབ་ཀྱི་བར་སྤང་ནུས་པ་མ་ཡིན་ཏེ། དེ་ལྟ་བུའི་བྱང་སེམས་དེས་ས་བརྒྱད་པ་ བོད་ཁ་ཅིག་བདེན་འཛིན་ཡིན་ན་ཉོན་སྒྲིབ་ཡིན་པས་ཁྱབ་ཞེས་ལུགས་འདི་པ་འདོད་ཟེར་བ་ལ། ལུགས་འདི་པ། གང་ཟག་བློ་ངོ་ན་ཇི་ལྟར་སྣང་བ་ལྟར་རང་བདེན་དུ་བལྟ་བ་གང་ཟག་གི་བདག་ལྟ་དང་བདེན་ལྟ་ཡིན་ལ།
གང་ཟག་བདག་བདེན་དུ་བལྟ་བའང་གང་ཟག་གི་གདགས་གཞི་ཕུང་པོ་ལ་བདག་བདེན་དུ་བལྟ་བ་ལས་འབྱུང་བས་ཕུང་པོའང་བློ་ངོ་ན་ཇི་ལྟར་སྣང་བ་ལྟར་རང་བདེན་དུ་བལྟ་བ་ལས་མ་བཟློག་ན་གང་ཟག་ཏུ་བདག་བདེན་ཀྱང་མི་ལྡོག་ལ། ཕུང་སོགས་ཀྱི་ཆོས་ལ་དེ་ལྟར་བདག་བདེན་དུ་བལྟས་ཏེ་ཉོན་མོངས་པ་དང་དེའི་ཀུན་ནས་སློང་བའི་ལས་བསྐྱེད་པ་ཙམ་ཡོད་པའི་ཆ་ནས་ཆོས་ཀྱི་བདག་བདེན་དུ་ལྟ་བ་ཉོན་མོངས་པ་ཅན་དུ་སོང་བ་ཡིན་དུ་ཆུག་ཀྱང་དེ་ཙམ་གྱིས་ཆོས་ལ་བདེན་པར་བཟུང་བ་ཙམ་གྱི་ཆ་ཉོན་སྒྲིབ་ཡིན་པས་མ་ཁྱབ་ཏེ། རྟེན་འབྱུང་གི་ངོར་ཐ་སྙད་ཙམ་དུ་ལས་དགེ་མི་དགེ་རྒྱུ་འབྲས་ཀྱི་ཆོས་སོ་སོར་བདེན་པར་འཛིན་པ་ཡང་བདེན་འཛིན་ཡིན་ཀྱང་ཉོན་སྒྲིབ་ཡིན་མི་དགོས་ཏེ། ཡིན་ན་ཉན་རང་དགྲ་བཅོམ་པས་ཀྱང་སྤོངས་དགོས་པ་ལ་མི་སྤོང་བ་ཉིད་ཀྱི་ཕྱིར། དེས་ན་རང་བཟོ་འབའ་ཞིག་སངས་རྒྱས་ཀྱི་དགོངས་པར་སྦྱར་ནས་སྨྲ་བའང་ལུང་ལས་དངོས་སུ་བསྙོན་མི་ནུས་པ་རྣམས་ལ་ཅི་ཁྱེད་ཅག་བསྙོན་ན་ཡང་དེ་ལྟ་ན་ཐེག་པ་ཆེན་པོའི་རྣལ་འབྱོར་པ་དག་སྒྱུ་མ་དང་རྨི་ལམ་ཙམ་དུ་ཡང་དག་པར་རྫོགས་པའི་སངས་རྒྱས་ལ་སངས་རྒྱས་སུ་བདེན་པ་འཛིན་ནས་དེ་རྣམས་བསོད་ཚོགས་བསགས་པ་ཐམས་ཅད་མཐར་ལྟའི་བདེན་ལྟ་མིན་ཀྱང་བདེན་འཛིན་ཙམ་ཡིན་པའི་ཕྱིར་ཉོན་སྒྲིབ་ཏུ་འགྱུར་ལ། དེ་ལྟར་ཉོན་སྒྲིབ་ཀྱི་ཀུན་ནས་སློང་བའི་ལས་ཀྱིས་བྱང་ཆུབ་ཆེན་པོ་ཐོབ་པའི་བསོད་ཚོགས་སུ་ཇི་ལྟར་འགྱུར་ཆེས་བསམ་དགོས་པ་ཡིན་ནོ། ། མཆན། མ་ཐོབ་པར་མཉམ་རྗེས་བགྲོད་པ་གཅིག་པར་མི་འགྱུར་ཞིང༌། ཇི་སྲིད་རྗེས་ཐོབ་རང་རྒྱུད་པར་སྣང་བའི་དུས་ན་རྟོག་མེད་ཀྱི་ཤེས་པས་ཤེས་པར་བྱ་བའི་ཆོས་ལ་བདེན་འཛིན་ཆེས་ཕྲ་བ་དང་བདེན་སྣང་དང་བཅས་པ་ཉིད་དུ་ཤེས་པར་བྱེད་པའི་ཕྱིར། དེའི་བག་ཉལ་ནི་ལུགས་འདི་ལ་ཤེས་བྱའི་སྒྲིབ་པ་ཡིན་པས།
སངས་མ་རྒྱས་ཀྱི་བར་རིམ་གྱིས་སྤང་བར་བྱེད་དོ། ། ཞེས་བཞེད་ལ། ཐོག་མེད་ནས་བརྒྱུད་པའི་འཁྲུལ་རྒྱུན་གྱི་སྐྱེ་བ་སྔ་མ་སྔ་མའི་ལས་ཉོན་གྱིས་ཀུན་ཏུ་བཏགས་པའི་ཀུན་བཏགས་ཀྱི་བག་ཆགས་གང་ཡིན་དེ་དང་ལྷན་ཅིག་པའི་རྟོག་མེད་ཀྱི་ཤེས་པ་ དབུ་མ་ཐལ་འགྱུར་བ་ཡང་དག་པ་དེས་ནི་རྟོག་པ་སྔ་མའི་བཏགས་པས་དེ་དང་ལྷན་ཅིག་པའི་རྟོག་མེད་ཀྱི་ཤེས་པ་ལ་བག་ཆགས་བགོ་བར་མི་འདོད་དེ། རྟོག་པ་སྔ་མས་ཇི་ལྟར་བཏགས་པའི་ཤེས་པ་དེའི་བག་ཆགས་ལ་བརྟེན་ནས་རྟོག་པ་ཕྱི་མ་ལ་དེའི་ནུས་པ་སྨིན་པ་ལྟོས་འབྱུང་གིས་རུང་ངོ་ཞེས་ཟེར་ལ། འདིར་བཤད་པ་ནི་ཀུན་གཞི་ཁས་ལེན་མི་ལེན་ཅི་ཡིན་ཀྱང་དབུ་སེམས་ཐུན་མོང་བའི་ལུགས་ལྟར་བཀྲལ་བ་ཡིན་ལ། སེམས་ཙམ་རང་གཞུང་ལྟར་ན་ཟབ་མོ་ནང་དོན་ལས། ཐ་མལ་དུས་ཀྱི་ཤེས་པ་ནི། ། ཀུན་གཞི་ཉོན་ཡིད་འདུ་བྱེད་ཀྱི། ། སྔར་བཤད་རྐྱེན་བཞི་ཉེར་སྦྱོར་བས། ། མིག་སོགས་རྣམ་ཤེས་དྲུག་པོ་རྣམས། །
དབང་པོ་དྲུག་དང་འབྲེལ་བྱས་ཏེ། ། གཟུགས་སོགས་ཡུལ་དྲུག་རྣམས་སུ་སྣང༌། ། བདེ་སྡུག་བཏང་སྙོམས་ཚོར་བ་གསུམ། ། ཆགས་དང་ཞེ་སྡང་གཏི་མུག་བསྐྱེད། ། དེ་མ་ཐག་པའི་ཡིད་ཀྱི་ཁྱེར། ། ཀུན་གཞིའི་སྟེང་བཞག་ཡང་འདུ་བྱེད། ། ཞེས་འབྱུང་ངོ༌། ། མཆན། ལ་བཞག་པ་དེ་ཚེ་རབས་ཕྱི་མ་ཕྱི་མ་རྣམས་སུ་རྟེན་འབྲེལ་གྱི་བག་ཆགས་དེ་ཡོངས་སུ་སྨིན་པ་ལས་སེམས་དང་སེམས་བྱུང་ཁམས་གསུམ་པར་གཏོགས་པ་རྒྱུ་རྐྱེན་རང་བདེན་པའི་མཐུ་ལས་གཞན་དབང་དུ་བྱུང་བར་སྣང་བ་སྟེ། དེ་ལྟར་གྱི་སྣང་བ་དེ་ལའང་སྣང་བ་དེ་ལྟར་བཏགས་པ་ལྟར་དོན་དུ་སྣང་བ་ཉིད་དོན་ལ་མ་གྲུབ་པས་ཡོངས་གྲུབ་སྟོང་པ་ཉིད་དོ་ཞེས་པ་ཙམ་ཞིག་ནི།
དབུ་སེམས་ཐུན་མོང་དུའང་ཐ་སྙད་བྱེད་དོ། ། དེའི་ཚེ་སེམས་ཙམ་པས་ནི་གཞན་དབང་ལ་ཀུན་བཏགས་ཀྱི་སྒྲིབ་པ་དང་བཅས་པའི་ཆ་ལ་དམིགས་ན་ནི་ཀུན་ནས་ཉོན་མོངས་པའི་རྟེན་ཡིན་ལ། གཞན་དབང་གཞིར་བྱས་ལ་ཀུན་བརྟགས་དེས་སྟོང་པའི་སྒྲིབ་བྲལ་ཡོངས་གྲུབ་ཀྱི་ཆ་ལ་དམིགས་པ་ནི། རྣམ་བྱང་གི་རྟེན་ཡིན་ཅིང་རྒྱུན་དེའི་ཕྱིར། གཞན་དབང་གཟུང་འཛིན་གྱི་སྣང་ཆ་དེ་ལ་ཕྱི་དོན་སོགས་སུ་མངོན་པར་སྒྲོ་བཏགས་པའི་ཀུན་བཏགས་ཀྱི་ཆ་ནི་ཐམས་ཅད་མཁྱེན་པ་ལ་གེགས་བྱེད་ཀྱི་ཤེས་སྒྲིབ་དང༌། དེ་ལ་བརྟེན་ནས་བདག་ལྟ་སོགས་ནི་ཐར་པ་ལ་སྒྲིབ་པའི་ཉོན་སྒྲིབ་ཡིན་པས། ཀུན་བཏགས་ཀྱི་གཟུང་འཛིན་དེར་སྣང་དང་བཅས་པ་ནི་སྤང་བྱར་འདོད་ལ། ཕྱི་དོན་ལ་སོགས་པར་གཟུང་བ་དང་འཛིན་པ་མ་ཡིན་པའི་གཞན་དབང་གི་ཤེས་པའི་ངོ་བོར་གྱུར་པའི་ཕྱི་རོལ་དོན་དུ་བཟུང་བ་དང་དེ་འཛིན་པའི་རྣམ་པ་དེར་སྣང་དང་བཅས་པ་ནི་སྒྲིབ་གཉིས་གང་ཡང་མིན་པས། ཤེས་བྱ་གཞན་དབང་གི་ཆོས་དེ་ཐམས་ཅད་འཁྲུལ་མེད་ཡོངས་རྫོགས་མཁྱེན་པའི་ཡེ་ཤེས་ནི་བདེ་བར་གཤེགས་པའི་ཇི་སྙེད་མཁྱེན་པའི་ཡེ་ཤེས་དང༌། ཕྱི་རོལ་དོན་དུ་བཏགས་པའི་གཟུང་འཛིན་དེར་སྣང་དང་བཅས་པ་འགའ་ཡང་མ་གཟིགས་པར་སྟོང་ཉིད་ཡོངས་སུ་གྲུབ་པ་ཁོ་ན་གཞལ་བའི་མཁྱེན་པ་ནི་བདེ་བར་གཤེགས་པའི་ཇི་ལྟ་བ་མཁྱེན་པའི་ཡེ་ཤེས་སོ་ཞེས་སེམས་ཙམ་རྣམ་བདེན་པ་ཟེར་ལ།
རྣམ་རྫུན་པ་ནི་ཕྱི་དོན་ལ་ལྟོས་པའི་གཟུང་འཛིན་ཀུན་བཏགས་ཡང་དག་མ་གྲུབ་པར་མ་ཟད། གཞན་དབང་གི་ཤེས་པ་ལའང་འཛིན་རྣམ་ལ་རྒྱང་ཆད་པའི་གཟུང་རྣམ་ཀྱང་མ་གྲུབ་པས་གཟུང་རྣམ་ཤེས་པའི་ངོ་བོར་མི་བདེན། འཛིན་རྣམ་ནི་ཤེས་པ་རང་ལས་གཞན་མིན་པས་གཟུང་ཡུལ་གྱི་རྣམ་པ་ཐམས་ཅད་རྫུན་པར་འདོད་ལ། ལུགས་འདིས་ཇི་སྙེད་མཁྱེན་པས་གཟུང་རྣམ་ཐམས་ཅད་མི་མཁྱེན་ཏེ་མཁྱེན་ན་འཁྲུལ་པ་ཉིད་དུ་འགྱུར་བའི་ཕྱིར་ཞེས་ཟེར་རོ། ། ལུགས་འདི་ལའང་འཛིན་རྣམ་རང་རིག་པ་ཉིད་ལ་ཡུལ་དང་ཡུལ་ཅན་དུ་འཇོག་པ་ཞིག་དང༌། དེ་ལྟར་འཇོག་མི་བཏུབ་སྟེ། རང་གི་རང་གཞལ་བ་དང་བཅས་པར་འགལ་བའི་ཕྱིར། ཡུལ་དང་ཡུལ་ཅན་དང་བྲལ་བའི་རང་རིག་པ་ཉིད་འོད་གསལ་བའོ་ཞེས་ཁྱད་པར་དུ་བྱེད་པ་ནི་རྣམ་རྫུན་དྲི་བཅས་པ་དང་དྲི་མེད་པའོ། ། ཞེས་ཟེར་ལ། དབུ་མ་པ་དག་སེམས་ཙམ་པ་འདོད་པའི་ཀུན་བཏགས་ཀྱི་གཟུང་འཛིན་དེར་སྣང་དང་བཅས་པའི་རྟོག་བཅས་ཀྱི་ཤེས་པའི་སྤྲོས་བཅས་རགས་པ་སྤངས་པས་ཤེས་སྒྲིབ་སྤངས་པའི་ཐམས་ཅད་མཁྱེན་པར་མི་འགྱུར་ཏེ།
ད་དུང་གཞན་དབང་གི་གཟུང་འཛིན་དེར་སྣང་དང་བཅས་པའི་རྟོག་མེད་ཀྱི་ཤེས་པའི་སྤྲོས་མཚན་ཕྲ་བ་གནས་ངན་ལེན་དང་བཅས་པ་སྤང་བར་མ་བྱས་ན་ཆོས་ཐམས་ཅད་ཀྱི་གནས་སྣང་མ་འཁྲུལ་བར་ག་ལ་མཁྱེན་པར་འགྱུར་བའི་ཕྱིར་དང༌། ཁྱད་པར་རིག་བྱ་རིག་བྱེད་དང་བྲལ་བའི་རང་རིག་ཡེ་ཤེས་ཉིད་ཀྱིས་དངོས་པོར་ལྟ་བར་སོང་བས། དངོས་འཛིན་རགས་པ་ཙམ་ཡང་སེལ་བར་མི་ནུས་ན་ལུགས་དེ་ལ་ཐར་པ་ཞི་བ་དམ་པའི་སྒོ་མཆོག་ཏུ་གྱུར་པ་ག་ལ་ཡོད་པས། སྒོ་མཆོག་ཏུ་གྱུར་པ་ནི་དབུ་མའི་རིང་ལུགས་འདི་ཁོ་ན་ཉིད་དུ་བས་སོ་ཞེས་འཆད་དོ། །
འོ་ན་ལུགས་འདིར་འཁོར་བའི་རྒྱུ་འབྲས་ཀྱི་ཆོས་ཐམས་ཅད་ཀྱང་རྟོག་བཏགས་ཡིན་པ་དེ་ལྟ་ན་མི་གནས་པའི་རྒྱུ་འབྲས་ཀྱི་ཆོས་ཐམས་ཅད་ཀྱང་རྟོག་བཏགས་སུ་ཐལ་ལོ་སྙམ་ན། དེ་དེ་བཞིན་ནོ། ། འོ་ན་མྱང་འདས་ལའང་ཡིད་བརྟན་དུ་མི་རུང་ངོ་ཞེ་ན། ཁོ་བོ་རྟོག་པས་ལྟོས་ཏེ་བཞག་པའི་རྟེན་འབྱུང་ལ་མྱང་འདས་སུ་བཞག་པ་ཉིད་ཀྱི་ཕྱིར་རྟག་ཆད་ཀྱི་མཐའ་ལས་གྲོལ་བའི་མྱང་འདས་ལ་ཡིད་བརྟན་དུ་རུང་ལ། ཁྱེད་ལྟར་མྱང་འདས་དངོས་པོར་འདོད་པ་ལྟར་ན་རྟག་པར་འགྱུར་བས་ཐོབ་མི་ནུས་པ་དང༌། མྱང་འདས་དངོས་པོ་ལས་བཟློག་པར་འདོད་ན་ཆད་པར་འགྱུར་བས་ཐོབ་བྱར་མེད་པས་མྱང་འདས་ལ་ཡིད་བརྟན་མི་རུང་བ་དེ་ཁྱེད་ཅག་གི་མྱང་འདས་དེ་ལས་ཡིན་གྱི་ཁོ་བོ་ཅག་གི་མྱང་འདས་དེ་ལ་ནི་མ་ཡིན་ནོ། །
འོ་ན་མི་གནས་པའི་མྱང་འདས་བདེ་བར་གཤེགས་པ་དེ་རྟོག་བཏགས་ཀྱི་རྒྱུ་ཅན་ཡིན་ན། དེའི་རྒྱུར་ངེས་དོན་གྱི་མདོ་རྣམས་ལ་བདེ་གཤེགས་སྙིང་པོ་བཤད་པ་དེ་དོན་མེད་པར་འགྱུར་རོ་ཞེ་ན། དཔལ་ལྡན་ཟླ་བའི་ཞབས་ཀྱི་ངེས་དོན་གྱི་མདོར་བཤད་པའི་བདེ་གཤེགས་སྙིང་པོ་སངས་རྒྱས་ཀྱི་རྒྱུ་ཅན་བཤད་པ་དེ་ནི་དོན་མེད་པ་མ་ཡིན་ཏེ། གང་མྱང་འདས་ལ་ལྟོས་ཏེ་བཏགས་པའི་འཁོར་བ་འཐད་པ་དེ་བཞིན་དུ་གང་འཁོར་བར་འགྲུབ་པའི་རྒྱུ་ལས་ལྟོས་ཏེ་བཏགས་པའི་མྱང་འདས་འགྲུབ་པའི་རྒྱུའང་འཐད་ལ། རྒྱུ་དེ་ཉིད་ལ་སངས་རྒྱས་ཀྱི་རྒྱུ་བདེ་གཤེགས་སྙིང་པོར་བརྗོད་པ་ལ་འགལ་བ་ཅི་ཡང་མེད་པའི་ཕྱིར། བཅོམ་ལྡན་འདས་ཀྱིས་འཁོར་འདས་ཀྱི་རྒྱུ་འབྲས་རྣམ་འཇོག་གི་སྐབས་སུ། ཡོད་པའི་ཟླས་དྲངས་མེད་པ་སྟེ། ། ཞེས་སོགས་འབྱུང་ལ། ཁྱད་པར་རྒྱལ་བའི་ཡུམ་གྱི་སངས་རྒྱས་ཀྱི་རྒྱུའམ་རིགས་ཆད་པའི་མདོར། བྱང་ཆུབ་སེམས་དཔའི་ཚིག་དོན་ནི་ཚིག་གི་དོན་མེད་པའོ། །
ཞེས་འབྱུང་བས། སངས་རྒྱས་དང་བྱང་སེམས་ཀྱི་རྒྱུ་བདེར་གཤེགས་སྙིང་པོ་ཞེས་བཏགས་པའི་དོན་རྫས་སུ་མེད་ཀྱང་བཏགས་པའི་ངོར་ཡོད་དེ་ཞེས་འབྱུང་བ་ལ་དགོངས་པ་ཉིད་ཀྱི་ཕྱིར་རོ། ། འོ་ན་སྔགས་ཀྱི་ཐེག་པར་བཤད་པའི་རྒྱུ་ལྷན་ཅིག་སྐྱེས་པ་དང་པོའི་སངས་རྒྱས་རྒྱུ་མེད་པའི་མིང་ཅན་ལའང་སངས་རྒྱས་ཀྱི་རྒྱུར་བཞག་པའང་དེ་དང་འདྲའམ་སྙམ་ན། དེར་བཏགས་ནས་འཇོག་པ་སངས་རྒྱས་ཀྱི་རྒྱུར་སོང་ཚུལ་དེ་དང་འདྲའང་དེ་ལྟར་བཏགས་པའི་གདགས་གཞིའི་ཆོས་ནི་རྫས་སུ་མ་གྲུབ་པར་བཏགས་ཆོས་ཉིད་དུ་གྱུར་པའི་གདགས་གཞིར་མཐུན་ཡང༌། བཏགས་ཆོས་ཉིད་དུ་གྱུར་པའི་གདགས་གཞི་དེའང་མདོར་མ་གྲགས་པའི་སངས་རྒྱས་ཀྱི་རྒྱུའི་ཆོས་ཁྱད་པར་བ་ཞིག་ལ་ངོས་འཛིན་པ་ཡིན་པས། ཞིབ་པར་འཕགས་སྐོར་གྱི་སྔགས་ཀྱི་རབ་ཏུ་བྱེད་པ་ཆེན་པོ་རྣམས་སུ་གསལ་ལོ། ། འོ་ན་སངས་རྒྱས་ཀྱི་རྒྱུ་བདེ་གཤེགས་སྙིང་པོ་ཡང་ཀུན་ཏུ་བཏགས་པའི་བཏགས་ཆོས་ཙམ་ལས་གྲུབ་པར་མེད་ན། དེས་བསྒྲུབས་པའི་ཆོས་ཀྱི་སྐུ་སོགས་བདེ་བར་གཤེགས་པས་བཏགས་ཆོས་ཙམ་ལས་རྫས་གྲུབ་མེད་པར་འགྱུར་རོ་ཞེ་ན། དེ་དེ་བཞིན་ཏེ་ཁྱོད་ཀྱིས་གསུངས་པ་ལ་མངོན་པར་བསྟོད་དེ། སློབ་དཔོན་ཆེན་པོ་འདིའི་མཐར་ཐུག་དགོངས་པ་ནི་དག་པ་གཉིས་ལྡན་གྱི་སྤྲོས་པ་ཉེ་བར་ཞི་བ་ཙམ་ལ་གདགས་གཞིར་བྱས་ནས་ཆོས་སྐུ་ཞེས་བླ་དྭགས་སུ་བརྗོད་པའི་བཏགས་ཆོས་ལས་ཆོས་ཀྱི་སྐུ་ཞེས་བརྗོད་པ་ཙམ་དུ་བས་པ་ལས་རྫས་སུ་གྲུབ་པ་ནི་འགར་ཡང་ཡོད་པ་མ་ཡིན་པའི་ཕྱིར་ཏེ།
འཇུག་པ་རང་འགྲེལ་ལས། ཆོས་ཀྱི་སྐུ་འདི་ནི་དེ་ཚེ་སྐྱེ་བ་མེད་ཅིང་འགག་པ་མེད་པ་སྟེ། འདི་ཉིད་ཀྱི་དབང་དུ་མཛད་ནས། འཇམ་དཔལ་སྐྱེ་བ་མེད་ཅིང་འགག་པ་མེད་པ་ཞེས་བྱ་བ་ནི་དེ་བཞིན་གཤེགས་པའི་ཚིག་བླ་དྭགས་སོ་ཞེས་འབྱུང་བའི་ཕྱིར། བླ་བཏགས་ཀྱི་དོན་ནི། གདགས་གཞི་སྐྱེས་བུ་སྣ་ཉག་ལ་བཏགས་ཆོས་བླ་དྭགས་སུ་སེང་གེར་བཏགས་པའི་བཏགས་ཆོས་སེང་གེ་དེ་བཏགས་པ་ཙམ་ལས་གདགས་གཞིའི་སྟེང་དུ་སེང་གེ་རྫས་སུ་མ་གྲུབ་པ་བཞིན། སངས་རྒྱས་ཆོས་ཀྱི་སྐུའང་བཏགས་ཆོས་ཙམ་ལས་གཞན་དུ་འཇོག་མི་ཤེས་པར་གྲུབ་བོ། ། གནད་འདི་ལྟ་བུའི་བྱང་ཆུབ་ཡང་དག་པར་བརྙེས་ནས། དཔལ་སྒམ་པོ་པ་ཆེན་པོས། ཆོས་ཀྱི་སྐུའང་རྣམ་པར་རྟོག་པ་ཙམ་ཞེས་པ་ལ་བརྟེན་ནས་རྣམ་རྟོག་ཆོས་སྐུར་གྲགས་པའི་ཆོས་སྐད་ཟབ་ཅིང་རྒྱ་ཆེ་བར་བྱུང་ངོ་ཞེས་བྱ་བ་འདི་ནི་ཁོ་བོའི་ཕ་རས་པ་ཆེན་པོས་རྣམ་རྟོག་ཆོས་སྐུར་གསུངས་པའི་ཕྱོགས་ གསུངས་པའི་ཕྱོགས་གཅིག་ཞེས་པ་ནི་རྣམ་རྟོག་ཆོས་སྐུར་གསུངས་པའི་དགོངས་གཞི་ཆེས་མང་བས་འདི་ལས་གཞན་ཡང་རྣམ་རྟོག་ཆོས་སྐུར་འཇོག་པའི་འཇོག་བྱེད་མི་འདྲ་བ་མདོ་རྒྱུད་ཆེན་པོ་དག་ཏུ་ཡོད་དོ་ཞེས་པའོ། །
མཆན། གཅིག་ནི་འདིར་ཡང་གནས་ཞེས་གསུངས་ལ། དེས་ན་རྗེ་བཙུན་སྒམ་པོ་པ་ཉིད་ཀྱི་མགུར་ལས། ལྷན་ཅིག་སྐྱེས་པའི་རྣམ་ཤེས་འདི། ། ཡེ་ཤེས་ཡིན་པར་ཙིར་གྱིས་བཟུང༌། ། ངེས་ཤེས་སྐྱེས་ན་དེ་ཉིད་མཐོང༌། ། སེམས་ལས་བྱུང་བའི་རྣམ་རྟོག་འདི། ། དོན་དམ་ཡིན་པར་ཙིར་གྱིས་བཟུང༌། ། ཉམས་སུ་མྱོང་ན་སྙིང་པོ་མཐོང༌། ། བཏགས་པའི་བག་ཆགས་སྣང་གྲགས་འདི། །
ཆོས་སྐུ་ཡིན་པ་ཙིར་གྱིས་བཟུང༌། ། རྟོག་པ་ཐོབ་ན་བདེན་པ་མཐོང༌། ། ཞེས་འབྱུང་བའི་བཏགས་པའི་ཞེས་སོགས་ཚིག་རྐང་གསུམ་ནི་སྒྲ་ཇི་བཞིན་པའི་ངེས་དོན་ཡིན་ལ། ཚིག་ལྷག་མ་དག་ལ་སྒྲ་ཇི་བཞིན་པ་ཡིན་མིན་གྱི་དྲང་ངེས་ཀྱི་བཤད་པ་མཐའ་ཡས་པར་ཡོད་དོ། ། དེ་ཡང་བཏགས་པའི་བག་ཆགས་ཞེས་པ་ནི་བློས་བརྗོད་པ་དང༌། བཏགས་པ་དེ་དང་དེར་ཞེན་པ་ཡིན་ལ། སྣང་གྲགས་འདི་ཞེས་པ་ནི་སྒྲས་བརྗོད་དང་བཏགས་ངོའི་ཆོས་ཀྱི་ཆ་ཉིད་ལ་དགོངས་སོ། ། དོན་འདི་ཉིད་གསལ་བའི་ཆེད་དུ་བརྗོད་ན། རྗེ་བཙུན་ཆེན་པོ་མི་ལ་རས་པས། ཇོ་མོ་བཀྲ་ཤིས་ཚེ་རིང་མ་ལ་གདམས་པར།
ཡང་དག་པར་འཁོར་འདས་ཐམས་ཅད་མ་གྲུབ་པར་གསུངས་པའི་མཐར་འོ་ན་སངས་རྒྱས་དང་སེམས་ཅན་སྣང་ངོ་ན་ཇི་ལྟར་འཇོག་ཅེ་ན། བཏགས་ངོ་ནས་འཇོག་ཅེས་བསྟན་ཏེ། དེ་ཕྱིར་མྱ་ངན་འདས་པ་མེད། ། མིང་དང་ཚིག་གིས་བཏགས་པ་ཙམ། ། ཁམས་གསུམ་རྟེན་དང་གཡོ་བར་བཅས། ། ཞེས་དང༌། ཀུན་རྫོབ་བདེན་པའི་དབང་དུ་ནི། ། འཁོར་བ་དང་ནི་མྱ་ངན་འདས། ། ཐམས་ཅད་ཡོད་ཅེས་ཐུབ་པས་གསུངས། ། ཞེས་སོགས་ལེགས་པར་བཤད་དེ།
མདོར་ན་དོན་འདི་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དབྱངས་གཅིག་མགྲིན་གཅིག་གིས་གསུངས་དབྱངས་ཡན་ལག་རྒྱ་མཚོ་གསུངས་ཀྱང་རྟོག་གེས་བཏགས་པའི་དངོས་པོ་རང་རྒྱུད་པར་ལྟ་བ་སྙིང་མིག་སྒྲིན་པོར་གྱུར་པ་ལ་ནི་ཡིད་དང་རྣ་བའི་དབང་པོ་ཉམས་པ་ཐམས་ཅད་ཀྱིས་ཆེར་ཉམས་པས་ཉན་ཤེས་བསྐྱེད་པའི་ཐབས་དང་བྲལ་བ་ཁོ་ནར་མ་གྱུར་གྲང༌། དེས་ན་ལུགས་འདིར་བདེན་གཉིས་ཀྱི་ཆོས་ཀྱིས་ཆས་བསྡུས་ཀྱི་རང་གི་རང་བཞིན་དུ་གྲུབ་པའི་ཡོད་མེད་ལ་སོགས་པའི་སྤྲོས་མཚན་མཐའ་དག་འགོག་པ་ཡིན་གྱི། རྟེན་འབྱུང་གི་འཁོར་འདས་ཀྱི་དོན་གཉེར་སོ་སོ་བ་དག་གི་བླང་དོར་དུ་བྱ་བའི་སྒྱུ་མ་དང་མིག་འཕྲུལ་ལྟ་བུའི་ཆོས་ཀྱི་ཡོད་མེད་ལ་སོགས་པའི་རྣམ་བཞག་ནི་ཐ་སྙད་སྨྲ་ངོར་འགོག་པ་མ་ཡིན་པ་ལ། ཤཱཀྱ་མཆོག་ལྡན་ཆེན་པོས་ནི། ལུགས་འདི་པ་ལྟར་སྨྲ་བའི་དབང་དུ་བྱས་ནས། ཀུན་རྫོབ་ཀྱི་ཆོས་ཐམས་ཅད་འཁྲུལ་པའི་ཕྱིར། གཏན་མེད་དོ། ། དེ་ལྟ་ན་སྣང་བ་ཡང་མི་རིགས་པས་རི་བོང་གི་རྭ་དང་འདྲའོ་ཞེ་ན་མི་འདྲ་སྟེ། རི་རྭ་སྣང་བ་ལ་དེར་སྣང་གི་འཁྲུལ་རྒྱུ་མ་ཚོགས་པའི་ཕྱིར་ཡོད་ན་དོན་དམ་བདེན་པ་ཡིན་དགོས་ལ། དོན་གྱི་སངས་རྒྱས་གོ་ཆོད་པ་ཡིན་ངོ་ཤེས་དེའང་དོན་དམ་བདེན་པ་ཡེ་ཤེས་ཀྱི་བདག་ཉིད་ཅན་ལ་བྱེད་དགོས་སོ་ཞེས་ཟེར་རོ། །
དེ་ལྟར་ན་ཤེས་པ་དང་དེ་རྒྱུད་ལྡན་གྱི་གང་ཟག་གཅིག་པར་ཁས་བླངས་པས་སངས་རྒྱས་ཀྱི་ཐུགས་ཀྱང་ཐ་སྙད་ཀྱི་ངོར་གང་ཟག་བཏགས་ཡོད་བཞིན་དོན་ལ་ཐ་སྙད་དུ་བླང་དོར་གྱི་དོན་བྱེད་པ་ཅན་དུ་མི་རུང་བར་འགྱུར་ལ། ཡེ་ཤེས་ཀྱང་ལུགས་འདི་པས་བདེན་གཉིས་ཀྱི་ཟླས་ཕྱེ་བའི་དོན་དམ་བདེན་པར་མི་འཇོག་ན། དོན་དམ་པའི་ཡོད་པའི་མཚན་གཞིར་གཉིས་མེད་ཀྱི་ཡེ་ཤེས་འཇོག་པའང་ཇི་ལྟར་འབྲེལ། ཀུན་རྫོབ་ཀྱི་ཆོས་ཐམས་ཅད་འཁྲུལ་ན་ཤཱཀྱ་བ་རང་གི་ཐོབ་བྱའི་གཞན་དོན་ཀུན་རྫོབ་པའི་སྐུ་དེའང་འཁྲུལ་པར་ཁས་ལེན་ནམ། དེ་ལྟ་ན་རང་གི་ཐོབ་བྱའི་སངས་རྒྱས་དེ་མ་རིག་པ་འཁྲུལ་པའི་གཉིད་ཐམས་ཅད་སངས་པས་ཁྱད་པར་དུ་བྱས་པར་མི་འདོད་དམ། ཆོས་དེ་འཁྲུལ་ཆོས་ཡིན་ན་ཆོས་དེ་གཏན་མེད་ཀྱིས་ཁྱབ་ན་འཇིག་རྟེན་ན་རབ་རིབ་ཀྱི་ནད་ཀྱིས་མིག་ཤེས་ཉམས་པ་ཡང་གཏན་མེད་པར་འགྱུར་ཏེ། སྐྲ་ཤད་ཀྱི་འཁྲུལ་ཆོས་དེ་འཁྲུལ་པ་ཉིད་ཀྱི་ཕྱིར་གཏན་མེད་པས་མིག་ཤེས་ཉམས་པར་བྱེད་མི་སྲིད་པ་ཉིད་ཀྱི་ཕྱིར། ཡང་ཀུན་རྫོབ་གཏན་མེད་སྣང་བའི་འཁྲུལ་རྒྱུ་དེ་བདེན་པ་གཉིས་གང་ཡང་རུང་བ་ཞིག་གམ། ཡང་ན་བདེན་པ་གསུམ་པ་ཞིག་ཡིན། དོན་དམ་བདེན་པའོ་ཞེ་ན།
འོ་ན་དེ་འཁྲུལ་པ་ཐམས་ཅད་དང་བྲལ་བའི་རྣམ་བྱང་གི་དམིགས་པར་བཤད་པ་དང་འགལ། ཀུན་རྫོབ་བདེན་པའོ་ཞེ་ན། འོ་ན་ཀུན་རྫོབ་གཏན་མེད་མ་ཡིན་ཏེ། དེ་བསྐྱེད་པའི་འཁྲུལ་རྒྱུ་དེ་ཀུན་ཀུན་རྫོབ་བདེན་པ་ཡིན་ཅིང༌། དེས་དེ་བསྐྱེད་པ་ལ་རྒྱུའི་ངོ་བོར་གཞི་གྲུབ་པའི་ཕྱིར། རྒྱུ་ཡིན་ཀྱང་རྒྱུའི་ངོ་བོར་གཞི་མ་གྲུབ་བོ་ཞེ་ན། ཁྱོད་གཞི་མ་གྲུབ་ན་ཁྱོད་རྒྱུར་གྲུབ་པ་ནི་དཔྱོད་ལྡན་སུ་ཞིག་ལ་དྭོགས། བདེན་པ་གསུམ་པའོ་ཞེ་ན། མདོ་ལས། བདེན་པ་གསུམ་པ་ནམ་ཡང་ཡོད་མིན་ཏེ། །
ཞེས་འབྱུང་བས་ཇི་ལྟར་རུང༌། ཡང་ཤཱཀྱ་པས། མདོ་སྔགས་ཀྱི་ངེས་དོན་མཐར་ཐུག་ནི་སེམས་ཅན་རྨོངས་པ་དག་གིས་ཀུན་རྫོབ་ཀྱི་ཆོས་འདི་མེད་པ་ལ་ཡོད་པར་འཛིན་ལ། འདིས་སེམས་ཅན་ཐམས་ཅད་འཁོར་བ་ན་འཁྱམས་བྱེད་ཀྱི་རྩ་བ་ཡིན་ཅིང༌། འདི་རྣལ་འབྱོར་པས་གཏན་མེད་པར་རྟོགས་པ་ན་མངོན་པར་རྫོགས་པར་སངས་རྒྱས་པ་ཡིན་ནོ་ཞེས་ཟེར་རོ། ། ལུགས་འདི་ལ་དེང་སང་བཀའ་བརྒྱུད་པར་གྲགས་པ་ཐམས་ཅད་ཀྱང་ཆེས་ཕྲ་ཟབ་ཀྱི་ངེས་དོན་དུ་སྨྲའོ། ། དེ་ལྟ་ན། རྣལ་འབྱོར་པ་གང་གིས་ཀུན་རྫོབ་བདེན་པ་ཐམས་ཅད་ རིགས་པའི་རྣམ་གྲངས་གཞན་ཡང༌། རྣལ་འབྱོར་པ་ལ་ཀུན་རྫོབ་བདེན་པ་གཏན་མེད་པར་རྟོགས་སུ་གཞུག་པའི་ཐབས་མེད་པར་ཐལ། ཁྱེད་དོན་དམ་བདེན་པ་ནི་ཀུན་རྫོབ་གཏན་མེད་ཀྱི་སྤྲོས་བྲལ་ལ་འདོད་པ་གང་ཞིག །
དོན་དམ་བདེན་པ་ནི་ཀུན་རྫོབ་བདེན་པ་ལ་བརྟེན་ནས་རྟོགས་དགོས་པ་ལས། ཀུན་རྫོབ་བདེན་པ་གཏན་མེད་པའི་ཕྱིར། རྟགས་བར་པ་གྲུབ་སྟེ། ཇི་སྐད་དུ། ཀུན་རྫོབ་ལ་ནི་མ་རྟེན་པར། ། དམ་པའི་དོན་ནི་རྟོགས་མི་འགྱུར། ། ཞེས་འབྱུང་བའི་ཕྱིར། ཡང་རྣལ་འབྱོར་པ་ལ་ཀུན་རྫོབ་བདེན་པ་གཏན་མེད་དུ་རྟོགས་པར་བྱར་མེད་པར་ཐལ། དེ་རྟོགས་བྱེད་ཀྱི་ཐབས་ཤེས་བྱ་ལ་མེད་པའི་ཕྱིར་ཏེ། ཤེས་བྱ་ལ་བདེན་པ་གཉིས་སུ་ངེས་པ་ལས་བདེན་གཉིས་གང་ཡང་དེ་རྟོགས་བྱེད་དུ་མི་རུང་བའི་ཕྱིར་ཏེ།
དོན་དམ་བདེན་པ་ནི་དེ་ལྟར་རྟོགས་སུ་གཞུག་པའི་བྱ་བ་དང་བྲལ་བ་ཡིན་ཅིང༌། ཀུན་རྫོབ་བདེན་པ་ནི་གཏན་མེད་པ་ཉིད་ཀྱི་ཕྱིར། ། མཆན། གཏན་མེད་དུ་རྟོགས་པའི་སྒོ་ནས་རྫོགས་སངས་རྒྱས་མི་སྲིད་པ་ཐལ། དེས་དེ་ལྟར་རྟོག་པ་ན་ཀུན་རྫོབ་བདེན་པའི་བློས་ཀྱང་དེ་ལྟར་རྟོགས་མི་རིགས་ཤིང་དོན་དམ་བདེན་པའི་བློས་ཀྱང་དེ་ལྟར་རྟོགས་མི་རིགས་པའི་ཕྱིར། རྟགས་ཕྱི་མ་གྲུབ་སྟེ་ཐལ་འགྱུར་བའི་ལུགས་ལ། དོན་དམ་བདེན་པའི་བློ་ཞེས་མ་མཐོང་བ་ལ་མཐོང་བར་མིང་བཏགས་པ་ལྟར། དེ་བློར་བརྗོད་ཀྱང་བློར་མི་རུང་བར་བློ་འདས་ཉིད་དུ་བཞེད་ལ། ཁྱེད་རང་ཡང་དེ་ལྟར་འདོད་གིན་གདའ་བ་ཉིད་ཀྱི་ཕྱིར། རྟགས་དང་པོ་མ་གྲུབ་ན།
ཀུན་རྫོབ་བདེན་པ་ཐམས་ཅད་གཏན་མེད་དུ་རྟོགས་མི་རུང་ཞིང་རྟོགས་མི་སྲིད་པར་ཐལ། ཀུན་རྫོབ་བདེན་པ་གཞན་གཏན་མེད་དུ་རྟོགས་ཀྱང་དེ་རྟོགས་བྱེད་ཀྱི་ཀུན་རྫོབ་བདེན་པའི་བློ་གཏན་མེད་མ་ཡིན་པས་དེ་དེ་ལྟར་རྟོགས་པ་མ་ཡིན་པའི་ཕྱིར། མ་གྲུབ་ན་ཀུན་རྫོབ་བདེན་པ་གཏན་མེད་དུ་རྟོགས་བྱེད་ཀྱི་ཀུན་རྫོབ་བདེན་པའི་བློ་ཆོས་ཅན། ཁྱེད་ཀྱི་ཀུན་རྫོབ་བདེན་པ་གཞན་གཏན་མེད་དུ་རྟོགས་བྱེད་དུ་མ་གྲུབ་པར་ཐལ། ཁྱོད་གཏན་གཞི་གྲུབ་ཏུ་མེད་པ་མ་ཡིན་པའི་ཕྱིར། རྟགས་ཁས་བླངས། ཁྱབ་པ་ཚད་མས་གྲུབ། ཁྱོད་ལྟར་ན་རྣལ་འབྱོར་པ་ཐར་པ་དོན་དུ་གཉེར་ནས་ལམ་ལ་འབད་ཀྱང་གཏན་འཚང་མི་རྒྱ་བར་ཐལ། སངས་རྒྱས་པ་ལ་ནི་ཀུན་རྫོབ་བདེན་པ་གཏན་མེད་དུ་རྟོགས་དགོས་པ་ལས། ཀུན་རྫོབ་གཏན་མེད་དུ་རྟོགས་བྱེད་ཀྱི་ཐབས་མེད་པའི་ཕྱིར།
ཡང་མ་གྲུབ་སྟེ། ཀུན་རྫོབ་གཏན་མེད་དེ་བདེན་གཉིས་ཀྱི་བློ་གང་ཡང་རྟོགས་བྱེད་ཀྱི་ཐབས་སུ་མི་རུང་མོད། དེ་ལྟ་ནའང་རྟོགས་བྱེད་མེད་པ་མ་ཡིན་ཏེ། རང་བབས་ལྷུག་པ་ཆེན་པོར་བཞག་པ་ནི་དེ་རྟོགས་བྱེད་ཡིན་པས་དེའི་ངང་ལ་མ་བཅོས་པར་སྐྱོང་བ་ཉིད་ཀྱིས་རྩོལ་མེད་ལྷུན་གྱིས་གྲུབ་པར་རང་ས་རང་སར་གྲོལ་བ་ཡིན་ནོ་ཞེ་ན། འོ་ན་སེམས་ཅན་ཐམས་ཅད་འབད་མེད་དུ་གྲོལ་བར་ཡང་འགྱུར་ལ། དེང་སང་གི་ཕྱག་རྫོགས་དབུ་མ་པ་ཕལ་ཆེ་བའི་ལྟ་སྒོམ་ཡང་ཚུལ་འདིར་སྣང་བས་འདི་ལྟ་བུ་ལ་ལྟ་སྒོམ་དུ་བྱེད་པ་ཐམས་ཅད་སྐལ་བ་བཟང་བར་ཡང་འགྱུར་ན་ཆེས་ལེགས་མོད། ཞེས་བློ་བདེ་བར་ནི་མི་གདའོ། ། ཡང་ཤཱཀྱ་པས་ཁོ་བོ་ཅག་ཀུན་རྫོབ་གཏན་མེད་དུ་སྨྲ་བ་འདི་ནི་ཐལ་འགྱུར་བ་ཡང་དག་པ་ཉིད་ཀྱི་བཞེད་པ་ཡིན་ཏེ། དེས་ཀུན་རྫོབ་བདེན་པ་རང་གི་ཆོས་ཉིད་དམ་རང་བཞིན་གྱིས་མ་གྲུབ་པར་བཞེད་པའི་ཕྱིར་ཞེས་ཟེར་བ་ནི་ལུགས་འདི་ལ་འགལ་ཁྱབ་བླ་ན་མེད་པར་བཅོས་པར་གོ་སྟེ། ལུགས་འདིར་རྟགས་དེ་ཉིད་ཀྱིས་ཐ་སྙད་དུ་ཀུན་རྫོབ་ཀྱི་གྲགས་པའི་ཡོད་མེད་སོགས་རྣམ་བཞག་ཐམས་ཅད་རུང་བས་དེ་མི་འགོག་ལ་ཐ་སྙད་དུའང་གཏན་ཡོད་པའི་ངོ་བོ་དང་རང་བཞིན་དང་གཏན་མེད་པའི་ངོ་བོའི་རང་བཞིན་སོགས་འགོག་པར་བྱེད་པ་ཡིན་ལ།
ཁྱེད་ཅག་གིས་དེ་ལས་བཟློག་སྟེ་སྨྲས་སྣང་བའི་ཕྱིར། དེ་སྐད་དུ་ཚིག་གསལ་ལས། དབུ་མ་པ་ནི་མེད་པ་པ་དང་ཁྱད་པར་མེད་པ་ཡིན་ཏེ། གང་གི་ཕྱིར་དགེ་བ་དང་མི་དགེ་བའི་ལས་དང༌། བྱེད་པ་པོ་དང་འབྲས་བུ་དང་འཇིག་རྟེན་ཐམས་ཅད་རང་བཞིན་གྱིས་སྟོང་པར་སྨྲ་བ་ཡིན་ལ། མེད་པ་པ་དག་ཀྱང་དེ་དག་མེད་དོ་ཞེས་སྨྲ་བར་བྱེད་པའི་ཕྱིར། དབུ་མ་པ་ནི་མེད་པ་པ་དང་ཁྱད་པར་མེད་དོ་ཞེས་རྒོལ་བར་བྱེད་དོ། ། དེ་ལྟར་ནི་མ་ཡིན་ཏེ་དབུ་མ་པ་དག་ནི་རྟེན་ཅིང་འབྲེལ་བར་འབྱུང་བ་སྨྲ་བ་ཡིན་ལ། རྟེན་ཅིང་འབྲེལ་བར་འབྱུང་བའི་ཕྱིར་འཇིག་རྟེན་འདི་དང་འཇིག་རྟེན་ཕ་རོལ་ལ་སོགས་པ་ཐམས་ཅད་རང་བཞིན་མེད་པར་སྨྲ་བར་བཞེད་དོ། ། མེད་པ་པ་དག་གིས་ནི་དེ་ལྟར་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར།
རང་བཞིན་གྱིས་སྟོང་པ་ཉིད་ཀྱི་སྒོ་ནས། འཇིག་རྟེན་ཕ་རོལ་ལ་སོགས་པ་དངོས་པོ་མེད་པར་རྟོགས་པ་མ་ཡིན་ཏེ། འོ་ན་ཅི་ཞེ་ན། འཇིག་རྟེན་འདིའི་དངོས་པོའི་རྣམ་པ་རང་བཞིན་གྱིས་དམིགས་ནས། དེ་འཇིག་རྟེན་ཕ་རོལ་ནས་འདིར་འོང་བ་དང༌། འཇིག་རྟེན་འདི་ནས་ཕ་རོལ་དུ་འགྲོ་བར་མ་མཐོང་ནས། འཇིག་རྟེན་འདིར་དམིགས་པའི་དངོས་པོ་འདྲ་བའི་དངོས་པོ་གཞན་ལ་སྐུར་པ་འདེབས་པར་བྱེད་པ་ཡིན་ནོ། ། གལ་ཏེ་དེ་ལྟ་ནའང་དེ་དག་གིས་དངོས་པོའི་རང་གི་ངོ་བོ་ཡོད་པ་མིན་པ་ཉིད་ལ་མེད་པ་ཉིད་དུ་རྟོགས་པའི་ཕྱིར། རེ་ཞིག་ལྟ་བ་འདིའི་སྒོ་ནས་མཚུངས་པར་ཡོད་དོ་ཞེ་ན། མིན་ཏེ།
དབུ་མ་པ་དག་གིས་ཀུན་རྫོབ་ཏུ་ཡོད་པར་ཁས་བླངས་པའི་ཕྱིར་ལ། དེ་དག་གིས་ཁས་མ་བླངས་པའི་ཕྱིར་མི་མཚུངས་པ་ཉིད་དོ། ། ཞེས་ལེགས་པར་བཤད་ན་དེ་དག་ཆེན་པོ་ཁྱེད་ཅག་གིས་ཀྱང་གཟིགས་པ་ཉིད་ཀྱིས་ཚུལ་དེ་ལ་ཀྱོག་པོ་ཁོ་ནར་སྨྲ་བ་འདི་སུ་ཞིག་ལ་སྙིང་ནད་དུ་བྱེད། ཡང་གངས་ཅན་འདིར། གཟུགས་སོགས་ཀུན་རྫོབ་ཀྱི་ཆོས་ཐམས་ཅད་ཡང་དག་པར་མ་གྲུབ་པའི་སྟོང་ཆ་དེ་ནི་དོན་དམ་བདེན་པ་ཡིན་ལ། དེའི་ངོ་བོ་ཡོད་པ་དང་མེད་པ་དང་གཉིས་ཀ་དང་གཉིས་མིན་སོགས་ཀྱི་སྟོང་པ་ཉིད་ཀྱིས་ན་བདེན་གཉིས་ཀྱི་རྣམ་གཞག་ཐ་སྙད་དུ་རྟོགས་པ་དེའི་ཚེ་ནའང༌། དོན་དམ་བདེན་པ་ཡོད་མེད་ལ་སོགས་པའི་སྒྲ་རྟོག་གིས་བརྗོད་པ་ཙམ་དུ་ཡང་མི་བྱ་བར་བདེན་གཉིས་ཀྱི་དེ་ཁོ་ན་ཉིད་ལ་འཇུག་པ་ན། ཡིད་ལ་མི་བྱ་བར་ཅི་ཡང་མི་བསམ་པ་ཐ་མལ་གྱི་ཤེས་པ་རྟོག་པ་དང་རྟོག་མེད་གང་ཡིན་ཀྱང་རུང་བ་ལ་མཉམ་པར་བཞག་པ་ཉིད་ཀྱི་གྲུབ་པས། རྟོག་པ་སྒོམ་དུ་མ་ཤར་ན། ། མི་རྟོག་སྒོམ་དུ་ག་ལ་ལང༌། །
ཞེས་པའང་འདིའི་གནད་ཀྱིས་སོ་ཞེས་ཟེར་བ་ཡོད་མེད་མཉམ་བཞག་ཅེས་པ་ཞི་ལྷག་གི་རྣལ་འབྱོར་གྱིས་ཁ་ནང་དུ་མཉམ་པར་བཞག་པ་ལ་གསུང་རབ་ནས་བརྗོད་ཀྱི། ཀྱེ་མ་ཁ་ཕྱི་ལྟའི་རྣམ་གཡེང་གི་བློ་ལ་མཉམ་བཞག་ཏུ་བརྗོད་པ་ཅི་སྐྱེས་བུ་ཁྱོད་ཡིད་གདོན་ཆེན་པོས་བསླད་པའམ་བདུད་ཀྱི་རིས་སློབ་དཔོན་གྱི་བྱད་གཟུགས་ཅན་གང་ཡང་རུང་བ་དག་གིས་བསླུས་པར་གོར་མ་ཆག་གོ །
ཡང་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དོན་དམ་བདེན་པ་དེ་ཐོས་བསམ་སྒོམ་པས་ཐ་སྙད་དུའང་བསམ་བརྗོད་ཀྱི་ཡུལ་མ་ཡིན་ནོ་ཞེས་པ་ནི་དོན་དམ་བདེན་པ་ལ་བརྟེན་པའི་སྐུར་འདེབས་ཀྱི་ལོག་ལྟ་ཆེས་ཆེ་བའི་སྡིག་པ་བསགས་པ་ཡིན་ཏེ། འཇུག་འགྲེལ་ལས། ཡང་ཅི་ཞིག་སློབ་དཔོན་གྱིས་བསྟན་བཅོས་ལས་ཁྱད་པར་དུ་མཛད་པ་རྣམ་པ་དེ་ལྟ་བུའི་རང་བཞིན། སློབ་དཔོན་གྱི་ཞལ་གྱིས་བཞེས་པ་ཞིག་ཡོད་དམ་ཞེ་ན། གང་གི་དབང་དུ་མཛད་ན། བཅོམ་ལྡན་འདས་ཀྱིས། དེ་བཞིན་གཤེགས་པ་རྣམས་བྱོན་ཀྱང་རུང་མ་བྱོན་ཀྱང་རུང༌། ཆོས་རྣམས་ཀྱི་ཆོས་ཉིད་དེ་བཞིན་དུ་གནས་པའོ་ཞེས་རྒྱས་པར་གསུངས་པའི་ཆོས་ཉིད་ཅེས་བྱ་བ་ནི་ཡོད་དོ། །
ཆོས་ཉིད་ཅེས་བྱ་བ་འདི་ཡང་གང་ཞིག་མིག་ལ་སོགས་པ་འདི་དག་གི་རང་བཞིན་ཡིན་ནོ། ། དེ་དག་གི་རང་བཞིན་ཡང་གང་ཞིག་ཡིན་ཞེ་ན། འདི་དག་ནི་བཅོས་མ་མ་ཡིན་པ་དང༌། གཞན་ལ་ལྟོས་པ་མེད་པ་གང་ཡིན་པ་སྟེ། མ་རིག་པའི་རབ་རིབ་དང་བྲལ་བའི་ཤེས་པས་རྟོགས་པར་བྱ་བའི་རང་གི་ངོ་བོ་ཅི་དེ་ཡོད་དམ་མེད་དེ་སྐད་དུ་སུ་སྨྲ། གལ་ཏེ་མེད་ན་ནི་ཅིའི་དོན་དུ་བྱང་ཆུབ་སེམས་དཔའི་ཕ་རོལ་ཏུ་ཕྱིན་པའི་ལམ་སྒོམ་པར་འགྱུར་ཏེ། གང་གི་ཕྱིར་ཆོས་ཉིད་དེ་རྟོགས་པར་བྱ་བའི་ཕྱིར། བྱང་ཆུབ་སེམས་དཔའ་དེ་ལྟར་དཀའ་བ་བརྒྱ་ཕྲག་རྩོམ་པ་ཡིན་ཏེ། ཇི་སྐད་དུ། རིགས་ཀྱི་བུ་དོན་དམ་པ་ནི་སྐྱེ་བ་མེད་པ་དང༌།
འགག་པ་མེད་པ་དང༌། འོང་བ་མེད་པ་དང༌། འགྲོ་བ་མེད་པ་དང༌། ཡི་གེ་རྣམས་ཀྱིས་བརྗོད་པར་བྱ་བ་མ་ཡིན་པ་དང༌། ཡི་གེ་རྣམས་ཀྱི་ཐ་སྙད་དུ་མེད་ཅིང་སྤྲོས་པས་རྟོགས་པ་མ་ཡིན་པ་སྟེ། རིགས་ཀྱི་བུ་དོན་དམ་པ་ནི་བརྗོད་དུ་མེད་ཅིང་ཞི་བ། འཕགས་པ་རྣམས་ཀྱིས་སོ་སོ་རང་གིས་རིག་པར་བྱའོ། ། རིགས་ཀྱི་བུ་དོན་དམ་པ་ནི། དེ་བཞིན་གཤེགས་པ་རྣམས་ནི་བྱུང་ཡང་རུང་མ་བྱུང་ཡང་རུང་སྟེ། གང་གི་དོན་དུ་བྱང་ཆུབ་སེམས་དཔའ་རྣམས་སྐྲ་དང་ཁ་སྤུ་དག་བྲེགས་ནས།
གོས་ངུར་སྨྲིག་བགོས་ཏེ། ཡང་དག་པར་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་ཞིང་རབ་ཏུ་བྱུང་ནས་ཀྱང་ཆོས་དེ་ཉིད་ཐོབ་པར་བྱ་བའི་ཕྱིར་སྐྲའམ་གོས་ལ་མེ་ཤོར་བ་ལྟར་བརྩོན་འགྲུས་བརྩོམ་ཞིང༌། གནས་པ་རྣམ་པར་འཇིག་པ་མེད་པའོ། ། རིགས་ཀྱི་བུ་གལ་ཏེ་དོན་དམ་པ་ཡོད་པར་མ་གྱུར་ན་ནི་ཚངས་པར་སྤྱོད་པ་དོན་མེད་པར་འགྱུར་ཞིང༌། དེ་བཞིན་གཤེགས་པ་རྣམས་དོན་མེད་པར་འགྱུར་རོ། ། གང་གི་ཕྱིར་དོན་དམ་པ་དེ་ཡོད་པའི་ཕྱིར་བྱང་ཆུབ་སེམས་དཔའ་རྣམས་ལ་དོན་དམ་པ་མཁས་པ་ཞེས་བྱའོ་ཞེས་གསུངས་པ་ལྟ་བུའོ། ། ཞེས་སོགས་རྒྱ་ཆེར་བཤད་པ་ཉིད་ཀྱི་ཕྱིར་རོ། ། དེས་ན་ཐ་སྙད་དུ་དོན་དམ་བདེན་པ་ལ་འཇུག་པ་ན། ཐོས་བསམ་སྒོམ་པའི་ཤེས་རབ་བསྐྱེད་པའི་ལུང་རིགས་མན་ངག་ཐམས་ཅད་དོར་ནས་ཅི་ཡང་ཡིད་ལ་མི་བྱེད་པས་གྲོལ་བར་བརྗོད་པ་འདི་ནི་སྔོན་བྱུང་བའི་རྒྱ་ནག་མཁན་པོ་དང༌། རྫོགས་པ་ཆེན་པོ་ར་རོག་ཕད་རོག་པ་དང༌།
ཞང་ཞུང་པ་དག་ཟེར་བ་ཡིན་པས། ལུགས་འདི་ལྟར་སྨྲ་བ་མང་མོད། དཔྱོད་པ་དང་ལྡན་པ་དག་ཚུལ་འདི་ནི་བདེ་བར་གཤེགས་པའི་གྲུབ་མཐའ་སྨྲ་བ་བཞི་ཡི་རིང་ལུགས་འགར་ཡང་མེད་དོ་ཞེས་སྐལ་བ་དང་ལྡན་པ་དག་ངེས་པར་བསྐྱེད་པར་བྱའོ། ། ཡང་གངས་ཅན་གྱི་ལྗོངས་འདི་ན་ཐེག་མཆོག་གི་གྲུབ་པ་བརྙེས་པར་ཁས་འཆེ་བ་ཕལ་མོ་ཆེ་ན་རེ། ཆོས་ཐམས་ཅད་ལ་ཀུན་རྫོབ་པའི་རང་བཞིན་འཇིག་རྟེན་དང་བསྟན་བཅོས་སྨྲ་བ་དག་འདོད་པ་ལྟར་ནི་ཡང་དག་པར་མ་གྲུབ་སྟེ། ཚ་བ་མེ་ཡི་རང་བཞིན་ཡིན་པ་དང་འདུས་བྱས་མི་རྟག་པའི་རང་བཞིན་ཡིན་པ་ལྟ་བུ་དཔྱད་པ་དང་སྒོམ་པའི་མྱོང་བ་གང་གིས་ཀྱང་གཏན་ལ་ཕབ་ཀྱང་ཚུགས་ཐུབ་ཀྱི་རང་བཞིན་དུ་མ་བཟོད་པའི་ཕྱིར། དེ་ལྟ་ནའང་ཆོས་ཐམས་ཅད་ལ་དོན་དམ་པའི་རང་བཞིན་སྟོང་པ་ཉིད་ནི་རང་གི་རང་བཞིན་སྟོང་པ་ཉིད་ནི་རང་བཞིན་སྟོང་པ་ཉིད་ལས་ཞར་ཡང་གཡོ་བ་མེད་པའི་རང་བཞིན་དུ་ལུང་རིགས་དང་སྒོམ་མྱོང་གིའང་དཔྱད་བཟོད་དུ་གྲུབ་བོ་ཞེས་ཟེར་རོ། ། སྐྱེ་བོ་སྐལ་བ་ངན་པ་དག་ལ། མངོན་པའི་ང་རྒྱལ་འདི་འདྲ་སྐྱེ་བར་དྭོགས་ནས། བཅོམ་ལྡན་འདས་ཀྱིས་སྟོང་པ་ཉིད་ཉི་ཤུ་ལ་སོགས་པར་རབ་ཏུ་ཕྱེ་བ་ལས།
འདུས་བྱས་ལ་སོགས་པའི་ངོ་བོ་ཆོས་ཉན་རང་དང་བྱང་སེམས་རྣམས་ཀྱི་ཤེས་མཐོང་གི་མཛད་པ་མ་ཡིན་པར་གདོད་མ་ནས་དེའི་གཤིས་སུ་གནས་པ་དེའི་རང་བཞིན་ཡང་རང་གི་རང་བཞིན་དེར་མ་གྲུབ་པར་སྟོང་པ་ཉིད་ཀྱིས་ན་རང་བཞིན་སྟོང་པ་ཉིད་ཅེས་བྱ་བ་དང༌། སྟོང་པ་ཉིད་དེའང་རང་གི་རང་བཞིན་དུ་ཡོད་པའམ་གྲུབ་པས་སྟོང་བས་རང་གི་ངོ་བོས་སྟོང་པ་ཉིད་ཅེས་སོགས་རྒྱ་ཆེར་གསུངས་པས་ལུགས་འདིར་ཆོས་ཐམས་ཅད་ཀྱི་རང་བཞིན་ཡང་དག་པར་བཀག་ནས། རང་བཞིན་གང་ཡང་མ་གྲུབ་པ་ལ་སྟོང་པ་ཉིད་ཀྱི་རང་བཞིན་ནོ་ཞེས་ཐ་སྙད་བྱེད་པ་ཙམ་ལས་སྟོང་པ་ཉིད་རང་གི་རང་བཞིན་ངོ་བོར་དཔྱད་བཟོད་དུ་གྲུབ་པ་མེད་དོ། ། ཞེས་ཁོང་དུ་ཆུབ་པར་བྱེད་པའི་སྐབས་འདིར། སླར་སྟོང་པ་ཉིད་ཆོས་ཐམས་ཅད་ཀྱི་རང་བཞིན་དུ་དཔྱད་བཟོད་པར་སྨྲ་ན། དེ་ལས་མཚན་མར་བལྟ་བ་ཆེ་བ་ཅི་ཞིག་ཡོད། འདི་ལྟ་བུའི་རྗེས་སུ་དཔག་པ་གང་ཡིན་པའང༌། རྗེས་དཔག་ལྟར་སྣང་དང༌། འདི་ལྟ་བུའི་སྒོམ་མྱོང་ཁྱད་ཅན་དུ་རློམ་པའི་རྩིས་པོ་ཆེ་དེ་ནི་ལོག་རྟོག་ཁོ་ནར་བས་ཏེ། ཚུལ་འདི་འཕགས་མཆོག་ཀླུ་སྒྲུབ་ཡབ་སྲས་ཀྱིས་ཆེར་བཀག་པའི་ཕྱིར་ཏེ།
ཚིག་གསལ་ལས། གང་དག་སྟོང་པ་ཉིད་དེ་ལ་ཡང་དངོས་པོ་མངོན་པར་ཞེན་པ་དེ་དག་ལ་ནི་ཁོ་བོ་ཅག་མི་སྨྲ་སྟེ། དེའི་ཕྱིར་ཁོ་བོ་ཅག་ཉེ་བར་བསྟན་པ་ལས་རྟོག་པ་མཐའ་དག་མ་ལོག་ན་ཐར་པར་གྱུར་པ་ག་ལ་ཡོད། འདི་ལྟར་གང་ཞིག་གིས་ཁྱོད་ལ་ཟོང་ཅི་ཡང་མི་སྟེར་རོ་ཞེས་སྨྲས་པ་དང༌། ཀྱེ་བདག་ལ་ཅི་ཡང་མེད་པ་ཞེས་བྱ་བའི་ཟོང་དེ་ཉིད་བྱིན་ཅིག་ཅེས་སྨྲ་ན། དེ་ཟོང་མེད་པར་འཛིན་དུ་གཞུག་པར་ཐབས་གང་གིས་ནུས། དེ་བཞིན་དུ་གང་སྟོང་པ་ཉིད་ལ་ཡང་དངོས་པོར་མངོན་པ་ཞེན་པ་དེ་དག་གིས་དེ་ལ་དངོས་པོར་མངོན་པར་ཞེན་པ་འདི་གང་གིས་འགོག་པར་འགྱུར་རོ་ཞེས་འབྱུང་ལ། གཞན་ཡང་ཀུན་རྫོབ་ལ་རང་གི་རང་བཞིན་མ་གྲུབ་པར་གཏན་ལ་ཕབ་རྗེས་སླར་དོན་དམ་གྱི་རང་གི་རང་བཞིན་སྒྲུབ་ན་ནི་ཆོས་ཐམས་ཅད་ངོ་བོ་ཉིད་དང་རང་བཞིན་མེད་པར་བརྗོད་ཀྱང་མི་འགྲུབ་པ་ཉིད་ཀྱི་ཕྱིར། དཔེར་ན་ནད་པ་ནད་སྦྱང་བའི་ཆེད་དུ་སྨན་བཏང་བ་ན། སྨན་དེ་ཉིད་ནད་དུ་སོང་ན་ནད་དེ་ལས་གྲོལ་བར་མི་འགྱུར་བའི་དཔེ་དེ་དང་བཅས་དཀོན་བརྩེགས་སོགས་ལས་གསུངས་ཀྱང་ཡི་གེས་འཇིགས་པས་སྤྲོས་པས་ཆོག་གོ །
ཞེས་པ་ནི་ཞར་ལས་འོངས་པའོ། ། ད་ནི་དཀྱུས་དོན་གྱི་ཀླན་ཀ་གཉིས་པ་སེལ་བར་བྱ་སྟེ། ཇི་སྐད་དུ། དེ་ཡི་ལོངས་སྤྱོད་རྫོགས་སྐུ་བསོད་ནམས་ཀྱིས། ། ཟིན་དང་སྤྲུལ་པ་མཁའ་གཞན་ལས་དེའི་མཐུས། ། སྒྲ་གང་ཆོས་ཀྱི་དེ་ཉིད་སྟོན་འབྱུང་བ། ། དེ་ལས་འཇིག་རྟེན་གྱིས་ཀྱང་དེ་ཉིད་རིག ། ཅེས་འབྱུང་བ་ནི། མཁྱེན་པ་མེད་ཀྱང་མཁྱེན་པོར་རྣམ་པར་བཞག་ནས་ཆོས་སྟོན་པ་མི་རུང་བ་མ་ཡིན་ཏེ། གང་གདུལ་བྱ་དག་པའི་ངོར།
བ་སྤུའི་ཁུང་བུ་རེའང་བསོད་ནམས་བརྒྱས་སྒྲུབ་པར་གྱུར་པ་ཉིད་ཀྱིས་ལོངས་སྤྱོད་རྫོགས་པའི་སྐུ་དེ་ལ་སངས་རྒྱས་ཞེས་ལྟོས་ཏེ་བཞག་པ་དེ་ཡི་སྟོན་པ་པོ་དེའི་བྱིན་རླབས་ལས་སྒྲ་གང་བྱུང་བ་དེ་ནི་ཆོས་དེ་ཁོ་ན་ཉིད་སྟོན་པ་དེ་ལས་འཇིག་རྟེན་པ་དག་གིས་ཀྱང་དེ་ཉིད་རིག་ལ། ལོངས་སྤྱོད་རྫོགས་སྐུ་དེའི་ཟིན་པ་དེ་སྤྲུལ་པའི་སྐུ་ལའང་སྟོན་པར་བཞག་ནས་བསྟན་པས་འཇིག་རྟེན་གྱི་དེ་ཉིད་རིག་ལ། སྤྲུལ་སྐུ་དེའི་བྱིན་རླབས་ཀྱི་མཐུས་མཁའ་དང་གཞན་རྩི་ཤིང་སོགས་ལས་ཀྱང་ཆོས་བསྟན་ནས་འཇིག་རྟེན་གྱི་དེ་ཉིད་རིག་པར་བྱེད་པའི་ཕྱིར་རོ། ། དེས་ན་སེམས་དང་སེམས་བྱུང་གིས་ཤེས་པའི་བྱ་བ་ད་ལྟར་མེད་ཀྱང་སེམས་ཅན་ལ་ཆོས་སྟོན་པ་སོགས་ཀྱི་བྱ་བ་འབྱུང་བ་ལ་ཅི་འགལ་ལོ་ཞེས་དཔེས་སྟོན་པ་ནི། ཇི་ལྟར་རྫ་མཁན་སྟོབས་ཆེན་ལྡན་པས་འདིར། ། ཡུན་རིང་ཆེས་འབད་པས་བསྐོར་འཁོར་ལོ་ནི། ། དེ་རྩོལ་ད་ལྟར་སྐྱེས་པ་མེད་བཞིན་དུའང༌། ། འཁོར་ཞིང་བུམ་པ་ལ་སོགས་རྒྱུར་མཐོང་ལྟར། ། དེ་བཞིན་ད་ལྟར་སྐྱེས་རྩོལ་མེད་བཞིན་དུ། ། ཆོས་ཀྱི་བདག་ཅན་སྐུ་ཉིད་ལ་ཞུགས་དེའི། །
འཇུག་པ་སྐྱེ་བོའི་དགེ་དང་སྨོན་ལམ་གྱི། ། ཁྱད་པར་གྱིས་འཕངས་ལས་ཆེས་བསམ་མི་ཁྱབ། ། ཅེས་འབྱུང་བ་ནི་བྱང་ཆུབ་སེམས་དཔའ་སྔོན་བཟུང་བའི་གདུལ་བྱ་སྐྱེ་བོ་རྣམས་ཆོས་ཀྱི་སྣོད་དུ་གྱུར་པའི་རྒྱུད་དགེ་བར་སྨིན་པར་བྱས་པ་དང༌། སྔོན་སེམས་དཔའ་སྤྱད་པ་སྤྱོད་པ་ན། བདག་མངོན་པར་རྫོགས་པ་སངས་རྒྱས་པ་ན་རྟོག་པ་མེད་ཅིང་ཆོས་ཀྱི་དབྱིངས་ལས་མི་བསྐྱོད་པར་སེམས་ཅན་འདུལ་བའི་དུས་ལས་ཀྱང་མི་ཡོལ་བར་སྐུ་གསུང་ཐུགས་སོགས་ཀྱི་ཕྲིན་ལས་འཇུག་པར་གྱུར་ཅིག་ཅེས་སྨོན་ལམ་གྱིས་འཕངས་པའི་ལས་འབྲས་ཀྱི་ཁྱད་པར་ཆེས་བསམ་གྱིས་མི་ཁྱབ་པ་དེ་ལྟ་བུ་ཅན་གྱི་སངས་རྒྱས་ཆོས་གསུངས་པའོ། ། ད་ལྟར་སྐྱེས་པའི་སྒོ་གསུམ་གི་རྩོལ་བ་མེད་བཞིན་དུ། སྤྲོས་བྲལ་ཆོས་ཀྱི་སྐུའི་བདག་ཉིད་ཅན་གྱི་སྐུ་ཉིད་ལ་བཞུགས་པ་དེའི་ངང་ནས་སྐལ་བ་དང་འཚམ་པའི་ཆོས་སྟོན་པ་དང་སྐུ་སྣང་བ་སོགས་ཕྲིན་ལས་ངང་གིས་འཇུག་པར་མཛད་པ་དེ་བཞིན། ཇི་ལྟར་རྫ་མཁན་སྟོབས་ཆེན་ལྡན་པས་སྔོན་གྱི་གནས་སྐབས་འདིར། ཡུན་རིང་འབད་པས་བསྐོར་བའི་འཁོར་ལོ་ནི་ཕྱིས་འཁོར་ཞིང་བུམ་པ་ལ་སོགས་པའི་རྒྱུར་ཡང་མཐོང་ལ། ཕྱིས་དེའི་ཚེ་རྫ་མཁན་དེའི་རྩོལ་བ་དེ་ལྟར་སྐྱེས་པ་མེད་བཞིན་དུའང་མཐོང་བ་ལྟར་རོ་ཞེས་འཆད་ལ།
འདིར་བོ་དོང་པ་ན་རེ། བློ་རྒྱུན་གཏན་ཟད་བཞིན་དུ་སྨོན་ལམ་གྱི་ནུས་པ་འབྱུང་ན་སྔོན་ལས་ཀྱི་ནུས་པས་ད་དུང་སངས་རྒྱས་ལ་སྡུག་བསྔལ་དང་ཉོན་མོངས་པ་འབྱུང་བར་མཚུངས་སོ་ཞེ་ན། དཔལ་ལྡན་ཟླ་བའི་ཞབས་ཀྱི་ལུགས་ལྟར་ན། བློ་རྒྱུན་གཏན་མ་ཟད་ན། སེམས་དང་སེམས་ལས་བྱུང་བའི་རྒྱུ་བ་ཡོད་དགོས་ལ། དེ་ལྟ་ན་དོན་གྱི་ངོ་ཁྱད་ཀྱང་གཞལ་དགོས་ན་མཚན་སྣང་གི་མ་རིག་པ་ཐམས་ཅད་སངས་པའི་སངས་རྒྱས་སུ་ཅི་སྟེ་འགྱུར། དེས་ན་འཇུག་འགྲེལ་ལས། ཡེ་ཤེས་ཀྱི་ཡུལ་དེ་ཁོ་ན་ཉིད་ལ་རྣམ་པ་ཐམས་ཅད་དུ་དེའི་ཡུན་སེམས་དང་སེམས་ལས་བྱུང་བ་རྣམས་མི་འཇུག་པས། ཞེས་གསལ་བར་གསུངས་པས་སངས་རྒྱས་ཀྱི་སར་བློ་རྒྱུན་གཏན་མ་ཟད་པར་མི་སྨྲ་བ་ལ་བསྙོན་དུ་ག་ལ་ཡོད། སངས་རྒྱས་ལ་སྔོན་བྱང་སེམས་ཀྱི་སྨོན་ལམ་གྱི་ནུས་པ་འབྱུང་བ་ཟླ་བའི་ཞབས་ཁོ་ནའི་བཞེད་པར་མ་ཟད་མངོན་པར་རྫོགས་པར་འཚང་རྒྱ་བ་ལ་རྫོགས་སྨིན་སྦྱངས་གསུམ་ལེགས་པར་གྲུབ་དགོས་པ་ཐེག་པ་ཆེན་པོ་སྤྱི་ཡིས་སྒྲ་ན།
དེའི་ཚེ་མཚུངས་པ་དོན་མིན་པ་འདི་འདྲ་བ་སུ་ཞིག་གི་རྒྱུད་ལ་སྐྱེ། དེས་ན་གཙུག་ལག་གི་གཞུང་ཆེན་པོ་དག་ལས། སྔོན་བསོད་ཚོགས་བསགས་པའི་འབྲས་བུ་གཟུགས་སྐུའི་ཡོན་ཏན་ལ་རྣམ་སྨིན་གྱི་ཡོན་ཏན་དུ་བཤད་པ་དུ་མ་ཞིག་འབྱུང་བ་དེའི་ཚེ། ད་དུང་ཡང་རྫོགས་པའི་སངས་རྒྱས་ལ་ལས་ཀྱི་ལྷག་མ་ཡོད་པར་སུ་ཞིག་གིས་དྭོགས་པར་བྱེད། དེས་ན་འདི་སྐད་དུ་སྨྲ་བའང་ལྟག་ཆོད་ཀྱི་ཚིག་ཏུ་ཟད་དོ། ། དེ་ལྟ་བུའི་བྱང་ཆུབ་དེ་ལ་ལུགས་འདིར་ཆོས་ཀྱི་སྐུར་ཡང་བཞག་པར་སྣང་སྟེ། ཤེས་བྱའི་བུད་ཤིང་སྐམ་པོ་མ་ལུས་པ། ། བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། ། དེ་ཚེ་སྐྱེ་བ་མེད་ཅིང་འགག་པ་མེད། ། སེམས་འགགས་པས་དེ་སྐུ་ཡིས་མངོན་སུམ་མཛད། །
ཅེས་འབྱུང་ལ། དེ་ལྟའི་ཤེས་བྱ་དང་ཤེས་བྱེད་ཀྱི་འཇུག་པ་ཞི་བ་དེ་ཉིད་ལ་ཆོས་ཀྱི་སྐུ་ཞེས་བརྗོད་པའི་ཆོས་སྐུ་འདིའི་ཚུལ་ནི་ས་བཅུ་ལ་གནས་པ་དག་གིས་ཀྱང་མོས་པར་བྱ་བ་ཙམ་ལས་མི་རྟོགས་པ་སངས་རྒྱས་རང་ཉིད་ཁོ་ནས་མཁྱེན་པ་ལས་གཞན་དུ་མི་དཔྱོད་ན། རང་ཅག་ཚུར་མཐོང་གིས་དེ་བློ་བཅས་དང་བློ་མེད་སོགས་འདི་ལྟ་བུའོ་ཞེས་རྣམ་རྟོག་གཏིང་ཚུགས་ག་ལ་སྐྱེ། དེང་སང་དེ་ལྟར་དཔྱོད་ནས་སྐབས་འདིའི་ཆོས་སྐུའང་རང་ལུགས་ཀྱི་ལུང་རིགས་ཀྱིས་གྲུབ་གྲུབ་ལྟར་བཅོས་ནས་འདིའི་ཚུལ་ནི་འདི་ལས་མི་འདའོ་ཞེས་སྨྲ་བ་དེ་ཐམས་ཅད་ནི་ཡིད་བརྟན་དུ་རུང་བ་མ་ཡིན་ཏེ། ཚུར་མཐོང་གི་མྱོང་གྲུབ་ཏུ་བརྗོད་པ་ཉིད་ཀྱི་ཕྱིར་རོ། ། དེས་ན་དེའི་རང་འགྲེལ་ལས། ཡེ་ཤེས་ཀྱི་རང་བཞིན་ཅན་གྱི་སྐུ་ཤེས་བྱའི་བུད་ཤིང་སྐམ་པོ་མ་ལུས་པ་བསྲེགས་པ་ལས་ཤེས་བྱ་སྐྱེ་བ་མེད་པས། སྐྱེ་བ་མེད་པ་དང་ལྡན་པར་གྱུར་པ་གང་ཡིན་པ་འདི་ནི་སངས་རྒྱས་རྣམས་ཀྱི་ཆོས་ཀྱི་སྐུའོ། ། དེ་ཉིད་ཀྱི་དབང་དུ་མཛད་ནས། སངས་རྒྱས་རྣམས་ནི་ཆོས་ཉིད་བལྟ། །
འདྲེན་པ་རྣམས་ནི་ཆོས་ཀྱི་སྐུ། ། ཆོས་ཉིད་ཤེས་བྱ་མ་ཡིན་ཏེ། ། དེ་ནི་ཤེས་པར་ནུས་མ་ཡིན། ། ཞེས་གསུངས་སོ། ། ཞེས་འབྱུང་ངོ༌། ། དེ་ལ་ཁ་ཅིག་ཆོས་སྐུ་ལ་ཡེ་ཤེས་ཀྱི་བདག་ཉིད་མིན་པར་ཤེས་པ་དང༌། ཡང་འདིར་ཆོས་སྐུ་ཡེ་ཤེས་ཀྱི་སྐུར་བཤད་པས་ནང་འགལ་ལོ་སྙམ་ན། འདིའི་རང་འགྲེལ་ལ་པ་ཚབ་ལོ་ཙཱ་བས་མཆན་བུར་བཏབ་པ་ལས། ཡེ་ཤེས་ཉིད་ཀྱང་ཆོས་ཉིད་ཀྱི་དབྱིངས་སུ་གྱུར་པའི་སྐུ་ཅན་ཞེས་མཛད་གདའ་བས། ཐེག་ཆེན་འཕགས་པ་ལ་ནང་འགལ་གྱི་ཚིག་ག་ལ་འབྱུང་སྟེ།
དེས་རྫུན་གྱི་ཚིག་རྣམ་པ་ཐམས་ཅད་དུ་སྤངས་པ་ཉིད་ཀྱི་ཕྱིར་རོ། ། འདིའི་ཆོས་སྐུའི་འཇོག་མཚམས་དང༌། རྗེ་བཙུན་བྱམས་པའི་གཞུང་གི ། ཐུབ་པའི་ངོ་བོ་ཉིད་སྐུ་ནི། ། ཞེས་སོགས་ལ་རང་བཞིན་ཆོས་སྐུ་དང༌། བྱང་ཆུབ་ཕྱོགས་མཐུན་ཚད་མེད་ལ། ། ཞེས་སོགས་ལ་རྟོགས་པ་ཆོས་སྐུར་འཇོག་པ་དག་ཡོད་པ་དང་ལུགས་ཐ་དད་པ་སྟེ། འདི་སྐབས་ཀྱི་ཆོས་སྐུ་ནི་ཁྱབ་བྱ་ཁྱབ་བྱེད་ཀྱི་རང་བཞིན་དང་རྟོགས་བྱ་རྟོགས་བྱེད་ཀྱི་རང་བཞིན་གྱིས་ཆོས་ཐམས་ཅད་སྤྲོས་བྲལ་ཞི་བ་ཉིད་ལ་ཆོས་སྐུར་བརྗོད་པ་ཉིད་ཀྱི་ཕྱིར་རོ། ། འདིའི་ཐད་ཀྱི་དགོངས་གཅིག་རྙིང་མར་རྡོ་རྗེའི་གནས་བདུན་རེ་རེ་ལའང་དོན་དམ་དང་ཀུན་རྫོབ་གཉིས་གཉིས་སུ་ཕྱེའོ་ཞེས་ཕྱོགས་སྔ་ལྟར་བྲིས་འདུག་པ། དེ་དག་ལ་ཆོས་ཅན་དང་ཆོས་ཉིད་ལ་དགོངས་ནས་དེར་ཕྱེ་བ་ནི།
མགོན་པོ་འབྲི་ཁུང་པའང་མི་བཞེད་པ་མེད་ལ། དེ་ལས་དོན་དམ་རྟག་ཆོས་རང་མཚན་རྫས་ཡོད་དང་ཀུན་རྫོབ་མི་རྟག་སྤྱི་མཚན་བཏགས་ཙམ་ལ་དེར་ངོས་འཛིན་ནས་དབྱེ་བ་བྱེད་པ་ནི། རྒྱ་བོད་ཀྱི་ཚད་མར་གྱུར་པའི་སྐྱེས་བུ་ཆེས་ཆེ་བ་གང་གིའང་ལུགས་ལ་མེད་ལ། ཀུན་མཁྱེན་ཇོ་ནང་པས་དེ་སྐད་གསུངས་པ་ཡོད་ཀྱང་དེ་ནི་ཉམས་བྱུང་རྒྱལ་གྱི་ཚིག་ཙམ་དུ་ཟད་པས་གཙུག་ལག་སྨྲ་བ་དག་རྩིས་སུ་མི་བྱེད་པར་སྣང་ངོ༌། ། ཡང་དེར་ལུང་སྣ་ཚོགས་དྲངས་པ་དེ་ཐམས་ཅད་ནི་འབྲེལ་ཆེར་ཡོད་པར་མ་རྟོགས་ལ། ཡང་དེར། དོན་དམ་ཀུན་རྫོབ་ནི་གཅིག་ལ་གཅིག་ལྟོས་ནས་ཀུན་རྫོབ་ཏུ་བཞག་པས་སངས་རྒྱས་ཀྱི་ས་ན་དོན་དམ་པ་ལ་ལྟོས་པའི་ཀུན་རྫོབ་ཀྱང་མེད། ཀུན་རྫོབ་ལ་ལྟོས་པའི་དོན་དམ་ཀྱང་མེད་པའི་ཕྱིར། འབྲས་བུ་མཉམ་ཉིད་ལ་བདེན་པ་གཉིས་དང་བདེན་པ་གཅིག་བྱ་བ་གང་ཡང་མེད་དེ། ཚུལ་འདི་ནི་གོ་བྱར་བྱེད་པ་ལ་རྣལ་འབྱོར་པ་ལ་མངོན་རྟོགས་ཡོད་དགོས་ཞེས་བྲིས་གདའ་བ།
ཞེན་དོན་ལ་སྙེགས་ན་སངས་རྒྱས་ཀྱི་སར་ལྟོས་བཞག་གི་བདེན་གཉིས་མེད་དེ། རྫོགས་སངས་ཐོབ་པའི་འབྲས་བུ་སངས་རྒྱས་ཉིད་ཀྱང་ཡུམ་གྱི་མདོ་ལ་སོགས་པར་མཉམ་ཉིད་དུ་བཤད་པའི་ཕྱིར། འདི་གོ་བ་ལ་རྒྱུད་ཚོད་མཐོན་པོར་གྱུར་པའི་རྣལ་འབྱོར་པ་ཞིག་དགོས་སོ་ཞེས་པར་སྣང་ནའང༌། རྒྱུད་ཚད་མཐོན་པོར་གྱུར་པའི་རྣལ་འབྱོར་པ་ལ་ལོག་ཤེས་དེ་ལྟ་བུ་ག་ལ་སྐྱེས་སྟེ། རྫོགས་སངས་མཉམ་ཉིད་དུ་གསུངས་པའི་ལུང་དང་ཆོས་ཐམས་ཅད་རང་བཞིན་མ་གྲུབ་པ་མཉམ་ཉིད་ལ་དགོངས་ཏེ་གསུངས་པ་ཡིན་ལ། རྫོགས་སངས་དེ་རང་བཞིན་གྱིས་མ་གྲུབ་པའི་སྟོང་ཉིད་ཀྱི་ཆ་ནས་ཆོས་ཐམས་ཅད་དང་མཚུངས་པ་མཉམ་ཉིད་དུ་བཞག་པའི་ཕྱིར། སངས་རྒྱས་ཀྱི་ས་དེར་ལྟོས་བཞག་གམ་རྟེན་ཅིང་འབྲེལ་འབྱུང་གི་བདེན་གཉིས་ཡོད་དུ་མི་རུང་བའི་ཁྱབ་པ་འདི་ནི། དབུ་མ་པ་དག་གིས་རིགས་པ་དང་ལམ་གྱི་དགག་བྱ་བླ་ན་མེད་པ་ཡིན་ལ། ཁྱེད་ཅག་གི་ཞེན་དོན་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བརྙེས་པ་ན། མྱ་ངན་ལས་འདས་པ་ཉིད་ཀྱི་ཕྱིར།
མྱ་ངན་ལས་འདས་པ་ན་བདེན་པ་གཉིས་ཀའང་རྒྱུན་ཆད་པས་སངས་རྒྱས་ཀྱི་སར་བདེན་པ་གཉིས་སུ་མེད་ཅེས་དགོངས་པ་ཡིན་ཞེས་འཆད་པ་དེ་ནི་མགོན་པོ་འབྲི་ཁུང་པའི་དགོངས་པར་ཆ་ཙམ་ཡང་ག་ལ་འགྲོ། མྱང་འདས་དང་ཞི་བ་དེ་ལྟ་བུ་ལ་འཆད་ན། མྱང་འདས་ལ་སྐུར་འདེབས་ཀྱི་ཆད་པར་སྨྲ་བར་འགྱུར་ཏེ། སངས་རྒྱས་ཐོབ་པ་བདེན་པ་གཉིས་བསྡུས་ཀྱི་ཆོས་གང་གི་ཆ་ཐམས་ཅད་ཡོད་པ་མ་ཡིན་པར་སྨྲ་བ་ཉིད་ཀྱི་ཕྱིར། ། རྒྱང་འཕེན་འཆི་བ་ཉིད་ཀྱི་འོག་རོལ་ཏུ་གང་ཟག་དེ་ལ་ལྟོས་པའི་འབྱུང་བ་དང་འབྱུང་བ་ཅན་གང་ཡང་ འདི་པས་འདོད་པའི་བྱང་ཆེན་གྱི་མྱང་འདས་ནི་འདུས་བྱས་ཀྱི་འཇུག་པ་རྒྱུན་ཆད་པའི་མེད་པར་དགག་པ་མདོ་སྡེ་པས་འདོད་པའི་དམན་པའི་མྱང་འདས་དང་འདྲ་བར་བཤད་སྣང་ནའང༌། དེའི་མེད་དགག་དེའང་དབུ་མ་པ་དག་གིས་ཁ་ཅིག་གིས་ནི་ཀུན་རྫོབ་ཏུ་བཞག་སྟེ། བློ་ངོར་དོན་ནུས་ཀྱི་རྣམ་གྲོལ་འགོག་པའི་བདེན་པ་ལས་མ་འདས་པའི་ཕྱིར། ཇི་སྐད་དུ། གཞན་གྱིས་མར་འདོད་གང་ཡིན་པ། ། དེ་ནི་བདག་གིས་ཆུང་མ་ཡིན། །
ཞེས་བརྗོད་དོ། ། མཆན། སྲིད་པར་མི་འགྱུར་རོ་ཞེས་སྨྲ་བ་ལྟ་བུ་འདི་ལས་སུ་ཞིག་གིས་དཔང་དུ་འཛིན། ད་ནི་རྡོར་གསུང་གཉིས་པ་ལྟར་འགྲེལ་བར་བྱ་སྟེ། དེ་ཡང་འབྲས་བུ་རྡོ་རྗེ་ཐེག་པ་བླ་ན་མེད་པའི་ལམ་གྱིས་ལེགས་པར་སྒྲུབ་པའི་བདེན་གཉིས་ཟུང་དུ་འཇུག་པའི་སྐུ་ཞེས་པའི་ཟུང་དུ་འཇུག་པར་བྱ་རྒྱུའི་བདེན་པ་གཉིས་དེ་གང་ཞེ་ན། ཀུན་རྫོབ་དང་དོན་དམ་པའི་བདེན་པ་གཉིས་སོ། ། འོ་ན་བདེན་པ་དེ་གཉིས་རྟེན་དང་བརྟེན་པའི་ཟུང་འཇུག་གི་སྐུ་ནི་རྒྱུའི་ཐེག་པ་པ་དག་གིས་ཀྱང་འདོད་ན་འདིར་སྔགས་བླ་མེད་ཀྱི་འབྲས་བུ་རྫོགས་སངས་ཀྱི་ཁྱད་པར་དུ་སྦྱོར་ཅི་དགོས་ཏེ། ལུགས་དེར་ཡང་བསོད་ནམས་ཚོགས་སོག་གིས་སྒྲུབ་པའི་ཀུན་རྫོབ་གཟུགས་ཀྱི་སྐུའི་རྟེན་ལ། ཡེ་ཤེས་ཚོགས་སོག་གིས་སྒྲུབ་པའི་དོན་དམ་ཆོས་ཀྱི་སྐུ་བརྟེན་པ་ཁྱད་པར་དུ་གྱུར་པ་ཞིག་མངོན་དུ་མཛད་པར་བཤད་པ་ཉིད་ཀྱི་ཕྱིར་རོ་སྙམ་ན། དེ་ཙམ་གྱི་བདེན་གཉིས་ཟུང་འཇུག་གི་སྐུ་གྲུབ་པས་ནི་ལུགས་འདིར་བཤད་པའི་བདེན་གཉིས་ཀྱི་ཟུང་འཇུག་གི་སྐུ་འགྲུབ་པ་མ་ཡིན་ཏེ།
དེ་ནས་བཤད་པའི་ཀུན་རྫོབ་པའི་སྐུ་དེ་ནི་རྡོ་རྗེ་ཐེག་པའི་རྣལ་འབྱོར་པ་མ་ཡིན་པའི་ཤེས་རྒྱུད་ལ་སྣང་དུ་རུང་བའི་ཡང་དག་ཀུན་རྫོབ་ཀྱི་རྣམ་བྱང་གི་ཆོས་ལས་སྒྲུབ་པའི་ཀུན་རྫོབ་པའི་སྐུ་ཡིན་ལ། འདིར་བཤད་པའི་ཀུན་རྫོབ་པའི་སྐུ་དེ་ནི་རྡོ་རྗེ་ཐེག་པའི་རྣལ་འབྱོར་མ་ཡིན་པའི་ཤེས་རྒྱུད་ལ་གསལ་བར་སྣང་དུ་མི་རུང་བའི་རྣལ་འབྱོར་ཀུན་རྫོབ་རྣམ་བྱང་གིས་ཆོས་ལས་སྒྲུབ་པའི་སྐུ་ཡིན་ཅིང༌། དེ་ནས་བཤད་པའི་དོན་དམ་པའི་སྐུ་དེ་ནི་རྡོ་རྗེ་ཐེག་པའི་རྣལ་འབྱོར་པ་མ་ཡིན་པའི་རྒྱུད་ལ་མྱོང་བའི་སེམས་གསལ་རིག་གི་ཆ་རང་བཞིན་གྱིས་མ་གྲུབ་པར་རྟོགས་པའི་ཆ་དོན་དམ་བདེན་པ་སྤྲོས་བྲལ་ལ་མཉམ་པར་བཞག་པའི་ཆོས་ལས་སྒྲུབ་པའི་དོན་དམ་པའི་སྐུ་ཡིན་ལ། འདིར་བཤད་པའི་དོན་དམ་པའི་སྐུ་དེ་ནི་རྡོ་རྗེ་ཐེག་པའི་རྣལ་འབྱོར་པ་མ་ཡིན་པའི་ཤེས་རྒྱུད་ལ་གསལ་བར་མྱོང་དུ་མི་རུང་བའི་སེམས་རང་བཞིན་གྱི་འོད་གསལ་བ། རང་བཞིན་གྱིས་མ་གྲུབ་པས་རྟོགས་པའི་ཆའི་དོན་དམ་བདེན་པ་སྤྲོས་བྲལ་ལ་མཉམ་པར་བཞག་ཆོས་ལས་སྒྲུབ་པའི་སྐུ་ཡིན་པས། ཇི་ལྟར་བཏགས་པའི་བཏགས་ཆོས་བདེན་གཉིས་ཙམ་ལ་ཟབ་མི་ཟབ་ཀྱི་ཁྱད་པར་ཆེར་མེད་ཀྱང༌། གདགས་གཞིའི་བདེན་གཉིས་ཀྱི་ཁྱད་པར་གྱིས་རབ་ཏུ་ཕྱེ་བའི་ཕྱིར། ལུགས་འདིའི་ཀུན་རྫོབ་བདེན་པ་ཐུན་མོང་མིན་པ་ནི་ཐོག་མེད་ནས་རྫོགས་སངས་ཀྱི་རྒྱུར་གྱུར་སྒྲིབ་བྲལ་གྱི་རྡོ་རྗེའི་རྡུལ་ཕྲ་རབ་དེའི་འདུས་པ་སྟེ་རིམ་ལྔ་ལས། རླུང་དང་ཡང་དག་ལྡན་པ་ཡི། ། རྣམ་ཤེས་གསུམ་པོ་དེ་ཉིད་སླར། །
རྣལ་འབྱོར་པ་ཡི་ལུས་སུ་འབྱུང༌། ། སྒྱུ་མ་ལུས་སུ་དེ་ལ་བརྗོད། ། ཅེས་མིང་གཞན་བདག་བྱིན་རླབས་ཀྱི་སྐུ་ཞེས་བྱ་བ་སྟེ། དེའང་མ་དག་པ་དང་དག་པ་དང་ཆེས་དག་པ་གསུམ་གྱི་དབང་དུ་བྱས་ནས་མི་གསལ་བ་དང་ཅུང་ཟད་གསལ་བ་དང་ཆེས་གསལ་བར་འབྱུང་བ་ཉིད་ལ་འཇོག་ལ། དོན་དམ་བདེན་པ་ནི་ཐོག་མེད་ནས་རྫོགས་སངས་ཀྱི་རྒྱུར་འགྱུར་སྒྲིབ་བྲལ་གྱི་རྡོ་རྗེའི་ཡེ་ཤེས་ཆེས་ཕྲ་བ་སྟེ། རིམ་ལྔ་ལས། ཐོག་མར་འབྱུང་མིན་ཡང་ན་ཐོག་མར་འབྱུང༌། ། དབུས་འབྱུང་མིན་ཡང་ཡང་ན་དབུས་སུ་འབྱུང༌། ། མཐར་འབྱུང་མིན་ཡང་ཡང་ན་མཐར་འབྱུང་སྟེ། ། ཐམས་ཅད་སྟོང་པར་དམ་པས་རབ་ཏུ་གསུངས། །
ཞེས་མིང་གཞན་མངོན་པར་བྱང་ཆུབ་པ་འོད་གསལ་རྡོ་རྗེ་མཁའ་ཁྱབ་ཀྱི་སྐུ་ཞེས་བྱ་བ་སྟེ། དེའང་མ་དག་པ་དང་དག་པ་དང་ཆེས་དག་པ་གསུམ་གྱི་དབང་དུ་བྱས་ནས་མི་གསལ་བ་དང་ཅུང་ཟད་གསལ་བ་དང་ཆེས་གསལ་བར་འབྱུང་བ་ཉིད་ལ་འཇོག་པར་བྱེད་པ་ཡིན་ནོ། ། འོ་ན་གདགས་གཞིའི་བདེན་གཉིས་འདི་དག་རང་བཞིན་གྱིས་གྲུབ་པའི་ཆོས་ཞིག་གམ་ཞེ་ན། མ་ཡིན་ཏེ་དེ་ནི་ཐུགས་རྡོ་རྗེའི་དཔྱད་མྱོང་གི་ངོ་ན་བཟོད་དུ་མེད་ཀྱང་ལྟོས་ནས་རྣམ་པར་འཇོག་པ་ཉིད་ཀྱིས་བསྒྲུབ་བྱ་དང་སྒྲུབ་བྱེད་དུ་འབྲེལ་རུང་བ་ཉིད་ཀྱི་ཕྱིར་ན། ཚུལ་འདིའི་བདེན་པ་གཉིས་པོ་དེ་ཇི་ལྟར་སྒྲུབ་པ་དང༌། གྲུབ་ནས་ཟུང་འཇུག་ཏུ་ཇི་ལྟར་འཇོག་པ་དང༌། དེ་ལྟར་ཟུང་དུ་འཇུག་པ་དེ་ཐ་སྙད་དུ་བདེན་གཉིས་རེ་རེ་བའམ་གཉིས་ཚོགས་སུ་འཇོག་ཅེ་ན། བརྗོད་པར་བྱ་སྟེ། དེའང་དང་པོར་འདི་སྐབས་ཀྱི་ཀུན་རྫོབ་ཀྱི་བདེན་པ་བསྒྲུབ་པར་མ་བྱས་པར་ནི་དོན་དམ་པའི་བདེན་པ་སྒྲུབ་པར་ནུས་པ་མ་ཡིན་ཏེ། གང་བརྟེན་པ་ཆོས་ཉིད་འོད་གསལ་བ་དོན་དམ་བདེན་པ་དེ་མངོན་དུ་བྱེད་པ་ལ་དེའི་རྟེན་ཆོས་ཅན་སྒྱུ་ལུས་ཀུན་རྫོབ་བདེན་པ་དང་དེ་མངོན་དུ་བྱེད་དགོས་པའི་ཕྱིར་ཏེ།
ཆོས་ཅན་རྟེན་དེ་ཉིད་ལ་སྒྲོ་སྐུར་བཅད་ནས་བརྟེན་པ་དེའི་ཆོས་ཉིད་ཁོང་དུ་ཆུབ་པར་བྱ་དགོས་པ་ཉིད་ཀྱི་ཕྱིར། སྤྱོད་བསྡུས་ལས། དེ་བས་ན་ལུས་རྣམ་པར་དབེན་པ་མེད་པར་ངག་རྣམ་པར་དབེན་པ་མི་ནུས་སོ། ། ངག་རྣམ་པར་དབེན་པ་དང་བྲལ་བས་ནི་སེམས་རྣམ་པར་དབེན་པར་བྱ་བར་མི་ནུས་སོ། ། སེམས་ཀྱི་རང་བཞིན་སྣང་བ་མེད་པར་ཀུན་རྫོབ་ཀྱི་བདེན་པ་མངོན་སུམ་དུ་བྱ་བ་མི་ནུས་སོ། ། ཀུན་རྫོབ་ཀྱི་བདེན་པ་རྟོགས་པ་དང་བྲལ་བས་དོན་དམ་པའི་བདེན་པ་མངོན་སུམ་དུ་བྱ་བར་མི་ནུས་སོ། ། དོན་དམ་པའི་བདེན་པ་མེད་པར་ནི་ཟུང་དུ་འཇུག་པའི་རིམ་པ་མངོན་སུམ་དུ་བྱ་བར་མི་ནུས་སོ། ། བཅོམ་ལྡན་འདས་ཀྱིས་ཀྱང་དོན་གྱི་དབང་འདི་གཟིགས་ནས་རིམ་གྱིས་འཇུག་པར་བསླབ་པར་བྱའི་ཅིག་ཅར་ནི་མ་ཡིན་ནོ། ། ཞེས་སོ། ། འོ་ན་ཀུན་རྫོབ་བདེན་པ་སྒྱུ་མའི་ལུས་མི་གསལ་བར་ཐོག་མེད་ནས་བཞུགས་པ་དེ་ཇི་ལྟ་བུ་ཞེ་ན།
རང་བཞིན་འོད་གསལ་བའི་ཡེ་ཤེས་ལྔའི་བཞོན་པའམ་རྟེན་དུ་གྱུར་པའི་རླུང་འོད་ཟེར་ལྔ་པ་སྟེ་རྒྱལ་བ་རིགས་ལྔ་ཡབ་ཡུམ་གྱི་སྐུ་རྣམ་པར་དག་པ་སྐྱེད་བྱེད་དེ། དེའང་ལས་རླུང་གི་རྒྱུ་བ་རྣམས་རྡོ་རྗེ་འབྲུ་གསུམ་གྱི་བྱིན་གྱིས་རླབས་ཏེ་རྒྱུ་བ་འགོག་པས་གློ་བུར་བའི་རླུང་སེམས་འོད་གསལ་དུ་བཅུག་པའི་སྟོབས་ཀྱིས་ཡེ་ཤེས་ཀྱི་རླུང་དེ་ཉིད་ཆེས་གསལ་བར་དེ་བཞིན་གཤེགས་པའི་སྐུར་ཡིད་ཏིང་ངེ་འཛིན་དེའི་ངོ་བོ་མེ་ལོང་ལ་པྲ་ཕབ་པའི་རྣམ་པ་ལྟར་སྣང་བ་ཡིན་ཏེ། སྤྱོད་བསྡུས་ལས། ལྷའི་དེ་ཁོ་ན་ཉིད་བསམ་གྱིས་མི་ཁྱབ་པ། སངས་རྒྱས་ཐམས་ཅད་ཀྱི་མན་ངག་བླ་མ་བརྒྱུད་པའི་རིམ་པ་ལས་འོངས་པ། ས་བཅུའི་དབང་ འདི་ལ་བདག་གི་རྗེ་རས་པ་ཆེན་པོའི་གསུང་ལྟར་ན་སློབ་པའི་སྒྱུ་ལུས་ཀྱི་དབང་དུ་ན་ཕར་ཕྱིན་རང་ལམ་གྱི་ས་བཅུ་པ་སྔགས་ལམ་ནས་འཇུག་པའི་ས་བཅུ་པ་ལ་འཆད་ཀྱི། མི་སློབ་པའི་སྒྱུ་ལུས་ཀྱི་དབང་དུ་ན་སློབ་པའི་སྒྱུ་ལུས་ལུགས་འབྱུང་འོད་གསལ་དུ་ཐིམ་ནས་དེ་ལས་ལུགས་བཟློག་གི་སྒྱུ་ལུས་མི་སློབ་པའི་འོད་གསལ་དང་རྟེན་བརྟེན་པར་ཟུང་དུ་འཇུག་རྒྱུའི་རྟེན་གྱི་སྒྱུ་ལུས་དེ་སྔགས་ཀྱི་རང་ལམ་གྱིས་བགྲོད་པའི་ས་བཅུ་པའི་ཡུལ་མིན་པར་སྟོན་ཞེས་འཆད། མཆན། ཕྱུག་རྣམས་ཀྱིའང་ཡུལ་མ་ཡིན་པ་གང་ཡིན་པ་དེ་ངས་ཁོང་དུ་ཆུབ་པར་བྱའོ། ། རང་གི་སེམས་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་ཞེས་བྱ་བ་ཕུང་པོ་དང་ཁམས་དང་སྐྱེ་མཆེད་རྣམས་ལ་ཡང་མེད་པ་ཡེ་ཤེས་ཙམ་དུ་ བསྐྱེད་རིམ་ལུས་དབེན་གྱི་སྐབས་སུ་སྒྲུབ་པའི་ལྷར་སྣང་གི་ཕུང་ཁམས་སྐྱེ་མཆེད་ལས་འདས་ན་གློ་བུར་འཁོར་བ་པའི་ཕུང་སོགས་ཀྱི་དྲི་མ་ལྟ་ག་ལ་ཡོད་པར་སྟོན་པ་ཡིན་ནོ། །
མཆན། ཡོངས་སུ་སྣང་བ་ཙམ་གྱི་མཚན་ཐམས་ཅད་དང་ལྡན་པའི་ལྷའི་སྐུར་བཟུང་བ་དེ་ཡང་སྒྱུ་མ་དང་རྨི་ལམ་ལ་སོགས་པའི་དཔེ་རྣམ་པ་བཅུ་གཉིས་ཀྱིས་ཉེ་བར་མཚོན་པ་འདི་ནི་ཡིད་ཀྱི་རང་བཞིན་གྱི་སྐུ་ཡིན་ནོ་ཞེས་སོ། ། དེས་ན་དེ་ལྟ་བུའི་སློབ་པའི་སྒྱུ་ལུས་མཐར་ཕྱིན་ནས། མི་སློབ་པའི་གོ་འཕང་དུ་འཇུག་པ་ན། ད་དུང་སྒྱུ་ལུས་དང་རྟེན་དེ་ལ་བརྟེན་པའི་སྣང་གསུམ་རྣམ་དག་གི་འོད་གསལ་ལ་ཅིའི་ངོ་བོར་མ་གྲུབ་པའི་རྟོགས་པ་ཁྱད་ཅན་རྒྱུད་ལ་ཡོད་མེད་ཀྱང་ད་དུང་བདེན་པ་དེ་གཉིས་སོ་སོར་སྣང་བའི་མཚན་མས། བདེན་པ་དེ་དག་གི་ངོ་བོའི་སྐུ་གསུམ་དང་བདེན་གཉིས་སོ་སོར་མཚན་མར་རྟོགས་པའི་ཤེས་སྒྲིབ་ཆེས་ཕྲ་བ་སྤང་དགོས་པའི་དེའི་ཆེད་དུ་སླར་མི་སློབ་པའི་འོད་གསལ་བ་དོན་དམ་བདེན་པ་མངོན་སུམ་དུ་བྱང་ཆུབ་པར་བྱེད་པ་ཡིན་ཏེ་རྡོ་རྗེ་ཕྲེང་བ་ལས། སྐུ་གསུམ་དག་ནི་ཐ་དད་པར། ། སྐྱོབས་པ་ཡིས་ནི་ཡང་དག་བསྟན། ། རྫོགས་པའི་རིམ་པ་སྦྱོར་བ་ཡིས། ། གཅིག་ཏུ་ཡང་ནི་འགྱུར་བ་ཡིན། །
ཞེས་འབྱུང་ལ། འདིའི་དོན་དམ་བདེན་པ་ལ་སྤྱོད་བསྡུས་ལས་འོད་གསལ་བ་དང་ཐམས་ཅད་སྟོང་པ་དང༌། སངས་རྒྱས་ཀྱི་ཡེ་ཤེས་དང༌། རྡོ་རྗེའི་ཡེ་ཤེས་དང༌། བླ་ན་མེད་པའི་ཡེ་ཤེས་དང༌། དྲི་མ་མེད་པ་དང་དངོས་པོ་མེད་པ་ཞེས་སོགས་རེས་ཡུལ་ཆོས་ཉིད་དང༌། རེས་ཡུལ་ཡེ་ཤེས་ཀྱི་ཆ་ནས་མིང་གི་རྣམ་གྲངས་དགུ་བཅུ་རྩ་འདྲེན་པར་གསུངས་ལ། དེ་ལྟ་བུའི་འོད་གསལ་དོན་དམ་པའི་བདེན་པ་དེའང༌། ཐོག་མེད་ནས་བཞུགས་པའི་རང་བཞིན་གྱིས་འོད་གསལ་བའི་སེམས་ཡེ་ཤེས་ལྔའི་རྒྱུར་གནས་པ་དེ་ཉིད་དག་པ་གཉིས་ལྡན་དུ་ལེགས་པ་སྒྲུབ་པ་ན་ཡེ་ཤེས་ལྔའི་ངོ་བོར་གྱུར་ནས་གདུལ་བྱ་གསང་སྔགས་རྡོ་རྗེ་ཐེག་པའི་སྐལ་བ་ཅན་དག་གི་ངོར་རིགས་ལྔའི་ཧེ་རུ་ཀ་སོ་སོའི་ཐུགས་རྒྱུད་ལ་ཡེ་ཤེས་ལྔའང་གཙོ་ཆེ་ཆུང་གི་ཁྱད་པར་བཅས་ཏེ་བཞུགས་པར་སྣང་བ་ཡིན་ནོ། ། དེ་ལྟ་ན་སེམས་ཙམ་གྱི་མདོ་དང་བསྟན་བཅོས་སོགས་དང་སྔགས་ཀྱི་གཞུང་ལས་ཀྱང་རྣམ་ཤེས་ཚོགས་བརྒྱད་གནས་གྱུར་ལས་ཡེ་ཤེས་ལྔར་བཤད་པ་མ་ཡིན་ནམ་ཞེ་ན།
བཤད་མོད། དེ་ནི་ལུགས་འདིར་དགོངས་པ་ཅན་དུ་འགྲེལ་བར་བྱ་སྟེ། དེ་ལའང་སྒྲ་ཇི་བཞིན་པའི་དགོངས་པ་ཅན་དུ་འཆད་པ་དང༌། ཇི་བཞིན་མིན་པའི་དགོངས་པ་ཅན་དུ་འཆད་པའི་སྐབས་གཉིས་ལས། དང་པོ་ནི་མདོ་སྔགས་ཐུན་མོང་དུ། ཡིད་ཀྱི་རྣམ་ཤེས་གཅིག་ཉིད་ལ་བག་ཆགས་སྒོ་གཞི་བྱེད་པའི་ཆ་ནས་ཀུན་གཞི། ཉོན་མོངས་པའི་རྩ་བ་བྱེད་པའི་ཆ་ནས་ཉོན་ཡིད། ཆོས་རྣམས་ཀྱི་སྐྱེ་མཆེད་རྣམ་པར་རིག་པའི་ཆ་ནས་ཡིད་དེ་ལྡོག་པའི་ཆར་དབྱེ་བས་ཡིད་ཤེས་གཅིག་པུའི་བྱ་བ་གསུམ་གྱི་ལྡོག་ཆ་ནས་གྱུར་པས། ཡེ་ཤེས་གསུམ་སོ་སོར་འཇོག་གོ་ཞེས་འཆད་ལ། གཉིས་པ་སྔགས་ལུགས་ཐུན་མོང་མིན་པ་ལྟར་ནས་སེམས་ཙམ་པའི་ལུགས་ཀྱི་གློ་བུར་དྲི་མ་དང་བཅས་པའི་སེམས་རང་བཞིན་གྱིས་གྲུབ་པ་ཞིག་དྲི་མ་གནས་གྱུར་གྱིས་ཁྱད་པར་དུ་བྱས་པའི་སེམས་དག་པ་སོ་སོ་རང་རིག་གི་ཡེ་ཤེས་ཀྱི་ཡུལ་དུ་གྱུར་པ་ནི་ཆེས་འགོག་པ་ཡིན་ཏེ།
བྱང་ཆུབ་སེམས་འགྲེལ་ལས། འདི་དག་ཐམས་ཅད་སེམས་ཙམ་ཞེས། ། ཐུབ་པའི་དབང་པོས་གང་བསྟན་པ། ། བྱིས་པ་རྣམས་ཀྱི་སྐྲག་པ་ནི། ། སྤངས་པའི་ཕྱིར་ཡིན་དེ་ཉིད་མིན། ། ཞེས་པ་ནས། རྣལ་འབྱོར་སྤྱོད་པ་པ་རྣམས་ཀྱི། ། རང་གི་སེམས་ཀྱི་དབང་བྱས་སྟེ། ། གནས་ཡོངས་གྱུར་ནས་དག་པའི་སེམས། ། སོ་སོ་རང་རིག་སྤྱོད་ཡུལ་བརྗོད། །
འདས་པ་གང་ཡིན་དེ་ཉིད་མེད། ། མ་འོངས་པ་ནི་ཐོབ་པ་མེད། ། གནས་ཕྱིར་གནས་ནི་ཡོངས་གྱུར་པ། ། ད་ལྟ་བ་ཡང་ག་ལ་ཡོད། ། དེ་ཇི་ལྟར་དེ་ལྟར་སྣང་མིན། ། ཇི་ལྟར་སྣང་དེ་དེ་ལྟར་མིན། ། ཞེས་འབྱུང་བའི་ཕྱིར། འོ་ན་རང་བཞིན་གྱིས་གྲུབ་པའི་ཤེས་པའི་གནས་འགྱུར་མེད་དུ་ཆུག ། རང་བཞིན་གྱིས་མ་གྲུབ་པའི་ཀུན་གཞིའི་རྣམ་ཤེས་དང་ཉོན་ཡིད་དང་དེ་ལྷག་གི་ཤེས་པ་གཞན་གནས་འགྱུར་དུ་ཁས་བླངས་ཆོག་གམ་སྙམ་ན། མི་ཆོག་དེ་ཀུན་གཞི་དང་ཉོན་ཡིད་ཐ་དད་དུའང་ཡོད་པ་མིན་ལ།
རྣམ་ཤེས་ལྷག་མའང་རང་བཞིན་མ་གྲུབ་ཀྱང་ལྟོས་བཞག་གི་ངོ་བོར་སྒྲིབ་པ་ཉིད་ཀྱི་ཕྱིར་ཡེ་ཤེས་ཀྱི་ངོ་བོར་གནས་འགྱུར་མི་རིགས་ཏེ། དོན་དུ་སོལ་བ་བདར་བས་དུང་མི་འབྱུང་བ་བཞིན་ འོ་ན་ཚོགས་དྲུག་གི་རྣམ་པར་ཤེས་པ་འདི་དག་གློ་བུར་དྲི་མ་སོལ་བ་བདར་ན་དུང་མི་འབྱུང་བ་ལྟ་བུའི་སྤང་བྱ་ཁོ་ན་ཡིན་ན། བཀའ་བརྒྱུད་རིན་པོ་ཆེའི་ཞལ་ནས། ཆོས་ཐམས་ཅད་ལ་བདེན་ལྟ་དང་མཚན་ལྟ་སེལ་ནས་ཟབ་མོ་སྟོང་པ་ཉིད་ཡེ་ཤེས་ཀྱི་ཚོགས་བསགས་ནས་ཆོས་ཀྱི་སྐུ་ཐོབ་པར་བྱེད་པའི་ཉེ་ལམ་གྱི་གདམས་པར་ནི། ད་ལྟ་སོ་སྐྱེའི་རྒྱུད་ཀྱི་ཚོགས་དྲུག་གི་ཤེས་པ་རང་རྒྱུད་པ་ཉིད་ཀྱི་ཡིན་ལུགས་ལ་མ་བཅོས་པར་བཞག་པས་དེའི་གནས་ཚུལ་རང་ངོ་རང་གིས་ཤེས་ནས་སངས་རྒྱས་ཐོབ་པའི་སྒྲིབ་པ་ཐམས་ཅད་རང་དག་ཏུ་འགྲོ་ཞེས་གདམས་ཤིང༌། ཁྱོད་རང་གིའང་དེའི་ཉམས་ལེན་གྱི་ཚུལ་དགོངས་གཅིག་གི་སྐབས་མང་པོར་བླ་མ་གོང་མའི་མགུར་དུ་མ་དྲངས་སྟེ་རྒྱས་པར་བཤད་པས་ཆེས་ནང་འགལ་ལོ་སྙམ་ན། མི་འགལ་ཏེ། ཚོགས་དྲུག་གི་ཤེས་པ་རང་རྒྱུད་པ་སྣང་བའི་འཁྲུལ་པ་ནི་ཐོག་མེད་ནས་བག་ཆགས་ལོག་པར་བཏགས་པ་ལས་ཕྱིན་ཅི་ལོག་གི་གསལ་སྣང་མཆེད་དེ་བརྫུན་པ་ལ་བདེན་པར་སྣང་བ་ཡིན་གྱི། དེའི་ཆོས་དང་གང་ཟག་གི་ཡིན་ལུགས་དེ་ནི་ཇི་ལྟར་བདེན་སྣང་དེ་ལྟར་བརྫུན་ཞིང་སླུ་བའི་བདེན་པ་མ་གྲུབ་པ་ཡིན་ལ། དེའི་ཚུལ་བླ་མ་དམ་པའི་ཞལ་ལུང་རིགས་པ་དང་འབྲེལ་བས་བརྡ་སྤྲད་པ་ན།
སྣོད་ལྡན་གྱི་སློབ་མས་ཐོས་བསམ་སྒོམ་པའི་ཤེས་རབ་ཀྱི་བྱིན་རླབས་ལས་རྟོགས་པ་ན་དེ་ལ་མ་བཅོས་པར་བཞག་པས། དེ་ཉིད་ཀྱིས་མཚོན་ནས། འདི་ལྟར་ཀུན་རྫོབ་བདེན་པར་བཟུང་ངོ་ཅོག་བརྫུན་པ་བདེན་མེད་ཆུའི་ཟླ་བ་ལྟར་རང་ངོ་ཤེས་ན། དེ་ལ་བརྟེན་པའི་ཆགས་སོགས་བདག་ལྟ་སོགས་ཉོན་སྒྲིབ་དང་དེ་ཉིད་དང་གཞན་དུ་གྲུབ་པ་དང༌། དེ་དེ་ཉིད་དུ་ཡོད་མེད་སོགས་མཚན་སྤྲོས་ཤེས་བྱའི་སྒྲིབ་པ་སངས་རྒྱས་ཐོབ་བྱེད་ལ་གེགས་གྱུར་གྱི་ཚོགས་དྲུག་གི་ཤེས་པ་དེ་ཐམས་ཅད་སྨིག་རྒྱུའི་ཆུ་ལྟར་རང་དག་རང་དབེན་དུ་འགྲོ་ལ། རྫོགས་སངས་ཐོབ་པ་ན་ཚོགས་དྲུག་གི་ཤེས་པ་ཡུལ་བཅས་མཁའ་ལྟར་དག་པ་ཉིད་ཀྱི་ཕྱིར། ཚོགས་དྲུག་གི་ཤེས་པ་རང་རྒྱུད་པའི་འཁྲུལ་འཁོར་འདི་ཉིད་སྤང་བྱ་དང་གློ་བུར་གྱི་དྲི་མའི་བདག་ཉིད་ཡིན་པ་ལ་གནོད་པར་གྱུར་པའི་ནང་འགལ་ཅི་ཡང་མེད་ལ། ཚོགས་དྲུག་གི་ཤེས་པ་འདི་ལ་འཁྲུལ་མཚང་ཚོར་བ་དང་རྫུན་ཕུག་རྟིབ་པས་རྣམ་པར་གྲོལ་བར་འགྱུར་ལ། དེ་ལྟ་མ་ཡིན་ན་དེར་མི་འགྱུར་བས་འདིའི་འཁྲུལ་པའི་མཚང་ཚོར་བ་དང་རྫུན་གྱི་ཁུངས་ཕུག་རྟིབ་བྱེད་ཀྱི་མན་ངག་གི་ཚུལ་འདི་ནི་བཀའ་བརྒྱུད་ཀྱི་གདམས་པའི་ཟབ་ཁྱད་འདི་ལས་བོད་གངས་ཅན་ན་ལུགས་གཞན་འགར་ཡང་མི་སྣང་ལ། ཆོས་ཚུལ་འདི་ནི་སྔགས་གཞུང་གི་ཟབ་ཁྱད་ཁོ་ན་མ་ཡིན་ཏེ།
མདོ་ལུགས་ཀྱི་ཆོས་དང་གང་ཟག་བདག་མེད་པར་རྟོགས་སུ་གཞུག་པའི་ཤེས་རབ་ལྟ་སྒོམ་དུ་བྱེད་པའི་ཚུལ་ཡང་འདི་ཉིད་དེ་རྒྱས་པ་ལ་བསླབ་པར་མི་ནུས་པ་དག་གིས་ཀྱང་འདི་དོན་ལྟ་སྒོམ་དུ་འདོད་ན་ཤིང་རྟ་ཆེན་པོ་རྣམས་ཀྱི་དགོངས་པ་བཞིན་བདག་ཉིད་ཆེན་པོ་ཀ་མ་ལ་ཤི་ལས་མཛད་པའི་སྒོམ་རིམ་གསུམ་པོར་ཆེས་གསལ་བས་དེ་ཙམ་རེ་ཅིས་ཀྱང་ལྟ་བ་བྱོས་ཤིག ། ཚུལ་འདི་སྔགས་གཞུང་རྣམས་ནས་ཆེར་རྒྱས་པར་འབྱུང་ལ། ཁྱད་པར་དོ་ཧ་རྡོ་རྗེའི་གླུར་གྲགས་པ་རྣམས་སུ་དོན་འདི་ཆེས་གསལ་བར་འབྱུང་སྟེ། ཇི་སྐད་དུ། རྩ་བ་བྲལ་བའི་དེ་ཉིད་གང་སེམས་པ། ། བླ་མའི་མན་ངག་ཐོབ་པ་དེ་ཡི་མཆོག ། ཅེས་དང༌། རྨོངས་པ་དག་ལ་གཉེན་པོ་གང་ཡང་མེད། ། ནགས་ལ་མཆེད་པའི་མེ་ལྕེ་འབར་བ་བཞིན། ། གདོང་དུ་བབ་པའི་འདི་ལྟར་སྣང་བ་ཀུན། །
ཁྱོད་ཀྱི་རྩ་བ་སྟོང་པ་ཉིད་དང་ལྷན་ཅིག་གི་བྱས་སོ། ། ཞེས་སོགས་མདོ་སྔགས་ཐུན་མོང་བའི་ལྟ་སྒོམ་གྱི་གླུ་ཆེས་རབ་འབྱམས་པར་སྣང་ངོ༌། ། ཞར་ལ་འདི་ལྟར་ཤེས་པ་བྱ་སྟེ། རྡོ་རྗེ་ཐེག་པ་བླ་ན་མེད་པའི་ལུགས་ལ། སྤང་བྱ་གློ་བུར་དྲི་མའི་ཆགས་སོགས་སྤང་བྱ་གློ་བུར་དྲི་མ་ཡིན་ཀྱང་དེ་སྔགས་ཀྱི་མཐུ་དང་བྱིན་རླབས་ཀྱིས་དུག་བདུད་རྩིར་བྱེད་པ་ལྟ་བུའི་སྤང་བྱ་གཉེན་པོའི་ངོ་བོར་འགྲོ་ཞིང་དེར་འཁྱེར་ནས་ནམ་ཞིག་སྤང་བྱ་ཉིད་ཀྱང་འབྲས་བུར་འགྱུར་བའི་ཚུལ་ཞིག་དང༌། ཡང་གཉུག་མ་ལྷན་སྐྱེས་ཀྱི་ཆགས་སོགས་དང་པོ་ནས་སྤང་བྱ་གློ་བུར་གྱི་དྲི་མ་མ་ཡིན་པ་རྒྱུ་བདེར་གཤེགས་སྙིང་པོ་དེ་ཉིད་གློ་བུར་དྲི་མ་ཆགས་སོགས་ཀྱི་གཉེན་པོར་ཁྱེར་ནས་ནམ་ཞིག་དེ་ཉིད་འབྲས་བུར་གནས་གྱུར་པའི་ཚུལ་ཞིག་སྟེ་ཚུལ་གཉིས་ལས། ཚུལ་དང་པོ་དེ་ནི་གསང་སྔགས་ཉོན་མོངས་ལམ་བྱེད་པ་ཞེས་སྒྲ་ཇི་བཞིན་པ་དེ། དེའི་ཉོན་མོངས་ལམ་དུ་བྱེད་ཚུལ་ཡང་ཉོན་མོངས་དེ་ཉིད་གསང་སྔགས་ཀྱི་ཐབས་ཤེས་ཁྱད་ཅན་གྱིས་དེ་ལམ་གྱི་ངོ་བོར་བསྐྱེད་པ་ཡིན་ཏེ། དེའི་ཚུལ་ཡང་ཆགས་སོགས་དེ་ལས་སྔགས་ནུས་ཀྱི་སྤང་བྱ་གློ་བུར་དྲི་མའི་མ་དག་པའི་ཆ་ལོག་པར་བྱས་ནས་དག་པ་བདེར་གཤེགས་སྙིང་པོའི་ངོ་བོར་གྱུར་པར་བྱས་པ་ཉིད་ཀྱི་ཕྱིར། སྔགས་ཀྱི་ཐབས་མཁས་ཀྱི་ལམ་འདི་ནི་བསམ་གྱིས་མི་ཁྱབ་པ་ཉིད་ཀྱི་ཕྱིར།
སྐལ་མེད་ཀྱི་གློ་བར་ཆུད་དཀའོ། ། འོ་ན་དེ་ལྟ་བུའི་ཆགས་སོགས་ཀྱི་ཉོན་མོངས་པ་ནི་ད་ལྟར་རང་ཅག་སོ་སྐྱེ་ཚུར་མཐོང་གི་རྒྱུད་ལའང་མངོན་སུམ་དུ་ཉམས་སུ་མྱོང་བ་འདི་ཉིད་དུ་ཟད་པས་ཤེས་སླ་ལ། ཚུལ་གཉིས་པ་དེ་ནི་གསང་སྔགས་ཉོན་མོངས་ལམ་དུ་བྱེད་པ་ཞེས་བཏགས་ཀྱང་སྒྲ་ཇི་བཞིན་པ་མིན་ཏེ། དེའི་ཆགས་སོགས་དེ་དང་པོ་ཉིད་ནས་གློ་བུར་དྲི་མའི་ཆགས་སོགས་ཉོན་མོངས་པ་སྦྱོང་བྱེད་ཀྱི་ཟག་མེད་ཡེ་ཤེས་ཀྱི་ངོ་བོར་སྐྱེས་པའི་ཕྱིར། ཆགས་སོགས་འདིས་ཟིན་པའི་ཉོན་མོངས་པའི་ཆགས་པ་སོགས་ཀྱང་ཉོན་མོངས་དང་བྲལ་བའི་ཆགས་ཆེན་དུ་བསྒྱུར་བར་བྱེད་དེ། རིན་པོ་ཆེའི་རྡོས་རྡོ་ཕལ་པ་ལ་རེག་ན་རྡོ་ཕལ་པ་ཐམས་ཅད་རྡོ་རྗེར་སྒྱུར་བར་བྱེད་པ་ལྟ་བུའོ། ། འོ་ན་དེ་ལྟ་བུའི་ཆགས་སོགས་དེ་རང་ཅག་སོ་སྐྱེ་ཚུར་མཐོང་གི་རྒྱུད་ལ་ཇི་ལྟར་དམིགས་ཤིང་མྱོང་ཞེ་ན། རང་རེའི་ཚོགས་དྲུག་གི་ཤེས་པ་རང་མྱོང་འདི་ལ་དེ་ཉིད་བག་ལ་ཞ་བའི་ཚུལ་དུ་འབྲེལ་ཞིང༌། རྗེས་ནས་ཚུར་མཐོང་གི་གནས་སྐབས་ལས་འདས་ཏེ། རྣལ་འབྱོར་པར་གྱུར་པ་ན།
ཟག་མེད་ཀྱི་ཆགས་སོགས་མངོན་དུ་འགྱུར་ལ་སོ་སྐྱེའི་སྐབས་སུའང་གཏན་མི་འཆར་བ་མིན་ཏེ། སྨིན་གྲོལ་གྱི་ལམ་འཆུག་མེད་ལ་གནད་དུ་བསྣུན་པ་ན་འཆར་དུ་བཏུབ་པའི་སྤྱིར་བཏང་ལ་རྡོ་རྗེ་འཆང་ཉིད་ཀྱིས་དམིགས་བསལ་མཛད་པའི་ཕྱིར། འོ་ན་ཚུལ་དང་པོ་དེ་ལྟར་ན། སོལ་བ་བདར་བས་དུང་དུ་མི་འབྱུང་བའི་དཔེ་དང་འགལ་བས་སོ་སྙམ་ན། མ་དཔྱད་ན་དེ་ལྟར་སེམས་མེད་ཀྱང༌། སོལ་བ་བདར་བ་དུང་དུ་སོང་བའི་ཚེ། སོལ་བ་ཉིད་ལས་དུང་འབྱུང་རུང་སྟེ། སོལ་བ་ཉིད་ལས་སོལ་བའི་ཆ་ལོན་ནས་དུང་གི་རྒྱུ་ཉིད་ལས་དུང་འབྱུང་བར་སོང་བ་ཡིན་ནོ། ། འོ་ན་ཐ་སྙད་དུའང་མེ་ལྕེ་ལས་མུན་པའང་འབྱུང་བར་འགྱུར་རོ་ཞེ་ན། རྐྱེན་ཚང་ན་མི་འབྱུང་བ་མིན་ཏེ།
སྣང་བ་མེད་པའི་ས་ཕྱོགས་སུ། དུ་བའི་མུན་པ་འབྱུང་བ་ལ་བཀག་པ་མེད་པའི་ཕྱིར། འོ་ན་སོལ་བ་ལ་སོལ་བའི་ཆ་ལོག་རྗེས་དེ་ལ་དུང་གི་རྒྱུ་ལྷག་མར་མི་ལུས་སོ་སྙམ་ན། འོ་ན་བུད་ཤིང་ལ་བུད་ཤིང་གི་ཆ་སྲེགས་ནས་ལོག་རྗེས་དེའི་སོལ་བ་ལ་འབྱུང་བ་དང་འབྱུང་འགྱུར་གྱི་ཆ་མི་ལུས་སོ་ཞེས་བསམ་ཞིང་བརྗོད་ནུས་སམ། དེས་ན་ཆོས་ཐམས་ཅད་ཀྱི་སྟེང་གི་དག་པ་དང་མ་དག་པའི་ནུས་པ་དང་འགྱུར་བ་ནི་དེ་བཞིན་གཤེགས་པ་ཁོ་ནས་མཁྱེན་གྱི་རང་ཅག་ཚུར་མཐོང་གིས་དཔྱོད་པར་ག་ལ་ནུས་སོ། ། ཁོ་བོ་ནི་རྗེ་བཙུན་རས་པ་ཆེན་པོའི་གསུང་ལ་དཔག་སྟེ་ཅུང་ཟད་བརྗོད་པར་ཟད་ཀྱི་མཐའ་གཅིག་ཏུ་ཁ་ཚོན་གཅོད་པ་ནི་ཆེས་དཀའོ། ། མཆན།
ཞེས་དགོངས་སོ། ། དེས་ན་དེར། དཔེར་ན་ཁབ་ལེན་གྱིས་དྲངས་པས། །
ལྕགས་ནི་མྱུར་དུ་ཡོངས་སུ་གཡོ། ། དེ་བཞིན་སེམས་ནི་ཡོད་མིན་ཡང༌། ། སེམས་དང་བཅས་པ་བཞིན་དུ་སྣང༌། ། རྫུན་ཡང་བདེན་པ་ལྟ་བུར་ནི། ། གང་ཚེ་འགྲོ་འོང་གཡོ་བར་འགྱུར། ། དེ་ཚེ་སྲིད་པ་འཛིན་པར་བྱེད། ། ཅེས་འབྱུང་ངོ༌། ། དེ་ལྟར་སྒྲུབ་ནས་འགྲུབ་པའི་ཟུང་དུ་འཇུག་པའི་ཚུལ་དེ་ཇི་ལྟར་ཞེ་ན། དེ་ལྟར་རྣམ་པར་དག་པའི་རྫོགས་པའི་སངས་རྒྱས་ཀྱི་སྐུ་དང་གསུང་གི་སྣང་བ་ཁྱད་པར་ཅན་གང་ཡིན་པ་མི་སློབ་པའི་རྟེན་གྱི་སྒྱུ་ལུས་དེ་ལ། སངས་རྒྱས་ཀྱི་ཐུགས་རྟོག་པ་ཁྱད་པར་ཅན་མི་སློབ་པའི་རྟེན་པ་འོད་གསལ་བ་དེ་ཕན་ཚུན་འབྲལ་མི་ཤེས་པ་ཇི་སྲིད་ནམ་མཁའ་གནས་ཀྱི་བར་བཞུགས་པ་ནི།
ཟུང་འཇུག་གི་སྐུར་འཇོག་སྟེ། རིམ་ལྔ་ལས། དེ་ཉིད་ཤེས་པར་རིམ་པ་བཞིན། ། རང་བྱིན་རླབས་དང་འོད་གསལ་ཤེས། ། དེ་དག་ཁོ་ན་འདུས་པ་གང༌། ། འདི་ནི་ཟུང་འཇུག་རིམ་པའོ། ། ཞེས་དང༌། ཀུན་རྫོབ་དང་ནི་དོན་དམ་གྱི། ། རྣམ་དབྱེ་སོ་སོར་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། །
ཟུང་དུ་འཇུག་པར་དེ་བཤད་དོ། ། ཞེས་འབྱུང་ལ། འདི་གཉིས་ཀྱི་ཟུང་ཡ་བྲལ་དུ་མི་འགྲོ་བ་ལ་དགོངས་ནས་དེར། གང་དུ་དངོས་པོ་གཅིག་གྱུར་པ། ། དེ་ནི་ཟུང་དུ་འཇུག་པར་བརྗོད། ། ཅེས་དང༌། གང་གིས་དངོས་གཅིག་ཤེས་གྱུར་པ། ། དེ་ཡིས་ཟུང་དུ་འཇུག་པ་ཤེས། ། ཞེས་འཆད་པ་ཡིན་ལ་ཁ་ཅིག་གི་ཟུང་དུ་འཇུག་པ་ནི་གཉིས་མེད་པའི་གཅིག་ནི་དབྱེར་མེད་སྟེ་དེ་ནི་ཟུང་འཇུག་གི་དོན་ཡིན་པས་རྟེན་གང་ཡིན་གྱི་ཆ་བརྟེན་པ་དང༌། བརྟེན་པ་གང་ཡིན་གྱི་ཆ་རྟེན་ཡིན་པས་དེ་དག་རྣམ་གྲངས་དང་བྲལ་བའི་གཅིག་པའོ་ཞེས་ཟེར་བ་དེ་དག་གིས་ནི་ཟུང་འཇུག་ཅེས་པའི་མིང་དེ་ཆེས་སྙན་པ་ལ།
མཐོ་འགྲོགས་ཀྱི་དགའ་ཚོར་ཙམ་དུ་ཟད་ཀྱི། ཆོས་ཀྱི་ཚུལ་འདི་རྒྱུས་མེད་དོ་ཞེས་རང་གི་དེ་ཉིད་བསྟན་པར་བྱས་པ་ཡིན་ནོ། ། འོ་ན་ཟུང་འཇུག་གི་དོན་གཉིས་སུ་དབྱེར་མེད་པའི་གཅིག་མ་ཡིན་ན་དེར་གཉིས་པ་ཐམས་ཅད་རྣམ་སྤངས་ལ། ཕྱག་འཚལ་ནས་ནི། ། ཞེས་དང༌། འཁོར་བ་དང་ནི་མྱང་འདས་ཞེས། ། རྟོག་པ་གཉིས་པོ་རྣམ་སྤངས་ནས། ། ཞེས་གཉིས་ཆོས་ཐམས་ཅད་སྤང་བར་བཤད་པ་མ་ཡིན་ནམ་ཞེ་ན། དེ་ལྟར་བཤད་པ་དེས་བདེན་གཉིས་ལ་བརྟེན་པའི་རྟག་ཆད་དང་གཟུང་འཛིན་གྱི་གཉིས་སྤྲོས་ཐམས་ཅད་སྤངས་པ་ཉིད་ཀྱིས་ཟུང་དུ་འཇུག་པའི་སྐུ་འགྲུབ་ལ། སྐུ་དེ་ངོ་ན་མཚན་མའི་གཉིས་ཆོས་ཐམས་ཅད་དང་བྲལ་བར་སྟོན་པ་ཡིན་གྱི།
ཁྱེད་ལྟར་ན་ནི་ཟུང་འཇུག་གི་སྐུ་འགྲུབ་པ་ནི། གང་དུ་ཟུང་དུ་འཇུག་རྒྱུའི་སྒྱུ་ལུས་དང་འོད་གསལ་བ་གཉིས་སྤང་བར་བྱའོ། ། སྒྱུ་ལུས་དང་འོད་གསལ་སངས་རྒྱས་ཀྱི་སར་ཁོ་བོས་གར་སྤང་སྙམ་ན། སྒྱུ་ལུས་འོད་གསལ་དུ་ཐིམ་ནས་སྒྱུ་ལུས་ལ་ཉམས་འོད་གསལ་སྒྱུ་ལུས་ལ་ཐིམ་ནས་འོད་གསལ་ལས་ཉམས་པའི་ཕྱིར། མཐར་སྒྱུ་ལུས་དང་འོད་གསལ་གཉིས་ཀ་ལ་གཉིས་མེད་སེང་གེར་ཐལ་ལོ། ། མཆན། ཞེས་འདོད་པའི་སྡིག་ཆེས་སོགས་པ་ལས་བློ་གྲོས་རྣམ་པར་དཀར་བ་ཅི་ཞིག་ཡོད། འོ་ན་ཟུང་དུ་འཇུག་པ་དང་དེའི་སྐུ་དེ་ཐ་སྙད་དུ་བདེན་པ་གཉིས་ལས་འཇོག་ཚུལ་ཇི་ལྟར་ཞེ་ན། དེ་ལ་བདག་གི་རྗེ་བླ་མ་རས་པ་ཆེན་པོའི་ཞལ་ལུང་གིས། རྗེ་བཙུན་ཆེན་པོ་མར་པ་ལོ་ཙཱ་ནི་འདི་ལྟར་བཞེད་ཅེས་གསལ་བར་གསུངས་པའི་ཆེས་གསང་བ་རྨད་དུ་བྱུང་བ་བརྗོད་པར་བྱ་ན།
དེའི་ཟུང་དུ་འཇུག་བྱ་དོན་དམ་བདེན་པ་འོད་གསལ་བ་དེ་རྣམ་གྲངས་མིན་པའི་དོན་དམ་བདེན་པ་མཆོག་ཏུ་གྱུར་པ་ཡིན་མོད་ཀྱང༌། ཇི་སྲིད་ཐ་སྙད་ཀྱི་ཡུལ་དུ་བྱས་པ་དེའི་ཚེ་ན་རྣམ་གྲངས་མིན་པའི་དོན་དམ་བདེན་པར་མ་སོང་བས་ཡང་དག་པར་ན་ཀུན་རྫོབ་བདེན་པ་ལས་མ་འདས་པས། གདུལ་བྱའི་སྣང་ངོར་བདེན་གཉིས་ཟུང་དུ་འཇུག་པའི་ཟུང་འཇུག་དང༌། དེའི་སྐུ་ནི་རྣལ་འབྱོར་ཡང་དག་ཀུན་རྫོབ་ཙམ་དུ་འཇོག་ལ། ཟུང་འཇུག་དེ་ཉིད་བརྙེས་པའི་བྱང་ཆུབ་ཀྱི་ངོ་ན། ཟུང་དུ་འཇུག་པའི་ཟུང་འཇུག་དང་དེའི་སྐུ་ནི་བདེན་པ་གཉིས་གང་དུ་ཡང་དམིགས་པ་ཐམས་ཅད་དང་བྲལ་བས། བདེན་པ་གཉིས་ལས་འདིར་འཇོག་ཅེས་སྨྲ་བསམ་གྱི་བརྗོད་པ་ཐམས་ཅད་ལས་གྲོལ་བ་ཡིན་ཏེ། རིམ་ལྔར། ཕུང་པོ་རྣམས་དང་ཁམས་རྣམས་དང༌། ། སྐྱེ་མཆེད་རྣམས་ལ་མི་བརྟེན་ཅིང༌། །
ཕྱིན་ཅི་ལོག་ལས་རྣམ་གྲོལ་བ། ། དམིགས་མེད་ཁྱོད་ལ་ཕྱག་འཚལ་ལོ། ། ཞེས་དང༌། ཇི་ལྟར་ནམ་མཁའ་གནས་མེད་ཅིང༌། ། སྤྲོས་མེད་གོས་པ་མེད་པ་ལྟར། ། ནམ་མཁའ་མཉམ་པའི་ཐུགས་མངའ་བ། ། དམིགས་མེད་ཁྱོད་ལ་ཕྱག་འཚལ་ལོ། ། ཞེས་འབྱུང་བའི་ཕྱིར། དེ་ལྟར་དབྱེ་བསལ་མེད་པས་བརྗོད་པའི་དབང་དུ་བྱས་ན་ནི། ཟུང་དུ་འཇུག་པ་དང་དེའི་སྐུ་ནི་བདེན་པ་གཉིས་ཚོགས་པར་རྣམ་པར་བཞག་སྟེ།
དེ་ལྟར་ན་གཉིས་ཚོགས་པའི་ཚོགས་གཞི་ནི་སངས་རྒྱས་ཀྱི་སའི་རྟེན་ཅིང་འབྲེལ་བར་འབྱུང་བའི་སྐུ་ཙམ་ཞིག་གི་གཞིར་འཇོག་ལ། དེ་ལྟར་སྐུའི་སྣང་བ་བསྐྱེད་པ་སོགས་ཀྱི་ཆ་ནི་ཀུན་རྫོབ་བདེན་པ་དང་ཐུགས་སྤྲོས་པ་ཐམས་ཅད་དང་བྲལ་བའི་ཆ་ཙམ་ནི་དོན་དམ་བདེན་པའོ་ཞེས་བརྗོད་པར་བྱའི་ཕྱིར། འདིར་དེང་སང་ས་དྭགས་ཇོ་ཞལ་རྗེས་འབྲང་ཕལ་ཆེ་བ་ན་རེ། སངས་རྒྱས་ཀྱི་ཟུང་འཇུག་དང་དེའི་སྐུ་ནི་བདེན་གཉིས་ངོ་བོ་གཅིག་པར་གྱུར་པའི་སྐུ་ཡིན་པས་དོན་དམ་གྱི་སྐུ་གང་ཡིན་པ་དེའང་ཀུན་རྫོབ་པའི་སྐུ་ཡིན་ལ། ཀུན་རྫོབ་པའི་སྐུ་གང་ཡིན་པ་དེའང་དོན་དམ་པའི་སྐུ་ཡིན་པས་ཡིན་ན་ཡིན་མཉམ་དང༌། གཅིག་མ་ཡིན་ན་གཅིག་ཤོས་ཀྱང་མ་ཡིན་པར་མཉམ་པས་བདེན་པ་གཉིས་ཀར་གྱི་སྐུར་ཡང་བཞག་མི་དགོས་སྟེ་ཟུང་འཇུག་ཡིན་ན་གཉིས་མ་ཡིན་དགོས་པའི་ཕྱིར། ཞེས་ཟེར་རོ། ། ཅི་ཁོ་བོ་ནི་ཐ་སྙད་དུའང་བདེན་པ་གཉིས་ཀ་ལ་ངོ་བོ་མི་འདོད་ན་ཁྱོད་ཀྱི་བདེན་གཉིས་ངོ་བོ་གཅིག་ཏུ་འདོད་པ་དེ་ཆོས་སྒྲུབས་ཤིག ། འདིར་བཤད་པའི་ཀུན་རྫོབ་ཀྱི་སྐུ་གང་ཡིན་དོན་དམ་གྱི་སྐུ་ཡིན་ན་དེ་ལ་ཟུང་འཇུག་གི་སྐུར་འཇོག་མི་རིགས་ཏེ། སྐུ་དེ་ལྟ་བུ་ཟུང་འཇུག་གི་སྐུར་འཇོག་བྱེད་ཀྱི་ཆོས་མ་ཚང་བའི་ཕྱིར་དང་བདེན་གཉིས་ཟུང་འཇུག་གི་སྐུ་ཡིན་ན་བདེན་པ་གཉིས་ཀ་མ་ཡིན་དགོས་ན།

ཟུང་འཇུག་གི་སྐུ་ཡིན་ན་བདེན་གཉིས་ངོ་བོ་གཅིག་པར་གྱུར་པའི་སྐུ་ཡིན་པ་སོགས་རང་ཚིག་འགལ་བའི་ཕྱིར། དེ་ལྟར་སྨྲ་བ་ནི་བླུན་པོ་མགོ་རྨོངས་པ་ལ་རྟོགས་དཀའ་བའི་གནས་སུ་འཁྲུལ་པ་བསྐྱེད་ནས་ཆོས་ཚུལ་ཆེས་ཟབ་པར་འཕེན་པར་བྱེད་དེ་སློབ་མ་བསྡུ་བའི་ཐབས་ཁོ་ནར་བས་སོ། ། ཟུང་དུ་འཇུག་པའི་སྐུ་འདི་ལ་རྗེ་འགོས་ནི་འདི་ལྟར་བཞེད་པར་སྣང་སྟེ། དེ་ཡི་ཡིག་ཆ་ལས། ཟུང་དུ་འཇུག་པ་ལ་སྣང་བ་ཟུང་དུ་འཇུག་པ་དང༌། འབྲེལ་པ་ཟུང་དུ་འཇུག་པ་དང༌། འགོག་པ་ཟུང་དུ་འཇུག་པའི་མཚན་ཉིད་དོ། ། དང་པོ་ནི་ཀུན་རྫོབ་སྒྱུ་མ་ལྟ་བུའི་སྐུ་དེ་ཉིད་སྣང་ཙམ་ནས་སྟོང་པར་རྟོགས་ལ། དོན་དམ་པར་སྟོང་ཙམ་ཉིད་ནས་སྒྱུ་མ་ལྟ་བུའི་སྐུར་སྣང་བ་སྟེ། དེ་ཉིད་ཟུང་དུ་འཇུག་པར་རང་གི་ངོ་བོ་དེ་ལྟར་ན་འཕགས་པ་ཡབ་སྲས་ཤེས་བྱ་ཐམས་ཅད་བདེན་གཉིས་སུ་ཁ་ཚོན་ཆོད་པས། ཟུང་དུ་འཇུག་པའི་སྐུ་བདེན་གཉིས་དབྱེར་མེད་ཡིན་ནམ་མ་ཡིན་ཞེ་ན།
ཡིན་དགོས་ཏེ། བདེན་གཉིས་དབྱེར་མེད་ཀྱི་ཟུང་འཇུག་དེ་ཉིད་ཕྱོགས་གཅིག་ཏུ་ཀུན་རྫོབ་ཕྱོགས་གཅིག་དོན་དམ་དུ་ཁས་བླངས་ཀྱང་བདེན་གཉིས་དབྱེར་མེད་ཡིན་པ་ཉམས་ལ། དེ་ཀུན་རྫོབ་དང་དོན་དམ་གཉིས་ཀ་ཡིན་པའམ་མ་ཡིན་པར་ཁས་བླངས་ཀྱང་སྒྲུབ་ཕྱོགས་སམ་དགག་ཕྱོགས་ཀྱི་ཕུང་གསུམ་པར་འགྱུར་བས། དེ་ལྟ་ན་ཤེས་བྱ་ལ་བདེན་པ་གཉིས་སུ་ཁ་ཚོན་ཆོད་པ་ཉམས་པར་འགྱུར་བས་འདི་སྐད་དུ་བརྗོད་པར་བྱ་དགོས་པའི་ཕྱིར། འདི་ལ་སྒྱུ་མ་དོན་དམ་བདེན་པར་འདོད་པའི་དབུ་མ་པ་ལྟར་ན། ཟུང་འཇུག་དེ་དོན་དམ་བདེན་པར་འདོད་ལ། རབ་ཏུ་མི་གནས་པ་དོན་དམ་བདེན་པར་འདོད་པའི་དབུ་མ་པ་ལྟར་ན། ཟུང་འཇུག་ལ་ཡོངས་གཅོད་ཀྱིས་ཁས་ལེན་ཡོད་ལ། དེ་ལ་ཀུན་རྫོབ་ཀྱི་ཁྱབ་པས་ཟུང་འཇུག་ཀུན་རྫོབ་ཀྱི་བདེན་པར་འདོད་ལ། དེ་ལྟར་ན་བདེན་གཉིས་དབྱེར་མེད་ཡིན་པ་མི་ཉམས་ཏེ།
ཡོངས་གཅོད་ཀྱི་ཁས་ལེན་གྱི་ལྡོག་ཆ་ནས་ཀུན་རྫོབ་བདེན་པར་འཇོག་ཀྱང་རང་གི་ངོ་བོ་བདེན་པ་གཉིས་སོ་སོར་འཕྲལ་དུ་མི་རུང་བས་མི་འགལ་ལོ་ཞེས་པ་འདི་ཤིན་ཏུ་ལེགས་པར་སེམས་ཏེ། འཕགས་པ་ཡབ་སྲས་ཀྱིས། སངས་རྒྱས་རྣམས་ཀྱི་སྐུ་མཚན་ཉིད། ། ཀུན་རྫོབ་བདེན་པར་གང་གསུངས་པ། ། དེ་འདིར་སྒྱུ་མར་བསྟན་པ་སྟེ། ། བདག་བྱིན་བརླབ་ཅེས་དེ་བཤད་དོ། ། གཉིས་པ་ནི་སྟོང་ཉིད་རྟོགས་པའི་ཤེས་རབ་དང༌། དེ་ལྟར་མ་རྟོགས་པའི་སེམས་ཅན་ལ་དམིགས་པའི་སྙིང་རྗེ་དབྱེར་མེད་པའོ། ། གསུམ་པ་ནི་འོད་གསལ་ཐམས་ཅད་སྟོང་པ་ཉིད་མངོན་དུ་བྱས་པས་དེར་ཆོས་ཐམས་ཅད་རོ་གཅིག་ཏུ་རྟོགས་པས་འཁོར་འདས་དང་རིལ་འཛིན་རྗེས་བཞག་ཞིག་གི ། རྟོགས་པ་མ་ལུས་པ་སྤངས་ཤིང་གཉིས་སུ་མེད་པར་རྟོགས་པའོ། །
ཞེས་འཆད་པར་གདའ་བའང༌། ཆོས་ཀྱི་ཚུལ་འདི་ལ་གངས་ཅན་གྱི་ལྗོངས་འདིར་ཤིང་རྟ་གཅིག་ཡིན་པར་སྣང་ངོ༌།། །། ༈ ཡང་རྡོར་གསུང་འདིའི་དང་པོ་ལས་འཕྲོས་ནས་རྡོ་རྗེའི་གསུང༌། ཆོས་ཐམས་ཅད་རྟེན་འབྲེལ་གྱི་སྐུ་ཡིན་བྱ་བ་འདི་བཞུགས། ཞེས་པ་ནི། དངོས་སྨྲ་བ་སོགས་ཁ་ཅིག་གིས། སངས་རྒྱས་ཀྱི་ཆོས་གཟུགས་ཀྱི་སྐུ་དེ་དག་རྒྱུ་རྐྱེན་ལས་སྐྱེས་པའི་སྐུར་ནི་ཆེས་གྲུབ་སྟེ། འདུས་བྱས་སུ་འདོད་པ་ཉིད་ཀྱི་ཕྱིར། དེ་ལྟ་ནའང་སངས་རྒྱས་ཀྱི་སྐུ་ནི་རྒྱུ་རྐྱེན་བཏགས་ནས་བཞག་པ་ཙམ་ལས་བྱུང་བ་ཅན་གྱི་རང་གི་ངོ་བོ་རང་བཞིན་གྱིས་མ་གྲུབ་པ་ནི་མ་ཡིན་ཏེ། ཡིན་ན་རང་བཞིན་གྱིས་གྲུབ་པའི་སྒྲིབ་པ་སྤངས་པར་ཡང་མི་ནུས་པའི་ཕྱིར།
ཞེས་ཟེར་རོ། ། ཞལ་སྔ་ནས། རྩོད་པ་དེའི་ལན་ནི། སློབ་དཔོན་ཀླུ་སྒྲུབ་ཞབས་ཀྱིས་སྔར་ཉིད་ནས་བརྗོད་པར་མཛད་ཟིན་པ་ཡིན་ཏེ། རྩོད་ཟློག་ལས། གལ་ཏེ་དངོས་པོ་ཐམས་ཅད་ཀྱི། ། རང་བཞིན་ཀུན་ལ་ཡོད་མིན་ན། ། ཁྱོད་ཀྱི་ཚིག་ཀྱང་རང་བཞིན་མེད། ། འོན་ཏེ་ཚིག་དེ་རང་བཞིན་བཅས། ། ཁྱོད་ཀྱི་དམ་བཅའ་སྔ་མ་ཉམས། །
མི་འདྲ་ཉིད་དེ་དེ་ཡིན་ན། ། ཁྱད་པར་གཏན་ཚིགས་བརྗོད་པར་གྱིས། ། ཞེས་སོགས་དྭོགས་པ་བསུ་ནས་ལན་གྱི་གཞུང་བཀོད་པར་མཛད་པ་ལས་འདིར་རྩོད་སྤང་རྒྱས་པར་བཀོད་ན་ཡི་གེས་འཇིགས་པས་དེའི་དོན་ངག་ཏུ་དྲིལ་ནས་བརྗོད་པར་བྱ་བ་ལས་ཁོང་དུ་ཆུབ་པར་བྱ་སྟེ། གལ་ཏེ་རྫོགས་སངས་ཀྱི་རྟེན་འབྲེལ་གྱི་སྐུ་སོགས་དངོས་པོ་ཐམས་ཅད་རང་བཞིན་གྱིས་གྲུབ་པ་མེད་དོ་ཞེས་རང་བཞིན་གྱིས་གྲུབ་པ་འགོག་པ་ནི་མི་འཐད་དེ། འཐད་ན་དེ་ལྟར་བརྗོད་པའི་ཚིག་དེ་ཡང་རང་བཞིན་གྱིས་མ་གྲུབ་པར་མཚུངས་པས་མེ་མེད་པས་སྲེག་མི་ནུས་ལ། མཚོན་ཆ་མེད་པས་བཅད་མི་ནུས་པ་ལྟར། དེ་འདྲའི་ཚིག་དེས་རང་བཞིན་གྱིས་གྲུབ་པ་བཟློག་མི་ནུས་པའི་ཕྱིར་དང༌། ཁ་ཅིག་གིས་སྒྲ་མ་འབྱིན་ཅེས་བདག་ཉིད་སྒྲ་འབྱིན་པས་གཞན་སྒྲ་འབྱིན་པ་འགོག་པ་ལྟར། དངོས་པོ་ཐམས་ཅད་རང་བཞིན་གྱིས་གྲུབ་པ་མེད་དོ་ཞེས་པའི་ཚིག་གིས་དངོས་པོ་རང་བཞིན་གྱིས་གྲུབ་པ་བཟློག་ན་ཡང༌། སྔ་མའི་ཚེ་ནི་སྒྲ་ཡོད་པས་གཞན་སྒྲ་འབྱུང་བ་འགོག་པ་ཡིན་ལ་ཕྱི་མའི་ཚེ་ནི་དངོས་པོ་རྣམས་རང་བཞིན་གྱིས་མ་གྲུབ་ན།
དེ་འདྲའི་ཚིག་མེད་པས་མི་མཚུངས་པའི་ཕྱིར་དང༌། དངོས་པོ་རྣམས་དམིགས་བྱེད་མངོན་སུམ་དང་རྗེས་དཔག་དང་ལུང་དང་ཉེར་འཇལ་རྣམས་རང་བཞིན་གྱིས་གྲུབ་པ་མེད་ན། རང་བཞིན་འགོག་བྱེད་མེད་པར་འགྱུར་བའི་ཕྱིར། སྐྱེ་བོ་ཆོས་ཀྱི་གནས་སྐབས་ལ་མཁས་པ་རྣམས་ཀྱིས། དགེ་བའི་ཆོས་ལ་དགེ་བའི་རང་བཞིན་མི་དགེ་བའི་ཆོས་ལ་མི་དགེ་བའི་རང་བཞིན་དང༌། སྒྲིབ་ལ་ལུང་མ་བསྟན་དང༌། མ་སྒྲིབ་ལ་ལུང་མ་བསྟན་སོགས་ལ་ཡང་དེ་རྣམས་ཀྱི་རང་བཞིན་དུ་སེམས་པས། རྣམ་པ་དུ་མའི་ཆོས་ཀྱི་རང་བཞིན་མཐོང་བའི་ཕྱིར་དང༌། ཆོས་རྣམས་རང་བཞིན་གྱིས་མ་གྲུབ་ན་གཞི་མེད་པས། དེ་ལྟར་མ་གྲུབ་བོ་ཞེས་པའི་མིང་ཡང་མེད་པར་འགྱུར་བའི་ཕྱིར་དང༌།
མིང་གཞི་གྲུབ་པའི་ཕྱིར། རང་བཞིན་དེ་ཆོས་རྣམས་ལ་མེད་པ་འགལ་བའི་ཕྱིར་དང༌། ཁྱིམ་ན་བུམ་པ་མེད་ཅེས་པ་ལྟར་དགག་བྱ་སྤྱིར་ཡོད་པ་ཡུལ་དུས་ལ་ལྟོས་ནས་འགོག་པ་འཐད་ན་ཡང༌། ཁྱེད་ལྟར་ན་དགག་བྱ་རང་བཞིན་གྱིས་གྲུབ་པ་གཏན་མེད་པས་དེ་འགོག་པ་མི་འཐད་པའི་ཕྱིར་དང༌། དེ་ལྟར་མ་གྲུབ་པ་ལ་དེ་ལྟར་གྲུབ་པར་འཛིན་པ་ཡོད་ཅིང་དེ་འགོག་པ་ཡིན་ན། གཟུང་འཛིན་སོགས་རང་བཞིན་གྱིས་གྲུབ་པར་འགྱུར་བའི་ཕྱིར། རང་བཞིན་གྱིས་གྲུབ་པའི་ཆོས་མེད་ན་གཏན་ཚིགས་རང་བཞིན་གྱིས་མ་གྲུབ་པར་འགྱུར་ལ། དེ་ལྟ་ན་དངོས་པོ་རྣམས་རང་བཞིན་གྱིས་མ་གྲུབ་པར་མི་འགྱུར་བའི་ཕྱིར་དང༌། གཏན་ཚིགས་མེད་ཀྱང་དེ་འགྲུབ་ན་རང་བཞིན་གྱིས་འགྲུབ་པར་ཡང་མཚུངས་པའི་ཕྱིར་དང༌། དགག་བྱ་དང་འགོག་བྱེད་སྔ་ཕྱི་དུས་མཉམ་ཡིན་ཞེས་བཏགས་ན་ཡང༌།
རང་བཞིན་གྱིས་གྲུབ་པ་འགོག་པ་མི་འཐད་པའི་ཕྱིར་ཞེ་ན། དེ་རྣམས་ཀྱི་ལན་ནི་རིམ་པར་བསྟན་པ་ནི་སྐྱོན་མེད་དོ། ། སྤྲུལ་པའི་སྐྱེས་བུས་སྤྲུལ་པའི་སྐྱེས་བུ་གཞན་ཞིག་འགོག་པར་བྱེད་པ་ལྟར་ཚིག་རྟེན་འབྲེལ་དུ་གྱུར་པ་རང་བཞིན་མེད་པས་རང་བཞིན་གྱིས་གྲུབ་པ་འགོག་ནུས་པའི་ཕྱིར་དང༌། རང་བཞིན་གྱིས་གྲུབ་པའི་མངོན་སུམ་ལ་སོགས་པའི་ཚད་མས་རང་བཞིན་གྱིས་གྲུབ་པའི་དོན་འགའ་ཞིག་དམིགས་ན་ཁྱེད་ཀྱི་ཀླན་ཀ་དེ་ལྟར་འཇུག་ཏུ་ཆུག་ན་ཡང་དེས་དེ་དམིགས་པ་མེད་པའི་ཕྱིར་དང༌། དགེ་མི་དགེ་ལ་སོགས་པའི་དངོས་པོ་རྣམས་རང་གི་རྒྱུ་རྐྱེན་ལས་སྐྱེ་ན་རང་བཞིན་གྱིས་གྲུབ་པར་འགལ་ལ། དེ་ལས་མི་སྐྱེ་ན་ཚངས་སྤྱོད་ལ་གནས་པ་སོགས་དོན་མེད་པར་འགྱུར་བའི་ཕྱིར་དང༌། རང་བཞིན་གྱིས་གྲུབ་པ་མེད་དོ་ཞེས་པའི་མིང་ཡང་སྤྱིར་ཡོད་ཀྱང་རང་བཞིན་གྱིས་གྲུབ་པར་མི་སྨྲ་བའི་ཕྱིར་དང༌། དགག་བྱ་དང་སྤང་བྱ་ཡིན་ན་ཡོད་དགོས་ན། རང་བཞིན་གྱིས་གྲུབ་པས་སྟོང་པའི་སྟོང་པ་ཉིད་ཀྱང་ཁྱོད་ཀྱིས་འགོག་པས་ཡོད་པར་འགྱུར་བ་དང་ཁོ་བོ་ནི་འགོག་བྱེད་ཀྱིས་དགག་བྱ་འགོག་པར་རང་བཞིན་གྱིས་གྲུབ་པར་མ་སྨྲས་པའི་ཕྱིར་དང༌། གཏན་ཚིགས་དང་དེས་བསྒྲུབ་བྱ་རང་བཞིན་གྱིས་གྲུབ་པ་མེད་པ་ལ་སོགས་པའང་རང་བཞིན་གྱིས་གྲུབ་པར་མི་སྨྲ་བའི་ཕྱིར།
རང་བཞིན་གྱིས་གྲུབ་པ་འགོག་བྱེད་དང་འགོག་པ་སོགས་རང་བཞིན་གྱིས་གྲུབ་པར་མི་སྨྲ་བའོ། ། ཞེས་སོགས་རྒྱས་པར་འབྱུང་ལ། ཞིབ་ཏུ་ཤེས་པར་འདོད་ན་གཞུང་དེ་ཉིད་ལ་ལེགས་པར་རྟོགས་སྟེ་ཤེས་པར་བྱ་རིགས་ལ། ཡང་དེར། དགག་བྱ་ཅི་ཡང་མེད་པས་ན། ། ང་ནི་ཅི་ཡང་མི་འགོག་གོ ། དེ་ཕྱིར་འགོག་པ་བྱེད་དོ་ཞེས། ། ཡང་དག་མིན་ཏེ་ཁྱོད་ཀྱིས་སྨྲས། ། ཞེས་འབྱུང་བས་ཁྱོད་རང་བཞིན་གྱིས་གྲུབ་པའི་སྒྲིབ་པ་སྤང་མི་ནུས་པའི་ཕྱིར། ཞེས་རྒོལ་བའི་སྐབས་འདིར།
ཁོ་བོ་ནི་རང་བཞིན་གྱིས་གྲུབ་པའི་སྒྲིབ་པ་སྤང་བྱར་མི་འདོད་པས་འདོན་པ་འདི་ལྟར་བསྒྱུར་ཏེ། སྤང་བྱ་ཅི་ཡང་མེད་པས་ན། ། ང་ནི་ཅི་ཡང་མི་སྤོང་ངོ༌། ། དེ་ཕྱིར་སྤོང་བར་བྱེད་དོ་ཞེས། ། ཡང་དག་མིན་ཏེ་ཁྱོད་ཀྱིས་སྨྲས། ། ཞེས་འདོན་པར་བྱའོ། ། ཐ་སྙད་པའི་རྐྱེན་འདི་པ་ཙམ་གྱིས་ཆོས་ཀྱི་རྒྱུ་རྐྱེན་ལ་རང་བཞིན་ཡོད་པར་འདོད་པ་ནི། དཔལ་མགོན་ཀླུ་སྒྲུབ་ཡབ་སྲས་ཀྱིས་མཐར་ལྟ་བ་ཁོ་ནར་དགོངས་ནས་དགག་པར་མཛད་པ་ཡིན་ཏེ། རྩ་བར། དངོས་པོ་རྣམས་ཀྱི་རང་བཞིན་ནི། །
རྐྱེན་ལ་སོགས་པ་ཡོད་མ་ཡིན། ། ཞེས་སོགས་རྒྱ་ཆེར་འབྱུང་བ་ཉིད་ཀྱི་ཕྱིར་རོ། ། དགོངས་གཅིག་རྙིང་མར། རྡོར་གསུང་འདིའི་ཕྱོགས་སྔར་རྫོགས་སངས་ཀྱི་སྐུ་གཉིས་རྒྱུ་རྐྱེན་ལས་མ་སྐྱེས་པས་གཟུགས་སྐུ་སངས་རྒྱས་ལ་མེད་པར་འདོད་པ་ཞིག་ཕྱོགས་སྔར་བྱས་འདུག་པ། རྒྱུ་རྐྱེན་ལས་མ་སྐྱེས་པའི་སངས་རྒྱས་རྫོགས་ཆེན་པ་དང་ཇོ་ནང་པ་འདོད་ལ། གཞན་གཟུགས་སྐུ་སངས་རྒྱས་ལ་མེད་པར་འདོད་པ་སོགས་སུའི་ལུགས་ཡིན་ཤེས་པར་མ་འཚལ་ཏོ། ། ༈ ཡང་རྡོར་གསུང་དང་པོའི་གཉིས་པ་ལས་འཕྲོས་ནས། རྡོ་རྗེའི་གསུང༌། སྒྱུ་མ་ལྟ་བུའི་ཆོས་ལས་ཡང་དག་པར་འདས་པ་བྱ་བ་འདི་བཞུགས། ཞེས་འབྱུང་བ་དག་པར་བཏོན་ན།
སློབ་པའི་སྒྱུ་ལུས་ཀྱི་སྐུ་དེའང་མི་སློབ་པའི་མངོན་པར་བྱང་ཆུབ་པར་འཚང་རྒྱ་བ་ན་སྒྱུ་འཛིན་གྱི་སྣང་བ་ཕྲ་མོ་ཡང་སེལ་དགོས་ཞེས་ཞར་བྱུང་དུ་འཕེན་པ་ཡིན་ནོ། ། དེ་ཡང་ཞལ་སྔ་ནས། ཀུན་རྫོབ་ཀྱི་བདེན་པས་བསྡུས་པའི་ཆོས་ཐམས་ཅད་མེད་བཞིན་སྣང་བ་སྒྱུ་མ་ལྟ་བུ་ཡིན་པས་ཆོས་དེའི་རང་བཞིན་དཔྱད་བཟོད་དུ་གྲུབ་པ་ལ་བསླུ་བ་ཉིད་དུ་བས་ལ། དེ་དཔེར་འཛིན་པ་དང་སྣང་བའང་སྒྲིབ་པ་ཡིན་ཏེ། གང་རང་བཞིན་གྱིས་མ་གྲུབ་པའི་ཆོས་ལ་བདེན་གྲུབ་པར་མི་བསླུ་བར་འཛིན་སྣང་ཡང་སྤྲོས་མཚན་གྱི་སྒྲིབ་པ་ཡིན་ན་དེ་དང་དེར་གྲུབ་ལ་བསླུ་བར་འཛིན་སྣང་ཡང་སྤྲོས་མཚན་གྱི་སྒྲིབ་པ་ལས་མ་འདས་པའི་ཕྱིར་ཏེ། རང་བཞིན་གྱིས་གྲུབ་པས་སྟོང་པ་ལ་བསླུ་མི་སླུ་གཉིས་ཀ་མི་རིགས་པའི་ཕྱིར་ན་མི་སློབ་པའི་བྱང་ཆུབ་མངོན་དུ་མཛད་པ་ན། རྣམ་པར་དག་པའི་ལྷ་སྐུ་དེ་ལའང་སྒྱུ་མའི་སྣང་འཛིན་གྱི་མཚན་མ་དྲུངས་ནས་འབྱིན་པར་བྱེད་དགོས་ཏེ། དེའི་ཐབས་ནི་དེ་ལྟར་སྣང་འཛིན་གྱི་ཤེས་པ་གསུམ་པོ་འོད་གསལ་བར་ཞུགས་པ་ལས་གཞན་པའི་རྟེན་འབྲེལ་གྱི་ཐབས་མི་ཤེས་ལ། དེ་ལྟར་ཞུགས་པའི་ཐབས་ལ་ཕྱི་ནང་གི་ཕྱག་རྒྱ་ལ་བརྟེན་ནས་རླུང་དབུ་མར་འཆིང་བ་ལས་གནད་གཞན་དུ་མེད་ཅིང༌། དེར་འཆིང་བ་ལ་ཡང་རིལ་འཛིན་དང་རྗེས་གཞིག་གི་བསམ་གཏན་ལ་མཉམ་པར་མ་བཞག་ན་གནད་གཞན་གྱིས་མི་འགྲུབ་པ་ཉིད་ཀྱི་ཕྱིར།
རིམ་ལྔར། མན་ངག་ཐོབ་པའི་རྗེས་ཐོབ་ལ། ། སློབ་མས་རྣལ་འབྱོར་རྣམ་གཉིས་བསླབ། ། རིལ་པོར་འཛིན་པའི་རིམ་པ་དང༌། ། དེ་བཞིན་རྗེས་སུ་གཞིག་པ་ཉིད། ། ཅེས་འབྱུང་ངོ༌། ། འོ་ན་མི་སློབ་པའི་མངོན་བྱང་གི་མཉམ་བཞག་དེ་ཁོ་ན་ཀུན་རྫོབ་སྒྱུ་མ་ལྟ་བུའི་ཆོས་ཀྱི་སྣང་འཛིན་གྱི་སྤྲོས་པ་མཐའ་དག་དང་བྲལ་ན། དེ་ལྟའི་མངོན་བྱང་དེ་ཉིད་ནི་ཞི་བ་མྱ་ངན་ལས་འདས་པ་ལས་འོས་མེད་དུ་གྲུབ་མོད། དེ་ལྟ་ནའང་མྱང་འདས་ནི་རྒྱལ་བའི་ཡུམ་ལ་སོགས་སྒྱུ་མ་རྨི་ལམ་ལྟ་བུའི་མཚན་ཉིད་ཅན་དུ་བཤད་པ་ཉིད་ཀྱིས་དེ་ཀུན་རྫོབ་བདེན་པ་ལས་གཞན་དུ་མི་བརྗོད་ན། ད་དུང་དེ་ངོར་སྒྱུ་མའི་སྣང་འཛིན་དང་བྲལ་བར་ཆེས་འགྲུབ་དཀའོ་སྙམ་ན།
དེ་ལྟ་བུའི་མངོན་བྱང་མྱང་འདས་དེ་སྒྱུ་མ་ལྟ་བུའི་ཀུན་རྫོབ་ཏུ་བཞག་ཀྱང༌། ཀུན་རྫོབ་པའི་ཆོས་མངོན་བྱང་དེས་དེའི་དེ་ཉིད་མ་འཁྲུལ་པའི་དྲི་མ་ཐམས་ཅད་དང་བྲལ་བར་མཉམ་པར་བཞག་ངོ་ན། ཀུན་རྫོབ་པའི་ཆོས་གྱུར་གྱི་མངོན་བྱང་དེས་དེའི་དེ་ཉིད་སྒྱུ་མ་ལ་སོགས་པའི་མཚན་ཉིད་ཅན་གྱི་ཅིར་ཡང་སྣང་འཛིན་དུ་རྟོག་གྱུར་མ་བྱུང་བ་ཉིད་ཀྱི་ཕྱིར་ཡུན་གྱི་མངོན་བྱང་མི་གནས་པའི་མྱང་འདས་དེ་ངོར། སྒྱུ་མ་ལྟ་བུ་མཚན་ཉིད་ཅན་གྱི་སྣང་འཛིན་དང་བྲལ་བ་ལ་གནོད་བྱེད་ཅི་ཡང་མེད་ལ། དེ་ཙམ་ལ་ཆོས་ཐམས་ཅད་ཀྱི་གནས་ལུགས་སྒྲིབ་པ་མེད་པར་ཁོང་དུ་ཆུབ་བོ་ཞེས་བརྗོད་པ་ཡིན་ཏེ། མདོ་ལས། གཟུགས་རྣམས་མི་མཐོང་ཚོར་བ་དག་ནི་མི་མཐོང་ཞིང༌། ། འདུ་ཤེས་མཐོང་བ་མེད་ལ་སེམས་པ་མི་མཐོང་ཞིང༌། ། གང་ལ་རྣམ་པར་ཤེས་དང་སེམས་ཡིད་མཐོང་མེད་པ། ། འདི་ནི་ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། །
ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་ཀྱང༌། ། ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་གྱིས། ། ཞེས་དང༌། སློབ་དཔོན་གྱིས། རབ་རིབ་བྲལ་བར་གྱུར་པའི་མིག ། རྣམ་དག་དྲི་མ་མེད་པ་ལ། ། སྐྲ་དང་སྦྲང་བུ་ཟླ་གཉིས་དང༌། ། རྨ་བྱའི་མདོངས་དག་མི་སྣང་ཕྱིར། ། མཁས་པ་ཉོན་མོངས་ཤེས་བྱ་ཡིས། ། སྒྲིབ་མུན་རབ་རིབ་བྲལ་གྱུར་ཅིང༌། །
ཡང་དག་མཁྱེན་ཅན་དྲི་མེད་ལ། ། དེ་བཞིན་ཅིར་ཡང་སྣང་བ་མེད། ། ཅེས་དང༌། རིགས་པ་དྲུག་ཅུ་པར། མ་རིག་རྐྱེན་གྱིས་བྱུང་བ་ལ། ། ཡང་དག་ཤེས་པས་རྣམ་བརྟགས་ན། ། སྐྱེ་བ་དང་ནི་འགག་པའང་རུང༌། ། གང་ལ་དམིགས་པར་མི་འགྱུར་རོ། ། མཐོང་བའི་ཆོས་ལ་མྱ་ངན་འདས། ། བྱ་བ་བྱས་པའང་དེ་ཉིད་དོ། །
ཞེས་དང་དེའི་འགྲེལ་པར། ཡང་དག་པའི་ཡེ་ཤེས་ཀྱིས་བརྟགས་པ་དེའི་ཚེ། ཡང་དག་པའི་ཡེ་ཤེས་ཀྱི་གནས་སྐབས་ན། རབ་རིབ་ཅན་གྱི་དམིགས་པའི་སྐྲ་ཤད་ལ་སོགས་པ་བཞིན་དུ། འདུ་བྱེད་ལ་སོགས་པའི་སྐྱེ་བའམ་འགག་པ་གང་ཡང་ངེས་པར་དམིགས་པར་མི་འགྱུར་རོ། ། ཞེས་དང༌། འཇུག་འགྲེལ་ལས། དེ་ཡང་ཤེས་བྱའི་སྒྲིབ་པའི་མཚན་ཉིད་ཅན་གྱི་མ་རིག་པ་ཙམ་ཀུན་ཏུ་སྤྱོད་པའི་ཕྱིར། སྣང་བ་དང་བཅས་པའི་སྤྱོད་ཡུལ་ཅན་གྱི་འཕགས་པ་རྣམས་ལ་སྣང་གི་སྣང་བ་མེད་པའི་སྤྱོད་ཡུལ་མངའ་བ་རྣམས་ལ་ནི་མ་ཡིན་ནོ། ། ཞེས་དང༌།
ཡང་དེར། མཐོང་བ་ཡང་དག་པའི་ཡུལ་གང་ཡིན་པ་དེ་ནི་དེ་ཉིད་དེ། དེ་ནི་དོན་དམ་པའི་བདེན་པའོ། ། ཞེས་བྱ་བའི་དོན་ཏོ། ། ཞེས་འབྱུང་ངོ༌། ། དེ་ཙམ་དུ་བརྗོད་པས་མཁྱེན་པའི་སྟོབས་མི་དམན་པ་དག་གིས་དགོངས་པར་འགྱུར་ཡང་བློ་གྲོས་ཀྱི་རང་བཞིན་དཔའ་བ་མ་ཡིན་པ་རྣམས་ཀྱིས་རྟོགས་པར་དཀའ་བས། སླར་ངག་དོན་དུ་དྲིལ་ཏེ་བརྗོད་པར་འདོད་དེ། མི་གནས་པའི་མྱང་འདས་ཀྱི་མངོན་བྱང་ཀུན་རྫོབ་བདེན་པ་སྒྱུ་མ་ལྟ་བུ་དེ་ཆོས་ཅན། ཁྱོད་ཀྱི་ངོ་ན་ཀུན་རྫོབ་བདེན་པ་སྒྱུ་མ་ལྟ་བུ་ལ་དེ་ལྟའི་སྣང་འཛིན་འབྲལ་མི་རུང་བར་ཐལ། ཁྱོད་རང་སྒྱུ་མ་ལྟ་བུའི་ཀུན་རྫོབ་ཡིན་པའི་ཕྱིར།
ཁྱབ་པར་ཐལ། མངོན་བྱང་གི་མྱང་འདས་ཁྱོད་ཀུན་རྫོབ་བདེན་པ་སྒྱུ་མ་ལྟ་བུའི་ཆོས་ཡིན་ན་ཁྱོད་ལས་ངོ་བོ་གཞན་མིན་པའི་ཆོས་དེའི་སྣང་འཛིན་འདོར་མི་ནུས་པའི་ཕྱིར་ཞེ་ན། རྟགས་དེ་མ་གྲུབ་པ་ཉིད་ཀྱི་རྩ་ཁྱབ་ཡང་ཡོད་པ་མ་ཡིན་ཏེ། ཐ་སྙད་དུ་མངོན་བྱང་གི་མྱང་འདས་དེ་སྒྱུ་མ་ལྟ་བུའི་ཆོས་ཀྱི་མཚན་ཉིད་ཅན་དུ་བརྡ་བྱེད་པར་ཟད་ཀྱི། ཡང་དག་པར་ན་མི་གནས་པའི་མྱང་འདས་ཀུན་རྫོབ་བདེན་པ་སྒྱུ་མ་ལྟ་བུའི་ཆོས་དེ། སྒྱུ་མ་ལྟ་བུ་ཉིད་ཀྱི་མཚན་ཉིད་ཅན་དུ་གྲུབ་པའི་ངོ་བོ་གཞན་མིན་པའི་བདག་ཉིད་དུ་གནས་པའང་མ་ཡིན་པའི་ཕྱིར་ཏེ། ཡིན་ན་ཆོས་དེ་སྒྱུ་མ་ཙམ་གྱི་ངོ་བོ་ལས་གཞན་མིན་པར་བདེན་ན་བདེན་གྲུབ་པར་ཐལ་བ་ཉིད་ཀྱི་ཕྱིར་ཏེ། དེ་ལྟ་ན་བདེན་པར་ལྟ་བ་ཐམས་ཅད་ཀུན་ནས་ཀུན་ཏུ་སྤངས་མི་ནུས་པར་ཡང་འགྱུར་བའི་ཕྱིར་རོ། ། དེས་ན་སྒྱུ་མ་ལྟ་བུའི་མཚན་ཉིད་ཅན་དེར་ཡང་རྫུན་པ་ཉིད་ཀྱིས་སྒྱུ་མ་དེའི་རང་བཞིན་གྱི་དམིགས་པ་ལས་གྲོལ་བ་ན། དེའི་སྣང་འཛིན་ཀྱང་ངང་གིས་ཞི་བ་ཉིད་དུ་གྲུབ་བོ། །
ཞེས་བརྗོད་ན་གོ་གསལ་བར་འགྱུར་རོ། ། འདིར་དཔྱད་པར་བྱ་བ་འདི་ཡོད་དེ། མི་གནས་པའི་མྱང་འདས་ཀྱི་མངོན་བྱང་ནི་རྒྱལ་བའི་ཡུམ་སོགས་ལས་ཀུན་རྫོབ་སྒྱུ་མ་ལྟ་བུ་བསླུ་ཆོས་སུ་བཤད་པ་དང༌། མདོ་གཞན་ལས། དགེ་སློང་དག་འདི་ལྟ་སྟེ། མི་བསླུ་བའི་ཆོས་ཅན་མྱ་ངན་ལས་འདས་པ་འདི་ནི་བདེན་པའི་མཆོག་གཅིག་པུའོ། ། ཞེས་དང༌། གཅིག་ཁོ་ན་དོན་དམ་པའི་བདེན་པ་སྟེ། འདི་ལྟ་སྟེ། མ་རྨོངས་པའི་ཆོས་ཀྱི་མྱ་ངན་ལས་འདས་པའོ། །
ཞེས་མྱང་འདས་དེ་བདེན་པ་གཉིས་ཀར་བཤད་ན་གང་ལ་སྤང་དུ་བྱ་བར་རིགས་ཞེ་ན། དོན་འདི་ལ་དབུ་མ་པ་དག་འཆད་ཚུལ་མང་དུ་བྱུང་བས་གོང་དུ་ཚོམས་ལྔ་པ་ལ་སོགས་པར་ཡང་དངོས་ཤུགས་ཅི་རིགས་པར་བརྗོད་མོད། འདིར་ཐལ་བ་པའི་ལུགས་ལ། རྗེ་རས་པ་ཆེན་པོའི་དགོངས་པ་ལྟར་བརྗོད་ན། དེའང་ཆོས་ཐམས་ཅད་ལ་རང་བཞིན་གྱིས་གྲུབ་པའི་དངོས་པོ་དང་དངོས་མེད་སྐྱེ་འགག་སོགས་མ་གྲུབ་ཀྱང༌། རྟེན་འབྱུང་གི་ངོ་ན་དངོས་པོ་དང་དངོས་མེད་སྐྱེ་འགག་སོགས་ཀྱི་རྣམ་བཞག་བྱེད་ལ། དེ་ལྟའི་ཆ་ནས་ཆོས་ཐམས་ཅད་རྟེན་འབྱུང་དུ་བཞག་པ་དང༌། རྟེན་འབྱུང་གི་དབང་དུ་བྱས་པའི་དངོས་པོ་དང་དངོས་མེད་སྐྱེ་འགག་སོགས་ཀྱི་རྣམ་བཞག་ཉིད་ཀྱིས་རང་གི་ངོ་བོ་གྲུབ་པའི་དངོས་པོ་དང་དངོས་མེད་སྐྱེ་འགག་སོགས་སྤྲོས་པས་སྟོང་ལ། དེ་ལྟའི་ཆ་ནས་ཆོས་ཐམས་ཅད་སྟོང་པ་ཉིད་དུ་བཞག་པའི་སྐབས་གཉིས་ལས། དང་པོ་ལ་དགོངས་ན།
དངོས་པོ་དང་དངོས་མེད་ལ་སོགས་པའི་སྣང་གྲགས་ཀྱི་ཆོས་ལྟོས་ནས་བཞག་པ་ཉིད་ཀྱི་ཕྱིར། དེའང་ཇི་ལྟར་ལྟོས་ཏེ་བཞག་ན། ལས་ཉོན་དང་མཚན་འཛིན་ལ་སོགས་པར་བསྡུས་པའི་འཁོར་བའི་དངོས་པོ་འགག་པའི་རྐྱེན་ལ་ལྟོས་ནས་བཏགས་པའི་དེའི་འགོག་པ་མྱང་འདས་དངོས་མེད་དེའང་དེར་ལྟོས་ཀྱི་ཆ་ནས་འདུས་བྱས་པ་ཡིན་ལ། དེའི་དབང་དུ་མཛད་ནས། དངོས་དང་དངོས་མེད་འདུས་བྱས་ཡིན། ། ཞེས་དགོངས་ལ། དེ་ལྟ་བུའི་ཆ་ནས་མྱང་འདས་ཀྱང་ཀུན་རྫོབ་སྒྱུ་མ་ལྟ་བུའི་ཆོས་སུ་གསུངས་པ་ཡིན་ལ། དེའི་ཚེ་རྟེན་འབྲེལ་གྱི་ཆོས་སུ་གྱུར་པའི་མྱང་འདས་དེའི་བྲལ་ཐོབ་འཛིན་པ་སོགས་དོན་བྱེད་ནུས་པས་ཐ་སྙད་གྲགས་པ་ཙམ་དང་བསྟུན་ནས་དངོས་པོར་བརྗོད་ལ། དེ་ལྟའི་ཚེ་ན། དངོས་སྨྲ་བ་ལྟར་མྱང་འདས་རང་བཞིན་གྱིས་གྲུབ་པའི་འདུས་མ་བྱས་དངོས་པོ་ཡིན་པ་ནི་ཐ་སྙད་དུའང་འགོག་པ་ཡིན་ཏེ།
རྩ་བར། གལ་ཏེ་མྱང་ངན་འདས་དངོས་ན། ། མྱ་ངན་འདས་པ་འདུས་བྱས་འགྱུར། ། དངོས་པོ་འདུས་བྱས་མ་ཡིན་པ། ། འགའ་ཡང་གང་ནའང་ཡོད་མ་ཡིན། ། ཞེས་འབྱུང་བ་དེའི་དོན་ཀྱང༌། དངོས་སྨྲ་བ་ཁྱོད། མྱང་འདས་འདུས་མ་བྱས་ཀྱི་དངོས་པོར་འདོད་ན་ཆོས་ཅན། འདུས་བྱས་སུ་ཐལ། དངོས་པོ་ལ་འདུས་བྱས་ཀྱིས་ཁྱབ་པའི་ཕྱིར།
ཞེས་འཕེན་ལ། འདོད་དོ་ཞེ་ན། སྡེ་པས་མྱང་འདས་འདུས་མ་བྱས་ཀྱི་དངོས་པོར་འདོད་པ་དང་འགལ་ལོ་ཞེས་བསྟན་པའོ། ། ཡང་དེ་ཚུར་དབུ་མ་པ་ལ་ཟློག་གོ་ཞེ་ན། འདུས་མ་བྱས་ཀྱི་མྱང་འདས་དངོས་པོ་བ་ཁོ་བོ་ལ་ཆོས་ཅན་གཞི་མ་གྲུབ་རྟེན་འབྱུང་གི་ངོ་བོའི་མྱང་འདས་དངོས་པོར་མ་བརྟགས་ཉམས་དགའ་ཙམ་གྱི་ཀུན་རྫོབ་པའི་ཆོས་ཞིག་ཆོས་ཅན་དུ་འཛིན་ནས་དེར་ཐལ་ལོ་ཞེ་ན། ཐ་སྙད་ཀུན་རྫོབ་བདེན་པ་ལ་བརྟེན་པའི་བླང་དོར་བྱེད་པ་ན་ཆེས་འདོད་པ་ཡིན་ཏེ། སྣང་གྲགས་ཀྱི་ཆོས་ཐམས་ཅད་སྣང་ངོ་ཀུན་རྫོབ་སྒྱུ་མ་ལྟ་བུའི་འདུས་བྱས་རྟེན་འབྱུང་ལས་མ་འདས་པའི་ཕྱིར། དེ་ལ་དགོངས་ནས་ཇི་སྐད་དུ། རབ་འབྱོར་གྱིས་སྨྲས་པ། ལྷའི་བུ་དག་མྱ་ངན་ལས་འདས་པ་ཡང་རྨི་ལམ་སྒྱུ་མ་ལྟ་བུར་སྨྲས་སོ། །
མྱ་ངན་ལས་འདས་པ་ལས་ཆེས་ལྷག་པའི་ཆོས་གཞན་ཞིག་ཡོད་ཀྱང༌། དེ་ཡང་རྨི་ལམ་ལྟ་བུ་སྒྱུ་མ་ལྟ་བུར་ང་སྨྲའོ། ། ཞེས་འབྱུང་ངོ༌། ། ཡང་དངོས་སྨྲ་བ་མྱང་འདས་རང་བཞིན་གྱིས་གྲུབ་པའི་དངོས་པོར་སྨྲ་ན། རང་བཞིན་གྱིས་གྲུབ་པ་ལ་རྟེན་འབྱུང་མི་རུང་ཞིང༌། རྟེན་འབྱུང་མིན་པའི་དངོས་པོ་ནི་འགར་ཡང་མེད་ལ། དེས་ན་རྟེན་འབྱུང་མིན་པའི་དངོས་པོ་ཁས་བླང་ན་ནི། མྱང་འདས་དངོས་པོ་ཙམ་དུའང་ཐ་སྙད་ཀྱི་ངོར་མི་འགྲུབ་སྟེ། དེ་འདྲའི་དངོས་པོ་ཐ་སྙད་དུའང་ཤེས་བྱ་ལ་མི་སྲིད་པའི་ཕྱིར་དང༌། མྱང་འདས་དེ་ཐ་སྙད་དུ་དངོས་པོ་ཙམ་དུ་འཇོག་ན།
དེ་རྟེན་འབྱུང་དུའང་འཇོག་དགོས་པའི་ཕྱིར་ཞེས། རྩ་བར། གལ་ཏེ་མྱ་ངན་འདས་དངོས་ན། ། ཇི་ལྟར་མྱང་འདས་དེ་བརྟེན་མིན། ། དངོས་པོ་བརྟེན་ནས་མ་ཡིན་པ། ། འགའ་ཡང་ཡོད་པ་མ་ཡིན་ནོ། ། ཞེས་སོ། ། ཡང་མྱང་འདས་དེ་རང་བཞིན་གྱིས་གྲུབ་པའི་དངོས་པོ་དང་དངོས་མེད་གཉིས་ཀའོ་སྙམ་ན། འོ་ན་མྱང་འདས་དེ་འདུས་བྱས་སུ་ཐལ། མྱང་འདས་དེ་དངོས་པོ་དང་དངོས་མེད་གཉིས་ཀ་ཡིན་པ་གང་ཞིག །
དངོས་པོ་དང་དངོས་མེད་གཉིས་ཀ་ལྟོས་བཞག་གི་འདུས་བྱས་ཡིན་པའི་ཕྱིར། འདོད་ན་དངོས་སྨྲ་བ་དག་མྱང་འདས་འདུས་མ་བྱས་ཀྱི་རྟག་རྫས་སུ་འདོད་པ་དང་འགལ་ལོ་ཞེས་སྟོན་པ་ནི། རྩ་བར། ཇི་ལྟར་མྱ་ངན་འདས་པ་ནི། ། དངོས་དང་དངོས་མེད་གཉིས་ཡིན་ཏེ། ། མྱ་ངན་འདས་པ་འདུས་མ་བྱས། ། དངོས་དང་དངོས་མེད་འདུས་བྱས་ཡིན། ། ཞེས་འབྱུང་ངོ༌། ། དེས་ན་དབུ་མ་པ་དག་ཐ་སྙད་ཀྱི་རྣམ་གཞག་བྱེད་པ་ན། རྟེན་འབྱུང་གི་ཆོས་ཐམས་ཅད་ལ་འདུས་བྱས་དང༌།
འདུ་བྱེད་ཀྱི་ཆོས་སུ་འཇོག་ལ། དེའི་ཚེ་ན་འདུས་བྱས་ལ་ལྟོས་པའི་འདུས་མ་བྱས་ཀྱི་བཏགས་ཆོས་ཀྱང་འདུས་བྱས་སུ་བརྗོད་པ་ཡིན་ལ། ཆོས་མངོན་པ་གོང་འོག་ལ་སོགས་པར། འདུས་བྱས་ཀྱི་ཆོས་ཡིན་ན་རང་གི་མཚན་ཉིད་ལ་མི་རྟག་པས་ཁྱབ་པ་ཉིད་ཀྱིས་འདུས་བྱས་སུ་འཇོག་ཚུལ་ཐ་དད་པ་གཉིས་འབྱུང་བར་ཤེས་དགོས་སོ། ། གཉིས་པ་ལ་དགོངས་ནས། འོ་ན་རྟེན་འབྱུང་གི་མྱང་འདས་ཀྱི་དངོས་པོ་འདུས་བྱས་སམ་འདུ་བྱེད་ཀྱི་ཆོས་དེ། མྱང་འདས་ཀྱི་དངོས་པོ་འདུས་བྱས་དེའི་རང་བཞིན་དུ་བདེན་པར་གྲུབ་པའི་མི་བསླུ་བ་ཞིག་ཡིན་ནམ་ཞེ་ན། རྟེན་འབྱུང་གི་འདུས་བྱས་སམ་འདུ་བྱེད་ཀྱི་མྱང་འདས་ལ་སོགས་པའི་ཆོས་དེ་དག་ནི་འདུས་བྱས་ཡིན་པ་ཉིད་ཀྱི་ཕྱིར་བསླུ་བས་ཁྱབ་ལ། བསླུ་ཆོས་ལ་བདེན་པ་ཅུང་ཟད་ཀྱང་མེད་པར་རང་བཞིན་རྫུན་པ་ཉིད་དུ་གྲུབ་བོ་ཞེས། རྩ་བར།
བཅོམ་ལྡན་འདས་ཀྱིས་ཆོས་གང་ཞིག ། བསླུ་བ་དེ་ནི་རྫུན་ཞེས་གསུངས། ། འདུ་བྱེད་ཐམས་ཅད་བསླུ་བའི་ཆོས། ། དེས་ན་དེ་དག་རྫུན་པ་ཡིན། ། ཞེས་འབྱུང་ལ། འོ་ན་འཁོར་བ་དང་མྱང་འདས་ལ་སོགས་པའི་འདུ་བྱེད་དམ་འདུས་བྱས་དེ་བསླུ་ཆོས་ཉིད་ཀྱིས་རྫུན་ན་ཆོས་དེ་དག་དངོས་བདེན་པར་གྲུབ་པ་མ་ཡིན་པ་ཁས་བླང་དགོས་ལ། དེ་ལྟ་ན། འཁོར་བ་དང་མྱང་འདས་ཀྱི་ཆོས་དེ་དག་དངོས་པོར་མེད་དོ་ཞེས་སྐུར་བ་འདེབས་པས་ལོག་པར་ལྟ་བར་འགྱུར་རོ་ཞེ་ན། ཐ་སྙད་ལྟོས་ངོ་ནའང་འཁོར་འདས་ཀྱི་འདུ་བྱེད་ཀྱི་ཆོས་རང་བདེན་པ་མི་སླུ་བ་ཞིག་ཡོད་ནས་དེ་བསླུ་བ་དང་རྫུན་པར་སྨྲ་ན་ཁོ་བོ་ཅག་ཆོས་དེ་དག་ལ་སྐུར་བ་བཏབ་ཏུ་ཆུག་ཀྱང༌། འཁོར་འདས་ཀྱི་འདུ་བྱེད་ཀྱི་ཆོས་དེ་གདོད་མ་ནས་བསླུ་ཆོས་རང་བཞིན་གྱིས་གྲུབ་པས་དབེན་པ་གང་ཡིན་པ་དེ་རྫུན་པ་ཉིད་དང་དེ་ལས་བསླུ་བ་ཅི་ཞིག་ཡོད་པ་ལ་དེར་བརྗོད་ནས་དངོས་པོར་རང་བདེན་པ་ཅུང་ཟད་མ་རྙེད་ན།
དངོས་པོ་ཞིག་ཁོ་བོ་དངོས་མེད་དོ་ཞེས་ཀྱང་མ་སྨྲས་ན། འཁོར་འདས་ཀྱི་ཆོས་མཐའ་དག་ལ་སྐུར་འདེབས་སུ་ཅིས་འགྲོ་ཞེས། རྩ་བར། གལ་ཏེ་བསླུ་ཆོས་གང་ཡིན་པ། ། དེ་བརྫུན་དེ་ལས་ཅི་ཞིག་བསླུ། ། ཞེས་དང༌། དེའི་ཐད་ཀྱི་ཚིག་གསལ་ལས། གང་གི་ཚེ་ཁོ་བོ་ཅག་གིས་བསླུ་བ་ཅན་གང་ཡིན་པ་དེ་ནི་བརྫུན་པའོ། ། ཞེས་བཤད་པ་དེའི་ཚེ་དེ་ལ་ཅི་ཞིག་བསླུ་སྟེ། དེ་ལ་ཅི་ཞིག་དངོས་པོ་མེད་པར་འགྱུར།
གལ་ཏེ་དངོས་པོ་འབའ་ཞིག་ཡོད་པར་འགྱུར་ན་ནི་དེ་ལ་སྐུར་བ་བཏབ་པས་མེད་པར་བལྟ་བའི་ལོག་ལྟར་འགྱུར་ན། གང་གི་དངོས་པོ་ཅུང་ཟད་ཀྱང་མ་མཐོང་བ་དེའི་ཚེ་དེར་ཅི་ཞིག་བསླུ་བར་འགྱུར་ཏེ། འགའ་ཞིག་དངོས་པོ་མེད་པར་མི་འགྱུར་བས་ཁྱོད་ཀྱི་ཀླན་ཀ་འདི་ནི་མི་རིགས་སོ། ། ཞེས་འབྱུང་ངོ༌། ། འོ་ན་མྱང་འདས་འདུ་བྱེད་བསླུ་ཆོས་ཀུན་རྫོབ་པ་གང་ཡིན་པ་དེ་རྫུན་པ་ཉིད་ཀྱི་ཕྱིར་རང་བཞིན་གྱིས་མ་གྲུབ་པའི་སྟོང་པ་ཉིད་དུ་གྲུབ་པས། བཅོམ་ལྡན་འདས་ཀྱིས་མྱང་འདས་འདུ་བྱེད་བསླུ་ཆོས་སུ་གསུངས་པ་ཉིད་ཀྱིས་མྱང་འདས་འདུ་བྱེད་ཐམས་ཅད་ཀྱི་སྟོང་པའི་སྟོང་པ་ཉིད་དུ་སྟོན་པ་ཡིན་ཏེ། དེ་མ་ཐག་པར་རྩ་བར། བཅོམ་ལྡན་འདས་ཀྱིས་དེ་གསུངས་པ། ། སྟོང་ཉིད་ཡོངས་སུ་བསྟན་པ་ཡིན། ། ཞེས་དང༌།
དེའི་ཐད་ཀྱི་ཚིག་གསལ་དུ། བཅོམ་ལྡན་འདས་ཀྱིས་དེ་སྐད་བསྟན་པ་གང་ཡིན་པ་དེ་ནི་དངོས་པོ་མེད་པ་བསྟན་པ་མ་ཡིན་གྱི། འོ་ན་ཅི་ཞེ་ན། སྟོང་པ་ཉིད་ཡོངས་སུ་སྟོན་པ་ཡིན་ཏེ། རང་བཞིན་གྱིས་མ་སྐྱེས་པ་ཡོངས་སུ་གསལ་བར་བྱེད་པ་ཡིན་ནོ་ཞེས་བྱ་བའི་དོན་ཏོ། ། ཞེས་འབྱུང་ངོ༌། ། དེས་ན་མྱ་ངན་ལས་འདས་པ་ནི་དེའི་དབང་དུ་མཛད་ནས། མྱ་ངན་ལས་འདས་པ་ནི་རང་བཞིན་གྱིས་གྲུབ་པའི་དངོས་པོ་དང་དངོས་མེད་སོགས་མཐའ་བཞི་བདེན་བརྫུན་ཐམས་ཅད་ཀྱིས། དབེན་པའི་ཟབ་མོ་སྟོང་པ་ཉིད་དོན་དམ་པའི་བདེན་པ་ཁོ་ན་ལ་བརྗོད་དེ། རྩ་བ་ལས།
སྤངས་པ་མེད་པ་ཐོབ་མེད་པ། ། ཆད་པ་མེད་པ་རྟག་མེད་པ། ། འགག་པ་མེད་པ་སྐྱེ་མེད་པ། ། དེ་ནི་མྱ་ངན་འདས་པར་བརྗོད། ། ཅེས་འབྱུང་ལ། ཚིག་གསལ་ལས་ཀྱང༌། གང་ཞིག་བདེན་པ་དེ་ནི་བསླུ་བའི་ཆོས་ཅན་མ་ཡིན་ཏེ། དཔེར་ན་མྱ་ངན་ལས་འདས་པ་བཞིན་ནོ། ། ཞེས་འབྱུང་ལ། ངག་དོན་མྱང་འདས་དེ་ལས་དང་ཉོན་མོངས་ཟད་པས་ཐར་ཞེས་པ་ལྟ་བུའི་ཆོས་ཅན་རྟེན་འབྱུང་གི་ཆ་ནས་དེར་བརྗོད་པ་ན་དེ་ཀུན་རྫོབ་པར་བརྗོད་པ་དང་མྱང་འདས་དེ་སྤྲོས་པ་ཐམས་ཅད་ཉེ་བར་ཞི་ཞེས་པ་ལྟ་བུའི་ཆོས་ཉིད་སྟོང་ཉིད་ཀྱི་ཆ་ནས་དེར་བརྗོད་པ་ན་དེ་དོན་དམ་པར་བརྗོད་པ་ཡིན་ནོ། །
འོ་ན་དོན་དམ་བདེན་པ་དེ་ཇི་ལྟ་བུ་ཞེ་ན། ཅི་ཡང་མ་རྟོགས་པའི་ཚུལ་གྱིས་རྟོགས་པས་གཞན་ལས་ཤེས་པ་མ་ཡིན་པ་དང༌། རྟེན་ཅིང་འབྲེལ་བར་འབྱུང་བའི་འཁོར་འདས་ཀྱི་ཆོས་གང་གིའང་རང་བཞིན་དུ་གྲུབ་པས་དབེན་པས་ཞི་བ་དང༌། ངག་ལ་སོགས་ཀྱི་དེའི་དོན་དེ་སྤྲོས་པར་བྱ་མི་བཏུབ་པ་དང༌། དེ་ནི་འདི་ལྟ་བུའོ་ཞེས་སེམས་ཀྱི་རྒྱུ་བ་སྟེ་རྣམ་པར་རྟོག་པས་རྟོགས་མི་བཏུབ་ལ། དེ་ལ་ནི་རང་གི་མཚན་ཉིད་དུ་མ་གྲུབ་པས་དོན་སོ་སོ་བར་ཡང་མེད་པས། རྩ་བར། གཞན་ལས་ཤེས་མིན་ཞི་བ་དང༌། ། སྤྲོས་པ་རྣམས་ཀྱིས་མ་སྤྲོས་པ། ། རྣམ་རྟོག་མེད་དོན་ཐ་དད་མིན། །
དེ་ནི་དེ་ཉིད་མཚན་ཉིད་དོ། ། ཞེས་འབྱུང་ལ། དེས་ན་རྟེན་འབྱུང་གི་འཁོར་འདས་ཀྱི་སྐྱེ་འགག་ཡོད་མེད་སོགས་རིགས་པ་དང་ལམ་གྱི་དགག་བྱ་མ་ཡིན་ཡང་རང་བཞིན་གྱིས་གྲུབ་པའི་སྐྱེ་འགག་ཡོད་མེད་སོགས་རིགས་པ་དང་ལམ་གྱི་དགག་བྱ་མ་ཡིན་ཡང་རང་བཞིན་གྱིས་གྲུབ་པའི་སྐྱེ་འགག་ཡོད་མེད་སོགས་རིགས་པ་དང་ལམ་གྱི་དགག་བྱ་ཡིན་ལ། དེ་ལྟ་ན་ཡོད་ཙམ་དང་མེད་ཙམ་དུ་བཟུང་བ་དང་རྟོག་པ་དེ་དང་དེའི་མཐར་ལྟ་ཡིན་པས་ཁྱབ་སྙམ་ན། སྤྱིར་མ་ཁྱབ་ཀྱང་སོ་སོ་སྐྱེ་བོ་དག་གི་རིགས་ཤེས་ཚད་མ་དྲན་ལམ་དུ་མེད་པ་དང་སྒོམ་བྱུང་གི་དེ་ཉིད་ལ་མཉམ་བཞག་མིན་པ་དང་འཕགས་པའི་རྗེས་ཐོབ་དག་པ་བའི་སྐབས་སུ་ནི་ཡོད་མེད་ཙམ་དུ་བཟུང་བ་དང་འཛིན་པ་ལ་མཐར་ལྟས་ཁྱབ་པའང་ཕལ་ཆེ་སྟེ། ཐོག་མེད་ལྷན་སྐྱེས་ཀྱི་མ་རིག་པའི་བློས་ཡོད་ཙམ་དང་མེད་ཙམ་སོགས་སུ་ལྟ་བ་ལ་རང་བཞིན་གྱིས་གྲུབ་པའི་ཡོད་ཙམ་དང་མེད་ཙམ་སོགས་ཁོ་ནར་བལྟ་བ་ཉིད་ཀྱི་ཕྱིར། དེ་ཉིད་ཀྱི་འཛིན་སྟངས་འདིར་ཡང་གོམས་པ་ངང་གིས་འཕེལ་བ་ཤུགས་དྲག་གི་རྒྱུན་བཟློག་དཀའ་བའི་ཕྱིར། འོ་ན་ཆོས་ཐམས་ཅད་ལ་སྤྲོས་པ་ཉེ་བར་ཞི་བའི་ཆོས་ཉིད་ཀྱི་ཆ་ནས་དོན་དམ་བདེན་པར་བརྗོད་ན། མྱང་འདས་ཀྱི་ཆོས་ཉིད་ཁོ་ན་ལ་དོན་དམ་བདེན་པར་བཀར་ཏེ་བརྗོད་ཅི་དགོས་ཞེ་ན། བདེན་མོད།
དེ་ལྟ་ནའང༌། དབུ་མ་པ་དག་གིས་ཐ་སྙད་འཇོག་འཚམས་ལ། ཆོས་ཐམས་ཅད་ཐ་སྙད་དུ་བསླུ་བའི་ཆོས་ཀྱི་མཚན་མར་སྣང་བ་ལས་འཁོར་བ་དང༌། དེ་ཉིད་ཀྱང་མཐར་དེའི་མཚན་མ་ཙམ་དུ་ཡང་སྣང་བ་མེད་པ། སྤྲོས་པ་དང་བྲལ་བ་ན་མྱ་ངན་ལས་འདས་པའོ་ཞེས་མྱང་འདས་ནི་དེ་ཙམ་ལ་སྒྲ་རྟོག་གིས་བརྗོད་ཀྱི་དེ་ལས་གཞན་པའི་མྱང་འདས་ཀྱི་ཆོས་འདི་ཞེས་ཐ་སྙད་ཀྱི་ཡུལ་དུ་དབྱེར་མེད་པས་ འདིར་སྡེ་པས་མྱང་འདས་བྲལ་རྫས་དང༌། མེད་དགག་ལ་འདོད་པ་དང༌། སེམས་ཙམ་པས་ཕྱིན་ཅི་མ་ལོག་པའི་ཡོངས་གྲུབ་ཀྱི་དངོས་པོར་འདོད་པ་སོགས་དང༌། དབུ་མ་པས། ཐ་སྙད་དུའང་དེ་འདྲའི་མྱང་འདས་མེད་པས་རང་རང་གྲུབ་མཐས་འཕྲལ་གྱི་རྟོག་བཏགས་སོ། ། ཞེས་ཟེར་རོ། །
མཆན། མཚན་སྤྲོས་སོགས་ཀྱི་མྱ་ངན་ལས་འདས་པའམ་མྱ་ངན་གྱིས་དབེན་པའམ་མྱང་འདས་ཞི་བའི་སྟོང་ཉིད་བྱེ་བྲག་པ་ཞིག་མཚན་གཞི་བཟུང་ནས་དེ་ལ་དོན་དམ་པའི་བདེན་པ་ཞེས་པའི་མཚོན་བྱར་སྦྱར་བ་གྲགས་ཆེ་བས་དེའི་དབང་དུ་བྱས་ནས་འདིར་སྦྱར་བ་ཡིན་ནོ། ། འདི་དང་འདྲ་བར་འཁོར་འདས་ཀྱི་ཆོས་གཞན་གྱི་ཆོས་ཉིད་སྟོང་པ་ཉིད་བྱེ་ འདིར་འདི་ཤེས་དགོས་ཏེ་སེམས་ཙམ་པས། དེ་བཞིན་ཉིད་དང་མྱང་འདས་འདུས་མ་བྱས་པ་ཞིག་ཆོས་ཉིད་དུའང་ཁས་ལེན་ལ་དེ་དོན་དམ་བདེན་པ་ཡང་ཁས་ལེན་ཆོས་དེ་འདྲ་དེ་ཆོས་ཉིད་དོན་དམ་བདེན་པའི་ཆོས་ཅན་དུ་འཛིན་པ་ན། ཆོས་ཅན་དེའི་རང་ལྡོག་ལས་དེའི་ཆོས་ཉིད་ཀྱི་རང་ལྡོག་ནི་ངོས་འཛིན་པར་བྱར་མེད་ལ། ཆོས་དེ་འདྲ་དེ་ཆོས་ཅན་ཀུན་རྫོབ་བདེན་པའི་ཆོས་ཅན་དུ་ནི་མི་འཛིན་ལ། དབུ་མ་རང་རྒྱུད་པས་སེམས་ཙམ་པ་འདོད་པའི་དེ་ཉིད་དམ་མྱང་འདས་འདུས་མ་བྱས་དོན་དམ་བདེན་པའི་ཆོས་ཅན་དུ་བཟུང་བ་དེ་ནི་ཀུན་རྫོབ་བདེན་པའི་ཆོས་ཅན་ལས་དོན་དམ་བདེན་པའི་ཆོས་ཅན་དུ་བཟུང་མི་རིགས་ཏེ། དེ་འདྲའི་དེ་ཉིད་འདུས་མ་བྱས་དོན་དམ་པར་མ་གྲུབ་པའི་ཕྱིར། ཞེས་ཟེར་རོ། ། ཐལ་བ་བས་དེ་ཉིད་དང་མྱང་འདས་ལ་ཆོས་ཅན་ཀུན་རྫོབ་བདེན་པའི་ཆ་ནས་ཆོས་ཅན་དུ་འཛིན་པ་ཞིག་དང༌།
ཆོས་ཉིད་དོན་དམ་བདེན་པའི་ཆ་ནས་ཆོས་ཅན་དུ་འཛིན་པ་ཞིག་དང་གཉིས་ཡོད་ལ། དེའི་དང་པོའི་དབང་དུ་ན། དེ་ཉིད་དང་མྱང་འདས་དེ་ཐ་སྙད་དུ་འཁོར་བ་གཞན་འགྱུར་གྱི་འདུས་མ་བྱས་དངོས་མེད་ནི་དངོས་པོ་ལ་ལྟོས་པའི་འདུས་བྱས་སམ་འདུ་བྱེད་ཡིན་པས་མྱང་འདས་འདུས་བྱས་དེ་ལྟ་བུ་ཞིག་ཆོས་ཅན་དུ་འཛིན་ན་རྟེན་འབྱུང་གི་མྱང་འདས་ཆོས་ཅན་དུ་བཟུང་བར་སོང་བས་ད་དུང་དེ་ལྟ་བུ་ལ་རང་བཞིན་གྱིས་གྲུབ་པའི་མྱང་འདས་སོགས་ཐ་སྙད་དུའང་དེར་མ་གྲུབ་པས་ཆོས་ཅན་དེའི་རང་ལྡོག་ལས་དེའི་ཆོས་ཉིད་ཀྱི་རང་ལྡོག་བློ་ཡུལ་དུ་བྱར་ཡོད་ལ། གཉིས་པའི་དབང་དུ་ན་རྟེན་འབྱུང་གི་དེ་ཉིད་དང་མྱང་འདས་དེ་དེའི་རང་བཞིན་དུ་གྲུབ་པ་མེད་པ་ལ་མྱང་འདས་དང་དེ་ཉིད་དང་ཆོས་ཉིད་དུ་རློམ་པའི་དོན་དམ་བདེན་པའི་ཆ་དེ་ཆོས་ཅན་དུ་བཟུང་བ་ཡིན་ལ། ཆོས་ཅན་དེའི་རང་ལྡོག་ལས་དེའི་ཆོས་ཉིད་ཀྱི་རང་ལྡོག་བློ་ཡུལ་དུ་བྱར་མེད་དེ། དེའི་ཆོས་ཉིད་དེའང་དེའི་ཆོས་ཅན་དེ་ལས་ལྷག་ཏུ་བརྗོད་བྱར་མེད་ཅིང༌། བརྗོད་ན་ནི་ཧ་ཅང་ཐལ་བ་ཉིད་ཀྱིས་ཐུག་པ་མེད་པའི་ཕྱིར། གནད་ཆེས་ཕྲ་བ་འདི་ནི་གངས་རིའི་ཁྲོད་འདིར་ཇི་ལྟ་བར་རྟོགས་པ་རྗེ་བཙུན་རས་པ་ཆེན་པོ་ཁོ་ནར་བས་སོ། ། མཆན། བྲག་པ་གཞན་ཡང་མཚན་གཞིར་བཟུང་ནས་དོན་དམ་པའི་བདེན་པ་ཞེས་པའི་མཚོན་བྱར་སྦྱར་མི་རུང་བ་ཡང་མ་ཡིན་པས་བསྒྲེ་བ་ཉིད་ཀྱི་གཞན་ལའང་དེ་ལྟར་ཆེས་ཤེས་པར་བྱ་དགོས་ཏེ།
འཕགས་པ་བདེན་གཉིས་ལ་འཇུག་པའི་མདོ་ལས། ལྷའི་བུས་སྨྲས་པ། འཇམ་དཔལ་ཡང་དག་པར་སྦྱོར་བ་ནི་གང་ཡིན། འཇམ་དཔལ་གྱིས་སྨྲས་པ། ལྷའི་བུ་དོན་དམ་པར་ན་དེ་བཞིན་ཉིད་དང་ཆོས་ཀྱི་དབྱིངས་དང་གཏན་མ་སྐྱེས་པ་གང་དུ་མཚུངས་པ་དེར་དོན་དམ་པར་མཚམས་མེད་པ་རྣམས་ཀྱང་མཚུངས་སོ། ། མཚམས་མེད་པ་རྣམས་དོན་དམ་པར་གང་དུ་མཚུངས་པ་དེར་ནི་བལྟ་བར་གྱུར་པ་རྣམས་མཚུངས་སོ། ། བལྟ་བར་གྱུར་པ་རྣམས་གང་དུ་མཚུངས་པ་དེར་ནི་སོ་སོ་སྐྱེ་བོའི་ཆོས་རྣམས་ཀྱང་མཚུངས་སོ། ། སོ་སོ་སྐྱེ་བོའི་ཆོས་རྣམས་གང་དུ་མཚུངས་པ་དེར་ནི་སློབ་པའི་ཆོས་རྣམས་ཀྱང་མཚུངས་སོ། ། སློབ་པའི་ཆོས་རྣམས་གང་དུ་མཚུངས་པ་དེར་ནི་མི་སློབ་པའི་ཆོས་རྣམས་ཀྱང་མཚུངས་སོ། ། མི་སློབ་པའི་ཆོས་རྣམས་གང་དུ་མཚུངས་པ་དེར་ནི་ཡང་དག་པར་རྫོགས་པའི་སངས་རྒྱས་ཀྱི་ཆོས་རྣམས་ཀྱང་མཚུངས་སོ། །
ཡང་དག་རྫོགས་པའི་སངས་རྒྱས་ཀྱི་ཆོས་རྣམས་གང་དུ་མཚུངས་པ་དེར་ནི་མྱ་ངན་ལས་འདས་པ་ཡང་མཚུངས་སོ། ། མྱ་ངན་ལས་འདས་པ་གང་དུ་མཚུངས་པ་དེར་ནི་འཁོར་བར་ཡང་མཚུངས་སོ། ། ཡང་དེར། ཆོས་ཐམས་ཅད་མ་སྐྱེས་པ་དང་དོན་དམ་པར་ཆོས་ཐམས་ཅད་མི་འབྱུང་བ་དང༌། དོན་དམ་པར་ཆོས་ཐམས་ཅད་གཏན་དུ་མ་སྐྱེས་པ་དང༌། དོན་དམ་པར་ན་ཆོས་ཐམས་ཅད་དངོས་པོ་མེད་པར་མཉམ་པས། ལྷའི་བུ་དོན་དམ་པར་ཆོས་ཐམས་ཅད་མཚུངས་སོ། ། ཞེས་རྒྱས་པར་འབྱུང་བའི་ཕྱིར་རོ། ། འདི་ལྟ་བུ་མྱང་འདས་ལ་དོན་དམ་བདེན་པར་བརྗོད་པའི་དོན་དམ་བདེན་པ་དེའང་སྒྲ་རྟོག་གི་བརྗོད་པའི་རྣམ་གྲངས་པའི་དོན་དམ་བདེན་པ་ཙམ་ཡིན་གྱི། རྣམ་གྲངས་མིན་པའི་དོན་དམ་བདེན་པ་དངོས་ནི་མ་ཡིན་ཏེ།
འདི་ནི་ཤེས་བརྗོད་ཀྱི་ཡུལ་ལས་མ་འདས་པའི་ཕྱིར་དང༌། བདེན་པ་དམ་པ་ནི་གཅིག་ཁོ་ནའོ། ། ཞེས་གཞན་ཐམས་ཅད་བརྫུན་པ་རྣམ་གཅོད་དུ་བྱས་ནས་འདིར་ཡོངས་གཅོད་གཅིག་ཁོ་ན་སྒྲུབ་བྱར་སོང་བ་ཉིད་ཀྱི་ཕྱིར། དེ་ལྟ་ན་གཅིག་བཀག་ནས་གཅིག་ཤོས་པ་ཞིག་བསྒྲུབ་ན་ཡང་དག་པར་སྤྲོས་པ་ལས་མ་གྲོལ་བ་ཉིད་དུ་ཟད་དོ། ། ཤིན་ཏུ་དཔྱད་ན་མྱང་འདས་དོན་དམ་བདེན་པར་བཞག་པའི་མྱང་འདས་འདིའང་ཀུན་རྫོབ་བདེན་པ་ལས་གཞན་དུ་འཇོག་དཀའ་བར་གྲུབ་སྟེ། ཐ་སྙད་དུ་བདེན་གཉིས་ཀྱི་ཁྱད་པར་སེམས་པ་ན་ཆོས་ཐམས་ཅད་ལ་ཀུན་རྫོབ་པའི་རང་བཞིན་བཀག་ནས། རང་བཞིན་བདེན་པ་བ་གཅིག་ཡོད་སྲིད་ན་དེའི་རང་བཞིན་མྱང་འདས་དང་སྟོང་པ་ཉིད་ལས་འོས་ཅི་ཡོད་བྱས་པའི་མྱང་འདས་རང་བཞིན་སྟོང་པ་ཉིད་དེ་ཆོས་དཔྱད་ངོའམ་འཕགས་པའི་མཉམ་པར་བཞག་ངོ་ན་མྱང་འདས་དང་སྟོང་པ་ཉིད་དེ་དང་དེའི་རང་བཞིན་དུ་གྲུབ་པ་དང་ཡོད་པར་འཇོག་མི་ནུས་པ་ཉིད་ཀྱིས་ན་རྣམ་གྲངས་མིན་པའི་དོན་དམ་བདེན་པར་མ་སོང་བའི་ཕྱིར། བརྗོད་པ་དེ་དག་གི་གྲུབ་པའི་དོན་ནི། མྱང་འདས་ལ་ཀུན་རྫོབ་པ་དང་དོན་དམ་པ་གཉིས་སོ་སོར་འཇོག་ཅིང་བརྗོད་བྱར་ཡོད་དེ། དེ་དག་སོ་སོར་འཇོག་བྱེད་ཀྱི་ཆོས་ལྟོས་ངོ་ན་ཐ་དད་ཡོད་ཅིང་དེར་བརྗོད་པར་ཡང་བྱེད་པའི་ཕྱིར།
དེ་ལྟ་ནའང་ཀུན་རྫོབ་བདེན་པའི་མྱང་འདས་དང་དོན་དམ་བདེན་པའི་མྱང་འདས་གཉིས་སོ་སོར་ཡོད་པ་ནི་མ་ཡིན་ཏེ། ཆོས་ཅན་ཀུན་རྫོབ་བདེན་པའི་མྱང་འདས་ལས་དེའི་ཆོས་ཉིད་དོན་དམ་བདེན་པའི་མྱང་འདས་འདི་ཞེས་གཞན་དུ་གྲུབ་པ་མེད་པའི་ཕྱིར་ཏེ། ཐ་སྙད་ལྟོས་ངོ་ན་འཁོར་བའི་མཚན་སྤྲོས་ཀྱི་འཇུག་པ་ཉེ་བར་ཞི་བའི་དོན་བྱེད་ཅན་གྱི་མྱང་འདས་ཉིད་ཀུན་རྫོབ་པའི་མྱང་འདས་ཡིན། དེ་རང་གི་རང་བཞིན་དུ་མ་གྲུབ་པ་ལ་དེའི་ཆོས་ཉིད་དོན་དམ་བདེན་པའི་མྱང་འདས་སོ་ཞེས་བརྗོད་པ་ཙམ་དུ་ཟད་པའི་ཕྱིར། ཡང་བོད་ཀྱི་ངེས་དོན་སྨྲ་བར་མོས་པ་ཁ་ཅིག ། མྱང་འདས་ཀྱི་རྣམ་པ་ཀུན་རྫོབ། ངོ་བོ་དོན་དམ་པ་དེ་བདེན་གཉིས་ཀྱི་མྱང་འདས་སོ་སོ་བའོ། ། ཞེས་འཆད་པ་ཡོད་ཀྱང་ཐལ་བའི་ལུགས་ལྟར་ན་བདེན་པ་གཉིས་ཆར་ལ་རང་གི་ངོ་བོ་གྲུབ་པ་མེད་ན། མྱང་འདས་ཀྱི་ངོ་བོར་གྱུར་པའི་དོན་དམ་བདེན་པའི་གྲུབ་པ་དེ་གར་ཡོད་ལྟ་འཚལ། ཡང་ཆོས་ཅན་ཀུན་རྫོབ་པའི་མྱང་འདས་དེའི་ཆོས་ཉིད་ཀྱི་ངོ་བོ་ཉིད་དེ་ཀ་མྱང་འདས་ཀྱི་ངོ་བོ་ཉིད་ཀྱི་དོན་དམ་བདེན་པའི་མྱང་འདས་སོ་ཞེ་ན།
དེའི་ཆོས་ཉིད་ལ་ནི་ཞར་ཡང་ངོ་བོར་གྲུབ་པ་ཅུང་ཟད་ཀྱང་མེད་ན་དེ་མྱང་འདས་ཀྱི་ངོ་བོར་ག་ལ་རུང༌། དེ་དེའི་ངོ་བོར་མ་གྲུབ་ན་དེ་དོན་དམ་བདེན་པའི་མྱང་འདས་དེར་ཡང་ཅིས་འགྲུབ། ཡང་བོད་འདིར་མདོ་སྔགས་ཐམས་ཅད་ཀྱི་ངེས་དོན་གྱི་སྙིང་པོ་གཅིག་དྲིལ་དུ་ཉམས་ལེན་བྱེད་པར་ཁས་འཆེ་བ་དག ། ཀུན་རྫོབ་པའི་མྱང་འདས་བསླུ་ཆོས་བརྫུན་པ་དེ་འདུས་བྱས་ཀྱི་མྱང་འདས་ཡིན་ཏེ། གཟུང་འཛིན་གྱི་མཚན་མ་གཞན་འགྱུར་དུ་བྱས་པ་ལས་ཐོབ་པའི་ཆོས་ཡིན་པའི་ཕྱིར། ཀུན་རྫོབ་ཀྱི་སངས་རྒྱས་བཞིན་དོན་དམ་པའི་མྱང་འདས་མི་བསླུ་བའི་ཆོས་བདེན་པ་དེ་འདུས་མ་བྱས་ཀྱི་མྱང་འདས་ཡིན་ཏེ། དེ་ནི་གཉིས་མེད་ཀྱི་ཡེ་ཤེས་དག་པ་གཉིས་ལྡན་གྱི་འོད་གསལ་དུ་བྱས་པ་ལས་ཐོབ་པའི་ཆོས་ཡིན་པའི་ཕྱིར། གཉུག་མ་དོན་གྱི་སངས་རྒྱས་བཞིན་ནོ་ཞེས་ཟེར་མོད། ཐེག་པ་ཆེན་པོའི་ལུགས་འགར་ཡང་མེད་པའི་འཕྲལ་སྦྱོར་མཚམས་ལེགས་ལེགས་འདྲ་ཞིང་མཐར་ཐུག་རྦད་ཁམ་ཆེ་ཆེ་འདྲ་བའི་ཚིག་འདི་དག་གིས་ཐར་འདོད་དུ་མ་ཡང་དག་པའི་ལམ་ལས་ཕྱིན་ཅི་ལོག་ཏུ་དྲང་མོད། ཁོ་བོ་ནི་དེ་འདྲ་བའི་གཏམ་ལ་ཆེས་མི་སྙན་པ་ཉིད་དུ་འཛིན་ཏེ།
འདུས་མ་བྱས་ན་གཉིས་མེད་ཀྱི་ཡེ་ཤེས་དང་ཐོབ་བྱར་ཇི་ལྟར་རུང༌། མྱང་འདས་ལ་གཉིས་སུ་ཡོད་པའི་མཐུན་དཔེར་སངས་རྒྱས་གཉིས་སུ་ཡོད་པར་བཞག་པ་གཉིས་བཅས་སྦྱོར་བའི་མཐུན་དཔེ་ལྟར་བརྗོད་པས་རིགས་པ་ཡང་དག་པར་སྨྲ་བའི་ལམ་ལས་འདས། ཐོབ་བྱར་བྱས་པའི་ཀུན་རྫོབ་ཀྱི་མྱང་འདས་དེ་བདེན་པ་གཉིས་ལས་ཀུན་རྫོབ་ཀྱི་བདེན་པ་ལས་འོས་མེད། དེ་བཞིན་ཐོབ་བྱར་བྱས་པའི་དོན་དམ་པའི་མྱང་འདས་དོན་དམ་བདེན་པ་ལས་ཀྱང་འོས་མེད། དེ་ལྟར་གྱི་ཚེ། མྱང་འདས་དེ་གཉིས་སྒྲུབ་བྱེད་གཅིག་གིས་ཅིག་ཅར་བསྒྲུབས་ནས་ཅིག་ཅར་ཐོབ་པ། སྒྲུབ་བྱེད་སོ་སོ་བས་རིམ་གྱིས་བསྒྲུབས་ནས་རིམ་ཅན་དུ་ཐོབ། དང་པོ་ལྟར་ན་འདུས་བྱས་མ་བྱས་ཕན་ཚུན་སྤངས་འགལ་ལ་དེས་ཁྱད་པར་དུ་བྱས་པའི་བརྒྱུད་འགལ་གྱི་མྱང་འདས་གཉིས་པོ་དེ། ཅིག་ཅར་དུ་སྒྲུབ་པར་བྱེད་པའི་སྒྲུབ་བྱེད་ཀྱི་རྒྱུ་གཅིག་པུས་ཅིག་ཅར་ཐོབ་པའི་འབྲས་བུ་འགལ་བ་གཉིས་བསྐྱེད་པ་ངོ་མཚར། གཉིས་པ་ལྟར་ན་སྔོན་ལ་ཀུན་རྫོབ་པའི་མྱང་འདས་སྒྲུབ་བམ།
དོན་དམ་པའི་མྱང་འདས་སྒྲུབ་ཚུལ་གང་ཡིན་ཀྱང་དེ་འདྲའི་མྱང་འདས་སྒྲུབ་ཚུལ་མདོ་སྔགས་ཀྱི་བཀའ་བསྟན་བཅོས་མན་ངག་ཚད་ལྡན་ཅི་འདྲ་ཡོད་ཀྱི་ཁུངས་སྟོན་པར་གྱིས་ཤིག ། ཡང་སྒྲུབ་བྱེད་སོ་སོ་བས་ཅིག་ཅར་དང་རིམ་པ་སྤེལ་མར་སྒྲུབ་ནས་གང་ཟག་གི་རྒྱུད་ལ་ཅིག་ཅར་ཐོབ་པའོ་ཞེས་སྨྲ་ན། འོ་ན་གང་ཟག་དེའི་རྒྱུད་ལ་མྱང་འདས་དེ་གཉིས་ཐོབ་པ་ན། འདུས་མ་བྱས་ཀྱི་མྱང་འདས་དེ་དེའི་རྒྱུད་ལ་ལྡན་ནམ་མི་ལྡན། མི་ལྡན་ན་ཐོབ་པར་འགལ། ལྡན་ན་གང་ཟག་གི་རྒྱུད་དང་འབྲེལ་པར་ལྡན་ནམ་མི་འབྲེལ་བར་ལྡན། མི་འབྲེལ་བར་ལྡན་ན་ཐམས་ཅད་ནས་ཐམས་ཅད་དུ་ལྡན་པར་སོང་བ་ཐུག་པ་གར་ཡོད། འབྲེལ་པར་ལྡན་ན། དེའི་རྒྱུད་ནི་འདུས་བྱས་ལས་འོས་མེད་པས་རྒྱུད་དེ་དང་རང་བཞིན་གཅིག་པའི་འབྲེལ་པར་ལྡན་ནམ་རྒྱུ་འབྲས་ཀྱི་འབྲེལ་པར་ལྡན། དེ་གཉིས་གང་གི་འབྲེལ་པར་མི་ལྡན་ཡང་འབྲེལ་པར་ལྡན་ནོ་ཞེ་ན།
ཇི་ལྟར་འབྲེལ་པ་ལ་འབྲེལ་པའི་དོན་ཁོང་དུ་མ་ཆུབ་པ་ཁྱེད་ཅག་བདེན་མཆི། ཡང་གང་ཟག་གི་རྒྱུད་འདུས་མ་བྱས་ཞིག་ཡོད་པ་དེ་དོན་དམ་པའི་མྱང་འདས་འདུས་མ་བྱས་པ་དེ་ཐོབ་བོ་ཞེ་ན། འོ་ན་རི་བོང་གི་རྭའི་རྩེ་མོར་གནས་པའི་མེ་ཏོག་གི་སྦྲང་རྩི་དེ་མོ་གཤམ་གྱི་བུ་ལས་སྐྱེས་པའི་སྦྲང་བུས་ཀྱང་བཏུང་བར་རིགས་སོ། ། འདིའི་ཐད་ཀྱི་དགོངས་གཅིག་རྙིང་མར། ཉོག་པོ་མང་དུ་བྲིས་འདུག་པའི་ངག་དོན་འདིར་གསལ་ཏེ། སངས་རྒྱས་ཀྱི་ཆོས་ནི་སྒྱུ་མ་དང་སྒྱུ་མ་ལྟ་བུའི་ཆོས་ལས་ཡང་དག་པར་འདའ་དགོས་ཏེ་སྒྱུ་མའི་སྣང་བ་ནི་འཁྲུལ་པ་ལས་འདའ་དགོས་པའི་ཕྱིར་དང༌། སྒྱུ་མའི་སྣང་བ་དང་སྒྱུ་མ་ལྟ་བུའི་སྣང་བ་ལ་ཁྱད་ཡོད་པའི་ཕྱིར་དང༌། སྒྱུ་མ་ལྟ་བུ་སངས་རྒྱས་ཀྱི་སར་ཡང་མེད་དེ། སྒྱུ་མ་ལྟ་བུ་དེ་སྒྱུ་ལུས་རིམ་པ་ཡིན་པ་ལས། དེ་འོད་གསལ་གྱི་སྦྱང་གཞིར་བྱས་ནས་སངས་རྒྱས་ལ་སྒྱུ་མ་ལྟ་བུ་དེ་ཡང་སྐྱེ་བ་མེད་པ་འོད་གསལ་བར་བྱས་ནས་དེ་ཡང་སྣང་བ་མེད་པ་ཉིད་ཀྱི་ཕྱིར་དང༌།
སྐྱེ་མེད་འོད་གསལ་དེ་ལ་བསལ་བཞག་མེད་པར་རྟོགས་པ་དེ་ལ་ཟུང་དུ་འཇུག་པའི་རིམ་པར་བརྗོད་པ་ཉིད་ཀྱི་ཕྱིར་རོ་ཞེས་བྲིས་གདའ་བ་ནི་ཆེས་རིགས་པར་མ་གོ་སྟེ། དེས་ན་བསྒྲུབ་བྱ་དེ་ཀུན་རྫོབ་བདེན་པ་ལ་བརྟེན་པའི་དབང་དུ་བརྗོད་ན། ཡང་དག་པར་རྫོགས་པའི་སངས་རྒྱས་ལས་ལྷག་པའི་ཆོས་ཤིག་ཡོད་ཀྱང་སྒྱུ་མ་ལྟ་བུ་ལས་མ་འདས་ཞེས་སོགས་དྲང་བའི་དོན་དུ་འཆད་དགོས་པར་འགྱུར་ཞིང་དེའང་འདོད་ན་སངས་རྒྱས་ཀྱི་ཆོས་སོགས་སྒྱུ་མ་ལྟར་བཤད་ནས་བདེན་མེད་དུ་གཏན་ལ་དབབ་པ་དེ་ཁྱོད་ཀྱིས་གོ་བཟློག་པའི་ངེས་དོན་ཟབ་མོ་དེ་ནི་བདེན་གྲུབ་ཀྱི་མཐར་བལྟ་བར་འགྱུར་བ་ཉིད་ཀྱི་ཕྱིར། ཡང་བསྒྲུབ་བྱ་དེ་དོན་དམ་བདེན་པ་ལ་བརྟེན་པའི་དབང་དུ་དེ་སྐད་དུ་ཟེར་ན་ནི། སྒྱུ་མ་ལྟ་བུའི་ཆོས་ལས་འདས་ཞེས་སྟོང་སྟོང་པོའམ་ཟབ་ཟབ་པར་རློམ་ཞིང་བརྗོད་པ་དེའང་མཐར་ལྟར་སོང་སྟེ། ཇི་སྐད་དུ། དེ་ལྟར་བདག་དང་བདག་མེད་པ། ། ཡང་དག་ཇི་བཞིན་དམིགས་སུ་མེད། ། བདག་དང་བདག་མེད་བལྟ་བ་དག ། དེ་ཕྱིར་ཐུབ་པ་ཆེན་པོས་བཟློག །
ཅེས་འབྱུང་ངོ༌། ། སྒྲུབ་བྱེད་དེ་དག་ལ་ཡང་སྙིང་པོར་མ་མཐོང་སྟེ། སྒྱུ་མའི་སྣང་བ་ལ་བདེན་གྲུབ་འཁྲུལ་སྣང་གིས་ཁྱབ་ན། སངས་རྒྱས་ཀྱིས་ཀུན་རྫོབ་བདེན་པ་སྒྱུ་མ་ལྟར་གཟིགས་ཤིང་སྣང་བའི་ལུགས་སུ་སྨྲ་བ་དེ་ཐམས་ཅད་ཀྱིས་ཀྱང་སངས་རྒྱས་འཁྲུལ་ཤེས་ཅན་དུ་སྨྲ་དགོས་པར་ཐལ་བའི་ཕྱིར་དང༌། སྒྱུ་མའི་སྣང་བ་དང་སྒྱུ་མ་ལྟ་བུའི་སྣང་བ་ལ་ཁྱད་ཡོད་པའི་ཕྱིར་ཞེས་བཤད་པ། ཆོས་ཐམས་ཅད་བདེན་མེད་དུ་དཔེ་དོན་སྦྱོར་བ་ན་སྒྱུ་མ་དཔེར་བཟུང་བའི་དཔེ་དེའང་བསྒྲུབ་བྱ་ལ་དོན་གྱི་རྗེས་སུ་མི་འགྲོ་བར་དོན་གྱི་ཁས་བླངས་པས་ནོངས་པ་དང༌། སྒྱུ་ལུས་འོད་གསལ་གྱི་སྦྱང་གཞིར་བྱས་སྟེ་སངས་རྒྱས་ལ་སྒྱུ་ལུས་ཀྱི་སྐུ་མེད་པར་སྨྲས་པས། སངས་རྒྱས་ཀྱི་སར་ཟུང་འཇུག་གི་སྐུ་ཡོད་པར་སྒྲུབ་པ་ལ་དེར་འཇོག་བྱེད་ཀྱི་ཟུང་འཇུག་བཀག་སྣང་བའི་ཕྱིར་དང༌། བདེན་གཉིས་ཟུང་འཇུག་གི་སྐུ་ལ་ཟུང་འཇུག་གི་སྐུའི་རྣམ་བཞག་མ་ཆགས་པར། བསལ་བཞག་མེད་པ་ལ་ཟུང་འཇུག་གི་རིམ་པ་དང་སྐུར་བཤད་པ་རང་གི་དེ་ཉིད་བསྟན་པར་བྱས་འདུག་པའི་ཕྱིར།
བསལ་བཞག་མེད་པས་ཟུང་འཇུག་གི་རིམ་པ་དང༌། དེའི་སྐུའི་གོ་ཆོད་ན། སྤྱོད་བསྡུས་སྒྲོན་མེ་ལས། ཟུང་འཇུག་སྐུའི་རྣམ་པར་བཞག་པའི་དབྱེ་བར་རིག་པ་ཆེན་པོའི་སྐྱེས་བུའི་གཟུགས་དང༌། བདེན་པ་གཉིས་ཀྱི་ཚུལ་ལ་གནས་པ་དང༌། རང་བཞིན་གྱི་འོད་གསལ་བའི་བདག་ཉིད་ཅན་དང༌། ཐབས་དང་ཤེས་རབ་ཀྱི་བདག་ཉིད་ཅན་དང༌། འཇིག་རྟེན་གསུམ་གྱི་བདག་ཉིད་ཅན་དང༌། ཐེག་པ་གསུམ་གྱི་བདག་ཉིད་ཅན་དང༌། དཀྱིལ་འཁོར་གསུམ་གྱི་བདག་ཉིད་ཅན་དང༌།
ཐབས་ཀྱི་བདག་ཉིད་ཅན་ཞེས་བྱ་བ་སོགས་སྔགས་ཀྱི་ཐེག་པ་ནས་འབྱུང་བའི་མིང་ཡིན་ལ། མདོ་སྡེ་དག་ལས་འབྱུང་བ་དང་ཐུན་མོང་དུ་བརྗོད་ན། དེ་བཞིན་དུ་སྐྱེས་བུ་དམ་པ་དང༌། སྐྱེས་བུ་མཆོག་དང༌། སྐྱེས་བུ་ཆེན་པོ་དང༌། སྐྱེས་བུ་ཅང་ཤེས་དང༌། སྐྱེས་བུ་དཔའ་བོ་དང༌། སྐྱེས་བུ་བརྟན་པོ་དང༌། སྐྱེས་བུ་འདུལ་བ་དང༌། སྐྱེས་བུ་འདུལ་བ་པོ་དང༌།
སྐྱེས་བུ་ཁ་ལོ་བསྒྱུར་བ་དང༌། སྐྱེས་བུ་སེང་གེ་དང༌། སྐྱེས་བུ་ནམ་མཁའ་དང༌། སྐྱེས་བུ་ཐམས་ཅད་ཀྱི་བདག་ཉིད་ཅན་དང༌། སྐྱེས་བུ་དག་པའི་བདག་ཉིད་ཅན་ཞེས་བྱ་བ་དང༌། དེ་བཞིན་དུ་འཁོར་བ་ལས་བརྒལ་བ་དང༌། སྐམ་སར་ཕྱིན་པ་དང༌། བདེ་བ་ཐོབ་པ་དང༌། འཇིགས་པ་མེད་པ་ཐོབ་པ་དང༌། ཕ་རོལ་ཏུ་འགྲོ་བས་འབར་བ་དང༌།
ཚེར་མ་དཀྲུགས་པ་དང༌། སྤྲོས་པ་མེད་པ་དང༌། དགེ་སློང་དང༌། དགྲ་བཅོམ་པ་དང༌། ཟག་པ་ཟད་པ་དང༌། ཅི་ཡང་མེད་པ་དང༌། དགེ་སྦྱོང་དང༌། བྲམ་ཟེ་དང༌། རྒྱལ་རིགས་དང༌། སངས་རྒྱས་ཀྱི་སྲས་དང༌།
ཉོན་མོངས་པ་མེད་པ་དང༌། དབང་དུ་གྱུར་པ་དང༌། སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བ་དང༌། ཀུན་མཁྱེན་པ་དང༌། གླང་པོ་ཆེན་པོ་དང༌། བྱ་བ་བྱས་པ་དང༌། བྱེད་པ་བྱས་པ་དང༌། ཁུར་བོར་བ་དང༌། བདག་གི་དོན་རྗེས་སུ་ཐོབ་པ་དང༌།
སྲིད་པར་སྦྱོར་བ་ཡོངས་སུ་ཟད་པ་དང༌། ཡང་དག་པའི་བཀས་སེམས་རྣམ་པར་གྲོལ་བ་དང༌། སེམས་ཐམས་ཅད་ལ་དབང་ཐོབ་པ་དང༌། མཆོག་ཏུ་ཕ་རོལ་ཏུ་ཕྱིན་པ་དང༌། འཁོར་བའི་ཕ་རོལ་གྱི་མཐའ་ལ་གནས་པ་དང༌། ཡེ་ཤེས་ཀྱི་སྐུ་དང་རབ་ཏུ་བྱུང་བ་བཤད་དོ། ། ཞེས་འབྱུང་བ་དེ་ཙམ་སྨོས་པ་ཡང་དོན་མེད་པར་མི་འགྱུར་དྲང༌། ཅི་བསལ་བཞག་མེད་པ་ནི་རི་བོང་གི་རྭ་ལའང་ཡོད་མེད་ཀྱི་ཟུང་འཇུག་གི་རིམ་པ་དང་སྐུར་འགྱུར་རམ།
ཡང་རྡོར་གསུང་འདིའི་འདོན་ཚུལ་མཁྱེན་པ་ཅན་ཁ་ཅིག་འདི་ལྟར་འདོན་པར་ཡང་གྲགས་ཏེ། ཀུན་རྫོབ་པའི་ཆོས་སྒྱུ་མ་ལྟར་གདགས་པའི་གདགས་གཞིའང་གདོད་ནས་གཞི་མ་གྲུབ་པ་ཉིད་ལ་གདགས་གཞིར་བྱས་སོ་ཞེས་བྱ་བ་འདི་བཞུགས་ཞེས་འཆད་ལ།
དེའང་བོད་སྟོན་རྣམས་འདུས་པ་ལ། ཇོ་བོ་ཨ་ཏི་ཤས། ཁྱོད་ཀུན་རྫོབ་ཀྱི་ཆོས་ཐམས་ཅད་བདེན་མེད་སྒྱུ་མ་ལྟ་བུར་འདོད་པས། སྒྱུ་མར་བསྔགས་པ་ལ་བསྔགས་གཞི་དགོས་པས་དེ་བསྔགས་གཞི་དེ་ཅི་འདྲ་ཞིག་ལ་འདོད་ཅེས་གསུངས་པས། འཇིམ་དུམ་གྱི་གཞི་ལ། སྔགས་ཀྱི་བསླད་པའི་དབང་གིས་རྟ་གླང་ལྟར་སྣང་བས་དེའི་སྔགས་གཞི་འཇིམ་དུམ་ལ་བྱེད་པ་ལྟར་རོ་ཞེས་ཞུས་པས། ཇོ་བོས་བོད་ངན་པར་ཐལ་ཏེ། དེ་སེམས་ཙམ་པའི་ལུགས་ཡིན། ཁོ་བོ་ཆོས་ཐམས་ཅད་སྒྱུ་མ་ལྟར་སྣང་བའི་གདགས་གཞི་ནམ་མཁའ་ལ་སྔགས་བཏབ་པ་ལྟ་བུ་ཞིག་ལ་བྱ་ཞེས་གསུངས་པ་ལྟར། སེམས་ཙམ་པ་དག་ཀྱང་གཟུང་འཛིན་ཀུན་བཏགས་ཀྱི་འཁྲུལ་ཆོས་ཀྱི་གཞི་གཞན་དབང་རྣམ་རིག་འོད་གསལ་བ་བདེན་གྲུབ་པ་ཞིག་མེད་ན་ཐ་སྙད་དུའང་གཟུང་འཛིན་ལ་སོགས་པའི་མཚན་སྣང་སོགས་གཏན་འབྱུང་བར་མི་འགྱུར་ལ་དེ་མི་འབྱུང་ན་དེ་ལས་གྲོལ་བའི་མྱང་འདས་ཀྱང་མི་འབྱུང་བས་ཆད་པ་འབའ་ཞིག་ཏུ་ཐལ་བས་ཆོས་ཐམས་ཅད་རི་བོང་གི་རྭ་ལྟར་གཏན་མེད་དུ་ཐལ་ལོ་ཞེས་སྨྲ་བ་ལ།
དབུ་མ་པ་དག་སྒྱུ་མ་ལྟ་བུའི་ཆོས་ཀྱི་གདགས་གཞི་དེའང་སྒྱུ་མ་ལྟར་ཁྱོད་ཀྱིས་མ་རྟོགས་ན་ཆོས་ཐམས་ཅད་སྒྱུ་མ་ལྟ་བུའོ་ཞེས་པའི་སྒྱུ་མ་ལྟར་རང་བཞིན་གྱིས་དབེན་པའི་ཆོས་ཀྱི་བདག་མེད་ཆེས་ཕྲ་བ་དེ་ཁྱེད་ཅག་གི་འཛིན་པ་དེ་དང་མ་བྲལ་གྱི་རིང་ལ་རྟོགས་པར་མི་འགྱུར་ཏེ། སྒྱུ་མ་ལྟ་བུའི་ཆོས་ཀྱི་གདགས་གཞི་དེ་ལ་རང་བདེན་པར་བཟུང་བའི་དངོས་འཛིན་ལས་མ་གྲོལ་བའི་ཕྱིར། དེས་ན་ཀུན་རྫོབ་གཟུང་འཛིན་བརྫུན་པའི་གཞིའམ་ས་བོན་དུ་འཁྲུལ་གཞི་གཉིས་མེད་ཀྱི་ཤེས་པ་དོན་དམ་བདེན་གྲུབ་པ་དགོས་སོ་ཞེས་སེམས་ཙམ་པས་ངལ་བ་ཆེན་པོས་སྒྲུབ་པར་བྱེད་པ་དེ་ཁོ་བོ་ཅག་དབུ་མ་པས་ཤ་ཐང་དུ་བྱེད་མི་དགོས་ཏེ། གཟུང་འཛིན་ཀུན་རྫོབ་པ་དེའི་རྒྱུ་ནི་རང་དང་རིས་མཐུན་སྔ་མ་ཉིད་ཀྱིས་ཆོག་ལ། ཀུན་རྫོབ་པ་འབྱུང་དུ་རུང་བའི་རྒྱུ་དེ་ཙམ་ཞིག་གིས་འགྲུབ་པ་ནི་དབུ་མ་པ་རང་གིས་ཀྱང་ཁས་ལེན་པས་དེའི་ཆེད་དུ་སླར་སྒྲུབ་ན་ནི་གྲུབ་པ་ལ་སྒྲུབ་པར་སོང་བས་སྒྲུབ་མི་དགོས། གཞན་དུ་དེའི་རྒྱུ་དོན་དམ་པར་བདེན་པར་གྲུབ་པ་ཞིག་ནི་སྒྲུབ་པར་བྱེད་པ་དོན་མེད་པ་ཉིད་ཀྱི་ཕྱིར་ཏེ། དེ་ལྟར་སྒྲུབ་པའི་རྟགས་མཐུན་དཔེ་ལ་རྗེས་སུ་འགྲོ་བ་ཤེས་བྱར་འགར་ཡང་མི་རྙེད་པའི་ཕྱིར། ཀུན་རྫོབ་གཟུང་འཛིན་གྱི་ས་བོན་དོན་དམ་བདེན་པར་གྲུབ་པར་འོང་བའི་གནས་ག་ལ་རྙེད། ཡང་རྒྱུ་དང་ས་བོན་བདེན་པ་བ་ཞིག་ཡོད་ན་དེའི་ཕྱིར་འབྲས་བུ་རྫུན་པའི་དོན་ཅན་དུ་ཡང་མི་འགྱུར་བ་བདེན་པའི་དོན་ཅན་དུའང་འགྱུར་ལ། དེས་ན་རྒྱུ་བདེན་པར་བཏགས་པའི་ཤེས་པ་རང་རིག་དེ་ཉིད་བརྫུན་པ་ཉིད་ཀྱིས་དེས་བསྐྱེད་པའི་འབྲས་བུ་གཟུང་འཛིན་ཀུན་རྫོབ་པའི་ཆོས་ཀྱང་བརྫུན་པས་ཁྱབ།
དཔེར་ན་འབྱུང་པོ་དང་མཐུན་པའི་གཏོར་མ་ལྟ་བུའོ་ཞེས་དབུ་མ་སྣང་བར། གང་དག་གདོན་མི་ཟ་བར་ཀུན་རྫོབ་ཀྱི་ས་བོན་རྣམ་པར་ཤེས་པ་ལ་སོགས་པ་དོན་དམ་པར་ཡོད་པས་ཁས་བླང་དགོས་སོ་ཞེས་བྱ་བ་ལ་སོགས་པ་སྨྲས་པ་ཡང་རིགས་པ་མ་ཡིན་ཏེ། གལ་ཏེ་འདིའི་རྒྱུ་ཙམ་ཞིག་རབ་ཏུ་སྒྲུབ་ན་ནི་དེའི་ཚེ་གྲུབ་པ་སྒྲུབ་པ་ཡིན་ཏེ། འདིའི་རྒྱུ་རང་དང་མཐུན་པ་ཀུན་རྫོབ་པ་ཐོག་མ་མེད་པ་འདོད་པ་ཉིད་པས་འདི་རྒྱུ་མེད་པ་ཉིད་དུ་དམ་བཅའ་བ་ནི་མ་ཡིན་ནོ། ། འོན་ཏེ་འདིའི་ས་བོན་དོན་དམ་པ་ཞིག་རབ་ཏུ་སྒྲུབ་ན་ནི་དེའི་ཚེ་གང་དུ་ཡང་དེ་དང་དེ་རྗེས་སུ་འགྲོ་བ་མ་གྲུབ་པས་མ་ངེས་པ་ཉིད་ཡིན་ཏེ། ཤིང་ལ་སོགས་པ་ཀུན་རྫོབ་ཐམས་ཅད་ཉེ་བར་ལེན་པའི་རྒྱུ་སྔ་མ་སྔ་མ་དང་མཐུན་པ་མ་བརྟགས་ན་དགའ་བ་ཁོ་ན་ལས་འབྱུང་བར་མཐོང་བའི་ཕྱིར། དེའི་ཕྱིར་གཏན་ཚིགས་འགལ་བ་ཡང་ཡིན་ཏེ། གནོད་སྦྱིན་དང་མཐུན་པ་ཁོ་ནའི་གཏོར་མ་ཡིན་པས་ཀུན་རྫོབ་ཐམས་ཅད་ནི་དངོས་པོ་མེད་པའི་ངོ་བོ་ཉིད་ཁོ་ནར་སྒྲུབ་ཟིན་ཏེ། དེ་ལྟ་མ་ཡིན་ན་འདི་ཇི་ལྟར་ཀུན་རྫོབ་ཏུ་འགྱུར། འདི་དངོས་པོ་མེད་པའི་ངོ་བོ་ཉིད་ཡིན་ན་ནི་ས་བོན་ཡང་རང་དང་མཐུན་པར་དངོས་པོར་གྱུར་པ་མ་ཡིན་པ་ཁོ་ནར་རིགས་ཀྱི།
དངོས་པོ་ནི་མ་ཡིན་ཏེ་དེ་ནི་དེ་དང་འགལ་བའི་ཕྱིར་དང་མ་གྲུབ་པའི་ཕྱིར་དང་ཚད་མས་གནོད་པའི་ཕྱིར་འདི་ནི་གྱི་ནའོ་ཞེས་འབྱུང་ངོ༌། ། དེས་ན་བཏགས་ཆོས་སྒྱུ་མ་ལྟ་བུའི་ཀུན་རྫོབ་ཀྱི་ཆོས་ཀྱི་སྣང་བ་འདི་ནི་གང་གདགས་གཞི་དང་གང་གིས་གདགས་བྱེད་དང་ཇི་ལྟར་གདགས་པ་ཐམས་ཅད་རང་རྒྱུད་པར་གཞི་མ་གྲུབ་ཀྱང་ལྟོས་ནས་བཞག་པའི་རྟེན་འབྱུང་གི་ངོར་ཀུན་རྫོབ་སྒྱུ་མ་ལྟ་བུའི་ཆོས་ལ་བྱ་བྱེད་རྣམ་པར་བཞག་པས་ཆད་པར་ཡང་མི་འགྱུར་རོ་ཞེས་དགོངས་ནས། མདོ་ལས། གང་རྣམས་རྟེན་ཅིང་འབྲེལ་བར་འབྱུང༌། ། དེ་རྣམས་རང་བཞིན་ལས་ཅིའང་མེད། ། ཅེས་འབྱུང་བའི་ཕྱིར། དེ་ལྟར་སྒྱུ་མ་ལྟ་བུའི་ཆོས་དེའི་གདགས་གཞི་རང་རྒྱུད་དུ་གྲུབ་པ་དེ་གཞི་གྲུབ་ན། ཡོད་པར་གཞི་གྲུབ་བམ་མེད་པར་གཞི་གྲུབ་སྟེ། གཉིས་ཀར་ཡང་མི་རིགས་པའི་ཕྱིར། སྟོང་ཉིད་བདུན་ཅུ་པ་ལས།
ཡོད་ཕྱིར་ཡོད་པ་མི་སྐྱེ་སྟེ། ། མེད་ཕྱིར་མེད་པ་སྐྱེ་མ་ཡིན། ། ཆོས་མི་མཐུན་ཕྱིར་ཡོད་མེད་མིན། ། ཅེས་དང༌། འཇུག་པར། ཡོད་ན་ཅི་དགོས་མེད་ན་དེས་ནི་ཅི་ཞིག་བྱ། ། ཞེས་དང༌། ཡོད་པ་སྐྱེ་བར་མི་རིགས་ཏེ། ། མེད་པ་ནམ་མཁའི་མེ་ཏོག་བཞིན། ། ཞེས་སོགས་རྒྱ་ཆེར་འབྱུང་བས་སོ། །
འདིར་ཟི་ལུང་པ་ན་རེ། སྒྱུ་མ་ལྟ་བུའི་ཆོས་འདི་གདགས་གཞི་གཉིས་མེད་ཀྱི་ཡེ་ཤེས་འོད་གསལ་བ་དོན་དམ་པའི་བདེན་པ་བདེན་གྲུབ་དེ་ལྟ་བས་སྤྲོས་པ་གཅོད་པའི་སྐབས་སུ། ཡོད་པར་བཟུང་ན་མཐར་ལྟར་འགྱུར་བས། དེ་ལྟ་བུ་དེ་གཞི་མ་གྲུབ་ཞེས་སྤྲོས་པ་ལེགས་པར་གཅོད་ཅིང༌། དེ་ལྟར་གཅོད་པ་དེ་མདོ་ལུགས་ཀྱི་ལྟ་སྒོམ་འཁྲུལ་པ་མེད་པ་ཡིན་ཀྱང༌། སྒོམ་པས་ཉམས་སུ་ལེན་པ་ན་སྒྱུ་མ་ལྟ་བུའི་ཆོས་ཀྱི་གདགས་གཞི་གཉིས་མེད་ཀྱི་ཡེ་ཤེས་དོན་དམ་པའི་བདེན་པ་གཞི་གྲུབ་ཏུ་ཡོད་པར་མ་ཟད་དངོས་པོ་བདེན་གྲུབ་པར་ཡང་ཡོད་དེ། མེད་ན་སྒོམ་པས་ཉམས་སུ་མྱོང་བྱར་མི་རུང་བ་ལས་སྒོམ་པས་ཉམས་སུ་མྱོང་བྱ་མཆོག་ཏུ་གྲུབ་པའི་ཕྱིར། འདི་ནི་རྡོ་རྗེ་ཐེག་པ་བླ་མེད་ཀྱི་དགོངས་པ་ཆེས་ཕྱིན་ཅི་མ་ལོག་པའོ། ། ཞེས་ཟེར་རོ། ། ཅི་ལྟ་བས་སྤྲོས་པ་གཅོད་པ་ན་སྒྱུ་མ་ལྟ་བུའི་གདགས་གཞི་གྲུབ་པ་ཙམ་དུའང་འཛིན་པ་དེ་མཐར་ལྟར་འགྱུར་བ་ནི་འཛིན་སྟངས་དེ་དོན་ལ་མ་འཁྲུལ་བ་ཞིག་གི་ཆ་ནས་དེར་འགྱུར་རམ།
འཛིན་སྟངས་དེ་དོན་ལ་འཁྲུལ་པའི་ཆ་ཞིག་ནས་དེར་འགྱུར། དང་པོ་ལྟར་ན། མ་འཁྲུལ་ན་མཐར་འཛིན་དུ་འགྲོ་བ་མི་འཐད། འཁྲུལ་ན་ཕྱིས་སྒོམ་པས་ཉམས་སུ་མྱོང་བའི་ཚེ་སྒྱུ་མ་ལྟ་བུའི་གདགས་གཞི་དེ་གཞི་གྲུབ་པར་མ་ཟད་དངོས་པོ་བདེན་གྲུབ་པར་ཉམས་སུ་མྱོང་བྱར་ཡོད་པ་དང་འགལ། ཡང་ལྟ་བས་སྤྲོས་པ་གཞན་དུ་བཅད་ནས་སྒོམ་པས་ཉམས་སུ་མྱོང་བྱ་གཞན་ཞིག་ཡིན་ནོ་ཞེ་ན། དེའང་མི་འཐད་དེ། སྒྱུ་མ་ལྟ་བུའི་གདགས་གཞི་ཉིད་ལ་རྩོད་པའི་སྐབས་ཡིན་གྱི། དེའི་གདགས་གཞི་ཐུན་མོང་མིན་པ་ཁྱེད་རང་གཉིས་མེད་ཀྱི་ཡེ་ཤེས་འོད་གསལ་བ་ཨམ་དེ་ལ་བྱེད་ཀྱིན་འདུག་པས། ངེད་ཀྱང་སྐབས་འདིར་རྒོལ་བའི་བསམ་པ་དང་བསྟུན་ནས་དེ་ལ་བྱེད་བཞིན་པ་ཉིད་ཀྱི་ཕྱིར། ཡང་ལྟ་བས་སྤྲོས་པ་གཅོད་པ་ན་དེ་གཞི་གྲུབ་པར་མི་འཛིན་ཀྱང༌།
སྒོམ་པས་ཉམས་སུ་མྱོང་བ་ན་དེ་བདེན་པར་སྒྲུབ་པར་འཛིན་པ་དེ་ལམ་གྱི་རིམ་པ་ཡིན་ཏེ། ཕྱི་དོན་མེད་ཅིང་ཤེས་པ་བདེན་གྲུབ་པར་བལྟས་ནས་སླར་ཡང་ཤེས་པ་བདེན་མེད་ལ་འཇུག་པའི་གནས་སྐབས་ཉིད་ཀྱི་ཕྱིར་ཞེ་ན། ཅི་དབུ་མ་པའི་རྟོགས་པ་བསྐྱེད་པ་ལ་སྔོན་དུ་ངེས་པར་སེམས་ཙམ་པའི་རྟོགས་པ་བསྐྱེད་པ་འགྲོ་བའི་ཁྱབ་པ་ལམ་རིམ་སུ་ཞིག་གིས་ ཅི་རྣལ་འབྱོར་པ་བཞི་སོགས་སུ་ཁྲིད་ཚུལ་དེ་ལྟར་མ་ཡིན་ནོ་ཞེ་ན། རྣལ་འབྱོར་གྱི་ས་ལ་སོགས་པར་སྡེ་པ་དང་སེམས་ཙམ་འདོད་པ་རྟོགས་བཏགས་ཀྱིས་གྲུབ་པ་ན་རྣལ་འབྱོར་གྱི་ས་རྣམས་སུ་འཐད་པ་བཟང་པོས་དབྲལ་བར་བྱེད་པ་ལས་རིགས་པར་ལྟར་སྣང་གི་ལོག་ཤེས་སྐྱེས་འཇུག་པ་ག་ལ་ཡིན། ། མཆན། འདོད། སེམས་ཙམ་པའི་ལུགས་མི་འཛིན་པའི་དབང་རྣོན་དབུ་མའི་རང་ལམ་ནས་འཇུག་མི་ནུས་པ་ཞིག་སྲིད་ན་དེ་འདྲའི་རྟོགས་པ་བསྐྱེད་པའི་ཁྲིད་ཚུལ་སྲིད་ཀྱང་དེར་ཡང་ཁྱེད་ཀྱི་དམིགས་ཀྱིས་བསལ་བར་མ་བྱས་ལ། གར་སྲིད་བྱས་ཀྱང་བདེན་མེད་ཀྱི་རྟོགས་པ་བསྐྱེད་ཆེད་དུ་བདེན་ལྟ་ལ་བློ་སྦྱོང་དུ་གཞུག་པ་ཁྱེད་ཀྱི་འདོད་པ་གླང་ཆེན་གྱི་ཁྲུས་འདྲ་བའི་དེའི་ངལ་བས་ཅི་ཞིག་ཐོབ་པར་བྱེད། དེ་ལྟ་ན་ཡང་དག་པའི་ཤེས་པ་བསྐྱེད་པའི་སྔ་རོལ་ཏུ་དེའི་འགལ་ཟླའི་ལོག་ཤེས་ཤིག་ངེས་པར་རྒྱུད་ལ་སྐྱེད་དགོས་ཞེ་ན། ཟླ་གཅིག་འཛིན་པའི་དབང་མངོན་ཚད་མར་བསྐྱེད་པའི་སྔ་རོལ་དེ་མ་ཐག་པར་ཟླ་གཅིག་འཛིན་པའི་ལོག་ཤེས་ངེས་པར་བསྐྱེད་དགོས་སོ་ཞེས་པའང་དོན་གྱིས་འཕངས་པས་དྲན་པ་རྣལ་དུ་ཞོག་ཅིག །
སྔགས་ཀྱི་སྐབས་སུ་གཉིས་མེད་ཀྱི་ཡེ་ཤེས་མཐར་ཐུག་སྒོམ་པས་ཉམས་སུ་མྱོང་བྱར་བདེན་གྲུབ་ཏུ་ཡོད་དོ་ཞེས་པ་ནི་རང་ཉིད་རྣལ་འབྱོར་ཆེན་པོའི་སྔགས་ལམ་ལ་ཁ་ཕྱོགས་པ་ཙམ་ཡང་མ་བྱས་སོ་ཞེས་གསལ་བར་སྟོན་པའི་རང་བློའི་མེ་ལོང་དྲི་མ་མེད་པར་བྱས་པ་ཡིན་ཏེ། སྔགས་གཞུང་མཐར་ཐུག་དཔལ་ལྡན་འདུས་པ་ལ་སོགས་པར། དང་པོར་འཁོར་འདས་ཀྱི་ཆོས་སྒྱུ་མ་ལྟ་བུའི་ཆ་འདི་ལས། གཟུང་འཛིན་གྱི་ཕུང་ཁམས་སྐྱེ་མཆེད་རགས་པ་དང་ཕྲ་བ་ཐམས་ཅད་སྣང་བ་ལྟར་རང་གི་ངོ་བོ་རང་བཞིན་གྱིས་གཞི་མ་གྲུབ་གཏན་ལ་ཕབ་ནས་མཐར་སྒྱུ་མའི་ཆོས་དེ་ཐམས་ཅད་ཀྱི་གདགས་པར་བྱེད་པ་སེམས་གསལ་རིག་སྐྱེ་འཕགས་ཐམས་ཅད་ཀྱི་ཤེས་མྱོང་གི་ཆ་དེའང་རང་གི་ངོ་བོས་རང་བཞིན་གྱིས་གཞི་མ་གྲུབ་པར་གཏན་ལ་དབབ་པར་མཛད་པའི་ཕྱིར་ཏེ། འཕགས་པ་ཀླུས། དོན་དམ་པའི་བྱང་ཆུབ་ཏུ་སེམས་བསྐྱེད་པའི་འགྲེལ་པར་སེམས་བདེན་གྲུབ་པར་དངོས་སྨྲ་བའི་ཕྱོགས་སྔར་བཞག་པ་ནི། ཀུན་བརྟགས་དང་ནི་གཞན་དབང་དང༌། ། ཡོངས་སུ་གྲུབ་པ་འདི་ཉིད་ནི། ། སྟོང་ཉིད་བདག་ཉིད་གཅིག་པུ་ཡི། ། ངོ་བོ་སེམས་ལ་བརྟགས་པ་ཡིན། །
ཞེས་བརྗོད་ནས། དེ་འགོག་པ་ན། ཐེག་ཆེན་དགའ་བའི་བདག་ཉིད་ལ། ། ཆོས་ལ་བདག་མེད་མཉམ་པ་ཉིད། ། སེམས་ནི་གདོད་ནས་མ་སྐྱེས་ཏེ། ། སངས་རྒྱས་རྣམས་ཀྱིས་མདོར་བསྡུས་གསུངས། ། ཞེས་འཁོར་འདས་ཀྱི་ཀུན་རྫོབ་སྒྱུ་མ་ལྟ་བུ་ཆོས་ཐམས་ཅད་ཀྱི་གདགས་གཞི་སེམས་རང་བདེན་པར་གཞི་གྲུབ་ཏུ་ཆེས་བཀག་པའི་ཕྱིར། ཞེས་དང༌། ཡང་དེར། དེ་ཕྱིར་ཆོས་རྣམས་ཀུན་གྱི་གཞི། །
ཞི་ཞིང་སྒྱུ་མ་དང་མཚུངས་པར། ། གཞི་མེད་སྲིད་པ་འཇིག་བྱེད་པའི། ། སྟོང་ཉིད་འདི་ནི་རྟག་ཏུ་སྒོམ། ། ཞེས་དང༌། དེ་དག་སེམས་ནི་སྟོང་ཉིད་དུ། ། ཅི་ཡི་ཕྱིར་ན་བཞེད་མི་འགྱུར། ། ཐོག་མ་ཉིད་ནས་སེམས་ཀྱི་ནི། ། རང་བཞིན་མེད་པ་རྟག་ཏུ་འགྲུབ། ། ཞེས་སེམས་སམ་ཤེས་པ་ཙམ་འདོད་ནས་རང་གིས་གཞི་མ་གྲུབ་པར་ཁྱབ་བྱེད་མ་དམིགས་པ་ཉིད་ཀྱི་དགག་རྟགས་སྦྱར་ན་དེས་ཁྱབ་པར་བྱས་པའི་གཉིས་མེད་ཀྱི་ཡེ་ཤེས་འོད་གསལ་བ་ཨམ་དེ་དངོས་པོ་རང་བདེན་པར་གཞི་གྲུབ་ཏུ་ག་ནས་གསུངས་ཏེ། སྔགས་གཞུང་རྒྱ་མཚོ་ལྟ་བུའི་ལུང་རིགས་སྤྲོར་ཡོད་ཀྱང་སྤྲོས་པས་ཆོག་གོ །
ཡང་ཁྱེད་ཅག་སྔགས་གཞུང་ཆེན་པོ་རྣམས་ནས་ཆོས་ཐམས་ཅད་ལྟོས་བཞག་ཙམ་དུ་གསུངས་ཀྱང་མན་ངག་གི་གཞུང་ཚད་ལྡན་དག་ནས་ཆོས་ཐམས་ཅད་ཀྱི་གདགས་གཞི་གཉུག་མའི་སེམས་དོན་དམ་བདེན་པ་གཞི་གྲུབ་ཏུ་བཤད་དེ། དེ་དང་མཐུན་པར་དེང་སང་གི་ཕྱག་རྫོགས་ཞི་བྱེད་པ་སོགས་ཀྱང་སྨྲ་བའི་ཕྱིར་ཞེ་ན། སྨྲ་མོད། རྣལ་འབྱོར་ཆེན་པོའི་སྔགས་གཞུང་རྣམས་ལ་མདོར་མ་གྲགས་པའི་རིམ་པ་གཉིས་སྟོན་པའི་སྔགས་ཀྱི་མན་ངག་སྟོན་པའི་དབང་དུ་མཛད་ནས། དཔལ་མགོན་ཀླུས་རིམ་པ་ལྔ་པའི་ཐུན་མོང་མིན་པའི་དོན་དམ་པའི་མན་ངག་འཆད་ན། སྐལ་བཟང་གི་སློབ་མ་ལ་ཀུན་རྫོབ་པའི་ཆོས་སྒྱུ་མ་ལྟ་བུའི་གདགས་བྱེད་ཀྱི་སེམས་གཟོད་མ་ནས་སྟོང་པ་ཉིད་ཆོས་ཐམས་ཅད་ཀྱི་ཆོས་ཉིད་ཀྱི་ངང་ཚུལ་དེ་ཁོ་ན་ལྟར་བསྟན་ཏེ། དེ་ལས་ཁྱེད་ཀྱི་ལུགས་དེ་ལྟར་མ་བསྟན་པའི་ཕྱིར། དེར། བྱང་ཆུབ་སེམས་ནི་དོན་དམ་ཞེས་བྱ་བ། ། མན་ངག་ཐོབ་ཅིང་སྐལ་བཟོད་སློབ་མ་བཟང༌། །
ལག་པ་ཐལ་སྦྱར་མེ་ཏོག་འཛིན་པ་ཡིས། ། བླ་མ་ལས་ནི་སླར་ཡང་བླང་བར་བྱ། ། ཐམས་ཅད་དངོས་པོ་རྣམས་བྲལ་ཕུང་པོ་ཁམས། ། སྐྱེ་མཆེད་གཟུང་བ་འཛིན་པ་རྣམས་སྤངས་པ། ། ཆོས་བདག་མེད་མཉམ་ཉིད་ཀྱི་རང་གི་སེམས། ། གཟོད་ནས་མ་སྐྱེས་སྟོང་ཉིད་རང་བཞིན་ནོ། ། ཞེས་འབྱུང་བའི་ཕྱིར། འདི་དང་ཆ་འདྲ་བ་མན་ངག་གི་གཞུང་སྦྱོར་བ་ཡན་ལག་དྲུག་དང༌། བདེ་མཆོག་རིམ་ལྔ་རིམ་བཞི་སོགས་དུ་མ་ལས་འབྱུང་ཡང་སྤྲོས་པས་ཆོག་གོ། །། ༈ རྡོ་རྗེའི་གསུང༌།
ཆོས་ཀྱི་དབྱིངས་ཐམས་ཅད་དུ་སངས་མ་རྒྱས་ན་སངས་རྒྱས་སུ་མི་འགྱུར་བྱ་བ་འདི་བཞུགས་ཞེས་པ་དག་པར་བཏོན་ན། རྫོགས་པའི་སངས་རྒྱས་ནམ་མཁའི་མཐའ་ཀླས་པའི་ཞིང་ཁམས་ཐམས་ཅད་དུ་འཚང་རྒྱ་བར་འགྱུར་གྱི་ཞིང་ཉི་ཚེ་བར་མ་ཡིན་ཞེས་བཏོན་ན་ཆེས་དག་པར་འགྱུར་རོ། ། དེ་ཡང་དབུ་མ་པ་དག་ནམ་མཁའ་ནི་སྟོང་ཞིང་གོ་འབྱེད་པ་ཙམ་ལ་ལྟོས་ནས་འཇིག་རྟེན་དང་བསྟན་བཅོས་སྨྲ་བ་དག་ནམ་མཁའ་ནི་འབྱུང་བ་ཐམས་ཅད་ཀྱི་རྟེན་བྱེད་པར་ཡོད་དོ། ། ཞེས་ཀུན་རྫོབ་པའི་ཆོས་ཅན་གྱི་དངོས་པོར་ཡང་འཛིན་པར་བྱེད་ལ། དེས་ན་ཐ་སྙད་དུ་ཡང་ནམ་མཁའི་ཁམས་ཀྱི་མཐས་གཏུགས་པ་ཞེས་མཐའ་མེད་པར་ཀུན་ཏུ་སོང་བའི་ཆོས་ཤིག་ལ་མོས་པར་བྱེད་ཅིང་དེའི་ཚེ་དེ་ལྟར་བརྗོད་པའི་སྒྲ་བློ་འཁྲུལ་པར་ཡང་མི་འདོད་དོ། ། ཆོས་ཀྱི་དབྱིངས་ནི། དབུ་མ་པ་དག་སྤྲོས་པ་མཐའ་དག་གིས་སྟོང་པའི་ཆོས་ཉིད་ལ་བརྗོད་པའི་སྐབས་འདིར་ནི་ཀུན་རྫོབ་པའི་ཆོས་ཅན་གྱི་དངོས་པོར་ནི་འཛིན་པར་མི་བྱེད་ལ། དེ་ཉིད་ཆོས་ཐམས་ཅད་ཀྱི་ཆོས་ཉིད་དུ་བརྗོད་ལ། ཡང་ཆོས་ཉིད་དེ་ཉིད་ཀྱི་གཞི་ལྡོག་ནས་ཆོས་ཅན་དུ་འཛིན་པ་ཡོད་ཀྱང་དེའི་ཚེ་དེ་རློམ་ཚོད་ལ་ཀུན་རྫོབ་པའི་ཆོས་སམ་དངོས་པོར་མི་འཛིན་གྱི་དོན་དམ་པའི་བདེན་པར་འཛིན་ལ། དེ་ལྟར་བློས་བཟུང་བའི་ཆོས་ཉིད་གཞི་ལྡོག་ནས་ཆོས་ཅན་དུ་བཟུང་བ་དེ་ཡང་སོང་ཚོད་ཀུན་རྫོབ་བདེན་པར་སོང་བ་ཡིན་ཏེ།
དོན་དམ་བདེན་པ་མ་ནོར་བ་གང་ཡིན་པ་དེ་ནི། མཚན་གཞི་མཚན་ཉིད་ཆོས་ཅན་དང་ཁྱད་པར་ཆོས་ལ་སོགས་པ་གང་དུའང་སྦྱོར་བ་མ་ཡིན་པར་མཉམ་པ་ཉིད་ཀྱི་ཕྱིར། འོ་ན་ཆོས་ཀྱི་དབྱིངས་ཀྱི་ཁམས་ཀྱི་མཐའ་གཏུགས་པ་ཞེས་འབྱུང་བའི་ཆོས་དབྱིངས་དེའང་ནམ་མཁའི་ཁམས་ཀྱི་མཐས་གཏུགས་པ་ཞེས་པ་ལྟར་མཐའ་མེད་པར་ཀུན་ཏུ་སོང་བའི་ཆོས་ཤིག་ལ་ཐ་སྙད་དུའང་མོས་པར་བྱེད་པ་ཡིན་ནམ་ཞེ་ན། མ་ཡིན་ཏེ། ཆོས་ཀྱི་དབྱིངས་ཀྱི་མཐས་གཏུགས་པ་ཞེས་པ་ནི། ཆོས་ཐམས་ཅད་ཀྱི་ཆོས་ཉིད་ཀྱི་རང་བཞིན་གང་ཡིན་པ་དེའི་ངང་ཚུལ་ཇི་ལྟ་བ་དེ་ལྟའོ། ། ཞེས་མཚུངས་པར་སྦྱར་བའི་སྐབས་ཡིན་གྱི། ཆོས་ཀྱི་དབྱིངས་མཐའ་མེད་པར་ཀུན་ཏུ་སོང་བའི་ཆོས་ཤིག་ཡོད་པ་ནི་ཐ་སྙད་དུའང་འདིར་མི་འདོད་དེ། ཆོས་ཀྱི་དབྱིངས་ནི་ཐ་སྙད་དུའང་ཁྱབ་པ་དང་ཉི་ཚེ་བ་དང༌། གཅིག་དང་དུ་མ་དང་ཡོད་མེད་དང་ཆ་བཅས་ཆ་མེད་གང་དུ་མི་མོས་པར་སྤྲོས་བྲལ་ཙམ་ཁོ་ནར་མོས་པར་བྱེད་པའི་ཕྱིར།
དེས་ན་ཆོས་ཀྱི་དབྱིངས་ཁྱབ་པའི་ཆ་མེད་གཅིག་ཏུ་འདོད་པ་འདི་དེང་སང་གངས་ཅན་གྱི་ལྗོངས་འདི་ནང་ངེས་དོན་ཡང་དག་པར་སྨྲ་བའི་དབུ་མ་པ་དག་གི་ལུགས་ཡིན་ཞེས་མགྲིན་པ་སྟོད་དེ་སྨྲ་བ་ཡོད་ཀྱང༌། དབུ་མ་པ་དག་ནི་དེ་ལྟར་རྨི་ལམ་དུ་ཡང་མི་དྭོགས་ཏེ། དེ་ལྟ་ན་དབུ་མ་པ་དག་གི་ཆོས་ཐམས་ཅད་ལ་ཆོས་ཅན་དང་ཆོས་ཉིད་གང་ཡིན་ཀྱང་ཁྱད་པར་མེད་པར་རང་བཞིན་གྱིས་གྲུབ་པའི་ཆ་དང་བཅས་ཀྱང་རུང་ཆ་མེད་ཀྱང་རུང་བའི་གཅིག་པ་བཀག་པ་དོན་མེད་པར་ཐལ་བའི་ཕྱིར། ཆོས་ཀྱི་དབྱིངས་ཆ་མེད་པའི་ཀུན་ཁྱབ་ཀྱི་ཡོད་པ་འདི་ནི་རིགས་པས་ཀྱང་མི་འགྲུབ་སྟེ། ཆོས་ཅན་ཀུན་ལ་ཁྱབ་པའི་ཆོས་དབྱིངས་གཅིག་དེ་ཆོས་ཅན་ཀུན་ལ་རྗེས་སུ་འགྲོ་ན། ཆོས་ཅན་གྱི་གྲངས་དང་མཉམ་པའི་ཆོས་དབྱིངས་ཞིག་རྗེས་སུ་སོང་མ་སོང་སོང་ན་ཆོས་ཅན་གྱི་གསལ་བའི་དབྱེ་བས་ཆོས་དབྱིངས་ཀྱང་དུ་མར་འགྱུར་བས། ཆོས་དབྱིངས་ཆ་མེད་གཅིག་ཡིན་པར་མི་འགྲུབ། མ་སོང་ན་ཀུན་ལ་ཁྱབ་པའི་ཆོས་དབྱིངས་ཀྱང་མི་འགྲུབ་པའི་ཕྱིར། འོ་ན་ཆོས་ཀྱི་དབྱིངས་ཞེས་པ་ནི་གནས་དང་ཡུལ་དང་དུས་རྣམ་པར་ཤེས་པ་དག་གིས་རབ་ཏུ་ཕྱེ་བ་མ་ཡིན་གྱི། དེ་དག་གི་དམིགས་སྤྲོས་ཀྱི་མཚན་མའི་རྒྱུ་བ་ཐམས་ཅད་དང་བྲལ་བ་ཉིད་ལ་བརྗོད་པའི་ཕྱིར།
ཆོས་ཀྱི་དབྱིངས་ཀྱི་ཞིང་ཁམས་ཞེས་ཡུལ་དུས་རྣམ་པས་ཁྱད་པར་བྱས་པའི་ཞིང་མཐའ་ལྡན་མཐའ་མེད་གང་དུའང་འཛིན་པ་མ་ཡིན་ནོ་དེ་ལྟ་ན། གྲུབ་ཐོབ་ཀུན་གྱི་དབང་ཕྱུག་ཀརྨ་པས། ཆོས་དབྱིངས་རབ་འབྱམས་རྡོ་རྗེའི་གདན། ། མ་ཁྱབ་པ་ནི་རྡུལ་ཙམ་མེད། ། ཅེས་གསུངས་པ་མ་ཡིན་ནམ་ཞེ་ན། དེ་ནི་རྫོགས་པའི་སངས་རྒྱས་ཆོས་དབྱིངས་སྟོང་པ་ཉིད་སྒོམ་པའི་ཟབ་མོ་ཡེ་ཤེས་ཀྱི་ཚོགས་ལས་འཁྲུངས་པར་སྟོན་ཅིང༌། རྒྱུ་དེ་ལྟ་བུའི་གནས་ལས་བྱུང་བ་དེ་གདུལ་བྱ་དང་ཞིང་ཁམས་དང་ཕྲིན་ལས་ནི་ནམ་མཁའི་ཁམས་འདིར་མ་ཁྱབ་པའི་ཡུལ་མེད་ཅེས་སྟོན་པ་ཡིན་གྱི། ཆོས་དབྱིངས་ཆ་མེད་ཀྱི་ཞིང་ཁམས་ཞིག་ཐ་སྙད་ཀྱི་ཡུལ་དུ་གྲུབ་པར་སྟོན་པ་མ་ཡིན་ཏེ། འདི་ཉིད་ཀྱི་ཕྱིར་རྒྱུད་ཀྱི་གླེང་གཞིར། དེ་བཞིན་གཤེགས་པ་བཙུན་མོའི་བྷ་ག་ལ་བཞུགས་ཏེ་ཞེས་པ་དང༌།
སངས་རྒྱས་སེང་གེའི་ཁྲིར་བཞུགས་ཞེས་སོགས་རྒྱ་ཆེར་གཞན་དུ་འབྱུང་བ་ལྟར་རོ། ། དེས་ན་འོ་ན་ནམ་མཁའི་ཁམས་ཀྱི་མཐའ་ཀླས་པའི་ཞིང་ཁམས་སུ་འཚང་རྒྱ་བར་འགྱུར་ན། སྔོན་གྱི་གྲུབ་ཟིན་གྱི་ཞིང་མཁའ་ལྟར་ཀླས་པ་ཞིག་ཏུ་འཚང་རྒྱ་བ་ཡིན་ནམ། སླར་གྲུབ་པའི་ཞིང་མཁའ་ལྟར་ཀླས་པ་ཞིག་ཏུ་འཚང་རྒྱ་བ་ཡིན་ཞེ་ན། གཉིས་ཀ་ལྟར་ཡིན་ཏེ། ཕྱི་མ་ལྟར་མ་ཡིན་ན་ནི། སྔོན་བྱང་ཆུབ་སེམས་དཔའི་དུས་སུ་ཞིང་དག་གི་སྦྱོར་བ་སྒོམ་པའི་དབང་འབྲས་དོན་མེད་པར་ཡང་འགྱུར་ལ། སྔ་མ་ལྟར་མ་ཡིན་ན་ནི། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གནས་དོན་གྱི་ལོངས་སྤྱོད་ཐམས་ཅད་སྐལ་བ་མཉམ་པར་ལོངས་མི་སྤྱོད་ན། ཇི་སྲིད་མངོན་པར་རྫོགས་པར་སངས་རྒྱས་པ་ན།
སངས་རྒྱས་དེ་དག་ལ་སྤངས་རྟོགས་ཀྱི་ཡོན་ཏན་མི་མཉམ་པ་ཅུང་ཟད་ཀྱང་མེད་ཅིང་སངས་རྒྱས་གཅིག་གིས་སངས་རྒྱས་ཀྱི་ཐུན་མོང་མིན་པའི་ཡུལ་གང་ལ་འཇུག་པ་དེ་ལ་སངས་རྒྱས་གཞན་མཐའ་དག་གིས་ཀྱང་འཇུག་ནུས་པར་གསུངས་ལ། སངས་རྒྱས་གཅིག་གིས་རྒྱལ་བ་རིགས་ལྔ་ལ་སོགས་པའི་སྐུ་གང་བརྙེས་པ་དེ་སངས་རྒྱས་ཐམས་ཅད་ཀྱིས་ཀྱང་བརྙེས་པར་བཤད་པའི་ཕྱིར། འོ་ན་སངས་རྒྱས་ཕྱི་མ་ཕྱི་མ་རྣམས་ཀྱིས་སངས་རྒྱས་སྔ་མ་སྔ་མའི་སྐུ་དང་གསུང་དང་ཐུགས་སོགས་ཀྱང་ཐོབ་པར་འགྱུར་ན་མ་བྱས་པའི་འབྲས་བུ་ལ་ལོངས་སྤྱོད་པར་འགྱུར་རམ་སྙམ་ན། མ་ཡིན་ཏེ། སྔ་མ་དག་གིས་ཇི་ལྟར་སྒྲུབ་པའི་སྐུ་དེ་ལ་ རྒྱན་རྩ་འགྲེལ་ལས། སངས་རྒྱས་རྣམས་ཕན་ཚུན་མཛད་པ་གཅིག་པ་ཉིད་ལ་ཚིགས་སུ་བཅད་པ་བཞིའོ། ། ཀླུང་དག་ས་ཡི་འོག་ཏུ་མ་སོང་བ། ། གནས་རྣམས་ཐ་དད་ཆུ་ཡང་ཐ་དད་ལ། ། ཆུ་ཡང་ཆུང་ཞིང་བྱ་བ་ཐ་དད་བྱེད། ། ཆུ་གནས་སྲོག་ཆགས་ཕྲ་མོའི་ཉེར་སྤྱད་འགྱུར། །
རྒྱ་མཚོར་སོང་བར་གྱུར་ན་ཐ་དད་ཀྱང༌། ། གནས་སྐབས་གཅིག་ཅིང་ཆུ་ཡང་ཆེ་ལ་གཅིག ། བྱ་བ་གཅིག་ཅིང་ཆུ་ལ་གནས་པ་ཡི། ། སྲོག་ཆགས་མང་པོ་རྟག་ཏུ་ཉེར་སྤྱད་ཚེ། ། སངས་རྒྱས་ཉིད་དུ་མ་ཞུགས་བརྟེན་པ་རྣམས། ། བརྟེན་ཀྱང་ཐ་དད་བློ་གྲོས་ཐ་དད་ཅིང༌། ། རྟོགས་ཆུང་རང་གི་བྱ་བ་ཐ་དད་ལ། ། སེམས་ཅན་ཉུང་དོན་རྟག་ཏུ་ཉེར་སྤྱད་འགྱུར། ། སངས་རྒྱས་ཉིད་དུ་ཞུགས་ན་དེ་དག་ཀུན། ། བརྟེན་ཀྱང་གཅིག་ཅིང་རྟོགས་པ་ཆེ་ལ་གཅིག །
མཛད་པ་གཅིག་ཏུ་འདྲིས་ཤིང་རྟག་པར་ཡང༌། ། སེམས་ཅན་ཚོགས་ཆེའི་ཉེ་བར་སྤྱོད་པ་ཆེ། ། དེ་ལ་ཀླུང་གི་གནས་ཐ་དད་པ་ནི། རང་གི་སྣོད་ཐ་དད་པའི་ཕྱིར་རོ། ། བྱ་བ་བྱེད་པ་ཐ་དད་པ་ནི་བྱ་བ་ཐ་དད་པ་ཉིད་དུ་བྱེད་པའི་ཕྱིར། ཕྲ་མོ་ཉེ་བར་སྤྱད་པ་ཞེས་བྱ་ནི་ཉུང་ངུ་རྣམས་ཀྱིས་ཉེ་བར་སྤྱད་པའོ། ། ལྷག་མ་ནི་དོན་དམ་པར་ཟད་དོ། ། ཞེས་འབྱུང་ངོ༌། ། མཆན། ཕྱི་མ་དག་གིས་རྟོག་པ་དང་རྩོལ་བ་མེད་བཞིན་དུ་ཉེ་བར་སྤྱད་མི་རུང་བ་མ་ཡིན་ཏེ།
དེ་ལྟར་སྤྱད་དུ་རུང་བའི་སྨོན་ལམ་དང་ཡེ་ཤེས་ཀྱི་ཚོགས་ཁྱད་པར་བ་སངས་རྒྱས་ཕྱི་མ་དག་གིས་བསགས་པ་སྔོན་དུ་སོང་བས། མ་བྱས་པ་དང་ཕྲད་པའི་ལས་འབྲས་ཉམས་སུ་ཡང་མྱོང་བར་མི་འགྱུར་བའི་ཕྱིར། སངས་རྒྱས་བཅོམ་ལྡན་འདས་རྣམས་ཀྱི་ཐུན་མོང་མིན་པའི་སངས་རྒྱས་ཀྱི་ཡུལ་ལ་འཇུག་པ་ནི་གསང་བ་བསམ་གྱིས་མི་ཁྱབ་པའི་གནས་ཡིན་པས། རྒྱུད་གཅིག་དང་ཐ་དད་པའི་ཁྱད་པར་གྱི་སྐུ་ཕན་ཚུན་སོ་སོ་བ་ཁོ་ནར་ནི་མ་ངེས་ཏེ། སྔགས་ཀྱི་ཐེག་པར་རྫོགས་སངས་སུ་གྱུར་པའི་རང་གཞན་གྱི་རྒྱུད་སོ་སོ་བ་དག་གིས། རང་གཞན་གྱི་རྒྱུད་སོ་སོ་བའི་སངས་རྒྱས་ཀྱི་སྐུ་གསུང་ཐུགས་ཡེ་ཤེས་ཕན་ཚུན་ལ་མངའ་བརྙེས་ཏེ། རྣམ་པ་དེ་དང་དེ་ལྟ་བུའི་གདུལ་བའི་གདུལ་བྱ་ལ་དེ་དང་དེའི་སྣང་བ་བསྐྱེད་ནས། སེམས་ཅན་གྱི་དོན་མཛད་པར་རྒྱུད་ཀྱི་སྤྲུལ་བཤད་རྣམས་ལས་ཀྱང་འབྱུང་ལ། དེར་མ་ཟད་གསང་སྔགས་ཀྱི་རྣལ་འབྱོར་པར་འཚང་རྒྱ་བ་ན། རྒྱུད་སྡེ་བཞིའི་དཀྱིལ་འཁོར་སོ་སོའི་ལྷ་ཚོགས་ཀྱི་སྐུ་གསུང་ཐུགས་རབ་འབྱམ་དུ་སངས་རྒྱས་པ་དང༌།
བླ་མེད་ཀྱི་གདན་གསུམ་ཚང་བའི་དཀྱིལ་འཁོར་གྱི་ལྷ་ཚོགས་ལྟ་བུ་ལ་གདན་དེ་ལས་གང་ཡང་རུང་བའི་ལྷ་ཞིག་གི་ངོ་བོར་སངས་རྒྱས་པ་ན་ལྷ་དེ་དག་ཐམས་ཅད་ཀྱི་ངོ་བོར་སངས་རྒྱས་པས་ལྷ་དེའི་དངོས་ཀྱི་གདུལ་བྱ་མ་ཡིན་པ་གདན་གཞན་གྱི་ལྷའི་གདུལ་བྱའི་ངོར་གདན་གྱི་ལྷ་སྔ་མ་དེ་ཉིད་གདན་གྱི་ལྷ་ཕྱི་མར་གཙོ་བོ་དང་རིགས་བདག་འཕོ་བའི་དཀྱིལ་འཁོར་རབ་འབྱམས་དུ་འགྱུར་ཞིང༌། དེ་ལྟའི་དཀྱིལ་འཁོར་གྱི་གཙོ་བོ་འཇམ་དཔལ་ལྟ་བུའི་སྐུ་གསུང་ཐུགས་གང་ཡིན་པ་དེ་ནི། གདུལ་བྱ་དེའི་བསགས་སྦྱང་གི་ཆེད་དུ་འདས་ད་ལྟར་གྱི་ཕྱོགས་བཅུའི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོར་ཡང་ཆེས་གྲུབ་པར་བཞུགས་པ་ཉིད་ཀྱི་ཕྱིར། ལུང་ནི་མང་དུ་དྭོགས་པས་མ་བྲིས་སོ། ། འོ་ན་ནམ་མཁའི་མཐའ་ཀླས་པའི་ཞིང་དེ་ལ། འཕགས་པ་དག་གིས་རང་གི་སངས་རྒྱས་ཀྱི་ཞིང་སྦྱང་བ་ལས་བྱུང་བའི་སངས་རྒྱས་ཀྱི་ཞིང་ཁམས་དང༌། སོ་སྐྱེ་དག་གིས་ཚོགས་གཉིས་བསགས་པའི་མཐུ་ལས་གྲུབ་པའི་སངས་རྒྱས་ཀྱི་ཞིང་ཁམས་གཉིས་ལས། ཕྱི་མ་ནི་མཆོག་གི་སྤྲུལ་པའི་སྐུ་མངོན་པར་རྫོགས་པར་འཚང་རྒྱ་བའི་གནས་སམ་ཞིང་ཁམས་སུ་རུང་བ་ཡིན་ལ། ཞིང་ཁམས་འདི་ནི་འདས་པ་དང་མ་འདས་པ་ཐམས་ཅད་ཀྱིས་བརྟེན་པར་རུང་བས་སྔ་མ་ནི་འཕགས་པ་ས་ཐོབ་ཡན་གྱིས་ཟག་པ་མེད་པའི་སྦྱིན་སོགས་བསགས་འབྲས་ཀྱིས་སངས་རྒྱས་ཀྱི་གནས་ལུས་ལོངས་སྤྱོད་སྒྲུབ་པའི་གནས་སམ་ཞིང་ཡིན་ལ། བྱང་འཕགས་དེས་དང་པོར་དེ་ལྟར་བསགས་འབྲས་ལ་སངས་རྒྱས་གཞན་གྱིས་སྒྲུབ་པའི་གནས་སམ་ཞིང་ཁམས་དེ་ལྟ་བུར་འཇུག་ཅིང་ཆོས་ཉན་པ་ལ་སོགས་ཀྱི་བགོ་སྐལ་ལོངས་སྤྱོད་ཅིང་འཇུག་ཏུ་རུང་བས།
གཞན་རྒྱུད་ཀྱི་བསགས་པས་གྲུབ་པའི་ལོངས་སྤྱོད་རྫོགས་སྐུའི་ཞིང་གི་འོག་མིན་དེར་འཇུག་པ་ཡིན་ལ། ཕྱིས་ནས་བྱང་ཆུབ་སེམས་དཔའ་དེས་ཚོགས་གཉིས་ཀྱི་དགེ་རྩ་ཆེས་མཐུ་ལྡན་དུ་སྨིན་པས་རང་གིས་སྒྲུབ་པའི་སངས་རྒྱས་ཀྱི་ཞིང་ཁམས་འོག་མིན་སྟུག་པོ་བཀོད་པ་དེ་ནི། བསམ་གཏན་བཞི་པར་ལྷ་དང་གཞལ་ཡས་ཁང་ལྷན་ཅིག་འབྱུང་བ་ལྟ་བུའི་གནས་ཞིག་འགྲུབ་པ་ཡིན་ཏེ། མདོ་སྡེ་ས་བཅུ་པ་ལ་སོགས་པར་སྐྱེ་བ་གཅིག་གིས་ཐོགས་པའི་བྱང་སེམས་ས་བཅུ་པ་ཞིག་ཤི་འཕོས་ནས་དེར་སྐྱེ་བའི་གནས་སུ་བཤད་པ་དེ་ཉིད་དེ་ཡིན་པའི་ཕྱིར། དེས་ན་ལོངས་སྐུའི་ཞིང་ཁམས་འདི་ནི་འཕགས་པ་ཁོ་ནས་བསྟན་པར་བྱའི་འདས་པ་དང་མ་འདས་པ་གཉིས་ཀའི་བསྟེན་བྱ་ནི་མ་ཡིན་ཏེ། འཇིག་རྟེན་པ་དག་སངས་རྒྱས་དང་བྱང་འཕགས་ཀྱི་ཏིང་འཛིན་དང་ཤེས་རབ་ཁྱད་ཅན་མ་ཐོབ་པས་རྒྱུ་དེས་སྒྲུབ་པའི་གནས་དང་ལུས་ལ་སོགས་པར་སྤྱོད་ཡུལ་དུ་མི་དབང་བ་ཉིད་ཀྱི་ཕྱིར། འོ་ན་དག་པའི་གནས་དེར་ཉན་རང་དགྲ་བཅོམ་པ་དག་སྐྱེ་བ་ལེན་པར་བཤད་གདའ་བ་ནི། ཉན་རང་དགྲ་བཅོམ་པ་དེས་ཀྱང་ཐེག་ཆེན་གྱི་ལམ་དུ་འཇུག་ནས་རང་གི་ཚོགས་གཉིས་ཀྱི་བསགས་མཐུ་ལས་དག་པའི་ཞིང་དུ་སྐྱེ་བ་ལོས་ཡོད་ཀྱང་དང་པོར་ནི་མ་ཡིན་ཏེ། ཉན་རང་དགྲ་བཅོམ་ཟག་མེད་ཀྱི་དབྱིངས་སུ་སྙོམས་པར་ཞུགས་པ་ལས་སངས་རྒྱས་ཀྱི་ཐུགས་རྗེའི་འོད་ཟེར་གྱིས་བསྐུལ་བའི་མཐུ་ལས། ཉན་རང་གི་དགྲ་བཅོམ་དེ་དག་དག་པའི་ཞིང་དུ་སྐྱེ་བས་དེ་བཞིན་གཤེགས་པའི་མཐུ་ཉིད་དུ་རིགས་པའི་ཕྱིར།
དེས་ན་འཇིག་རྟེན་པ་འཆིང་བ་ཀུན་ལྡན་ཡང་དེ་བཞིན་གཤེགས་པའི་མཐུས་དག་པའི་འཇིག་རྟེན་དུ་སྐྱེ་བར་བྱེད་རིགས་ཏེ། ཉན་རང་དགྲ་བཅོམ་བཞིན་ནོ་ཞེ་ན། མི་མཚུངས་ཏེ། འཇིག་རྟེན་པ་འཆིང་བ་ཀུན་ལྡན་ནི་རང་གི་ལས་ཀྱིས་སྲིད་པ་ཉིད་དུ་སྐྱེ་བ་རྟེན་འབྲེལ་གྱི་ཆོས་ཉིད་ལས་སངས་རྒྱས་ཀྱི་མཐུས་ལྕགས་ཀྱུ་ལྟ་བུས་འདྲེན་པར་བྱར་མེད་ལ། དགྲ་བཅོམ་པ་ཡང་སྲིད་ལེན་པ་མེད་པ་ནི། རྫོགས་བྱང་གི་ཆེད་དུ་ཡིད་ཀྱི་རང་བཞིན་གྱི་ལུས་ལེན་པ་ན་དག་པའི་ཞིང་དུ་སྐྱེ་བ་ལས་འོས་མེད་ཀྱི། དེའི་ཞིང་ནི་རྒྱུད་གཞན་དང་ཐུན་མོང་བར་དག་པར་སྒྲུབ་པའི་ཞིང་ཞིག་ཏུ་འདུན་སོགས་ཀྱིས་མཚམས་སྦྱོར་ཏེ་སྐྱེ་བར་བྱེད་པ་ལ། དེའི་འདུན་སོགས་སྐུལ་བྱེད་ནི་སངས་རྒྱས་ཀྱི་ཐུགས་རྗེ་དང་ཕྲིན་ལས་ཉིད་དུ་གྲུབ་པ་ནི་རྟེན་འབྲེལ་གྱི་ཆོས་ཉིད་ཀྱི་ཕྱིར། དེ་ལྟ་ནའང་ཉན་ཐོས་འཕགས་པས་བསྟེན་བྱའི་གཙང་མའི་གནས་ཡིན་ན། ལོངས་སྤྱོད་རྫོགས་སྐུའི་ཞིང་ཁམས་ཀྱི་གནས་ཡིན་པས་མ་ཁྱབ་སྟེ།
གཟུགས་ཁམས་པའི་གཙང་གནས་ལྟ་བུ། ཟག་བཅས་ཟག་མེད་སྤེལ་སྒོམ་བྱས་པའི་མཐུས་དེར་སྐྱེ་བས་འཁོར་བའི་གནས་ལས་མ་འདས་པ་ཉིད་ཀྱི་ཕྱིར། གངས་ཅན་གྱི་ཁྲོད་འདིར་སོ་སོ་སྐྱེ་བོའི་ཚུལ་འཛིན་པའི་བཟང་པོར་རེ་བ་ལ་མང་པོ་འོག་མིན་དུ་ལོངས་སྐུ་ལ་སྐད་ཅིག་ལག་པ་བརྐྱང་བསྐུམ་ཙམ་དུ་དྲུང་དུ་ཕྱིན་ནས་ཆོས་ཉན་བྱ་བ་ཞེས་སོགས་གླེང་གདའ་བ་ཡང་ན་གང་ཟག་དེ་ལྟ་བུ་སོ་སོ་སྐྱེ་བོ་ཡིན་མིན་ལ་རག་ཅིང༌། ཡིན་ན་དེ་སྐད་ཅིག་ལག་པ་བརྐྱང་བསྐུམ་གྱིས་ཕྱིན་པའི་ཞིང་དེའང་འོག་མིན་མིན་པ་གསལ་ལོ། ། འོ་ན་ལོངས་སྤྱོད་རྫོགས་སྐུ་གང་དུ་མངོན་པར་རྫོགས་པར་སངས་རྒྱས་པའི་གནས་ཀྱི་འོག་མིན་འདི་ལ།

གཞན་རྒྱུད་ཀྱི་ལོངས་སྐུ་མངོན་པར་རྫོགས་པར་སངས་རྒྱས་པའི་ཞིང་སྔར་གྲུབ་ཟིན་གྱི་གནས་ལ་འཁོར་གྱི་ཚུལ་དུ་ས་དང་པོ་ཡན་ནས་ས་བཅུ་པའི་བར་བཞུགས་པ་ཐམས་ཅད་ལྷན་ཅིག་ཚོགས་པའི་གནས་ཀྱི་འོག་མིན་དང༌། རྣལ་འབྱོར་པ་རང་ཉིད་ས་བཅུ་པ་རྟེན་དེ་ཉིད་ལ་མངོན་པར་རྫོགས་པར་སངས་རྒྱས་པར་འགྱུར་བའི་ཞིང་དེ་རང་ཉིད་མངོན་པར་རྫོགས་པར་སངས་རྒྱས་པ་ན་འཁོར་ས་བཅུ་པ་འབའ་ཞིག་ལ་གཞན་འདྲེས་མ་མེད་པའི་འོག་མིན་ཞིག་སྟེ། འོག་མིན་གཉིས་སུ་གྱུར་པ་འདི་ལ་བསམས་ནས། སློབ་དཔོན་ཆོས་ཀྱི་བཤེས་གཉེན་གྱི་ཚིག་གསལ་ལས། ཁ་ཅིག་ནི་ལོངས་སྤྱོད་རྫོགས་པའི་སྐུ་ལ་མངོན་པར་རྫོགས་པར་བྱང་ཆུབ་པ་ས་བཅུ་པའི་བྱང་ཆུབ་སེམས་དཔའ་རྣམས་འབའ་ཞིག་གི་སྣང་བའི་ལམ་དུ་གྱུར་པ་ལོངས་སྤྱོད་རྫོགས་པ་ཆེན་པོའི་སྐུ་ཇི་སྐད་བཤད་པའི་ཡེ་ཤེས་རྣམས་ཀྱི་གཞིར་གྱུར་པ་དང༌། ས་རབ་ཏུ་དགའ་བ་ལ་སོགས་པ་ལ་གནས་པའི་སྣང་བའི་ལམ་དུ་གྱུར་པ་སྤྲུལ་པའི་སྐུ་ལ་ལོངས་སྤྱོད་རྫོགས་པར་བཏགས་པ་དང༌། སྤྲུལ་པའི་སྐུ་དེ་ལྔར་འདོད་དོ། ། གཞན་དག་གིས་སྤྲུལ་པའི་སྐུ་ལ་རྣམ་པར་སྨིན་པ་དང་རྣམ་པར་སྨིན་པ་མ་ཡིན་པའི་དབྱེ་བས་སྐུ་ལྔར་སྟོན་པར་བྱེད་དོ། ། ཞེས་འབྱུང་ལ་དེ་ལྟ་ནའང་སློབ་དཔོན་འདིས་ས་རབ་ཏུ་དགའ་བ་ལ་སོགས་པ་རྣམས་ཀྱི་སྤྱོད་ཡུལ་གྱི་སངས་རྒྱས་དེ་ལོངས་སྤྲུལ་གཞི་མཐུན་དུ་འདོད་པ་ལྟར་ན་ནི། དེའི་ཞིང་དེའང་འོག་མིན་མཚན་ཉིད་པ་ཡིན་པར་མ་ངེས་ལ། སློབ་དཔོན་ཆོས་བཤེས་ཀྱི་ལུང་འདི་ག་ཙམ་གྱི་རྗེས་སུ་འབྲངས་ནས་བོད་དག་ལོངས་སྐུ་ལ་ཆེ་ཆུང་དང་འོག་མིན་གྱི་གནས་ལའང་ཆེ་ཆུང་གཉིས་སུ་ཡོད་དེ།
དེ་ཉིད་གསལ་བར་བྱེད་པར། སློབ་དཔོན་ཀ་མ་ལ་ཤཱི་ལས། འོག་མིན་ཞེས་བྱ་བ་ནི་ལྷ་དག་གི་གནས་ཏེ། དེ་དག་གི་ཕྱོགས་གཅིག་ན་གནས་གཙང་མའི་རིས་ཀྱི་ལྷ་རྣམས་ཡོད་དོ། ། དེར་འཕགས་པ་ཉིད་འབའ་ཞིག་གནས་སོ། ། དེ་དག་གི་སྟེང་ན་དབང་ཕྱུག་ཆེན་པོའི་གནས་བྱ་བ་ཡོད་དེ། དེར་ས་བཅུ་པ་ལ་བཞུགས་པའི་བྱང་སེམས་སྲིད་པ་ཐ་མ་པ་ཁོ་ན་སྐྱེ་བ་བཞེས་པ་ཡིན་ལ། འདིར་ནི་དེ་ལྟ་བུའི་སྤྲུལ་པ་དམིགས་པ་ཡིན་ལ། ཞེས་འབྱུང་བའི་ཕྱིར། ཞེས་ཟེར་བ་ཡོད་ཀྱང༌།
སློབ་དཔོན་ཆོས་བཤེས་ཀྱིས་ཁ་ཅིག་ཅེས་སྐུ་ལྔར་འདོད་པའི་ལུགས་ལས་ལོངས་སྐུ་གཉིས་སུ་ཕྱེ་བས་འོག་མིན་གཉིས་དོན་ཐོབ་ཏུ་འཕང་མོད། དེ་ལྟ་ནའང༌། ལོངས་སྤྲུལ་གཞི་མཐུན་དང་འཇིག་རྟེན་པའི་འོག་མིན་ལ་འོག་མིན་དུ་བྱས་པ་དེ་དག་ནི་ལོངས་སྐུར་བཏགས་ཀྱང༌། སྤྲུལ་པའི་སྐུ་ཉིད་དང༌། འོག་མིན་དུ་བཏགས་ཀྱང་སྤྲུལ་སྐུ་གང་དུ་མངོན་པར་རྫོགས་པའི་སངས་རྒྱས་ཀྱི་ཞིང་ལས་ལོངས་སྐུའི་ཞིང་གི་འོག་མིན་ནི་མ་ཡིན་ཏེ། དེ་ལྟ་བུའི་ཞིང་ནི་ཆགས་འཇིག་ཅན་ཉིད་དུ་མཐོང་བའི་ཕྱིར་དུས་འཁོར་ནས་བཤད་པའི་ལོངས་སྐུ་བཞིན་ཏེ། དེར་འབྱུང་བའི་ལོངས་སྐུ་ནི་གཙོ་བོའི་རང་ལོ་བརྒྱ་པའི་ཚེ་ངེས་པ་ཅན་དུ་བཤད་སྣང་བའི་ཕྱིར། དེས་ན་ཁོ་བོ་ཅག་གི་རྣམ་པར་རྟོག་པ་ལ་སྣང་བ་དང༌། རྗེ་བཙུན་རས་པ་ཆེན་པོའི་དགོངས་པ་གཉིས་རོ་གཅིག་པའི་དབང་དུ་ན། འོག་མིན་ལ་ཆེ་ཆུང་འབྱེད་ན།
གཞན་རྒྱུད་དུ་གྲུབ་ཟིན་པའི་ལོངས་སྐུ་བཞུགས་པའི་གནས་ཀྱི་འོག་མིན་རབ་ཏུ་དགའ་བའི་ས་པ་སོགས་ཀྱིས་བསྟེན་བྱའི་གནས་ཐུན་མོང་བ་དེ་ལ་འོག་མིན་ཆུང་བ་དང༌། རང་ཉིད་ལོངས་སྐུར་སངས་རྒྱས་པའི་ཞིང་ལ་འོག་མིན་ཆེན་པོར་འདོད་པ་ལས་འོས་མེད་ཅིང༌། དེ་ལྟ་ནའང་ལོངས་སྐུ་ལ་ནི་འཁོར་གྱི་བྱང་སེམས་དེ་དག་གི་བློའི་མེ་ལོང་དག་མ་དག་གི་མཚན་དཔེའི་ཆོས་གསལ་མི་གསལ་ཙམ་གྱིས་ལོངས་སྐུ་ལ་མཐོང་ཚུལ་ཐ་དད་པ་ཙམ་མ་གཏོགས་ལོངས་སྐུ་ལ་ངོ་བོའི་དབྱེ་བ་ཐ་དད་པ་གཉིས་སུ་ནི་ཐ་སྙད་དུའང་བཞག་མི་རིགས་ཏེ། ས་བཅུ་པ་ལ་སྣང་བའི་ལོངས་སྐུ་དེ་ལས་ས་གཞན་ལ་སྣང་བའི་ལོངས་སྐུ་དེ་ལོངས་སྐུ་སྔ་མའི་གོ་ས་ལས་ཟུར་དུ་དབྱེ་མི་དགོས་པའི་ཕྱིར། འོག་མིན་གྱི་གནས་ལ་ནི་དེ་ལྟར་མ་ཡིན་པས་མི་མཚུངས་པ་ཉིད་ཀྱི་ཕྱིར་རོ། ། དེས་ན་འོག་མིན་ཆེན་པོ་དེ་ལ་དགོངས་ནས་འཇུག་པར། འོག་མིན་དུ་ནི་གང་གི་དོན་དུ་འབད་གྱུར་གོ་འཕང་མཆོག་ཞི་བ། ། ཞེས་དང༌། ལང་གཤེགས་ལས། རིན་ཆེན་སྣ་ཚོགས་མཛེས་པ་ཡི། །
འོག་མིན་གནས་ནི་ཉམས་དགའ་བར། ། ཡང་ལང་གཤེགས་ལས། འདོད་པའི་ཁམས་དང་གཟུགས་མེད་དུ། ། སངས་རྒྱས་རྣམ་པར་འཚང་མི་རྒྱ། ། གཟུགས་ཀྱི་ཁམས་ཀྱི་འོག་མིན་དུ། ། འདོད་ཆགས་བྲལ་ཁྱོད་འཚང་རྒྱའོ། ། ཞེས་འབྱུང་བའི་གཟུགས་ཁམས་ནི་ཁམས་གསུམ་གྱི་ཟླས་ཕྱེ་བའི་ཁམས་སྟེ་གཅིག་ཡིན་ཀྱང་སངས་རྒྱས་དེ་ལོངས་སྐུའི་དབང་དུ་བྱས་པ་མ་ཡིན་ཏེ་ལོངས་སྐུའི་ཞིང་སྦྱང་གི་ཞིང་ལ་བསྔགས་པ་ན། ཁམས་གསུམ་ལས་ཡང་དག་པར་འདས་པའི་སྤྱོད་ཡུལ། ཞེས་འབྱུང་བས། མཆོག་གི་སྤྲུལ་སྐུ་སླར་སངས་རྒྱས་ཚུལ་སྟོན་པའི་ཞིང་ལ་མཆོག་དམན་གཉིས་ཡོད་པ་ལས།
འདོད་པའི་ཞིང་ལས་གཟུགས་ཀྱི་ཞིང་མཆོག་ཏུ་སྟོན་པའི་དབང་དུ་བྱས་ཏེ། དེང་སང་བློ་བ་བཟང་དུ་རེ་བ་པ་འོག་མིན་དུ་བྱོན་བྱ་བའང་འདི་ཙམ་ལ་སྙེག་ཐུབ་ཀྱང་དགའ་ཚད་འོང་བར་སྣང་སྟེ། དེ་ལྟ་ནའང་གཙང་གནས་དེ་དག་གནས་བསམ་གཏན་བཞི་པའི་ས་ཡིན་པས་བསམ་གཏན་གསུམ་པ་ཕྱིན་ལ་ཆགས་པ་དང་བྲལ་བའི་ཁར་འཕགས་པ་ཡིན་པ་ཞིག་དགོས་སོ། ། དཔེ་གཞན་ཅིག་ན་འདི་ལྟར་འདུག ། དེ་ལྟ་ནའང་འཕགས་པ་ཡིན་པའི་ཁར་བསམ་གཏན་གསུམ་ལ་ཕྱིན་ལ་ཆགས་པ་དང་བྲལ་བ་ཞིག་ནི་དགོས་པར་གདའོ། ། མཆན། གཙང་མའི་གནས་ཀྱི་སྟེང་ནས་བཞུགས། ། ཞེས་དང༌། རྟོག་གེ་འབར་བ་ལས། ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སྟེང་ན་འོག་མིན་ཞེས་བྱ་བའི་གཞལ་མེད་ཁང་འཇིག་རྟེན་ལས་འདས་པའི་དགེ་བའི་རྩ་བ་མཆོག་ཁྱད་པར་དུ་འཕགས་པ་བླ་ན་མེད་པ་ལས་ངེས་པར་འབྱུང་བའི་དཀྱིལ་འཁོར་ན་བྱང་ཆུབ་སེམས་དཔའ་འདོད་པ་ཙམ་གྱིས་མངོན་པར་རྫོགས་པར་འཚང་རྒྱ་བའི་མཐུ་ཡོད་པ་དཀྲིགས་པ་དག་གིས་མཆོད་ཅིང༌།
བདེ་བར་གཤེགས་པ་ཕྱོགས་བཅུ་ན་བཞུགས་པ་མཐའ་ཡས་པ་དག་གི་ཕྱག་གིས་བླ་ན་མེད་པའི་དམ་པའི་ཆོས་ཀྱི་རྒྱལ་སྲིད་ལ་མངའ་གསོལ་བའི་ཅོད་པན་དབུ་ལ་གསོལ་བ། ལེགས་པར་སྤྱོད་པ་བསྐལ་པ་གྲངས་མེད་པ་གསུམ་དུ་ཡང་དག་པར་བསགས་པ་དཔག་ཏུ་མེད་པ་དག་གིས་ཉོན་མོངས་པ་ཅན་གྱི་མུན་ནག་རབ་འབྱམས་མཐའ་ཡས་པར་རབ་ཏུ་བཅོམ་སྟེ། ཡིད་བཞིན་གྱི་ནོར་བུ་དང་དཔག་བསམ་གྱི་ཤིང་མཐུ་སྣ་ཚོགས་དང་ལྡན་པ་ལྟར། རང་བྱུང་གི་ཡེ་ཤེས་སྐད་ཅིག་གིས་ཆོས་ཐམས་ཅད་མཉམ་པ་ཉིད་དུ་མཁྱེན་པ་རྣམ་པར་མི་རྟོག་པ་སྒྲིབ་པ་མེད་པ་ཕྱིན་ཅི་མ་ལོག་པས་རང་གི་དེ་ཉིད་གཉིས་སུ་མེད་པ་གཞན་གྱི་དྲིང་མི་འཇོག་པ་རྣམ་པར་མི་རྟོག་པ་ཞི་བ་ཐ་དད་པ་ཉིད་མ་ཡིན་པ། དམིགས་སུ་མེད་པའི་བདག་ཉིད་ཐུགས་སུ་ཆུད་པ་ནི་སངས་རྒྱས་ཞེས་བྱའོ་ཞེས་འབྱུང་ལ། འོག་མིན་ཆེན་པོའི་གནས་འདི་ལ་ནི་ལྷ་དབང་ཕྱུག་ཆེན་པོའི་གནས་ཀྱང་བརྗོད་ འདིར་རྗེ་བཙུན་རེ་མདའ་བ་ན་རེ། གཙང་མའི་རིགས་དག་སྤངས་པ་ཡི། ། འོག་མིན་ཞེས་བྱ་ཉམས་དགའ་བར། ། ཡང་དག་རྫོགས་སངས་དེར་སངས་རྒྱས། ། སྤྲུལ་པ་པོ་ཞིག་འདིར་འཚང་རྒྱ། །
ཞེས་གསུངས་པའི་གནས་གཙང་གི་གོང་གི་འོག་མིན་ནི་བྱང་སེམས་ས་བཅུ་པ་རྣམས་བཞུགས་པའི་གནས་ཡིན་གྱི་ལོངས་སྐུའི་ཞིང་མ་ཡིན་ཏེ། དེ་ནི་འཇིག་པར་བྱེད་ཅིང་མི་རྟག་པ་ཡིན་ལ། ལོངས་སྐུའི་ཞིང་འོག་མིན་སྟུག་པོ་བཀོད་པ་ནི་མི་འཇིག་སྟེ། རྡོ་རྗེ་རྩེ་མོ་ལས། འོག་མིན་སྟུག་པོ་ཉམས་དགའ་འདིར། ། སྟུག་པོའི་ཞིང་ཁམས་འཇིག་མེད་པ། ། དེས་ན་སངས་རྒྱས་རྣམས་ཀྱི་ཆོས། ། རྫོགས་པ་ལོངས་སྤྱོད་ཚུལ་འདི་འབྱུང༌། ། ཞེས་གསུངས་པ་ལ། དེ་ལྟའི་ལོངས་སྐུའི་ཞིང་དེ་རྒྱུད་སྡེ་སྤྱི་རྣམ་མཛད་པོ་ཁ་ཅིག་མདོ་སྡེ་ཕལ་ཆེན་ནས་བཤད་པའི་རྣམ་སྣང་ཡེ་ཤེས་གངས་ཅན་མཚོ་བྱང་ཆུབ་སེམས་དཔའི་འཁོར་གྱིས་བསྐོར་བ་གང་ན་བཞུགས་པའི་གཞི་དང་སྙིང་པོ་མེ་ཏོག་གིས་བརྒྱན་པའི་གནས་དེའོ། །
ཞེས་ཟེར་བ་ནི་ཚིག་དོན་གཉིས་ཀ་མ་དག་སྟེ། ཕལ་ཆེན་ནས། གཞི་དང་སྙིང་པོ་མེ་ཏོག་གི་ཀུན་ཏུ་རྒྱན་པ་ཞེས་བྱ་བའི་བཤད་པ་མེད། ཕྱག་རྡོར་དབང་བསྐུར་གྱི་རྒྱུད་ལས། མི་མཇེད་འཇིག་རྟེན་གྱི་ཁམས་ལ་སོགས་པ་སྟོང་གསུམ་བྱེ་བ་ཕྲག་བརྒྱ་ལ་རབ་འབྱམས་ཀྱི་རྒྱུད་གཅིག ། དེ་བྱེ་བ་ཕྲག་བརྒྱ་ལ་རབ་འབྱམས་ཀྱི་མཚམས་སྦྱོར། དེ་བྱེ་བ་ཕྲག་བརྒྱ་ལ་རབ་འབྱམས་ཀྱི་རྒྱུད་བར་མ། དེ་བྱེ་བ་ཕྲག་བརྒྱ་ལ་གཞི་དང་སྙིང་པོ་མེ་ཏོག་གི་ཀུན་ཏུ་བརྒྱན་པ་ཞེས་བྱ་བའི་འཇིག་རྟེན་གྱི་ཁམས་ཡིན་ཞིང༌། དེ་ནི་བདག་ཅག་གི་སྟོན་པ་འདིའི་སྤྲུལ་པའི་སྐུའི་ཕྲིན་ལས་འཇུག་པའི་ཞིང་དུ་བསྟན་པ་ཡིན་གྱི། ལོངས་སྐུའི་ཞིང་དུ་མ་བསྟན།
ཕལ་ཆེན་ནས་འཇིག་རྟེན་གྱི་ཁམས་རྒྱ་མཚོ་ཞེས་པ་ནི་འཇིག་རྟེན་གྱི་ཁམས་གྲངས་མེད་དཔག་མེད་ཆུད་པའི་འཇིག་རྟེན་གྱི་ཁམས་ཀྱི་སྤྱི་མིང་ཡིན་ལ་དེ་ལྟའི་འཇིག་རྟེན་གྱི་ཁམས་དུ་མ་ཞིག་ཡོད་པའི་ནང་ནས་བདག་ཅག་གི་སྟོན་པས་སྔོན་བྱང་སེམས་ཀྱི་སྤྱད་པ་སྤྱོད་པའི་ཚེ་ཕྲིན་ལས་འཇུག་པའི་ཞིང་དུ་སྨོན་ལམ་བཏབ་ཅིང་ཡོངས་སུ་སྦྱངས་པའི་འཇིག་རྟེན་གྱི་ཁམས་རྒྱ་མཚོ་ནི་སྔོན་བྱུང་བའི་འཇིག་རྟེན་གྱི་ཁམས་རྒྱ་མཚོའི་རྡུལ་དྲི་མ་མེད་པ་ཕྱོགས་ཀུན་ཏུ་སྣང་བ་ཞེས་ཀྱང་བྱ། བཅོམ་ལྡན་འདས་རྣམ་པར་སྣང་མཛད་ཡེ་ཤེས་གངས་ཅན་མཚོ་ཡི་ཕྱག་གི་མཐིལ་གྱི་རྡུལ་ཕྲ་རབ་ཀྱི་སྙིང་པོ་ལ་གནས་པའི་འཇིག་རྟེན་གྱི་ཁམས་རྒྱ་མཚོ་ཞེས་པ་དེ་ཡིན་ལ། དེའི་དབུས་ན་སྟོང་གསུམ་ཉེར་ལྔ་རྩེགས་མ་ཡོད་པའི་བཅུ་གསུམ་པ་མི་མཇེད་གི་འཇིག་རྟེན་གྱི་ཁམས་འདི་ན་རང་རེའི་སྟོན་པ་འདི་ལོངས་སྐུ་རྣམ་པར་སྣང་མཛད་དུ་བཞུགས་ཤིང་འཇིག་རྟེན་གྱི་ཁམས་གཞན་དང་གཞན་སངས་རྒྱས་གཞན་དང་གཞན་བཞུགས་པར་བཤད། རྣམ་སྣང་ཡེ་ཤེས་གངས་ཅན་མཚོ་ཡང་སྟོན་པ་འདིའི་ལོངས་སྐུ་མ་ཡིན་གྱི་རྣམ་སྣང་གངས་ཅན་མཚན་ཉིད་དེ་ཡང་འཇིག་རྟེན་གྱི་ཁམས་རྒྱ་མཚོ་ནང་ཚན་ཅིག་ན་བཞུགས་པར་བཤད་ལ། དེ་ཡང་སངས་རྒྱས་གཞན་ཅིག་གི་སྤྲུལ་སྐུར་མངོན་ནོ། ། དེས་ན་གནད་འདི་མ་རྟོགས་པས་ད་ལྟ་ལྷ་ཁང་རྣམས་སུ་རྣམ་སྣང་གངས་ཅན་མཚོའི་སྐུ་གཟུགས་བྲིས་ནས། དེའི་ཕྱག་མཐིལ་གྱི་ལྷུང་བཟེད་ཀྱི་ནང་ན་རྣམ་སྣང་བཞུགས་པར་མཚོན་ཆེད་མི་མགོ་དཀར་པོ་ཉུག་གེ་བྲིས་པ་དེའི་ཕལ་ཆེན་གྱི་དགོངས་པར་བྱེད་པ་མངོན་ཏེ་ཤིན་ཏུ་འཁྲུལ། དེ་ནས་ལང་གཤེགས་དང་རྡོ་རྗེ་རྩེ་མོ་ནས་བཤད་པའི་འོག་མིན་གཉིས་པོ་དོན་གཅིག་ཅིང་དེ་ཉིད་སྟོན་པ་འདིའི་ལོངས་སྐུའི་ཞིང་འོག་མིན་སྟུག་པོ་བཀོད་པ་ཡིན་ལ། དེ་ནི་གནས་གཙང་གི་འོག་མིན་གྱི་གོང་ན་ཡོད་པ་ལ་ལོངས་སྐུ་དངོས་ཀྱི་གདུལ་བྱ་བྱང་ཆུབ་སེམས་དཔའ་ས་བཅུ་པ་རྣམས་ཀྱི་རྣམ་སྨིན་རང་ལུགས་པའི་གནས་ཡིན་པས་དབང་ཕྱུག་ཆེན་པོ་གནས་ཞེས་ཀྱང་བྱ། བརྟེན་པ་ལོངས་སྐུ་འཁོར་བ་ཇི་སྲིད་བར་བཞུགས་པ་དེའི་རྟེན་ཞིང་དེ་ཡང་ནམ་ཡང་འཇིག་མེད་སྟུག་པོའི་ཞིང་ཁམས་འཇིག་མེད་ཅེས་ཀྱང་བཤད།
གནས་གཙང་གི་འོག་མིན་ནི་ཐེག་པ་ཆེ་ཆུང་གི་འཕགས་པ་ཁོ་ན་སྐྱེས་པས་གནས་གཙང་མ་དང་ཕྱི་རོལ་འབྱུང་བས་མི་འཇིག་ཀྱང་སེམས་ཅན་དང་དེའི་གནས་གཞལ་མེད་ཁང་ལྷན་ཅིག་གི་སྐྱེ་འཇིག་བྱེད་པས་མི་རྟག་སྟེ་མཛོད་དུ། བཞི་པ་ན་མེད་མི་གཡོའི་ཕྱིར། ། མི་རྟག་དེའི་གཞལ་མེད་ཁང༌། ། སེམས་ཅན་བཅས་ཏེ་འབྱུང་འཇིག་ཕྱིར། ། ཞེས་བཤད། ཉན་ཐོས་ཀྱི་མདོ་སྡེར་གནས་གཙང་གི་འོག་མིན་གྱི་གོང་ན་འོག་མིན་གཞན་ཡོད་པར་མ་བཤད། དེའི་རྒྱུ་མཚན་ཉན་ཐོས་པ་ལ་སྤྲུལ་སྐུ་ལས་མ་གཏོགས་ལོངས་སྐུ་མ་བཤད་པའི་ཕྱིར། དེས་ན་ལོངས་སྐུའི་འོག་མིན་ནི་ཐེག་ཆེན་ཁོ་ན་ལ་གྲགས་པས་ཐེག་ཆེན་གྱི་ལུགས་ལ་སྟུག་པོ་བཀོད་པ་ཡང་གཟུགས་ཁམས་སུ་འདུ་བས། གཟུགས་ཀྱི་ཁམས་ཀྱི་འོག་མིན་དུ། ། ཞེས་གསུངས་པ་ཡིན་ནོ། །
གནས་གཙང་གི་འོག་མིན་དང་སྟུག་པོ་བཀོད་པ་གཉིས་འོག་མིན་ཞེས་མིང་མཚུངས་ཀྱང་དོན་མི་འདྲ་འོག་མིན་ཞེས་པའི་མིང་དོན་བསགས་མཐའ་ཞེས་པ་གོང་ནས་གཟུགས་ཅན་གྱི་གནས་གཞན་མེད་པ་ཞིག་གི་དོན་ཡིན་ནོ། ། དེས་ན་གནས་གཙང་གི་གོང་མ་ལ་འོག་མིན་ཞེས་པ་ཉན་ཐོས་ཀྱི་ལུགས་ཡིན། ཐེག་ཆེན་ལྟར་ན་དེ་ལ་འོག་མིན་གྱི་མིང་དོན་ཡང་མེད་དེ། དེའི་གོང་ན་གཟུགས་ཅན་གྱི་གནས་གཞན་ཡོད་པའི་ཕྱིར། དེས་ན་སྟུག་པོ་བཀོད་པ་ཁོ་ན་འོག་མིན་ཡིན་ཏེ། དེའི་གོང་ན་གཟུགས་ཅན་གྱི་གནས་གཞན་མེད་པའི་ཕྱིར་རོ། ། དེས་གངས་ཅན་མཚོའི་ཕྱག་མཐིལ་གྱི་འཇིག་རྟེན་གྱི་ཁམས་རྒྱ་མཚོའང་སྟོན་པ་འདིའི་སྤྲུལ་སྐུའི་ཕྲིན་ལས་འཇུག་པའི་ཞིང་ཡིན་གྱི་ལོངས་སྐུའི་ཞིང་ནི་མ་ཡིན་ནོ་ཞེས་གསུངས་སོ། ། མཆན།
དེར་སྐྱེ་བའི་རིགས་མཆོག་དེ་ནི་ལྷ་དབང་ཕྱུག་གི་རིགས་ཞེས་པར་སྐྱེ་བ་ཞིག་ཡོད་ལ། བྱང་སེམས་རྒྱུན་མཐའ་པས་ཀྱང༌།
རྟེན་དེ་ཉིད་ཉེ་བར་བཞེས་པའི་རྟེན་ལ་མངོན་པར་རྫོགས་པར་སངས་རྒྱས་པ་ཡིན་ཏེ། རིན་ཆེན་འཕྲེང་བར། བཅུ་པ་ཆོས་ཀྱི་སྤྲིན་ཡིན་ཏེ། ། དམ་པའི་ཆོས་ཀྱི་ཆར་འབེབས་ཕྱིར། ། དེ་ཡི་རྣམ་པར་སྨིན་པས་ན། ། གནས་གཙང་ལྷ་ཡི་བདག་པོར་འགྱུར། ། ཞེས་འབྱུང་ལ། བོད་དག་འདིའི་ལྷ་དབང་ཕྱུག་གམ་མདོ་སྡེ་ལ་ལར་དབང་བསྒྱུར་ཞེས་པ་ནི་འཇིག་རྟེན་པའི་འོག་མིན་གྱི་བདག་པོའི་ལྷ་ལ་འཁྲུལ་པ་ཆེས་མང་ཡང༌། ཤིན་ཏུ་མི་འཐད་དེ། དེ་ཉིད་བསྡུས་པའི་གླེང་གཞིར་བཅོམ་ལྡན་འདས་འོག་མིན་ལྷའི་རྒྱལ་པོའི་གནས་ན་བཞུགས་ཞེས་པའི་འགྲེལ་པར་ཀུན་སྙིང་གིས།
འོག་མིན་གྱི་ལྷ་ཞེས་བྱ་བ་ནི་ཐོག་མའི་ལྷ་སྟེ། བཅོམ་ལྡན་རྣམ་པར་སྣང་མཛད་ཀྱི་ཐུ་བོ་ས་བཅུའི་བྱང་ཆུབ་སེམས་དཔའ་དེའི་གནས་ནི་ཐོག་མར་སངས་རྒྱས་པའི་གནས་སོ་ཞེས་འབྱུང་བ་ཉིད་ཀྱི་འདིའི་དབང་དུ་བྱས་པའི་འོག་མིན་པའི་ལྷ་དབང་བསྒྱུར་ཞེས་འབྱུང་བས། དེ་ལྟ་བུའི་རྒྱལ་རིགས་ནི་རྣམ་པར་སྣང་མཛད་ཀྱི་རིགས་ལས་བྱུང་བའི་རྒྱལ་པོར་ཤེས་དགོས་ཏེ། རྒྱུད་སྡེ་ལས། ཁམས་གསུམ་དུ་འཁོར་ལོ་བསྒྱུར་བའི་རྒྱལ་པོ་ལྟ་བུའོ། ། ཞེས་འབྱུང་བ་ལྟར་ཤེས་ འདི་ལ་དགོངས་ནས་ཆོས་ཡང་དག་པར་སྡུས་པའི་མདོ་ལས། ཞིང་དང་སྐྱེ་བ་རབ་གནས་པ། ། མཚན་མ་མེད་ཅིང་རྩོལ་མེད་པར། ། ཉི་མ་བཞིན་དུ་ཀུན་ཏུ་ཤར། ། ལྷ་རྣམས་ཀུན་གྱི་དགེ་བ་དང༌། །
དགེ་བའི་ལས་ལ་རབ་བྱུང་བ། ། བདེ་བ་འཇིག་རྟེན་ཐམས་ཅད་ཀྱི། ། སྙིང་རྗེའི་བདག་ཉིད་དེ་ལྟར་འདོད། ། གང་གི་འཇིག་རྟེན་ལྷར་གྱུར་ནས། ། སངས་རྒྱས་བླ་ན་མེད་འགྱུར་བ། ། བདེ་བ་དེ་དག་རྟག་ཏུ་བྱ། ། བདག་གི་དེ་ལྟ་དེ་ལྟར་སྒྲུབ། ། ཞེས་འབྱུང་བས་ཀྱང་སངས་རྒྱས་ཉིད་ལ་ལྷར་ཡང་འཇོག་ལ། དེར་འཇོག་ཀྱང་རིགས་ཏེ། ལྷའི་ལྷ་ཞེས་གྲགས་པ་ཉིད་ཀྱི་ཕྱིར་རོ། །
མཆན། དགོས་སོ། ། སྤྱིར་འོག་མིན་གྱི་གནས་ཞེས་པའི་འོག་མིན་དེ་མཐའ་གཅིག་ཏུ་ལོངས་སྤྲུལ་གང་རུང་སངས་རྒྱས་པའི་ཞིང་དུ་གྲགས་པའི་འདས་མ་འདས་ཀྱི་འཇིག་རྟེན་དག་གིས་འདུས་པའི་འོག་མིན་ཁོ་ནར་ཡང་ཁ་ཚོན་གཅོད་ནུས་པར་ཡང་མི་མཐོང་ཏེ། རྣམ་སྣང་སྒྱུ་འདྲ་གསུངས་པའི་གནས་ཀྱི་འོག་མིན་ལྟ་བུའི་ཕྱིར་ཏེ་རྒྱུད་དེར་སྟོན་པ་རྣམ་པར་སྣང་མཛད་གཙང་མའི་སྟེང་ན་སངས་རྒྱས་དང་བྱང་ཆུབ་སེམས་དཔའ་འཁོར་དུ་མའི་དབུས་ནས་ཞེས་འབྱུང་བའི་གནས་དེ་འོག་མིན་ལས་འོས་མེད་ཀྱང༌། ཉན་ཐོས་ལ་གྲགས་པའི་འཇིག་རྟེན་པའི་འོག་མིན་ཀྱང་མ་ཡིན་ཏེ། གཙང་མའི་སྟེང་ན་ཞེས་འབྱུང་བའི་ཕྱིར། ཐེག་ཆེན་ལ་གྲགས་པའི་འཇིག་རྟེན་ལས་འདས་པའི་འོག་མིན་ཀྱང་མིན་ཏེ། དེ་ན་ལྷ་ཀླུ་ལ་སོགས་པའི་འཇིག་རྟེན་པའི་འཁོར་དུ་མ་ཡོད་པའི་ཕྱིར། འོ་ན་འདི་ལྟ་བུ་ནི་སྤྲུལ་པའི་ཞིང་ཁམས་ཀྱི་འོག་མིན་ཡིན་ལ། སྤྲུལ་པའི་ཞིང་ཁམས་ཀྱི་འོག་མིན་ཡིན་ན་མཆོག་གི་སྤྲུལ་སྐུ་དངོས་གནས་ལ་སངས་རྒྱས་ཚུལ་སྟོན་པའི་ཞིང་ཡིན་པར་ནི་ཆེས་མ་ཁྱབ་བོ། །
བོད་ཁ་ཅིག ། ལོངས་སྤྱོད་རྫོགས་སྐུ་སངས་རྒྱས་པའི་འོག་མིན་གྱི་གནས་ནི་ཐུབ་པ་གངས་ཆེན་མཚོ་བཞུགས་པའི་གནས་ཡིན་ཏེ། གནས་དེ་ནི་སྟོང་གསུམ་བྱེ་བ་ཕྲག་བརྒྱ་ལ་མེ་ཏོག་གི་གཞིའི་སྙིང་པོ་རྒྱན་བཀོད་པ་རབ་འབྱམས་ཀྱི་རྗེས་སུ་ཞུགས་པ་གཅིག་གོ ། དེ་བྱེ་བ་ཕྲག་བརྒྱ་ལ་དེའི་རྒྱུད་གཅིག་གོ ། དེ་གཉིས་ལ་དེའི་རྒྱུད་བར་མ་གཅིག་གོ ། དེ་བྱེ་བ་ཕྲག་བརྒྱ་ལ་དེའི་བཀོད་པ་གཅིག་སྟེ། ཞིང་དེར་སངས་རྒྱས་ཐམས་ཅད་ལོངས་སྤྱོད་རྫོགས་པའི་སྐུར་སངས་རྒྱས་སོ་ཞེས་ཟེར་བ་ལ། དཔྱོད་ལྡན་དག་དེ་ནི་ལོངས་སྤྱོད་རྫོགས་སྐུ་སངས་རྒྱས་པའི་ཞིང་གི་འོག་མིན་དེ་དེར་བརྗོད་ན་མི་རུང་སྟེ། དེ་ནི་འགྲོ་བ་རིགས་དྲུག་སོགས་ལས་ཉོན་ལ་སྤྱད་པའི་དབང་འབྲས་ཀྱི་སྟོང་གསུམ་སོགས་ཀྱང་དེ་དག་གི་ཞིང་དེའི་ཕྱོགས་ན་སྣང་བའི་ཕྱིར། ཡང་ཁ་ཅིག་འགལ་བ་མེད་དེ་སངས་རྒྱས་ཀྱི་སྐུ་ལ་སྐུས་ཞིང་ཁམས་ཐམས་ཅད་ལ་ཁྱབ་ལ།
ཞིང་ཁམས་ཐམས་ཅད་སྐུ་ལ་རྫོགས་པ་ཞེས་གྲགས་པ་མ་ཡིན་ནམ་ཞེ་ན། སྐབས་མི་གཅིག་སྟེ། འདིར་ནི་གནས་དོན་གྱི་འོག་མིན་ཏེ་གང་དུ་འཚང་རྒྱ་བའི་ཞིང་ཐ་སྙད་པ་ཐ་སྙད་དང་མི་འགལ་བ་ཞིག་དཔྱོད་པའི་སྐབས་ཡིན་ལ། དེ་ལྟར་བཤད་པ་ནི་སངས་རྒྱས་ཀྱི་དང་བྱང་ཆུབ་སེམས་དཔའ་དག་གིས་བསམ་གྱིས་མི་ཁྱབ་པའི་མཐུ་ཐོབ་པ་གཞན་ལ་འདོམས་པའི་ཆེད་ཀྱི་དབང་དུ་མཛད་ནས་ཞིང་དེར་རྡུལ་ཕྲ་རབ་དང༌། སྐུ་བ་སྤུའི་ཁུང་བུ་རེ་རེ་ནས་ཀྱང་ཆོ་འཕྲུལ་སྣ་ཚོགས་སྟོན་པ་ཉིད་ཀྱི་ཕྱིར། ཇི་སྐད་དུ། བ་སྤུའི་ཁུང་བུར་བྱང་ཆུབ་སེམས་རྣམས་དང༌། ། ལྷན་ཅིག་རྫོགས་སངས་རྒྱས་སྐུ་བགྲངས་འདས་དང༌། ། དེ་བཞིན་ལྷ་དང་ལྷ་མིན་མི་དག་ཀྱང༌། ། སྐད་ཅིག་སྐད་ཅིག་ལ་ནི་སྟོན་པར་ནུས། །
ཞེས་འབྱུང་ལ། ཀྱང་སྒྲས་སྤྲུལ་པ་དང་རང་རྒྱུད་པའི་འགྲོ་བ་རིགས་དྲུག་མཐའ་ཡས་པ་དེར་སྟོན་པ་དེ་དག་སྨིན་གྲོལ་ལ་འགོད་པ་དེའི་ཚེ་འགྲོ་བ་རང་རྒྱུད་དེ་དག་ཉེ་བར་འཚོ་བའི་བསྐལ་པ་དང་ཞིང་ཡང༌། བསྐལ་པ་དང་ཞིང་ཁམས་རྒྱ་མཚོ་ལ་སོགས་པར་སངས་རྒྱས་དང་བྱང་འཕགས་དག་གི་བྱིན་གྱིས་བརླབ་ཅིང་བརླབ་ཀྱང་ནུས་པ་ཡིན་ཏེ། དེ་དག་རྫོགས་སྨིན་སྦྱངས་པ་ལ་མཐུ་ཐོབ་པ་ཉིད་ཀྱི་ཕྱིར་རོ། ། འདིར་དཔྱད་པ་བྱ་བ་འདི་ཡོད་དེ། འོ་ན་དང་པོ་བཅོམ་ལྡན་འདས་ཤཱཀྱའི་དབང་པོ་ལྟ་བུ་གང་དུ་མངོན་པར་རྫོགས་པར་སངས་རྒྱས་པའི་འོག་མིན་གྱི་ཞིང་དེས་ནམ་མཁའ་མཐའ་ཀླས་སུ་ཁྱབ་པར་གྱུར་རྗེས། བཅོམ་ལྡན་འདས་བྱམས་མགོན་མངོན་པར་སངས་རྒྱས་པའི་འོག་མིན་གྱི་ནམ་མཁའི་མཐས་ཀླས་པར་འགྱུར་མི་རུང་སྟེ། སྔ་མའི་འོག་མིན་གྱི་ཞིང་དེས་ནམ་མཁའི་ཁྱོན་ཐམས་ཅད་ཁྱབ་པར་བྱས་ཟིན་པ་ཉིད་ཀྱི་ཕྱིར། ཞེས་སྨྲ་བ་ལ། ཁ་ཅིག་དཔྱད་ན་ཁྱེད་ཅག་བདེན་མོད།
ཚུལ་དེ་སངས་རྒྱས་ཀྱི་སྤྱོད་ཡུལ་ཡིན་པའི་ཕྱིར། སོ་སྐྱེའི་བསམ་པར་མི་ནུས་པས། དཔྱད་བྱ་མ་ཡིན་ནོ་ཞེས་སྨྲའོ། ། དེ་ལྟ་ན་ཐུན་མོང་མིན་པའི་རྣམ་མཁྱེན་གྱི་ཆོས་རྣམས་ཀྱང་སངས་རྒྱས་ཁོ་ནའི་སྤྱོད་ཡུལ་ཡིན་པའི་ཕྱིར། སོ་སྐྱེས་བསམ་མི་ཁྱབ་པའི་དཔྱད་བྱ་མ་ཡིན་པར་ཡང་ཅིས་མི་ཐལ། དེས་ན་རང་ཉིད་ཀྱི་བློ་གྲོས་རྩིང་པོས་ཤེས་བྱ་ལ་འཇུག་མ་ནུས་པའི་དབང་ལས་དཔྱོད་ལྡན་གྱི་ཤེས་རབ་ཆེས་ཕྲ་བའི་འཇུག་པ་འགོག་པར་བྱེད་པ་ནི་གྱི་ནའོ། ། འོ་ན་ཇི་ལྟར་ཞེ་ན་ནམ་མཁའ་ནི་འདུས་མ་བྱས་པ་སྟོང་ཞིང་གོ་འབྱེད་པ་སྒྲིབ་ཐོགས་ཐམས་ཅད་དང་བྲལ་ཞིང་ཇི་ཙམ་སྤྱད་ཀྱང་འཛད་པ་མེད་ལ། དུས་སྔ་ཕྱིའི་ཁྱད་པར་དུ་བྱས་པའི་ཕྱོགས་གཅིག་ཁོ་ནར་གནས་པ་ཡིན་པ་ཉིད་ཀྱི་ཕྱིར། སྔར་བཅོམ་ལྡན་འདས་ཤཱཀ་ཐུབ་ཀྱི་འོག་མིན་གྱི་ཞིང་མཐའ་ཀླས་དེའང་ནམ་མཁའ་དེས་གོར་ཕྱེས་ཤིང༌། ཕྱིས་བྱམས་པའི་འོག་མིན་གྱི་ཞིང་མཐའ་ཀླས་དེའང་ནམ་མཁའ་དེས་གོར་ཕྱེས་པ་ཉིད་ཀྱི་ན།
སྔ་མའི་ཞིང་དེར་ཕྱི་མའི་ཞིང་དེ་མི་ཤོང་ཤོང་དུ་འགོད་ག་ལ་དགོས། མདོར་ན་ཐ་སྙད་དུ་ནམ་མཁའ་ལ་ཟད་པ་ཞིག་ཡོད་ན་ཁྱོད་ཀྱི་རྟོག་པ་འདི་སྐྱེ་བ་བདེན་ཡང་དེ་ལྟ་མི་སྲིད་པས་རྟོག་པ་ངན་པ་འདི་སྐྱེ་བའི་རྒྱུ་གང༌། ཡང་བླུན་པོ་དེ་འདི་སྙམ་དུ། འོ་ན་ནམ་མཁའ་འདི་ཞིང་ལ་སོགས་པའི་དངོས་པོ་འགོད་པའི་བྱེད་པ་པོར་ཐལ་ལོ་སྙམ་ན། ནམ་མཁའ་ནི་རང་བཞིན་གྱིས་གྲུབ་པའི་ཆོས་ཞིག་ཏུ་གྲུབ་པས་དེ་ལྟར་བྱས་ན་ཁྱེད་ཅག་བདེན་མོད། ཁོ་བོ་ནི་རང་བཞིན་གྱིས་མ་གྲུབ་པའི་མེས་བུད་ཤིང་སྲེག་པར་བྱེད་ཀྱང་དེ་བུད་ཤིང་སྲེག་པའི་བྱེད་པ་པོར་མི་སྨྲ་བ་བཞིན་ནམ་མཁའ་ལའང་མཚུངས་པས་བརྗོད་པར་བྱ་སྟེ། གདགས་གཞི་འདུས་མ་བྱས་ཆོས་གཞན་སྒྲིབ་ཐོགས་ཀྱི་བྱེད་པ་དང་བྲལ་ཞིང་ཇི་ཙམ་སྤྱད་ཀྱང་ཟད་པ་དང་བྲལ་བ་ལ་སྟོང་ཞིང་གོ་འབྱེད་ཙམ་གྱི་ཆོས་ཞིག་ལ། ནམ་མཁར་བཏགས་པའི་རྟེན་འབྱུང་བརྟགས་ཆོས་ཞིག་ལ་གཟུགས་སོགས་ཀྱི་གནས་པ་ཐོད་སྲིད་པས་གཟུགས་ཅན་གྱི་འཇིག་རྟེན་གྱི་རྟེན་དུ་འཇིག་རྟེན་དང་བསྟན་བཅོས་ལ་གྲགས་པ་ཉིད་འདིར་ཐ་སྙད་དུ་ཐད་སོར་བཞག་ནས་རྟེན་དེ་ལ་བརྟེན་པ་དག་མ་དག་གི་ཞིང་སོགས་ཀྱི་འཆགས་འཇིག་བྱེད་དོན་བཞི་པར་སྨྲ་བ་ཐ་སྙད་པའི་ཚད་མས་གནོད་པ་ཅི་ཞིག་ཡོད་སྟོན་ཅིག ། དེ་ལ་ཁོ་ན་རེ། ནམ་མཁའ་སྒྲིབ་ཐོགས་དང་བྲལ་བ་བདེན་ཡང་ནམ་མཁའ་ཐོགས་བཅས་ཀྱི་དངོས་པོ་གཅིག་གི་གོར་ཐོགས་བཅས་གཉིས་པ་འབྱུང་བའི་སྒྲིབ་ཐོགས་བསལ་བར་གོ་མི་བྱའོ་ཞེ་ན།
འོ་ན་མེ་དེ་ཚ་ཞིང་སྲེག་པར་བདེན་ཡང་མེས་ཐོགས་བཅས་ཀྱི་དངོས་པོ་གཅིག་གི་གོར་ཐོགས་བཅས་གཉིས་པ་འབྱུང་བ་སྲེག་པར་ཡང་མི་ནུས་སོ་ཞེས་མཚུངས་ལ། དེ་ལྟ་ན་རྡུལ་ཕྲན་གཅིག་སྲེག་པའི་གོ་སར་རྡུལ་ཕྲ་རབ་དུ་མ་མི་ཚིག་པར་ཡང་སྨྲ་དགོས་ལ། དེའང་འདོད་ན་རྡུལ་ཕྲ་རབ་དེ་དག་ཟླ་བཅས་སུ་བསགས་པའི་རྡུལ་ཕྲ་རབ་དེ་ཡང་ཚིག་པར་མི་འགྱུར་བ་ཉིད་ཀྱི་ཕྱིར། ཁྱོད་ཀྱི་རྩ་བའི་འདོད་པ་དེ་ལྟ་ན། འོ་ན་ཐོགས་བཅས་ཀྱི་དངོས་པོ་སྔ་མའི་རང་བཞིན་དེ་དང་ནམ་མཁའ་དབྱེར་མེད་དུ་འགྱུར་ཏེ། ཐོགས་བཅས་ཀྱི་དངོས་པོ་ཕྱི་མ་ཐོགས་བཅས་ཀྱི་དངོས་པོ་སྔ་མའི་གོ་སར་འབྱུང་བ་ན་ཐོགས་བཅས་ཀྱི་དངོས་པོ་སྔ་མས་ཕྱི་མ་གོ་བཀག་པ་བཞིན་ནམ་མཁས་ཀྱང་གོ་བཀག་པར་འགྱུར་བའི་ཕྱིར་ཏེ། ནམ་མཁའ་ཡང་ཐོགས་བཅས་ཀྱི་དངོས་པོ་སྔ་མའི་ངོ་བོ་ལས་དེར་ངོ་བོ་གཞན་དུ་མེད་པའི་ཕྱིར། མ་གྲུབ་ན་ཐོགས་བཅས་ཀྱི་དངོས་པོ་སྔ་མའི་གོ་ནི་ནམ་མཁར་ཐོགས་བཅས་ཕྱི་མ་འབྱུང་བའི་གོ་ནམ་མཁས་མ་བཀག་པར་ཐལ། ཐོགས་བཅས་ཀྱི་དངོས་པོ་སྔ་མའི་ངོ་བོ་ལས་ནམ་མཁའི་ངོ་བོ་གཞན་ཡིན་པའི་ཕྱིར་རོ། ། འདོད་ན་ནམ་མཁའ་འཇིག་རྟེན་ན་རྒྱུན་མ་ཆད་པ་དེ་སྲིད་ཐོགས་བཅས་ཀྱི་དངོས་པོ་སྔ་མའི་རང་བཞིན་ཡང་ཉམས་མི་སྲིད་པར་འགྱུར་ཏེ།
འདོད་པ་ཉིད་ཀྱི་ཕྱིར། དེས་ན་ཁོ་བོ་ཅག་ནམ་མཁའ་ཐོགས་བཅས་ཀྱི་དངོས་པོ་སྔ་མའི་གོར་ཡང་དངོས་པོ་ཕྱི་མ་གོ་འགེགས་མི་འགེགས་ཅི་ཡིན་ཀྱང་བླ་ཡི། ནམ་མཁའ་ནི་ཐོགས་བཅས་ཀྱི་དངོས་པོ་སྔ་ཕྱི་ཆེས་ཕྲས་ཇི་ཙམ་དུ་སྤྱད་ཀྱང་འཛད་དུ་མེད་པས་ཅི་བྱས་ཀྱང་རུང་ངོ༌། ། དེས་ན་ནམ་མཁའ་ནི་དངོས་པོ་དང་དངོས་མེད་ཅི་ཡང་མ་ཡིན་པའི་ངང་ཚུལ་དེར་ནི་དངོས་པོ་དངོས་མེད་ཅིར་ཡང་རུང་བ་ཉིད་ཀྱི་ཕྱིར། འདིར་ཆོས་མཐུན་པ་ནི་ཟབ་མོ་སྟོང་པ་ཉིད་རང་བཞིན་ཅིར་ཡང་མ་ཡིན་པའི་ངང་ཚུལ་དེར་ནི་དངོས་པོ་དང་དངོས་མེད་ཀྱི་རྟེན་འབྲེལ་ཅི་ཡང་རུང་བས་འདི་དག་ཕན་ཚུན་མཐུན་དཔེར་སྦྱར་བ་ནི་སངས་རྒྱས་དང་བྱང་ཆུབ་སེམས་དཔའ་དག་གི་འཇིག་རྟེན་པའི་སྔགས་ཀྱིས་ཆེར་གསུངས་ཏེ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། ཅེས་འབྱུང་བའི་ཕྱིར། འདིར་ལུག་ལྟར་བླུན་པོ་མང་པོས། ཟབ་མོ་སྟོང་པ་ཉིད་དང་ནམ་མཁའ་དཔེ་དོན་དུ་སྦྱོར་བ་ན་དོན་བྱེད་མི་ནུས་པར་དཔེ་དོན་དུ་སྦྱར་ནས་གླུ་ལེན་པར་བྱེད་པ་དེས་ནི།
སྟོང་ཉིད་རྟེན་ཅིང་འབྲེལ་འབྱུང་དང་ནམ་མཁའ་དཔེ་དོན་དུ་སྦྱར་བ་ལ་སྐུར་བ་བླ་ན་མེད་པ་བཏབ་པས། མེད་པ་པོ་ནི་ངན་འགྲོར་འགྲོ། ། བྱ་བ་དེ་མ་ཡིན་ནམ། དེས་ན་ཁོ་བོ་ནི་ཐ་སྙད་དུ་གདགས་གཞི་སྒྲིབ་ཐོགས་དང་བྲལ་བ་ལ་ཇི་ལྟར་བཏགས་པའི་ནམ་མཁའ་ཙམ་དུ་སྨྲ་ཡི། ཡང་དག་པར་གདགས་གཞི་གདགས་པ་ཐམས་ཅད་གཞི་མེད་རྩ་བྲལ་སྟོང་པ་ཉིད་ཡིན་ལ། རྟེན་འབྱུང་དུ་ནི་གདགས་གཞི་དེར་ལྟོས་ཀྱི་འདོགས་པའི་ནམ་མཁའ་ཡང་འཐད་པས། བཅོམ་ལྡན་འདས་ཤཱཀ་ཐུབ་དང་བྱམས་མགོན་སངས་རྒྱས་པའི་ཞིང་གི་འོག་མིན་ཀྱང་དེ་དང་འདྲ་བ་ཉིད་དོ། ། དོན་འདི་ལ་བཀའ་བརྒྱུད་མཆོག་གི་ཞལ་ནས། རྣམ་རྟོག་ངོ་བོ་ཆོས་སྐུར་གསུངས་པ་བཞིན། ། ཅིར་ཡང་མ་ཡིན་ཅིར་ཡང་རུང་བ་ཡིས། །
མ་འགགས་རོལ་པར་འཆར་བའི་སྒོམ་ཆེན་ལ། ། འཁོར་འདས་དབྱེར་མེད་རྟོགས་པར་བྱིན་གྱིས་རློབས། ། ཞེས་འབྱུང་བ་ཉིད་ཀྱི་ཕྱིར་རོ། ། གནས་འདི་གློ་བར་ཁུམས་ན། སངས་རྒྱས་པ་ན་མཁའ་ཁྱབ་ཀྱི་ཞིང་འོག་མིན་དུ་དག་ན་དམྱལ་བ་སོགས་ཀྱི་གནས་ཀྱང་ཡུལ་ཐོད་པར་མི་འགྱུར་རོ་སྙམ་པའང་བསལ་བར་བྱས་པ་ཡིན་ནོ། ། གནས་གསང་ཆེས་ཕྲ་བ་འདི་རྒྱལ་ཚབ་དམ་པས་གསལ་བར་མཛད་པ་ཡིན་ཏེ། ཇི་སྐད་དུ། ཇི་ལྟར་མཁའ་ལ་འཇིག་རྟེན་གྱི། ། བྱ་བ་རྒྱུན་མི་འཆད་པར་སྣང༌། ། དེ་བཞིན་ཟག་མེད་དབྱིངས་ན་ཡང༌། །
རྒྱལ་བའི་མཛད་པ་རྒྱུན་མི་ཆད། ། ཇི་ལྟར་མཁའ་ལ་རྟག་ཏུ་ནི། ། བྱ་བ་ཉམས་ཤིང་འབྱུང་བ་ལྟར། ། དེ་བཞིན་ཟག་མེད་དབྱིངས་ན་ཡང༌། ། སངས་རྒྱས་ཕྲིན་ལས་སྐྱེ་ཞིང་དབྲི། ། ཞེས་འབྱུང་བས་ནམ་མཁའ་ལ་དེ་བཞིན་གཤེགས་པའི་ཞིང་གི་འཇོག་ལུགས་རྗེ་བཙུན་གྱིས་གསལ་བར་བཤད་ཀྱང་ཇི་ལྟར་བར་གོ་བ་ནི། བདག་གི་རྗེ་རས་པ་ཆེན་པོ་དེ་ལས་གཞན་དུ་ཇི་ལྟར་འབྱུང་ཞེས་དྭོགས་སོ། ། ཁོ་བོས་རྣམ་པར་དཔྱད་པ་འདི་དང་མཐུན་པར་ལོ་ཆེན་སྐྱབས་མཆོག་བཟང་པོས་ཀྱང་འོད་གསལ་སྤྱི་ཙམ་ཞིག་ཡིད་ལ་ཤར་ཀྱང་ཁར་འབྱིན་མ་ནུས་པར་སྣང་སྟེ། དེས་བྱས་པའི་ཡི་གེར། དག་མ་དག་གི་འོག་མིན་ནི་གདུལ་བྱའི་སྣང་ངོ་ཡིན་པས་ལོངས་སྐུ་གང་དུ་སངས་རྒྱས་པའི་ཞིང་འདི་ཡིན་ཞེས་མཐའ་གཅིག་ཏུ་འཇོག་མི་ནུས་ལ་འོ་ན་དེ་གང་དུ་སངས་རྒྱ་བའི་ཞིང་ནི་ཡང་དག་པར་ན་སེམས་སྒྲིབ་པ་ཐམས་ཅད་དང་བྲལ་བ་ལས་ལོག་ན་འོག་མིན་མེད་དེ།
ཆོས་དབྱིངས་བསྟོད་པ་ལས། དབང་ཕྱུག་ཆེན་པོའི་གནས་མཆོག་དང༌། ། འོག་མིན་ཉིད་དེ་རྣམ་མཛེས་པ། ། ཤེས་པ་གསུམ་པོ་གཅིག་ཉིད་དུ། ། འདྲེས་པར་གྱུར་ལ་བདག་སྨྲའོ། ། ཞེས་དང༌། དེའི་དོན་ལང་གཤེགས་ལས་ཀྱང་འབྱུང་ངོ༌། ། ཞེས་བྲིས་གདའོ། ། འོ་ན་དེ་ལྟར་བརྗོད་པའི་འོག་མིན་དེ་རྒྱུའི་ཐེག་པའི་སངས་རྒྱས་དེའི་ཞིང་དུ་ལེགས་པར་གྲུབ་ཀྱང༌། སྔགས་ལམ་ནས་སངས་རྒྱས་པའི་སངས་རྒྱས་ཀྱི་ཞིང་གི་འོག་མིན་དེ་ཇི་ལྟ་བུ་ཞེ་ན།
འདི་ནི་ཆེས་བརྗོད་ཕོད་པ་མ་ཡིན་ཏེ། ཡ་ང་བ་ཉིད་ཀྱི་ཕྱིར། དེ་ལྟ་ནའང་འདིའི་འོག་མིན་ནི། གཞན་མཆོག་ཕྱག་རྒྱ་ཆེན་པོའི་ངོ་བོ་རྡོ་རྗེ་བཙུན་མོའི་རང་བཞིན་གནས་ཁྱད་པར་བ་ཞིག་སྟེ། དུས་འཁོར་དུ་སེང་གེའི་ཁྲི་དང༌། འདུས་པར་རྟེན་ནམ་ཨེ་ཡིག་དང༌། བདེ་མཆོག་ཏུ་གསང་བ་དང་གུར་དུ་ནམ་མཁའི་ཁམས་དང༌། ཀྱེ་རྡོར་དུ་བྷ་གའམ་ཆོས་འབྱུང༌། རྣལ་འབྱོར་རྗེས་སུ་རིག་པར་ཆུ་སྐྱེས་ལ་སོགས་པར་བཤད་པའི་བདེ་སྟོང་དབྱེར་མེད་ཀྱི་ཚོགས་གཉིས་ཀྱི་ཞིང་སྦྱངས་པ་ལས་བྱུང་བའི་རྒྱུའི་ཐེག་པའི་སངས་རྒྱས་ཀྱི་ཡང་སྤྱོད་ཡུལ་གྱི་ཞིང་དུ་མི་འགྱུར་བར་གྲུབ་པ་ཉིད་ཀྱི་ཕྱིར། རྡོ་རྗེ་ཕྲེང་བར།
ཨེ་ནི་གསང་བ་མཁའ་དབྱིངས་སམ། ། བྷ་ག་ཆོས་འབྱུང་པདྨ་ལ། ། རྣལ་འབྱོར་སེང་གེའི་གདན་ལ་བཞུགས། ། མཆོག་ཏུ་རྨད་བྱུང་སྟོན་པར་མཛད། ། ཅེས་འབྱུང་ལ། འོ་ན་གནས་དེ་ནི་འཇིག་རྟེན་གྱི་འབྱུང་བ་དང་འབྱུང་འགྱུར་ཇི་ལྟ་བུ་ཞིག་གིས་བསྐྱེད་དོ་སྙམ་ན། དེ་ནི་འཇིག་རྟེན་ཕལ་པ་དང་རྒྱུ་མཚན་ཉིད་ཀྱི་ཐེག་པའི་འཇིག་རྟེན་ལས་འདས་པའི་མི་དགེ་བ་དང་དགེ་བ་དང་དབང་འབྲས་ཀྱི་འཇིག་རྟེན་གྱི་འབྱུང་བ་འབྱུང་གྱུར་གང་ལས་བྱུང་བ་ཡང་མ་ཡིན་པར་སྔགས་ཀྱི་རྣལ་འབྱོར་པ་གང་དུ་འཚང་རྒྱ་འགྱུར་གྱི་སངས་རྒྱས་དེ་ཉིད་ཀྱི་རྒྱུ་ལྷན་ཅིག་སྐྱེས་པའི་རྩ་དབུ་མ་འཁོར་བཅས་གློ་བུར་དྲི་མའི་རྩ་འཁོར་བཅས་ཀྱིས་ལེགས་པར་སྦྱང་བ་ལས་བྱུང་བའི་འབྱུང་བ་དང་འབྱུང་འགྱུར་གྱི་རྟེན་འབྲེལ་ལས། འོག་མིན་གྱི་གནས་ཁྱད་པར་ཅན་གྱི་སྣང་བ་སྐྱེ་བ་ཡིན་ཏེ། འདི་ལྟ་བུའི་སྣོད་བཅུད་ཀྱི་རྡུལ་ཕྲ་རབ་ལ་དགོངས་ནས། རྣལ་འབྱོར་རྒྱུད་དུ་མི་བསྐྱོད་པའི་རྡུལ་ཕྲ་རབ་སོགས་དེ་བཞིན་གཤེགས་པ་སོ་སོའི་རྡོ་རྗེའི་རྡུལ་ཕྲ་རབ་ཞེས་འབྱུང་བ་དང༌།
རྣལ་འབྱོར་ཆེན་པོའི་རྒྱུད་རྣམས་སུ་དབང་བསྐུར་བ་ན། ཡེ་ཤེས་ཀྱི་ཆུའི་རྡུལ་ཕྲ་རབ་ཀྱི་མ་རིག་པའི་ཆ་ཕུང་སོགས་འཁྲུ་བར་བཤད་ལ། ཆེས་ཟབ་གསང་གི་དབང་དུ་ན། རྡོ་རྗེ་སྙིང་འགྲེལ་ལས། དེ་རྣམས་ཀྱི་སྐུ་དང་གསུང་དང་ཐུགས་རྡོ་རྗེའི་བཙུན་མོ་ཞེས་པ་ལ་སྐུ་དང་གསུང་དང་ཐུགས་ཀྱི་བྱ་བ་རྡོ་རྗེ་བཙུན་མོ་རྣམས་ནི་ཡུལ་གྱི་ཆོས་ཅན་ནམ་མཁའ་ལ་སོགས་པའི་ཁམས་རྣམས་ཏེ་སྲོག་འགྲོ་བ་དང་འོང་བའི་བྱེ་བྲག་གི་ཡོན་ཏན་གཅིག་དང་གསུམ་དང་བཞི་དང་ལྔའི་བྱེ་བྲག་གི་གཙུག་ཏོར་དང་དཔྲལ་བ་དང་མགྲིན་པ་དང་སྙིང་ག་དང་ལྟེ་བའི་པདྨ་རྣམས་ཀྱི་བྷ་ག་རྣམས་སུ་དང༌། ལྟེ་བ་དང་གསང་བ་དང་རྡོ་རྗེ་ནོར་བུར་ཡོན་ཏན་གསུམ་གྱི་དབྱེ་བས་གནས་པ་རྣམས་ཏེ། དགའ་བ་ལ་སོགས་པའི་དབྱེ་བས་བྱང་ཆུབ་ཀྱི་སེམས་དེ་རྣམས་སུ་བཞུགས་སོ་ཞེས་པའོ། ། བཟློག་པས་ནི་དེ་ལས་བཟློག་པ་ཡོན་ཏན་ཟད་པས་རྡོ་རྗེ་ནོར་བུ་དང་གསང་བར་ཡང་ཡུལ་ཟད་པས་ལྟེ་བ་དང་སྙིང་ག་དང་མགྲིན་པ་དང་དཔྲལ་བ་དང་གཙུག་ཏོར་ཏེ་འདི་རྣམས་སུ་བཞུགས་ཏེ་རྒྱུ་མཐུན་པ་ལ་སོགས་པའི་དབྱེ་བས་སོ་ཞེས་པའོ། ། ཞེས་འབྱུང་ངོ༌། ། འོ་ན་སྔགས་ཀྱི་རྣལ་འབྱོར་པ་ལྷོ་འཛམ་བུའི་གླིང་འདིར་ལུས་རྟེན་འདིར་སྔགས་ལམ་གྱིས་འཚང་རྒྱ་བ་ན།
དེའི་ཐུན་མོང་མིན་པའི་འོག་མིན་དེ་ཇི་ལྟར་འགྲུབ་ཅེས་རྟོག་ན། ཁ་ཅིག་སྔགས་ཀྱི་ཀྱེའི་རྡོ་རྗེའི་རྣལ་འབྱོར་པ་ལྟ་བུ་སྟེ་ལྷོ་གླིང་དུ་སངས་རྒྱས་པ་དེའི་ཚེ་ལྷོ་གླིང་དེ་ཉིད་འོག་མིན་དང་རང་ཉིད་དེར་སངས་རྒྱས་པའི་ཁང་པ་དེ་ཀྱེའི་རྡོ་རྗེའི་གཞལ་ཡས་ཀྱི་ཁང་པར་ཤར་བ་ཡིན་གྱི་དེ་ལས་གཞན་པའི་འོག་མིན་གྱི་ཞིང་ཀྱེའི་རྡོར་གྱི་གཞལ་ཡས་ཁང་གཞི་གྲུབ་པར་མེད་ལ། དེ་ཚེ་སངས་རྒྱས་གཞན་ཐམས་ཅད་སངས་རྒྱས་པའི་འོག་མིན་ཆོས་ཀྱི་དབྱིངས་ཀྱི་ཕོ་བྲང་དེའང་དེ་ལ་ཆུ་ལ་ཆུ་བཞག་ཏུ་དབྱེར་མེད་གཅིག་ཏུ་སོང་ཞིང་སངས་རྒྱས་དེའི་ངོར་མ་དག་པའི་ལྷོ་གླིང་གི་སྣོད་བཅུད་དེར་རྒྱུན་ཆད་པས། དེ་ལ་ནི་ཆོས་ཐམས་ཅད་རྣམ་པ་ཀུན་ཏུ་མངོན་པར་རྫོགས་པར་སངས་རྒྱས་སོ་ཞེས་པའི་སྒྲ་བོ་ཆེ་དེ་ཡང་དུས་དེར་འབྱུང་བ་ཡིན་ལ། འདི་ལྟ་བུའི་གནད་ནི་ཁོ་བོའི་ངེས་དོན་གྱི་རོ་མངོན་སུམ་དུ་ཉམས་སུ་མྱོང་བ་ལས་ཤེས་ཀྱི་ཟབ་གསང་ལ་མུན་ནོམ་བྱེད་པ་དག་གིས་ག་ལ་ཤེས་ཞེས་གཟེངས་བསྟོད་དེ་སྨྲ་མོད། ཅེས་སྔགས་ཀྱི་སངས་རྒྱས་དེའི་ཞིང་སྦྱང་གི་མཐུ་ལས། སྡུག་བསྔལ་གྱི་བདེན་པ་རྣམ་སྨིན་གྱི་ཆ་དེ་སངས་རྒྱས་དེའི་འོག་མིན་གྱི་ཞིང་དུ་ཤར་བ་ཉིད་ཀྱི་ཕྱིར། སངས་རྒྱས་དེས་སྡུག་བདེན་སྤངས་པ་དེ་སླར་ཕྱིར་ལྡོག་ཏུ་བྱས་པར་ཐལ་ལ། སངས་རྒྱས་དེའི་འོག་མིན་དང་སངས་རྒྱས་གཞན་ཐམས་ཅད་ཀྱི་འོག་མིན་དབྱེར་མེད་གཅིག་ཏུ་སོང་བས། སངས་རྒྱས་སོ་སོ་བ་དག་གི་ཞིང་སྦྱང་གི་འབྲས་བུ་ཐམས་ཅད་གཅིག་ཏུ་ཐོབ་པར་ཐལ་ལ།
དེ་ལྟ་ན་སངས་རྒྱས་དེ་དག་སློབ་ལམ་དུ་ཞིང་སྦྱང་བྱས་པའང་ངལ་བ་དོན་མེད་པར་འགྱུར་ལ། རིགས་པ་དེ་རྫོགས་སྨིན་གཉིས་ལའང་འདྲེ་ལ། སངས་རྒྱས་དེ་ངོར་ལྷོ་གླིང་རྟེན་བརྟེན་པ་དང་བཅས་པ་རྒྱུན་བཙན་ཐབས་སུ་ཆད་པ་ཉིད་ཀྱི་ཕྱིར། ལྷོ་གླིང་པ་དེ་སངས་རྒྱས་དེའི་ཕྲིན་ལས་འཇུག་ཡུལ་མིན་པར་ཐལ་བ་དང༌། འདོད་ན་སངས་རྒྱས་དེ་སེམས་ཅན་ཐམས་ཅད་ཀྱི་སྟོན་པ་མ་ཡིན་པར་ཐལ་ལ། ཆོས་ཐམས་ཅད་རྣམ་པ་ཀུན་ཏུ་མངོན་སངས་རྒྱས་པའི་དོན། རང་ཉིད་གང་དུ་སངས་རྒྱས་པའི་ཞིང་རྟེན་བརྟེན་པ་སྔ་མ་རྒྱུན་ཆད་ལ་བྱེད་པའི་ཕྱིར། ཆོས་ཐམས་ཅད་རྣམ་པ་ཀུན་ཏུ་སངས་རྒྱས་པའི་དོན་སྒྲུབ་པ་འཚང་རྒྱ་བ་ན་ཆོས་ཐམས་ཅད་ཀྱི་གནས་སྣང་ཇི་ལྟར་རྟོགས་པ་ལ་རྟོགས་བྱེད་ཀྱི་སྒྲིབ་པ་ཐམས་ཅད་དུ་སངས་ཤིང་དེའི་མཐུས་རྣམ་པ་ཐམས་ཅད་དུ་ཡེ་ཤེས་རྒྱས་པ་ལ་འཆད་པ་དོན་མེད་པ་ཉིད་དུའང་ཐལ་བས་ཅི་ངེས་དོན་གྱི་མཁས་གྲུབ་རྟོགས་ལྡན་ཁྱེད་ཀྱི་ཡིད་སུ་ཞིག་གིས་བཅོལ་བར་བྱས། འོ་ན་ཇི་ལྟར་ཞེ་ན། སྔགས་ཀྱི་རྣལ་འབྱོར་པ་དེ་ལྷོ་འཛམ་བུའི་གླིང་འདིར་སྔགས་ལུགས་ཀྱི་མངོན་པར་རྫོགས་པར་འཚང་རྒྱ་བ་ན།
ལྷོ་གླིང་པའི་སེམས་ཅན་དེ་དག་གི་སྣོད་བཅུད་དང་འདྲེ་བ་མེད་པར་ཡོངས་སུ་དག་པའི་འཇིག་རྟེན་གྱི་ཁམས་དེ་ནི་ལྷོ་གླིང་གི་ཕྱོགས་འདི་ཉིད་ནས་དབུ་བརྩམས་ཏེ། སངས་རྒྱས་དེའི་སངས་རྒྱས་པའི་འོག་མིན་གྱི་ཞིང་ནམ་མཁའི་མཐའ་ཀླས་པར་འགྱུར་ལ། ཇི་ལྟར་འགྱུར་ཚུལ་ནི་གོང་དུ་བཤད་ཟིན་པ་ཉིད་ཀྱི་ཕྱིར་རོ། །
འདིར་རྫོགས་སྨིན་སྦྱང་གསུམ་གྱི་དོན་ཅུང་ཟད་གཅིག་བརྗོད་ན། མི་འཇིགས་པའི་གདེངས་ཐོབ་པར་སྨྲ་བ་ཁ་ཅིག ། གཞན་དོན་དུ་རྣལ་འབྱོར་པ་ཞིག་ཆོས་ཐམས་ཅད་རྣམ་པ་ཀུན་ཏུ་མངོན་པར་རྫོགས་པར་འཚང་རྒྱ་བར་གྱུར་ཅིག་ཅེས་སྨོན་ལམ་བཏབ་པ་གྲུབ་པ་ན། རང་གཞན་གྱི་རྒྱུད་བསྡུས་ཀྱི་ཆོས་ཐམས་ཅད་རྣམ་པ་ཀུན་ཏུ་མངོན་སངས་རྒྱས་པ་ཡིན་ཏེ། རྣལ་འབྱོར་པ་སངས་རྒྱས་པ་དེ་ངོ་ན་རང་གཞན་གྱི་རྒྱུད་ཐམས་ཅད་མཁྱེན་པའི་ཡུལ་དུ་འགྱུར་བ་གང་ཞིག ། དེའི་ཚེ་རང་གཞན་ཐམས་ཅད་ཀྱི་ཆོས་ཐམས་ཅད་རྣམ་པ་ཐམས་ཅད་དུ་མངོན་སངས་རྒྱས་པ་ཉིད་དུ་བྱེད་པའི་ཕྱིར། ཞེས་དང༌།
ཡང་རྣལ་འབྱོར་པ་རང་ཉིད་བླ་མེད་ཀྱི་བྱང་ཆུབ་ཏུ་སྨིན་པ་ན་ཆོས་ཅན། སེམས་ཅན་གཅིག་ཀྱང་མ་ལུས་པར་བླ་མེད་བྱང་ཆུབ་ཏུ་སྨིན་པར་བྱས་པ་ཡིན་ཏེ། རྣལ་འབྱོར་པ་དེས་སློབ་ལམ་ནས་མཁའ་ཁྱབ་ཀྱི་སེམས་ཅན་ཐམས་ཅད་བླ་མེད་ཀྱི་བྱང་ཆུབ་ཆེན་པོ་ལ་འགོད་པའི་ཆེད་དུ་སློབ་མར་བཟུང་ནས་རིམ་གྱིས་དཀྲིས་ཏེ། རང་ཉིད་སངས་རྒྱས་པ་ན་དེ་ཐམས་ཅད་གཅིག་ཀྱང་མ་ལུས་པར་སངས་རྒྱས་པར་བྱས་པའི་ཕྱིར། ཞེས་དང༌། ཡང་རྣལ་འབྱོར་པ་གང་ཞིག་རང་ཉིད་སངས་རྒྱས་པའི་འོག་མིན་གྱི་ཞིང་དུ་མངོན་པར་རྫོགས་པར་སངས་རྒྱས་པ་ན་ཆོས་ཅན། རང་གཞན་གྱི་རྒྱུད་བསྡུས་ཀྱི་ཞིང་ཐམས་ཅད་འོག་མིན་དུ་གྲུབ་པར་བྱས་པ་ཡིན་ཏེ། རྣལ་འབྱོར་པ་དེས་སློབ་ལམ་ནས་དག་མ་དག་གི་ཞིང་ཐམས་ཅད་འོག་མིན་དུ་སྦྱང་བར་བྱས་ནས་དེ་དག་རབ་ཀྱི་མཐར་ཕྱིན་པར་འགྱུར་བའི་ཕྱིར་ཞེས་ཟེར་རོ། ། འདི་ལ་བརྟག་པར་བྱ་སྟེ། རྣལ་འབྱོར་པ་གང་ཞིག་མངོན་པར་རྫོགས་པར་འཚང་རྒྱ་བ་ན་ཤེས་བྱ་རང་གཞན་ཐམས་ཅད་ཀྱི་ཆོས་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་ཞེས་པ་དེ།
རྣལ་འབྱོར་པ་དེའི་རྒྱུད་ཀྱི་ཆོས་ཐམས་ཅད་པའི་གནས་སྣང་ཕྱིན་ཅི་མ་ལོག་པ་ལ་སྒྲིབ་པའི་སྒྲིབ་པ་ཐམས་ཅད་བསངས་ཤིང་དེའི་གནས་ཚུལ་ཇི་ལྟར་བར་ཁོང་དུ་ཆུབ་པའི་བློ་རྒྱས་པ་ལ་ཕྱིར་ལྡོག་མེད་པས་རྣམ་པ་ཀུན་ཏུ་མངོན་པར་སངས་རྒྱས་སོ་ཞེས་བརྗོད་པ་ཉིད་ཀྱི་ཕྱིར། དེའི་དུས་གཞན་ལྷ་སྦྱིན་ལ་སོགས་པའི་རྒྱུད་དང་དེའི་བསྡུས་པའི་ཆོས་སེམས་དང་སེམས་ལས་བྱུང་བ་ཐམས་ཅད་མངོན་སངས་རྒྱས་པར་ཇི་ལྟར་འབྲེལ། དེ་ལྟ་ན། རྣལ་འབྱོར་པ་གཅིག་མངོན་པར་རྫོགས་པར་སངས་རྒྱས་པ་ན་སེམས་ཅན་ཐམས་ཅད་མངོན་པར་རྫོགས་པ་སངས་རྒྱས་པར་ཡང་ཅིས་མི་འགྱུར། ཡང་རྣལ་འབྱོར་པ་གང་ཞིག་བླ་མེད་བྱང་ཆུབ་ཏུ་སྨིན་པ་ན་སེམས་ཅན་ཐམས་ཅད་བླ་མེད་བྱང་ཆུབ་ཏུ་སྨིན་པར་བྱས་པའི་དོན་ནི། རྣལ་འབྱོར་པ་སློབ་ལམ་དེས་མཁའ་ཁྱབ་ཀྱི་སེམས་ཅན་ཐམས་ཅད་རློམ་ཚོད་ལ་སློབ་མར་བཟུང་ཀྱང་སོང་ཚོད་ལ་སངས་མ་རྒྱས་ཀྱི་བར་སློབ་མར་དངོས་སུ་མ་འདུས་པ་ཆེས་མང་ཞིང་གདུལ་བྱ་ཚད་དང་རིས་སུ་བཅས་པ་ཡིན་ལ། སློབ་མར་དངོས་སུ་བཟུང་བ་དེ་སྙེད་ནི་རྣལ་འབྱོར་པ་རང་ཉིད་བླ་མེད་བྱང་ཆུབ་ཏུ་སྨིན་པ་ན། དེ་དག་ཀྱང་བྱང་ཆུབ་ཏུ་རིམ་གྱིས་སྨིན་པ་ལ་འགོད་ནུས་པ་ཡིན་ཀྱང་སེམས་ཅན་ཐམས་ཅད་སྐབས་དེར་བྱང་ཆུབ་ཏུ་སྨིན་པ་ནི་མ་ཡིན་ཏེ། ཡིན་ན་རྣལ་འབྱོར་པ་རང་ཉིད་སངས་རྒྱས་པ་ན་སངས་རྒྱས་དེ་ལ་གདུལ་བྱ་དང་ཕྲིན་ལས་རྩ་བ་ནས་ཟད་པར་འགྱུར་བ་ཉིད་ཀྱི་ཕྱིར། ཇི་སྲིད་སངས་རྒྱས་པ་ན་ཁྱད་པར་འགྲོ་བ་རིས་མེད་པ་དངོས་ཀྱི་གདུལ་བྱར་འགྱུར་བ་དང༌།
སྤྱིར་ན་སེམས་ཅན་ཐམས་ཅད་འཚང་རྒྱ་བར་འགྱུར་བ་ཉིད་ཀྱི་སངས་རྒྱས་ཀྱིས་སྨིན་པར་མི་ནུས་པའི་སེམས་ཅན་ནི་འགའ་ཡང་མེད་པས་སེམས་ཅན་སྨིན་པ་ཡང་མཐར་ཕྱིན་པ་ཡིན་ནོ། ། ཡང་རྣལ་འབྱོར་པས་སློབ་ལམ་ནས་དག་མ་དག་གི་ཞིང་ཐམས་ཅད་འོག་མིན་དུ་སྦྱངས་བྱ་བ་ནི། དག་པ་གཙང་གནས་ལྟ་བུ་ཉི་ཚེ་བ་དང༌། མ་དག་པ་འདོད་པའི་ཁམས་ལྟ་བུར་སྐྱེ་བའི་ལས་མི་སོག་པར་རྣལ་འབྱོར་པ་བདག་ཉིད་དང༌། དེའི་སློབ་མར་བཟུང་བའི་སེམས་ཅན་ཐམས་ཅད་དག་པ་འོག་མིན་གྱི་ཞིང་མཆོག་ཏུ་གནས་པའི་ལས་ལ་རང་ཉིད་ཀྱང་གོམས་པར་བྱེད་ཅིང་གདུལ་བྱ་ལའང་ལས་དེ་ལྟ་བུ་འགོད་པ་ཉིད་ཀྱིས་ཞིང་སྦྱོང་བ་རབ་ཀྱི་མཐར་ཕྱིན་པ་ཡིན་ནོ། ། དེ་ལྟ་མ་ཡིན་པར་ཞིང་མ་སྦྱངས་བའི་སེམས་ཅན་དག་གི་གནས་ཀྱང་དེར་འགྱུར་ན། སངས་རྒྱས་གཅིག་སངས་རྒྱས་པ་ན། མ་དག་པའི་གནས་ཐམས་ཅད་གཏན་ཆད་དུ་འགྱུར་བས་ཚུལ་འདི་ལྟར་སྨྲ་བ་ལས་མི་རིགས་པ་ཅི་ཡོད་དེ་བཟང་པོར་རློམ་པ་མང་པོ་འཁྲུལ་ཞིང་དེའི་རྗེས་སུ་ཆེས་འཁྲུལ་བ་མང་བར་མཐོང་ནས་གཅེས་པར་གདམས་སོ། ། དགོངས་གཅིག་རྙིང་མར། སངས་རྒྱས་མཆོག་གི་སྤྲུལ་སྐུ་སངས་རྒྱས་པའི་ཞིང་དེའང་འོག་མིན་གྱི་ཞིང་མཐའ་ཀླས་པ་དེ་ལྟ་བུ་མ་ཡིན་ན་ཞིང་ཆུང་ངུར་མཆོག་གི་སྤྲུལ་སྐུ་འཚང་རྒྱ་བ་ན།
མདོ་སྡེ་རྒྱ་ཆེ་རོལ་པར། སྙིང་པོ་བྱང་ཆུབ་ཀྱི་ཤིང་གཅིག་པོ་ལ་དུས་གསུམ་གྱི་དེ་བཞིན་གཤེགས་པའི་ཞིང་དང་ཞིང་གིས་བརྒྱན་པར་བསྟན་པ་དང་འགལ་ཞེས་བྲིས་པ་ནི། སྤྱིར་བཏང་དམིགས་བསལ་མ་གོ་བར་ཟད་དོ། ། ཐེག་པ་ཆེན་པོའི་གསུང་རབ་ཐམས་ཅད་ནས་སྤྲུལ་སྐུ་ནི་ལོངས་སྐུ་འོག་མིན་ནས་ལྡང་བ་མེད་བཞིན་གདུལ་བྱ་རིས་ཅན་གསུམ་གར་འདུས་པའི་ཞིང་ཉི་ཚེ་བར་སངས་རྒྱས་པར་སྣང་བ་ཆེས་འབྱུང་བ་ཉིད་ཀྱི་ཕྱིར། རྟོག་གེ་འབར་པར། དེ་ཉིད་ན་བཞུགས་བཞིན་དུ་འཛམ་བུ་གླིང་བྱེ་བ་ཕྲག་བརྒྱ་དག་ཏུ་དགའ་ལྡན་གྱི་ཕོ་བྲང་ན་བཞུགས་པ་ཐོག་མར་མཛད་དེ་ཞེས་སོགས་འབྱུང་བས་སོ། ། བྱང་ཆུབ་ཀྱི་ཤིང་གཅིག་པོ་ལ་དུས་གསུམ་གྱི་དེ་བཞིན་གཤེགས་པའི་ཞིང་སོགས་བསྟན་པས་བྱང་ཆུབ་ཤིང་དེ་སྐྱེ་བའི་ཞིང་དེ་མཐའ་ཀླས་ཤིང་མུ་མེད་པའི་ཞིང་དུ་འགྱུར་དགོས་པ་ནི་གཏན་ཚིགས་མ་ངེས་པ་ཉིད་དེ། དེ་ལྟ་ན་མེ་ལོང་ལག་མཐིལ་ཙམ་དུ་ཡུལ་ལྗོངས་མང་པོ་སྣང་བའི་ཚེ་མེ་ལོང་རྒྱ་ཆེར་འགྲོ་མི་དགོས་པ་ལྟ་བུའི་ཕྱིར།། །། ༈ རྡོ་རྗེའི་གསུང༌། ཤེས་བྱ་ལ་སྲིད་ཚད་ཀྱིས་སངས་རྒྱས་ཀྱི་བྱ་བ་བྱེད་ཅེས་པ་འདི་ནི་དངོས་བསྟན་གྱི་རྡོ་རྗེའི་གསུང་ཡིན་ལ་ཤུགས་ལས་འདི་འདྲ་ཞིག་ཀྱང་ཐོབ་སྟེ།
སངས་རྒྱས་ཀྱིས་སེམས་ཅན་གདུལ་བའི་ཆེད་དུ་ཤེས་བྱ་ལ་མི་སྲིད་པའི་མཛད་པ་སྟོན་ན། ཤེས་བྱ་ལ་སྲིད་པའི་མཛད་པ་ལྟ་སྟོན་པ་ལས་འོས་མེད་ཅེས་བྱུང་བ་ལས། འོ་ན་ཤེས་བྱ་ལ་མི་སྲིད་པའི་མཛད་པ་བསྟན་པའི་ཤེས་བྱ་ལ་མི་སྲིད་པའི་ཆོས་ཆོས་ཅན། ཤེས་བྱ་ལ་མི་སྲིད་པ་མ་ཡིན་པར་ཐལ། ཁྱོད་ཤེས་བྱ་ལ་མི་སྲིད་པ་དེས་སངས་རྒྱས་ཀྱི་མཛད་པས་ཤེས་བྱ་ལ་སྲིད་པར་བྱས་པའི་ཕྱིར་ཞེ་ན། སྤྱིར་བཏང་ནས་ཁྱབ་པ་མེད་ལ། སྐབས་དོན་འདིར། འདོད་དོ། ། འོ་ན་ཤེས་བྱ་ལ་མི་སྲིད་པའི་ཆོས་ཅན་ཤེས་བྱ་ལ་སྲིད་པའི་ཆོས་ཡིན་པར་ཐལ། འདོད་པའི་དེའི་ཕྱིར།
འདོད་ན་རང་ཚིག་འགལ་ལོ་སྙམ་ན་མི་འགལ་ཏེ། ཁོ་བོ་ཆོས་གཅིག་ལ་ཡུལ་དུས་གནས་སྐབས་ཐམས་ཅད་པར་མི་སྲིད་པ་དང་སྲིད་པ་གཉིས་ཀ་ཡིན་པར་སྨྲས་ན་དེར་འགྱུར་བ་བདེན་ཡང་ཡུལ་དུས་ངོ་བོས་གནས་སྐབས་ཁ་ཅིག་གི་ཤེས་བྱ་ལ་མི་སྲིད་པ་དེ་ཡུལ་དུས་དངོས་པོ་གནས་སྐབས་གཞན་དུ་ཤེས་བྱ་ལ་སྲིད་པར་མཐོང་བས་དེའི་ཆ་ནས་བརྗོད་པའི་ཕྱིར། དཔེར་ན་ཤེས་བྱ་ཡུལ་ཁམས་ལ་ལར་མི་ལ་རྭ་སྐྱེ་བ་མེད་ལ། ཤེས་བྱའི་ཡུལ་ཁམས་ལ་ལར་མི་ལ་རྭ་སྐྱེ་བ་ཡོད་པ་བཞིན་ནོ། ། མཆན། རྡོར་གསུང་དང་པོའི་དོན་འགྲེལ་བར་བྱ་སྟེ། འདི་ལ་ཁ་ཅིག་ཤེས་བྱ་ལ་ཤེས་བྱ་དང་སྤང་བྱ་རྣམས་ནི། སངས་རྒྱས་ཀྱི་འགྲོ་བའི་དོན་མཛད་པའི་བྱ་བར་མི་འགྱུར་ཏེ། སྤང་བྱ་ཉིད་ཡིན་པའི་ཕྱིར་ཏེ་མ་ཡིན་ན་སྐྱེས་བུ་ལྷས་བྱིན་གྱི་རྒྱུད་ཀྱི་ཉོན་མོངས་པ་སངས་རྒྱས་ཀྱི་ཕྲིན་ལས་ཀྱི་བྱ་བ་བྱེད་པ་དེ་ཆོས་ཅན། སྤང་བྱ་མ་ཡིན་ཅིང་ཐོབ་བྱ་ཡིན་པར་ཐལ།
དེ་ལྟ་བུ་ཤེས་བྱ་ནི་ཡིན། ཤེས་བྱ་ལ་སྲིད་ཚད་ཀྱིས་སངས་རྒྱས་ཀྱི་བྱ་བ་བྱེད་པའི་ཕྱིར་ཞེ་ན། ཞལ་སྔ་ནས། ཁྱབ་པ་དེ་འདྲ་ནི་ག་ལ་འགྲུབ་སྟེ། ལས་དང་པོ་པ་དག་བདེན་འཛིན་དང་བཅས་བཞིན་པར་ཚོགས་སོག་སྒྲིབ་སྦྱང་བྱེད་པའི་བདེན་པར་འཛིན་ཆའི་ཟག་བཅས་སུ་གྱུར་པའི་སངས་རྒྱས་ཀྱི་ཕྲིན་ལས་དེའང་མཐར་སྤང་བྱ་ཡིན་ཅིང་ཐོབ་བྱ་མ་ཡིན་ཀྱང་སངས་རྒྱས་ཀྱི་ཕྲིན་ལས་མ་ཡིན་མི་དགོས་པའི་ཕྱིར། འདིར་སངས་རྒྱས་ཀྱི་བྱ་བ་ནི་སངས་རྒྱས་ཀྱི་ཕྲིན་ལས་ཉིད་ལ་ངོས་འཛིན་པ་ཡིན་ཏེ། མངོན་པར་རྟོགས་པའི་རྒྱན་ལས། དེ་བཞིན་འཁོར་བ་ཇི་སྲིད་འདིའི། ། ལས་ནི་རྒྱུན་མི་འཆད་པར་འདོད། ། འགྲོ་རྣམས་ཞི་བའི་ལས་དང་ནི། །
བསྡུ་རྣམ་བཞི་ལ་འགོད་པ་དང༌། ། ཞེས་པ་ནས། མྱ་ངན་འདས་ལ་འགོད་པ་སྟེ། ། ཆོས་ཀྱི་སྐུ་ཡི་ཕྲིན་ལས་ནི། ། རྣམ་པ་ཉི་ཤུ་བདུན་དུ་བཞེད། ། ཅེས་པའི་བར་འབྱུང་ལ། དེའི་ཚེ་ཕྲིན་ལས་བྱ་བ་དེ་ཉིད་ཀྱང་བྱེད་པ་པོ་ལ་ཡོད་པ་དང་གདུལ་བྱའི་བྱ་བ་ཡུལ་ལ་ཡོད་པའི་ཐར་ལམ་སོགས་གཉིས་ཀ་ཕྲིན་ལས་སུ་འཇོག་ལ། དེས་ན་སངས་རྒྱས་ཀྱིས་གདུལ་བྱ་ལམ་དང་ལམ་གྱི་རྟེན་ལ་འགོག་པ་ནི་གཉིས་ཀ་ལ་ཡོད་ལ། བཀོད་པའི་ཆ་ནི་གདུལ་བྱ་ལ་ཡོད་དེ། དཔེར་ན་སྐྱེས་བུ་ཤིང་གཤག་པའི་རྩོལ་བ་ནི་སྐྱེས་བུ་ལ་ཡོད་ཅིང་ཤིང་དུམ་བུར་བཤགས་པའི་ཆ་ཡུལ་ཤིང་ལ་ཡོད་པ་བཞིན་ནོ། །
དེ་ལྟ་ན་འདི་ལྟར་དྭོགས་ཏེ་གདུལ་བྱའི་རྒྱུད་ཀྱི་རྣམ་དཀར་རྒྱུ་འབྲས་ལྟ་བུ་སངས་རྒྱས་ཀྱི་ཕྲིན་ལས་ཡིན་པ་དེ་བདེན་དུ་ཆུག་ཀྱང༌། དེའི་མི་མཐུན་པའི་ཕྱོགས་རྣམས་ཀྱི་མཛད་པར་ཅིར་འགྱུར་སྟེ། དེ་ནི་སངས་རྒྱས་ཀྱི་ཕྲིན་ལས་ཉིད་དུ་མ་གྱུར་པའི་ཕྱིར་སྙམ་ན། ཁྱེད་ཅག་ཐར་པ་རྒྱུ་འབྲས་ཁོ་ན་མ་གཏོགས་སངས་རྒྱས་ཀྱི་ཕྲིན་ལས་སུ་མ་གྲུབ་བོ་ཞེས་ཞེན་པའི་ཕྱོགས་གཅིག་ཡིད་ལ་བཞག་པ་ཙམ་ལས། ཐར་པ་དང་ཐམས་ཅད་མཁྱེན་པ་ཐོབ་པའི་ཐབས་ཚུལ་གྱི་རྒྱུ་ལ་ཇི་ལྟ་བུ་ཞིག་དགོས་ཞེས་ལེགས་པར་མ་བསླབས་པ་ཉིད་ཀྱི་ཕྱིར། འཁོར་བ་སོགས་ཤེས་བྱ་ལ་སྲིད་ཚད་སངས་རྒྱས་ཀྱི་མཛད་པར་འགྱུར་བ་མི་ཤེས་པ་བདེན། ཁོ་བོ་ཅག་ལྟར་ན་འཁོར་བ་རྒྱུ་འབྲས་ཐམས་ཅད་སངས་རྒྱས་ཀྱི་ཕྲིན་ལས་ཡིན་ཏེ། འབྲས་བུ་སངས་རྒྱས་དེ་འཁོར་བ་ལ་མ་བརྟེན་པའི་རྒྱུ་ལས་མི་འབྱུང་བའི་ཕྱིར་ཏེ། ཤེས་བྱའི་ཆོས་ལ་སྒྲིབ་མི་སྒྲིབ་ཀྱི་ཆོས་གཉིས་སུ་ངེས་པ་ལས་སེམས་ཅན་གང་ལ་གང་སྒྲིབ་པའི་ཆོས་དེའང་སངས་རྒྱས་ཀྱི་ཕྲིན་ལས་ཀྱི་སྤང་བར་བྱ་བའི་རྒྱུར་མ་གྱུར་ནས་སེམས་ཅན་དེ་སངས་རྒྱས་པ་མི་སྲིད་པའི་ཕྱིར་ཏེ། སྒྲིབ་པ་ཉིད་སྒྲིབ་བྲལ་དུ་བྱེད་པའང་སངས་རྒྱས་ཀྱི་མཛད་པར་འགྱུར་བའི་ཕྱིར།
དེས་ན་སེམས་ཅན་གྱི་རྒྱུད་ཀྱི་སྒྲིབ་གཉིས་ལ་སོགས་པ་སྤོང་བར་བྱ་བ་ཉིད་ཀྱིས་སངས་རྒྱས་ཀྱི་ཕྲིན་ལས་ཀྱི་ལས་སུ་བྱ་བར་འོང༌། བདུད་བཞི་སོགས་ནི་བཅོམ་པར་བྱ་བ་ཉིད་ཀྱིས་སངས་རྒྱས་ཀྱི་ཕྲིན་ལས་ཀྱི་ལས་སུ་བྱ་བར་འོང༌། ངན་སོང་གི་སྡུག་བསྔལ་སོགས་མྱོང་འགྱུར་གྱི་ལས་འབྲས་ཕྱུང་ནས་སླར་དེར་སྐྱེ་རྒྱུན་ཆད་ནས་དེ་ཉིད་ཀྱིས་ངེས་པར་འབྱུང་བར་བྱེད་པས་སངས་རྒྱས་ཀྱི་ཕྲིན་ལས་ཀྱི་ལས་སུ་བྱ་བར་འོངས་བས་ཤེས་རབ་དང་ལྡན་པ་དག་གིས་འདི་ལ་ཆེས་སྔགས་པར་འགྱུར་བའི་གནས་མེད་ཀྱང༌། བླུན་པོ་ལོག་པའི་ང་རྒྱལ་ཅན་དག་གི་བློ་གྲོས་ནི་ཆོས་ཀྱི་ཚུལ་འདི་ཙམ་ལའང་བྱང་ཕྱོགས་ཀྱི་བྲག་ཕུག་གིས་ཉི་མའི་འོད་ཟེར་ལ་བལྟ་བའི་གནས་མེད་པ་དང་འདྲ་བར་སྣང་ངོ༌། ། ངག་དོན་ཤེས་བྱ་ལ་སྲིད་པའི་སངས་རྒྱས་ཐོབ་པ་ལ་གེགས་བྱེད་པ་ལྟར་སྣང་བའི་ཆོས་མཐའ་དག་ནི་སངས་རྒྱས་ཀྱི་ལས་སུ་བྱ་བ་སྟེ་ཕྲིན་ལས་ཉིད་དུ་གྲུབ་པ་ཡིན་ཏེ། སངས་རྒྱས་ཀྱི་ཕྲིན་ལས་ལྷུན་གྲུབ་དང་རྒྱུན་མི་ཆད་པ་ནི་འཁོར་བ་རྒྱུན་མི་ཆད་པ་ལྷུན་གྱིས་གྲུབ་པ་ཉིད་ལ་རག་པའི་ཕྱིར། བཤད་པའི་ཚུལ་འདི་ནི་ཐུན་མོང་དུ་གྲགས་པ་སྤྱི་ཙམ་དུ་བཤད་པ་ཡིན་ལ། ཐུན་མོང་མིན་པའི་ཕྲིན་ལས་ཁྱད་པར་བ་གུད་དུ་སྦས་པ་བཤད་དུ་ཡོད་དེ། གསང་སྔགས་རྡོ་རྗེ་ཐེག་པའི་སངས་རྒྱས་ཀྱི་བྱ་བ་དང་ཕྲིན་ལས་ནི་འཁོར་བའི་རྒྱུ་འབྲས་ཉིད་དུ་ཆེས་བསྔགས་པ་ཡིན་ཏེ། ཚུལ་འདི་ནི་ཐབས་དང་ཤེས་རབ་ཤིན་ཏུ་མཁས་པས་འཁོར་བའི་རྒྱུ་འབྲས་ཉིད་ལམ་དུ་བྱེད་པའི་བྱ་བ་སྟེ།
མཛད་ཕྲིན་ལ་མ་རག་པར་ལུགས་འདིའི་སངས་རྒྱས་མི་ཐོབ་པ་ཉིད་ཀྱི་ཕྱིར། དེར་མ་ཟད་འདི་ཡང་ཤེས་དགོས་ཏེ་སྤྲུལ་སྐུ་གང་དུ་བཞུགས་པའི་ཞིང་དེ་ན་ཡོད་པའི་ཤེས་བྱ་མ་དག་པའི་སྣོད་བཅུད་མ་ལུས་པའང་སངས་རྒྱས་ཀྱི་བྱ་བ་དང་ཕྲིན་ལས་ཡིན་ཏེ། དེ་དག་སངས་རྒྱས་དེས་སྔོན་གྱི་ཕྲིན་ལས་ཀྱི་མཐུས་ཚོགས་པ་གཅིག་པར་བསྡུས་ཤིང་ད་ལྟ་སངས་རྒྱས་ཀྱི་ཕྲིན་ལས་ཀྱི་ཡུལ་ཉིད་དུ་གྲུབ་པའི་ཕྱིར། འདི་ནི་སངས་རྒྱས་གཟུགས་ཀྱི་སྐུའི་ཕྲིན་ལས་འཇུག་པའི་དབང་དུ་བྱས་ལ། སངས་རྒྱས་ཆོས་སྐུའི་ངོ་ན་ནི་སངས་རྒྱས་ཀྱི་ཕྲིན་ལས་སུ་མ་གྱུར་པའི་ཤེས་བྱ་ནི་འགའ་ཡང་ཡོད་པ་མ་ཡིན་ཏེ་དེའི་ངོར་མ་དག་པའི་སྣང་བ་ནི་མི་འཆར་ཞིང་དག་སྣང་གི་ཤེས་བྱ་མ་ལུས་པ་ནི་སངས་རྒྱས་དེའི་ཕྲིན་ལས་ཀྱིས་མ་ཁྱབ་པ་འགར་ཡང་མེད་པའི་ཕྱིར་ཏེ། རང་དབང་གི་ཤེས་བྱ་དང་ལོངས་སྤྱོད་བྱ་རང་གི་ལས་སམ་བྱ་བར་མི་འགྱུར་མི་སྲིད་པའི་ཕྱིར། འདི་དག་གི་འཐད་པ་ལུང་རིགས་ཀྱི་སྤྲོས་པར་ཡོད་ཀྱང་ཡི་གེས་འཇིགས་སོ། ། དེར་མ་ཟད་ཡང་དག་པར་རྫོགས་པའི་སངས་རྒྱས་ཀྱི་མཛད་པ་དང་བྱ་བ་ནི་གཙོ་བོར་བརྟེན་པ་ཡེ་ཤེས་ལྔ་རྟེན་སྐུ་བཞི་དང་བཅས་པ་དག་གིས་མཛད་ལ། དེའི་སྐུ་དང་ཡེ་ཤེས་ཐམས་ཅད་ཀྱི་རྩ་བའི་ཡེ་ཤེས་ཆོས་དབྱིངས་ཡེ་ཤེས་དང་ཆོས་ཀྱི་སྐུ་ཉིད་ཡིན་ལ། དེས་ནི་འཁོར་འདས་ཀྱི་ཤེས་བྱ་ཐམས་ཅད་ལ་རྗེས་སུ་མ་ཞུགས་པ་མེད་ལ།
དེ་ལྟར་རྗེས་སུ་ཞུགས་པ་དང་བཅས་པའི་ཤེས་བྱ་ཐམས་ཅད་ཀྱིས་སངས་རྒྱས་ཀྱི་བྱ་བ་མཛད། འཕགས་པ་སངས་རྒྱས་ཀྱི་ས་ཞེས་པ་ཐེག་པ་ཆེན་པོའི་མདོ་ལས། ཤིན་ཏུ་འདུས། དེ་ལ་ཆོས་ཀྱི་དབྱིངས་རྣམ་པར་དག་པ་ནི་འདི་ལྟ་སྟེ། དཔེར་ན་ནམ་མཁའ་ནི་གཟུགས་སུ་གྱུར་པ་སྣ་ཚོགས་ཀྱི་རྣམ་པ་ཐམས་ཅད་ལ་ཀུན་ན་ཡོད་ཀྱང་དེས་བརྗོད་པར་བྱ་བ་མ་ཡིན་ཞིང༌། སྣ་ཚོགས་པ་མ་ཡིན་ཏེ་རོ་གཅིག་གོ ། དེ་བཞིན་དུ་དེ་བཞིན་གཤེགས་པ་རྣམས་ཀྱི་ཆོས་ཀྱི་དབྱིངས་རྣམ་པར་དག་པ་ཡང༌། ཤེས་བྱ་སྣ་ཚོགས་ཀྱི་རྣམ་པ་ཐམས་ཅད་ལ་ཀུན་ན་ཡོད་ཀྱང་དེས་བརྗོད་པར་བྱ་བ་མ་ཡིན་ཞིང་སྣ་ཚོགས་པ་མ་ཡིན་ཏེ་རོ་གཅིག་གོ ། འདི་ལྟ་སྟེ། དཔེར་ན་ནམ་མཁའ་ནི་གཟུགས་སུ་གྱུར་པ་ཐམས་ཅད་ལ་ཐ་དད་པར་ཞུགས་ཀྱང༌།
གཟུགས་ཀྱི་ཉེས་པ་རྣམས་ཀྱིས་མི་གོས་སོ། ། དེ་བཞིན་དུ་དེ་བཞིན་གཤེགས་པ་རྣམས་ཆོས་ཀྱི་དབྱིངས་རྣམ་པར་དག་པ་ཡང༌། སེམས་ཅན་ཐམས་ཅད་དང་སེམས་མཉམ་པ་ཉིད་ཀྱི་ཡོངས་སུ་གྲུབ་པ་ཐ་མི་དད་པར་ཞུགས་ཀྱང་སེམས་ཅན་རྣམས་ཀྱི་ཉེས་པ་རྣམས་ཀྱིས་མི་གོས་སོ། ། འདི་ལྟ་སྟེ། དཔེར་ན་ནམ་མཁའ་ནི་ལུས་དང་ངག་དང་ཡིད་ཀྱི་ལས་སུ་གྱུར་པ་ཐམས་ཅད་ཀྱི་གོ་འབྱེད་ཀྱང་ནམ་མཁའ་ནི་རྩོལ་བ་ཡང་མེད། མངོན་པར་འདུ་བྱེད་པ་ཡང་མེད་དོ། ། དེ་བཞིན་དུ་དེ་བཞིན་གཤེགས་པ་རྣམས་ཀྱི་ཆོས་ཀྱི་དབྱིངས་རྣམ་པར་དག་པ་ཡང་ཡེ་ཤེས་དང་སྤྲུལ་པ་དང་སེམས་ཅན་གྱི་བྱ་བ་ཐམས་ཅད་སྒྲུབ་པ་ཐམས་ཅད་ཀྱི་གོ་འབྱེད་ཀྱང་ཆོས་ཀྱི་དབྱིངས་རྣམ་པར་དག་པ་ནི་རྩོལ་བ་ཡང་མེད། མངོན་པར་འདུ་བྱེད་པའང་མེད་དོ། ། འདི་ལྟ་སྟེ། དཔེར་ན་ནམ་མཁའ་ལ་གཟུགས་ཀྱི་སྐྱེ་བ་ཡང་སྣང༌།
འཇིག་པ་ཡང་སྣང་སྟེ། དེ་ལ་ནམ་མཁའ་ནི་སྐྱེ་བ་ཡང་མེད་འཇིག་པ་ཡང་མེད། ཅེས་སོགས་དཔེ་དུ་མ་དང་བཅས་ཏེ་རྣམ་གྲངས་རྒྱ་ཆེར་བཤད་དོ། ། འདི་ལ་ལུགས་ལྟར་བླུན་པ་ཁ་ཅིག་དེ་ནས་བཤད་པའི་སངས་རྒྱས་ཀྱི་ཆོས་ཀྱི་དབྱིངས་དེ་ནི་སྟོང་ཉིད་མེད་དགག་ལ་བྱེད་པ་ཡིན་ཏེ། དེའི་མཐུན་དཔེ་ཐམས་ཅད་ཀྱང་ནམ་མཁའ་ལ་བཟུང་བ་ཉིད་ཀྱི་ཕྱིར་རོ། ། ཞེས་ཟེར་རོ། ། འདིའི་ཆོས་ཀྱི་དབྱིངས་ནི་སྟོང་ཉིད་མེད་དགག་ལ་འཆད་ན་རུང་བ་མ་ཡིན་ཏེ་མདོ་དེར་སངས་རྒྱས་ཀྱི་ཡེ་ཤེས་ལྔ་འཆད་པའི་ཡ་གྱལ་དུ་བགྲང་ཡོད་དེ། དེར་འདི་ལྟ་སྟེ། ཆོས་ཀྱི་དབྱིངས་རྣམ་པར་དག་པ་དང༌། མེ་ལོང་ལྟ་བུའི་ཡེ་ཤེས་དང༌།
མཉམ་པ་ཉིད་ཀྱི་ཡེ་ཤེས་དང༌། སོ་སོར་རྟོག་པའི་ཡེ་ཤེས་དང༌། བྱ་བ་སྒྲུབ་པའི་ཡེ་ཤེས་སོ། ། ཞེས་འབྱུང་ངོ༌། ། འོ་ན་དེར་ཆོས་དབྱིངས་ཡེ་ཤེས་ཞེས་མ་སྨོས་པ་ཅི་ཡིན་སྙམ་ན། ཆོས་དབྱིངས་ཡེ་ཤེས་སྔགས་ནས་མ་སྦས་པར་གསལ་བར་གསུངས་ཀྱང༌། མདོ་རུ་སྦས་ཏེ་དོན་གྱིས་གོ་བར་མཛད་པ་ཡིན་ཏེ། དེ་སྒྲ་ཇི་བཞིན་པར་བསྟན་ན་རྒྱུ་ལམ་བྱེད་པའི་ཐེག་པ་བ་དག་བདེན་གཉིས་ངོ་བོ་གཅིག་པར་ལྟ་བའི་དྭོགས་པ་ཡོད་པ་ཡིན་པས། དེ་དགག་ཆེད་ཆོས་དབྱིངས་རྣམ་དག་ཙམ་ལས་ཆོས་དབྱིངས་ཡེ་ཤེས་དངོས་སུ་གསལ་བར་མ་བསྟན་པ་ཡིན་ནོ། ། འདིར་ནམ་མཁའང་མདོ་སྡེ་པས་འདོད་པ་ལྟར་ཐོགས་རེག་དང་བྲལ་བའི་མེད་དགག་ལ་མི་བཟུང་གི །
ཐེག་ཆེན་གྱི་ཆོས་མངོན་པ་ཡན་ལ་གྲགས་པའི་ཆོས་ཀྱི་སྐྱེ་མཆེད་པའི་ནམ་མཁའ་ཡིད་ཡུལ་དུ་དོན་བྱེད་པའི་ཆོས་སམ་ཤེས་བྱ་ཞིག་ལ་ངོས་བཟུང་བས། ནམ་མཁའ་ལ་གྲུབ་མཐའ་དང་ཐེག་པའི་འཇོག་མཚམས་དུ་མའི་དབང་གིས་ཤེས་བྱ་ཡིན་མིན་དང་རྫས་བརྟགས་དངོས་ཆོས་ཡིན་མིན་སོགས་རྣམ་གཞག་དུ་མ་ཡོད་པ་མི་ཤེས་པ་དག་གིས་ནི། ནམ་མཁའི་མཐུན་དཔེ་ལ་ངེས་པ་མ་རྙེད་པའང་བདེན་ཏོ། ། དེས་ན་ནམ་མཁའི་དཔེ་ལས་བརྩམས་ནས་གསང་བ་བསམ་གྱིས་མི་ཁྱབ་པའི་མདོར། ནམ་མཁས་ཇི་སྙེད་ཁྱབ་གྱུར་པ། ། སྐུ་ཡིས་ཀྱང་ནི་དེ་སྙེད་ཁྱབ། ། སྐུ་ཡིས་ཇི་སྙེད་ཁྱབ་གྱུར་པ། ། གསུང་གིས་ཀྱང་ནི་དེ་སྙེད་ཁྱབ། ། གསུང་གིས་ཇི་སྙེད་ཁྱབ་གྱུར་པ། ། ཐུགས་ཀྱིས་ཀྱང་ནི་དེ་སྙེད་ཁྱབ། །
ཐུགས་ཀྱི་ཇི་སྙེད་ཁྱབ་གྱུར་པ། ། འོད་ཀྱིས་ཀྱང་ནི་དེ་སྙེད་ཁྱབ། ། ཅེས་དང༌། ཡང་དེར་བཅོམ་ལྡན་འདས་ཀྱིས་བཀའ་སྩལ་པ། ཞི་བའི་བློ་གྲོས། ནམ་མཁའ་ནི་ཅི་ཙམ་དུ་ཁྱབ་པ་དེ་ཙམ་དུ་དེ་བཞིན་གཤེགས་པའི་སྐུས་ཁྱབ་བོ། ། ཞི་བའི་བློ་གྲོས་འདི་ལྟ་སྟེ། དཔེར་ན་ནམ་མཁའ་ནི་ཐམས་ཅད་ཀྱི་རྗེས་སུ་སོང་བའོ། ། དེ་བཞིན་དུ། དེ་བཞིན་གཤེགས་པའི་སྐུ་ཡང་ཐམས་ཅད་ཀྱི་རྗེས་སུ་སོང་བའོ། །
ཞི་བའི་བློ་གྲོས་ནམ་མཁའ་ནི་སེམས་ཅན་ཐམས་ཅད་ཀྱི་ཉེ་བར་འཚོ་བ་ལྟ་བུའོ། ། དེ་བཞིན་དུ་དེ་བཞིན་གཤེགས་པའི་སྐུ་ཡང་སེམས་ཅན་ཐམས་ཅད་ཀྱི་ཉེ་བར་འཚོ་བའོ། ། ཞི་བའི་བློ་གྲོས། ། ནམ་མཁའ་ནི་གཟུགས་སུ་སྣང་བ་ཐམས་ཅད་དུ་ཞུགས་སོ། ། དེ་བཞིན་དུ་དེ་བཞིན་གཤེགས་པའི་སྐུ་ཡང་སེམས་ཅན་དུ་སྣང་བ་ཐམས་ཅད་དུ་ཞུགས་པའོ། ། ཞི་བའི་བློ་གྲོས་འདི་ལྟ་སྟེ། དཔེར་ན་ནམ་མཁའི་ནང་དུ་ནི་གཟུགས་སུ་སྣང་བ་ཐམས་ཅད་འདུས་སོ། ། དེ་བཞིན་དུ་དེ་བཞིན་གཤེགས་པའི་སྐུའི་ནང་དུ་ཡང་སེམས་ཅན་དུ་སྣང་བ་ཐམས་ཅད་འདུས་སོ། ། ཞི་བའི་བློ་གྲོས། ནམ་མཁའ་ནི་རྩ་དང་ཤིང་དང་སྨན་དང་ནགས་ཚལ་ཐམས་ཅད་རྣམ་པར་འཕེལ་ལོ། །
དེ་བཞིན་དུ་དེ་བཞིན་གཤེགས་པའི་སྐུ་ལས་ཀྱང་སེམས་ཅན་ཐམས་ཅད་ཀྱི་དགེ་བའི་རྩ་བ་དག་རྣམ་པར་འཕེལ་ལོ། ། ཞེས་འབྱུང་ངོ༌། །
ད་ནི་རྡོར་གསུང་གཉིས་པའི་དོན་འགྲེལ་པར་བྱ་ན་རྫོགས་པའི་སངས་རྒྱས་མཆོག་གི་སྤྲུལ་པའི་སྐུ་འདིའི་སྤྲུལ་གཞི་ལོངས་སྐུ་ཉིད་འོག་མིན་དུ་སྒྲིབ་གསུམ་གནས་ངན་ལེན་ཐམས་ཅད་སྤངས། བདུད་བཞི་བཅོམ། སྐྱེ་འཆིའི་མཚམས་སྦྱོར་བ་སྤངས་ནས་ཕྱིར་ལྡོག་མེད་པའི་དེ་བཞིན་ཉིད་དུ་ལེགས་པར་གཤེགས་ཟིན་པའི་རྗེས་ལ། སླར་ཡང་སངས་རྒྱས་དེས་ཤེས་བྱར་མི་སྲིད་པ་སངས་རྒྱས་ཉིད་སེམས་ཅན་ཐ་མལ་པ་ཇི་འདྲ་བར་སྤྱོད་པའི་མཛད་འཕྲིན་བསྟན་ཏེ། འདི་ལྟར་རྒྱལ་པོ་ཟས་གཙང་གི་བུར་ཉིང་འཚམས་སྦྱོར་བ་དང༌། རྡོ་རྗེ་གདན་དུ་སླར་ཡང་བདུད་དམག་བྱེ་བ་སོ་དྲུག་དང་འགྱེད་པ་དང༌། གྱད་ཀྱི་ཡུལ་དུ་མྱ་ངན་ལས་འདའ་བ་དང༌། སྔོན་དེད་དཔོན་སྙིང་རྗེ་ཆེན་པོ་གྱུར་དུས་ཚོང་པ་གཡོན་ཅན་བསད་པ་དང༌།
སྔོན་དྲང་སྲོང་ཞིག་གིས་འཁོར་ཕྱེས་པ་སོགས་ཀྱི་རྣམ་སྨིན་གྱིས་ཞབས་ལ་སེང་ལྡེང་གི་ཚལ་པ་ཟུག་པ་དང་ལྷས་བྱིན་གྱིས་འཁོར་ཕྱེས་པ་དང༌། བྲམ་ཟེའི་བུ་མོས་སྐུར་པ་དང༌། ལྷས་བྱིན་གྱིས་སྒྱོགས་ཀྱིས་རྨས་པ་དང༌། ས་ལ་ཅན་གྱི་གྲོང་ཉམ་ང་བར་བཞུགས་ནས་བསོད་སྙོམས་ཆད་པ་དང༌། དབྱར་གནས་པར་རྟ་ཆག་རུལ་པ་གསོལ་བ་སོགས་ཀྱི་མཛད་ཕྲིན་གྱིས་གདུལ་བྱ་གདུལ་བར་མཛད་ན། ཤེས་བྱ་ལ་སྲིད་པའི་སྤང་བྱ་ཉོན་མོངས་པ་དང་བར་དུ་གཅོད་པའི་ཆོས་ཚུལ་གྱི་སྒོ་ནས་སེམས་ཅན་ཐར་པ་དང་ཐམས་ཅད་མཁྱེན་པའི་གོ་འཕང་ལ་འགོད་པར་མཛད་པ་ནི་ཆེས་རིགས་ལ་དེ་ལྟར་མཛད་པའང་ཡིན་ཏེ། དྲི་མ་མེད་པར་གྲགས་པས་བསྟན་པའི་མདོར། ཀུན་དགའ་བོ་གང་དག་ན་བྱང་ཆུབ་སེམས་དཔས་སངས་རྒྱས་ཀྱི་མཛད་པ་བྱེད་པའི་ཞིང་རྣམས་ཀྱང་ཡོད་དོ། ། འོད་ཀྱིས྾ བྱང་ཆུབ་ཀྱི་ཤིང་གིས྾ དེ་བཞིན་གཤེགས་པའི་མཚན་དང་གཟུགས་མཐོང་བས྾ ཆོས་ཆོས་ཀྱིས྾ ཞལ་ཟས་ཀྱིས྾ ཆུས྾ སྐྱེད་མོས་ཚལ྾ གཞལ་མེད་ཁང་྾ ཁང་བརྩེགས྾ སྤྲུལ་པས྾ ནམ་མཁས྾ ནམ་མཁའ་དང་བར་སྣང་དག་གིས྾ རྨི་ལམ་སོགས་ཀྱིས྾ མི་སྨྲ་བས་སངས་རྒྱས་ཀྱི་མཛད་པ་བྱེད་པའི་ཞིང་རྣམས་ཀྱང་ཡོད་དོ། ། ཀུན་དགའ་བོ།
སངས་རྒྱས་བཅོམ་ལྡན་འདས་རྣམས་ཀྱི་སྤྱོད་ལམ་དང༌། ལམ་དང་ཡོངས་སུ་སྤྱད་པས་སེམས་ཅན་རྣམས་འདུལ་བའི་ཕྱིར་སངས་རྒྱས་ཀྱི་མཛད་པ་མི་བྱེད་པ་ནི་གང་ཡང་མེད་དོ། ། བདུད་བཞི་པོ་དེ་དག་དང་ཉོན་མོངས་པའི་སྒོ་སྟོང་ཕྲག་བརྒྱད་བཅུ་རྩ་བཞིས་སེམས་ཅན་རྣམས་ཀུན་ནས་ཉོན་མོངས་པ་དེ་ཐམས་ཅད་ཀྱིས། སངས་རྒྱས་བཅོམ་ལྡན་འདས་རྣམས་སངས་རྒྱས་ཀྱི་མཛད་པ་བྱེད་དོ། ། འདི་ནི་སངས་རྒྱས་ཀྱི་ཆོས་ཀྱི་སྒོར་འཇུག་པ་ཞེས་བྱ་བའི་ཆོས་ཀྱི་སྒོའོ། ། ཞེས་དང༌། བློ་གྲོས་རྒྱ་མཚོས་ཞུས་པའི་མདོར། བཙུན་པ་ཤཱ་རིའི་བུ་ལྷག་པའི་བསམ་པ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་རྣམས་ལ་གང་གིས་ཀྱང་བདུད་ཀྱི་ལས་བྱེད་མི་ནུས་སོ། ། དེ་ཅིའི་ཕྱིར་ཞེ་ན། ལྷག་པའི་བསམ་པ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་རྣམས་ལ་ཇི་ལྟར་བདུད་ཀྱི་ལས་བྱེད་པ་དེ་ལྟ་དེ་ལྟར་བྱང་ཆུབ་སེམས་དཔའ་རྣམས་ཆེས་སྟོབས་དང་ལྡན་ཞིང་བརྩོན་འགྲུས་བརྩམ་མོ། །
བཙུན་པ་ཤཱ་རིའི་བུ་ཁྱོད་ཀྱི་རྣམ་གྲངས་འདིས་ཀྱང་གང་གི་བྱང་ཆུབ་སེམས་དཔའ་རྣམས་བདུད་ཀྱི་ལས་བྱེད་པ་དེ་ཉིད་སངས་རྒྱས་ཀྱི་ཕྲིན་ལས་སུ་བརྗོད་ཀྱི་བདུད་ཀྱི་ལས་ནི་མིན་པ་དེ་ལྟར་རིག་པར་བྱའོ། ། ཞེས་འབྱུང་ལ། ཆོས་ཀྱི་ཚུལ་འདི་ལ་གསུང་རབ་རྒྱ་མཚོའི་ལུང་དང་བྱུང་བ་ཟད་མི་ཤེས་པ་བརྗོད་དུ་བྱར་ཡོད་ཀྱང་སྤྲོས་པས་ཆོག་གོ། །། ༈ རྡོ་རྗེའི་གསུང༌། ཐུགས་གཅིག་པུ་ཡང་རྟག་ཆད་ཀྱི་ལྟ་བ་ཚུན་ཆད་དུ་འབྱུང་བྱ་བ་འདི་ལེགས་པར་སྟོན་ན། གདུལ་བྱའི་རྒྱུད་ཀྱི་ཁྱད་པར་ལས། མཆོག་གི་སྤྲུལ་སྐུའི་སྐུ་གསུང་ཐུགས་རྟག་ཆད་ལྟར་བསྟན་ཏེ་དེར་སྣང་ལ་དེའི་སྒོ་ནས་འགྲོ་བའི་དོན་མཛད་ཅེས་འབྱུང་ངོ༌། ། དེ་ལ་ཁ་ཅིག་སངས་རྒྱས་ཀྱི་རྟག་ཆད་ཀྱི་ལྟ་བ་སྟོན་མི་སྲིད་དེ་སངས་རྒྱས་ཤེས་བྱ་ཐམས་ཅད་སྒྲོ་སྐུར་དང་བྲལ་བར་ཐུགས་སུ་བྱོན་པ་དེ་གདུལ་བྱ་རྣམས་ལ་འདོམས་པའི་ཕྱིར། དངོས་པོར་སྨྲ་བའི་ཆོས་ཚུལ་ནི་སངས་རྒྱས་ཀྱི་ཡེ་མ་གསུངས་ལ། མྱ་ངན་ལས་འདའ་བར་སྣང་བ་སོགས་ཀྱི་སངས་རྒྱས་ནི་ལོག་རྟོག་གི་ངོར་ཤར་བས་རྟག་ཆད་དང་བྲལ་བའི་སངས་རྒྱས་ཡང་དག་པ་དེ་མ་ཡིན་ནོ་ཞེས་ཟེར་བ་ལ།
ཞལ་སྔ་ནས། གདུལ་བྱ་མ་དག་པའི་ངོར་མཆོག་གི་སྤྲུལ་སྐུའི་སྐུ་གསུང་ཐུགས་རྟག་ཆད་ཀྱི་རྣམ་པར་སྟོན་ཡང༌། དེ་ལྟར་སྟོན་པ་དེ་རྫོགས་པའི་སངས་རྒྱས་རང་ཉིད་ཀྱིས་བརྙེས་པའི་སྐུ་གསུང་ཐུགས་ཀྱི་རང་བཞིན་ཇི་ལྟ་བ་དེ་མ་ཡིན་ལ། དེ་ལྟ་ནའང་རྟག་ཆད་ཀྱི་རྣམ་པར་སྣང་བའི་སངས་རྒྱས་དེ་གདུལ་བྱ་དེར་ལྟོས་ཀྱི་སངས་རྒྱས་ཡང་དག་ཡིན་ཏེ། གདུལ་བྱ་དེ་གདུལ་བྱེད་ཀྱི་སངས་རྒྱས་དེ་དེ་ལས་གཞན་དུ་མ་དམིགས་པའི་ཕྱིར། སངས་རྒྱས་དེས་དངོས་པོ་དང་དངོས་པོར་མེད་པ་སོགས་རྟག་ཆད་ཀྱི་ཆོས་ཚུལ་སྣ་ཚོགས་པ་ཐབས་མཁས་ཀྱི་སྟོན་པ་ནི་རང་བློར་དེ་ལས་མ་ཤོང་བས་སངས་རྒྱས་ཐབས་མཁས་ཀྱི་ཕྲིན་ལས་མཐར་ཕྱིན་པ་དང་ཡོན་ཏན་བླ་ན་མེད་པ་ཡིན་ཏེ། དེ་ནི་དེ་བཞིན་གཤེགས་པའི་མཛད་ཕྲིན་གྱི་སྐྱོན་མ་ཡིན་པའི་ཕྱིར། རྒྱན་རྩ་འགྲེལ་ལས། དེ་ནི་ཅིག་ཅར་ལ་ལར་སྒོ་མང་བརྒྱ་ནས་ཆོས་ཀྱི་འཁོར་ལོ་དང༌། ། ལ་ལར་སྐྱེ་བ་མི་སྣང་ལ་ལར་སྐྱེ་བའི་སྤྱོད་པ་སྣ་ཚོགས་དང༌། །
ལ་ལ་བྱང་ཆུབ་ཐམས་ཅད་ལ་ལར་དེ་ནི་མྱ་ངན་འདས་སྟོན་ཀྱང༌། ། དེ་ནི་གནས་དེ་ལས་ཀྱང་རྣམ་པར་གཡོ་མི་མངའ་ལ་ཐམས་ཅད་མཛད། ། གསུངས་པ་འདིས་ནི་ཅིག་ཅར་སྒོ་མང་པོ་ནས་ཡོངས་སུ་སྨིན་པར་མཛད་པའི་ཐབས་ལ་སྦྱོར་བའི་རྒྱུ་སྟོན་ཏོ། ། ཇི་ལྟར་གང་ལ་གནས་ཏེ་སེམས་ཅན་རྣམས་འདུལ་བའོ། ། སྐྱེ་བོའི་སྤྱོད་པ་སྣ་ཚོགས་ནི་སྐྱེས་པའི་རབས་ཀྱི་ཁྱད་པར་གྱིས་སོ། ། གཞན་ལས་མི་གཡོ་བ་ཞེས་བྱ་བ་ནི་ཟག་པ་མེད་པའི་དབྱིངས་ལས་སོ་ཞེས་འབྱུང་ལ། ངག་དོན་མཆོག་གི་སྤྲུལ་སྐུའང་ལས་དག་པའི་གདུལ་བྱའི་ངོར། སྐྱེ་འཆི་དང་རྟག་ཆད་ལ་སོགས་པར་ཡང་མི་སྣང་སྟེ་ འདིའི་དབང་དུ་བྱ་སྟེ། བདེ་མཆོག་ཡབ་ཡུམ་དཔའ་བོ་དཔའ་མོ་དྲུག་ཅུ་རེ་བཞི་དང་བཅས་པ་རྣམས་ཡུལ་ཆེན་སོ་བདུན་ལ་སོགས་པར་འདས་གྲོངས་མེད་པའི་སྤྲུལ་སྐུར་བཞུགས་པ་དང༌། ཁྱད་པར་ཡེ་ཤེས་ཀྱི་མཁའ་འགྲོ་ཞིང་སྐྱེས་ཕལ་ཆེའང་འདས་གྲོངས་མེད་པའི་སྤྲུལ་སྐུ་ཡེ་ཤེས་ཀྱི་མཁའ་འགྲོ་ཉིད་དུ་བཞུགས་ནས་གདུལ་བྱ་སྐལ་ལྡན་གྱི་རྒྱུད་བྱིན་གྱིས་བརླབ་པ་རྒྱུད་སྡེ་ནས་བཤད་པ་ལྟ་བུའོ། །
མཆན། སངས་རྒྱས་རྟག་ཆད་དུ་སྣང་བ་ནི་མ་དག་པའི་གདུལ་བྱའི་བློ་སྐྱོན་ཡིན་པའི་ཕྱིར། དམ་ཆོས་པད་དཀར་དུ། སྨན་པ་མཁས་པའི་བུ་སྨན་མི་འཐུང་བ་ལ། སྨན་སྦྱར་ནས་ཡོད་པ་འཐུང་ཞིང༌། ང་ནི་འཆིའོ་ཞེས་ཕས་སྨྲས་པ། ཕ་སྨན་པ་ནི་ཤི། གཞན་སྨན་ཤེས་པ་ནི་མེད་པས། འཚོ་བའི་ཕྱིར་སྨན་ཟའོ། ། དེ་ནས་ནད་སོས་པ་ན་ཕ་དེ་མ་ཤི་ཡང༌།
རྫུན་གྱི་ཉེས་པར་མི་འགྱུར་བ་དེ་དང༌། དེ་བཞིན་གཤེགས་པ་མྱ་ངན་ལས་འདའ་བའི་ཚུལ་སྟོན་པ་མཚུངས་པར་བཤད་པ་དང༌། གསེར་འོད་ལས། སངས་རྒྱས་མྱ་ངན་ཡོངས་མི་འདའ། ། ཆོས་ཀྱང་ནུབ་པར་མི་འགྱུར་རོ། ། སེམས་ཅན་ཡོངས་སུ་སྨིན་མཛད་ཕྱིར། ། ཡོངས་སུ་མྱ་ངན་འདའ་བར་སྟོན། ། ཞེས་འབྱུང་བ་དང༌། དཔའ་བར་འགྲོ་བའི་ཏིང་འཛིན་ལས། ད་ལྟ་ཤར་ཕྱོགས་ན་སངས་རྒྱས་ཀྱི་ཞིང་རྣམ་པར་སྤུད་པ་ནའང༌།
སངས་རྒྱས་རྣམ་པར་སྣང་མཛད་འོད་ཟེར་གྱིས་བརྒྱན་པའི་རྣམ་པར་རྒྱལ་པོ་ཞེས་བྱ་བ། ཚེ་བསྐལ་པ་གྲངས་མེད་པ་བདུན་ཐུབ་པ་དེ་སྟོན་པ་འདི་ཡིན་པར་བཤད་པ་ལྟར་འཇིག་རྟེན་གཞན་དུ་འཚོ་གཞེས་མ་ཉམས་པར་གསུངས་སོ། ། དེ་ལྟ་ནའང་མཆོག་གི་སྤྲུལ་སྐུ་རྟག་ཆད་ཅན་དུ་འབྱུང་བའི་རྒྱུ་ནི། རྒྱན་ལས། ཇི་ལྟར་ཆུའི་སྣོད་ཆག་ན། ། ཟླ་བའི་གཟུགས་བརྙན་མི་སྣང་བ། ། དེ་བཞིན་སེམས་ཅན་ངན་པ་ལ། ། སངས་རྒྱས་གཟུགས་ཀྱང་མི་སྣང་ངོ༌། ། ཇི་ལྟར་མེ་ནི་གཞན་དུ་འབར། ། གཞན་དུ་ཞི་བར་འགྱུར་བ་ལྟར། །
དེ་བཞིན་སངས་རྒྱས་རྣམས་ལ་ཡང༌། ། སྣང་དང་མི་སྣང་ཤེས་པར་བྱ། ། ཞེས་འབྱུང་ངོ༌། ། ཡང་བླུན་པོ་དག་དངོས་པོར་སྨྲ་བ་ཁ་ཅིག་གི་ཐ་སྙད་དུ་རགས་པ་དང་ཕྱི་དོན་ཡང་ཆད་པར་སྨྲ་ཞིང༌། ཆ་མེད་ཀྱི་བེམ་ཤེས་རང་བཞིན་གྱིས་གྲུབ་པ་རང་དབང་དུ་སྨྲ་བའི་རྟག་ཆད་ལ་ཞེན་པར་བྱེད་པ་དེ་དག་གི་ལུགས་ལའང་བདེ་བར་གཤེགས་པའི་ལུང་ཚད་མ་འདུག་པའི་ཕྱིར། བཅོམ་ལྡན་འདས་ཀྱི་ཐུགས་ཀྱང་རྟག་ཆད་ཀྱི་ཕྱོགས་ལ་གཞོལ་བ་དང་བཅས་སྟེ་ཆོས་གསུང་བ་ལས་འོས་མེད་དོ་སྙམ་ན། གདུལ་བྱ་རྟག་ཏུ་ལྟ་བ་ལ་དེ་ལྟའི་ཆོས་བསྟན་པར་སྣང་བས་ཐུགས་དེ་ལྟ་ལ་གཞོལ་བ་ལྟ་ག་ལ་སྲིད་དེ། དེ་ལྟར་སྟོན་ཅིང་དེ་དག་གི་རྒྱུད་སྨིན་པར་མཛད་པ་ན། དེ་ལྟར་འདུ་བྱེད་པ་ཙམ་ཡང་མི་མངའ་བར་དེ་དག་གི་དོན་སྒྲུབ་པར་མཛད་པའི་ཕྱིར། རྒྱན་ལས།
སངས་རྒྱས་རྣམས་ནི་འདི་སྙམ་ལུས་ཅན་འདི་ནི་བདག་གིས་སྨིན་བྱས་ཤེའམ། ། འདི་ནི་རབ་ཏུ་སྨིན་བྱ་གཞན་ཡང་ད་ལྟར་སྨིན་པར་བྱེད་སྙམ་དུ། ། འདུ་མཛད་མི་མངའ་བར་ཡང་ཕྱོགས་ཕྱོགས་ཀུན་ཏུ་རྟག་པར་སྒོ་གསུམ་ནས། ། དགེ་བའི་ཆོས་རྣམས་ཀྱིས་ནི་སྐྱེ་བོ་རབ་ཏུ་སྨིན་པར་འགྱུར་བ་ཉིད། ། ཇི་ལྟར་ཉི་མ་འབད་མེད་ཕྱོགས་ཕྱོགས་ཀུན་ཏུ་འོད་ཟེར་དག ། རབ་འབྱམས་གསལ་བ་མང་པོས་ལོ་ཏོག་རྣམ་སྨིན་བྱེད་པ་ལྟར། ། དེ་བཞིན་ཆོས་ལྡན་ཉི་མའང་རབ་ཞི་བྱེད་པ་ཆོས་ཀྱི་འོད། ། རབ་འབྱམས་དག་གིས་ཕྱོགས་ཕྱོགས་ཀུན་ཏུ་སེམས་ཅན་རྣམ་སྨིན་མཛད། ། ཅེས་འབྱུང་བའི་ཕྱིར། འོ་ན་བཅོམ་ལྡན་འདས་ཀྱི་བསྟན་པ་དེ་ཐམས་ཅད་རྟག་ཆད་དང་བྲལ་བའི་ཤེས་བྱའི་གནས་པ་གང་ཡིན་པ་ཞིག་སྟོན་པ་ཡིན་ནམ་ཞེ་ན།
དེ་ནི་དེ་བཞིན་ཏེ། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་ཤིག་ཁོ་བོས་རྙེད། ། སུ་ལ་བསྟན་ཀྱང་གོ་བར་མི་འགྱུར་བས། ། ཞེས་ཤེས་བྱའི་གནས་ལ་གཟིགས་པའི་ཆོས་ཀྱི་བདུད་རྩི་དེ་ཉིད་སྟོན་པ་ཡིན་མོད། འོ་ན་དེ་ལྟ་བུ་དེ་ཡང་དག་པར་ན་འདིའོ་ཞེས་དམིགས་མཚན་དང་བཅས་ཏེ་སྟོན་པར་བྱར་ནི་མེད་དེ། ཇི་སྐད་དུ། དམིགས་པ་ཐམས་ཅད་ཉེར་ཞི་ཞིང༌། ། སྤྲོས་པ་ཉེར་ཞི་ཞི་བ་སྟེ། ། སངས་རྒྱས་ཀྱིས་ནི་གང་དུ་ཡང༌། །
སུ་ལའང་ཆོས་འགའ་མ་བསྟན་ཏོ། ། ཞེས་འབྱུང་ངོ༌། ། འོ་ན་དེ་ཉིད་དམིགས་མཚན་བྲལ་བའི་དབང་གིས་ཐ་སྙད་དུ་བསྟན་པར་མི་ནུས་པའང་མིན་ཏེ། ཇི་སྐད་དུ། གང་ལ་བརྟེན་དེ་གང་འབྱུང་བ། ། དེ་ནི་རེ་ཞིག་དེ་ཉིད་མིན། ། དེ་ལས་གཞན་པའང་མ་ཡིན་ཕྱིར། ། དེ་ཕྱིར་ཆད་མིན་རྟག་མ་ཡིན། ། དོན་གཅིག་མ་ཡིན་ཐ་དད་མིན། ། ཆད་པ་མ་ཡིན་རྟག་མིན་པ། །
དེ་ནི་སངས་རྒྱས་འཇིག་རྟེན་གྱི། ། མགོན་པོའི་བསྟན་པ་བདུད་རྩི་ཡིན། ། ཅེས་འབྱུང་བའི་ཕྱིར། འོ་ན་སངས་རྒྱས་ཀྱིས་གནས་དོན་ལྟར་གསུངས་ཀྱང༌། གདུལ་བྱ་དག་གི་རྟག་ཆད་ཀྱི་མཚན་མར་དམིགས་པའི་ཆོས་ཚུལ་དུ་འགྱུར་བ་ནི། གསུང་གཅིག་ཉིད་དུ་གསུང་མོད་ཀྱི། ། དུ་མ་ཉིད་དུ་སོ་སོར་གོ ། ཞེས་འབྱུང་ལ། དོན་དེ་ཉིད་རྗེ་བཙུན་གྱིས་དཔེ་དང་བཅས་ཏེ་གསུངས་པ་ནི། ཇི་ལྟར་བསིལ་ཞིང་མངར་དང་འཇམ་པ་དང༌། །
ཡང་བའི་ཆུ་ནི་སྤྲིན་དེ་ལས་ཐོན་པ། ། ས་ལ་ཚ་བ་ལ་སོགས་གནས་འབྲེལ་བས། ། ཤིན་ཏུ་མང་པོའི་རོར་ནི་འགྱུར་བ་བཞིན། ། དེ་བཞིན་འཕགས་ལམ་ཡན་ལག་བརྒྱད་ཅུའི་ཆར། ། རབ་ཡང་རྩེ་སྤྲིན་སྙིང་པོ་ལས་འཐོན་པ། ། འགྲོ་བའི་རྒྱུད་ཀྱི་གནས་ཀྱི་དབྱེ་བ་ལས། ། རྣམ་པ་མང་པོའི་རོ་དང་ལྡན་པར་འགྱུར། ། ཞེས་འབྱུང་ངོ༌། ། ཡང་སངས་རྒྱས་ཀྱི་ཐུགས་རྟག་ཆད་དང་བཅས་པར་འགྱུར་ཏེ། སེང་གེ་བཟང་པོས།
ཕྱིས་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱི་སྟོབས་ལས་སྐྱེས་པའི་དག་པ་འཇིག་རྟེན་པ་རྣམ་པར་རྟོག་པའི་ཤེས་པས། རྣམ་པར་གཅོད་པ་ཉིད་ཡིན་པ་དེས་ན། དེ་ཆར་ཕྱེ་ན་ཡོངས་སུ་མི་ཤེས་པ་ཇི་ལྟར་ཡིན་ཞེས་སངས་རྒྱས་ལ་རྗེས་ཐོབ་འཇིག་རྟེན་པའི་རྣམ་རྟོག་ཡང་མངའ་བར་བཤད་ན། དེས་སྒྲ་རྟག་པ་ལ་སོགས་པར་རྟོག་པའི་ཕྱིར་ཞེ་ན། སེང་གེ་བཟང་པོ་དེ་ལྟར་འདོད་དུ་ཆུག ། རྒྱལ་བ་སྲས་བཅས་དེ་ལྟར་མི་བཞེད་དེ། རྗེ་བཙུན་གྱིས། གང་ཞིག་གང་གིས་འདུལ་བ་ཡི། ། དབྱེ་བ་གང་དང་གང་གི་ཚེ། ། དེ་ཡི་རྣམ་རྟོག་སྐྱེ་མིན་ཕྱིར། །
ཐུབ་པ་རྟག་ཏུ་ལྷུན་གྱིས་གྲུབ། ། ཞེས་དང༌། འཇུག་པར། ཡིད་བཞིན་ནོར་བུ་ཇི་བཞིན་རྣམ་མི་རྟོག ། ཞེས་སོགས་རྒྱ་ཆེར་འབྱུང་བའི་ཕྱིར། ཡང་ལུག་ལྟར་གྱུར་པ་ཁ་ཅིག ། སངས་རྒྱས་ཀྱི་ཐུགས་ལ་རྟག་ཆད་དུ་བལྟ་བ་མང་སྟེ། ཉོན་མོངས་པ་འདོད་ཆགས་དང་བཅས་པའི་སེམས་ལ་འདོད་ཆགས་དང་བཅས་པའི་སེམས་ཞེས་ཤེས་པར་དགོངས་པའི་ཕྱིར་ཞེ་ན། ཆོས་མངོན་པར་ཤེས་པ་བཅུ་ལས་ཀུན་རྫོབ་ཤེས་པ་སངས་རྒྱས་ལ་མངའ་བ་དང་སྟོབས་བཅུ་ལས་སེམས་ཅན་གྱི་འདོད་ཆགས་སོགས་མོས་པ་སྣ་ཚོགས་པ་མཁྱེན་པའི་སྟོབས་མངའ་བར་བཤད་པ་དང༌། དེར་མ་ཟད་ཇི་སྙེད་མཁྱེན་པའི་ཡེ་ཤེས་ཀྱིས་ཀུན་རྫོབ་བདེན་པ་ཐམས་ཅད་མ་འདྲེས་པར་མཁྱེན་པར་བཤད་པ་ཉིད་ཀྱི་ཕྱིར།
ཀུན་རྫོབ་ཀྱི་གནས་སྣང་ལ་སྒྲོ་སྐུར་རྟག་ཆད་དང་བྲལ་བ་ཉིད་བཅོམ་ལྡན་འདས་ཀྱི་ཐུགས་སུ་བྱོན་པར་གྲུབ་པས་ཁྱེད་ཀྱི་བསྒྲུབ་བྱ་སྒྲུབ་བྱེད་དེ་ནི་འགལ་ཁྱབ་བླ་ན་མེད་པའོ། ། ཡང་ལུག་ལྟར་བླུན་པ་ཁ་ཅིག་གིས་མདོར། གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་ཐུགས་བསྐྱེད་པ་དེའི་ཚེ་སྲོག་ཆགས་གྲོག་སྦུར་ཡན་ཆད་ཀྱིས་ཀྱང་སངས་རྒྱས་བཅོམ་ལྡན་འདས་ཀྱི་ཐུགས་ཤེས་པར་འགྱུར། ཞེས་དང༌། གང་གི་ཚེ་འཇིག་རྟེན་ལས་འདས་པའི་ཐུགས་བསྐྱེད་པ་དེའི་ཚེ་ནི་ཉན་ཐོས་དང་རང་སངས་རྒྱས་རྣམས་ཀྱིས་ཀྱང་སངས་རྒྱས་བཅོམ་ལྡན་འདས་ཀྱི་ཐུགས་ཤེས་པར་མི་འགྱུར་ན་བྱིས་པ་སོ་སོའི་སྐྱེ་བོ་རྣམས་ལྟ་ཅི་སྨོས་སོ། ། ཞེས་འབྱུང་བས། འཇིག་རྟེན་པ་དག་གི་ངར་འཛིན་ལ་སོགས་པ་རྟག་གཅིག་རང་དབང་གི་བློ་བསྐྱེད་པ་དེ་འདྲ་བ་ཞིག་སངས་རྒྱས་ཀྱིས་ཀྱང་བསྐྱེད་པར་མཛད་སྙམ་ན། དེ་བཞིན་གཤེགས་པས་འཇིག་རྟེན་འདི་དང་འདི་འདུལ་བར་དགོངས་པ་ལ་གདུལ་བྱ་དེའི་ངོར་འཇིག་རྟེན་པའི་ཐུགས་བསྐྱེད་ ཡང་འཇིག་རྟེན་ལས་འདས་པ་དང་མ་འདས་པའི་ཐུགས་བསྐྱེད་པ་ཞེས་པ་དེ་གནས་ཚུལ་སྟོང་པ་ཉིད་ཀྱི་དེ་ཁོ་ན་ཉིད་ལ་མཉམ་བཞག་གི་ཐུགས་ལ་འཇིག་རྟེན་ལས་འདས་པ་དང༌། སྣང་ཚུལ་ལ་རྒྱུ་འབྲས་ཀྱི་ཆོས་ལ་སོ་སོར་གཏོད་པ་ན་འཇིག་རྟེན་པའི་ཐུགས་བསྐྱེད་པའོ། ། ཞེས་བརྡ་བྱེད་པའང་ཡོད་དོ། །
མཆན། པ་ཞེས་པ་ཞིག་འདུལ་བྱ་དེའི་ངོར་སྣང་ནས། གདུལ་བྱ་དེའི་མོས་དགེའི་བློའི་སངས་རྒྱས་ཀྱི་ཐུགས་ཀྱང་ཤེས་སོ་ཞེས་པའི་རྣམ་རིག་ཅི་ཞིག་བསྐྱེད་པ་ནི་སངས་རྒྱས་ཀྱི་ཐུགས་རྗེའི་མཐུ་ལས་འབྱུང་བ་ལ་དགོངས་ནས་དེར་གསུངས་པ་ཡིན་གྱི། སྒྲ་ཇི་བཞིན་པ་ལྟར་ཡིན་ན་སངས་རྒྱས་འཇིག་རྟེན་པའི་བློའི་ས་བོན་གནས་ངན་ལེན་དང་བཅས་པ་སྤངས་ཟིན་པ་དེས་སླར་འཇིག་རྟེན་ཐ་མལ་པའི་བློ་རྒྱུ་མེད་དུ་འཁྲུངས་པར་ག་ལ་རིགས་སྙིང་ནས་སོམས་ཤིག ། འདིའི་ཐད་ཀྱི་དགོངས་གཅིག་རྙིང་མར། ཐུགས་གཅིག་པུ་ཡང་རྟག་ཆད་ཀྱི་ལྟ་བ་ཚུན་ཆད་དུ་འབྱུང་བ་འདི་ནི་ཐུགས་མི་ཟད་པ་རྒྱན་གྱི་འཁོར་ལོ་ཟེར་བ་ཡིན་ཞེས་བྲིས་གདའ་བ་ནི་སྐྱོབ་པའི་དགོངས་པ་ག་ལ་ཡིན་ཏེ་སྙིང་ཕོད་ཅན་ཞིག་གི་སྨྲས་པར་ཟད་དོ།། །། ༈ རྡོ་རྗེའི་གསུང༌། སྨོན་པ་ལས་ལོངས་སྐུ་དང༌། འཇུག་པ་ལས་སྤྲུལ་སྐུ་འབྱུང་བྱ་བ་འདི་བཞུགས་ཞེས་བྱ་བ་འདི་དག་པར་བཏོན་ན། སངས་རྒྱས་པ་ན་གཞན་དོན་དུ་སྐུ་དང་ཡེ་ཤེས་ཀྱི་བྱ་བ་ཁྱད་པར་འབད་མེད་ལྷུན་གྲུབ་ཏུ་འབྱུང་བ་ནི་སློབ་པའི་ལམ་དུ་སྨོན་པ་དང་འཇུག་པའི་ཀུན་རྫོབ་བྱང་ཆུབ་སེམས་དང༌།
བདག་གཉིས་ཀྱིས་སྟོང་པའི་དོན་དམ་བྱང་ཆུབ་ཀྱི་སེམས་ཟུང་འབྲེལ་དུ་སྦྱངས་པའི་འཕེན་པ་ཁྱད་ཅན་སྔོན་དུ་སོང་བའི་མཐུ་ལས་ཡིན་བྱ་བ་དང༌། ཡང་སངས་རྒྱས་ཐོབ་པར་འདོད་པའི་འདོད་ཚུལ་གསུམ་སྣང་བ་ལས། ཕྱི་མ་དོན་ལ་གནས་ཞེས་གཉིས་སུ་འགྱུར་བ་ལས། དང་པོ་ནི་སློབ་དཔོན་སྤྱོད་འཇུག་མཁན་པོའི་ཞབས་ལྟར་བརྗོད་ན། ཆོས་ཐམས་ཅད་ལ་དངོས་སྤྲོས་ཀྱི་མཚན་མའི་གནས་ངན་ལེན་ཆེས་ཕྲ་བ་དྲུང་ནས་བཏོན་པའི་སྒོ་ནས་ཞི་བ་ཆོས་ཀྱི་སྐུ་བརྙེས་པ་ཡིན་ཏེ། ཇི་སྐད་དུ། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། །
ཞེས་འབྱུང་བའི་ཕྱིར། དེ་ལྟར་ཆོས་ཐམས་ཅད་རྣམ་པ་ཀུན་ཏུ་མངོན་པར་རྫོགས་པར་འཚང་རྒྱ་བ་ན། ཉན་རང་གི་ཞི་བ་ལྟར་རྒྱུན་ཆད་དུ་འགྱུར་རམ་ཞེ་ན་མི་འགྱུར་ཏེ། སྔོན་ཀུན་རྫོབ་དང་དོན་དམ་པའི་བྱང་ཆུབ་ཏུ་སེམས་བསྐྱེད་པའི་རྒྱུ་ཚོགས་ཀྱི་མཐུས་འབྲས་བུའི་སྐུ་དང་ཡེ་ཤེས་ཁྱབ་རྟག་རྒྱུན་མི་འཆད་པ་འབྱུང་བའི་ཕྱིར། ཇི་སྐད་དུ། ཡིད་བཞིན་ནོར་བུ་དཔག་བསམ་ཤིང༌། ། ཇི་ལྟར་རེ་བ་ཡོངས་སྐོང་བ། ། དེ་བཞིན་གདུལ་བྱའི་སྨོན་ལམ་གྱི། ། དབང་གིས་རྒྱལ་བའི་སྐུར་སྣང་ངོ༌། ། ཞེས་འབྱུང་ལ།
དེ་ལྟ་ན་སྔོན་སློབ་པ་བསགས་སྦྱང་བྱེད་པ་པོའི་དུས་ཀྱི་སེམས་དང་སེམས་ལས་བྱུང་བའི་གཟུང་འཛིན་སྣང་ཞེན་དང་བཅས་པ་བྲལ་རྗེས་ཕྱིས་མི་སློབ་པའི་སངས་རྒྱས་དེའི་རྒྱུད་ལ་རྒྱུ་དེའི་འབྲས་བུ་གཏུགས་མེད་དུ་འབྱུང་བར་ཡང་རུང་སྟེ། དཔེའི་སྒོ་ནས་སྟོན་པ་ཉིད་ཀྱི་ཕྱིར། ཇི་སྐད་དུ། དཔེར་ན་ནམ་མཁའ་ལྡིང་གིས་ནི། ། མཆོད་སྡོང་སྒྲུབ་ནས་འདས་གྱུར་པ། ། དེ་འདས་ཡུན་རིང་ལོན་ཡང་དེས། ། དུག་ལ་སོགས་པ་ཞི་བྱེད་བཞིན། ། བྱང་ཆུབ་སྤྱོད་པས་རྗེས་མཐུན་པས། ། རྒྱལ་བའི་མཆོད་སྡོང་སྒྲུབ་པ་ཡང༌། ། བྱང་ཆུབ་སེམས་དཔའ་མྱ་ངན་ལས། །
འདས་ཀྱང་དོན་རྣམས་ཐམས་ཅད་མཛད། ། ཅེས་འབྱུང་ལ། དེས་ན་བྱེད་པོ་འགགས་ཀྱང་བྱ་བ་མ་འགགས་པའི་ཚུལ་གྱིས་མཆོག་གི་སྤྲུལ་སྐུ་སོགས་རྒྱུན་མི་ཆད་པར་འབྱུང་བ་ནི། རྗེ་བཙུན་གྱིས་ཀྱང་ཆེར་བཞེད་པར་སྣང་སྟེ། སྔོན་གྱི་རང་ཉིད་སྨོན་ལམ་དང༌། ། ལྷ་རྣམས་ཀྱི་ནི་དགེ་བའི་མཐུས། ། ཇི་ལྟར་ཚངས་པ་འབད་མེད་སྣང༌། ། རང་བྱུང་སྤྲུལ་སྐུ་དེ་བཞིན་ནོ། ། ཞེས་དང༌། ཡང་གདུལ་བྱ་ལས་དག་པ་ཆུ་ཤེལ་ལྟ་བུ་དང་སངས་རྒྱས་རྟོག་མེད་ཀྱི་ཕྲིན་ལས་ཟླ་བའི་འོད་ཟེར་གཉིས་ཕྲད་པའི་རྐྱེན་ལས།
ཆོས་སྒོ་སྣ་ཚོགས་པ་དང་སྐུ་དང་ཡེ་ཤེས་ཀྱི་སྣང་བ་སྣ་ཚོགས་པའི་ཆུ་རྒྱུན་འབྱུང་བ་དཔེ་དོན་དུ་མཛད་དེ། ཇི་སྐད་དུ་རྒྱུད་ལས། དཔལ་ལྡན་ཟླ་བ་ཆུ་ཤེལ་རྣམ་པར་རྟོག་པ་མེད་པའི་ཡིད་དག་ལས་ནི་ཆུ་འབྱུང་བ། ། དེ་བཞིན་འཇིག་རྟེན་དུ་ནི་རྒྱལ་བའི་བདག་པོའི་ཕུང་པོ་ལ་བརྟེན་ཐམས་ཅད་མཁྱེན་པའི་ཆོས་འཛག་པ། ། ཆུ་ནི་ས་བོན་ཁམས་ལ་ཀུན་ཏུ་བརྟེན་ནས་རོ་མཉམ་འགྱུར་བ་ཇི་བཞིན་དུ་ཆོས་དག་ནི། ། སེམས་ཅན་རྣམས་ཀྱི་དགེ་བའི་སེམས་ཀྱིས་རྣམ་པ་མང་པོར་འགྱུར་ཏེ་སྔོན་གྱི་མཐུ་ལས་སོ། ། ཞེས་འབྱུང་ལ། འོ་ན་རྫོགས་པའི་སངས་རྒྱས་ཀྱི་སེམས་དང་སེམས་ལས་བྱུང་བའི་རྒྱུ་བ་མི་མངའ་བ་ཉིད་ཀྱི་ཕྱིར་གདུལ་བྱས་མཆོད་སོགས་ཀྱི་དགེ་བ་ལ་འབྲས་བུ་ཅང་ཡོད་དམ་སྙམ་ན། ཞེས་པ་དྭོགས་ནས། སེམས་མེད་པ་ལ་མཆོད་བྱས་པས། །
ཇི་ལྟར་འབྲས་བུ་ལྡན་པར་འགྱུར། ། ཞེས་པ་ལ་ལན་ནི། ཀུན་རྫོབ་གཟུགས་ཀྱི་སྐུའམ་དོན་དམ་ཆོས་ཀྱི་སྐུ་སེམས་དང་སེམས་བྱུང་གི་རྒྱུ་བ་དང་བྲལ་བའི་སངས་རྒྱས་གང་ཡིན་ཀྱང་རུང༌། མཆོད་པ་ལས་འབྲས་བུ་རྒྱ་ཆེར་ཐོབ་སྟེ། རྫོགས་པའི་སངས་རྒྱས་གཤེགས་བཞུགས་གཉིས་ཀར་ལ་མཆོད་པའི་འབྲས་བུ་ཁྱད་མེད་དུ་ཐོབ་པ་ཉིད་ཀྱི་ཕྱིར་དང༌། ལུང་ལས་ཀྱང་རྫོགས་སངས་སེམས་བཅས་སེམས་མེད་ཀྱི་བློས་ཁྱད་པར་དུ་མ་ཕྱེས་པར་སངས་རྒྱས་དམིགས་ཡུལ་དུ་བྱས་ནས་མཆོད་པ་ཙམ་གྱིས་འབྲས་བུ་རྒྱ་ཆེར་ཐོབ་པར་གསུངས་པའི་ཕྱིར། དཔེར་ན་དངོས་སྨྲ་བས་སངས་རྒྱས་བདེན་གྲུབ་པ་བཟུང་ནས་མཆོད་པས་ཀྱང་འབྲས་བུ་རྒྱ་ཆེར་ཐོབ་པ་བཞིན།

ཞེས་སྟོན་པ་ནི། གང་ཕྱིར་བཞུགས་པའམ་མྱ་ངན་འདས། ། མཚུངས་པ་ཉིད་དུ་བཤད་ཕྱིར་རོ། ། ཀུན་རྫོབ་བམ་ནི་དེ་ཉིད་དུའང༌། ། རུང་སྟེ་དེ་འབྲས་ལུང་ལས་ཡིན། ། དཔེར་ན་བདེན་པའི་སངས་རྒྱས་ལ། ། ཇི་ལྟར་འབྲས་བུ་བཅས་པ་བཞིན། ། ཞེས་འབྱུང་ངོ༌། ། གཤེགས་བཞུགས་གཉིས་ཀར་མཆོད་པས་བསོད་ནམས་མཉམ་པ་ནི། བྱང་ཆུབ་སེམས་དཔའི་སྡེ་སྣོད་དུ། གང་ཞིག་བཞུགས་ལ་མཆོད་པ་དང༌། །
གང་ཡང་མྱ་ངན་འདས་པ་ཡི། ། རིང་བསྲེལ་ཡུངས་འབྲུ་ཙམ་མཆོད་པ། ། སེམས་ཀྱང་མཚུངས་ལ་འབྲས་བུའང་མཚུངས། ། ཞེས་སོགས་རྒྱ་ཆེར་འབྱུང་ངོ༌། །
གཉིས་པ་ནི། སེམས་ཅན་ཐམས་ཅད་སངས་རྒྱས་ལ་བཀོད་ནས་རང་ཉིད་འཚང་རྒྱ་བར་འདོད་པ་ཕྱུགས་རྫི་ལྟ་བུ་དང༌། བདག་གཞན་ཐམས་ཅད་དུས་མཉམ་དུ་འཚང་རྒྱ་བར་འདོད་པ་མཉན་པ་ལྟ་བུ་དང༌། རང་ཉིད་སངས་རྒྱས་ནས་གཞན་གྲོལ་བར་འདོད་པ་རྒྱལ་པོ་ལྟ་བུའི་སེམས་བསྐྱེད་དང་གསུམ་ཡོད་དོ་ཞེས་པ་ལ། སྔ་མ་གཉིས་ལྟར་ན་དེ་དག་གིས་མི་སྲིད་པ་དམ་བཅས་པ་དང་བློ་ལོག་ཤེས་སུ་འགྱུར་ཏེ་སེམས་ཅན་ཐམས་ཅད་རང་གི་སྔར་དང་དུས་མཉམ་དུ་འཚང་རྒྱ་བ་མི་སྲིད་པའི་ཕྱིར། སེམས་ཅན་ཐམས་ཅད་སངས་རྒྱས་ན་རང་ཉིད་འཚང་རྒྱ་བ་ལ་དགོས་པ་མེད་དེ།
སྐྲ་བྲེགས་ནས་ཚེསགྲངས་རྟོག་པ་བཞིན་ནོ། ། དེས་ན་རྒྱལ་པོ་ལྟ་བུའི་སེམས་བསྐྱེད་འདི་ཉིད་གཞུང་ལས་བཤད་པ་འདི་ཁོ་ནའོ། ། དེ་ལྟ་ནའང་བྱང་ཆུབ་སེམས་དཔའི་ཐུགས་སྦྱོང་བ་ལ་མི་སྲིད་པ་དུ་མ་ཡོད་པ་དང་སྨོན་ལམ་ཡང་མི་འགྲུབ་པ་དུ་མ་འདེབས་པར་སྣང་བས་དེ་ལྟར་སེམས་བསྐྱེད་ཀྱང་མཐའ་གཅིག་ཏུ་ཉེས་པར་འགྱུར་བས་ཡང་མ་ཁྱབ་ལ། ཚུལ་འདི་ནི་བཅོམ་ལྡན་འདས་རལ་གྲིས་ཕར་ཕྱིན་རྒྱན་གྱི་མེ་ཏོག་ཏུའང་ལེགས་པར་བཤད་སྣང་ངོ༌།། །། ༈ རྡོ་རྗེའི་གསུང༌། རྒྱུ་མེད་ཀྱི་སྤྲུལ་པ་མི་སྲིད་པས་རང་རྒྱུད་པ་བྱ་བ་འདི་བཞུགས་ཞེས་པ་དག་པར་བཏོན་ན། སངས་རྒྱས་མཆོག་གི་སྤྲུལ་པའི་སྐུ་ནི་སྐུ་དང་པོ་གཉིས་ལ་མ་བརྟེན་པར་མི་འབྱུང་བྱ་བ་འདི་བཞུགས་ཞེས་བཏོན་ན་ཆེས་དག་པའི་ལུང་དུ་འགྱུར་ཏེ། དེ་ཡང་ཁ་ཅིག ། ཁོ་བོ་ནི་སངས་རྒྱས་མཆོག་གི་སྤྲུལ་པའི་སྐུ་ལས་སྔ་དྲོ་ཆོས་མཉན་ནས་ཕྱི་དྲོ་ཚོགས་པའི་དབུས་སུ་ཆོས་སྟོན་པ་ཡིན་ལ། མཆོག་གི་སྤྲུལ་སྐུ་བྱ་བ་ཡང་རང་སེམས་སྐྱེ་མེད་ཆོས་སྐུ་མཁའ་ལྟར་དག་པར་རྟོགས་པའི་ངང་ནས་རྟོགས་པ་ཏོལ་སྐྱེ་དེ་ག་ལོངས་སྐུ་དང༌།
དེ་ལ་ཇི་ལྟར་འཆར་བ་དེ་ག་གཞན་ལ་སྟོན་པ་ནི་སྤྲུལ་པའི་སྐུ་ཡིན་ཏེ། གདན་ཐོག་གཅིག་གི་སྟེང་དུ་རྣམ་རྟོག་གཅིག་གི་སྟེང་ནས་རང་གཞན་གྱི་དོན་འབད་མེད་དུ་སྒྲུབ་པའི་སྐུ་གསུམ་རང་གིས་མྱོང་བ་བཞིན་གཞན་ལ་འདོམས་ཤེས་ཀྱི་དེ་ལྟར་མ་ཤེས་པ་ནི། ངེས་པའི་དོན་ཕྱག་རྒྱ་ཆེན་པོ་ལ་ཁ་ཕྱིར་བལྟས་ཏེ་སྡོད་པའི་རྟོག་པ་ནེ་ཙོ་ལྟ་བུའོ་ཞེས་ཟེར་རོ། ། འདིར་ཞལ་སྔ་ནས། སོ་སྐྱེ་ལམ་མ་ཞུགས་མངོན་པའི་ང་རྒྱལ་ཅན་དག་གིས་མཆོག་གི་སྤྲུལ་སྐུ་ལ་ནི་འདོད་ཆོས་ཞུས་ཆོག་ན་ཏ་དེ་ལས་གཏམ་སྙན་པ་ཅི་ཡོད་དེ། མཆོག་གི་སྤྲུལ་སྐུ་དངོས་ལ་ནམ་ཡིན་ཡིན་ཞེས་ཞལ་བལྟ་ཆོས་ཞུ་བ་ལ་མ་མཐའ་ཚོགས་ལམ་ཆེན་པོ་ཐོབ་ཅིང་ཆོས་རྒྱུན་གྱི་ཏིང་ངེ་འཛིན་ཐོབ་པར་བཤད་གདའ། རྣམ་རྟོག་རང་དགའ་བ་ཐམས་ཅད་སྐུ་གསུམ་དུ་གྲོལ་འགྲོ་ཡིན་ཡོད་ན་ལྟ་དེ་ལས་དགའ་བ་མེད་དེ། འཁོར་བ་རང་ལོག་ཏུ་འགྲོ་བས་ལམ་ལ་ངལ་བ་བྱེད་མི་དགོས་པར་གང་དྲན་གང་ཤར་ལ་མི་ཚེ་ཟད་པའང་འཚེངས་པར་སྣང༌། དེ་ལྟ་ནའང༌། རྒྱལ་བས་ལེགས་པར་གསུངས་པའི་ལམ་ལ་ནན་ཏན་དུ་བྱས་ནས་ཐོབ་པའི་མཆོག་གི་སྤྲུལ་པའི་སྐུ་དེ་ནི་རང་གི་སེམས་རང་བཞིན་རྣམ་དག་གི་སྟོང་ཉིད་ཉི་ཚེ་བ་ལས་མི་འབྱུང་སྟེ།
དེ་ནི་གློ་བུར་རྣམ་དག་གི་ཆོས་སྐུ་ལས་ལོངས་སྐུ་དང༌། དེ་ལ་སྤྲུལ་སྐུ་སྔ་མ་སྔ་མའི་རྟེན་ལ་ཕྱི་མ་ཕྱི་མ་འབྱུང་བར་གསུངས་པའི་ཕྱིར། རྗེ་བཙུན་གྱིས། སངས་རྒྱས་རྣམས་ཀྱི་སྐུ་དབྱེ་བ། ། རང་བཞིན་ལོངས་སྤྱོད་རྫོགས་པ་དང༌། ། གཞན་ནི་སྤྲུལ་པའི་སྐུ་ཡིན་ཏེ། ། དང་པོ་གཉིས་པོའི་རྟེན་ཡིན་ནོ། ། ཞེས་སོ། ། འོ་ན་སྤྲུལ་པའི་སྐུ་ནི་ལོངས་སྐུའི་རྒྱུད་ལ་བརྟེན་ནས་དུས་ཐམས་ཅད་པར་འབྱུང་ངམ་ཞེ་ན། འབྱུང་སྟེ།
སངས་རྒྱས་སྤྲུལ་པ་དཔག་མེད་པ། ། སྤྲུལ་པའི་སྐུར་ནི་འདོད་པ་སྟེ། ། ཞེས་དང༌། བཟོ་དང་སྐྱེ་བ་བྱང་ཆུབ་ཆེ། ། མྱ་ངན་འདས་པ་རྟག་སྟོན་པས། ། སངས་རྒྱས་སྤྲུལ་པའི་སྐུ་འདི་ནི། ། རྣམ་པར་གྲོལ་བའི་ཐབས་ཆེན་པོ། ། ཞེས་འབྱུང་ངོ༌། ། དེར་མ་ཟད་ཆོས་སྐུ་ནི་རང་བཞིན་གྱིས་རྟག་ལ། ལོངས་སྐུ་ནི་རྒྱུན་མི་འཆད་པས་རྟག་ལ།
སྤྲུལ་སྐུ་ནི་རྒྱུན་གྱི་སྟེ་མི་སྣང་བར་བྱས་ནས་ཡང་ཡང་དུ་སྤྲུལ་པ་མི་ཟད་པར་རྟག་པར་འབྱུང་སྟེ། ཇི་སྐད་དུ། རང་བཞིན་དང་ནི་རྒྱུན་མི་ཆད། ། རྒྱུན་གྱི་དེ་དག་རྟག་པ་ཉིད། ། ཅེས་འབྱུང་བའི་ཕྱིར་དང༌། ཁྱད་པར་བྱ་བ་སྒྲུབ་པའི་ཡེ་ཤེས་ཀྱི་མཐུ་ཉིད་ཀྱིས་སྤྲུལ་པའི་སྐུ་མཐའ་ཡས་པར་སྟོན་པ་ཡིན་ཏེ། བྱ་བ་སྒྲུབ་པའི་ཡེ་ཤེས་ནི། ། ཁམས་རྣམས་ཀུན་ཏུ་སྣ་ཚོགས་ཤིང༌། ། དཔག་མེད་བསམ་ཡས་སྤྲུལ་པ་ཡིས། ། སེམས་ཅན་དོན་ཀུན་སྒྲུབ་པའོ། །
ཞེས་འབྱུང་ལ། བོད་ཁ་ཅིག་མཆོག་གི་སྤྲུལ་སྐུ་དངོས་ནི་བྱ་སྒྲུབ་ཡེ་ཤེས་སོ་ཞེས་ཟེར་བ་ཡོད་ཀྱང༌། དེ་ལྟ་ན་རྣམ་རིག་མིན་པའི་གཟུགས་ཀྱང་དེ་ཀུན་ནས་སློང་བྱེད་ཀྱི་ཤེས་པར་སྨྲ་ན་ཅིས་འགོག ། བྱ་སྒྲུབ་ཡེ་ཤེས་ཀྱི་བྱེད་པའམ་རྐྱེན་ལས་སྤྲུལ་པའི་སྐུ་འབྱུང་བ་ཐེག་པ་ཆེན་པོའི་གསུང་རབ་ནས་བཤད་དེ། རྒྱན་ལས། སངས་རྒྱས་སྤྲུལ་པ་དེ་རྟག་ཏུ། ། མཛད་པ་སྒྲུབ་པའི་བྱེ་བྲག་དང༌། ། གྲངས་དང་ཞིང་གི་རྣམ་ཀུན་ཏུ། ། བསམ་མི་ཁྱབ་པར་ཤེས་པར་བྱ། ། ཞེས་སོགས་རྒྱ་ཆེར་འབྱུང་བའི་ཕྱིར་ཏེ།
དཔེར་ན་སྡེ་པས་རྫུ་འཕྲུལ་གྱི་ཏིང་ངེ་འཛིན་ལས་སྤྲུལ་པ་སྟོན་པར་འཆད་པ་ལྟ་བུ་སྟེ། རྫུ་འཕྲུལ་ཏིང་འཛིན་དེ་ལས་ནི། ། སྤྲུལ་དང་འགྲོ་བ་སྟོན་པ་ལས། ། ཞེས་པ་ལྟ་བུའོ། ། ཡང་འདིར་འདི་ཤེས་དགོས་ཏེ། ཐེག་དམན་གྱི་ལུགས་ཀྱི་སྤྲུལ་པ་ལ་སེམས་མེད་པ་ཤས་ཆེ་བར་བཤད་དེ། གདགས་པར། སྤྲུལ་པ་གང་གིས་སེམས་ཀྱི་དབང་གིས་འཇུག་པར་བྱ་ཞེས་བརྗོད་པར་བྱ། སྨྲས་པ། སྤྲུལ་པ་ནི་གཉིས་ཏེ།
སྐྱེ་ནས་ཐོབ་པ་དང༌། སྒོམ་པ་ལས་བྱུང་བའོ། ། དེ་ལ་དང་པོ་ནི་སེམས་ཅན་དེའི་དབང་གིས་སེམས་ཀྱི་འགྱུར་ལ། གཉིས་པ་ནི་སྤྲུལ་པའི་སེམས་ཀྱི་དབང་གིས་འཇུག་གོ ། ཞེས་འབྱུང་བས་སྐྱེས་ཐོབ་ནི་སེམས་ཡོད་པ་ཞེས་བྱ་ལ། སྒོམ་བྱུང་ནི་སེམས་མེད་པར་བཤད་ཅེས་སོགས་འབྱུང་བ་ནི། དེ་དག་གི་གྲུབ་པ་དང་བསྟུན་ནས་སྤྲུལ་པ་ཉི་ཚེ་བའི་ཆོས་ཚུལ་བརྗོད་པར་ཟད་ཀྱི། སངས་རྒྱས་བཅོམ་ལྡན་འདས་ཀྱི་སྤྲུལ་པ་ནི་སེམས་དང་བཅས་མ་བཅས་གང་ཡིན་ཀྱང་རུང་ཤེས་བྱ་ལ་སྲིད་པ་དང་མི་སྲིད་པ་ཐམས་ཅད་སྤྲུལ་པར་རུང་བ་སྟེ། སངས་རྒྱས་ཀྱི་ཡུལ་ནི་བསམ་གྱིས་མི་ཁྱབ་པ་ཉིད་ཀྱི་ཕྱིར་ ལོ་ཆེན་ཡེ་ཤེས་སྡེའི་དབུ་མའི་བརྗེད་བྱང་དུ། དེ་ལ་སྤྲུལ་པའི་སྐུ་ནི་རྣམ་པ་གསུམ་སྟེ།
བདག་གི་ལུས་དང་འབྲེལ་པ་དང༌། གཞན་གྱི་ལུས་དང་འབྲེལ་བ་དང༌། དེ་མ་འབྲེལ་པའོ། ། དེ་ལ་དང་པོ་ནི། བདག་ཉིད་འཁོར་ལོ་སྒྱུར་བ་ལ་སོགས་པའི་གཟུགས་ཀུན་ཏུ་སྟོན་པའོ། ། གཉིས་པ་ནི། བདུད་ལ་སོགས་པས་སངས་རྒྱས་ལ་སོགས་པ་གཟུགས་ལ་སོགས་པ་སྟོན་པར་བྱིན་གྱིས་བརླབ་པའོ། ། གསུམ་པ་ནི། ས་ལ་སོགས་པའི་རིན་པོ་ཆེ་སྣ་བདུན་ཀུན་ཏུ་སྟོན་པ་དང༌། སངས་རྒྱས་ཀྱི་སྐུ་གཟུགས་དཔག་ཏུ་མེད་པ་ཀུན་ཏུ་སྟོན་པའོ། །
གསུང་ཡང་རྣམ་པ་དེ་ལྟར་གསུམ་སྟེ། དང་པོ་ནི། ཚངས་པའི་དབྱངས་ཀྱིས་འཇིག་རྟེན་གྱི་ཁམས་མཐའ་ཡས་པ་གོ་བར་མཛད་པ་ལྟ་བུའོ། ། གཉིས་པ་ནི། གང་གིས་ཉན་ཐོས་ལ་སོགས་པ་ཡང་སངས་རྒྱས་ཀྱི་གསུང་གི་ཐེག་པ་ཆེན་པོའི་ཆོས་སྟོན་པའོ། ། མ་འབྲེལ་བ་ནི། ནམ་མཁའ་ལ་སོགས་པ་ལ་ཆོས་བསྟན་པའི་སྒྲ་འབྱུང་བ་ལ་སོགས་པའོ། ། ཐུགས་ཀྱི་སྤྲུལ་པ་ནི་བདག་གཞན་གཉིས་སྟེ། བདག་ཉིད་ཆོས་ཐམས་ཅད་ཐུགས་སུ་ཆུད་པ་དང༌། གཞན་ཡང་ཡེ་ཤེས་དེ་བཞིན་དུ་བསྒྱུར་ཏེ།
དེས་ན་ཤེས་རབ་ཆུང་ངུ་དག་ཀྱང་ཆོས་ཟབ་མོ་ཁོང་དུ་ཆུབ་པ་དང༌། དྲན་པ་ཉམས་པ་ཡང་དྲན་པ་ཐོབ་པ་ཞེས་པ་ལྟ་བུའོ། ། མཆན། འདི་དང་རྗེས་སུ་མཐུན་པར་ནི་སར་བཞུགས་པའི་བྱང་ཆུབ་སེམས་དཔའ་དག་གིས་ཀྱང་དེ་དང་རྗེས་མཐུན་གྱི་སྤྲུལ་པ་སྟོན་པར་ནུས་ཏེ། འཇམ་དཔལ་རྣམ་འཕྲུལ་གྱི་མདོར། འཇམ་དཔལ་བདུད་སྡིག་ཅན་སངས་རྒྱས་ཀྱི་སྐུར་བྱིན་གྱིས་བརླབས་ནས་ཆོས་སྟོན་དུ་བཅུག་པ་ལ། ཤཱ་རིའི་བུ་ཡ་མཚན་ཆེ་ནས་བསྔགས་པ་བརྗོད་པ་ལ། འཇམ་དཔལ་གྱི་ཞལ་ནས་སངས་རྒྱས་ཀྱི་སྐུར་བྱིན་གྱིས་བརླབས་པ་ལ་ཆོས་སྟོན་དུ་གཞུག་གི་ཟེར་བ་ལ། ཤཱ་རིའི་བུའི་བསམ་པ་ལ། ང་ཉན་ཐོས་ནི་སངས་རྒྱས་ཀྱི་སྐུར་གྱུར་པ་དེ་ཉམས་ལ་མ་བདེ་ནས་མི་སྣང་བར་བྱ་མནོ་བ་ལ།
མི་སྣང་བར་བྱ་ལོང་མེད་པར་སངས་རྒྱས་ཀྱི་སྐུར་བྱིན་གྱིས་བརླབས་ནས་སྤྲུལ་ཏེ་ཆོས་སྟོན་དུ་བཅུག་པ་སོགས་བྱས་པར་ལུང་ལས་བྱུང་བ་ཉིད་ཀྱི་ཕྱིར། འདིར་འདི་ཤེས་དགོས་ཏེ། སྡེ་པས་སྤྲུལ་པ་ནི་དོན་ལ་ཡོད་དེ་འབྱུང་བའི་རྟེན་ལས་སྤྲུལ་ཞིང་སྤྲུལ་པས་དེ་ལྟར་བྱ་བ་བྱེད་ནུས་སུ་ཡོད་ལ། དེ་ལྟ་ནའང་སྟག་དང་སེང་གེ་སོགས་སུ་སྤྲུལ་པའི་སྟག་སེང་ནི་སྟག་སེང་ཡིན་པར་ནི་མི་འདོད་ཅིང་སྟག་སེང་ཉིད་དུ་ཡོད་པར་འདོད་པས། འདིར་ཡོད་ན་ཡིན་དགོས་པས་མ་ཁྱབ་པར་ཡང་འདོད་ལ། ཐེག་པ་ཆེན་པོ་ནི། སྤྲུལ་པ་ནི་ཇི་ལྟར་སྤྲུལ་པ་དེའི་རང་བཞིན་དུ་མེད་ཀྱང༌། སྤྱིར་རྟེན་འབྲེལ་གྱི་དབང་གིས་དེར་སྣང་དུ་རུང་བ་ཙམ་ཡིན་པས། ཐ་སྙད་དུ་སྤྲུལ་པ་ནི་རྫས་ཡོད་དུ་མི་བཞག་པ་ཉིད་ཀྱིས་ན། དོན་ལ་ཡང་དག་པར་མ་གྲུབ་པའི་མཐུན་དཔེར།
སྤྲུལ་པ་སོགས་སྒྱུ་མའི་དཔེ་ཡིས་རྣམ་གྲངས་སུ་མཛད་ནས་དཔེ་དེ་དང་འདྲ་བར་ཡང་དག་པར་ཆོས་ཐམས་ཅད་སྤྲུལ་པ་ལྟར་གསུངས་ཏེ། ཡུམ་ལས། རབ་འབྱོར་ཐམས་ཅད་ནི་སྤྲུལ་པ་སྟེ། ཁ་ཅིག་ནི་ཉོན་མོངས་པས་སྤྲུལ་པའོ། ། ཁ་ཅིག་ནི་ལས་ཀྱི་སྤྲུལ་པའོ། ། ཁ་ཅིག་ནི་ཉན་ཐོས་ཀྱི་སྤྲུལ་པའོ། ། ཁ་ཅིག་ནི་རང་སངས་རྒྱས་ཀྱི་སྤྲུལ་པའོ། ། ཁ་ཅིག་ནི་ཡང་དག་པར་རྫོགས་པའི་སངས་རྒྱས་ཀྱི་སྤྲུལ་པའོ། ། ཞེས་འབྱུང་ངོ༌། ། དེ་ལྟ་ན་སངས་རྒྱས་ཀྱི་མཆོག་བཟོ་སྐྱེ་ སྤྱིར་སྐྱེ་བ་སྤྲུལ་སྐུ་བྱ་དང་རི་དྭགས་སོགས་ནི་དུད་འགྲོའི་ངོར་དེ་ལྟར་ཡིན་ལ།
ངེད་རང་མི་དག་གི་ངོར་ནི་ཕག་མོ་གྲུ་པ་དང་དུས་མཁྱེན། ཀྱུ་ར་རིན་ཆེན་ལ་སོགས་བཀའ་བརྒྱུད་ཀྱི་བླ་མ་ཕལ་ཆེ་བ་སངས་རྒྱས་འཁོར་བ་འཇིག་སེང་གེ་སྒྲ། ཀླུ་རིག་སྒྲོན་མེ་སོགས་ཀྱི་སྐྱེ་བ་སྤྲུལ་སྐུ་ལྟ་བུའོ། ། མཆན། བའི་སྤྲུལ་པ་ལ་སྤྲུལ་སྐུར་བརྗོད་ཅི་དགོས་ཏེ། ཆོས་ལོངས་ཀྱང་སྤྲུལ་པ་ཉིད་དུ་མཚུངས་པས་སྤྲུལ་སྐུར་ཅིས་མི་བརྗོད་ཅེ་ན། དེ་དག་རང་བཞིན་མེད་པས་སྤྲུལ་པ་ལྟ་བུ་ཡིན་མོད་ཀྱང་ཐ་སྙད་དུ་སངས་རྒྱས་ཀྱི་གཟུགས་སྐུ་མཆོག་ལོངས་སྐུ་དངོས་སྣང་མི་རུང་གི་གདུལ་བྱ་དེ་ལ། དེའི་སྤྲུལ་པའི་སྐུ་ཞིག་སྤྲུལ་སྐུར་འཇོག་ན་སྤྲུལ་གཞི་སྤྲུལ་པར་མི་འཇོག་པའི་ཐ་སྙད་བྱེད་པའི་སྐབས་ཉིད་ཀྱི་ཕྱིར་ཆོས་ལོངས་ཀྱི་སྐུ་ལ་སྤྲུལ་སྐུ་ཞེས་མི་བརྗོད་དོ། ། འོ་ན་དེ་ལྟ་བུའི་མཆོག་གི་སྤྲུལ་སྐུ་དེ་རྒྱུད་ལ་ཐ་སྙད་གཞན་སྣང་དུ་ཡེ་ཤེས་དང་ལྡན་པར་བཞག་རུང་ངམ་ཞེ་ན། འདི་ལ་ཁ་ཅིག་མི་རུང་སྟེ།
སངས་རྒྱས་ཀྱི་ཡེ་ཤེས་ནི་མཆོག་གི་སྤྲུལ་སྐུ་དེ་སྤྲུལ་པའི་གཞི་ལ་ཡོད་ཀྱི་སྤྲུལ་པ་ལ་མེད་དོ་ཞེས་ཟེར་བ་དེ་དག་ནི་དངོས་པོར་སྨྲ་བའི་སྙིང་ནད་མ་སངས་པའི་གཏམ་དུ་ཟད་དེ། ཆོས་ཐམས་ཅད་རང་བཞིན་གྱིས་མ་གྲུབ་པར་རྐྱེན་འདི་པ་ཙམ་གྱི་རྟེན་འབྱུང་གི་སྤྲུལ་པ་ལྟར་སྨྲ་བའི་སྐབས་སུ་སྤྲུལ་པའི་ལུས་ཐ་སྙད་དུ་ཡོད་པར་རུང་ཞིང་ཡོད་པར་ཡང་ཐ་སྙད་དུ་སྨྲ་ན། དེ་ལ་སྤྲུལ་པའི་སེམས་ཡང་ཐ་སྙད་དུ་ཡོད་པར་སྤྲུལ་དུ་ཅིས་མི་རུང་ཞིང་དེ་ཡོད་པར་ཅིས་སྨྲ་མི་ནུས། ཡང་ཁ་ཅིག་སྤྲུལ་པའི་སྐུ་ནི་སྤྲུལ་པ་ཉིད་ཀྱི་ཕྱིར་དང་གདུལ་བྱའི་སྣང་བ་ཙམ་དུ་ཟད་པའི་ཕྱིར་རྒྱུ་རྐྱེན་མཚན་ཉིད་པ་ལས་མ་སྐྱེས་པས་ཡིད་བརྟན་དུ་མི་རུང་བས་སངས་རྒྱས་དངོས་མ་ཡིན་ནོ་ཞེ་ན། སངས་རྒྱས་དངོས་ཞེས་རང་བཞིན་གྱིས་གྲུབ་པ་ལ་ཟེར་ན་ནི། ཆོས་ལོངས་ཀྱི་སྐུའང་སངས་རྒྱས་མ་ཡིན་ཏེ། ཆོས་ལོངས་དེ་དང་དེའི་རང་བཞིན་དུ་གྲུབ་པའི་སྐུ་མ་ཡིན་པའི་ཕྱིར། རྒྱུ་དང་རྐྱེན་གང་ཡང་མེད་པ་ནི་སྤྲུལ་པ་ལ་སོགས་པ་ཆོས་ཐ་སྙད་དུའང་མི་སྲིད་དེ། རྒྱུ་མེད་ལ་འབྱུང་བའི་ཆོས་དེ་འདྲ་ཞིག་གྲུབ་ན། ཡང་ན་གཏན་གྲུབ་པ་མེད་པ་དང༌།
ཡང་ན་ཐམས་ཅད་ནས་ཐམས་ཅད་དུ་གྲུབ་པར་འགྱུར་བས་མཐར་ཆད་པར་སོང་ལ་དེ་ལྟར་འཛིན་པ་དེ་མཐར་འཛིན་ཡིན་པ་ཉིད་ཀྱིས། དབུ་མ་པ་དག་གིས་ལེགས་པར་རྟགས་ཀྱི་དགག་བྱར་བྱེད་པའི་ཕྱིར། དེས་ན་སྤྲུལ་པ་སོགས་ནི་ཐེག་པ་མཆོག་གི་ལུགས་འདིར་ནི། རང་བཞིན་གྱིས་གྲུབ་པའི་རྒྱུ་རྐྱེན་ལས་མ་སྐྱེས་ཀྱང་ལྟོས་ནས་བཞག་པའི་རྒྱུ་རྐྱེན་ཉིད་ལས་སྐྱེས་པར་གྲུབ་སྟེ། ས་བོན་གྱི་རྒྱུ་རྐྱེན་ལས་མྱུ་གུ་སྐྱེ་བར་གྲུབ་པའི་ཕྱིར། དཔེར་ན་སྤྲུལ་གཞི་ལོངས་སྐུའི་རྒྱུ་དང་གདུལ་བྱའི་རྐྱེན་ལས་མཆོག་གི་སྤྲུལ་སྐུ་སྐྱེ་འགག་ལ་སོགས་པར་སྣང་བ་བཞིན་ནོ། ། དེས་ན་དེང་སང་གངས་ཅན་གྱི་ལྗོངས་འདིར་མཆེ་བ་མེད་ཀྱང་ང་རྒྱལ་གོམས་པའི་ཁྲོ་གཉེར་བསྡུ་བའི་ཁྱི་རྒན་པོ་ལྟར་གྱུར་པ་ཁ་ཅིག ། མཆོག་གི་སྤྲུལ་སྐུ་སྤྲུལ་པ་དང་ཡ་མ་བརླ་དང་སྙིང་པོ་མེད་པས་ཡིད་བརྟན་དུ་མི་རུང་བ་ཉིད་ཀྱི་ཕྱིར། ཟས་གཙང་གི་སྲས་ནི་སངས་རྒྱས་དངོས་ཡིན་པ་ལ་སྐྱེས་བུ་སྐལ་ལྡན་དག་གི་ཡིད་བརྟན་མི་ཕེར་བས། མཆོག་གི་སྤྲུལ་སྐུ་ཡིད་བརྟན་ཕེར་ངོ་ཤེས་པ་གཙང་རྟག་བདག་བདེ་ཞིག་ཡོད་པ་དེ་ནི་དོན་དམ་བདེན་པར་གྱུར་པའི་མཆོག་གི་སྤྲུལ་སྐུ་དེའོ་ཞེས་ཟེར་བ་ནི་བྱས་པའི་མི་རྟག་པ་འདི་ནི་བྱས་པས་ཁྱད་པར་དུ་བྱས་པ་མི་རྟག་པ་ཡིད་བརྟན་མི་ཕེར་ལ།
མི་རྟག་པར་ཡིད་བརྟན་ཕེར་ངོ་ཤེས་པའི་འཇིག་པ་ཅན་གྱི་ཡོད་པ་དེ་ནི་འདུས་མ་བྱས་སུ་གྱུར་པའི་མི་རྟག་པ་འགྱུར་མེད་དོ་ཞེས་སྨྲ་བ་དང་ཁྱད་མེད་དུ་སྒྲོགས་པའི་སྐྱེས་བུ་ཆེན་པོ་ཁྱེད་ནི་སྟོན་པ་སངས་རྒྱས་ལས་ཀྱང་མཆོག་ཏུ་གྱུར་ཏོ།། །། ༈ རྡོ་རྗེའི་གསུང༌། སྐུ་གསུམ་ཐ་དད་པར་བཞུགས་བྱ་བ་འདི་བཞུགས་ཞེས་བྱ་བ་དག་པར་བཏོན་ན། གང་ཆོས་ཀྱི་སྐུ་མངོན་དུ་བྱས་པའི་སྐད་ཅིག་དེར་སྐུ་ལྷག་མ་གཉིས་ཀྱང་མངོན་དུ་མཛད་ཅེས་འདོན་པ་དྲི་མ་མེད་པའོ། ། དེ་ཡང་བྱང་སེམས་རང་ཉིད་ཞིང་དག་སྦྱོར་བ་སྒོམ་པའི་སྟོབས་ལས་གྲུབ་པའི་འོག་མིན། སྟོང་གསུམ་འབུམ་ཕྲག་བཅུའི་རྡུལ་ཕྲ་རབ་ཀྱི་རྡུལ་སྙེད་ཀྱི་པདྨའི་འཁོར་དང་གདན༌། ཞིང་རིན་པོ་ཆེ་རྣམ་པ་ཐམས་ཅད་ཀྱི་མཆོག་དང་ལྡན་པས་སྤྲས་ལ། ། ཚད་སྟོང་གསུམ་འབུམ་ཕྲག་བཅུའི་ལྟོས་དང་མཉམ་པའི་པདྨའི་སྟེང་དུ་སྨོན་ལམ་ལེགས་པར་སད་པའི་བྱང་ཆུབ་སེམས་དཔའི་འཁོར་ཚད་མེད་པ་དང་ལྷན་ཅིག ། བྱང་ཆུབ་སེམས་དཔའ་དེའི་ལུས་ཀྱང་པདྨའི་དེ་དང་འཚམ་ཞིང་དེའི་རྐྱེན་དུ་བབ་པར་བརྫུས་ཏེ་སྐྱེའོ། ། དེར་ཡང་རྫོགས་སངས་རྒྱས་ཀྱིས་སྟོབས་བཅུ་དང་ལྡན་པ་དེ་མངོན་དུ་བྱ་བའི་ཕྱིར།
མཐར་གྱིས་པའི་སྦྱོར་བ་སོགས་སྒོམ་ཞིང་ཏིང་ངེ་འཛིན་འབུམ་ཕྲག་བཅུ་མངོན་དུ་མཛད་པའི་ཐ་མ་ལ། བྱང་ཆུབ་སེམས་དཔའ་ཏིང་ངེ་འཛིན་ཐམས་ཅད་མཁྱེན་པའི་ཡེ་ཤེས་དང་ཁྱད་པར་མེད་པར་དབང་བསྐུར་བ་དང་ལྡན་པ་ཞེས་བྱ་བ་མངོན་དུ་འགྱུར་ཏེ། དེ་མངོན་དུ་གྱུར་མ་ཐག་ཏུ། སྔར་བཤད་པའི་པདྨ་དེ་ལ་འདུག་པར་ཀུན་ཏུ་སྣང་ངོ༌། ། དེ་དེ་ལ་འདུག་པ་དང༌། ཕྱོགས་བཅུའི་སངས་རྒྱས་བཅོམ་ལྡན་འདས་ཀྱི་ཞིང་ཀུན་ནས་གདན་འཛོམ་པ་རྣམས་ཀྱི་མཛོད་སྤུ་ནས་འོད་ཟེར་དག་ཕྱུང་ནས། བྱང་སེམས་དེ་ལ་དབང་བསྐུར་བར་མཛད་དོ། ། དེའི་སྟོབས་ཀྱིས་སྔར་ལས་ཀྱང་ཕྱི་ནང་གི་ཡོན་ཏན་ཁྱད་པར་དུ་འགྱུར་ཏེ། དཔའ་བར་འགྲོ་བའི་རྡོ་རྗེ་ལྟ་བུའི་ཏིང་ངེ་འཛིན་རྒྱུན་མཐའི་ཡེ་ཤེས་མངོན་དུ་བྱས་པའི་མཇུག་དེ་མ་ཐག་པར། མ་རིག་པའི་བག་ཆགས་ཕྲ་ཞིང་ཕྲ་བ་ལས་ཀྱང་སངས་ཏེ་ཆོས་ཐམས་ཅད་ཀྱི་དེ་ཁོ་ན་ཉིད་ངང་ཚུལ་མཚུངས་པ་སྐད་ཅིག་ལ་མངོན་སུམ་དུ་གྱུར་པའི་ཐམས་ཅད་མཁྱེན་པའི་ཡེ་ཤེས་ཀྱི་ངོ་བོའི་ཆོས་ཀྱི་སྐུ་མངོན་དུ་མཛད་ནས།
དེའི་དབང་གིས་དེའི་སྐུའི་མཚན་དཔེ་སོགས་ཀྱང་སྔར་ལས་ཁྱད་པར་དུ་གྱུར་པའི་སྐུ་དེ་ནི་ལོངས་སྤྱོད་རྫོགས་པའི་སྐུ་ཡིན་ལ། དེ་དག་ལའང་ཉི་མ་དང་འོད་ཟེར་གྱི་ཚུལ་དུ་འཛམ་བུའི་གླིང་ལ་སོགས་པར་སྤྲུལ་པའི་སྐུ་གྲངས་བ་ལས་འདས་པའང་འབྱུང་བ་ཡིན་ནོ། ། དེའང་འཇུག་པར། གང་ཕྱིར་ནམ་མཁའ་དྲི་མ་མེད་པ་ལ་ཞེས་སོགས་ཀྱིས་ཆོས་སྐུ་བརྙེས་པའི་རྟེན་དང་ཞིང་བསྟན་ནས། ཇི་ལྟར་སྣོད་ཀྱི་དབྱེ་བ་ཞེས་པ་ནས། སྐུ་ཡིས་མངོན་སུམ་མཛད་ཅེས་པའི་བར་ཆོས་སྐུ་ཇི་ལྟར་བརྙེས་པ་བསྟན་ནས། ཞིང་སྐུ་དཔག་བསམ་ཤིང་ལྟར་གསལ་གྱུར་ཅིང༌། ། ཡིད་བཞིན་ནོར་བུ་ཇི་བཞིན་རྣམ་མི་རྟོག ། འགྲོ་གྲོལ་བར་དུ་འཇིག་རྟེན་འབྱོར་སླད་རྟག ། འདི་ནི་སྤྲོས་དང་བྲལ་ལ་སྣང་བར་འགྱུར། །
ཞེས་པས་ནི་ལོངས་སྐུ་བརྙེས་ཚུལ་བསྟན་ནས། ཐུབ་དབང་དུས་གཅིག་ཁོ་ནར་དེའི་རྒྱུ་མཐུན། གཟུགས་སྐུ་གཅིག་ལ་ཞེས་སྤྲུལ་སྐུ་བརྙེས་པའི་ཚུལ་བསྟན་ཏེ། སྤྲུལ་པའི་སྐུ་དེས་ཇི་ལྟར་སྤྲུལ་ན། ཉིད་ཀྱི་རྣམ་པར་སྤྲུལ་ནས་སྟོན་པ་དང༌། སངས་རྒྱས་གཞན་རྣམ་པར་སྤྲུལ་ནས་སྟོན་པ་དང༌། དུས་གསུམ་གྱི་སྐྱེ་འཕགས་ཀྱི་རྣམ་པར་སྤྲུལ་ནས་སྟོན་པ་དང་གཞན་ཡང་ངོ་མཚར་བའི་ཆོ་འཕྲུལ་སྟོན་པ་ནི། དག་པ་འདི་ནི་བཞེད་པར་འཇུག་པ་ཡིས། ། རྡུལ་གཅིག་ཡུལ་ལ་མཁའ་གཏུགས་འཇིག་རྟེན་དང༌། ། འཇིག་རྟེན་མཐའ་ཡས་ཕྱོགས་ཁྱབ་རྡུལ་སྟོན་མོད། །
རྡུལ་རག་མི་འགྱུར་འཇིག་རྟེན་ཕྲ་མི་འགྱུར། ། རྣམ་རྟོག་མི་མངའ་ཁྱེད་ཀྱི་སྲིད་མཐའི་བར། ། སྐད་ཅིག་དེ་རེ་རེ་ལ་སྤྱོད་སྣ་ཚོགས། ། ཇི་སྙེད་སྟོན་པ་དེ་སྙེད་འཛམ་བུ་གླིང༌། ། མ་ལུས་རྡུལ་གང་དེ་དག་ལ་གྲངས་མེད། ། ཅེས་བྱ་བ་སོགས་གཙུག་ལག་རབ་འབྱམས་དུ་རྒྱ་ཆེར་འབྱུང་ངོ༌། །
འོ་ན་འདི་ལྟ་བུའི་སྤྲུལ་སྐུ་དེ་སངས་རྒྱས་དངོས་ཡིན་ན། དགའ་ལྡན་དུ་སྐྱེ་བ་གཅིག་ཐོགས་དང༌། འཛམ་བུའི་གླིང་འདིར་སྲིད་པ་ཐ་མ་པའི་བྱང་ཆུབ་སེམས་དཔར་གྱུར་པ་མ་ཡིན་ནམ་ཞེ་ན། དེ་ནི་ཐབས་ལ་མཁས་པས་དེ་ལྟར་གྱུར་པ་ཡིན་ནོ་ཞེས་པ་ནི།
སླར་ཡང་མི་གཡོ་སྐུ་མངའ་ཁྱོད་ཀྱིས་སྲིད་གསུམ་བྱོན་ནས་སྤྲུལ་རྣམས་ཀྱིས། ། གཤེགས་པ་དང་ནི་བལྟམས་དང་བྱང་ཆུབ་ཞི་བའི་འཁོར་ལོའང་སྟོན་པར་མཛད། ། དེ་ལྟར་ཁྱོད་ཀྱིས་འཇིག་རྟེན་གཡོ་བག་སྤྱོད་ཅན་རེ་བའི་ཞགས་པ་ནི། ། མང་པོས་བཅིངས་པ་མ་ལུས་ཐུགས་རྗེས་མྱ་ངན་འདས་པར་བཀྲི་བར་མཛད། ། ཅེས་འབྱུང་ལ། དེའི་རང་འགྲེལ་དུ། བཅོམ་ལྡན་འདས་ནི་ཁམས་གསུམ་ལས་འདས་སུ་ཟིན་ཀྱང་སྤྲུལ་པའི་སྐུ་རྣམས་ཀྱི་ཡབ་དང་ཡུམ་དང་སྲས་ལ་སོགས་པ་དང་འབྲེལ་པར་སྟོན་ཅིང་འཇིག་རྟེན་དང་རྗེས་སུ་བསྟུན་ཏེ། ཁམས་གསུམ་དུ་གཤེགས་ནས། ཇི་ལྟར་འཚམས་པའི་ཆོས་བསྟན་པ་འཇུག་པའི་སྒོ་ནས་སེམས་ཅན་གྱི་ཁམས་སྤྱོད་པ་སྣ་ཚོགས་ཅན་མྱ་ངན་ལས་འདས་པ་ལ་འགོད་པར་མཛད་དོ། ། ཐུགས་རྗེས་ཏེ།
གྲགས་པ་དང་ཕན་པ་ལ་སོགས་པ་བཞེད་པས་ནི་མ་ཡིན་ཞེས་འབྱུང་ངོ༌། ། ཡང་ཆོས་ཀྱི་སྐུ་སྐད་ཅིག་ཏུ་མངོན་དུ་མཛད་པ་དེ་མདོ་ལུགས་ལ་དེ་ལྟ་ཡིན་དུ་ཆུག ། སྔགས་ཀྱི་ལུགས་ལའང་དེ་ལྟར་ཡིན་ཏེ། སློབ་པའི་སྒྱུ་ལུས་ས་བཅུ་པའི་རྟེན་དེ་ལ་ཆོས་ཀྱི་སྐུ་མངོན་དུ་མཛད་པ་ཉིད་ཀྱི་སློབ་པའི་སྒྱུ་ལུས་དེ་ཉིད་མི་སློབ་པའི་སྒྱུ་ལུས་ལོངས་སྤྱོད་རྫོགས་པའི་སྐུར་འགྱུར་ཞིང༌། དེའི་སྐད་ཅིག་དེར་གདུལ་བྱ་གང་དང་གང་ལ་དེ་འདུལ་གྱི་སྤྲུལ་སྐུ་མཐའ་ཡས་པ་འབད་མེད་དུ་འབྱུང་སྟེ། སྤྱོད་བསྡུས་ལས། རྡོ་རྗེ་ཐེག་པ་འདི་ལ་བསྐྱེད་པའི་རིམ་པ་ལ་བསླབ་ནས་ས་བརྒྱད་པ་ཐོབ་སྟེ། ཡང་ནས་ཡང་དུ་བདེ་འགྲོར་སྐྱེ་ཞིང་ཇི་སྲིད་རྫོགས་པའི་རིམ་པ་མ་ཐོབ་པ་དེ་སྲིད་དུ་དགེ་བའི་བཤེས་གཉེན་མཉེས་པར་བྱའོ། ། སྐུ་དང་གསུང་ཐུགས་མངོན་པར་རྟོགས་ནས་ཀྱང་ས་བཅུ་ཐོབ་སྟེ། སྒྱུ་མ་ལྟ་བུའི་ཏིང་ངེ་འཛིན་སོ་སོར་ཐོབ་ཅིང༌།
སྒྱུ་མ་ལྟ་བུའི་ཏིང་ངེ་འཛིན་ནི་ཡང་དག་པར་རྟོགས་ནས་སྣང་བ་རྣམ་པར་དག་པ་སོ་སོ་ཐོབ་སྟེ། སྣང་བ་མེད་པ་ལས་ལངས་ནས་ཟུང་དུ་འཇུག་པར་གནས་པའི་རིམ་གྱི་བྱ་བ་མངོན་དུ་བྱས་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་ཡོན་ཏན་ཐམས་ཅད་ཀྱིས་བརྒྱན་ནས་གནས་པར་འགྱུར་རོ། ། ཞེས་འབྱུང་ལ། ས་བཅུ་པའི་སྒྱུ་ལུས་འདིར་བཟུང་བ་ནི་རྒྱུའི་ཐེག་པར་བཅུ་གཅིག་ཀུན་ཏུ་འོད་སངས་རྒྱས་ཀྱི་སར་བྱེད་པ་དང་ལུང་སྒོ་བསྟུན་ཏེ་བརྗོད་པ་ཡིན་ལ། སངས་རྒྱས་ཀྱི་ས་ཐུན་མོང་མིན་པའི་སྔགས་ལུགས་ཀྱིས་ས་བཅུ་གཉིས་པ་ལ་བཞག་ན། སངས་རྒྱས་སྒྲུབ་པའི་མི་སློབ་པའི་སྒྱུ་ལུས་ཀྱི་ལུས་རྟེན་དེ་ས་བཅུ་གཅིག་པའི་སྒྱུ་ གོང་དུ་མདོ་ལུགས་ཀྱི་ས་བཅུ་གཅིག་སྔགས་ལུགས་ཀྱི་སློབ་ལམ་དུ་བྱས་ནས་སྔགས་ལུགས་ཀྱི་མི་སློབ་ལམ་ས་ཉི་ཤུ་རྩ་གསུམ་པར་བྱེད་པ་ལྟར་ན་མདོ་སྔགས་ཀྱི་ས་སྡོམ་པའི་ས་ཉེར་གཉིས་པའི་སྒྱུ་ལུས་ཀྱི་རྟེན་ལས་མི་སློབ་པའི་གཟུགས་སྐུ་ཉེར་རྒྱུ་བྱེད་དགོས་པའང་དྲན་དགོས་སོ། ། མཆན། ལུས་ལ་ངོས་བཟུང་ངོ༌། ། འོ་ན་ལུང་འདིར་སྣང་བ་མེད་པ་ལས་ལངས་ནས་ཟུང་དུ་འཇུག་པར་གནས་པའི་རིམ་གྱི་ཞེས་པས་ཆོས་སྐུ་མངོན་དུ་བྱས་པའི་སྐད་ཅིག་གཉིས་པར་ལོངས་སྤྲུལ་གྱི་སྐུར་རིམ་བཞིན་སངས་རྒྱས་པར་བསྟན་པ་མ་ཡིན་ནམ་ཞེ་ན་མ་ཡིན་ཏེ། སློབ་པའི་སྒྱུ་ལུས་ཉིད་ལ་མི་སློབ་པའི་འོད་གསལ་བར་བྱས་པའི་སྐད་ཅིག་དེ་ལ་མི་སློབ་པའི་སྒྱུ་ལུས་གྲུབ་ལ།
འོད་གསལ་དེ་ལས་ནི་ལྡང་བ་མེད་པར་ཟུང་འཇུག་གི་སྐུར་གནས་པ་ཡིན་ཏེ། རིམ་ལྔར། དེ་བཞིན་ཉིད་ལ་དམིགས་ཉིད་དང༌། ། གང་དུ་ལྡང་བར་གྱུར་པ་ནི། ། ཟུང་དུ་འཇུག་པ་དེ་ཡིན་ཏེ། ། མི་ཟད་རྣལ་འབྱོར་པ་ཡི་གནས། ། ཞེས་འབྱུང་ངོ༌། ། འོ་ན་འོད་གསལ་ལས་ལྡང་བ་མེད་ན། གང་དུ་ལྡང་བར་འགྱུར་ཞེས་བཤད་པ་དེ་ཇི་ལྟར་ཞེ་ན། དེ་ནི་འོད་གསལ་ལས་ལྡང་བའི་དོན་མིན།
འོད་གསལ་དོན་དམ་བདེན་པ་རྟོགས་པའི་མཐུས་སློབ་པའི་སྒྱུ་ལུས་མི་སློབ་པའི་སྒྱུ་ལུས་སུ་ལྡང་བའམ། འོད་གསལ་དེ་མངོན་དུ་མཛད་པའི་སྐད་ཅིག་དེ་ཕྱིན་ཆད་ཀྱི་མཉམ་གཞག་ལ་ལྡང་བ་མེད་པའི་ངང་ནས་སྐུའི་སྣང་བ་བསྐྱེད་པ་སོགས་རྟོག་མེད་ཀྱི་ཕྲིན་ལས་འཇུག་པ་ལ་ལྡང་བར་བཏགས་པ་ཙམ་དུ་ཟད་པའི་ཕྱིར། མི་སློབ་པའི་འོད་གསལ་དེ་ལས་ལྡང་བ་མེད་པར་གྲུབ་སྟེ། རིམ་ལྔར། མཉམ་པར་བཞག་དང་མ་བཞག་པ། ། གང་ལ་འདི་དག་ཐམས་ཅད་མེད། ། དངོས་དང་དངོས་མེད་རྣམ་སྤངས་པ། ། རྣལ་འབྱོར་པ་ཡི་ཟུང་འཇུག་གནས། ། ཞེས་འབྱུང་ལ། འོད་གསལ་ལས་ཉམས་པའམ་བཞེངས་པ་མེད་ན་མི་སློབ་པའི་སྒྱུ་ལུས་ལས་ཀྱང་རྡོ་རྗེའི་སྐུ་ཉམས་པ་མེད་པར་འགྱུར་རོ་ཞེས་སྟོན་པ་ནི།
དཔལ་གསང་བ་གྲུབ་པར་ཡང༌། ཡེ་ཤེས་ཆུ་རླབས་འཕྲོས་པ་ཡིས། ། རྣམ་པ་སྣ་ཚོགས་དཔག་མེད་གཟུགས། ། འཇའ་ཚོན་ལྟ་བུའི་ལུས་འདི་ནི། ། དེ་ཉིད་སྒོམ་པས་ཐོབ་པར་འགྱུར། ། ཞེས་དང༌། རིམ་ལྔར། ཇི་ལྟར་དང་བའི་ཆུ་ཀླུང་ལས། ། ཉ་དག་མྱུར་དུ་ལྡང་བ་བཞིན། ། དེ་དག་ཐམས་ཅད་སྟོང་གསལ་ལས། །
སྒྱུ་འཕྲུལ་དྲ་བ་འབྱུང་བར་བཤད། ། ཅེས་འབྱུང་ངོ༌། ། ཡང་སློབ་པའི་འོད་གསལ་ལས་ནི་ལྡང་བ་མེད་པ་མ་ཡིན་ཏེ། དེས་ཀྱང་ད་དུང་སྣང་གསུམ་ལུགས་ལས་བཟློག་ཏེ་དག་པ་དང་མ་དག་པའི་སྒྱུ་མ་དང་སྒྱུ་ལུས་ཐུན་མོང་བ་དང་ཐུན་མོང་མིན་པ་སྣང་བ་ལ་སྒྱུར་འཛིན་གྱི་དྲི་མ་སེལ་བའི་ཆེད་དུ་རྟོག་པར་བྱེད་པ་ཡིན་པའི་ཕྱིར། ཇི་སྐད་དུ། མེ་ལོང་ནང་གི་གཟུགས་བརྙན་གྱི། ། སྒྱུ་མའི་ལུས་ནི་ཤེས་པར་བྱ། ། ཞེས་པ་ནས། མེ་ལོང་དྲི་མ་མེད་པ་ལ། ། རྡོ་རྗེ་སེམས་དཔས་ལེགས་བྲིས་ཏེ། །
གཟུགས་བརྙན་གསལ་བར་སྣང་དང་མཚུངས། ། རྣམ་པ་ཀུན་གྱི་མཆོག་ལྡན་པ། ། སྐུ་ནི་བལྟ་བས་མི་ངོམས་པ། ། སློབ་མ་བཟང་པོ་དེ་ལ་བསྟན། ། བདག་བྱིན་བརླབ་ཅེས་དེ་བཤད་དོ། ། ཞེས་འབྱུང་བས་སློབ་པའི་སྒྱུ་ལུས་དེ་ཡང་སྒྱུ་མའི་རང་བཞིན་དུ་མ་གྲུབ་པར་སླར་ཡང་མེ་ལོང་གི་གཟུགས་བརྙན་ལྟར་དཔེ་དོན་དུ་ངེས་པར་བྱེད་ཚུལ་འཕགས་པ་ཡབ་སྲས་ཀྱི་ལུང་གིས་ཟིན་ཅིང་དེའི་མན་ངག་གི་ལག་ལེན་བར་མ་ཆད་པ་འདི་ནི་ཙོང་ག་པ་ཆེན་པོས་འགོག་པའི་ངལ་བ་དཔག་ཏུ་མེད་པར་བྱས་མོད། སྙིང་པོར་མ་མཐོང་སྟེ་དྲི་མ་མེད་པའི་ལུང་དང་མན་ངག་ལ་ཆེས་བསྙོན་འདོར་བར་ཟད་པའི་ཕྱིར་རོ། ། དེར་མ་ཟད་རང་གི་རྩ་བརྒྱུད་བླ་མའི་མན་ངག་གི་གནད་ལ་སྨོད་པས་རྡོ་རྗེ་སློབ་དཔོན་སངས་རྒྱས་ཆེ་ཞབས་རྣམས་ལ་སྨོད་པར་འགྱུར་བ་དང༌། རྡོ་རྗེ་འཆང་གི་ཞལ་ལུང་ཉིད་ཀྱོག་པོར་བཀྲལ་བས་བདེ་བར་གཤེགས་པའི་བཀའ་ལས་འདས་པ་དང༌། རྡོ་རྗེ་ཐེག་པ་རྫོགས་རིམ་གྱིས་གྲུབ་པའི་མཐའ་བཤིག་པས་རང་གཞན་གྱི་གྲུབ་མཐའ་ལ་སྨོད་པར་འགྱུར་བ་དང༌།
སྒྱུ་མའི་ལུས་མེ་ལོང་ལྟ་བུ་གཟུགས་བརྙན་གྱི་ལྷག་པའི་ལྷར་ལྟ་སྒོམ་བྱེད་པ་འགོག་ནས་རང་རྒྱུད་པར་ལྟ་བས་ཕུང་པོ་སངས་རྒྱས་ལྔའི་བདག་ཉིད་ལ་བརྙས་སྨོད་བྱེད་པ་སོགས་ཉེས་པ་ཆེས་མང་བས་ཁྱེད་ཀྱི་རྒྱུད་མནར་བར་འགྱུར་བའི་ཕྱིར་རོ། ། ཡང་མི་སློབ་པའི་སྒྱུ་ལུས་ལོངས་སྤྱོད་རྫོགས་པའི་སྐུ་དེ་ལ་སྔགས་ཀྱི་གདུལ་བྱ་རྡོ་རྗེའི་རིས་ཅན་སོགས་རིགས་ལྔ་སོ་སོའི་ངོར་ལོངས་སྤྱོད་རྫོགས་པ་དང་མཆོག་གི་སྤྲུལ་སྐུའི་ཁྱད་པར་དུ་བྱས་པའི་རྒྱལ་བ་རིགས་ལྔ་ལ་སོགས་པར་རིགས་རབ་འབྱམས་ཀྱི་སངས་རྒྱས་སུ་སྣང་བ་ཡིན་ཏེ། རིམ་ལྔར། རིགས་ལྔའི་སངས་རྒྱས་ལ་ལྟོས་པའི། ། ཕྱག་རྒྱ་ཆེན་པོར་བརྟགས་པ་ནི། འོད་ཟེར་ལྔ་ཡི་འབྱུང་བ་དག ། ནམ་མཁའ་འཇའ་ཚོན་དག་དང་མཚུངས། ། ཞེས་འབྱུང་ངོ༌། ། དེས་ན་སྔགས་ལུགས་སུ་ཞིང་འདིར་ཨིནྡྲ་བྷུ་ཏི་ལྟ་བུ་སངས་རྒྱས་པ་ན་ཨིནྡྲ་བྷུ་ཏིས་ཞིང་འདིའི་གདུལ་བྱ་རྣམས་རེ་ཤིག་སངས་རྒྱས་གཞན་དག་གི་འདུལ་སྐལ་དུ་གྱུར་ཟིན་པ་ཉིད་ཀྱིས་འདུལ་སྐལ་དུ་མ་གྱུར་པས། གདུལ་བྱ་དེ་ངོར་སངས་རྒྱས་མཆོག་གི་སྤྲུལ་སྐུ་མཛད་པ་ཐུན་མོང་དུ་མ་བསྟན་ཀྱང་དེའི་ཚེ་ནམ་མཁའི་མཐའ་ཀླས་པའི་ཞིང་རབ་འབྱམས་སུ་མཆོག་གི་སྤྲུལ་སྐུའི་མཛད་པ་རབ་འབྱམས་མ་བསྟན་པ་མ་ཡིན་ནོ། །
ཡང་དགོངས་ཅིག་རྙིང་མར། ལོངས་སྐུ་ནི་ཆོས་སྐུ་དེ་ཉིད་མཚན་དང་དཔེ་བྱད་ལ་སོགས་པ་འཁོར་འདས་ཀྱི་ཡོན་ཏན་མ་ལུས་པ་རྫོགས་པ་ཡིན་ཏེ། ཞེས་དང༌། ཆོས་སྐུ་དེ་ཉིད་མཚན་དཔེའི་ཡོན་ཏན་མཐའ་ཡས་པས་བརྒྱན་པ་དེ་ལོངས་སྐུ། ཞེས་དང༌། སྐུ་གསུམ་གྱི་མཚན་གཞིར། ཡུམ་ཆེན་མོ་དང་རྣམ་པར་སྣང་མཛད། ཐུབ་པ་ཆེན་པོ་བཟུང་ནས་དེ་རེ་རེ་ཞིང་གཞན་གཉིས་པོའང་ཡིན་པ་ལ་བློ་རྩེ་གཏད་ནས་སྐུ་གསུམ་བདག་ཉིད་གཅིག་པར་འདོད་པ་དང༌། སྐུ་གཅིག་པར་ཡོད་དུས་སྐུ་གསུམ་ཆར་འབྱུང་ཞེས་པ་དང༌། འདོད་ཆགས་དེ་དང་བྲལ་བ་དེའི་སྐུར་གྱུར་པ་ལ་ཆོས་སྐུ་ཟེར་ཞེས་བྲིས་གདའ་བ་ནི་འཁྲུལ་གཏམ་འབའ་ཞིག་ཏུ་ཟད་དེ།
ཆོས་ཀྱི་སྐུ་དེ་སྤྲོས་པ་ཐམས་ཅད་ཉེ་བར་སངས་པའི་ཆ་ནས་ཆོས་ཀུན་གྱི་གནས་ལུགས་ཁོང་དུ་ཆུབ་པ་ལ་ཆོས་སྐུར་བྱས་པ་དཔལ་མགོན་ཀླུ་སྒྲུབ་ཀྱི་ལུགས་སམ། ཡང་ན་ཟག་པ་མེད་པའི་ཡེ་ཤེས་ཀྱི་སྡེ་ཚན་ཉེར་གཅིག་ལྟ་བུ་ཆོས་སྐུར་བྱས་པ་རྒྱལ་ཚབ་བྱམས་པའི་བཞེད་པ་ལྟར་གང་བྱས་ཀྱང་ཆོས་སྐུ་ལ་མཚན་དཔེས་སྤྲས་པ་མི་འཐད་དེ། དང་པོ་ལྟར་ན་དེ་ནི་ཡུལ་ཆོས་ཉིད་དང་ཡུལ་ཅན་ཡེ་ཤེས་གཉིས་ཀར་རང་གཞན་སུའི་རྒྱུད་ལ་དམིགས་སུ་མི་རུང་ན། དེ་ལ་མཚན་དཔེའི་རྣམ་པ་ལ་སོགས་པར་ག་ལ་སྣང༌། གཉིས་པ་ལྟར་ན་ཐ་སྙད་དུ་ཤེས་པའི་ཁྱད་པར་ལ་བེམས་པོའི་ཆོས་ཀྱིས་ཇི་ལྟར་བརྒྱན་དུ་རུང༌། དེར་མ་ཚད་ལོངས་སྐུ་ལ་འཁོར་བའི་ཡོན་ཏན་མ་ལུས་རྫོགས་ན་ལོངས་སྐུ་སངས་རྒྱས་སུ་ཅི་སྟེ་འགྲོ། ཡུམ་ཆེན་མོ་ལ་སོགས་པ་ཞལ་ཕྱག་གི་རྣམ་པ་ཅན་གྱི་ལྷ་ལ་ཆོས་སྐུར་འདོད་པ་ཐེག་པ་ཆེན་པོ་པ་སུ་ཡང་མི་ཟེར་ལ། གཞན་སྐུ་གསུམ་པོ་དེ་ལ་ལོངས་སྐུ་དང་སྤྲུལ་སྐུའི་ཆ་ཅི་རིགས་པ་ཡོད་པས། དེའི་ལོངས་སྐུའི་ཆ་དེ་སྤྲུལ་སྐུ་དང་བདག་ཉིད་གཅིག་པ་དང༌། དེའི་སྤྲུལ་སྐུའི་ཆ་དེ་ལོངས་སྐུ་དང་བདག་ཉིད་གཅིག་ན།
སྤྲུལ་སྐུའང་ངེས་པ་ལྔ་ལྡན་དུ་འགྱུར་བ་དང་ལོངས་སྐུའང་སྐྱེ་འཆི་ཅན་དུ་འགྱུར་རོ། ། སྐུ་གཅིག་པར་ཡོད་དུས་སྐུ་གསུམ་འབྱུང་བྱ་བ་སྒྲ་ཇི་བཞིན་པ་ཡིན་ན། སྤྲུལ་སྐུ་རྒྱ་གར་རྡོ་རྗེ་གདན་དུ་བྱོན་པ་ན་ལོངས་སྐུ་ཡང་དེར་འབྱོན་རིགས་པ་ལ། ལོངས་སྐུ་འོག་མིན་ལས་མ་བསྐྱོད་པར་སྤྲུལ་སྐུ་རྒྱ་གར་རྡོ་རྗེ་གདན་དུ་འབྱོན་པར་བཤད་པ་དང་འགལ་བར་འགྱུར་ཏེ། སྐྱབས་གསུམ་བདུན་བཅུ་པར། ། འོག་མིན་གཞལ་ཡས་ཁང་དུ་ནི། ། དེ་ཉིད་མངོན་སུམ་བྱ་བར་མཛད། ། སྤྲུལ་པའི་སྐུ་རྣམས་བྱང་ཆུབ་པ། ། ས་ཡི་སྟེང་དུ་སྟོན་པར་བྱེད། ། ཅེས་འབྱུང་བའི་ཕྱིར།
ཁམས་གསུམ་གྱི་ཉོན་མོངས་སྤངས་པའི་འགོག་པའི་རྫས་ལ་ཆོས་སྐུར་སྡེ་པ་དག་བརྗོད་ཀྱང༌། ཐེག་པ་ཆེན་པོར་འགོག་རྐྱང་གི་ཆ་ཙམ་ནས་ཆོས་སྐུར་མི་འཇོག་པས་དེ་ལྟའི་ཆོས་སྐུ་ཉི་ཚེ་བར་འགྱུར་ལ། ཐ་སྙད་དུ་སྐུ་གསུམ་དོན་བྱེད་སོ་སོ་བ་ཉིད་ཀྱི་ངོ་བོ་གཅིག་ལ་ལྡོག་པ་ཐ་དད་པ་ཡང་མ་ཡིན་ལ། ཡིན་ན་སྐུ་གཅིག་ལས་ལྷག་མ་གཉིས་སྤྱི་མཚན་དུ་ཐལ་བས་དེར་རྣམ་གཞག་བྱས་པ་དེ་དག་ཕྱིན་ཅི་ལོག་པར་བཤད་པ་སྣང་ངོ༌།། །། ༈ ཡང་རྡོ་རྗེའི་གསུང༌། སངས་རྒྱས་ཐམས་ཅད་སེམས་ཅན་ཁམས་རྒྱུད་ལ་བཞུགས་བྱ་བ་འདི་བཞུགས་ཞེས་པ་དག་པར་བཏོན་ན། གཞན་རྒྱུད་དུ་གྲུབ་པའི་སངས་རྒྱས་ཀྱི་ཕྲིན་ལས་འཇུག་པའི་ཉེར་ལེན་སེམས་ཅན་སོ་སོ་བའི་རང་རྒྱུད་ལ། དང་པོའི་སངས་རྒྱས་ཀྱི་མིང་ཅན་རྒྱུ་ལྷན་ཅིག་སྐྱེས་པ་དྲི་མ་མེད་པའི་ལུས་སེམས་ཡང་དག་པར་གནས་སོ། ། ཞེས་བྱ་བ་ཡིན་ལ། རྒྱ་བོད་ཀྱི་མཁས་རྨོངས་གྲུབ་པ་ཐམས་ཅད་རྒྱུའི་ཐེག་པར་བཤད་པའི་སངས་རྒྱས་ཀྱི་རྒྱུ་བདེ་གཤེགས་སྙིང་པོའི་མིང་ཅན་ཙམ་ལས།
སྔགས་ཀྱི་ཐེག་པར་བཤད་པའི་སངས་རྒྱས་ཀྱི་ཆོས་གཟུགས་ཀྱི་རྒྱུ་ཐུན་མོང་མིན་པ་དེ་རྟོགས་པ་འགའ་ཡང་མ་བྱུང་བ་ལ། ཞལ་སྔ་ནས། དེའི་རྒྱུད་ནི་གློ་བུར་དྲི་མའི་ཆས་བསྡུས་ཀྱི་སེམས་དང་སེམས་ལས་བྱུང་བའི་རྣམ་པར་ཤེས་པ་ཚོགས་བརྒྱད་དང༌། དེ་དག་གི་རྟེན་དུ་གྱུར་པའི་ལས་ཉོན་གྱི་དབང་གིས་བྱུང་བའི་འབྱུང་བ་དང་འབྱུང་འགྱུར་གྱི་སྣོད་ཀྱི་འཇིག་རྟེན་དང༌། ཉེར་ལེན་གྱི་ལུས་ནི་ཐ་སྙད་དུ་ཡང་རྡོ་རྗེ་འཆང་གི་ཆོས་གཟུགས་ཀྱི་ཉེར་ལེན་ཡང་དག་ མ་དག་གློ་བུར་དྲི་མའི་ཕུང་ཁམས་སྐྱེ་མཆེད་ཀྱི་ངོ་བོ་དེ་དག་པར་བསྒྱུར་ནས་འབྲས་བུ་ཤིན་ཏུ་རྣམ་དག་གིས་ལམ་དུ་བྱེད་པས། ངོ་བོ་དང་རྣམ་པ་དང་འབྲས་བུ་ལམ་དུ་བྱེད་པ་ཉིད་ཀྱི་ཕྱིར། འཁོར་བའི་ཆོས་ཀུན་ནས་ཉོན་མོངས་པ་དང་སྡུག་བདེན་གྱི་ཆ་ཐམས་ཅད་ཀྱང་སངས་རྒྱས་ཀྱི་རྒྱུ་ཡང་དག་པར་གྲུབ་སྟེ། དཔེར་ན་མཁར་གོང་ལ་སོགས་པའི་རྡོ་ཕལ་པའང་རྫས་ཀྱིས་འཆིང་བ་ན་ཤིན་ཏུ་དྭངས་ཤིང་འཚེར་བའི་བླུགས་ཤེལ་གྱི་རིན་པོ་ཆེར་འགྱུར་བ་བཞིན་ཞེས་སྐྱེས་བུ་དམ་པ་མང་པོས་གསུངས་མོད། ཁོ་བོས་ཀྱང་ཚུལ་དེ་རླུང་སེམས་དབྱེར་མེད་ཀྱི་ཁྲིད་ཡིག་ཏུ་ལེགས་པར་བཤད་མོད་ཀྱང༌། ཁོ་བོའི་ཕ་རས་པ་ཆེན་པོ་ནས་ཞིབ་ཏུ་བཀའ་བསྩལ་པའི་མན་ངག་རྗེས་སུ་དྲན་པར་བྱས་ཏེ།
ད་དུང་བཤད་ན་མ་དག་གློ་བུར་དྲི་མ་འཁོར་བའི་རྒྱུ་འབྲས་ཆས་བསྡུས་ཀྱི་ཆོས་ཐམས་ཅད་ཀྱི་རྡོ་རྗེ་ཐེག་པའི་ཆོས་གཟུགས་ཀྱི་རྒྱུ་རྐྱེན་དུ་མི་འགྱུར་ཞེས་ནི་མི་བརྗོད་དེ། དེ་ལྟར་འགྱུར་བ་མདོ་ལས་སྔགས་ཀྱི་ཟབ་ཁྱད་དུ་སྔགས་གཞུང་རབ་འབྱམས་སུ་བཤད་པ་ཉིད་ཀྱི་ཕྱིར། དེ་ལྟ་ནའང་མ་དག་གློ་བུར་དྲི་མ་འཁོར་བའི་ཆ་དེ་རྡོ་རྗེ་ཐེག་པའི་ཆོས་གཟུགས་ཀྱི་སངས་རྒྱས་ཀྱི་དངོས་ཀྱི་ཉེར་ལེན་གྱི་རྒྱུ་ནི་མ་ཡིན་ཏེ། དེ་དག་གིས་ལྷན་ཅིག་གི་བྱེད་པའི་རྒྱུ་རྐྱེན་ཉིད་དུ་འགྱུར་བའི་ཕྱིར། དཔེར་ན་ནས་ཀྱི་ཉེ་འབྲས་ཀྱི་ས་བོན་དང་ཉེ་རྒྱུ་ནས་ཀྱི་ས་བོན་ལ་ཡོད་པའི་ནུས་པ་མིག་སོགས་ཀྱི་བལྟར་མེད་པ་དེ་ཡིན་ཀྱང་ཆུ་ལུད་སོགས་ཀྱང་དེ་བསྐྱེད་པ་ལ་རྒྱུ་རྐྱེན་དུ་མེད་མི་རུང་བར་འཚོགས་དགོས་པ་བཞིན། དེ་ལྟ་ནའང་ནས་ཀྱི་སྙེ་འབྲས་མེ་ཏོག་ལ་ལུད་སོགས་ཀྱི་རྒྱུ་དང་རྗེས་སུ་མཐུན་པར་སྐྱེ་བ་ལྟ་ག་ལ་སྲིད། རྒྱུ་དང་མི་མཐུན་པ་ཁོ་ནར་སྐྱེ་བ་དང་འདྲ་བར་ཆགས་སོགས་ཉོན་མོངས་གློ་བུར་དྲི་མའི་རྒྱུ་རྐྱེན་ལས་རྡོ་རྗེ་འཆང་ཆེན་པོ་སྐུ་གསུང་ཐུགས་དེ་དག་མ་དག་གློ་བུར་གྱི་དྲི་མའི་ཆ་དང་འདྲ་བར་རྗེས་སུ་མཐུན་པར་ལྟ་ག་ལ་སྲིད། རྒྱུ་དང་མི་མཐུན་པ་དྲི་བྲལ་རྣམ་པར་དག་པ་ཁོ་ནའི་ངོ་བོར་སྐྱེ་བའི་ཕྱིར། དེས་ན་ནས་ཀྱི་ས་བོན་དང་ཆུ་ལུད་ལས་སྙེ་འབྲས་མེ་ཏོག་བསྐྱེད་པ་ན། ནས་ཀྱི་ས་བོན་ནི་རྒྱུའི་རྒྱུན་གྱིས་འབྲས་སྤྱིས་མི་འདོར་ལ།
དེའི་རྒྱུ་གྱུར་གྱི་ལུད་སོགས་ཀྱི་དངོས་རྒྱུན་དམིགས་པ་མེད་པར་རང་དགར་རྒྱུན་ཆད་འགྲོ་བ་བཞིན། སེམས་ཅན་གྱི་རྒྱུད་ཀྱི་གཉུག་མ་ལྷན་ཅིག་སྐྱེས་པའི་ལུས་སེམས་རྡོ་རྗེ་འཆང་གི་ས་བོན་ནམ་རྒྱུའི་རྒྱུན་གྱིས་འབྲས་བུ་ཕྱིས་མི་འདོར་ལ། དེའི་རྒྱུ་གྱུར་གྱི་མ་དག་གློ་བུར་དྲི་མའི་རྒྱུ་འབྲས་ཀྱི་དངོས་པོ་རྒྱུན་དམིགས་པ་མེད་པར་རང་གར་ཆད་འགྲོ་བར་གྲུབ་པ་ཉིད་ཀྱི་ཕྱིར། ཚེ་གཅིག་ལུས་ཅིག་འདིར་ཟག་མེད་སྒྱུ་ལུས་རྡོ་རྗེའི་སྐུ་སྐྱེ་འཆི་དང་བྲལ་བ་བརྙེས་པ་ན་སྔར་གྱི་སྡུག་བདེན་གྱི་ཕུང་པོ་སྙིང་པོའི་དངོས་རྒྱུན་ཀྱང་དམིགས་པ་མེད་པ་རང་དགར་རྒྱུན་ཆད་འགྲོ་བར་གྲུབ་སྟེ། དཔེར་ན་མི་ཏྲ་ཛོ་གི་སོགས་དང་རྒྱ་གར་གྱི་གྲུབ་ཐོབ་གྲགས་ལྡན་ཐམས་ཅད་ཟུང་འཇུག་གི་སྐུ་བརྙེས་པ་ནའང་ངེས་པར་རོ་གོག་ལ་གསེར་དངུལ་གྱི་སྒྲོམ་བུར་བཅུག་ནས་ཡི་མུག་དང་སྨྲེ་སྔགས་ཀྱི་རྟེན་དུ་མི་བྱེད་པ་ལྟ་བུའོ། ། དེས་ན་རྡོ་ཕལ་པ་བླུགས་ཤེལ་གྱི་རྒྱུར་སོང་བ་ནའང་རྫས་དང་མེ་སོགས་ཀྱིས་རྡོ་ཕལ་པའི་སྐྱོན་གྱི་ཆ་སྲེག་སྦྱང་བྱས་ནས་དམིགས་པ་མེད་པར་བླུགས་ཤེལ་དྲི་མ་མེད་པར་སྣང་བའི་དཔེ་དོན་ཡང༌། རང་གི་མ་དག་གློ་བུར་དྲི་མའི་ཆ་དང་གཉུག་མ་ལྷན་སྐྱེས་ཀྱི་ཆ་གཉིས་ཀ་སངས་རྒྱས་ཀྱི་རྒྱུར་སོང་བའི་ཚེ་རྒྱུ་སྔ་མ་དང་འདྲ་བར་འབྲས་བུ་ཕྱི་མ་མི་བསྐྱེད་ཀྱང་རྒྱུ་ཕྱི་མ་དང་རྗེས་སུ་མཐུན་པའི་འབྲས་བུའི་ཆ་ཆེས་ཆེས་བཟང་བ་བསྐྱེད་དོ། ། ཞེས་དཔེ་དོན་དུ་སྦྱར་དགོས་ལ། གནད་འདི་ལྟ་བུ་ནི་ཁོ་བོའི་ཡབ་རྗེ་དཔལ་ལྡན་དྭགས་པོ་བཀའ་བརྒྱུད་མཆོག་འདི་མ་གཏོགས། དཔལ་ལྡན་ས་སྐྱ་པའི་རྗེ་བཙུན་དཀར་པོ་རྣམ་གསུམ་ལྟ་བུས་ཀྱང་ཐུགས་སུ་མ་བྱོན་པའི་ཚུལ་བསྟན་པར་སྣང་སྟེ།
དག་ལྗོན་སྐོར་ལ་སོགས་པར་རེས་ལས་ཉོན་ཉིད་འབྲས་བུའི་སངས་རྒྱས་ཀྱི་ངོ་བོར་འགྲོ་ཞེས་པ་དང༌། རེས་དེ་དག་སངས་རྒྱས་ཀྱི་རྒྱུར་ཡེ་མི་འགྲོ་ཞེས་སོགས་འགལ་བ་ཅན་སྣ་ཚོགས་སུ་གསུངས་པ་ཉིད་དུ་ཟད་པའི་ཕྱིར། སྐྱེས་བུ་དམ་པ་དེ་དག་གིས་ཀྱང་དེ་ལྟར་གསུངས་ན་གསང་ཆེན་གྱི་ཚུལ་ལ་རྟོག་གེར་དཔྱོད་ཅིང་ཟང་ཟིང་གི་ཕྱིར་སྔགས་སྤྱོད་ཀྱི་སྒྱུ་ཅན་དག་གིས་སྨྲ་བ་ལ་ནི་རེ་བའང་མེད་པས་སྙིང་པོར་ག་ལ་འཛིན་ཏེ། རྗེས་བརྗོད་ཙམ་ལའང་རྣ་བ་གཏད་པར་མི་བྱ་བའི་ཕྱིར་ཏེ། དོན་མ་ཡིན་པ་དུ་མ་བསྐྱེད་པའི་ཕྱིར། མཆན།
པ་མ་ཡིན་ཏེ། ཡིན་ན་མངོན་པར་རྫོགས་པར་འཚང་རྒྱ་བ་ན་སྤངས་པ་གནས་འགྱུར་སྒོ་ནས་སྐུ་དང་ཡེ་ཤེས་སོགས་ཡོན་ཏན་གྱི་ཁྱད་པར་ཅི་ཡང་ཐོབ་པར་མི་འགྱུར་བའི་ཕྱིར། དེ་ལྟར་ནའང་ཐོག་མེད་ནས་བརྒྱུད་པའི་ཆོས་ཅན་ཟག་མེད་ཀྱི་ལུས་དང་སེམས་གཞི་དུས་ཀྱི་རླུང་འོད་གསལ་དང་སེམས་འོད་གསལ་བ་སྐུ་གསུམ་གྱི་ངོ་བོར་འཆར་བ་རང་བཞིན་རྣམ་དག་གི་བདག་ཉིད་དཔྱད་མྱོང་ངོ་བོར་དེའི་ཆོས་ཉིད་ཀྱང་བཟོད་དུ་མེད་ཀྱང་སངས་རྒྱས་སུ་འགྱུར་བའི་བྱ་བྱེད་ཐམས་ཅད་རུང་བ་བསམ་གྱིས་མི་ཁྱབ་པའི་དབང་པོ་མཐའ་ཡས་པའི་ངོ་བོ་གཉུག་མ་བྱང་ཆུབ་ཀྱི་སེམས་རྡོ་རྗེའི་རྡུལ་མུན་སྙིང་སྟོབས་གཞོམ་མེད་ཟད་དུ་མེད་པ་ཉིད་ནི་རྡོ་རྗེ་འཆང་ཆེན་པོའི་ཆོས་གཟུགས་ཀྱི་ཉེར་ལེན་ཡང་དག་པ་སྟེ། ཆོས་ཅན་འདིའི་ངོ་བོ་ནི་དྲི་མ་ཐམས་ཅད་སྤངས་ཟིན་པའི་གནས་གྱུར་ཐོབ་པ་ནའང་རང་གི་ངོ་བོའི་རྒྱུན་མི་འདོར་བས་ངོ་བོ་གནས་གྱུར་ཞེས་ཐ་སྙད་དུ་རྣམ་པར་བཞག་ཅིང་དེའི་དབང་དུ་ན་རྒྱུ་ལ་འབད་པས་ཀྱང་འབྲས་བུ་མི་སྟོང་བ་དེའོ། །
འདི་ཉིད་རྒྱུར་འཇོག་པའི་ཚུལ་ལེའུ་གོང་མ་རྣམས་སུ་རྒྱ་ཆེར་བཤད་ཀྱང་འདིར་ལུང་ཅུང་ཟད་ཀྱིས་ངེས་པར་བྱས་ན། ཨིནྡྲ་བྷུ་ཏིས། ལྷན་ཅིག་སྐྱེས་འདི་དངོས་རྣམས་ཀྱི། ། རྒྱུ་དག་ཏུ་ནི་ཡོངས་སུ་བརྗོད། ། ཅེས་དང༌། རིམ་ལྔར། འགྲོ་ཀུན་རང་དབང་མེད་པ་སྟེ། ། རང་དབང་དུ་ནི་འབྱུང་མ་ཡིན། ། དེ་ཡི་རྒྱུ་ནི་འོད་གསལ་བ། ། འོད་གསལ་ཐམས་ཅད་སྟོང་པའོ། །
སེམས་གང་གིས་ནི་བྱིས་པ་རྣམས། ། འཁོར་བར་འཆིང་བར་བཅིངས་གྱུར་པའི། ། སེམས་དེ་ཉིད་ཀྱིས་རྣལ་འབྱོར་པ། ། བདེ་གཤེགས་གནས་སུ་འགྲོ་བར་འགྱུར། ། ཞེས་འོད་གསལ་བའི་སེམས་ཀྱིས་སེམས་གཅིག་ཤོས་རྒྱུན་གཅོད་པར་བསྟན་ལ། ། འཇམ་དཔལ་ཞལ་ལུང་ལས། སངས་རྒྱས་མྱ་ངན་འདས་པའི་ཁམས། ། སྐྱེ་མེད་རྡོ་རྗེ་མངོན་བྱང་ཆུབ། ། བདེ་གཤེགས་ཀུན་གྱི་སྙིང་པོ་མཆོག ། གཉིས་མེད་རྟོག་བྲལ་དོན་ཆེན་ཏེ། །
རིམ་པ་གཉིས་པ་རབ་ཏུ་བཤད། ། འདི་འདྲའི་དོན་དེས་དངོས་པོ་ཀུན། ། རྣམ་པར་ཁྱབ་སྟེ་རྣམ་གནས་ཀྱང༌། ། ཐོག་མེད་དུས་ནས་དེ་ལས་ཀྱང༌། ། རྣམ་རྟོག་ཆེན་པོའི་ཚུལ་འབྱུང་སྟེ། ། དེ་ལས་ཀྱང་ནི་འབྱུང་བ་ཆེ། ། རླུང་གི་དཀྱིལ་འཁོར་ཉིད་འབྱུང་ངོ༌། ། དེ་ལས་ཀྱང་ནི་མེ་ཡི་ཁམས། ། ཆེན་པོ་བྱུང་ནས་ཁྱབ་མཛད་དེ། ། དེ་ལས་ཆུ་ཁམས་ཆེན་པོ་ཡང༌། །
བྱུང་སྟེ་ཁྱབ་མཛད་དེ་ལས་ཀྱང༌། ། ས་འབྱུང་བཞི་བསྡུས་ངོ་བོ་ལས། ། རིགས་སོགས་སེམས་ཅན་ཐམས་ཅད་ཀྱང༌། ། ཞེས་ལྷན་ཅིག་སྐྱེས་པའི་ལུས་སེམས་ལ་རྣམ་རྟོག་ཆེན་པོའི་ཚུལ་གྱིས་སྒྲིབ་པས་འཁོར་བའི་སྣོད་བཅུད་འབྱུང་བར་བསྟན་ལ། ལྷན་ཅིག་སྐྱེས་པའི་སེམས་འོད་གསལ་བ་སྦྱངས་བས། རྡོ་རྗེ་འཆང་གི་གོ་འཕང་དུ་འགྱུར་བ་ནི། ཡང་དེར། དངོས་ཀུན་གཙོ་བོ་རང་སེམས་ཀྱི། ། ངོ་བོ་ཉིད་དེ་དེ་རྟོགས་ན། ། སངས་རྒྱས་བྱང་ཆུབ་དེ་ཉིད་དེ། །
འཇིག་རྟེན་གསུམ་ཡང་དེ་ཉིད་དོ། ། འབྱུང་ཆེན་རྣམས་ཀྱང་དེ་ཉིད་དོ། ། ཅིའི་ཕྱིར་ན་ཆོས་ཐམས་ཅད། ། སེམས་ལ་གནས་ཏེ་དེ་ཉིད་ཀྱང༌། ། ནམ་མཁའ་ལ་གནས་ནམ་མཁའ་ནི། ། གང་དུའང་མི་གནས་འོད་གསལ་བའོ། ། ཞེས་དང༌། དཔལ་ཀུན་ཏུ་ཁ་སྦྱོར་བའི་རྒྱུད་ལས། ཀུན་རྟོག་མང་པོའི་མུན་པས་ཁྱབ་གྱུར་པ། ། རབ་ཏུ་བཅོམ་ཞིང་མྱོས་པའི་གློག་འགྱུ་བ། །
ཆགས་སོགས་བཟློག་དཀའི་དྲི་མས་གོས་གྱུར་པའི། ། སེམས་ནི་རྡོ་རྗེ་ཅན་གྱིས་འཁོར་བར་གསུངས། ། རང་བཞིན་འོད་གསལ་རྟོག་ལས་རྣམ་པར་གྲོལ། ། འདོད་ཆགས་ལ་སོགས་དྲི་མས་གོས་བྲལ་བའི། ། གཟུང་བ་དང་ནི་འཛིན་མེད་སེམས་དཔའ་མཆོག ། དེ་ཉིད་མྱ་ངན་འདས་པ་མཆོག་ཏུ་གསུངས། ། ཞེས་འབྱུང་ལ། འཁོར་འདས་ཐམས་ཅད་དུ་རྒྱུན་མི་འཆད་པའི་ཆོས་འདི་ལ་བདག་གིས་ཀྱང་སྒྲར་བཏགས་ནས་བསྟན་ཏེ། ནང་ལེར། བདག་ནི་བྱེད་པོ་སྡུག་བསྔལ་བདེ་བ་རབ་ཏུ་སྦྱིན་པོར་མི་ཡི་བདག་པོ་དེ་ནི་འགྱུར་མ་ཡིན། །
འགའ་ཡང་བཅིང་དང་གྲོལ་བར་འགྱུར་མིན་མི་ཡི་བདག་པོ་སེམས་ཀྱི་ནུས་པ་རྣམ་པར་སྤངས་ནས་སོ། ། ཞེས་དང༌། ཐམས་ཅད་གསང་བའི་རྒྱུད་ལས། སངས་རྒྱས་ཀུན་གྱི་མ་ལུས་ནོར། ། ཆོས་རྣམས་རང་གི་སེམས་སུ་འདུས། ། བདག་མེད་ཆོས་ཀྱི་སྦྱོར་བ་ཡིས། ། གསད་བྱ་བདག་ཉིད་ཤི་གྱུར་པས། ། དེ་བས་བདག་གི་སེམས་ཉིད་བསད། ། བདག་གི་སེམས་ཉིད་བསད་གྱུར་པས། ། རང་སེམས་རྫོགས་པའི་སངས་རྒྱས་ཉིད། །
སེམས་ཉིད་ལ་ནི་རྟོགས་པར་བྱ། ། ཞེས་སྣང་གསུམ་གྱི་སེམས་འོད་གསལ་བའི་སེམས་ཀྱིས་རྒྱུན་གཅོད་པར་བྱེད་པ་ལ་སངས་རྒྱས་པར་གསུངས་ལ། དཔལ་ས་ར་ཧའི་ཞལ་སྔ་ནས། རྗེ་བཙུན་མར་པ་ལོ་ཙཱ་ལ་དོ་ཧ་རྡོ་རྗེའི་གླུ་གསུངས་པ་ལས་ཀྱང༌། སྟོང་ཉིད་སྙིང་རྗེ་དབྱེར་མེད་ཅིང༌། ། རྒྱུན་མི་ཆད་པ་གཉུག་མའི་དོན། ། གདོད་ནས་དག་པའི་སེམས་ཉིད་དེ། ། ནམ་མཁར་ནམ་མཁའ་སྦྱོར་བ་ལྟོས། ཞེས་འབྱུང་ལ། དེ་ལྟ་བུའི་གཉུག་མ་རྒྱུན་མི་ཆད་པ་ལ་དགོངས་ནས།
འདུས་པར། ཐོག་མ་ཐ་མ་མེད་ཞི་བ། ། དངོས་དང་དངོས་མེད་རྣམ་པར་སྤངས། ། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་སུ་བཤད་པ་ཡིན། ། ཞེས་དང༌། དཔལ་མཆོག་དང་པོ་ལས། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། །
རྡོ་རྗེ་སྙེམས་ཚུལ་བདག་པོའི་བདག ། འདི་ནི་རང་བྱུང་བཅོམ་ལྡན་འདས། ། གཅིག་པུ་རབ་ཏུ་ཆེ་བའི་ལྷ། ། ཞེས་དང༌། རྡོ་རྗེ་རྩེ་མོ་ལས། ཐོག་མ་མཐའ་མ་མེད་འདི་ཅི། ། སེམས་ཅན་ཀུན་གྱི་ཤེས་པ་དང༌། ། དེ་བཞིན་གཤེགས་པའི་སྙིང་པོ་མཆོག ། ཆོས་དབྱིངས་རྡོ་རྗེ་ཆེན་པོ་སྟེ། ། ཞེས་དང༌།
རྡོ་རྗེ་ཕྲེང་བ་ལས། བདག་གི་དེ་ཉིད་རྣལ་འབྱོར་མཆོག ། རྡོ་རྗེ་སེམས་དཔའ་ཉིད་ཀྱི་རྒྱུད། ། སངས་རྒྱས་ཀྱང་ནི་རང་བཞིན་བདག ། སངས་རྒྱས་ཀུན་གྱི་སྐུ་གཅིག་པོ། ། ཀུན་མཁྱེན་གོ་འཕང་མི་གསལ་བ། ། རིགས་ཀྱི་དབྱེ་བས་རབ་གསལ་བྱེད། ། རིགས་ནི་ལྔ་ཡི་རྣམ་པ་གང༌། ། དེ་ནི་ཕུང་པོའི་མཚན་ཉིད་དོ། ། ཞེས་དང༌།
བྲམ་ཟེ་ཆེན་པོས། དཔྱད་པས་མ་འོངས་དེ་བཞིན་ཉིད་ཀྱི་ཡེ་ཤེས་འདི། ། བྱས་པ་རྣམས་དང་བྲལ་ཞིང་བསགས་པའི་ལས་མིན་ཞེས། ། བདག་ཉིད་ཤེས་པ་མདའ་བསྣུན་གྱིས་ནི་དེ་སྨྲས་པ། ། མཁས་པ་ཐམས་ཅད་སྙིང་ལ་དུག་གིས་ཁྱབ་པར་གྱུར། ། ཞེས་འབྱུང་ལ། རྒྱུ་ལྷན་ཅིག་པའི་རླུང་སེམས་ཀྱི་འོད་གསལ་བའི་ཆོས་ཅན་གྱི་ཆ་འདི། སོ་སོ་སྐྱེ་བོ་ཕལ་པ་ལའང་སྒྲིབ་པ་དང་བཅས་པར་འཆར་བའི་སྐབས་ཡེ་མེད་པ་ནི་མ་ཡིན་ཏེ། ཞལ་ལུང་ལས། ཆོས་སྐུ་རབ་དགའ་མཁའ་འདྲ་བ། །
ཤི་དང་བརྒྱལ་དང་གཉིད་ལོག་དང༌། ། གླལ་དང་འཁྲིག་དུས་སྐད་ཅིག་ཙམ། ། མྱོང་བར་འགྱུར་བ། ཞེས་གསུངས་ལ། དེའི་ཚེ་གློ་བུར་དྲི་མའི་སེམས་དེས་ནི་འོད་གསལ་བའི་སེམས་དེ་མྱོང་བ་མིན་གྱི། གང་ཟག་དེའི་རྒྱུད་ལ་སྒྲིབ་བཅས་སུ་འོད་གསལ་དེ་འཆི་སོགས་ཀྱི་དུས་སྐད་ཅིག་དེར་མངོན་འགྱུར་དུ་འཆར་བ་ལ་གང་ཟག་དེའི་རྒྱུད་ཀྱིས་མྱོང་ཞེས་བསྟན་ལ། གཞན་དུ་ན་མངོན་དུ་མི་འགྱུར་བ་བག་ལ་ཞ་བར་གནས་སོ། ། གཞན་ཡང་རྡོ་རྗེ་ཕྲེང་བར། སྙིང་གའི་པདྨའི་སྦུབས་མཁའ་ལ། ། ཡེ་ཤེས་རྡོ་རྗེ་རྟག་ཏུ་བཞུགས། །
ཞེས་འབྱུང་ལ། དཔལ་སྒམ་པོ་པས། རྒྱུ་ལྷན་ཅིག་སྐྱེས་པའི་རླུང་སེམས་ཀྱི་འོད་གསལ་བ་འདི་ལ་ཐ་མལ་ཤེས་པའི་མིང་འདོགས་སུ་མཛད་ནས། ཚེ་རབས་སྔ་མ་རྣམས་སུ་རྡོ་རྗེ་ཐེག་པ་བླ་མེད་ཀྱི་སྨིན་གྲོལ་རབ་ཏུ་གྱུར་ནས་འདི་ཉིད་ཀྱི་དོན་མངོན་དུ་བྱས་ནས་ཚེ་འདིར་འདི་ལྟ་བུའི་ཐ་མལ་གྱི་ཤེས་པ་ལམ་རྒྱུད་བདེ་སྟོང་དབྱེར་མེད་ཀྱི་ཡེ་ཤེས་རང་འཁྲུངས་སུ་འབྱུང་བ་དུ་མ་འཁོར་དུ་འདུས་པ་ན་དེ་དག་རྒྱུད་ཀྱི་རྟོགས་པ་ལ་གཉུག་མ་ལྷན་ཅིག་སྐྱེས་པ་ཕྱག་རྒྱ་ཆེན་པོ་ཐ་མལ་གྱི་ཤེས་པའོ། ། ཞེས་ངོ་སྤྲོད་མཛུབ་བཙུགས་སུ་མཛད་པ་ཡིན་ལ། འདིར་འདི་ཤེས་དགོས་ཏེ། རྗེ་སྒམ་པོ་པས་ཐ་མལ་གྱི་ཤེས་པ་ཞེས་སྐྱེ་འཕགས་དག་གིས་ཁོང་དུ་ཆུབ་པ་ན་ལམ་གྱི་སྤང་བྱ་དག་སྤོང་ཞིང༌། རྟོགས་བྱ་རྟོགས་པར་འགྱུར་བའི་བརྡ་བྱས་པ་དེ་གང་ཞེ་ན། འདི་ལ་གཉིས་སུ་མཐོང་སྟེ། དང་པོ་ནི་ཐུན་མོང་བ་རྒྱུའི་ཐེག་པ་དང་སྒོ་བསྟུན།
རྒྱལ་བའི་ཡུམ་གྱི་སྒྲ་ཇི་བཞིན་པའི་དོན་གཟུགས་ནས་རྣམ་མཁྱེན་གྱི་བར་གྱི་ཆོས་ཅན་གྱི་ཆ་འདི་ཉིད། ཆོས་ཉིད་སྟོང་པ་ཉིད་ལས་གཞར་ཡང་གཡོ་བར་མ་གཟིགས་པ་ལ། ཐ་མལ་ཤེས་པ་མཐོང་རྟོགས་མངོན་དུ་བྱས་པའམ་ཁོང་དུ་ཆུབ་པར་བཞེད་པ་ཉིད་ཀྱི་ཕྱིར། རྣལ་འབྱོར་གྱི་དབང་ཕྱུག་ཞྭ་དམར་མཁའ་སྤྱོད་དབང་པོས། དུས་ད་ལྟའི་སྣང་རི་གསལ་ཙམ་འདི། ། ཆོས་ཀུན་རྫོབ་བདེན་པའི་རང་ངོ་ཡིན། ། འདི་མ་བཅོས་རང་གི་གནས་ཤེས་ན། ། དོན་དམ་པའི་བདེན་པའང་དེ་ཁོ་ན། ། ཞེས་འབྱུང་ལ། དེ་དང་མཐུན་པར་མདོ་ལས།
སྲིད་པ་གསུམ་ནི་བཏགས་པ་ཙམ། ། དངོས་པོའི་ངོ་བོ་ཉིད་དུ་མེད། ། ངན་རྟོག་རྣམས་ནི་བཏགས་པ་ལས། ། དངོས་པོ་ངོ་བོ་ཉིད་དུ་རྟོགས། ། ཞེས་དང༌། ཤེར་ཕྱིན་ལས། རབ་འབྱོར་ཕྱིན་ཅི་ལོག་མ་གཏོགས་པར་བྱིས་པ་རྣམས་གང་ལ་གནས་ཏེ། ལས་མངོན་པར་འདུ་བྱེད་པའི་དངོས་པོ་ནི་སྐྲའི་རྩེ་མོའི་ཆ་ཤས་གཟུགས་པ་ཙམ་ཡང་མེད་དོ། ། ཞེས་ཆོས་ཅན་ཉིད་ཆོས་ཉིད་སྐྱེ་བ་མེད་པར་རང་གྲོལ་གྱི་རང་བབས་ཉིད་སྐྱོང་བ་ཁོ་ནར་བསྔགས་པ་ཉིད་ལ་བརྗོད་ལ། གཉིས་པ་འདི་ནི་རྡོ་རྗེ་ཐེག་པ་བླ་ན་མེད་པའི་རྒྱུད་གསུམ་གྱི་ངོ་བོའི་ཕྱག་རྒྱ་ཆེན་པོའི་རྒྱུ་འབྲས་ཉིད་ལ་འཇོག་པ་ཡིན་ཏེ།
ཚུལ་འདི་བྲམ་ཟེ་ཆེན་པོས་གླུར་བླངས་པ་ལ་དོ་ཧ་རྡོ་རྗེའི་གླུ་ཞེས་གྲགས་ཏེ་དཔའ་བོ་དང་རྣལ་འབྱོར་མ་གང་དོན་འདི་ལས་དྲང་བའི་གླུ་དང་གདམས་ངག་ཐམས་ཅད་ལ་དོ་ཧའི་གླུ་དང་དོ་ཧའི་མན་ངག་ཅེས་གྲགས་པ་ཉིད་ཀྱི་ཕྱིར། དེས་ན་བྲམ་ཟེ་ཆེན་པོས་སྔགས་ལུགས་ཀྱི་ཐ་མལ་ཤེས་པ་འདིའི་མིང་དུ་ནི་གཉུག་མའི་ཡིད་ཅེས་པའི་བརྡ་མཛད་པ་ཡིན་ཏེ། ཇི་སྐད་དུ། གཉུག་མའི་ཡིད་ནི་གཅིག་ཏུ་སྡོད་དང་རྣལ་འབྱོར་པ། ། ཞེས་དང༌། གཉུག་མའི་རང་བཞིན་སུས་ཀྱང་མཚོན་དུ་མེད། ། ཅེས་དང༌། གཉུག་མའི་ཡིད་ནི་ཐམས་ཅད་གང་ཚེ་སྦྱངས་གྱུར་པ། ། ཞེས་དང༌། ཆགས་དང་ཆགས་བྲལ་སྤང་ནས་གཉུག་མར་ཞུགས། །
ཞེས་དང༌། གཉུག་མའི་ཡིད་ལ་རྐྱེན་གྱིས་བྱིས་པ་བསླུས། ། ཞེས་སོགས་འབྱུང་བའི་གཉུག་མའི་ཡིད་སོགས་གཉུག་མའི་སྒྲས་བསྟན་ཏོ་ཅོག་བླ་མེད་ཀྱི་རྒྱུད་ལས་འབྱུང་བའི་དངོས་པོའི་གནས་ལུགས་ལམ་དང་ནི་འབྲས་བུ་སྐྱེ་བའི་རིམ་པའོ། ། ཞེས་རྒྱུ་ལམ་འབྲས་གསུམ་གྱི་ཕྱག་རྒྱ་ཆེན་པོ་ལྷན་ཅིག་སྐྱེས་པ་རྣམ་པ་གསུམ་གྱི་དབྱེ་བས་སྔགས་ཀྱི་ཟུང་འཇུག་གི་སྐུ་སྐྱེ་བ་དང་དེའི་སྤང་བྱ་འཛག་སྒྲིབ་ནུས་པ་ཁོ་ན་ཉེ་བར་བསྟན་ལ། འདི་ལྟ་བུའི་ཁམས་དང་རིགས་དང་ས་བོན་དང་དེའི་ལམ་འབྲས་ནི་རྡོ་རྗེའི་ལུས་སེམས་མཆོག་གང་ལ་གནས་པ་ཉིད་སྟོན་པ་དེ་ནི་དོ་ཧའི་བརྗོད་བྱ་སྟེ། ཟབ་མོ་སྔགས་ཀྱི་ཚུལ་མི་ཤེས་པ་དག་གི་གསལ་བར་འདི་མི་ཤེས་སོ་ཞེས། དེར། སེམས་ཀྱི་རྩ་བ་མི་མཚོན་ཏེ། ། ལྷན་ཅིག་སྐྱེས་པ་རྣམ་གསུམ་གྱིས། ། གང་ལས་དེ་སྐྱེས་གང་དུ་ནུབ། །
གང་དུ་གནས་གྱུར་མི་ཤེས་སོ། ། ཞེས་འབྱུང་ལ། དེས་ན་བྲམ་ཟེ་ཆེན་པོའི་དོ་ཧའི་གླུའི་འགྲེལ་བྱེད་དུ་རྒྱ་བོད་དུ་སྔར་བྱོན་པ་དེ་དག་གིས་ཀྱང་དོ་ཧའི་དོན་ཤིན་ཏུ་ཟབ་པའི་ཐ་མལ་གྱི་ཤེས་པ་གཉིས་པ་འདིར་མ་འཆད་པར་དང་པོའི་དོན་ཙམ་ཁོ་ནར་བཀྲལ་མོད། ཁོ་བོས་ནི་རྡོ་རྗེ་སློབ་དཔོན་སངས་རྒྱས་ཆེན་པོ་མཉན་པ་གྲུབ་ཐོབ་ཀྱི་བཀའ་གནང་ཐོབ་པའི་ཕྱིར། བྲམ་ཟེ་ཆེན་པོ་དང་ཡེ་ཤེས་ཀྱི་མཁའ་འགྲོའི་དགོངས་པ་ཇི་ལྟ་བ་བཞིན། དོ་ཧ་རྡོ་རྗེའི་གླུའི་གཉུག་མའི་ཡིད་སོགས་ཀྱི་དོན་ཐུན་མོང་མིན་པའི་སྔགས་ནས་འབྱུང་བའི་ཐ་མལ་གྱི་ཤེས་པ་ཉིད་ལ་ལེགས་པར་བཤད་པ་དེ་ཉིད་ཆེས་ཟབ་པའི་མན་ངག་རྣམས་སུ་བཀྲལ་ཡོད་ཅིང་འདིར་ཡང་ཕྱོགས་ཙམ་ཞིག་བསྟན་པ་ཡིན་ལ། དེས་ན་རྒྱ་བོད་འདིར་སྐྱེ་བོ་ཕལ་ཆེ་བ་དག་དོ་ཧའི་དོན་འཆད་པར་རློམ་པ་ཕལ་ཆེ་བ་ནི་ཉི་མའི་དཀྱིལ་འཁོར་གྱི་མཚན་གཞི་སྲིན་བུ་མེ་ཁྱེར་ལ་འཛིན་པ་ལྟ་བུར་སྣང་ངོ༌། ། འདིར་སེམས་ཀྱི་རྩ་བ་ཞེས་པའི་སེམས་ནི་སེམས་ཙམ་པ་འདོད་པའི་སེམས་གཉིས་མེད་ཀྱི་ཤེས་པ་རང་རིག་རང་གསལ་ལ་བྱེད་པ་དང༌། ཡང་ཁ་ཅིག་སྣང་གསུམ་གྱི་སེམས་ལུགས་འབྱུང་ལྡོག་གི་ངོ་བོ་རྣམ་རིག་ལ་བྱེད་པ་དེ་ལྟ་མིན་ཏེ། འདིའི་སེམས་ཀྱི་རྩ་བ་ནི་རྒྱུད་གསུམ་གྱི་ངོ་བོའི་གནས་ལུགས་བདེ་གཤེགས་སྙིང་པོ་དཀྱིལ་འཁོར་བཞིའི་བདག་ཉིད་ཅན་ལ་བྱེད་དགོས་སོ་ཞེས་བྱ་བ་ནི་ཡབ་རྗེ་ཆེན་པོའི་དགོངས་པ་སྟེ།
ཆེས་གསང་བའི་གནས་སུ་རིག་པར་བྱའོ། ། མཆན། ཚུལ་འདིར་ས་པཎ་ཆེན་པོ་སོགས་ཐུགས་སྔངས་ནས་དྭགས་པོའི་ཕྱག་རྒྱ་ཆེན་པོ་དེ་གསང་སྔགས་ཀྱི་ཕྱག་ཆེན་མ་ཡིན་ཏེ་ངོ་སྤྲོད་དེ་ལྟར་བཏབ་པའི་གང་ཟག་ཕལ་མོ་ཆེ་དེ་དག་ཚེ་འདིར་སྨིན་གྲོལ་གྱི་རིམ་པ་མ་བྱས་པ་ཤས་ཆེ་བར་སྣང་བའི་ཕྱིར་ཞེས་སོགས་སྐུར་པ་འདེབས་པར་སྣང་མོད། ཐུགས་བདེན་པར་གོ་སྟེ། ཚུལ་འདི་ནི་གསང་བའི་རིག་པ་ཆེན་པོ་བརྙེས་པའི་རྡོ་རྗེ་འཛིན་པ་ཆེན་པོ་རྗེ་བཙུན་མར་པ་ལོ་ཙཱ་དང་རྣལ་འབྱོར་གྱི་དབང་ཕྱུག་མི་ལ་རས་པ་ལྟ་བུའི་ཞལ་དང་ཐུགས་ནས་བརྒྱུད་དེ་འོངས་པ་མ་གཏོགས། གང་ཟག་ཕལ་གྱིས་བསམ་བརྗོད་ཀྱི་བརྒྱུད་བྱར་མེད་པ་ཉིད་ཀྱི་ཕྱིར། འཇམ་དཔལ་ཞལ་ལུང་ལས། གསལ་ཞིང་རབ་དགའ་མཁའ་འདྲ་བ། ། རང་བྱུང་ལྷག་པའི་ལྷ་ཆེན་པོ། ། ལྷན་ཅིག་སྐྱེས་པའི་ཡེ་ཤེས་ནི། །
བླ་མའི་ཁ་ལས་རྟོགས་པར་བྱ། ། ཞེས་དང༌། རྡོ་རྗེ་ཕྲེང་བར། རང་ལུས་འགྱུར་བ་མེད་པ་འདི། ། མཆོག་གཅིག་གིས་ནི་ཤེས་བྱ་སྟེ། ། དེ་ནི་དཔེ་ཡིས་ཉེར་མཚོན་ཏེ། ། བླ་མའི་ཁ་ལས་རྟོགས་པར་བྱ། ། ཞེས་འབྱུང་ངོ༌། ། དེ་ཉིད་ཀྱིས་ན། རྣལ་འབྱོར་གྱི་རྒྱུད་དེ་ཁོ་ན་ཉིད་བསྡུས་པ་ལས།
ཁྱོད་ལ་བརྟེན་ནས་རྒྱལ་བ་དང༌། ། དཔའ་བོ་བྱང་ཆུབ་སེམས་དཔའ་རྣམས། ། བྱུང་ཞིང་ཡང་དག་འབྱུང་འགྱུར་བས། ། སངས་རྒྱས་བྱང་ཆུབ་མཆོག་གི་རྒྱུ། ། ཞེས་སོགས་མཐའ་ཀླས་པར་འབྱུང་ལ། འདི་ལྟ་བུའི་སངས་རྒྱས་ཀྱི་རྒྱུ་དེ་ཐ་སྙད་དུ་གདོད་ནས་དྲི་བྲལ་གྱི་དངོས་པོ་ཡིན་པར་ནི་རྒྱུའི་ཐེག་པའི་བཀའ་དང་བསྟན་བཅོས་ལས་ཀྱང་ཤུགས་ཀྱིས་འཕངས་པའི་སྒོ་ནས་ཆེར་གསལ་བ་ཉིད་དུ་བཤད་དེ། འཕགས་པ་ནམ་མཁའ་མཛོད་ཀྱིས་ཞུས་པའི་མདོ་ལས། ནམ་མཁའ་ལ་ནི་མུན་པ་མེད། ། དེ་ནི་དེ་ཡིས་ཉོན་མི་མོངས། ། སེམས་ཀྱི་རང་བཞིན་འོད་གསལ་བ། །
དེ་ལ་ནམ་ཡང་ཉོན་མོངས་མེད། ། ཅེས་དང༌། བློ་གྲོས་རྒྱ་མཚོས་ཞུས་པ་ལས་ཀྱང༌། ཅི་སྟེ་ནམ་མཁའ་ཉོན་མོངས་བྱ་བར་ནུས། ། དེ་ལ་རྗེས་ཀྱང་བསྟན་པར་ནུས་སྲིད་ཀྱི། ། རང་བཞིན་འོད་གསལ་རྫོགས་པའི་བྱང་ཆུབ་སེམས། ། དེ་ནི་ནམ་ཡང་ཉོན་མོངས་བྱར་མི་ནུས། ། ཞེས་དང༌། ཉོན་མོངས་ནང་ནས་ཡེ་ཤེས་ཀྱང༌། ། དེ་བཞིན་དྲི་མ་མེད་པར་གནས། །
ཞེས་སོགས་མཐའ་ཡས་པར་འབྱུང་ལ། དེ་ལྟར་གསུངས་པ་དེ་ཐམས་ཅད་རྒྱུ་རྒྱུད་སེམས་ཀྱི་ཆོས་ཅན་གྱི་ཆ་ནས་གསུང་གི་དེའི་ཆོས་ཉིད་སྟོང་ཉིད་ཀྱི་ཆ་ནས་གསུངས་པ་ནི་མ་ཡིན་ཏེ། ཡིན་ན་ཤེས་བྱ་ཐམས་ཅད་ཀྱི་སྟེང་དུའང་དེ་ལྟར་ཁྱད་མེད་དུ་གསུང་དགོས་པ་ཉིད་ཀྱི་ཕྱིར། དོན་གྱི་དབང་འདི་གཟིགས་ཏེ་འཕགས་ཆེན་རང་བྱུང་རྡོ་རྗེས། རང་ལ་ཡོད་པ་སྙིང་པོའི་ཡེ་ཤེས་ནི། ། མྱུར་དུ་སྒྲིབ་བྲལ་མངོན་སུམ་རྟོགས་པར་ཤོག ། ཅེས་འབྱུང་བའི་ཕྱིར། འདི་ལྟ་བུའི་གདུལ་བྱ་སོ་སོའི་རྒྱུད་ལ་སངས་རྒྱས་ཀྱི་རྟེན་གྱི་རྒྱུ་ཡོད་པའི་རྟེན་འབྲེལ་ལས་གང་དག་རྫོགས་པའི་སངས་རྒྱས་དེ་ཐམས་ཅད་དུས་སྲིད་པ་ཇི་སྲིད་པར་རྟག་པར་འཚོ་ཞིང་གཞེས་ཏེ། སེམས་ཅན་འདུལ་བའི་ཆེད་དུ་འཇིག་རྟེན་ཁམས་ཐམས་ཅད་པར་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་སེམས་ཅན་སོ་སོའི་ཁམས་དང་མོས་པ་བསམ་དབང་ལ་ཁྱབ་པར་གཞན་དོན་གྱི་བྱ་བ་རྒྱུན་མི་ཆད་པར་འཇུག་པ་ཉིད་དུ་གྲུབ་སྟེ། རྒྱན་དུ།
དེ་ལྟར་མཛད་པ་རྒྱ་ཆེའི་ཕྱིར། ། སངས་རྒྱས་ཁྱབ་པར་ངེས་པར་བརྗོད། ། ཅེས་དང༌། འཕགས་པ་ཆོས་ཡང་དག་པར་བསྡུས་པའི་མདོ་ལས་ཀྱང་འདི་ལྟ་སྟེ་དཔེར་ན་ནམ་མཁའ་ནི་ཐམས་ཅད་དུ་སེམས་ཅན་ཐམས་ཅད་ལ་མི་སྒྲིབ་པའི་ངོ་བོ་ཉིད་དེ། གཞན་དུ་གློ་བུར་གྱི་དུ་བ་དང༌། སྤྲིན་དང༌། རྡུལ་དང༌། ཁུག་སྣ་དག་གི་སྒྲིབ་པ་དང་བཅས་པར་ཀུན་ཏུ་སྣང་ངོ༌། ། དེ་བཞིན་དུ་དེ་བཞིན་གཤེགས་པ་ཡང་ནམ་མཁའ་ལྟར་སེམས་ཅན་ཐམས་ཅད་ལ་མི་སྒྲིབ་པའི་ངོ་བོ་ཉིད་དེ། གཞན་དུ་གློ་བུར་གྱི་ངར་འཛིན་པ་དང༌།
ང་ཡིར་འཛིན་པས་སྒྲིབ་པར་སེམས་ཅན་རྣམས་ཀྱིས་མཐོང་ཞིང་མྱོང་བར་མི་འགྱུར་རོ། ། འདི་ལྟ་སྟེ། དཔེར་ན་མེ་ནི་ཤིང་ཐམས་ཅད་ལ་ཡོད་མོད་ཀྱང༌། རྐྱེན་དང་རྩོལ་བ་མ་ཚང་བར་མི་འབར་ཞིང༌། རང་གི་དགོས་པ་རྣམས་ལ་མི་བྱེད་དོ། ། དེ་བཞིན་དུ་དེ་བཞིན་གཤེགས་པ་ཡང་ཤེས་བྱ་ཐམས་ཅད་ལ་གནས་མོད་ཀྱང༌། དད་པ་ལ་སོགས་པའི་རྐྱེན་དང་རྩོལ་བ་མ་ཚང་ན་མི་འབྱུང་སྟེ། སངས་རྒྱས་ཀྱི་བྱ་བ་གང་རྒྱུ་མཐུན་པ་གང་ཕ་རོལ་ཏུ་ཕྱིན་པ་རྣམས་ཀྱི་རྣམ་པར་སྨིན་པ་ཡིན་ཏེ། རྣམ་པར་སྨིན་པ་དེ་ལས་གང་རྣམ་པར་སྨིན་པའི་གཟུགས་སུ་འབྱུང་བའོ། ། དེ་ཡང་སངས་རྒྱས་ཀྱི་བྱིན་རླབས་དང་ཆོས་ཀྱི་བྱིན་རླབས་ཀྱི་ཕྱིར་འབྱུང་སྟེ།
དེ་ནི་རྣམ་པར་སྨིན་པ་ལས་བྱུང་བའི་སངས་རྒྱས་ཞེས་བྱའོ། ། ཞེས་འབྱུང་ངོ༌། །
འདིར་གོང་དུའང་ཅུང་ཟད་སྨོས་པའི་སངས་རྒྱས་ཀྱི་སྐུ་གསུང་ཐུགས་ཀྱིས་དག་མ་དག་གི་ཞིང་ཁམས་ཐམས་ཅད་ལ་ཁྱབ་པ་དང༌། དག་མ་དག་གི་ཞིང་ཁམས་ཐམས་ཅད་སངས་རྒྱས་ཀྱི་སྐུ་གསུང་ཐུགས་ལ་རྫོགས་བྱ་བ་ཡང༌། གང་རྫོགས་པའི་སངས་རྒྱས་ཀྱི་རྒྱུ་དང༌། དེའི་འབྲས་བུ་གཉིས་ཕན་ཚུན་ལྷན་ཅིག་བྱེད་རྐྱེན་དུ་སོང་བའི་སྒོ་ནས་དུས་ནམ་ཡང་འབྲེལ་པ་ཆད་མི་སྲིད་པ་ཡིན་པས་སེམས་ཅན་གྱི་ལུས་ངག་ཡིད་གསུམ་དང་སྣོད་བཅུད་ལ། སངས་རྒྱས་ཀྱི་སྐུ་གསུང་ཐུགས་རྟེན་དང་བརྟེན་པ་རྗེས་ཞུགས་པ་ཉིད་ཀྱི་ཕྱིར། དེ་སྐད་དུ་བརྗོད་པ་ཡང་ཚུལ་གཅིག་ཏུ་གོ་སྟེ། འདུས་པ་ཕྱི་མའི་རྒྱུད་ཀྱི་འགྲེལ་པ་སྨན་པའི་ཞབས་ཀྱིས་མཛད་པར། འདི་ཡི་གསང་བ་ཇི་ལྟར་ལགས། །
ཞེས་ཞུས་པའི་ལན་བསྟན་པའི་ཕྱིར། སྐུ་གསུང་ཐུགས་ནི་རྣམ་པ་གསུམ། ། གསང་བ་ཞེས་སུ་བསྟན་པ་ཡིན། ། ཞེས་པ་ནི་དེ་རྣམས་རྒྱུ་བ་དང་གནས་པའི་ཆོས་ཐམས་ཅད་ལ་ཁྱབ་ཅིང་ཐུགས་རྗེ་དང་ལྡན་པའི་བདེ་བར་གཤེགས་པ་རྣམས་ཀྱིས་བསྟན་ཀྱང་ཐེག་པ་འོག་མ་རྣམས་ཀྱི་ཡུལ་དུ་མ་གྱུར་པའི་ཕྱིར་གསང་བ་ཞེས་བྱ་བའོ། ། ཇི་སྐད་དུ། ང་ཡིས་དེ་ཉིད་དམ་པ་ནི། ། རྒྱུད་འདི་ལས་ནི་གསུམ་དུ་བསྒྲགས། ། རྡོ་རྗེའི་སྐུ་དང་གསུང་དང་ཐུགས། ། རྒྱུ་དང་མི་རྒྱུའི་དངོས་པོ་ལས། ། ཁྱབ་གནས་ཐུབ་དབང་ཐམས་ཅད་ཀྱིས། །
ཐུགས་རྗེས་ཀུན་ཏུ་བརྟེན་གྱུར་ཀྱང༌། ། བྱིས་པ་རྣམས་ཀྱི་མ་རྟོགས་ཕྱིར། ། རང་བཞིན་གྱིས་ནི་གསང་ཞེས་བྱ། ། ཞེས་སོ། ། ཇི་ལྟར་ན་ནི་འདུས་ཞེས་བགྱི། ། ཞེས་པའི་ལན་བསྟན་པའི་ཕྱིར། སངས་རྒྱས་ཐམས་ཅད་ཅེས་བྱ་བ། ། ཚོགས་པ་འདུས་པར་གསུངས་པའོ། ། ཞེས་ཏེ། རང་བཞིན་གྱི་སངས་རྒྱས་དང༌།
ལམ་གྱིས་སྒྲུབ་པའི་སངས་རྒྱས་རྣམས་དོན་དམ་པ་དང་ཀུན་རྫོབ་པའི་ཚུལ་དུ་ཚོགས་པའི་ཕྱིར་འདུས་པ་ཞེས་བཤད་དེ། བསྡུས་པའི་དོན་དུ་བལྟ་བར་བྱའོ། ། ཞེས་དང༌། ཀྱེའི་རྡོ་རྗེར། ཚངས་པ་སྒྲིབ་བྲལ་སངས་རྒྱས་ཉིད། ། འཇུག་ཕྱིར་ཁྱབ་འཇུག་བརྗོད་པར་བྱ། ། རྟག་ཏུ་དགེ་བས་ཞི་བ་ཉིད། ། ཐམས་ཅད་བདག་ཉིད་རྟག་ཏུ་གནས། ། ཞེས་འབྱུང་བའི་གསང་བ་རྨད་དུ་བྱུང་བ་ཆེས་རྟོགས་པར་དཀའ་བའི་གནས་ཡིན་ནོ། ། དགོངས་གཅིག་རྙིང་མར།
སེམས་ཅན་རེ་རེའི་རྒྱུད་ལ་ཡང་དུས་གསུམ་གྱི་བདེ་བར་གཤེགས་པ་ཐམས་ཅད་མ་ཚང་བ་མེད་པར་བཞུགས། དེ་ཡང་བྲལ་འབྲས་ཐམས་ཅད་ལྡན་པ་དེ་དང་དབྱེར་མེད་དུ་བཞུགས། དེས་ན་སངས་རྒྱས་ཀྱི་སྤྱན་སྔར་རང་རེས་སྤྱོད་ངན་བྱེད་པ་ལས་ངོ་ཚ་བ་མེད་ཅིང༌། ལེགས་པར་སྤྱད་ན་སངས་རྒྱས་ཀྱི་ཕྲིན་ལས་འཇུག་ཕུལ་ཆེ། དོན་དུ་ན་རང་རྒྱུད་ལ་བཞུགས་པའི་སངས་རྒྱས་དེ་དག་ལ་སྐྱབས་སུ་འགྲོ་བ་ཡིན་ཏེ། རང་རྒྱུད་ལ་བཞུགས་པའི་སངས་རྒྱས་ཀྱི་ཆོས་དེ་རང་གིས་ཉམས་སུ་ལེན་པ་ན་སེམས་དེ་དག་དགེ་འདུན་དུའང་འཇོག་པར་བྱེད་པས་དོན་ལ་རང་རྒྱུད་ཀྱི་དཀོན་མཆོག་གསུམ་ལ་སྐྱབས་སུ་འགྲོ་བ་ཡིན་ཞེས་བྲིས་གདའ་བ། སེམས་ཅན་རང་རྒྱུད་ལ་གནས་སུ་བྱས་ནས་བྲལ་འབྲས་ཀྱི་སངས་རྒྱས་བཞུགས་པར་ནི་ལུགས་འགར་ཡང་མེད་ལ། ཐུགས་རྗེ་འཇུག་པའི་དབང་གིས་བཞུགས་པར་བཤད་ན་འགལ་བ་མེད་ཀྱང་དེ་ཚེ་མ་འོངས་པའི་སངས་རྒྱས་ཀྱི་ཕྲིན་ལས་དེར་འཇུག་ཐབས་མེད་པས་མ་འོངས་པའི་སངས་རྒྱས་བཞུགས་པ་ཇི་ལྟར་འོས། བྲལ་འབྲས་སྟོབས་སོགས་སེམས་ཅན་གྱི་རྒྱུ་དང་དབྱེར་མེད་དུ་ཡོད་ན། སེམས་ཅན་ཐམས་ཅད་དེ་ཐོབ་ཕྱིར་དུ་བརྩོན་པ་དོན་མེད་པར་ཡང་འགྱུར་རོ། །
སེམས་ཅན་དག་ཉོན་མོངས་པས། ངོ་ཚ་མ་ཤེས་པས་ངོ་ཚ་དང་བྲལ་བར་སྤྱོད་ཀྱང་སངས་རྒྱས་ཀྱི་ཐུགས་རྗེ་བསྲིང་བའི་རྒྱུར་མི་འགྱུར་ཏེ། རྒྱན་དུ། རྟག་ཏུ་ཉེས་པ་རང་དབང་མེད་པར་བྱས་སེམས་ཀྱི། ། སྐྱེ་བོ་ལ་ནི་བློ་ལྡན་ཉེས་པར་མི་འཛིན་ཏེ། ། མི་འདོད་བཞིན་དུ་ལོག་པར་སྒྲུབ་འགྱུར་རོ། ། ཞེས་དང༌། འཇིག་རྟེན་དག་ལ་སྙིང་རྗེ་རྣམ་པར་འཕེལ་ཕྱིར་རོ། ། ཞེས་དང༌། བཞི་བརྒྱ་པར།
ཁྲོ་ཡང་འབྱུང་པོའི་བཟུང་བ་ལ། ། སྨན་པ་འཁྲུག་པ་མིན་པ་ལྟར། ། ཐུབ་པས་ཉོན་མོངས་དག་གཟིགས་ཀྱི། ། ཉོན་མོངས་དང་བྲལ་གང་ཟག་མིན། ། ཞེས་འབྱུང་བའི་ཕྱིར། ཁྱོད་ཀྱི་ཞེན་དོན་གྱི་གོ་བར་སྙེགས་ན། སེམས་ཅན་ངོ་ཚ་མེད་པའི་སྤྱོད་པ་ལ་སངས་རྒྱས་ཀྱི་ཐུགས་ཁྲེལ་བའི་རྒྱུས། སེམས་ཅན་ལ་སྡིག་ཆེར་ལྕི་བར་འགྱུར་ཞེས་པའང་ལས་འབྲས་ཀྱི་ཆོས་ལ་ལེགས་པར་བསླབས་པའི་བླུན་པོའི་རྣམ་རྟོག་སྟོན་པར་བྱེད་པའོ། ། སངས་རྒྱས་ཀྱི་སྤྱན་སྔར་ལེགས་པར་སྤྱད་པས་སངས་རྒྱས་ཐུགས་མཉེས་ནས་བྱིན་རླབས་འཇུག་ཕུལ་ཆེར་འགྲོ་བ་ཡང་མིན་ཏེ། སངས་རྒྱས་ལ་དེ་ལྟའི་ཐུགས་ཀྱི་འཇུག་པ་མེད་ཅིང༌།
བྱིན་རླབས་ཆེ་ཆུང་དུ་གྱུར་པ་ནི་སངས་རྒྱས་ཀྱི་ཆོས་སྟོན་ཚུལ་ཐམས་ཅད་ཆོས་ཉིད་བསྟན་པ་ལས་གང་བླང་དོར་དུ་བྱེད་པ་དེ་ལ་ནི་བྱིན་རླབས་ཆེར་འཇུག་ཅིང་དེ་མི་བྱེད་པ་ལ་ནི་ཆེར་མི་འཇུག་པ་ཡིན་གྱི། སངས་རྒྱས་ཀྱི་ཐུགས་ཁྲེལ་ཞུགས་པ་དང་མ་ཞུགས་པ་ལ་བྱིན་རླབས་ཆེ་ཆུང་མི་འགྱུར་བའི་ཕྱིར། ཉི་སྣང་དུ། དེ་བཞིན་གཤེགས་པ་ཆོས་སྟོན་པར་མཛད་པ་ན། ཁ་ཅིག་གུས་པར་ཉན་ཅིང་རྣ་བ་གཏོད་ལ་ཀུན་ཤེས་པའི་སེམས་ཉེ་བར་འཇོག་སྟེ། ཆོས་དང་རྗེས་སུ་མཐུན་པར་སྒྲུབ་ན། དེས་དེ་བཞིན་གཤེགས་པ་དགྱེས་པར་མི་འགྱུར། ཡིད་བདེ་བར་མི་འགྱུར། ཐུགས་ཡེངས་ཡེངས་པོར་མི་འགྱུར་བ་ཉིད་དང༌། གཞན་གུས་པར་མི་ཉན།
ཞེས་བཟློག་ནས། དེ་བཞིན་གཤེགས་པ་ཁོང་ཁྲོ་བར་མི་འགྱུར། མི་བཟོད་པར་མི་འགྱུར། ཐུགས་མི་ཆེས་པར་མི་འགྱུར་བ་ཉིད་དང༌། ཁ་ཅིག་གུས་པར་མི་ཉན་ན་དེས་དེ་བཞིན་གཤེགས་པ་དགྱེས་པ་དང་ཁོང་ཁྲོ་བ་ཉིད་དུ་མི་འགྱུར་ཏེ་ཐམས་ཅད་དུ་དྲན་པ་དང་ཤེས་བཞིན་དུ་བཏང་སྙོམས་སུ་གནས་པའོ། ། ཞེས་འབྱུང་ངོ༌། ། རང་རྒྱུད་ལ་བཞུགས་པའི་སངས་རྒྱས་ཀྱི་ཆོས་རང་གི་ཆོས་ཉམས་སུ་ལེན་མི་ནུས་ཏེ། རང་རྒྱུད་ལ་བཞུགས་པའི་སངས་རྒྱས་དེ་སྐབས་འདིར་ཁྱེད་རང་གི་གཞན་རྒྱུད་ཀྱི་འདས་མ་འོངས་ཀྱི་སངས་རྒྱས་སོགས་ལ་བྱས་པ་ཉིད་ཀྱི་ཕྱིར། སེམས་ཅན་ལམ་མ་ཞུགས་ལ་སོགས་ཀྱི་རྒྱུད་རང་ལ་ཐོབ་བྱའི་དཀོན་མཆོག་གསུམ་ད་ལྟར་མེད་ན། དེ་དག་གི་སྐྱབས་སུ་འགྲོ་བ་ཡང་མེད་པར་གྱུར་ཏེ།
སྐྱབས་འགྲོ་གང་བྱེད་ཐམས་ཅད་ཀྱང་ད་ལྟ་རང་རྒྱུད་ཀྱི་དཀོན་མཆོག་གསུམ་ཁོ་ན་ལ་དོན་གྱི་བྱེད་པར་སྨྲས་པའི་ཕྱིར། དེས་ན་དེ་ལྟར་འཆད་པ་དེ་དག་ཡིད་ཕྱད་ཆོད་དུ་གྱུར་པ་ཞིག་གིས་བརླབ་ཏོལ་དུ་སྨྲས་པ་དེ་ཟིན་རིས་དེར་ཤོར་བ་ལས་འོས་མེད་དོ།། །། ༈ རྡོ་རྗེའི་གསུང༌། བྲལ་བའི་འབྲས་བུ་ཡེ་ཤེས་ཀྱི་ཐུགས་ཅན་བྱ་བ་འདི་བཞུགས་ཞེས་པ་དག་པར་བཏོན་ན། སངས་རྒྱས་ཀྱི་སྐུའི་རྣམ་པར་བཞག་པ་ལ་མཐའ་ཡས་པར་ཡོད་མོད་ནའང་བསྟན་བཅོས་མངོན་པར་རྟོགས་པའི་རྒྱན་གྱི་དགོངས་པ་ལྟར་ན། རྣམ་སྨིན་གྱི་སྐུ་ལ་སྐུ་གཉིས་སུ་འཇོག་པ་བཞིན་བྲལ་བའི་སྐུ་ལའང་གཉིས་སུ་ཕྱེ་སྟེ། སྐུ་བཞིར་རྣམ་པར་བཞག་པ་ལའང་མི་འཐད་པ་མེད་དོ་ཞེས་བཀའ་བསྩལ་ཏོ། ། འདིའི་ཕྱོགས་སྔ་ནི་འགྲེལ་ཆུང་དོན་གསལ་ཉིད་ཁ་གསལ་བར་སྣང་བས་དེ་ལྟར་བརྗོད་ན་གོ་བདེ་བར་འགྱུར་བས་དེ་ལྟར་བརྗོད་པར་བྱ་སྟེ། དེ་ཡང་ངོ་བོ་ཉིད་སྐུ་ལས་ཆོས་སྐུ་ལོགས་སུ་མི་འཇོག་པ་དག་གི ། ཟག་མེད་ཀྱི་ཆོས་དེ་ཐམས་ཅད་ལ་ལོགས་སུ་སྐུར་འཇོག་མི་དགོས་ཏེ།
དེ་ནི་དེའི་རང་བཞིན་སྐྱེ་མེད་ངོ་བོ་ཉིད་ཀྱི་སྐུ་གང་ཡིན་པ་དེའི་མཚན་ཉིད་ལས་གཞན་དུ་རང་བཞིན་ཐ་དད་པར་མེད་པའི་ཕྱིར། འོ་ན་ངོ་བོ་ཉིད་སྐུའམ་ཆོས་སྐུ་གང་དག་གི་རང་བཞིན་དང་ཐ་མི་དད་པའི་མཚན་ཉིད་ཅན་ཟག་པ་མེད་པའི་ཆོས་རྣམས་གང་དག་ཅེས་འདྲི་བ་ལ་ལན་དུ་བྱ་བའི་ཆེད་དུ་བྱང་ཆུབ་ཕྱོགས་མཐུན་ཞེས་སོགས་ཀྱི་ཚིག་ལེའུར་བྱས་པ་བཀོད་པ་ཡིན་ནོ། ། འོ་ན་ངོ་བོ་ཉིད་སྐུ་དེ་ལས་ཆོས་སྐུ་ལོགས་སུ་མེད་ན། ཆོས་ཀྱི་སྐུ་ཞེས་བརྗོད་མི་རིགས་པར་ཐལ་ཞེ་ན་མི་ཐལ་ཏེ། ངོ་བོ་ཉིད་སྐུ་ནི་ཆོས་ཉིད་ཀྱི་རབ་ཏུ་ཕྱེ་བའི་སྐུ་ཡིན་པ་ལས། འདིར་ཉིད་ཀྱི་རྐྱེན་ཕྱིས་པས་སྒྲ་དེར་སྦྱར་བས་སྒྲ་དེས་ངོ་བོ་ཉིད་སྐུ་ཉིད་ལ། སྦྱོར་བར་གྲུབ་པའི་ཕྱིར་ཞེས་འགྲེལ་ཆུང་དུ། གཞན་དག་ནི་ངོ་བོ་ཞེས་པ་ནས་ཅན་གྱི་བར་བརྗོད་ནས། ཞེས་བྱ་བའི་སྒྲ་ཇི་བཞིན་ཉིད་དུ་འཇིག་རྟེན་ལས་འདས་པའི་ཟག་པ་མེད་པའི་ཆོས་རྣམས་ཁོ་ན་ཁས་བླངས་ནས་ངོ་བོ་ཉིད་ཀྱི་སྐུ་ནི་དེ་དག་གི་རང་བཞིན་སྐྱེ་བ་མེད་པ་ཉིད་གང་ཡིན་པ་དེའི་མཚན་ཉིད་ཅན་ཡིན་ཏེ། དེ་ཉིད་ཀྱང་ཆོས་ཉིད་ཀྱི་སྐུ་ཡིན་པ་ལས་ཆོས་ཀྱི་སྐུའོ་ཞེས་ངོ་བོའི་རྐྱེན་མི་མངོན་པར་བྱས་ནས་བསྟན་ཏོ་ཞེས་རྣམ་པར་བཤད་ནས།
ཆོས་ཀྱི་སྐུ་གང་དག་གི་རང་བཞིན་མཚན་ཉིད་ཅན་ཡིན་པའི་ཟག་པ་མེད་པའི་ཆོས་དེ་དག་ཀྱང་གང་དག་གཅིག་ཡིན་ཞེ་ན། བྱང་ཆུབ་ཕྱོགས་མཐུན་ཚད་མེད་དང༌། ། ཞེས་བྱ་བ་ལ་སོགས་པའི་ཚིག་ལེའུར་བྱས་པ་ལ་འཇུག་པར་བྱེད་དོ། ། ཞེས་འབྱུང་ངོ༌། ། དེའི་ལན་དུ་ངོ་བོ་ཉིད་སྐུ་ལས་ཆོས་སྐུ་གཞན་དུ་འདོད་པ་དག་ན་རེ། འོ་ན་གཟུང་འཛིན་གཉིས་དང་བྲལ་བའི་སེམས་སེམས་བྱུང་དང༌། དེ་དག་སྤངས་པའི་གནས་འགྱུར་གྱི་ཁྱད་པར་དུ་བྱས་པའི་ཡེ་ཤེས་ཁྱད་པར་ཅན་དང༌། དེས་རྣལ་འབྱོར་པའི་ཀུན་རྫོབ་ཏུ་ལོངས་སྤྲུལ་གྱི་སྣང་བ་བསྐྱེད་ནས་ཆོས་སྟོན་པའི་བྱ་བ་མཛད་པ་སོགས་གདོན་མི་ཟ་བར་ཁས་བླངས་པ་རྣམས་སངས་རྒྱས་ཀྱི་སར་ཇི་ལྟར་བསྡུ་རུང་སྟེ་མི་རུང་བར་ཐལ། སངས་རྒྱས་ལ་སྐུ་གསུམ་ལས་ནི་མེད། དང་པོ་ནི་འདུས་མ་བྱས་ཙམ་ལ་རབ་ཏུ་ཕྱེ་བས་དེ་དག་འཇོག་མི་རུང་ཞིང༌།
ལྷག་མ་གཉིས་ནི་བེམས་པོའི་ཆོས་ཙམ་དུ་སྣང་བ་ལས་གཞན་དུ་མ་དམིགས་པའི་ཕྱིར། ཞེས་འགྲེལ་ཆུང་ལས། གཞན་དག་ན་རེ་དེ་དག་གི་ལྟར་ན་རྣལ་འབྱོར་པའི་ཀུན་རྫོབ་ཏུ་དོན་ཁྱད་པར་ཅན་སྣང་བ་བསྐྱེད་པའི་སྒོ་ནས། གནས་ཡོངས་སུ་གྱུར་པས་གྱུར་པ། ཆོས་སྟོན་པ་ལ་སོགས་པའི་དོན་གྱི་བྱ་བ་མཛད་པ་གཉིས་སུ་མེད་པའི་སེམས་དང་སེམས་ལས་བྱུང་བ་གདོན་མི་ཟ་བར་ཁས་བླང་བ་རྣམས་ཇི་ལྟར་བསྡུ་ཞེས་ཟེར་རོ། ། ཞེས་འབྱུང་ཡང་སྐུ་གསུམ་དུ་འདོད་པའི་ཕྱོགས་སྔ་ན་རེ། ཁྱེད་ལྟར་ན་མདོར་བསྟན་གྱི་སྐུའི་རྣམ་བཞག་གི་སྐབས་སུ། ངོ་བོ་ཉིད་སྐུའི་རྗེས་ཐོགས་དེར་ཆོས་སྐུ་བཤད་རིགས་པ་ལས་མ་བཤད་པར་ཐལ། རྗེ་བཙུན་ཡང་སྐུའི་རྣམ་བཞག་ལ་བཞིར་ཞལ་གྱིས་བཞེས་པའི་ཕྱིར། འདོད་མི་ནུས་པས་སྐུ་གསུམ་དུ་གྲུབ་བོ་ཞེས།
དེར། ཁ་ཅིག་ན་རེ། ངོ་བོ་ཉིད་ལོངས་རྫོགས་བཅས་དང༌། ། དེ་བཞིན་གཞན་པ་སྤྲུལ་པ་ནི། ། ཆོས་སྐུ་མཛད་པར་བཅས་པ་སྟེ། ། རྣམ་པ་བཞིར་ནི་ཡང་དག་བརྗོད། ། ཅེས་བྱ་བའི་ཚིག་ལེའུར་བྱས་པ་ལས། ངོ་བོ་ཉིད་ཅེས་བྱ་བའི་སྒྲའི་འཇུག་ཐོགས་སུ་ཆོས་ཀྱི་སྐུ་ཞེས་བྱ་བའི་སྒྲ་མི་འབྱུང་བས་སྐུ་ནི་གསུམ་ཁོ་ནའོ། ། ཞེས་འབྱུང་ངོ༌། ། དེ་ལ་སྐུ་བཞིར་འདོད་པས་ངོ་བོ་ཉིད་སྐུའི་རྗེས་སུ་ཆོས་སྐུ་མ་བསྟན་པའི་ཕྱིར།
ཆོས་ཀྱི་སྐུའི་རྣམ་པར་དབྱེ་བ་ལོག་པར་མི་བཞག་པ་མི་འགྲུབ་སྟེ། དེར་དེའི་རྗེས་ཐོག་དེར་དེ་མི་སྦྱོར་བ་ནི་སངས་རྒྱས་ཀྱི་སའི་སྐུ་གསུམ་གྱིས་མ་བསྡུས་པའི་ཟག་མེད་ཀྱི་ཆོས་ལྷག་མ་གང་ཡིན་ཞེས་ཆོས་སྐུར་འདུས་སོ་ཞེས་ཤེས་དགོས་པ་ཉེ་བར་བསྟན་པའི་ཆེད་དམ་ཤུགས་དང༌། ཡང་ན་སཾཀྲྀ་ཏའི་སྡེབ་སྦྱོར་གྱི་དབང་ལས་དང༌། ཁྱད་པར་ཡེ་ཤེས་ཆོས་སྐུ་ཁོ་ན་དང༌། བྱ་བ་མཛད་ཕྲིན་གཉིས་བྱ་བྱེད་དང་སྦྱོར་དགོས་པས་དེ་ལྟར་བསྟན་པའི་ཕྱིར། སྐུ་བཞི་ནི་སྔགས་ཀྱི་ཐེག་པར་ཡང་བསྟན་པས་སྐུར་བཞིར་ལེགས་པར་སྒྲུབ་བོ་ཞེས་དེར། གཞན་དག་ན་རེ། དགོས་པ་ཉེ་བར་བསྟན་པའི་ཤུགས་ཀྱི་ཚིག་ལེའུར་བྱས་པ་སྦྱར་བའི་ངོར། ཡེ་ཤེས་ཁོ་ན་དང་མཛད་པ་སྦྱར་བའི་ཕྱིར་དེ་སྐད་དུ་གསུངས་པ་ཡིན་ཏེ། དེའི་ཕྱིར་ཕྱོགས་གཞན་ནས་སྐུ་བཞིར་གསུངས་པ་ཐམས་ཅད་མི་འགལ་བར་འགྱུར་རོ་ཞེས་ཟེར་རོ། །
འདིར་རྒྱན་ལས། ཟག་མེད་ཀྱི་ཆོས་བརྒྱ་ཞེ་བཞི་བར་གྱི་ཡེ་ཤེས་ལ་ཆོས་ཀྱི་སྐུར་བཞག་སྟེ། བྱང་ཕྱོགས་སོ་བདུན། ཚད་མེད་བཞི། རྣམ་ཐར་བརྒྱད། མཐར་གནས་དགུ། ཟད་པར་བཅུ། ཟིལ་ནོན་བརྒྱད། ཉོན་མོངས་མེད་དང་སྨོན་མཁྱེན་གཉིས། མངོན་ཤེས་དྲུག །
སོ་སོ་རིག་བཞི། ཡོངས་དག་བཞི། དབང་བཅུ། སྟོབས་བཅུ། མི་འཇིགས་པ་བཞི། སྲུང་བ་མེད་པ་གསུམ། དྲན་ཉེ་གསུམ། བསྙེལ་བ་མི་མངའ་བའི་ཆོས་ཉིད། བག་ཆགས་ཡང་དག་པར་བཅོམ་པ། ཐུགས་རྗེ་ཆེན་པོ།
སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད། རྣམ་མཁྱེན་ཏེ་དེ་དག་གི་གྲངས་རྫོགས་ལ། ལམ་དང་གཞི་ཤེས་གཉིས་ཀྱང་བསྣན་པས་བརྒྱ་ཞེ་དྲུག་ཏུ་འབྱུང་བའི་ཕྱིར། དེ་ལ་རྒྱུད་དབང་བཙན་པར་བྱས་ནས་ཐམས་ཅད་ཀྱང་ཐུན་མོང་མ་ཡིན་པ་ཡིན་མོད། མཚན་ཉིད་དབང་བཙན་པར་བྱས་ན་ཕྱོགས་མཐུན་ནས་སོ་སོ་རིག་བཞིའི་བར་ཐེག་དམན་དང༌། ཡོངས་དག་དང་དབང་བཅུ་སེམས་དཔའ་དང་ཐུན་མོང༌། ལྷག་སངས་རྒྱས་ཀྱི་ཐུན་མོང་མིན་པའི་ཡོན་ཏན་ཏེ། ཇི་སྐད་དུ། བྱང་ཆུབ་ཕྱོགས་མཐུན་ཚད་མེད་དང༌། ། ཞེས་པ་ནས།
ཆོས་ཀྱི་སྐུ་ཞེས་བརྗོད་པ་ཡིན། ། ཞེས་འབྱུང་ངོ༌། ། རྗེ་བཙུན་གྱིས་རྒྱུད་བླ་མར་ནི། བྲལ་བའི་ཡོན་ཏན་སོ་གཉིས་སུ་གསུངས་ཏེ། སྟོབས་བཅུ། མི་འཇིགས་པ་བཞི། མ་འདྲེས་པའི་ཆོས་བཅོ་བརྒྱད་སྟེ་བསྡུས་པར་བསྟན་པས་ཟག་མེད་ཀྱི་ཆོས་གཞན་ཡང་འཕངས་པ་ཡིན་ལ། ཐེག་པ་ཆེན་པོ་རྒྱུད་བླ་མར། དེ་དབྱེ་ཟབ་དང་རྒྱ་ཆེ་དང༌། ། བདག་ཉིད་ཆེན་པོ་ཡོན་ཏན་གྱི། །
ཆོས་ཀྱི་རབ་ཕྱེ་རང་བཞིན་ལ། ། སོགས་པའི་སྐུ་གསུམ་དག་གི་འཇུག ། ཅེས་པའི་སྐུ་དང་པོ་ལ། ངོ་བོ་ཉིད་ཀྱི་སྐུ་དང་ཆོས་ཀྱི་སྐུ་མིང་གི་རྣམ་གྲངས་མཛད་དེ། རེས་ནི། ངོ་བོ་ཉིད་སྐུ་མཚན་ཉིད་ལྔ། ། ཞེས་པའི་སྒྲ་སྦྱར་ལ་རེས། འདི་ནི་དང་པོ་ཆོས་སྐུ་སྟེ། ། ཕྱི་མ་དག་ནི་གཟུགས་ཀྱི་སྐུ། ། ནམ་མཁའ་ལ་ནི་གཟུགས་གནས་བཞིན། །
དང་པོ་ལ་ནི་ཐ་མ་གནས། ། ཞེས་འབྱུང་ལ། དང་པོའི་སྐུ་འདི་ལ་རང་དོན་དམ་པའི་སྐུ་ཞེས་གསུངས་པའི་དོན་དམ་བདེན་པ་ནི་བདེན་གཉིས་ཀྱི་ཟླས་ཕྱེས་པའི་ཆོས་ཉིད་ལ་དོན་དམ་བདེན་པར་བྱས་པ་དེའི་དབང་དུ་བྱས་པ་ནི་མ་ཡིན་ཏེ། དེ་ནི་འདུས་མ་བྱས་པས་བསགས་པ་ལ་སྐུར་བརྗོད་པའི་དབང་དུ་བྱས་པའི་སྐུ་མི་འཇོག་པའི་ཕྱིར། འོ་ན་ཆོས་སྐུའང་འདུས་མ་བྱས་སུ་བཤད་པ་མ་ཡིན་ནམ་ཞེ་ན། དེ་ནི་ལས་ཉོན་གྱི་འདུས་མ་བྱས་ཤིང་དེའི་ཆ་ནས་ཆོས་སྐུའི་ཡོན་ཏན་དུའང་འཇོག་གོ ། དེ་ལྟ་ནའང་ཆོས་ཉིད་འདུས་མ་བྱས་ཀྱི་ངོ་བོ་ཉིད་ལ་བསགས་པའི་ཆ་ནས་སྐུར་མི་བཞག་ཀྱང་ཐོབ་པའི་ཆ་ནས་སྐུར་ནི་ཆེས་བཞག་སྟེ། ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་དག ། ཐོབ་གྱུར་ཅེས་འབྱུང་བའི་ཕྱིར།
འོ་ན་དང་པོའི་སྐུ་ལ་དོན་དམ་པར་འཇོག་པ་ནི། ཆོས་ཉིད་དོན་དམ་བདེན་པ་རྟོགས་པའི་ཤེས་རབ་ལ་དོན་དམ་པར་བརྗོད་པ་དང་འདྲ་བར་སངས་རྒྱས་ཀྱི་ཆོས་ཐམས་ཅད་མཁྱེན་པའི་ཡེ་ཤེས་ཚོགས་པ་ཁྱད་པར་ཅན་གྱི་ཆའི་སྐུ་དེ་ལ་རང་དོན་དོན་དམ་པའི་སྐུ་ཞེས་བརྗོད་པ་ཡིན་ནོ། ། ཤེས་པ་ལ་དོན་དམ་པར་བརྗོད་པ་ནི་ལུང་མང་པོར་འབྱུང་སྟེ། བདེན་གཉིས་སུ། བསླུ་བ་མེད་པའི་རིག་པ་ནི། ། དོན་དམ་ཡིན་ཏེ་ཀུན་རྫོབ་མིན། ། ཞེས་དང༌། བདེན་གཉིས་རང་འགྲེལ་དུ། ཚུལ་གསུམ་པའི་རྟགས་ཀྱིས་བསྐྱེད་པའི་རྟོགས་པ་གང་ཡིན་པ་དེ་ནི་དམ་པ་ཡང་ཡིན་ལ། དོན་ཡང་ཡིན་པས།
དོན་དམ་པའོ། ། དེས་གཏན་ལ་ཕབ་པའི་དོན་ཀྱང་དོན་དམ་པ་སྟེ་མངོན་སུམ་ལ་སོགས་པ་བཞིན་དུ་བརྗོད་དོ། ། ཞེས་དང༌། དེའི་འགྲེལ་བཤད་དུ། མངོན་སུམ་གྱིས་གཏན་ལ་ཕབ་པའི་དོན་ནི་མངོན་སུམ་དང༌། བྲེས་གཞལ་བའི་འབྲུ་ནི་བྲེ་ཞེས་བྱ་བ་དང་འདྲ་བར། དོན་དམ་པས་གཏན་ལ་ཕབ་པའི་དོན་སྐྱེ་མེད་ལ་སོགས་པ་ཡང་དོན་དམ་པ་ཞེས་བརྗོད་དེ་ཞེས་པ་དང༌། མཁས་པ་དག ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། ཞེས་པས།
གཏི་མུག་རང་བཞིན་སེལ་ཕྱིར་དོན་དམ་སྟེ། ། ཞེས་པའང་འཐོབ་བོ། །
གཞན་ཡང་མདོ་སྡེ་རྒྱན་ལས། སྐུ་གསུམ་དག་གི་སངས་རྒྱས་ཀྱི། ། སྐུ་བསྡུས་པར་ནི་ཤེས་བྱ་སྟེ། ། སྐུ་གསུམ་དག་གིས་རང་གཞན་གྱི། ། དོན་འདི་རྟེན་དང་བཅས་པར་བསྟན། ། ཞེས་ལོངས་སྐུ་རང་དོན་སྤྲུལ་སྐུ་གཞན་དོན་ངོ་བོ་ཉིད་དམ་ཆོས་ཀྱི་སྐུ་དེའི་རྟེན་དུ་གསུངས་ཞིང༌། དེས་ན་མདོ་རྒྱན་དང་རྒྱུད་བླ་ལས་ནི་སྐུ་གསུམ་དུ་རྣམ་པར་བཞག་པ་ཉིད་ཤས་ཆེར་འབྱུང་ལ། དེའི་ཚེ་དང་པོའི་སྐུ་ནི་དབྱིངས་རིག་གཉིས་ཚོགས་ཙམ་ཞིག་ལ་དེར་བཟུང་ལ།
མངོན་པར་རྟོགས་པའི་རྒྱན་ལས་སྐུ་བཞིར་བཞག་པའི་དབང་དུ་ན། སྒྲིབ་བྲལ་གྱི་ཡེ་ཤེས་ཉིད་རང་གི་ངོ་བོས་སྟོང་པའི་ཆ་ནས་སྤངས་པ་རང་བཞིན་གྱི་ཐོབ་པའི་རང་བཞིན་ཆོས་སྐུ་དང༌། ཡེ་ཤེས་དེ་ཉིད་རྣམ་པ་ཐམས་ཅད་མཁྱེན་པ་སོགས་མཁྱེན་གསུམ་གྱི་ཆ་ནས་རྟོགས་པ་ཆོས་སྐུ་ཞེས་ཐ་སྙད་མཛད་ལ། དཔལ་ལྡན་ཟླ་བས་ཀླུ་གྲུབ་མཆོག་གི་དགོངས་པ་བསྐང་པའི་དབང་དུ་མཛད་ནས་འཇུག་པ་ལ་སོགས་པར་སྐུ་གསུམ་དུ་མཛད་པའི་ཆོས་སྐུ་ནི་དབྱིངས་རིག་གི་ཆོས་ཐམས་ཅད་སྤྲོས་པ་ཉེ་བར་ཞི་བའི་ཆ་ཉིད་ནས་བཤད་དེ། དེ་ལྟ་བུའི་སྐུ་ལ་རང་བདེན་པའི་ཆོས་ཀྱི་ཁྱད་པར་བ་མང་པོ་བསགས་མི་དགོས་ཀྱི་སྤྲོས་བཅས་ཀྱི་ལུས་སེམས་ཐམས་ཅད་ཉེ་བར་ཞི་བ་ལ་ལྟོས་ནས་སྤྲོས་པ་མེད་པའི་སྐུ་ཞེས་བཏགས་པའི་རྟེན་འབྱུང་གི་སྐུ་ཙམ་དུ་འཇོག་པ་ཉིད་ཀྱི་ཕྱིར། ཆོས་སྐུའི་རང་ངོ་ནས་ཡེ་ཤེས་ཀྱང་དེ་ལྟ་བུའོ་ཞེས་དམིགས་སུ་མེད་པ་ཉིད་ཀྱི་སྟོབས་སོགས་ཀྱི་ཡོན་ཏན་ནི་ལོངས་སྐུ་དང༌། རྒྱུ་མཐུན་པའི་སྐུ་ཉིད་ཀྱི་ཐུགས་ལ་ཡོད་པར་གདུལ་བྱ་དག་ལ་རྟོགས་པ་བསྐྱེད་པ་ཡིན་ཞེས་འཆད་པར་སྣང་བས། ཆོས་ཀྱི་ཚུལ་འདི་དག་ལ་སར་བཞུགས་པའི་འཕགས་པ་དག་ཀྱང་གདུལ་བྱའི་དབང་གིས་བཞེད་ཚུལ་སྣ་ཚོགས་པར་ཡོད་དོ། ། དགོངས་གཅིག་རྙིང་མར། སངས་རྒྱས་ལ་སེམས་ཡོད་པས་སེམས་ཅན་དུ་འཐད་དེ།
འདི་མ་ཤེས་པས་ངེས་དོན་གྱི་ཆོས་ཀྱི་འཁོར་ལོའི་ཕྱེད་མ་གོ་བ་ཡིན། ཞེས་དང༌། སངས་རྒྱས་ཀྱི་སྒྲིབ་པ་སྤངས་པའི་སེམས་ཀྱི་སྣང་བ་ལ་སྣང་བ་ཕྱི་དོན་དུ་གྲུབ་པ་ཅན་དུ་འབྱུང་ཞེས་བྲིས་གདའ་བ་ངེས་དོན་གྱི་ཆོས་འཁོར་ཡོངས་རྫོགས་ཤེས་ན་སངས་རྒྱས་སེམས་ཅན་དུ་གོ་བའི་གོ་བ་ཁྱད་པར་ཅན་དེ་ནི་ཁོ་བོ་ཅག་གི་རྒྱུད་ལ་འབྱུང་བར་མ་གྱུར་ཅིག ། ཅེས་སྨོན་ལམ་དུ་བྱ་ཞིང་སངས་རྒྱས་ཀྱི་སྒྲིབ་པ་མ་ལུས་པ་སྤངས་པའི་མཐུས་རང་གི་སེམས་སྣང་ཕྱི་དོན་དུ་འགྲུབ་པར་འགྱུར་ན། སངས་རྒྱས་ཀྱི་རྣམ་རིག་ཙམ་གྱི་ཆོས་ཚུལ་སྟོན་པ་ན། སྣང་བ་ཙམ་ལས་ཕྱི་རོལ་གྱི་དོན་འགོག་པ་རྒྱ་ཆེར་གསུངས་ཤིང༌། རྣལ་འབྱོར་པས་ཀྱང་ཆོས་ཀྱི་བདག་མེད་ལ་སེམས་པ་ན་དེ་ལྟར་ལྟ་སྒོམ་བྱེད་པ་ཐམས་ཅད་ཀྱང་འཁྲུལ་པ་ཅན་དུ་འགྱུར་བས། ཁྱེད་ཅག་ཡིད་ལ་ཅི་ཞིག་བསམ་ནས་འདི་ལྟར་སྨྲ་བ་ཡིན།། །། ༈ རྡོ་རྗེའི་གསུང༌། སངས་རྒྱས་དུས་རྟག་ཏུ་ཚད་མར་བཞུགས་བྱ་བ་འདི་དག་པར་བཏོན་ན།

འཕགས་མཆོག་ཀླུ་སྒྲུབ་ཞབས་ཀྱིས་རྒྱལ་བའི་ཡུམ་གྱི་དོན་དབུ་མའི་བསྟན་བཅོས་ཆེན་པོར་བཀྲལ་བའི་དགོངས་པ་བསྐང་བའི་ཆེད་དུ་དཔལ་ལྡན་ཟླ་བས་དབུ་མ་འཇུག་པ་ལ་སོགས་པར་སངས་རྒྱས་ལ་ཡེ་ཤེས་མེད་པ་དངོས་བསྟན་དུ་འཆད་པར་མཛད་དེ། ཐ་སྙད་དུའང་གློ་བུར་དྲི་མའི་བདག་ཉིད་ཅན་གྱི་རྣམ་པར་ཤེས་པ་དྲུག་གི་སེམས་དང་སེམས་ལས་བྱུང་བའི་ཤེས་རྒྱུན་རྫོགས་པའི་སངས་རྒྱས་ལ་ཡེ་ཤེས་སུ་མངའ་བ་མེད་པ་ཉིད་ཀྱི་ཕྱིར། ལུགས་འདི་གངས་ཅན་གྱི་ཁྲོད་དུ་པ་ཚབ་རྗེས་འབྲང་དང་བཅས་པ་དག་གིས་ལེགས་པར་བཤད་ཅིང༌། དམ་ཆོས་དགོངས་པ་གཅིག་པའི་ཚོམ་སྔ་མ་རྣམས་སུའང་འདི་ཉིད་རྡོ་རྗེའི་གསུང་ཟབ་རྒྱས་མཆོག་ཏུ་བརླིང་བ་དག་གི་ཆ་དང་ཆ་རྣམས་སུ་སྤྲོས་ཏེ་བཤད་པའང་ལུགས་རྣམ་པར་དག་པ་ཞིག་གོ ། ཡང་འཕགས་མཆོག་ཀླུ་སྒྲུབ་ཞབས་ཀྱིས་རྡོ་རྗེ་ཐེག་པ་བླ་ན་མེད་པའི་དོན་རིམ་པ་ལྔ་དང་བྱང་ཆུབ་སེམས་འགྲེལ་ལ་སོགས་པར་བཀྲལ་བའི་དགོངས་པ་བསྐང་བའི་ཆེད་དུ། སློབ་དཔོན་ཆེན་པོ་ཟླ་བས་འགྲེལ་པ་སྒྲོན་གསལ་ལ་སོགས་པར་སངས་རྒྱས་ལ་ཡེ་ཤེས་ཡོད་པར་ཆེས་བསྟན་པར་མཛད་དེ། ཐ་སྙད་དུའང་རྒྱུ་རྒྱུད་ལྷན་ཅིག་སྐྱེས་པ་བདེ་བར་གཤེགས་པའི་སྙིང་པོ་དཔལ་མཆོག་དང་པོའི་སངས་རྒྱས་འོད་གསལ་བའི་སེམས་དེ་ནི་དྲི་མ་ཐམས་ཅད་དང་བྲལ་བའི་ཤེས་རྒྱུན་རྫོགས་པའི་སངས་རྒྱས་ཉིད་ལ་ཡེ་ཤེས་སུ་མངའ་བའི་ཕྱིར་ལུགས་འདི་གངས་ཅན་གྱི་ཁྲོད་དུ་རྡོ་རྗེ་འཛིན་པ་ཆེན་པོ་མར་པ་ལྷོ་བྲག་པ་ཡབ་སྲས་སོགས་ཚད་མའི་སྐྱེས་བུ་དུ་མ་གསུང་ལ། དཔལ་ལྡན་ཟླ་བས་ཀྱང་རྩ་འཇུག་བཞི་གསུམ་སོགས་དབུ་མའི་བསྟན་བཅོས་རྣམས་སུ་དངོས་བསྟན་སངས་རྒྱས་ལ་ཡེ་ཤེས་མེད་པ་རྩལ་འདོན་དུ་མཛད་ནས་ལེགས་པར་བཤད་ཀྱང༌། དེའི་ཞར་དང་ཤུགས་ལ་སངས་རྒྱས་ལ་ཡེ་ཤེས་མངའ་བ་འདི་ནི་ཆེས་ཡང་ནས་ཡང་དུ་གསུང་ཞིང་དེ་ལྟ་ནའང་སློབ་དཔོན་ཟླ་བས་སྔགས་ཀྱི་བསྟན་བཅོས་རྣམས་སུའང་རྣམ་ཤེས་དྲི་མའི་སེམས་རྒྱུན་གྱི་ཡེ་ཤེས་ནི་སངས་རྒྱས་ལ་མངའ་བར་མ་བཤད་པས་ཚུལ་འདི་ལ་ནི་མདོ་སྔགས་དགོངས་པ་གཅིག་ཏུ་སྣང་ངོ༌། ། ཞེས་བཀའ་སྩལ་ཏོ། ། དེའང་གསང་སྔགས་རྡོ་རྗེ་ཐེག་པ་བླ་ན་མེད་པའི་ཟུང་འཇུག་རྡོ་རྗེ་འཆང་ཆེན་པོ་ཐུགས་རྡོ་རྗེ་འཆད་པ་ན།
བོད་ཀྱི་ཆེས་གྲུབ་པ་མང་པོ་ཡང་དབུ་མ་ཐལ་འགྱུར་བ་ལྟར་སངས་རྒྱས་ལ་རང་རྒྱུད་ཀྱི་བསྡུས་པའི་ཡེ་ཤེས་མེད་པར་བཞེད་པ་ཆེས་མང་བས། དེ་དག་གིས་འདི་སྐད་དུ་གསུངས་ཏེ། ཡུལ་ཅན་ཤེས་པ་དང་དེ་ལ་ཤེས་བྱ་སྣང་བ་ཐམས་ཅད་ཀྱི་རྒྱུ་ནི་མ་རིག་པ་ཡིན་ལ། དེ་ཉིད་དང་འགལ་བའི་རིག་པ་ཡེ་ཤེས་ཀྱི་ལམ་གོམས་པར་བྱས་པས་མ་རིག་པ་དེ་དག་རིམ་གྱིས་སྤངས་ནས་བག་ཆགས་ཤིན་ཏུ་ཕྲ་བའང་ས་བཅུ་རྒྱུན་མཐར་རྡོ་རྗེ་ལྟ་བུའི་ཏིང་ངེ་འཛིན་གྱིས་སྤངས་པས་དེའི་རྗེས་སུ་ཤེས་པ་དང་ཤེས་བྱའི་སྣང་བ་ཐམས་ཅད་ནུབ་པའི་ཕྱིར། སངས་རྒྱས་མཚན་ཉིད་པ་ནི་དབྱིངས་སྒྲིབ་བྲལ་འབའ་ཞིག་ཡིན་གྱི། རང་རྒྱུད་ཀྱི་ཡེ་ཤེས་དང་རང་སྣང་གི་ཡེ་ཤེས་ནི་གཏན་མེད་ཅིང༌། ཡེ་ཤེས་དང་གཟུགས་སྐུ་དང་ཕྲིན་ལས་ཐམས་ཅད་ནི་གདུལ་བྱ་གཞན་སྣང་འབའ་ཞིག་གོ ། ཞེས་ཟེར་ལ། ལུགས་དེ་རྒྱུའི་ཐེག་པ་རང་ལམ་གྱིས་བགྲོད་པའི་སངས་རྒྱས་ལ་དེ་ལྟ་ཡིན་དུ་ཆུག་སྟེ་དེའི་རྣམ་བཞག་གོང་དུ་ཚོམས་ལྔ་པར་ཡང་རྒྱས་པར་བཤད་མོད། འབྲས་བུའི་ཐེག་པའི་ལམ་གྱི་རྫོགས་པའི་སངས་རྒྱས་མཉེས་པ་ལ་ཚུལ་དེ་ལྟར་བཤད་ན་ཆེས་མི་རིགས་ཏེ།
རྒྱུ་ལམ་འབྲས་བུའི་སངས་རྒྱས་ལ་རྒྱུད་གསུམ་གྱི་རྣམ་གཞག་རྒྱས་པར་དངོས་དོན་ལ་གནས་པར་བཤད་པ་དེ་ཐམས་ཅད་དོན་མེད་པ་འགྱུར་བ་ཉིད་ཀྱི་ཕྱིར་ཞེས་པ་ནི་སྤྱིར་བསྟན་ནས། སྐབས་བབ་དེ་ལྟ་ན་རྒྱུའི་ཐེག་པ་པ་རང་དང་ལུང་སྒོ་བསྟུན་ན་ཡང་སངས་རྒྱས་ལ་ཡེ་ཤེས་མཐའ་གཅིག་ཏུ་མེད་པ་དེ་ལྟར་འདོད་པ་ལ་གནོད་བྱེད་ཀྱི་རིགས་པའང་མང་དག་སྣང་སྟེ། ཤེས་བྱ་དང་ཤེས་པའི་རྟེན་འབྲེལ་གྱི་ཆོས་རྣམས་ནི་ཀུན་ནས་ཉོན་མོངས་པ་དང་རྣམ་པར་བྱང་བ་དག་གིས་བཏགས་པའི་རང་རང་གི་རྒྱུ་རྐྱེན་ལས་ཐ་སྙད་དུ་སྐྱེ་བར་ཟད་ཀྱི་དེའི་ཚེ་ཀུན་ནས་ཉོན་མོངས་པའི་མ་རིག་པ་སོགས་ནི་འཁྲུལ་སྣང་གི་རྐྱེན་དུ་འགྱུར་གྱི། དེས་མ་འཁྲུལ་པའི་རྟེན་འབྲེལ་གྱི་ཆོས་ཐམས་ཅད་འབྱུང་བའི་རྐྱེན་དུ་འགྱུར་བ་ལྟ་ཡང་གར་ཞིག ། ཡང་ཁྱེད་འདོད་པ་དེ་ལྟ་ན། རྒྱུན་མཐའི་ཏིང་ངེ་འཛིན་དེ་ཉིད་ཆོས་ཅན། སྤང་བྱར་ཐལ། དེ་ཉིད་ཤེས་པ་ཡིན་པ་ཉིད་ཀྱི་འཁྲུལ་སྣང་ཡིན་པའི་ཕྱིར། འདོད་ན། དེ་སྤོང་བ་ཞིག་མི་སྲིད་པར་ཐལ།
དེ་རང་གིས་ནི་མི་སྤོང་སྟེ་རང་ལ་བྱ་བྱེད་འགལ་ཞིང༌། གཞན་གྱིས་སྤོང་ངོ་སྙམ་ན། གཉེན་པོ་གཞན་ནི་མེད་དེ་སློབ་ལམ་ན་དེ་བས་སྟོབས་ཆེ་བའི་གཉེན་པོ་མེད་ཅིང༌། སངས་རྒྱས་ལ་ནི་ཡེ་ཤེས་མེད་པའི་ཕྱིར། དེ་ལ་ཁོ་ན་རེ། མ་ཁྱབ་སྟེ། ཏིང་ངེ་འཛིན་དེ་གཉེན་པོས་མི་སྤང་ཡང་རྒྱུན་མཐར་མ་རིག་པའི་བག་ཆགས་སྟེ་དེའི་རྒྱུ་ཟད་པས་འབྲས་བུ་དེ་རང་འགགས་སུ་འགྱུར་བའི་ཕྱིར་ཞེ་ན། འོ་ན་བག་ཆགས་དེ་ཡང་ཤེས་པ་གང་ལ་གནས། ཐལ་འགྱུར་བ་ལྟར་ན་ཀུན་གཞི་དང་ཉོན་ཡིད་ནི་མི་འདོད། སྒོ་ལྔའི་ཤེས་པ་ནི་ཁ་ཕྱིར་ལྟ་བས་དེ་ཚེ་མེད་པས་ཡིད་ཤེས་ནི་གཉེན་པོ་ཟག་མེད་ཡིན་པས་དེ་ལ་བག་ཆགས་དེ་ཡོད་ན་གཉེན་པོར་མི་རུང་བའི་ཕྱིར།
དེར་བག་ཆགས་ཟད་བྱ་བའང་ཇི་ལྟར་འཐད། ཅི་སྟེ་ཡིད་ཤེས་ཉིད་ལ་ཡོད་དམ་སྙམ་ན། འོ་ན་རང་ཉིད་སྐྱེ་བའི་རྒྱུ་ཤེས་པ་སྔ་མ་ལ་ཡོད་དམ། འོན་ཏེ་རང་ཉིད་ལ་ཡོད། དང་པོ་ལྟར་ན། རང་ཉིད་མི་སྐྱེ་བའམ་སྐྱེ་ན་ཡང་རྒྱུ་མེད་དུ་སྐྱེ་བར་ཐལ། དེ་ཚེ་བག་ཆགས་ཟད་པ་ན་རང་ཉིད་སྐྱེ་བའི་རྒྱུའང་ཟད་པའི་ཕྱིར། གཉིས་པ་ལྟར་ན་རང་ཉིད་ལ་ཡོད་པའི་བག་ཆགས་ལས་འཁྲུལ་ཤེས་ཕྱི་མ་སྐྱེ་བ་ཐལ། འདོད་པ་དེའི་ཕྱིར། མ་ཁྱབ་སྟེ།
རང་ལ་ཡོད་པའི་བག་ཆགས་དེ་རང་ལ་ཡོད་པའི་གཉེན་པོ་དེ་ཉིད་ཀྱིས་སྤོང་ངོ་སྙམ་ན། འོ་ན་དངོས་པོ་ཐམས་ཅད་རང་རང་གི་སྐད་གཅིག་གཉིས་པ་ལ་རྒྱུན་ཆད་པར་ཐལ། རང་གིས་རང་ལ་ཡོད་པའི་དངོས་པོ་ཕྱི་མ་བསྐྱེད་པའི་ནུས་པ་འགོག་ནུས་པར་མཚུངས་པའི་ཕྱིར། ཅི་སྟེ་གཉེན་པོའི་ཏིང་ངེ་འཛིན་དེ་འགག་པ་ན་བག་ཆགས་ཀྱང་འཁྲུལ་ཤེས་ཕྱི་མ་བསྐྱེད་པའི་རྐྱེན་མ་ཚང་བས་གཉེན་པོས་མ་སྤངས་ཀྱང་ངང་གིས་འགག་པས་འཁྲུལ་པ་རྒྱུན་ཆད་པའི་ཕྱིར། ། དེ་ལྟའི་སྐྱོན་མེད་དོ་ཞེ་ན། འོ་ན་རྡོར་ཏིང་དེའི་གོང་གི་སྤང་བྱ་རྣམས་དེ་བས་སྤང་སླ་བས་གཉེན་པོ་མི་དགོས་པར་འགྱུར་ཏེ། གསུང་རབ་ཏུ་སྤང་དཀའ་ཤོས་སུ་བཤད་པའི་རྒྱུན་མཐའ་བག་ཆགས་དེ་གཉེན་པོས་མ་སྤངས་ཀྱང་རང་འགགས་སུ་སོང་བའི་ཕྱིར། འདོད་ན་འབད་མེད་དུ་གྲོལ་བར་ཐལ་ལོ། ། ཡང་བག་ཆགས་ཡང་དག་པར་བཅོམ་པའི་ཡོན་ཏན་ཡང་མི་འཐད་པར་ཐལ། མ་རིག་པའི་བག་ཆགས་ཕྲ་མོ་འདི་གཉེན་པོས་མ་བཅོམ་པའི་ཕྱིར།
བག་ཆགས་དེས་འཁྲུལ་ཤེས་ཀྱི་ཕྱི་མ་བསྐྱེད་པའི་རྐྱེན་མ་ཚང་བའང་ཁྱེད་ལ་མི་རུང་སྟེ། གཉེན་པོར་ནི་གེགས་མ་བྱས་ཤིང༌། ཏིང་ངེ་འཛིན་ཡིན་པས་ཁ་ཕྱིར་མ་བལྟས་པས་རྐྱེན་མ་ཚང་བ་ཡིན་ན་ནི། ཏིང་ངེ་འཛིན་སྔ་མ་ཐམས་ཅད་ཀྱིས་ཀྱང་རྐྱེན་མ་ཚང་བས་འཁྲུལ་ཤེས་མི་བསྐྱེད་པར་མཚུངས་ལ། དགྲ་བཅོམ་ཐ་མའི་རིག་པ་དང་ཡང་མི་འདྲ་སྟེ། ལྷག་མེད་དུ་ཟག་མེད་ཀྱི་ཏིང་འཛིན་ལ་མཉམ་པར་བཞག་པར་ལུང་ལས་འབྱུང་བ་ཉིད་ཀྱི་ཕྱིར། དེས་ན་གཉེན་པོ་ནི་མ་སྤངས་ཤིང༌། རྒྱུའང་མ་ཟད་པར་རྒྱུན་མཐའི་ཤེས་པའི་རྒྱུ་དྲུངས་ཕྱུང་བ་ནི་རྣམ་པ་ཐམས་ཅད་དུ་མི་རིགས་པའོ། ། ཡང་སངས་རྒྱས་ཀྱི་ཡེ་ཤེས་དང་སྐུ་དང་གསུང་གཞན་སྣང་འབའ་ཞིག་ཡིན་ན། ཚོགས་ལམ་པ་ལ་སྣང་བའི་སྐུ་དང་ཡེ་ཤེས་སོགས་ཚོགས་ལམ་པའི་སེམས་ཉིད་ཡིན་ནམ་མིན།
ཡིན་ན་ཚོགས་ལམ་པ་དེའི་སེམས་ཀྱི་ཤེས་བྱ་ཇི་ལྟ་ཇི་སྙེད་ཀུན་མཁྱེན་པར་ཐལ། འདོད་པ་དེའི་ཕྱིར། ཡང་ཚོགས་ལམ་པ་དེས་སངས་རྒྱས་ཀྱི་མཚན་དཔེ་གསུང་གི་རྒྱུ་སོགས་བསོད་ཚོགས་ཐམས་ཅད་རྫོགས་པར་ཐལ། ཁྱེད་རང་སོ་སྐྱེ་ཉན་རང་བྱང་སེམས་སོགས་རང་རང་ལ་སྣང་བ་ལས་ལྷག་པའི་སངས་རྒྱས་མཚན་ཉིད་པ་ཡིན་པའི་ཡེ་ཤེས་དང་སྐུ་གསུང་ནི་མེད། རང་རང་ལ་སྣང་བ་ནི་རང་གི་སེམས་ཡིན་པས། དེ་ལྟར་སྣང་བའི་སངས་རྒྱས་འགྲུབ་བྱེད་ཀྱི་བསོད་ཚོགས་མ་རྫོགས་ན་དེ་ལྟའི་སངས་རྒྱས་མི་འགྲུབ་པའི་ཕྱིར། འདོད་ན་ལུང་དང་རིགས་པས་གནོད་དེ། འཇུག་འགྲེལ་ལས། སངས་རྒྱས་བཅོམ་ལྡན་འདས་རྣམས་ཀྱི་གཟུགས་ཀྱི་སྐུའི་བ་སྤུའི་བུ་ག་རེ་རེ་དང་སྐྱེས་བུ་ཆེན་པོའི་མཚན་དང༌། དཔེ་བྱད་དང་སྟོབས་དང་མི་འཇིགས་པ་དང་སངས་རྒྱས་ཀྱི་ཆོས་མ་འདྲེས་པ་ལ་སོགས་པ་ཡོན་ཏན་གྱི་ཁྱད་པར་ཡོངས་སུ་སྤྱོད་པ་ནི།
སངས་རྒྱས་ཁོ་ནས་སྤྱོད་ལ། གལ་ཏེ་གསུང་ན་ནི་རང་ཉིད་ཀྱི་ཡེ་ཤེས་ཀྱི་ཡུལ་དུ་གྱུར་པ་བསྐལ་པ་གྲངས་མེད་པ་བསམ་གྱིས་མི་ཁྱབ་པར་སྐུ་ཚེའི་ཚད་བྱིན་གྱིས་བརླབས་ཤིང༌། ཕྲིན་ལས་གཞན་མི་མངའ་བར་སྐྱེན་པ་སྐྱེན་པར་གསུངས་པ་དེ་ལྟ་ནའང་ཡོན་ཏན་མཐའ་དག་ཡོངས་སུ་རྫོགས་པར་མི་འགྱུར་ན། བྱང་ཆུབ་སེམས་དཔའ་ལྟ་ཅི་སྨོས་ཏེ། རང་སངས་རྒྱས་དང་ཉན་ཐོས་རྣམས་ཀྱི་སངས་རྒྱས་ཀྱི་ཡོན་ཏན་མཐར་ཕྱིན་པའམ་ཤེས་པའམ་བརྗོད་པར་ནུས་པར་འགྱུར་བ་ལྟ་སྨོས་ཀྱང་ཅི་དགོས་ཞེས་སོ། ། ཡང་ཚོགས་ལམ་པ་ལ་ཡེ་ཤེས་སོགས་སྣང་ཕྱིན་ལམ་གོང་དུ་བགྲོད་མི་དགོས་པར་ཐལ། ཚོགས་གཉིས་རྫོགས་པའི་འབྲས་བུ་དེ་ལས་ལྷག་པ་ཐོབ་བྱར་མེད་པའི་ཕྱིར། ཅི་དབྱིངས་སྒྲིབ་བྲལ་ཐོབ་པ་དོན་དུ་གཉེར་བས་གོང་དུ་བགྲོད་དགོས་སོ་ཞེ་ན། དེ་ལྟ་ན་ས་ལམ་བགྲོད་ཀྱང་སངས་རྒྱས་པ་ལ་ཁྱད་པར་དུ་མི་ཕན་པར་ཐལ། དབྱིངས་སྒྲིབ་བྲལ་ཐོབ་ཀྱང་ཡེ་ཤེས་སོགས་ནི་འདི་ལས་ལྷག་པ་མེད་ཅིང༌།
འདིས་གཞན་དོན་རྫོགས་པར་བསྒྲུབ་ནུས་ལ། སངས་རྒྱས་ནི་གཞན་དོན་དུ་མཉེས་པར་མཛད་པའི་ཕྱིར། ཡང་དེ་གདུལ་བྱའི་སེམས་མིན་ཏེ་སྔོན་གྱི་སྨོན་ལམ་དང་ཚོགས་གཉིས་ཀྱི་ཤུགས་དང་གདུལ་བྱའི་བློའི་མེ་ལོང་དག་པའི་རྒྱུ་རྐྱེན་གྱི་རྟེན་འབྲེལ་ལས་དེ་ལྟ་བུའི་སྣང་བ་འབྱུང་བ་ལ་གདུལ་བྱ་རྣམས་ཀྱི་སངས་རྒྱས་ཀྱིས་ཡེ་ཤེས་སོགས་སུ་ཞེན་པས་གདུལ་བྱའི་ངོར་སངས་རྒྱས་ཀྱི་བྱ་བ་བྱེད་པའི་ཕྱིར་སངས་རྒྱས་སུ་བཞག་པ་ཙམ་ཡིན་ཞེ་ན། འདི་ཡང་མི་འཐད་དེ། ས་བཅུ་རྒྱུན་མཐར་རིགས་པའི་རྒྱུན་འགགས་པ་ན། སྔོན་གྱི་སྨོན་ལམ་དང་ཚོགས་གཉིས་ཀྱི་ཤུགས་ཆད་ནས་མེད་པས་དེའི་རྒྱུ་ལས་ཡེ་ཤེས་དང་སྐུ་གསུང་གི་སྣང་བའི་རྟེན་འབྲེལ་སྐྱེ་མི་སྲིད་དེ། དེ་སྐྱེ་ན་སྔོན་སོ་སྐྱེའི་དུས་ཀྱི་ལས་ཉོན་གྱི་ཤུགས་ལས་སྡུག་བསྔལ་གྱི་ཕུང་པོ་སྣང་བའི་རྟེན་འབྲེལ་ཀྱང་འཆར་བར་ཐལ་བའི་ཕྱིར་ཏེ། ཤུགས་ཆད་པ་ལས་སྐྱེ་བར་ཁྱད་པར་མེད་པའི་ཕྱིར། ཅི་སྟེ་དེ་ཉིད་མི་མཚུངས་ཏེ། ལས་ཉོན་གྱི་ཤུགས་ཆད་ནས་རིང་དུ་ལོན་ཅིང༌།
འདིར་ནི་རྒྱུན་མཐར་མ་རིག་པ་འགགས་བཞིན་པའི་ཚེ་རྡོ་རྗེ་ལྟ་བུའི་ཏིང་ངེ་འཛིན་སོགས་སྨོན་ལམ་དང་ཚོགས་གཉིས་ཀྱི་ནུས་པ་ཅིག་ཅར་རྒྱས་པ་ལས་ཡེ་ཤེས་དང་སྐུ་སོགས་ཀྱི་སྣང་བའི་རྟེན་འབྲེལ་འབྱུང་བའི་ཕྱིར་ཞེ་ན། དེ་ལྟ་ན་རྒྱུན་མཐའི་འབྲས་བུར་གྱུར་པའི་རིག་པ་སྐྱེས་པ་ན། སངས་རྒྱས་ཀྱི་སར་རིག་པ་ཡོད་པར་གྲུབ་སྟེ། ཚོགས་གཉིས་ཀྱི་ནུས་པ་རྒྱས་པ་ལས་སྐྱེས་པའི་ཕྱིར། དེ་ལྟ་མིན་ན་ཚོགས་གཉིས་ཀྱི་ནུས་པ་རྒྱུན་མཐའ་དང་མཉམ་དུ་ཟད་པ་ལ་སྐྱེས་དགོས་པས་ཉེས་པ་སྔ་མ་སོ་ན་གནས་སོ། ། གཞན་ཡང་རྒྱུན་མཐའི་རྗེས་ཉིད་དུ་གདུལ་བྱ་ལ་སྣང་བ་རྣམས་དེ་ལྟར་ཡིན་དུ་ཆུག་མོད། དེ་ནས་རིང་པོར་ལོན་རྗེས་ལམ་ཞུགས་ཀྱི་གདུལ་བྱ་ལ་སྣང་བ་ཀུན་རྒྱུ་མེད་དུ་ཐལ། ཚོགས་གཉིས་ཀྱི་ཤུགས་ཆད་ནས་རིང་དུ་ལོན་ལ། ནུས་པ་བར་མ་ཆད་དུ་བརྒྱུད་པས་སྣང་བའང་མ་ཡིན་པའི་ཕྱིར། ཡང་གང་ཟག་གང་གིའང་རྒྱུད་ཀྱིས་མ་བསྡུས་པའི་ཤེས་པ་ཡོད་པར་ཐལ།
ཡེ་ཤེས་འདི་སངས་རྒྱས་ཀྱི་རྒྱུད་ཀྱིས་ཀྱང་མ་བསྡུས་ལ་རྒྱུན་མཐའ་པ་མན་ཆད་ཀྱི་རྒྱུད་ཀྱིས་ཀྱང་མ་བསྡུས་པའི་ཕྱིར། ཡང་སེམས་ཅན་གྱི་རྒྱུད་ཀྱིས་མ་བསྡུས་པའི་འཁྲུལ་པའི་ཤེས་པ་གཅིག་ཡོད་པར་ཐལ། ཁྱོད་ཀྱི་ཡེ་ཤེས་དེ་ཤེས་པ་དང་ཤེས་བྱ་སྣང་བ་ཡིན་པས་འཁྲུལ་ཤེས་ལས་མ་འདས་ཤིང་དེ་རྒྱུན་མཐའ་མན་ཆད་སུའི་ཡང་སེམས་མ་ཡིན་པའི་ཕྱིར། འདོད་ན་གྲངས་ཅན་པ་དང་རྒྱང་འཕེན་པ་ཁ་ཅིག་ས་སོགས་འབྱུང་བ་རྣམས་ལ་མངོན་པར་མི་གསལ་བའི་སེམས་ཡོད་པར་སྨྲ་བའང་དགག་མི་ནུས་པར་ཐལ་ལོ། ། ཡང་ཡེ་ཤེས་སྣང་ཞེས་པའི་དོན་ཡེ་ཤེས་ཉིད་དངོས་སུ་སྣང་བ་ཡིན་ན་ནི་མི་འཐད་དེ། གདུལ་བྱ་ཉིད་ཀྱི་སེམས་ཀྱང་ཕན་ཚུན་ཇི་བཞིན་རྟོགས་དཀའ་ན་སངས་རྒྱས་ཀྱི་ཡེ་ཤེས་སུ་རློམ་པ་ཇི་ལྟར་སྣང༌། ཅི་སྐུ་སྣང་བ་སོགས་ལས་ཡེ་ཤེས་སྣང་བར་བཞག་གི ། ཡེ་ཤེས་ཉིད་སྣང་བ་མ་ཡིན་ནོ་ཞེ་ན། སྐུ་དང་གསུང་དེ་སངས་རྒྱས་མཚན་ཉིད་པ་ཡིན་ན་དེ་ལྟར་རུང་ཡང༌། ཁྱེད་ལྟར་ན་སྐུ་དང་གསུང་གི་སྣང་བ་དེ་ཡེ་ཤེས་ཅན་དུ་གྲུབ་མི་ནུས་ཏེ།
སྐུ་དང་གསུང་དེ་སངས་རྒྱས་མཚན་ཉིད་པའི་སྐུ་དང་གསུང་མིན་པའི་ཕྱིར། གཞན་དུ་ན་རྩིག་པ་དང་བྲག་སྣང་བ་ལས་ཆོས་སྟོན་པའི་སྒྲ་འབྱུང་བར་བཤད་པས་རྩིག་པ་དང་བྲག་ཀྱང་ཡེ་ཤེས་ཅན་དུ་ཐལ་ལོ། ། ཡང༌། དག་པ་ས་གསུམ་ལ་གནས་པའི་བྱང་སེམས་ནི་ཞེན་ཡུལ་ལ་འཁྲུལ་པའི་ལོག་ཤེས་ཅན་དུ་ཐལ། རང་ལ་སྣང་བའི་ཡེ་ཤེས་སོགས་སངས་རྒྱས་མཚན་ཉིད་པ་མ་ཡིན་པ་ལ་ཡིན་པར་ཞེན་པའི་ཕྱིར། ཡང་ཁྱེད་ཀྱི་ལུགས་དེ་སངས་རྒྱས་ཀྱི་གསུང་རབ་ཀྱི་དགོངས་པ་མ་ཡིན་པར་ཐལ། ད་ལྟ་གསུང་རབས་ལ་གྲགས་པའི་སངས་རྒྱས་ཤཱཀྱའི་ཏོག་གི་སྐུ་དང་དེས་གསུངས་པའི་དམ་པའི་ཆོས་རྣམས་ནི་གདུལ་བྱའི་འཁྲུལ་སྣང་ཙམ་ཡིན་གྱི། སངས་རྒྱས་མཚན་ཉིད་པའི་སྐུ་དང་གསུང་མིན་ལ། དེ་ལས་གཞན་པའི་སངས་རྒྱས་མཚན་ཉིད་པས་གསུངས་པའི་ལུང་ནི་ཁྱེད་ལ་ཅུང་ཟད་ཀྱང་མེད་པས་སོ། ། དེས་ན་གསུང་བ་པོ་སངས་རྒྱས་མཚན་ཉིད་པ་མིན་པས་དེས་གསུངས་པའི་ཆོས་སངས་རྒྱས་མཚན་ཉིད་པའི་གསུང་དུ་བྱས་ནས་ལུང་འདྲེན་ཅིང་དྲང་ངེས་སོགས་ཀྱི་རྣམ་གཞག་དུ་མ་བྱེད་པ་ནི་བཞད་གད་ཀྱི་གནས་སོ། །
ཅི་སྟེ་གདུལ་བྱ་རྣམས་ཀྱིས་རང་ལ་སྣང་བ་ཉིད་ལ་སངས་རྒྱས་མཚན་ཉིད་པའི་སྐུ་དང་གསུང་དུ་ཞེན་ཅིང་སངས་རྒྱས་ཀྱི་བྱ་བ་བྱེད་པས་དེའི་ངོར་སངས་རྒྱས་ཀྱི་གོ་ཆོད་པས་སྐྱོན་མེད་དོ་ཞེ་ན། འགའ་ཞིག་ལ་བདུད་སངས་རྒྱས་ཀྱི་ཆ་ལུགས་སུ་སྣང་བ་ལ་སངས་རྒྱས་སུ་ཞེན་པ་དང༌། བདུད་དང་མུ་སྟེགས་ལ་སངས་རྒྱས་ཀྱང་གཡོ་སྒྱུ་ཅན་དུ་སྣང་ཞིང་ཞེན་པ་སོགས་ཀྱང་དེར་ཐལ། སངས་རྒྱས་མཚན་ཉིད་པ་ཡིན་ངེས་གཅིག་གིས། ཡེ་ཤེས་དང་སྐུ་གསུང་མེད་པར་རང་ལ་སྣང་ཞིང་ཞེན་པ་ཙམ་གྱིས་དེར་འཇོག་པའི་ཕྱིར། ཉན་ཐོས་པ་ལ་སངས་རྒྱས་སྡུག་བསྔལ་ཅན་དང་གཟུང་འཛིན་ཅན་སོགས་སུ་སྣང་བ་དང༌། སེམས་ཙམ་པ་ལ་བདེན་པར་སྣང་བ་སོགས་དང༌། འཇིག་རྟེན་པ་ལ་རང་རང་གི་སྣང་བ་དང་འཚམས་པར་སྣང་ཞིང་ཞེན་ལ་སངས་རྒྱས་ཀྱི་བྱ་བ་བྱེད་ཅིང་གོ་ཆོད་པ་ཐམས་ཅད་ལ་དབུ་མ་པས་དྲང་ངེས་ཀྱི་ལུང་རིགས་ཀྱི་འཐད་མི་འཐད་ཀྱི་དགག་སྒྲུབ་ཅུང་ཟད་ཀྱང་མི་ནུས་པར་ཐལ། སངས་རྒྱས་མཚན་ཉིད་པ་ཡིན་པའི་གཟུགས་ཀྱི་སྐུ་གདུལ་བྱ་ལ་སྣང་ནས་དེའི་ཐུགས་རྒྱུད་ཀྱི་ཡེ་ཤེས་ཀྱིས་ཤེས་བྱ་མཁྱེན་ཏེ། གདུལ་བྱའི་བསམ་པ་དང་མཐུན་པར་ཆོས་གསུངས་པ་ནི་ནམ་མཁའི་མེ་ཏོག་ལྟར་མ་གྲུབ་ལ།
རང་རང་ལ་སྣང་བ་དང་ཞེན་པ་སོགས་ཀྱི་སྒོ་ནས་ནི་ཐམས་ཅད་ནུས་པ་མཚུངས་པས་ཕན་ཚུན་དགག་མི་ནུས་པའི་ཕྱིར། གདུལ་བྱའི་བློའི་མེ་ལོང་དག་ཅེས་པའི་དག་བྱེད་དེ་དབྱིངས་སྒྲིབ་བྲལ་ཡིན་ན་ནི་རྐྱེན་ལ་ལྟོས་མེད་དུ་དག་པར་བྱེད་ནུས་པས་སེམས་ཅན་ཐམས་ཅད་ཀྱི་རྒྱུད་ཅིག་ཅར་དག་པའི་ཕྱིར་འཁོར་བ་དུས་གཅིག་ལ་སྟོངས་པར་ཐལ་ཡེ་ཤེས་དང་སྐུ་སོགས་རང་གི་འཁྲུལ་སྣང་གིས་དག་པར་བྱེད་ནའང་ཐོག་མེད་ནས་དག་པར་ཐལ། རང་གི་འཁྲུལ་སྣང་ལས་ལྷག་པའི་དག་བྱེད་མེད་ལ་འཁྲུལ་སྣང་ཐོག་མེད་ནས་ཡོད་པའི་ཕྱིར། དེས་ན་རྒྱུ་དག་པ་མི་འཐད་པས་དེ་ལ་ཡེ་ཤེས་སྣང་བའང་མི་འཐད་དོ། ། དེ་ལྟར་ན་གཟུགས་སྐུ་སངས་རྒྱས་མཚན་ཉིད་པ་མིན་ན་དེའི་གསུང་རབ་མཚན་ཉིད་པ་མིན་ལ། དེ་ཉམས་སུ་ལེན་པའི་དགེ་འདུན་མཚན་ཉིད་པ་མིན་པས་འཁོར་བ་ལས་གྲོལ་མི་སྲིད་པས་སྐུར་འདེབས་ཁོ་ནའོ། ། དེས་ན་ཁྱེད་ཀྱི་འདི་ནི་མུ་སྟེགས་སྤྱོད་པ་པས་སྐྱེས་བུ་ཕ་རོལ་པོ་ནི། ཉེས་པ་ཟད་པ་མིན་ཏེ་བློ་དང་ལྡན་པའི་ཕྱིར་དང༌། དབང་པོ་དང་ལྡན་པའི་ཕྱིར་དང༌། ངག་སྨྲ་བའི་ཕྱིར་དང༌།
སྐྱེས་བུ་ཉིད་ཡིན་པའི་ཕྱིར། ཞེས་བཀོད་ནས། ཡང་རྒྱལ་དཔོག་གི་རིག་བྱེད་ཀྱི་དེ་ཁོ་ན་ཉིད་རིག་ཅིང་རྒྱལ་དཔོག་གི་མན་ངག་ལས་ངེད་ཀྱི་ཀྱང་རིག་བྱེད་ཀྱི་དོན་རྟོགས་སོ་ཞེས་སྨྲ་བ་ལྟར། སེམས་དང་སེམས་བྱུང་སོགས་བློ་ནི། དེ་ཁོ་ན་ཉིད་རྟོགས་བྱེད་མིན་ཏེ། འཁྲུལ་ཤེས་ཡིན་པའི་ཕྱིར། ཞེས་སོགས་བཀོད་ནས་ཡང་སངས་རྒྱས་ཀྱི་མཁྱེན་པ་དང་འཕགས་པ་ཀླུ་སྒྲུབ་སོགས་ཀྱི་མཁྱེན་པ་ཀུན་རྫོབ་རྣམས་འཁྲུལ་སྣང་དུ་འདོད་བཞིན་དུ་སངས་རྒྱས་སོགས་ཀྱིས་རྟོགས་ལ། དེ་ལ་བརྟེན་ནས་ངེད་ཀྱིས་དབུ་མའི་དོན་རྟོགས་སོ་ཞེས་རྣམ་པ་ཐམས་ཅད་དུ་མཚུངས་པས་སྤྱོད་པ་པ་འགོག་པའི་རིགས་པ་ཕལ་ཆེར་འདོན་པ་བསྒྱུར་ནས་དགག་རིགས་སོ། །
འདིར་དཔྱད་པར་བྱ་བ་འདི་ལྟ་བུ་ཞིག་ཡོད་དེ། འོ་ན་ཁྱོད་ཀྱིས་སྔགས་ཀྱི་ལུགས་སུ་སངས་རྒྱས་ལ་རང་རྒྱུད་ཀྱིས་བསྡུས་པའི་ཡེ་ཤེས་གཏན་མེད་འགོག་པ་འདིས།
ཁྱེད་རང་གི་རྒྱུའི་ཐེག་པ་མཐར་ཐུག་པའི་དགོངས་པར་བྱས་ནས། དབུ་མ་ཐལ་འགྱུར་བའི་ལུགས་ཀྱི་སངས་རྒྱས་ལ་ཡེ་ཤེས་མེད་པར་བརྗོད་པ་དེའང་འགོག་གམ་མི་འགོག ། འགོག་ན་སྔགས་རང་གི་ལེགས་བཤད་དུ་རློམ་པ་དེ་སྙིང་པོར་འགྱུར་བ་ཅུང་ཟད་ཀྱང་མ་བྱུང༌། མི་འགོག་ན་སྔགས་ལུགས་སུ་སངས་རྒྱས་ལ་ཡེ་ཤེས་མེད་པར་འདོད་པ་དེ་རིགས་པ་འདི་དག་གིས་འགོག་མི་ནུས་པར་འགྱུར་ཞིང༌། དེར་མ་ཟད་སྔགས་ལུགས་ལ་སངས་རྒྱས་ལ་ཡེ་ཤེས་མེད་པ་འགོག་པའི་ཚུལ་གསུམ་པའི་དཔེ་རྟགས་འདི་དག་ཐམས་ཅད་ཁྱེད་རང་གིས་ཚད་གྲུབ་ཏུ་ཁས་ལེན་པ་ཡིན་ནམ་གཞན་གྲགས་ཡིན། དང་པོ་ལྟར་ན་མདོ་ལུགས་ཀྱི་དབང་དུ་བྱས་ཏེ། བཟློག་ན། ཁྱེད་རང་ལ་མདོ་ལུགས་སུའང་སངས་རྒྱས་ལ་ཡེ་ཤེས་ཡོད་པར་མི་འདོད་བཞིན་དུ་སྨྲ་དགོས་པར་འགྱུར། གཉིས་པ་ལྟར་ན། གཞན་གྱི་གྲགས་པས་རང་གི་མི་འདོད་པ་འགོག་མི་ནུས་པར་འགྱུར་རོ་ཞེ་ན།
མདོ་ལུགས་ཀྱི་སངས་རྒྱས་དེ་ལ་ཡེ་ཤེས་མངའ་བ་དོན་ལ་མི་གནས་པས། འདིར་ཡེ་ཤེས་ཡོད་པར་མི་སྒྲུབ་ཅིང༌། སྔགས་ལུགས་ཀྱི་སངས་རྒྱས་ལ་ཡེ་ཤེས་མེད་པ་དོན་ལ་མི་གནས་པས། འདིར་ཡེ་ཤེས་མེད་པ་འགོག་པར་བྱེད་པའི་ཕྱིར། རིགས་པ་དེ་དག་གིས་སྔགས་ལུགས་ཀྱི་སངས་རྒྱས་ལ་ཡེ་ཤེས་མེད་པར་འགོག་ནུས་པར་གྲུབ་བོ། ། འདིར་སྔགས་ལུགས་ཀྱི་སངས་རྒྱས་ལ་ཡེ་ཤེས་མེད་པ་འགོག་པའི་དཔེ་རྟགས་རང་གི་ཚད་མས་གྲུབ་པར་མི་བརྗོད་པས། མདོ་ལུགས་པའི་སངས་རྒྱས་ལ་ཡེ་ཤེས་ཡོད་པར་བཟློག་སྟེ་རྒོལ་ནའང་མདོ་ལུགས་པའི་སངས་རྒྱས་ལ་ཡེ་ཤེས་ཡོད་པར་དབང་མེད་དུ་ཁས་ལེན་དགོས་པར་མི་འགྱུར་ལ། སྤྱིར་དཔེ་རྟགས་རང་རྒྱུད་ཀྱི་ཚད་མས་གྲུབ་ཏུ་ཆུག ། དེ་ལྟར་བཟློག་པ་ན་མདོ་ལུགས་ཀྱི་སངས་རྒྱས་ལ་ཡེ་ཤེས་ཡོད་པར་ཐལ་བ་འཕེན་པའི་རྒོལ་བ་དེའང་ཚར་བཅད་ཀྱི་གནས་ཡིན་ཏེ། མདོ་སྔགས་ཀྱི་སངས་རྒྱས་ཀྱི་ཆོས་ཅན་མི་གཅིག་པས་སྤྱི་སྐྱོན་ཟོལ་ཅན་དུ་འགེལ་བ་ལྟག་ཆོད་དུ་སྨྲས་པའི་ཕྱིར།
དེ་ལྟ་ནའང་རིགས་པ་འདི་དཔེ་རྟགས་གཞན་ལ་གྲགས་ཡིན་པས་གཞན་གྱི་འདོད་པ་འགོག་མི་ནུས་པར་མི་འགྱུར་ཏེ། ཐལ་བ་པ་དག་དགག་སྒྲུབ་བྱེད་པ་ན་རང་རྒྱུད་ཀྱི་དེར་གྲུབ་པ་མ་བརྗོད་ཀྱང༌། གཞན་ཕ་རོལ་པོ་རང་གིས་ཁས་བླང་ནང་འགལ་བརྗོད་པ་དང་དམ་བཅའ་ལ་འཐད་པ་སྟེ། སྒྲུབ་བྱེད་ཡང་དག་མེད་པར་བསྟན་པས་ཕ་རོལ་པོ་རང་གི་དམ་བཅའ་ལ་བདེན་ཞེན་ལྡོག་པའི་ཕྱིར་ཏེ། ཁོ་བོ་ཅག་སྨྱོན་པ་དང་ལྷན་ཅིག་གི་རྩོད་པ་མིན་གྱི་བསམ་པ་རང་བཞིན་དུ་གནས་པ་དང་རྩོད་པ་ཡིན་པའི་ཕྱིར་གཞན་དུ་དེས་མི་ལྡོག་ན། རང་གི་ཁས་བླངས་པའི་རྟགས་དཔེས་ཀྱང་བཟློག་མི་ནུས་པར་མཚུངས་པའི་ཕྱིར། ད་དུང་ཁོ་བོས་སྔགས་ལུགས་ཀྱི་སངས་རྒྱས་ལ་ཐ་སྙད་དུའང་ཡེ་ཤེས་མེད་པ་རིགས་པས་འགོག་ནུས་ཤིང༌། རིགས་པ་དེ་མདོ་ལུགས་ཀྱི་སངས་རྒྱས་ལ་ཡེ་ཤེས་ཡོད་པར་མི་སྒྲུབ་ཅིང་སྒྲུབ་ཀྱང་མི་ནུས་པའི་ཚུལ་ཞིབ་མོར་བརྗོད་པར་བྱ་སྟེ། མདོ་ལུགས་ཀྱི་སངས་རྒྱས་ལ་ཡེ་ཤེས་མེད་པ་ལ་རིགས་པ་དེ་དག་བརྗོད་ནས་ཡེ་ཤེས་ཡོད་པར་སྒྲུབ་པ་ན་གནོད་བྱེད་དུ་མི་འཇུག་ཅིང་སྔགས་ལུགས་ལ་གནོད་བྱེད་དུ་འཇུག་པའི་ཕྱིར་འདི་ལྟ་སྟེ། མདོ་ལུགས་ཀྱི་རྒྱུན་མཐའི་ཏིང་ངེ་འཛིན་འཁྲུལ་བཅས་ཀྱི་ཆ་གང་ཡིན་སྤང་བྱ་ཡིན་པས་ཁྱབ་ཅིང་དེ་སྤོང་བྱེད་མེད་ནས་སྤང་མི་ནུས་པའང་མིན་ཏེ་འཁྲུལ་པ་དེ་ཉིད་ཀྱི་མཚན་མ་ཉེ་བར་ཞི་བའི་ཏིང་ངེ་འཛིན་དེ་ལས་སྐྱེས་པའི་ཤེས་རབ་འཁྲུལ་བྲལ་གྱི་ཆ་དེས་འཁྲུལ་པ་དེ་དག་གི་སྒྲོ་འདོགས་བཅད་དེ་སྤང་བར་བྱེད་པའི་ཕྱིར།
དེ་ལྟ་ན་རང་གཅིག་པུས་རང་གཅིག་པུ་ལ་བྱ་བ་བྱས་པར་ཡང་མི་འགྱུར་ཞིང་རྟགས་མི་འགྲུབ་པའང་མ་ཡིན་ཏེ། རང་གི་ཆ་ཤས་སུ་གྱུར་པ་ལས་ལྟོས་ཏེ། རང་གཞན་དུ་བཏགས་ནས་རང་འགོག་པའི་རྣམ་བཞག་ཐ་སྙད་ལ་རྣམ་པར་འཇོག་ཅིང་གྲགས་པའི་ཕྱིར། དཔེར་ན་བུད་ཤིང་རང་གི་ཆ་ཤས་སུ་གྱུར་པའི་མེ་ལས་ལྟོས་ཏེ། གཞན་དུ་བཏགས་ནས་རང་བུད་ཤིང་སྲེག་པའི་རྣམ་བཞག་ཐ་སྙད་ལ་རྣམ་པར་འཇོག་ཅིང་གྲགས་པའི་ཕྱིར་དེ་ལྟ་ནའང་སྔགས་ལུགས་ཀྱི་རྒྱུན་མཐའི་ཏིང་ངེ་འཛིན་འཁྲུལ་པ་མ་ཡིན་པ་ལ་ཡིན་པར་ཕྱོགས་སྔས་ཁས་བླངས་པས་དེར་འཕངས་པ་ཡིན་ལ། ཁོ་བོ་ཅག་སྔགས་ཀྱི་ལུགས་འདིར་རྒྱུན་མཐའི་ཏིང་འཛིན་འཁྲུལ་པར་མི་འདོད་དེ། རྒྱུ་དུས་ནས་མ་འཁྲུལ་པའི་ཡེ་ཤེས་དེ་སློབ་ལམ་གྱི་མ་འཁྲུལ་པའི་ཡེ་ཤེས་མཆོག་ཉིད་དུ་གྲུབ་པའི་ཕྱིར། དེས་ན་ཕྱོགས་དེ་ལ་མ་འཁྲུལ་བའི་ཆོས་ཤིག་འཁྲུལ་པར་འདོད་པ་ལ་ཉེས་པ་དེ་བསྟན་པར་འདོད་ནས་རིགས་པ་དེ་དག་བཀོད་པ་ཡིན་ནོ། ། ཡང་ཁོ་བོ་ཅག་མདོ་ལུགས་ཀྱི་སངས་རྒྱས་དེ་གཞན་སྣང་འབའ་ཞིག་པར་བརྗོད་ནའང༌། དེ་གདུལ་བྱའི་སེམས་ཡིན་མི་དགོས་ཏེ།
མིག་འཁྲུལ་གྱི་རྟ་གླང་གང་ཟག་འགའ་ཞིག་ལ་སྣང་ཡང་དེ་གང་ཟག་དེའི་སེམས་ཡིན་མི་དགོས་པ་དང་མཚུངས་པའི་ཕྱིར། འོ་ན་སངས་རྒྱས་ཀྱི་སྐུ་གང་ཟག་དེའི་སེམས་མིན་པར་སྔོན་གྱི་སྨོན་ལམ་སོགས་ཀྱི་འཕེན་པས་ཡིན་ན། འཕེན་པ་དེ་ཤུགས་ཆད་པའི་ཕྱིར་སངས་རྒྱས་ཀྱི་སྐུའི་སྣང་བ་སོགས་ཀྱི་རྟེན་འབྲེལ་སྐྱེ་བ་མི་སྲིད་པར་ཐལ་བའང་མི་འཇུག་སྟེ། རྟགས་མ་གྲུབ་པའི་ཕྱིར་ཏེ། བདེན་གྲུབ་པའི་འཕེན་ཤུགས་ནི་ཁོ་བོ་ཅག་ཀྱང་མི་འདོད་ལ་རྟེན་འབྱུང་གི་སྨོན་ལམ་སོགས་ཀྱི་འཕེན་ཤུགས་ཆད་པ་ལ་ནི་སྒྲུབ་བྱེད་མེད་ཅིང་གནོད་བྱེད་མཐོང་བའི་ཕྱིར་ཏེ། དེ་ལྟ་བུའི་འཕེན་ཤུགས་མི་ཆད་པའི་དཔྱད་གསུམ་གྱི་ལུང་ཚད་མ་མང་དུ་སྣང་བའི་ཕྱིར། དེ་ལྟ་ནའང་སངས་རྒྱས་ཀྱི་སྐུ་དེ་གཞན་སྣང་འབའ་ཞིག་ཏུ་ཕྱོགས་སྔས་ཁས་བླངས་པས་དེར་འཕངས་པ་ཡིན་ལ། ཁོ་བོ་ཅག་ལུགས་དེར་སངས་རྒྱས་ཀྱི་སྐུ་དང་ཡེ་ཤེས་སོགས་གཞན་སྣང་ཁོ་ནར་མི་བརྗོད་དེ། སངས་རྒྱས་རང་རྒྱུད་ལའང་ཐ་སྙད་དུ་སྐུ་དང་ཡེ་ཤེས་ལ་སོགས་པ་ཉིད་གྲུབ་པའི་ཕྱིར། དེས་ན་ཕྱོགས་སྔས་སངས་རྒྱས་རང་ལ་མངའ་བའི་སྐུ་དང་ཡེ་ཤེས་སོགས་ཀྱང་གཞན་སྣང་འབའ་ཞིག་པར་འདོད་པ་ལ་ཉེས་པ་དེ་བསྟན་པར་བཞེད་ནས་སྔར་གྱི་རིགས་པ་དེ་དག་བརྗོད་པ་ཡིན་ནོ། །
དེས་ན་སྔགས་ལུགས་ཀྱི་སངས་རྒྱས་ལ་ཡེ་ཤེས་མེད་པར་འདོད་པ་ལ་གནོད་བྱེད་ཀྱི་རིགས་པ་མང་དུ་བརྗོད་པ་དེ་ཐམས་ཅད་རིགས་པའི་གཙོ་བོ་གཉིས་ཀྱི་སྲོག་ཏུ་འདུས་ཤིང༌། རིགས་པ་གཞན་ནི་དེ་དག་ལས་འཕྲོས་པའི་རིགས་པ་ཡིན་པས་རིགས་པ་དེ་དག་གཞན་ཕྱོགས་པ་གང་སྔགས་ལུགས་ཀྱི་སངས་རྒྱས་ལ་ཡེ་ཤེས་མེད་པར་འདོད་པའི་ཕྱོགས་ལ་གནོད་བྱེད་དུ་འཇུག་ཀྱང་ཁོ་བོ་ཅག་མདོ་ལུགས་ཀྱི་སངས་རྒྱས་ལ་ཡེ་ཤེས་མེད་པར་སྨྲ་བའི་ཕྱོགས་ལ་གནོད་བྱེད་དུ་མི་འཇུག་པས། ཚུལ་འདི་བློ་གྲོས་ཕྲ་མོས་འབྱེད་པ་ལ་ཆེས་མཁས་པར་བྱའོ། ། ད་ནི་སྔགས་ཀྱི་ལུགས་འདིར་སངས་རྒྱས་ལ་སྐུ་དང་ཡེ་ཤེས་རང་རྒྱུད་དུ་ཐོབ་བྱར་མི་འདོད་པ་ལ། སྔགས་ལུགས་རང་གི་ཆོས་ཀྱི་སྲོག་ཐམས་ཅད་དང་འགལ་བ་སྟོན་པར་བྱ་སྟེ། དེ་ལྟ་ན་གཞི་དུས་ཀྱི་འཆི་བ་ཆོས་སྐུ། བར་དོ་ལོངས་སྤྱོད་རྫོགས་སྐུ། སྐྱེ་བ་སྤྲུལ་སྐུ་གསུམ་འོད་གསལ་གྱིས་ལེགས་པར་སྦྱངས་པ་ལས། ཚེ་གཅིག་ལ་སོགས་པར་སྐུ་གསུམ་དང་དེ་ལྡན་གྱི་ཡེ་ཤེས་རྡོ་རྗེ་འཆང་མི་ཐོབ་པར་ཐལ། སངས་རྒྱས་རང་རྒྱུད་ཀྱིས་བསྡུས་པའི་སྐུ་དང་ཡེ་ཤེས་མི་སྲིད་པའི་ཕྱིར།
དེ་བཞིན་དུ་དག་པའི་རྩ་རླུང་ཐིག་ལེ་སེམས་བཅས་སྦྱང་བ་ལས་སྤྲུལ་པ་དང་ལོངས་སྤྱོད་རྫོགས་པ་དང་ཆོས་དང་ཡེ་ཤེས་ཀྱི་སྐུ་མཚན་ཉིད་པ་མི་ཐོབ་པར་ཐལ། ཡང་གཞི་དུས་ཀྱི་རླུང་ཨ་ཐུང་དང༌། སེམས་ནཱ་ད་གཉིས་ལམ་དུས་ཀྱི་སྒྱུ་ལུས་དང་འོད་གསལ་བར་སྦྱངས་པས་སྒྱུ་ལུས་བདག་བྱིན་རླབས་ཀྱི་གཟུགས་སྐུ་དང༌། འོད་གསལ་མངོན་པར་བྱང་ཆུབ་པ་ཡེ་ཤེས་ཀྱི་སྐུ་མི་ཐོབ་པར་ཐལ། ཡང་གཞི་དུས་ཀྱི་སྣང་མཆེད་ཐོབ་པ་འོད་གསལ་བ་བཞི་ལས་སྐུ་བཞི་མཚན་ཉིད་པ་མི་ཐོབ་པར་ཐལ། ཡང་གཞི་དུས་ཀྱི་གནས་སྐབས་བཞི་དག་པ་ལས་འབྲས་དུས་ཀྱི་སྐུ་བཞིར་འཆར་མི་སྲིད་པར་ཐལ། ཡང་གཞི་དུས་ཀྱི་དཀར་དམར་མུན་གསུམ་དག་པ་ལས་རང་གིར་སྐུ་གསུམ་མི་ཐོབ་པར་ཐལ། ཡང་ཕྱི་ནང་གི་ཟླ་ཉི་སྒྲ་གཅན་གསུམ་སྦྱང་བ་ལས་གཞན་མཆོག་ཕྱག་རྒྱ་ཆེན་པོའི་སྐུ་གསུང་ཐུགས་གསུམ་ཡེ་ཤེས་ལྔ་དང་བཅས་པའང་རང་གིར་མི་ཐོབ་པར་ཐལ། གཞན་ཡང་རྡོ་རྗེའི་ཆར་ཡང་ཚུལ་གཅིག་ལྡན་ནས་དྲུག་གི་བར་སྦྱང་བས་སྐུ་དྲུག་ཡེ་ཤེས་དྲུག་ལ་སོགས་པའང་རང་གིར་མི་ཐོབ་པར་ཐལ། ཡང་རྒྱུ་དུས་ཀྱིས་བདེ་སྟོང་གི་རིགས་གཉིས་ལམ་བདེ་སྟོང་རྡོ་རྗེའི་དག་པར་བྱས་པས་བདེ་བ་ཡེ་ཤེས་རྣམ་མེད་ཐབས་ཀྱི་སྐུ་དང་སྟོང་ཆེན་རྣམ་བཅས་ཤེས་རབ་ཀྱི་སྐུ་ཁ་སྦྱོར་གྱི་ཡན་ལག་དུ་མས་ཁྱད་པར་དུ་བྱས་པའི་ཟུང་འཇུག་གི་སྐུ་ཡང་མི་ཐོབ་པར་ཐལ།
གཞན་ཡང་གཞི་དུས་ཀྱི་འཕོ་བ་བཅུ་གཉིས་ཀྱི་བདག་ཉིད་ཀྱི་བདེན་དོན་རྣམ་པ་བཅུ་གཉིས་ཀྱི་སྐུ་དང་ཡེ་ཤེས་རྡོ་རྗེ་ཉི་མ་སྣང་བ་ཆེན་པོ་མི་ཐོབ་པར་ཐལ། དེ་འདྲའི་སྐུ་དང་ཡེ་ཤེས་གཞན་སྣང་ཙམ་ལས་ཐ་སྙད་དུ་རང་རྒྱུད་ཀྱི་ཐོབ་པ་མི་སྲིད་པའི་ཕྱིར། འདོད་ན་དུས་འཁོར་རྩ་བར། སྲོག་ལ་སོགས་རླུང་མ་དག་པ། ། ཡན་ལག་བཅུ་གཉིས་རིགས་འབྱུང་བ། ། དེ་ནི་ཁྱིམ་དུ་ཡང་དག་བཤད། ། དེ་རྣམས་ལ་ནི་གཟའ་རྣམས་འབྱུང༌། ། རྣམ་པ་བཅུ་གཉིས་འཁོར་ལོ་ནི། ། ཡན་ལག་བཅུ་གཉིས་སྲིད་པར་བཤད། ། ཡན་ལག་བཅུ་གཉིས་འགགས་པ་ཡིས། །
འཇིག་རྟེན་འདྲེན་པ་རྫོགས་སངས་རྒྱས། ། ཞེས་འབྱུང་བ་ལ་ལེགས་པར་སོམས་ཤིག ། ཡང་གཞི་དུས་ཀྱི་དགའ་བ་བཅུ་དྲུག་གི་རླུང་སེམས་ཐིག་བདེ་སྦྱང་བས་དེ་ཉིད་རྣམ་པ་བཅུ་དྲུག་རིག་པའི་སྐུ་དང་ཡེ་ཤེས་རྡོ་རྗེ་ཟླ་བ་དྲི་མེད་འོད་མི་ཐོབ་པར་ཐལ། རྟགས་སྔ་མ་འདོད་ན། དབང་མདོར་བསྟན་ལས། རྫོགས་པར་མི་གཡོ་བ་དེ་ནི། ། ས་རྣམས་ཀྱིས་ནི་ཡོངས་རྫོགས་ཉིད། ། ཉི་ཁྲི་བརྒྱད་གཉིས་བརྒྱ་ཡི་དབུགས། ། འགྱུར་མེད་སྐད་ཅིག་ཟོས་རྣམས་ཀྱིས། ། ཕྱོགས་གཉིས་ཡང་དག་གནོན་པ་ནི། །
ས་རྣམས་ཀྱིས་ནི་ཡོངས་སུ་རྫོགས། ། བདེན་དོན་རྣམ་པ་བཅུ་གཉིས་པ། ། རྣམ་པ་བཅུ་དྲུག་འགྱུར་བ་མེད། ། རྣམ་པ་བཅུ་གཉིས་པ་རྣམས་ཀྱིས། ། རྫོགས་པ་གཉིས་སུ་མེད་པ་མཆོག ། ཆ་ཤས་རྣམས་ཀྱི་རྫོགས་པའི་སེམས། ། རྣམ་པ་བཅུ་དྲུག་མི་འགྱུར་བ། ། དོན་གཅིག་གཉིས་སུ་མེད་པའི་ཆོས། ། དམ་པའི་དོན་དེ་འཇིགས་པ་མེད། ། རྫོགས་པའི་གནས་སྐབས་སོན་པའི་སེམས། །
ཀུན་ནས་རབ་ཏུ་རྫོགས་པའོ། ། ཆགས་བྲལ་དང་པོ་ཆགས་པ་ཆེ། ། རྡོ་རྗེ་ལུས་མེད་མི་འགྱུར་ཆེ། ། ཡོངས་སུ་རྫོགས་པའི་ཚོགས་གཉིས་ཀྱི། ། བག་ཆགས་རྣམས་ཀྱིས་མ་འཁྱུད་པའོ། ། ཇི་ལྟར་ཆུ་བོ་ཆུ་ཞུགས་པ། ། དེ་ནི་རྒྱ་མཚོའི་ཆུར་མཚུངས་པ། ། དེ་བཞིན་དངོས་པོའི་ཚོགས་འདི་དེ། ། འགྱུར་བ་མེད་པར་འགྱུར་མེད་མཚུངས། ། ཇི་ལྟར་ཁམས་ཀྱི་ཚོགས་པ་འདི། །
ཟོས་པ་ལས་ནི་རོ་ཉིད་འགྱུར། ། ས་བོན་རང་བཞིན་ས་བོན་གྱི། ། འབྲས་བུའི་དུས་སུ་ང་རྒྱལ་སྤངས། ། དེ་ལྟར་དངོས་པོའི་ཚོགས་པ་ཡང༌། ། མཆོག་ཏུ་མི་འགྱུར་ཟོས་པ་ཡིས། ། མཆོག་ཏུ་མི་འགྱུར་བ་ཉིད་འགྱུར། ། རྣམ་པ་ཐམས་ཅད་རང་བཞིན་འཛིན། ། ཞེས་འབྱུང་བས་ལེགས་པར་དགོངས་ཤིག ། དེས་ན་ལུགས་འདི་ལ་མི་འཐད་པའི་རིགས་པ་འབྱམས་ཀླས་སུ་ཡོད་ཀྱང་དེ་ཙམ་གྱིས་སྤྲོས་པས་ཆོག་གོ ། ད་ནི་སྔགས་ཀྱི་ལུགས་ཀྱི་སངས་རྒྱས་དེ་ལ་རང་རྒྱུད་ཀྱིས་བསྡུས་པའི་སྐུ་དང་ཡེ་ཤེས་ཡོད་དེ།
ཐོག་མེད་རྒྱུ་རྒྱུད་ཀྱི་ལུས་སེམས་རྣམ་དག་གི་ཁྱད་པར་དུ་བྱས་པའི་འབྲས་རྒྱུད་ཀྱི་སྐུ་དང་ཡེ་ཤེས་རང་རྒྱུད་ལ་ཐོབ་ཅིང་བརྙེས་པ་ཉིད་ཀྱི་ཕྱིར། དེའི་ཐུགས་རྒྱུད་ཀྱི་འབྲས་བུའི་ཡེ་ཤེས་དེའང་ཐོག་མ་མེད་པ་ནས་མ་རིག་པ་ཐམས་ཅད་དང་འགལ་ཟླར་སྐྱེས་པའི་ཡེ་ཤེས་ཀྱི་རྒྱུན་ཅན་སྔོན་དུ་སོང་བ་ཅན་ཡིན་ཏེ། ཀྱེའི་རྡོ་རྗེ་ལས། སེམས་ཉིད་རྫོགས་པའི་སངས་རྒྱས་ཉིད། ། སངས་རྒྱས་གཞན་དུ་བསྟན་དུ་མེད། ། ཅེས་དང༌། རྡོ་རྗེ་རྩེ་མོ་ལས། དག་པ་དེ་བཞིན་གཤེགས་སྙིང་པོ། ། སེམས་དཔའ་སྙིང་པོ་ཞེས་པར་བཤད། ། ང་ནི་དེ་བཞིན་གཤེགས་སྙིང་པོ། །
སེམས་ཅན་ཐམས་ཅད་བདག་དང་མཚུངས། ། ཞེས་དང༌། དགོངས་པ་ལུང་སྟོན་ལས། དེ་ལྟར་སེམས་ནི་ཡོངས་དག་ན། ། སངས་རྒྱས་བྱང་ཆུབ་འབྲས་རབ་སྟེར། ། ཞེས་དང༌། འཇིག་རྟེན་པ་ནི་ཆགས་པས་བསྐྱེད། ། ཆགས་པ་ཟད་པས་སངས་རྒྱས་འགྲོ། ། རྡོ་རྗེ་ཆགས་པ་ཡོངས་ཤེས་པས། ། སེམས་ནི་རྡོ་རྗེ་སེམས་པར་འགྱུར། །
ཞེས་པ་ལ་སོགས་པ་དང༌། ཁྱད་པར་དབུ་མ་འཇུག་པ་ལ་སོགས་པར་སྤྱིར་ཤེས་པ་ཡིན་ན་མ་རིག་པས་བསླད་པའི་ཤེས་པ་ཡིན་པས་ཁྱབ་པ་དང༌། དེ་ཁྱབ་ན་དེའི་ཤེས་བྱ་ཀུན་རྫོབ་པའི་ཆོས་ཐམས་ཅད་ཀྱང་མ་རིག་པ་ཁོ་ནའི་སྣང་བ་ཡིན་པས་ཁྱབ་པ་དང༌། དེ་ལྟའི་དབང་ལས་སངས་རྒྱས་ལའང་ཡེ་ཤེས་མེད་པ་དང༌། དེ་མེད་ན་སེམས་ཅན་ལ་གློ་བུར་དྲི་མའི་ངོ་བོ་ལས་གཞན་པའི་སེམས་སམ་ཤེས་པ་གཏན་མི་སྲིད་དོ་ཞེས་པ་ནི་རྒྱུའི་ཐེག་པའི་ཕྱོགས་གཅིག་ལ་ཕུལ་དུ་བྱུང་བའི་དགོངས་པའི་འགྲེལ་ཚུལ་ཡིན་ནའང༌། ཟབ་མོ་རྡོ་རྗེ་ཐེག་པའི་ལུགས་ལས་ཕྱིར་གྱུར་པ་ཡིན་ཏེ། ལུགས་འདིར་ནི་སེམས་ཅན་གྱི་རྒྱུད་ལ་སྒྲིབ་བྲལ་གྱི་ཡེ་ཤེས་གདོད་མ་ནས་ཡོད་པ་ཉིད་གསུང་ན་དེ་ཕྱིས་མངོན་པར་རྫོགས་པར་སངས་རྒྱས་པ་ནའང་ཆེས་ཁྱད་པར་དུ་འགྱུར་བའི་ཡེ་ཤེས་སུ་གྲུབ་པ་མ་གཏོགས་ལྡོག་པའི་སྐབས་མི་སྲིད་པའི་ཕྱིར། དཔལ་མཆོག་དང་པོ་དང་རྡོ་རྗེ་གུར་སོགས་ལས། གདོད་ནས་གྲོལ་བ་དེ་བཞིན་གཤེགས། ། ཞེས་དང༌།
གསང་བ་ནོར་བུ་ཐིག་ལེའི་རྒྱུད་ལས། དེ་ཉིད་ཀུན་གྱི་ངོ་བོ་ཡིས། ། དུས་ཀུན་ཏུ་ནི་ཡང་དག་གནས། ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་བདེ་བའི་མཆོག ། ཅེས་བྱ་བ་དང༌། དཔལ་མཆོག་དང་པོ་ལས། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ཐམས་ཅད་ཀྱི་རང་བཞིན་ཡིན་པས་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ནོ་ཞེས་བྱ་བ་སོགས་རྒྱ་ཆེར་འབྱུང་ངོ༌། ། གནད་འདི་ཉིད་ཀྱི་དབང་དུ་མཛད་ནས་རྒྱལ་པོ་ཨིནྡྲ་བྷུ་ཏིའི་ཡེ་ཤེས་གྲུབ་པར། སྔགས་ལུགས་ཀྱི་སངས་རྒྱས་ལ་ཡེ་ཤེས་མེད་པར་འདོད་པ་འགོག་པར་མཛད་དེ།
ཇི་སྐད་དུ། གང་ཚེ་འདི་ཡང་མི་མཁྱེན་ན། ། འགྲོ་བའི་དོན་ནི་ཇི་ལྟར་མཛད། ། རིག་པ་མིན་པས་ཀུན་མཁྱེན་མིན། ། སེམས་ཅན་སྡུག་ལ་ཐུགས་རྗེ་མེད། ། ཡིད་བཞིན་ནོར་བུ་མཆོག་བཞིན་དུ། ། སྨོན་ལམ་དབང་གིས་སེམས་ཅན་དོན། ། མཛད་ཅེས་པ་ནི་རིགས་མ་ཡིན། ། འདི་ན་ཡོད་པ་སྣང་བར་འགྱུར། ། སེམས་ཅན་ཀུན་དོན་ལེགས་སྒྲུབ་ཕྱིར། །
གང་ཚེ་ངེས་པ་ཉིད་འགྱུར་བས། ། ཡེ་ཤེས་ཡིད་བཞིན་ནོར་བུར་བཤད། ། བེམས་པོའི་བདག་ཉིད་མ་ཡིན་ནོ། ། གང་དུ་མ་མཐོང་མ་བྱས་ཀྱང༌། ། རང་གི་ཡེ་ཤེས་ཀྱིས་བཏགས་པ། ། བདག་ནི་ཀུན་མཁྱེན་འགྲོ་བའི་བདག ། འགྱུར་ཞེས་པ་དེ་ཅི་ཕྱིར་བྱ། ། ཡང་དག་བྱང་ཆུབ་སེམས་བསྐྱེད་པས། ། ལེགས་པར་ཚོགས་ཀུན་བསགས་ན་ནི། ། སྤྲོ་ཆེན་སྟོབས་དང་བརྩོན་འགྲུས་ཀྱིས། །
སྒོམ་དང་བསམ་པ་ལ་སོགས་པས། ། དམ་ཆོས་གཉེན་ལ་སོགས་པ་ལ། ། སྡུག་བསྔལ་རྣམས་ཀྱི་དགོས་མེད་དེ། ། སྔར་ཡོད་པ་ནི་ཐམས་ཅད་ཞིག ། སྔར་མེད་པ་ནི་ཐོབ་པ་མེད། ། སངས་རྒྱས་ཉིད་ནི་འདི་འདྲ་ན། ། དེ་ཡིས་ཐམས་ཅད་དོན་མེད་དོ། ། ཞེས་ལེགས་པར་བཀག་ནས་ཀུན་མཁྱེན་ཡོད་པའི་འཐད་པའང་དེར། འཆི་བ་ལ་སོགས་འཇིགས་ལས་གྲོལ། ། དམྱལ་སོགས་གནོད་པ་རྣམས་ལས་ཐར། །
སྡུག་མི་སྡུག་སོགས་སྡུག་བསྔལ་སོགས། ། བྲལ་བ་བེམས་པོའི་བདག་ཉིད་གང༌། ། ཆོས་ཀུན་ངོ་བོ་ཉིད་མཁྱེན་པ། ། ཀུན་མཁྱེན་ཞེས་ནི་ངེས་པར་བཤད། ། རང་བཞིན་མཁྱེན་པས་ཀུན་མཁྱེན་ཞེས། ། རྫོགས་པའི་སངས་རྒྱས་ཉིད་བཤད་ཅེས། ། ཐམས་ཅད་མངོན་སུམ་མཁྱེན་པ་ན། ། དེ་ལ་ཀུན་མཁྱེན་ཞེས་བཤད་དོ། ། ཞེས་སོགས་ལེགས་པར་བཤད་པ་ཉིད་ཀྱི་ཕྱིར་རོ། ། ཚུལ་འདི་མི་གསལ་བར་ཞར་ལ་དགོངས་ཏེ་བཤད་ནས་ཟབ་མོ་སྔགས་ཀྱི་ལུགས་འདིར་གཞུག་པའི་ཆེད་དུ་ནི།
རྒྱུའི་ཐེག་པའི་བཀའ་དང་བསྟན་བཅོས་དུ་མར་ཡང་བྱུང་སྟེ། འཕགས་པ་ལང་གཤེགས་ལས། སེམས་ནི་རང་བཞིན་འོད་གསལ་སྟེ། ། དེ་བཞིན་གཤེགས་པའི་སྙིང་པོ་དགེ ། ཞེས་དང༌། སངས་རྒྱས་ཕལ་པོ་ཆེ་ལས། དེ་བཞིན་གཤེགས་པའི་ཡེ་ཤེས་མཐའ་དག་རྗེས་སུ་མ་ཞུགས་པའི་སེམས་ཅན་དེ་ནི་སེམས་ཅན་གྱི་རིས་ན་འགའ་ཡང་མེད་དོ། ། ཞེས་དང༌། ཆོས་དབྱིངས་བསྟོད་པར། ཇི་ལྟར་འོ་མ་དང་འདྲེས་ཆུ། །
སྣོད་གཅིག་ན་ནི་གནས་པ་ལས། ། ངང་པས་འོ་མ་འཐུང་བྱེད་ཅིང༌། ། ཆུ་ནི་མ་ཡིན་དེ་བཞིན་གནས། ། དེ་བཞིན་ཉོན་མོངས་ཀྱིས་གཡོགས་ནས། ། ཡེ་ཤེས་འདུས་འདིར་གཅིག་གནས་ཀྱང༌། ། རྣལ་འབྱོར་པ་ཡིས་ཡེ་ཤེས་ལེན། ། མི་ཤེས་པ་ནི་འདོར་བར་བྱེད། ། ཅེས་དང༌། འདིར་ནི་མྱ་ངན་འདས་པར་གྱུར། ། དྲི་མ་མེད་པར་སེམས་བསྐྱེད་པའོ། །
ཞེས་དང༌། དྲི་མ་མེད་པའི་ཆོས་སྐུ་ལ། ། ཡེ་ཤེས་རྒྱ་མཚོ་གནས་གྱུར་ནས། ། སྣ་ཚོགས་ནོར་བུ་ཇི་བཞིན་དུ། ། དེ་ལས་སེམས་ཅན་དོན་རབ་མཛད། ། ཅེས་དང༌། སེམས་ཀྱི་རྡོ་རྗེ་བསྟོད་པར། གང་གིས་སེམས་བྱུང་དྲ་བ་ནི། ། སེམས་ཉིད་ཀྱིས་ནི་གསལ་མཛད་དེ། ། སེམས་ཀྱི་རྨོངས་པ་སེལ་བ་ཡི། །
རང་སེམས་དེ་ལ་ཕྱག་འཚལ་ལོ། ། དེ་ཕྱིར་སེམས་ནི་ཀུན་ཏུ་སྲུང༌། ། བདེ་ལེགས་སེམས་ལས་སངས་རྒྱས་འབྱུང༌། ། ཞེས་སོགས་མཐའ་ཡས་པར་འབྱུང་ཞིང༌། ཁྱད་པར་སྔགས་ཀྱི་ཐེག་པར་སངས་རྒྱས་ལ་ཡེ་ཤེས་མངའ་བའི་ཡེ་ཤེས་དེའང་མཆོག་ཏུ་མི་འགྱུར་བའི་བདེ་བ་ཆེན་པོའི་འོད་གསལ་བའི་སེམས་དང་སེམས་ལས་བྱུང་བའི་ཐབས་ཀྱི་ཆ་དང༌། ཐབས་དེ་དང་ཟུང་འབྲེལ་གྱི་རྣམ་བཅས་རྣམ་མེད་ཀྱི་ཤེས་རབ་ཤེས་རབ་མའི་ཆ་རོ་མཉམ་པ་ཐབས་ཤེས་ཟུང་དུ་འབྲེལ་པའི་ཡེ་ཤེས་དེ་ལ་སྔགས་ཏེ། ཇི་སྐད་དུ། རྣམ་པར་བཅས་ཀྱང་རྣམ་མེད་བཅོམ་ལྡན་འདས་མ་ཤེས་རབ་མ་སྟེ་དེ་ཡིས་འཁྱུད། ། སྐྱེ་འཇིག་སྤངས་པའི་འགྱུར་མེད་བདེ་བ་དང་ལྡན་བཞད་པ་ལ་སོགས་བདེ་བ་སྤངས། ། སངས་རྒྱས་རྣམས་ཀྱིས་བསྐྱེད་མཛད་སྐུ་གསུམ་དག་དང་ལྡན་ཞིང་དུས་གསུམ་ཡང་དག་རིག །
ཀུན་མཁྱེན་མཆོག་གི་དང་པོའི་སངས་རྒྱས་བཅོམ་ལྡན་གཉིས་མེད་དེ་ཉིད་ལ་ཕྱག་འཚལ། ། ཞེས་འབྱུང་ངོ༌། །
དེས་ན་གོང་ཚོམས་ལྔ་པར་ཐལ་གྱུར་པའི་ལུགས་ཀྱི་སངས་རྒྱས་ལ་རང་རྒྱུད་ཀྱིས་བསྡུས་པའི་སྐུ་དང་ཡེ་ཤེས་མེད་པར་བཤད་ནས་དེ་ཉིད་རྡོ་རྗེ་ཐེག་པ་སྔགས་ཀྱི་འབྲས་བུའི་རྣམ་བཞག་དང་སྒོ་བསྟུན་ཏེ་འཆད་པ་ན་ཤིན་ཏུ་བཤད་དཀའ་བས་བརྗོད་མ་སྤོབས་པར། ཇི་སྐད་དུ། ཟུང་དུ་འཇུག་པའི་སྐུ་དང་ཡེ་ཤེས་ཀྱི་རྣམ་པར་བཞག་པ་འདི་མདོའི་ཕྱོགས་ཀྱི་བཀའ་དང་བསྟན་བཅོས་གང་ལ་རྒྱ་ཆེར་མི་གསལ་ཡང༌། རྒྱ་ཆེན་སྔགས་ཀྱི་ཐེག་པར་འབྱུང་བའི་གནད་ཤིན་ཏུ་གསལ་བར་འཕགས་པ་ཡབ་སྲས་ཀྱི་འདུས་པའི་དགོངས་འགྲེལ་དུ་གསལ་བར་བཤད་པས་རྣམ་དཔྱོད་དང་ལྡན་པ་དག་གིས་ལེགས་པར་རྟོགས་ཤིག ། ཅེས་གདམས་པ་དེ་ཉིད་གསང་སྔགས་རྡོ་རྗེ་ཐེག་པའི་རྒྱུ་ལམ་འབྲས་བུའི་ཆེས་གསང་བར་བྱ་རྒྱུའི་གསང་བ་ཉིད་ཡིན་པས་བརྗོད་པ་ལ་ཆེས་སྐྲག་ཅིང་ཡ་ང་བའི་གནས་ཡིན་ཀྱང༌། ཧེ་རུ་ཀ་དཔལ་ཆེན་པོ་སངས་རྒྱས་མཉན་པ་གྲུབ་ཐོབ་དང༌། ཡུམ་མཆོག་ཡེ་ཤེས་ཀྱི་མཁའ་འགྲོའི་དགོངས་པ་ལེགས་པར་བསྐངས་ཏེ་བཤད་པ་ཉིད་ཕྱི་ནང་གི་ཆོས་སྐྱོང་བའི་སྲུང་མ་དག་བཟོད་པ་དམ་པར་བཞེས་ལ་འདི་ལྟར་བཤད་པ་དེས་ཀྱང༌། རྗེ་བཙུན་ཆེན་པོ་མཉན་པའི་ཞབས་ལ་སོགས་དཔལ་ལྡན་དྭགས་པོ་བཀའ་བརྒྱུད་རྩོད་པ་དང་བྲལ་བ་ཐམས་ཅད་ཀྱིས་ལེགས་པར་མཁྱེན་པར་དགོངས་སུ་གསོལ་ལོ། །
འོ་ན་སངས་རྒྱས་ལ་རང་རྒྱུད་ཀྱི་ཡེ་ཤེས་ཡོད་པ་དེ་ལྟ་ན། ཀུན་རྫོབ་པའི་ཆོས་འདི་ཐམས་ཅད་ལ་ཡེ་ཤེས་ཀྱི་འཇུག་པ་ཇི་ལྟར་འཇུག་ཅེ་ན། དེ་ནི་མདོ་སྔགས་ཆེན་པོ་དག་གི་དགོངས་པ་གུང་བསྒྲིགས་ནས་ཚོམས་གོང་མ་རྣམས་སུ་ཉི་ཚེ་བར་བཤད་པ་དེ་ལྟ་བུ་མ་ཡིན་པར་འདིར་ཡོངས་སུ་ཁྱབ་པའི་གྲགས་པ་ཇི་བཞིན་པ་དང་བསྟུན་ཏེ་བརྗོད་ན། བྱིས་པ་དག་ཀུན་རྫོབ་པའི་ཆོས་འདི་ལ་བདེན་སྤྲོས་ཀྱི་ཞེན་སྣང་དང་བཅས་པར་འཛིན་ཅིང༌། འཕགས་པ་དག་བདེན་སྤྲོས་སོགས་ཀྱི་རྟོག་པ་མེད་ཀྱང་གཉིས་སུ་སྣང་བ་སོགས་ཀྱི་འཁྲུལ་སྣང་ནི་ཡོད་ལ་གང་གིས་ཉོན་མོངས་པ་དང་ཉོན་མོངས་པ་ཅན་མ་ཡིན་པའི་མ་རིག་པ་ཀུན་སྤངས་པའི་སངས་རྒྱས་ཀྱི་ཡེ་ཤེས་དེ་ངོ་ན། རྟེན་ཅིང་འབྲེལ་བར་འབྱུང་བའི་ཀུན་རྫོབ་པའི་ཆོས་ལ་བྱིས་འཕགས་དག་གིས་ཇི་ལྟར་བཏགས་སྣང་གི་འཁྲུལ་པ་ཐམས་ཅད་དང་བྲལ་བར་དངོས་སུ་རྟོགས་པ་ཉིད་ཀྱི་དེའི་ཆོས་ཉིད་སྐྱེ་བ་མེད་པའང་ཁོང་དུ་ཆུབ་པར་མཛད་དེ། འཇུག་འགྲེལ་ལས། རབ་རིབ་ཀྱི་མཐུས་རབ་རིབ་ཅན་གྱི་རང་གི་ལག་ན་ཐོགས་པའི་བསེ་རུ་ལ་སོགས་པའི་སྣོད་ཀྱི་ནང་ན་སྐྲ་ཤད་ལ་སོགས་པའི་ཚོགས་ཡོངས་སུ་འགྱུར་བཞིན་པར་མཐོང་བས་དེ་བསལ་བར་འདོད་ནས་སྣོད་དེ་ལ་ཡང་དང་ཡང་དུ་བསྒྲེ་ལྡོག་བྱེད་པའི་ཚེགས་ཐོབ་པར་རིགས་ཏེ། འདི་ཅི་བྱེད་པ་ཞིག་སྙམ་ནས། རབ་རིབ་མེད་པས་དེའི་གན་དུ་ཕྱིན་ནས་སྐྲ་ཤད་ཀྱི་ཡུལ་དེར་མིག་གཏད་ཀྱང་སྐྲ་ཤད་ཀྱི་རྣམ་པ་དེ་དག་མ་དམིགས་ཤིང༌།
སྐྲ་ཤད་དེའི་རྟེན་ཅན་གྱི་དངོས་པོ་དང་དངོས་པོ་མེད་པ་དང༌། སྐྲ་ཤད་དང་སྐྲ་ཤད་མ་ཡིན་པ་དང་མཐོན་ཀ་ལ་སོགས་པའི་ཁྱད་པར་དག་ཏུ་རྟོགས་པར་བྱེད་པ་ཡང་མ་ཡིན་ནོ། ། ཡང་གང་གི་ཚེ་རབ་རིབ་ཅན་རབ་རིབ་མེད་པ་ལ་སྐྲ་ཤད་མཐོང་ངོ་ཞེས་རང་གི་བསམ་པ་སྟོན་པར་བྱེད་པ་དེའི་ཚེ་དེའི་རྣམ་པར་རྟོག་པ་བསལ་བར་འདོད་པས་རབ་རིབ་ཅན་གྱི་དམིགས་པའི་ངོར་བྱས་ནས་འདི་ན་སྐྲ་ཤད་དག་ཡོད་པ་མ་ཡིན་ནོ་ཞེས་དགག་པ་ལྷུར་བྱེད་པའི་ཚིག་སྨྲ་མོད་ཀྱི། སྨྲ་བ་པོ་འདིས་དེ་ལ་སྐུར་པ་འདེབས་པ་ཡོད་པ་མ་ཡིན་ནོ། ། སྐྲ་ཤད་དག་གི་དེ་ཁོ་ན་ཉིད་ནི་གང་ཞིག་རབ་རིབ་མེད་པས་མཐོང་བ་དེ་ཡིན་གྱི། གཅིག་ཤོས་ནི་མ་ཡིན་ནོ། ། དེ་བཞིན་དུ་མ་རིག་པའི་རབ་རིབ་ཀྱིས་གནོད་པ་བྱེད་པས་དེ་ཁོ་ན་ཉིད་མ་མཐོང་བ་དག་གི་ཕུང་པོ་དང་ཁམས་དང་སྐྱེ་མཆེད་ལ་སོགས་པའི་རང་གི་ངོ་བོ་དམིགས་པ་གང་ཡིན་པ་དེ་དག་གི་ངོ་བོ་ཀུན་རྫོབ་པའོ། ། ཕུང་པོ་ལ་སོགས་པ་དེ་དག་ཉིད་མ་རིག་པའི་བག་ཆགས་དང་བྲལ་བ་སངས་རྒྱས་བཅོམ་ལྡན་འདས་རྣམས་ཀྱིས། རབ་རིབ་ཅན་མ་ཡིན་པས་སྐྲ་ཤད་མ་མཐོང་བའི་ཚུལ་དུ་རང་བཞིན་གང་དུ་གཟིགས་པ་དེ་ནི་དེ་དག་གི་དོན་དམ་པའི་བདེན་པའོ། ། ཞེས་འབྱུང་བའི་ཕྱིར།
ཅི་ཁྱེད་ཅག་གིས་སངས་རྒྱས་ཀྱི་ཡེ་ཤེས་ཀྱིས་ཀུན་རྫོབ་བདེན་པ་གཟིགས་པའི་ལུང་དུ་སངས་རྒྱས་ཀྱི་དོན་དམ་བདེན་པ་ལས་ཀུན་རྫོབ་བདེན་པ་མི་གཟིགས་པའི་ལུང་འདྲེན་པ་ཅི་ཞེ་ན། ཐལ་འགྱུར་རང་རྐྱ་བ་དག་གི་སྐབས་སུ་ལུང་དེ་ལྟར་ཡིན་མོད་ཀྱང༌། འདིར་མདོ་སྔགས་གུང་བསྒྲིགས་ཏེ་འཆད་པ་ན་ལུང་འདི་སངས་རྒྱས་ཀྱི་ཀུན་རྫོབ་བདེན་པ་གཟིགས་པའི་ལུང་དུ་འགྱུར་བ་མཐོང་ཞིང༌། དེར་མ་ཟད་འཕགས་པ་དག་གི་གསུང་ནི་མཐའ་ཡས་པའི་བརྗོད་བྱའི་དོན་ཅན་ཡིན་པས་རྣམ་པ་དུ་མར་བཤད་དུ་ཡོད་ལ། འདིར་ཕུང་པོ་ལ་སོགས་པའི་ཆོས་ཅན་ལ་འཁྲུལ་པའི་སྒྲོ་འདོགས་བཅད་སྟོབས་ཀྱིས་མ་འཁྲུལ་པའི་ཆོས་ཉིད་དོན་དམ་བདེན་པ་དང༌། དེའི་ཆོས་ཅན་གཉིས་ཀ་གཟིགས་ཤིང་མཁྱེན་པར་གྲུབ་སྟེ། ལུང་དེ་ཉིད་ཀྱི་མཇུག་ཏུ། གལ་ཏེ་རྣམ་པ་དེ་ལྟ་བུའི་རང་བཞིན་ནི་མཐོང་བ་མེད་པ་ཉིད་མ་ཡིན་ནམ། དེ་ཕྱིར་ཇི་ལྟར་དེ་དག་གིས་གཟིགས་ཤེ་ན། བདེན་མེད་ཀྱི་མ་གཟིགས་པའི་ཚུལ་གྱིས་དེ་དག་གིས་གཟིགས་སོ་ཞེས་བརྗོད་དེ།
ཞེས་འབྱུང་ངོ༌། ། དེ་ཡང་ཆོས་ཅན་ཀུན་རྫོབ་པ་དེ་ལའང་གཞན་གྱི་རྟེན་འབྲེལ་ལས་གཞན་དུ་སྒྲོ་སྐུར་དུ་འགྲོ་བའི་ཆ་གང་ཡིན་པ་ལ་ཚད་མ་གཏན་མེད་ཅིང༌། དེ་ལྟ་ནའང་རྟེན་ཅིང་འབྲེལ་བར་འབྱུང་བའི་ཀུན་རྫོབ་པའི་གཞིར་གཞན་གྱིས་འདི་ལྟར་ལོག་པར་བཏགས་སོ་ཞེས་བྱ་བའང་སྒྲིབ་མེད་དུ་མཁྱེན་ཏེ། བཞི་འགྲེལ་ལས། དེ་བཞིན་གཤེགས་པ་ཕྱིན་ཅི་མ་ལོག་པ་གཟིགས་པ་ཉིད་དུ་གྲུབ་བོ། ། འདི་ལྟར་དེས་ནི་ཡོད་པ་ཡོད་པར་མཁྱེན་ཏེ་གང་རྟེན་ཅིང་འབྲེལ་བར་འབྱུང་བའོ། ། ཡོད་པ་མ་ཡིན་པ་ཡོད་པ་མ་ཡིན་པར་ཏེ་གཞན་གྱི་ཀུན་བཏགས་པ་རྟེན་ཅིང་འབྲེལ་བར་འབྱུང་བ་མ་ཡིན་པའོ། ། ཞེས་དང༌། ཚིགས་གསལ་ལས། དངོས་པོའི་རྣམ་པ་མ་རིག་པའི་རབ་རིབ་ཀྱི་མཐུས།
དམིགས་པ་ནི་མ་གཟིགས་པའི་ཚུལ་གྱིས་བདག་ཉིད་གང་གིས་འཕགས་པ་མ་རིག་པའི་རབ་རིབ་དང་བྲལ་བ་རྣམས་ཀྱི་ཡུལ་དུ་འགྱུར་ཏེ་ངོ་བོ་ཉིད་དེ་དག་གི་རང་བཞིན་དུ་རྣམ་པར་བཞག་གོ་ཞེས་དང༌། བཞི་འགྲེལ་ལས། མི་རྟག་པ་དང་སྟོང་པ་ཉིད་ཉེ་བར་སྟོན་པས་ན་དངོས་པོ་རྣམས་ཀྱི་རང་བཞིན་ཇི་ལྟ་བ་བཞིན་དུ་གཤེགས་ཤིང་ཐུགས་སུ་ཆུད་པས་དེ་བཞིན་གཤེགས་པ་ཞེས་བྱའི་ཞེས་འབྱུང་ངོ༌། ། མདོར་ན་སངས་རྒྱས་རང་ཉིད་ཀྱི་བསགས་སྦྱང་གི་མཐུ་ལས་རང་གི་ཐུན་མོང་མ་ཡིན་པའི་ཤེས་བྱ་གཞལ་བྱ་ལ་སོགས་པ་རང་བདེན་པར་གྲུབ་པའི་གཟུང་འཛིན་རྒྱང་ཆད་དུ་མི་གཞལ་ཡང་ཡེ་ཤེས་དེ་ལ་ལྟོས་ན་ཐུན་མོང་མིན་པའི་ཤེས་བྱ་དེ་དག་ཤེས་བྱ་སོགས་མ་ཡིན་མི་དགོས་ཏེ་ཡེ་ཤེས་དེའི་ངོ་ན་བྱིས་པས་བདེན་པར་བརྟགས་མ་བརྟག་ཅི་ཡིན་ཡང་རུང་མ་རིག་པའི་རྐྱེན་གྱིས་འཁྲུལ་པའི་སྣང་བ་ནི་ཡང་དག་པར་དེ་གྲུབ་ཏུ་འགར་ཡང་མ་གཟིགས་ཤིང་མི་མཁྱེན་ལ། དེ་ལྟ་ནའང་དག་པ་རབ་འབྱམས་ཀྱི་སྣང་བའི་རྟེན་འབྲེལ་ཀུན་རྫོབ་ཙམ་དང་དེའི་དེ་ཁོ་ན་ཉིད་གཉིས་ཀ་མི་མཁྱེན་པ་ནི་མ་ཡིན་པའི་ཕྱིར་ཏེ། དག་པར་རབ་འབྱམས་ཀྱི་རྟེན་འབྲེལ་ཀུན་རྫོབ་པ་དེ་ཡེ་ཤེས་དེའི་ཤེས་བྱར་སོང་བ་ན་བདེན་པ་གཉིས་ཀའི་མཚན་ཉིད་ཀྱི་བདེན་པ་གང་ཡང་དེར་ཚུགས་ཐུབ་ཏུ་གྲུབ་པར་གཞལ་མི་དགོས་པ་ཉིད་ཀྱི་ཕྱིར། དེས་ན་དག་པའི་ཀུན་རྫོབ་དེ་བློ་མ་འཁྲུལ་བའི་དངོས་ཡུལ་དུ་གྲུབ་པའི་དངོས་པོར་ཡང་མི་འགྱུར་བར་ཤེས་པར་བྱའོ། ། སངས་རྒྱས་རང་གི་ཤེས་བྱ་ཐུན་མོང་མིན་པ་ལས་གཞན་སྐྱེ་འཕགས་ཀྱི་ཤེས་བྱ་ཐུན་མོང་བ་དག་མཁྱེན་ཚུལ་ནི། དཔེར་ན་མིག་དག་པས་རང་གི་ཤེས་པ་མ་འཁྲུལ་བ་ལ་རབ་རིབ་མངོན་སུམ་དུ་མི་སྣང་ཡང་རབ་རིབ་ཅན་ལ་སྐྲ་ཤད་དང་མཐོན་ཀ་སོགས་སྣང་བ་དང་སྣང་བ་ལྟར་བདེན་པར་འཛིན་པའང་མཁྱེན་ཅིང་གཟིགས་པ་ཡིན་ལ། དེ་ལྟ་ན་སངས་རྒྱས་ཀྱི་མཁྱེན་པ་དེ་རྣམ་རྟོག་ཏུ་ཐལ་ལོ་ཞེ་ན།
མི་ཐལ་ཏེ། མི་རྟོག་པའི་ཡེ་ཤེས་ཀྱི་ཤེས་བྱ་དེ་དང་དེ་ལ་སྒྲོ་འདོགས་བཅད་ནས་དངོས་སུ་མངོན་སུམ་གྱི་མཁྱེན་པ་དང་གཟིགས་པ་ལ་གནོད་པ་ཅི། མི་རྟོག་ཡེ་ཤེས་ཀྱི་སྒྲོ་འདོགས་གཅོད་མི་ནུས་སོ་སྙམ་ན། འོ་ན་མིག ཅི་སྐྱེ་འཕགས་གཞན་གྱི་འཁྲུལ་སྣང་དེ་ལ་སངས་རྒྱས་ཀྱི་ཡེ་ཤེས་མངོན་སུམ་དུ་འཇུག་མི་རིགས་སྟེ། རབ་རིབ་ཅན་གྱི་སྐྲ་ཤད་སོགས་ལ་མིག་དག་པས་མིག་ཤེས་མངོན་སུམ་ཡང་དག་མི་འཇུག་པ་ཉིད་དེར་ཡང་མཚུངས་པའི་ཕྱིར་སྙམ་ན། དེའི་འཁྲུལ་སྣང་དེ་ལ་མ་འཁྲུལ་བའི་སྣང་བ་ཡང་དག་པའི་མངོན་སུམ་ཡང་དག་གི་ཡེ་ཤེས་ཀྱི་མཁྱེན་པ་མི་འཇུག་ཀྱང༌། འཁྲུལ་སྣང་ཅན་གྱི། ཇི་ལྟར་སྣང་ཆ་དང་མཐུན་པར་སངས་རྒྱས་ཀྱི་མཁྱེན་པས་ཀྱང་དེ་ལྟར་སྒྲོ་འདོགས་བཅད་ནས་སྐྱེ་འཕགས་དེ་དག་གི་སོང་ཚོད་འཁྲུལ་སྣང་དུ་སོང་ཡང་རློམ་ཚོད་མ་འཁྲུལ་བའི་སྣང་བར་རློམ་པ་དེ་དེ་བཞིན་གཤེགས་པ་ལ་དངོས་ཡུལ་དུ་སོང་ནས་མཁྱེན་པར་བརྗོད་པ་ལ་ཅིས་འགལ་ཏེ། དེ་བཞིན་གཤེགས་པའི་མཁྱེན་པ་ནི་འབྱུང་པོ་ཐམས་ཅད་ལྐོག་གྱུར་སྐལ་དོན་དུ་སོང་བའི་ཡུལ་ཡང་དག་དང་ལྟར་སྣང་ཐམས་ཅད་མངོན་གྱུར་དུ་མཁྱེན་པར་འཇིག་རྟེན་དང་བསྟན་བཅོས་ཐམས་ཅད་ནས་གྲགས་པ་ཉིད་ཀྱི་སྐབས་འདི་གྲགས་པ་མཐུན་པར་ཐ་སྙད་བྱེད་པའི་སྐབས་ཡིན་པའི་ཕྱིར།
མཆན། ཤེས་རྟོག་མེད་ཀྱིས་ཀྱང་སྔོན་པོ་རྟོགས་པ་ན་སྔོ་མིན་རྣམ་པར་བཅད་པའི་ཚུལ་གྱིས་རྟོགས་པར་མི་འགྱུར་ལ། དེ་ལྟ་ན་རང་མྱོང་ལ་བཀར་ནའང་མངོན་སུམ་དང་འགལ་བས་ཚུར་མཐོང་གི་ཤེས་པ་ལ་དེ་ལྟ་ན། སངས་རྒྱས་བསམ་གྱིས་མི་ཁྱབ་པའི་གོ་འཕང་བརྙེས་པའི་ཡེ་ཤེས་ལ་དེ་ལྟའི་དྭོགས་པར་བྱ་བའི་གནས་མེད་དེ། མདོར་ན་བཅོམ་ལྡན་འདས་ནི་གཞི་བདེན་གཉིས་ཟུང་འཇུག་ལ་ལམ་ཚོགས་གཉིས་ཟུང་འཇུག་ཏུ་སྒོམ་པ་རབ་ཀྱི་མཐར་ཕྱིན་ཏེ་སྐུ་གཉིས་ཟུང་འཇུག་ཏུ་བརྙེས་པས་ཇི་ལྟ་བ་དང་ཇི་སྙེད་ཡེ་ཤེས་ཡ་བྲལ་བའི་སྐབས་མེད་པས་ཟུང་འཇུག་གི་ཡེ་ཤེས་དེས་རང་གཞན་ཐམས་ཅད་ཀྱི་རྒྱུད་དང་དེར་སྣང་གི་ཀུན་རྫོབ་དང་དོན་དམ་པ་ཐམས་ཅད་མཁྱེན་པའི་ཡེ་ཤེས་ཚད་མ་མངའ་བ་ལ་གེགས་བྱེད་པ་གང་ཡང་མེད་པ་འདི་གྲུབ་ཅིང༌། བྱང་སེམས་ཁ་ཅིག་མཚན་མ་འགོག་པའི་ཆེད་དུ་ཆོས་ཉིད་ཁོ་ན་ལས་ཆོས་ཅན་མི་གཟིགས་པའི་ཏིང་ངེ་འཛིན་ལ་སྙོམས་པ་འཇུག་པ་ཡོད་ཀྱང་སངས་རྒྱས་ལ་དགག་དགོས་དེ་འདྲ་ཡང་མེད་པས་ཆོས་ཉིད་ཡན་གར་བ་ཁོ་ན་ལས་ཆོས་ཅན་གྱི་ཆ་ལ་སངས་རྒྱས་སྤྱན་དམུས་ལོང་དུ་གྱུར་ཅི་དགོས། ད་ནི་ཆོས་ཀྱི་ཚུལ་འདི་ལ་ཀླན་ཀ་གྱུར་པ་འགའ་ཞིག་བསལ་བར་བྱ་སྟེ། ཁ་ཅིག་གཟུགས་སྐུ་ནི་སངས་རྒྱས་མཚན་ཉིད་པ་མ་ཡིན་ཏེ། ཇི་སྐད་དུ། གང་དག་ང་ལ་གཟུགས་སུ་མཐོང༌། །
གང་དག་ང་ལ་སྒྲར་ཤེས་པ། ། ལོག་པའི་ལམ་དུ་ཞུགས་པ་དེའི། ། སྐྱེ་བོ་དེ་དག་ང་མི་མཐོང༌། ། ཞེས་འབྱུང་བའི་ཕྱིར་ཞེ་ན། བྱིས་པས་སྐུ་དེ་དག་ལ་རང་བཞིན་དང་བཅས་པའི་གཟུགས་སྐུར་སྣང་ཞེན་བྱེད་པས་དེ་དགག་པའི་ཆེད་དུ་དེ་སྐད་གསུངས་སོ། ། ཞེས་བཞི་འགྲེལ་དང་ཚིག་གསལ་ལས་གསུངས་སོ། ། ཁྱེད་རང་ལ་གཟུགས་སྐུ་སངས་རྒྱས་མ་ཡིན་ན་འགལ་ཚབས་ཆེར་འགྱུར་ཏེ། ལུང་འདི་གཟུགས་སྐུས་གསུང་གིས་ཆོས་སྐུ་བློ་མེད་དེས་མ་གསུངས་པའི་ཕྱིར། རང་བཞིན་དང་བཅས་པར་ནི་ཆོས་སྐུ་ལའང་འཛིན་ཏུ་མི་རུང་སྟེ། མདོར།
དེ་བཞིན་གཤེགས་པ་ཟག་པ་མེད་པ་ཡི། ། དགེ་བའི་ཆོས་ཀྱི་གཟུགས་བརྙན་ལྟ་བུ་ཡིན། ། འདི་ན་དེ་བཞིན་གཤེགས་པ་མེད། ། ཅེས་འབྱུང་ངོ༌། ། འོ་ན་ཆོས་ཉིད་དོན་དམ་བདེན་པ་ལ་ཡེ་ཤེས་ཀྱིས་མཁྱེན་ན། དོན་དམ་བློ་ཡིས་སྤྱོད་ཡུལ་མིན་པར་གོང་དུ་ལན་དུ་མར་ཁྱོད་རང་གིས་ལེགས་པར་བཤད་པ་དེ་མ་དྲན་ནམ་ཞེ་ན། ཆེས་དྲན་མོད། དེར་ནི་ཡེ་ཤེས་དེ་ལས་གཞན་པའི་ཆོས་ཉིད་དོན་དམ་བདེན་པ་ཡོངས་གཅོད་དང་རྣམ་གཅོད་ཅི་ཡང་རུང་བའི་སྒོ་ནས་ཤེས་བྱ་མ་ཡིན་ཀྱང་འདིར་ནི་ཡེ་ཤེས་དེས་དེ་ལྟ་བུའི་ཤེས་བྱ་མ་ཡིན་པའི་ཚུལ་གྱི་ཤེས་བྱར་བྱས་ནས་མཁྱེན་ཅིང་གཟིགས་སོ་ཞེས་ཐ་སྙད་དུ་བྱེད་པ་ལ་འགལ་བ་ཅི་ཡོད། གཞན་དུ་ཇི་ལྟ་བ་མཁྱེན་པའི་ཡེ་ཤེས་ འོ་ན་ཇི་ལྟ་བ་མཁྱེན་པའི་ཡེ་ཤེས་ཀྱི་ཆོས་ཉིད་དོན་དམ་བདེན་པ་མཁྱེན་ནས་མཉམ་པར་བཞག་ངོ་ན་ཆོས་ཅན། སྤྲོས་པ་ཡུལ་དུ་བྱེད་པར་ཐལ།
དེའི་སྤྲོས་མེད་དོན་དམ་ཆོས་ཉིད་ཀྱི་བདེན་པ་མཁྱེན་པ་ལ་དེའི་འགལ་ཟླ་སྤྲོས་པའི་སྒྲོ་འདོགས་གཅོད་དགོས་པ་གང་ཞིག ། དེ་གཅོད་པ་ལ་སྤྲོས་པ་ཡུལ་དུ་བྱེད་དགོས་པའི་ཕྱིར་ཞེ་ན། མ་གྲུབ་སྟེ། མཁྱེན་པ་དེས་སྤྲོས་པའི་སྒྲོ་འདོགས་བཅད་ཆ་ནས་སྤྲོས་པ་ཡུལ་དུ་བྱས་ཀྱང་བཅད་ནས་སྤྲོས་མེད་ཆོས་ཉིད་དོན་དམ་བདེན་པ་ལ་མཉམ་པར་བཞག་ངོར་སྤྲོས་པ་དེ་ཡུལ་དུ་མ་སོང་བའི་ཕྱིར། འོ་ན་ཇི་ལྟ་བ་མཁྱེན་པའི་ཡེ་ཤེས་ཆོས་ཅན་ཁྱོད་ཇི་ལྟ་བ་མཁྱེན་པའི་ཡེ་ཤེས་མ་ཡིན་པར་ཐལ། ཁྱོད་ཀྱིས་སྤྲོས་མེད་རྟོགས་པའི་ཆེད་དུ་སྤྲོས་པ་ཡུལ་དུ་བྱས་པའི་ཕྱིར་ཞེ་ན། འོ་ན་སྒྲ་མི་རྟག་རྟོགས་ཀྱི་རྗེས་དཔག་ཆོས་ཅན། ཁྱེད་དེ་ལྟར་རྟོགས་པའི་རྗེས་དཔག་ཡང་དག་མིན་པར་ཐལ། ཁྱོད་ཀྱི་སྒྲ་མི་རྟག་པ་རྟོགས་པའི་ཆེད་དུ་རྟག་ན་མ་བྱས་པའི་ལྡོག་ཁྱབ་ཡུལ་དུ་བྱས་པའི་ཕྱིར། ཡང་རྟགས་འཛིན་སེམས་ཆོས་ཅན།
ཁྱོད་རྟགས་འཛིན་སེམས་མ་ཡིན་པར་ཐལ། དེ་སྒྲུབ་ཀྱི་རྗེས་འགྲོའམ་ཚུལ་འཛིན་པའི་སེམས་ཀྱི་ཆེད་དུ་ལྡོག་ཚུལ་འཛིན་པའི་སེམས་ཀྱང་དེར་ཡུལ་དུ་བྱེད་དགོས་པའི་ཕྱིར། མདོར་ན་འདི་ཤེས་པར་བྱ་དགོས་ཏེ། ཇི་ལྟ་བ་མཁྱེན་པའི་ཆོས་ཉིད་སྟོང་པ་ཉིད་ལ་མཉམ་བཞག་གི་བློ་དེས་ཆོས་ཉིད་སྟོང་པ་ཉིད་ལ་མཉམ་པར་བཞག་པའི་ཉེར་བསྡོགས་ཀྱི་སྐབས་སུ་སྤྲོས་པ་གཅོད་པའི་ཆེད་དུ་སྤྲོས་པ་ཡུལ་དུ་བྱས་ཀྱང༌། ཕྱིས་དངོས་གཞིའི་སྐབས་སུ་སྟོང་པ་དང་རྟེན་འབྱུང་སོགས་ཀྱི་དམིགས་མཚན་དུ་སོང་བའི་སྒྲོ་འདོགས་ཅི་ཡང་ཡུལ་དུ་མ་བྱས་པའི་ཕྱིར། དེས་ན་མཉམ་བཞག་གི་བློས་དང་པོར་སྒྲོ་འདོགས་གཅད་བྱའི་ཡུལ་དང་ཕྱིས་བཅད་ཟིན་སྒྲོ་འདོགས་དང་བྲལ་བའི་མཉམ་བཞག་གི་ཡུལ་ཐ་དད་པའི་ཕྱིར། དེ་གཉིས་ཀྱི་བློའི་རང་ལྡོག་ཀྱང་ཐ་དད་ཅིང་བློའི་རྫས་རྒྱུན་ནི་གཅིག་པར་བརྗོད་ལ། འོན་ཀྱང་སྦྱོར་བའི་སྐབས་ཀྱི་ཆོས་ཉིད་སྟོང་པ་ཉིད་ལ་དཔྱོད་པའི་སྐབས་དེར་ནི་ཆོས་ཉིད་སྟོང་པ་ཉིད་ཁོ་ན་ལ་མཉམ་པར་བཞག་པར་མ་སོང་བ་དེའི་ཡུལ་ཅན་གྱི་བློའང་མཉམ་གཞག་ཡེ་ཤེས་དངོས་སུ་འགྲོ་དཀའོ། ། མཆན། ཀྱི་ཆོས་ཉིད་དོན་དམ་བདེན་པ་ལ་དམུས་ལོང་དུ་གྱུར་པའོ་ཞེས་བརྗོད་ནའང་རིགས་པར་འགྱུར་རམ།
འོ་ན་བྱིས་པ་དག་གི་བཏགས་ཆོས་ཐམས་ཅད་སངས་རྒྱས་ཀྱིས་མཁྱེན་ན། ཇི་ལྟར་བཏགས་པ་དེ་ཙམ་དུ་བརྫུན་པས། རྫུན་པ་ཡུལ་དུ་བྱེད་པའི་བློ་ཐམས་ཅད་འཁྲུལ་པར་འགྱུར་བ་ཉིད་ཀྱི་ཕྱིར། སངས་རྒྱས་ཀྱང་འཁྲུལ་པ་དང་བཅས་པར་ཐལ་ལོ་ཞེས་སྨྲ་ན། ཁོ་བོ་ཐལ་བ་པ་དང་སྔགས་གཞུང་ཆེན་པོ་མི་འགལ་བར་བཤད་པ་འདིའི་ཚེ་རྫུན་པ་ཡུལ་དུ་བྱེད་པའི་བློ་འཁྲུལ་པས་ཁྱབ་པར་འདོད་པ་ནི་མ་གྲུབ་པའི་ཕྱིར་ཏེ། དེ་ནི་དངོས་སྨྲ་བ་དང་རང་རྒྱུད་པ་དག་གི་ལུགས་ཡིན་ལ་ཁོ་བོ་ཅག་དེ་ལྟར་མི་སྨྲ་བའི་ཕྱིར། དེ་ཡང་དངོས་སྨྲ་བ་གཟུང་འཛིན་བདེན་པ་བ་འདོད་པ་རྣམས་གཟུགས་སོགས་ཕྱི་དོན་བདེན་པ་སྣང་བའི་མིག་ཤེས་སོགས་མ་འཁྲུལ་པ་དང༌། སྨིག་རྒྱུ་སོགས་བརྫུན་པ་སྣང་བའི་ཤེས་པ་འཁྲུལ་པར་སྨྲ་ལ། སེམས་ཙམ་པས་རྣམ་ཤེས་བདེན་པ་སྣང་བའི་ཁ་ནང་ལྟ་མ་འཁྲུལ་ལ། གཟུང་འཛིན་རྫུན་པའི་སྣང་བ་ཁ་ཕྱིར་ལྟ་འཁྲུལ་བ་དང༌།
རང་རྒྱུད་པ་རྣམས་སྣང་བ་ལྟར་དོན་བྱེད་ནུས་པ་ཟླ་གཅིག་སོགས་སྣང་བ་ནི་མ་འཁྲུལ་ལ། སྣང་བ་ལྟར་དོན་བྱེད་མི་ནུས་པ་ཟླ་གཉིས་སོགས་སྣང་བའི་རྟོག་མེད་དང་སྤྱིའི་ཡུལ་ཅན་གྱི་རྟོག་པ་ནི་བསླུ་བས་འཁྲུལ་པར་འཆད་དོ། ། དེ་ལྟར་ན་གང་རྫུན་པའི་ཆོས་ཤིག་ལ་བདེན་པར་རློམ་ནས་དེའི་ཡུལ་ཅན་གང་དག་མ་འཁྲུལ་བར་ཞེན་ཅིང་སྨྲ་བ་དེ་ལས་འཁྲུལ་པ་ཆེ་བ་སུ་ཞིག་གི་རྒྱུད་ལ་ཡོད། ཁོ་བོ་ཅག་ཀུན་རྫོབ་པའི་ཆོས་ཐམས་ཅད་འཇིག་རྟེན་དག་བདེན་པར་བྱེད་པ་འདི་ལ་བདེན་པ་འགྱུར་པ་འགར་ཡང་མེད་ཅིང་རྫུན་པ་ཁོ་ན་ཡིན་ལ། རྫུན་པ་ལ་བདེན་པ་བཅད་ནས་རྫུན་པར་རྟོག་པ་ནི་མ་འཁྲུལ་བ་ཉིད་ཡིན་ཏེ། དེར་བདེན་པར་རྟོགས་ན་ནི་འཁྲུལ་པའི་ཤེས་པ་ཉིད་ཁོ་ན་སྟེ། དེ་ལས་འཁྲུལ་ཚབས་ཆེ་བ་ཅི་ཞིག་ཡོད་པའི་ཕྱིར། བསླུ་སྣང་ལ་འཁྲུལ་སྣང་གིས་ཁྱབ་པར་མཐའ་གཅིག་ཏུ་སྨྲ་བར་ག་ལ་ནུས།
འོ་ན་ཁྱེད་ཅག་འཁྲུལ་པ་དང་མ་འཁྲུལ་པའི་རྣམ་བཞག་ཇི་ལྟར་བྱེད་ཅེ་ན། འཁྲུལ་རྐྱེན་མ་རིག་པའི་དབང་གིས་སྣང་མི་སྣང་ལ་བྱེད་ལ།
དེའི་ཚེ་འཁྲུལ་རྐྱེན་གྱིས་སྣང་ན་རྫོགས་པའི་སངས་རྒྱས་ཀྱི་སྐུ་དང་གསུང་ཐུགས་སྣང་ནའང་འཁྲུལ་པར་འགྱུར་ལ། འཁྲུལ་པའི་རྐྱེན་གྱིས་མི་སྣང་ན་ནི་ཐམས་ཅད་མཁྱེན་པའི་ཡེ་ཤེས་ཀྱི་ངོར་མ་དག་པའི་སྣོད་བཅུད་སྣང་ཞིང་ཡུལ་དུ་བྱེད་པ་དེའང་འཁྲུལ་པར་ག་ལ་འགྱུར། དེས་ན་རྫོགས་པའི་སངས་རྒྱས་ནི་འཁྲུལ་རྐྱེན་མ་རིག་པ་ཐམས་ཅད་སྤངས་པ་ཉིད་ཀྱིས་རང་གཞན་གྱི་རྒྱུད་བསྡུས་ཀྱི་ཆོས་ཉིད་དང་ཆོས་ཅན་གང་མཁྱེན་ཀྱང་མཁྱེན་པ་མ་འཁྲུལ་བའི་ཤེས་པ་ཚད་མ་ཉིད་དུ་གྲུབ་བོ། ། དེས་ན་རྫུན་པ་རྫུན་པར་རྟོགས་པའི་བློ་མི་བསླུ་བ་དང༌། རྫུན་པ་བདེན་པར་སྔར་སྒྲོ་འདོགས་ཏེ་མ་ཤེས་པ་ལས་ཕྱིས་རྫུན་པའི་དོན་ཅན་རྫུན་པར་ཤེས་པའམ་གསལ་བར་བྱས་པ་ཉིད་ཀྱིས། དཔལ་ལྡན་ཕྱོགས་གླང་གྲགས་པ་བཞེད་པའི་ཚད་མའི་མཚན་ཉིད་ཀྱིས་ཀྱང་འདི་ལ་གནོད་པ་ཡོད་པ་མ་ཡིན་ཏེ། ཚད་མ་བསླུ་མེད་ཅན་ཤེས་པ། ། དོན་བྱེད་ནུས་པར་གནས་པ་ནི། ། མི་བསླུ་ཞེས་དང༌། མ་ཤེས་དོན་གྱི་གསལ་བྱེད་ཀྱང༌། །
ཞེས་འབྱུང་བའི་ཕྱིར། ཡང་དངོས་འཛིན་གྱི་སྙིང་སྲན་གྱི་ཡང་དག་པའི་ཤེས་རབ་སྐྱེ་བ་ལ་ཟུག་རྔུ་རྣོན་པོས་ཐེབས་པ་ཁ་ཅིག ། ཡུལ་བདེན་པ་ཞིག་རྟོགས་པའི་བློ་ཁོ་ན་མ་འཁྲུལ་བར་ཅིས་ཀྱང་འཇོག་ཅིང༌། དེ་ལས་གཞན་པའི་བློ་ཐམས་ཅད་འཁྲུལ་པར་སྨྲ་ཏེ། ཡུལ་རྫུན་ན་ཡུལ་ཅན་ཀྱང་རྫུན་ཏེ་རྟོགས་པ་ཕན་ཚུན་བརྟེན་པས་དོན་ལ་མི་གནས་བཞིན་རྟོག་པའི་འཁྲུལ་པ་འཕྱན་མོར་འཁོར་བའི་ཕྱིར་ཞེས་ཞེན་པ་སྦྱང་དཀའ་བར་བློ་ལ་འཐད་པ་དེ་ལ་བརྗོད་པར་བྱ་ན། ཁྱོད་ཀྱི་རྟགས་ཁྱབ་དེ་དག་ནི་འགར་ཡང་མ་གྲུབ་ལ། ཁྱོད་ཅག་ཚུལ་དེ་ལ་སྐྲག་པ་ཆེས་སྐྱེ་ན་འདྲིད་པར་བྱ་བའི་ཚུལ་གྱིས་བརྗོད་ན། འོ་ན་སྣང་བ་རྫུན་པ་དེ་ཐ་སྙད་དུ་བརྫུན་པར་བདེན་པ་དེ་དེ་དང་དེར་རྟོགས་པས་བློ་དེ་མ་འཁྲུལ་ལོ་ཞེས་བརྗོད་པས་ཁྱེད་ཚིམ་པར་འགྱུར་མོད། དེ་ལྟར་བརྗོད་པ་ན། ཡང་ཁྱེད་ཅག །
རྫུན་པ་རྫུན་པར་བདེན་ན་རྫུན་པ་བདེན་གྲུབ་པར་འགྱུར་རོ་ཞེས་ལོག་རྟོག་ངན་པ་སྐྱེ་སྲིད་པས། ཁོ་བོ་ཅག་སྣང་བ་ལ་བདེན་པ་རྣམ་པར་བཅད་པའི་ཆེད་དུ་སྣང་བ་རྫུན་ཞིང་རྫུན་པ་དེ་རྫུན་པར་བདེན་ཞེས་དེའི་ངོར། ཐ་སྙད་བྱེད་ཀྱང་ཇི་ལྟར་རྫུན་པར་བདེན་པ་དེའི་རྫུན་པར་བདེན་པའི་རང་བཞིན་སེམས་པ་ན་ཁོ་བོ་ཅག་འགའ་ཞིག་བདེན་པ་ཡིན་ན་དེ་ལ་ལྟོས་པའི་རྫུན་པར་ཡང་རིགས་པ་ལས་འགའ་ཡང་བདེན་པ་མེད་པས་སྣང་བ་རྫུན་པར་གྲུབ་པའང་ཡོངས་གཅོད་དུ་སྒྲུབ་པར་མི་བྱེད་དོ། ། རིང་ཐུང་ཡང་ལྟོས་ནས་འཇོག་པ་ཙམ་ལས་འཇོག་པར་བྱར་མེད་པ་བཞིན་ནོ། ། དེས་ན་རང་བཞིན་སེམས་པ་ན་སྟོང་པ་ལ་བདེན་པར་མ་གྲུབ་པས་སྣང་ལ་རྫུན་པར་མ་གྲུབ་པའི་ཕྱོགས་སམ་མཐར་གར་ཡང་ལྷུང་བར་མི་འགྱུར་ཏེ། མདོ་ལས། བདེན་དང་བརྫུན་པ་འདིའང་མཐའ་ཡིན་ཏེ། ། ཞེས་དང༌། སློབ་དཔོན་གྱིས། མཐོང་དང་ཐོས་སོགས་ཐུབ་པ་ཡིས། །
བདེན་དང་བརྫུན་པ་མིན་ཞེས་གསུངས། ། ཞེས་དང༌། ཚིག་གསལ་ལས། ཀུན་རྫོབ་ཀྱི་བདེན་པ་ལ་ལྟོས་ནས་འདིར་མངོན་པར་ཞེན་པའི་འཇིག་རྟེན་གྱི་གཉེན་པོ་ཉིད་དུ་ཁོ་བོ་ཅག་གི་དངོས་པོ་རྣམས་རྫུན་པའི་དོན་ཅན་དུ་བསྟན་གྱི། འགའ་ཞིག་བརྫུན་པའམ་བདེན་པར་འགྱུར་བ་ཅུང་ཟད་ཀྱང་མེད་དོ། ། ཞེས་འབྱུང་བའི་ཕྱིར། འོ་ན་སྣང་བ་རྫུན་པ་རྫུན་པར་མ་གྲུབ་ན་སྣང་བ་རྫུན་རྫུན་པར་བདེན་པ་ཞེས་འབུད་དོ་ཞེ་ན། ཁོ་བོ་ཅག་ཆེས་ཆེས་འབུད་དོ། ། ཅི་ཁྱེད་ཅག་འབུད་མི་ནུས་ཏེ། སྣང་བ་རྫུན་པ་བརྫུན་པར་བདེན་པ་མ་སྨྲས་སམ་ཞེ་ན།
སྨྲས་མོད། མི་ལྟོ་སྟེ། དེ་ལྟར་སྨྲ་བ་ནི་ཁྱེད་ཅག་སྣང་བ་ལ་བདེན་འཛིན་གྱི་ཞེན་ལྟ་འཐུག་ངོར། ཁོ་བོ་ཅག་གིས་དེ་དགག་པའི་ཆེད་དུ་དེ་སྐད་མི་སྨྲ་ཀ་མེད་བྱུང་བས་བརྗོད་པར་བས་ཀྱང༌། དེའི་ཚེ་ཞེན་དོན་ལ་སྣང་བ་རྫུན་པ་རྫུན་པར་བདེན་པར་ཡོངས་གཅོད་དུ་ཁོ་བོས་མ་སྒྲུབས་ཤིང་དེར་མི་འདོད་པས་སྣང་བ་རྫུན་པ་རྫུན་པར་བདེན་པ་ཆེས་འབུད་ནུས་པའི་ཕྱིར། ཚུལ་འདི་ཁྱེད་ཅག་ལ་བརྩེ་བས་གདམས་ཀྱང་སྙིང་ལ་བརྒལ་ཏེ་འགྲོ་ཡང་བདེར་གཤེགས་སྲས་བཅས་ཀྱི་དགོངས་པ་རྨ་མེད་པ་ཡིན་ཏེ། མདོ་ལས། ཡོད་པའི་ཟླས་གྲངས་མེད་པ་སྟེ་མེད་པའང་ཡོད་པའི་ཟླས་གྲངས་སོ། ། དེ་བས་མེད་པར་མི་རྟོག་སྟེ། ། ཡོད་པ་ཉིད་དུའང་མི་རྟོག་གོ །
ཞེས་དང༌། སློབ་དཔོན་གྱིས། ཡོད་དང་མེད་དང་ཡོད་མེད་ཅེས། ། ཕྱོགས་ནི་གང་ལའང་ཡོད་མིན་པས། ། དེ་ལས་ཡུན་ནི་རིང་པོ་ནས། ། ཀླན་ཀ་བརྗོད་པར་ནུས་མ་ཡིན། ། ཞེས་འབྱུང་ལ། དེ་བཞིན་དུ། བདེན་དང་རྫུན་དང་བདེན་རྫུན་ཅེས། ། ཕྱོགས་ནི་གང་ལའང་ཡོད་མིན་པ། །
དེ་ལ་ཡུན་ནི་རིང་པོ་ནས། ། ཀླན་ཀ་བརྗོད་པར་ནུས་མ་ཡིན། ། ཞེས་ཐོབ་པ་ཡིན་ཅིང༌། ཚུལ་འདི་ལ་ལུང་རིགས་ཟད་མེད་ཀྱིས་སྤྲོར་ཡོད་ཀྱང་ཞར་བྱུང་ཡིན་པས་ཆོག་གོ ། འདིའི་གནད་ཁོང་དུ་མ་ཆུབ་པར་བོད་ཀྱི་གྲུབ་ཐོབ་ཆེན་པོ་གླང་གཞོན་ནུ་ལ་ཁལ་མ་བསླབ་པ་བདེ་བར་ཡན་པ་ལྟ་བུའི་ཞལ་སྔ་ནས། ཅི་རྒྱུ་དང་འབྲས་བུའི་ཐེག་པ་དག་གི་ཞི་ལྷག་དང་རིམ་གཉིས་སྒོམ་པའི་འབྲས་བུའི་ཉམས་ཀྱི་སྣང་བའི་བདག་ཉིད་ཀྱི་གནས་དོན་ལུས་སུ་སྣང་བ་ཐམས་ཅད་ཀྱང་ཀུན་རྫོབ་སྒྱུ་མ་རྨི་ལམ་ལྟ་བུ་ལ་ཡ་མ་བརླ་ཉིད་དུ་གྱུར་པས་རྫུན་པ་ཁོ་ནའི་དོན་ཅན་གྱི་ཕྱིར་འཁྲུལ་པ་སྟེ། ལོག་ཤེས་འདི་དག་ཐམས་ཅད་དང་བྲལ་བ་ན་ཐ་མལ་གྱི་ཤེས་པ་རང་གི་སྡོད་ལུགས་དང་ཡིན་ལུགས་གཅིག་ངོ་ཤེས་ནས་མ་རིག་པའི་འཁྲུལ་སྣང་ཤེས་པ་དང་བཅས་པ་འདི་ཐམས་ཅད་སྐུ་དང་ཡེ་ཤེས་ཆོས་སྐུ་དང་ཆོས་ཉིད་ཟང་ཐལ་ལེ་འགྲོ་བས། དུས་དེར་མདོ་སྔགས་ཀྱི་ཟབ་ལམ་ཐམས་ཅད་ཀྱང་སྟོན་པས་གདུལ་བྱ་རྣམས་དྲང་དོན་བསླུ་ཐབས་སུ་གསུངས་པའི་ངེས་པ་གཏིང་ཚུགས་སུ་སྐྱེ་བས་རང་སེམས་སངས་རྒྱས་དེ་ཉིད་བླ་མར་འཆར་བས་རང་སེམས་དང་བླ་མ་དབྱེར་མེད་ལ་སྔར་ལས་ཀྱང་དད་པ་ཆེར་འགྲོ་བ་ཡིན་ལ། བཅོས་མིན་གྱི་མོས་གུས་འདི་ལྟ་བུ་ཞིག་སྐྱེས་ན། ཕྱག་རྒྱ་ཆེན་པོའི་རྟོགས་པའང་རང་རྡོལ་དུ་འོང་ངོ་ཞེས་ཟེར་བ་དེ་དག་ནི་རྨི་ལམ་དུའང་རྣ་བར་མ་གྲགས་པར་གྱུར་ཅིག་ཅེས་ཐར་འདོད་དག་སྨྲའོ། །
ཡང་སངས་རྒྱས་ཀུན་རྫོབ་མཁྱེན་པ་དང་གཟིགས་པར་མི་རིགས་ཏེ། ཀུན་རྫོབ་ཐམས་ཅད་མི་ཤེས་པས་བསྐྱེད་པ་དང་ཀུན་རྫོབ་འཁྲུལ་པས་བསྐྱེད་པར་རྟོགས་པ་ན་ཀུན་རྫོབ་པའི་སྣང་བ་ལྡོག་པར་བཤད་པའི་ཕྱིར། ཚིག་གསལ་ལས། རྣལ་འབྱོར་པ་ཀུན་རྫོབ་ཀྱི་བདེན་པ་མི་ཤེས་པ་ཙམ་གྱིས་བསྐྱེད་པ་རང་བཞིན་མེད་པར་རྟོགས་ནས་དེའི་སྟོང་པ་ཉིད་དོན་དམ་པའི་མཚན་ཉིད་རྟོགས་པ་ནི་མཐའ་གཉིས་སུ་ལྟུང་བར་མི་འགྱུར་ཏེ་ཞེས་དང༌། ཡང་དེར། ཀུན་རྫོབ་ཕྱིན་ཅི་ལོག་ཙམ་གྱིས་བདག་གི་ངོ་བོ་ཡོད་པར་རྙེད་པ་ཐར་པ་འདོད་པ་རྣམས་ཀྱི་ཐར་པ་འདྲེན་པར་བྱེད་པའི་དགེ་བའི་རྩ་བ་ལ་སོགས་པའི་རྒྱུར་གྱུར་པ་དེ་ནི་ཇི་སྲིད་དེ་ཁོ་ན་མ་རྟོགས་པ་དེ་སྲིད་དུ་གནས་པར་འགྱུར་མོད། ཅེས་འབྱུང་ངོ་ཞེ་ན། དེ་ལྟར་གསུངས་པ་དེ་དག་ནི་རྒྱུའི་ཐེག་པར་གློ་བུར་དྲི་མའི་རྣམ་ཤེས་དྲུག་གི་ཆས་བསྡུས་ཀྱི་ཀུན་རྫོབ་ཀྱི་སྣང་བ་དེ་དག་རང་གཞན་སུའི་རྒྱུད་ལ་ཡོད་ཀྱང་འཁྲུལ་པ་དང་བཅས་པས་སངས་རྒྱས་ཀྱི་སར་ཡུལ་དང་ཡུལ་ཅན་དེ་དག་ལོག་པར་བཤད་པའི་སྐབས་ཡིན་ཏེ། ཇི་སྐད་དུ། ཤེས་བྱའི་སྒྲིབ་པའི་མཚན་ཉིད་ཅན་གྱི་མ་རིག་པ་ཙམ་ཀུན་ཏུ་སྤྱོད་པའི་སྣང་བ་དང་བཅས་པའི་འཕགས་པ་རྣམས་ལ་སྣང་གི་སྣང་བ་མེད་པའི་སྤྱོད་ཡུལ་མངའ་བ་རྣམས་ལ་ནི་མ་ཡིན་ནོ། །
ཞེས་འབྱུང་བའི་ཕྱིར། དེ་ལྟ་ནའང་ལུགས་འདིར་མི་གནོད་དེ། སེམས་ཅན་གྱི་རྒྱུད་ཀྱི་གཉུག་མ་འོད་གསལ་བའི་ཡེ་ཤེས་དེ་ཉིད་ཀུན་མཁྱེན་ཡེ་ཤེས་སུ་གྱུར་པར་སྔགས་ཀྱི་ཐེག་པར་བཤད་ན་དེའི་ཆས་བསྡུས་ཀྱི་ཀུན་རྫོབ་སྣང་བ་རང་གཞན་སུའི་རྒྱུད་ལ་ཡོད་པ་དེ་དང་དེ་ཇི་ལྟ་བར་མཁྱེན་པར་མ་ཟད། གཞན་རྒྱུད་གློ་བུར་དྲི་མའི་ཆས་བསྡུས་ཀྱི་ཀུན་རྫོབ་ཀྱི་སྣང་བ་མཁྱེན་པ་ལའང་སྒྲིབ་བྱེད་ཀྱི་གཉིད་ཐམས་ཅད་སངས་པའི་སངས་རྒྱས་ཉིད་དུ་གྲུབ་པའི་ཕྱིར། འོ་ན་སངས་རྒྱས་ཀྱིས་ཀུན་རྫོབ་བདེན་པ་མཁྱེན་ནས་གདུལ་བྱ་ལ་དེ་ལྟར་སྟོན་ན་ཀུན་རྫོབ་བདེན་པར་གྲུབ་པར་འགྱུར་རོ་ཞེ་ན། འོ་ན་རབ་རིབ་བྲལ་བས་རབ་རིབ་ཅན་སྐྲ་ཤད་སྣང་བ་དེའི་ངོར་ཁྱོད་ཀྱི་མིག་ནི་སྐྲ་ཤད་ཀྱི་ཡུལ་ཅན་ནོ་ཞེས་རྟོགས་ཤིང་བརྗོད་པས་དེའི་ཚེ་དེར་སྐྲ་ཤད་ཀྱང་གྲུབ་པར་འགྱུར་རམ། སྐྱེས་བུ་ཁྱེད་ཅག་ལུག་ལྟར་ལྐུགས་པ་མ་ཡིན་ནམ། དེ་ལྟ་ན་གདུལ་བྱ་དང་འཚམས་པར་ཆོས་སྟོན་པའི་རིམ་པར་བརྗོད་པར་བྱ་སྟེ། ཚིག་གསལ་ལས། འདིར་སངས་རྒྱས་བཅོམ་ལྡན་འདས་ཀྱིས་དེ་ཁོ་ན་ཉིད་ཀྱི་བདུད་རྩི་ལ་འཇུག་པའི་བསྟན་པའི་རིམ་པ་ནི་འདི་ཡིན་པར་ཤེས་པར་བྱ་སྟེ།
ཐམས་ཅད་ཡང་དག་ཡང་དག་མིན། ། ཡང་དག་ཡང་དག་མ་ཡིན་ཉིད། ། ཡང་དག་མིན་མིན་ཡང་དག་མིན། ། དེ་ནི་སངས་རྒྱས་རྗེས་བསྟན་པའོ། ། ཞེས་བྱ་ལ། གང་འཇིག་རྟེན་ན་ཡོད་པར་འདོད་པ་དེ་ནི་ང་ཡང་ཡོད་པར་བཞེད་དོ། ། གང་འཇིག་རྟེན་ན་མེད་པར་འདོད་པ་ནི་ང་ཡང་མེད་པར་བཞེད་དོ། ། ཞེས་བྱུང་བས། ཐོག་མ་ཁོ་ནར་བཅོམ་ལྡན་འདས་ཀྱིས་སྣོད་ཀྱི་འཇིག་རྟེན་དང་སེམས་ཅན་གྱི་འཇིག་རྟེན་གྱི་ཐོག་མར་རླུང་གི་དཀྱིལ་འཁོར་ནས་སྲིད་རྩེ་ལ་ཐུག་པ་མཁའ་མཉམ་སྐྱེ་འཇིག་རྒྱུ་འབྲས་དབྱེ་བ་རོ་མྱོང་ཉེས་དམིགས་བསྟན་ནས། བཅོམ་ལྡན་འདས་ཐམས་ཅད་མཁྱེན་གཟིགས་ཅན་འདི་འཇིག་རྟེན་མ་ལུས་པ་མཁྱེན་པ་ཅན་ནོ་སྙམ་དུ་བདག་ཉིད་ལ་གུས་པ་བསྐྱེད་ནས་གདུལ་བྱ་སྐྱེ་བོ་རང་གྲགས་ཀྱི་རྒྱུ་འབྲས་ཕྱེ་བ་ཐོས་པས་དེ་ལ་མངོན་པར་རྟོག་པར་མོས་པ་ན་དེ་ངོར།
ཕུང་པོ་དང་ཁམས་དང་སྐྱེ་མཆེད་ལ་སོགས་པར་རམ་མ་རིག་པའི་རབ་རིབ་ཅན་དག་གིས་བདེན་པར་བརྟགས་པ་གང་ཡིན་པ་དེ་ཉིད་བདེན་ནོ་ཞེས་གསུངས་སོ། ། དེ་ནས་བཅོམ་ལྡན་འདས་ཐམས་ཅད་མཁྱེན་པ་མིན་པར་སྙམ་པའི་བློ་སྐྱེས་པ་ལ་དུས་ཕྱིས། དེ་དག་ཐམས་ཅད་ཡང་དག་མིན། ། ཞེས་བསྟན་ཏེ། ཡང་དག་པ་ནི་གཞན་འགྱུར་བ་མེད་པ་ལ་བྱ་ན། སྐད་ཅིག་གིས་འཇིག་པའི་འདུས་བྱས་རྣམས་ལ་གཞན་འགྱུར་ཡོད་པའི་ཕྱིར་ཡང་དག་མ་ཡིན་ནོ། ། ཁ་ཅིག་ལ་འདི་ཐམས་ཅད། ཡང་དག་ཡང་དག་མ་ཡིན་ཉིད། ། ཅེས་པ་བྱིས་པའི་སྐྱེ་བོ་ལ་ལྟོས་ན་འདི་ཐམས་ཅད་ཡང་དག་ཡིན་ལ། འཕགས་པའི་ཡེ་ཤེས་ལ་ལྟོས་ན་ཐམས་ཅད་རྫུན་པ་དེས་དེ་ལྟར་མ་གཟིགས་པའི་ཕྱིར།
ཡང་དེ་ཁོ་ནར་ཡུན་རིང་པོ་ལྟ་བ་གོམས་ཀྱང་སྒྲིབ་པ་ཅུང་ཟད་ལས་མ་གྲོལ་བ་ཁ་ཅིག་ལ། ཡང་དག་མིན་མིན་ཡང་དག་མིན། ། ཞེས་སྒྲིབ་པ་ཅུང་ཟད་དེ་སྤང་བའི་ཕྱིར་མོ་གཤམ་གྱི་བུ་སྔོ་བསངས་དང་དཀར་ཤམ་གཉིས་ཀ་བཀག་པ་ལྟ་བུའོ། ། དེས་ན་སྣང་བ་ལ་བདེན་ཞེན་གྱི་བྱིས་ངོར། ཐོག་མར་བདེན་པའོ་ཞེས་མ་བསྟན་ན། དེ་ཉིད་ལ་གཞུག་མི་ནུས་པ་ལ། སྟོན་པའི་སྔོན་གྱི་སྨོན་ལམ་གྱི་འཕེན་པ་དང་ཆོས་སྐུའི་བདག་རྐྱེན་དང་གདུལ་བྱ་རྒྱུད་དག་པའི་རྒྱུ་རྐྱེན་ལས་སྟོན་པས་འདི་དག་ཐམས་ཅད་བདེན་པའོ་ཞེས་གསུང་བའི་སྣང་བ་འབྱུང་བའི་ཚེ་གདུལ་བྱའི་བསམ་པ་ལ། རང་གིས་ཇི་ལྟར་ཞེན་པ་ལྟར་གྱི་དངོས་པོ་བདེན་པ་བ་སྟོན་པས་མངོན་སུམ་དུ་མཁྱེན་ནས་གསུངས་པ་ཡིན་པ་འདི་ནི་ཐམས་ཅད་མཁྱེན་པའོ་སྙམ་དུ་མོས་པ་སྐྱེས་ཏེ། ཕྱིས་ཐམས་ཅད་རྫུན་པར་བསྟན་པའི་སྣོད་དུ་འགྱུར་རོ། ། ད་ནི་དཔྱད་པར་བྱ་བ་འདི་ཡོད་དེ།
དངོས་པོ་བདེན་པ་མངོན་སུམ་དུ་མཁྱེན་པའི་ཡེ་ཤེས་ཞེས་པ་འདི་གདུལ་བྱའི་བདེན་ཞེན་གྱི་ངོར་དེ་མངོན་སུམ་མཁྱེན་པའི་ཡེ་ཤེས་ཡོད་པ་ལྟར་མོས་དབང་གིས་སྣང་ཞིང་དེར་སྟོན་ལ། སངས་རྒྱས་རང་གི་ཤེས་བྱ་ཐུན་མོང་མིན་པ་མཁྱེན་ངོ་ན་དངོས་པོ་བདེན་པ་ཅུང་ཟད་ཀྱང་མ་གཟིགས་པས་དེ་མཁྱེན་པའི་ཤེས་བྱ་ཐུན་མོང་མིན་པའི་ཡེ་ཤེས་ཐ་སྙད་དུའང་ཡོད་པ་མ་ཡིན་ཏེ། མདོ་ལས། གལ་ཏེ་ཆོས་རྣམས་རང་བཞིན་འགའ་ཡོད་ན། ། རྒྱལ་བ་ཉན་ཐོས་བཅས་པས་དེ་མཁྱེན་འགྱུར། ། ཐེར་ཟུག་ཆོས་རྣམས་མྱ་ངན་འདས་མི་འགྱུར། ། མཁས་རྣམས་ནམ་ཡང་སྤྲོས་པ་མེད་མི་འགྱུར། ། ཞེས་འབྱུང་ལ། སྟོན་པས་བདེན་ཆོས་ཤེས་བྱ་ཐུན་མོང་མིན་པར་མངོན་སུམ་དུ་མི་མཁྱེན་པར་མ་ཟད་སེམས་ཅན་གྱི་འཁྲུལ་སྣང་རྣམས་ཡེ་ཤེས་དེའི་རང་སྣང་ལ་མངོན་སུམ་གྱིས་མཁྱེན་པ་ནའང་ཤེས་བྱ་ཐུན་མོང་མ་ཡིན་པར་སོང་བའི་མངོན་སུམ་གྱི་མཁྱེན་པ་ནི་མ་ཡིན་ནོ། ། དེ་ལྟ་ནའང་གདུལ་བྱ་གཞན་སྣང་དེ་དང་དེ་འདྲའི་ངོར།
འཇིག་རྟེན་པའི་ཐུགས་བསྐྱེད་ཅེས་པ་སྟེ། རྣམ་འགྲེལ་ལས། འཇིག་རྟེན་ཐུགས་ནི་འབའ་ཞིག་གིས། ། ཕྱི་རོལ་སྤྱོད་ལ་འཇུག་པར་མཛད། ། ཅེས་འབྱུང་བའི་ཕྱིར། འདི་ཙམ་ལ་རྒྱ་བོད་ཀྱི་ཆེན་པོ་མང་པོས། སངས་རྒྱས་ཀྱི་རྗེས་ཐོབ་དག་པ་འཇིག་རྟེན་པའི་ཡེ་ཤེས་ཞེས་པའི་རྣམ་བཞག་བྱེད་པའང་སྣང་ངོ༌། ། ཆོས་སྟོན་ཚུལ་མཐའ་ཡས་པ་སྟེ་དེ་ལྟ་ན། གསང་བ་བསམ་གྱིས་མི་ཁྱབ་པར་ཇི་སྐད་དུ། ཞི་བའི་བློ་གྲོས་གང་གི་ནུབ་མོ་དེ་བཞིན་གཤེགས་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པ་དང༌།
གང་གི་ནུབ་མོ་ལེན་པ་མི་མངའ་བར་ཡོངས་སུ་མྱ་ངན་ལས་འདའ་བར་འགྱུར་བ་དེའི་བར་དུ་དེ་བཞིན་གཤེགས་པས་ཐ་ན་ཡི་གེ་འབྲུ་གཅིག་ཀྱང་མ་གསུང༌། རབ་ཏུ་མ་གསུང༌། གསུང་བར་མི་འགྱུར། ཞེས་བཤད་པ་ཇི་ལྟར་དྲང་ཞེས་པ་ལ་ཁ་ཅིག ། སྐྱེས་བུའི་སྒྲ་དང་བྲག་ཕྲད་པའི་རྟེན་འབྲེལ་ལས་བྲག་ཆ་འབྱུང་བ་ནི་སྐྱེས་བུའི་སྒྲ་དང༌། བྲག་ཆ་གཉིས་ཀ་ལ་མི་གནས་པ་ལྟར། ཆོས་སྐུའི་བདག་རྐྱེན་དང་གདུལ་བྱའི་བློ་དག་པའི་རྒྱུ་རྐྱེན་ལས་ཆོས་སྟོན་པའི་གསུང་གྲགས་པ་ནི་ཆོས་སྐུ་དང་གདུལ་བྱའི་སེམས་གཉིས་ཀས་མ་བསྡུས་ཀྱང་སངས་རྒྱས་ཀྱི་གསུང་མཚན་ཉིད་པ་མ་ཡིན་པར་མི་འགྱུར་ཏེ། ལུང་ཁུངས་སྔ་མ་དེར། འཁྲུལ་འཁོར་ལས་བྱས་སིལ་སྙན་ནི། ། ཇི་ལྟར་རླུང་བསྐུལ་སྒྲ་འབྱུང་བ། །
དེ་ལ་དཀྲོལ་བྱེད་མེད་མོད་ཀྱི། ། འོན་ཀྱང་སྒྲ་དག་འབྱུང་འགྱུར་བ། ། དེ་བཞིན་ལེགས་པར་བསགས་སྦྱངས་ཕྱིར། ། སེམས་ཅན་བསམ་པས་བསྐུལ་གྱུར་པ། ། སངས་རྒྱས་གསུང་ནི་འབྱུང་འགྱུར་ཡང༌། ། འདི་ལ་རྟོག་པ་ཡོངས་མི་མངའ། ། ཇི་ལྟར་བྲག་ཆ་སྒྲ་ནང་དང༌། ། ཕྱི་རོལ་གནས་པ་མ་ཡིན་པས། ། དེ་བཞིན་མི་ཡི་དབང་པོའི་གསུང༌། ། ནང་དང་ཕྱི་རོལ་གནས་མ་ཡིན། །
ཞེས་འཆད་པ་ཡོད་མོད། ཁོ་བོ་ཅག་ཆོས་མ་བསྟན་ཅེས་པ་དེ་རང་བཞིན་དུ་གྲུབ་པའི་ཆོས་མ་བསྟན་ཀྱང་རྟེན་འབྲེལ་གྱི་ཆོས་བསྟན་པ་མི་འགལ་བར་དགོངས་ནས་དེ་སྐད་གསུངས་པ་ཡིན་ཏེ། དཔེ་མེད་པར་བསྟོད་པར། གཙོ་བོ་ཁྱོད་ཀྱིས་འགའ་ཞིག་ཏུ། ། ཡི་གེ་གཅིག་ཀྱང་མ་གསུངས་ལ། ། གདུལ་བྱ་འགྲོ་བ་མ་ལུས་པ། ། ཆོས་ཀྱི་ཆར་གྱིས་ཚིམ་པར་མཛད། ། ཅེས་འབྱུང་ངོ༌། ། དེས་ན་ཁ་ཅིག་སངས་རྒྱས་ལ་སྐུ་དང་ཡེ་ཤེས་རང་རྒྱུད་ཀྱི་ཐོབ་བྱར་ཡོད་ཅིང་དེ་ལྟར་ཐོབ་ན་སྐུ་དང་ཡེ་ཤེས་རང་མཚན་པར་ཐལ། སངས་རྒྱས་དེས་སྤྲུལ་པ་དཔག་མེད་འགྱེད་པ་ན་དེ་སྙེད་ལ་ཡེ་ཤེས་ཡོད་ན་གང་ཟག་གཅིག་རྒྱུད་དུ་མར་ཐལ།
དེ་ལྟ་ན་རིག་པ་ལ་ཐོག་མ་ཡོད་པར་ཐལ་ལོ་ཞེ་ན། རང་རྒྱུད་ལ་ཡེ་ཤེས་ཡོད་ན་ཡེ་ཤེས་རང་མཚན་པར་འགྱུར་དགོས་ན། སེམས་ཅན་གྱི་རང་རྒྱུད་ལ་ཤེས་པ་ཡོད་ནའང་ཤེས་པ་རང་མཚན་དུ་འགྱུར་བར་ཧ་ཅང་ཐལ། སྐུའི་རྣམ་འཕྲུལ་དུ་མ་ལ་རྒྱུད་དུ་མ་ཡོད་དགོས་ན། མཐོང་ལམ་ཐོབ་པ་ན་ལུས་བརྒྱ་ནས། ས་བཅུ་པ་ལ་ཞིང་བརྗོད་མེད་ཀྱི་རྡུལ་སྙེད་ཀྱི་སྐུ་སྟོན་པ་སོགས་ལའང་མཚུངས་པར་ཅིས་མི་འགྱུར། ཡང་རྟོག་གེ་བ་ཁ་ཅིག་འདས་མ་འོངས་ཡུལ་དུ་མི་བྱེད་ན་མཁྱེན་པར་མི་འཐད་ལ། ཡུལ་དུ་བྱེད་ན་སྤྱིའི་རྣམ་པར་སྣང་ན་རྟོག་པར་ཐལ་ཞིང༌། གསལ་བའི་རྣམ་པར་སྣང་ན་དངོས་མེད་གསལ་བར་སྣང་བས་རྟོག་མེད་འཁྲུལ་པར་ཐལ། རྣམ་པ་མི་སྣང་ཡང་ཡུལ་དུ་བྱེད་ན་ཐམས་ཅད་ཀྱི་ཐམས་ཅད་རིག་པར་ཧ་ཅང་ཐལ་ལོ་ཞེ་ན།
འདས་མ་འོངས་ཀྱི་ཆོས་དེ་རང་སར་མངོན་གྱུར་ཡིན་ན་དངོས་མེད་ཡིན་པར་ག་ལ་འགྱུར། དེ་ལྟ་ནའང་རང་རེ་སོ་སྐྱེའི་བློ་ད་ལྟར་བས་ཡུལ་དེ་གཉིས་ཀྱི་ཡུལ་ཅན་དུ་མི་འགྱུར་ཏེ་དེར་འགྱུར་བ་ལ་སྒྲིབ་བྱེད་ཀྱི་སྒྲིབ་པ་མ་སྤངས་པའི་ཕྱིར། སངས་རྒྱས་ཀྱི་ཡེ་ཤེས་ནི་དེ་དག་གི་ཡུལ་ཅན་ཡིན་ཏེ། དེ་ཡུལ་ཅན་དུ་བྱེད་པ་ལ་གེགས་བྱེད་ཀྱི་ཤེས་སྒྲིབ་སྤང་བར་བྱས་པའི་ཕྱིར། ཇི་སྐད་དུ། མཁྱེན་པའི་སྐད་ཅིག་གཅིག་གིས་ནི། ། ཤེས་བྱའི་དཀྱིལ་འཁོར་ཀུན་ཁྱབ་པ། ། ཞེས་འབྱུང་ངོ༌། །
ཡང་རོ་ལང་ལྟར་གང་ཟག་གཞན་གྱི་མཐུས་རླབ་རྡོལ་དུ་བྱས་ཏེ་སྨྲ་བར་བྱེད་པ་ཁ་ཅིག ། ཁྱེད་སྔགས་ལུགས་ལ་མ་དག་པའི་ལས་སྣང་སངས་རྒྱས་ཀྱི་ཡེ་ཤེས་ཉིད་ལ་སྣང་བ་དེ་མི་འཐད་པར་ཐལ།
དེ་ལྟར་སྣང་བའི་རྒྱུ་ལས་ཉོན་བག་ཆགས་དང་བཅས་པ་སངས་རྒྱས་ཀྱིས་དྲུངས་ནས་ཕྱུང་སྟེ་སྤངས་ཟིན་པའི་ཕྱིར། དེ་ལྟར་སངས་རྒྱས་ཀྱི་ཡེ་ཤེས་ལ་ལས་སྣང་གི་ངུ་སྒྲ་དང་དམྱལ་མེ་དང་མོ་མཚན་གྱི་རེག་བྱ་སོགས་ཀྱང་སངས་རྒྱས་ཀྱི་སྙན་དང་ལུས་ཀྱི་ཡེ་ཤེས་ཀྱིས་མྱོང་ངམ་མ་མྱོང༌། མ་མྱོང་ན་ཡེ་ཤེས་དེ་ལ་སྣང་བ་འགལ། མྱོང་ན་སངས་རྒྱས་ལས་སྒྲིབ་ལས་མ་གྲོལ་བར་ཐལ་ཞེ་ན། སངས་རྒྱས་ཀྱི་ཡེ་ཤེས་ལ་དེ་ལྟར་སྣང་བ་སྣང་བ་དེའི་རྒྱུ་ལས་ཉོན་གྱི་དབང་གིས་སྣང་བ་ག་ལ་ཡིན། སངས་རྒྱས་ཀྱི་ཡེ་ཤེས་ལ་རང་གཞན་གྱི་ཤེས་བྱ་ཐམས་ཅད་མངོན་སུམ་དུ་མཁྱེན་པ་ལ་སྒྲིབ་བྱེད་ཀྱི་སྒྲིབ་པ་མ་ལུས་པ་སངས་ཤིང་ཤེས་བྱ་ལ་བློ་རྒྱས་པའི་དབང་གིས་དེ་དེར་སྣང་བ་ཉིད་ལེགས་པར་གྲུབ་ལ། དེ་ལྟར་སྣང་བའི་ཚེ་དེ་ཡུལ་ཅན་དུ་བྱེད་པའི་ཡེ་ཤེས་དེ་གློ་བུར་དྲི་མའི་རྣམ་ཤེས་དྲུག་གི་སེམས་དང་སེམས་ལས་བྱུང་བ་ཉི་ཚེ་བ་ཞིག་གི་ཤེས་རྒྱུན་ལས་བྱུང་བ་ཡིན་ན་ངུ་སྒྲ་སོགས་པས་ཡུལ་དུ་བྱས་ནས་ཚོར་བ་དེ་དག་མྱོང་དགོས་པས་ལས་སྒྲིབ་ལས་མ་གྲོལ་བར་འགྱུར་བ་བདེན་ཡང༌། འདིར་ཀུན་གཞི་རྒྱུ་རྒྱུད་རྣམ་དག་གི་འབྲས་རྒྱུད་ཀྱི་ཡེ་ཤེས་རྣམ་པ་ཐམས་ཅད་པ་ཉི་ཚེ་བ་མ་ཡིན་པར་ཀུན་ཏུ་ཁྱབ་པ་གློ་བུར་དྲི་མའི་ཚོགས་བརྒྱད་དམ་དྲུག་གི་སེམས་དང་སེམས་བྱུང་ཉེ་བར་ཞི་ཞིང་དེའི་རྒྱུན་ལས་བྱུང་བ་མ་ཡིན་པ་ཉིད་ཀྱི་ཕྱིར། ལས་ཉོན་གྱི་ཚོར་བའི་ཕུང་པོ་ཐམས་ཅད་ལས་གྲོལ་བ་ནམ་མཁའ་མཉམ་པར་རྗེས་སུ་ཞུགས་པ་དེ་ཉིད། ཡུལ་ངུ་སྒྲ་སོགས་ཀྱི་ཡུལ་ཅན་དུ་གྲུབ་པ་དེ་ལྟར་གྲུབ་པས།
ཡུལ་ཅན་དེ་ངུ་སྒྲ་སོགས་ཡུལ་དུ་གཞལ་བར་འཇུག་པ་ན་ངུ་སྒྲ་སོགས་ཡེ་ཤེས་དེས་མྱོང་བར་མ་བྱས་ཏེ། ཡུལ་ཅན་གཞན་སེམས་ཤེས་པས་ཡུལ་གཞན་གྱི་སེམས་གཞལ་ཏེ་ཤེས་པ་ནའང་གཞན་སེམས་རང་གིས་མྱོང་མི་དགོས་ལ། དེའི་ཚུལ་འདིར་ཡང་མཚུངས་པའི་ཕྱིར། དེ་ལས་རྣམ་གསལ་གྱི་དཔེ་གཞན་ཡང་བསྟན་ཏེ། དཔེར་ན་ཉི་འོད་འདམ་རྫབ་ལ་འཇུག་ཅིང་སྐེམ་པར་བྱེད་པའི་བྱ་བ་སོགས་ཀྱིས་ལེགས་པར་གཞལ་ཡང༌། ཉི་མའི་འོད་ཟེར་དྲི་མ་དང་བརླན་གཤེར་གྱི་བདག་ཉིད་དུ་མྱོང་མི་དགོས་པའི་ཕྱིར། དེ་ཚེ་བྱིས་པ་དག་མེད་བཞིན་སྒྲོ་བཏགས་ཆ་ཡང་བལྟ་པོ་རང་རང་གི་བློ་ལ་སྣང་བ་དེ་སྣང་བ་ལྟར་མཁྱེན་ཏེ། གཞན་ཉིད་ཀྱི་རྐྱེན་གྱིས་རང་རང་གི་རྨི་ལམ་གྱི་དོན་ཡུལ་དུ་བྱེད་པ་ན་དེའི་ཚེ་གཞན་སེམས་ཤེས་པ་དེའི་རྨི་ལམ་གྱི་ཤེས་པ་ལ་རྟོགས་པ་ན། རྨི་ལམ་ཤེས་པ་དང་བཅས་པ་དེའི་སྣང་ཡུལ་ཙམ་དུ་བྱས་ནས་རྟོགས་པར་འགྱུར་བ་བཞིན། འདིར་ཡང་ཤེས་པར་བྱ་སྟེ།
བོད་ཀྱི་བླ་མ་མངོན་ཤེས་ཅན་དག་གི་རྣམ་ཐར་ནའང༌།

ཆེ་གེ་ཁྱོད་ལ་མདང་རྨི་ལམ་འདི་ལྟ་བུ་ཞིག་བྱུང་བར་སྣང་ངོ་ཞེས་འཆད་པ་ལྟ་བུའོ། ། ཚུལ་འདི་ལེགས་པར་གོ་ན། སངས་རྒྱས་ཀྱིས་ངུ་སྒྲ་སོགས་མངོན་སུམ་གྱིས་མཁྱེན་ཞིང་གཞལ་ཡང་སངས་རྒྱས་ལས་སྒྲིབ་ཅན་དང་ཕུང་པོའི་བདུད་མ་བཅོམ་པར་ཡང་མི་འགྱུར་བས་ཚུལ་འདི་བདེ་བླག་ཏུ་སྟོན་པར་ནུས་པའི་ཡོངས་ཀྱི་དགེ་བའི་བཤེས་གཉེན་སངས་རྒྱས་ཆེན་པོ་མཉན་པ་གྲུབ་ཐོབ་ཀྱི་ཞབས་ཀྱི་པདྨར་ཕྱག་འཚལ་ཞིང་སྐྱབས་སུ་འཆིའོ། ། དེས་ན་གནད་འདི་ལྟར་མ་རྟོགས་པར་གངས་ཅན་འདིར་སངས་རྒྱས་ཀྱི་ཡེ་ཤེས་ཀྱིས་མཚན་དང་གཞན་སེལ་རྣམ་པ་ཀུན་ཏུ་རྟོགས་པ་མེད་དེ། ཡོད་ན་སངས་རྒྱས་ཀྱི་ཡེ་ཤེས་སྒྲ་དོན་འཛིན་པའི་རྟོག་པ་ཅན་དུ་ཐལ་བའི་ཕྱིར། ཞེས་སྨྲ་མོད། མདོ་སེམས་པ་དག་གི་ཐ་སྙད་དང་སྒོ་བསྟུན་ནས་བརྗོད་པར་ཟད་མོད། དེ་ལྟ་ནའང་ཐེག་ཆེན་ངེས་པའི་དོན་གྱི་མདོ་རྒྱུད་ཐམས་ཅད་དང་འགལ་ཏེ་ཐམས་ཅད་མཁྱེན་པའི་ཡེ་ཤེས་ཀྱི་སེམས་ཅན་གྱི་སྒྲིབ་རྟོག་ཐམས་ཅད་མངོན་འགྱུར་དུ་གཟིགས་པར་གསུངས་ལ་དེའི་ཚེ་རྟོགས་པ་དེ་དང་དེའི་ཡུལ་མཛད་གཞན་གཉིས་མེད་པས་ཡེ་ཤེས་ཀྱི་དེའི་ཡུལ་ཅན་གྱི་ཆ་གཟིགས་ལ་ཡུལ་གྱི་ཆ་མ་གཟིགས་ཞེས་དབྱེར་ག་ལ་རུང་བའི་ཕྱིར། འདིར་འདི་ཤེས་པར་བྱ་དགོས་ཏེ། ཁྱེད་ཅག་འདོད་པའི་གསང་སྔགས་ནས་བཤད་པའི་བདེ་ཆེན་གྱི་སྐུ་དང་ཐམས་ཅད་མཁྱེན་པའི་ཡེ་ཤེས་དེའི་རྒྱུ་ཟག་མེད་ཀྱི་ཡེ་ཤེས་སེམས་ཅན་ལ་ཡོད་ན། དེ་ཐམས་ཅད་མཁྱེན་པའི་ཡེ་ཤེས་ཀྱི་རྒྱུ་ཡིན་པའི་ཕྱིར་རྒྱུ་དུས་ཉིད་ནས་ཀྱང་སྒྲིབས་མ་སྒྲིབས་ཀྱི་ཆོས་ཐམས་ཅད་མངོན་སུམ་དུ་ས་ལེར་མཁྱེན་པར་འགྱུར་རོ་ཞེ་ན།
འདི་ལ་ལན་འདེབས་གཉིས་སུ་བྱུང་སྟེ། གྲུབ་མཆོག་ཀརྨ་པཀྴི་ནི་འདོད་ལན་འདེབས་པར་མཛད་དེ། དོན་དེས་གསང་སྔགས་སྔ་འགྱུར་གྱི་དགོངས་པ་ཉིད་དུ་འཆད་ནས་རང་ལུགས་ལ་ཞལ་གྱིས་བཞེས་པའི་ཕྱིར། ཇི་སྐད་དུ། དང་པོའི་ཆོས་སྐུ་ཁ་མིག་རྣ་བ་ཅན། ། ཞེས་ལེགས་པར་བཤད་ལ། དེ་ལྟར་གྱི་ཚེ་དེས་ཆོས་ཐམས་ཅད་སྒྲིབ་བྲལ་དུ་གཟིགས་ཀྱང་དེ་དང་ལྷན་ཅིག་པའི་མ་རིག་པ་དག་གི་དེ་ལས་གཞན་དུ་འཛིན་པས་གང་ཟག་དེས་ནི་ཡེ་ཤེས་དེ་གཟིགས་པ་དེ་ཇི་ལྟ་བར་རྟོགས་མ་ནུས་ལ། དེ་ལས་མ་རིག་པས་ཕྱིན་ཅི་ལོག་ཏུ་འཛིན་པའི་འཁྲུལ་པ་ཉིད་ལ་ལོག་ཤེས་ཀྱི་ངེས་པར་བྱེད་དོ། ། ཞེས་འཆད་ལ། ལུགས་འདི་དང་མཐུན་པར་ཁོ་བོའི་བདེ་གཤེགས་སྙིང་པོའི་རྩོད་ལན་ཞིག་ཏུ་སྒྲིབ་བྱེད་ཁྱི་རྒན་རྒྱ་བོའི་གང་ཟག་དང་ཆོས་ཀྱི་བདག་འཛིན་གྱི་སྒྲིབ་པས་སྒྲིབ་བྱའི་རྒྱུ་བདེ་གཤེགས་སྙིང་པོའི་མིང་ཅན་དེས་ཀྱང་འབྲས་དུས་ཀྱི་སངས་རྒྱས་ཀྱི་བྱ་བ་བྱེད་དོ། །
ཞེས་འཆད་པ་ལ་བསགས་པ་ཆུང་བ་འགའ་ཞིག་གིས་སྙིང་ལ་རྒལ་བར་བྱེད་མོད། སྐལ་བ་མཆོག་དག་སྐྲག་པར་བྱ་བ་ལྟ་ག་ལ་ཞིག ། ཆེས་བཟོད་པར་བྱ་བའི་གཏམ་བདུད་རྩིར་གྱུར་པ་ཞིག་སྟེ། སྔགས་ཀྱི་ཐེག་པ་འདིར་འབྲས་དུས་ཀྱི་བདེ་སྟོང་དབྱེར་མེད་ཀྱི་ཐམས་ཅད་མཁྱེན་པ་དེ་རྒྱུ་དུས་ཀྱི་བདེ་སྟོང་དབྱེར་མེད་ཀྱི་ཐམས་ཅད་མཁྱེན་པའི་ཚུལ་ལ་ཕན་ཚུན་རྒྱུས་འབྲས་བུ་དང༌། འབྲས་བུས་རྒྱུ་ལ་རྒྱས་འདེབས་སུ་གསུངས་པ་ཉིད་ཀྱི་ཕྱིར། རྒྱུ་དུས་ཀྱི་ཀུན་མཁྱེན་ཡང་ཡོད་པར་གྲུབ་སྟེ། འཕགས་པ་དེ་ཁོ་ན་ཉིད་བསྡུས་པའི་རྒྱུད་ལས། འཇིག་རྟེན་ཇི་ལྟར་སངས་རྒྱས་ཏེ། ། ཇི་ལྟར་ཆོས་ནི་རྙོག་མེད་པར། ། སེམས་ཅན་ཁམས་ནི་དེ་ལྟར་བཤད། །
ཅེས་དང༌། ཀྱེའི་རྡོ་རྗེར། འདི་ཉིད་ཡེ་ཤེས་ཆེན་པོ་ཉིད། ། ཐམས་ཅད་ལུས་ལ་རྣམ་པར་གནས། ། གཉིས་དང་གཉིས་སུ་མེད་པའི་ཚུལ། ། བརྟན་དང་གཡོ་བ་ཁྱབ་ནས་གནས། ། སྒྱུ་མའི་གཟུགས་ཅན་ཉིད་དུ་འདོད། ། ཅེས་དང༌། ཞལ་ལུང་ལས། དེ་འདྲའི་དོན་དེས་དངོས་པོ་ཀུན། །
རྣམ་པར་ཁྱབ་ཏེ་རྣམ་གནས་ཀྱང༌། ། ཞེས་འབྱུང་བས་དེ་འདྲའི་དོན་ཅན་གྱི་ཤེས་པས་ཤེས་བྱ་ཐམས་ཅད་ལ་གནས་ན་གཞལ་དགོས་ཀྱི་གཞལ་ན་རིག་དགོས་པའི་ཕྱིར། ཞེས་དང་རྒྱུ་དུས་ཀྱི་ཡེ་ཤེས་ཆོས་ཐམས་ཅད་རིག་པའི་བདག་ཉིད་དུ་མ་གྱུར་ན་དེའི་ཕྱིར་འབྲས་དུས་སུ། ཇི་སྐད་དུ། ཤེས་དང་ཤེས་བྱའི་བདག་པོ་མཆོག ། ཞེས་དང༌། སྤྱན་ལྔ་ཐོགས་པ་མེད་པར་འཆང༌། ། ཞེས་དང༌། ཡེ་ཤེས་མིག་གཅིག་དྲི་མ་མེད། ། ཞེས་པར་ཡང་མི་འགྱུར་བར་ཐལ་བར་ཡང་འགྱུར་རོ། །
དོན་འདི་སྔགས་སུ་མ་ཟད་མདོར་ཡང་བསྟན་ཏེ། རྒྱུད་བླར། ཇི་ལྟར་རྟོག་མེད་བདག་ཉིད་ཅན། ། ནམ་མཁའ་ཀུན་ཏུ་རྗེས་སོང་ལྟར། ། སེམས་ཀྱི་རང་བཞིན་དྲི་མེད་དབྱིངས། ། དེ་བཞིན་ཀུན་ཏུ་འགྲོ་བ་ཉིད། ། དེ་སྤྱིའི་མཚན་ཉིད་ཉེས་པ་དང༌། ། ཡོན་ཏན་མཐར་ཐུག་ཁྱབ་པ་སྟེ། ། གཟུགས་ཀྱི་རྣམ་པ་དམན་པ་དང༌། ། བར་མ་མཆོག་ལ་ནམ་མཁའ་བཞིན། །
ཞེས་ཟབ་མོའི་གསུང་རབ་མཐའ་ཀླས་པ་ལས་འབྱུང་ངོ༌། ། ལན་འདེབས་གཉིས་པ་ནི། རྗེ་རས་པ་ཆེན་པོའི་གསུང་གིས། རྒྱུ་རྒྱུད་བདེ་གཤེགས་སྙིང་པོའི་རྡོ་རྗེ་དེ་ལམ་རྒྱུད་དུ་མ་གྱུར་བར་ནི་སྒྲིབས་མ་སྒྲིབས་ཀྱི་ཆོས་ཐམས་ཅད་མངོན་གྱུར་མི་མཁྱེན་ཀྱང༌། དབང་ལྡན་དུ་མཁྱེན་པའི་བདག་ཉིད་ཅན་ཡིན་ལ། ཇི་སྲིད་དཀྱིལ་འཁོར་བཞིར་རིགས་ལྔའི་སངས་རྒྱས་ལ་ཡེ་ཤེས་ལྔའི་དབང་བསྐུར་བ་ཐོབ་པ་ནས་དཔེའི་ཡེ་ཤེས་སྐྱེས་པ་ན་ལམ་རྒྱུད་ཀྱི་ཡེ་ཤེས་དེ་ཡེ་ཤེས་ལྔའི་ནུས་ཅན་དུ་སོང་ནས། དག་མ་དག་གི་ཆོས་ཐམས་ཅད་མངོན་གྱུར་དུ་མཁྱེན་ཏེ། ཇི་སྐད་དུ། འབྱུང་བ་ལྔ་ཡི་རང་བཞིན་ལས། ། ཀུན་ཏུ་རྒྱུ་ལས་ལྔ་རུ་འགྱུར། །
དགའ་བ་ཆེན་པོ་གཅིག་ཉིད་ལས། ། དབྱེ་བ་ལྔ་རུ་འགྲོ་བར་འགྱུར། ། བོ་ལ་ཀཀྐོ་ལ་སྦྱོར་བ། ། རེག་པ་སྲ་བ་བག་ཆགས་ཀྱི། ། སྲ་བ་གཏི་མུག་ཆོས་ཀྱི་ཕྱིར། ། གཏི་མུག་རྣམ་པར་སྣང་མཛད་བརྗོད། ། ཅེས་སོགས་འབྱུང་བའི་ཕྱིར། མཐོང་བ་དེ་ཙམ་གྱི་དོན་གྱི་ཡེ་ཤེས་ཀྱི་མཁྱེན་པ་ཙམ་དུ་མི་མཁྱེན་ཏེ། དེ་དེ་ལ་ལྟོས་པའི་སེམས་དང་ལམ་དང་སྒྲིབ་པ་དག་གིས་གནས་མ་གྱུར་པ་ཉིད་ཀྱི་ཕྱིར། འོ་ན་ལམ་རྒྱུད་ཀྱང་ཐམས་ཅད་མཁྱེན་པའི་ཡེ་ཤེས་དེས་ཤེས་བྱ་ཐམས་ཅད་གཟིགས་ན་འབྲས་དུས་ཀྱི་ཀུན་མཁྱེན་ཡེ་ཤེས་སུ་ཐལ་ལོ་ཞེ་ན།
མི་ཐལ་ཏེ་གང་ཟག་དེ་རྒྱུད་ཀྱིས། དེས་དེ་མཁྱེན་པ་ན་དེ་དང་འགལ་ཟླར་འགྱུར་པའི་མ་རིག་པས་དེ་ལས་ཕྱིན་ཅི་ལོག་ཏུ་འཛིན་པའི་སྒྲིབ་པ་ཐམས་ཅད་སྤངས་པར་མ་བྱས་པའི་ཕྱིར། འོ་ན་འབྲས་དུས་ཀྱི་ཡེ་ཤེས་དེས་སྒྲིབ་ཆོས་མཐོང་བར་མི་རིགས་ཏེ། སྒྲིབ་པ་མཐོང་བའི་རྒྱུ་མ་རིག་པ་མེད་པའི་ཕྱིར་ཞེ་ན། མ་ཁྱབ་སྟེ་རང་རྒྱུད་འཆིང་བྱེད་ཀྱི་སྒྲིབ་པ་མཐོང་བ་ལ་མ་རིག་པ་དགོས་ཀྱང༌། རང་རྒྱུད་འཆིང་བྱེད་མིན་པའི་སྒྲིབ་པ་མཐོང་བ་ལ་དེ་མི་དགོས་པའི་ཕྱིར་ཏེ་རང་རིག་པའི་ཡེ་ཤེས་ཀྱི་ཤེས་བྱ་ཐམས་ཅད་མཁྱེན་པ་ཉིད་ཀྱི་ཕྱིར་རོ། ། ངག་དོན་མ་རིག་པའི་དབང་གིས་ཤེས་བྱ་མ་མཐོང་བ་ནི་ལོང་བས་གཟུགས་མ་མཐོང་བ་ལྟ་བུ་ཡིན་ལ། རིག་པ་ཡེ་ཤེས་ཀྱིས་སྒྲིབས་མ་སྒྲིབས་དངོས་དང་དངོས་མེད་ཡོད་མེད་ཀྱི་ཤེས་བྱ་ཐམས་ཅད་སོ་སོར་རིག་པ་ནི། མིག་དང་ལྡན་པས་མཚན་མོའང་མུན་པ་མི་སྒྲིབ་པར་མཐོང་བ་ལྟ་བུའོ། ། དེས་ན་བསགས་པ་ཅན་ལ་རྒྱུ་རྒྱུད་ལས་ལམ་རྒྱུད་ཀྱི་ཀུན་མཁྱེན་ཡེ་ཤེས་བླ་མའི་བྱིན་རླབས་ཀྱི་རྐྱེན་ལས་སྐད་ཅིག་ཏུ་འཆར་བ་གངས་ཅན་གྱི་ལྗོངས་འདིར་དྭགས་པོ་བཀའ་བརྒྱུད་ལ་ཆེས་མང་བར་བྱུང་སྣང་བའི་ཀུན་མཁྱེན་ཡེ་ཤེས་དེ་ལ་ཐ་མལ་གྱི་ཤེས་པ་ཞེས་པའི་མིང་དུ་གྲགས་པའང་འབྱུང་ངོ༌། །
དེ་ལྟ་བུའི་ཐ་མལ་གྱི་ཤེས་པ་དེས་ནི་བདེན་གཉིས་ཀྱི་གནས་སྣང་སོ་སོར་འཁྲུལ་པ་ཐམས་ཅད་དང་བྲལ་བ་འཇུག་པ་ཉིད་དོ། ། ཡང་དགོངས་གཅིག་རྙིང་མར། དོགས་པ་བསླང་བ་ལ་ཤེས་བྱ་ཐམས་ཅད་སྐད་ཅིག་ཏུ་མཁྱེན་པའི་རྗེས་ཀྱི་ཡེ་ཤེས་ཐམས་ཅད་བཅད་ཤེས་སུ་འགྱུར་ཏེ། རྟོགས་ཟིན་རྟོགས་པར་འགྱུར་རོ་སྙམ་ན། དེའི་ལན་ནི། ཤེས་བྱ་ཐམས་ཅད་སྐད་ཅིག་ཏུ་མཁྱེན་པའི་སྐབས་དེར་ཤེས་བྱ་རྒྱུན་ཆད་ནས་སླར་ཤེས་བྱ་རྟོགས་བྱར་མེད་ན་ཡེ་ཤེས་དེ་བཅད་ཤེས་སུ་འགྱུར་སྲིད་ཀྱང༌། དེའི་རྗེས་ནས་ཀྱང་ཤེས་བྱ་རྒྱུན་མ་ཆད་པ་དེ་སྲིད་ལ་རྟོགས་པར་བྱར་ཡོད་པས་ཡེ་ཤེས་དེ་དཔྱད་ཤེས་སུའང་མི་འགྱུར་རོ། ། ཡང་དེར་ལྕེ་འབབ་པ་ཁ་ཟེར་བ་ལ་འདོད་པའང་ནོར་ཏེ། ལྕེ་འབབ་པ་གནམ་ལྕགས་འབབས་ལ་གསུང་རབ་ནས་འབྱུང་ངོ༌།། །། ༈ རྡོ་རྗེའི་གསུང༌།
སངས་རྒྱས་ཀྱི་ས་ན་ཐུགས་བསྐྱེད་ཡོད་བྱ་བ་འདི་དག་པར་བཏོན་ན་གཉིས་སུ་འགྱུར་ཏེ། སངས་རྒྱས་ཀྱི་ས་ན་སེམས་ཅན་མཐའ་དག་རྫོགས་བྱང་ལ་འགོད་བཞེད་ཀྱི་ཐུགས་རྗེ་ཆེན་པོ་ཡོད་བྱ་བའི་དངོས་བསྟན་ཞིག་དང༌། སྔགས་ཀྱི་ལུགས་འདིར་སངས་རྒྱས་ཀྱི་སྡོམ་པ་སྔགས་ལམ་དུ་འཇུག་པའི་དང་པོ་ནས་འཛིན་ཅིང༌། དེར་མ་ཟད་དོན་དམ་བྱང་ཆུབ་ཀྱི་སེམས་ཆོ་གས་བསྐྱེད་པ་མདོ་སྔགས་གཉིས་ཀར་བཤད་ཅིང་ཆོ་གའི་སྟོབས་ཀྱིས་སྐྱེ་བར་ཡང་གྲུབ་བོ། ། ཞེས་པའོ། ། དེ་ལ་དང་པོ་དེ་འཆད་པ་ན། གངས་ཅན་པ་ཕལ་ཆེ་བས་སློབ་དཔོན་བཟང་པོའི་ཞབས་ཀྱི་ཀུན་རྫོབ་སེམས་བསྐྱེད་འཆད་པ་སེམས་ཅན་ཐམས་ཅད་ཀྱི་དོན་དུ་བདག་ཉིད་རྫོགས་བྱང་ཐོབ་འདོད་ཀྱི་བློ་ལ་བཞག་པ་དང༌། སངས་རྒྱས་ཟིན་ནས་ཀྱང་ཀུན་རྫོབ་བྱང་ཆུབ་ཀྱི་སེམས་ཡོད་པར་བཤད་པ་ནི་ནོངས་ཏེ། ཡང་ན་ཀུན་རྫོབ་བྱང་ཆུབ་སེམས་བསྐྱེད་ཀྱི་ངོས་འཛིན་རྒྱ་ཆུང༌། ཡང་ན་སངས་རྒྱས་ལ་ད་དུང་རང་འཚང་རྒྱ་བར་འདོད་པའི་བློ་ཅན་དུ་ཐལ་ཞེས་ཟེར་བ་ཡོད་ཀྱང༌།
ཞལ་སྔ་ནས། གོང་དུ་ཀུན་རྫོབ་སེམས་བསྐྱེད་ཀྱི་ངོ་བོ་འཆད་པ་ནི་སློབ་ལམ་གྱི་སྐབས་གཙོ་ཆེར་བཟུང་བ་ཡིན་གྱི་དེས་མི་སློབ་ལམ་པའི་རྒྱུད་ལ་ཀུན་རྫོབ་སེམས་བསྐྱེད་མེད་པར་ཡང་མ་བཅད་པའི་ཕྱིར། ཚིག་ལ་བརྗོད་ཚུལ་ཇི་ལྟར་བྱས་ཀྱང༌། དོན་ལ་སངས་རྒྱས་ལ་ཀུན་རྫོབ་བྱང་ཆུབ་ཏུ་སེམས་བསྐྱེད་པ་མེད་ན་སངས་རྒྱས་ལ་ཐུགས་རྗེ་ཆེན་པོ་ཡོད་པའང་འཆད་པར་མི་ནུས་པ་ཉིད་དུ་འགྱུར་ལ། དེ་ལྟ་ནའང་འདོད་མི་ནུས་ཏེ། ཇི་སྐད་དུ། སྐྱེ་ལ་ཐུགས་རྗེ་ཆེན་པོ་དང༌། ། ཞེས་དང༌། ཐུགས་རྗེ་ཆེན་པོ་དང་ལྡན་རྒྱལ་བ་ཉིད་དེ་སངས་རྒྱས་རྣམས་ཀྱིས་བརྙེས། ། ཞེས་འབྱུང་ལ།
དེས་ན་སྐྱེ་བོ་ལ་ཐུགས་རྗེ་ཆེན་པོ་ཉིད་ནི། ཉིན་མཚན་ལན་དྲུག་ཏུ་སུ་ནི་དགེ་རྩ་མིན། སུ་ནི་དེ་ལས་བཟློག ། སུ་ནི་མངོན་མཐོའི་སྣོད། སུ་ནི་ངེས་ལེགས་ཀྱི་སྣོད་ཅེས་སོ་སོར་རྟོག་པར་མཛད་ཅེས་བཀའ་བསྟན་བཅོས་མཐའ་དག་ལས་འབྱུང་ལ་དེའང་ལན་དྲུག་ཅེས་སྐྱེ་བོ་འགའ་ཞིག་གིས་ངོར་གསུང་ཡང༌། སངས་རྒྱས་ལ་མ་བརྟགས་པའི་བཏང་སྙོམས་མི་མངའ་ཞིང་དྲན་པ་ཉམས་པ་མེད་ཅིང་དེ་ལྟ་ནའང་འབད་རྩོལ་དང་རྟོག་པ་ལ་མ་ལྟོས་པར་གདུལ་བྱ་མཐའ་དག་རྫོགས་བྱང་ལ་འགོད་བཞེད་ཀྱི་སྙིང་རྗེ་ཆེན་པོ་རྒྱུན་མ་ཆད་པར་ཡོད་པར་གྲུབ་པ་ཉིད་ཀྱིས་དེའི་དེ་ཐོབ་པའི་དོན་གྱི་ཐུགས་བསྐྱེད་ཡིན་པ་ནི་ཆེས་གསལ་བར་བློ་ལྡན་སུ་ཞིག་གིས་ཤེས་པར་མི་ནུས། ཚུལ་འདི་ལྟ་བུ་ལ་བརྩམས་ནས་བོད་སྔ་རབས་པའི་ཆེན་པོ་ཁ་ཅིག་མདོར་སྒྲ་སྙན་དང་ཆུ་བོ་དང་སྤྲིན་ལྟ་བུའི་སེམས་བསྐྱེད་གསུམ་གསུང་བ་ནི། སངས་རྒྱས་ཀྱི་སྐུ་དང་གསུང་ཐུགས་ཀྱི་ཕྲིན་ལས་རྨད་དུ་བྱུང་བ་གསུམ་གྱིས་སེམས་ཅན་ཐམས་ཅད་རྫོགས་བྱང་དུ་འགོད་པའི་སེམས་བསྐྱེད་པའི་བྱ་བ་ཅན་དུ་གྲུབ་སྟེ། རིམ་པ་བཞིན་ཕྱོགས་བཅུར་དཀོན་མཆོག་གསུམ་གྱི་སྒྲ་དང་སེམས་ཅན་ཐམས་ཅད་ཡང་དག་པའི་ལྟ་བ་ལ་སྦྱོར་བའི་ཆོས་ཀྱི་དགའ་སྟོན་དང་ལྡན་པ་ནི། རྔ་བོ་ཆེས་འཚེ་བ་ཉེ་བར་ཞི་བར་བྱེད་པ་དང༌།
བག་མེད་པ་ལས་བསྐུལ་བའི་སྒྲ་སྙན་པར་སྒྲོགས་པ་ལྟ་བུ་དང༌། སེམས་ཅན་ཐམས་ཅད་དལ་འབྱོར་དང་ཟག་མེད་ཀྱི་ཕུང་པོ་ལྔ་དང༌། ཐེག་པ་གསུམ་ལ་རིམ་གྱིས་འགོད་པའི་བགྲོད་པ་གཅིག་པའི་ལམ་དང་ལྡན་པ་ནི་ཆུ་བོ་ཕྱོགས་བཅུ་གར་ཐ་དད་མེད་པར་འབབ་པ་དང༌། སྐུ་གསུང་ཐུགས་ཀྱི་ཕྲིན་ལས་རྨད་དུ་བྱུང་བའི་ཆོས་ཀྱི་སྐུ་དང་ལྡན་པ་ནི། སྤྲིན་ལས་ཆར་བྱུང་བས་ལོ་ཏོག་བྱེད་པ་ལྟ་བུའོ་ཞེས་གསུངས་པ་ཉིད་ཀྱི་ཕྱིར། མདོ་དང་སྦྱར་ན། དང་པོ་ནི། ཇི་སྐད་དུ། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཤར་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་རྣམས་ན་སེམས་ཅན་གང་དག་སངས་རྒྱས་ཀྱི་ཞིང་སྣ་ཚོགས་སུ་སྐྱེ་ལ། དེ་དག་ཐམས་ཅད་ལ་སངས་རྒྱས་ཀྱི་སྒྲ་དང་ཆོས་ཀྱི་སྒྲ་དང་དགེ་འདུན་གྱི་སྒྲ་ཡང་དག་པར་སྒྲོགས་པར་འདོད་པ་དང༌།
སེམས་ཅན་དེ་ཡང་དག་པའི་ལྟ་བ་ལ་སྦྱོར་བར་འདོད་པས་ཡུམ་ལ་བསླབ་པར་བྱའོ། ། ཞེས་དང༌། གཉིས་པ་ནི། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཤར་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་ཀྱི་ཞིང་ཐམས་ཅད་ན་མུན་པའི་མཐུས་མདོངས་པར་གྱུར་པའི་སེམས་ཅན་གང་དག་ཡིན་པ་དེ་དག་མིག་གིས་གཟུགས་མཐོང་བར་བྱའོ་སྙམ་པས་ཡུམ་ལ་སློབ་པར་བྱའོ། ། ཞེས་དང༌། གསུམ་པ་ནི། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་དེས་སྤྱོད་ལམ་རྟོགས་པར་འདོད་པ་དང་དེ་བཞིན་གཤེགས་པའི་སྤྱོད་པ་དང་ཚུལ་རྣམ་པར་དག་པ་དང་དེ་བཞིན་གཤེགས་པའི་སྐུའི་ཕྲིན་ལས་དང་གསུང་གི་ཕྲིན་ལས་དང་ཐུགས་ཀྱི་ཕྲིན་ལས་ཐམས་ཅད་ཡེ་ཤེས་སྔོན་དུ་འགྲོ་བ་ཡོངས་སུ་དག་པ་དང༌། གླང་པོ་ཆེའི་ལྟ་སྟངས་ཀྱིས་བལྟ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། ། ཞེས་སྦྱར་ནས་འཆད་ལ། འགྲེལ་ཆུང་ལས་ཀྱང༌།
དེའི་འོག་ཏུ་སེམས་བསྐྱེད་པ་གསུམ་ནི་སྦྱོར་བ་དང་དངོས་དང་མཇུག་གི་སྒོ་ནས་སངས་རྒྱས་ཀྱི་སས་བསྡུས་ཏེ། ཞེས་འབྱུང་ལ། འདིའི་སྦྱོར་བ་ནི། རྣམ་མཁྱེན་སྐད་ཅིག་དང་པོའི་སྔ་རོལ་དང་དེ་ནས་དངོས་ནི་མཉམ་གཞག་དང༌། དེ་ནས་རྗེས་ལ་ཐོབ་པ་ཙམ་ཞིག་ལ་བྱེད་དོ་ཞེས་བོད་ཀྱི་ལུང་ཆོས་པ་ལ་གྲགས་སོ། །
ཁ་ཅིག་སངས་རྒྱས་ལ་སེམས་བསྐྱེད་མེད་དེ་ཡོད་ན། སྤྲིན་ལྟ་བུ་ཡོད་དགོས་པ་ལས་མེད་དེ། རྒྱན་ལས། རྒྱལ་སྲས་རྣམས་ཀྱིས་སེམས་བསྐྱེད་པ། ། སྤྲིན་དང་འདྲ་བར་བསྟན་པ་ཡིན། །
ཞེས་སྨྲ་མོད། མི་ཉེས་ཏེ། རྒྱལ་སྲས་ལ་ཡོད་པས་སངས་རྒྱས་ལ་མི་ཁེགས་པའི་ཕྱིར། ཡང་ཁ་ཅིག་སངས་རྒྱས་ལ་དེ་ཡོད་ན་འདོད་པ་ཡོད་པ་འགྱུར་ཞིང་དེ་ལྟ་ན་རྟོག་པ་ཡོད་པར་འགྱུར་རོ་ཞེ་ན། ཉེས་པ་མེད་དེ། ཟླ་འོད་ལས། འོ་ན་དོན་དུ་གཉེར་བའི་རྣམ་པར་རྟོག་པ་དང་ལྷན་ཅིག་གི་རྒྱུ་བའི་སེམས་ནི་བཅོམ་ལྡན་འདས་ལ་ཇི་ལྟ་བུར་འབྱུང་ཞེ་ན། བདེན་ཏེ་དོན་དུ་གཉེར་བ་ནི་དོན་དུ་གཉེར་བར་བྱེད་པ་ཅན་གྱི་བྱེད་པོའི་ཆོས་ཏེ། ཇི་ལྟར་རིགས་པར་སྔོན་གྱི་སེམས་སོ་སོ་བ་རྣམས་སོ། ། དོན་དུ་གཉེར་བར་བྱ་བ་ཉིད་དང་འདོད་པར་བྱ་བ་ཉིད་ནི་ལས་ཀྱིས་ཆོས་ཏེ།
མཆོག་གི་སེམས་སོ། ། དེའི་ཕྱིར་བཅོམ་ལྡན་འདས་ལ་ནི་དོན་དུ་གཉེར་བའི་སེམས་ཀྱི་རྣམ་པར་རྟོག་པ་མེད་པ་ཉིད་དོ། ། ཅེས་དོན་དུ་གཉེར་བྱེད་ཀྱི་སེམས་རྟོག་བཅས་མེད་ཀྱང་དོན་དུ་གཉེར་བྱ་བའི་སེམས་རྟོག་མེད་ཡོད་པར་བཤད་དོ། ། ཡང་ན་འདུན་པ་སློབ་ལམ་དུ་རྟོག་པ་ཡིན་ཀྱང་སངས་རྒྱས་ཀྱི་སར་རྟོག་མེད་ཡིན་ཞེས་དེར། ཡང་ན་ཇི་ལྟར་སྡུག་བསྔལ་དང་བྲལ་བར་འདོད་པའི་ཐུགས་རྗེ་ཆེན་པོ་རྣམ་པར་རྟོག་པའི་བདག་ཉིད་ཅན་ནི་སྔར་ཡིན་ལ། ཕྱིས་ནས་དེ་བཞིན་གཤེགས་པ་རྣམ་པར་རྟོག་པ་མེད་པས་དེ་ལྟར་ཡང་དག་པར་རྟོགས་པའི་བྱང་ཆུབ་འདོད་ཅེས་པ་ནི་ཁ་ན་མ་ཐོ་བ་མེད་དོ། ། ཞེས་འབྱུང་ངོ༌། ། འདིར་དགོངས་གཅིག་རྙིང་མར། སངས་རྒྱས་ལ་ཐུགས་བསྐྱེད་ཡོད་པ་ལ་ལྟ་ཅི་སྨོས་ཏེ། ཐུགས་མི་ཟད་པ་རྒྱན་གྱི་འཁོར་ལོ་རྟག་ཆད་ཀྱི་ལྟ་བར་འགྱུར་བའི་ཕྱིར་ཞེས་པ་ནི།
གོང་དུ་སྐྱོབ་པའི་དགོངས་པ་གཏན་མིན་པར་བཤད་ཟིན་ལ། ཡང་དེར། སངས་རྒྱས་ལ་ཐུགས་བསྐྱེད་ཡོད་པའི་སྒྲུབ་བྱེད་དུ། འཇུག་པར། བདེ་བར་གཤེགས་པ་མ་ལུས་ཕྱོགས་བཅུའི་སངས་རྒྱས་ཞིང་དག་ན། ། ཕྲ་རབ་རྡུལ་གྱི་རྡུལ་རྣམས་བདོག་པར་གྱུར་པ་ཇི་སྙེད་པ། ། བྱང་ཆུབ་མཆོག་རབ་དམ་པར་གཤེགས་པའི་སྐལ་པ་དེ་སྙེད་དེ། ། འོན་ཀྱང་ཁྱོད་ཀྱི་གསང་བ་འདི་ནི་བསྙད་པར་བགྱི་མ་ལགས། ། ཞེས་དྲངས་པ་ནི་འབྲེལ་ཅི་ཡང་ཡོད་པ་མ་ཡིན་ཞིང་ལུང་དེ་ལ་དགོངས་པ་འགྲེལ་ཚུལ་མི་གཅིག་པ་དུ་མ་སྣང་ཡང༌། ལུང་འདི་འཇུག་པར།
ཤཱཀ་ཐུབ་ལྟ་བུ་ལོངས་སྤྱོད་རྫོགས་སྐུར་སངས་རྒྱས་ཟིན་ནས། སྤྲུལ་སྐུ་འཚང་རྒྱ་བའི་དབང་དུ་བྱས་ནས་གསུངས་པ་ཡིན་ཏེ། འཇུག་འགྲེལ་ལས། སངས་རྒྱས་བཅོམ་ལྡན་འདས་ནི་སྤྲུལ་པའི་སྐུའི་སྒོ་ནས་བལྟམས་པ་དང་མྱ་ངན་ལས་འདའ་བ་ཉེ་བར་སྟོན་མོད་ཀྱི་བཅོམ་ལྡན་འདས་སྤྲུལ་པའི་སྐུ་འབྱུང་བའི་རྒྱུ་གང་ཡིན་པ་དེའི་མངོན་པར་རྫོགས་པར་བྱང་ཆུབ་པའི་དུས་ཇི་ཙམ་ཡིན་པ་དེའི་ཚེ་བརྗོད་པར་བྱ་སྟེ། ཞེས་འབྱུང་བའི་ཕྱིར། དེའང་མཆོག་གི་སྤྲུལ་སྐུའི་གང་ལས་སྤྲུལ་པའི་ཡུལ་ཆོས་ཉིད་དང་ཡུལ་ཅན་ཡེ་ཤེས་ཀྱི་ཁྱད་པར་གང་ཡང་མ་ཕྱེས་པའི་སྤྲོས་པ་ཐམས་ཅད་དང་བྲལ་བའི་བྱང་ཆུབ་ཀྱི་ཆ་ཙམ་ནས་བཞག་སྟེ། དང་པོའི་སངས་རྒྱས་རྒྱུ་མེད་པ། ། ཞེས་པ་དང་གནད་གཅིག་པར་འཆད་དགོས་པའི་ཕྱིར། དེ་ཡང་ཆོས་ཐམས་ཅད་རང་བཞིན་གྱིས་རྣམ་དག་མ་ཡིན་ན་གློ་བུར་རྣམ་དག་ཏུའང་མི་འཐད་པས་རང་བཞིན་གྱིས་རྣམ་པར་དག་པའི་ཆོས་ལ་དུས་ཀྱི་བཅད་པར་བྱ་བ་ཡང་མེད་ལ། དོན་འདིས་ན་འཁོར་བ་ལ་ཐོག་མའི་དུས་དང༌།
ཕྱི་མཐའ་སྟོང་པའི་དུས་ཀྱང་བཅད་དུ་བྱ་བ་མ་ཡིན་ཏེ། རང་བཞིན་རྣམ་དག་གི་ཆ་གང་ཡིན་པའི་ཐོག་མཐའ་ལ་ནི་དུས་ཀྱི་བཅད་པར་བྱར་མེད་ལ། གློ་བུར་དྲི་བཅས་ཀྱི་ཆ་དེ་ལའང་འཁྲུལ་ཆོས་འཁོར་བའི་ཐོག་མཐའ་ལ་དུས་ཀྱི་ངེས་པ་གཏིང་ཚུགས་སུ་བཅད་པར་བྱ་བའི་བློ་ཚད་མ་བཞག་དཀའ་བས་ངེས་པ་འདྲེན་མི་ནུས་པའི་ཕྱིར། རྟགས་ཕྱི་མ་གྲུབ་སྟེ། འཁྲུལ་པ་ལ་ནི་མ་འཁྲུལ་བའི་ཆ་ཚད་མས་མི་རྙེད་པའི་ཕྱིར། ཡང་དེར་སངས་རྒྱས་ལ་ཐུགས་བསྐྱེད་ཡོད་དེ། རྗེ་སྒམ་པོ་པ་སྔར་སངས་རྒྱས་པདྨའི་བླ་མར་སངས་རྒྱས། ཐུབ་པའི་དུས་བྱང་སེམས་ཟླ་འོད་གཞོན་ནུར་གྱུར། ཕྱིས་དམྱལ་སེ་བ་ལུང་དུ་སེམས་ངོ་མཐོང་བ་ཡིན་ཏེ། འོ་ན་སྤངས་རྟོགས་ལས་ཉམས་པར་འགྲོའམ་ཞེ་ན།
མི་འགྲོ་སྟེ། ཡི་གེ་བསླབ་པའི་ཚུལ་དང༌། གྲུ་སྒྲོལ་བའི་ཚུལ་གྱིས་འདི་གོ་བར་བྱེད་དགོས་གསུང་ཞེས་བྲིས་གདའ་བ་ལ་ནི་ཇི་ལྟར་བསམ་ནའང་གོ་བར་མ་གྱུར་པས་ཕྱིན་ཆད་དཔྱོད་ལྡན་དག་རྟོགས་ཤིག ། ད་ནི་རྡོར་གསུང་གཉིས་པའི་དོན་འཆད་པར་བྱ་སྟེ། དེ་ལ་སྨྲ་བའི་དབང་ཕྱུག་ས་སྐྱ་པཎྜི་ཏ་ན་རེ། དོན་དམ་སེམས་བསྐྱེད་ཅེས་བྱ་བ། ། སྒོམ་པའི་སྟོབས་ཀྱིས་སྐྱེ་མོད་ཀྱི། ། ཆོ་གའི་སྒོ་ནས་འདི་མི་སྐྱེ། ། གལ་ཏེ་ཆོ་གས་སྐྱེ་ན་ནི། ། བརྡ་ལས་བྱུང་བའི་སེམས་བསྐྱེད་འགྱུར། །
འདི་ནི་དོན་དམ་ཆོས་ཉིད་ཀྱིས། ། ཐོབ་པ་ཞེས་བྱའི་སེམས་བསྐྱེད་ཡིན། ། འདི་ལ་སྦྱོར་དངོས་རྗེས་གསུམ་གྱི། ། ཆོ་ག་རྒྱལ་བས་གསུངས་པ་མེད། ། མཁས་པ་ཐམས་ཅད་འདི་མི་མཛད། ། མཛད་ཀྱང་ཆོས་གར་མི་འགྱུར་རོ། ། དེས་ན་འདི་འདྲའི་རིགས་ཅན་ཀུན། ། སངས་རྒྱས་བསྟན་པའི་གཟུགས་བརྙན་ཡིན། ། དཔེར་ན་ཆུ་ལུད་ས་བོན་སོགས། ། སོ་ནམ་ཞིང་པས་བྱར་ནུས་ཀྱི། །
མྱུ་གུ་སྡོང་བུ་སྙེ་མ་སོགས། ། ཞིང་ལས་བྱུང་གི་མི་ལས་མིན། ། དེ་བཞིན་ཀུན་རྫོབ་བྱང་ཆུབ་སེམས། ། ཆོ་གའི་སྒོ་ནས་བསྐྱེད་ནུས་ཀྱི། ། དོན་དམ་བྱང་ཆུབ་སེམས་དང་ནི། ། ཟག་པ་མེད་པའི་སྡོམ་པ་དང༌། ། བསམ་གཏན་གྱི་ནི་སྡོམ་པ་སོགས། ། ངང་གིས་སྐྱེ་ཡི་ཆོ་གས་མིན། ། འདི་དག་འཐད་པ་དང་བཅས་པ། ། མདོ་དང་བསྟན་བཅོས་ཀུན་ལས་འབྱུང༌། །
དོན་དམ་སེམས་བསྐྱེད་བྱའོ་ཞེས། ། གལ་ཏེ་རྒྱལ་བས་གསུངས་སྲིད་ཀྱང༌། ། དམ་བཅའ་ཡིན་གྱི་ཆོ་ག་མིན། ། དཔེར་ན་སྦྱིན་པ་བཏང་བར་བྱ། ། ཚུལ་ཁྲིམས་དམ་པ་བསྲུང་བར་བྱ། ། སངས་རྒྱས་ཡོན་ཏན་བསྒྲུབ་པར་བྱ། ། དེ་ལ་སོགས་པ་གསུངས་པ་ཀུན། ། དམ་བཅའི་ཚིག་ཙམ་ཉིད་ཡིན་གྱི། ། ཆོ་གའི་སྒོ་ནས་བསྐྱེད་པ་མིན། ། ཡིན་ན་ཧ་ཅང་ཐལ་འགྱུར་ཞིང༌། །
ཆོ་ག་ཡང་ནི་ཐུག་མེད་འགྱུར། ། ཀྱེ་མ་འཇིག་རྟེན་བླུན་པོ་འདི། ། རྒྱལ་བས་གསུངས་པ་ཀུན་བོར་ནས། ། མ་གསུངས་ནན་གྱིས་འཆད་པ་ནི། ། འདི་འདྲ་ཅིར་འགྱུར་བརྟག་དགོས་སོ། ། ཞེས་དགག་པ་རྒྱ་ཆེར་མཛད་མོད། འདི་ལ་ཞལ་སྔ་ནས་ཀྱི་དགོངས་པ་བསྐང་བའི་ཆེད་དུ་ཅུང་ཟད་བརྗོད་ན། མདོ་རྒྱུད་ནས་དོན་དམ་སེམས་བསྐྱེད་ཀྱི་ཆོ་ག་རྒྱས་པར་གསུངས་པ་དེ། བདག་ཉིད་ཆེན་པོ་ཀླུ་སྒྲུབ་ཞབས་ཀྱིས་ཀྱང་དེའི་ཆོ་ག་རྒྱས་པར་མཛད་ཅིང༌། དེའི་ལག་ལེན་ཇོ་བོ་ཆེན་པོ་མར་མེ་མཛད་པ་དང་དགེ་བཤེས་སྟོན་པ་ཆེན་པོ་ནས་སྤྱན་སྔ་ཚུལ་ཁྲིམས་འབར་སོགས་ཀྱི་བར་བརྒྱུད་དེ་བྱ་ཡུལ་བ་ཆེན་པོ་ནས་བཀའ་གདམས་པ་ཕལ་ཆེར་ལ་ཡང་དེ་ལྟར་གྲགས་ཤིང་གྲུབ་ལ།
ཇོ་བོ་ནས་རྔོག་ཁུ་དབོན་ལ་བརྒྱུད། དགེ་བཤེས་བྲིམ་ལས་པའི་བསྟན་རིམ་དུ། སློབ་དཔོན་བདག་ཉིད་ཆེན་པོ་ཙཎྜ་གོ་མིའི་རྗེས་སུ་འབྲངས་ནས་སྦྱོར་རྗེས་གཉིས་ཀྱི་བར་དུ་ཀུན་རྫོབ་དང༌། དོན་དམ་པའི་སེམས་བསྐྱེད་གཉིས་སྔ་ཕྱིར་ཆབས་གཅིག་པར་ལེན་པའི་ཚུལ་དེ་ལེགས་པར་བཤད་ཅིང༌། དཔལ་ལྡན་གསང་ཕུ་པ་རྣམས་ལའང་དེ་ལྟར་ལག་ལེན་དུ་ཡོད་ལ། དེ་དང་མཐུན་པར་བདེ་གཤེགས་ཕག་མོ་གྲུ་པ་དང་སྐྱོབ་པ་འབྲི་ཁུང་པ་དག་གིའང་བཀའ་བརྒྱུད་ལ་ཆོས་ཚུལ་དེ་མ་ཆད་ ཆོས་ཚུལ་གྱི་བཀའ་འདིའི་ཕྱག་ལེན་རྙིང་པ་བར་མ་ཆད་དུ་ཡོད་པར་མ་ཟད། གསར་དུའང་བཀའ་བརྒྱུད་རིན་པོ་ཆེ་འདི་ལ་བཀའ་བབ་པ་ཡིན་ནོ། ། འབྲི་ཕག་གི་སེམས་བསྐྱེད་ཆེན་མོའི་ཆོ་གར་འདི་ལྟར་འབྱུང་སྟེ། སྤྱིར་དོན་དམ་བྱང་ཆུབ་ཀྱི་སེམས་འདི་ས་དང་པོ་ཐོབ་པ་ཡན་ཆད་ཀྱི་ཐུགས་དགོངས་ཡིན་ལ། དེ་ཁོ་ན་ལ་བླ་མ་རྟོགས་པ་དང་ལྡན་པ་ཞིག་གིས་ངོ་སྤྲོད་དགོས་པས།
སྙིང་པོ་དོན་གྱི་ངོ་སྤྲོད་ཐམས་ཅད་དོན་དམ་སེམས་བསྐྱེད་ཀྱི་ཆོ་ག་ལགས་སོ། ། ད་རེས་ཕྱག་ལེན་མཛད་པ་འདི་ནི་ཆོས་རྗེ་ཕག་མོ་གྲུ་པ་མཐའ་རྩའི་གཟིམས་སྤྱིལ་ན་ཐུགས་དམ་མཛད་པའི་འཕྲོ་ལ་རྣལ་དུ་སོང་བའི་རྣལ་ལམ་དུ་འཕགས་པ་སྤྱན་རས་གཟིགས་ཞལ་བཅུ་གཅིག་པ་བྱོན་ནས། སྐྱེ་མཆོག་ཁྱོད་ནི་དོན་དམ་བྱང་ཆུབ་མཆོག་ཏུ་སེམས་བསྐྱེད་པ་སྟོན་པའི་བླ་མ་ཡིན་པས་ཀུན་རྫོབ་སེམས་བསྐྱེད་ཀྱི་རྗེས་ལ་དོན་དམ་སེམས་བསྐྱེད་ཀྱང་མཛད་པར་ཞུ་གསུངས་པས་དོན་རང་གི་ངོ་བོ་དེ་བླ་མ་ལས་ཐོབ་སྟེ་ཆོ་གའི་རིམ་པ་ཇི་ལྟར་བྱ་ཞུས་པས། འདིའི་ཆོ་ག་སྤང་ཀོང་ཕྱག་རྒྱ་པའི་མདོ་ན་ཡོད་གསུང་འཕྲོ་ལ་རྣལ་སད། རྣལ་སད་ནས་མདོ་དེར་གཟིགས་པས་ཆེས་གསལ་བར་མི་བཞུགས་པར་སྣང་བས་སྔགས་ཀྱི་ཆོ་གར་ཆེས་གསལ་བར་བཞུགས་སྣང་བ་དེ་དག་ཕྱག་ལེན་དུ་བཏབ་བྱ་བ་འབྱུང་ལ། ཡང་ཡིག་ཆ་དེར། སེམས་ཙམ་ལུགས་ཀྱི་འཇུག་པ་སེམས་བསྐྱེད་འདི་ཀུན་ལ་བྱར་རུང་བ་དང་མི་རུང་བ་གཉིས་ཀྱི་རྒྱུ་མཚན་ནི་དགེ་བའི་བཤེས་གཉེན་བཀའ་གདམས་པ་གོང་མ་རྣམས་ཀྱི་ཞལ་ནས། འཇུག་པ་སེམས་བསྐྱེད་འདི་ཁས་བླང་ནི་ཆེ་ཉམས་བླང་ནི་ཆུང་བས། བེ་སྦྲེལ་གཡང་སྐྱུར་གྱི་ཆོ་གར་འགྲོ་གསུང་ནས་སློབ་མ་གསུམ་ལས་མང་བ་ལ་མི་བྱེད་པར་གདའ་སྐད། ཆོས་རྗེ་འབྲི་ཁུང་པའི་ཞལ་ནས།
བཀའ་བབས་ཀྱི་ལུང་ཡོད་པས་འདི་ཞུ་བ་ཀུན་ལ་བྱེད་དགོས། རིགས་པས་བརྟགས་ཀྱང་བེའུ་སྦྲཻལ་གཡང་བསྐྱུར་དུ་འགྲོ་དོན་མེད། འདི་སློབ་དཔོན་དོན་སྟེང་པ་སྟེ་གྲ་ཐང་པའི་ཞལ་ནས་འདི་ཐམས་ཅད་ལ་མི་བྱ་བའི་ཐབས་མ་བྱུང་གསུངས་པ་ལ། དགེ་བཤེས་རོག་དམར་ཞུ་བས་དྲིས་པས། ངས་གྲ་ཐང་ཁང་གསར་དུ་ཉལ་བའི་རྣལ་ལམ་དུ་དགའ་ལྡན་དུ་ཕྱིན་ནས་བྱམས་པ་ཉིད་ལ་ཞུས་པ་ཡིན་གསུང་ནས། ཞུས་པའི་ལོ་རྒྱུས་མང་དུ་གསུང་སྐད། སེམས་བསྐྱེད་ཁྲོམ་རྒྱག་མ་འདི་ཁོ་བོས་བླ་མ་རིན་པོ་ཆེ་ལ་འབྲི་ཁུང་དུ་འབུལ་བ་མང་པོ་བསྐྱལ་ནས་ཞུ་བ་ཕུལ་བས་དེ་ནས་དར་བ་ལགས་སོ། ། ཞེས་འབྱུང་བས་ཆོ་ག་ཁྱད་པར་ཅན་འདི་དག་ནི་བཅོམ་ལྡན་འདས་སྤྱན་རས་གཟིགས་དབང་ཕྱུག་དང་བཅོམ་ལྡན་འདས་བྱམས་པ་མགོན་པོ་དག་གིས་ལེགས་པར་བཀའ་དྲིན་དུ་སྩལ་མོད། དེ་ལྟ་ནའང་ཆོས་རྗེས་ས་པཎ་པས། སེམས་བསྐྱེད་རྨི་ལམ་མ་ལ་སོགས་ཞེས་ལོག་ཆོས་སུ་གསུངས་པ་ཉིད་ཀྱི་ཕྱིར།
ཆོས་ཚུལ་འདི་དག་ཀྱང་ལོག་ན་འདི་སྟོན་པའི་བཅོམ་ལྡན་འདས་དེ་དག་ཀྱང་ལོག་པའི་བཤེས་གཉེན་ཆེན་པོ་ཞེས་སྐུར་བ་འདེབས་པར་དོན་གྱི་ཅིས་མ་སོང༌། ཡང་ཆོས་རྗེ་ཕག་མོ་གྲུ་པ་དང་དོན་སྟེང་པ་ལ་ཞལ་བསྟན་པའི་བཅོམ་ལྡན་འདས་དེ་དག་བཅོམ་ལྡན་འདས་མ་ཡིན་ནོ་ཞེས་ཁྱེད་ཅག་ཟེར་ན་ནི་ཟེར་བ་ཙམ་དུ་རག་མོད། སྙིང་པོ་ཡོད་པ་མ་ཡིན་ཏེ། ཇི་སྐད་དུ་དབུ་མ་སྣང་བར། རང་གི་དམིགས་པ་ལོག་པ་ཙམ་འཁྲུལ་པའི་ཕྱིར། ཞེས་དང༌། ཡང་དེར། གཞན་གྱི་དམིགས་པ་ལོག་པར་ཡང་མ་ངེས་པའི་ཕྱིར། དེའི་ཕྱིར་རྟོག་པ་དང་ལྡན་པས་མངོན་སུམ་གྱིས་དེ་རྟོགས་པ་མེད་པ་ཁོ་ནའོ་ཞེས་བརྗོད་པ་འདི་ནི་རིགས་པ་མ་ཡིན་ནོ། ། ཞེས་འབྱུང་བའི་ཕྱིར།
སྐྱེས་བུ་དམ་པ་ལུང་དང་རིགས་པའི་དེ་ཁོ་ན་ཉིད་ཀྱི་རྗེས་སུ་འབྲང་བ་དག་གིས་ལུགས་ལ་བསླབ་པར་བྱ་ཡི། ནན་གྱིས་སྡང་བའི་དབང་གིས་འཕགས་པ་ལ་སྐུར་བ་འདེབས་པའི་རྗེས་སུ་ངོ་མཚར་བ་སྐད་ཀྱི་ཟློས་པར་ནི་ནམ་ཡང་བྱ་བར་མི་རིགས་སོ་ཞེས་སྙིང་ཡོད་ཀུན་ལ་གཏན་བདེའི་མན་ངག་དམ་པར་སྟེར་རོ། ། མཆན། པར་ཡོད་པ་ལ་མཁས་པ་ཆེན་པོ་དེ་ལྟ་བུས་ཀྱང་ལུགས་དེ་འགོག་པའི་སླད་དུ་ལུང་དང་རིགས་པའི་གནོད་བྱེད་ཅི་ཡང་སྟོན་རྒྱུ་མ་རྙེད་པར། བསྙོན་འདོར་གྱི་ཚིགས་བཅད་འགའ་ཞིག་བརྗོད་པ་ལས་མ་གཏོགས་ཧུང་ནག་རྡུང་པར་སྣང་བ་དེ་ཕར་ལ་བཟློག་ནས་བརྗོད་པར་བྱའོ། ། རྫོགས་པའི་སངས་རྒྱས་ཞེས་བྱ་བ། ། མངོན་བྱང་ཆུབ་པས་ཐོབ་མོད་ཀྱི། ། བསགས་སྦྱངས་སྒྲུབ་པས་འདི་མི་ཐོབ། ། བསགས་སྦྱང་སྒྲུབ་པས་ཐོབ་ན་ནི། ། རྫོགས་སངས་དེ་ཡང་སེམས་ཅན་འགྱུར། །
འདི་ནི་མངོན་པར་བྱང་ཆུབ་པའི། ། ཐོབ་པ་ཞེས་པའི་རྫོགས་སངས་ཡིན། ། འདི་ལ་སྦྱོར་དངོས་རྗེས་གསུམ་གྱི། ། བསགས་སྦྱང་རྒྱལ་བས་གསུངས་པ་མེད། ། མཁས་པ་ཐམས་ཅད་འདི་མི་མཛད། ། མཛད་ཀྱང་སྒྲུབ་པས་མི་འགྱུར་རོ། ། དེས་ན་འདི་འདྲའི་རིགས་ཅན་ཀུན། ། སངས་རྒྱས་བསྟན་པའི་གཟུགས་བརྙན་ཡིན། ། དཔེར་ན་ཆུ་ལུད་ས་བོན་སོགས། ། སོ་ནམ་ཞིང་པས་བྱར་ནུས་ཀྱི། །
མྱུ་གུ་སྡོང་བུ་སྙེ་མ་སོགས། ། ཞིང་ལས་བྱུང་གི་མི་ལས་མིན། ། དེ་བཞིན་ཟག་མེད་ཡོན་ཏན་ཀུན། ། བསགས་སྦྱངས་སྒྲུབ་པས་ཐོབ་ནུས་ཀྱི། ། རྫོགས་པའི་སངས་རྒྱས་ཞེས་བྱ་དང༌། ། མི་གནས་མྱ་ངན་འདས་པ་དང༌། ། མི་སློབ་མཆོག་གི་དངོས་གྲུབ་སོགས། ། ངང་གིས་སྐྱེ་ཡི་སྒྲུབ་པས་མིན། ། འདི་དག་འཐད་པ་དང་བཅས་པ། ། མདོ་དང་བསྟན་བཅོས་ཀུན་ལས་འབྱུང༌། །
རྫོགས་སངས་གོ་འཕང་ཐོབ་བྱ་ཞེས། ། གལ་ཏེ་རྒྱལ་བས་གསུངས་སྲིད་ཀྱང༌། ། དམ་བཅའ་ཡིན་གྱི་སྒྲུབ་པས་མིན། ། དཔེར་ན་སྦྱིན་པ་བཏང་བར་བྱ། ། ཚུལ་ཁྲིམས་དམ་པ་བསྲུང་བར་བྱ། ། སངས་རྒྱས་ཡོན་ཏན་བསྒྲུབ་པར་བྱ། ། དེ་ལ་སོགས་པ་གསུང་བ་ཀུན། ། དམ་བཅའི་ཚིག་ཙམ་ཉིད་ཡིན་གྱི། ། བསགས་སྦྱང་སྒྲུབ་པས་བྱ་བ་མིན། ། ཡིན་ན་ཧ་ཅང་ཐལ་འགྱུར་ཞིང༌། །
བསགས་སྦྱངས་སྒྲུབ་པའང་ཐུག་མེད་འགྱུར། ། ཀྱེ་མ་འཇིག་རྟེན་བླུན་པོ་འདི། ། རྒྱལ་བས་གསུངས་པ་ཀུན་བོར་ནས། ། མ་གསུངས་ནན་གྱིས་འཆད་པ་ནི། ། འདི་འདྲ་ཅིར་འགྱུར་བརྟག་དགོས་སོ། ། ཞེས་དགོངས་པ་རིགས་སོ། ། མཁས་པ་ཆེན་པོའི་བཞེད་པ་དེ་ལྟ་དོན་ལ་གནས་ན། དྭོགས་པ་འགའ་ཞིག་འགོད་པར་འདོད་དེ། དོན་དམ་སེམས་བསྐྱེད་ཅེས་བྱ་བ། ། ཆོ་གའི་སྟོབས་ཀྱིས་མི་སྐྱེ་ན། །
དོན་དམ་འོད་གསལ་བྱང་ཆུབ་སེམས། ། ཆོ་གས་བསྐྱེད་པར་མི་རིགས་འགྱུར། ། དེ་ལྟར་རིགས་པ་མིན་ཞེ་ན། ། བསྐྱེད་རིམ་དབེན་གསུམ་སྔོན་སོང་གི ། རིན་ཆེན་ལྟ་བུའི་སློབ་མ་ཡིས། ། ཚོགས་ཀྱི་དཀྱིལ་འཁོར་དབུས་ཉིད་དུ། ། རྡོ་རྗེ་སློབ་དཔོན་ཆེན་པོ་ལ། ། ལེགས་བསླབ་ཕྱག་རྒྱ་ཕུལ་གྱུར་ཏེ། ། ནམ་ཕྱེད་དབང་ནོད་ཐོ་རང་ནི། ། ཐལ་སྦྱར་མཆོད་བསྟོད་གསོལ་བ་བཏབ། །
དེ་ལ་རྡོ་རྗེ་སློབ་དཔོན་གྱིས། ། དྲིལ་འཛིན་རྗེས་གཞིག་ཆོ་ག་ཕོག ། ཆོ་གས་དེ་ལྟར་སྒོམ་པ་ལས། ། དོན་དམ་འོད་གསལ་བྱང་ཆུབ་སེམས། ། སླར་ཡང་རྒྱུད་ལ་བསྐྱེད་པ་ཡི། ། ཆོ་ག་བླ་མར་ལེན་བྱས་ཏེ། ། དེ་ཡི་སྟོབས་ཀྱིས་དོན་དམ་སེམས། ། སྐྱེས་པའི་རྗེས་དེར་རྟ་གླང་སོགས། ། ཡོན་གྱི་རིམ་པ་འབུལ་བ་ནས། ། སྦྱོར་དངོས་རྗེས་གསུམ་ཚང་བ་ཡི། །
དོན་དམ་འོད་གསལ་བྱང་ཆུབ་སེམས། ། ཆོ་གའི་སྒོ་ནས་བསྐྱེད་པ་ནི། ། འདུས་པའི་རིམ་པ་ལྔ་ཁྲིད་དུ། ། སློབ་དཔོན་ཀླུ་ཡི་མན་ངག་གི ། ཕྱག་བཞེས་འཆུག་པ་མེད་པ་ཞིག ། ཁྱེད་ཅག་ལ་ཡང་ཡོད་མིན་ནམ། ། ཡང་ན་དེ་འདྲའི་རྣམ་བཞག་དེ། ། དྲན་པའི་ལམ་དུ་མ་གྱུར་ཏམ། ། ཆོ་གས་སྐྱེ་བའི་སེམས་བསྐྱེད་ལ། ། བརྡ་ལས་བྱུང་བ་ཕལ་ཆེ་ཡང༌། །
ཆོས་ཉིད་ཀྱིས་ཐོབ་སེམས་བསྐྱེད་ནི། ། འགར་ཡང་ཐོབ་པ་མེད་པའི་ཁུངས། ། ཁྱེད་ཀྱིས་ལེགས་པར་སྟོན་དགོས་སོ། ། ཆོས་ཉིད་ཀྱིས་ཐོབ་སེམས་བསྐྱེད་ནི། ། དོན་དམ་སྤྲོས་དང་བྲལ་བ་ཡིན། ། དེ་ནི་ཆོ་གས་མི་ཐོབ་སྟེ། ། ཆོ་ག་ཀུན་རྫོབ་སྤྲོས་ཉིད་ཕྱིར། ། ལུང་ལས་རིགས་པ་འདི་མཆོག་གོ ། ཞེ་ན་ཀུན་རྫོབ་ཐབས་གྱུར་གྱི། ། དོན་དམ་ཐབས་བྱུང་རྟོགས་སོ་ཞེས། །
སངས་རྒྱས་གཉིས་པ་ཀླུ་སྒྲུབ་ཀྱི། ། སེང་གེའི་སྒྲ་ཆེན་བསྒྲགས་པ་དེ། ། ཁྱེད་ཅག་སྤྱི་བརྟོལ་བསྐྱེད་པ་ནས། ། ཝ་སྐད་ལྟ་བུར་སྙམ་ན་ནི། ། ཁྱེད་ཀྱི་ངག་ཀྱང་དེ་བཞིན་ནོ། ། སྟོང་ཉིད་དོན་དམ་བདེན་པ་ཡུལ། ། ཡུལ་ཅན་དེ་རྟོགས་འོད་གསལ་སེམས། ། ཆོས་ཉིད་ཀྱིས་ཐོབ་བླ་མེད་པ། ། སྟོན་པ་སྔོན་སངས་རྒྱས་པའི་ཚེ། ། རྒྱུད་ལ་སྔོན་དུ་མཛད་ཚུལ་ལ། །
ཕྱི་དང་ནང་གི་བྱང་ཆུབ་ལྔ། ། སྦྱོར་དང་དངོས་གཞི་རྗེས་གསུམ་གྱི། ། ཆོ་གའི་སྒོ་ནས་ཐོབ་མཛད་ཅེས། ། རྣལ་འབྱོར་དང་ནི་རྣལ་འབྱོར་ཆེའི། ། རྒྱུད་ལས་བཤད་པ་མ་ཡིན་ནམ། ། སྔོན་འབྱུང་སྟོན་པའི་རྣམ་ཐར་དེ། ། རྗེས་འཇུག་གདུལ་བྱའི་ཉམས་ལེན་དུའང༌། ། རྣལ་འབྱོར་རྣལ་འབྱོར་ཆེན་པོ་ཡི། ། དཀྱིལ་འཁོར་དུ་འཇུག་དབང་བསྐུར་དུ། ། ཟླ་བ་རྡོ་རྗེའི་སྔགས་ཆོག་གི །
དོན་དམ་སེམས་བསྐྱེད་མཛད་མིན་ནམ། ། དེ་རུ་དོན་དམ་སེམས་བསྐྱེད་པ། ། ཆོ་གའི་སྒོ་ནས་བསྐྱེད་མཛད་ཀྱང༌། ། དུས་དེར་དོན་དམ་སེམས་བསྐྱེད་ནི། ། སྐྱེ་བ་འགར་ཡང་མི་སྲིད་ལོ། ། འོ་ན་སྔགས་ཀྱི་སངས་རྒྱས་དེ། ། དོན་དམ་བྱང་ཆུབ་བརྙེས་ཆེད་དུ། ། ཕྱོགས་བཅུའི་སངས་རྒྱས་ཐམས་ཅད་པ། ། འདུས་ནས་མངོན་པར་དབང་བསྐུར་ཏེ། ། ཟླ་བ་རྡོ་རྗེའི་མངོན་བྱང་ལྔའི། །
ཆོ་ག་མཛད་པར་གྱུར་དེར་ཡང༌། ། དོན་དམ་པ་ཡི་བྱང་ཆུབ་སེམས། ། སྐྱེ་བ་འགར་ཡང་མི་སྲིད་འགྱུར། ། དེ་ལྟའི་ཆོ་ག་དེ་ལྟ་བུ། ། རྒྱལ་བས་གསུངས་ཤིང་མཁས་པ་ཡིས། ། མཛད་ཀྱང་ཆོ་ག་གཏན་མིན་ཞེས། ། ལུང་རིགས་འགར་ཡང་མ་རྙེད་པར། ། རྒྱབ་རྐུབ་བྲག་གཏད་སྙོན་འདོར་བའི། ། རང་ཚིག་དང་ཡང་མི་འགལ་ལམ། ། འདི་ལྟའི་འཆད་རྩོད་རྩོམ་པས་ནི། །
སངས་རྒྱས་བསྟན་པ་བསྲུང་འདོད་ལོ། ། གནོད་སྦྱིན་ཞིག་གིས་རི་རབ་ནི། ། འགྱེལ་དྭོགས་ལག་པས་འཁྱུད་ཅེས་ཐོས། ། དཔུང་པ་ངལ་བའི་རྒྱུ་ལས་ཅི། ། དོན་དམ་སེམས་བསྐྱེད་ཆོ་ག་ལ། ། སྦྱོར་དངོས་རྗེས་གསུམ་ཚང་བ་ཡི། ། ཆོ་ག་རྒྱལ་བས་མ་བཤད་ན། ། རྣམ་སྣང་མངོན་བྱང་ཆུབ་པར་ནི། ། བཅོམ་ལྡན་འདས་ལ་དུས་གསུམ་གྱི། ། སྒྲིབ་མེད་དོན་དམ་པའི་ཡེ་ཤེས། །
སྡོམ་པར་བཤད་པར་གསོལ་བ་ལ། ། ལན་དུ་སྦྱོར་བ་ཀུན་རྫོབ་པའི། ། དངོས་པོ་བཏང་ནས་དེའི་སེམས་བསྐྱེད། ། སྡོམ་པ་བླང་ཞིང་དངོས་གཞིར་ནི། ། དོན་དམ་ཁོ་ནར་མཉམ་བཞག་པའི། ། སྡོམ་པ་བླངས་ནས་རྗེས་ཆོག་ནི། ། སྤྱི་དང་བྱེ་བྲག་བསླབ་བྱ་ཡི། ། དམ་ཚིག་འཛིན་ཚུལ་བཤད་པ་འདི། ། རྒྱལ་བས་གསུངས་པ་མ་ཡིན་ནམ། ། ཡང་ན་རྣམ་སྣང་མངོན་བྱང་རྒྱུད། །
གསུངས་པའི་བཅོམ་ལྡན་འདས་དེ་ནི། ། རྒྱལ་བ་མིན་པར་དོན་གྱིས་དྲང༌། ། དོན་དམ་སེམས་བསྐྱེད་ཆོ་ག་ནི། ། གསང་སྔགས་རྒྱུད་དུ་བཤད་མོད་ཀྱང༌། ། དེས་ན་མདོ་ལུགས་དོན་དམ་པའི། ། སེམས་བསྐྱེད་བྱ་བར་མི་རིགས་ཏེ། ། བྱས་ན་ཐེག་པ་མི་འདྲ་བའི། ། ཆོ་ག་རབ་ཏུ་འཁྲུལ་ཕྱིར་ལོ། ། མདོ་དང་སྔགས་ཀྱི་དོན་དམ་པའི། ། སེམས་བསྐྱེད་གཉིས་ལ་ཁྱད་ཡོད་ན། །
དེ་ལྟར་སྨྲ་སྐབས་སྲིད་ཆུག་གི ། ཕར་ཕྱིན་དོན་དམ་བལྟ་བ་ལས། ། ལྷག་པ་གསང་སྔགས་ཉིད་ལ་ཡང༌། ། ཡུལ་གྱི་དོན་དམ་བདེན་པ་དེ། ། མངོན་བྱེད་ཚུལ་ལ་ལྷག་པ་མེད། ། ཡོད་ན་སྤྲོས་དང་བཅས་འགྱུར་ཞེས། ། རང་གི་དམ་བཅའ་མ་ཡིན་ནམ། ། སྔགས་ཀྱི་ཐེག་པའི་ཆོ་ག་ཡིས། ། མདོ་ཡི་དོན་དམ་སེམས་བསྐྱེད་ནི། ། འགར་ཡང་སྐྱེ་བ་མི་རིགས་ཕྱིར། །
སྔགས་ཀྱི་སྦྱོར་ལམ་ཆོས་མཆོག་གི ། དོན་དམ་སེམས་བསྐྱེད་མཐོང་ལམ་དེ། ། སྐྱེས་ཤིང་ཐོབ་པ་དེ་ཡང་ནི། ། རྒྱལ་བའི་ཡུམ་ལས་བཤད་པ་ཡི། ། དོན་དམ་སེམས་བསྐྱེད་ཐོབ་མི་འགྱུར། ། གཞན་ཡང་གསང་སྔགས་སྨིན་གྲོལ་གྱི། ། ཆོ་གས་མདོ་ཡི་སངས་རྒྱས་ཀྱང༌། ། རྣམ་པ་ཀུན་ཏུ་ཐོབ་མི་འགྱུར། ། འདོད་ན་ས་ལུགས་སྨྲ་བ་ཀུན། ། སྔགས་ཀྱི་བཅུ་གསུམ་རྡོ་རྗེ་འཛིན། །
ཐོབ་ཚེ་མདོ་ཡི་བཅུ་གཅིག་པ། ། ཀུན་ཏུ་འདོད་པ་ཐོབ་བོ་ཞེས། ། རྩ་བའི་གྲུབ་མཐའ་མ་ཡིན་ནམ། ། དོན་དམ་བྱང་ཆུབ་སེམས་བསྐྱེད་པའི། ། ཆོ་ག་མཁས་པས་མ་མཛད་ན། ། སློབ་དཔོན་ཆེན་པོ་ཀླུ་སྒྲུབ་དེ། ། ཡང་ན་མཁས་པ་མིན་པའམ། ། ཡང་ན་བྱང་ཆུབ་སེམས་འགྲེལ་དེ། ། སློབ་དཔོན་དེ་ཡིས་མཛད་མིན་འགྱུར། ། བྱང་ཆུབ་སེམས་འགྲེལ་བྱ་བ་དེར། །
དོན་དམ་པ་ཡི་བྱང་ཆུབ་སེམས། ། ཀུན་རྫོབ་པ་ཡི་རྣམ་པ་སྟེ། ། ཀུན་རྫོབ་ཙམ་དུ་སྨོན་པ་ཡི། ། ཆོ་གའི་སྒོ་ནས་སེམས་བསྐྱེད་པ། ། བསྐྱེད་ནས་དོན་དམ་སེམས་བསྐྱེད་པ། ། ལེགས་པར་ཐོབ་དེ་སྒོམ་པ་ཡིས། ། སྟོབས་བསྐྱེད་པ་ལས་སྒྲིབ་གཉིས་ཀྱི། ། མཚན་མ་ཐམས་ཅད་གསལ་བར་བྱ། ། ཞེས་པ་གཞུང་དེར་གསལ་བར་སྣང༌། ། དེ་སྐབས་དོན་དམ་སེམས་བསྐྱེད་ཀྱི། །
དོན་དམ་སྟོང་ཉིད་དེ་ལ་ནི། ། མདོ་སྔགས་དབྱེ་བསལ་མ་བྱས་པར། ། མདོ་ཡི་ལུགས་ཀྱི་སྟོང་པ་ཉིད། ། དོན་དམ་བདེན་དེ་ཆེས་གསལ་བར། ། སངས་རྒྱས་ཀུན་གྱི་བྱང་སེམས་དེ། ། བདག་དང་ཕུང་སོགས་རྣམ་རིག་གི ། རྟོག་པ་རྣམས་ཀྱིས་མ་སྒྲིབས་ཤིང༌། ། རྟག་ཏུ་སྟོང་ཉིད་མཚན་ཉིད་བཞེད། ། ཅེས་གསུངས་དངོས་བསྟན་སྟོང་ཉིད་དང༌། ། རིགས་པའི་ཚོགས་ལས་གསུངས་པ་ཡི། །
སྟོང་ཉིད་ཚུལ་ལ་ཁྱད་པར་མེད། ། དེ་ལྟ་ན་ཡང་འདི་བཤད་པའི། ། བྱང་ཆུབ་སེམས་ཀྱི་མཚན་གཞི་ནི། ། གཙོ་བོར་གཉུག་མའི་བྱང་སེམས་ལ། ། འཛིན་གྱི་གློ་བུར་སེམས་དང་ནི། ། སེམས་བྱུང་དག་གི་དོན་དམ་པའི། ། སེམས་བསྐྱེད་མཚན་གཞིར་བྱས་པ་ནི། ། ཞར་ལ་བསྟན་གྱི་དངོས་བསྟན་མིན། ། འདི་ཡི་ཁྱད་པར་རྟོགས་པར་གྱིས། ། མདོ་ལས་དོན་དམ་སེམས་བསྐྱེད་ནི། །
རྒྱལ་བས་འགར་ཡང་མ་བཤད་ན། ། སྤང་ཀོང་ཕྱག་རྒྱ་པ་ཡི་མདོར། ། རྒྱལ་བས་བཤད་དེ་འདོར་རམ་ཅི། ། མཁས་པས་འགར་ཡང་མ་མཛད་ན། ། ཀླུ་སྒྲུབ་ཆེ་ཞབས་ཀྱིས་མཛད་པའི། ། ཕར་ཕྱིན་སེམས་བསྐྱེད་ཆོ་གར་ཡང༌། ། ཇི་ལྟར་སྔོན་གྱི་སངས་རྒྱས་དང༌། ། བྱང་ཆུབ་སེམས་དཔའ་དེ་དག་གིས། ། དངོས་པོ་ཐམས་ཅད་དང་བྲལ་བ། ། ཕུང་ཁམས་སྐྱེ་མཆེད་གཟུང་འཛིན་རྣམས། །
སྤང་བའི་ཆོས་ཀྱི་བདག་མེད་མཆོག ། རང་སེམས་གདོད་ནས་མ་སྐྱེས་པ། ། སྟོང་ཉིད་ངོ་བོས་བྱང་ཆུབ་སེམས། ། བསྐྱེད་པ་དེ་བཞིན་བདག་གིས་ཀྱང༌། ། དུས་འདི་ནས་ནི་བྱང་ཆུབ་བར། ། བྱང་ཆུབ་སེམས་ནི་བསྐྱེད་བགྱིའོ། ། ཞེས་པ་ཆོ་གར་འབྱུང་མིན་ནམ། ། སློབ་དཔོན་ཙཎྜ་གོ་མིས་ཀྱང༌། ། མདོ་ལུགས་སེམས་བསྐྱེད་ཆོ་གར་ཡང༌། ། དོན་དམ་བྱང་ཆུབ་སེམས་བསྐྱེད་པའི། །
ཆོ་ག་དེ་དང་མཐུན་པར་སྣང༌། ། དོན་དམ་སེམས་བསྐྱེད་ཆོ་ག་ནི། ། ཇི་སྐད་གསུངས་པ་དེ་ཐམས་ཅད། ། དམ་བཅའ་ཡིན་གྱི་ཆོ་ག་མིན། ། ཞེས་གསུངས་པ་དེ་འཐད་ལྡན་ན། ། དབུ་མ་ལུགས་ཀྱི་ཀུན་རྫོབ་པའི། ། སེམས་བསྐྱེད་དེ་ཡི་ཆོ་གར་ནི། ། དམ་བཅའ་ཚིག་ཏུ་ལན་གསུམ་དུ། ། བརྗོད་པའི་ཆོ་ག་དེ་ཡང་ནི། ། དམ་བཅར་འགྱུར་གྱི་ཆོ་ག་མིན། །
སེམས་ཙམ་ལུགས་ཀྱི་ཀུན་རྫོབ་པའི། ། སེམས་བསྐྱེད་དེ་ཡི་ཆོ་གར་ཡང༌། ། དམ་བཅའ་ཁས་ལེན་ལན་གསུམ་གྱི། ། ཆོ་ག་དེའང་དམ་བཅར་འགྱུར། ། དེ་བཞིན་སྔགས་ཀྱི་རིགས་ལྔའི་སྡོམ། ། འཛིན་ཚེ་མ་བསྒྲལ་བ་ལ་སོགས། ། ལན་གསུམ་བརྗོད་པའི་ཆོ་ག་ཡང༌། ། དམ་བཅར་འགྱུར་གྱི་ཆོ་ག་མིན། ། ཡང་ན་འདི་དག་དམ་བཅའ་བ། ། ཡིན་ཡང་ཆོ་གར་འཐད་པ་དང༌། །
དོན་དམ་སེམས་བསྐྱེད་དམ་བཅའ་བའི། ། ཆོ་ག་ཆོ་ག་མ་ཡིན་པར། ། དམ་བཅའ་ཙམ་དུ་ཟད་པ་ཡི། ། ཁུངས་འདི་གསུང་རབ་གར་ཡོད་སྟོན། ། སྟོན་རྒྱུ་མེད་ཕྱིར་ཁྱེད་ཅག་གིས། ། འཕྲལ་དུ་བློ་བཟོ་བྱས་འདི་ལ། ། སུ་ཞིག་དེ་ནི་ཡིད་བརྟན་བྱེད། ། དེས་ན་བདེ་གཤེགས་ཕག་གྲུ་དང༌། ། སྐྱོབ་པ་འབྲི་ཁུང་པས་སྦྱར་བའི། ། དོན་དམ་བྱང་སེམས་ཆོ་ག་ཡི། །
དམ་བཅའ་ཉིད་དེའང་ཆོ་གར་གྲུབ། ། ཟག་པ་མེད་པའི་སྡོམ་པ་ནི། ། འགར་ཡང་ཆོ་གའི་རྒྱུ་རྐྱེན་ལས། ། ཐོབ་པ་སྲིད་པ་མ་ཡིན་ན། ། ལྔ་སྡེ་ཡེ་ཤེས་ཁོང་ཆུད་དང༌། ། སྲིད་པ་ཐ་མའི་གང་ཟག་ལ། ། ཚུར་ཤོག་ལ་སོགས་ཆོ་ག་ཡི། ། རྐྱེན་གྱིས་འཕགས་པར་གྱུར་པ་ན། ། ཟག་མེད་སྡོམ་པ་ཐོབ་པ་དེ། ། ཉིད་ལ་རྒྱུས་ཙམ་མི་བདོག་མཆིས། །
དོན་དམ་བྱང་ཆུབ་སེམས་དེ་ནི། ། ངང་གིས་སྐྱེ་ཡི་ཆོ་གས་ནི། ། རྣམ་པ་ཀུན་ཏུ་མི་སྐྱེ་ན། ། དེ་ཉིད་སྐྱེ་བའི་ཆོ་ག་ལ། ། དམ་པ་གསུམ་ནི་སྔོན་འགྲོ་ཞེས། ། རྒྱལ་བ་མ་ཕམ་པས་གསུངས་ཏེ། ། རྫོགས་པའི་སངས་རྒྱས་རབ་མཉེས་བྱས། ། བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོག་ཡེ་ཤེས་ནི། ། སྐྱེ་ཕྱིར་དེ་ནི་དམ་པར་འདོད། །
ཞེས་འབྱུང་དེ་ཡང་ཆོ་གར་གྲུབ། ། ཅི་ཕྱིར་སངས་རྒྱས་བསྙེན་པ་དང༌། ། ཚོགས་གཉིས་བསགས་པའི་ཐབས་ཚུལ་ལ། ། མདོ་དང་སྔགས་ཀྱི་ཐེག་པ་ནི། ། ཆོ་གའི་རྣམ་གཞག་མཐའ་ཀླས་མོད། ། དེ་དག་འདིར་ནི་མི་འགོག་པས། ། དོན་དམ་བྱང་ཆུབ་སེམས་བསྐྱེད་པ། ། ཆོ་གས་སྐྱེ་བར་ཤིན་ཏུ་གསལ། ། དེ་ལ་ཆོ་གར་མི་བརྗོད་ན། ། ཁྱེད་ཀྱིས་བཞེད་པའི་ཆོ་ག་ཡང༌། །
རྭ་དང་ལྡན་པར་ངས་མ་མཐོང༌། ། དམ་པ་གསུམ་གྱི་ཆོ་ག་ལས། ། དོན་དམ་སེམས་བསྐྱེད་སྐྱེ་མོད་ཀྱང༌། ། དེ་ནི་ཁོ་བོ་མི་འདོད་ཅེས། ། སྨྲ་ན་དེ་ལ་ངས་ཅི་བྱ། ། ཁྱེད་ཀྱི་དོན་དམ་སེམས་བསྐྱེད་པ། ། ཆོ་གས་གལ་ཏེ་སྐྱེ་ན་ནི། ། བརྡ་བྱུང་གི་ནི་སེམས་བསྐྱེད་འགྱུར། ། ཞེས་པ་ཐལ་བར་འཕངས་པ་དེ། ། ཁོ་བོ་འདོད་ལན་འདེབས་བྱེད་ན། །
ཁྱེད་ཀྱིས་བསལ་བ་ཇི་སྐད་སྟོན། ། དོན་དམ་སེམས་བསྐྱེད་བརྡ་བྱུང་གིས། ། ཐོབ་ན་དེ་ནི་ཆོས་ཉིད་ཀྱིས། ། ཐོབ་པ་དང་ཡང་འགལ་ལོ་ཞེས། ། སྨྲ་ལས་གཞན་ཟེར་ཚིག་གིས་དབུལ། ། ཆོས་ཉིད་ཀྱིས་ཐོབ་དོན་དམ་སེམས། ། བརྡ་ལས་བྱུང་བས་ཐོབ་པའི་ཚེ། ། ཆོས་ཉིད་ཀྱིས་ཐོབ་དོན་དམ་ཆོས། ། དོན་དམ་པ་དང་དོན་དམ་གྱི། ། སེམས་བསྐྱེད་དེ་ལས་ཉམས་སྲིད་ན། །
དེ་དག་འགལ་བས་ནོངས་སོ་ཞེས། ། བསལ་བ་སྟོན་པར་རིགས་མོད་ཀྱང༌། ། དོན་དམ་སེམས་བསྐྱེད་བརྡ་བྱུང་གིས། ། ཐོབ་པར་གྱུར་པ་དེ་ཚེ་ཡང༌། ། ཆོས་ཉིད་ཀྱིས་ཐོབ་ཆ་དེ་ལ། ། བརྡ་བྱུང་སྟོབས་ཀྱིས་ཐོབ་པ་ཡིས། ། གནོད་འགལ་ཅི་ཡང་བྱས་མེད་དོ། ། དེས་ན་དོན་དམ་སེམས་བསྐྱེད་ལ། ། བརྡ་ལས་བྱུང་བས་ཐོབ་པ་དང༌། ། ཆོས་ཉིད་ཀྱིས་ཐོབ་གཉིས་སུ་ཡོད། །
རྣམ་གསལ་མཚན་གཞིར་བཅས་ཏེ་བརྗོད། ། དོན་དམ་སེམས་བསྐྱེད་དབང་བཞི་པ། ། དོན་དམ་པར་ན་ཆོས་ཉིད་ཀྱིས། ། ཐོབ་ཞེས་ཐ་སྙད་བྱེད་པ་དེ། ། ཀུན་རྫོབ་བརྡ་ལས་བྱུང་བ་ཡི། ། དབང་བཞི་པ་སྟེ་ཤེས་རབ་ནི། ། ཡེ་ཤེས་ཆེན་པོ་རྡོ་རྗེ་སྟེ། ། སློབ་དཔོན་ཕྱིར་མི་ལྡོག་པ་ཡི། ། དབང་བསྐུར་དང་ནི་ཆོ་ག་ཞེས། ། དཔལ་ལྡན་དུས་ཀྱི་འཁོར་ལོ་ནི། །
རྒྱུད་སྡེ་གཞན་ལས་ལྷག་པར་ཡང༌། ། ཆེས་སྤྲོས་ཆོ་གའི་རིམ་པ་ཡི། ། དོན་དམ་སེམས་བསྐྱེད་དབང་བཞི་པ། ། བསྐྱེད་དང་ཐོབ་པར་བཤད་མིན་ནམ། ། བུ་སྟོན་རིན་ཆེན་གྲུབ་ཞབས་ཀྱིས། ། ས་ལོས་དོན་དམ་སེམས་བསྐྱེད་ནི། ། ཆོ་གའི་སྒོ་ནས་མི་སྐྱེ་ཟེར། ། དེ་ལྟ་ན་ནི་དབང་བཞི་པའི། ། ཆོ་ག་ཆོ་ག་མིན་པ་དང༌། ། ཡང་ན་དབང་བཞི་པ་དེའི་དོན། །
རྟོགས་བྱའི་དོན་དམ་མིན་པར་འགྱུར། ། དེ་སྐད་གསུང་ཞེས་ཐོས་པའི་ཚེ། ། བུ་སྟོན་རིན་ཆེན་གྲུབ་དེ་ལ། ། སངས་རྒྱས་ལྟ་བུར་མོས་པ་སྐྱེས། ། ཁྱེད་ཐུགས་འཁྲུལ་པའི་དྲི་མ་བྲལ། ། མཁས་པར་མངོན་རློམ་ང་རྒྱལ་བཅོམ། ། ཁྱོད་ཀྱི་གཟུ་བོའི་དབྱངས་ཀྱིས་གསུང༌། ། ཚེ་འདིའི་ཟང་ཟིང་རང་གཞན་ལ། ། བསྒྲུབ་དང་དགག་པར་བྱ་ཆེད་དུ། ། དམ་པ་ཁྱེད་ཀྱི་བསྟན་བཅོས་ནི། །
རྩོམ་པའི་གོ་སྐབས་ག་ལ་ཡོད། ། ཁ་ཅིག་རྒྱལ་བས་གསུངས་པ་ཡི། ། དོན་དམ་སེམས་བསྐྱེད་ཆོ་ག་ཡང༌། ། སངས་རྒྱས་གསུངས་པ་སྲིད་གྱུར་ན། ། ཞེས་པའི་རྟག་མཐའ་བཟུང་བྱེད་ཅིང༌། ། ལུང་དོན་མངོན་སུམ་ཉིད་ལ་བསྙོན། ། བསྙོན་པར་མ་ནུས་དེ་ཡི་ཚེ། ། ལུང་དོན་གྱིས་གྲུབ་ཆོ་ག་དེ། ། དམ་བཅའ་ཡིན་ཞེས་ཚིག་གཞན་བསྒྱུར། ། རྐུན་མས་རྟ་མཆོག་བརྐུས་པ་ལ། །
རྒྱལ་པོས་ཆད་པ་བཅད་པའི་ཚེ། ། རྐུན་མས་རྟ་མཆོག་འདི་ཉིད་ནི། ། རྟ་མཆོག་མིན་གྱི་བོང་བུ་ཡིན། ། ཆད་པ་བཅད་པར་མི་རིགས་ཞེས། ། སྨྲ་ན་རྐུན་མ་ངན་པ་དང༌། ། རྒྱལ་ཁྲིམས་གཉིས་པོ་གང་བདེན་དཔྱོད། ། ཀྱེ་མ་འཇིག་རྟེན་བླུན་པོ་ནི། ། རྒྱལ་དང་ཀླུ་སྒྲུབ་ལ་སོགས་ཀྱིས། ། དོན་དམ་སེམས་བསྐྱེད་ཆོ་ག་ལས། ། སྐྱེ་བར་གསུངས་པ་ཀུན་བོར་ནས། །
མ་གསུངས་ཞེས་པར་ནན་གྱིས་འཆད། ། དེ་མཐུན་བསྟན་བཅོས་ལྟར་སྣང་རྩོམ། ། འདི་འདྲ་ཅི་འདྲར་འགྱུར་བརྟག་དགོས། ། ཞེས་དྭོགས་པ་ཆེས་ཆེ་བར་སྣང་བས་ཅུང་ཟད་སྨོས་ཀྱི། ཞིབ་རྒྱས་ནི་སྤྲོས་པས་ཆོག་གོ །
མདོར་ན་དོན་དམ་སེམས་བསྐྱེད་བརྡ་བྱུང་ཆོ་གའི་སྒོ་ནས་ལེན་པ་འདི་ལ་ལུང་དང་རིགས་པ་ཅུང་ཟད་སྤྲོ་ན། བྱང་ཆུབ་ཏུ་སེམས་བསྐྱེད་པ་ཆེན་པོའི་མདོ་ལས། འོད་སྲུངས་ཀྱིས་གསོལ་པ། བྱང་ཆུབ་ཏུ་སེམས་ཇི་ལྟར་བསྐྱེད་པར་བགྱི། བཀའ་སྩལ་པ།
འོད་སྲུངས་ཆོས་ཉིད་ནམ་མཁའ་ལྟར་མཚན་མ་མེད་ཅིང་ཡེ་ནས་འོད་གསལ་བ་རྣམ་པར་དག་པ་དེ་ལ་ནི་བྱང་ཆུབ་ཅེས་བྱའོ། ། དེ་དང་མཐུན་པའི་སྔ་ན་མེད་པས་སེམས་རིན་པོ་ཆེ་སྐྱེད་པ་དེ་ལ་ནི་བྱང་ཆུབ་ཏུ་སེམས་བསྐྱེད་པ་ཞེས་བཤད་དོ། ། ཞེས་འབྱུང་བས། ཀུན་རྫོབ་བརྡ་ལས་བྱུང་བའི་ཆོ་གས་དོན་དམ་སེམས་བསྐྱེད་ཐོབ་པ་ཡིན་ཏེ། བརྡ་ནི་ཡིད་རྟོག་པས་ཀུན་ནས་བརྡ་བྱས་པ་ཡིད་ཀྱི་བརྡ་བྱུང་དང༌། དེ་ལ་བརྟེན་ནས་ངག་དང་ལུས་ཀྱི་བརྡའང་འབྱུང་ལ། དེས་ན་མདོ་ལས་ཡུམ་སྲས་ཀྱི་གླིང་གཞི་ལ་སོགས་པར་སངས་རྒྱས་ཀྱི་འོད་ཟེར་གང་ལ་རེག་པ་དང༌། ཆོས་དེ་གང་གིས་ཐོས་པར་གྱུར་པ་དེ་དག་ཀྱང་བླ་ན་མེད་པ་ཡང་དག་རྫོགས་པའི་བྱང་ཆུབ་ཏུ་ངེས་པར་གྱུར་ཏོ་ཞེས་མི་སྐྱེ་བའི་ཆོས་ལ་བཟོད་པ་ཐོབ་པར་བཤད་པ་དེ་ཡང་དོན་དམ་སེམས་བསྐྱེད་ཡིན་ལ། དེའི་སངས་རྒྱས་ཀྱི་ཀུན་རྫོབ་པའི་སྐུ་དང་གསུང་གི་བརྡ་ལས་གདུལ་བྱ་དེ་དག་གི་རྒྱུད་ལ་དོན་དམ་སེམས་བསྐྱེད་སྐྱེས་པར་གྲུབ་པ་ཉིད་ཀྱི་ཕྱིར་རོ། ། འོ་ན་སློབ་དཔོན་ཀླུས་རིམ་པ་ལྔ་པར་དོན་དམ་སེམས་བསྐྱེད་ཆོ་གས་ལེན་པར་བཤད་པའི་ཆོ་ག་འདི།
རྣལ་འབྱོར་དང་རྣལ་འབྱོར་ཆེན་པོའི་དཀྱིལ་འཁོར་དུ་འཇུག་ཅིང་དབང་བསྐུར་བ་ན་ཟླ་བ་རྡོ་རྗེའི་དོན་དམ་པའི་སེམས་བསྐྱེད་པ་དང༌། རིམ་ལྔའི་བདག་ཉིད་ཀྱི་སྡོམ་པར་གྱུར་པའི་དོན་དམ་བྱང་ཆུབ་ཀྱི་སེམས་ཞིག་ལ་འཆད་པ་ཡིན་ནམ། དེ་ལས་གཞན་པའི་དོན་དམ་བྱང་ཆུབ་ཀྱི་སེམས་ཞིག་ལ་འཆད་པ་ཡིན་ཞེས་དྭོགས་ན། འདི་འཆད་པའི་མན་ངག་གི་ལག་ལེན་མཁྱེན་པ་ནི་ཁོ་བོའི་ཕ་རས་པ་ཆེན་པོ་ཙམ་དུ་ཟད་པས་དེས་ཇི་ལྟར་དགོངས་པ་བཞིན་བརྗོད་པར་བྱ་སྟེ། ཟླ་བ་རྡོ་རྗེའི་སྐབས་ཀྱི་དོན་དམ་པའི་སེམས་དང༌། རིམ་ལྔའི་སྡོམ་པ་འཛིན་སྐབས་ཀྱི་དོན་དམ་སེམས་བསྐྱེད་དེའང་རིམ་པ་ལྔ་པར་དོན་དམ་སེམས་བསྐྱེད་ཆོ་ག་ལས་ལེན་བྱའི་དོན་ཙམ་ཡིན་ཏེ། དོན་དམ་པ་ལ་དེ་ཉིད་དང་གཞན་དུ་རྣམ་པར་བཅད་དུ་མེད་པའི་ཕྱིར། དེ་ལྟ་ནའང་རིམ་ལྔའི་དོན་དམ་བདེན་པའི་སེམས་བསྐྱེད་པའི་ཆོ་ག་འདི་ནི་སྐབས་གང་དུ་བྱ་ཞེ་ན། གསང་བ་འདུས་པའི་རྣལ་འབྱོར་པ་ལྟ་བུ་ཞིག་ལ་མཚོན་ཏེ། དཀྱིལ་འཁོར་དུ་འཇུག་པའི་སླད་དུ་ཟླ་བ་རྡོ་རྗེའི་དོན་དམ་སེམས་བསྐྱེད་དང་རིགས་ལྔའི་སྡོམ་པའི་དོན་དམ་སེམས་བསྐྱེད་པ་ལ་སོགས་པའང་ཐོབ་ཅིང༌།
དཀྱིལ་འཁོར་དུ་ཞུགས་ནས་བུམ་པའི་དབང་དང་རྒྱུ་དུས་ཀྱི་དབང་གོང་མ་རྣམས་ཀྱང་ཐོབ་པ་དེས། སླར་ལམ་དུ་སྒྱུ་ལུས་ཀུན་རྫོབ་ཀྱི་བདེན་པ་ལ་བློ་འཁྲིད་པ་མཐར་ཕྱིན་པ་དེས་དོན་དམ་འོད་གསལ་གྱི་བདེན་པ་ལ་བློ་འཁྲིད་པའི་སྔ་རོལ་ཏུ་སློབ་མས་ལེགས་པར་བསླབ་པའི་ཕྱག་རྒྱ་རྡོ་རྗེ་སློབ་དཔོན་ལ་ཕུལ་ནས་དོན་དམ་པའི་སེམས་བསྐྱེད་པའི་ཆོ་ག་ཁྱད་པར་བ་དེ་ལེན་པ་ཡིན་ལ། འདི་ནི་རྒྱུད་ཀྱི་དགོངས་པའང་མཐར་ཐུག་པ་ཡིན་ཏེ། འདུས་པ་ལེའུ་གཉིས་པར། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་བདག་པོ་རྡོ་རྗེ་འཆང་གིས། དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་མངོན་པར་འབྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་དང་བྱང་ཆུབ་སེམས་དཔའ་རྡུལ་ཕྲ་རབ་ཀྱི་གྲངས་དང་མཉམ་པ་ལ་ཚུལ་འདི་གསུངས་སོ། ། སེམས་ལུས་ལྟ་བུ་དང་ལུས་སེམས་ལྟ་བུ་དང༌། སེམས་ཚིག་ཏུ་བརྗོད་པ་ལྟ་བུར་བསྐྱེད་པར་བྱའོ། ། ཞེས་དང༌།
དེ་ན་དེར་རིགས་ལྔ་དང་རྡོ་རྗེ་འཆང་གི་རིགས་ཀྱི་དོན་དམ་བྱང་ཆུབ་ཀྱི་སེམས་སོ་སོར་གསུངས་ལ། དེ་བསྐྱེད་པའི་ཚུལ་ཡང་དོན་གྱིས་འཕངས་ཏེ་ལེགས་པར་གསུངས་པའི་ཕྱིར། འོ་ན་ཆོ་ག་འདི་དུས་དེ་ཁོ་ན་ལས་གཞན་དུ་བྱར་མི་རུང་ངམ་ཞེ་ན་ངག་དབེན་གྲུབ་པའི་མཐར། སེམས་དབེན་གྱི་དོན་དམ་བདེན་པ་མངོན་དུ་བྱ་བའི་ཆེད་དུའང་ཆོ་ག་འདི་བྱ་བ་ནི་རྡོ་རྗེ་འཛིན་མཆོག་བརྙེས་པ་རྣམས་ཀྱི་ཕྱག་ལེན་དུ་གྲུབ་ཅིང༌། ཇི་སྲིད་སློབ་པའི་འོད་གསལ་མངོན་དུ་བྱས་ནས། སྔགས་ཀྱི་ས་དང་སར་བོགས་འབྱིན་དུ་བགྲོད་པའི་ཚེའང་ཆོ་ག་འདི་བྱ་ལ། ཁྱད་པར་ཚོགས་ཀྱི་འཁོར་ལོ་འདུ་བྱ་བའི་སྐབས་སུའང་བྱ་བར་མཆོག་ཏུ་བསྔགས་ཤིང༌། ཁྱད་པར་ནི་མི་སློབ་པའི་འོད་གསལ་མངོན་དུ་བྱ་བའི་སྔ་རོལ་ན་ནི་ཆོ་ག་འདི་ཉིད་བརྩམ་ འདིའི་ཆོ་ག་ལ་ཀྱེའི་རྡོ་རྗེའི་སྐོར་ནས་སྤྱོད་པ་དང་ཉེ་རྒྱུ་ཞེས་གསུངས་པའི་ཉེ་རྒྱུ་ཡང་འདི་ཉིད་དུ་གསལ་ལོ། ། མཆན། པར་བྱ་སྟེ།
དེའི་ཚེ་ཆོ་ག་ལེན་ཡུལ་གྱི་རྡོ་རྗེ་འཛིན་པ་ནི། དྲི་བྲལ་མཐར་ཐུག་གི་སྔགས་ལུགས་ཀྱི་སངས་རྒྱས་ལོངས་སྐུ་ཉིད་ལས་མནོད་དགོས་པ་ཡིན་ནོ། ། དེ་ལྟ་བུའི་དོན་དམ་སེམས་བསྐྱེད་ཀྱི་ཆོ་ག་འདིས་ནི་ལམ་རྒྱུད་དང་འབྲས་རྒྱུད་ཀྱི་དབང་དུ་བྱས་པའི་དབང་གསུམ་པ་དང་བཞི་པའི་བྱ་བ་བྱེད་པས་དེ་སྐབས་ཀྱི་དབང་ཡང་ཐོབ་པར་འཇོག་གོ ། དེ་ལྟར་གྱི་ཚེ་རྟོགས་པ་དང་ལྡན་པ་དག་འདི་ལྟར་དྭོགས་པ་སྐྱེ་བར་འགྱུར་ཏེ། འོ་ན་སོ་སྐྱེ་ལས་དང་པོས་དཀྱིལ་འཁོར་དུ་སྔགས་ཀྱི་སྡོམ་པ་འཛིན་པ་ན་དེ་ལྟ་བུ་དེས་སངས་རྒྱས་ཐམས་ཅད་ཀྱི་སྡོམ་པ་འཛིན་པར་འགྱུར་བ་དང༌། དེར་འགྱུར་ན་དེས་དེ་ལ་སློབ་མི་ནུས་པས་ཆེར་སྡིག་ཆེ་བ་དང༌། སོ་སྐྱེའི་རྒྱུད་ལའང་དོན་དམ་བྱང་ཆུབ་ཀྱི་སེམས་སྐྱེ་བར་འགྱུར་བ་དང༌། དེ་སྐྱེ་ན་དེ་འཕགས་པར་ཡང་ཐལ་ལོ་ཞེས་སེམས་པའི་ངོར་བརྗོད་ན། སྐབས་དེར་དེས་སངས་རྒྱས་ཐམས་ཅད་ཀྱི་སྡོམ་པ་ནི་འཛིན་པ་ཡིན་ཏེ། དེའི་ཆོ་གར།
སངས་རྒྱས་རྣལ་འབྱོར་སྡོམ་པ་ལ། ། ཞེས་དང༌། འདི་ནི་རྡོ་རྗེའི་རིགས་དག་པའི། ། སྡོམ་པ་དམ་ཚིག་ཡིན་པར་གསུངས། ། ཞེས་དང༌། རིན་ཆེན་རིགས་མཆོག་ཆེན་པོ་ལ། ། ཞེས་སོགས་སངས་རྒྱས་ཀྱི་རང་མིང་གསལ་བར་མཛད་ནས་དེའི་སྡོམ་པ་སྦྱིན་ལེན་དུ་མཛད་པ་དང༌། དབང་དང་སྡོམ་པ་སྩོལ་བར་གསོལ་བ་འདེབས་པ་ན་ཡང༌། ཇི་སྐད་དུ། འཁོར་ལོ་ཕྱིར་མི་ལྡོག་པའི་དབང༌། །
དམ་པས་བདག་ལ་སྩལ་ནས་ནི། ། མགོན་པོ་འཁོར་ལོར་ལྷ་དག་དང༌། ། དེ་ཉིད་སློབ་དཔོན་ཕྲིན་ལས་དང༌། ། སངས་རྒྱས་ཀུན་གྱི་དམ་ཚིག་དང༌། ། སྡོམ་པ་གསང་མཆོག་བཤད་དུ་གསོལ། ། ཞེས་སོགས་འབྱུང་བའི་ཕྱིར། དེ་ལྟ་ན་དཔེ་དེ་ལ་སློབ་མི་ནུས་པས་ཆེས་སྡིག་ཆེ་བར་ཡང་མི་འགྱུར་ཏེ། དེ་ལྟའི་སྡོམ་པ་འཛིན་པ་པོ་དེ་ནི་རྡོ་རྗེ་ཐེག་པའི་བསྟན་པའི་ཁུར་ཐེག་པའི་སློབ་མ་དབང་པོ་མཆོག་ཏུ་གྱུར་ཅིང་སྐལ་བ་དང་ལྡན་པས་ལམ་གྱི་མི་མཐུན་ཕྱོགས་སྤང་བ་དང་སྡོམ་པ་ལ་བརྟུལ་ཕོད་པའི་སྐྱེས་བུ་སྟོབས་དང་ལྡན་པ་ཉིད་ཀྱི་ཕྱིར་རོ། ། སོ་སྐྱེ་ལ་དོན་དམ་བྱང་ཆུབ་ཀྱི་སེམས་ཀྱི་རྟོགས་པ་སྐྱེ་བ་ནི་མདོ་ལུགས་པ་རང་ལའང་གྲགས་ཏེ། བསམ་གཏན་གྱི་སེམས་མ་ཐོབ་པ་དག་གི་རྒྱུད་ལའང༌།
རྟགས་ཡང་དག་གིས་དྲངས་པའི་མཐའ་བྲལ་དབུ་མའི་ལྟ་བ་ལ་རིགས་ཤེས་ཚད་མ་རྒྱུད་ལ་སྐྱེས་པ་ཡོད་པའི་ཕྱིར་དང༌། སྦྱོར་ལམ་ངེས་འབྱེད་ཀྱིས་བསྡུས་པའི་དོན་དམ་རྟོགས་པའི་ཡེ་ཤེས་ཀྱང་ཡོད་ན། དེ་དག་འཕགས་པར་ཅི་འགྲོ། རྡོ་རྗེ་ཐེག་པའི་ལུགས་འདིར་ནི་རྒྱུ་དུས་སྨིན་བྱེད་ཀྱི་དབང་མཚན་ཉིད་པ་ཞིག་རྒྱུད་ལ་སྐྱེས་པ་ནའང༌། ངེས་པར་དེའི་རྒྱུད་ལ་དོན་དམ་བྱང་ཆུབ་ཀྱི་སེམས་སམ་ཡེ་ཤེས་རྒྱུད་ལ་སྐྱེས་པ་ཡིན་ཏེ། འཕགས་རྒྱུད་ཀྱི་དོན་དམ་བྱང་ཆུབ་ཀྱི་སེམས་སམ་ཡེ་ཤེས་སྐྱེ་བ་ལ། དེ་དང་རྒྱུ་མཐུན་པའི་ལམ་དུས་ཀྱི་སྨིན་གྲོལ་གྱི་ཡེ་ཤེས་སྔོན་དུ་འགྲོ་དགོས་པའི་ཕྱིར། མཐོང་ལམ་གྱི་ཡེ་ཤེས་ཀྱི་སྔ་རོལ་ཏུ་ཆོས་མཆོག་གི་ཡེ་ཤེས་འགྲོ་དགོས་པ་བཞིན། དེ་ལྟ་ནའང་དེ་འཕགས་པར་ནི་མི་འགྱུར་ཏེ། སོ་སྐྱེའི་རྒྱུད་ཀྱི་ཡེ་ཤེས་དེ་ཙམ་གྱིས་དེར་འགྱུར་བྱེད་ཀྱི་སྒྲིབ་པ་རྣམས་སྤང་མི་ནུས་པའི་ཕྱིར།
ཡང་ས་སྐྱ་པ་པཎྜི་ཏའི་གསུང་གིས། ཐུབ་པ་དགོངས་གསལ་དུ། སྔགས་ནས་དོན་དམ་སེམས་བསྐྱེད་ཀྱི་ཆོ་ག་ཡོད་ཀྱང༌། དེ་མདོ་ལུགས་ཀྱི་ཆོ་གར་བྱ་བ་མི་རིགས་པའི་ཤེས་བྱེད་དུ། གསང་སྔགས་ཀྱི་ཆོ་ག་དང༌། ཕ་རོལ་ཏུ་ཕྱིན་པའི་སེམས་བསྐྱེད་བསྲེས་པས་མི་འདྲེ་ཞེས་བྲིས་གདའ་བ། སྙིང་པོ་ཡོད་པར་མ་གོ་སྟེ། སྔགས་ལུགས་ཀྱི་དོན་དམ་སེམས་བསྐྱེད་ཀྱི་ཆོ་ག་རྣམ་སྣང་མངོན་བྱང་ནས་བཤད་པ་དེ་དང༌། སྤང་ཀོང་ཕྱག་རྒྱ་པ་ནས་བཤད་པའི་དོན་དམ་སེམས་བསྐྱེད་ཀྱི་ཆོ་གའི་སྦྱོར་དངོས་རྗེས་གསུམ་ལྟ་བུ་ཞིག་དང་བསྲེས་པའི་ཆོ་ག་ཞིག་བྱེད་ཀྱིན་ཡོད་ན། ཆོས་རྗེ་པའི་སྐྱོན་བརྗོད་དེ་གླགས་དང་བཅས་པའི་སྐབས་སྲིད་ནའང་ཁོ་བོས་ཆོ་ག་དེ་ལྟར་དུ་མི་བྱེད་པའི་ཕྱིར་དང༌།
ཡང་རྒྱུ་ཕར་ཕྱིན་ཐེག་པའི་རྣལ་འབྱོར་པས་སྔགས་ལུགས་ཀྱི་དོན་དམ་སེམས་བསྐྱེད་ཆོ་གའི་སྒོ་ནས་བསྐྱེད་པར་བྱ་བ་དེ་བསྐྱེད་མི་རིགས་ཏེ། དེ་ལྟར་བསྐྱེད་ན་མདོ་སྔགས་ཀྱི་ཆོ་ག་དཀྲུགས་པར་འགྱུར་རོ་སྙམ་དུ་དགོངས་ན་ནི། ཆོ་ག་དཀྲུགས་པར་མི་འགྱུར་ཏེ། སྐབས་དེར་མདོ་ཆོག་གང་ཡང་མ་བྱས་ཤིང༌། དེ་ཙམ་གྱིས་ཆོ་ག་འཁྲུགས་ནས་བསྒྲུབ་བྱ་དེ་མི་འགྲུབ་པར་འགྱུར་ན་རྒྱུའི་ཐེག་པའི་རྣལ་འབྱོར་པ་ལ་སྔགས་ལུགས་ཀྱི་དབང་བསྐུར་བའི་ཆོ་གའི་སྒོ་ནས་དབང་བསྐུར་བ་ཡང་མི་རིགས་པར་སྨྲ་དགོས་པས་མཁས་པ་ཆེན་པོའང་ཅི་ཞིག་ལ་དགོངས། གསང་སྔགས་ཀྱི་ཆོ་ག་དང་ཕ་རོལ་ཏུ་ཕྱིན་པའི་སེམས་བསྐྱེད་བསྲེས་པས་གཏན་མི་འདྲའོ་ཞེས་པ་འདི་ནི་བཅོམ་ལྡན་འདས་རྡོ་རྗེ་འཆང་ཆེན་པོ་ལ་རྒོལ་བར་ཟད་དེ། དེས་སྔགས་སྡོམ་གྱི་ཆོ་གར། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། །
དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་བསྡུས་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་བཟུང་བར་བགྱི། ། ཞེས་པ་དེ་ཉིད་ལ་དགག་པ་དམིགས་ཕུག་ཏུ་སོང་བར་སྣང་བས། ད་ཕྱིན་ཅད་ཁྱེད་ཅག་གྲུབ་མཐའ་འདི་འཛིན་ཕྱིན་སྔགས་སྡོམ་སྦྱིན་པའི་དུས་འདོན་པ་འདི་འཇོག་རིགས་པར་གྲུབ་བོ། ། འདིར་ཀུན་མཁྱེན་མཚོ་སྣ་པ་ལྟ་བུས་ཀྱང་གསུང་བར་མི་འོས་པ་ཞིག་ཞལ་ནས་ཐོན་པར་སྣང་སྟེ་རིམ་ལྔའི་དོན་དམ་སེམས་བསྐྱེད་ཀྱི་ཆོ་ག་འདིས་ཆོ་ག་བསྟན་པ་མ་ཡིན་གྱི། དབང་བཞི་པའི་ངོ་སྤྲོད་ཞུ་བའི་རྣམ་བཞག་བསྟན་པ་ཡིན་པར་སྣང་ངོ༌། ། ཞེས་གསུངས་གདའ་བའི་ཕྱིར་དེ་ནི་ག་ལ་ཡིན་ཏེ།
དབང་བཞི་པའི་མན་ངག་དང་ངོ་སྤྲོད་ཐོབ་ཟིན་པའི་སློབ་མ་སྐལ་བ་དང་ལྡན་པ་ཞིག་གིས་སླར་དོན་དམ་པའི་སེམས་བསྐྱེད་དེར་ལེན་པར་གསལ་བར་རིམ་པ་ལྔ་པ་དེར་བཤད་སྣང་བའི་ཕྱིར། དེར། སློབ་མ་བཟང་པོ་སྐལ་ལྡན་མན་ངག་ཐོབ། ། ཐལ་སྦྱར་ལག་པ་མེ་ཏོག་འཛིན་པ་ཡིས། ། བྱང་ཆུབ་སེམས་ནི་དོན་དམ་ཞེས་བྱ་བ། ། བླ་མ་ལས་ནི་སླར་ཡང་བླང་བར་བྱ། ། ཞེས་འབྱུང་བས། ཚིགས་སུ་བཅད་པ་འདི་ཉིད་ལ། ཐུགས་རྟོག་ཞིབ་འཇུག་གལ་ཆེ་མཚམས་སུ་སྣང་ངོ༌། ། འདིར་ཟི་ལུང་པ་ཆེན་པོ་ན་རེ།
མདོ་ལུགས་ཀྱི་དོན་དམ་སེམས་བསྐྱེད་ནི་སྟོང་ཉིད་མངོན་སུམ་དུ་རྟོགས་པའི་བློ་ཡིན་ལ། སྔགས་ལུགས་ཀྱི་དོན་དམ་སེམས་བསྐྱེད་ནི་གཟུང་འཛིན་གཉིས་མེད་ཀྱི་ཡེ་ཤེས་ཁ་ནང་ཁོ་ནར་ཕྱོགས་པའི་རང་རིག་མངོན་སུམ་རང་བཞིན་ལྷན་ཅིག་སྐྱེས་པའི་ཡེ་ཤེས་དེ་ཡིན་ལ། མདོ་སྔགས་གཉིས་ཀ་ནས་དོན་དམ་སེམས་སྐྱེད་པའི་ཆོ་ག་ཡོད་ཀྱང་དེའི་སྟོབས་ཀྱིས་སྐྱེ་བ་མི་སྲིད་ཅིང༌། ནམ་སྐྱེ་ན་ཐེག་ཆེན་མཐོང་ལམ་པའི་དུས་དེར་སྐྱེ་བ་ཡིན་ལ། འོ་ན་ཆོ་ག་དེ་ལན་གསུམ་བརྗོད་པ་དོན་མེད་དེ། བརྗོད་པ་གསུམ་པར་དོན་དམ་པའི་སེམས་དེ་མི་སྐྱེ་བའི་ཕྱིར་ཞེ་ན། སྐྱོན་མེད་དེ། དཔེར་ན་རིམ་ལྔའི་སྡོམ་པ་དེ་བཟུང་བའི་ཆོ་ག་ལན་གསུམ་གྱི་མཐར་མི་སྐྱེ་ཡང་སྒོམ་སྟོབས་ཀྱིས་བུམ་དབང་རྫོགས་པའི་མཐར་སྐྱེ་དགོས་པ་བཞིན་ནོ། ། ཞེས་སྨྲ་བར་བྱེད་དོ། ། ཆེན་པོ་ས་འདི་ནི་ཟབ་མོ་རྡོ་རྗེ་ཐེག་པར་རང་བཞིན་ལྷན་ཅིག་སྐྱེས་པའི་ཡེ་ཤེས་རྒྱུད་ནི་རྒྱུན་ཆགས་ཞེས་བྱ་སྟེ།
གཞི་དང་རང་བཞིན་རྒྱུ་ཡིན་ཏེ། ། དེ་བཞིན་མི་འཕྲོག་འབྲས་བུའོ། ། ཞེས་རྒྱུན་ཆགས་སུ་འབྱུང་བ་དེ་རྩ་བ་ནས་ངོས་མ་ཟིན་པར་མདོ་སྔགས་ཀྱི་བརྗོད་བྱ་མཐར་ཐུག་གཉིས་མེད་ཀྱི་ཡེ་ཤེས་ཞེས་པ་དེ་འདི་ཁོ་ནའོ་ཞེས་གླེགས་བམ་ཆེས་མང་བར་ལུས་ངག་ཡིད་གསུམ་གྱི་ཤ་ཐང་ཆེས་མཛད་པ་ལ་ནི་སྙིང་པོར་གྱུར་པ་ཅུང་ཟད་ཀྱང་མ་བྱུང་བར་སྣང་སྟེ། སྐབས་དེའི་གཉིས་མེད་ཀྱི་ཡེ་ཤེས་ནི་ཚུར་མཐོང་གི་རྒྱུད་ཀྱི་རང་རིག་མངོན་སུམ་རིག་ཙམ་ཤེས་ཙམ་ལ་ཁས་ལེན་པར་སྣང་བའི་ཕྱིར། དེ་ཉིད་དོན་དམ་བདེན་པར་འདོད་ན་གྲུབ་མཐའ་སྨྲ་བ་བཞིའི་རྩེ་མོར་སེམས་ཙམ་པ་ཉིད་འཇོག་རིགས་པར་འགྱུར་ལ། དེ་ཉིད་དོན་ལ་དོན་དམ་བདེན་པར་གནས་ན་མགོན་པོ་ཀླུ་སྒྲུབ་ཡབ་སྲས་ཇི་སྙེད་བྱོན་པ་དེ་ཐམས་ཅད་ཀྱིས་རྣམ་རིག་དོན་དམ་པར་འདོད་པ་དེ་ཐམས་ཅད་ལེགས་པར་བཀག་པ་དེ་ཟབ་དོན་སྟོང་པ་ཉིད་བསྟན་པ་མ་ཡིན་པར་འགྱུར་བ་དང༌། ཚུར་མཐོང་གི་རང་རིག་ཙམ་དོན་དམ་བདེན་པ་ཡིན་ན་དེ་རང་མྱོང་མི་སྲིད་པའི་སེམས་ཅན་འགའ་ཡང་མེད་པས་སེམས་ཅན་ཐམས་ཅད་འབད་མེད་དུ་གྲོལ་བར་འགྱུར་བའི་ཕྱིར། ཁྱད་པར་ཤེས་པའི་སྐད་ཅིག་ཅིག་ལ་རང་ཡུལ་དུ་བྱས་ནས་རང་ཉིད་ཡུལ་ཅན་དུ་བྱས་པའི་རིག་བྱ་དང་རིག་བྱེད་ཐ་སྙད་དུའང་མི་འགྲུབ་ཞེས་བདག་ཉིད་ཆེན་པོ་ཞི་བ་ལྷ་དང༌། དཔལ་ལྡན་ཟླ་བ་སོགས་ཀྱིས་རྒྱ་ཆེར་གསུངས་པ་ཉིད་ཀྱི་ཕྱིར། དེས་ན་ཚུར་མཐོང་རྒྱུད་ཀྱི་རིག་ཙམ་ཤེས་ཙམ་འདི་དོན་དམ་པའི་སེམས་ཙམ་ཡིན་ན།
དོན་དམ་སེམས་བསྐྱེད་ཀྱི་ཆོ་ག་དབང་དང་རིམ་པ་གཉིས་ཀྱི་ཆོ་ག་ལ་སོགས་པའི་སྒོ་ནས་ཀྱང་བསྐྱེད་ཐབས་མི་དགོས་པར་འགྱུར་ཏེ། རང་བློ་རང་ལ་ལྐོག་ཏུ་གྱུར་པ་མི་སྲིད་པའི་ཕྱིར། ཚུལ་འདི་འབྲས་བུའི་ཐེག་པར་འཐད་པ་ལྟ་ག་ལ་ཞིག ། རྒྱུའི་ཐེག་པར་ཡང་ཤེས་པ་མྱོང་རིག་གསལ་ཙམ་གྱི་ཆ་དོན་དམ་པའི་བདེན་པ་མཐར་ཐུག་དང༌། དེ་རང་གི་ངོ་བོ་ལ་རང་རིག་ཏུ་སོང་བའམ་རྟོགས་པའི་ཆ་དོན་དམ་པའི་སེམས་བསྐྱེད་དང༌། སློབ་དཔོན་ཀླུའི་བསྟོད་པའི་སེམས་ཀྱི་རྡོ་རྗེའང་དེ་ལ་འཆད་པ་ཡིན་ན་རྒྱུ་མཚན་དེ་ཉིད་ཀྱི་ཕྱིར། སོ་སོ་སྐྱེའོ་དང༌། འཕགས་པས་ཀྱང་དོན་དམ་པའི་བདེན་པ་དེ་ཇི་ལྟ་བ་བཞིན་མཐོང་མི་ནུས་པ་རྟོགས་དཀའ་བར་བཤད་པ་དེའང་མི་རིགས་པར་འགྱུར་བ་ལས་དེའང་འདོད་མི་ནུས་ཏེ། ཇི་སྐད་དུ། ཕྲ་ཕྱིར་ཐོས་པའི་ཡུལ་མིན་ཏེ། །
དོན་དམ་ཡིན་ཕྱིར་བསམ་པའི་མིན། ། ཆོས་ཉིད་ཟབ་ཕྱིར་འཇིག་རྟེན་པས། ། སྒོམ་པ་ལ་སོགས་ཡུལ་མ་ཡིན། ། གང་ཕྱིར་གཟུགས་ལ་དམུས་ལོང་བཞིན། ། བྱིས་པས་དེས་སྔོན་མཐོང་མ་མྱོང༌། ། བཙས་པའི་ཁྱིམ་ན་བུ་ཆུང་གིས། ། ཉི་མའི་གཟུགས་བཞིན་འཕགས་པས་ཀྱང༌། ། ཞེས་སོགས་འབྱུང་བའི་ཕྱིར། དེས་ན་ལུགས་འདི་པ་དག་གིས་རྣམ་ཤེས་དྲི་མའི་མྱོང་རིག་ལ་དོན་དམ་འོད་གསལ་བའི་ཡེ་ཤེས་སུ་རློམ་ནས་ལྟ་སྒོམ་ཇི་ལྟར་བྱས་ཀྱང་མཚན་འཛིན་རགས་པ་ཙམ་ཡང་སེལ་བར་མི་ནུས་ན། སྒྲིབ་གཉིས་མངོན་གྱུར་ས་བོན་དང་བཅས་པ་འགར་ཡང་མི་ལྡོག་པས་ཐར་པ་དང་ཐམས་ཅད་མཁྱེན་པ་སྙིང་ནས་འདོད་པ་ལ་ཚུལ་འདི་སྟོན་པ་ནི་འུད་གོག་ཇི་ལྟར་ཆེ་ཡང་ཆུ་དོན་གཉེར་ལ་མེ་བྱིན་པ་དང༌།
ཁ་ཤར་དུ་བསྟན་ཏེ་འགྲོ་བར་འདོད་པ་རྡོག་པ་ནུབ་ཏུ་འབོར་བར་ལྟ་བུར་གོར་མ་ཆག་གོ ། དོན་དམ་སེམས་བསྐྱེད་ཀྱི་ཆོ་གས་དོན་དམ་སེམས་བསྐྱེད་བྱས་ཀྱང་དུས་དེར་མི་སྐྱེའི་མཐོང་ལམ་ཐོབ་པའི་དུས་དེར་སྐྱེ་བོ་ཞེས་སྨྲ་བ་དེ་ནི། ཀྱེ་མ་ཟེར་རྒྱུས་ཕོངས་པར་ཟད་བཞིན་མཁས་པའི་ཁྱད་པར་དུ་འདོད་པ་ནི་སྐྱེས་བུ་ཁྱོད་ལྟ་བུ་མ་ཡིན་པ་ལ་ནི་ལུག་ལྟར་བླུན་པར་གསལ་བར་བྱེད་པའི་མེ་ལོང་ཆེན་པོར་སྣང་སྟེ། དེ་ནི་རྒྱལ་བའི་བཀའ་རབ་འབྱམས་བསྟན་བཅོས་མཁན་པོ་སུའི་ལུགས་ལ་ཡང་མེད་དེ། ཁྱེད་རང་གི་གསར་རྩོམ་ཡིན་པའི་ཕྱིར། གསར་བརྩམས་ཡིན་པས་ཅི་སྟོ། རིགས་པ་དྲི་མ་མེད་པས་གྲུབ་བོ་ཞེ་ན། འོ་ན་ཁོ་བོ་ཅག་ཁྱེད་ཀྱི་རིགས་པ་དྲི་མ་མེད་པ་དེ་འདྲ་བས་གྲུབ་པའི་གྲུབ་མཐའ་བརྗོད་པར་བྱ་སྟེ། བསྒྲུབ་བྱ་ཞིག་མངོན་འགྱུར་རྣམ་པ་བཅུ་སོགས་ཀྱིས་བསྙེན་རྫོགས་སུ་བསྒྲུབས་པ་ན། གསོལ་བ་དང་བརྗོད་པ་གསུམ་པའི་མཐར་བསྙེན་རྫོགས་ཀྱི་སྡོམ་པ་མི་སྐྱེའང་དེ་ལྟར་བྱས་པའི་ཕན་ཡོན་ལས་ཕྱིས་དགྲ་བཅོམ་ཐོབ་པའི་དུས་དགེ་སློང་གི་སྡོམ་པ་སྐྱེ་བ་དང༌།
སྣོད་ལྡན་གྱི་སློབ་མ་ལ་སྨོན་འཇུག་གི་སེམས་བསྐྱེད་པའི་སྡོམ་པ་སྦྱིན་པ་ན་སྐབས་དེར་མི་སྐྱེ་ཡང་དེ་ལྟར་བྱས་པའི་ཕན་ཡོན་གྱིས་ཕྱིས་བླ་མེད་བྱང་ཆུབ་བརྙེས་པ་ན། སྨོན་འཇུག་གི་སྡོམ་པ་སྐྱེ་བ་དང༌། སྐལ་ལྡན་གྱི་སློབ་མ་མཚན་ཉིད་དང་ལྡན་པའི་རྡོ་རྗེ་སློབ་དཔོན་གྱིས་དཀྱིལ་འཁོར་དུ་བཅུག་ནས་དབང་བསྐུར་བ་དང་སྔགས་ཀྱི་སྡོམ་པ་སྦྱིན་པ་ན་དུས་དེར་སྔགས་ཀྱི་སྡོམ་པ་དང་དབང་བསྐུར་བ་མི་ཐོབ་ཀྱང༌། ཕྱིས་རྡོ་རྗེ་འཆང་གི་གོ་འཕང་ཐོབ་པའི་དུས་སྔགས་སྡོམ་དང་དབང་བསྐུར་ཐོབ་བོ་ཞེས་སྨྲ་ན་ཁྱེད་ཅག་ཅིས་འགོག ། དེ་ལྟར་སྨྲ་བ་ལ་རིགས་པ་མཚུངས་པས་ངེད་དེ་མི་འགོག་གོ་དེ་དེ་བཞིན་ནོ་ཞེས་སླར་ཡང་སྙིང་ཁམས་བསྐྱེད་དེ་སྨྲ་ན་ནི། སྟོན་པ་བཅོམ་ལྡན་འདས་ནས་དེང་སང་གི་རྩ་བའི་བླ་མའི་བར་བྱོན་པ་ཕལ་ཆེ་བ་དེ་ཐམས་ཅད་ཀྱི་ཐུགས་རྒྱུད་ལ་སྡོམ་པ་གསུམ་ལྡན་དུ་གྱུར་པ་ བླ་རྒྱུད་དེ་དག་གི་ནང་ན་བིར་ཝ་པ་སོགས་སྔགས་ལུགས་ལ་སངས་རྒྱས་པ་ཐོ་རེ་ཡོད་ཀྱང་ས་པཎ་སོགས་སྐུ་ཚེ་དེར་ཡང་སངས་ཡང་མ་རྒྱས། དགྲ་བཅོམ་ཡང་མ་ཐོབ་སྐུ་ཚེ་འདི་འདས་ནས་སྐུ་ཚེ་རྟིང་མ་ཞིག་ལ་འཚང་རྒྱ་བར་དེའི་རྣམ་ཐར་ལ་འདུག་པ་ལྟ་བུར་དེ་འདྲ་ཆེས་མང་ངམ་སྙམ། མཆན། ཡེ་མི་སྲིད་པས། ཁྱེད་རང་རྩ་བའི་བླ་མ་ངོར་པ་ཀུན་དགའ་བཟང་པོ་དང༌།
ཆོས་རྗེ་རོང་པོ་གཉིས་ལའང་སྔར་གྱི་ཐུགས་མཐོང་དེ་ཙམ་མཛད་མི་དགོས་པར་སྣང་བས་ཁྱེད་ཅག་ཐུགས་ལས་ཆུང་ངུར་བཞུགས་ཆོག་པ་ནི་སྐུ་བསྒྲེས་པ་ལ་སྐྱིད་ཆེས་པར་འགྱུར་སྙམ་མོ། ། ཡང་ཕྲལ་ཐུགས་ལས་ཆུང་ངུར་བཞུགས་ཆོག་པ་འདི་གཏིང་བློ་བདེ་བར་ནི་མི་སྣང་སྟེ། སྡོམ་པ་གསུམ་གྱི་ཆོ་ག་དང་དོན་དམ་པའི་སེམས་བསྐྱེད་ཀྱི་ཆོ་ག་ལས། སྡོམ་པ་དེ་དག་དང་སེམས་བསྐྱེད་དེ་དག་མི་སྐྱེ་ཞིང་མི་ཐོབ་པའི་ཕྱིར། སྟོན་པའི་ཆོས་ཚུལ་དེས་ཀྱང་གདུལ་བྱ་དེ་དང་དེ་ལ་དེའི་བྱ་བ་སྐབས་དེར་མི་བྱེད་པས་སྟོན་པ་ཡང་དོན་གྱི་ཆོས་སྟོན་ཚུལ་ལ་མི་མཁས་པར་གོ་སྟེ། དཀའ་ལ་འབྲས་བུ་ཆེར་མི་འབྱུང་བ་ལ་ངལ་བར་མཛད་པའི་ཕྱིར། དེ་ལྟ་ན་ནི་སྐྱོན་མེད་རྫོགས་པའི་སངས་རྒྱས་ལ་སྐྱོན་དུ་བལྟ་བ་ནི་ཆེས་སྡིག་ལྕི་བར་མི་འགྱུར་རམ། ཡང་རིགས་ལྔའི་སྡོམ་བཟུང་ལན་གསུམ་གྱི་མཐར་སྔགས་སྡོམ་མི་སྐྱེ་ཕྱིས་སྒོམ་སྟོབས་ཀྱིས་བུམ་དབང་ཐོབ་པའི་དུས་དེར་སྐྱེ་ཞེས་པའི་མཐུན་དཔེ་ཤེས་བྱ་ལ་མ་གྲུབ་པ་ཞིག་འདིར་བསྟན་འདུག་པ། འདི་ལྟ་བུའི་རྟགས་དཔེ་ལ་ཤེས་བྱ་ལ་མ་གྲུབ་པ་ཁོ་ན་ཞིག་འཛིན་དགོས་ན། དེང་ཕྱིན་ཆད་རི་བོང་གི་རྭ་མཐུན་དཔེར་གྱིས་ཤིག །
ཡང་ཟི་ལུང་པཎ་ཆེན་གྱིས་འདི་སྐད་དུ་གསུངས་ཏེ། དོན་དམ་བྱང་སེམས་ཞེས་བྱ་བ། ། མདོ་དང་སྔགས་ཀྱི་ཁྱད་པར་ལས། ། སྟོང་ཉིད་མངོན་སུམ་རྟོགས་བློ་དང༌། ། སེམས་ཀྱི་རྡོ་རྗེ་དག་ལ་བཞེད། ། དེ་བསྐྱེད་པ་ཡི་སྔགས་ཆོག་ཙམ། ། དེ་ཐོབ་བྱེད་པའི་ཐབས་མིན་ཀྱང༌། ། ངེས་པར་འབྱེད་པའི་ཆ་བཞི་དང༌། ། དབང་དང་རིམ་གཉིས་གོམས་པས་ཐོབ། ། ཞེས་བྲིས་གདའ་བ།
ཚིགས་བཅད་སྔ་མ་བཏང་སྙོམས་སུ་ཞོག ། ཕྱི་མ་ལ་བརྗོད་ན། རྫོགས་པའི་སངས་རྒྱས་ཞེས་བྱ་བ། ། སྐྱོན་ཟད་ཡོན་ཏན་ལྡན་ལ་བཞེད། ། དེ་བསྐྱེད་པ་ཡི་ཚོགས་གཉིས་ཙམ། ། དེ་ཐོབ་བྱེད་པའི་ཐབས་མིན་ཀྱང༌། ། ངེས་པར་འབྱེད་པ་བཅུ་དྲུག་དང༌། ། འཇལ་དང་ངེས་རྟོག་གོམས་པས་ཐོབ། ། ཅེས་པ་ལྟར་ཁྱེད་ཀྱི་དེ་ནི་བསྙོན་ཚིག་ཞིག་ཏུ་ཟད་ལ། རྣལ་ལན་བརྗོད་ན།
དོན་དམ་པ་ཡི་བྱང་ཆུབ་སེམས། ། སྨིན་གྲོལ་གཉིས་པོ་གོམ་སྟོབས་ཀྱིས། ། ཐོབ་ན་དབང་དང་རིམ་གཉིས་ལ། ། ཆོ་ག་མཐའ་ཡས་ཡོད་པའི་ཕྱིར། ། དོན་དམ་པ་ཡི་བྱང་ཆུབ་སེམས། ། ཆོ་གའི་སྟོབས་ཀྱིས་སྐྱེས་ཐོབ་གྲུབ། ། དེས་ན་དོན་དམ་བྱང་ཆུབ་སེམས། ། ཆོ་ག་སྐྱེས་ཐོབ་མེད་པ་དང༌། ། སྨིན་གྲོལ་གཉིས་ཀྱིས་སྐྱེ་ཐོབ་ཡོད། ། སྨྲ་ལ་དོན་གྱི་ནང་འགལ་ཞུགས། །
ཞེས་བྱ་བ་ནི་ངོ་སྤྲོད་དུ་གདམ་མོ།། །། ༈ རྡོ་རྗེའི་གསུང༌། ཆོས་སྐུ་ཡོན་ཏན་མཛད་པ་དང་བཅས་པ་འདི་བཞུགས་ཞེས་པ་ལ་ནི། རྫོགས་པའི་སངས་རྒྱས་ལ་དེ་ལྟར་མི་མངའོ་ཞེས་སུ་ཡང་མི་དྭོགས་པས་སྤྲོས་ཏེ་བཤད་མི་དགོས་ཤིང་རྡོ་རྗེའི་གསུང་དུ་འཇོག་པའི་དཀའ་བའི་གནས་ཀྱང་ཆེར་མེད་པས། རྡོར་གསུང་འདི་ལྷག་པོར་ཤེས་པར་བྱའོ། ། དེ་ལྟ་ནའང༌། འདིའི་ཐད་ཀྱི་དགོངས་གཅིག་རྙིང་མར། རང་བཞིན་གྱི་ལྟ་བ་རྣམ་པར་དག་པ་ཆོས་ཀྱི་སྐུ་དེ་སེམས་ཅན་གྱི་དུས་ནས་ཡོད་པས་དེའི་བྱིན་རླབས་ལས་ངན་སོང་ལའང་བདེ་བ་ཅུང་ཟད་འབྱུང་བ་དང༌། ཁྱད་པར་སེམས་ཅན་གྱི་དུས་ན་ཆོས་ཀྱི་སྐུ་ས་བཅུའི་བར་དུ་ཟླ་བ་ཚེས་པ་ལྟར་ཏིང་ངེ་འཛིན་བསྐྱེད་ནས་ཉོན་མོངས་སྤང་ཞིང༌། ཡོན་ཏན་སྒྲུབ་ཚུལ་འདི་ནི་རང་ལུགས་ལའང་ཆེས་མཐུན་པར་འདོད་ཅེས་བྲིས་གདའ་བ།
ལྟ་བ་རྣམ་དག་གི་ཆོས་སྐུ་སེམས་ཅན་གྱི་རྒྱུད་ལ་བཞུགས་ནས་སེམས་ཅན་ངན་སོང་ལ་སོགས་ལ་བདེ་དགེ་སྦྱིན་པ་དང༌། ས་ཐོབ་ལ་ཏིང་འཛིན་བསྐྱེད་པར་བྱེད་པ་ཞེས་བྱ་བ་འདི་ནི་སངས་རྒྱས་པ་ལ་གྲགས་པའི་ཆོས་སྐད་མ་ཡིན་པར་སྣང་སྟེ། འདི་ལྟ་ན། ཆོས་སྐུ་དེ་བདེ་ལེགས་མྱང་འདས་སོགས་ཀྱི་བྱེད་པོར་འགྱུར་ཞིང༌། དེར་མ་ཟད་ལྟ་བ་རྣམ་དག་གི་ཆོས་སྐུ་ཞེས་ཐ་སྙད་ཀྱང་ཆེར་མ་གྲགས་སོ།། །། ༈ རྡོ་རྗེའི་གསུང༌། ཡེ་ཤེས་ནི་གཉིས་སུ་མེད་པའི་ཡེ་ཤེས་ཁོ་ན་བྱ་བ་འདི་བཞུགས་ཞེས་བྱ་བ་འདི་དག་པར་བཏོན་ན། ཆོས་ཀྱི་དབྱིངས་ཀྱི་ཡེ་ཤེས་ནི་ཡེ་ཤེས་ཐམས་ཅད་ཀྱི་མཆོག་ཏུ་གྲུབ་པས་སྔགས་ལུགས་ཀྱི་རྫོགས་སངས་མ་ཐོབ་པར་མི་འབྱུང་བྱ་བ་འདི་བཞུགས། འདི་ལ་ཁ་ཅིག་ཆོས་ཀྱི་དབྱིངས་ཀྱི་ཡེ་ཤེས་ནི་རྒྱུའི་ཐེག་པར་ཡང་བཤད་དེ། སེམས་ཅན་གྱི་ཁམས་རྒྱུད་རང་བཞིན་གྱི་རྣམ་པར་དག་པའི་སྟོང་ཉིད་དེ་དག་གནས་གྱུར་པས་སྟོང་པ་ཉིད་ཀྱི་ཡེ་ཤེས་ཆོས་དབྱིངས་ཡེ་ཤེས་ཏེ།
དོན་ངོ་བོ་ཉིད་སྐུའི་བདག་རྐྱེན་བྱེད་པ་ཞིག་ཏུ་གྲུབ་པའི་ཕྱིར། ཙནྡྲ་གོ་མིས། གང་ཡང་སྐུ་བཞིའི་རྣམ་པར་ཤེས། ། མེ་ལོང་ཡེ་ཤེས་ཉིད་གྱུར་པ། ། དེ་ཡང་ཆོས་ཀྱི་དབྱིངས་ཀྱི་ནི། ། ངོ་བོ་ཉིད་སྐུར་ཁ་ཅིག་འདོད། ། ཅེས་འབྱུང་ལ། མདོར་ཆོས་དབྱིངས་ཡེ་ཤེས་མ་བསྟན་པའང་མ་ཡིན་ཏེ། འཕགས་པ་སངས་རྒྱས་ཀྱི་ས་ལས་ཤིན་ཏུ་འདུས་སངས་རྒྱས་ཀྱི་ས་ནི་རྣམ་པ་ལྔས་བསྡུས་ཏེ་ལྔ་གང་ཞེ་ན། ཆོས་ཀྱི་དབྱིངས་རྣམ་པར་དག་པ་དང༌།
མེ་ལོང་ལྟ་བུའི་ཡེ་ཤེས་དང༌། མཉམ་པ་ཉིད་ཀྱི་ཡེ་ཤེས་དང་སོ་སོར་རྟོགས་པའི་ཡེ་ཤེས་དང༌། བྱ་བ་ནན་ཏན་གྱི་ཡེ་ཤེས་ཡིན་ནོ། ། ཞེས་འབྱུང་བའི་ཕྱིར་ཞེས་ཟེར་རོ། ། འདིར་ཞལ་སྔ་ནས། སྟོང་ཉིད་ཀྱི་རང་ལྡོག་ནས་གནས་འགྱུར་རྩི་མི་བཏུབ་སྟེ། དེ་ནི་སྐྱེ་འགག་དང་གཞན་འགྱུར་གྱི་སྟོང་པ་ཉིད་ཁོ་ན་ཡིན་པའི་ཕྱིར། གལ་སྲིད་སྟོང་ཉིད་གནས་འགྱུར་ན་སྟོང་ཉིད་རང་དུ་གནས་འགྱུར་རམ་དེ་ལས་གཞན་པའི་ཆོས་ཞིག་ཏུ་གནས་འགྱུར། དང་པོ་ལྟར་ན་དེ་ལ་འགྱུར་བ་ཞེས་ཚིག་ཏུ་བརྗོད་པར་བས་ཀྱང་འགྱུར་བའི་དོན་མ་གྲུབ། གཉིས་པ་ལྟར་ན།
སྟོང་ཉིད་ལས་གཞན་ཡིན་ན་མི་སྟོང་བའི་ཆོས་ཞིག་ཏུ་འགྱུར་དགོས་ན། སྟོང་པ་ཉིད་མ་ཡིན་པའི་ཆོས་ཤེས་བྱ་ལ་ཁེགས་པས་ཤེས་བྱར་མི་རུང་བའི་ཆོས་ཤིག་ཏུ་ནི་དེ་འགྱུར་བ་སྲིད་པའི་སྐབས་མེད་དོ། ། རྟོགས་བྱ་ཡུལ་གྱི་སྤྲོས་བྲལ་འགོག་པ་ཉེ་བར་ཞི་བ་ལ་ངོ་བོ་ཉིད་སྐུར་བསམ་ན། དེ་ལ་བདག་རྐྱེན་གྱི་འདུ་བྱ་བ་མི་དགོས་ཏེ། དེ་ནི་འདུས་བྱས་ལས་ལོག་པའི་འདུས་མ་བྱས་སུ་ཆེན་པོ་དག་གིས་ཐ་སྙད་སྔར་ནས་བྱས་ཏེ་ཆེས་གྲགས་པ་ཉིད་ཀྱི་ཕྱིར། ཙནྡྲ་གོ་མིའི་ལུང་དེའང་སྙིང་པོ་ཆེར་མ་མཐོང་སྟེ། ཀུན་གཞི་རྣམ་ཤེས་གཅིག་ཉིད་གནས་གྱུར་ལ་ཆོས་དབྱིངས་དང་མེ་ལོང་ཡེ་ཤེས་གཉིས་སུ་འཆད་པ་མི་རིགས་པའི་ཕྱིར་ཏེ། ཀུན་གཞི་རྣམ་ཤེས་ཆོས་དབྱིངས་ཡེ་ཤེས་ཀྱི་རྒྱུ་མ་ཡིན་པའི་ཕྱིར་ཏེ། དེ་གློ་བུར་གྱི་དྲི་མ་ཡིན་པའི་ཕྱིར། སོལ་བ་བདར་བ་ལ་དུང་འབྱུང་བར་ཅི་སྟེ་རིགས་པ་དང་འདྲའོ། །
འཕགས་པ་སངས་རྒྱས་པའི་ལུང་དེས་སངས་རྒྱས་པའི་ཆོས་དབྱིངས་རྣམ་དག་བསྟན་གྱི། ཆོས་དབྱིངས་ཡེ་ཤེས་མ་བསྟན་ལ། ཡང་རྒྱུའི་ཐེག་པར་ཡང་ཆོས་དབྱིངས་ཡེ་ཤེས་བཤད་དུ་ཆུག ། མིང་ཙམ་དང༌། ཤུགས་ཀྱིས་འཕངས་པར་བསྟན་པ་ཡིན་གྱི་དོན་དངོས་སུ་གསལ་བར་གསུངས་པ་མེད་དེ། དེ་ནི་ཟབ་མོ་སྔགས་ཀྱི་ལུགས་ཁོ་ནར་གསལ་བས་རྒྱུའི་ཐེག་པར་གསང་བྱ་ཉིད་དུ་གྲུབ་པའི་ཕྱིར་རོ། ། རྒྱུའི་ཐེག་པ་པ་དག་ཡེ་ཤེས་བཞིའི་རྣམ་བཞག་བྱེད་པ་འདི་ལའང༌། སེམས་ཙམ་པ་རང་རྒྱུད་པ་ཅི་རིགས་པ་དག་གི་འདོད་ཚུལ་དང་དབུ་མ་ཐལ་འགྱུར་བའི་འདོད་ཚུལ་ལའང་མི་གཅིག་པར་སྣང་སྟེ། ལུགས་དང་པོ་དེས་ཡེ་ཤེས་བཞི་པོ་དེའི་རང་བཞིན་ནི། དང་པོར་མེ་ལོང་ཡེ་ཤེས་ནི་བདག་གི་རྟེན་ལོག་པས་འདི་ལ་ངར་འཛིན་པ་མེད་ལ།
སོ་སོར་ངེས་པ་དང་བྲལ་བས་དམིགས་པ་རིས་སུ་མ་ཆད་པ། ཡེ་ཤེས་དུ་མའི་རྟེན་བྱེད་པས་དུས་རྟག་ཏུ་འབྱུང་བ་སྒྲིབ་གཉིས་དང་བྲལ་བས་ཤེས་བྱ་ཀུན་ལ་མ་རྨོངས་པ། གཟུང་རྣམ་མེད་པས་ཡུལ་ལ་ཕྱོགས་ཤིང་འཕྲོ་བ་མ་ཡིན་པ། ཆོས་ཐམས་ཅད་གཟུགས་བརྙན་ལྟར་སྣང་བས་མེ་ལོང་ཡེ་ཤེས་ཞེས་བྱ་སྟེ། ཇི་སྐད་དུ། མེ་ལོང་ཡེ་ཤེས་ང་ཡིར་མེད། ། ཡོངས་སུ་མ་ཆད་རྟག་ཏུ་ལྡན། ། ཤེས་བྱ་ཀུན་ལ་མ་རྨོངས་པ། ། རྟག་ཏུ་དེ་ལ་མངོན་ཕྱོགས་མིན། ། ཞེས་དང༌།
མཉམ་ཉིད་ཡེ་ཤེས་ནི། སྔོན་བདག་གཞན་མཉམ་པར་སྒོམ་པས་སྒྱུ་མ་ལྟ་བུའི་འགྲོ་བ་རྣམས་བདག་ཉིད་ཀྱི་སྣང་བ་མེད་པར་རྟོགས་ནས་མི་གནས་པའི་མྱང་འདས་ཡང་དག་པའི་མཐའ་ལ་ཞུགས་པ། བྱམས་པ་དང་སྙིང་རྗེ་གཉིས་དང་མཚུངས་པར་ལྡན་པ་སྟེ། མཉམ་ཉིད་ཡེ་ཤེས་སངས་རྒྱས་ལ། ། སྒོམ་པ་དག་པ་ལས་འདོད་དེ། ། མི་གནས་ཞི་བར་ཞུགས་པ་ནི། ། མཉམ་ཉིད་ཡེ་ཤེས་ཡིན་པར་འདོད། ། དུས་རྣམ་ཀུན་ཏུ་བྱམས་པ་དང༌། ། སྙིང་རྗེ་ཆེན་པོ་དག་དང་ལྡན། ། ཞེས་དང༌།
སོ་སོར་རྟོག་པའི་ཡེ་ཤེས་ནི། ཤེས་བྱ་ཀུན་ལ་ཐོགས་པ་མེད་པ་སོ་སོར་འབྱེད་པའི་ཏིང་ངེ་འཛིན་དང༌། གཟུགས་ཀྱི་འབྱུང་གནས་སུ་གྱུར་པ་སྟེ། ། ཆོས་རྣམས་སོ་སོར་འབྱེད་པས་ན་སོ་སོར་རྟོགས་པ་ཞེས་བྱ་སྟེ། ཤེས་བྱ་ཀུན་ལ་རྟག་མི་ཐོགས། ། ཏིང་ངེ་འཛིན་དང་གཟུངས་རྣམས་ཀྱི། ། གཏེར་དང་འདྲ་བ་ཁོ་ན་ཡིན། ། ཞེས་སོ། ། བྱ་བ་སྒྲུབ་པའི་ཡེ་ཤེས་ནི། འཇིག་རྟེན་གྱི་ཁམས་ཐམས་ཅད་དུ་སྣ་ཚོགས་སུ་སྤྲུལ་པས་འགྲོ་བའི་དོན་སྒྲུབ་སྟེ།
བྱ་བ་གྲུབ་པའི་ཡེ་ཤེས་ནི། ། ཁམས་རྣམས་ཀུན་ཏུ་སྣ་ཚོགས་ཞིང༌། ། དཔག་མེད་བསམ་ཡས་སྤྲུལ་པ་ཡིས། ། སེམས་ཅན་དོན་ཀུན་སྒྲུབ་པའོ། ། ཞེས་སོ། ། བྱེད་ལས་ནི། ཡེ་ཤེས་དང་པོས་ཡེ་ཤེས་གཞན་གསུམ་གྱི་ཉེ་བའི་རྒྱུ་བྱེད་དེ། ཡེ་ཤེས་ཀུན་གྱི་རྒྱུ་ཡིན་ཕྱིར། ། ཡེ་ཤེས་འབྱུང་གནས་ཆེན་པོ་འདྲ། ། ཞེས་སོ། །
གཉིས་པ་ནི་གཟུགས་སྐུ་སྣང་བའི་རྒྱུ་བྱེད་དེ། སེམས་ཅན་རྣམས་ལ་མོས་པ་བཞིན། ། སངས་རྒྱས་སྐུ་ནི་ངེས་པར་སྟོན། ཞེས་སོ། ། གསུམ་པས་ནི། གསུང་སྣང་བའི་བདག་རྐྱེན་བྱེད་དེ། ཐེ་ཚོམ་ཐམས་ཅད་གཅོད་པ་ཡི། ། ཆོས་ཆེན་ཆར་ནི་རབ་ཏུ་འབེབས། ཞེས་སོ། ། བཞི་པས་ནི།
ཕྲིན་ལས་སྣ་ཚོགས་ཀྱི་རྐྱེན་བྱེད་དེ། སྤྲུལ་པ་ཀུན་གྱི་རྒྱུ་ཡི་ཕྱིར། ། ཞེས་སོ། ། རྫས་ནི་རིམ་པ་ལྟར་ཀུན་གཞི་དང༌། ཉོན་ཡིད་དང༌། ཡེ་ཤེས་དང༌། དབང་ཤེས་གནས་གྱུར་པའི་རང་བཞིན་རྫས་ཐ་དད་པ་སྟེ། དང་པོ་གཉིས་ནི་ཤེས་བྱ་ཇི་སྙེད་པ་དང༌། ཆོས་ཉིད་ཇི་ལྟ་བ་མཁྱེན་པའི་སྣང་བཅས་སྣང་མེད་ཀྱི་ཡེ་ཤེས་ཡིན་ལ། ཐ་མ་གཉིས་ནི་སྨོན་ལམ་གྱི་རྐྱེན་གྱིས་ཆོས་གསུང་བ་དང༌།
སྤྲུལ་པ་ལྡང་འཇུག་གི་རྣམ་པས་རེས་འགའ་འབྱུང་བ་རྒྱུན་མི་འཆད་པའི་རང་བཞིན་ནོ། ། འདི་ནི་གདུལ་བྱ་སེམས་ཙམ་ལ་མོས་པ་རྣམས་རྗེས་སུ་བཟུང་བར་བྱ་བའི་ཕྱིར། རྣམ་པར་མི་རྟོག་པའི་བློའི་མཐུས་ཇི་སྙེད་པ་སྟོན་པ་ལ་སོགས་པའི་ཐུགས་ཀྱི་ཆ་ནས་ཡིན་ཏེ། རྒྱལ་བ་གཉིས་པ་ཀླུ་སྒྲུབ་ཀྱི་མན་ངག་ཟབ་མོ་ངེས་དོན་གྱི་མདོ་ལ་བརྟེན་ནས་ཁོང་དུ་མ་ཆུད་པ་རྣམས་འདི་རྣམས་མཐོང་བ་ལ་རེ་ཤིག་མོས་པར་བྱ་སྟེ། རྗེ་བཙུན་གྱིས་གདུལ་བྱ་དེ་དག་གི་དོན་དུ་གསུངས་པའི་ཕྱིར། ལུགས་གཉིས་པ་ལྟར་ན། ཀུན་གཞིའི་རྣམ་ཤེས་རྣལ་འབྱོར་སྤྱོད་པའི་ས་ལ་སོགས་པར་གཏན་ལ་ཕབ་པ་དེ་ལྟ་བུ་ནི་བདག་ཏུ་སྨྲ་བ་རྣམས་དྲངས་པའི་ཕྱིར། ལུང་ལས་གསུངས་པར་ཟད་ཀྱི། འདི་ཡོད་པར་ཤེས་བྱེད་མེད་དེ། ཡོད་ན་དམིགས་པ་འཛིན་པའི་བློ་རྣམས་ནི་མིག་ལ་སོགས་པའི་ཤེས་པ་བཞིན་དུ་མྱོང་དགོས་པ་ལ་མྱོང་བ་མེད་པའི་ཕྱིར།
དེས་ན་ཡིད་གཅིག་ཉིད་ལ་འཁོར་འདས་ཀུན་གྱི་གཞི་བྱེད་པས་ཀུན་གཞི། ཉོན་མོངས་པའི་རྩ་བ་བྱེད་པས་ཉོན་ཡིད། ཆོས་ཀྱི་སྐྱེ་མཆེད་འཇལ་བའི་ཆ་ནས་ཡིད་ཤེས་ཞེས་བྱའོ། ། དེའི་ཕྱིར་ཡེ་ཤེས་དང་པོ་གསུམ་ནི་རྫས་གཅིག་པ་རྒྱུན་བརྟན་པ་ཡིན་ཅིང༌། ཐ་མ་ནི་སྤྲུལ་སྐུའི་དབང་པོའི་ལུས་ལ་བརྟེན་པ་རྒྱུན་མི་བརྟན་པ་འཆར་ནུབ་དང་བཅས་པའོ། ། དེ་ལ་རྣམ་པ་ཐམས་ཅད་མཁྱེན་པའི་ཡེ་ཤེས་དེ་ཉིད་ཆོས་ཅན་ཇི་སྙེད་པ་མེ་ལོང་ལ་གཟུགས་བརྙན་ལྟར་གསལ་བར་གྱུར་པའི་ཆ་ནས་མེ་ལོང་ལྟ་བུའི་ཡེ་ཤེས། ཆོས་ཉིད་ཇི་ལྟ་བ་དང༌། བདག་གཞན་མཉམ་ཉིད་རྟོགས་པའི་ཆ་ནས་མཉམ་ཉིད་ཡེ་ཤེས་ཤེས་བྱ་ཀུན་པདྨའི་འདམ་མ་ལྟར་མ་འདྲེས་པར་འབྱེད་པའི་ཆ་ནས་སོ་སོར་རྟོགས་པའི་ཡེ་ཤེས་ཞེས་བྱའོ། ། དེ་དག་ལ་བརྟེན་ནས་གློ་བུར་ལྟར་སྐྱེས་པ་འཆར་ནུབ་སྣ་ཆོགས་སྟོན་པའི་རང་བཞིན་ཅན་གྱི་ཡེ་ཤེས་ནི་བྱ་བ་སྒྲུབ་པའི་ཡེ་ཤེས་ཞེས་བྱའོ། ། རྣམ་པར་བཞག་པ་འདིའང་གདུལ་བྱ་གཞན་སྣང་ཙམ་ལ་བཞག་གི །
སངས་རྒྱས་རང་ངོ་ནས་ཤེས་བྱ་དང་ཤེས་བྱེད་ཀྱི་སྤྲོས་པ་ཐམས་ཅད་ཉེ་བར་ཞི་བའི་ཕྱིར།

ཡེ་ཤེས་ནི་འདི་ལྟ་བུའོ་ཞེས་འཇོག་པ་ན་ནི་སྨྲ་བསམ་བརྗོད་བྲལ་གྱི་ལན་ལྡོན་དགོས་སོ་ཞེས་གངས་ཅན་གྱི་ཐལ་འགྱུར་པ་སྔ་རབས་པ་རྨ་བྱ་བྱང་བརྩོན་སོགས་ཆེན་པོ་དུ་མ་སྨྲ་སྟེ་ལུགས་འདི་ནི་འཕགས་ཡུལ་གྱི་ཐལ་འགྱུར་བ་དག་གི་དགོངས་པར་ཡང་སོང་ངོ་སྙམ་མོ། ། ད་ནི་རྡོ་རྗེ་ཐེག་པ་ཁོ་ནར་གསལ་བྱ་དགོས་ཤིང༌། དེ་ལས་རྒྱུའི་ཐེག་པར་ཆེས་གསལ་བའི་ཆོས་ཀྱི་དབྱིངས་ཀྱི་ཡེ་ཤེས་ནི་མཚན་ཡང་དག་པར་བརྗོད་པར། འཁོར་བའི་ཕ་རོལ་མཐར་སོན་པ། ། བྱ་བ་བྱས་པ་སྐམ་སར་གནས། ། ཤེས་པ་འབའ་ཞིག་ངེས་གསལ་བ། ། ཤེས་རབ་མཚོན་ཆས་རྣམ་འཇོམས་པ། ། ཞེས་གསུངས་ཏེ། འདིས་ཅི་བསྟན་ན། མདོ་དང་དེའི་དགོངས་པ་འགྲེལ་པར་གྱུར་པའི་དབུ་སེམས་ཀྱི་བསྟན་བཅོས་གང་དག་ཏུ་འཁོར་བའི་ཕུང་ཁམས་སྐྱེ་མཆེད་དང༌། ཁྱད་པར་རྣམ་ཤེས་ཚོགས་བརྒྱད་ཀྱི་སེམས་སེམས་བྱུང་གི་ཆོས་ཅན་དང༌།
དེའི་ཆོས་ཉིད་འོད་གསལ་བདེན་གྲུབ་པའམ་ཡང་ན་སྤྲོས་བྲལ་མེད་དགག་དང་བཅས་པའི་ཆ་ལ་སྒྲིབ་བྲལ་གྱི་གནས་གྱུར་དུ་བྱས་ནས་སངས་རྒྱས་ཀྱི་སྐུ་དང་ཡེ་ཤེས་སུ་རྣམ་པར་བཞག་པ་ནི་གདུལ་བྱ་དེ་དང་དེ་འདྲའི་ངོར་སངས་རྒྱས་དང་བྱང་ཆུབ་སེམས་དཔའ་དག་ཆོས་ཚུལ་དེ་ལྟ་བུ་བསྟན་པ་ཡིན་གྱི་དོན་ལ་མི་གནས་ཏེ། ཐ་སྙད་ཙམ་དུ་སངས་རྒྱས་སོ། ། སྒྲིབ་པ་སྤོངས་སོ། ། ཡེ་ཤེས་བརྙེས་སོ་ཞེས་པའི་སྐབས་འདིར། གང་གློ་བུར་དྲི་མའི་བདག་ཉིད་ཅན་གྱི་ཆོས་ནི་རྣམ་པ་འགར་ཡང་སངས་སུ་རུང་བའི་སྒྲ་བཤད་དུ་ཡོད་ཀྱང༌། རྒྱས་སུ་རུང་བའི་སྒྲ་བཤད་དུ་མི་རུང་ཞིང༌། དེས་ན་གློ་བུར་དྲི་མའི་རྣམ་ཤེས་ཀྱིས་ཆས་བསྡུས་པའི་ཁམས་གསུམ་པའི་ཡང་དག་མིན་རྟོག་གི་གནས་དོན་ལུས་རྣམ་རིག་ཏུ་གྱུར་པ་གང་ཡིན་པ་དེ་ཐམས་ཅད་སྒྲིབ་མེད་ཡེ་ཤེས་མཐར་ཐུག་པའི་ངོ་བོར་གྱུར་ནས་རང་གིར་ཡེ་ཤེས་སུ་ཐོབ་པ་དང་ཡེ་ཤེས་བརྙེས་པར་རྣམ་པ་ཀུན་ཏུ་མི་འཐད་ལ། དེ་འཐད་ན་དོན་གྱི་སྒྲིབ་པ་སྤོང་བར་ཡང་མི་འགྱུར་བའི་ཕྱིར། དེས་ན་ལུགས་འདི་པའི་སངས་རྒྱས་ནི་འཁོར་བའི་ཕ་རོལ་གྱི་མཐར་སོན་ཏེ་གནས་པའི་ཆེད་དུ་རྣམ་པར་ཤེས་པ་ནི་སེམས་ཅན་གྱི་གློ་བུར་དྲི་མའི་ཆར་གྱུར་འབའ་ཞིག་ཁོ་ནར་ངེས་པས་སྤང་དགོས་པ་ཉིད་ཀྱི་བསལ་བ་སྟེ། དེའི་རྒྱ་དཔེར།
ནིཥྛཡུཏ༔ ཞེས་སྐྱུག་པ་དང་དོར་བ་དང་སྤངས་པ་དང་བསལ་བ་ལ་འཇུག་པས། སངས་རྒྱས་པ་ན་གཞན་དབང་རྣམ་རིག་གི་ཆ་འདི་ནི་ངེས་པར་སྤང་དགོས་པ་ཉིད་ཀྱི་ཕྱིར། འོ་ན་དེ་སྤོང་བྱེད་ཀྱི་བློ་དེ་གང་ཞེ་ན་རྒྱུ་རྒྱུད་ རྒྱུ་རྒྱུད་ལྷན་ཅིག་སྐྱེས་པ་འདི་ལ་བསམ་ནས། སྦྱོང་རྒྱུད་ལས། སངས་རྒྱས་ཀུན་པས་སྔར་སངས་རྒྱས། ། ཞེས་འབྱུང་བའང་འདི་ལྟ་ལ་དགོངས་ལ། ཚུལ་འདི་ལ་རྣ་ཐོས་བོན་གྱེར་བྱས་ནས་རྙིང་མ་བའི་ཟབ་སྐད་ལ། སེམས་ཅན་མ་འཁྲུལ་སངས་རྒྱས་འཁྲུལ། ། ཀུན་ཏུ་བཟང་པོ་ཡེ་ནས་འཁྲུལ། །
བྱ་བའི་ཆོས་སྐད་བདེ་བར་གཤེགས་པའི་བཀའ་རབ་འབྱམས་དང་མི་མཐུན་པ་ཞིག་ཀྱང་འབྱུང་ངོ༌། ། མཆན། ལྷན་ཅིག་སྐྱེས་པའི་སེམས་འོད་གསལ་བ་དེ་ཟག་མེད་ཀྱི་སྦྱངས་པ་རབ་ཀྱི་མཐར་ཕྱིན་ཏུ་བྱས་ནས་འབྲས་དུས་ཆོས་ཀྱི་དབྱིངས་ཀྱི་ཤེས་རབ་ཡེ་ཤེས་ཀྱི་མཚོན་ཆས་རྣམ་རིག་གི་རྒྱུན་གཅོད་པར་བྱེད་དེ། ལུགས་འདིས་དཔལ་ལྡན་ཟླ་གྲགས་ཞབས་ཀྱིས། སེམས་འགགས་པ་དེ་སྐུ་ཡི་མངོན་སུམ་མཛད། ། ཅེས་པའི་ཕྱོགས་གཅིག་ཀྱང་རབ་ཏུ་གསལ་བར་བྱས་པ་ཡིན་ནོ། ། སངས་རྒྱས་སོ་ཞེས་བྱ་བ་སོགས་ཀྱི་རྣམ་པར་བཞག་པ་འདིའང་ཀུན་རྫོབ་ཐ་སྙད་ཙམ་དུ་ཡིན་གྱི་དོན་དམ་པར་ནི་མ་ཡིན་ཏེ། རྟོག་གེས་དཔྱད་པ་དང་སྟོང་ཉིད་རྟོགས་པའི་རྣལ་འབྱོར་གྱི་མྱོང་ངོར་མི་འགྲུབ་པའི་ཕྱིར།
རྒྱལ་བ་རིས་དྲུག་པ་རྡོ་རྗེ་སེམས་དཔའི་དགོངས་དོན་མཐར་ཐུག་བླ་མ་བརྒྱུད་པའི་ཞལ་ལས་འོངས་པ་འདི་ལྟ་བུ་ཁོང་དུ་མ་ཆུབ་པར་མི་རོ་གདོན་གྱིས་བཟུང་བ་ལྟར་གྱུར་པ་ཁ་ཅིག་བདེ་བར་གཤེགས་པའི་དགོངས་དོན་འཆད་པར་འདོད་ནས། སངས་རྒྱས་ཀྱི་དབུ་སྐྲ་བུང་བ་ལྟར་གནག་ལ་སོགས་པ་ཤེས་པ་འབའ་ཞིག་པ་ངེས་པ་གསལ་བ་ཡིན་ཏེ།
གཞན་དུ་སངས་རྒྱས་ལ་བེམས་ཆོས་ཡོད་པར་ཡང་འགྱུར་རོ་ཞེས་འདིའི་ལུང་དོན་དུ་གྱ་ཚོམས་སུ་སྨྲ་བར་མཐོང་ངོ༌། ། སངས་རྒྱས་ལ་གཟུགས་ཀྱི་སྐུ་དང་རྣམ་སྨིན་གྱི་སྐུ་ཡོད་པར་རང་དང་རང་གི་རྗེས་འཇུག་ཐམས་ཅད་མ་ཎི་འདོན་འདོན་བྱེད་བཞིན་ཡིན་པ་ལ། སླར་སངས་རྒྱས་ཀྱི་སར་བེམས་ཆོས་ཡོད་པ་ལ་ཁྱེད་ཅག་སྙིང་གས་པ་ཙམ་དུ་བྱེད་པ་ནི་རང་ཉིད་བླུན་པོའི་རྒྱལ་པོར་དབང་བསྐུར་བ་མ་ཡིན་ཏེ། དེས་ན་ཆོས་དབྱིངས་ཡེ་ཤེས་དེ་ལ་བསྟོད་པའི་དབང་དུ་བྱས་ཏེ། དོན་གྲུབ་བསམ་པ་གྲུབ་པ་སྟེ། ། ཀུན་ཏུ་རྟོག་པ་ཐམས་ཅད་སྤངས། ། རྣམ་པར་མི་རྟོག་ཁམས་མི་ཟད། ། ཆོས་དབྱིངས་དམ་པ་ཟད་མི་ཤེས། ། ཞེས་འབྱུང་ལ། འདིའི་དོན་ནི་ཡེ་ཤེས་འདི་བརྙེས་པར་བྱེད་པའི་རྒྱུ་ནི་རྒྱུའི་ཐེག་པར་གྲགས་པའི་ཚོགས་གཉིས་དང༌།
འབྲས་བུའི་ཐེག་པར་ཡང་རྣམ་ཤེས་ཀྱི་ཆས་བསྐྱེད་པའི་རིམ་པ་ལ་སོགས་པས་ནི་དེ་ཐོབ་བྱེད་ཀྱི་རྒྱུར་རུང་བ་མ་ཡིན་གྱི། འདི་ཐོབ་བྱེད་ཀྱི་རྒྱུ་ནི་རྒྱུ་རྒྱུད་ཀྱི་ཁམས་མི་ཟད་པའི་ཡེ་ཤེས་དེ་ཉིད་ལམ་རྒྱུད་རྡོ་རྗེའི་རྣལ་འབྱོར་ཀུན་རྟོག་གཅོད་བྱེད་ཀྱི་མི་རྟོག་ཡེ་ཤེས་དེས་ཐོབ་པར་བྱེད་པ་ཉིད་ཀྱི་དོན་གྲུབ་བསམ་པ་འགྲུབ་པ་སྟེ། དེས་ན་ཐོབ་པར་གྱུར་པའི་ཆོས་དབྱིངས་ཡེ་ཤེས་དམ་པ་དེ་ནི་རྒྱུན་ཆད་པ་མེད་པ་ཉིད་ཀྱི་ཟད་མི་ཤེས་པའོ། ། ཡང་དེའི་བསྟོད་པར། བསོད་ནམས་ལྡན་པ་བསོད་ནམས་ཚོགས། ། ཡེ་ཤེས་ཡེ་ཤེས་འབྱུང་གནས་ཆེ། ། ཡེ་ཤེས་ལྡན་པ་ཡོད་མེད་ཤེས། ། ཚོགས་གཉིས་ཚོགས་ནི་བསགས་པ་པོ། ། ཞེས་རྒྱུའི་ཐེག་པའི་ཚོགས་གཉིས་ཙམ་བསགས་པས་ནི་ཡེ་ཤེས་འདི་མངོན་དུ་འགྱུར་བའི་ཚོགས་གཉིས་རྫོགས་པར་མི་འགྱུར་ཏེ། ཡེ་ཤེས་འདི་ཐོབ་བྱེད་ཀྱི་ཚོགས་གཉིས་ནི་མཆོག་ཏུ་མི་འགྱུར་བའི་བདེ་སྟོང་གི་ཚོགས་གཉིས་བསགས་པ་ལ་རག་པའི་ཕྱིར།
ཡེ་ཤེས་འདི་ནི་རང་གིར་བརྙེས་པ་ན་རིག་པ་རྒྱུན་ཆད་མ་ཡིན་པར་ཡོད་མེད་ཐམས་ཅད་ཤེས་པའི་ཡེ་ཤེས་སོ། ། ཡང་དེའི་བསྟོད་པར། གཅིག་པུ་སྲ་མཁྲེགས་རྡོ་རྗེའི་བདག ། སྐྱེ་མ་ཐག་པར་འགྲོ་བའི་བདག ། ནམ་མཁའ་ལས་བྱུང་རང་བྱུང་བ། ། ཤེས་རབ་ཡེ་ཤེས་མེ་འོ་ཆེ། ། འོད་ཆེན་རྣམ་པར་སྣང་བར་བྱེད། ། ཡེ་ཤེས་སྣང་བ་ལམ་མེ་བ། ། འགྲོ་བའི་མར་མེ་ཡེ་ཤེས་སྒྲོན། ། གཟི་བརྗིད་ཆེན་པོ་འོད་གསལ་བ། །
སྔགས་མཆོག་མངའ་བདག་རིགས་སྔགས་རྒྱལ། ། གསང་སྔགས་རྒྱལ་པོ་དོན་ཆེན་བྱེད། ། གཙུག་ཏོར་ཆེན་པོ་རྨད་བྱུང་གཙུག ། ནམ་མཁའི་བདག་པོ་སྣ་ཚོགས་སྟོན། ། ཞེས་འབྱུང་བས། ཆོས་དབྱིངས་ཡེ་ཤེས་གཅིག་པུ་ནི་རྒྱུ་རྒྱུད་ཀྱི་དུས་ནས་དྲི་བྲལ་གྱི་སྐྱེ་མ་ཐག་པ་འགྲོ་བའི་བདག་ཉིད་ཅན་ཡིན་ལ། དེ་ནི་དེ་ལས་འགྱུར་བ་མེད་པ་སྲ་མཁྲེགས་རྡོ་རྗེ་བདག་དང༌། དེ་འཁོར་བ་པའི་ཆ་ལས་བྱུང་བ་མ་ཡིན་པའི་ཞིང་ལས་ཉོན་གྱི་ཆས་འདུས་མ་བྱས་ནམ་མཁའ་ལྟ་བུ་ལས་བྱུང་བ་དང༌། དེའི་རང་རྒྱུད་ལས་མ་གཏོགས་གཞན་ལས་མི་འབྱུང་བས་རང་བྱུང་དང༌། དེ་རྣམ་ཤེས་མིན་ཀྱང་ཡེ་ཤེས་ཡིན་པས་ཤེས་རབ་ཀྱི་མེ་འོ་ཆེ་དང༌།
དེ་ཐམས་ཅད་མཁྱེན་པའི་ཡེ་ཤེས་ཡིན་པས་འོད་ཆེན་རྣམ་པར་སྣང་བྱེད་དང༌། དེ་ཡུལ་མེད་མིན་པས་ཡེ་ཤེས་སྣང་བ་ལམ་མེ་བ་དང༌། ཡེ་ཤེས་དེ་འགྲོ་བ་རྣམས་ཀྱི་མ་རིག་པའི་མུན་པ་སེལ་བས་འགྲོ་བའི་མར་མེ་ཡེ་ཤེས་སྒྲོན་དང༌། དེ་སྔགས་ལུགས་ཀྱི་སངས་རྒྱས་ཁོ་ནར་མཆོག་ཏུ་བྱེད་ཆོས་སུ་གྲུབ་པས་དེ་ལྡན་གྱི་སངས་རྒྱས་ནི་གཟི་བརྗིད་ཆེན་པོ་དང༌། འོད་གསལ་བ་དང༌། སངས་རྒྱས་དེ་ལས་བླར་གྱུར་པའི་སངས་རྒྱས་མེད་པས་སྔགས་མཆོག་མངའ་བདག་རིགས་སྔགས་རྒྱལ། གསང་སྔགས་རྒྱལ་པོ་དོན་ཆེན་བྱེད་དེ། འདི་ལྟ་བུའི་སངས་རྒྱས་དེ་ནི་ཕར་ཕྱིན་ཐེག་པའི་ལམ་གྱི་སྒྲུབ་པའི་སངས་རྒྱས་ལ་མེད་དེ། དེ་མེད་པའང་རྒྱུ་རྒྱུད་མཆོག་གི་ལུས་མངོན་དུ་གྱུར་ཏེ་དེའི་གཙུག་ཏོར་ཆེན་པོར་ཆོས་དབྱིངས་ཡེ་ཤེས་ཀྱི་རྟེན་གྱི་བྱང་ཆུབ་ཀྱི་སེམས་ཞུ་བའི་བདེ་བ་ལས་ཉམས་པ་མེད་པར་མ་གྱུར་ན་རྨད་བྱུང་གཙུག་ཏུ་མི་འགྱུར་ལ། འདིའི་ལུགས་ཀྱི་སངས་རྒྱས་ལ་དེ་ལྟར་གྱུར་པའི་ཕྱིར།
དེས་ན་སངས་རྒྱས་འདིས་ནི་མ་སྤངས་པའི་སྒྲིབ་པ་གཞར་ཡང་མེད་པས་ནམ་མཁའི་མཐས་གཏུགས་པར་ཇི་ལྟར་བཞེད་པའི་མཛད་ཕྲིན་སྟོན་པ་ལ་ཆགས་ཐོགས་མི་མངའ་བས། ནམ་མཁའི་བདག་པོས་སྣ་ཚོགས་སྟོན་པར་ཡང་གྲུབ་བོ། ། དེས་ན་ལུགས་འདིར་འདི་ཤེས་པར་བྱ་སྟེ། གང་དུ་ཆོས་ཀྱི་དབྱིངས་ཀྱི་ཡེ་ཤེས་སམ། བདེ་སྟོང་མཆོག་ཏུ་མི་འགྱུར་བའི་ཡེ་ཤེས་སམ། ཟུང་འཇུག་གི་ཡེ་ཤེས་སམ། ཡེ་ཤེས་ལྔ་པ་ཞེས་པ་དེ་ནི་མིང་གི་རྣམ་གྲངས་པ་ཡིན་ལ་མེ་ལོང་ལྟ་བུའི་ཡེ་ཤེས་ལ་སོགས་ཡེ་ཤེས་ཀྱི་རྣམ་པར་དབྱེ་བ་ཇི་སྙེད་འབྱུང་བ་དེ་ཐམས་ཅད་ཀྱང་ཡེ་ཤེས་འདི་ཉིད་ཀྱི་ཁྱད་པར་ཡིན་ལ། གཞན་ཡང་བདེ་བ་ཆེན་པོའི་སྐུ་དང་ལྷན་སྐྱེས་ཀྱི་སྐུ་དང་ཟུང་འཇུག་གི་སྐུ་དང་ཡེ་ཤེས་ཀྱི་སྐུ་དང༌། སྔགས་ལུགས་ཀྱི་སྐུ་བཞི་པ་དང༌། རིགས་དྲུག་པའི་སྐུ་སོགས་ཀྱང་བྱེད་ལས་ཀྱི་ལྡོག་ཆ་སོ་སོ་ནས་བཏགས་པའི་རྣམ་གྲངས་པའི་མིང་ཡིན་ལ།
དེ་ལ་ཆོས་སྐུ་ལ་སོགས་པའི་སྐུའི་རྣམ་དབྱེ་ཇི་སྙེད་འབྱུང་བ་དེ་ཐམས་ཅད་ཀྱང་སྐུ་འདིའི་ཁྱད་པར་དུ་ཤེས་དགོས་ལ། སྐུ་དང་ཡེ་ཤེས་འདི་ཉིད་ཀྱང་ཐ་སྙད་དུ་རྫས་གཅིག་པ་ནི་མ་ཡིན་ཏེ། ཐུགས་དང་སྐུ་ཐ་དད་པའི་ཕྱིར། བོད་འདིར་ཕག་ལྟར་གྱུར་པའི་སྐྱེས་བུ་ཁ་ཅིག་གྲུབ་པ་ཐོབ་པའི་གྲུབ་སྐད་དུ། ལུས་སེམས་སྐུ་དང་ཡེ་ཤེས་ཕར་རི་ཚུར་རི་མེ་ཆུ་ཐམས་ཅད་རྫས་གཅིག་ཏུ་སྨྲ་ཞིང་ཐམས་ཅད་ཀྱང་སེམས་ཁོ་ནའི་ཡོ་ལང་དང༌། ཇི་ལྟར་ཡོ་ལང་ཆེ་ཡང་སྟོང་ཉིད་རྟོགས་པའི་མཁའ་ལ་ཕྱོ་བས་ཇི་ལྟར་བྱས་ཀྱང་ཆོག་གང་ལྟར་བྱས་ཀྱང་བཏུབ་པས་འཆི་མེད་ཀྱི་བཙན་ས་ཟིན། སངས་རྒྱས་ཡིད་སྨོན་ལ་མ་ལུས་པ་འདི་ཞེ་རེ་བདེ། བདེ་བར་བརྗོད་པ་དེའང་མཐར་ཐུག་བདེ་རྒྱུ་མེད། ཅི་ཡིན་འདི་ཡིན་མེད་པའི་ཕ་རོལ་ཏུ་ཕྱིན་ཞེས་གཟེངས་བསྟོད་དེ་སྨྲ་བ་དེ་ནི་ཡ་སོ་ཅན་གྱི་བ་གླང་དུ་གྱུར་པས་དེ་ལ་བརྗོད་པའི་སྐབས་དབྱེ་བར་མི་བྱའོ། ། དེ་ལྟ་ན་དུ་མ་གཅིག་ཡིན་པར་སྨྲ་བའི་ཁ་འུད་ཅན་ལ་བླུན་པོ་དག་འདི་ནི་ངེས་དོན་ཡང་དག་པར་སྨྲ་བའོ་ཞེས་འཁྲུལ་འའི་ཚོགས་མ་བསགས་པའི་སྐྱེ་བོ་དེ་ནི་ཀྱེ་མ་ཀྱེ་ཧུད།
དེས་ན་བདེ་བ་ཆེན་པོའི་ཡེ་ཤེས་ཀྱི་སྐུའི་དབང་དུ་བྱས་ཏེ་འཇམ་དཔལ་གྱི་ལྟ་བ་མདོར་བསྟན་ལས། སངས་རྒྱས་ཤཱཀྱ་སེང་གེ་ཡིས། ། སེམས་ཅན་བསམ་པའི་དབང་དག་གིས། ། སྐུ་ནི་བཅུ་གཉིས་གསུམ་དང་ནི། ། བཞི་དང་ལྔ་རུ་གསུངས་པ་སྟེ། ། སངས་རྒྱས་ཐོག་མ་ཐ་མ་མེད། ། དང་པོའི་སངས་རྒྱས་རིས་མེད་པ། ། ཡེ་ཤེས་མིག་གཅིག་དྲི་མ་མེད། ། དེ་བཞིན་གཤེགས་པ་ཡེ་ཤེས་སྐུ། ། ཞེས་དང༌།
རྒྱུད་སྡེ་དུ་མའི་ཚིག་གསལ་ལས། འདི་ནི་རང་བྱུང་བཅོམ་ལྡན་འདས། ། གཅིག་པུ་རབ་ཏུ་ཆེ་བའི་ལྷ། ། ཞེས་འབྱུང་ལ། གཉུག་མའི་ཡེ་ཤེས་དེ་ཉིད་དྲི་བྲལ་ཐམས་ཅད་མཁྱེན་པར་སོང་བ་ཉིད་ཀྱི། དེ་བཞིན་ཉིད་དག་དག་པའི་བདག་ཏུ་ཡང་བརྗོད་དེ་དག་པའི་བདག་གི་སྐུ་འདི་ལ་ཇི་སྐད་དུ། རྡོ་རྗེ་སེམས་དཔས་གཅིག་པུ་འདི་ནི་དུས་མཐའི་སྤྲིན་དང་མཚུངས་པའི་ཧེ་རུ་ཀར་ནི་བྱུང་བར་འགྱུར། གདུག་པ་རྣམས་ནི་སྨིན་པའི་དོན་ཏེ་ཞེས་འབྱུང་ངོ༌། ། འོ་ན་རྡོ་རྗེ་ཐེག་པའི་རྒྱུད་སྤྲུལ་བཤད་ཀྱི་སྐབས་ཀྱི་དཀྱིལ་འཁོར་པ་རྟེན་བརྟེན་པ་དང་བཅས་པ་དེའང་བདེ་བ་ཆེན་པོའི་སྐུ་དང་ཆོས་ཀྱི་དབྱིངས་ཀྱི་ཡེ་ཤེས་ལས་འཕྲུལ་བ་ཉིད་དུ་འཇོག་སྟེ། དགྱེས་པ་རྡོ་རྗེར།
ཕྱག་རྒྱ་ཆེན་པོའི་དབང་བསྐུར་བ། ། ཇི་ལྟར་ཤེས་པ་བདེ་ཆེན་པོ། ། དེ་ཡི་འདི་ནི་བྱིན་རླབས་ཏེ། ། གཞན་ལས་དཀྱིལ་འཁོར་འབྱུང་བ་མེད། ། ཅེས་དང༌། ཡེ་ལེར། མཐའ་ཡས་སངས་རྒྱས་ཞིང་རྣམས་དང་ནི་དཔག་མེད་ཡོན་ཏན་རྣམས་དང་ནམ་མཁའ་ལ་སོགས་ཁམས་རྣམས་དང༌། ། གནས་དང་སྐྱེ་བ་རྣམ་གསུམ་ཞེས་པའི་སྲིད་པ་དང་ནི་འགྲོ་བ་དྲུག་ཏུ་སེམས་ཅན་ཀུན། ། སངས་རྒྱས་ཁྲོ་བོ་ལྷ་ཚོགས་རྣམས་དང་སྙིང་རྗེའི་ཐུགས་ལྡན་བྱང་ཆུབ་སེམས་དཔའ་བཙུན་མོར་བཅས་རྣམས་ཏེ། ། འདི་དག་རྣམས་ནི་སྲིད་པ་གསུམ་གྱིས་ཕྱག་བྱས་རྒྱལ་བ་བདེ་འབྱུང་གཅིག་པུ་འཁོར་ལོ་གཅིག་ཡིན་ནོ། །
ཞེས་སོ། ། དེ་ཡང་བདེ་ཆེན་གྱི་སྐུ་གཅིག་པོ་འདི་ནི་སྐྱེ་འཆི་སྤངས་ཤིང་ཐུགས་ཆོས་དབྱིངས་ཡེ་ཤེས་ལས་མི་གཡོ་བར་བཞུགས་པ་ནི། ཡེ་ལེར། ཚོགས་པའི་ཡུལ་རྣམས་ཀྱིས་ནི་དངོས་པོའི་རང་བཞིན་ཀུན། ། ཀུན་ནས་ནམ་མཁའ་དག་དང་མཚུངས་པ་གཅིག་གི་བདག་ཉིད་འདི་ནི་དག་པའི་རྣལ་འབྱོར་པ་ལ་སྟོན་པར་བྱེད། ། དེ་ལྟར་སངས་རྒྱས་སྐུར་གྱུར་བདེ་བ་གཅིག་པུའི་རང་བཞིན་ཕྱིར་ནི་འཆི་བར་ཡང་ནི་མི་འགྱུར་རོ། ། དེ་གཅིག་པུ་ལས་རྣམ་པ་ལྔར་ཏེ་མཐའ་དག་རྒྱལ་བ་མཆོག་རྣམས་ཀྱིས་ནི་མངོན་རྫོགས་བྱང་ཆུབ་འདི། ། རྣམ་པ་ཉི་ཤུའི་རང་བཞིན་དང་ནི་སླར་ཡང་དེ་ནས་སྒྱུ་འཕྲུལ་དུ་མ་རང་གི་ངོ་བོའོ། ། དེ་ཡི་སྐད་ཅིག་གཅིག་ནི་བདེ་མཉམ་འབྲས་བུ་སྟེར་བར་འགྱུར་ཏེ་ལས་གཞན་གྱི་ནི་རང་བཞིན་མིན། ། འདིར་ཐབས་འཕོ་མེད་སྐད་ཅིག་གང་ཡིན་འདིར་ནི་ལྷན་སྐྱེས་ཆོས་ཀྱི་དབྱིངས་སུ་རབ་ཏུ་ཞུགས་ རྣམ་པ་ལྔ་ནི་མེ་ལོང་སོགས་ཡེ་ཤེས་ལྔའི་བདག་ཉིད་དེར།
ཁམས་ལྔ། ཕུང་ལྔ། ཐབས་ཤེས་ཀྱི་བདག་ཉིད་ཅན་གྱི་དཀྱིལ་འཁོར་ལྔ་འགགས་པ་མངོན་བྱང་རྫོགས་པ་ཆོས་སྐུའོ། ། རྣམ་པ་ཉི་ཤུའི་བྱང་ཆུབ་པ་ནི། དབང་པོ་ལྔ་དང་ཡུལ་ལྔ་དང་ལས་དབང་ལྔ་དང་ལས་དབང་གི་ཡུལ་ལྔ་སྟེ་ཉི་ཤུ་འགགས་ཤིང་འཕོ་བ་བཅུ་གཉིས་ཀྱི་སྒྲིབ་པ་དང་བྲལ་བ་དང་ལོངས་སྤྱོད་རྫོགས་སྐུའོ། ། སྒྱུ་འཕྲུལ་དྲྭ་བས་མངོན་པར་བྱང་ཆུབ་པ་ནི་དགའ་བ་བཅུ་དྲུག་སྒྲིབ་པ་དང་བྲལ་བ་སྟེ། སྣ་ཚོགས་དུ་མའི་སྤྲུལ་སྐུའོ། ། སྐད་ཅིག་གིས་མངོན་པར་བྱང་ཆུབ་པ་ནི་ཉི་ཁྲི་ཆིག་སྟོང་དྲུག་བརྒྱ་འགགས་པའི་སྐད་ཅིག་དེ་ནི་ལྷན་སྐྱེས་ཀྱི་སྐུ་སྟེ། དེའང་བདེ་ཆེན་གྱི་སྐུ་གཅིག་པུ་ལས་ཕྱེས་སོ། ། མཆན།
པའོ། ། ཞེས་སོ། ། དོན་འདི་ནི་ཀུན་སྤྱོད་ལས། འགྲོ་བ་འདི་ཀུན་སངས་རྒྱས་ལྔའི་བདག་ཉིད། ། གར་མཁན་མཆོག་དང་རི་མོ་བཟང་ལྟར་སྣང༌། ། གང་དུ་བདེ་ཆེན་ཞེས་བྱ་གཅིག་པུ་ཉིད། ། གཅིག་པུས་ཉམས་ནི་དུ་མས་གར་མཛད་དོ། ། ཞེས་དང༌། ཀྱཻའི་རྡོ་རྗེར། སེམས་ནི་ཆེན་པོ་གཅིག་ཉིད་ལ། །
ལྔ་ཡི་གཟུགས་ཀྱིས་རྣམ་པར་མཚོན། ། རིགས་ནི་ལྔ་པོ་དེ་ཉིད་ལས། ། སྟོང་ཕྲག་དུ་མ་སྐྱེས་པ་ཉིད། ། དེ་ཕྱིར་འདི་དག་རང་བཞིན་གཅིག ། བདེ་ཆེན་མཆོག་ཏུ་ཕན་པ་ཉིད། ། འདོད་ཆགས་ལ་སོགས་སེམས་ལྔ་ཡི། ། དབྱེ་བས་ལྔ་རུ་འགྲོ་བར་འགྱུར། ། གངྒཱའི་ཀླུང་ནི་བཅུ་ཡི་ཇི་སྙེད་ཉིད། ། རིགས་གཅིག་ལ་ནི་དེ་བཞིན་གཤེགས་པའི་ཚོགས། ། རིགས་ཀྱི་ཚོགས་ལ་རིགས་ནི་དུ་མ་རྣམས། །
དེ་རྣམས་རིགས་ལ་རིགས་ནི་རྣམ་པ་བརྒྱ། ། དེ་རྣམས་ལ་ཡང་འབུམ་ཕྲག་རིགས་ཆེན་རྣམས། ། བྱེ་བའི་རིགས་ལ་གྲངས་ནི་མེད་པར་འགྱུར། ། དེ་ལས་རིགས་ལ་གྲངས་མེད་རིགས་རྣམས་ཉིད། ། མཆོག་ཏུ་དགའ་བའི་རིགས་ལས་བྱུང་བ་རྣམས། ། ཞེས་འབྱུང་ལ། བདེ་བ་ཆེན་པོའི་སྐུ་འདིར་སེམས་ཅན་ཐམས་ཅད་འགོད་པར་གྱུར་ན་ཅི་མ་རུང་ཞེས་ས་ར་ཧ་ཞབས་ཀྱིས་གླུར་ཡང་མཛད་དེ། གཉིས་སུ་མི་བྱ་གཅིག་པུར་བྱ་བ་སྟེ། ། རིགས་ལ་བྱེ་བྲག་དག་ཏུ་མ་འབྱེད་པར། ། ཁམས་གསུམ་མ་ལུས་འདི་དག་ཐམས་ཅད་ནི། །
འདོད་ཆགས་ཆེན་པོ་གཅིག་ཏུ་ཁ་དོག་བསྒྱུར་ཅིག་དང༌། ། དེར་ནི་ཐོག་མ་བར་མཐའ་མེད། ། སྲིད་མིན་མྱ་ངན་འདས་པའང་མིན། ། བདག་མེད་གཞན་ཡང་མེད་པ་སྟེ། ། འདི་ནི་མཆོག་གི་བདེ་ཆེན་ཉིད། ། ཅེས་འབྱུང་ངོ༌། ། འདིའི་བདེ་བ་ཆེན་པོ་ནི། གདོད་མ་ནས་གྲུབ་པའི་བདེ་བའི་ཁམས་ཏེ། ཇི་སྐད་དུ། མཆོག་མི་འགྱུར་གྱི་བདེ་བ་ནི། །
ཁུ་བར་མི་འགྱུར་རང་བཞིན་གྱི། ། མཆོག་ཏུ་མི་འགྱུར་བསྒྲུབ་པར་བྱ། ། ཞེས་དང༌། བདེ་བ་ཆེན་པོ་རྟག་ཏུ་རྟག ། ཅེས་འབྱུང་བ་དེ་ཡིན་ལ། ཁུ་བར་མི་འགྱུར་ཞེས་པ་ཁུ་བར་མི་རུང་ཞེས་པ་ལྟ་བུ་ནི་མིན་གྱི་འགྱུར་བའི་ཁུ་བ་མ་ཡིན་ལ་མི་འགྱུར་བའི་ཁུ་བ་ཡིན་པའི་དབང་དུ་བྱས་པའོ། ། དེ་ལྟ་བུའི་བདེ་བའི་ཁམས་དེ་སྦྱངས་པ་ཁྱད་པར་ཅན་གྱིས་འཛག་སྒྲིབ་ཀྱི་གནས་ངན་ལེན་དྲུངས་ཕྱུང་བ་ཏིང་ངེ་འཛིན་གྱི་ཡན་ལག་ཏུ་གྲུབ་པ་ནས་རྒྱུན་ཆད་མེད་པའི་བདེ་ཆེན་གྱི་ཡེ་ཤེས་མངའ་བརྙེས་པ་ཡིན་ཏེ། འཕགས་པ་སྤྱན་རས་གཟིགས་ཀྱིས། འདིར་གང་གི་ཚེ་འགྱུར་བའི་འདོད་ཆགས་ཉམས་པ་དེའི་ཚེ་མཆོག་ཏུ་མི་འགྱུར་བར་འགྱུར་ཏེ། མཆོག་ཏུ་མི་འགྱུར་བ་ནི་འདོད་ཆགས་ཆེན་པོའོ། །
ཞེས་འབྱུང་ངོ༌། ། དེས་ན་གདོད་གྲུབ་ཀྱི་བདེ་བ་དེ་དྲི་མ་གློ་བུར་བའི་ཤེས་རྟོག་འཛག་སྒྲིབ་དང་བཅས་པ་སྦྱང་བར་བྱེད་པ་རྫོགས་པའི་རིམ་པ་ཁོ་ནའི་རྩོལ་བ་ལས་འབྱུང་ལ་དེས་སྒྲུབ་པའི་རྒྱུན་མི་འཆད་པའི་བདེ་བའང་གསར་བྱུང་དུ་བརྙེས་དགོས་ཏེ། རྩ་རྒྱུད་དུ། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་གདན་མིན་ཏེ། ། འགྱུར་མེད་ལས་བྱུང་སྐུ་ལ་ནི། ། ཧཱུྃ་ཡིག་ལ་སོགས་མི་འདོད་དོ། ། ཞེས་དང༌། ། འགྱུར་བ་མེད་ལས་འཁྲུངས་པའི་སྐུ། ། ཞེས་འབྱུང་ལ།
གདོད་གྲུབ་ཀྱི་བདེ་བའི་ཁམས་དང་ཡེ་ཤེས་འདི་ལས་སྔགས་ཀྱི་སྐུ་དང་ཡེ་ཤེས་ཐམས་ཅད་འབྱུང་བ་ནི། འདི་ལྟར་སངས་རྒྱས་བཅོམ་ལྡན་འདས། ། རྫོགས་པའི་སངས་རྒྱས་ཨ་ལས་བྱུང༌། ། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་ཡི་གེ་དམ་པ་ཡིན། ། ཅེས་འབྱུང་ལ། བོད་ཀྱི་གསང་སྔགས་ཀྱི་རྒྱས་འགྲེལ་ཆེན་པོ་བྱེད་པ་ཁ་ཅིག ། རྫོགས་སངས་ཨ་སྟེ་སྐྱེ་བ་མེད་པ་སྟོང་ཉིད་ལས་སྐྱེས་ཞེས་ཞེན་དོན་སྤྲོས་བྲལ་མེད་དགག་ལ་བསམ་ནས་སྨྲ་མོད། དེ་ལྟ་ན་རྒྱུ་མེད་ལས་སྐྱེ་བར་དོན་གྱིས་ཁས་བླངས་བས་ཐ་སྙད་དུའང་སངས་རྒྱས་རྒྱུ་མེད་པ་ལས་བྱུང་ཞེས་སྨྲ་ན་ཅིར་འགྱུར། ཡིག་འབྲུ་ཀུན་གྱི་མཆོག་དང་དོན་ཆེན་བྱེད་པ་དངོས་པོའི་ཆོས་ལ་འཐད་ཀྱི།
མ་སྐྱེས་པའི་དགག་ཆ་ལ་དེ་ཇི་ལྟ་བུར་རུང༌། དེས་ན་ལེགས་པར་མ་བསླབས་པར་མ་ཟད་ཕྱོགས་ཙམ་དུ་ཡང་མ་ཕྱིན་པར་དད་པའི་རྗེས་འབྲང་ཆེས་མང་བས་བཏེག་པའི་ཚེ་ལུས་ངག་ཡིད་གསུམ་ཆེར་བྲེལ་བ་ནི་སྤྲེའུའི་སྤྱོད་ལམ་བཞིན་ཆེས་མི་གཙང་བ་ཉིད་ཀྱི་འབགས་པ་ཆེར་འགྲོ་བའི་རྒྱུར་རིགས་སོ། ། དེས་ན་མི་འགྱུར་བའི་ཁུ་བ་ཞུ་བ་ལས་སྐྱེས་པའི་མི་འགྱུར་བའི་ཞུ་བདེ་ཡེ་ཤེས་དེས་འཛག་བདེ་སྡུག་བསྔལ་གྱི་ངོ་བོར་རྣམ་པར་ཟོས་ཏེ་ཟག་མེད་ཀྱི་སེམས་བདེ་ཆེན་ཕྱག་རྒྱ་ཆེན་པོའི་དངོས་གྲུབ་ལས་ཉམས་པ་མེད་པར་སྒྲུབ་པ་ཡིན་ཏེ། ཇི་སྐད་དུ། ཇི་ལྟར་ནོར་བུ་ཆེ་རེག་ལས། ། རྡོ་ནི་རབ་ཏུ་འབར་བར་འགྱུར། ། དེ་བཞིན་འགྱུར་མེད་བདེ་རེག་ལས། ། སེམས་ནི་བདེ་བ་ཉིད་དུ་འགྱུར། ། ཞེས་སོ། ། བོད་འདིར་དགའ་རབ་དབང་ཕྱུག་ངུར་སྨྲིག་གིས་བརྒྱན་ཏེ་བྱི་ལ་ལྟར་བཙུན་པོར་བྱེད་ཅིང་སྡོམ་གསུམ་གྱི་གནང་བཀག་གོ་ལོག་ཏུ་སྒྲུབ་པའི་གླེགས་བམ་བགྲང་ཡས་རྩོམ་པ་ལ་མི་འཇིགས་པའི་སྤོབས་པ་ཐོབ་སྟེ་མཁས་པའི་གནས་སུ་འཁོད་ནས།
སླར་སྐྱེ་འཆིའི་འཆིང་བ་ལས་རྒྱལ་བའི་རྣལ་འབྱོར་གྱི་དབང་ཕྱུག་བཙུན་གྲུབ་རབ་ཀྱི་མཐར་ཕྱིན་དུ་བྱེད་པ་མང་པོས་ཕྱག་རྒྱ་ཆེན་པོ་ལ། གནས་ལུགས་ཕྱག་ཆེན་དང༌། བདེ་སྟོང་ཕྱག་ཆེན་གཉིས་ལས་བདེ་སྟོང་ཕྱག་ཆེན་ནི་མཆོག་མ་ཡིན་ཏེ། གནས་ལུགས་ཕྱག་ཆེན་གྱི་བོགས་འདོན་བྱེད་ཙམ་དུ་ཟད་པའི་ཕྱིར། འོ་ན་གནས་ལུགས་ཕྱག་ཆེན་ནི་ཅི་ཡང་མ་ཡིན་པ་གང་དུའང་བཏུབ་པའི་རིག་པ་རང་དྭངས་ཧ་རེ་སོ་རེ་བ་དེ་ཀ་ཡིན་ལ། འདི་དྭགས་པོ་ལྷ་རྗེ་བཞེད་པའི་ཐ་མལ་གྱི་ཤེས་པ་དང་ངོ་བོ་ཀ་སྒོམ་པའང་འདི་ཀ་ཡིན། འདི་ལ་ཞུ་བདེ་ཕྱག་ཆེན་བོགས་འབྱིན་དུ་འགྲོ་ཚུལ་ནི། རང་བཞིན་ཕྱག་ཆེན་དེ་ལོ་མང་པོར་བསྒོམ་ཤིང་བརྟན་པ་ཐོབ། མངོན་དུ་གྱུར་པ་ཞིག་ལ་བོགས་འབྱིན་དུ་འགྲོ་ཡི་ལས་དང་པོ་པ་ལ་མི་འགྲོ་ཞིང་དེ་ལྟར་བྱས་ན་སེམས་བཅོས་མ་དང་ལྷུག་པ་ལ་གནོད། དེ་ལྟ་ནའང་རྟོགས་པ་མངོན་གྱུར་ཞིག་གིས་ཕྱག་རྒྱ་དང་ནང་མཆོད་སོགས་བསྟེན་ན་རྐྱེན་དེས་ཤེས་པ་རང་དྭངས་རང་བརྟེན་དང་རང་གསལ་ལ་འགྲོ་ཡི།
ད་དུང་རང་དྭངས་ལ་འགྲོ་རྒྱུ་སོགས་བྱུང་རིངས་རྟོག་པ་མཐར་མ་ཐུག་ལ། དེ་འགྲོ་བྱ་འགྲོ་བྱེད་དང་བྲལ་བ་ཞིག་བྱུང་བ་ན་རྟོགས་པ་མཐར་ཐུག་པས་དུས་དེ་ཙ་ན་ཕྱག་རྒྱ་བསྟེན་པ་དང་ཆང་འཐུང་བར་མ་ཟད་མཚམས་མེད་ལྔ་ལ་སྤྱོད་ཀྱང་མི་སྟོ། འོན་ཀྱང་གཞན་གྱི་དད་ལོག་སྐྱེས་ནས་གདུལ་བྱ་འགྲིབ་ནས་ངེད་རང་གི་ཚེ་དེའི་བསྙེན་བཀུར་ལ་གནོད་ན་ནི་ཅི་ར་མ་ར་གང་ཐོད་ཐོད་མི་བྱ་བར། ད་དུང་ཡང་རྡོར་དཀར་དང་རས་རྐྱང་དང་རིལ་བུ་བསྟེན་པ་དང་གངས་ཁྲོད་འགྲིམས་པ་སོགས་བཀའ་བརྒྱུད་གོང་མའི་རྣམ་ཐར་འཛིན་ནས་ཚེ་བློས་བཏང་བ་དང་ལྷག་པར་ཆོས་གཞན་མ་བྱུང་ཡང་མོས་གུས་ནི་མེད་ཀ་མེད་ཀྱི་ཆོས་པ་ཀུན་ལས་ཁྱད་པར་དུ་འཕགས་བྱེད་ལ་དགོས་ཤིང༌། ཞུ་བདེ་ཕྱག་ཆེན་ནི་ས་ལུགས་པ་རྩིས་ཆེ་བ་ཙམ་བཀའ་བརྒྱུད་པས་རྩིས་མི་ཆེ་ཞེས་ཐར་འདོད་དག་ཡི་གར་མི་འོང་བའི་གདུག་པའི་ངུ་འབོད་ཆེས་འབོད་པར་བྱེད་དོ། །
ཅི་དཔལ་ལྡན་ས་སྐྱ་པ་དག་མཆོག་ཏུ་མི་འགྱུར་བའི་ཞུ་བདེའི་ཕྱག་ཆེན་འཛག་པའི་ཞུ་བདེ་ལ་རྨི་ལམ་དུའང་ག་ལ་མཛད་པས་གཞན་ཕྱོགས་པའི་སྐྱེས་བུ་དམ་པ་ལ་སྐུར་འདེབས་དང༌། ལྷག་པར་རང་ཕྱོགས་བཀའ་བརྒྱུད་པའི་སྐྱེས་བུ་དམ་པ་རྣམས་ལ་ནི་ཆེས་སྐུར་བ་བཏབ་ནས་ཁྱེད་ཅག་རྡོ་རྗེ་དམྱལ་བར་སྐྱེ་བའི་ལས་སྒྲུབ་པར་མངོན་ཏེ། རང་བཞིན་ནམ་གནས་ལུགས་ཕྱག་ཆེན་དེའི་ལྟ་སྒོམ་གྱི་ཚུལ་དེ་ནི་བོན་པོ་འདོད་པའི་རྫོགས་ཆེན་གྱི་ལྟ་སྒོམ་དེར་སྣང་ལ། དེའི་བོགས་འབྱིན་ཞུ་བདེ་ཕྱག་ཆེན་དེ་ནི་རང་གར་རླུང་བཟུང་བ་དང་རྟོག་བཟོའི་དམིགས་པ་གསར་རྩོམ་ཡོད་ཆུག ། གཞན་འཛག་སྒྲིབ་འཁོར་རྩ་ཁྱི་ཕག་སོགས་ཀྱི་གཉིས་སྦྱོར་གྱི་འཁྲིག་པ་སྤྱོད་པ་དང་ཁྱད་པར་ཅུང་ཟད་ཀྱང་མེད་པར་མཐོང་བའི་ཕྱིར་ཁྱོད་ཀྱི་རྣམ་ཐར་འདི་ལྟར་སྐྱོང་བའི་རྗེས་སུ་རྡོར་དཀར་རས་བུད་སོགས་ཇི་ལྟར་མཛད་ནས་ཚེ་འདིར་ལྟོས་ལ་སྦྱིན་བདག་ལ་རྒྱ་ནག་རྒྱལ་པོ་ཁུགས།
སྐུ་སྲུང་ལ་ཧོར་གེ་སར་རྒྱལ་པོ་ཡོད་ཅིང་སྐྱ་ཕྱི་བ་ལ་སྡེ་པ་སྒར་པ་བཙུན་པར་བྱས་ཏེ་ཁྱེད་ཕྱིར་རྒྱུག་ཀྱང་ང་ཡིད་སྨོན་ཏ་ག་ལ་ཞིག ། ཤེས་བྱའི་ཁྲོད་དུ་གནས་པར་མ་གྱུར་ཅིག་སྙམ་པ་ལས་མེད་དོ། ། སྐབས་དོན་བརྗོད་ན་གདོད་གྲུབ་དང་རྒྱུན་མི་འཆད་པའི་བདེ་ཆེན་གྱི་ཡེ་ཤེས་འདི་ལ་དགོངས་ཏེ། རྩ་བའི་རྒྱུད་ལས། སངས་རྒྱས་རྣམས་ཀྱི་རྟག་ཏུ་ཤར། ། མ་རིག་གདུག་སེམས་ཅན་གྱི་མིན། ། ཞེས་འབྱུང་ལ། དེའང་རྒྱུ་དུས་ན་འཕེལ་འགྲིབ་མེད་པར་ཤར་བས་རྟག་ཏུ་ཤར་ཞེས་བྱ་སྟེ། ཡེ་ཤེས་ཆད་དང་རྫོགས་པ་མིན། ། ཞེས་པའི་འགྲེལ་པར་ནཱ་རོ་ཞབས་ཀྱི་ས་ར་ཧའི་ལུང་དྲངས་པ་ལས།
བྱེད་པ་དང་བྲལ་འགྲོ་ལ་རྟག་ཏུ་ཤར། ། གང་ཞིག་དུས་སུ་ངེས་པར་གསུང་བ་ན། ། ཐམས་ཅད་མཁྱེན་པའང་ཚིག་གི་དབུལ་གྱུར་པ། ། བདེ་བའི་རྒྱལ་པོ་གཅིག་པུར་རྒྱལ་གྱུར་ཅིག ། ཅེས་དང༌། སངས་རྒྱས་ཐོད་པ་ལས། གང་ཞིག་ཤར་དུས་ཉིད་ནས་དབང་པོ་དང༌། ། ཡུལ་མཉམ་ནུབ་གྱུར་དེ་ལ་ཕྱག་འཚལ་ལོ། ། མཁས་པ་རྣམས་ཀྱི་སྙིང་དབུས་སུ་སད་པ། ། ཕྱིས་ནི་མངོན་དགའ་རྒྱལ་བའི་མཛེས་སྐུ་གཅིག །
ཅེས་འབྱུང་ངོ༌། ། དེས་ན་འདི་ལྟ་བུའི་སྐུ་དང་ཡེ་ཤེས་ལ་དགོངས་ཏེ། འགྲེལ་ཆེན་ལས། དུས་དེའི་ཕུང་པོ་དང་ཁམས་དང་སྐྱེ་མཆེད་སྒྲིབ་པ་མེད་པ་ནི་འཁོར་ལོ་སྟེ། སྲིད་པ་གསུམ་གྱི་སྲིད་པ་སྒྲིབ་པ་མེད་པ་གཅིག་ཉིད་དུ་ཤེས་པར་བྱའོ། ། དེ་ཉིད་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ཞེས་བརྗོད་དེ། རྣམ་པ་ཐམས་ཅད་དང་ལྡན་པ། དབང་པོ་ཐམས་ཅད་པ། ཐིག་ལེའི་གཟུགས། སྣ་ཚོགས་སྒྱུ་མ་འཛིན་པ་སྟེ།
བཅོམ་ལྡན་འདས་ཀྱི་སྐུ་ཤེས་རབ་དང༌། ཐབས་ཀྱི་བདག་ཉིད་ཅན་ནོ། ། ཞེས་འབྱུང་ལ། སྐུ་དང་ཡེ་ཤེས་འདིའི་ཚུལ་ལ་བསྟོད་པར། བཅོམ་ལྡན་འདས་འཇམ་དཔལ་ཡེ་ཤེས་སེམས་དཔའ་སྟེ་དུས་ཀྱི་འཁོར་ལོ་སོགས་དོན་གཅིག་མིང་གི་རྣམ་གྲངས་ཀྱི་སྒོ་ནས། འདི་ལྟར་སངས་རྒྱས་བཅོམ་ལྡན་འདས། ། ཞེས་པ་ནས། ཡེ་ཤེས་སྐུ་ཉིད་ཁྱོད་ལ་འདུད། ། ཅེས་པའི་བར་གྱི་བསྟོད་པ་ཉིད་ཀྱིས་ཆེས་རྟོགས་པར་བྱ་དགོས་ཏེ། ཇི་སྐད་དུ།
མཚན་ཡང་དག་པར་བརྗོད་པ་མི་ཤེས་པ་དེས་རྡོ་རྗེ་འཛིན་པའི་ཡེ་ཤེས་ཀྱི་སྐུ་མི་ཤེས་སོ། ། ཞེས་འབྱུང་ལ། དེས་ན་མཚན་ཡང་དག་པར་བརྗོད་པ་ལས་ཤེས་པར་བྱ་རྒྱུའི་སྲོག་དེ་གང་ཞེ་ན། ཐོག་མེད་ནས་བརྒྱུད་པའི་གློ་བུར་བའི་ལུས་སེམས་ཀྱི་རྒྱུན་ལས་སངས་རྒྱས་སུ་མི་འགྱུར་གྱི་ཐོག་མེད་ནས་བརྒྱུད་པའི་གཉུག་མའི་ལུས་སེམས་ཀྱི་རྒྱུན་ལས་སྔགས་ལུགས་ཀྱི་སྐུ་དང་ཡེ་ཤེས་འདིར་འགྱུར་བྱ་བ་སྟེ། དེ་ལ་དགོངས་ནས་རྩ་བའི་རྒྱུད་ལས། རྣམ་པར་ཤེས་པའི་ཆོས་ཉིད་ལས། ། ཡེ་ཤེས་དག་པ་གོས་པ་མེད། ། རང་བཞིན་འོད་གསལ་ཆོས་རྣམས་ནི། ། ཆོས་ཀྱི་དབྱིངས་ཀྱི་བགྲོད་པར་གནས། ། ཞེས་དང༌།
བག་ཆགས་བཅས་པ་གཏན་སྤངས་པ། ། ཤིན་ཏུ་རབ་སད་རྣམ་སད་བདག ། ཀུན་ཤེས་ཀུན་རིག་དམ་པ་པོ། ། རྣམ་པར་ཤེས་པའི་ཆོས་ཉིད་འདས། ། ཡེ་ཤེས་གཉིས་མེད་ཚུལ་འཆང་བ། ། རྣམ་པར་རྟོག་མེད་ལྷུན་གྱིས་གྲུབ། ། དུས་གསུམ་སངས་རྒྱས་སྐུ་འཆང་བ། ། སངས་རྒྱས་ཐོག་མ་ཐ་མ་མེད། ། དང་པོའི་སངས་རྒྱས་རིས་མེད་པ། ། ཡེ་ཤེས་མིག་གཅིག་དྲི་མ་མེད། །
ཡེ་ཤེས་ལུས་ཅན་དེ་བཞིན་གཤེགས། ། ཞེས་འབྱུང་ལ། རྒྱུ་འབྲས་ཀྱི་འཇུག་པ་ཁྱད་པར་ཅན་འདི་ལ་དགོངས་ནས། ང་ལས་འགྲོ་བ་ཐམས་ཅད་འབྱུང༌། ། ང་ལས་གནས་གསུམ་པོའང་འབྱུང༌། ། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང༌། ། ཞེས་རྒྱུ་ལམ་འབྲས་བུའི་རྒྱུད་ཁྱད་ཅན་ལ་ངའི་སྒྲས་བཏགས་ཏེ་དེ་ཕྱིར་གློ་བུར་བའི་ལུས་སེམས་ནི་ངན་སོང་སོགས་འགྲོ་བའི་རང་བཞིན་རྫུན་པ་བ་ཡིན་གྱི། དེ་ལས་གཞན་འགྲོ་བ་བདེན་གྲུབ་པ་སོགས་ནི་འགར་ཡང་མེད་དོ། ། དེས་ན་ཆོས་དབྱིངས་ཡེ་ཤེས་འདི་ནི་སྔགས་ཀྱི་ལུགས་ལ་གྲགས་པ་ཉིད་ཀྱི་ཡེ་ཤེས་ཀྱི་དབྱེ་གཞིའང་ཡིན་ལ།
དེ་ལྟ་ནའང་མེ་ལོང་ཡེ་ཤེས་ལ་སོགས་པར་དབྱེ་བའི་ཚེ་དབྱེ་གྱལ་དུའང་བགྲང་བར་རིགས་ཏེ། རྡོ་རྗེ་འཛིན་པའི་ཆོས་ཀྱི་རྒྱུ་ཉིད་ལས་སྐྱེས་པའི་ཡེ་ཤེས་ཀྱི་ཆ་ནས་ཆོས་དབྱིངས་ཡེ་ཤེས་དེར་འཇོག་པར་བྱེད་པ་ཉིད་ཀྱི་ཕྱིར། ཞལ་ལུང་ལས། རྫོགས་པ་ཆེན་པོ་ཡེ་ཤེས་སྤྱིའི་གཟུགས། ། ཡོངས་སུ་དག་སྐུ་རྡོ་རྗེ་འཆང་ཆེན་པོ། ། བོད་ཁ་ཅིག་རྙིང་མའི་རྫོགས་ཆེན་གསར་མའི་ལུང་འདིས་བསྟན་ཏོ་ཞེས་པ་ནི་འདིར་སངས་རྒྱས་ཀྱི་སར་ཡོན་ཏན་ཐམས་ཅད་རྫོགས་ཞེས་པའི་དོན་ཡིན་ལ། རྙིང་མའི་རྫོགས་ཆེན་གྱི་དོན་ནི་སྔ་འགྱུར་གྱི་རྒྱུད་ལས། མ་རྫོགས་དགུ་རྫོགས་ཐམས་ཅད་རྫོགས། ། ཞེས་པའི་དོན་ཅན་དུ་སྣང་བས་ལུང་འདིས་རྙིང་མའི་རྫོགས་ཆེན་བསྟན་པའི་སྐབས་མེད་ལ། རྫོགས་ཞེས་པ་ཙམ་གྱི་རྫོགས་ཆེན་བསྟན་ན་རྣམ་རྫོགས་སྦྱོར་བས་ཀྱང་རྫོགས་ཆེན་བསྟན་པར་ཐལ་བས་ཐུག་པ་གར་ཡོད།
མཆན། ཞེས་དང༌། དགྱེས་རྡོར་འབུམ་ལྔར། ཆོས་རྣམས་རང་བཞིན་འོད་གསལ་བ། ། གདོད་ནས་དག་ཅིང་རྙོག་པ་མེད། ། ཐབས་བརྗོད་པ་ཡི་དེ་ལ་ནི། ། རང་བྱུང་ཡེ་ཤེས་ལྔ་པར་གྱུར། ། རྣལ་འབྱོར་མ་རྣམས་སྦྱོར་བའི་མ། ། ཁམས་གསུམ་པོ་ནི་མ་ལུས་འགྲུབ། ། ཞེས་དང༌།
སྒྱུ་འཕྲུལ་ཆེན་མོ་ལས། ཆོས་རྣམས་རང་བཞིན་འོད་གསལ་བ། ། གདོད་ནས་དག་པ་རྙོག་པ་མེད། ། ཐབས་བརྗོད་པ་ཡིས་དེ་ལ་ནི། ། རང་བྱུང་ཡེ་ཤེས་ལྔ་ལྡན་འགྱུར། ། ཞེས་དང༌། རྡོ་རྗེ་གུར་ལས། ཆོས་ཀྱི་དབྱིངས་ཀྱི་རང་བཞིན་ཡང༌། ། ཤེས་རབ་ཉིད་ཀྱིས་དཔྱད་པར་བྱ། ། དེ་ཉིད་ལྷན་ཅིག་སྐྱེས་པའི་གཟུགས། །
བདེ་ཆེན་བཟང་པོ་རྣལ་འབྱོར་མ། ། དེ་ཉིད་དཀྱིལ་འཁོར་འཁོར་ལོ་དང༌། ། ཡེ་ཤེས་ལྔ་ཡི་རང་བཞིན་ཅན། ། དེ་ནི་མེ་ལོང་ཡེ་ཤེས་གཟུགས། ། མཉམ་ཉིད་ཡེ་ཤེས་དངོས་པོ་ཅན། ། ཡང་དག་གྱུར་པ་སོ་སོར་རྟོགས། ། དེ་ཉིད་བྱ་བ་ནན་ཏན་ཏེ། ། ཆོས་དབྱིངས་ཤིན་ཏུ་རྣམ་དག་མ། ། དེ་ཉིད་དཀྱིལ་འཁོར་བདག་པོ་དང༌། ། དེ་ཉིད་བདག་མེད་རྣལ་འབྱོར་མ། །
ཆོས་ཀྱི་དབྱིངས་ཀྱི་རང་བཞིན་ཅན། ། ཞེས་འབྱུང་ངོ༌། ། འདི་ལྟ་བུའི་ཡེ་ཤེས་ནི་ཤེས་བྱ་ཇི་ལྟ་ཇི་སྙེད་པ་ཐམས་ཅད་མཁྱེན་པ་དང་གཟིགས་པའི་སྤྱན་ཉིད་དུའང་འཇོག་སྟེ། ཇི་སྐད་དུ། སྤྱན་ལྔ་ཆགས་པ་མེད་པར་འཆང༌། ། ཞེས་དང༌། ཡེ་ཤེས་མིག་གཅིག་དྲི་མ་མེད། ། ཡེ་ཤེས་ལུས་ཅན་དེ་བཞིན་གཤེགས། ། ཞེས་དང༌། དེའི་འགྲེལ་ཆེན་དུ།
ཡེ་ཤེས་ཉིད་གཅིག་པུ་གཉིས་སུ་མེད་པ་ནི་མིག་དང་འདྲ་བས་ན་མིག་སྟེ། ཆོས་ཀྱི་སྐུ་གང་ཡིན་པ་དེ་ལ་ཡེ་ཤེས་མིག་གཅིག་དྲི་མ་མེད་ཅེས་བྱའོ། ། ཆོས་ཐམས་ཅད་བརྒྱལ་ཞིང་དེའི་བདག་ཉིད་དུ་ཐིམ་པར་གྱུར་པས་ན་ཡེ་ཤེས་ལུས་ཅན་ནོ། ། དེ་བཞིན་ཉིད་དུ་གཤེགས་པས་ན་དེ་བཞིན་གཤེགས་པའོ་ཞེས་དང༌། ཡེ་ཤེས་མིག་གཅིག་ནི་སྤྱན་ལྔའི་བྱ་བ་རྫོགས་པར་བྱེད་པས་ན་ཡེ་ཤེས་མིག་གཅིག་དྲི་མ་མེད་ཅེས་བྱའོ། ། གདུལ་བྱའི་དབང་དུ་གཤེགས་པས་ན་ཡེ་ཤེས་ལུས་ཅན་དེ་བཞིན་གཤེགས་པ་ཞེས་སྦྱར་རོ་ཞེས་གསུངས་སོ། ། འདི་ལྟ་བུ་སྐུ་དང་ཡེ་ཤེས་ལས་ཕུལ་དུ་དབྱུང་དུ་མེད་པར་ནི། འགྲེལ་པ་སྒྲོན་གསལ་ལས་ཀྱང༌། རྡོ་རྗེ་འཆང་ཆེན་པོ། རིགས་ཐམས་ཅད་ཀྱི་བདག་ཉིད་ཅན།
ཐོག་མ་ཐ་མ་མེད་པ། དང་པོའི་སངས་རྒྱས། རིག་པ་ཆེན་པོའི་སྐྱེས་བུའི་གཟུགས། ཡེ་ཤེས་ཀྱི་སྐུ་རང་བཞིན་གྱི་འོད་གསལ་བའི་བདག་ཉིད་ཅན། འཇིག་རྟེན་གསུམ་གྱི་བདག་ཉིད་ཅན། སྐུ་གསུམ་གྱི་བདག་ཉིད་ཅན། ཐེག་པ་གསུམ་གྱི་བདག་ཉིད་ཅན། དུས་གསུམ་གྱི་བདག་ཉིད་ཅན། རྡོ་རྗེ་གསུམ་གྱི་བདག་ཉིད་ཅན། ཞེས་བྱ་བ་ལ་སོགས་པ་དེ་བཞིན་གཤེགས་པ་དྲུག་པའི་རྣམ་གྲངས་མཐའ་ཡས་པ་སྟེ།
ཞེས་འབྱུང་ངོ༌། ། ཅི་གསང་སྔགས་རྡོ་རྗེ་ཐེག་པར་བཤད་པའི་ཐོག་མཐའ་མེད་པའི་སེམས་དཔའ་རྒྱུ་ལྷན་ཅིག་སྐྱེས་པའི་ལུས་སེམས་ཨ་ཧཾ་དང་ནཱ་ད་དང་འཆར་ཡང་གི་བདག་ཉིད་སྒྲིབ་བཅས་ཆོས་དབྱིངས་ཡེ་ཤེས་འདི་སྔགས་ཀྱི་ཐེག་པ་མ་གཏོགས་རྒྱུའི་ཐེག་པར་གཏན་གསུངས་པ་མེད་དམ་ཞེ་ན། དངོས་བསྟན་དུ་ནི་འགར་ཡང་གསུངས་པ་མེད་ལ། ཤུགས་བསྟན་དུ་དོན་གྱིས་འཕངས་པ་ནི་ཡོད་དེ། མདོ་ལུགས་ཀྱི་བྱང་སེམས་ས་བཅུ་པ་བློ་ཆེ་མཐོ་བ་དག་ལ། ཀུན་གཞིའི་སྒྲས་ཟོལ་གྱིས་བསྟན་པ་ཡོད་དེ། རྒྱན་སྟུག་པོར། ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བའང་དེ། ། སྙིང་པོ་དེ་ལ་ཀུན་གཞིའི་སྒྲས། །
དེ་བཞིན་གཤེགས་རྣམས་སྟོན་པར་མཛད། ། སྙིང་པོ་ཀུན་གཞིར་བསྒྲགས་པ་ཡང༌། ། བློ་གཞན་རྣམས་ཀྱིས་མི་ཤེས་སོ། ། ཞེས་འབྱུང་ལ། མདོ་དེ་དག་གི་དགོངས་པ་རྗེ་བཙུན་གྱིས་བསྡུ་བ་ན། དྲི་མེད་ཤེས་ཏེ་དཀར་པོ་ཡི། ། ཆོས་ཀྱི་རྟེན་ཡིན་ཕྱིར་ན་གནས། ། ཞེས་དང༌། རིགས་ཁམས་སྦྲང་རྩི་དང་འདྲ་འདི་གཟིགས་ནས། ། ཞེས་དང༌།
ཟག་པ་མེད་པའི་ཤེས་པ་སྦྲང་མའི་རྩི་འདྲ་བ། ། ཞེས་ཐེག་པ་ཆེན་པོ་རྒྱུད་བླ་མར་དེ་བཞིན་གཤེགས་སྙིང་རྣམ་བཞག་རྩལ་བཤད་དུ་མཛད་ལ་བསྟན་བཅོས་དེར། སེམས་ཅན་ཐམས་ཅད་ཀྱི་རྒྱུད་ལ་རྒྱལ་བའི་ཡུམ་དུ་བཤད་པའི་སྟོང་ཉིད་དགག་རྐྱང་གི་རང་བཞིན་རྣམ་དག་མ་ཡིན་པར་ཆོས་ཅན་ཟག་མེད་ཀྱི་ཡེ་ཤེས་རང་བཞིན་གྱི་རྣམ་དག་གི་ཆོས་ཤིག་སངས་རྒྱས་ཀྱི་རྒྱུར་བཞག་པར་མཛད་ལ། ཚུལ་འདི་ནི་སྔགས་ལུགས་ལ་ཀུན་གཞི་རྒྱུ་རྒྱུད་ལ་ལུས་སེམས་ཀྱི་ཆ་གཉིས་བཤད་པའི་སེམས་འོད་གསལ་བ་ཀུན་གཞི་རྒྱུ་རྒྱུད་དུ་བཤད་པ་དང་ཁྱད་པར་ཆེར་མེད་པས་རྒྱུད་བླ་མའི་བསྟན་བཅོས་འདི་སྔགས་ལུགས་དང་ཆེས་ཕྱོགས་མཐུན་དུ་གྲུབ་བོ་ཞེས་རྗེ་ཕག་གྲུ་དང་འཇིག་རྟེན་མགོན་པོའི་གསུང་གིས་ཁོ་བོའི་ཕྱག་རྒྱ་ཆེན་པོའི་གཞུང་འདི་ཐེག་པ་ཆེན་པོ་རྒྱུད་བླ་མ་ཡིན་ཞེས་གསུངས་པ་དང༌། ཀར་ལུགས་པ་དག་ནང་བརྟག་རྒྱུད་གསུམ་སྟབས་ཅིག་ཏུ་བཤད་ན་རྡོ་རྗེ་ཐེག་པའི་ལུས་ཡོངས་རྫོགས་ཀྱི་ཁོག་ཁྲོལ་བར་འགྱུར་ཞེས་དེའི་བཤད་སྲོལ་ཆེར་མཛད་ལ། དེས་ན་སངས་རྒྱས་ཀྱིས་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་བ་ལ། རིམ་གྱིས་ཟབ་ཅིང་ཉེ་བར་ཞི་ལ་རྒྱ་ཆེ་བའི་ཆོས་འཁོར་བསྐོར་བ་ལས། བར་པ་ལས་ཐ་མ་ངེས་དོན་དུ་འགྱུར་བའི་ཆ་ནི་ཐ་སྙད་ཀྱི་རྣམ་པར་བཞག་པར་སངས་རྒྱས་ཀྱི་རྒྱུ་གསལ་བར་བཤད་པ་འདི་ཉིད་ཀྱི་ཆ་ནས་ཡིན་གྱི། ཆོས་སྟོང་པ་ཉིད་དུ་བཤད་པའི་ཆ་ནས་ནི་ཆེས་ཟབ་པར་བསྟན་པ་མ་ཡིན་ཏེ། རྒྱལ་བའི་ཡུམ་དུའང་ཆོས་ཐམས་ཅད་རིས་བཅུ་དྲུག་དང་ཉི་ཤུར་བསྡུས་ནས་དེ་ཐམས་ཅད་སྟོང་པའི་རྣམ་བཞག་གསུངས་པ་དེ་ལས་ལྷག་པ་འདིར་ཡང་མ་སྤྲོས་ཤིང༌།
གཞན་འཁོར་ལོ་ཐ་མར་ཀུན་གཞི་རྫས་གྲུབ་སོགས་ཀྱི་གསུང་བ་སོགས་ཀྱི་ཆ་ནས་འཁོར་ལོ་ཐ་མ་ངེས་དོན་དུ་བཞག་པར་བྱ་བ་མ་ཡིན་ཏེ། ཆོས་ཚུལ་དེ་ལྟ་བུ་ནི་འཁོར་ལོ་བར་པའི་སྐབས་སུའང་ངེས་དོན་དུ་འཇོག་པ་མ་ཡིན་ཏེ། འཁོར་ལོ་བར་པ་ཉིད་ནས་བཤད་པའི་རིགས་པས་དེ་དག་ལ་དཔྱད་བཟོད་ཅིང༌། ཕྱིས་འཁོར་ལོ་ཐ་མའི་སྐབས་སུ་རིགས་པ་དེ་དག་གི་དཔྱད་བཟོད་པ་ལས་སླར་དཔྱད་མི་བཟོད་པའི་རིགས་པ་གཞན་གྱིས་ཀྱང་མ་གྲུབ་པའི་ཕྱིར། འོ་ན་དེ་ལྟའི་བདེ་བར་གཤེགས་སྙིང་པོ་ཟག་པ་མེད་པ་དྲི་མ་མེད་པའི་ཤེས་པ་དེ་སེམས་ཅན་ཐམས་ཅད་ལ་ཡོད་པར་རྣམ་རིག་པས་ཀྱང་འདོད་དེ། དེ་པའི་སློབ་དཔོན་ཁ་ཅིག་གིས། དྲི་མ་མེད་པའི་ཡིད་རྣམ་ཤེས་ཚོགས་དགུ་པ། ཞེས་དང༌། ཁ་ཅིག་སྐྱེ་མཆེད་དྲུག་གི་ཁྱད་པར་བའི་ཆོས་ཞེས་པ་སོགས་དེ་ལ་མིང་འདོགས་སྣ་ཚོགས་སུ་བྱེད་པ་མཐོང་བའི་ཕྱིར་ཞེ་ན། ཚིག་མཐུན་དུ་ཆུག །
དོན་མི་མཐུན་ཏེ། དེ་དག་གིས་ནི་དེ་དག་དོན་དམ་པའི་རྫས་གྲུབ་ཏུ་འདོད་པའི་ཕྱིར་ཅིར་ཡང་རུང་བ་མ་ཡིན་ནོ། ། དེས་ན་མདོ་སྡེ་ལང་དཀར་གཤེགས་པར་དོན་གྱི་དབང་འདི་གཟིགས་ནས་དེ་ལྟ་བས་ན་བློ་གྲོས་ཆེན་པོ། ཁྱད་པར་འདོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་དེ་བཞིན་གཤེགས་པའི་སྙིང་པོ་ཀུན་གཞིའི་རྣམ་པར་ཤེས་པ་ཞེས་བསྒྲགས་པ་རྣམ་པར་སྦྱང་བར་བྱའོ། ། བློ་གྲོས་ཆེན་པོ་གལ་ཏེ་ཀུན་གཞི་རྣམ་པར་ཤེས་པ་ཞེས་བསྒྲགས་པ་དེ་བཞིན་གཤེགས་པའི་སྙིང་པོ་དེ་ལ་མེད་དུ་ཟིན་ན་བློ་གྲོས་ཆེན་པོ་དེ་བཞིན་གཤེགས་པའི་སྙིང་པོ་ཀུན་གཞི་རྣམ་པར་ཤེས་པ་ཞེས་བསྒྲགས་པ་མེད་པར་འཇུག་པའང་མེད་ལྡོག་པའང་མེད་པར་འགྱུར་ན། བློ་གྲོས་ཆེན་པོ། བྱིས་པ་དང་འཕགས་པ་རྣམས་ལ་འཇུག་པ་དང་ལྡོག་པའང་ཡོད་དེ། རྣལ་འབྱོར་ཅན་བརྩོན་པ་མི་འདོར་བ་རྣམས་བདག་གིས་སོ་སོར་རང་གི་རིག་པ་ཚེ་འདི་ལ་བདེ་བར་སྤྱོད་པ་གནས་སོ། ། བློ་གྲོས་ཆེན་པོ། དེ་བཞིན་གཤེགས་པའི་སྙིང་པོ་ཀུན་གཞི་རྣམ་པར་ཤེས་པའི་སྤྱོད་ཡུལ་ཅན་དེ་ནི་ཉན་ཐོས་དང་རང་སངས་རྒྱས་དང་མུ་སྟེགས་ཅན་རྣམ་པར་དཔྱོད་པའི་ལྟ་བ་ཅན་རྣམས་ཀྱི་ཁོང་དུ་ཆུད་པར་དཀའོ། །
རང་བཞིན་ཡོངས་སུ་དག་པ་ཡིན་མོད་ཀྱི་གློ་བུར་ཉོན་མོངས་པས་ཉེ་བར་ཉོན་མོངས་པའི་ཕྱིར་དེ་རྣམས་ལ་མ་དག་པ་ལྟར་སྣང་སྟེ། དེ་བཞིན་གཤེགས་པ་རྣམས་ལ་ནི་མ་ཡིན་ཏེ། བློ་གྲོས་ཆེན་པོ་དེ་བཞིན་གཤེགས་པ་རྣམས་ལ་ནི་ལག་མཐིལ་དུ་སྐྱུ་རུ་རའི་འབྲས་བུ་བཞིན་དུ་མངོན་སུམ་གྱི་སྤྱོད་ཡུལ་དུ་འགྱུར་རོ། ། ཞེས་རྒྱ་ཆེར་གསུངས་པ་འབྱམས་ཀླས་པར་སྣང་ནའང་ཡི་གེས་འཇིགས་པས་ཅུང་ཟད་སྨོས་པ་ལ། ཆོས་ཚུལ་འདིའི་དོན་ཁོང་དུ་ཆུབ་པ་ནི། གངས་ཅན་གྱི་ལྗོངས་འདིར་དཔལ་ལྡན་དྭགས་པོ་བཀའ་བརྒྱུད་ལས་གཞན་མ་བྱུང་བར་སྣང་སྟེ། དེའང་ཀུན་གཞི་རྒྱུ་རྒྱུད་དེ་ཉིད་ལམ་རྡོ་རྗེ་རྣལ་འབྱོར་གྱིས་ཤིན་ཏུ་དྲི་བྲལ་མཐར་ཐུག་པར་བྱས་པའི་འབྲས་རྒྱུད་ཆོས་དབྱིངས་ཡེ་ཤེས་དང་བདེ་བ་ཆེན་པོའི་རྒྱུ་ནི་སྔགས་ལུགས་ཀྱི་རྫོགས་པའི་སངས་རྒྱས་ཁོ་ནས་སྒྲིབ་པ་ཐམས་ཅད་གཏན་སྤང་བས་ཁྱད་པར་དུ་བྱས་ཏེ་མངོན་སུམ་དུ་མཛད་ལ། རྗེས་སུ་དཔག་པའམ་མི་རྟོག་པའི་ཡེ་ཤེས་ཉི་ཚེ་བ་ནི་སྔགས་ལམ་པའི་ལམ་ཞུགས་པའི་རྒྱུད་ལའང་ཡོད་དེ། སྔགས་ཀྱི་སློབ་མ་འཕགས་པས་ནི་མི་རྟོག་པའི་ལྷན་ཅིག་སྐྱེས་པའི་ཡེ་ཤེས་ཀྱི་ཤེས་བྱ་ཐམས་ཅད་ལ་ཁྱབ་པའི་ཚུལ་གྱིས་རྟོགས་ནས་སྒྲིབ་པ་རིམ་གྱིས་སྤོང་བར་བྱེད་པའི་ཕྱིར། སྐྱོབ་པ་འབྲི་ཁུང་གླིང་པའི་ཞལ་སྔ་ནས།
དཔལ་འཕྲེང་མ་དང་བྱང་ཆུབ་སེམས་དཔའ་བློ་གྲོས་ཆེན་པོ་གཉིས་ལྟར་རྒྱུ་ལམ་འབྲས་བུའི་བདེར་གཤེགས་སྙིང་པོ་རྟོགས་ཚུལ་ལ་ཁྱད་མེད་དུ་ཞལ་བཞེས་མཛད་པ་ལ། བོད་རི་བོང་གི་ཕྲུ་གུ་འདྲ་བས་གཏིང་དཔོག་པར་དཀའ་བའི་འབྲུག་སྒྲ་ལྷང་པོར་སྒྲགས་པ་ན་སྙིང་བྲུལ་བར་འགྱུར་བ་ཁ་ཅིག ། འོ་ན་ཁྱོད་བྱང་ཆུབ་སེམས་དཔའ་ས་བཅུ་པ་ཙམ་དུ་ཐལ། རྒྱུ་ལམ་འབྲས་བུའི་བདེ་གཤེགས་སྙིང་པོ་ཕལ་ཆེར་ཁྱོད་ཀྱི་ཁོང་དུ་ཆུབ་པར་སྣང་བའི་ཕྱིར་ཞེ་ན། ཞལ་སྔ་ནས་ཁས་ནི་མི་ལེན། སོང་ན་ལྟ་བྱ་ཐབས་ཅི་ཡོད་གསུངས། དེས་ན་འབྲི་ཁུང་གླིང་པ་དོན་ལ་སྔགས་ཀྱི་རྡོ་རྗེ་འཆང་དུ་གྲུབ་མོད་ཀྱང་སྣང་ཚུལ་མདོའི་ས་བཅུ་པར་བསྟན་པ་དེས་ཀྱང་སངས་རྒྱས་ཀྱི་སའི་ཆོས་གསལ་བར་ཁོང་དུ་ཆུབ་དཀའ་བའི་ཚུལ་བསྟན་པ་ནི་ཆེས་ཐུགས་མད་པ་བདེན་ཏེ། རྒྱུད་བླ་ཐོགས་མེད་འགྲེལ་ཆེན་དུ། དེ་ལ་ཚུལ་གཅིག་པའི་ཆོས་ཀྱི་དབྱིངས་དང་ཐ་མི་དད་པའི་ཡེ་ཤེས་ཀྱི་སྒོ་རྟོགས་ནས་འཇིག་རྟེན་ལས་འདས་པའི་ཆོས་ཀྱི་སྐུ་རང་བཞིན་གྱིས་ཡོངས་སུ་དག་པ་ལ་ལྟ་བ་གང་ཡིན་པ་འདི་ནི་འདིར་གང་གིས་ས་བཅུ་ལ་གནས་པའི་བྱང་ཆུབ་སེམས་དཔས་དེ་བཞིན་གཤེགས་པའི་སྙིང་པོ་ཅུང་ཟད་མཐོང་ངོ་ཞེས་གསུངས་པ་ཡང་དག་པར་ཇི་ལྟ་བ་བཞིན་གྱི་ཡེ་ཤེས་ཀྱིས་མཐོང་བར་འདོད་དོ། ། ཇི་སྐད་དུ།
སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། ། བློ་མིག་དག་པའི་འཕགས་རྣམས་ཀྱིས་ཀྱང་ཐམས་ཅད་མཐོང་མ་ལགས། ། བཅོམ་ལྡན་འདས་ཁྱེད་ཆོས་སྐུ་བློ་གྲོས་གང་དག་མཐའ་ཡས་པ། ། ཤེས་བྱ་མཐའ་མེད་མཁའ་དབྱིངས་ཁྱབ་པ་དེ་དག་གིས་ཀུན་མཐོང༌། ། ཞེས་གསུངས་སོ། །
སྨྲས་པ། གལ་ཏེ་དེ་ལྟར་ཆགས་པ་མེད་པའི་མཐར་ཕྱིན་པའི་ས་ལ་གནས་པ་འཕགས་པའི་མཆོག་རྣམས་ཀྱི་ཡང་ཐམས་ཅད་ཡུལ་མ་ཡིན་ན། ཁམས་འདི་ལྟ་བར་དཀའ་བ་དེས་ན་བྱིས་པ་སོ་སོ་སྐྱེ་བོ་ལས་བརྩམ་སྟེ་བསྟན་པ་འདིས་ཅི་བྱ་ཞེ་ན། ཞེས་འབྱུང་ངོ༌། ། དེས་ན་ཆོས་དབྱིངས་ཡེ་ཤེས་ལ་ཀུན་གཞིའི་སྒྲས་བརྗོད་པ་འདི་སངས་རྒྱས་ཁོ་ནས་མངོན་དུ་མཛད་ཀྱི་གཞན་གྱིས་བྱ་བར་མི་ནུས་པ་འདི་ནི།
དཔལ་ཀརྨ་པ་རང་བྱུང་རྡོ་རྗེའི་ཞབས་ཀྱི་དགོངས་པར་ཡང་སྣང་སྟེ་དེས་མཛད་པའི་ཕྱག་ཆེན་ཁྲིད་ཡིག་ཏུ། ཚོགས་དྲུག་ཤེས་པ་གསལ་ལ་མི་རྟོག་པ། ། མངོན་སུམ་རྟོག་བྲལ་ཤེས་ཤིང་གོམས་པ་ལ། ། བརྟེན་ནས་རང་རིག་ཡིད་ཀྱི་མངོན་སུམ་ནི། ། དེ་མ་ཐག་བཅས་ཆུ་ཟླ་ལྟ་བུར་མཐོང༌། ། དེ་ལ་བརྟེན་ནས་སྒྲིབ་བཅས་ཀུན་གཞི་དང༌། ། སྒྲིབ་མེད་མེ་ལོང་ལྟ་བུའི་ཡེ་ཤེས་ཀྱིས། ། གནས་ལུགས་རྗེས་སུ་དཔག་པའི་ཚུལ་དུ་མཐོང༌། ། ཉོན་མོངས་མངོན་གྱུར་རགས་དང་བག་ལ་ཉལ། ། ཉོན་མོངས་སྤོང་གྱུར་རང་ངོ་རྟོགས་བྱས་ནས། །
སྤང་གཉེན་གཉིས་ཀྱི་རྟོག་ཚོགས་ཇི་སྙེད་པ། ། སོ་སོར་ཤེས་པའི་ཤེས་རབ་དག་པ་དང༌། ། དེ་ཡི་ཏིང་ངེ་འཛིན་ལ་དབང་ཐོབ་པས། ། དེ་ཚེ་ཀུན་གཞི་མངོན་སུམ་སྣང་བར་འགྱུར། ། དེ་བཞིན་ཉིད་དང་འབྲས་བུའི་རྟོགས་པ་ཀུན། ། གྲོལ་བའི་སྐད་ཅིག་དེ་ལ་ཀུན་གཞི་དག ། དེ་ཚེ་སངས་རྒྱས་བྱང་ཆུབ་ཐོབ་པ་ཡིན། ། ཞེས་མདོར་བཤད་པའི་ཀུན་གཞི་སོགས་གློ་བུར་དྲི་མའི་སེམས་དང་སེམས་ལས་བྱུང་བ་ཇི་སྙེད་དག་པའམ་སྤངས་པ་ན་སྔགས་ལུགས་ཀྱི་བྱང་ཆུབ་ཆེན་པོ་ཐོབ་ལ། དེ་ཐོབ་པར་བྱེད་པ་ལའང་ཆོས་དབྱིངས་ཡེ་ཤེས་ཀུན་གཞིའི་སྒྲས་བསྟན་པ་དེ་མཐོང་བ་ལ་རིག་པ་དེ་དང་རྒྱུ་མཐུན་པའི་ཡེ་ཤེས་རྡོར་ཏིང་གི་མངོན་དུ་བྱས་ནས་སྒྲིབ་པའི་གནས་ངན་ལེན་ཐམས་ཅད་དྲུངས་ཕྱུང་ནས་མངོན་པར་རྫོགས་པར་སངས་རྒྱས་པར་བྱེད་དོ་ཞེས་གསལ་བར་གསུངས་ལ། ཚུལ་འདི་དང་མཐུན་པར་འཇིག་རྟེན་གསུམ་གྱི་མགོན་པོ་འབྲི་ཁུང་པས་གསུང་བཞི་བཅུ་པའི་སྡོམ་དུ།
བྱིན་རླབས་དང་ལྡན་པས་ཀུན་གཞི་དུས་གཞན་དུ་མཐོང་ཞེས་གསུངས་ལ། འདི་དང་མཐུན་པར་ལོ་ཆེན་ཡེ་ཤེས་སྡེའི་དབུ་མའི་མཛད་བྱང་དུ། འབྲས་བུ་ཆོས་སྐུ་འཆད་པ་ན། འཕགས་པ་དུང་འཕྲེང་གི་མདོ་ལས་ཀྱང༌། དེ་བཞིན་གཤེགས་པའི་སྙིང་པོ་གསལ་བར་མ་གྱུར་པའི་ཚེ་ནི་ཀུན་གཞི་ཞེས་བྱའོ། ། གསལ་བར་གྱུར་པ་དེའི་ཚེ་ན་ཆོས་སྐུ་ཞེས་བྱའོ། ། ཞེས་གསུངས་སོ། ། ཞེས་ཁུངས་སུ་དྲངས་པས་ཀྱང་ཆེས་གསལ་བར་བྱས་སོ། ། གསུང་འདི་ལ་འབྲས་དུས་ཀྱི་ཆོས་དབྱིངས་ཡེ་ཤེས་རྫོགས་སངས་ཀྱིས་མངོན་དུ་མཛད་པ་ཞིག་དང༌། ལམ་དུས་ཀྱི་ཆོས་དབྱིངས་ཡེ་ཤེས་དང་རྒྱུ་མཐུན་སྐྱེ་འཕགས་ཀྱི་རྣལ་འབྱོར་པས་ཀྱང་མངོན་དུ་བྱ་བ་གཉིས་བསྟན་ལ་ཕྱི་མ་ནི་འོག་ནས་ཀྱང་འཆད་དོ། །
འོ་ན་ཆོས་དབྱིངས་ཡེ་ཤེས་དང་རྒྱུ་མཐུན་པའི་ལམ་རྒྱུད་ཀྱི་ཆོས་དབྱིངས་ཡེ་ཤེས་དེ་ལམ་དུས་ཀྱི་རྡོ་རྗེའི་རྣལ་འབྱོར་པས་མངོན་དུ་རུང་ངམ་ཞེ་ན། ཆེས་རུང་སྟེ། རྡོ་རྗེ་ཐེག་པའམ་སྨིན་གྲོལ་གྱི་བྱེད་པས་རྡོ་རྗེ་ཐེག་པའི་སྐལ་ལྡན་ལ་དེའི་རྒྱུ་རྒྱུད་ཀྱི་ཀུན་གཞི་ལ་རྡོ་རྗེ་འཆང་དུ་སྒྲུབ་པའི་ལས་སུ་འཇུག་པར་བྱས་པ་ན་གཞི་ལམ་གྱི་ཡེ་ཤེས་དབྱེར་མེད་སྟོབས་ལྡན་དུ་སོང་ནས་རྣལ་འབྱོར་པའི་རྒྱུད་ལ་ཡེ་ཤེས་སྒྲིབ་བྲལ་མངོན་སུམ་དུ་འཆར་ནས་གྲོལ་བ་སྟེར་བའི་ཕྱིར། དཔེར་ན་རྗེ་བཙུན་སྒམ་པོ་པའི་སྐུ་མདུན་དུ། དཔལ་ཕག་མོ་གྲུ་པ་ལ་ལམ་དུས་ཀྱི་ཆོས་དབྱིངས་ཡེ་ཤེས་ཀྱི་ངོ་བོའི་ཐ་མལ་ཤེས་པ་མངོན་དུ་མཛད་པ་ལྟ་བུའོ། ། དེ་ལ་ཤིན་ཏུ་ཆེས་བླུན་པོ་མང་པོ་རྒྱལ་པོ་དྲེགས་པ་ཅན་གྱིས་བཏེག་ནས་མཁས་པ་ཆེན་པོར་རློམ་ཞིང་དེར་བསྒྲགས་པ་ཁ་ཅིག ། གསུང་རབ་རབ་འབྱམས་ན་ཐ་མལ་གྱི་ཤེས་པ་དེའི་ཐ་སྙད་ཙམ་ཡང་མི་འབྱུང་ན་དོན་ལྟ་ག་ལ་ཞིག་གོ་ཞེ་ན། གཞན་གྱི་ཆོས་སྲིད་ཀྱི་ཕུན་སུམ་ཚོགས་པ་ལ་ཕྲག་དོག་ཀླག་ཅོར་གྱི་དབང་གིས་དེ་ལྟར་སྨྲ་ཐལ་བ་བདེན་ནའང༌། ལྷར་བཅས་ཀྱི་སྐྱེས་བུ་ཡ་རབས་དག་གིས་ནི་དེ་སྐད་དུ་སྨྲ་བ་དེ་ལ་སྙིང་ཁོང་རུས་པའི་གཏིང་ཆེས་ཞེ་ཁྲེལ་བར་འགྱུར་ཏེ། སྔགས་ཀྱི་ཐེག་པར་མ་ཟད།
མདོར་ཡང་དོན་གྱི་འཕངས་པའམ་ཤུགས་ལ་འདི་ལྟར་བསྟན་ཏེ། རྒྱུད་བླར། ཉེས་པ་གློ་བུར་དང་ལྡན་དང༌། ། ཡོན་ཏན་རང་བཞིན་ཉིད་ལྡན་ཕྱིར། ། ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་རྒྱུད་གསུམ་བར་མ་ཆད་དུ་ཟག་མེད་ཀྱི་ཆོས་སྐུ་འགྱུར་བ་མེད་པར་བཤད་པའི་སྐབས་སུ། བཙན་ཁའོ་ཆེས། ཇི་ལྟར་སྔར་བཞིན་ཕྱིས་དེ་བཞིན། ། ཐ་མལ་ཤེས་པའི་ཆོས་ཉིད་དོ། །
ཞེས་བསྒྱུར་ནས་ལེགས་པར་བཤད་སྣང་ལ། དེར་མ་ཟད་ཟག་མེད་བདེ་གཤེགས་སྙིང་པོ་གཉུག་མ་ཆོས་ཀྱི་དབྱིངས་ཀྱི་ཡེ་ཤེས་སྔགས་ཀྱི་ཐེག་པར་ཀུན་གཞི་རྒྱུ་རྒྱུད་དུ་གྲགས་པའི་མིང་དུ་ཐ་མལ་གྱི་ཤེས་པ་ཞེས་མདོ་རྒྱུད་རབ་འབྱམས་ནས་བརྗོད་མི་ལང་བ་མཐའ་དག་པ་ལས་དེའི་མིང་ཙམ་ཡང་ཕྱིར་རྒོལ་དེ་དག་གིས་སྔོན་ཆད་རྣ་ལམ་དུ་མ་འབྱོར་ན་དོན་ལྟ་ག་ལ་ཞིག་པས་གསུང་རབ་རྒྱ་མཚོའི་དཔལ་འབྱོར་ཟད་མི་ཤེས་པ་ལ་རང་དབང་དུ་ལོངས་སྤྱོད་བྱེད་པའི་སྐྱེས་ཆེན་རྡོ་རྗེ་འཛིན་པ་ཉི་མ་དང་ཟླ་བ་ལྟ་བུ་གྲུབ་པའི་གཟི་འོད་ཀྱི་རྫུ་འཕྲུལ་རབ་ཏུ་འབར་བ་ལ། སྡང་ཞུགས་ཀྱི་སྨྲ་བ་ཆེར་བྱེད་པ་དེ་དག་ནི། སྡང་བ་ཙམ་དུ་ཟད་པས་ངན་ཚིག་གི་ཚིགས་སུ་བཅད་པ་ཙམ་སྦྱོར་བ་ལས། བདེ་བར་གཤེགས་པའི་ལུང་དང་འབྲེལ་བའི་ངག་འཐད་ལྡན་གྱི་ཀླན་ཀ་ནི་བཀའ་བརྒྱུད་མཆོག་གི་ཕྱོགས་འདི་ལ་འགོད་པ་འགར་ཡང་མི་སྣང་བས། གཞན་ཟེར་དེ་དག་ཕ་མེད་པའི་བུ་ལ་རིགས་ནས་འབོད་མི་ཤེས་པ་ལྟར་ཆོས་མཐུན་དུ་མི་རྒོལ་བ་དེ་དང་ལྷན་ཅིག་གཏམ་གྱི་འཇུག་པ་བཅད་པར་བྱ་སྟེ། སྐྱེས་བུ་དེ་དག་གིས་ཆོས་སྤང་བའི་ལས་ཆེན་པོ་གསོག་པ་ལ་ལྡོག་པའི་སྐབས་མི་འབྱེད་པར་སྣང་བའི་ཕྱིར། འོ་ན་དེ་ལྟ་བུའི་ཐ་མལ་གྱི་ཤེས་པའི་ཡེ་ཤེས་མངོན་དུ་བྱེད་ཚུལ་དེ་ཇི་ལྟ་བུ་ཞེ་ན། དེ་ལ་གཙོ་བོར་བུམ་དབང་བསྐྱེད་རིམ་དང་བཅས་པས་རྒྱུད་ཆེས་སྨིན་ཅིང་གྲོལ་བ་ལ། དབང་གོང་མས་སྨིན་པ་དང་རྫོགས་རིམ་སྒོམ་པ་ཁོ་ན་ལས་མངོན་དུ་བྱ་དགོས་ཏེ།
རྫོགས་རིམ་དེའང་རྒྱུ་རྒྱུད་ལྷན་ཅིག་སྐྱེས་པའི་ཟག་མེད་ཀྱི་ལུས་སེམས་གང་དུ་ཡོད་པ་དེ་ཉིད་དུ་རྟོག་པ་དང་བྲལ་བའི་ཡེ་ཤེས་ལྔ་སྒྲིབ་བྲལ་དུ་འཆར་ཐབས་ཀྱི་གནད་བཅིངས་པས་ཡེ་ཤེས་དེ་ཉིད་འཆར་བ་ཡིན་ཏེ། གྲོལ་བའི་ཐིག་ལེ་ལས། བདེ་གསལ་མི་ཤིགས་ཐིག་ལེའི་གཟུགས། ། ཡུངས་ཀར་གྱི་ནི་འབྲུ་ཚད་ཙམ། ། འོད་ཟེར་སྣ་ལྔ་འབར་འཛག་པའི། ། ཚུལ་ཅན་སྙིང་དབུས་རྟག་ཏུ་གནས། ། ཞེས་དང༌། ལྷ་མོ་བཞིས་ཞུས་ལས། བྱང་ཆུབ་སེམས་ནི་འོད་གསལ་བ། ། ཟླ་བ་ཤེལ་དང་འདྲ་བའི་འོད། །
དེ་ཉིད་ཡེ་ཤེས་ལྔ་ཡི་དངོས། ། ཡུངས་ཀར་འཚེར་བའི་ཚད་ཙམ་མོ། ། ཞེས་མཐའ་ཡས་པར་འབྱུང་བ་ནི། གང་དུ་གནད་བཅིང་བའི་རྒྱུ་རྒྱུད་ཀྱི་ལུས་སེམས་ཀྱི་སྲོག་གང་ཡིན་ངོས་བཟུང་ནས། དེར་ཇི་ལྟར་གནད་དུ་བསྣུན་པ་ནི། དྲིལ་བུ་ཞབས་ཀྱིས། ནཱ་ད་ཐིག་ལེར་ལྡན་པའི་གཟུགས། ། སྙིང་གར་བཞག་བྱ་དེ་ལས་ནི། ། རྨོངས་པའི་རབ་རིབ་གཅོད་བྱེད་པའི། ། མངའ་བདག་བཅོམ་ལྡན་འབྱུང་འགྱུར་ཏེ། །
ཞེས་དང༌། དྲངས་མ་ཐག་པའི་གྲོལ་ཐིག་གི་འཕྲོ་དེར། དེ་ལ་བལྟས་པས་ཡེ་ཤེས་ཆེ། ། སྐད་ཅིག་ཙམ་གྱིས་རྣལ་འབྱོར་པ། ། འབར་བ་འདི་ལ་ཐེ་ཚོམ་མེད། ། ཅེས་པའི་བསྒྲུབ་བྱ་སྒྲུབ་བྱེད་དུ་འབྲེལ་བས་བསྒྲུབ་པར་བྱའོ། ། འོ་ན་ཁྱོད་ཀྱི་རྫོགས་རིམ་ཟབ་མོ་དེ་དང་པོར་རྟོག་སྒོམ་ཉིད་ཀྱིས་འཇུག་པར་ཐལ་བས་ལམ་གྱི་དུས་ཀྱི་ཆོས་དབྱིངས་ཡེ་ཤེས་དང་རྒྱུ་མཐུན་པའི་ཡེ་ཤེས་འཆར་མི་སྲིད་ཅེ་ན། འོ་ན་མདོ་སྔགས་ཀྱི་ལུགས་གང་ལྟར་ཡང་ཁྱེད་རང་རྫོགས་བྱང་གི་སྐུ་དང་ཡེ་ཤེས་མངོན་དུ་བྱ་མི་སྲིད་པར་འགྱུར་ཏེ། ལུགས་དེ་གཉིས་ཀས་རྫོགས་བྱང་སྒྲུབ་པ་ན་དང་པོར་རྟོག་པ་ཉིད་ཀྱིས་འཇུག་པའི་ཕྱིར་དང༌། ལ་རྒྱབ་ཀྱི་མེ་དོན་གཉེར་ལ་དུ་བའི་རྟགས་ཀྱི་དང་པོར་འཇུག་པས་ཕྱིས་མེ་ཐོབ་པར་མི་སྲིད་པར་ཐལ་ལོ། །
འོ་ན་དེ་ལྟར་འཆར་བའི་ཐ་མལ་གྱི་ཤེས་པ་ནི་དབང་པོ་དང་རང་རིག་དང༌། ཡིད་ཀྱི་ཤེས་པ་ཚུར་མཐོང་གསལ་རིག་གི་ཆ་དེ་མ་ཡིན་ནམ། དེ་ལ་བླ་མ་ཡི་གེ་ཡང་མི་ཤེས་སྡོད་ཚུགས་པ་རྟོག་པ་ཆུང་ངེ་བ་ཞིག་གིས་ངོ་སྤྲད་པས་ཀྱང་དོན་མི་འགྲུབ་བམ། དེང་སང་གངས་ཅན་ན་ཐ་མལ་གྱི་ཤེས་པ་རྟོགས་པའི་རྟོགས་ལྡན་བགྲང་གིས་མི་ལང་བ་དུ་མ་སྣང་བ་ལྟ་བུའོ་ཞེ་ན། ཅི་དེ་ལྟའི་ཚུར་མཐོང་གསལ་རིག་གི་ཆ་དེ་ཕྱག་རྒྱ་ཆེན་པོའི་ཐ་མལ་གྱི་ཡེ་ཤེས་ཡིན་ན་ཏ། འཕགས་པ་སྤྱན་རས་གཟིགས་དབང་ཕྱུག་གིས་མཆོག་ཏུ་མི་འགྱུར་བའི་ཡེ་ཤེས་གྲུབ་པར། ཉི་ཚེ་བའི་ཤེས་པ་འདི་ཉིད་ཀྱང་མཁས་པ་རྣམས་ཀྱིས་ནི་རྣམ་པར་དཔྱད་མི་ནུས་ན་འཁོར་བའི་བག་ཆགས་ལས་བྱུང་བ་མ་ཡིན་པ། རྣལ་འབྱོར་པའི་རང་རིག་པ། ཀུན་ཏུ་བཟང་པོ། མི་འགྱུར་བའི་བདེ་བ་ཆེན་པོའི་ཡེ་ཤེས།
རྨོངས་པ་རྣམས་ཀྱིས་རྣམ་པར་བརྟག་པར་ནུས་པ་ལྟ་ཅི་སྨོས། ཡང་སེམས་འགྲེལ་ལས། དེ་ལྟར་དེ་བཞིན་གཤེགས་པའི་ཤ་ལ་སོགས་པའི་སྤྱན་ལྔ་པོ་རྣམས་ནི་སྟོང་པ་ཉིད་གཟིགས་པའི་སླད་དུ་སྟེ། སེམས་ཅན་གཞན་རྣམས་ནི་སྟོང་པ་ཉིད་ལྟ་བའི་ཡུལ་ལ་དམུས་ལོང་ངོ༌། ། ཞེས་འབྱུང་བ་ཟབ་ཞི་སྤྲོས་བྲལ་གྱི་སྟོང་པ་ཉིད་ཀྱི་དོན་འཕགས་པ་ཀླུས་བཀྲལ་ཞིང༌། བཅོམ་ལྡན་འདས་ཀྱི་དགོངས་པ་དབུ་མ་ཆེན་པོའི་ལྟ་བྱའི་སྟོང་པ་ཉིད་ནི་རང་ཅག་སོ་སྐྱེ་རྣལ་འབྱོར་མཆོག་དང་མི་ལྡན་པ་དག་གི་ཚུར་མཐོང་གི་རང་རིག་ཙམ་དེའི་ཡུལ་ཅན་དུ་མི་འགྲོའོ། ། རྣལ་འབྱོར་མཆོག་གི་སྔགས་ཀྱི་ལུགས་འདིར་སོ་སོ་སྐྱེ་བོ་ལའང་རྣལ་འབྱོར་མངོན་སུམ་ཡོད་པར་འཇོག་པར་སྣང་སྟེ། རྫོགས་པའི་རིམ་པ་ལ་རྣལ་འབྱོར་མངོན་སུམ་དུ་འཇོག་པ་ཉིད་ཀྱི་ཕྱིར། སེམས་འགྲེལ་ལས། རྣལ་འབྱོར་པ་ཡི་མངོན་སུམ་གང༌། །
རང་རིག་བྱེད་པ་གང་ཡིན་པ། ། རྫོགས་པའི་རིམ་པ་ཡེ་ཤེས་ནི། ། སངས་རྒྱས་བྱ་བ་བྱེད་པའི་མཆོག ། དེ་ཉིད་ཐ་དད་རྣམ་པ་ལྔ། ། ཐོག་མ་བར་དང་ཐ་མར་ནི། ། ཆོས་སྡུད་པ་ལས་སྐྱོབ་པ་ཡི། ། སྤྱན་ལྔ་རྣམས་ནི་གསུངས་པ་ཡིན། ། ཞེས་འབྱུང་བས། རྣལ་འབྱོར་མཆོག་འདི་སྒྲུབ་ཚུལ་ཁོ་བོའི་རྗེ་ཆེན་པོ་དེ་ལྟ་བུ་འབའ་ཞིག་ཙམ་ཞིག་གིས་མཁྱེན་པར་ཟད་དོ། ། མཆན།
ཞེས་གསུངས་པའང་དོན་མེད་པར་འགྱུར་ཏེ། ཚུར་མཐོང་གི་སེམས་གསལ་རིག་སྟོང་ཉམས་ཀྱི་ངར་དང་བཅས་པ་དེ་ཉིད་ཟག་མེད་ཀྱི་ཡེ་ཤེས་སུ་གྲུབ་ཟིན་པའི་ཕྱིར། དེ་ལྟ་ན་ནི་སེམས་ཅན་ཐམས་ཅད་ཀྱང་འབད་མེད་དུ་གྲོལ་བར་འགྱུར་ཞིང༌། ལྷག་པར་ད་ལྟ་གངས་ཅན་ན་བཞུགས་པའི་ཐ་མལ་ཤེས་པ་མངོན་གྱུར་པ་འདི་ཀུན་གྱི་བྱེད་སྤྱོད་ཡང་སྔ་རབས་པའི་དྭགས་པོ་བཀའ་བརྒྱུད་པའི་སྐྱེས་ཆེན་ཀུན་གྱི་མཛད་ཕྲིན་དང་ཆ་འདྲ་རེ་ཅིས་ཀྱང་ཡོང་བར་གོར་མ་ཆགས་སྟེ། སྲིད་མཐའ་ཙམ་ཡང་བཀག་ནས་བསྡད་འདུག་གོ ། འོ་ན་ཐ་མལ་གྱི་ཤེས་པ་དེ་ཚུར་མཐོང་གི་གསལ་རིག་ཙམ་གྱི་ཉི་ཚེ་བའི་ཤེས་པ་འདི་གཏན་མིན་པ་ཉིད་ཀྱི་ཕྱིར་ལམ་དུས་ཀྱི་རྣལ་འབྱོར་པས་མངོན་དུ་བྱེད་མི་རུང་ངོ་སྙམ་ན། འོ་ན་ཆུ་དང་འོ་མ་འདྲེས་པར་གནས་པ་དེ། ངང་པས་ཆུ་ལས་འོ་མ་ཟུར་དུ་དབྱེ་ནས་འཐུང་མི་བཏུབ་པར་ཐལ། ཆུའི་ཆ་དེ་འོ་མ་གཏན་མ་ཡིན་པའི་ཕྱིར། ཞེས་མཚུངས་ལ་ཁོ་བོ་ཅག་ཉི་ཚེ་བའི་ཚུར་མཐོང་གི་ཤེས་པ་ཐ་མལ་གྱི་ཡེ་ཤེས་གཏན་མ་ཡིན་ཀྱང༌།
དེ་རྒྱུད་ཀྱི་ཡེ་ཤེས་རྣལ་འབྱོར་པས་ཐབས་ཤེས་ཀྱི་རྣལ་འབྱོར་ཟབ་རྒྱས་ཀྱིས་དྲངས་ཏེ་མངོན་དུ་བྱེད་པ་ཡིན་ཏེ། དེ་ལྟར་བྱེད་ཀྱང་ནུས་ལ། དེ་ལྟར་མཛད་པས་དུས་གསུམ་གྱི་སངས་རྒྱས་ཇི་སྙེད་པ་ཞིག་བྱོན་པ་དང་འབྱོན་འགྱུར་གྱི་རྒྱུ་འབྲས་ཀྱི་ཐེག་པའི་ལམ་ཆེན་པོ་གཉིས་ཀྱང་གྲུབ་པའི་ཕྱིར། འཕགས་མཆོག་ཀླུས། ཇི་ལྟར་འོ་མ་དང་འདྲེས་ཆུ། ། སྣོད་གཅིག་ན་ནི་གནས་པ་ལ། ། ངང་པས་འོ་མ་འཐུང་བྱེད་ཅིང༌། ། ཆུ་ནི་མ་ཡིན་དེ་བཞིན་གནས། ། དེ་བཞིན་ཉོན་མོངས་ཀྱིས་གཡོས་ནས། ། ཡེ་ཤེས་ལུས་འདིར་གཅིག་གནས་ཀྱང༌། །
རྣལ་འབྱོར་པ་ཡིས་ཡེ་ཤེས་ལེན། ། མི་ཤེས་པས་ནི་འདོར་བར་བྱེད། ། ཅེས་དང༌། མགོན་པོ་འབྲི་ཁུང་པས། བྱིན་རླབས་དང་ལྡན་པས་ཀུན་གཞི་དུས་གཞན་དུ་མཐོང༌། ཞེས་འབྱུང་ངོ༌། ། འོ་ན་རྣལ་འབྱོར་པའི་རྒྱུད་ལ་ཉི་ཚེ་བ་མིན་པའི་ཡེ་ཤེས་འཆར་ཐབས་དེ་སྟོན་ཅིག་ཅེ་ན། ཁོ་བོས་བདེ་བར་གཤེགས་པའི་གསུང་རབ་དང་མཐུན་པར་སྤྲོ་བའི་སྤོབས་པ་ཆེ་མོད། ཁྱེད་ལ་ནི་དེ་ཉེ་བར་མི་མཁོ་ཞིང་ཁྱེད་ཅག་དེ་ལྟ་བུ་སྒྲུབ་པར་མི་ཁོམ་ལ། མཁོ་ཁོམ་ཡོད་ཀྱང་གོ་བར་མི་འགྱུར་ཏེ།
འདི་གོ་བ་ལ་གསུང་རབ་རབ་འབྱམས་གདམས་ངག་ཏུ་ཤར་བའི་ཤེས་རབ་དགོས་པས་ཁྱེད་ལ་དེ་མེད་པ་དང༌། ངེད་ཀྱིས་དེ་ལྟར་བཤད་ན་མདོ་རྒྱུད་ཀྱི་གཏེར་ཆེན་པོ་སྤྲུགས་ཏེ་འཆད་དགོས་པས་རིག་པ་སྐད་ཅིག་ཆོས་སྐུའི་ངོ་སྤྲོད་ལྟར་དུས་དང་བརྩོན་པ་དང་ཚེགས་ཆུང་དུས་མཐའ་མི་དཔོགས་པ་དང༌། དེ་ལས་ཀྱང་རྩ་བར་རིག་པ་སྐད་ཅིག་ཆོས་སྐུ་ངོ་སྤྲོད་སོགས་ཀྱིས་ནི་སྐད་ཅིག་ལ་ཁྱེད་གྲུབ་པ་བརྙེས་ཏེ། ཚེ་འདིར་སྙན་གྲགས་ཟས་ནོར་ཐམས་ཅད་འུར་ལ་ཚུལ་འདི་བཤད་པ་ཙམ་གྱིས་ནི་ཁྱེད་ཅག་སྐད་ཅིག་དེར་གྲུབ་པ་ཐོབ་པ་ཏ་ག་ལ་ཞིག་པས་ལོངས་སྤྱོད་སྙན་གྲགས་སོགས་སྒྲུབ་པའི་ཐབས་སུ་ཅུང་ཟད་ཀྱང་མི་ཕན་པས་ཁྱེད་ཅག་ལ་ཉེ་བར་མི་མཁོ་བའི་ཕྱིར། ཇི་སྐད་དུ། དེ་ཕྱིར་གཞན་པས་ཆོས་འདི་ཡི། ། གཏིང་དཔོགས་དཀའ་བར་མཁྱེན་གྱུར་ནས། ། ཐུབ་པའི་ཐུགས་ནི་ཆོས་བསྟན་ལས། ། རབ་ཏུ་ལོག་པར་འགྱུར་པ་ཡིན། ། ཞེས་པ་ལྟ་བུའོ། །
འོ་ན་ཆོས་ཚུལ་འདི་གང་ཟག་ཇི་ལྟ་བུ་ཞིག་ལ་མཁོ་ན། སེམས་ཅན་མཐའ་དག་གི་དོན་དུ་ཚེ་གཅིག་ལུས་གཅིག་ཏུ་ཟུང་འཇུག་རྡོ་རྗེ་འཆང་གི་གོ་འཕང་དོན་དུ་གཉེར་བ་ལས། སྲིད་ཞིའི་མཐའ་རྨི་ལམ་དུའང་མི་འདོད་པ་ཞིག་གིས་གཉེར་དོན་དམ་པ་ཡིན་ཅིང་གང་ཟག་དེ་ལྟ་བུ་ནི་རྗེ་བཙུན་མི་ལ་དང་རྗེ་བཙུན་གླིང་རས་ལྟ་བུ་ཞིག་ཏུ་བས་པས་དེ་ལ་ཆོས་ཚུལ་འདི་མཁོ་བར་ཟད་དོ། ། དེ་ལྟ་ནའང་ཚུལ་འདི་ཁོང་དུ་ཆུད་པའི་ཐབས་ཤེས་ཀྱི་ཆ་ཕྱོགས་རེ་ཙམ་ནི་གོང་གི་ལེའུ་རྣམས་སུའང་ཅུང་ཟད་བསྟན་མོད། སུ་ལ་བསྟན་ཡང་གོ་བར་མི་འགྱུར་བས། ། མི་སྨྲ་ནགས་ཀྱི་འདབས་སུ་གནས་པར་བྱ། ། ཞེས་པ་ལྟར་ཆེས་སྨྲ་ནའང་ཡུལ་དུས་ཀྱིས་སྦྲུལ་ལ་འོ་མ་བླུད་པ་ལྟར་འགྱུར་དྭོགས་པས་ཁ་རོག་བསྡད་པ་ཉིད་བདེའོ། ། འོ་ན་སེམས་ཅན་ཐམས་ཅད་ཀྱི་རྒྱུད་ལ་རྒྱུ་རྒྱུད་ལྷན་ཅིག་སྐྱེས་པའི་ཡེ་ཤེས་ཀྱི་ཆ་རེ་དང༌། གློ་བུར་ཚོགས་བརྒྱད་དམ་དྲུག་གི་ཆ་རེ་ཤེས་པ་སོ་སོར་ཡོད་ན། མདོ་སྡེ་རྒྱན་གྱི་འགྲེལ་པར།
བཅོམ་ལྡན་འདས་ཀྱིས་སེམས་ཅན་རྣམས་ནི་རྣམ་པར་ཤེས་པའི་རྒྱུད་རེ་རེ་ སེམས་ཅན་རྣམས་རྣམ་ཤེས་ཀྱི་རྒྱུད་རེ་རེ་བར་གསུངས་པ་འདི་གསང་ཚོམ་གྱི་ཚུལ་འདིར་གནོད་བྱེད་དུ་འཇུག་པ་མ་ཡིན་ཏེ། ལུང་འདི་ཐེག་དམན་གྱི་མངོན་པར་ཡང་དྭོགས་གཅོད་ཆེར་ཡོད་དེ། མཛོད་འགྲེལ་འཇམ་སྒེག་ལས། ཡང་ཡིད་རྟོག་བཅས་ཀྱི་འཁོར་དུ་ཚོར་བ་ལ་སོགས་པ་སྐྱེས་པ་ན་དེ་དག་རྟོག་པ་ཡིན་ན་རྒྱུད་གཅིག་ལ་རྟོག་པ་དུ་མ་ཡོད་པར་འགྱུར་ན། རྟོག་གཉིས་གཅིག་ཆར་འཇུག་པ་མེད། ། འདི་ལྟ་རྣམ་པར་རྟོག་པ་རྣམས། ། རིམ་གྱིས་འབྱུང་བར་ཡང་དག་རྟོགས། ། ཞེས་རྣམ་འགྲེལ་ལས་བཤད་པ་དང་འགལ་ལ། རྟོག་མེད་ཡིན་ན་སེམས་དང་མཚུངས་ལྡན་མ་ཡིན་པར་འགྱུར་ཏེ། དམིགས་པ་དང་རྣམ་པ་དང་རྫས་ཀྱང་མི་མཚུངས་པའི་ཕྱིར་ཞེ་ན།
ཡིད་རྟོག་བཅས་ཀྱི་འཁོར་དུ་ཚོར་བ་ལ་སོགས་པའི་རྟོག་པ་ཡིན་ཀྱང་རིགས་པ་མཁྱེན་པའི་གཞུང་དང་འགལ་བར་མི་འགྱུར་ཏེ། དེ་ནི་གཙོ་བོ་ཡིད་ཀྱི་རྟོག་པ་གཉིས་ཅིག་ཅར་མི་འཇུག་པའི་དབང་དུ་བྱས་ནས་གསུངས་པའི་ཕྱིར། མདོ་ལས། སེམས་ཅན་རྣམས་ནི་རྣམ་པར་ཤེས་པ་རྒྱུད་རེ་རེ་བ། ཞེས་འབྱུང་ངོ༌། ། ཞེས་ལེགས་པར་བཤད་ཡོད་པ་ཉིད་ཀྱི་ཕྱིར། རྒྱུ་རྒྱུད་ལྷན་ཅིག་སྐྱེས་པའི་བདེར་གཤེགས་སྙིང་པོ་རྣམ་པར་ཤེས་པའི་ཆོས་ཉིད་ལས་འདས་ན་སེམས་ཅན་གྱི་རྒྱུད་ལ་ཡོད་པས་སེམས་ཅན་ལ་རྣམ་ཤེས་ཀྱི་རྒྱུད་གཉིས་པ་ཅན་དུ་ཇི་ལྟར་ཐལ། ལེགས་པར་སོམས་ཤིག ། མཆན།
བའོ་ཞེས་པ་དང༌།
སངས་རྒྱས་ཐོད་པར། སེམས་གཅིག་དྲི་མེད་མེ་ལོང་བཞིན། ། གང་བསམ་དེ་ནི་གཟུགས་བརྙན་དེ། ། རྨི་ལམ་ལྟ་བུར་ཤེས་མོད་ཀྱི། ། འོན་ཀྱང་རྣམ་པར་རྟོག་པས་བཟུང༌། ། ཞེས་བཤད་པ་མ་ཡིན་ནམ་ཞེ་ན། དེ་ལྟར་བཤད་པས་ཁོ་བོ་ཅག་ལ་ཅིས་གནོངས་ཏེ། ཁོ་བོ་ཅག་བྱིས་པ་ཚུར་མཐོང་བའི་ཤེས་པ་ཚོགས་དྲུག་པོའང་གནས་གྱུར་མ་ཐོབ་པ་དེའི་ཚེ་བཅོམ་ལྡན་འདས་ཀྱིས་སྤྱིར་བཏང་དུ་དེ་སྐད་གསུངས་པ་ལྟར་ཁས་ལེན་ཅིང༌། འཕགས་པར་གྱུར་ཅིང་གནས་གྱུར་གྱི་ཡེ་ཤེས་རང་སྐབས་སུ་བརྙེས་པ་ན་ནི་དེའི་སེམས་རྒྱུད་ཀྱང་མཐའ་ཡས་པར་དོན་བྱེད་པ་དང་སྤྲུལ་བསྒྱུར་ཅན་དུ་བཅོམ་ལྡན་འདས་ཀྱིས་དམིགས་བསལ་མཛད་པས་དེའི་རྗེས་སུ་འབྲང་ལ། སངས་རྒྱས་ཐོབ་པའི་ལུང་དང༌།
ས་ར་ཧ་ཞབས་ཀྱིས་སེམས་ཉིད་གཅིག་པུ་ཀུན་གྱི་ཞེས་སོགས་ནི་རྣམ་ཤེས་དང་སེམས་ཀྱི་སྒྲས་བསྟན་ཡང་གློ་བུར་བའི་ཤེས་སོགས་མིན་པར་རྒྱུ་བདེར་གཤེགས་སྙིང་པོ་ཉིད་དུ་གྲུབ་པའི་ཕྱིར། དེ་ལྟར་སྙིང་པོ་དང་ཤུན་པ། གཉུག་མ་དང་གློ་བུར་བའི་སེམས་གཉིས་སུ་རྣམ་པར་བཞག་པས་གང་ཟག་དེ་རྒྱུད་གཉིས་སུ་འགྱུར་རོ་ཞེས་ངན་རྟོག་གིས་ཁྱབ་པ་འཆའ་བ་ཆེས་མང་མོད། ཐ་སྙད་དུ་གང་ཟག་ཅེས་པ་དེ་གང་ལ་བརྗོད་མ་ཤེས་པ་དག་ལ་རྟོག་པ་དེ་ལྟ་བུ་འབྱུང་བ་བདེན་ཏེ། རང་རྒྱུད་པའི་སློབ་དཔོན་དག་གང་ཟག་གི་མཚན་གཞིར་དྲུག་པའི་ཤེས་པ་བཟུང་བར་ཡང་མཐོང་བའི་ཕྱིར། ཁོ་བོ་ཅག་ནི་ཐ་སྙད་འཇིག་རྟེན་དང་མཐུན་པར་འཇིག་རྟེན་ན་གྲགས་པའི་བཏགས་བཞག་གི་ང་ཙམ་དོན་བྱེད་པ་ལྟར་སྣང་ཞིག་ལ་བཟུང་བས་ཆོག་པ་ཉིད་ཀྱི་ཕྱིར་བེམས་ཤེས་གང་ཡང་གང་ཟག་ཏུ་འཇོག་མི་དགོས་པས་སྐྱེས་བུ་ལ་ཤེས་པ་བྱེ་བ་དུང་ཕྱུར་ཡོད་ཀྱང་གང་ཟག་དེ་རྒྱུད་དུ་མར་ཐལ་བའི་སྐྱོན་མེད་དོ། ། ཡང་ཁ་ཅིག ། འདོད་པ་དེ་ལྟར་ན་ཀུན་གཞི་རིས་མི་མཐུན་གཉིས་གང་ཟག་གཅིག་གི་རྒྱུད་ལ་ཁས་ལེན་པར་འགྱུར་ན། ཚུལ་དེ་ལྟ་བུའང་མདོ་སྔགས་ཀྱི་གཞུང་གང་ནས་ཀྱང་མ་བཤད་དོ་སྙམ་ན། ཁོ་བོས་རྒྱུ་རྒྱུད་བདེར་གཤེགས་སྙིང་པོ་ལ་ཀུན་གཞིའི་སྒྲས་བསྟན་ཀྱང་དེ་དྲི་མར་གྱུར་པའི་ཀུན་གཞི་རྫས་གྲུབ་པར་སེམས་ཙམ་པས་བཏགས་པ་ལྟར་འགར་ཡང་ཁས་མ་བླངས་པའི་ཕྱིར་དང༌།
འདི་ལྟ་བུའི་ཡེ་ཤེས་སྐད་ཅིག་གིས་རྟག་པར་ནི་ནམ་དུ་ཡང་མི་འདོད་དེ། བཞི་བརྒྱ་པ་ལས། རྟག་ལ་གནོད་པ་ག་ལ་ཡོད། ། གནོད་མེད་ཐར་པ་ག་ལ་ཡོད། ། དེས་ན་གང་གིས་བདག་རྟག་པ། ། དེ་ཡིས་ཐར་བར་མི་རིགས་སོ། ། ཞེས་དང༌། མི་འཚེ་བ་དང་བདག་རྟག་པ། ། འདི་ལ་རྒྱུ་ནི་ཅི་ཡོད་སྙམ། ། རྣམ་པ་ཀུན་ཏུ་ཤིང་སྤྲིན་ལས། །
རྡོ་རྗེའི་བསྲུང་བྱར་མི་འགྱུར་རོ། ། ཞེས་འབྱུང་བའི་ཕྱིར། ཁོ་བོ་ཅག་ཐ་སྙད་དུའང་འཁོར་བའི་རྒྱུ་ཀུན་གཞི་སེམས་ཙམ་པ་དང་རྗེས་སུ་མཐུན་པར་བརྗོད་ཀྱང་དོན་དུ་འཁོར་བའི་རྒྱུར་ཀུན་གཞི་རྣམ་ཤེས་བདེན་གྲུབ་པ་ཞིག་གང་དུའང་ཁས་མ་བླངས་པས་བརྗོད་པའི་སྐྱོན་དེ་ནི་ཅི་སྟེ་འཇུག ། གངས་ཅན་གྱི་ཁྲོད་འདིར་རྒྱུ་རྒྱུད་ཀྱི་ལུས་ཤེས་དེ་དང་གློ་བུར་བའི་ལུས་ཤེས་གཉིས་ཁྱབ་བྱེད་དང་ཁྱབ་བྱར་རིས་གཅིག་པར་བྱས་ནས་མཐར་ཁྱབ་བྱ་ཐམས་ཅད་བླུན་པ་ཉིད་ཀྱིས་འཁྲུལ་ནས་སྙིགས་མ་དང་ཁྱབ་བྱེད་ཉིད་ཆེས་རིག་པ་དམ་པར་སོང་ནས་མ་འཁྲུལ་བས་དྭངས་མར་གྱུར་ཏེ། དྭངས་སྙིགས་བྱེ་བ་ན་འཁོར་འདས་རྒྱབ་གྱེས་སུ་འགྲོ་བར་འདོད་པ་ནི། རྣམ་གསལ་གྱི་དཔེ་བེམས་ཆོས་ལ་བྱས་ཤིང་དོན་ལ་དབང་བསྒྱུར་བྱ་སྒྱུར་བྱེད་མཚན་ཉིད་པ་ཡོད་པར་ཁས་བླངས་ནས་སྒྱུར་བྱེད་རང་དབང་གི་བཙན་ས་ཟིན་པས་གྲོལ་བ་ཐོབ་པར་འདོད་པས་ཚིག་ཅུང་ཟད་ཀྱི་ཟོལ་ཙམ་མ་གཏོགས་དོན་ལ་གང་ཟག་དང་ཆོས་ཀྱི་བདག་ཁས་ལེན་ཅིང༌། ཡང་དེ་ཐམས་ཅད་དཔྱད་བཟོད་དུའང་མ་གྲུབ་ཞེས་དང༌། ཤིན་ཏུ་དཔྱད་པ་ན་ང་ནི་ཅི་ཡང་མི་སྨྲའོ་ཞེས་ཟེར་བ་དེ་ཐམས་ཅད་པ་ནི་ངན་གཡོའི་སྨྲ་བ། མུ་སྟེགས་གྲངས་ཅན་སོགས་ཀྱི་གྲུབ་པ་ལ་དཔེར་བྱས་ནས་ལེགས་པར་སྦྱར་བར་སྣང་བ་ནི་ཆེས་མི་རིགས་པ་ཡིན་མིན་བརྟགས་པར་མ་ནུས་ཏེ། རྒྱུད་སྡེ་ཆེན་པོ་དུ་མར་ཡང་མུ་སྟེགས་ཀྱི་གྲུབ་པ་ལྟར་རྒྱུད་དོན་ཐམས་ཅད་བཤད་སྣང་མོད།
དེ་ལྟ་ཁོ་བོའི་འདོད་པ་དང་མཐུན་པ་མ་ཡིན་ཏེ། འདིར་ནི་དག་མ་དག་གི་ལུས་དང་སེམས་དག་མ་དག་དཔྱད་པ་ནའང་རང་བཞིན་གཅིག་པའི་རིས་གཅིག་པ་མ་ཡིན་པས་དང་པོར་ལུས་གཅིག་ལ་ཕྱིས་དྭངས་སྙིགས་གཉིས་སུ་གྱུར་པ་མི་འདོད་ལ། སེམས་ལའང་དེ་བཞིན་ཏེ། བདག་ནི་རྣམ་པ་ཐམས་ཅད་དུ་སྨྲ་བའི་སྐབས་མེད་ལ། ཡང་མཁས་པ་དེ་དག་ནི་གང་ཟག་ཀུན་རྫོབ་ཏུ་ཡོད་ཅིང༌། བདག་ནི་མེད་དོ་ཞེས་གསུངས་གདའ་བ་བཅོམ་ལྡན་འདས་ཀྱིས་ཕྱི་རོལ་པས་བྱེད་པའི་སྐྱེས་བུ་བཅུ་གཉིས་སོགས་གང་སྨྲས་པ་དེ་ཐམས་ཅད། ཞེན་དོན་གང་ཟག་ཁོ་ན་ལ་བསམས་ནས་སྨྲས་པ་ཡིན་ལ། གང་ཟག་སོ་སྐྱེའི་ཐོག་མེད་ཀྱི་ཞེན་དོན་ལྟར་བཟུང་བ་དེ་ནི་ཀུན་རྫོབ་ཀྱི་ཐ་སྙད་ཙམ་མེད་པས་དེ་ལ་དགོངས་ནས་གང་ཟག་གི་བདག་ཆེས་འགོག་པར་མཛད་པ་མ་ཡིན་ནམ། དེ་ལྟ་ནའང་ཁོ་བོ་ཅག་སོ་སྐྱེའི་ཐོག་མེད་ཀྱི་ཞེན་དོན་གྱི་བཟུང་བ་ལྟ་བུའི་ང་བདག་གམ་གང་ཟག་རྫས་སུ་མ་གྲུབ་ཀྱང་བཏགས་བཞག་གི་གང་ཟག་ཙམ་ནི་འཇིག་རྟེན་གྱི་ཐ་སྙད་སྨྲ་བ་ན་མི་འགོག་མོད། ངག་དོན་གང་ཟག་གམ་བདག་གམ་ངའམ་ཞེས་བྱའི་མཚོན་ཆ་འདི་ནི་སངས་རྒྱས་དང་སེམས་ཅན་ཐམས་ཅད་ལ་འཇུག་ལ།
འོ་ན་སངས་རྒྱས་དང་སེམས་ཅན་གྱི་གང་ཟག་ཅེས་པའི་གང་ཟག་དེའི་མཚན་གཞི་དེ་གང་ཞེ་ན། བེམས་ཤེས་ལྟར་རང་གི་རྒྱུ་རྐྱེན་གྱི་ཉེར་ལེན་བྱ་བ་ནས་དོན་བྱེད་པའི་དངོས་པོ་རྫས་གྲུབ་པ་མེད་ཀྱང༌། བེམས་ཤེས་ཀྱི་དོན་བྱེད་པའི་དངོས་པོའི་འདུ་བྱེད་ཆ་ཞིག་ལ་བློ་རྟོག་པས་གང་ཟག་ཏུ་བཏགས་པའི་བརྡ་བྱས་ནས་ཤེས་པ་དེའི་ཡུལ་དུ་གང་ཟག་ཏུ་བརྗོད་པ་ན་གང་ཟག་དང་སྐྱེས་བུ་ཞེས་རྟོག་པ་ཀུན་ནས་སློང་བྱེད་ཀྱི་བཏགས་ཡོད་དུ་གྱུར་པའི་གང་ཟག་དེ་ནི་ཆེ་གེ་དེ་དང་དེའི་གང་ཟག་གི་མཚན་གཞིར་གཞི་གྲུབ་སྟེ། ཕུང་པོ་ལྔ་ཚོགས་ཀྱི་འདུ་བྱེད་ལས་གང་ཟག་དག་འགྲོ་འོང་དང་འཆིང་གྲོལ་དང་གོ་འཕང་མཆོག་དམན་དུ་འགྱུར་བ་ཞིག་ཡིད་བྱེད་ཀྱི་ཡུལ་དུ་ཆོས་ཀྱི་སྐྱེ་མཆེད་པར་སྣང་བའི་ཕྱིར། དེས་ན་རྫས་དང་བཏགས་པའི་དངོས་པོ་དོན་བྱེད་པའི་དོན་བྱེད་ནི། དངོས་པོ་དེ་རང་གི་དབང་དང་གཞན་གྱི་དབང་གི་ཁྱད་པར་ལས་ཡིན་ཏེ། བོད་གངས་ཅན་གྱི་ཁྱབ་བསྡུས་སྔ་རབས་ཀྱི་ཡི་གེར། རྫས་ཡོད་དངོས་པོ་བརྡ་འབྲེལ་སྒྲ་རྟོགས་ལས། ། མ་ལྟོས་རང་དབང་ཉིད་ཀྱིས་དངོས་དོན་བྱེད། ། བཏགས་ཡོད་དངོས་པོ་བརྡ་འབྲེལ་སྒྲ་རྟོགས་ལས། །
ལྟོས་པའི་གཞན་དབང་ཉིད་ཀྱིས་དངོས་དོན་བྱེད། ། ཅེས་འབྱུང་བའི་ཕྱིར། འོ་ན་གང་ཟག་དེའི་མཚན་ཉིད་དེ་ཇི་ལྟ་བུ་ཞེ་ན། དེ་ནི་མཐའ་གཅིག་ཏུ་སྨྲ་མི་ནུས་ཏེ། མི་ལྟ་བུའི་གང་ཟག་གམ་སྐྱེས་བུ་ནི་སྨྲ་ཤེས་དོན་གོའི་མཚན་ཉིད་དང་དམྱལ་བའི་སེམས་ཅན་ནམ་གང་ཟག་གི་མཚན་ཉིད་ནི་སྡུག་བསྔལ་བཟོད་མེད་དུ་མནར་བའི་མཚན་ཉིད་དང༌། རྫོགས་པའི་སངས་རྒྱས་ཀྱི་གང་ཟག་གམ་སྐྱེས་བུ་ནི་སྐྱོན་མེད་ཡོན་ཏན་ཀུན་ལྡན་མཚན་ཉིད་དུ་བཞག་པའོ། ། དེས་ན་སེམས་ཅན་སངས་རྒྱས་མ་རྒྱས་བྱ་བ་དང་སེམས་ཅན་སངས་རྒྱས་ཐོབ་མ་ཐོབ་ཞེས་རྣམ་པར་བཞག་པ་ནི་གང་ཟག་གི་ཆ་ནས་འཇོག་སྟེ། གང་ཟག་དེ་སེམས་ཅན་གྱི་རྒྱུད་དང་སེམས་ཅན་དུ་གནས་པར་འཇོག་བྱེད་ནི་དེ་རྒྱུ་གློ་བུར་གྱི་དྲི་མའི་ལུས་སེམས་ཉིད་ཡིན་པས་དེ་ནི་སངས་པ་ཁོ་ན་ལས་རྒྱས་པའི་སྐབས་མི་སྲིད་ལ། སེམས་ཅན་གྱི་རྒྱུད་སངས་རྒྱས་སུ་འགྲོ་བྱེད་དམ་འཇོག་བྱེད་ནི་དེ་རྒྱུད་ཀྱི་གཉུག་མའི་ལུས་སེམས་ཉིད་ཡིན་པས་དེ་ནི་རྒྱས་པ་ཁོ་ན་ལས་སངས་པའི་སྐབས་མི་སྲིད་པའི་ཕྱིར། འོ་ན་རང་ཅག་སེམས་ཅན་སོ་སྐྱེ་ལ་ད་ལྟ་རང་རྒྱུད་ཀྱི་གཉུག་མའི་ལུས་སེམས་ནི་གློ་བུར་གྱི་དྲི་མའི་ལུས་སེམས་ཀྱི་སྒྲིབ་པས་དེ་མངོན་དུ་མི་འགྱུར་ལ།
དེས་ན་རྒྱུ་དེ་ལས་སངས་རྒྱས་ཀྱི་ལས་སུ་བྱ་བར་ནི་མི་གྲུབ། གློ་བུར་དྲི་མའི་ལུས་སེམས་ཀྱིས་དེར་འབད་ཀྱང་སངས་རྒྱས་ཐོབ་པའི་ལས་སུ་བྱ་བར་མི་འགྱུར་ཏེ། མུན་པ་ལས་ཉི་མའི་དཀྱིལ་འཁོར་མི་འགྲུབ་པ་བཞིན་ནོ། ། དེས་ན་སེམས་ཅན་གྱིས་སངས་རྒྱས་ཐོབ་པའི་ཐབས་མེད་པས་སེམས་ཅན་སངས་རྒྱས་ཐོབ་པ་མི་སྲིད་དོ་སྙམ་ན་མ་ཡིན་ཏེ། དེ་རྒྱུད་ཀྱི་སངས་བྱ་དང་རྒྱས་བྱ་གཉིས་རེ་ཞིག་བཏང་སྙོམས་སུ་བྱས་ནས་གང་ཟག་དེ་དག་གི་གློ་བུར་བའི་ལུས་སེམས་སངས་བྱེད་དང་གཉུག་མའི་ལུས་སེམས་རྒྱས་བྱེད་ཀྱི་ཚོགས་གཉིས་ཀྱི་དགེ་རྩ་བསགས་ནས་དེ་ལྟར་བསགས་པའི་རྒྱུ་འབྲས་ལ། གློ་བུར་བའི་ལུས་སེམས་ཀྱི་སྣང་བ་ཇེ་ནུབ་ཏུ་སོང་ནས་གཉུག་མའི་ལུས་སེམས་ཀྱི་སྣང་བ་མངོན་གྱུར་དུ་རྣལ་འབྱོར་པའམ་གང་ཟག་དེ་ལ་གསལ་བར་འཆར་ནས་གདོད་གཉུག་མའི་ལུས་སེམས་ཀྱི་རྒྱུ་དགེ་བ་ལས་འབྲས་བུ་སྔགས་ཀྱི་རྫོགས་སངས་ཐོབ་པའི་ལས་སུ་བྱས་པ་ཉིད་ཀྱིས་གང་ཟག་སེམས་དེ་གང་ཟག་སངས་རྒྱས་རིགས་དྲུག་པ་རྡོ་རྗེ་འཆང་ཆེན་པོའི་གོ་འཕང་ཐོབ་པའི་ཐ་སྙད་བྱེད་ཅེས་བྱ་བ་འདི་ཡང་རྗེ་རས་པ་ཆེན་པོའི་དགོངས་དོན་ཤིན་ཏུ་ཅེས་པ་བརྗེད་པར་འཕང་ནས་བཀོད་པའོ། ། འོ་ན་བདག་གམ་གང་ཟག་གམ་ང་ཞེས་པ་ཐ་སྙད་དུའང་རྫས་སུ་མ་གྲུབ་པ་ནི་རི་བོང་གི་རྭ་དང་འདྲ་ལ་གང་ཟག་ཐ་སྙད་དུ་བཏགས་ཡོད་ཙམ་དུ་སྨྲ་ན། མདོ་ལས། བདག་ཅེས་བྱ་བ་བདུད་ཀྱི་སེམས། ། ཁྱོད་ནི་ལྟ་བར་གྱུར་པ་ཡིན། །
ཞེས་གང་ཟག་བཏགས་ཡོད་ཙམ་དུ་སྨྲ་ན། བདུད་ཀྱི་སེམས་སུ་བཤད་པ་མིན་ནམ་ཞེ་ན། ཅི་གང་ཟག་དང་གཟུགས་སོགས་ཐ་སྙད་ཙམ་དུ་དོན་བྱེད་པའི་རྟེན་ཅན་ལ་འཇུག་པ་ན་དེར་སྨྲས་ཀྱི་མཚན་མར་འཛིན་པ་ཐམས་ཅད་དྲུངས་འབྱིན་པའི་དེ་ཉིད་སེམས་པའི་ཚེ་ན་ནི་གང་ཟག་ཐ་སྙད་དུའང་བཏགས་ཡོད་དུ་ཁས་མི་ལེན་པས་ཁོ་བོ་ཅག་བདུད་ཀྱི་སེམས་ལ་ལྟ་བ་པོར་ག་ལ་འགྱུར། འོ་ན་ངར་འཛིན་ལྷན་སྐྱེས་ཀྱིས་ཐ་སྙད་དུ་ཕུང་པོ་ལ་བཏགས་པའི་གང་ཟག་དེ་ངོར་ཡོད་པར་སྨྲ་ན་ཐ་སྙད་དུ་ཐོ་ཡོར་ལ་མིར་བཏགས་ངོར་དེ་ཡོད་པར་མཚུངས་སྙམ་ན་མི་མཚུངས་ཏེ། འཇིག་རྟེན་གྱི་ཐ་སྙད་དུ་དེ་གཉིས་ལ་བདེན་རྫུན་གྱི་ཁྱད་པར་འབྱེད་དེ། གང་ཟག་ནི་ཕུགས་ཀྱི་འཁྲུལ་རྒྱུས་བསླད་ཀྱང་འཕྲལ་གྱི་འཁྲུལ་རྒྱུས་མ་བསླད་པས་དེར་ཡོད་ལ་གཅིག་ཤོས་འཕྲལ་གྱིས་འཁྲུལ་རྒྱུས་བསླད་པས་དེར་མེད་པར་འདོད་ཅིང་གྲགས་པ་ཉིད་ཀྱི་ཕྱིར་རོ། ། ངག་དོན་གནས་ཚུལ་སེམས་པ་མིན་པ་ན་ཆོས་དང་གང་ཟག་ཐམས་ཅད་འཇིག་རྟེན་གྲགས་ངོར་ཡོད་མཉམ་གྱི་ཐ་སྙད་མིང་ཙམ་བརྡ་ཙམ་གྱི་ངོར་འཇོག་པ་དང༌། གནས་ཚུལ་སེམས་པ་ན་ཐ་སྙད་དུའང་ཆོས་དང་གང་ཟག་གི་མཚན་མ་རྫས་བཏགས་ཀྱི་ཆ་འགར་ཡང་ཡོངས་སུ་རྙེད་པ་ཡོད་པ་མ་ཡིན་ནོ། ། ཞར་བྱུང་འདིའང་ཤེས་དགོས་ཏེ། ཐ་སྙད་དུ་ཡན་ལག་ལ་ཤིང་རྟར་བཏགས་པ་དང་ཕུང་པོ་ལ་ཀུན་བཏགས་ལྷན་སྐྱེས་གང་གིས་ཀྱང་རུང༌།
བདག་ཏུ་བཏགས་པའི་དོན་ནི་ཐ་སྙད་དུ་ཡོད་ཚུལ་མཚུངས་ཀྱང་བདག་གི་ཐ་སྙད་དང་ཤིང་རྟའི་ཐ་སྙད་ཀྱི་ཡོད་ཚུལ་མཚུངས་པ་ནི་མ་ཡིན་ནོ། ། བདག་ནི་བདག་གཅིག་རང་དབང་ཅན་སོགས་ཀྱི་ཐ་སྙད་ཀྱི་སྒོ་ནས་འཇོག་པ་ན་འཇིག་རྟེན་དུ་དེ་འདྲའི་བདག་འཇིག་རྟེན་པས་ཐ་སྙད་དུའང་མི་སྨྲ་ལ། འཇིག་རྟེན་པས་ཡན་ལག་ལ་བཏགས་པའི་ཤིང་རྟའི་ཐ་སྙད་ནི་རྣམ་པ་ཀུན་ཏུ་མི་འདོར་བར་སྣང་བའི་ཕྱིར། མཆན། ཁྱེད་ཅག་ནི་རྡོ་རྗེ་ཐེག་པའི་ཐེག་པ་རྩེ་མོར་སོང་རིམ་རྣལ་འབྱོར་མཆོག་དེའི་ངོར། གང་ཟག་ཏུ་གདགས་གཞིའི་དྭངས་སྙིགས་ཀྱི་ཁྱད་པར་འདོན་པ་བསྒྱུར་བ་མ་གཏོགས་ཇི་ལྟར་བཏགས་པའི་གང་ཟག་ནི་སོ་སྐྱེའི་ཐོག་མེད་ཀྱི་ཞེན་དོན་ལྟར་བཟུང་འདུག་པའི་ཕྱིར། བདག་དང་གང་ཟག་གྲུབ་མ་གྲུབ་ལ་དཔྱོད་པ་འདིར་ཕྱི་རོལ་པ་དང་ཁྱེད་ཅག་གི་ཁྱད་པར་ཡང་དེ་ཙམ་དུ་ཟད་དོ། ། འདིར་རྒྱུ་རྒྱུད་ལྷན་ཅིག་སྐྱེས་པའི་རྣམ་བཞག་དང༌། དེ་ལ་བརྟེན་ནས་ལམ་འབྲས་ཀྱི་རྣམ་བཞག་ཆེས་ཕྲ་བ་འདི་སྔ་གོང་ཞིག་ནས་ཕྲིག་ཆེ་བར་ཚུད་ཅིང༌། ཁྱད་པར་བྱང་ཆུབ་སེམས་དཔའི་འགྲེལ་པ་གསུམ་དང༌།
དེ་དང་ཕྱོགས་མཐུན་པའི་ཆོས་སྐོར་དག་ནས་ཁམས་དྲུག་གི་རྣམ་བཞག་ཏུ་སོ་སྐྱེ་ལའང་བདེ་བ་དང་རྣམ་ཤེས་དང་ཡེ་ཤེས་གསུམ་བདམ་ཀ་ཅན་ཁོ་ནར་བཤད་པར་སྣང་བ་ལ་ལེགས་པར་རྐྱེན་བྱས་ཏེ་ཁོང་དུ་ཆུབ་མོད། དེ་ལྟ་ནའང་གསང་ཆེན་གྱི་ཚུལ་འདི་གཉན་ཆེས་གྲགས་པས་བརྗོད་མ་སྤོབས་ཏེ། སྙིང་པོ་གསང་དོན་དང་བདེ་མཆོག་སྦྱོར་དྲུག་ལ་སོགས་པར་ཡང་བསྒྲིབས་ཏེ་བཤད་ཅིང༌། ཕྱིས་ནས་ཡུམ་ཆོག་ཡེ་ཤེས་ཀྱི་མཁའ་འགྲོ་དང༌། རྗེ་བཙུན་དཔའ་བོའི་དབང་པོ་མཉན་པ་ཆེ་ཞབས་དབྱེར་མེད་པའི་ཞབས་ཀྱི་དགོངས་པ་བསྐང་ནས་ལེགས་པར་གསོལ་བ་བཏབ་སྟེ་རླུང་སེམས་དབྱེར་མེད་ཀྱི་ཁྲིད་ཡིག་ཏུ་མ་སྦས་པར་གསལ་བར་བཤད་ནས་དེའི་མཐའ་དཔྱད་འདིར་ཡང་ཅུང་ཟད་སྨོས་པ་དེ་ལ། ཕྱི་ནང་གི་མཁའ་འགྲོ་ཆོས་སྐྱོང་དག་ཀོ་ལོང་མི་སྡོམ་པར་རྡོ་རྗེ་ཐེག་པ་སྔགས་ཀྱི་སྐལ་པ་ཅན་དག་རྗེས་སུ་བཟུང་བའི་ཆེད་དུ་དགྱེས་པ་བླ་ན་མེད་པ་བསྐྱེད་པར་མཛོད་ཅིག ། ཟབ་མོ་རྡོ་རྗེ་ཐེག་པའི་སྔགས་ཚུལ་ཟབ་རྒྱས་འདིར་མ་ཟད་སེམས་ཅན་གྱི་རྣམ་པར་ཤེས་པ་གང་ཡིན་ཐམས་ཅད་ཀྱང་འཁོར་བ་པའི་སས་བསྡུས་ཡིན་ཀྱང་འཁོར་བའི་རྒྱུ་མ་ཡིན་པ་ནི་སྡེ་པས་ཀྱང་འདོད་དེ། མཛོད་ལས། ཟག་དང་བཅས་པའི་རྣམ་ཤེས་ནི། ། རྣམ་ཤེས་ཁམས་ཡིན་སྐྱེ་བའི་རྟེན། །
ཅེས་འབྱུང་བའི་ཕྱིར། དེའི་དོན་དགྲོལ་ན། རྣམ་ཤེས་ཐམས་ཅད་རྣམ་ཤེས་ཀྱི་ཁམས་མ་ཡིན་གྱི། འོན་ཀྱང༌། ཟག་པ་དང་བཅས་པའི་རྣམ་ཤེས་ནི་འདིར་རྣམ་ཤེས་ཀྱི་ཁམས་ཡིན་པར་འདོད་དེ། ཟག་མེད་སྲིད་པ་གཅོད་བྱེད་ཡིན་པ་ལ་ཁམས་དྲུག་པོ་དེ་དག་བཅོམ་ལྡན་འདས་ཀྱིས་དགེ་སློང་དག་སྐྱེས་བུ་འདི་ནི་ཁམས་དྲུག་པ་ཡིན་ནོ་ཞེས་དང༌། ཁམས་དྲུག་ལ་རྟེན་ནས་མའི་མངལ་དུ་འཇུག་པར་འགྱུར་རོ་ཞེས་སྲིད་པར་སྐྱེ་བའི་རྟེན་དུ་གསུངས་པའི་ཕྱིར་རོ། ། ཞེས་ཤེས་པར་བྱའོ་ཞེས་པ་ནི་ཞར་བྱུང་དུ་རྟོགས་པར་བྱའོ། ། དགོངས་གཅིག་རྙིང་མར། སངས་རྒྱས་ལ་ཡོན་ཏན་དྲུག་ཏུ་ཡང་འདུས་སྟེ།
ཡོན་ཏན་དྲུག་ཅུ་རྩ་བཞིའོ། ། ཞེས་དང༌། ཐལ་འགྱུར་བ་རྒྱ་ཆད་དང༌། སྐྱེ་བོ་བློ་བྱས་ཀྱི་སྟོང་པ་ཕྱལ་ཆད་དང༌། ཞེས་དང༌། ཡེ་ཤེས་དང་བློ་འདས་གཞི་མཐུན་པར་བརྗོད་པ་དང༌། དངོས་འཛིན་གྱི་དགེ་རྩ་བསགས་ཚད་འཁོར་བའི་བདེ་འགྲོའི་རྒྱུར་ཆད་པ་དང༌། ཡོད་མིན་མེད་མིན་ཕུང་གསུམ་པའང་མིན་པའི་གང་ཡང་མིན་པ་ཡིད་ལ་འཆར་མི་ཐུབ་པ་དེ་ཡོད་མེད་སྤངས་པའི་སྤྲོས་བྲལ་གྱི་དོན་ལ་བཤད་ནས། གང་ཞིག་ཆོས་འདི་ཐོས་པ་དང༌། ། ཐོས་ནས་ཐེ་ཚོམ་ཟོས་པ་དེས། །
ཐེ་ཚོམ་ཟོས་པ་ཙམ་གྱུར་ཀྱང༌། ། སྲིད་པ་ཧྲུལ་པོར་གཏོང་བར་བྱེད། ། ཅེས་ལུང་དྲང་བར་བྱས་མོད། རིམ་བཞིན་མི་འཐད་དེ། དྲུག་དང་དྲུག་ཅུ་རྩ་བཞི་མི་གཅིག་པའི་ཕྱིར་དང༌། ཐལ་འགྱུར་བའི་ལུགས་ཆད་མཐའ་ཡིན་ན་འཕགས་པ་སངས་རྒྱས་བསྐྱངས་སོགས་སྡིག་ལྟ་བར་ཐལ་བ་དང༌། སྐྱེ་བོ་ཕལ་པས་སྟོང་པ་ཕྱལ་ཆད་ཡང་འཛིན་སྟང་གི་ཡུལ་དུ་བྱེད་མི་ཤེས་པ་དང༌། ཡེ་ཤེས་ཡིན་ན་བློ་འདས་ཡིན་པར་རང་ཚིག་ལ་འགལ་བ་དང༌། ཉན་རང་གིས་ཆོས་ཀྱི་བདག་མེད་མ་རྟོགས་པའི་ཕྱོགས་ཀྱི་འཁོར་བ་ལས་འདས་པའི་དགེ་རྩ་གང་བསགས་ཐམས་ཅད་ཀྱང་འཁོར་བའི་རྒྱུ་ལས་མྱང་འདས་ཀྱི་རྒྱུར་མི་འགྱུར་བ་དང༌། བཞི་བརྒྱ་པའི་ལུང་མཐའ་བྲལ་སྟོང་པ་ཉིད་ཀྱི་ཆོས་ཐོས་པ་ཙམ་གྱི་ཕན་ཡོན་གྱིས་སྲིད་པ་ཧྲུལ་པོར་བྱེད་པར་གསུངས་པ་དེ་ཁྱེད་ཀྱིས་གང་ཡང་མིན་པའི་བློ་ལ་འཆར་མི་ཐུབ་པ་མ་རྟོག་པའི་བློ་ཞིག་སྟོང་ཉིད་མཐའ་བྲལ་གྱི་དོན་ལ་བཟུང་ནས་ཚུལ་དེ་ཐོས་པའི་ཕན་ཡོན་དུ་བཤད་གདའ་བ་ཡང་མི་རིགས་ཏེ།
ཁྱེད་ལུགས་ཀྱི་ཟབ་དོན་དེ་ཐོས་ན་དགེ་འབྲས་མི་ཐོབ་སྟེ། གནས་ལུགས་ལ་ལོག་པར་རྟོག་བྱེད་ཀྱི་བློ་འདྲེན་བྱེད་ཀྱི་ངག་ཡིན་པའི་ཕྱིར་རོ། །
གོང་དུ་བཤད་པ་དེའི་དོན་སླར་ཡང་བཤད་ན་སྔགས་ཀྱི་ཚུལ་ལ་ཡེ་ཤེས་ཀྱི་རྣམ་པར་བཞག་པའི་འཐད་པ་ཁོ་བོའི་རྟོགས་པའི་ཚུལ་འདི་སློབ་དཔོན་ངག་དབང་གྲགས་པ་ལའང་ཤར་བར་སྣང་སྟེ། དེས་བྱས་པའི་དེ་ཁོ་ན་ཉིད་རིན་ཆེན་སྣང་བ་ཞེས་པར། མེས་ཤིང་སྲེགས་ནས་མཐར་མེའང་ལྡོག་པ་བཞིན་ཡེ་ཤེས་ཀྱིས་ཀྱང་སྒྲིབ་པ་མ་ལུས་པ་སྲེགས་ནས་མཐར་ཡེ་ཤེས་ཀྱང་ཆོས་ཀྱི་དབྱིངས་སུ་གྱུར་པས་ཡེ་ཤེས་ཀྱང་ལྡོག་གོ་ཞེ་ན། དཔེ་དོན་མི་མཚུངས་ཏེ། ཤིང་སྲེགས་པ་ལ་མེ་དེ་ལྟར་ཡིན་དུ་ཆུག ། ཡེ་ཤེས་ནི་སྟོང་པ་ཉིད་ཆོས་ཀྱི་དབྱིངས་སུ་གྱུར་པ་ནའང་ཡེ་ཤེས་ཉིད་ཉམས་པར་མི་འགྱུར་བའི་ཕྱིར། དེ་མི་འགྱུར་བས་དཀྱིལ་འཁོར་གྱི་འཁོར་ལོའི་རྟེན་དང་བརྟེན་པ་དག་ལྡོག་བྱེད་ཀྱི་རྒྱུར་རྣམ་པ་ཀུན་ཏུ་མི་འཐད་པའི་ཕྱིར། འཐད་ན་ཡེ་ཤེས་ཀུན་རྫོབ་པ་དེ་ཉིད་ཆོས་དབྱིངས་དོན་དམ་པར་འགྱུར་ན་ཆོས་ཅན་ཆོས་ཉིད་དུ་ཐིམ་པ་ཞིག་འདོད་དགོས་པར་འགྱུར་ལ།
དེ་ལྟ་ན་དོན་དམ་བདེན་པ་གཞི་གྲུབ་པའི་ཡོད་པར་འགྱུར་ལ། དེ་ལྟ་ན་དོན་དམ་བདེན་པ་སྤྲོས་པ་ཐམས་ཅད་ལས་མ་གྲོལ་བར་སོང་བའི་ཕྱིར་དང༌། ཆོས་ཅན་ལས་ཆོས་ཉིད་ཡན་གར་བ་འབའ་ཞིག་པ་རྒྱང་ཆད་དུ་བཅོམ་ལྡན་འདས་ཀྱིས་དབུ་མའི་མདོ་འགར་ཡང་མ་གསུངས་པའི་ཕྱིར་དང༌། གསུངས་ན་དེ་འདྲ་བ་དེ་ཀུན་རྫོབ་པ་དེ་དང་ཐམས་ཅད་དུ་འབྲེལ་པ་ཆད་པས་གང་ཟག་གི་རྟོགས་བྱར་ཡང་མི་འགྱུར་བའི་ཕྱིར། དེས་ན་སྒྲིབ་པ་སྤངས་པའི་ཡེ་ཤེས་དེ་ནི་ཤེས་བྱའི་དཀྱིལ་འཁོར་ཀུན་མཁྱེན་པ་ལ་ཤེས་བྱ་མ་ལྡོག་པ་དེ་སྲིད་དུ་དེ་ནི་མི་ལྡོག་པས་དེ་ལ་ཁྱབ་བྱེད་དུ་འཇུག་པ་ཉིད་ཀྱི་ཕྱིར་ཞེས་ལེགས་པར་བཤད་ནས་དེའི་དོན་བསྡུར་ཇི་སྐད་དུ།

འོན་ཀྱང་སྟོང་པ་ཉིད་ཀྱང་ཡེ་ཤེས་ཀྱི་ངོ་བོ་ཡིན་ལ། འཁོར་ལོའང་ཡེ་ཤེས་ཀྱི་ངོ་བོ་ཉིད་ཡིན་ནོ། ། ཅི་སྟེ་སྟོང་པ་ཉིད་ཀྱི་ཡེ་ཤེས་སྐྱེས་པས་དཀྱིལ་འཁོར་འཁོར་ལོའི་ཡེ་ཤེས་ལྡོག་ན། སྟོང་པ་ཉིད་ཀྱི་ཡེ་ཤེས་ལས་གང་གིས་ལྡོག་པར་བྱེད། དེ་ཉིད་ལྡོག་པ་ནི་འགལ་བའི་ཕྱིར། རྒྱུའམ་ཁྱབ་པར་བྱེད་པ་ཡང་མེད་པ་དེ་བས་ན། སྟོང་པ་ཉིད་ཀྱི་ཡེ་ཤེས་ལ་ལྡོག་པ་མེད་དོ། ། དེ་བས་ན་དཀྱིལ་འཁོར་གྱི་འཁོར་ལོ་ཡང་སྟོང་པ་ཉིད་ཀྱིས་ལྡོག་གོ་ཞེས་བྱ་བའང་མ་ཡིན་ཏེ། སྟོང་པ་ཉིད་ལ་ལྡོག་པ་མེད་པས་ལོག་པ་དང་སྟོང་པ་ཉིད་ཀྱིས་ལྡོག་པར་བྱེད་པ་ཡིན་ནོ་ཞེས་སུ་ཞིག་སྨྲ་ཞེས་འབྱུང་ལ། དོན་ལའང་འདི་ཁོ་ནར་གནས་ཏེ། ཤེས་རྒྱུན་འདི་ལ་ཐོག་མ་མེད་པ་ཉིད་ཐ་མར་ཡང་མཚུངས་པའི་ཕྱིར་ཏེ།
ཤེས་པ་དེ་སྐྱེ་བའི་རྒྱུ་རྐྱེན་གང་ལའང་གེགས་མ་མཐོང་བའི་ཕྱིར་དང༌། ཁྱད་པར་ཡང་ཡེ་ཤེས་ཀྱི་འོད་དེ་གློ་བུར་དྲི་མ་རྣམ་ཤེས་ཀྱི་མུན་པ་ཐམས་ཅད་ཇེ་ཆེས་གསལ་བར་སོང་བ་ཉིད་ཀྱིས་ཤེས་བྱ་ཐམས་ཅད་མཁྱེན་པའི་ཡེ་ཤེས་བླ་ན་མེད་པར་གྲུབ་པའི་ཕྱིར་རོ། ། དོན་འདི་ཉིད་ལ་དགོངས་ནས་རྒྱུད་སྡེ་རིན་པོ་ཆེ། ཐོག་མཐའ་མེད་པའི་བྱང་ཆུབ་ཀྱི་སེམས་ཞེས་བརྗོད་ཚུལ་མཐའ་ཡས་པས་བསྟན་པ་ཉིད་དོ། ། འདིར་སྐྱོབ་པ་འབྲི་ཁུང་པས་མདོ་སྔགས་ཀྱི་ཆོས་ཐར་འདོད་ལ་ཆེས་ཉེ་བར་མེད་དུ་མི་རུང་ཞིང་རྒྱ་བོད་ཀྱི་ཆེན་པོར་གྲགས་པ་གང་གིའང་རང་རང་ལ་འདུས་པའི་སློབ་མ་དག་ལ་ཆེས་འཁྲུལ་ཏེ་བཤད་པས་དད་ཅན་མང་པོ་བསླུས་པ་ལས། མ་འཁྲུལ་བའི་བཤད་པ་ཕྱོགས་སུའང་ཕྱིན་པར་མ་གྱུར་པ་ལ། བརྩེ་བས་གདམས་པའི་ཆོས་ཀྱི་སྡོམ་ཆེན་པོ་དེ་དག་ལ་རྡོ་རྗེའི་གསུང་ཞེས་ཅིས་དྭོགས་ཞེ་ན་དེའི་སླད་དུ། ༈ རྡོ་རྗེའི་གསུང༌། ཕྱག་ཆེན་གྱི་དངོས་གྲུབ་མ་བརྙེས་པའི་རྡོ་རྗེ་སློབ་དཔོན་གྱིས་ཆོས་བསྟན་ཀྱང་རྡོ་རྗེའི་གསུང་དུ་མི་འགྱུར་བྱ་བ་འདི་བཞུགས། ཞེས་པ་ལ།
ཁ་ཅིག ། སངས་རྒྱས་ཀྱི་གསུང་རབ་ཐམས་ཅད་ལ་རྡོ་རྗེའི་གསུང་ཞེས་འཇོག་དགོས་ཏེ། སངས་རྒྱས་ཀྱིས་གསུངས་པ་ཐམས་ཅད་གདུལ་བྱ་ལ་ལམ་ལོག་པར་བསླུ་མི་སྲིད་པའི་ཆེད་དུ་གསུངས་པས་གསུང་དེ་མི་བསླུ་བའི་ཆ་མི་འགྱུར་བས་རྡོ་རྗེ་ལྟ་བུ་གསུང་ངོ་ཞེས་བརྗོད་པའི་ཕྱིར། ཞེས་ཟེར་བ་ལ། ཞལ་སྔ་ནས། དེ་ཙམ་ལ་བསམས་ནས་རྡོ་རྗེའི་གསུང་དུ་འཇོག་མི་རིགས་པ་མེད་ཀྱང་གཙོ་བོའི་འཇོག་བྱེད་མ་ཚང་སྟེ། ཕུལ་དུ་དབྱུང་དུ་མེད་པའི་སངས་རྒྱས་ཀྱི་ས་མཐར་ཐུག་པ་སྒྲུབ་བྱེད་ཀྱི་ངག་གང་ལ་ཡོད་པ་དེ་ལ་རྡོ་རྗེའི་གསུང་མཆོག་གྱུར་དུ་འཇོག་དགོས་པའི་ཕྱིར་ཞེས་གསུངས་ལ། དེའང་སྔགས་ཀྱི་ཐེག་པར་བདེ་སྟོང་ཉིད་རྡོ་རྗེ་དོན་ཅན་ཡིན་ལ། དེ་རྗོད་བྱེད་ཀྱི་ཚིག་ལ་རྡོ་རྗེའི་གསུང་དུ་བརྗོད་དེ། བདེ་མཆོག་ཉུང་ངུ་ལས།
ཕོ་ཉ་ལྷན་ཅིག་སྐྱེས་གྲུབ་པ། ། དམན་དང་འབྲིང་དང་མཆོག་རྣམས་སོ། ། ཡིད་ནི་ནང་དུ་ཆུད་པ་ཡིས། ། འདོད་པའི་དངོས་གྲུབ་བསྒོམ་པར་བྱ། ། ཞེས་པའི་འགྲེལ་པར། ཕྱག་ན་རྡོ་རྗེས། སྔགས་ཀྱི་ཚུལ་འདིར་ཤེས་རབ་དང་ཐབས་ཀྱི་རྒྱུད་རྣམས་རྡོ་རྗེའི་ཚིག་འདི་དགོངས་པའི་སྐད་ཀྱི་རྒྱུད་དང་རྒྱུད་གཞན་གྱིས་རྟོགས་པར་བྱའོ། ། ཡིད་ནི་ནང་དུ་ཆུད་པ་ཡིས་ཞེས་པའི་རྐང་པ་འདིའི་ཚིག་སྔ་མ་ལ་སོགས་པ་འདི་ཡང་རྡོ་རྗེའི་ཚིག་སྟེ། དཔལ་འདུས་པ་སྟོང་ཕྲག་ཉི་ཤུ་ལྔ་པར། བཅོམ་ལྡན་འདས་ཀྱིས་གསུང་པ།
རྡོ་རྗེ་སྐྱིལ་ཀྲུང་གིས་སེམས་ནི། ། ནོར་བུའི་ནང་དུ་གནས་པ་ལྟའི། ། རྒྱུ་མཐུན་ལ་སོགས་བདེ་བ་རྫོགས། ། དྲི་མ་མེད་པའི་བར་དུ་སྒོམ། ། ཞེས་དང༌། དེ་བཞིན། བྷ་གར་ལིངྒ་རབ་བཞག་ནས། ། བྱང་ཆུབ་སེམས་ནི་སྤྲོ་མི་བྱ། ། ཁམས་གསུམ་པ་ནི་མ་ལུས་པ། ། སངས་རྒྱས་གཟུགས་སུ་བསྒོམ་པར་བྱ། །
ཞེས་པའོ། ། འདིར་ཚིགས་སུ་བཅད་པ་གཉིས་ཀྱིས་རྡོ་རྗེའི་ཚིག་འདི་བསྡུས་པའི་དོན་རྟོགས་པར་བྱ་སྟེ། རྒྱུད་འདིར་ཚིགས་སུ་བཅད་པ་ཕྱེད་ཀྱིས་གསུངས་སོ། ། ཞེས་འབྱུང་བའི་གསང་བ་བླ་ན་མེད་པ་བརྗོད་པར་བྱེད་པའི་ངག་ཚིག་ཉིད་ཀྱི་དབང་དུ་མཛད་ལ། འདིར་ཡང་རྒྱུའི་ཐེག་པའི་ཆོས་ཀྱི་སྡོམ་ལ་སོགས་པ་དུ་མ་གསུངས་པ་དེ་དག་ཀྱང་ཐབས་ཤེས་དབྱེར་མེད་ཀྱི་རྡོར་གསུང་གི་བརྗོད་བྱའི་དོན་རྟོགས་ཆེད་དུ་གསུངས་པས་རྡོར་གསུང་དུ་མི་འཇོག་པ་མ་ཡིན་ཏེ། དཔེར་ན། རྒྱུད་དུ་མཁྱེན་གསུམ་དུ་འཕགས་པའི་བདེན་པ་བཞི་གསུངས་པའང་རྡོར་གསུང་དུ་འཇོག་པ་དང་ཚུལ་གཅིག་པའི་ཕྱིར་རོ། ། ཚོགས་གཉིས་ཡོངས་སུ་རྫོགས་སྟོབས་ཀྱིས། ། འབྲས་བུ་མདོ་དང་སྔགས་ཀྱི་ཚུལ། ། ཁྱད་པར་རྟོགས་དཀའི་ཐེ་ཚོམ་མུན། །
ལེགས་གསལ་ཉི་མའི་དཀྱིལ་འཁོར་རོ།། །། ༈ ད་ནི་རེག་ཟིག་འདིའི་བྱུང་བ་བརྗོད་པར་བྱ་སྟེ། ཁོ་བོ་ཀརྨ་པའི་མཚན་གྱིས་ཉེ་བར་བྱིན་གྱིས་བརླབས་པ་དཔལ་མི་བསྐྱོད་དགའ་བ་རྡོ་རྗེའི་དབྱངས་སྙན་དགུར་གྲགས་པ་ཞེས་བྱ་བ་ལ། འབྲི་ཁུང་གི་ཁྲི་པ་བཅོ་ལྔ་པས་བོས་ཏེ། དགོངས་གཅིག་གི་བཤད་ལུང་ཞིག་གྱིས་ཟེར་བ་ལ་བརྟེན་ནས་རྡོ་རྗེ་ཤེས་རབ་པས་བྱས་པའི་དགོངས་གཅིག་གི་ཐོག་ནས་བརྡ་དོན་གཞལ་བར་བྱས་ནས། དུས་དེར་འདུས་པའི་སློབ་མ་ནི། རྒྱལ་བ་དཀོན་མཆོག་ཡན་ལག་གི་རྣམ་འཕྲུལ་རྟོགས་ལྡན་ཞྭ་དམར་བ་དཀོན་མཆོག་འབངས། རྗེ་བཙུན་ཞི་བ་འོད་ཀྱི་རྣམ་འཕྲུལ་ཨ་བ་དྷཱུ་ཏི་པ་ཆེན་པོ་གྲགས་པ་དཔལ་འབྱོར་གྱི་ཞལ་སྔ་ནས། སྐྱོབ་པ་འབྲི་ཁུང་པ་ཆེན་པོའི་སེང་གེའི་ཁྲི་པ་རྒྱལ་བའི་མཐའ་ཅན། སློབ་དཔོན་གཙུག་ལག་ཕྲེང་བ་གསུང་རབ་མཐའ་དག་གི་གླེགས་བམ་གཅིག་པུ་པ།
འཛམ་བུ་གླིང་དུ་དུས་དེ་ཙ་ན། སྟོན་པ་ཤཱཀྱའི་སྲས་ཀྱི་རྗེས་སུ་འབྲངས་ཏེ་ཕྱི་དང་ནང་གི་རིགས་པའི་གནས་ལྔ་སྨྲ་བ་ལ་འགྲན་པའི་ཟླ་ཐམས་ཅད་བྲལ་བ་མཧཱ་པཎྜི་ཏ་རྡོ་རྗེ་རྒྱལ་པོ་སོགས་ཅི་རིགས་པར་ཡོད་པ་ལས། སློབ་དཔོན་གཙུག་ལག་ཕྲེང་བས་ཇི་ལྟར་ཟིན་པའི་རེག་ཟིག་ཆུང་ངུ་ཞིག་བྱས་སྣང་མོད། ཕྱིས་ཁོ་བོ་ཇོ་མོ་གངས་དཀར་ཤ་མེད་མའི་མགུལ་དུ་ཅུང་ཟད་དབེན་པར་གནས་པ་ན། རེག་ཟིག་ཆུང་ངུ་དེ་ལ་ཞུ་དག་གཅིག་བྱ་བར་བརྩམས་པ་ན། ལེའུ་དང་པོ་དེ་ནི་དགོངས་གཅིག་རྡོར་ཤེ་མ་ལ་གཞན་འགྲེལ་གྱི་ཚིགས་སུ་རེག་ཟིག་བྱས་སྣང་བ་དེ་ཀ་ལ་ལེགས་པར་བཅོས་ནས་བཤད་ཀྱང༌། དགོངས་གཅིག་རྙིང་མ་ཅུང་ཟད་ཐད་སོར་བཞག་པས་ཆེས་ཡིད་ཚིམ་པའི་བཤད་པ་མ་བྱུང་ཡང༌། དེང་སང་བཀའ་བརྒྱུད་པ་དག་ལ་ཐ་སྙད་གྲགས་ཆེ་བ་དང་བསྟུན་ཏེ་བཤད་པས་ནོངས་པ་ཡོད་པར་ཡང་མི་སེམས་ལ། ལེའུ་གཉིས་པ་ཕྱིན་ནི། སྔར་གྱི་རེག་ཟིག་ཆུང་ངུ་དང་མ་བསྟུན་པར་ཁོ་བོས་རང་རྐང་དུ་བརྩམས་པ་ཡིན་ལ།
དེ་ལྟའི་ཚེའང་ལེའུ་གཉིས་གསུམ་བཞི་ལྔ་དྲུག་པ་རྣམས་ནི་ཟིན་བྲིས་ཀྱི་ཚུལ་དུ་བརྗོད་པ་ཡིན་ཏེ་འདི་སྐད་ཅེས་བཀའ་སྩལ་ཏོ་ཞེས་སྨོས་པའི་ཕྱིར། ལེའུ་བདུན་པར་དེ་ལྟར་ཡང་མ་བརྗོད་པའི་ཕྱིར་རོ། ། དེ་ཡང་སྔོན་སྐྱོབ་པ་འཇིག་རྟེན་གསུམ་གྱི་མགོན་པོ་འཕགས་པ་ཀླུ་སྒྲུབ་ཆེན་པོ་དེ་ལ། རྗེ་སྤྱན་སྔ་འབྲི་ཁུང་པ་དབོན་ཤེར་འབྱུང་དཔལ་ལྡན་ཟླ་བ་གྲགས་པ་དེས་བཞུགས་མེ་དང་ཉི་མར་བཞུགས་དུས་ཞབས་བྱུག་གིས་སྐུའི་རིམ་གྲོ་ཕུལ་བ་ན། ཆོས་ཚུལ་ཐོར་བུ་ཁ་ཤས་གསུངས་ཏེ། འདི་དག་མ་བརྗེད་པར་གྱིས། ཁོ་བོ་ལ་མ་འོངས་པ་ན་གྲུབ་མཐའ་ཞིག་འོང་ངོ་ཞེས་ལུང་བསྟན་པ་ལས། ལུང་བསྟན་དེ་དང་མཐུན་པར་བཀའ་བརྒྱུད་རིན་པོ་ཆེའི་ཚུལ་འདི་ལ་རྗེས་འཇུག་དག་མ་རྟོགས་པ་དང་ལོག་པར་རྟོག་པའི་ཐེ་ཚོམ་མཐའ་ཡས་པ་ཞིག་བྱུང་བ་ཁ་ཏས་མི་གཙང་ཟོས་པའི་དཔེས་བཀའ་བརྒྱུད་རིན་པོ་ཆེ་ལ་སྦྱོར་བ་མང་དག་བྱུང་བ་ལ། ས་ལོས་ཐུགས་ཀྱིས་མ་བཟོད་ནས་སྡོམ་གསུམ་རབ་དབྱེའི་བསྟན་བཅོས་མཛད་ཅིང་བསྟན་བཅོས་དེར་ཡང་མི་རིགས་པའི་ཆ་འགའ་ཞིག་འགོག་པ་དེ་ལ་ནི་རྗེས་སུ་ཡིད་རང་ཡང༌། མུན་པའི་མདའ་ལྷའི་སྤྱན་ལ་ཕོག་པ་ལྟར་གྲུབ་ཆེན་ས་ར་ཧ་ཞབས་དང༌།
རྗེ་བཙུན་སྒམ་པོ་པ་སོགས་ལ་སྐུར་འདེབས་ཀྱི་ཚིག་ལྟ་བུ་ཁ་ཤས་སྣང་བ་ལ་བརྟེན། ས་སྐྱ་པ་རྗེས་འབྲངས་དང་བཅས་པ་དག་གིས་དགོངས་གཅིག་གི་གྲུབ་མཐའ་ལྟ་བུའོ་ཞེས་གྲུབ་མཐའ་ལྟར་སྣང་ཁོ་ནར་བརྗོད་ནས། འཇིག་རྟེན་གསུམ་གྱི་མགོན་པོ་འབྲི་ཁུང་པ་སོགས་བཀའ་བརྒྱུད་ཀྱི་སྐྱེས་ཆེན་ཐམས་ཅད་ལ་བླུན་པོར་བརྗོད་པའི་སྐུར་འདེབས་ཀྱིས་ཕྱིས་ཀྱི་ས་ལུགས་པ་མངོན་པའི་ང་རྒྱལ་ཅན་འོག་ནས་འོག་ཏུ་འགྲོ་བ་ཅན་འབྱམས་ཀླས་པ་དེ་དག་ལ་སྙིང་རྗེ་ཆེན་པོས་མ་བཟོད་ནས། སྤྱིར་དུས་གསུམ་གྱི་སངས་རྒྱས་ཐམས་ཅད་ཀྱི་དགོངས་པ་གང་ཡིན་པ་བཀའ་བརྒྱུད་དྭགས་པོ་ལྷ་རྗེ་དང༌། དཔལ་ལྡན་དུས་གསུམ་མཁྱེན་པ། དཔལ་ལྡན་ཕག་མོ་གྲུ་པ། སྐྱོབ་པ་འབྲི་ཁུང་པ་ཆེན་པོ་སོགས་ཀྱིས་ལེགས་པར་མཁྱེན་པ་དེ་དག་སྙིགས་མའི་དུས་འདིར་བདག་གི་འདྲེན་པ་དམ་པ་རྗེ་བཙུན་སངས་རྒྱས་རས་ཆེན་གྱི་ཞལ་དང་ཐུགས་ནས་ལེགས་པར་བྱོན་ཏེ་ཁོ་བོའི་ཡིད་ལ་བབས་ནས་བཀའ་བརྒྱུད་རིན་པོ་ཆེའི་གྲུབ་པའི་མཐའ་ལྷ་དང་བཅས་པའི་སྐྱེ་བོ་ཐམས་ཅད་ཀྱི་ཆོས་མཐུན་གྱི་རྩོད་པས་རྫི་བ་མེད་པ་འདི་བྱས་སོ། ། འདི་ལས་བྱུང་བའི་དགེ་བ་གང་མཆིས་པ་དེ་དཔལ་ལྡན་དྭགས་པོ་བཀའ་བརྒྱུད་ལ་སྐུར་བ་འདེབས་པ་པོ་དེ་དག་ཐམས་ཅད་ཀྱིས་གཙོས་པའི་མཁའ་མཉམ་གྱི་སེམས་ཅན་ཐམས་ཅད་དཔལ་ལྡན་དྭགས་པོ་བཀའ་བརྒྱུད་དང་ཁྱད་པར་རྒྱལ་བ་ཀརྨ་པ་ཆེན་པོའི་གོ་འཕང་མྱུར་དུ་འགྲུབ་པའི་ཕྱིར་བསྔོའོ། ། ཤིང་ཕོ་འབྲུག་ལོ་ཧོར་ཟླ་དང་པོའི་ཉི་ཤུ་གཉིས་པར་བྱར་ཡུལ་གྱི་རི་སུལ་ཞིག་ཏུ་སྦྱིན་པ་པོ་རྒྱལ་ཕྲན་བྱ་བས་འཚོ་བ་སྦྱར་བའི་ཚེ་གྲུབ་བོ།། །། མཆན་བུ་བཞི་བཅུ་ཞེ་གཅིག་ཡོད་ཟེར་བའང་འདུག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
