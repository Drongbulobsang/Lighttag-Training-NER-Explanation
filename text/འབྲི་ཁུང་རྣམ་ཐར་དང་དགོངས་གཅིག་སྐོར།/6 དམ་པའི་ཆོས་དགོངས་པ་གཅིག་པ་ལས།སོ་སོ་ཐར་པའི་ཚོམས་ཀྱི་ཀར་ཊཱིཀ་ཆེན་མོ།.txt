འབྲི་ཁུང་པ་ཁུ་དབོན་གསུམ་གྱི་རྣམ་ཐར་དང་དགོངས་གཅིག་གི་སྐོར།
པོད ༦
དམ་པའི་ཆོས་དགོངས་པ་གཅིག་པ་ལས།སོ་སོ་ཐར་པའི་ཚོམས་ཀྱི་ཀར་ཊཱིཀ་ཆེན་མོ།
)$ ༄༅། །དམ་པའི་ཆོས་དགོངས་པ་གཅིག་པ་ལས། སོ་སོ་ཐར་པའི་ཚོམས་ཀྱི་ ཀར་ཊཱིཀ་ཆེན་མོ་བཞུགས་སོ། ། ༄༅། །ལེགས་པར་གསུངས་པའི་ཆོས་འདུལ་དྲི་མེད་མཚོ། ། ལྷག་བསམ་ཕན་བདེའི་ཁུར་གྱི་ལྦུ་འཕྲེང་ཅན། ། བསྐྱེད་རྫོགས་གྲུབ་པའི་ཡིད་བཞིན་སྙིང་པོས་གཏམས། ། དྭགས་བརྒྱུད་རྡོ་རྗེ་འཆང་གི་ཆུ་བོ་ཀུན། ། རྒྱལ་མཆོག་ཐུགས་རྗེའི་རྒྱ་མཚོར་གཅིག་གྱུར་སྐུ། ། དཔག་ཡས་ཡོན་ཏན་ཀུན་གྱི་གཏེར་ཆེན་མཆོག ། སྐད་ཅིག་གིས་ཀྱང་བླ་མེད་བྱང་ཆུབ་སྟེར། །
སྲིད་དང་ཞི་བའི་གདུང་སེལ་གཉེན་གཅིག་པོ། ། ཆོས་ཀུན་མངོན་པར་རྫོགས་པར་སངས་རྒྱས་བརྙེས། ། ཐམས་ཅད་མཁྱེན་ཞེས་སྒྲ་ཡིས་མི་སྟོང་བ། ། མི་བསྐྱོད་རྡོ་རྗེའི་སྐུ་མངའ་ཁྱོད་ཀྱི་ཞབས། ། ནམ་ཡང་མི་འབྲལ་གཙུག་གིས་ཕྱག་བགྱིའོ། ། མངོན་མཐོ་ངེས་ལེགས་ཀུན་གྱི་གཞི། ། ངན་འགྲོའི་སྒོ་ཆེན་འགོག་བྱེད་པ། ། སོ་སོ་ཐར་པའི་གནད་བསྡུས་ཚོམས། ། རྒྱལ་གསུངས་བདུད་རྩི་འདིར་འགོད་དོ། ། ༈ གཉིས་པ་སོ་ཐར་གནད་བསྡུས་ཀྱི་ཚོམས་འདི་ལ་རྡོ་རྗེའི་གསུང་ཉི་ཤུ་བཞུགས་པ་ལས།
དང་པོ་ནི། ཉན་ཐོས་ཀྱི་འདུལ་བ་ནི་ཐེག་པ་གོང་མ་མཐའ་དག་གི་འདུལ་བར་ཐུན་མོང་དུ་འགྲོ། ཞེས་སྟོན་ན་རྡོ་རྗེའི་གསུང་ལྷད་དང་བྲལ་བར་འགྲོ་ལ། དགོངས་གཅིག་རྙིང་མར་ནི། འདུལ་བ་ཐེག་པ་ཐུན་མོང་ཡིན། ཞེས་པ་ཙམ་ལས་མ་ཐོན་པར་སྣང་ངོ༌། ། དེ་ཡང༌། ཉན་ཐོས་ཀྱི་འདུལ་བར་རང་དོན་དུ་འཆལ་ཚུལ་དུ་གྱུར་པའི་བཀག་དགོས་ཐམས་ཅད་བྱང་སེམས་ཀྱི་འདུལ་བར་ཡང་བཀག་ལ། གཞན་དོན་དུ་ནི། རང་དོན་དུ་བཀག་པའི་ཉེས་པ་གནང་བའང་ཡོད་ཅིང༌།
དེའི་སྟེང་དུ་གཞན་དོན་ལ་འཆལ་ཚུལ་དུ་གྱུར་པའི་བཀག་དགོས་ཐམས་ཅད་བཀག་ཅིང༌། སྔགས་ཀྱི་འདུལ་བར་ནི། རང་གཞན་གྱི་ཆེད་ཀྱི་བཀག་དགོས་ཐམས་ཅད་བཀག་ནས་མཆོག་མི་འགྱུར་གྱི་ཚངས་སྤྱོད་ཀྱི་བདེ་བ་ཆེན་པོ་ལ་འཆལ་ཚུལ་དུ་འགྱུར་བའི་ཆ་རྣམས་ཀྱང་ལེགས་པར་བཀག་པ་ཡིན་པས། ཉན་ཐོས་ཀྱི་འདུལ་བར་བསླབ་པར་བྱ་བ་ཐམས་ཅད་ཐེག་པ་གོང་མར་ཡང་བསླབ་དགོས་ལ། དེ་ལྟ་ནའང་འོག་མའི་དུས་ཀྱི་དགག་བྱ་གོང་མར་མེད་པས་བསླབ་མི་དགོས་པ་དང༌། ཡོད་ཀྱང་དགག་བྱའི་ཉེས་པ་དེ་ལས་དགོས་པའི་ཕན་ཡོན་གཞན་ཆེ་བ་ཡོད་པས། ཕན་ཡོན་གྱིས་སྐྱོན་གྱི་ཆ་བསྐྱེད་མི་ནུས་པར་ཟིལ་གནོན་དུ་བྱས་ནས་གནང་བའི་སྐབས་ཤིག་ཀྱང་ཡོད་པས། དམིགས་བསལ་མ་གཏོགས་ཉན་ཐོས་ཀྱི་འདུལ་བ་ནས་གང་བླང་བར་བྱ་བ་དང༌། གང་དོར་བར་བྱ་བར་གསུངས་པ་ནི། རྒྱུ་འབྲས་ཀྱི་ཐེག་པ་གསུམ་ ཉན་རང་གི་ཐེག་པ་གཅིག་ཏུ་བྱས།
རྒྱུ་ཕར་ཕྱིན་གྱི་ཐེག་པ་གཅིག འབྲས་བུ་སྔགས་ཀྱི་ཐེག་པ་གཅིག་སྟེ་གསུམ་གྱི་དབང་དུ་བྱས་པའོ། ། མཆན། ཀར་ཐུན་མོང་དུ་བླང་དོར་དུ་བྱེད་དགོས་པར་གྲུབ་པ་ཡིན་ཏེ། སྔགས་ཀྱི་ཐེག་པར་འོད་དཔག་མེད་ཀྱི་སྡོམ་པ་འཛིན་པའི་སྐབས་སུ། རྩེ་མོར། ཕྱི་ནང་གསང་བ་ཐེག་པ་གསུམ། ། ཞེས་དང༌། རྡོ་རྗེ་སྙིང་རྒྱན་ལས། ཕྱི་དང་ནང་དང་གསང་བ་ཡི། །
དམ་ཚིག ། ཅེས་དང༌། རྒྱུད་གཞན་ལས་ཀྱང༌། ཕྱི་ནང་གསང་བ་ཐེག་པ་གསུམ། ། དམ་ཆོས་ཁྱོད་ཀྱིས་བཟུང་བར་བྱ། ། ཞེས་པའི་སྐབས་སུ། ཕྱི་ཉན་རང༌། ནང་བྱང་སེམས། གསང་བ་རིག་པ་འཛིན་པའི་དམ་ཆོས་ཀུན་འཛིན་པར་གསུངས་ན་ཉན་ཐོས་ཀྱིས་བསླབ་པར་བྱ་བའི་གནས་བྱང་ཆུབ་ཆེན་པོར་འགྲོ་བའི་ཆོས་ཀྱི་འདུལ་བའི་སྡོམ་པ་ཡང༌། དེར་ཐུན་མོང་དུ་བཟུང་ཞིང་དེའི་རྒྱུད་ལ་དེའི་སྡོམ་པ་ཐོབ་པའི་ཕྱིར།
ཡང་ཡི་གེ་ལ་ལར། ཕྱི་ནང་གསང་བའི་ཐེག་པ་གསུམ། ། ཞེས་པ་ལྟར་བཏོན་པའི་དབང་དུ་ན། དང་ནི་དང་གི་དོན་གྱི་བསྡུ་བ་བྱས་པས་ཕྱི་དང་ནང་ཞེས་ལ་སོགས་པར་བསྡུས་པ་ཡིན་ནོ། ། དེར་མ་ཟད་དོན་གྲུབ་ཀྱི་སྡོམ་པ་འཛིན་པ་ན། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་བཟུང་བར་བགྱི། ། ཞེས་པས་རིགས་ལྔ་ཀའི་སྡོམ་པ་ཐམས་ཅད་བཟུང་ཞིང་ཐོབ་པ་ཡིན་ལ། རིགས་ལྔ་ཀའི་སྡོམ་པ་རྒྱུད་ལ་བསྐྱེད་པ་ལ་ནི་མདོ་དང་སྔགས་ཐུན་མོང་བ་དང་ཐུན་མོང་མ་ཡིན་པའི་སྨོན་པ་དང་འཇུག་པའི་བྱང་ཆུབ་ཀྱི་སེམས་ཀྱི་སྡོམ་པ་ཐམས་ཅད་པའང་བཟུང་ཞིང་ཐོབ་དགོས་ལ། དེ་དགོས་ན་ཉེས་སྤྱོད་སྡོམ་པའི་ཚུལ་ཁྲིམས་དང་སྡོམ་པའི་ནང་དུ་ཉན་ཐོས་ཀྱི་སྡོམ་པ་ཐམས་ཅད་ཀྱང་དོན་གྱིས་ཚང་བས་ཉན་ཐོས་ཀྱི་སྡོམ་པ་ཐམས་ཅད་ཀྱང་བཟུང་ཞིང་ཐོབ་པར་འགྱུར་བས་ཉན་ཐོས་ཀྱི་འདུལ་བར་བསླབ་པར་བྱ་བ་དང༌།
གནང་བར་བྱ་བ་ནི། དམིགས་བསལ་གྱི་སྐབས་མ་གཏོགས་སྡོམ་པ་གསུམ་ཀར་ཐུན་མོང་དུ་དགག་སྒྲུབ་ཀྱི་གནས་ཀྱི་འདུལ་བར་གྲུབ་བོ། ། ཁྱད་པར་འདུལ་བ་ལུང་སྡེ་བཞི་ལྟ་བུ་ནི། བོད་ཕལ་ཆེ་བས། བཀའ་འཁོར་ལོ་གསུམ་ལས་དང་པོ་ཁོ་ན་དང༌། སློབ་པ་པོའང་ཉན་ཐོས་ཁོ་ན་དང༌། ཆོས་ཀྱང་ཉན་ཐོས་འབའ་ཞིག་གི་ཆོས་དང༌། གྲུབ་མཐའ་ཡང་བྱེ་སྨྲ་ཁོ་ནའི་གྲུབ་མཐའ་སྟོན་པ་དང༌། རྩ་བའི་སྡེ་བཞི་ལ་ལུང་མི་འདྲ་བ་བཞི་ཡོད་ཅིང༌། ལུང་འདི་ནི་ཡོད་སྨྲ་ཁོ་ནའི་ལུང་ཡིན་ནོ་ཞེས་ཟེར་བ་དག་ཡོད་པ་ལ།
མགོན་པོ་འབྲི་ཁུང་པའི་གསུང་གིས། བཀའ་འཁོར་ལོ་དང་པོ་ནི། གཙོ་ཆེར་ཉན་ཐོས་ཀྱི་གདུལ་བྱ་དག་ཁོ་ན་ལ་དགོངས་ཏེ་སྒྲ་ཇི་བཞིན་པ་དེ་དྲང་དོན་དུ་འདྲེན་དགོས་པའི་ཆོས་བསྟན་པ་གཙོ་ཆེ་བ་ཡིན་ཏེ། གང་ཟག་ཡོད་པ་དང༌། ཁུར་ཁྱེར་བའི་སྐྱེས་བུ་ཡོད་པར་གསུངས་པ་བཞིན། འདིར་ནི་རིགས་ཅན་གསུམ་ཀའི་གདུལ་བྱ་ལ་བླང་དོར་གྱི་གནས་སྒྲ་ཇི་བཞིན་པ་དེ་དྲང་དོན་དུ་འདྲེན་མི་དགོས་པའི་ཆོས་བསྟན་པ་གཙོ་ཆེ་བས། ལུང་འདི་བཀའ་འཁོར་ལོ་དང་པོ་ཁོ་ན་ཡིན་པའང་མི་གྲུབ་བོ། ། སློབ་པ་པོའང་ཉན་ཐོས་ཁོ་ནར་མ་ངེས་ཏེ། ཡུམ་དུ་ཚེ་དང་ལྡན་པ་སློབ་པ་རྒྱུན་དུ་ཞུགས་པ་གནས་བརྟན་ཀུན་དགའ་བོ་ཞེས་གསུངས་པ་ན། ཀུན་དགའ་བོ་ནི་བྱང་ཆུབ་སེམས་དཔའ་ཕྱག་ན་རྡོ་རྗེ་ཡིན་ལ།
དེས་ཀྱང་ཉན་ཐོས་ཀྱི་འདུལ་བ་ལ་བསླབ་པའི་ཆ་ནས་གནས་བརྟན་དུ་བཞག་པར་གྲུབ་པའི་ཕྱིར། ལུང་སྡེ་བཞིར་ཉན་ཐོས་འབའ་ཞིག་གི་ཆོས་ལས་མེད་པར་མ་ངེས་ཏེ། འགྲེལ་པ་སྤྱན་རས་གཟིགས་བརྟུལ་ཞུགས་ལས་ཀྱང༌། འདི་ལྟར་དགེ་འདུན་ཕལ་ཆེན་སྡེ་ཉིད་ཀྱི་སྡེ་སྣོད་ཀྱི་གཞི་ཆེན་པོ་ཞེས་བྱ་བའི་ཁོངས་སུ་ཐེག་པ་ཆེན་པོ་འདི་ཡང་གཏོགས་ཏེ། དེ་ནས་ས་བཅུ་པའི་མདོ་དང༌། ཕ་རོལ་དུ་ཕྱིན་པའི་མཚན་ཉིད་དག་འབྱུང་བའི་ཕྱིར། དགེ་འདུན་ཕལ་ཆེན་སྡེ་ཉིད་ཀྱི་ཤར་གྱི་རི་བོའི་སྡེ་དང༌། ནུབ་ཀྱི་རི་བོའི་སྡེ་དག་ལས་ཀྱང༌། འཕྲལ་སྐད་དུ་ཤེས་རབ་ཀྱི་ཕ་རོལ་དུ་ཕྱིན་པ་ལ་སོགས་པ་ཐེག་པ་ཆེན་པོའི་མདོ་སྡེ་དག་ལས་འབྱུང་བའི་ཕྱིར་རོ། ། གཞན་ཡང་སྡེ་པ་ཐམས་ཅད་ཀྱི་སྡེ་སྣོད་གསུམ་པོ་དེ་དག་གཅིག་གིས་གཅིག་ལ་མི་གནོད་དོ། །
འདི་ལྟར་ཁ་ཅིག་ལ་ནི། དགེ་སློང་ནད་པ་ལ་དུས་མིན་པའི་ཁ་ཟས་གནང་བ་ལ། ཁ་ཅིག་ལ་ནི་མི་གནང་བ་དང༌། ཁ་ཅིག་ལ་ནི་མཚན་མོ་བསྙེན་པར་མ་རྫོགས་པ་དང་གནས་གཅིག་ན་ལྷན་ཅིག་ཉལ་བར་གནང་བ་སྣང་ལ། ཁ་ཅིག་ལ་ནི་མི་གནང་བར་སྣང་བས་དེ་དག་སངས་རྒྱས་ཀྱི་བཀའ་ཉིད་མ་ཡིན་པར་འགྱུར། ཞེས་གསུངས་པའི་ཕྱིར་དང༌། ཤར་གྱི་རི་བོའི་སྡེ་པའི་ལུང་དང༌། ནུབ་ཀྱི་རི་བོའི་སྡེ་པའི་ལུང་ལས། ཆོས་ཐམས་ཅད་བདེན་མེད་དང་ཀུན་རྫོབ་ཏུ་བཤད་ཅེས་སློབ་དཔོན་ཟླ་གྲགས་ཀྱིས་ཀྱང་དྲང་བར་མཛད་པའི་ཕྱིར་རོ། ། ལུང་གི་གྲུབ་མཐའང་བྱེ་སྨྲ་ཁོ་ནའི་ལུགས་སུ་གནས་པ་མི་འཐད་དེ།
བྱེ་སྨྲས་ནི། ནམ་མཁའ་འདུས་མ་བྱས་རྫས་གྲུབ་ཏུ་ཡོད་པར་འདོད་པ་ལས། ལུང་ལས། ནམ་མཁའ་མཚམས་གཞན་གྱི་སྐབས་སུ་ནམ་མཁའ་ནི་ཐམས་ཅད་དུ་ཡོད་པ་མིན་པས་ཐ་སྙད་དུ་མི་རུང་བར་གསུངས་པའི་ཕྱིར་རོ། ། རྩ་བའི་སྡེ་པ་བཞི་ལ་ལུང་མི་འདྲ་བ་བཞི་མཐའ་གཅིག་ཏུ་ཡོད་པར་སྨྲ་བ་ཡང་ཆེས་རིགས་པར་མ་མཐོང་སྟེ། འོད་ལྡན་ལས། ཐམས་ཅད་ཡོད་པར་སྨྲ་བ་དེ་དག་ནི་གཞི་དང་འདྲ་བ་ཡིན་ཏེ། ལེགས་པར་སྦྱར་བའི་སྐད་དུ་ཐ་སྙད་སྦྱོར་བའི་ཕྱིར་རོ། ། འདི་ལྟར་ཡ་རབས་དག་ནི་ལེགས་པར་སྦྱར་བའི་སྐད་དུ་ཐ་སྙད་བརྗོད་པ་ཡིན་ཞེས་ཟེར་བས། སྒྲའི་མཚན་ཉིད་ལ་བརྩོན་པར་བྱེད་པ་འདི་ཡང་ཡ་རབས་སུ་ཤེས་པར་བྱ་བའི་ཕྱིར།
ཡ་རབས་ནི་འཇིག་རྟེན་ན་གཞི་དང་འདྲ་བ་ཡིན་ཏེ། དེ་ལས་འཇིག་རྟེན་གྱི་ཆོས་ལུགས་འབྱུང་བའི་ཕྱིར། དེ་ལྟ་བས་ན་ཐམས་ཅད་ཡོད་པར་སྨྲ་བ་ནི་གཞི་ཞེས་བྱའོ། ། སྡེ་པ་གཞན་དག་ནི་མ་ཡིན་ཏེ། ཐ་མལ་པ་དང་ཟུར་ཆག་པ་དང༌། འབྲིང་དུ་འདོན་པའི་ཚིག་གི་ཐ་སྙད་བརྗོད་པའི་ཕྱིར། འདི་སྐད་དུ། སྔོན་ནི་ཐམས་ཅད་ཡོད་པར་སྨྲ་བ་འདི་གཅིག་པུ་ཡོད་པ་ལས། བཅོམ་ལྡན་འདས་ཡོངས་སུ་མྱ་ངན་ལས་འདས་པ་དང༌། དེ་ལ་བརྟེན་ནས་སྡེ་པ་གཞན་དག་འབྱུང་བ་དེ་དག་གི་གཞིར་གྱུར་པའི་ཕྱིར།
གཞི་ཐམས་ཅད་ཡོད་པར་སྨྲ་བ་ཞེས་བྱའོ། ། ཞེས་ཡོད་སྨྲའི་ལུང་ལས་མི་འདྲ་བའི་ལུང་བཞི་ཡོད་པར་གསུངས་པའི་ཕྱིར་དང༌། དེར་མ་ཟད་ཉན་ཐོས་རྩ་བ་བཞི་ལས་གྱེས་པའི་གྲུབ་མཐའ་སྨྲ་བ་བྱེ་མདོ་གཉིས་ཀར་ཡང་ཡོད་སྨྲ་བར་སློབ་དཔོན་ལེགས་ལྡན་བྱེད་ཀྱིས་རྟོག་གེ་འབར་བར་བཤད་དེ། ཡོད་སྨྲ་དེ་ནི་རྣམ་པ་གཉིས། སྡེ་པ་བྱེ་བྲག་སྨྲ་དང་མདོ་སྡེ་པའོ། ། ཞེས་འབྱུང་བའི་ཕྱིར། འོ་ན་དཔལ་མར་མེ་མཛད་ཀྱིས། རྩ་བའི་སྡེ་པ་བཞི་ལ་ལུང་མི་འདྲ་བ་བཞི་ཡོད་པར་གསུངས་པ་མ་ཡིན་ནམ་ཞེ་ན། རྗེ་དེས་རྩ་བའི་སྡེ་པ་བཞི་གྱེས་པའི་དབང་གིས་འདུལ་བའི་ལུང་འདོན་པ་ཐ་དད་དུ་བཞིར་བྱུང་ཞེས་གསུང་གི་ལུང་མི་འདྲ་བ་བཞི་ཡོད་པར་གསུངས་པ་མ་ཡིན་ནོ། ། དེས་ན་གཞི་ཐམས་ཅད་ཡོད་པར་སྨྲ་བའི་ལུང་སྡེ་བཞི་ནས་ཇི་ལྟར་བླང་དོར་དུ་བྱ་བར་གསུངས་པ་རྣམས་བསླབ་པར་བྱ་བའི་གཞི་མར་བྱས་ནས།
བྱང་ཆུབ་སེམས་དཔའི་སྡེ་སྣོད་དང༌། རིག་པ་འཛིན་པ་སྔགས་ཀྱི་སྡེ་སྣོད་རྣམས་ལས་ཇི་ལྟར་འབྱུང་བ་བཞིན་སྣོན་མར་བཏབ་ནས་སློབས་ཤིག་པར་གདམས་པ་ཡིན་ཞེས་གསུངས་སོ། ། འདི་ཐེག་ཆུང་ཡིན་པས་སེམས་བསྐྱེད་མེད་ཅེས་སོགས་ལ། སྤྱིར་ཐེག་པ་དམན་པ་ཉན་ཐོས་ཀྱི་བྱང་ཆུབ་དང༌། ཐེག་པ་འབྲིང་རང་རྒྱལ་གྱི་བྱང་ཆུབ་དང༌། ཐེག་པ་ཆེན་པོ་བླ་མེད་རྫོགས་པའི་བྱང་ཆུབ་ཏུ་སེམས་བསྐྱེད་པ་གསུམ་པོ་དེ་ལ་ཡང༌། འཁོར་བ་སྤངས་ནས་རང་རང་གི་བྱང་ཆུབ་དོན་གཉེར་གྱིས། ངེས་འབྱུང་དང་སེམས་བསྐྱེད་ཀྱིས་མ་ཟིན་པའི་སྡོམ་པ་དང་ཚུལ་ཁྲིམས་བླངས་ཀྱང༌། ཐེག་པ་རང་རང་གི་བྱང་ཆུབ་སྒྲུབ་ནུས་ཀྱི་སྡོམ་པ་དང་ཚུལ་ཁྲིམས་སུ་མི་འགྱུར་ལ། འཇིགས་སྐྱོབ་ལེགས་སྨོན་གྱི་བསམ་པས་བླངས་པའི་སྡོམ་པ་དང་ཚུལ་ཁྲིམས་དེ་ནི།
ཐར་པ་དང་ཐམས་ཅད་མཁྱེན་པ་ཐོབ་བྱེད་ཀྱི་སྡོམ་པ་དང་ཚུལ་ཁྲིམས་དག་པར་མི་འགྱུར་ཏེ། འཁོར་བ་ལས་ངེས་པར་འབྱུང་བའི་བློས་བླངས་པའི་སྡོམ་པ་དང་ཚུལ་ཁྲིམས་མ་ཡིན་པའི་ཕྱིར། དེས་ན་ཆོས་འདི་པའི་འཇིགས་སྐྱོབ་དང་ལེགས་སྨོན་གྱི་སྡོམ་པ་དང་ཚུལ་ཁྲིམས་ལ་ནི་སོ་སོར་ཐར་པའི་སྡོམ་པ་དང་ཚུལ་ཁྲིམས་ཀྱིས་ཁྱབ་པའང་བཞག་པར་དཀའ་ ཁ་ཅིག་ཚུལ་ཁྲིམས་ལ་འཇིགས་སྐྱོབ་ལེགས་སྨོན་ངེས་འབྱུང་གི་ཚུལ་ཁྲིམས་གསུམ་དུ་དབྱེར་རུང་སྟེ། དང་པོ་གཉིས་ཚུལ་ཁྲིམས་དང་ལེགས་སྤྱད་ཙམ་ཡིན་གྱི་སྡོམ་པ་ནི་མ་ཡིན་ནོ་ཟེར་རོ། ། མཆན། བ་ཡིན་ནོ། ། རྫོགས་པའི་བྱང་ཆུབ་ཐོབ་པར་བྱ་བའི་སེམས་བསྐྱེད་ཀྱིས་ཀུན་ནས་བསླངས་ཏེ་ཉན་ཐོས་ལུགས་ཀྱི་སོ་ཐར་རིས་བདུན་གང་ཡང་རུང་བ་བླང་བ་ན། སྨོན་པ་སེམས་བསྐྱེད་ཀྱིས་ཟིན་པའི་སོ་སོར་ཐར་པའི་སྡོམ་པར་ནི་འགྱུར་ཡང༌། ཐེག་ཆེན་སོ་སོར་ཐར་པའི་སྡོམ་པ་ཐོབ་པར་ནི་མི་འགྱུར་ཏེ། ཐེག་ཆེན་སོ་སོར་ཐར་པའི་སྡོམ་པ་ནི་སྨོན་འཇུག་གི་སེམས་བསྐྱེད་པའི་སྡོམ་པ་ལས་ཐོབ་དགོས་པ་གང་ཞིག །
ཉན་ཐོས་ལུགས་ཀྱི་སྡོམ་པ་དེར་ཐོབ་པ་ན་བྱང་སྡོམ་གྱི་ཆ་ཤས་གང་ཡང་མ་ཐོབ་པའི་ཕྱིར། རྟགས་དང་པོ་གྲུབ་སྟེ། ཐེག་ཆེན་གྱི་སོ་སོར་ཐར་པའི་སྡོམ་པ་ནི། སྲིད་ཞི་ལ་ངེས་པར་འབྱུང་བ་ཚུལ་ཁྲིམས་ཀྱི་དབང་དུ་བྱས་ནས་སྤོང་བ་བདུན་གཙོ་བོར་གྱུར་པའི་གཞན་གནོད་གཞི་བཅས་སྤོང་བ་ཡིན་ལ། དེའང་བྱང་སྡོམ་དུ་ཉེས་སྤྱོད་སྤོང་བའི་སྡོམ་པ་བཟུང་བའི་སྐབས་སུ་ཐོབ་པ་ལས། བྱང་སྡོམ་གྱི་ཉེས་སྤྱོད་སྤོང༌། དགེ་བ་ཆོས་བསྡུད། སེམས་ཅན་དོན་བྱེད་ཀྱི་སྡོམ་པ་དང་ཚུལ་ཁྲིམས་གསུམ་ཀ་ཕྲལ་ནས་ཉན་ཐོས་ཀྱི་སོ་ཐར་གྱི་སྡོམ་པ་འཛིན་པའི་སྐབས་ལ་སོགས་པར་སོ་སོར་ལེན་པ་དང་ཐོབ་པའི་རྣམ་བཞག་བྱང་ཆུབ་སེམས་དཔའི་སྡེ་སྣོད་ལ་མི་འབྱུང་བའི་ཕྱིར། བྱང་ཆུབ་སེམས་དཔའི་ཉེས་སྤྱོད་སྡོམ་པའི་སྡོམ་པ་ཉན་ཐོས་སོ་ཐར་གྱི་སྡོམ་པ་ཐོབ་པའི་ཚེ་ཐོབ་ཞེས་མདོ་རྒྱུད་རྒྱ་གཞུང་གི་ཚིག་གཅིག་ཀྱང་ཡོད་པ་མ་ཡིན་ལ། པཎྜི་ཏའི་ངག་རྒྱུན་ཡོད་དོ་ཞེས་ཟེར་བ་ནི་རང་ཚིག་ནོར་བ་ཐལ་ཆེས་པའི་རྒྱབ་སྐྱོར་རོ་ཞེས།
མགོན་པོ་འབྲི་ཁུང་པ་བཞེད་ཅེས་གསུངས་སོ། ། འདིར་རྒྱལ་བའི་དབང་པོ་ཆོས་གྲགས་རྒྱ་མཚོའི་གསུང་གིས། ཐེག་ཆེན་བྱང་ཆུབ་མཆོག་ཏུ་སེམས་བསྐྱེད་པའི་སྡོམ་པ་མ་ཐོབ་པར། ཐེག་ཆེན་སོ་ཐར་གྱི་སྡོམ་པ་ཐོབ་པ་ཞིག་ཡོད་སྲིད་ན། བསམ་པ་སེམས་བསྐྱེད་ཀྱིས་ཟིན་པའི་ཆོ་ག་ཉན་ཐོས་ལུགས་ཀྱི་དགེ་སློང་གི་སྡོམ་པ་མནོས་པའི་སོ་ཐར་གྱི་སྡོམ་པ་ཐེག་ཆེན་སོ་ཐར་དུ་འགྱུར་བ་ཞིག་ཡོད་སྲིད་དུ་ཆུག་ནའང༌། ཐེག་ཆེན་སེམས་བསྐྱེད་ཀྱི་སྡོམ་པ་མ་ཐོབ་པར་ཐེག་ཆེན་སོ་ཐར་གྱི་སྡོམ་པ་ཐོབ་པ་ཡོད་པ་མིན་ཏེ། སྤྱི་མ་གྲུབ་ན་བྱེ་བྲག་མ་གྲུབ་པའི་ཕྱིར། ཡང་གལ་ཏེ་བསམ་པ་དེས་ཟིན་གྱི་ཆོ་གས་དེའི་སེམས་བསྐྱེད་པའི་སྡོམ་པའང་ཐོབ་པར་བྱས་སོ་སྙམ་ན། དེ་ལྟ་ན་འདུལ་བར་བཤད་པའི་གསོལ་བཞིའི་ལས་ཀྱི་ཆོ་གས་བྱང་སྡོམ་འབོགས་ཆོག་ཏུ་འགྲོ་བ་ཉན་ཐོས་ཀྱི་སྡེ་སྣོད་ནས། རིག་པ་འཛིན་པའི་སྡེ་སྣོད་ཀྱི་བར་གང་ནས་བཤད་ལེགས་པར་ཁུངས་སྟོན་དགོས་པ་དང༌།
དེ་འདྲས་ཐོབ་པའི་བྱང་སྡོམ་དེ་སྨོན་འཇུག་གང་གི་སྡོམ་པར་འགྱུར་བ་དང༌། དེ་ལྟ་བུའི་སྡོམ་རྒྱུན་དེ་བླ་མ་དམ་པ་གང་ལས་བརྒྱུད་རྣམས་ལེགས་པར་སྟོན་དགོས་སོ་ཞེས་བཀའ་སྩལ་པ་ཡིན་གསུངས་སོ། ། དེར་མ་ཟད་བསམ་པ་སེམས་བསྐྱེད་ཀྱིས་ཟིན་པའི་ཉན་ཐོས་ཀྱི་དགེ་སློང་གི་སྡོམ་པ་ཐོབ་པ་དེ་ཐེག་ཆེན་སོ་ཐར་གྱི་སྡོམ་པ་ཐོབ་པའི་གོ་ཆོད་པ་ན། ཐེག་ཆེན་སེམས་བསྐྱེད་ཀྱི་སྡོམ་པར་འགྱུར་བའི་ཐེག་ཆེན་སོ་ཐར་གྱི་སྡོམ་པ་ཞིག་ཐོབ་བམ་མ་ཐོབ། གཉིས་པ་ལྟར་ན་ཐེག་ཆེན་སོ་ཐར་གྱི་འཇོག་བྱེད་མ་ཚང་ལ། དང་པོ་ལྟར་ན་དེ་འདྲ་བ་དེ་སླར་ཐེག་པ་ཆེན་པོའི་སེམས་བསྐྱེད་ཀྱི་སྡོམ་པ་སླར་བླང་དགོས་པ་མིན་ཏེ། སྔར་ཉིད་ནས་སོ་ཐར་ཐོབ་ཟིན་པའི་ཕྱིར། འདོད་མི་ནུས་ཏེ། དེང་སང་གི་ལག་ལེན་ལ་སེམས་བསྐྱེད་ཀྱིས་ཟིན་པའི་ཉན་ཐོས་ཀྱི་དགེ་སློང་གིས་སླར་བྱང་སྡོམ་ལེན་པ་མཐོང་བའི་ཕྱིར་རོ། ། གཞན་ཡང་དེང་སང་སྔགས་སྡོམ་ལེན་པའི་བརྒྱུད་པ་ཆད་ན།
བསམ་པ་སྔགས་ཀྱི་སེམས་བསྐྱེད་ཀྱིས་ཟིན་པའི་སོ་ཐར་གྱི་སྡོམ་པ་བླངས་ན་སྔགས་སྡོམ་ཐོབ་པར་ཡང་འགྱུར་ཏེ། དེས་ན་ད་ལྟའི་ཆོ་ག་ནི། ། བསམ་པ་སྔགས་སེམས་ཀྱིས་ཟིན་པའི། ། ཆོ་ག་ཉན་ཐོས་ལུགས་བཞིན་གྱིས། ། སོ་སོ་ཐར་པ་རིགས་བརྒྱད་པོ། ། གསང་སྔགས་རིག་འཛིན་སྡོམ་པར་འགྱུར། ། ཞེས་བྱ་བར་ཡང་བཏོན་ཆོག་པའི་ཕྱིར། འདོད་ན་ཇི་ལྟར་འགྱུར་མཁྱེན་པ་དང་ལྡན་པ་དག་གིས་དཔྱོད་གཅིག ། ཡང་བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་ཉན་ཐོས་ཀྱི་ཆོ་གས་སོ་སོ་ཐར་པའི་སྡོམ་པ་བླངས་ན། ཐེག་ཆེན་སེམས་བསྐྱེད་ནི་གཞན་དོན་དང་ཇི་སྲིད་བྱང་ཆུབ་ཀྱི་བར་དུ་བླངས་པ་ཡིན་པས།
ཕྱོགས་འདི་པ་ལ་ཕན་ཡོན་ཆེ་ཞིང༌། ཤིན་ཏུ་རིགས་པར་ལྡན་ཡང་ཉིད་ཀྱི་ཕྱོགས་ལ་མི་རིགས་ཏེ། ཇི་སྐད་དུ། སོ་སོར་ཐར་པའི་སྡོམ་པ་ནི། ། བྱང་ཆུབ་བར་དུ་བླངས་གྱུར་ན། ། འདི་ཡི་ཆོ་ག་ངེས་པར་འཇིག ། འདི་ཡང་གནད་རྣམས་བཅོས་པར་གོ ། ཞེས་པའི་ཉེས་པས་འཇིག་པའི་ཕྱིར་རོ། ། གཞན་ཡང་ཉིད་ལྟར་ན་སྡོམ་གསུམ་རིམ་ནོད་ཀྱི་དགེ་སློང་རྡོ་རྗེ་འཛིན་པ་ཞིག་ཚེ་འཕོས་པའི་རྗེས་སུ་ནི་སོ་ཐར་གྱི་སྡོམ་པ་དེ་ནམ་དུའང་འབྱུང་མི་རིགས་པ་ཁོ་ནར་ཞལ་བཞེས་དགོས་ཏེ། དེ་ལྟ་བུའི་དགེ་སློང་རྡོ་རྗེ་འཛིན་པའི་རྒྱུད་ཀྱི་སྡོམ་པ་དེ་ཚེ་འཕོས་པ་ན་རྗེས་སུ་མི་འབྲང་བའི་ཕྱིར་ཏེ།
ཐེག་ཆེན་སོ་སོ་ཐར་ཡིན་ཡང༌། ། དགེ་སློང་ལ་སོགས་སྡོམ་པ་ཡི། ། ལྡོག་པ་ཤི་བའི་ཚེ་ན་གཏོང༌། ། ཞེས་སྨྲས་པའི་ཕྱིར། དེ་ནི་འདོད་པ་ཁོ་ནའོ་སྙམ་ན། དེ་ལྟ་ན་གསང་སྔགས་ཀྱི་རིགས་ལྔའི་སྡོམ་པ་འཛིན་པ་ན་ཐེག་པ་གོང་འོག་གི་སྡོམ་པ་ཐམས་ཅད་འཛིན་པའི་སྡོམ་པ་རྒྱུད་ལ་བསྐྱེད་པ་ཉིད་ཉམས་པར་འགྱུར་བས། བཅོམ་ལྡན་འདས་དོན་གྲུབ་ཀྱི་སྡོམ་པ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་བཟུང་བར་བགྱི། ། ཞེས་པའི་སྐབས་ཀྱི་སྡོམ་པ་ཡང་གཏོང་བར་འགྱུར་ཏེ།
དེ་སྐབས་ཀྱི་སོ་ཐར་གྱི་སྡོམ་པ་དེ་སྡོམ་པ་ཐམས་ཅད་པར་འདུས་པ་ནི་གང་ཞིག སོ་ཐར་གྱི་སྡོམ་པའི་ལྡོག་ཆ་ནི་འཆི་བའི་དུས་དེར་གཏོང་བ་ཉིད་ཀྱི་ཕྱིར་རོ། ། རང་བཞེད་ཀྱི་སྐབས་སུ། ཐེག་པ་གསུམ་གང་གི་སྡེ་སྣོད་ལས་ཀྱང་དང་པོར་འདུལ་བའི་སྡེ་སྣོད་བཞག་པའམ། སྟོན་པ་ནི་དེའི་བརྗོད་བྱ་ལྷག་པ་ཚུལ་ཁྲིམས་ཀྱི་བསླབ་པ་ཡིན་ལ། ཚུལ་ཁྲིམས་ཀྱིས་དང་པོར་ལུས་ངག་གི་མི་དགེ་བ་རྣམས་སྤོང༌། དགེ་བ་རྣམས་སྒྲུབ་པར་མ་བྱས་པའི་རྒྱུད་ལ་སེམས་ཀྱི་མི་དགེ་བ་དང་རྙོག་པ་སེལ་བའི་ཏིང་ངེ་འཛིན་དང་ཤེས་རབ་ཀྱི་བསླབ་པ་ཕྱི་མ་གཉིས་རྒྱུད་ལ་མི་སྐྱེ་བས་དེའི་དབང་དུ་བྱས་པ་ཡིན་ནོ། ། མདོར་ན་འཁོར་འདས་ཀྱི་གནས་ལུས་ལོངས་སྤྱོད་ཡིད་འོང་གི་བདེ་བ་ཐམས་ཅད་ཚུལ་ཁྲིམས་ཀྱི་བསྲུང་བའི་དངོས་ཀྱི་འབྲས་བུ་སྟེ། ལ་ལ་རྣམ་སྨིན་གྱི་འབྲས་བུ། ལ་ལ་དབང་གི་འབྲས་བུ།
ལ་ལ་རྒྱུ་མཐུན་གྱི་འབྲས་བུར་སྨིན་པ་ཡིན། ཚུལ་ཁྲིམས་མ་བསྲུངས་པའི་འབྲས་བུ་དེའི་བཟློག་དོན་ཡིན་གསུངས། ཐུན་མོང་གི་དངོས་གྲུབ་ཙམ་ལ་ཞེས་སོགས་ལ། མུ་སྟེགས་པའི་གསང་སྔགས་ལའང༌། ཕྲ་མེན་གྱི་ངན་རིག་སྔགས་དང༌། རིག་བྱེད་ཀྱི་མཐའི་གསང་སྔགས་གཉིས་ཡོད་པ་ལས། དང་པོ་ནི། ཤ་ཟ་ལ་སོགས་པ་སྒྲུབ་པ་ཡིན་པས་མི་དགེ་བ་མ་སྤངས་ཀྱང་འགྲུབ་ལ། ཕྱི་མས་ནི་འདོད་ལྷ་དང༌། ཁམས་གོང་ལ་ཐར་པར་བལྟ་བས་དེ་ཚེ་འདི་དང་ཕྱི་མར་བསྒྲུབ་པའི་ཆེད་ཡིན་པས།
མི་དགེ་བ་བཅུ་མ་སྤངས་ཤིང་དགེ་བཅུ་མ་སྒྲུབས་པར་དེ་འགྲུབ་པ་མ་ཡིན་ནོ། ། དེས་ན་སངས་རྒྱས་པའི་ཐུན་མོང་གི་དངོས་གྲུབ་ཕྲ་མོ་ཙམ་སྒྲུབ་པར་བྱེད་པ་ལའང༌། མི་དགེ་བ་མ་སྤངས་ མི་དགེ་བ་སྤངས། དགེ་བ་ལ་སྤྱོད་པའི་འདོད་པའི་དགེ་མི་དགེའི་འབྲས་བུ་ལ། བྲལ་འབྲས་ནི་བཞག་ཏུ་མེད། གཞན་རྣམ་སྨིན། རྒྱུ་མཐུན་བྱེད་པའི་འབྲས་བུ་ལས། ལུས་ཀྱི་དགེ་བ་གསུམ་སྤྱད་པའི་རྒྱུ་མཐུན་གྱི་འབྲས་བུ་ལ་མཚོན་ན། སྲོག་གཅོད་སྤངས་པའི་རྒྱུ་མཐུན་གྱི་འབྲས་བུ་ཚེ་རིང་ཞིང་ནད་མེད་པ་དང༌། མ་བྱིན་ལེན་སྤངས་པའི་རྒྱུ་མཐུན་གྱི་འབྲས་བུ་ལོངས་སྤྱོད་ཀྱིས་འབྱོར་པར་འགྱུར་བ་དང༌།
ལོག་གཡེམ་སྤངས་པའི་རྒྱུ་མཐུན་གྱི་འབྲས་བུ་སྐྱེ་བོ་གཞན་གྱིས་མཛའ་བ་དང་དབྲལ་བར་མི་ནུས་པའི་ཁྱིམ་ཟླ་དང་བཅས་པར་འགྱུར་བ་སྟེ། མདོར་ན་འཇིག་རྟེན་འདིར་ཡིད་འོང་གི་ལུས་ལོངས་སྤྱོད་གནས་མལ་གྲོགས་ཇི་སྙེད་པ་ཐམས་ཅད་དགེ་འབྲས་ཡིན་ལ། དེ་ལས་ལྡོག་པ་ཐམས་ཅད་མི་དགེ་བའི་འབྲས་བུ་ཡིན་ནོ། ། དེས་ན་དགེ་མི་དགེ་ཇི་ལྟ་བ་སངས་རྒྱས་ཀྱིས་མཁྱེན་ནས་གདམས་པས། དེ་ལ་བླང་དོར་ཚུལ་བཞིན་བྱས་པས། སེམས་ཅན་གྱི་བདེ་སྐྱིད་ཐམས་ཅད་སངས་རྒྱས་ཀྱི་སྐུ་དྲིན་ནམ་བསྟན་པའམ་བྱིན་རླབས་སམ་ཐུགས་རྗེ་ལས་བྱུང་བ་ཡིན་གྱི། རང་གར་སྟེས་དབང་གིས་བྱུང་བ་མིན་ནོ། ། མཆན། ན་ལྷ་འགྲུབ་པར་ལྟ་ག་ལ་འཚལ། སྤྱིར་ཡང་སྲོག་གཅོད་ལྟ་བུ་ལ་མཚོན་ན།
ཐེག་པ་འོག་མ་འོག་མར་མི་དགེ་བ་འགོག་པ་རྒྱ་ཆུང་ཞིང་བཅས་པ་ཡང་ལྷོད་ལ། གོང་མ་གོང་མར་ནི་མི་དགེ་བ་རྒྱ་ཇེ་ཆེར་འགོག་པ་ལ་བཅས་པ་དམ་ཞིང་དེ་ལས་འདས་ན་ལྟུང་བ་ཇི་ལྗིད་དུ་འགྲོ་བ་ཡིན་ཏེ། ཉན་ཐོས་ཀྱི་འདུལ་བར་མིའི་སྲོག་གཅོད་པ་ཕམ་པ་ཙམ་དུ་བཞག་གི ། དུད་འགྲོ་བསད་ན་ལྟུང་བྱེད་ཙམ་ལས་ཕམ་པར་མ་བཞག་ཅིང༌། ཕམ་པས་སྡོམ་པ་གཏོང་བྱེད་དུ་འདོད་ན་མི་བསད་པས་སྡོམ་པ་གཏོང་གི་དུད་འགྲོ་བསད་པས་སྡོམ་པ་མི་གཏོང་ངོ༌། ། བྱང་ཆུབ་སེམས་དཔའི་སྡོམ་པའི་སྐབས་སུ་ནི་ནམ་མཁའི་སྙིང་པོའི་མདོར། ཉན་ཐོས་ཀྱི་རྩ་ལྟུང་ལྔ་སྟེ་མི་ཚངས་པར་སྤྱོད་པ་བཞི་དང༌། དགེ་འདུན་གྱི་དབྱེན་བྱེད་པ་དང་ལྔའོ། ། ཞེས་གསུངས་ལ། དེའི་ཁར་དུད་འགྲོ་སོགས་སེམས་ཅན་ཕྲ་རགས་གང་ཅི་ཡང་རུང་ཕ་མར་བལྟ་བའི་བརྩེ་སེམས་བློས་དོར་ཏེ།
ཆགས་སྡང་གི་དབང་གིས་གསོད་སེམས་ཙམ་གྱིས་བརྡེག་པས་ཀྱང་སྡོམ་པ་གཏོང་བ་དང་རྩ་ལྟུང་འབྱུང་བ་ཡོད་དེ། བསླབ་བཏུས་ལས། བྱང་ཆུབ་སེམས་ནི་ཡོངས་འདོར་དང༌། ། ཆགས་དང་སེར་སྣ་མི་ཟད་པས། ། སློང་དང་སྦྱིན་པར་མི་བྱེད་དང༌། ། ཞེས་པ་དང༌། གཞན་གྱིས་བཤགས་ཀྱང་མི་ཉན་པར། ། ཁྲོས་ནས་གཞན་ལ་འཚོག་པ་དང༌། ། ཞེས་རྩ་ལྟུང་དུ་རྣམ་པར་བཞག་པའི་ཕྱིར་རོ། ། སྔགས་ཀྱི་སྡོམ་པའི་སྐབས་སུ་ནི་སེམས་ཅན་ཕྲ་རགས་བསད་བརྡེག་ལྟ་ཅི་སྨོས།
བྱམས་པ་དོར་ནས་ཁྲོས་པ་ཙམ་གྱིས་རྩ་ལྟུང་དང་སྡོམ་པ་གཏོང་བར་བཤད་པ་ཡིན་ནོ། ། འོ་ན་ཉན་ཐོས་ཀྱི་རྩ་ལྟུང་བཞི། བྱང་ཆུབ་སེམས་དཔའི་བྱང་སྡོམ་ལ་རྩ་ལྟུང་དུ་བཞག་ན། བསླབ་པ་ཀུན་ལས་བཏུས་དང་བྱང་ས་སོགས་ལ་དེ་རྩ་ལྟུང་དུ་མ་བཞག་པ་དང༌། དེ་གཞན་དོན་དུ་གནང་བ་ཉིད་ཀྱིས་བསྒྲུབ་པའི་བསླབ་བྱར་བསྟན་པ་མ་ཡིན་ནམ་སྙམ་ན། བསྟན་བཅོས་དེ་དག་ཏུ་དེའི་རྩ་ལྟུང་དུ་མ་སྨོས་པ་ནི། བྱང་སེམས་ཀྱི་དགོས་པའི་དོན་ཆེན་གཞན་མེད་ན། དེ་སྤྱད་ན་བྱང་སྡོམ་དེ་ལ་ལྟོས་པའི་རྩ་ལྟུང་དུ་འགྱུར་མོད་ཀྱང༌། དེ་ནི་ཐུན་མོང་བའི་འདུལ་བ་ནས་བཤད་པ་ཡིན་ལ། འདིར་ནི་ཐེག་ཆེན་ཐུན་མོང་མ་ཡིན་པའི་འདུལ་བ་ནས་བཤད་པའི་རྩ་ལྟུང་གི་གྲངས་སྨོས་པའི་སྐབས་ཆེད་ཡིན་པ་ལ་དགོངས་སོ། །
ཐུན་མོང་བའི་འདུལ་བར་བཤད་པའི་རྩ་བཞི་སོགས་བསྒྲུབ་པའི་བསླབ་བྱར་གནང་བྱ་བ་ནི་སྤྱིར་བསྟན་མིན་གྱི་དམིགས་བསལ་ཡིན་པ་ཉིད་ཀྱི་བྱང་སྡོམ་ཉམས་བྱེད་ཀྱི་རྩ་ལྟུང་དུ་མི་འཇོག་པར་སྒྲུབ་ག་ལ་ནུས། མཆན། དེར་མ་ཟད་བསྐྱེད་རིམ་གྱི་དམ་ཚིག་ལ་འགྲོ་ཀུན་ལྷར་བལྟ་དགོས་པ་ལ། དེ་ཙམ་དུའང་མ་བལྟས་ན་བསྐྱེད་རིམ་གྱི་དམ་ཚིག་ལས་འདས་པར་འགྲོ་ཞིང༌། རྫོགས་རིམ་གྱི་དམ་ཚིག་ལ་ནི་འགྲོ་བ་ཐམས་ཅད་རང་བཞིན་ལྷུན་གྲུབ་ཀྱི་སངས་རྒྱས་ཡིན་པར་བལྟ་དགོས་ལ། དེར་མ་ལྟས་ན་རྫོགས་རིམ་གྱི་དམ་ཚིག་ལས་འདས་པར་གསུངས་སོ། ། དེ་ཡང་ཉན་ཐོས་ལུགས་ཀྱི་དགེ་སློང་དགེ་ཚུལ་དགེ་བསྙེན་གསུམ་པོ་རིམ་བཞིན་སྔགས་ཀྱི་སྡོམ་པ་འཛིན་པ་དཀྱིལ་འཁོར་དུ་ཞུགས་ཤིང་རྡོ་རྗེ་སློབ་མ་དང་སློབ་དཔོན་གྱི་དབང་བསྐུར་བ་ཐོབ་ནས་རྡོ་རྗེ་སློབ་དཔོན་དུ་གྱུར་པ་ན། རིམ་པ་ལྟར་དུས་འཁོར་དུ། རྡོ་རྗེ་སློབ་དཔོན་ཆེ་འབྲིང་ཆུང་གསུམ་དུ་བཞག་པའང༌། ཉན་ཐོས་ཀྱི་དགེ་སློང་སོགས་གསུམ་པོ་དེ་མི་དགེ་བ་འགོག་པ་རྒྱ་ཆེ་རིམ་གྱི་དབང་གི་ཡིན་ནོ། །
སོ་ཐར་གྱི་སྡོམ་པ་མེད་པར་སྔགས་ཀྱི་སྡོམ་པ་ཡོད་པའང་མ་ཡིན་ལ། སྔགས་ཀྱི་སྡོམ་པ་ཐོབ་པ་ལ་སོ་ཐར་གྱི་སྡོམ་པ་ཐོབ་དགོས་པའི་སོ་ཐར་གྱི་སྡོམ་པའང་ཐེག་དམན་དང་ཐེག་ཆེན་ལུགས་ཀྱི་སོ་ཐར་གྱི་སྡོམ་པའི་ཕྱོགས་ཉི་ཚེ་བ་འདི་ལྟ་བུ་ཞིག་ཐོབ་དགོས་ཞེས་ངེས་པ་ནི་མི་བཟུང་གི ། ལས་དང་ཉོན་མོངས་པ་ལས་ཐར་བྱེད་ཀྱི་སོ་སོ་ཐར་པའི་སྡོམ་པ་ཞེས་སྤྱིར་བཟུང་བ་ཞིག་ཐོབ་པས། འདི་སྐབས་ཀྱི་སོ་སོ་ཐར་པའི་སྡོམ་པ་ཐོབ་པའི་གོ་ཆོད་པར་འཇོག་ལ། དེ་ལྟ་བུའི་སོ་ཐར་གྱི་སྡོམ་པ་ནི། སྔགས་ཀྱི་དཀྱིལ་འཁོར་དུ་མ་ཞུགས་པའི་གོང་དུ་ཐེག་དམན་ནམ། ཐེག་པ་ཆེན་པོའི་སོ་ཐར་གྱི་སྡོམ་པ་འབོགས་བྱེད་ཀྱི་ཆོ་གས་ཕོག་པའི་སོ་སོ་ཐར་པའི་སྡོམ་པའང་ཡོད་ལ། སྔགས་ཀྱི་དཀྱིལ་འཁོར་དུ་འཇུག་པའི་ཆོ་ག་ཉིད་ཀྱིས་སོ་སོར་ཐར་པའི་སྡོམ་པ་ཐོབ་པའང་ཡོད་པས་ཅི་རིགས་པར་བཟུང་དགོས་ཏེ་མཐའ་གཅིག་ཏུ་སྨྲ་མི་ནུས་ལ། གང་ཟག་གི་རིགས་ཁ་ཅིག་ཐེག་པ་དམན་པའི་ལམ་དུ་བློ་བཀྲིས་ནས་རིམ་གྱིས་དབང་པོ་འཕོ་བ་སྔགས་ལམ་དུ་འཇུག་པ་ལ་ནི། ཉན་ཐོས་ཀྱི་ལུགས་ཀྱི་སོ་ཐར་གྱི་སྡོམ་པ་འབོགས་ཚུལ་གྱིས་དེ་སོ་ཐར་གྱི་སྡོམ་ལྡན་དུ་བྱས་པ་སྔར་བཏང་ནས་སྔགས་ཀྱི་སྡོམ་པ་འཛིན་པའང་ཡོད་དེ།
སམྦུ་ཊ་ལས། སྐྱབས་སུ་འགྲོ་བའི་རིམ་པ་ཡིས། ། ཤིན་ཏུ་ལེགས་པར་སྦྱངས་ནས་ནི། ། སྔགས་དང་རྒྱུད་ཀྱི་རིམ་པ་ཡིས། ། གསང་བའི་དེ་ཁོ་ན་ཉིད་བསྒྲགས། ། ཞེས་འབྱུང་ངོ༌། ། སྤྱིར་གསང་སྔགས་ཀྱི་དཀྱིལ་འཁོར་དུ་འཇུག་པ་ལ། དེའི་སྡོམ་པ་དམ་ཚིག་ངེས་པར་འཛིན་དགོས་སམ་མི་དགོས་ཞེ་ན། རྣལ་འབྱོར་གྱི་རྒྱུད་དུ་ནི་དེའི་སྡོམ་པ་དང་དམ་ཚིག་འཛིན་མི་ནུས་ཀྱང༌། དཀྱིལ་འཁོར་པ་དེ་ལ་དད་པ་བརྟན་པོ་ཅན།
གནས་སྐབས་ཚེ་རིང་བ་སོགས་དང༌། མཐར་ཐུག་ལས་སྒྲིབ་འདག་པ་སོགས་ཀྱི་ཆེད་དུ་དཀྱིལ་འཁོར་བར་ཞུགས་ནས་ལྷ་ངོ་བསྟན་ནས་མེ་ཏོག་འདོར་འཆིང་ཙམ་བྱེད་པར་བཤད་དེ། དེ་ཡང༌། རྡོ་རྗེ་འབྱུང་བ་ལས། གང་ཞིག་སྡོམ་པ་འཛིན་པར་མི་བྱེད་པ་དེ་ལ་ནི། དེང་ཁྱོད་ཅེས་བྱ་བ་ལ་སོགས་པ་རྣམས་བརྗོད་པར་མི་བྱ་སྟེ། སློབ་དཔོན་དུ་རྗེས་སུ་གནང་བ་དང༌། དབང་བསྐུར་བར་མི་བྱའོ། ། འཇུག་པ་ཙམ་ཞིག་བྱེད་དུ་གཞུག་གོ ། ཞེས་སོ། །
དེ་ལྟ་ནའང་དེ་ལྟ་བུ་དེའི་རྒྱུད་ལ་སོ་ཐར་དང་བྱང་སྡོམ་གཉིས་པོ་རང་རང་སོ་སོའི་ཆོ་གས་ཐོབ་པ་དང་མ་ཐོབ་པ་ཡང་ཡོད་པས་ཅི་རིགས་པར་བཟུང་སྟེ། རྒྱལ་པོ་ལ་སོགས་ཉན་ཐོས་ཀྱི་སོ་ཐར་རིས་བདུན་ལས་དཀྱིལ་འཁོར་དེར་ཞུགས་པའི་སྣ་གཅིག་སྤྱོད་པའི་དགེ་བསྙེན་ལྟ་བུའང་ཡོད་ལ། དེའི་ཁར་བྱང་སྡོམ་གྱི་སྨོན་འཇུག་གང་རུང་གི་སྡོམ་པ་འཛིན་པའང་ཡོད་ལ། དེ་གཉིས་ཆར་མ་བཟུང་བའི་སྡོམ་པ་དང་མི་ལྡན་པ་དཀྱིལ་འཁོར་དུ་ཞུགས་པའང་ཡོད་པ་ཡིན་ཏེ། གཞུག་པ་ཙམ་བྱ་ལ་དབང་མི་བསྐུར་བ་དེ་ལ་ནི། ཆོས་མི་ལྡན་གྱི་གང་ཟག་གསུམ་ཞེས་བྱ་སྟེ། ལས་སྒྲིབ་ཆེ་བ་ངན་སོང་ལ་སོགས་པར་གཞོལ་བ་དང༌། འདོད་སྲེད་ཆེ་བ་དང༌། དབང་ཕྱུག་ལ་སོགས་པ་ལོག་པར་མོས་པ་སྟེ། དེ་དག་ཀྱང་ཐུན་མོང་གི་དངོས་གྲུབ་ཙམ་མིན་པར་མཆོག་གི་དངོས་གྲུབ་འདོད་ལ་དེའི་དམ་ཚིག་དང་སྡོམ་པ་འཛིན་མི་ནུས་པ་དེ་ལ་སྐྱབས་སེམས་ཐུན་མོང་གི་སྡོམ་པ་ཙམ་ནི་སྦྱིན་པར་ཡང་གསུངས་ཏེ།
རྩེ་མོ་ལས། གལ་ཏེ་དངོས་གྲུབ་མཆོག་འདོད་ན། ། དཀོན་མཆོག་གསུམ་ལ་སྐྱབས་སོང་སྟེ། ། བསླབ་པ་ལྔ་ལ་རྣམ་པར་གནས། ། བྱང་ཆུབ་སེམས་ལ་མཆོག་བརྩོན་བྱ། ། ཞེས་འབྱུང་ལ། དེ་དང་མཐུན་པ་ཀོ་ས་ལར་འདི་སྐད་སྟོན་ཏེ། སེམས་ཅན་གང་དག་སྡིག་པ་བྱེད་པ་དང༌། ནོར་ལ་ཆགས་པ་དང༌། བཟའ་བཏུང་ལ་ཆགས་པ་དང༌།
ཚངས་སྤྱོད་ལ་གནས་པར་མ་ནུས་པ་དང༌། རིག་པའི་བརྟུལ་ཞུགས་སྤྱད་པར་མི་ནུས་པ་ཡོད་དེ། དེ་རྣམས་ལ་གསུམ་ལ་སྐྱབས་སུ་འགྲོ་བ་དང༌། བྱང་ཆུབ་ཏུ་སེམས་བསྐྱེད་པ་ལ་འགལ་བ་མེད་དེ། དེའི་ཕྱིར་དཀོན་མཆོག་གསུམ་དང་བྱང་ཆུབ་ཀྱི་སེམས་ལ་དད་པ་བརྟན་པ་རྣམས་ནི་དཀྱིལ་འཁོར་དུ་ཞུགས་ན་ཡོན་ཏན་ཐམས་ཅད་ཐོབ་པར་འགྱུར་རོ། ། དེ་བས་ན་རིམ་གྱིས་དེ་རྣམས་ལ་འཇུག་པར་བཅོམ་ལྡན་འདས་རྡོ་རྗེ་འཛིན་པས་རྗེས་སུ་གནང་བ་ཡིན་ནོ། ། དེ་དག་ཀྱང་ཁྱིམ་པ་བསླབ་པ་མ་མནོས་པ་ཡིན་པས། དེའི་ཕྱིར་དེ་རྣམས་ལ་བཟའ་བཏུང་དང༌། གླུ་གར་ལ་སོགས་འདོད་ཡོན་ཐམས་ཅད་སྤྱད་དུ་གནང་ངོ༌། ། འདི་ནི་རྣལ་འབྱོར་གྱི་རྒྱུད་ཡིན་ཏེ།
འདིར་སྒོམ་པའི་ཆོ་ག་ལ་གནས་པ་རྣམས་ལ་ནི་འཇིག་རྟེན་པའི་ཚེ་འདིའི་འབྲས་བུ་ཡང་ངེས་པ་ཉིད་དུ་འབྱུང་བར་འགྱུར་ལ། དེས་ན་དེ་ལ་ཡིད་ཆེས་པ་སྐྱེས་པའི་ཕྱིར་འཇིག་རྟེན་ལས་འདས་པའི་ཡང་ཚངས་པར་སྤྱོད་པ་ལ་གནས་པ་ལ་སོགས་པ་ལ་ཤིན་ཏུ་སྤྲོ་བར་འགྱུར་རོ། ། དེ་བས་ན་འཚང་རྒྱ་བའི་བར་དུ་ཡང་ཐོབ་པར་འགྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས་ཞེས་འབྱུང་ངོ༌། ། ཡང་སྡོམ་པ་མི་འཛིན་པ་ལ་དབང་མི་བསྐུར་ན། དེ་ཉིད་འདུས་པའི་བསྟོད་འགྲེལ་ལས། མེ་ཏོག་གི་འཕྲེང་བའི་དབང་བསྐུར་བ་དང༌། ཕྱག་རྒྱའི་དབང་བསྐུར་བ་དང༌། རྡོ་རྗེའི་དབང་བསྐུར་བ་དང༌། བདག་པོའི་དབང་བསྐུར་བ་དང༌།
མིང་གི་དབང་སྐུར་བར་གསུངས་པ་འདི་དག་ཐམས་ཅད་ཀྱིས་ཀྱང་ཕྱིར་མི་ལྡོག་པའི་ས་བོན་བསྐྱེད་པའི་ཕྱིར་ཡིན་པས་སྡོམ་པ་ཐམས་ཅད་བཟུང་བ་དང་མ་བཟུང་བ་སྤྱི་ཡི་དབང་བསྐུར་བ་ཡིན་ཅེས་འབྱུང་བ་ཅི་ཞེ་ན། དེ་ནི་ཆོས་ལྡན་གྱི་གང་ཟག་རེ་ཞིག་རྡོ་རྗེ་སློབ་དཔོན་གྱི་བྱ་བ་མི་བྱེད་ཅིང་རྣལ་འབྱོར་རྒྱུད་ཀྱི་ཉམས་ལེན་རྒྱས་པར་མ་ལྕོགས་ན། བྱ་སྤྱོད་ཀྱི་བཤད་སྒྲུབ་ལ་ནན་ཏན་བྱེད་པ་ཞིག་ལ་རྣལ་འབྱོར་རྒྱུད་ནས་བཤད་པའི་དཀྱིལ་འཁོར་དང་ལྷ་དེ་བྱ་སྤྱོད་ཀྱི་ཆོ་གས་བསྒྲུབས་ནས་དབང་ལེན་པའི་དབང་དུ་བྱས་པ་སྟེ། དེའི་ཚེ་ན་ནི་བྱ་སྤྱོད་རང་ལུགས་ཀྱི་སྔགས་ཀྱི་སྡོམ་པ་གང་ཡིན་པ་ནི་ལེན་དགོས་ལ། དཔལ་རི་བོ་དགེ་ལྡན་པ་ནི། བྱ་སྤྱོད་ལ་སྔགས་སྡོམ་ཐུན་མོང་མིན་པ་མེད་ཟེར་ཏེ། དེ་ལྟར་ན་བྱ་སྤྱོད་པའི་རྣལ་འབྱོར་པའི་བསླབ་བྱ་ལ་བྱང་སྡོམ་ལས་ཐུན་མོང་མིན་པའི་དམ་ཚིག་སྐྱོང་བྱ་མེད་པར་འགྱུར་ཏེ། དེས་མ་ཐོབ་པའི་སྡོམ་པའི་སྡོམ་པ་ཐོབ་པ་མེད་པའི་ཕྱིར། འདོད་མི་ནུས་ཏེ། འཇམ་དཔལ་རྩ་རྒྱུད་ལས།
ཀྱེ་རྒྱལ་བའི་སྲས་དེའི་ཕྱིར་ངས་འདིར། ཆད་པར་ལྟ་བ་དང༌། དཀོན་མཆོག་གསུམ་སྤོང་བ་དང༌། བྱང་ཆུབ་ཀྱི་སེམས་སྤོང་བ་དང༌། དབང་བསྐུར་བ་སྤོང་བ་དང༌། བླ་མ་ལ་འཁུ་བ་ཞེས་བྱ་བ་ལྔ་པོ་འདི་ནི་རྩ་བའི་ལྟུང་བའོ་ཞེས་འབྱུང་བས་དབང་བསྐུར་གྱིས་ཐོབ་པའི་སྡོམ་པ་ལ་ལྟོས་པའི་རྩ་ལྟུང་བཤད་པ་དང༌། ཡང་དེར། སེམས་ཅན་ཐམས་ཅད་ཡོངས་སུ་མི་གཏོང་བ་ཉིད་དང༌། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་བསྲུང་བ་དང༌། རང་གི་སྔགས་ཡོངས་སུ་མི་གཏོང་བ་ཞེས་པའི་བསླབ་བྱ་བསྟན་པས་ཀྱང་རང་གི་སྔགས་ཀྱི་ཆོ་གས་དཀྱིལ་འཁོར་དུ་ཞུགས་ནས་དབང་བསྐུར་གྱིས་ཐོབ་པའི་སྡོམ་པ་བསླབ་བྱར་གསལ་བར་བསྟན་ལ།
དེར་མ་ཟད་གསང་སྔགས་ཀྱི་ལྷ་དེ་དང་དེའི་དབང་བསྐུར་ནོད་པ་ན་ལྷ་དེ་དང་དེའི་སྐུ་གསུང་ཐུགས་ཀྱི་ངང་ཚུལ་ལམ་རིང་ལུགས་འཛིན་དགོས་པ་ཉིད་ཀྱིས། དེའི་རིང་ལུགས་ནི་སྡོམ་པའང་དམ་ཚིག་དང་རྟོགས་བྱ་དང་ཐོབ་བྱ་དག་གནད་གཅིག་པ་ཡིན་ཏེ། ས་མ་ཡའི་སྒྲ་ལས་འཇུག་པ་གཅིག་པའི་ཕྱིར་བྱ་སྤྱོད་ལ་སྔགས་སྡོམ་འཛིན་པ་ཅིས་ཀྱང་གྲུབ་བོ། ། བཤད་མ་ཐག་པའི་གནད་འདི་ལ། སློབ་དཔོན་ཤཱནྟི་པས་བཞི་བརྒྱ་ལྔ་བཅུ་པའི་འགྲེལ་པར། རྣལ་འབྱོར་རྒྱུད་གཞིར་བྱས་ལ་རྡོ་རྗེ་སློབ་དཔོན་དང་འབྲེལ་བའི་སྔགས་སྡོམ་ནི་མི་སྦྱིན་ལ་རིགས་ལྔའི་དབང་སྦྱིན་པར་བསྟན་པ་ཡིན་ཅེས་གསུངས་ལ། དེ་ཡང་བརྟན་མི་བཟོད་དེ། དེ་ལྟ་ན་རིག་པའི་དབང་ལྔ་རྒྱུད་ལ་སྐྱེས་པའི་སློབ་མ་སྔགས་ཀྱི་སྡོམ་ལྡན་མ་ཡིན་པ་ཞིག་ཏུ་ཁས་བླང་དགོས་ལ། དེ་རྣལ་འབྱོར་རྒྱུད་དུ་རུང་བའི་རིགས་པས་བླ་མེད་དུའང་ཅིའི་ཕྱིར་མི་རུང༌། རུང་ན་དེ་ལྟ་བུ་སློབ་མའི་དབང་བསྐུར་ཙམ་ལ་གནས་ནས་རྒྱུད་ཉན་པ་དང་རིམ་གཉིས་སྒོམ་པ་ལ་སྔགས་ཀྱི་སྡོམ་པ་དང༌།
དམ་ཚིག་དང་ལྡན་དགོས་པས་མཐའ་གཅིག་ཏུ་མ་ཁྱབ་པར་ཐལ་བ་དང༌། རྣལ་འབྱོར་རྒྱུད་རང་དུའང་དཀྱིལ་འཁོར་དུ་འཇུག་ཙམ་ལ་སྣོད་དང་སྣོད་མིན་བརྟག་མི་དགོས་པ་བཞིན་རིག་པའི་དབང་བསྐུར་བ་ལའང་སྣོད་དང་ལྡན་མི་ལྡན་བརྟག་མི་དགོས་པར་ཡང་གསུང་རིགས་པ་ཉིད་དུ་འགྱུར་རོ། ། ཡང་དཔལ་རི་བོ་དགེ་ལྡན་པས། བྱ་སྤྱོད་ལ་སྔགས་སྡོམ་མེད་པར་རིགས་ལྔའི་དབང་བསྐུར་སྦྱིན་ཆོག་པའི་ལུང་དུ་ཨ་བྷྱས། འཕྲེང་བ་དང་ཆུ་ལ་སོགས་པ་དབང་དྲུག་པོ་འདི་རྣམས་ཀྱིས་མ་རིག་པའི་གཉེན་པོ་ནུས་པ་ཉིད་དུ་སྒྲུབ་པར་བྱེད་པས་རིག་པའི་དབང་ཞེས་བརྗོད་དོ། ། དབང་འདི་རྣམས་བསྐུར་བའི་སློབ་མ་བྱ་བ་དང་སྤྱོད་པའི་རྒྱུད་མཉན་པ་དང་བཤད་པ་དང་སྒྲུབ་པ་དང༌། སྔགས་བསྒྲུབ་པ་ལ་དབང་བར་འགྱུར་རོ། ། ཞེས་འདྲེན་པ་ནི་ཁྱེད་ཉིད་ཀྱིས་གྲུབ་མཐའ་ཟུར་པ་འཆའ་དགོས་པའི་དབང་ལས་དེ་སྐད་གསུང་བར་ཟད་ཀྱི། ལུང་དེས་ནི་བླ་མེད་ཀྱི་རིག་པའི་དབང་ལྔ་ཐོབ་ཙམ་གྱིས་བྱ་སྤྱོད་ཀྱི་དབང་བསྐུར་མ་ཐོབ་ཀྱང་བྱ་སྤྱོད་བཤད་སྒོམ་རུང་བའི་ནུས་པ་རྙེད་པའི་ལུང་ཡིན་པས། ལུང་དེས་བྱ་སྤྱོད་ལ་སྔགས་སྡོམ་མི་འཛིན་ཀྱང་དབང་བསྐུར་རུང་བའི་འབྲེལ་ཅི་ཡོད།
ཡང་སྔགས་ཀྱི་འདུལ་བ་མཛད་པོས། དེ་ཉིད་འདུས་པའི་སྟོད་འགྲེལ་གྱི་ལུང་དེ་ནི་རིག་པའི་དབང་ལྔ་པོའི་དཀྱིལ་འཁོར་དུ་འཇུག་པའི་ཆོ་གའི་ཁོངས་སུ་བསྡུའོ་ཞེས་བྲིས་གདའ་བ་དེ་ལྟ་ན། སྡོམ་པ་མི་འཛིན་པ་ལ་དཀྱིལ་འཁོར་དུ་འཇུག་པ་ཙམ་ལས་དབང་མི་སྦྱིན་ཞེས་པ་ཉིད་གསུངས་མ་ཐག་པ་ལ་དགག་པ་སྨྲས་པར་ཟད་དེ། རིག་པའི་དབང་ལྔ་བསྐུར་བ་ཡང་དབང་ཉིད་དུ་གནས་པའི་ཕྱིར་རོ། ། དེ་ཡང་རྩེ་མོ་ལས། དེ་བཞིན་གཤེགས་པ་ཐམས་ཅད་ཀྱི་གསང་བའི་དཀྱིལ་འཁོར་གྱི་རྒྱལ་པོ་ཆེན་པོ་འདིར་ནི་མ་ལུས་ཤིང་ལུས་པ་མེད་པའི་སེམས་ཅན་གྱི་ཁམས་ཐམས་ཅད་འཇུག་ཏུ་རུང་ངོ༌། ། སྣོད་དང་སྣོད་མ་ཡིན་པར་ཡོངས་སུ་བརྟག་པར་མི་བྱ་སྟེ། གཞུག་པ་ལ་མངོན་པར་ཞེན་པ་ཡོངས་སུ་བཟུང་བར་བྱའོ། ། དེ་ཅིའི་ཕྱིར་ཞེ་ན། དེ་ཐམས་ཅད་ཀྱི་མཐོང་བའི་མོད་ལ་ཕྱིར་མི་ལྡོག་པ་ཉིད་དུ་འགྱུར་རོ། །
དད་པ་མེད་པ་དང་དགེ་བའི་རྩ་བ་མ་བསགས་པ་དང༌། རྒྱུད་ཡོངས་སུ་མ་སྨིན་པ་དང༌། མོས་པ་མེད་པ་མང་དུ་ཟིན་ཀྱང་འོན་ཀྱང་མཐོང་བ་ཙམ་གྱིས་ཞེས་སོ། ། དབང་མི་བསྐུར་བར་དཀྱིལ་འཁོར་དུ་གཞུག་པ་འདི་རྒྱུད་སྡེ་འོག་མ་གཉིས་སུའང་བྱར་རུང་བ་ཡིན་ཏེ། རྣམ་སྣང་མངོན་བྱང་ལས། གསང་བའི་བདག་པོ། གང་གིས་སྔོན་ཐེག་པ་ཆེན་པོ་གསང་སྔགས་སྤྱད་པའི་ཚུལ་སྒོ་མཐའ་ཡས་སྒྲུབ་པ་ལ་གོམས་པར་བྱས་པ་དེ་དག་ནི་རྡོ་རྗེ་སེམས་དཔའ་ཡིན་ཏེ། འོན་ཀྱང་སློབ་དཔོན་བློ་གྲོས་དང་སྙིང་རྗེ་ཆེན་པོ་དང་ལྡན་པས་སེམས་ཅན་གྱི་ཁམས་མ་ལུས་པ་བསྒྲལ་བར་ཡི་དམ་བཅའ་བ་ཁོ་ནར་བྱས་ཏེ། དེས་བྱང་ཆུབ་ཀྱི་སེམས་ཀྱི་རྒྱུར་འགྱུར་བར་བྱ་བའི་ཕྱིར། སེམས་ཅན་ཚད་མེད་པ་རྣམས་ཡོངས་སུ་བཟུང་བར་བྱའོ། །
ཞེས་འབྱུང་ལ། ཀོ་ས་ལའི་རྒྱན་ལས། རྒྱུད་གཞན་ལས་སྣོད་དང་སྣོད་མ་ཡིན་པ་རྟོག་པར་བྱེད་པ་དེ་བཞིན་དུ། འདིར་སྣོད་དང་སྣོད་དུ་མ་གྱུར་པ་ནི་བརྟག་མི་འཚལ་ཞེས་གསུངས་པའི་རྒྱུད་གཞན་ཞེས་པའི་རྒྱུད་ཁ་ཅིག་རྒྱུད་སྡེ་འོག་མ་ལ་འདོད་པར་སྣང་ཡང་གོང་མ་ལ་འཆད་པའམ། ཡང་ན་སློབ་མ་གྲངས་སུ་བཅད་པ་སོགས་ནི་ཆོས་ལྡན་གྱི་སློབ་མ་རྡོ་རྗེ་སློབ་དཔོན་གྱིས་དབང་བསྐུར་དུ་རུང་བ་ཡིན་ལ། འདིར་ནི་ཆོས་མི་ལྡན་གྱི་སློབ་མ་རྡོ་རྗེ་སློབ་དཔོན་གྱིས་དབང་བསྐུར་དུ་མི་རུང་བའི་དབང་དུ་བྱས་པ་ཡིན་ཞེས་ཕ་རས་པ་ཆེན་པོ་གསུང་ངོ༌། །
སྔགས་བླ་མེད་དུ་ནི་སྐྱེ་བ་འདི་ལ་སོགས་པར་སངས་རྒྱས་དོན་དུ་གཉེར་བ་སྡོམ་པ་དང་དམ་ཚིག་འཛིན་ནུས་ཤིང༌། ཚེ་གཅིག་ལ་སོགས་པར་སྨིན་པ་དང་གྲོལ་བར་ངེས་རུང་མི་རུང་སློབ་མ་སྟ་གོན་ལ་སོགས་པའི་དུས་ལ་སོགས་པར་བརྟགས་ནས་རུང་ན་དཀྱིལ་འཁོར་དུ་གཞུག་ཅིང༌། མི་རུང་ན་གཞུག་པར་གཏན་མ་གནང་བ་དང༌། དཀྱིལ་འཁོར་དུ་ཞུགས་ནས་ཀྱང་ལྷག་པའི་ལྷ་ལ་མེ་ཏོག་འབུལ་བ་ན།
ལན་གསུམ་གྱི་བར་དུ་ཕུལ་ནས་ལྷ་གང་གིས་ཀྱང་བཞེས་པར་མ་གྱུར་པ་ལ། རེ་ཞིག་དབང་སྦྱིན་པ་ཡང་བཀག་ནས། བསོད་ནམས་ཀྱི་ཚོགས་བསག་ཏུ་བཅུག་ནས་རྒྱུད་དག་པ་ན་ཡང་དབང་བསྐུར་བར་གནང་བ་ཡིན། དབང་མ་ཐོབ་པར་ནི་བསྐྱེད་རྫོགས་ལ་རྟེན་ནས་དངོས་གྲུབ་གཉིས་པོ་གང་ཡང་སྒྲུབ་པར་ནུས་པ་མ་ཡིན་ཏེ། བུམ་དབང་འཁོར་བཅས་མ་ཐོབ་ཅིང་མ་སྨིན་ན། བསྐྱེད་རིམ་ལ་བརྟེན་ནས་འཇིག་རྟེན་པའི་དངོས་གྲུབ་མི་འགྲུབ་པ་དང༌། དབང་གོང་མ་གསུམ་མ་ཐོབ་ཅིང་མ་སྨིན་ན་རྫོགས་རིམ་ལ་བརྟེན་ནས་འཇིག་རྟེན་ལས་འདས་པའི་དངོས་གྲུབ་ཀྱང་མི་འགྲུབ་པའི་ཕྱིར། བླ་མེད་དུའང་གྲ་ནག་གི་འགྲེལ་པ་རིན་ཆེན་སྒྲོན་མེ་ལ་སོགས་པར་དབང་མི་བསྐུར་ཡང་དཀྱིལ་འཁོར་དུ་འཇུག་པ་ཙམ་བྱར་རུང་དུ་གསུངས་པ་སྣང་བ་ནི། རྒྱུད་དེ་དང་དེ་ལྟ་བུ་དག་གི་སྒེར་ཆོས་སུ་སེམས་སོ། ། ཇི་ལྟར་འདི་ན་ཤིང་རྩ་ཞེས་པ་ལ།
ལྗོན་ཤིང་ཆེན་པོའི་རྩ་བ་ནི་ཡལ་ག་སོགས་རྣམ་པར་འཕེལ་བ་དེ་ལ་བརྟེན་ཅིང་ཆུ་ལུད་སོགས་ཆུད་མི་ཟ་བར་འཛིན་པའི་རྟེན་བྱེད་པ་བཞིན་དུ། ལྷག་པའི་ཚུལ་ཁྲིམས་ཀྱིས་ལྷག་པའི་བསམ་གཏན་དང་ཤེས་རབ་རྣམས་གོང་འཕེལ་བྱེད་ཅིང༌། རང་རྒྱུད་ཀྱི་དགེ་བ་སྔར་བསགས་རྣམས་ཀྱང་བར་མ་དོར་ཚུལ་འཆལ་ལ་སོགས་པས་ཉམས་པ་སྟེ་ཆུད་མི་ཟ་བར་བྱེད་པ་ཡིན་ནོ། ། ལྷག་གཏོར་དུ་གཏོང་བ་ཞེས་པ་ལ། འདི་ནི་སྔགས་བླ་མེད་པའི་རྣལ་འབྱོར་པ། བསྐྱེད་རིམ་གྱི་རྣལ་འབྱོར་དང་འབྲེལ་བ་ན་ཁ་ཟས་ལ་ལོངས་སྤྱོད་པ་ཚོགས་འཁོར་དུ་བྱ་ཚུལ་དང༌། རྫོགས་རིམ་གྱི་རྣལ་འབྱོར་དང་འབྲེལ་བ་ན་ཁ་ཟས་ལ་ལོངས་སྤྱོད་པ་ཚོགས་འཁོར་དུ་བྱ་ཚུལ་གཉིས་ལས། ཕྱི་མ་ལ་ནང་གི་སྦྱིན་བསྲེག་དང༌། ནང་གི་ཚོགས་འཁོར་དང༌། དེ་དང་འབྲེལ་བའི་འབྱུང་པོ་ལ་ལྷག་མ་སྦྱིན་ཚུལ་སོགས་བཤད་ལ།
དང་པོའི་དབང་དུ་བྱས་ནའང་བཟའ་བཏུང་གི་ལྷག་མ་བདུད་རྩིར་གྱུར་པ་དེ། ལྷག་འགྲོན་དཀྱིལ་འཁོར་པ་དམ་ཚིག་པར་བསྐྱེད། ཡེ་ཤེས་པ་བསྟིམ། དབང་བསྐུར། རྒྱས་བཏབ་སྟེ་ཡན་ལག་བཞི་རྫོགས་ཀྱི་ཧེ་རུ་ཀར་བསྐྱེད་པ་ལ་ལྷག་གཏོར་དབུལ་བ་ཡིན་གྱི། འབྱུང་པོ་རང་ག་མ་ལ་སྦྱིན་པ་ག་ལ་ཡིན། དེ་ཡང་སྔགས་བླ་མེད་པས་བསྐྱེད་རྫོགས་ལ་བརྟེན་ནས་བསོད་ནམས་ཀྱི་ཚོགས་ཅི་བསགས་པ་ཐམས་ཅད་སངས་རྒྱས་ལ་བརྟེན་ནས་ཚོགས་བསགས་པ་མ་གཏོགས། སེམས་ཅན་ཕལ་པ་ལ་ཕལ་པར་བཟུང་ནས། མཆོད་སྦྱིན་གྱི་སྒོ་ནས་ཚོགས་བསགས་པ་མ་ཡིན་ཏེ། གང་སྣང་ལྷའི་འཁོར་ལོར་གྱུར་པ་ལ་བསོད་ནམས་ཀྱི་ཚོགས་བསགས་པས།
ཞིང་བཟང་པོ་ཁོ་ན་ལས་ཚོགས་རྫོགས་ཕུལ་ཡང་ཆེ་བའི་ཕྱིར། ཚེ་གཅིག་ལ་སོགས་པར་ཡང་གང་ཟག་དེ་སངས་རྒྱས་པ་ཡིན་ནོ། ། འདུལ་བར་བྱིན་ལེན་བཤིག་ནས་ཕྱིས་ལོངས་སྤྱད་པས་ཆོག་ཅེས་པ་ལ། དངོས་པོ་གཞན་གྱུར་གྱི་བྱིན་ལེན་ཞིག་པ་ལྟ་བུ་ལ། སླར་བྱིན་ལེན་ཆགས་པས་བྱིན་ལེན་བྱས་ནས་གདོད་ཟ་རུང་བའི་དོན་ཡིན་ལ། ཡང་ཟས་སྤངས་པ་ལ་བྱིན་ལེན་ཞིག་པ་དེ། སླར་ལྷག་པོར་བྱས་ན་བཟར་རུང་བའི་དོན་ཡིན་གསུངས། རྟེན་རབ་བྱུང་ཉན་ཐོས་ཡིན་པས་ཞེས་སོགས་ལ་ནི། ཉན་ཐོས་ཀྱི་རྟེན་ཅན་གྱི་རབ་བྱུང་ལ་ངེས་པར་དེའི་རྟགས་དང་ལྡན་པ་ཞིག་དགོས་ཀྱི། ཁྱིམ་པའི་རྟགས་དང་ཆ་ལུགས་འཛིན་པ་ན།
དེའི་བར་མ་རབ་བྱུང་གི་དགེ་བ་དེ་འདོར་བས། ཉན་ཐོས་ཀྱི་ལུགས་ཀྱི་རྟེན་རབ་བྱུང་དེ་འདོར་ལ། དེ་ལྟ་ནའང༌། ཉན་ཐོས་ཀྱི་ལུགས་ཀྱི་རབ་ཏུ་བྱུང་བའི་ཕྱོགས་ཀྱི་དགེ་ཚུལ་དགེ་སློང་གི་སྡོམ་ལྡན་ཞིག་ཡིན་ན། སྐབས་དེར་རབ་བྱུང་བཏང་བས་དེའི་སྡོམ་པ་བཏང་བ་ནི་མ་ཡིན་ནོ། ། བྱང་ཆུབ་སེམས་དཔའི་སྡེ་སྣོད་ནས་བཤད་པའི་རབ་བྱུང་ནི། ངེས་པར་རབ་བྱུང་གི་གོས་ལ་སོགས་པའི་རྟགས་དང་ལྡན་དགོས་པ་མ་ཡིན་པ་དང༌། ཁྱིམ་པའི་རྟགས་དང་ཆ་ལུགས་ཅན་གྱི་རབ་ཏུ་བྱུང་བའང་ཡོད་པ་ཡིན་ཏེ། ཚུར་རོལ་འཁོར་བ་དང༌། ཕ་རོལ་ཞི་བའི་མཐའ་གཉིས་ལས་བསམ་སྦྱོར་ལོག་ན་བྱང་ཆུབ་སེམས་དཔའི་རབ་བྱུང་དུ་འཇོག་གི །
དེ་ལས་སྔར་ལོག་པ་དེ་ཕྱིས་གཏོང་བ་ན་བྱང་ཆུབ་སེམས་དཔའི་རབ་ཏུ་བྱུང་བའི་དགེ་བ་འདོར་བ་ཡིན་གྱི། ཁྱིམ་ནས་ཁྱིམ་མེད་པར་རབ་ཏུ་བྱུང་བས་འདིའི་རབ་ཏུ་བྱུང་བའི་གོ་མི་ཆོད་དོ། ། དེ་ལྟ་ནའང་བྱང་ཆུབ་སེམས་དཔའི་རབ་ཏུ་བྱུང་བའི་ལུས་རྟེན་ནི་མ་ནིང་དང་ཟ་མའི་རྟེན་ཅན་ལ་ནི་མི་བཟུང་ཏེ། དེ་རྟེན་དམན་པས་བྱང་ཆུབ་སེམས་དཔའི་རབ་ཏུ་བྱུང་བའི་བསམ་སྦྱོར་མཚན་ཉིད་པ་དེའི་རྒྱུད་ལ་སྐྱེ་དཀའ་བའི་ཕྱིར་ཏེ། རྣམ་སྨིན་དང་ཉོན་མོངས་པའི་སྒྲིབ་པ་ཤས་ཆེ་བའི་ཕྱིར། བྱང་ཆུབ་སེམས་དཔའི་རབ་བྱུང་གི་རྟེན་ལ་རིགས་ཀྱི་བུ་དང་རིགས་ཀྱི་བུ་མོ་ཞེས་བྱང་ཆུབ་སེམས་དཔའི་སྡེ་སྣོད་ལས་རྟེན་ངེས་པར་མཛད་པ་དང༌། དགོངས་གཅིག་འདིར། བྱང་ཆུབ་སེམས་དཔའི་ཁྱེའུ་དང་བུ་མོའི་གཟུགས་སུ་འདུག་པ་ལ། ཞེས་པ་གཉིས་ཀྱིས་དགོངས་རྩེ་གཏད་པའང་མ་ནིང་ལ་སོགས་པའི་རྟེན་ལ་བྱང་སེམས་ཀྱི་རབ་བྱུང་མི་འབྱུང་བའི་དོན་ལ་འཆད་པར་འདྲའོ། ། དེ་ལྟ་ན་བྱང་ཆུབ་སེམས་དཔའི་རབ་བྱུང་དེ་བྱང་ཆུབ་སེམས་དཔའི་སྡོམ་པ་དང༌།
རིམ་ཅན་དུ་ཐོབ་པའང་ཡོད་ལ། གཅིག་ཆར་ཐོབ་པའང་ཡོད་ཅིང༌། བྱང་སྡོམ་ཐོབ་པའི་འོག་ཏུ་བྱང་སེམས་ཀྱི་རབ་བྱུང་སླར་ཐོབ་མི་དགོས་ཀྱང༌། བྱང་སེམས་ཀྱི་རབ་བྱུང་སླར་གོང་འཕེལ་དུ་ནི་འགྲོར་ཡོད་དོ། ། འོ་ན་བྱང་སེམས་ཀྱི་རབ་བྱུང་དང་བྱང་སེམས་ཀྱི་སྡོམ་པ་ལ་ཁྱད་པར་ཅི་ཡོད་ན། སྲིད་ཞིའི་མཐའ་གཉིས་ཀྱི་རྒྱུ་འབྲས་ལས་བསམ་སྦྱོར་ལོག་ནས། བྱང་ཆེན་གྱི་རྒྱུ་འབྲས་ལ་བསམ་སྦྱོར་ཞུགས་པ་ཉིད་དེའི་རབ་བྱུང་དང༌། སྡོམ་པ་ནི་དེའི་ཆེད་དུ་བླང་དོར་གྱི་བྱ་བ་ཆོ་གས་བླངས་ཏེ། རང་ཉིད་ཀྱི་རྐྱེན་གྱིས་མ་རྨས་པར། རང་གི་མི་མཐུན་པའི་ཕྱོགས་ཀྱི་ཆུ་ལོན་དུ་གྱུར་པ་དེ་དེའི་སྡོམ་པའོ། །
གོས་ངུར་སྨྲིག་ཅེས་པ་ལ་ཁ་ཅིག་ངུར་མིག་ དུད་མི་ཟེར། ཡི་གེ་ཉམས་པས་ངུར་སྨྲིག་ཏུ་གྱུར་པ་སྟེ། སྨྲིག་ནི་འོད་ཆེས་གསལ་བ་ལ་འཇུག་པས། བོན་གཞུང་དུ། སྐུ་ལ་སྨྲིག་གི་ན་བཟའ་གསོལ། ། ཞེས་འབྱུང་བའི་ཕྱིར། དམར་སེར་གྱི་ཁ་དོག་རབ་ཏུ་གསལ་བ་ཞིག་ལ། དེ་ནི་ཉན་ཐོས་ཀྱི་རབ་ཏུ་བྱུང་བས་བགོ་བྱ་མ་ཡིན་ཏེ། མཚོན་ཅན་གྱི་གོས་གུར་གུམ་གྱི་མདོག་ཅན་དུ་འགྲོ་བས། མེ་ཏོག་ཤེ་པ་ལི་ཀའི་མཚོན་ཅན་སྟོན་པས་གསོལ་ཡང༌།
ཉན་ཐོས་ཀྱི་ཆོས་གོས་ལ་ཁ་དོག་རུང་བ་མིན་པའི་སྒོ་ནས་བྱིན་རླབས་མི་འཆགས་པར་གསུངས་པའི་ཕྱིར། ཁྱད་པར་ངུར་སྨྲིག་གི་ཁ་དོག་སེར་པོར་འདོད་པ་ནམ་ཡང་མི་འཐད་དེ། བཅོམ་རལ་གྱིས་བསླབ་གསུམ་རྒྱན་གྱི་མེ་ཏོག་ཏུ། ངུར་སྨྲིག་ནི་དམར་པོ་ཁོ་ན་ལ་མི་མཐུན་པ་མེད་དེ། སེར་པོ་ལ་ངོས་འཛིན་པ་ནི་སྟོན་པའི་སྐུ་གཟུགས་ཀྱི་བླ་གོས་ཙམ་ཡང་མ་མཐོང་བར་ཟད་དེ། ཞེས་བྲིས་པས་ཀྱང་ཤེས་ལ། དེས་ན་ངུར་སྨྲིག་གི་ཁ་དོག་ནི་པཎ་ཆེན་ཤཱཀྱ་ཤྲཱིའི་སྣམ་སྦྱར་ཡིན་ཟེར་བ་དིང་སང་བོད་ན་སྣང་བའི་སེར་མེན་ནམ། དམར་མེན་རྡོ་ཚོས་ཀྱི་རིགས་ཅན་འདི་ལྟ་བུ་ཞིག་གོ་ཟེར་རོ། ། ཁ་ཅིག་ནི། ངུར་སྨྲིག་ནི་དམར་སེར་དང་བ་བྱ་ངང་པའི་ཁ་དོག་ལྟ་བུ་སྟེ།
འདིའི་སྐད་དོད་ལ། ཀཱ་ཥ་སྟེ། ཀཱ་པྲྀ་འབར་བ་ལའོའི་བྱིངས་ལས་སྒྲུབས་པས་གསལ་བའི་དོན་ཏོ་ཞེས་སྨྲའོ། ། མདོར་ན་ཁྱིམ་པ་ནི་རས་དང་གོས་ཅན་སོགས་མཆོག་ཏུ་དཀར་བ་དང༌། མཚོན་ཅན་ཁ་ཚར་དང་ཕུན་ཚར་མ་ཉམས་པར་བགོ་བ་ཡིན་ལ། རབ་ཏུ་བྱུང་བས་ནི་གོས་བཟང་པོ་དེ་ལྟ་བུ་རྙེད་ན་འདམ་བུ་ཉག་མས་ཁ་དོག་ཉམས་པར་བྱས་ནས། ཁ་དོག་རུང་བའི་ཚོས་དང་ལྡན་པར་དྲས་ཤིང་དྲུབས་ཏེ། ཁ་ཚར་དང་ཕུན་ཚར་བཅད་དེ་བགོ་བ་ཡིན་གསུངས། ཡོ་བྱད་བསྙུངས་བ་སྦྱངས་པའི་ཡོན་ཏན་ཞེས་པ་ལ། ལུས་སེམས་དགེ་བ་ལ་བསྐོལ་བའི་ལས་སུ་མི་རུང་བ་སྦྱོང་བར་བྱེད་པས་ན་སྦྱངས་པའི་ཡོན་ཏན་ལ་གནས་དགོས་པ་ཡིན་ཏེ།
ཟས་གོས་གནས་མལ་སྨན་དང་བཞི་ལ་འདོད་ཆེན་དང་ཆོག་མི་ཤེས་པས། འདོད་འདུན་དང་རྣམ་འཚེ་སྤོང་བའི་ཐབས་ལ་བརྟེན་དགོས་པའི་ཕྱིར། ཐེག་པ་ཐུན་མོང་དུ་སྦྱངས་པའི་ཡོན་ཏན་བཅུ་གཉིས་གསུངས་ལ། ཐེག་པ་ཆེན་པོར་ནི། སེམས་ཅན་ཐམས་ཅད་ཀྱི་དབུལ་འཕོངས་ལས་སྐྱབས་པའི་ཆེད་དུ་ཟས་གོས་གནས་མལ་སྨན་སོགས་ཡིད་འོང་བརྟེན་པའང་སྦྱངས་ཡོན་ལ་མི་གནས་པ་མ་ཡིན་ཏེ། དེ་ལ་བརྟེན་པས་བདག་དང་གཞན་འདོད་ཆེན་དང་ཆོག་མི་ཤེས་པས་འདོད་འདུན་དང་རྣམ་འཚེ་སྤོང་བའི་ཐབས་དམ་པར་གྲུབ་པ་ཉིད་ཀྱི་ཕྱིར་རོ། ། ཁྱད་པར་སྔགས་བླ་མེད་དུ། སྒྲོན་མ་དར་ལྕགས་ཀྱུ་ལྔ་བཟའ་བ་ནི་ལྷག་པར་སྦྱངས་ཡོན་ཆེན་པོ་ལ་གནས་པ་ཡིན་ཏེ། ཟས་ཀྱི་དབང་དུ་བྱས་པའི་སྦྱངས་ཡོན་ནི། ཟས་ཀྱི་རོ་ལ་ཆགས་སྲེད་སྤོང་བའི་ཆེད་ཡིན་ལ།
དེ་སྤོང་བའི་ཐབས་ནི། ཐེག་པ་འོག་མ་པ་ལས་གོང་མ་ཉིད་ཆེས་མཆོག་ཏུ་གྱུར་པའི་ཕྱིར་རོ། ། ཞེས་གསུངས། ཕྱུག་པོ་གཅིག་ལ་བུ་གསུམ་ཡོད་པ་ཞེས་སོགས་ལ། སོ་ཐར་གྱི་སྡོམ་པ། བྱང་སྡོམ་སྔགས་སྡོམ་གསུམ་པོ་དེ། གང་ཟག་སོ་སོ་ལ་སོ་སོར་ཕོག་ནས། གང་ཟག་སོ་སོ་བ་དེས་སྡོམ་པ་གཞན་ཉམས་སུ་ལེན་མི་བཏུབ་པ་མ་ཡིན་ཏེ། སྡོམ་པ་གསུམ་པོ་དེ་གང་ཟག་སོ་སོས་རིམ་ཅན་དུ་ཉམས་སུ་བླང་བྱའི་ཆོས་སུ་གྲུབ་པའི་ཕྱིར། དཔེར་ན་ཕ་གཅིག་གི་བུ་གསུམ་ལ་སོ་སོར་ཁྱིམ་གཞིས་ཕོག་ནས།
བུ་གཅིག་གིས་གཅིག་ཤོས་ཀྱི་ཁྱིམ་གཞིས་ལ་དབང་དུ་མེད་པ་ལྟ་བུ་མ་ཡིན་པར། བུ་གསུམ་ཁར་ལ་དང་པོར་ཁྱིམ་ཆུང་ངུ་ཁབ་དང་བཅས་པ་དང༌། བར་དུ་ཁྱིམ་འབྲིང་ཁབ་དང་བཅས་པ་དང༌། ཐ་མར་ཁྱིམ་ཆེན་པོ་ཁབ་དང་བཅས་པ་རེ་ཕོག་པ་ལྟ་བུའོ་ཞེས་གསུངས་སོ། ། སོ་ཐར་གྱི་སྒྲ་བཤད་ཀྱི་སྐབས་སུ། ཉན་ཐོས་བྱང་སེམས་གསང་སྔགས་ཀྱི་སྡོམ་པ་གསུམ་གྱི་སྐབས་སུ་ནི། གཙོ་བོར་ཉན་ཐོས་སོ་སོ་ཐར་པའི་སྡོམ་པ་ཞེས་བརྗོད་པར་གྲགས་ཆེ་ལ། གཞན་དུ་བྱང་སེམས་སོ་སོ་ཐར་པའི་སྡོམ་པ་དང༌། གསང་སྔགས་ཀྱི་སོ་སོ་ཐར་པའི་སྡོམ་པ་མེད་པའང་མ་ཡིན་ཏེ། རྒྱུ་འབྲས་ཀྱི་ཐེག་པ་ཆེན་པོའི་རང་ལམ་ནས་དང་པོ་ཉིད་ནས་ཞུགས་པ་ནི།
ལས་དང་ཉོན་མོངས་པ་ལས་སོ་སོར་ཐར་དགོས་པའི་ཐབས་ཀྱིས་སྡོམ་པ་ནོད་དགོས་པ་གང་ཞིག་དེ་དགོས་ན་དེ་དག་ལ་ཡང་སོ་ཐར་གྱི་སྡོམ་པ་ཞིག་ཡོད་པར་གྲུབ་བོ། ། དེས་ན་བྱང་སྡོམ་དང་སྔགས་སྡོམ་བླངས་པས་སོ་ཐར་གྱི་སྡོམ་པ་བླངས་པར་འགྱུར་བ་ཞིག་ཡོད་ལ། སོ་ཐར་གྱི་སྡོམ་པ་བླངས་པས་བྱང་སྡོམ་དང་སྔགས་སྡོམ་བླངས་པར་འགྱུར་བ་ནི་མ་ཡིན་ནོ། ། བྱང་སྡོམ་དང་སྔགས་སྡོམ་བླངས་པས་སོ་ཐར་གྱི་སྡོམ་པ་བླང་བ་དང་ཐོབ་པ་དེའི་ཚེ་ཉན་ཐོས་ལུགས་ཀྱི་སོ་ཐར་རིས་བདུན་གང་རུང་གི་སྡོམ་པ་ཐོབ་མི་དགོས་ཀྱང༌། སྤྱིར་ལས་དང་ཉོན་མོངས་པ་ལས་སོ་སོར་ཐར་པའི་སྡོམ་པ་གཅིག་ཐོབ་པས། སྐབས་དེའི་སོ་སོ་ཐར་པའི་སྡོམ་པའི་གོ་ཆོད་པའི་ཕྱིར། སྡེ་པའི་ལུང་ལས། འདོད་ན་སོ་སོར་ཐར་པའི་སྡོམ་པ་དང༌། ཁམས་གོང་ན་བསམ་གཏན་གྱི་སྡོམ་པ་དང༌། འཕགས་རྒྱུད་ལ་ཟག་མེད་ཀྱི་སྡོམ་གསུམ་དུ་བཞག་པ་ན།
ཁམས་གོང་གི་བསམ་གཏན་དེ་བསམ་གཏན་གྱི་སྡོམ་པ་མ་ཡིན་པ་དང༌། འཕགས་རྒྱུད་ཀྱི་ཟག་པ་ཟད་པའི་བྲལ་རྫས་དེ་དེའི་སྡོམ་པ་ཡིན་མི་དགོས་པ་ནི་ལེགས་པར་དྲན་པར་གྱིས་ཤིག། །། ༈ རྡོ་རྗེའི་གསུང༌། ལྷག་པར་ ཉན་ཐོས་ལ་ལྷག་པར་གྲགས་པའི་འདུལ་བ་ལུང་སྡེ་བཞི་འདིར་ཐེག་པ་ཆེན་པོའི་འདུལ་བའི་བསླབ་བྱའི་ཆ་ཤས་འགའ་འགའ་གསལ་བར་བཞུགས། ཞེས་བཏོན་ན་རྡོ་རྗེའི་གསུང་དྲི་མ་དང་བྲལ་བར་འགྱུར་རོ། ། མཆན། འདུལ་བ་ཐེག་ཆེན་དུ་བཞུགས་པར་གསལ་ཞེས་པ་ལ། འདུལ་བ་ལུང་སྡེ་བཞི་ཉན་ཐོས་ཁོ་ནའི་འདུལ་བ་ཡིན་ཞེས་རྒྱ་བོད་ཕལ་ཆེར་ཟེར་ཡང༌། རྗེ་འཇིག་རྟེན་མགོན་པོས། འདུལ་བ་ལུང་སྡེ་བཞིས་ཐེག་དམན་ལུགས་ཀྱི་གཞན་གནོད་གཞི་བཅས་སྤོང་བར་མ་ཟད།
ཐེག་ཆེན་གྱི་འདུལ་བའི་གཞན་གནོད་གཞི་བཅས་སྤོང་བའི་བླང་དོར་གྱི་བསླབ་བྱ་ཡང་ཆེས་མང་བར་བསྟན་པས་ཉན་ཐོས་ཀྱི་འདུལ་བར་མ་ཟད། ཐེག་པ་ཆེན་པོའི་འདུལ་བའི་སྡེ་སྣོད་དུ་བཞག་དགོས་ཞེས་དགོངས་སོ། ། དེ་ཡང་ཇི་ལྟར་བཞག་ཏུ་རུང་ན་མཐར་ཐུག་ཐེག་པ་གཅིག་ཏུ་གྲུབ་པས། ཐེག་པ་གསུམ་སོ་སོར་ངེས་པའི་སྡེ་སྣོད་གསུམ་ཡང་འགལ་བར་གྱུར་པ་གཉིས་མེད་པའི་ཕྱིར་དང༌། ཐེག་པ་འོག་མའི་སྡེ་སྣོད་གསུམ་ཀྱང་ཐེག་པ་གོང་མའི་ཤིན་ཏུ་རྒྱས་པའི་སྡེ་སྣོད་ཀྱི་ནང་དུ་མ་ཚང་བ་མེད་པའམ། ཡང་ན་སྡེ་སྣོད་དེ་དེའི་ཡན་ལག་ཡིན་པའི་ཕྱིར། ཐེག་དམན་གྱི་འདུལ་བའི་སྡེ་སྣོད་དུ་ཐེག་ཆེན་གྱི་འདུལ་བའི་སྡེ་སྣོད་ཀྱི་བརྗོད་བྱ་ཡོད་པ་ལ་གནོད་བྱེད་ཅི་ཡང་མེད་པའི་ཕྱིར་ཏེ། སངས་རྒྱས་ཀྱི་བཀའ་ནི་ཚིག་འབྲུ་རེ་ལའང་གང་ཟག་གི་བསམ་པ་ཐ་དད་པ་འདུལ་ཐབས་ཀྱི་བརྗོད་བྱ་དང་བརྗོད་བྱེད་ཐམས་ཅད་པ་ཡིན་གྱི། བསམ་སམ་ངོའམ་ངོའི་གྲུབ་མཐའ་ཕྱོགས་གཅིག་པར་རྒྱ་ཆད་ཕྱོགས་ལྷུང་དང་བྲལ་བར་གྲུབ་པའི་ཕྱིར་བཀའི་དོན་ལ་རང་རང་གི་སྐལ་བ་དང་འཚམས་པའི་ཤེས་རབ་སོ་སོར་སྐྱེ་བ་ཡིན་ཏེ། རྒྱལ་བའི་ཡུམ་གཅིག་པོ་ལ།
ཤིང་རྟའི་སྲོལ་འབྱེད་སོ་སོར་རྟོགས་པ་སྐྱེ་ཚུལ་གཉིས་འབྱུང་བ་ལྟ་བུའོ། ། གཞན་ཡང་ཐེག་དམན་བྱེ་སྨྲས་ནི། རང་སངས་རྒྱས་པའི་སངས་རྒྱས་དེ་མཐོང་སྒོམ་གྱི་ལམ་རྣམས་སྟན་ཐོག་གཅིག་ལ་གུང་གཅིག་ཏུ་བགྲོད་པ་ལས། ས་བཅུར་བསྐལ་པ་མང་པོར་ལམ་བགྲོད་པར་མ་བཤད་ཀྱང་འདུལ་བ་ལུང་བཞི་ཐེག་ཆེན་ལྟར་ས་བཅུའི་རྣམ་གཞག་དུས་རྒྱུན་མར་སྦྲེང་ཚར་དུ་བསགས་པར་བཞེད་དེ། དེར་གང་ཚེ་མར་མེ་མཛད་ཀྱིས་ང་ལུང་བསྟན་གྱུར་པ་དེ་ཚེ་ས་བརྒྱད་པ་ནི་ཐོབ་གྱུར་ཏེ། དབང་ནི་བཅུ་པོ་དག་ཀྱང་ཐོབ་པར་འགྱུར། ཞེས་འབྱུང་ངོ༌། ། ཁྱད་པར་འདི་ནི་ཐེག་དམན་གྱི་འདུལ་བ་ཁོ་ནའོ། ། འདི་ནི་ཐེག་ཆེན་གྱི་འདུལ་བ་ཁོ་ནའོ། ། ཞེས་རྒྱབ་འགལ་བར་སྟོན་པ་ནི་མཐར་ཐུག་ཐེག་པ་གསུམ་དུ་སྟོན་པས།
ཐེག་པ་མཆོག་གི་ཕུལ་དུ་དབྱུང་དུ་མེད་པའི་བཤེས་གཉེན་དུ་མི་འགྱུར་ཏེ། སེམས་ཅན་ཐམས་ཅད་ཐེག་པ་གཅིག་དང༌། ལམ་གཅིག་ཏུ་མི་སྟོན་པའི་ཕྱིར་རོ། ། དེས་ན་ཐེག་དམན་གྱི་འདུལ་བ་ཡང་ཐེག་ཆེན་གྱི་འདུལ་བའི་ལམ་སྟེགས་དང་སྔོན་འགྲོ་དང་མདོར་བསྟན་ཙམ་དུ་བྱས་ནས། ཐེག་ཆེན་གྱི་འདུལ་བ་ནི་འདུལ་བ་ཉིད་དང༌། དངོས་གཞི་དང་རྒྱས་པར་བཤད་པའི་སྒོ་ནས་ཐེག་པ་དང་སྡེ་སྣོད་ལ་མཆོག་དམན་དང༌། ཐ་དད་དུ་འཛིན་པ་ཐམས་ཅད་དང་བྲལ་ནས་ལྟ་གྲུབ་ཀྱི་འཆིང་བ་རང་གར་གྲོལ་དུ་འཇུག་པའི་ཆོས་ཚུལ་གྱིས་སེམས་ཅན་ཐམས་ཅད་སངས་རྒྱས་ཀྱི་སར་ཁྲིད་པའི་བཤེས་གཉེན་ནི་ཐེག་པ་ཆེན་པོའི་དགེ་བའི་བཤེས་གཉེན་མཆོག་ཏུ་གྱུར་པ་ཡིན་ཏེ། གྲུབ་ཐོབ་གླིང་རྗེ་རས་པས། ཐེག་པ་སྣ་ཚོགས་ཐབས་ཚུལ་གྱིས། ། འགྲོ་བའི་དོན་ནི་རྟོག་པ་པོ། །
ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ངེས་འབྱུང་གསུམ་པོ་བགྲོད་པའི་ལམ། ། དྲང་བའི་དོན་དུ་རྒྱལ་བས་གསུངས། ། མཐར་ཐུག་འབྲས་བུའི་ཐེག་པར་གཅིག ། ཆོས་ཉིད་གཉིས་སུ་མེད་པའི་ལམ། ། བྱིས་པ་སོ་སོ་སྐྱེ་བོ་ལ། ། གཅིག་ལ་དུ་མར་སྣང་བ་ནི། ། གླང་ཆེན་མུན་པར་བལྟས་དང་མཚུངས། ། གཟིགས་པ་རྣམས་ལ་མི་མཐུན་མེད། །
ཇི་སྲིད་བློ་ཞེན་ཡོད་ཀྱི་བར། ། འཁོར་བའི་ཆུ་བོ་སྒྲོལ་མི་ནུས། ། འཛིན་པ་ཐོངས་ན་གྲོལ་བའི་གནས། ། ཞེ་འདོད་མེད་ན་སངས་རྒྱས་ཡིན། ། རྟེན་འབྲེལ་རྐྱེན་ལས་སྐྱེ་བ་ཡིན། ། འཁྲུལ་སྣང་རང་བཞིན་མེད་པ་ཡིན། ། ཞེས་འབྱུང་བའི་ཕྱིར་རོ། ། ཐེག་པ་ཆེན་པོའི་རྣམ་གྲོལ་ལས་གཞན་ཉན་ཐོས་པའི་རྣམ་གྲོལ་ནི་གཞན་ཡིན་པས། ཐེག་པ་ཆེན་པོའི་འདུལ་བ་ལས་བསླབ་པར་བྱ་བའི་ཉན་ཐོས་ཀྱི་འདུལ་བ་ནི་གཞན་པ་ཞིག་ཁོ་ནའོ། ། ཞེས་གདུལ་བྱ་ཉན་ཐོས་ཀྱི་ཐེག་པ་ཁོ་ནར་འདུལ་ཐབས་ལྟ་བུ་མ་ཡིན་པར་ཐེག་ཆེན་དགེ་བའི་བཤེས་གཉེན་གྱིས་དྲངས་ན།
བྱང་སྡོམ་གྱི་རྩ་ལྟུང་དུ་ཡང་འགྱུར་ཏེ། བསླབ་བཏུས་ལས། ཐེག་པ་ཆེན་པོ་སྤོང་བྱེད་ཅིང༌། ། དམ་ཆོས་འདྲར་སྣང་སྟོན་པའོ། ། ཞེས་ཐེག་ཆེན་སྡེ་སྣོད་ལས། ཐེག་དམན་གྱི་སྡེ་སྣོད་རང་དབང་ཅན་གཞན་དང༌། དེ་ནས་དངོས་སུ་བསྟན་པའི་འདུལ་བ་དེ་འདུལ་བའི་སྡེ་སྣོད་མཆོག་ཏུ་འདྲ་བར་བསྟན་པའི་ཕྱིར།
དེས་ན་མགོན་པོ་འབྲི་ཁུང་པ་འདིས་ཐེག་པ་འོག་མའི་སྡེ་སྣོད་ཐམས་ཅད་ཐེག་པ་ཆེན་པོའི་སྡེ་སྣོད་དུ་བཀྲལ་བ་ནི། གནས་སྐབས་ཉན་ཐོས་ཀྱི་རིགས་ཅན་དེ་དག་མཐར་ཐུག་ཐེག་ཆེན་གྱི་རིགས་སད་པའི་ཐབས་སུ་གསུངས་པ་ཡིན་ཏེ། སྐྱོབ་པ་ཉིད་སེམས་ཅན་གྱི་ཁམས་རྒྱུད་དང་འཚམས་པར་ཆོས་འཁོར་བསྐོར་ནུས་པའི་མཆོག་གི་སྤྲུལ་སྐུ་དང༌།
སྐྱེ་བ་སྤྲུལ་སྐུ་གཉིས་ཀ་ཡིན་པའི་ཕྱིར། ཁ་ཅིག་མགོན་པོ་འབྲི་ཁུང་པས་རྡོ་རྗེའི་གསུང་རྒྱ་མདུད་དམ་པོས་བདེ་བར་གཤེགས་པའི་དགོངས་པ་འགྱུར་མེད་དུ་བསྡམས་ཏེ་འདི་ལས་གཞན་དུ་འདའ་མི་སྲིད་པར་བཞག་པ་ལ། རྗེ་འདིས་ཐེག་པ་དང་གྲུབ་མཐའི་རིམ་པ་མི་ཤེས་པ་བླུན་པོའི་བླུན་ཚིག་ཡིན་ནོ་ཞེས་ཟེར་བ་ལ། འདི་འདྲི་བར་བྱ་སྟེ། འོ་ན་ཐེག་པ་དང་གྲུབ་མཐའི་རིམ་པ་ཤེས་པའི་མཁས་པ་དེ་ཇི་ལྟ་བུ་ཞིག་གོ ། ཞེས་བརྗོད་དགོས་སོ་བྱས་པ་ལ། ས་སྐྱ་པཎྜི་ཏའི་སྐྱབས་གནས་མཁན་པོ་ཁ་ཆེ་པཎ་ཆེན་ལྟ་བུའོ་ཞེས་ཟེར་རོ། ། ཁ་ཆེ་པཎ་ཆེན་དེ་ནི་བསྐལ་བཟང་གི་སངས་རྒྱས་བདུན་པ་རབ་གསལ་དུ་འགྱུར་བར་སྒྲོལ་མས་ལུང་བསྟན་པའི་གང་ཟག་མཁས་པའོ་ཞེས་ཁོ་བོ་ཅག་ཀྱང་སྨྲ་ན། དེ་ལ་ཚད་མར་འཛིན་ན་དེས། དེ་བཞིན་གཤེགས་པ་ཀླུའི་རིགས་སྒྲོན་མའི་རྣམ་འཕྲུལ་རྒྱལ་བ་འབྲི་ཁུང་པ་ལ་བླུན་པོ་ཡིན་པར་མ་གསུངས་ཏེ།
དེ་གཞོར་མདོར་ཕེབས་དུས་ཆུ་སྒྲ་ལ་ནཱ་གཱ་རྫུ་ན་ཞེས་པའི་སྒྲ་གསན་ཏེ། འདིའི་ཕུ་ན་སུ་ཡོད་གསུངས་པས། རྗེ་འབྲི་ཁུང་པ་བཞུགས་ཞུས་པས། འོ་ན་དེ་ཀླུ་སྒྲུབ་ཀྱི་རྣམ་འཕྲུལ་དུ་འདུག་པས། ཁོ་བོ་མཇལ་དུ་འགྲོ་གསུངས་པས། བཀའ་གདམས་པ་དང་ས་སྐྱ་པ་དག་གིས་འབྱོན་པ་བཀག་ཅིང་བི་བྷུ་ཏི་ལ་སོགས་པཎ་ཆུང་ཁ་ཅིག་གིས་རྗེ་འབྲི་ཁུང་པ་ལ་སྐུར་བ་བཏབ་པས། པཎ་ཆེན་གྱི་ཞལ་ནས། བི་བྷཱུ་ཏི་ཏ་དང་སང་གྷ་ཤྲཱི་སོགས་རྗེ་དེ་ལ་ངག་སྡིག་བསགས་པ་རྣམས་བཤགས་པ་བྱེད་དུ་སོང་ཞེས་རྗེ་འབྲི་ཁུང་པ་མཇལ་དུ་བརྫངས། སིངྒྷ་ལའི་གླིང་ནས་དགྲ་བཅོམ་པས་རྗེ་འཇིག་རྟེན་མགོན་པོ་ལ་མཆོད་རྫས་སུ་བསྐུར་བའི་མེ་ཏོག་དང༌། པཎ་ཆེན་རང་གིས་བསྟོད་བསྐུར་བསྔགས་གསུམ་གྱི་ཞུ་ཡིག །
མཆོད་རྫས་གྱ་ནོམ་པ་དང་བཅས་པ་འབུལ་བར་མཛད་དེ་སྐྱབས་དང་མཆོད་པའི་ཞིང་དམ་པར་མཛད་པ་ཡིན་ནོ། ། མདོར་ན་གདུལ་བྱའི་ཁམས་དང་མཐུན་པར་སངས་རྒྱས་ཀྱིས་ཀྱང་ཆོས་ཀྱི་འཁོར་ལོ་བསྐོར་བ་ལྟར། སྐྱོབ་པ་འདིས་ཉན་ཐོས་ཀྱི་འདུལ་བ་བྱང་སེམས་ཀྱི་འདུལ་བར་བཀྲལ་བར་མ་ཟད། ཕྱི་རོལ་པའི་གདུལ་བྱ་འདུལ་བའི་དུས་ལ་བབ་པ་ན། ཕྱི་རོལ་པའི་ཆོས་ཀྱི་ཚིག་འབྲུ་ལ་ནང་པའི་ཆོས་ཀྱི་དོན་བཟང་པོ་སྦྱར་ནས་བསྟན་པ་ཡིན་ཏེ། རྡོ་རྗེ་འཆང་གི་རྒྱུད་དུ་གསང་སྔགས་ཀྱི་དོན་གྲངས་ཅན་ དེ་སྐད་དུ་ཁོའི་གཞུང་ལས། དེ་ཉིད་ཉི་ཤུ་ལྔ་ཤེས་ན། ། རལ་པའམ་བྱི་བོ་ཅོད་པན་ནི། ། ཆ་ལུགས་ནང་གིས་གནས་ཀྱང་རུང༌། ། གྲོལ་གྱུར་འདི་ལ་ཐེ་ཚོམ་མེད། །
ཅེས་འབྱུང་ལ། དུས་འཁོར་ཁམས་ལེར། རང་བཞིན་རྣམས་ལས་སྐྱེས་བུ་ཉི་ཤུ་ལྔ་པའི་བདག་ཉིད་དང༌། ། ཞེས་དང༌། སྒྲུབ་ལེར། དེ་ཉིད་རྣམས་ཀྱི་གཙོ་བའི་མཚོན་བྱ་ཞེས་གསུངས་པ་ནི་གྲངས་ཅན་པ་འདུལ་བའི་ཆེད་ཡིན་པར་བཤད་ལ། དེ་ཡང་བདག་ཤེས་རིག་སྐྱེས་བུ་རྣམས་དོན་གཅིག་སྟེ། ཁུག་མ་ནོར་བཅས་ཀྱི་བདག་པོ་དང་འདྲ། སྤྱི་གཙོ་བོ་ཁུག་མ་དང་འདྲ། རྣམ་འགྱུར་ཉེར་གསུམ་ཁུག་ནོར་དང་འདྲ།
དེ་རྣམས་ལ་རྒྱུ་འབྲས་ཀྱི་གོ་རིམ་མུ་བཞི་རྩི་ཚུལ། སྐྱེས་བུ་རང་བཞིན་མ་ཡིན་རྣམ་འགྱུར་མིན། ། ཆེན་པོ་སོགས་བདུན་གཉིས་ཀའི་ཡན་ལག་སྟེ། ། གཙོ་བོའི་རང་བཞིན་རྣམ་པར་འགྱུར་བ་མིན། ། བཅུ་དྲུག་པོ་ནི་རྣམ་པར་འགྱུར་བ་དང༌། ། ཞེས་དང༌། རང་བཞིན་ལས་ཆེན་དེ་ལས་ང་རྒྱལ་དང༌། ། འབྱུང་བ་ལྔ་དང་དེ་ཙམ་ལྔ་པོ་དང༌། ། དབང་པོ་དྲུག་རྣམས་རིམ་གྱིས་འབྱུང་འདོད་སོགས། ། དུས་འཁོར་འགྲེལ་ཆེན་དང་རྟོག་གེ་འབར་བ་གཉིས་ཅུང་ཟད་མི་མཐུན་གྲངས་ཅན་སྔ་རབས་དང༌།
ཕྱི་རབས་ཁྱད་པར་ཡིན་ནམ་བརྟག་པར་རིགས། མཆན། གྱི་ཤེས་བྱ་ཉེར་ལྔའི་ཐ་སྙད་ཀྱི་ཕྱི་རོལ་པའི་དྲང་སྲོང་རྣམས་འདུལ་བའི་སླད་དུ་བསྟན་པ་དང་ཚུལ་མཚུངས་པ་ཉིད་དུ་མཛད་པའི་ཕྱིར། རྒྱུ་ལམ་འབྲས་བུ་བསྟན་པའི་སྐབས་སུ་འདི་ལ་ཁ་ཅིག་འདི་ལྟར་དྭོགས་ཏེ། ལུང་སྡེ་བཞིར་ཐེག་པ་ཆེན་པོའི་སྡེ་སྣོད་ཀྱི་བརྗོད་བྱ་ཆེས་མ་བསྟན་ཏེ། ལུང་དུ། བྱང་ཆུབ་ཏུ་སེམས་བསྐྱེད་ཟེར་བ་ཙམ་ཡོད་ཀྱང༌། བླ་ན་མེད་པའི་བྱང་ཆུབ་ཏུ་སེམས་བསྐྱེད་པའི་ཐབས་ཀྱི་ཆོ་ག་བསླབ་བྱ་དང་བཅས་པ་ཡང་མ་བསྟན་ལ། སངས་རྒྱས་ཀྱིས་ཚོགས་བསགས་པའི་སྐྱེས་རབས་ཀྱང་དེར་ལྔ་བརྒྱ་ཙམ་ལས་མི་འབྱུང་བས། སངས་རྒྱས་ཐོབ་པའི་ཚོགས་བསགས་པ་ལ་ནི་བསྐལ་པ་གྲངས་མེད་པ་དུ་མར་སྐྱེ་བ་གཞལ་བར་དཀའ་བ་ལེན་དགོས་པས།
དེ་ཡང་དེར་མ་བསྟན་པ་དང༌། དེར་སངས་རྒྱས་ཀྱང་སྲིད་པ་ཐ་མ་པའི་དུས་སོ་སྐྱེ་ཡིན་ལ། རྡོ་རྗེའི་གདན་དུ་སྲོད་ལ་བདུད་བཏུལ་ནས། ཐོ་རངས་སངས་རྒྱས་པ་ན་ལྷག་བཅས་དགྲ་བཅོམ་དང༌། གྱད་ཀྱི་ཡུལ་དུ་གཤེགས་པ་ན་ལྷག་མེད་དགྲ་བཅོམ་དུ་གྱུར་པར་བཤད་ཀྱི་ལོངས་སྐུ་འཆི་མེད་ཀྱི་སངས་རྒྱས་ཀྱི་སྐུ་ཡང་མ་བཤད་པའི་ཕྱིར་དང༌། ལུང་དུ། བྱང་ཆུབ་ཆེན་པོའི་ཆོས་ཚུལ་མགོ་སྣོན་པ་ཙམ་གྱིས། དེ་ཐེག་པ་ཆེན་པོའི་སྡེ་སྣོད་ཀྱི་ཆ་ཤས་འགའ་འགའ་དེར་གསལ་བར་བསྟན་པ་མ་ངེས་པའི་ཕྱིར། དཔེར་ན་ཡུམ་གྱི་མདོར་ཐེག་དམན་གྱི་གཞི་ཤེས་ཙམ་གསུངས་པས་ཡུམ་གྱི་མདོ་ཐེག་དམན་གྱི་སྡེ་སྣོད་དུ་མི་འཇོག་པ་ལྟ་བུའོ། ། ཞེས་སྙམ་པ་འབྱུང་སྲིད་མོད།
ལུང་དུ་ཉན་ཐོས་དང་རང་སངས་རྒྱས་དང་རྫོགས་པའི་སངས་རྒྱས་སུ་སེམས་བསྐྱེད་པ་གསུམ་གསུངས་པ་ཉིད་ཀྱིས་བྱང་ཆུབ་ཏུ་སེམས་བསྐྱེད་ཐབས་ཀྱི་ཆོ་ག་སོགས་དོན་གྱིས་གསལ་བར་འཕངས་པ་ཡིན་ཏེ། སེམས་བསྐྱེད་པ་ཕྱི་མ་དེའི་ཚུལ་ནི་ལུང་འདིར་རྒྱས་པར་བཤད་མ་བཏུབ་པས། སྡེ་སྣོད་གཞན་དུ་རྒྱས་པར་བཤད་དོ་ཞེས་ཞལ་འཆེས་པའི་སྒོ་ནས་གསལ་བར་བསྟན་པའི་ཕྱིར་རོ། ། ལུང་དུ། བྱང་ཆུབ་སེམས་དཔའི་སྐྱེ་བ་ལྔ་བརྒྱ་བཤད་པ་ཡང༌། སློབ་ལམ་གྱི་སྐྱེ་བ་མ་ཡིན་ཏེ། སྐྱེ་བ་སྤྲུལ་སྐུའི་དབང་དུ་བྱས་ཏེ་དངོས་སུ་བསྟན་པས་དེའི་ཤུགས་ལས་དེའི་སྤྲུལ་གཞི་འཆི་བ་མེད་པའི་ལོངས་སྐུ་ཡང་གསལ་བར་དོན་གྱིས་འཕངས་པའི་ཕྱིར་རོ། ། ཡུམ་གྱི་མདོའི་དཔེ་དོན་མི་མཚུངས་ཏེ། གནས་སྐབས་ཉན་རང་གི་རིགས་ངེས་ལ། ཡུམ་གྱི་མདོ་ནི་དེ་དག་གི་གཡང་ས་ལྟར་སྤོང་བར་བྱེད་པས་ཡུམ་གྱི་མདོ་ཐེག་དམན་གྱི་སྡེ་སྣོད་དུ་མི་འགྲོ་བ་དང༌།
བྱང་ཆུབ་སེམས་དཔས་ཐེག་པ་གསུམ་གྱི་སྡེ་སྣོད་ཐམས་ཅད་ལ་བསླབ་ཅིང་སྡེ་སྣོད་མཐའ་དག་གི་ཆོས་ཚུལ་འཛིན་པས་ཐེག་དམན་གྱི་འདུལ་བའི་སྡེ་སྣོད་ཀྱང༌། ཐབས་མཁས་ཀྱི་དབང་གིས་ཐེག་ཆེན་གྱི་འདུལ་བའི་སྡེ་སྣོད་དུ་ཟབ་མོའི་ཤེས་རབ་ཀྱིས་ཁོངས་སུ་ཆུབ་ཅིང་ཉམས་སུ་ལེན་པ་ལ་གེགས་བྱེད་ཅི་ཡང་ཡོད་པ་མ་ཡིན་པའི་ཕྱིར་རོ། ། ཁྱད་པར་ལུང་དུ་ཉན་རང་དང༌། མུ་སྟེགས་སོགས་ཐེག་པ་མཆོག་ལ་སྡང་ཞིང་དེའི་ཆོས་ཚུལ་ཐོས་པར་མི་བཟོད་པ་ལ། དེ་བཞིན་གཤེགས་པའི་རྫུ་འཕྲུལ་གྱི་ཆོ་འཕྲུལ་ལ་སོགས་པས་བཏུལ་ན། དེ་དག་གིས་དེ་བཞིན་གཤེགས་པ་ལ་འགྲན་ཟླ་མེད་པར་ཡང་དག་པར་རྫོགས་པའི་སངས་རྒྱས་སུ་ཤེས་པའི་དད་པ་སྐྱེ་བར་དངོས་སུ་བསྟན་པས་ཤུགས་ལས་སྨན་ཡོན་ཆེན་པོ་དང་ལྡན་པའི་རྫོགས་སངས་དེ་དག་གིས་ཀྱང་སྒྲུབ་པར་འགྱུར་བ་དོན་གྱིས་འཕངས་པའི་ཕྱིར། དེར་ཐེག་པ་ཆེན་པོའི་སྡེ་སྣོད་ཀྱི་བརྗོད་བྱ་ཆེས་གསལ་བར་བསྟན་པ་མ་གྲུབ་པ་མ་ཡིན་ནོ། ། ཐེག་པ་ཆེན་པོའི་སྡེ་སྣོད་ཀྱི་བརྗོད་བྱའང༌། འབྲས་བུ་རྫོགས་པའི་སངས་རྒྱས་དང༌། སངས་རྒྱས་དེ་རང་གི་རང་བཞིན་ངོ་བོ་དང༌།
དེ་སྐྱེད་བྱེད་ཀྱི་རྒྱུ་གང་ཡིན་དང༌། དེ་དག་ངོ་ཤེས་སུ་བཅུག་ནས་དེ་ལ་སློབ་པར་གདམས་པ་ལས་གཞན་མེད་པས། དེ་ནི་འདུལ་བ་ལུང་དུ་དངོས་ཤུགས་ཅི་རིགས་པར་གསལ་བས། འདུལ་བ་ཐེག་ཆེན་དུ་བཞུགས་པར་གསལ་བྱ་བ་འདི་ཉི་འོག་ན་ལེགས་པར་བཤད་པ་འགྲན་ཟླ་དང་བྲལ་བ་ཞིག་ཏུ་བཟུང་བར་རིགས་སོ། ། བླ་ན་མེད་པའི་བྱང་ཆུབ་ཏུ་བསྔོ་བ་ཡང་འདུལ་བ་ན་བཞུགས་ཞེས་དཔེ་བརྗོད་དང་བཅས་པའི་སྐབས་སུ། ཁ་ཅིག་བསྟན་བཅོས་ཀྱི་གཞུང་བརྩམས་པའི་དགེ་བ་བྱང་ཆེན་དུ་བསྔོས་པ་ཙམ་གྱིས། བསྟན་བཅོས་དེའི་བརྗོད་བྱའི་སྙིང་པོ་ཐེག་པ་ཆེན་པོའི་ཆོས་སུ་ཡོད་པར་སྒྲུབ་པ་འདི་ལ་འབྲེལ་ཅི་ཞིག་ཡོད། རི་སུལ་གྱི་བླུན་པོ་ལ་འཆད་རྩོམ་གྱི་ཁུར་འཛིན་ན། ངག་འཁྱལ་འདི་ལྟ་བུ་འབྱུང་བ་ལས་འོས་མེད་སྙམ་ན། རི་སུལ་ན་ཕྱི་ནང་གི་འདུ་འཛི་ཐམས་ཅད་སྤངས།
རྡོ་རྗེ་འཆང་ནས་བརྒྱུད་པའི་མཚན་ཉིད་དང་ལྡན་པའི་དཔལ་ལྡན་བླ་མ་དམ་པ་སྒྲུབ་པ་གསུམ་གྱིས་མཉེས་པར་བྱས། ཕ་རོལ་དུ་ཕྱིན་པ་དང་ཐུན་མོང་བའི་བྱང་ཆུབ་ཀྱི་སེམས་ཉིན་མཚན་ཁོར་ཡུག་ཏུ་སྒོམ། དེའི་རྟོགས་པ་བོགས་འདོན་དུ་ཐུན་མོང་མ་ཡིན་པའི་རྩ་རླུང་ཐིག་ལེ་གནད་དུ་བསྣུན་ནས་ཕྱག་རྒྱ་ཆེན་པོའི་ལྟ་སྒོམ་འཁྲུལ་མེད་ལ་ཉམས་ལེན་བྱེད་པ་དེ་བླུན་པོ་ཡིན་ནམ། དེ་འདྲས་འཆད་རྩོམ་མི་རུང་ན། ཚེ་འདི་མིག་འོག་ཏུ་བཅུག་ནས་ཐུན་མོང་བསྡུས་པ་འདྲ་བའི་ཐོས་པ་བག་རེ་བྱས་ནས། ཚེ་ཕྱི་མ་སྐད་ཅིག་ཀྱང་མི་བསམ་པའི་འདུས་པ་ཁྲི་འབུམ་གྱི་དབུས་ན་སྐྱེ་བོ་ངན་པ་དང༌། རྒྱལ་པོ་བླུན་པོས་སྔོན་ལས་དང་བདུད་ཀྱི་དབང་གིས་སྙན་གྲགས་ཐོབ་པར་བྱས་ནས་འཇིག་རྟེན་གྱི་གཙོ་བོ་རྒན་རབ་ཏུ་གྱུར་ཏེ་འབངས་ཐམས་ཅད་ཁྲལ་དམག་ལས་གསུམ་ལ་སྦྱར་ནས་རང་ཉིད་ཡོན་ཏན་མེད་པ་ལ་ཡོན་ཏན་ཡོད་པར་རློམ་ནས་ང་རྒྱལ། གཞན་ཡོན་ཏན་ཡོད་པ་ལ་ཕྲག་དོག ། རང་གི་བདེ་འབྱོར་ལ་འདོད་ཆགས། གཞན་གྱི་ཕུན་ཚོགས་ལ་ཞེ་སྡང་སྒོམ་པ་དེ་དག་ལ་རི་སུལ་གྱི་བླུན་པོར་མི་བརྗོད་པར།
བཞི་མདོའམ་ཚོང་འདུས་པའི་མཁས་པ་ཆེན་པོར་བརྗོད་པ། དེ་ལྟ་བུ་ལ་འཆད་རྩོམ་གྱི་ཁུར་དང་ལེགས་པར་བཤད་པ་ཇི་ལྟར་འབྱུང་ན། གཟུར་ལྡན་དག་ལེགས་པར་དཔྱོད་ཅིག ། སྤྱིར་ཡང་སྐྱེས་བུ་དམ་པ་ལ་ཟུར་ཟ་བ་གླེང་བ་ནི་བྲག་རི་ཆེན་པོ་ལ་རང་གི་མགོ་བོས་གཞིག་པར་རློམ་ནས་རྡོག་པ་དང་འདྲ་ཏེ། རང་གི་གླད་ཁྲག་འབོ་བ་ལས་བྲག་རི་ལ་གནོད་པ་མེད་པ་བཞིན་དུ། བདག་ཉིད་ཀྱི་ཚེ་འདི་ཕྱིའི་ཕུན་ཚོགས་ཐམས་ཅད་ལས་ཉམས་པ་ལས། གཞན་དུ་སྐྱེས་བུ་དམ་པ་དེའི་འདི་ཕྱིའི་སྐུ་བསོད་དང༌། ཕྲིན་ལས་ལ་ནི་གེགས་ཅུང་ཟད་ཀྱང་མི་ནུས་པའི་ཁར་ཕྲིན་ལས་ཀྱི་གསལ་བྱེད་དུ་འགྲོ་སྟེ། སྐྱེ་བོ་ངན་པས་བྱང་སེམས་ལ་ལོག་སྒྲུབ་བྱས་ན་ལོག་སྒྲུབ་ཀྱི་དབང་དུ་མ་སོང་བར་ཕྱོགས་ཐམས་ཅད་ལས་རྣམ་པར་རྒྱལ་བ་ན། སྙན་པའི་གྲགས་པ་སྲིད་རྩེའི་བར་དུ་འགྲོ་བས།
དུས་དེར་སྐལ་བཟང་གི་འདུས་པ་མཆོག་ཐམས་ཅད་པདྨ་ལ་བུང་བ་དང༌། མཚོ་ལ་ངང་པ་འདུ་བ་ལྟར་འབྱུང་བས་བསྟན་པ་དང༌། སེམས་ཅན་གྱི་དོན་རླབས་པོ་ཆེའང་དུས་དེར་འབྱུང་བ་ཡིན་ནོ། ། ཅི་བཀའ་དང་བསྟན་བཅོས་ཀྱི་གཞུང་ལུགས་མཐའ་དག་གི་དགོངས་པ་འཆད་པ་ན། རྒྱལ་བ་མ་ཕམ་པས། དགོས་སོགས་ཆོས་ལྔའི་སྒོ་ནས་འཆད་པར་གདམས་པ་ལས། དགོས་པ་དང་ཉིང་དགོས་གང་ཡིན་པ་དེ་བཀའ་བསྟན་བཅོས་གང་ཡིན་པ་དེའི་བརྗོད་བྱའི་སྙིང་པོ་ཡིན་པར་གསུངས་པ་ལ། དེའི་ཚེ་འདུལ་བའི་བསྟན་བཅོས་བརྩམས་པའི་དགོས་པའི་དགོས་པའི་སྐབས་ནས་སྦྱོར་བ་བྱང་ཆུབ་ཀྱི་སེམས་ཀྱིས་ཀུན་ནས་བསླང༌། དངོས་གཞིའི་སྐབས་སུ་མཁའ་མཉམ་གྱི་སེམས་ཅན་ཐམས་ཅད་དམ་པའི་ཆོས་འདུལ་བ་ལ་ལེགས་པར་ཞུགས་ནས་ཚངས་པ་མཚུངས་པར་སྤྱོད་དུ་གཞུག་སྟེ་མཐར་སངས་རྒྱས་ཀྱི་སར་འགོད་པའི་དམིགས་རྣམ་བར་མ་ཆད་དུ་བརྟེན། ཐ་མར་བརྩམས་པའི་དགེ་བས་སེམས་ཅན་ཐམས་ཅད་རྫོགས་བྱང་དུ་བསྔོས་པའི་བཀའ་བསྟན་བཅོས་དེ་ཐེག་པ་ཆེན་པོའི་བཀའ་མ་ཡིན་ན།
རང་ཉིད་ཚེ་འཁོར་བ་ལས་ཐར་པའི་སླད་ཀྱི་གཞུང་ལུགས་སམ། ཕྱི་རོལ་པས་བསྟན་པའི་ལྷ་མིའི་གོ་འཕང་སྒྲུབ་བྱེད་ཀྱི་གཞུང་དང༌། བཟོ་གནས་སོགས་ཚེ་འདི་བསྒྲུབ་བྱེད་ཀྱི་གཞུང་ལུགས་ནི་ཐེག་པ་ཆེན་པོའི་བཀར་འོང་དོན་མེད་པས་བཞི་མདོ་དང་ཚོང་འདུས་པའི་མཁས་པ་ཆེན་པོ་དག་གིས། ཐེག་པ་ཆེན་པོའི་བཀའ་བསྟན་བཅོས་ཡིན་ངོ་ཤེས་མཐའ་དག་མ་ཡིན་ནོ། ། ཞེས་སྐུར་བ་བཏབ་ན་ཆོས་སྤོང་བའི་ལས་སུ་མི་འགྱུར་དྲང༌། ཅི་དེ་ལྟ་ན་མགོན་པོ་ཀླུས། ཉན་ཐོས་ཐེག་པ་དེ་ལས་ནི། ། བྱང་ཆུབ་སེམས་དཔའི་སྨོན་ལམ་དང༌། ། སྤྱོད་པ་ཡོངས་བསྔོ་མ་བཤད་དེ། ། བྱང་ཆུབ་སེམས་དཔར་ག་ལ་འགྱུར། །
ཞེས་གསུངས་པ་མ་ཡིན་ནམ་ཞེ་ན། འདུལ་བ་ལུང་དུ་ཐེག་པ་ཆེན་པོའི་ཆོས་དངོས་ཤུགས་ཀྱིས་བསྟན་པས། ཉན་ཐོས་ཐེག་པར་བྱང་སེམས་ཀྱི་སྨོན་ལམ་དང་བཅས་པ་ཡོངས་བསྔོ་སོགས་བཤད་དགོས་སོ་སྙམ་པའི་འབྲེལ་ཅི་ལ་ཐུག ། ཡང་འདི་ལྟར་ཤེས་དགོས་ཏེ། སོ་ཐར་གྱི་མདོ་ལ་སོགས་པའི་འཇུག་ཏུ་གཞན་དོན་དུ་བསྔོ་བ་ཡོད་ཀྱང༌། དེ་ཉོན་སྒྲིབ་ཀྱི་གཉེན་པོར་བདག་མེད་རྟོགས་པའི་ཤེས་རབ་ཙམ་ལས་ཤེས་སྒྲིབ་ཀྱི་གཉེན་པོར་བདག་མེད་གཉིས་སྒོམ་པའི་ཤེས་རབ་མེད་པ་དང༌། བྱམས་སྙིང་རྗེ་ཉི་ཚེ་བས་དྲངས་པ་ཙམ་ལས་བྱང་ཆུབ་ཀྱི་སེམས་ཀྱི་ཐབས་མེད་པས་ཉན་ཐོས་རང་ལམ་དེར་རྫོགས་སངས་སྒྲུབ་མི་ནུས་པ་ཡིན་ཏེ། བསྡུད་པར། ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྟུང༌། ། ཞེས་འབྱུང་བའི་ཕྱིར་རོ། །
ལྷག་པའི་དོན་གྱིས་ན། ཞེས་པ་ནི། ཉན་རང་གི་བསླབ་པ་གསུམ་ལས་ཐེག་ཆེན་གྱི་བསླབ་གསུམ་ལྷག་པའི་དོན་ཡིན་གསུང༌། ཁྱིམ་ནས་ཁྱིམ་མེད་པར་དེ་བཞིན་གཤེགས་པས་རབ་བྱུང་མཛད། ཅེས་སོགས་ལ་མཆོག་གི་སྤྲུལ་སྐུ་མཛད་པ་བཅུ་གཉིས་ལ་དགའ་ལྡན་དུ་བཞུགས་པ་དང༌། བཙུན་མོའི་འཁོར་གྱིས་དགྱེས་པར་རོལ་བ་དང༌། རབ་བྱུང་དཀའ་སྤྱད་མཛད་པ་རྣམས་ལ་མཛད་པ་མཆོག་དམན་ཅི་ཡང་མེད་ཅིང༌། རབ་བྱུང་གི་མཛད་པ་ནི། ཆགས་བྲལ་གྱི་ཉན་ཐོས་དག་རྗེས་སུ་བཟུང་བའི་ཆེད་ཡིན་ལ། སླར་ཆགས་བྲལ་དེ་ཉིད་ཀྱིས་རི་རབ་ཀྱི་རྩེར་རྡོ་རྗེ་དབྱིངས་ཀྱི་དབང་ཕྱུག་ལ་སོགས་པ་འཁོར་ལོ་བསྒྱུར་བའི་མཛད་པ་བསྟན་པ་ནི་ཕྱག་ཆེན་གསང་སྔགས་ཀྱི་གདུལ་བྱ་རྗེས་འཛིན་གྱི་ཆེད་ཡིན་ནོ།། །།
༈ རྡོ་རྗེའི་གསུང༌། ཚུལ་ཁྲིམས་ ཐམས་ཅད་མཁྱེན་པའི་ཡེ་ཤེས་ནི་ཚུལ་ཁྲིམས་རིན་པོ་ཆེའི་ཕ་རོལ་དུ་ཕྱིན་པ་ཡོངས་སུ་རྫོགས་པའི་ངང་ཚུལ་ཅན་ཡིན་ཞེས་བཏོན་ན་རྡོར་གསུང་དྲི་མ་དང་བྲལ་བར་འགྱུར་རོ། ། མཆན། རིན་པོ་ཆེ་ཐམས་ཅད་མཁྱེན་པའི་ཡེ་ཤེས་ཡིན་བྱ་བ་འདི་ལ། གཞན་བཞེད་འགོད་པ་དང༌། རང་ལུགས་བཞག་པ་གཉིས་ལས། དང་པོ་ནི། བོད་འདིར་གདོལ་པ་དང་དམངས་རིགས་ལས་མཆེད་པའི་དབང་གིས་ལུས་ངག་གི་བསླབ་པ་ལ་གཅེས་སྤྲས་སུ་མི་བྱེད་པ་མང་བས། དེ་དག་གིས་ཚུལ་ཁྲིམས་ཀྱི་བརྗོད་བྱ་ལྷུར་ལེན་པའི་དམ་ཆོས་ཤིག་བྱུང་ཕྱིན་ཉན་ཐོས་ཁོ་ནས་བསླབ་བྱ་ཡིན་གྱི། ཐེག་པ་ཆེན་པོ་པ་ནི་གནས་སྐབས་ཀུན་ཏུ་བག་ཡངས་སྤྱོད་པས་རྩེ་ཞིང་རོལ་བར་བྱེད་དོ་སྙམ་སྟེ།
ལག་ལེན་དུའང་དེ་དག་འདེབས་པར་བྱེད་དོ། ། དེ་ལ་འདིར་ཞལ་སྔ་ནས། ཚུལ་ཁྲིམས་ནི་ཉན་ཐོས་ནས་གསང་ཆེན་གྱི་ཐེག་པའི་བར་གསུམ་གར་བསླབ་བྱར་གསུངས་ལ། དེའི་ཚེ་ཚུལ་ཁྲིམས་ལའང༌། རང་རང་གི་ཐེག་པར་ཡོངས་སུ་རྫོགས་སུ་རྫོགས་པ་དང་མ་རྫོགས་པའི་ཁྱད་པར་ཤིན་ཏུ་ཆེ་སྟེ། ཐེག་དམན་དང་ཐུན་མོང་བའི་འདུལ་བར་ནི། དགེ་བསྙེན་དགེ་ཚུལ་ནི་ཚུལ་ཁྲིམས་དང་སྡོམ་པ་ཡོངས་སུ་མ་རྫོགས་ལ། བསྙེན་རྫོགས་ཀྱི་སྡོམ་པ་དང་ཚུལ་ཁྲིམས་ནི་ཡོངས་སུ་རྫོགས་པ་དང༌། བྱང་སེམས་ཀྱི་ཚུལ་ཁྲིམས་དང་སྡོམ་པ་ལའང་སྨོན་སྡོམ་ནི་ཡོངས་སུ་མ་རྫོགས་པ་དང༌། འཇུག་སྡོམ་བླངས་པ་ན་དེའི་ཚུལ་ཁྲིམས་དང་སྡོམ་པ་ཡོངས་སུ་རྫོགས་པ་དང༌།
སྔགས་བླ་མེད་ལའང༌། རྡོ་རྗེ་སློབ་མའི་དབང་སྐུར་ཐོབ་པ་ཙམ་ཚུལ་ཁྲིམས་དང་སྡོམ་པ་ཡོངས་སུ་མ་རྫོགས་པ་དང༌། རྡོ་རྗེ་སློབ་དཔོན་གྱི་དབང་བསྐུར་ཐོབ་པས་ཚུལ་ཁྲིམས་དང་སྡོམ་པ་ཡོངས་སུ་རྫོགས་པར་འཇོག་གོ ། དེ་ཡང་བུམ་དབང་ཐོབ་པས་དགེ་བསྙེན། དབང་གོང་མ་གཉིས་ཐོབ་པས་དགེ་ཚུལ། བཞི་པ་ཐོབ་པས་དགེ་སློང༌། རྡོ་རྗེ་སློབ་དཔོན་གྱི་དབང་ཐོབ་པས་གནས་བརྟན་ཆེན་པོ་སྐྱེ་དགུའི་བདག་པོར་འཇོག་ཅེས་ དུས་འཁོར་ནས། བྱིས་པ་འཇུག་པའི་དབང་བདུན་གྱིས་དགེ་བསྙེན་དུ་འགྱུར་ཞིང༌། འཇིག་རྟེན་པའི་བུམ་དབང་གིས་དགེ་ཚུལ། གསང་དབང་གིས་དགེ་སློང༌།
ཤེས་རབ་ཡེ་ཤེས་དང་ཤེས་རབ་ཡེ་ཤེས་ཆེན་པོས་གནས་བརྟན་འཇིག་རྟེན་ལས་འདས་པ། གོང་མའི་གོང་ཆེན་གྱི་དབང་བཞི་པས་སྐྱེ་དགུའི་བདག་པོ་ཆེན་པོ་གནས་བརྟན་དུ་འགྱུར་རོ། ། མཆན། གསུངས་པའང་ཡོད་ལ། བུམ་དབང་སོགས་ཐོབ་པ་དེའི་ཚེ་སྔགས་ལུགས་ཀྱི་དགེ་བསྙེན་ལ་སོགས་པའི་སྡོམ་པ་འདི་ལྟར་ཐོབ་པ་དང་སྐྱེས་བྱ་བ་ནི་མ་གསུངས་ལ། བུམ་དབང་སོགས་ཐོབ་པ་དེའི་ཚེ་སྔགས་ལུགས་ཀྱི་དགེ་བསྙེན་ལ་སོགས་པའི་རྣམ་པར་བཞག་ཆོས་སུ་བུམ་དབང་སོགས་ཐོབ་པ་དེ་དེར་བཞག་པ་ཡིན་ནོ། ། ཕྱི་རོལ་པ་ལའང་ལེགས་སྤྱད་དང་ཚུལ་ཁྲིམས་ཙམ་པོ་བ་ཡོད་ཀྱང་དེ་ནི་སྡོམ་པ་མ་ཡིན་ལ། བར་མ་དགེ་བ་སྟེ་རྣམ་རིག་མིན་པའི་གཟུགས་གྱུར་ཞིག་སྟེ། མཛོད་ལས། རྣམ་རིག་མིན་ལུང་བསྟན་མིན་མེད། །
ཅེས་དང༌། རང་འགྲེལ་ལས་ཀྱང༌། ཅི་ཕྱི་རོལ་པ་རྣམས་ལ་ཡང་དག་པར་བླངས་པ་ལས་བྱུང་བའི་ཚུལ་ཁྲིམས་ཡོད་དམ་ཞེ་ན། ཡོད་མོད་ཀྱི། སོ་སོར་ཐར་པའི་སྡོམ་པ་ནི་མ་ཡིན་ནོ། ། ཅིའི་ཕྱིར་ཞེ་ན། དེ་ནི་སྲིད་པ་ལ་བརྟེན་པའི་ཕྱིར་གཏན་དུ་སྡིག་པ་ལས་སོ་སོར་ཐར་པར་བྱེད་པ་མ་ཡིན་ནོ། ། ཞེས་འབྱུང་ངོ༌། ། དེས་ན་རང་རང་གི་ལུགས་ཀྱི་སྡོམ་པ་ཡོངས་རྫོགས་ཀྱི་བརྟེན་དེ་རྟེན་མཆོག་ཏུ་གྱུར་པ་ཉིད་ཡིན་ཏེ། རང་ས་ནས་བཤད་པའི་ཚུལ་ཁྲིམས་ཕུན་སུམ་ཚོགས་པར་གྱུར་པ་ཉིད་ཀྱི་ཕྱིར་རོ། །
དེས་ན་སོ་ཐར་བྱང་སེམས་གསང་སྔགས་གསུམ་ཆར་གྱི་ཚུལ་ཁྲིམས་ཀྱི་ཕུང་པོ་མ་ལུས་ཤིང་ལུས་པ་མེད་པ་ཡང་རྫོགས་པའི་སངས་རྒྱས་ཉིད་ཀྱི་སྐུ་གསུང་ཐུགས་ཀྱི་རྒྱུད་ལ་ཡོངས་སུ་རྫོགས་པར་མངའ་བ་ཡིན་པས། དེའི་ཚེ་ཐུགས་རྣམ་པ་ཐམས་ཅད་མཁྱེན་པའི་ཡེ་ཤེས་ཉིད་ལ་ཡོན་ཏན་གྱི་ཚུལ་དུ་ལྡན་པའི་ཚུལ་ཁྲིམས་ནི། ཟག་པ་མེད་པའི་ཕུང་པོ་ལྔའི་ཟླས་ཕྱེ་བའི་ཚུལ་ཁྲིམས་ཀྱི་ཕུང་པོ་ལ་བརྗོད་ཅིང༌། ཚུལ་ཁྲིམས་ཕུལ་དུ་དབྱུང་དུ་མེད་པ་ལ་སྟོན་པ་ཐུགས་རྗེ་ཅན་ཉིད་མངའ་དབང་འབྱོར་བས་སེམས་ཅན་ཐམས་ཅད་ཚུལ་ཁྲིམས་ལ་འགོད་ནུས་པ་ཡིན་ནོ། ། དེ་ཡང་སྟོན་པ་བདེ་བར་གཤེགས་པ་ཉིད་ལ་རྒྱུ་དགེ་བའི་གནས་ལས་འབྲས་བུ་བདེ་བ་དང་རྒྱུ་མི་དགེ་བའི་གནས་ལས་འབྲས་བུ་མི་བདེ་བ་འབྱུང་བ་དང༌། དེ་ལྟར་བཤད་པ་ལས་བཟློག་པའི་གནས་མ་ཡིན་པ་དཔེར་ན་དགེ་བ་ལས་རྣམ་སྨིན་ཡིད་དུ་མི་འོང་བ་འབྱུང་བ་དང༌། མཐོང་ལམ་ཐོབ་པ་ལས་དབང་གིས་སྲིད་པ་བརྒྱད་པ་འགྲུབ་པ་ནི་གནས་མ་ཡིན་ཞིང་གོ་སྐབས་མེད་པ་ལྟ་བུའོ་ཞེས་པ་གནས་དང་གནས་མིན་མཁྱེན་པའི་སྟོབས་དང༌། ཟག་པ་དང་བཅས་པ་དང༌། ཟག་པ་མེད་པའི་ལས་དང་འབྲས་བུ་མཁྱེན་པའི་སྟོབས་དང༌། གཞན་ཡང་མོས་པ་དང༌།
ཁམས་སྣ་ཚོགས་པ་དང༌། དབང་པོ་མཆོག་ཡིན་མིན་དང༌། འཁོར་འདས་ཀྱི་ལམ་སོ་སོར་འགྲོ་བའི་ཡང་དག་པ་དང་ལོག་པ་དང་བསམ་གཏན་རྣམ་ཐར་དང་ཏིང་ངེ་འཛིན་སྙོམས་འཇུག་དང༌། སྔོན་གནས་རྗེས་དྲན་དང༌། འཆི་འཕོ་སྐྱེ་གནས་དང༌། ཟག་པ་ཟད་པ་མཁྱེན་པའི་སྟོབས་བཅུ་མངའ་བའི་དབང་གིས་ཐེག་དམན་སོ་སོ་ཐར་པ་དང༌། ཐེག་ཆེན་བྱང་སེམས་དང༌། གསང་སྔགས་ཀྱི་སྡོམ་པ་དང༌། ཚུལ་ཁྲིམས་དང་དམ་ཚིག་ཐམས་ཅད་འཁྲུལ་པ་མེད་པར་སྟོན་ཅིང༌། རང་རང་སོ་སོ་ནས་བཤད་པའི་བསླབ་གཞི་འཆའ་བར་ནུས་ཀྱི།
དེ་ལས་གཞན་སྟོབས་དང་མི་འཇིགས་པ་མ་ཐོབ་ མི་འཇིགས་པ་ཐོབ་པའི་ཟེར་བ་དཔྱད་ པའི་བྱང་སེམས་ས་བཅུ་པས་དེ་མི་ནུས་ན། གཞན་ཉན་ཐོས་སོགས་ཀྱིས་ལྟ་ག་ལ་འཚལ་བ་ཡིན་གསུང༌།། །། ༈ རྡོ་རྗེའི་གསུང༌། སྐྱེ་བའི་བར་ཆད་ཐམས་ཅད་འབྲས་བུ་ཐོབ་པའི་བར་ཆད་ཡིན། ཞེས་འབྱུང་ལ། དེ་ཡང་དགོངས་གཅིག་རྙིང་མར། ཉམས་ལེན་སྡོམ་པ་གསུམ་དུ་འདུ་ཞེས་པ་ལ། སྤྱིར་འདུལ་མངོན་གྱི་བརྡར། སོ་ཐར་བསམ་གཏན་ཟག་མེད་ཀྱི་སྡོམ་པ་གསུམ་ལ་སྡོམ་པ་གསུམ་གྱི་སྒྲ་སྦྱར་བ་དང༌། རྒྱུའི་ཐེག་པར་ཉེས་སྤྱོད་སྡོམ།

དགེ་བ་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་ལ་སྡོམ་པ་གསུམ་དུ་བཞག་པ་དང༌། རྒྱུ་འབྲས་ཀྱི་ལམ་གྱི་ལུས་ཡོངས་རྫོགས་ཀྱི་དབང་དུ་བྱས་ནས། སོ་ཐར་བྱང་སེམས། རིག་པ་འཛིན་པའི་སྡོམ་པ་གསུམ་དུ་བཞག་པའི་སྐབས་ལས། འདིར་ནི་ཕྱི་མ་བཟུང་སྟེ། སངས་རྒྱས་ཀྱི་བསྟན་པ་ཡོངས་རྫོགས་ཉམས་ལེན་སྡོམ་པ་གསུམ་དུ་བསྡུས་ནས། བསླབ་བྱར་བསྟན་པའི་སྐབས་ཡིན་པའི་ཕྱིར། འདིར་དཀའ་གནད་ལ་དཔྱད་ན། ཉོན་མོངས་དང་ལས་དང་རྣམ་སྨིན་གྱི་སྒྲིབ་པས་བསྒྲིབས་པར་གྱུར་པའི་གང་ཟག་ལ་སྡོམ་པ་དང་པོར་མི་སྐྱེ། སྐྱེས་ཀྱང་ཡུན་དུ་མི་གནས།
འབྲས་ཀྱང་འབྲས་བུ་ཐོབ་པ་སོགས་ཡོན་ཏན་ཁྱད་པར་གོང་འཕེལ་དུ་མི་འགྱུར་ཞིང༌། བདེ་བར་གཤེགས་པའི་བསྟན་པའི་ནང་དུ་འོངས་ནས་མཛེས་པར་མི་སྤྱོད་པས་བར་ཆད་ཀྱི་ཆོས་སུ་བཞག་ལ། དེ་ཡང་གྲགས་ཚོད་ལ་ཉོན་མོངས་པའི་སྒྲིབ་པ་ཤས་ཆེར་ལྡན་པ་ཟ་མ་མ་ནིང་མཚན་གཉིས་པ། ལས་ཀྱི་སྒྲིབ་པ་མཚམས་མེད་བྱས་པ་དང༌། རྣམ་སྨིན་གྱི་སྒྲིབ་པ་གླིང་གསུམ་དུ་སྐྱེས་པའི་སྐྱེས་པ་བུད་མེད་ལས་གཞན་པའི་འགྲོ་བ་ལ་སོ་ཐར་གྱི་སྡོམ་པ་མི་སྐྱེ་བར་གྲགས་མོད། འདིར་སྐྱོབ་པས། བར་ཆད་ཅན་དེ་དག་གིས་ཀྱང་ཚེ་འདིར་འབྲས་བུ་ཐོབ་རུང་གི་རྟེན་དུ་གྱུར་པའི་སྡོམ་པ་རྣམ་དག་མི་སྐྱེའང་སྡོམ་པ་དེ་ལ་དམིགས་ནས་འཁོར་བ་ལ་ངེས་འབྱུང་དང༌། མྱང་འདས་འདོད་པའི་བློ་དགེ་བ་བཅུ་ལེགས་པར་སྤྱད་པའི་བར་མ་དགེ་བ་དེས་འབྲས་བུ་བསྟན་པ་སྒྲུབ་ནུས་ཀྱི་ལྷ་མིའི་ལུས་ཐོབ་ནས། སྡོམ་པ་མཚན་ཉིད་པ་སྐྱེ་རུང་བའི་རྒྱུ་བྱེད་པས། བར་ཆད་ཅན་ཡང་མྱང་འདས་ཀྱི་བསམ་པ་ཅན་ཡིན་ན།
རབ་བྱུང་བསྙེན་རྫོགས་ཀྱི་ཚུལ་བསྟན་ནས་དགེ་བ་ལ་སློབ་ཏུ་བཅུག་པ་ནའང་མཁན་སློབ་དགེ་འདུན་ལ་ཉན་ཐོས་ཀྱི་འདུལ་བ་ནས་བཤད་པའི་ཉེས་པ་འབྱུང་ཡང༌། རང་ཉིད་དམྱལ་བར་སྐྱེ་བའི་ཉེས་པ་བློས་བླངས་ནས། སེམས་ཅན་གཞན་ཚེ་རབས་ཕྱི་མ་ཕན་གྱི་མངོན་མཐོ་ངེས་ལེགས་སྒྲུབ་པའི་ཕྱིར། སྙིང་རྗེ་མ་བཟོད་པར་སྡོམ་པའི་ཞིང་དུ་མ་གྱུར་པ་ལའང་གྱུར་པ་སྐད་དུ་བཅོས་ནས། དེ་དགེ་བ་ལ་འགོད་པའི་ཆེད་དུ་སྡོམ་པ་མཚན་ཉིད་པ་འབོགས་པ་མིན་ཀྱང༌། ཡིན་པ་སྐད་དུ་བཅོས་ནས་གནས་སྐབས་བརྫུན་དུ་སྨྲས་པར་འགྱུར་ཡང་ཕུགས་ཐབས་མཁས་ཀྱིས་འགྲོ་དོན་དུ་འགྲོ་བ་ཞིག་བྱང་ཆུབ་སེམས་དཔའི་སྡེ་སྣོད་ནས་འབྱུང་བའི་དགོངས་པས་འདིར་ཡང་རྒྱས་བཀབ་ ཇོ་བོས་བོད་ན་འཇུག་པ་སེམས་བསྐྱེད་མཛད་པ་ན། སྐྱེས་པ་ནི་མེད་པ་ཤས་ཆེ་གསུང༌། འོ་ན་མི་གནང་བ་ལགས་མོད་ཞུས་པས། དེ་ལྟ་ན་བྱང་ཆུབ་སེམས་དཔའ་ལ་ཁོང་ཁྲོའི་སྡིག་བསག་པར་འདུག་གསུང་ནས་བོད་ཕལ་འཇུག་པ་སེམས་བསྐྱེད་ལེན་པ་ལ་ཇོ་བོ་མི་མཉེས་སྐད་པ་ལྟ་བུ་འོ། ། མཆན།
པར་མཛད་དོ། ། དེ་ཡང་སངས་རྒྱས་ཀྱི་བསྟན་པ་ལོ་ལྔ་སྟོང་དུ་གནས་པར་གསུངས་པའི་ལྔ་བརྒྱ་པ་ཕྲག་གཅིག་ནི། ལུང་དང་རྟོགས་པ་དང་ཚུལ་ཁྲིམས་སྐྱོན་མེད་པ་གང་ཡང་མི་ལྡན་པ་ཤས་ཆེ་བས་སྐྲ་བྱི་བོ་དང་གོས་ཚོན་ཅན་བགོ་བ་ཙམ་གྱི་གཟུགས་བརྙན་གྱི་བསྟན་པ་འབྱུང་བས་དུས་དེ་ལྟ་བུ་ན་བྱང་སེམས་ཀྱི་ཡོངས་འཛིན་དམ་པས། རྟགས་ཙམ་པའི་དུས་ཀྱི་གདུལ་བྱ་བསྟན་པའི་གཟུགས་བརྙན་འཛིན་པ་ཙམ་ལ་བཀོད་ནས་ཚེ་རབས་ཕྱི་མ་ཕན་དུ་བསྟན་པ་དང་མཇལ་བར་སྨོན་ལམ་འདེབས་ཤིང་བསྟན་པ་དང་མཇལ་ན་ཅི་མ་རུང་ཞེས་པའམ་སེམས་བསྐྱེད་དུ་འཇུག་པ་ཡང་སངས་རྒྱས་ཀྱི་ཕྲིན་ དེས་ན་མདོ་ལས། ངའི་བསྟན་པ་ལ་རབ་ཏུ་བྱུང་ནས་བུ་ཚའི་ལག་ནས་བཟུང་ཞིང་ཆང་སྐྱོགས་རེའི་ཆེད་དུ་ཆང་མའི་ཁྱིམ་དུ་འཕྱན་པར་བྱེད་པ་རྣམས་ཀྱང་བསྐལ་པ་བཟང་པོ་འདི་ལ་བྱང་ཆུབ་གསུམ་པོ་གང་ཡང་རུང་བ་ལས་ཕྱིར་མི་ལྡོག་པར་བཤད་དོ། ། མཆན། ལས་སུ་འགྱུར་བ་ཡིན་ནོ། ། འོ་ན་འདི་ལྟར་བྱེད་པའི་མཁན་སློབ་དགེ་འདུན་ཡང་བྱང་ཆུབ་སེམས་དཔའི་སྡོམ་པ་ལ་གནས་ཤིང་འདི་ལྟ་བུའི་སྒོ་ནས་སེམས་ཅན་རྗེས་སུ་འཛིན་ནུས་པའི་ཤེས་རབ་འཁྲུལ་པ་མེད་པ་དང་ལྡན་པ་ཞིག་དགོས་ཀྱི། དེ་ལྟ་མ་ཡིན་ན་བདེ་བར་གཤེགས་པའི་བཀའ་ལ་རང་བཟོར་འགྱུར་བ་ཉིད་ཀྱི་ཕྱིར་རོ། ། རྡོ་རྗེའི་གསུང་འདི་ནི་ལྷག་པར་ཡང་གསུང་རྣམ་པ་ཐམས་ཅད་པར་འདུག་པས།
མཐའ་གཅིག་ཏུ་འཆད་མི་ནུས་པར་གོ་བས། དངོས་བསྟན་གྱི་རྡོར་གསུང་ལྟར་འབྲས་བུ་ཐོབ་པའི་བར་ཆད་དུ་གྱུར་པའི་སྟོབས་ཀྱིས་སྡོམ་པ་སྐྱེ་བའི་བར་ཆད་དུའང་འགྱུར་བས། ཚེ་འདིར་འབྲས་བུ་ཐོབ་མི་རུང་བ་ལ་ཚེ་འདིར་སྡོམ་པའང་སྐྱེ་མི་རུང་ངོ་ཞེས་འཆད་པ་ཡིན་ལ། དེ་ཡང་གོང་དུ་བཤད་པ་ལྟར་གཟུགས་བརྙན་གྱི་བསྟན་པའི་དུས་རྩ་བ་ལ་སྐྱོན་བྱུང་བས་མཁན་སློབ་དགེ་འདུན་ལྟར་བྱས་ཏེ་ལས་ལྟར་སྣང་བྱེད་པ་འབྱུང་བས། དེ་སྐབས་སུ་འཕགས་པ་དང་སྐྱེ་བོའི་བྱང་སེམས་གཞན་རྒྱུད་མཁྱེན་པའི་མངོན་ཤེས་ཀྱིས་གདུལ་བྱ་དེ་དག་བསྟན་པའི་གཟུགས་བརྙན་ཙམ་ལ་སྦྱར་ནས་རྣམ་དཀར་གྱི་འབྲེལ་པ་འཇོག་དགོས་པའི་དོན་དུ་འཆད་པ་འདི་དང༌། ཡང་ན་འདིའི་དགོངས་པ་འདི་ཡིན་ཏེ། རྡོ་རྗེའི་གསུང༌། སྡོམ་པ་སྐྱེ་བའི་བར་ཆད་དུ་གསུངས་པ་དེ་ཐམས་ཅད་སྐྱེ་བ་ཙམ་ལ་བར་དུ་གཅོད་པ་མིན་ཀྱང་སྐྱེ་བའི་བར་ཆད་དང་ཕྱོགས་མཐུན་དུ་གསུངས་པ་རྣམས་འབྲས་བུ་ཐོབ་པའི་བར་ཆད་ཁོ་ན་ཡིན་ཞེས་བཏོན་ནའང་མི་རིགས་པ་མེད་དེ། རྒན་པོ་དང་མཛེ་ཅན་ལ་སོགས་ནད་ཀྱི་རིགས་ཀྱིས་མནར་བ་ལ་སྡོམ་པ་ཅི་ཡང་སྐྱེ་བའི་གེགས་བྱེད་མེད་པས། སྐྱེ་ཡང་དེ་སྦྱོར་བ་མི་བཟོད་པས་ཀློག་པ་དང་སྤོང་བ་ལ་བརྩོན་མི་ནུས་པས་དགེ་སྦྱོང་གི་འབྲས་བུ་གང་ཡང་མི་ཐོབ་པའི་ཆ་ནས་བར་ཆད་ཅན་དུ་བཞག་ཅེས་སྔོན་ཉིད་ནས་དེང་སང་གི་བར་གྱི་འདུལ་འཛིན་རྣམས་ཀྱི་ངག་རྒྱུན་ལས་བྱུང་བ་ལྟར་འཆད་ནའང་རུང་ངོ༌། །
ཡང་ན་སྐབས་འདིའི་དགོངས་པ་མཐར་ཐུག་པ་ནི་འདི་ཡིན་ཏེ། ༈ རྡོ་རྗེའི་གསུང༌། ལུང་སྡེ་བཞི་ནས་སོ་ཐར་གྱི་སྡོམ་པ་སྐྱེ་བའི་བར་ཆད་དུ་གསུངས་པ་དེ་མཐའ་གཅིག་ཏུ་སྡོམ་པ་སྐྱེ་བའི་བར་ཆད་མ་ཡིན་པ་དང༌། འབྲས་བུ་ཐོབ་པའི་བར་ཆད་དུ་གསུངས་པ་དེ་མཐའ་གཅིག་ཏུ་འབྲས་བུ་ཐོབ་པའི་བར་ཆད་དུ་འགྱུར་བ་མ་ཡིན། ཞེས་བཏོན་ན་ཆོས་ཀྱི་གནད་གཏིང་ཕྱིན་པའི་ལེགས་བཤད་ཟླ་བྲལ་དུ་འགྱུར་བ་ཡིན་ཏེ། ཐེག་པ་ཆེན་པོའི་མདོ་སྔགས་གཉིས་ཀ་ནས་མཚམས་མེད་ཀྱི་ལས་བྱས་པ་ཚེ་དེར་དགེ་སློང་དུ་གྱུར་པ་དང༌། འབྲས་བུ་ཐོབ་རུང་དུ་གསུངས་པ་དེ་དྲང་དོན་དུ་གསལ་བའི་ཕྱིར། ལུང་དུ་དེ་ལྟར་དུ་གསུངས་པ་ནི། དགོངས་གཞི་སྡོམ་པ་སྐྱེ་བ་དང༌། འབྲས་བུ་ཐོབ་པ་ལ་ཚེ་སྔ་མར་བསགས་སྦྱངས་སྔོན་དུ་འགྲོ་དགོས་པ་དང༌།
དགོས་པ་དེར་རིགས་དེ་རྣམས་བར་ཆད་དུ་མ་བསྟན་ན་མཚམས་མེད་ཅན་སོགས་ཀྱང་བསྙེན་པར་རྫོགས་བཏུབ་ན་སངས་རྒྱས་ཀྱི་བསྟན་པ་ཡང་མཆོག་ཏུ་གྱུར་པ་མ་ཡིན་པ་ཞིག་གོ ། ཞེས་ལོག་རྟོག་འགོག་པའི་ཆེད་དུ་དང༌། དེ་ལྟར་གསུངས་པ་ངེས་དོན་ཡིན་ན། མ་སྐྱེས་དགྲའི་འགྱོད་པ་བསལ་བའི་མདོར། མཚམས་མེད་བྱས་པ་དཔའ་བར་འགྲོ་བའི་ཏིང་ངེ་འཛིན་ཐོབ་ནས་བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་སྡིག་པའི་ལས་ཀྱི་འབྲས་བུ་སེམས་ཅན་དམྱལ་བའི་སྡུག་བསྔལ་ཡང་མྱོང༌། དཔའ་བར་འགྲོ་བའི་ཏིང་ངེ་འཛིན་ས་བཅུ་མ་ཐོབ་པས་མི་ཐོབ་པར་ཡང་གསུངས་པས། དེས་ན་མཚམས་མེད་པ་བྱས་པས་ནི་དཔའ་བར་འགྲོ་བའི་མདོ་ཐོས་ན་ལེགས་ཀྱི་སྒྲུབ་ནུས་པ་དང༌། དགྲ་བཅོམ་པ་ཟག་པ་ཟད་པས་ཐོས་ན་མི་ལེགས་ཀྱི་སྒྲུབ་པར་མི་ནུས་པས་ཞེས་པ་ཡང་དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས་འབྱུང་ངོ༌། ། མཆན། འཇམ་དཔལ་གཞོན་ནུར་གྱུར་པས་རྒྱལ་པོའི་འགྱོད་པ་བསལ་ནས།
རྒྱལ་པོ་སྟོང་པ་ཉིད་ལ་རྗེས་སུ་མཐུན་པའི་བཟོད་པ་ཐོབ་ནས་འཇམ་དཔལ་དང་རྒྱལ་པོར་བཅས་ཏེ་སྟོན་པའི་དྲུང་དུ་ཆས་པའི་ཚེ་ལམ་དུ་མ་བསད་པའི་སྐྱེ་བོ་ཞིག་འཕྱན་ཞིང་ཡིད་གདུང་བས་འགྲོ་བ་མཐོང་བ་ན། འཇམ་དཔལ་གྱིས་དེ་འདུལ་བའི་ཕྱིར་དེས་མཐོང་བར། ཕ་མ་གཉིས་བུ་དང་བཅས་པ་ཞིག་སྤྲུལ་ནས། ཕ་མས་ལམ་འདིའོ་ཞེས་ཕྱོགས་གཅིག་ཏུ་ཆས། བུས་ལམ་འདིའོ་ཞེས་ཕྱོགས་གཞན་དུ་ཆས། དེ་ལྟར་རྩོད་པ་ལས་བུ་དེས་ཕ་དེ་ལ་བརྡེག་ཏེ་བསད་དེ་མ་དེས་སྨྲེ་སྔགས་བཏོན་ངག་གིས་རྒོལ་བས་མ་དེ་ཡང་བསད། དེར་སྤྲུལ་པའི་བུ་དེ་སྡུག་བསྔལ་ཞིང་ཆེར་འགྲོ་བས་བཞི་མདོར་ངུ་བ་ན། སྔར་གྱི་མ་བསད་པོ་རང་རྒྱུད་པ་དེས་མཐོང་ནས། བདག་གིས་མ་ཁོ་ན་བསད་པར་ཟད་ན། འདིས་ནི་ཕ་མ་གཉིས་ཀ་བསད་ཀྱིས་འདི་གང་དུ་འགྲོ་བ་དེར་བདག་འགྲོའོ་སྙམ་ནས་དེའི་གན་དུ་སོང་བའི་ཚེ་སྤྲུལ་པའི་བུ་དེས་དེ་བཞིན་གཤེགས་པའི་སྤྱན་སྔར་ཆས་ཏེ་བདག་གིས་ཕ་མ་གཉིས་ཀ་བསད་དོ་ཞེས་ངུ་ཞིང་སྨྲེ་བ་ན།
སྟོན་པས་དགེ་སློང་གི་ཚུལ་དང༌། དགྲ་བཅོམ་ཐོབ་པའི་ཚུལ་བསྟན་པས། མ་བསད་པའི་རང་རྒྱུད་པ་དེའང་སྟོན་པས་ཚུར་ཤོག་གིས་རབ་ཏུ་ཕྱུང༌། ཆོས་བསྟན་པས་དགྲ་བཅོམ་དུ་གྱུར་ཀྱང་བ་སྤུའི་ཁུང་བུ་ཐམས་ཅད་ནས་དམྱལ་བའི་མེ་ལྕེ་ཤིན་དུ་ཚ་བ་བྱུང་ནས་ལུས་བསྲེགས་ཤིང་མྱང་ངན་ལས་འདས་སོ་ཞེས་འབྱུང་བ་དང༌། འགྲེལ་པ་སྒྲོན་གསལ་ལས། སེམས་ཅན་མཚམས་མེད་ཅེས་བྱ་བ་ལ་སོགས་ལ། ཕ་མ་དང་དགྲ་བཅོམ་པ་གསོད་པ་དང༌། སངས་རྒྱས་ཀྱི་སྐུ་འཇིག་པ་དང༌། དམ་པའི་ཆོས་སྤོང་བ་ཞེས་བྱ་བའི་ལས་ལྔས་ནི། འཆི་བའི་དུས་བྱས་མ་ཐག་ཏུ་དམྱལ་བར་ལྷུང་བར་འགྱུར་བས་ན་མཚམས་མེད་པ་སྟེ།
ཉེ་བར་མཚོན་པ་འདིས་ན་མཚམས་མེད་པ་ཞེས་བྱ་བའི་སྒྲ་ནི། དེ་བྱེད་པ་ལ་འཇུག་གོ ། སོགས་པ་ཞེས་བྱ་བའི་སྒྲ་ནི་མཚམས་མེད་པ་དང་ཉེ་བ་རྣམས་བཟུང༌། ། སྡིག་པ་ཆེན་པོ་བྱེད་པ་ཞེས་བྱ་བ་ནི། དགེ་སློང་གི་རྩ་བ་བཞིའི་ལྟུང་བ་བྱུང་བས་ཏ་ལའི་མགོ་བཅད་པ་ལྟར་སངས་རྒྱས་ཀྱི་བསྟན་པ་ལས་ཉམས་ནས་སེམས་ཅན་དམྱལ་བ་ལ་གཞོལ་བ་སྟེ། དེ་རྣམས་ཀྱང༌། འདིར་བླ་མའི་དྲིན་གྱིས་རྫོགས་པའི་རིམ་པ་ཐོབ་ནས་འགྲུབ་པར་འགྱུར་ཞིང་སངས་རྒྱས་ཉིད་ཐོབ་པར་འགྱུར་ན་རིགས་ངན་ལ་སོགས་པ་ལྟ་ཅི་སྨོས་དགོས་ཞེས་དེའི་ཉེས་པ་ལས་འདའ་བའོ། ། དེ་ལྟར་སྣོད་དང་སྣོད་མིན་ལ་ལྟོས་པ་མེད་པར་དོན་མཛད་པས་ན། ཐེག་པ་ཆེ་བའི་བདག་ཉིད་གསལ་བར་སྟོན་པ་ཡིན་ནོ། ། ཞེས་སོ། །
ཡང་སོ་ཐར་གྱི་སྡོམ་པ་ལའང་སྐྱེས་ཐོབ་དང་སྦྱོར་བྱུང་གཉིས་ཡོད་པའི། སངས་རྒྱས་ཀྱི་ཞིང་དང་གདུལ་བྱ་སྙིགས་མ་གཙོ་ཆེ་བའི་བསྐལ་པ་འདི་ལ་ནི་སོ་ཐར་གྱི་སྡོམ་པ་སྐྱེས་ཐོབ་ཏུ་ཡོད་པ་གཙོ་ཆེ་བ་མིན་ལ། ཞིང་དག་པ་རྣམས་སུ་སོ་ཐར་གྱི་སྡོམ་པ་སྐྱེས་ཐོབ་ཏུ་འབྱུང་བའང་ཡོད་དེ། དཀོན་བརྩེགས་ཉེ་བ་འཁོར་གྱིས་ཞུས་པ་ལས། བྱང་ཆུབ་སེམས་དཔའི་སོ་སོ་ཐར་པ་ནི་བྱང་ཆུབ་ཀྱི་བར་རྗེས་སུ་འཇུག་པ་དང༌། སྡོམ་པ་འདི་ལ་འདོད་ཆགས་ལས་བྱུང་བའི་ལྟུང་བ་ལ་ལྟུང་བར་ང་མི་སྨྲའོ། ། ཞེས་གསུངས་སོ། ། དགོངས་གཅིག་རྙིང་མར། བྱང་སྒྲ་མི་སྙན་པ་ཡང་སོ་ཐར་གྱི་སྡོམ་པའི་རྟེན་ཅན་ཡིན་ཏེ། ངག་འཁྱལ་མ་གཏོགས་སྤངས་པ་གཞན་རྣམས་སྤོང་བའི་སྡོམ་པ་དང་ལྡན་པའོ་སྙམ་པ་ཞིག །
སྒོམ་ཆེན་པ་རྡོ་རྗེ་ཤེས་རབ་པས་བྲིས་གདའ་ནའང༌། འདུལ་མངོན་པའི་སྒྲས་ཟིན་གྱི་ལུགས་དང་མི་མཐུན་ཏེ། ཆོས་མངོན་པར། དམྱལ་བཅས་སྒྲ་མི་སྙན་མ་གཏོགས། ། ཞེས་པའི་སྐབས་སུ། དམྱལ་བ་དང་སྒྲ་མི་སྙན་ན་ཡང་དག་པར་བླངས་པའི་སྡོམ་པ་ནི་མེད་ལ། སྒྲ་མི་སྙན་ན་ཤིན་ཏུ་བླུན་པས་སྤོང་སེམས་མེད། སེམས་པ་མེད་པའི་སྲོག་གཅོད་མེད་ཙམ་གྱིས་ནི་དགེ་བར་མི་འགྱུར་ཏེ། འགྱུར་ན་སྡོང་དུམ་ལ་སོགས་ཀྱང་དེར་འགྱུར་རོ། ། ཞེས་སྨྲའོ། །
ཡང་ན་རྡོར་གསུང་འདི་ལ་དགོངས་པ་ལེན་ལུགས་གསུམ་བྱས་པའི་ཕྱི་མ་དང་སྒོ་བསྟུན་ན། སྒྲ་མི་སྙན་པ་ལ་སངས་རྒྱས་པའི་གསང་སྔགས་ཀྱི་བསྟན་པ་འཇུག་ན། ཚེ་གཅིག་ལུས་གཅིག་ཏུ་འཚང་རྒྱ་བར་ཡང་རིགས་པ་ཡིན་ཏེ། དེར་གསང་སྔགས་ཀྱི་བསྟན་པ་རྣམ་དག་འཇུག་པའི་ཕྱིར། དུས་འཁོར་ལས། དེ་ལྟར་དུམ་བུ་ཐམས་ཅད་དུ་ཡང་དུས་བཞིའི་དུས་སུ་ཀླ་ཀློའི་ཆོས་ནི་རབ་ཏུ་འཇུག་པ་སྟེ། ། ལོ་ནི་བརྒྱ་དང་གཅིག་གི་བརྒྱར་ནི་ངེས་པར་གནས་ཏེ་དེ་ནས་ཀླ་ཀློའི་ཆོས་ནི་ཉམས་པའོ། ། དེ་ནས་ལོ་ནི་སྟོང་ཕྲག་ཉི་ཤུ་ལག་པ་བརྒྱ་དང་བྲལ་བ་སངས་རྒྱས་ཆོས་ནི་རབ་ཏུ་འཇུག ། རྫོགས་ལྡན་གསུམ་ལྡན་གཉིས་ལྡན་རྩོད་པའི་དུས་ནི་ནུས་པའི་ཚད་ཀྱི་ས་གཞི་དག་ལ་ངེས་པར་རྒྱུ། ། ཞེས་འབྱུང་ན།
གསང་སྔགས་ཀྱི་བསྟན་པ་རིག་པ་འཛིན་པའི་སྡོམ་ལྡན་གྱི་རྒྱུད་ལ་སོ་ཐར་གྱི་སྡོམ་པ་མེད་དོ་ཞེས་ཀྱང་བརྗོད་པ་མ་ཡིན་པ་ཉིད་ཀྱིས་སོ། །
གཞན་ཡང་ས་སྐྱ་པས། ལྷ་དང་བྱིས་པའི་དགེ་སློང་འདུལ་བའི་གཞུང་ལས་བཀག་ཅེས་པའང་སྨྲ་ཐལ་བ་ཙམ་མ་གཏོགས་དོན་ལ་བདེན་པ་མིན་ཏེ། ལོ་བཅུ་གཉིས་མའི་དགེ་སློང་མ་སྐྱེས་པར་མཚན་གྱུར་པའི་བྱིས་པའི་དགེ་སློང་ཡོད་པའི་ཕྱིར་དང༌། སྡོམ་གསུམ་རིམ་ཅན་ནམ་དབང་གི་ཆོ་གས་སྡོམ་པ་གསུམ་ཐོབ་ནས་ཁྱེད་རང་འདོད་པ་ལྟར་སྡོམ་གསུམ་གནས་གྱུར་ངོ་བོ་གཅིག་ཏུ་སོང་བ་སྟེ། ཚེ་རབས་འདི་ནས་འཆི་འཕོ་སྟེ་རིག་པ་འཛིན་པ་ལྷའི་ལུས་ལོ་ལྔ་པའི་བྱིས་པ་ཙམ་གྱི་བར་ཆོད་ཅན་དུ་སྐྱེ་བར་ཞལ་ལུང་སོགས་ནས་བཤད་པའི་ལྷའི་རྒྱུད་ལ་དགེ་སློང་གི་སྡོམ་པའང་མེད་པར་འགྱུར་ཏེ་ཁྱེད་རང་གི་ལུང་དེ་ཉིད་ཀྱི་ཕྱིར། འདོད་ན་སྡོམ་གསུམ་གནས་གྱུར་ངོ་བོ་གཅིག་ཏུ་སོང་བའི་སྡོམ་པ་གསུམ་པོ་དེ་གཞི་མཐུན་དང་ཡིན་ཁྱབ་མཉམ་དུ་ཁྱེད་རང་དཔོན་སློབ་བཞེད་ཀྱིན་གདའ་བ་དང་ཁས་བླངས་འགལ་བར་སོང་བས་ཅི་ནས་ཀྱང་སོམས་ལ། གཞན་དགག་པ་ལ་མ་རིངས་པར་རང་ཚིག་སྔ་ཕྱི་དང་དངོས་ཤུགས་ལ་རྟོག་པ་ཨེན་རེ་འཇུག་རིགས་སོ། ། ཡང་དགོངས་གཅིག་རྙིང་མར། ཀླུ་ཡང་སོ་ཐར་གྱི་སྡོམ་པ་སྐྱེ་བའི་ཞིང་ཡིན་པར་བཞེད་ཅེས་བྲིས་གདའ་བ།
འདུལ་བ་ལུང་དང་མི་མཐུན་ཀྱང༌། དེ་ལྟར་བཞེད་ངེས་ན། ཀླུ་ལ་སོ་ཐར་གྱི་སྡོམ་པ་མི་སྐྱེ་བ་དྲང་དོན་དང༌། སྐྱེ་བ་ངེས་དོན་ལས་འོས་མེད་པས་སྒྲུབ་བྱེད་རྣམ་དག་གཅིག་ལོས་ཡོད་ཀྱང༌། འདིའི་སྒྲུབ་བྱེད་བདག་གི་ཡིད་ལ་ནི་གསལ་བར་ འདི་ནི་ཆེས་འཐད་པར་གོ་སྟེ། མདོ་སྡེ་མཛངས་བླུན་ལས། ཀླུས་རྒྱལ་པོ་ལ་བསྙེན་གནས་བསྲུང་བའི་ཆོ་ག་དགོས་བྱས་པས། རྒྱལ་པོས་ཀ་བའི་བར་ནས་བསྙེན་ནས་ཆོ་ག་ཐོན་ནས་ཀླུ་ལ་བསྐུར་ཏེ། ཀླུས་བསྙེན་གནས་བསྲུངས་པའི་འབྲས་བུས་ཚེ་འཕོས་ནས་ལྷར་སྐྱེས་པར་བཤད་པས། དེའི་རྒྱུད་ལ་སོ་ཐར་རིས་བརྒྱད་པར་འགྱུར་རྒྱུའི་སྡོམ་པ་སྐྱེས་པར་ཐེག་ཆེན་ནས་བཤད་པ་ཉིད་ངེས་དོན་དང༌།
འདུལ་བར་ཀླུ་ལ་སོ་ཐར་སྡོམ་པའི་ཞིང་མིན་པར་གསུངས་པ་དེ་དྲང་དོན་དུ་གསལ་ལོ། ། མཆན། མི་སྣང༌། དེ་ལྟ་ནའང་མགོན་པོ་འབྲི་ཁུང་པ་ཆོས་ཀྱི་དེ་ཉིད་གཟིགས་པས་གསུངས་པ་ཡིན་པས་བསླུ་བ་མེད་པའི་གསུང་དུ་གྲུབ་སྟེ། སེམས་ཙམ་པའི་གདུལ་བྱས་རིགས་ཅན་གསུམ་རིགས་སོ་སོར་ངེས་པ་ལས་མ་གོ་བས། རིགས་ཀྱི་དེ་ཉིད་མ་འཁྲུལ་བར་མ་ཤེས་ལ། དབུ་མ་པའི་གདུལ་བྱ་སེམས་ཅན་ཐམས་ཅད་རིགས་གཅིག་པའི་གོ་བ་མ་ནོར་བར་སྐྱེ་བ་ལྟར། སྐྱེ་བོ་གཞན་གྱིས་མཐོང་ངོ་ན་ཀླུ་ལ་སྡོམ་པ་སྐྱེ་བའི་ཞིང་མ་ཡིན་པར་སྣང་ནའང༌། སྐྱོབ་པའི་གཟིགས་པ་འཁྲུལ་མེད་ཀྱི་ངོར་སྡོམ་པ་སྐྱེ་བའི་ཞིང་དུ་གཟིགས་པར་གྲུབ་བོ།། །། ༈ རྡོ་རྗེའི་གསུང༌།
སྡོམ་པ་རྣ་མ་རིག་མིན་པའི་གཟུགས་སུ་འཐད་ སོ་སོར་ཐར་པའི་སྡོམ་པ་རྣམ་པར་རིག་པ་མིན་པའི་གཟུགས་སུ་བསྟན་བཅོས་གོང་འོག་ཏུ་གྲགས་ཆེ་ཞེས་བཏོན་ན་རྡོར་གསུང་ལྷད་དང་བྲལ་བར་འགྱུར་ཏེ། སྐྱོབ་པ་ཉིད་གྲགས་པའི་ཐ་སྙད་མཐུན་པར་གསུངས་པ་མ་གཏོགས། སོ་ཐར་གྱི་སྡོམ་པ་གཟུགས་ཅན་ཡིན་པའི་འཐད་སྒྲུབ་ནི་གཙོ་བོར་མ་མཛད་པའི་ཕྱིར། དེར་མ་ཟད་བྱང་སྡོམ་གྱི་ངོ་བོ་རྣམ་རིག་མིན་པའི་གཟུགས་སུ་བཤད་པའང་ཡོད་དེ། སློབ་དཔོན་བུདྡྷ་ཤྲཱིའི་རྒྱལ་བའི་ལམ་འཇུག་ལས། ཆོ་ག་བཞིན་དང་སྡོམ་བླངས་ན། ། བྱང་ཆུབ་སྨོན་པ་ལྡན་གྱུར་ཏེ། ། ཉོན་མོངས་སོགས་ཀྱིས་སྒྲིབ་པའི་ཕྱིར། ། དེ་ཡི་གཟུགས་ནི་མི་གསལ་བའོ། ། མ་རིག་པ་ཡི་གཟུགས་ཡིན་ཕྱིར། །
རྣམ་པར་རིག་བྱེད་མིན་ཞེས་བརྗོད། ། ཞེས་འབྱུང་ངོ༌། ། མཆན། ཅེས་པ་ལ་ཉོན་ཐོས་པ་སྔ་རབས་པས་སོ་ཐར་གྱི་སྡོམ་པ་གནོད་པ་གཞི་བཅས་ལས་ལོག་པར་བཞེད། ཅེས་པའི་དོན་ནི། སྔོན་སངས་རྒྱས་བཞུགས་པའི་དུས་ན་ཟླ་བ་ཕྱེད་ཕྱེད་ཅིང་རྒྱུད་དག་པར་ཁས་ལེན་པ་ན། དེ་བཞིན་གཤེགས་པ་ཉིད་ཀྱིས་ཚིགས་སུ་བཅད་པ་རེ་གསུངས་པས་དགེ་སློང་རྣམས་ཀྱི་གསོ་སྦྱོང་གི་གོ་ཆོད་དུ་བྱེད་པ་ཡོད་དེ། རྣམ་འབྱེད་ལས་སངས་རྒྱས་རབས་བདུན་གྱི་གསོ་སྦྱོང་ལ་སོགས་པ་གསུངས་ལ། དུས་དེར་སྡོམ་པའི་ངོ་བོ་བེམས་ཤེས་འདི་ལྟ་བུའོ་ཞེས་མཐའ་གཅིག་ཏུ་མི་གསལ་ཞིང༌། དེ་ལྟ་ནའང་སྟོན་པའི་སྐུ་ཚེ་ཡོངས་ཀྱི་རྣམ་ཐར་གྱི་ཞར་ལ་འདུལ་བའི་བླང་དོར་གྱི་བསླབ་བྱ་ཡོངས་རྫོགས་གསལ་བར་མཛད་པའི་ཆོས་ཚུལ་ལ་འདུལ་བ་ལུང་སྡེ་བཞིར་གྲགས་ཏེ།
ཕྱིས་དེ་བཞིན་གཤེགས་པ་མྱ་ངན་ལས་འདས་ནས་འདུལ་བའི་རྣམ་བཞག་ཡོངས་རྫོགས་ཏེ། བཀའ་བསྡུ་བྱས་པའི་རྗེས་ནས་འདུལ་བའི་ལག་ལེན་དང་སྡོམ་པའི་ངོ་བོ་ལ་རྩ་བའི་སྡེ་པ་དང་གྱེས་པས་སྡེ་པ་དག་འདོད་པ་མི་འདྲ་བ་དུ་མ་བྱུང་བས་ལུགས་ཐ་དད་པར་འཆད་དོ། ། མདོ་སྡེ་པས་སྡོམ་པའི་ངོ་བོ་སྤོང་སེམས་མངོན་གྱུར་བྲེང་མ་ཆད་དུ་འདོད་ཟེར་བ་འདི་ཡང་ཡི་གེ་ཉམས་པ་ཡིན་ཏེ། གཉིད་སོགས་ཀྱི་སྐབས་སུ་མངོན་གྱུར་བྲེང་མ་ཆད་དུ་མེད་པས། སྤོང་སེམས་ས་བོན་དང་བཅས་པ་གཏོང་རྒྱུ་མ་བྱུང་གི་བར་རྒྱུན་མ་ཆད་པ་ཞེས་འཆད་དགོས་རྒྱུ་ཡིན། སྐྱོབ་པ་འབྲི་ཁུང་པའི་བཞེད་པས། སོ་ཐར་གྱི་སྡོམ་པ་རྣམ་རིག་མིན་པའི་གཟུགས་སུ་བཞེད་ཚུལ་དེ་ལྟར་ཞེ་ན། སངས་རྒྱས་འདིའི་བསྟན་པའི་གསལ་བྱེད་འཕགས་པ་ཀླུ་དང༌། དེའི་དགོངས་པ་མ་ནོར་བ་འགྲེལ་བ་ལ། སངས་རྒྱས་བསྐྱངས་དང་ཟླ་བ་གྲགས་པ་བྱོན་པ་ལས།
དེ་དག་གི་དགོངས་པ་དབུ་མ་ཆེན་པོའི་ལུགས་མི་འཇིགས་པར་སྨྲ་བ་ལ་ནི་གངས་ཅན་གྱི་ལྗོངས་འདིར་སྐྱོབ་པ་ཉིད་སངས་རྒྱས་ཐམས་ཅད་ཀྱི་སྤྲུལ་པའི་སྐུར་བྱོན་པ་ཡིན་ལ། དེས་ཤེས་བྱ་ལ་རྣམ་པར་བཞག་པ་ཇི་ལྟར་མཛད་སྙམ་ན། ཤེས་བྱ་ཐམས་ཅད་ལ་དོན་དམ་བདེན་པ་དང་ཀུན་རྫོབ་བདེན་པ་ཞེས་རྣམ་བཞག་གཉིས་ཐ་སྙད་བྱེད་པའི་རྟེན་དུ་མཛད་ནས། དེའང་དོན་དམ་བདེན་པ་ནི་བདེན་པའོ། ། ཀུན་རྫོབ་བདེན་པ་ནི་རྫུན་པའོ་ཞེས་ལྷན་སྐྱེས་ཀྱི་བློའི་འཛིན་སྟངས་དང་གྲགས་པ་སོར་བཞག་ཙམ་ཞིག་གིས་ཐ་སྙད་གནས་སྐབས་པར་མཛད་ནས། མཐར་ཐུག་ཀུན་རྫོབ་ཀྱི་བདེན་པའི་བདེན་ཚུལ་སེམས་པ་ན། ཀུན་རྫོབ་རྫུན་པར་བདེན་རྒྱུ་ཡང་གྲུབ་རྒྱུར་མ་བྱུང་ན། དོན་དམ་བདེན་པར་གྲུབ་རྒྱུ་ཡང་མ་རྙེད་པས། དོན་དམ་པའི་བདེན་པའི་དབང་དུ་ན། སྨྲ་བསམ་སྤྲོས་བརྗོད་གང་དུའང་མ་བཏུབ་པ་ལས་སྒྲོ་འདོགས་སྐུར་འདེབས་ཅི་ཡང་བྱེད་མི་ཤེས་ཤིང་བྱེད་མི་ནུས་པའོ། །
གནས་སྐབས་ཐ་སྙད་བྱེད་པའི་དོན་དམ་བདེན་པ་ནི་དེ་ལྟར་དཔྱད་ན་གང་དུ་ཡོད་མེད་དང་ཡིན་མིན་དང༌། དེ་དག་ལ་གཉིས་ཡིན་དང་གཉིས་མིན་གྱི་ཕུང་གསུམ་གང་དུ་ཡང་མ་གྲུབ་པའི་དབུ་མ་པ་རྣམ་པར་དག་པ་ཞིག་དེ་ཁོ་ནར་གནས་པ་ལ་རིག་ཤེས་ཚད་མ་ལ་སོགས་པ་བློའི་འཛིན་སྟངས་མ་འཁྲུལ་བའི་དམིགས་ཡུལ་ཙམ་ཞིག་ཏུ་བརྗོད་ལ། དེ་ནི་རྣམ་གྲངས་པའི་དོན་དམ་བདེན་པ་ཞེས་འཇོག་གོ ། ཀུན་རྫོབ་ལ་ཀུན་རྫོབ་བདེན་པ་དང༌། ཀུན་རྫོབ་ཙམ་པོ་བ་གཉིས་ལས། ཀུན་རྫོབ་བདེན་པ་ལ་ཡང་ལོག་གཉིས་ཏེ། མི་བདེན་བཞིན་བདེན་པ་ལྟར་སྣང་ལ། སྣང་བ་བཞིན་དོན་བྱེད་པར་ནུས་པ་དང་མི་ནུས་པའི་ཡུལ་དང་ཤེས་པ་བདེན་པ་དང་མ་འཁྲུལ་བ་དང་བརྫུན་པ་དང་འཁྲུལ་བའོ་ཞེས་ཐ་སྙད་བྱེད་དོ། ། མི་བདེན་བཞིན་བདེན་པར་སྣང་སྟེ་དོན་བྱེད་ནུས་ནི། མ་བཅོས་པ་དང་མི་འགྱུར་བ་དང་མི་བསླུ་བའི་བདེན་པ་དང༌།
དོན་བྱེད་ནུས་ཅན་མིན་པས། བཅོས་མ་དང༌། འགྱུར་བ་དང༌། བསླུ་བའི་བདེན་པ་དང༌། དོན་བྱེད་ནུས་ཀྱི་རྟོག་པས་བཏགས་པའི་གོམས་པའི་སྣང་བ་ཙམ་དུ་ཟད་དེ། ཇི་སྐད་དུ། དེ་གང་བཅོས་མ་བདེན་པར་སྣང་དེ་ནི། ། ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། ། ཞེས་གསུངས་སོ། ། ཀུན་རྫོབ་ཙམ་ནི་འཕགས་པའི་རྗེས་ཐོབ་ལ་སྣང་སྟེ།
སྣང་བ་ལྟར་བདེན་པ་དོན་བྱེད་ནུས་མཚན་ཉིད་པའི་གཟུང་འཛིན་དང་བྲལ་ཡང༌། མེད་བཞིན་སྣང་བ་གཟུགས་བརྙན་གྱི་འོལ་སྤྱི་ཙམ་དུ་འཆར་བའོ། ། དེ་ལ་ཇི་སྲིད་ཀུན་རྫོབ་ལ་བདེན་འཛིན་དང་མ་བྲལ་བའི་སྐབས་ན་ཀུན་རྫོབ་བདེན་པ་དང་སྒོ་བསྟུན་ནས་བླང་དོར་དང་བསགས་སྦྱང་གི་ཐ་སྙད་བྱེད་དོ། ། དེ་དང་བྲལ་བ་ན་ཀུན་རྫོབ་ཙམ་དང་སྒོ་བསྟུན་ནས། བླང་དོར་དང་བསག་སྦྱང་གི་ཐ་སྙད་བྱེད་དོ། ། དེ་ལྟར་གྲུབ་མཐས་བློ་མ་བསྒྱུར་བའི་འཇིག་རྟེན་པ་དང་ཐུན་མོང་བའི་ཀུན་རྫོབ་བདེན་པའི་འཇུག་ལྡོག་བྱེད་པ་ན། ཁྲུས་བྱེད་པ། མེ་སྤར་བ། མི་དགེ་བ་བཅུ་སྤོང༌། དགེ་བཅུ་སྒྲུབ་པ་སོགས་དེ་པ་ལ་གྲགས་པའི་ཐ་སྙད་དང་སྒོ་བསྟུན་ནས་དེ་དང་རྗེས་སུ་མཐུན་པར་འཇུག་སྟེ་བྱ་བ་བྱེད་དོ། །
གྲུབ་མཐས་བློ་བསྒྱུར་བའི་སྐྱེ་བོ་རང་གི་སྡེ་པས་ཐ་སྙད་བྱེད་པ་དང༌། ཐུན་མོང་བའི་ཀུན་རྫོབ་བདེན་པ་སྐྱེ་བོ་ཕལ་པ་ལ་མ་གྲགས་པའི་སོ་ཐར་གྱི་སྡོམ་པ་དང༌། སྡོམ་མིན་སོགས་ལ་འཇུག་ལྡོག་བྱེད་ན། སྡོམ་པ་དེ་གཟུགས་ཅན་ཡིན་པ་སོགས་དེ་པ་ལ་གྲགས་པའི་ཐ་སྙད་དང་སྒོ་བསྟུན་ནས་དེ་དང་རྗེས་སུ་མཐུན་པར་འཇུག་སྟེ་བྱ་བ་བྱེད་དོ། ། སྡེ་པ་ལ་མ་གྲགས་པའི་སེམས་ཙམ་པས་ཐ་སྙད་བྱེད་པ་དང་ཐུན་མོང་བའི་ཀུན་རྫོབ་བདེན་པ། ཀུན་གཞིའི་རྣམ་ཤེས་དང་མཚན་ཉིད་གསུམ་ལ་བརྟེན་ནས་འཇུག་ལྡོག་བྱེད་པ་ན་ཀུན་གཞིའི་རྣམ་ཤེས་སོགས་དེ་པ་ལ་གྲགས་པའི་ཐ་སྙད་དང་སྒོ་བསྟུན་ནས། དེ་དང་རྗེས་སུ་མཐུན་པར་འཇུག་སྟེ་བྱ་བ་བྱེད་དོ། ། དེ་ཡང་འཇིག་རྟེན་ན་ཐ་སྙད་ཀྱི་གྲགས་པ་ནི་གཉིས་ཏེ། འཇིག་རྟེན་རང་ཉིད་ལ་གྲགས་པའི་འཇིག་རྟེན་གྱི་གྲགས་པ་དང༌། བསྟན་བཅོས་གཞན་ལ་གྲགས་པ་འཇིག་རྟེན་དུ་གྲགས་པ་གཉིས་ཡོད་པའི་ཐ་སྙད་ཀུན་རྫོབ་པའི་ཚེ་གྲགས་པ་གཉིས་ཀའི་ཐ་སྙད་དང་རྗེས་སུ་མཐུན་པར་སྨྲའོ། །
དེ་ལྟ་ནའང་ཐ་སྙད་དེ། དེའི་ཚེ་རང་དང་གཞན་གྱི་ལུགས་རང་དབང་ཅན་དུ་ནི་འགར་ཡང་ཁས་བླངས་པ་མེད་ལ། དེ་དང་རྗེས་མཐུན་དུ་ཐ་སྙད་འདོགས་པ་ཙམ་ཞིག་བྱས་པ་ཡིན་ནོ། ། དཔེར་ན་ཁ་ཆེ་སྣ་ཉག་ལ་སེང་གེར་བརྡ་བྱེད་སྔ་མས་འབོད་པ་ན། བརྡ་བྱེད་ཕྱི་མས་སེང་གེར་འབོད་ཀྱང་རང་གཞན་གྱི་ལུགས་གཉིས་ཀར་དེ་སེང་གེ་ཡིན་ནས་དེར་འབོད་པ་མ་ཡིན་པ་བཞིན་ནོ། ། དེས་ན་སོ་ཐར་གྱི་སྡོམ་པའི་ངོ་བོ་གཟུགས་ཅན་མིན་པའི་ཐ་སྙད་འདི་ནི་རང་སྡེ་ཐེག་དམན་གྱི་འདུལ་མངོན་གྱི་གྲགས་པ་དང་སྒོ་བསྟུན་ནས་རྒྱལ་བ་འབྲི་ཁུང་པ་ཉིད་སྨྲའོ། ། ཞེས་བཞེད་པར་སྣང་ངོ༌། ། འོ་ན་ཁ་ཅིག་འདིར་སོ་སོ་ཐར་པའི་སྡོམ་པ་གཟུགས་སུ་ཡོད་པ་བྱེ་སྨྲ་ལྟར་ཐ་སྙད་བྱེད་པ་དེ་མི་རིགས་པར་ཐལ། གོང་དུ་འདུལ་བ་ལུང་སྡེ་བཞིའང་ཐེག་ཆེན་དུ་བཞུགས་པར་གསལ་བ་སྨྲས་པའི་ཕྱིར་ཞེ་ན། གོང་དུ་འདུལ་བ་ལུང་སྡེ་བཞི་ཡང་ཐེག་པ་ཆེན་པོའི་གང་ཟག་གི་བསླབ་བྱའི་གནས་ཡིན་ཞེས་བརྗོད་པས།
སོ་ཐར་སྡོམ་པ་བྱེ་སྨྲས་གཟུགས་ཅན་དུ་སྨྲ་བ་ལྟར། གཟུགས་ཅན་ནོ་ཞེས་ཐ་སྙད་ཙམ་ཞིག་སྨྲ་བ་ལ་འགལ་བ་དང་གནོད་པ་ཇི་ལྟར་ཡོད་པ་དེ་སྟོན་ཅིག ། ཁོ་བོ་ཅག་ནི་སྡེ་པའི་ངོར་སོ་ཐར་གྱི་སྡོམ་པའི་ངོ་བོ་གཟུགས་ཅན་ལ་སོགས་པའི་ཐ་སྙད་ཙམ་དང་རྗེས་མཐུན་དུ་སྨྲས་ནས། དེའི་བློ་རིམ་གྱིས་བཀྲི་སྟེ། ཐེག་པ་ཆེན་པོ་དབུ་མའི་ཚུལ་ཟབ་པ་དང་རྒྱ་ཆེ་བའི་གོ་འཕང་ལ་འགོད་པའི་ཆེད་དུ་ཆོས་ཀྱི་སྟོན་ཚུལ་འདི་ལྟ་བུ་ནི། མགོན་པོ་འབྲི་ཁུང་པ་ལྟ་བུ་ཉིད་འདྲ་བའམ་ཉིད་ལས་མི་ཞན་པ་ཞིག་གིས་མ་གཏོགས་མཁས་པར་གྲགས་པའི་སྐྱེ་བོ་གཞན་གྱིས་ཤེས་བྱར་མི་འགྱུར་བ་ཡིན་ནོ། ། དེ་སྐད་དུ། བརྡ་སྤྲོད་པ་དག་ཇི་ལྟ་བུར། ། ཡི་གེའི་ཕྱི་མོ་ཀློག་འཇུག་ལྟར། ། དེ་བཞིན་སངས་རྒྱས་སེམས་ཅན་ལ། །
ཇི་ཙམ་བཟོད་པའི་ཆོས་སྟོན་ཏོ། ། ཞེས་འབྱུང་ངོ༌། ། དེས་ན་རྗེ་འདི་ནི་གདུལ་བྱ་དང་འཚམས་པར་ཆོས་ཀྱི་སྟོན་ཚུལ་བྱེ་སྨྲ་སོགས་ཀྱི་ཐ་སྙད་མཐའ་ཡས་པའི་སྒོ་ནས། མཐར་ཐུག་ཟབ་མོ་དབུ་མའི་ལྟ་སྤྱོད་ཁོ་ནར་གཞོལ་བ་དང་འབབ་པའི་ཆེད་དུ་ཆོས་ཀྱི་འཁོར་ལོ་སྔོན་ལྷ་དང་བཅས་པའི་འཇིག་རྟེན་དུ་སུས་ཀྱང་མ་བསྐོར་བ་ཉིད་ཀྱི་དམ་པའི་ཆོས་ཀྱི་དགོངས་པ་གཅིག་དང༌། དབྱངས་གཅིག་དང༌། མགྲིན་པ་གཅིག་གིས་གསུངས་པ་ཞེས་པ་ཉིད་ཞིང་འདིར་སེང་གེའི་སྒྲ་ཡིས་བསྐོར་བ་ལ། རྟོག་གེ་སྐལ་ངན་གྱི་ཝ་སྐྱེས་སྐྱེངས་པ་དང་ཞུམ་པའི་ངུད་མོ་ནི་སྣ་ཚོགས་པར་སྒྲོག་པར་བྱུང་ངོ༌། ། དེ་ཡང་ཐེག་དམན་པས་སེམས་ཅན་ཡལ་བར་འདོར་བ་དང༌། བྱང་ཆུབ་ཆེན་པོའི་ལྟ་སྤྱོད་ལ་མི་འཇུག་པ་རྣམས་ནི་ཐེག་དམན་གྱི་ལམ་གྱི་སྐྱོན་ཡིན་པས། ཐེག་པ་ཆེན་པོ་པ་དང་ལྷག་པར་རིག་པ་འཛིན་པའི་རྣལ་འབྱོར་པས་སྤང་བྱ་ཡིན་ཡང༌།
ཐེག་དམན་གྱི་སྡེ་སྣོད་གསུམ་དུ་བྱང་ཆེན་གྱི་རྒྱུར་འགྱུར་གྱི་དགེ་རྩ་ལ་ནི། རྒྱུ་འབྲས་ཀྱི་ཐེག་པའི་རྣལ་འབྱོར་པ་ཆེན་པོ་རྣམས་ལྷག་ཏུ་གཅེས་སྤྲས་མཛད་པ་ཡིན་པས་འདི་ལྟ་བུའི་གནད་རང་གིས་མ་གོ་བཞིན། འདི་ལྟ་བུའི་གནད་ཤེས་པ་ལ་འགལ་བ་སྟོན་པ་སྐད་བྱེད་པ་ཐམས་ཅད། ཆགས་ལྡན་གྱི་སྐྱེས་བུ་ཁ་ཤོབ་ཆགས་བྲལ་གྱི་མཛེས་མ་ཡིད་མགུ་བའི་ཐབས་སུ་སྟོན་པ་ལྟར་འགྱུར་བ་ལས་གཞན་དུ་མེད་དེ། མདོ་སྡེ་པས་སོ་ཐར་གྱི་སྡོམ་པ་རྣམ་རིག་མིན་པའི་གཟུགས་སུ་འདོད་པར་མ་ཟད། ཐེག་པ་ཆེན་པོའི་བསྟན་བཅོས་འགའ་ཞིག་ཏུའང༌། ཉན་ཐོས་དང་ཐེག་ཆེན་གྱི་སོ་སོ་ཐར་པའི་སྡོམ་པ་དབྱེ་བསལ་མ་བྱས་པར། སོ་སོ་ཐར་པའི་སྡོམ་པ་ཡང་དག་པར་བླངས་པ་ལས་བྱུང་བའི་ཆ་ནི་རྣམ་རིག་མིན་པའི་གཟུགས་སུ་གསུངས་པའང་ཆེས་མང་སྟེ། མངོན་པ་ཀུན་ལས་བཏུས་ལས། སོ་སོར་ཐར་པའི་སྡོམ་པ་ཡང་དག་པར་བླང་བ་ལས་བྱུང་བ་ཞེས་བཤད་ནས་གཟུགས་ཕུང་གི་ནང་དུ་བསྡུས་ཤིང༌།
ཕུང་པོ་ལྔའི་རབ་ཏུ་བྱེད་པར་རིག་བྱེད་མིན་པའི་མཚན་ཉིད་གསལ་བར་བཤད་ལ། དབུ་མའི་གཞུང་ཟླ་གྲགས་ཀྱིས་བཤད་པའི་ཕུང་པོ་ལྔ་པར་ཡང་རིག་བྱེད་མིན་པའི་གཟུགས་གསལ་བར་བཤད་ལ། ཡང་སྤྱོད་འཇུག་ཏུ་ནི། སྤོང་བའི་སེམས་ནི་ཐོབ་པ་ལ། ། ཚུལ་ཁྲིམས་ཕ་རོལ་ཕྱིན་པར་བརྗོད། ། ཅེས་དང༌། མདོ་རྒྱན་དུ། རྩ་བ་སེམས་པ་ལ་བརྟེན་ནས། ། ཞེས་སོགས་ཚུལ་ཁྲིམས་དང་སྡོམ་པ་ནི་སེམས་པ་ལ་རག་པས། སྤོང་ ཉེས་སྤྱོད་ཀྱི་རྐྱེན་ཉེ་བ་ན་སྤོང་བའི་སེམས།
བསྒྲུབ་བྱའི་རྐྱེན་ཉེ་བ་ན་སྒྲུབ་པའི་སེམས་པ་ཅན་ཞེས་བཀའ་གདམས་ལམ་རིམ་ལས་སོ། ། མཆན། སེམས་ཀྱི་བློའི་ནུས་པ་རྒྱུན་མ་ཆད་ལ་ཚུལ་ཁྲིམས་དང་སྡོམ་པར་འཇོག་པར་བཤད་པས་སོ་ཐར་དང་བྱང་སྡོམ་གཉིས་ཀའང་སེམས་པའི་བློ་ནུས་རྒྱུན་མ་ཆད་པ་ལ་བཞག་པའང་ཡོད་དེ་སྐབས་ཀྱི་སོ་ཐར་དེ་ཐེག་དམན་ལུགས་ཀྱི་སོ་ཐར་དང་ཐེག་ཆེན་ལུགས་ཀྱི་སོ་ཐར་གང་ཡིན་ནམ། དེར་མཐའ་གཅིག་ཏུ་གསལ་བར་མ་གསུངས་ཏེ། འོན་ཀྱང་གཙོ་ཆེར་ཐེག་ཆེན་སོ་ཐར་གྱི་དབང་དུ་བྱས་ཏེ། འཆི་བས་མི་གཏོང་བའི་དབང་དུ་བྱས་པ་གཙོ་ཆེའོ། ། དེས་ན་མགོན་པོ་འབྲི་ཁུང་པ། སློབ་དཔོན་ཐོགས་མེད་དང་ཞི་ལྷའི་རྗེས་སུ་འབྲངས་ནས་བསྟན་བཅོས་འཆད་པར་གྱུར་པའི་གང་ཟག་ནི་མ་ཡིན་ཏེ། དེ་དག་ལས་རྒྱུད་ཚོད་མཐོ་བའི་སངས་རྒྱས་མཆོག་གི་སྤྲུལ་སྐུ་ཡིན་པའི་ཕྱིར། དེ་ལྟ་ནའང་གདུལ་བྱའི་བློ་མོས་དང་འཚམས་པར་ཆོས་འཆད་པ་ན།
དེ་དག་གིས་གཞུང་ལུགས་གང་ཡིན་སོ་སོར་འཆད་པ་ན། སོ་སོའི་བཞེད་པ་དང་མཐུན་པར་དེའི་རྗེས་སུ་ཐ་སྙད་མི་མཛད་པའང་མ་ཡིན་ནོ། ། འདིར་གསང་ཕུ་ནས་ཆོས་རྗེ་ཤཱཀྱ་པས། དམ་ཆོས་དགོངས་པ་གཅིག་པ་ལ་སྐྱོན་འདི་ལྟར་དུ་བཟུང་སྟེ། ཐེག་པ་ཆེན་པོའི་ལུགས་གཞིར་བྱས་ལ་སོ་ཐར་སྡོམ་པ་ཆོས་ཅན། ཤི་འཕོས་པས་གཏོང་བར་གཟུགས་ཅན་དུ་གྱུར་ ཐལ་འགྱུར་འདི་ནི་གཟུ་བོར་སྤྱོད་ན་མ་ངེས་པ་ཆེན་པོར་སྣང་ཏེ། སྤྱིར་སྡོམ་པ་གཟུགས་ཅན་ཡིན་ན་ཤི་འཕོས་པས་གཏོང་བས་ཁྱབ་པ་མ་ཡིན་ཏེ། སོ་ཐར་གྱི་སྡོམ་པར་མ་ཟད། བྱང་སྡོམ་ཀྱང་སློབ་དཔོན་བུ་དྷཱ་ཤྲཱི་ལ་སོགས་པས་གཟུགས་ཅན་དུ་བཤད་ཀྱང༌། དེ་བྱང་ཆུབ་སྙིང་པོའི་མཐའ་ཅན་དུ་ངེས་པས་བྱང་སྡོམ་རྣམ་རིག་མིན་པ་དེ་གཏོང་བར་མི་འགྱུར་བའི་ཕྱིར།
འོ་ན་རྣམ་རིག་མིན་པའི་སྡོམ་པ་དེ་འཆི་འཕོ་བས་མི་གཏོང་ན། ཇི་ལྟར་ཚེ་རབས་ཕྱི་མར་རྗེས་སུ་འབྲང་ཞེ་ན། བྱང་ཆུབ་ཀྱི་སེམས་མི་བརྗེད་པའི་རྒྱུ་བཞི་ལ་བསླབས་པའི་སྟོབས་ཀྱིས། ཚེ་རབས་ཕྱི་མར་བྱང་ཆུབ་ཀྱི་སེམས་བསྐྱེད་པ་མི་ཉམས་པར་དྲན་པ་ལ། དེའི་སྡོམ་པ་གཟུགས་ཅན་པའང་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་དེར་སྣང་བ་ལ་གནོད་པ་ཅི་ཡང་ཡོད་པ་མ་ཡིན་ཏེ། བྱང་ཆུབ་སེམས་དཔའ་དག་པ་དང་མ་དག་པའི་ཞིང་དུ་ཏིང་ངེ་འཛིན་དང་དབང་འབྱོར་བའི་མཐུས་སྐྱེ་བ་ལེན་པ་ན་དེར་རང་ལུས་གཟུགས་ཀྱི་རྣམ་པར་སྣང་དུ་རུང་བ་ལ་གནོད་པ་གཞན་མེད་པ་དང་མཚུངས་པ་ཉིད་ཀྱི་ཕྱིར། ཕྱིས་ཀྱི་རྟོག་གེ་བ་ཟང་ཟིང་ཅུང་ཟད་ཀྱི་དབེན་བཅོས་པ་དག་གིས། འཕགས་པ་ཚར་གཅོད་པའི་ཐལ་འགྱུར་བྱེད་སྐད་པའང་སེམས་ཅན་དམྱལ་བ་ཆེན་པོའི་རྒྱུ་འབའ་ཞིག་གོ ། མཆན།
པའི་སྡོམ་པ་ཡིན་པའི་ཕྱིར།
ཞེས་བྲིས་ནས་འཁོར་གསུམ་ཡིན་པ་སྐད་དུ་བྱས་གདའ་བ། ཐེག་པ་ཆེན་པོའི་མདོ་བསྟན་བཅོས་ནས་སྡོམ་པ་གཟུགས་ཅན་དུ་བཤད་པས། ཐེག་པ་ཆེན་པོར་རང་ལུགས་ལ་ཐུན་མོང་མ་ཡིན་པའི་སོ་ཐར་གྱི་སྡོམ་པ་གཟུགས་ཅན་ཡིན་པའི་ཐ་སྙད་མཛད་པར་མ་ངེས་པས་ཐེག་པ་ཆེན་པོར་ཐེག་ཆེན་ཐུན་མོང་མིན་པར་གྲགས་པའི་སོ་ཐར་གྱི་སྡོམ་པ་གཟུགས་ཅན་ཡིན་པ་མཐའ་གཅིག་ཏུ་རྟགས་མ་གྲུབ་ལ། ཐེག་ཆེན་དུ་ཉན་ཐོས་དང་ཐུན་མོང་དུ་གྲགས་པའི་སོ་ཐར་གྱི་སྡོམ་པ་གཅིག་ཡོད་པ་དེ་ལུགས་དེའི་ཆོ་གས་བླང་བ་ན། འཆི་འཕོས་པ་ན་གཏོང་བར་འགྱུར་བ་ཞིག་ཡོད་པ་དེས་ན། དེའི་ཆ་ནས་འདོད་ལན་བཏབ་ཀྱང་ཆོག་པའི་ཕྱིར། ཁྱེད་ཀྱི་རིགས་པ་འདི་འདྲས་རིགས་པ་འཐད་ལྡན་གྱི་གོ་ཆོད་ན། ཐེག་པ་ཆེན་པོའི་ལུགས་གཞིར་བཞག་ལ། སེམས་ཅན་ཐམས་ཅད་ཆོས་ཅན། རིགས་གཅིག་ཏུ་ངེས་པ་མ་ཡིན་པར་ཐལ།
རིགས་ཅན་གསུམ་སོ་སོར་ངེས་པར་ཁས་ལེན་པའི་ཐེག་པ་ཞིག་ཡོད་པའི་ཕྱིར། རྟགས་མ་གྲུབ་ན་སེམས་ཙམ་པ་ཐེག་ཆེན་མ་ཡིན་པར་གསལ། འདོད་ན་ཉིད་ཀྱང་དབུ་མ་པ་མ་ཡིན་པར་གྲུབ། ཡང་ཐེག་པ་ཆེན་པོའི་མདོ་དང་བསྟན་བཅོས་ནས་སྡོམ་པ་གཟུགས་ཅན་ཙམ་དུ་བཤད་པས། སྡོམ་པ་གཟུགས་ཅན་ཡིན་པར་དེ་པའི་འདོད་པ་མཐར་ཐུག་ཡིན་དགོས་སྙམ་ན། འོ་ན་ཐེག་དམན་གཞི་ཤེས་ཆོས་ཅན་ཐེག་ཆེན་གཞི་ཤེས་ཡིན་པར་ཐལ། ཡུམ་གྱི་མདོར་ཐེག་དམན་གཞི་ཤེས་བཤད་པའི་ཕྱིར། དེས་ན་སྐྱོབ་པ་འབྲི་ཁུང་པའི་བཞེད་པ་ཕྲ་གསང་གི་ཟབ་གནད་ཉམས་སུ་མ་མྱོང་བཞིན་དུ་རྟགས་འདི་སྐྱོབ་པ་འབྲི་ཁུང་པ་ཁྱོད་ཀྱིས་ཁས་བླང་དགོས་སོ་ཞེས་སྨྲ་བ་ནི། ནན་གྱིས་ཁྱོད་འདི་འདོད་ཅེས་པ། ། གསལ་བར་དབང་ཕྱུག་སྤྱོད་པ་ཡིན། །
ཞེས་པ་ལྟར། སྦྲང་བུའི་ལག་པས་ཉི་མ་སྒྲིབ་པར་འདོད་ནས། རང་གི་མིག་གི་ཐད་སོར་བཀབ་པ་ན་རང་ཉིད་ཀྱིས་ཉི་མའི་དཀྱིལ་འཁོར་མ་མཐོང་བ་ཙམ་ལས་ཉི་མའི་འོད་ཟེར་འགོག་མི་ནུས་པ་བཞིན། རྒྱལ་བ་འབྲི་ཁུང་པ་ལ་འགལ་བ་སྡེབ་པ་སྐད་བྱེད་པ་ཐམས་ཅད་ཆོས་སྤོང་དང་སྐྱབས་གནས་དམ་པ་ལ་སྐུར་འདེབས་ཀྱི་ལས་བསགས་པས་རང་ཉིད་ཉམས་པ་ལས། གཞན་བདེ་བར་གཤེགས་པ་སྐྱོབ་པ་འབྲི་ཁུང་པའི་རིང་ལུགས་བཟང་པོ་ལ་ནི་གནོད་པ་ཅི་ཡང་ཡོད་པ་མ་ཡིན་ནོ། ། ད་ནི་རྣམ་རིག་མ་ཡིན་པའི་གཟུགས་བྱེ་སྨྲས་འདོད་པ་དེའི་གཏོང་ཐོབ་སོགས་ཀྱི་རྒྱུ་མཚན་ཅུང་ཟད་བཤད་པར་བྱ་སྟེ། སྤྱིར་གཟུགས་ཕུང་ལ། མཛོད་ལས། གཟུགས་ནི་དབང་པོ་ལྔ་དང་དོན། ། ལྔ་དང་རྣམ་རིག་བྱེད་མིན་ཉིད། །
ཅེས་བཤད་ནས། རྣམ་རིག་མིན་པའི་གཟུགས་ལ། སྡོམ་སྡོམ་མིན་བར་མའི་རྣམ་རིག་མིན་པ་གསུམ་ཡོད་པ་ལས། སོ་ཐར་གྱི་སྡོམ་པ་གང་ལས་ཐོབ་པ་ནི། འདོད་གཏོགས་ཐམས་ཅད་གཉིས་ཀ་དང༌། ། ད་ལྟར་དག་ལས་ཐོབ་པར་འགྱུར། ། ཞེས་པས་སོ་ཐར་གྱི་སྡོམ་པ་ནི་སྤང་བྱའི་སྦྱོར་དངོས་འཇུག་གསུམ་ཐམས་ཅད་ལས། གཉེན་པོ་སྦྱོར་དངོས་འཇུག་གསུམ་ཐམས་ཅད་ཀྱིས་ཐོབ་ལ། དེར་མ་ཟད་སེམས་ཅན་དུ་སྟོན་མི་སྟོན་དང་བཅས་རང་གཉིས་ལས་ཐོབ་ཅིང༌། དུས་ནི་ཕུང་ཁམས་སྐྱེ་མཆེད་ད་ལྟ་བ་ལས་ཐོབ་ཅིང་སེམས་རྗེས་མི་འབྲང་བས་འདས་མ་འོངས་པ་ལས་ནི་མིན་ནོ། །
བསམ་གཏན་ཟག་མེད་ཀྱི་སྡོམ་པ་གང་ལས་ཐོབ་པ་ནི། བསམ་གཏན་ཟག་མེད་སྡོམ་པ་ནི། ། དངོས་དང་དུས་ནི་ཐམས་ཅད་ལས། ། ཤེས་པས་ཆོས་ཉིད་ཀྱིས་ཐོབ་པས། ། ལས་ལམ་དངོས་གཞི་ཁོ་ན་ལས་ཐོབ་དགོས་པ་དང༌། སེམས་ཀྱི་རྗེས་སུ་འབྲངས་པས་དུས་གསུམ་ཆར་ལས་ཐོབ་པའོ། ། སྡོམ་མིན་ནི། སྡོམ་པ་མིན་པ་ཐམས་ཅད་དང༌། ། ཡན་ལག་ཀུན་ལ་རྒྱུས་མིན་ནོ། ། སེམས་ཅན་དུ་སྟོན་མི་སྟོན་ཐམས་ཅད་དང་ལས་ལམ་གྱི་ཡན་ལག་བདུན་པོ་ཀུན་ལས་ཐོབ་པའོ། །
སློབ་དཔོན་དབྱིག་གཉེན་གྱིས་གཞན་པ་ཁ་ཅིག་ཕ་གསོད་པར་མི་འདོད་པ་ལྟ་བུ་ཉི་ཚེ་བའི་སྡོམ་མིན་ཡང་འདོད། རྒྱུ་ཐམས་ཅད་ལས་ཐོབ་པ་མིན་ཏེ། དུག་གསུམ་ལྷན་གཅིག་ཏུ་མི་འབྱུང་བའི་རྒྱུ་མཚན་གྱིས་སོ། ། ཇི་ལྟར་ཐོབ་པའང༌། སྡོམ་པ་མིན་པ་བྱ་བའམ། ། ཁས་ལེན་པ་ལས་ཐོབ་པར་འགྱུར། ། ཞེས་གཤན་པ་སོགས་སྐྱེས་ཐོབ་ཀྱིས་གསོད་པའི་བྱ་བ་བྱེད་ཙམ་ནས་དང༌། ཡང་རྒྱལ་པོ་ལ་སོགས་ཀྱིས་དེར་བསྐོས་ནས་ཁས་ལེན་པའི་ཚུལ་གྱིས་སོ། ། བར་མ་ཐོབ་ཚུལ་ནི། ལྷག་མའི་རྣམ་རིག་མིན་ཞིང་དང༌། །
ལེན་དང་གུས་པར་བྱེད་ལས་ཐོབ། ། ཅེས་པ་ལྟ་བུ་ཞིང་སངས་རྒྱས་ལ་ཕྱག་འཚལ་ནས་ཟས་བཟའ་སྙམ་པའི་ཡི་དམ་ལེན་པ་དང༌། དགེ་མི་དགེའི་བྱ་བ་ལ་གུས་པར་བྱེད་པའི་སྒོ་ནས་ཐོབ་པའོ། ། དེ་ལྟར་ཐོབ་ཚུལ་བཤད་ཟིན་ནས་གཏོང་ཚུལ་ལ། སོ་ཐར་སྡོམ་པའི་གཏོང་རྒྱུ་ནི། མཛོད་ལས། བསླབ་པ་ཕུལ་དང་ཤི་འཕོས་དང༌། ། མཚན་གཉིས་དག་ནི་བྱུང་བ་དང༌། ། རྩ་བ་ཆད་དང་མཚན་འདས་ལས། ། སོ་སོ་ཐར་པའི་འདུལ་བ་གཏོང༌། །
ཞེས་བསླབ་པ་ཕུལ་བ་དང༌། ཤི་འཕོས་པ་དང༌། ཕོ་མོའི་མཚན་གཉིས་ཅིག་ཆར་བྱུང་བ་དང༌། རྒྱུད་ལ་དགེ་རྩ་ཆད་པ་དང༌། བསྙེན་གནས་མཚན་མོའི་མཐའ་ཅན་ཡིན་པས་དེ་དག་གིས་གཏོང་ངོ༌། ། འདོད་པ་གཞན་ཡང༌། ཁ་ཅིག་ལྟུང་བར་གྱུར་ལས་སྨྲ། ། གཞན་དག་དམ་ཆོས་ནུབ་པ་ལས། ། ཁ་ཆེ་རྣམས་ནི་བྱུང་བ་ལ། ། བུ་ལོན་ནོར་བཞིན་གཉིས་སུ་འདོད། །
ཅེས་པས་བྱུང་བ་ནི་རྩ་ལྟུང་ལ་ཟེར་ལ། རྩ་བ་ལས་ལྟུང་བ་གང་བྱུང་བའི་ཆ་ནས་བུ་ལོན་ཅན་དང༌། མ་བྱུང་བའི་ཆ་ནས་ནོར་ཅན་བཞིན་ཚུལ་ལྡན་དང་ཚུལ་འཆལ་གཉིས་ཀར་འཇོག་གོ ། བསམ་གཏན་གྱི་སྡོམ་པ་གཏོང་རྒྱུ་ལ། བསམ་གཏན་གཏོགས་པའི་དགེ་བ་ནི། ། ས་འཕོས་ཉམས་པ་དག་གིས་གཏོང༌། ། དེ་བཞིན་གཟུགས་མེད་གཏོགས། ཞེས་པས་ས་གོང་མ་ལས་འོག་མར་འཕོས་པ་དང༌། གོང་མའི་སྙོམས་འཇུག་ལས་ཉམས་པའོ། ། གཟུགས་མེད་ཀྱང་དེ་དང་འདྲ་བའོ། །
ཟག་མེད་ཀྱི་སྡོམ་པའི་གཏོང་རྒྱུ་ནི། འཕགས་པ་འབྲས་བུ་ཐོབ་སྦྱང་ཉམས་པ་ལས། ཞུགས་པ་འབྲས་བུ་ཐོབ་པ་དང༌། དབང་པོ་བརྟུལ་པོ་སྦྱངས་པ་དང༌། ལམ་ཕྱི་མ་གཉིས་ཀྱི་འབྲས་བུ་ཙམ་དབང་པོ་རྣོན་པོའི་ཁྱད་པར་ཅན་ལས་ཉམས་པའོ། ། སྡོམ་མིན་གཏོང་རྒྱུ་ནི། སྡོམ་མིན་སྡོམ་པ་ཐོབ་པ་དང༌། ། ཤི་དང་མཚན་གཉིས་བྱུང་བ་ལས། ། ཞེས་པ་ནི་གོ་སླའོ། ། བར་མའི་གཏོང་རྒྱུ་ནི།
བར་མ་ཤུགས་བླངས་བྱ་བ་དང༌། ། དོན་ཚེ་རྩ་བ་ཆད་པ་ལས། ། ཞེས་པས་འཕེན་བྱེད་དད་ཉོན་གྱི་ཤུགས་དང་ཁས་བླངས་པ་དང༌། བླངས་པའི་བྱ་བ་དང༌། ཡུལ་མཆོད་རྟེན་དང༌། ལིངས་པའི་རྒྱ་ལྟ་བུ་དོན་དང་ཚེ་སྟེ་སྲོག་དང་དགེ་རྩ་ཆད་པ་ཞེས་གསལ་བྱེད་དུ་སྦྱར་བའོ། ། སྤྱིར་གཟུགས་ལ་བསྟན་ཡོད་ཐོགས་བཅས་ཀྱི་གཟུགས་དང༌། བསྟན་མེད་ཐོག་བཅས་ཀྱི་གཟུགས། བསྟན་མེད་ཐོགས་མེད་ཀྱི་གཟུགས་གསུམ་ལས། དང་པོ་ནི།
མིག་གི་ཡུལ་དུ་བསྟན་དུ་ཡོད་མེད་ལ་བསམས་ནས། བསྟན་ཡོད་འདིར་ནི་གཟུགས་གཅིག་པུ། ། ཞེས་པ་དང༌། གཉིས་པ་ནི། རང་ཡོད་སར་གཟུགས་ཅན་གཞན་བསྐྱེད་པའི་གོ་བཀག་པའི་སྒྲིབ་ཐོགས་དང༌། རང་རང་གི་ཡུལ་དང་དམིགས་པ་དེ་ཉིད་ལ་ཐོགས་པའོ། ། དང་པོ་ནི། སྐབས་འདིར་བསྟན་གྱི་ཐོགས་བཅས་ཀྱི་གཟུགས་མིག་སོགས་དབང་པོ་ལྔ་ཡུལ་ཐོགས་སོ། ། སེམས་སེམས་བྱུང་རྣམས་དམིགས་ཐོགས་ཡིན་ཀྱང་གཟུགས་མིན་ནོ། ། གསུམ་པ་བསྟན་མེད་ཐོགས་མེད་ནི།
རྣམ་རིག་མིན་པའི་གཟུགས་ཏེ། དེ་ཡང༌། གཡེངས་དང་སེམས་མེད་པ་ཡི་ཡང༌། ། དགེ་དང་མི་དགེ་རྗེས་འབྲེལ་གང༌། ། འབྱུང་བ་ཆེ་རྣམས་རྒྱུར་བྱས་པ། ། དེ་ནི་རྣམ་རིག་བྱེད་མིན་བརྗོད། ། ཅེས་སོ། ། དེའི་རྐང་པ་དང་པོས་གནས་སྐབས་ཀྱི་ཁྱད་པར་ཀུན་ནས་སློང་བྱེད་སེམས་གཡེངས་པ་དང༌། སེམས་མེད་ཀྱི་གནས་སྐབས་ན་ཡང་ཡོད་པས་རིག་བྱེད་ཀྱི་གཟུགས་སེལ། རྐང་པ་གཉིས་པས་ངོ་བོའི་ཁྱད་པར་དགེ་བ་དང་མི་དགེ་བ་གང་རུང་གི་རྒྱུན་རྗེས་སུ་འབྲེལ་བས་མིག་སོགས་རྣམ་སྨིན་གྱི་ངོ་བོར་གྱུར་པའི་དབང་པོ་རྣམས་སེལ།
རྐང་པ་གསུམ་པས་རྒྱུའི་ཁྱད་པར་ནི། འབྱུང་བ་ཆེན་པོ་བཞི་རྒྱུར་བྱས་པས་རིག་བྱེད་མིན་པའི་གཟུགས་ཀྱིས་ཐོབ་པ་སེལ། ཡང་སྒྲས་ནི་མ་གཡེངས་པ་དང༌། སེམས་བཅས་ཀྱི་སྐབས་སུ་ཡང་ཡོད་པའི་དོན་ཏོ། ། འོ་ན་གཟུགས་ནི་གཟུགས་སུ་རུང་བ་ཞིག་ལ་འདོད་ན། རིག་བྱེད་མིན་པ་ལ་མཚན་ཉིད་དེ་མ་ཚང་བས་གཟུགས་སུ་ཇི་ལྟར་ཡོད་ཅེ་ན། ལན་ལ་ལུགས་གཉིས་ལས། དང་པོ་ནི། དེ་ཀུན་ནས་སློང་བྱེད་རྣམ་པར་རིག་བྱེད་ཀྱི་གཟུགས་ལ་གནོད་པ་བྱར་རུང་གི་ཕྱིར། དེ་ལ་ཡང་གནོད་པ་བྱར་རུང་བ་ཡིན་ཏེ།
ཤིང་ལྗོན་པ་གཡོས་པ་ན་གྲིབ་མ་གཡོས་པ་བཞིན། ཡང་ན་རྣམ་པར་རིག་བྱེད་ལོག་ན་རྣམ་པར་རིག་བྱེད་མ་ཡིན་པ་ཡང་ལྡོག་སྟེ། ལྗོན་པ་མེད་ན་གྲིབ་མ་མེད་པ་བཞིན་ནོ། ། ལུགས་གཉིས་པ་ནི། རྟེན་གྱི་འབྱུང་བ་གཟུགས་སུ་ཡོད་པའི་ཕྱིར་དེ་ཡང་གཟུགས་སུ་ཡོད་པའོ། ། འདི་ལ་བརྒལ་བ་དང༌། ལན་ནོ། ། དང་པོ་ནི། དེ་ལྟ་ན་མིག་གི་རྣམ་ཤེས་སོགས་ཀྱང་གཟུགས་རུང་དུ་འགྱུར་ཏེ། རྟེན་གཟུགས་ཡོད་པའི་ཕྱིར་ཞེ་ན།
གཉིས་པ་ནི། མིག་ཤེས་གཟུགས་ལ་རྟེན་པ་དང༌། རིག་བྱེད་མིན་པ་འབྱུང་བ་ལ་རྟེན་པ་གཉིས་མཚུངས་པ་མིན་ཏེ། རིག་བྱེད་མིན་པའི་རྟེན་འབྱུང་བ་ནི། དེའི་ཉེ་བར་ལེན་པའི་རྒྱུ་ཡིན་ལ། གཅིག་ཤོས་ཀྱིས་དེ་ལྟར་མིན་པར་ཤེས་པ་སྔ་མ་ཉིད་ཉེར་ལེན་གྱི་རྒྱུར་འདོད་པ་ཡིན་ནོ། ། དེ་ལྟར་བྱེ་སྨྲས་སོ་ཐར་གྱི་སྡོམ་པའི་ངོ་བོ་གཟུགས་སུ་འདོད་པའི་ཚུལ་བཤད་ཟིན་ལ། ཐེག་པ་ཆེན་པོའི་སེམས་བསྐྱེད་པའི་སྡོམ་པ་ལས་ཐོབ་པའི་སོ་སོ་ཐར་པའི་སྡོམ་པ་དང༌། རིག་པ་འཛིན་པ་སྔགས་ཀྱི་སྡོམ་པ་ལས་ཐོབ་པའི་སོ་སོ་ཐར་པའི་སྡོམ་པ་ཕལ་ཆེ་བ་ཤེས་པའི་ཐོག་ནས་འཇོག་པའང་ཐེག་ཆེན་གྱི་མདོ་ཕལ་ཆེ་བ་ནས་ཡོད་པས། དེ་དང་ཐ་སྙད་སྒོ་བསྟུན་ནས་མགོན་པོ་འབྲི་ཁུང་པས་རྗེས་སུ་སྨྲ་བའི་སྐབས་གཅིག་ཀྱང་ཡོད་པས།
དགོངས་གཅིག་རྙིང་མར། སོ་སོ་ཐར་པའི་སྡོམ་པའི་ངོ་བོ་ནི། རང་དགེ་ཚུལ་དགེ་སློང་དུ་ཐག་ཆོད་པ་སྡོམ་པའི་ངོ་བོ་ཞེས་སོགས་འབྱུང་ལ། དེའང་ཐབས་ཤེས་ནུས་ལྡན་གྱི་སྡོམ་པའི་རྫས་ཤེས་པའི་རྒྱུད་ཐོག་ཏུ་གྲུབ་པར་ཐ་སྙད་མཛད་ལ། འདི་དང་མཐུན་པར་རྗེ་རང་བྱུང་པས་ལྷོ་སྟོད་དཔལ་འབར་གྱི་དྲིས་ལན་དུ། སོ་ཐར་གྱི་སྡོམ་པ་རྣམ་པར་རིག་བྱེད་མིན་པའི་གཟུགས་བྱ་བ་ཡང༌། ཡང་དག་པར་ན་ཐོབ་བློ་སྐྱེས་པའི་ཤེས་པའི་ནུས་ལྡན་ལས་གཞན་དུ་མེད་དོ་ཞེས་གསུངས་པའི་ནུས་ལྡན་ནི་སྤང་བྱའམ་བསྡམ་བྱ་མངོན་གྱུར་ན། དྲན་ཤེས་བཞིན་གྱིས་ཟིན་ནས་བསྡམ་ནུས་པའི་ཤེས་པ་བག་ཆགས་མཐུ་ཅན་པ་ལ་བཞག་གོ ། ཆགས་སྡང་གི་སྡོམ་པ་ཞིག་ཟེར་བ་ནི་དེ་དག་གིས་ཀུན་ནས་བསླང་བའི་ལས་ཕམ་པས་སྡོམ་པ་ཉམས་པའམ་གཏོང་བར་བྱེད་པའོ། ། གཉེན་པོ་སྟོབས་ལྡན་ལ་ཆགས་སོགས་ཉོན་མོངས་པས་སྡོམ་པ་ཉམས་བྱེད་ཀྱི་ཕམ་པའི་ལས་ལམ་བྱེད་པ་མི་འབྱུང་སྟེ།
རྫུ་འཕྲུལ་ཐོབ་པའི་ལུས་ཐ་མལ་པའི་མཚོན་སོགས་ཀྱིས་བསད་ བཅད་ཟེར་བའང་གདའ་ འབིགས་མི་ནུས་པ་བཞིན་ནོ། ། འདིར་སྐྱོབ་པ་འབྲི་ཁུང་པས་སོ་ཐར་གྱི་སྡོམ་པ་གཟུགས་ཅན་དུ་སྨྲ་བ་དང་སྒོ་བསྟུན་པ་ན། དེའི་སྡོམ་གཟུགས་དེ་གཞན་ལ་རིག་མིན་ཡིན་ཀྱང༌། སྐྱོབ་པའི་སྤྱན་དག་པས་མངོན་སུམ་དུ་གཟིགས་པར་གསུངས་ཏེ། ཇི་ལྟར་གཟིགས་ན་ཚུལ་ལྡན་གྱི་སྡོམ་གཟུགས་དེ་སྐྱེས་བུ་གཞོན་ནུའི་བྱད་གཟུགས་མ་རྨས་པ་དབང་པོ་ཀུན་ཚང་རྒྱན་ཐམས་ཅད་ཀྱིས་བརྒྱན་པ་དང༌། ཚུལ་འཆལ་གྱི་སྡོམ་གཟུགས་སྐྱེས་བུའི་བྱད་གཟུགས་དབང་པོ་མ་ཚང་བ་ཁ་རལ་སྣ་ཆད་དུ་གཟིགས་ཞེས་གསུངས་གདའ་བ། དེ་ལྟར་གཟིགས་པ་ལ་འཁྲུལ་པ་དང་ནོར་བ་ག་ལ་ཡོད་དེ། སྤྱིར་རྣམ་རིག་མིན་པའི་གཟུགས་དེ་སེམས་ཅན་ཕལ་པས་རིག་བྱ་མིན་ཡང༌། གང་ཟག་ཁྱད་པར་ཅན་འགའི་རིག་བྱ་དང་ཁྱད་པར་སངས་རྒྱས་གྱི་སྤྱན་གྱི་ཡུལ་ཡིན་པ་ལ་གནོད་པ་ཅི་ཡང་མེད་པས་སྐྱོབ་པ་ཉིད་སངས་རྒྱས་ཡིན་པའི་ཕྱིར་ཏེ། སངས་རྒྱས་ཀྱི་སྤྱན་འཆད་པའི་ཡུམ་གྱི་མདོར།
བྱང་ཆུབ་སེམས་དཔའ་ཆེན་པོ་མིག་དེ་དང་ལྡན་པས་རྣམ་པ་ཐམས་ཅད་དུ་མ་མཐོང་བའམ་མ་ཐོས་པའམ་མ་ཤེས་པའམ་ཁོང་དུ་མ་ཆུད་པ་གང་ཡང་མེད་དེ། ཤཱ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་སངས་རྒྱས་ཀྱི་མིག་ཡོངས་སུ་དག་པའོ་ཞེས་འབྱུང་ཞིང༌། ཁྱད་པར་རྣམ་རིག་མིན་པའི་སྡོམ་གཟུགས་སྐྱེས་བུའི་བྱད་དབྱིབས་སུ་ཡོད་པ་འདི་ནི་བཅོམ་ལྡན་འདས་དུས་ཀྱི་འཁོར་ལོ་ཉིད་ནས་རྒྱས་པར་གསུངས་པ་ཡིན་ཏེ། དེ་ཡང་དེར་ཉན་ཐོས་མདོ་སྡེ་པས་རྣམ་རིག་མིན་པའི་སྡོམ་གཟུགས་ཐ་སྙད་དུ་བཏགས་ཡོད་ལས་རྫས་ཡོད་དུ་མེད་པར་འདོད་པ་ལ། དེ་ལྟ་ན་སོ་སོ་སྐྱེ་བོ་སོགས་རྒྱུད་མ་སྨིན་པས་བསྟན་དུ་མེད་ཅིང་ལས་ཉོན་གྱི་དབང་གིས་འདུས་པའི་བེམས་རྡུལ་གྱིས་བསགས་པའི་ཐོགས་བཅས་མིན་པའི་སངས་རྒྱས་གཟུགས་སྐུ་ཐ་སྙད་དུ་མེད་པར་ཐལ། ཐ་སྙད་དུ་བསྟན་མེད་ཐོགས་མེད་ཀྱི་རིག་མིན་གྱི་གཟུགས་མེད་པའི་ཕྱིར། ཞེས་གསུངས་ལ། དེ་ལྟ་ན་སངས་རྒྱས་ཀྱི་རྒྱུད་ལ་བཞུགས་པའི་སོ་ཐར་གྱི་རིག་མིན་གྱི་གཟུགས་དེ་ཡང་སངས་རྒྱས་ཀྱི་གཟུགས་གཞན་སྐལ་བ་དམན་པས་རིག་མིན་སྐལ་ལྡན་གྱི་རིག་རུང་མཚན་དཔེས་བརྒྱན་པའི་གཟུགས་བྱད་ཅི་འདྲ་བ་དེ་འདྲ་བ་ཞིག་ཏུ་ཡོད་པར་གྲུབ་པ་ཉིད་ཀྱི་ཕྱིར། སངས་རྒྱས་ཀྱི་སོ་ཐར་གྱི་སྡོམ་གཟུགས་ནི་སངས་རྒྱས་ཉིད་མ་གཏོགས་གཞན་སུ་གང་གིས་ཀྱང་མངོན་དུ་མི་བྱེད་དེ། དེ་གཞན་ངོར་བསྟན་མེད་ཐོགས་མེད་རིག་མིན་གྱི་གཟུགས་ཡིན་པའི་ཕྱིར།
དེས་ན་ནང་ལེའི་བརྒྱ་རེ་བདུན་པའི་འགྲེལ་པར། ཤེས་པ་རྣམ་བཅས་བསྐྱེད་བྱེད་ནི། ། དབང་པོའི་ཕྱེད་ཡུལ་སྣང་བ་མིན། ། ནམ་མཁའ་མོ་གཤམ་བུ་དང་མཚུངས། ། འགོག་པ་དག་ནི་ནམ་མཁའ་བཞིན། ། འདུ་བྱེད་བེམས་པོ་ཡོད་མ་ཡིན། ། དུས་གསུམ་རྗེས་འགྲོ་དག་ཀྱང་མེད། ། ཐོགས་པ་མེད་པའི་གཟུགས་ཡོད་མིན། ། ཞེས་པ་མདོ་སྡེ་པ་ཡི་རིག ། ཞེས་སོ། །
དེས་ན་ཐོགས་པ་མེད་པའི་གཟུགས་དུས་གསུམ་རིག་པར་བྱེད་པ་པོ་གལ་ཏེ་མར་མེ་རྣལ་བ་དང་མཚུངས་པ་ཡིན་ན་དེའི་ཚེ་ཐོགས་པ་མེད་པའི་གཟུགས་མེད་པའི་ཕྱིར་ཐམས་ཅད་མཁྱེན་པར་མི་འགྱུར་རོ། ། སྐུ་བཞི་མ་གཏོགས་ཉི་ཚེ་བའི་སྐུ་ཡི་སངས་རྒྱས་ཉིད་དུ་མི་འགྱུར་རོ། ། འདིར་ཐོགས་པ་མེད་པའི་སྐུ་དང་བྲལ་བའི་སངས་རྒྱས་ནི་རྣམ་པ་ཐམས་ཅད་པའི་རྫུ་འཕྲུལ་སྟོན་པར་མི་འགྱུར་རོ། ། ཐམས་ཅད་ཀྱི་སྐད་ཀྱི་གསུང་དུ་མི་འགྱུར་རོ། ། གཞན་གྱི་སེམས་མཁྱེན་པར་ཡང་མི་འགྱུར་རོ། ། ལྷའི་མིག་ལ་སོགས་པ་ཐམས་ཅད་འབྲས་བུ་མེད་པར་འགྱུར་རོ། ། ཞེས་པ་ནི་མདོ་སྡེ་པའི་འཛིན་པའི་སྐྱོན་ནོ། ། དེའང་སོ་ཐར་གྱི་སྡོམ་པ་འབྲས་གཟུགས་སུ་ཡོད་པ་འདི་ལ། མཛོད་རང་འགྲེལ་ལས། བྱེ་བྲག་ཏུ་སྨྲ་བ་རྣམས་ན་རེ།
དྲི་དང་རོ་དང་རེག་བྱ་རྣམས་ནི་ལུང་དུ་མ་བསྟན་པའི་ཕྱིར་ཤི་བ་དང་འདྲ་སྟེ། དེའི་ཕྱིར་དེ་དག་ནི་རྟོགས་པ་ཞེས་ཟེར་རོ། ། ཞེས་པའི་ཐད་ཀྱི་གང་སྤེལ་དུ། ཁ་ཅིག་ན་རེ། གཟུགས་དང་སྒྲ་དང་ཆོས་རྣམས་ནི་དགེ་བ་དང་མི་དགེ་བ་དང་ལུང་དུ་མ་བསྟན་པ་ཡིན་ལ། དྲི་དང་རོ་དང་རེག་བྱ་དག་ནི་གཅིག་ཏུ་ལུང་དུ་མ་བསྟན་པ་ཡིན་པའི་ཕྱིར་ཤི་བ་དང་འདྲའོ། ། ཁ་ཅིག་ན་རེ་ཤི་བ་ལ་འདི་ན་དགེ་བ་དང་མི་དགེ་བའི་ཆོས་ཀྱི་རྗེས་སུ་འཇུག་པ་མེད་ལ་ལུང་མ་བསྟན་གྱི་ཆོས་འཇུག་པ་ནི་ཡོད་དོ། ། དེའི་ཕྱིར་མ་སྒྲིབས་ལ་ལུང་དུ་མ་བསྟན་པའི་ཕྱིར་ཤི་བ་དང་འདྲའོ་ཟེར་རོ། ། དེ་ལྟར་བཤད་པས་སྡོམ་མིན་གྱི་གཟུགས་ལ་འབྱུང་འགྱུར་གཟུགས་སྒྲ་གཉིས་ཡོད་ཀྱི་ལྷག་མ་མེད་པར་བཤད་པས། གཟུགས་དེ་ལའང་ཁ་དོག་དང་དབྱིབས་ཀྱི་གཟུགས་གཉིས་ཡོད་པའི་ཁ་དོག་དབྱིབས་གཟུགས་ཇི་ལྟ་བར་གཟིགས་སོ་ཞེས་ངོ་མཚར་གྱི་སེང་གེ་སྒྲ་ཆེན་པོ་སྒྲོག་པ་ནི།
སྐྱོབ་པ་འབྲི་ཁུང་པ་ཙམ་མ་གཏོགས་ཕྱོགས་འདི་ནི་མཐོང་བ་ལྟ་ཅི་སྨོས། ཐོས་པ་ཙམ་ཡང་ཡོད་པ་མ་ཡིན་ནོ། ། ཡང་ན་སྐྱོབ་པའི་གཟིགས་ཚུལ་ཁྱད་འཕགས་འདི་ལྟ་བུའི་དགོངས་པ་ནི། འདི་ལྟར་འཆད་ན་མི་ལེགས་པའང་མ་ཡིན་ཏེ། མཛོད་འགྲེལ་ལས། འབྱུང་གྱུར་ལས་འབྱུང་འགྱུར་ནང་ཕན་ཚུན་བསྐྱེད་པ་ན། འདོད་པའི་རིག་བྱེད་དང་རིག་བྱེད་མ་ཡིན་པའི་སྡོམ་གཟུགས་རྣམ་སྨིན་མིག་སོགས་ཀྱི་རྣམ་སྨིན་གྱི་རྒྱུར་བཞག་པ་དང༌། ཡང་འབྱུང་གྱུར་གྱི་འབྱུང་བའི་རྣམ་སྨིན་གྱི་རྒྱུ་བྱེད་པ་ཡོད་དེ། ཚེ་རབས་སྔ་མའི་སྡོམ་གཟུགས་དེས་ཚེ་རབས་ཕྱི་མའི་མཐོ་རིས་ཀྱི་རྟེན་མིག་སོགས་ཀྱི་ཚོགས་པ་ན་ཡོད་པའི་འབྱུང་བའི་རྣམ་སྨིན་གྱི་རྒྱུར་བཞག་པ་ལྟ་བུ་ལ་དགོངས་ཤིང་མ་འོངས་པའི་རྣམ་སྨིན་གྱི་འབྲས་བུ་སྐྱེ་བ་དང་མི་སྐྱེ་བ་གང་ཡིན་ཀྱང༌། མ་འོངས་པའི་ས་ན་རྫས་སུ་ཡོད་པ་བྱེ་སྨྲའི་ལུགས་ཡིན་པས།
རྫོགས་པའི་སངས་རྒྱས་འབྲི་ཁུང་པས་ཀྱང༌། དེ་ལྟར་གཟིགས་པའི་དབང་དུ་བྱས་པའང་ཡིན་ནམ་སྙམ་སྟེ་བརྟག་དགོས་ལ། སྡོམ་པར་གྱུར་པའི་དགེ་བ་དང༌། སྡོམ་མིན་དུ་གྱུར་པའི་མི་དགེ་བའི་ལས་ཀྱི་རྒྱུ་དང་དེའི་འབྲས་བུ་ལ་སོགས་གང་ཟག་སོ་སོ་ལ་སྣང་ རྡུལ་གཅིག་གི་སྟེང་དུ་སྟོང་གསུམ་གྱི་སེམས་ཅན་ཐམས་ཅད་ཆུད་པ་དག་པའི་སེམས་དཔའ་དང༌། སངས་རྒྱས་མ་ཐོབ་པའི་སྤྱོད་ཡུལ་ཁོ་ནར་མ་ངེས་ཏེ། ལས་དབང་གི་མཐུ་ལས་སེམས་ཅན་ལའང་དེ་ལྟར་སྣང་བ་ཡོད་པ་ཡིན་ནོ། ། དེ་ལྟར་སྣང་བ་ཡོད་ན་དེ་ལྟར་གྲུབ་མི་དགོས་ཏེ་དབང་ཐོབ་པའི་སེམས་དཔའ་དང༌། སངས་རྒྱས་ཀྱིས་དེ་ལྟར་མཛད་ནའང༌། དེ་ལྟར་སྣང་བ་ཙམ་ལས་དེ་ལྟར་རང་རྒྱུད་དུ་གྲུབ་པ་མེད་དེ། སྒྱུ་མ་ལྟ་བུའི་ཏིང་འཛིན་གྱི་རྣམ་འཕྲུལ་ཙམ་དུ་ཟད་དོ། །
མཆན། མྱོང་གི་ལས་ཀྱི་མཐུ་འདི་ནི་སངས་རྒྱས་བཅོམ་ལྡན་འདས་ཀྱིས་མཁྱེན་པ་ལས་མ་གཏོགས་ས་བཅུའི་བྱང་ཆུབ་སེམས་དཔས་ཀྱང་ཤེས་པར་མི་ནུས་ན། སོ་སོ་སྐྱེ་བོས་བསམ་གྱིས་མི་ཁྱབ་པར་གསུངས་པ་ཡིན་ནོ། ། དཀོན་མཆོག་སྒྲོན་མ་ལས། བསམ་གྱིས་མི་ཁྱབ་སོགས་གསུངས་པ་ནི། འགྲོ་བའི་ལས་ཚུལ་བསམ་གྱིས་མི་ཁྱབ་སྟེ། ། རྒྱལ་བ་ཀུན་གྱིས་དེ་དག་གསུངས་པ་ནི། ། ཀླུ་ཡི་རྣམ་འཕྲུལ་སངས་རྒྱས་རྣམ་འཕྲུལ་དང༌། ། བསམ་མེད་བསམ་གཏན་རྣམ་འཕྲུལ་བསམ་མི་ཁྱབ། ། ཞེས་འབྱུང་བས།
བསམ་མེད་ནི་སྨན་དང༌། སྔགས་དང༌། ནོར་བུ་དང༌། སྨན་དང་ སྨན་ཟེར་བ་གཉིས་བྱུང་བ་ཟློས་པ་འདྲ་ཞིག་འདུག་རུང་དཔེ་གཉིས་སྣང་བ་དཔྱད་ འཁྱུད་དཔྱད་ཀྱི་མཐུའོ། ། ཡང་ན་རྒྱུ་སྡོམ་པ་རྣམ་དག་བསྲུངས་ན། འབྲས་བུ་ལྷ་མིའི་ལུས་རྟེན་ཁྱད་པར་ཅན་ཐོབ་པ་དང༌། མ་བསྲུངས་ན་རྣམ་སྨིན་གྱི་འབྲས་བུས་ངན་སོང་དུ་སྐྱེ་བའང་རྒྱུ་མཐུན་གྱི་འབྲས་བུས་རྟེན་ལྷ་མིར་སྐྱེས་ཀྱང་བཞིན་མི་སྡུག་པར་འགྱུར་བར་གཟིགས་པ་ལ་དགོངས་ཞེས་སྐལ་བ་ཆེན་པོ་པ་རྣམས་རྟོག་པར་བྱེད་ལ། སྐལ་བ་དམན་པ་དག་གིས་ནི། རྗེ་འདིས་སོ་ཐར་གྱི་སྡོམ་གཟུགས་གཟིགས་ཚུལ་འདི་འདྲ་བ་ཐོས་པ་ན་བློ་གྲོས་ཀྱི་སྙིང་གི་བུམ་པར་ལོག་རྟོག་གི་སྙིང་རླུང་འཕྱོས་ཏེ་དགེ་རྩའི་སྙིང་ཁྲག་གི་ཆུ་མི་ཆུད་པར་ས་ལ་འདོར་ན་ཐར་པའི་སྲོག་དབུགས་འགག་པར་བྱེད་པ་ཡང་ཆེས་མང་བར་སྣང་ངོ༌། ། ཡང་དགོངས་གཅིག་རྙིང་མར།
སོ་སོ་ཐར་པའི་སྡོམ་པ་རྣམ་རིག་མིན་གཟུགས་སུ་ལན་གྲངས་དུ་མར་བརྗོད་ཟིན་པའི་རྗེས་སུ། ཡང་ནི་སོ་ཐར་གྱི་སྡོམ་པ་བསམ་པའི་རང་གཟུགས་ཡིན་ཞེས་བྲིས་གདའ་བ་འགལ་བར་མི་འགྱུར་རམ་ཞེ་ན་མི་འགྱུར་ཏེ། འདི་ལ་དགོངས་པ་ལེན་ཚུལ་གཉིས་སུ་ཤེས་དགོས་ཏེ། སོ་ཐར་གྱི་སྡོམ་པ་རྣམ་རིག་མིན་པའི་གཟུགས་དེ་ངེས་འབྱུང་གི་བསམ་པས་ཀུན་ནས་མ་བསླངས་པར་སྡོམ་གཟུགས་དེ་མི་འགྲུབ་པའི་དོན་དུ་འཆད་དགོས་ཏེ། དགེ་བའི་བཤེས་གཉེན་པོ་ཏོ་བ་ལ། ཁྱེད་ཀྱི་མཁན་པོ་སུ་ཡིན་དྲིས་པ་ན། ར་སྒྲེང་ན་བཞུགས་པའི་དགེ་བསྙེན་རྒད་པོ་ཡིན་བྱ་བ་ལྟ་བུའམ། ཡང་ན་ཐེག་ཆེན་གྱི་མདོ་བསྟན་བཅོས་ཁ་ཤས་ན་སོ་ཐར་གྱི་སྡོམ་པ་རང་གིས་ངོ་བོ་སྤོང་བའི་སེམས་པ་ལ་འཇོག་ན་དེའི་དབང་དུ་བྱས་ཏེ་གཟུགས་ཞེས་པ་ནི་སྭ་དཱུ་པ་རང་བཞིན་ལའང་འཇུག་པས་སེམས་པའི་རང་བཞིན་ཞེས་འཆད་དགོས་རྒྱུ་ཡིན་པས་ལེགས་པར་མིག་ཕྱེད་པར་གྱིས་ཤིག ། འདིར་དགོངས་གཅིག་རྙིང་མར། སོ་ཐར་གྱི་སྡོམ་པ་གཟུགས་ཅན་པ་དེ་མངོན་སུམ་དུ་མཐོང་མཁན་གྱི་གང་ཟག་བཞི་ཡོད་ཅེས་བྲིས་གདའ་བ།
སྐྱོབ་པའི་དགོངས་པ་མ་ཡིན་ཏེ། བསླབ་པ་བླང་བ་པོ་དེ་ཚུལ་ཁྲིམས་དང་ལྡན་པ་དང་མི་ལྡན་པར་རྟོགས་པ་པོ་བཞི་ཡོད་ཟེར་དགོས་རྒྱུ་ལས། དང་པོར་རིས་མཐུན་པས་མཐོང་ཞེས་བྲིས་གདའ་བའང་འདོན་པ་མ་དག་སྟེ། ཚངས་པ་མཚུངས་པར་སྤྱོད་པ་ཆོ་ག་དག་བྱེད་ལྷན་ཅིག་ཏུ་བྱས་པས་རྒྱུད་དག་པར་རྗེས་སུ་རྟོགས་ཞེས་འདོན་རྒྱུ་ཡིན་ཏེ། གསོ་སྦྱོང་གི་དུས་ཡོངས་སུ་དག་པ་ལན་གསུམ་གྱི་བར་དྲིས་ན་ཅང་མི་གསུང་བས་དེ་ལྟར་འཛིན་པའི་སྐབས་ལྟ་བུའོ། ། ཡིད་ཀྱི་གཟུགས་ཅན་པས་མཐོང་བྱ་བའང་དགོངས་གཅིག་རྙིང་མའི་སྒྲ་སོར་བཞག་ཡིན་ཀྱང་གསུང་རབ་ཀྱི་བརྡ་ལ་མི་འབྱུང་སྟེ། དོན་ནི་གཞན་སེམས་ཤེས་པའི་མངོན་ཤེས་ཀྱིས་རྟོགས་བྱ་བ་ཡིན་ལ། དེ་ཡང་སྡོམ་པ་གཟུགས་ཡིན་ན་མངོན་ཤེས་ཀྱི་ཡུལ་དུ་མི་འགྱུར་ཏེ། མངོན་ཤེས་ཡིད་ཀྱི་རྣམ་ཤེས་ཡིན་པས་རང་ཡུལ་ལས་གཞན་གཟུགས་སོགས་མིག་ཤེས་ཀྱི་ཡུལ་ནི་རྟོགས་པར་འཇོག་དཀའ་ལ། ཡང་ན་རྣམ་རིག་མིན་གཟུགས་ཆོས་ཀྱི་སྐྱེ་མཆེད་པ་ཡིན་པས་ཡིད་ཤེས་ཀྱི་ཡུལ་དུ་བཞག་ནའང་རུང་ལ།
ཡང་ན་གཞན་སེམས་ཤེས་པའི་མངོན་ཤེས་ཀྱིས་སོ་ཐར་གྱི་སྡོམ་གཟུགས་མ་མཐོང་ཡང༌། སྡོམ་པ་སྐྱོན་མེད་དེ་གང་ཟག་དེའི་རྒྱུད་ལ་ལྡན་མི་ལྡན་ཤེས་པ་ལ་བྱར་རུང་ངོ༌། ། ལྷའི་སྤྱན་གྱིས་མཐོང་ཟེར་བའི་ལྷའི་སྤྱན་ནི་ཐེག་ཆེན་ཐུན་མོང་མ་ཡིན་པའི་ཞི་ལྷག་ཟུང་འབྲེལ་སྒོམས་པའི་འབྲས་བུ་ཡོན་ཏན་ཁྱད་པར་ཅན་ལྷ་མིག་ཐམས་ཅད་ཤེས་ལ་སེམས་ཅན་ཐམས་ཅད་སྐྱེ་བ་དང་འཆི་འཕོ་བ་ཡང་ཤེས་པ་ཡིན་ལ། ལྷའི་མིག་དང་མི་གཅིག་སྟེ། ལྷའི་མིག་གི་མངོན་ཤེས་ནི་མུ་སྟེགས་པ་དང་ཐུན་མོང་བའོ། ། ཡེ་ཤེས་ཀྱི་སྤྱན་ནི་སངས་རྒྱས་ཀྱི་སྤྱན་ཏེ་རྣམ་མཁྱེན་གྱི་གཟིགས་པ་ཉིད་ལས་གཞན་བརྗོད་པར་བྱ་བ་མིན་པའི་ཕྱིར། སྐྱོབ་པས་སོ་ཐར་གྱི་སྡོམ་གཟུགས་བྱེ་སྨྲས་རིག་མིན་དུ་འདོད་པའི་དགེ་བའི་ཚུལ་སོ་སྐྱེས་བསམ་གྱིས་མི་ཁྱབ་པའི་གནས་སྐྱེས་བུ་གཞོན་ནུའི་བྱད་གཟུགས་ལྟར་གཟིགས་པའི་མཁྱེན་པ་དང་ལྡན་ཞེས་གོང་དུ་བཀའ་སྩལ་བ་དེ་ཉིད་ལ་བཟུང་ངོ་ཞེས་གསུངས་སོ། ། ༈ རྡོ་རྗེའི་གསུང༌། ལྟུང་བ་མཐའ་དག་ལ་འདུ་ཤེས་གཙོ་ཟེར་བ་ལ། འདི་ལ་ཕྱོགས་སྔ་ནི།
དགེ་མི་དགེའི་ལས་ལམ་རྫོགས་པ་ལ་གཞི་བསམ་སྦྱོར་བ་མཐར་ཐུག་བཞི་ཀ་ཚང་མི་དགོས་པར་རེ་རེས་ཀྱང་ལས་ལམ་རྫོགས་པར་འདོད་པ་དང༌། ལྷག་པར་བསམ་པའི་ཡན་ལག་མ་ཚང་ཡང་ལས་ལམ་རྫོགས་པར་འདོད་པ་དེ་འདི་སྐབས་ཀྱི་ཕྱོགས་སྔ་ཡིན་ནོ། ། འདིར་ཞལ་སྔ་ནས་སྤྱིར་དགེ་མི་དགེའི་ལས་ལམ་རྫོགས་པ་ལ་བསམ་པའི་ཡན་ལག་མ་ཚང་ན་རྫོགས་པ་ལྟ་ཅི་སྨོས། སྤྱིར་འཁོར་བ་དང་མྱ་ངན་ལས་འདས་པའི་རྒྱུ་རྐྱེན་ལ་ནི། བསམ་པའི་ཡན་ལག་མ་ཚང་ན་འཁྲུལ་གྲོལ་གྱི་རྣམ་བཞག་མི་འགྲུབ་སྟེ། ཀུན་ནས་ཉོན་མོངས་པ་དང་རྣམ་པར་བྱང་བའི་བསམ་པས་ཀུན་ནས་མ་བསླངས་ན་དེར་མི་འགྲུབ་པའི་ཕྱིར། འདིར་རྩ་བ་སེམས་ཞེས་སོགས་གསུངས་ལ་བྱེ་བྲག་མི་ཚངས་སྤྱོད་ལྟ་བུ་ལ་མཚོན་ན་སྤྱོད་འདོད་ཀྱི་བསམ་པ་མེད་པས་འཁྲིག་པ་བརྟེན་པ་ལྟ་བུ་བཅུག་རེག་ཉམས་སུ་མ་མྱོང་བ་ལ་ལས་ལམ་མི་རྫོགས་པས་དགེ་སློང་གཉིས་དང༌། སེར་སྐྱ་བཟང་མོ་སོགས་ཀྱིས་བྱུང་བ་དང་བཅས་ཏེ་གསུངས་ལ། ལྷག་མ་དང་པོའི་སྐབས་སུ་རྨི་ལམ་ན་འབྱིན་པའི་བསམ་པའི་ཡན་ལག་མཚན་ཉིད་པ་མེད་པ་ལས་ལམ་མི་རྫོགས་ཏེ། བསམ་པ་དྲན་ཤེས་མ་ཉམས་ཤིང་མ་འཁྲུལ་བ་དགོས་པ་ལ་གཉིད་ཤེས་ཀྱི་བསམ་པ་བསླད་པའི་ཕྱིར་རོ། །
དེས་ན་ལས་ལམ་རྫོགས་པ་ལ། རྣམ་སྨིན་གྱི་འབྲས་བུ་འབྱིན་ནུས་ཤིག་དགོས་ལ། དེ་ལ་ནི་རྒྱུའི་ཀུན་སློང་རྣམ་སྨིན་གྱི་ངོ་བོ་འཕེན་བྱེད་ཀྱི་རྒྱུ་དང༌། དུས་ཀྱི་ཀུན་སློང་རྣམ་སྨིན་གྱི་ཁྱད་པར་འགྲུབ་བྱེད་ཀྱི་རྒྱུར་གསུངས་ལ། རྒྱུ་དུས་ཀྱི་ཀུན་སློང་མེད་ན་འཕེན་འགྲུབ་ཇི་ལྟ་བར་མི་རྫོགས་ལ། དེའི་ཕྱིར་མཛོད་ལས། ཀུན་སློང་རྣམ་གཉིས་རྒྱུ་དང་ནི། ། དེའི་དུས་ཀྱི་ཀུན་སློང༌། ཞེས་བྱ་བ། གཉིས་ལས་དང་པོར་རབ་འཇུག་བྱེད། །
གཉིས་པ་རྗེས་སུ་འཇུག་བྱེད་ཡིན། ། ཞེས་བསམ་པའི་ཡན་ལག་མ་ཚང་ན་ལས་ལམ་ཡོངས་སུ་མི་རྫོགས་པ་ནི། མཆོད་སྦྱིན་གྱི་བསོད་སྙོམས་ནས་ལྷ་སྦྱིན་ལ་སྦྱོར་བ་བྱས་ཀྱང་དེར་ཕམ་པར་མི་འགྱུར་བ་བཞིན་དང༌། སྤྱིར་ཐེག་དམན་ཐུན་མོང་བའི་འདུལ་བར་ཡང༌། བསམ་པའི་ཡན་ལག་མ་འཁྲུལ་ཞིང༌། འདུ་ཤེས་དེར་ཤེས་པའམ་ཡིད་གཉིས་ཟ་བ་གང་རུང་ལས་ཡིད་གཉིས་ཟ་བས་ཀྱང་བཅས་དབང་གི་འདུ་ཤེས་མཚན་ཉིད་པའི་གོ་ཆོད་པའི་སྐབས་ཡོད་པས། འདུ་ཤེས་ཀྱི་ཡན་ལག་མ་ཚང་ན་ལས་ལམ་ཡོངས་སུ་མི་རྫོགས་ཤིང་འདུ་ཤེས་ཀྱང་དོན་ཤེས་མཐུན་པ་གཅིག་དགོས་ཏེ། དཔེར་ན་ཕག་གསོད་དགོས་བསམ་པ་ལ་མི་ལ་ཕོག་ནས་ཤི་ཡང་དོན་ཤེས་མ་མཐུན་པས་ཕམ་པ་མི་འབྱུང་བ་བཞིན་ནོ། ། དེས་ན་བྱང་ཆུབ་ཆེན་པོའི་བསམ་པ་དང་འདུ་ཤེས་ཀྱིས་མ་ཟིན་ན། གསང་སྔགས་ཀྱི་བསྐྱེད་རྫོགས་ཟབ་མོ་ཅི་འདྲ་བའི་སྦྱོར་བ་བྱས་ཀྱང་རྡོ་རྗེ་འཆང་གི་རྒྱུར་འགྲོ་བ་མ་ཡིན་ནོ། །
དེས་ན་བསམ་པ་གཙོ་ཆེ་བ་ནི་ཐེག་པ་གོང་འོག་ཐམས་ཅད་དུ་གསལ་བ་ཡིན་ཏེ། ལས་ལས་འཇིག་རྟེན་སྣ་ཚོགས་སྐྱེས། ། དེ་ནི་སེམས་པ་དང་དེས་བྱས། ། སེམས་པ་ཡིད་ཀྱི་ལས་ཡིན་ནོ། ། དེས་བསྐྱེད་ལུས་དང་ངག་གི་ལས། ། ཞེས་འབྱུང་ངོ༌། ། ༈ རྡོ་རྗེའི་གསུང༌། གཙོ་བོར་ཡིད་ཀྱི་གསུམ་སྤོང་བ་ཡིན། ཞེས་པའི་རྡོར་གསུང་ལྷད་བྲལ་དུ་བཏོན་ན། མི་དགེ་བ་བཅུ་ལས་ཡིད་ཀྱི་གསུམ་གཙོ་བོར་སྤངས་ན།
གཞན་ལུས་ངག་གི་བདུན་རང་འགགས་སུ་འགྲོ་ཞེས་བྱའོ། ། འདིའི་ཕྱོགས་སྔ་ནི། དེང་སང་བྱེ་སྨྲ་རང་ལུགས་སུ་གྲགས་པའི་སྡོམ་པ་ཡིན་ན་སྤོང་བ་བདུན་སྤོང་བའི་སོ་ཐར་གྱི་སྡོམ་པ་རྣམ་རིག་མིན་པའི་གཟུགས་མ་གཏོགས་ཤེས་པའི་ངོ་བོར་གྱུར་པའི་སྡོམ་པ་ཞིག་བྱེ་སྨྲས་ཀྱང་ཁས་མི་ལེན་ཏོ། ། ཞེས་ཟེར་ལ། དེའི་སྒྲུབ་བྱེད་དུ། ཡིད་ཀྱི་ཉེས་པ་ཅི་འདྲ་ཞིག་ཡིན་ཀྱང་ཕྱིར་བཅོས་ཀྱི་དུས་སུ་ཡང་ཡིད་ཀྱིས་བསྡམ་པ་ཙམ་གྱིས་ཕྱིར་བཅོས་ནུས་སུ་གསུངས་ལ། ལུས་ངག་གི་སྤོང་བདུན་ལྟ་བུ་ལ་ནི་ཕྱིར་བཅོས་དེ་འདྲས་ཀྱང་མི་ཆོག་པས། ཡིད་ཀྱི་ཉེས་སྤྱད་ལས་ལུས་ངག་གི་ཉེས་སྤྱད་སྡིག་ལྟུང་ཆེ་ཞིང་རྣམ་སྨིན་མྱོང་ཚབས་ཀྱང་ཆེ་བའི་ཕྱིར་ཞེས་འགོད་དོ། ། འདིར་སྐྱོབ་པའི་ཞལ་སྔ་ནས། བྱེ་སྨྲ་རང་ལུགས་ལའང་ཡིད་ཀྱི་སྡོམ་པའི་རྣམ་བཞག་ཡོད་པ་དང༌།
ཡིད་ཀྱི་སྡོམ་པ་དེ་ཐེག་ཆེན་གྱི་སྡེ་སྣོད་ནས་སྡོམ་པའི་གཙོ་བོར་བསྔགས་པ་ཡིན་ཞེས་གསུངས་པའི་དང་པོ་ནི། སྤྱིར་བྱེ་སྨྲ་རང་ལུགས་ལ་ཡང་ཁ་ཅིག་སོ་ཐར་གྱི་སྡོམ་པ་ལ་རྣམ་པར་རིག་བྱེད་མིན་པའི་གཟུགས་ཁོ་ནར་ངེས་པ་དང༌། ཡང་ཁ་ཅིག་རྣམ་པར་རིག་བྱེད་དུ་གྱུར་པའི་སོ་ཐར་གྱི་སྡོམ་གཟུགས་ཀྱང་ཡོད་པར་འདོད་དོ། ། འདིར་བྱེ་སྨྲས་ཡིད་ཀྱི་སྡོམ་པ་ཞིག་ཁས་ལེན་པའི་ཚེ། དེ་སོ་ཐར་གྱི་སྡོམ་པར་ནི་མི་འདོད་དེ། སོ་ཐར་གྱི་སྡོམ་པ་ལ་རྣམ་པར་རིག་མིན་དང་རིག་བྱའི་གཟུགས་གང་རུང་གིས་ཁྱབ་པར་དེ་པ་འདོད་པའི་ཕྱིར་རོ། ། འོན་ཏེ་སྡོམ་པར་ནི་འཇོག་སྟེ། རྒྱུ་ཀུན་སློང་ཉོན་མོངས་པ་སྤོང་བར་བྱེད་ཅིང་འབྲས་བུ་འཆལ་ཚུལ་འགོག་པའི་སྡོམ་པར་བྱེད་པའི་ཕྱིར་རོ། ། དེ་སྐད་དུ་མཛོད་ལས། ཤེས་བཞིན་དང་ནི་དྲན་དག་གཉིས། །
ཡིད་དང་དབང་པོའི་སྡོམ་པར་འདོད། ། ཅེས་པས་ཡིད་ལས་སུ་མི་རུང་བའི་གཉེན་པོར་མངོན་པར་འདུ་བྱས་པའི་དྲན་པ་དང་ཤེས་བཞིན་ལ་ནི་ཡིད་ཀྱི་སྡོམ་པ་དང༌། མིག་སོགས་དབང་པོ་ལྔ་ལས་སུ་མི་རུང་བའི་གཉེན་པོར་མངོན་པར་འདུ་བྱས་པའི་དྲན་པ་དང་ཤེས་བཞིན་ལ་ནི་དབང་པོའི་སྡོམ་པ་ཞེས་བྱའོ། ། དེའི་ཕྱིར་འདིའི་ཐད་ཀྱི་སྔ་འགྲེལ་དུ། འོ་ན་བཅོམ་ལྡན་འདས་ཀྱིས། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ནི་སྡོམ་པ་ལེགས། ། ཞེས་གསུངས་པ་དང༌།
གང་ཡང་མིག་གི་དབང་པོ་སྡོམ་པས་བསྡམས་ཏེ་གནས་སོ། ། ཞེས་གསུངས་ན། ཡིད་དང་དབང་པོའི་སྡོམ་པ་འདི་གཉིས་ཀྱི་རང་བཞིན་ཅི་ཞེ་ན། འདི་གཉིས་རྣམ་པར་རིག་བྱེད་མིན་པའི་རིག་བྱེད་ནི་མིན་ནོ། ། འོ་ན་ཅི་ཞེ་ན། ཞེས་དང༌། ཡང་འདིའི་ཐད་ཀྱི་ཕྱི་འགྲེལ་དུ། ཡིད་ཀྱི་སྡོམ་པ་ཡང་དྲན་པ་དང་ཤེས་བཞིན་གྱི་རང་བཞིན་ཡིན་ལ། དབང་པོའི་སྡོམ་ཡང་དྲན་པ་དང་ཤེས་བཞིན་གྱི་རང་བཞིན་ཡིན་ནོ། ། ཞེས་གསུངས་སོ། །
གཉིས་པ་ནི། ཐེག་ཆེན་ཐུན་མོང་བ་ལྟར་ན། ལུས་ངག་གི་བྱ་བ་ཐམས་ཅད་ནི་གླིང་བུ་པའི་གླིང་བུའི་ཁོང་གསེང་དང༌། པི་ཝང་གི་ཁོག་པ་བཞིན་ཡིན་པས་ལུས་ངག་གི་རྣམ་རིག་ཙམ་ལ་དགེ་མི་དགེར་མི་འཇོག་ལ། གླིང་བུའི་སྒྲ་དངོས་ཀྱི་རྟེན་གླིང་བུའི་ཁོག་པར་རླུང་འགྲོ་བ་དང༌། པི་ཝང་གི་སྒྲ་དངོས་ཀྱི་རྟེན་ཁོག་པའི་རྒྱུད་སོར་མོ་བརྡབ་པ་ལས་འབྱུང་བ་ལྟར། ཡིད་ཀྱི་ལས་ཉིད་དགེ་བ་དང་མི་དགེ་བར་འཇོག་པས། སྲོག་གཅོད་ལྟ་བུ་ལ་མཚོན་ན། སྲོག་གཅོད་ཀྱི་ལས་ལམ་རྫོགས་པ་ལ་ཡིད་ཀྱི་སྦྱོར་དངོས་རྗེས་གསུམ་ཚང་ན་དེ་ཉིད་གཙོ་ཡི། ལུས་ངག་གི་སྦྱོར་བ་ཅི་རིགས་མ་ཚང་ཀྱང་ལས་དེ་མཐར་ཐུག་པར་མི་འགྱུར་རོ། །
དེ་ཡང་ཐེག་དམན་གྱི་འདུལ་བར། ལུས་ངག་གི་མི་དགེ་བ་སྤོང་བ་གཙོ་བོར་གསུངས་པ་ནི། ཡིད་ཀྱི་མི་དགེ་བ་སྤོང་བ་ལ། དེའི་འབྲས་བུ་འགོག་པའི་ཆ་ནས་རྒྱུ་འགོག་པ་ཡིན་ལ། དེའི་ཐབས་མི་ཟབ་པ་དང༌། མི་ཟབ་པས་ཉན་ཐོས་དེ་ཙམ་ལས་སློབ་མི་ནུས་པ་ལ་དགོངས་ནས་དེར་བཅས་པ་དང༌། ཐེག་ཆེན་གྱི་འདུལ་བར་ཡིད་ཀྱི་མི་དགེ་བ་སྤོང་བ་གཙོ་བོར་གསུངས་པ་ནི། སྒོ་གསུམ་ཀའི་མི་དགེ་བ་འགོག་པ་ལ། རྒྱུ་བཀག་པས་འབྲས་བུ་འགོག་པར་འགྱུར་བས་ཐབས་ཟབ་པ་དང༌། ཟབ་པ་དེ་ལ་འཇུག་ནུས་པ་ཐེག་ཆེན་པ་བློ་ནུས་ཆེ་བ་ལ་དགོངས་ནས་དེར་བཅས་པ་ཡིན་ཏེ།
དེའི་དོན་ལ། སངས་རྒྱས་བཅོམ་ལྡན་འདས་ཀྱིས་བཟང་སྦྱིན་ཞེས་སོགས་དང༌། སློབ་དཔོན་འཕགས་པའི་ལུང་དྲངས་པའི་དོན་ཏེ། མདོར་ན་ལས་རྒྱུ་འབྲས་བསླུ་བ་མེད་པའི་ངེས་ཤེས་དང༌། དལ་འབྱོར་གྱི་ལུས་འདི་རྙེད་པར་དཀའ་བ་དང༌། རྙེད་ཀྱང་ནམ་འཇིག་ངེས་པ་མེད་པ་དང༌། ཉེས་སྤྱོད་བྱས་ཚད་རང་ལ་གནོད་པར་འབབ་པ་ཤ་སྟག་ཡིན་སྙམ་པའི་དགེ་བློ་ལ་ཡིད་ཁྱུར་གྱིས་འགྲོ་བ་ཞིག་ཐར་པ་སྒྲུབ་པ་ལ་ལས་དང་པོའི་དུས་ནས་བཟོད་མེད་དུ་མེད་ན་མངོན་མཐོའི་སྣེ་ཙམ་ཡང་ཟིན་པར་མི་འགྱུར་བས། ཆོས་བརྒྱད་ཀྱིས་ཀུན་ནས་མ་བསླང་བའི་རྣམ་དཀར་ལ་འབད་དགོས་ཀྱི། ཆོས་བརྒྱད་ཀྱིས་ཀུན་ནས་བསླང་བའི་དགེ་བ་ནི་ཚེ་འདིའི་སྙན་གྲགས་སོགས་སྒྲུབ་པའི་ཆེད་ཀྱིས་དུག་གསུམ་གྱིས་ཀུན་ནས་སློང་བའི་ལས་མི་དགེ་བ་ཡིན་པས་ངན་སོང་ཆེན་པོ་རྣམས་སུ་སྐྱེ་ལ། དགེ་བའི་ཆ་དེ་ཡང་མི་དགེ་བ་སྟོབས་ལྡན་དེས་འཇོམས་པར་བྱེད་པས།
ཚེ་རབས་ཕྱི་མ་ཕན་དུ་རྣམ་སྨིན་བདེ་བ་བསྐྱེད་པར་བྱེད་མི་ནུས་པ་ཡིན་ནོ། ། ཞེས་སྐྱོབ་པས་གདམས་པར་མཛད་པ་ཡིན་ནོ། ། ལུས་ངག་གི་ལས་མི་དགེ་བ་ལས་ཡིད་ཀྱི་མི་དགེ་བའི་ལས་ནུས་པ་ཆེ་སྟེ། ཕ་བསད་པ་ལ་སོགས་པ་མཚམས་མེད་པའི་ལས་ཀྱིས་སེམས་ཅན་མནར་མེད་པའི་དམྱལ་བ་ཙམ་ལས་སྐྱེ་བར་མ་གསུངས་ལ། དཀོན་མཆོག་དང་རྒྱུ་འབྲས་དང་བདེན་པ་ལ་སོགས་ལ་ལོག་པར་ལྟ་བ་ནི་དགེ་བའི་རྩ་བ་ཐམས་ཅད་བཅད་ནས་མཐོ་རིས་ཙམ་ཡང་གཏན་མི་ཐོབ་པར་བྱེད་ཅེས་སེམས་ཙམ་གྱི་བསྟན་བཅོས་ནས་བཤད་པ་དང༌། གཞན་ཡང་ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ཀྱི་མིག་ཕྱུང་བར་གྱུར་པ་ལ་མིག་བསྐྱེད་པ་བས། ཐེག་ཆེན་ལ་མོས་པའི་བྱང་སེམས་ལ་དྭང་བས་བལྟ་བ་བསོད་ནམས་ཆེ་བ་དང༌། ཕྱོགས་བཅུའི་སེམས་ཅན་བཙོན་རར་བཅུག་ན་ཐམས་ཅད་བཏོན་ནས་ཚངས་པའི་བདེ་བ་ལ་བཀོད་པ་བས་ཐེག་ཆེན་ལ་མོས་པའི་བྱང་སེམས་ལ་དང་བའི་སེམས་ཀྱི་བལྟ་བ་བསོད་ནམས་ཆེ་བ་དང༌། དེ་ལས་ལྡོག་པ་ན་དེའི་རིགས་པས་བསོད་ནམས་མ་ཡིན་མང་བ་དང༌། ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་བརྩོན་རར་བཅུག་པ་བས།
བྱང་སེམས་ལ་ཁྲོས་ཏེ་རྒྱབ་ཀྱིས་ཕྱོགས་ནས་འདི་ནི་མ་རུངས་པའོ་ཞེས་ཟེར་བ་སྡིག་ཆེ་བ་དང༌། འཛམ་བུའི་གླིང་གི་སེམས་ཅན་ཐམས་ཅད་ཀྱི་བདོག་པ་ཐམས་ཅད་ཕྲོགས་པ་བས། སེམས་དཔའ་ལ་སྐྱོན་ཇི་ལྟ་བུ་བྱུང་བ་ལ་ཡང་སྨད་ན་སྡིག་ཆེ་བ་དང༌། མཆོད་རྟེན་གངྒཱའི་ཀླུང་གི་བྱེ་མ་སྙེད་བཤིག་བསྲེགས་ལས་སེམས་དཔའ་ལ་ཐེག་དམན་དུ་སྒྲོ་བཏགས་ཏེ་གནོད་སེམས་དང་ཐ་བ་དང་ཁོང་ཁྲོ་བསྐྱེད་དེ། གཤེ་བ་དང་མི་སྙན་པར་སྨྲ་བ་སྡིག་ཆེ་བར་ཐེག་ཆེན་གྱི་མདོ་རྣམས་ནས་བཤད་པ་ཉིད་ཀྱི་ལུས་ངག་གི་ལས་དགེ་མི་དགེ་སྟོབས་ཆེ་བར་གསལ་ལོ། །
ཐེག་དམན་གྱི་སྡེ་སྣོད་དུའང་ལུས་ངག་གི་ལས་ལས་ཡིད་ཀྱི་ལས་སྟོབས་ནུས་ཆེ་བར་དོན་གྱིས་བསྟན་པ་ཡིན་ཏེ། དགེ་སྡིག་ཏུ་མ་གྱུར་པའི་རྣམ་རིག་མིན་པའི་གཟུགས་ལས་ལུང་མ་བསྟན་དུ་གྱུར་པའི་རྣམ་རིག་མིན་པའི་གཟུགས་ཡོད་པར་མི་འདོད་པའང་ལུང་མ་བསྟན་གྱི་སེམས་སྟོབས་ཞན་པས་རིག་མིན་གྱི་གཟུགས་སློང་བར་མི་ནུས་ལ། རིག་མིན་གྱི་གཟུགས་དགེ་མི་དགེར་འཇོག་པ་ནི་ཀུན་སློང་གིས་འཇོག་པས་ཀྱང་ཡིད་ཀྱི་ལས་ཉིད་གཙོ་ཞིང་སྟོབས་ནུས་ཆེ་བར་དེར་ཡང་དོན་གྱིས་བསྟན་པ་ཉིད་ཀྱི་ཕྱིར་རོ། ། རྒྱལ་པོ་ང་ལ་ནུ་ས་བཅུ་པ་ཡིན་ འཇིག་རྟེན་གསུམ་གྱི་མགོན་པོས། རྒྱལ་པོ་ང་ལ་ནུ་ས་བཅུ་པར་གསུངས་པ་བདེན་ན།
ཁོང་ལ་ནོར་པ་གང་ལ་ཡོད་པས་དེ་ལྟར་སྒྲུབ་པར་བྱ་སྟེ། དེ་ཡང་མདོ་ལས། སྟོན་པ་ཉིད་སྔོན་བསྐལ་པ་ཚད་མེད་པའི་སྔོན་རོལ་དུ་མར་མེ་མཛད་ཀྱི་སྤྱན་སྔར་ཁྱེའུ་སྤྲིན་དུ་གྱུར་པས་མི་སྐྱེ་བའི་ཆོས་ལ་བཟོད་པ་ཐོབ་པར་གསུངས་པའི་མི་སྐྱེ་བའི་ཆོས་བཟོད་དེ་ས་བརྒྱད་པ་ཐོབ་པའི་དོན་དུ་བྱས་ནས་བསྐལ་བཟང་འདི་ལ་ང་ལ་ནུ་དང༌། བྲམ་ཟེའི་ཁྱེའུ་བླ་མ་སོགས་ཀྱི་སྐྱེས་རབས་དག་པའི་དབང་དུ་བྱས་པ་ན། ང་ལ་ནུའང་ས་བཅུ་པ་ཡིན་པར་རིགས་པས་གྲུབ་ལ། དེའི་ཚེ་བརྒྱ་བྱིན་ལ་ང་ལ་ནུ་ཕྲག་དོག་སྐྱེ་བྱ་བ་སོགས་བྱང་སེམས་ཐབས་མཁས་ཀྱི་ཕྲིན་ལས་ཀྱི་དབང་དུ་བྱས་པ་ལས་འོས་མེད་ཅིང༌། ཡང་སྟོན་པ་ཉིད་བསྐལ་པ་ཚད་མེད་པའི་སྔོན་རོལ་ནས་སངས་རྒྱས་པར་གསུངས་པའི་ཕྱོགས་ལ་ནི། བསྐལ་བཟང་འདིར་བསྟན་པའི་སྐྱེས་རབས་རྣམས་སངས་རྒྱས་ཀྱི་མཛད་པར་ཡང་གྲུབ་པས་རྒྱལ་པོ་ང་ལ་ནུ་ཡང་སངས་རྒྱས་ཀྱི་སྐྱེ་བ་སྤྲུལ་སྐུའོ། ། མཆན། ཟེར་བ་འདི་ལ་དགོངས་གཅིག་ཏུ་མཆན་རྙིང་པ་ལ་ལར།
མཛངས་བླུན་དང༌། ཡབ་སྲས་མཇལ་བ་དང༌། ཕྲན་ཚེགས་ལས་བཤད་ཟེར་བ་འདུག་ཀྱང༌། དེར་དེ་མི་འབྱུང་བས་རྡོར་ཤེ་དང་རིན་བྱང་སོགས་ཀྱིས་མ་ངེས་པར་བྲིས་པར་ཟད་དོ།། །། ༈ རྡོ་རྗེའི་གསུང༌། སོ་སོ་ཐར་པའི་སྡོམ་པའི་གཏོང་བའི་རྒྱུ་དེ་དག་གིས་མི་གཏོང་བ་ཡང་ཡོད་བྱ་བ་འདི་ལ་རྡོར་གསུང་ལྷད་དང་བྲལ་བར་བཏོན་ན། ཐེག་པ་ཐུན་མོང་བའི་འདུལ་བ་ནས་བཤད་པའི་སོ་ཐར་སྡོམ་པའི་གཏོང་རྒྱུས་ཐེག་ཆེན་ཐུན་མོང་མ་ཡིན་པའི་ཆོ་གས་ཐོབ་པའི་སོ་ཐར་གྱི་སྡོམ་པ་ནི་གཏོང་རྒྱུར་མི་འགྲོ། ཞེས་འདོན་པ་ཡིན་ལ། འདི་གཞན་བཞེད་ལྟ་བུ་ཕྱོགས་སྔ་ལ་སྨོས་པ་ནི་གོ་སླ་ལ། སྐྱོབ་པའི་དགོངས་པ་ནི།
དང་པོར་ལུང་རྣམ་འབྱེད་ལས་སྡོམ་པ་ཕུལ་བ་ལ་མུ་བཞིར་མཛད་པའི་ནང་ནས་ཕུལ་ལ་མ་ཉམས་པ་ཞེས་པ་དེ་འདིར་རྩལ་བཏོན་ནས་འཆད་པར་བཞེད་པ་ཡིན་ཏེ། ཐེག་པ་ཆེ་ཆུང་གང་གི་ཆོ་གའི་སྟོབས་ཀྱིས་ལས་དང་ཉོན་མོངས་པ་ལས་སོ་སོ་ཐར་པའི་སྡོམ་པ་གང་ཡིན་པ་ཅི་ཙམ་པ་དེ་ནི། རྒྱལ་པོ་ངན་པ་ལྟ་བུས་སྡོམ་པ་གཏོང་བར་མ་བྱས་ན་ཚངས་སྤྱོད་སྲོག་གི་བར་ཆད་དུ་བྱེད་པ་ན་དེའི་ངོར་ཚིག་ཙམ་གྱིས་སྡོམ་པ་འབུལ་བར་སྨྲ་ཐལ་ནའང་ཡིད་ཀྱིས་མ་བཏང་ཞིང་མ་ཕུལ་ན། འབུལ་ཚིག་བརྗོད་པ་ཙམ་གྱིས་སྡོམ་པ་རང་གི་ངོ་བོ་མི་གཏོང་བ་ཡིན་པས་དེའི་རྗེས་ནས་སྡོམ་པ་རྣམ་དག་ཡོད་པས་ལེགས་པར་བསྲུང་དགོས་སོ་ཞེས་གསུངས་ལ། འདི་ནི་སློབ་དཔོན་དབྱིག་གཉེན་གྱི་དགོངས་པ་དང་ཡང་མཐུན་པ་ཡིན་ཏེ། མཛོད་རང་འགྲེལ་ལས། མི་བརྡ་འཕྲོད་པའི་དྲུང་དུ་བསླབ་པའི་གཞི་རྣམས་བསམ་པ་ཐག་པ་ནས་སླར་ཕུལ་བ་དང༌། ཞེས་འབྱུང་བས། བསམ་པ་ཐག་པ་ནས་མ་ཕུལ་ན་ཕུལ་བའི་གོ་མི་ཆོད་པར་གསུངས་པ་ཉིད་ཀྱིས་གྲུབ་བོ། ། སྤྱིར་སངས་རྒྱས་ཀྱི་བཀའ་རྣམས་ནི་ཚིག་གཅིག་ལའང་དོན་སྣ་ཚོགས་ཅན་གྱི་དགོངས་པ་ཡིན་པས་དེ་མཐའ་གཅིག་འདི་ཡིན་ཞེས་ཁོ་ནར་ཁ་ཚོན་གཅོད་མི་ནུས་ལ།
དེ་བཞིན་གཤེགས་པ་ཉིད་ཀྱི་བཀའི་དགོངས་པ་འགྲེལ་བར་ལུང་བསྟན་པའི་ཤིང་རྟ་ཆེན་པོ་ལྟ་བུ་དག་མིན་པར་སངས་རྒྱས་ཀྱི་དགོངས་པ་འགྲེལ་བར་རློམ་པའི་འཕགས་པའི་ཡུལ་དང་གངས་ཅན་གྱི་ལྗོངས་ལ་སོགས་པར་བྱོན་པའི་བྱིས་པའི་སྐྱེ་བོ་མིང་སྙན་པར་བོད་པ་དག་གི་བརྡ་དང་ཐ་སྙད་ཀྱི་འཇོག་མཚམས་དང༌། མགོན་པོ་འདིས་མི་འཇིགས་པའི་དམ་བཅས་པའི་སེང་གེའི་སྒྲ་གཉིས་མཐུན་པར་མ་གྱུར་ན་ནི། མགོན་པོ་འདི་ཉིད་ཚད་མར་བྱེད་དགོས་ཏེ། འདི་ཉིད་ཤིང་རྟ་ཆེན་པོ་ཀླུ་སྒྲུབ་ཡིན་པའི་ཕྱིར། དེ་ཡང་མགོན་པོ་ཀླུ་སྒྲུབ་ཉིད་དབུ་སྦྱིན་པར་སྩལ་ནས་བདེ་བ་ཅན་དུ་གཤེགས་པ་ན། འཛམ་བུའི་གླིང་དུ་བསྟན་པ་བསྡུད་ཁར་ཡང་བསྟན་པའི་གཤམ་གསོ་བར་འབྱོན་པར་ཞལ་བཞེས་པ་ལས། བྱང་ཕྱོགས་གངས་ཅན་འདིར་ནི་མགོན་པོ་འབྲི་ཁུང་པའི་སྐུར་བྱོན་པ་འདིར་གསལ་ལ། ལྷོ་ཕྱོགས་དཔལ་གྱི་རི་ལ་སོགས་པར་ནི་སྐུའི་ཁོག་པ་རྙིང་པ་དབུ་དང་སྐུ་སོ་སོར་བྲལ་བ་འབྱར་ཏེ་སྔར་གྱི་རྟེན་རྙིང་པ་དེ་ལ་ཞུགས་ནས་བསྟན་པ་འདིའི་གཤམ་གསོ་བར་མཛད་པའི་ཕྱིར། མདོར་ན་འཕགས་ཆེན་གྱི་ཕྲིན་ལས་ཀྱི་ཆོ་འཕྲུལ་གྱི་རོལ་པ་ནི་མཐའ་ཡས་པས། རྟོག་གེས་བཏགས་པའི་ཆོས་ཚུལ་དང་མི་མཐུན་པས་སྐུར་འདེབས་སུ་བྱེད་པ་ནི་མ་མཐོང་བའི་གཡང་ས་ཆེན་པོ་བདེ་བའི་ལམ་དུ་མོས་ནས་གོམ་པ་འདོར་བ་ལྟ་བུའོ། །
དོན་འདི་ངེས་དོན་དུ་གནས་པ་གང་གིས་གྲུབ་ན། ཐེག་པ་ཐུན་མོང་གི་འདུལ་བར་གཏོང་རྒྱུར་བཤད་པས་གཏོང་བའི་ངེས་པ་མཐའ་གཅིག་ཏུ་མེད་དེ། དེར་ཐོབ་རྒྱུར་བཤད་པས་མཐའ་གཅིག་ཏུ་ཐོབ་དགོས་པ་མ་ཡིན་པའི་ཕྱིར། མཛོད་འགྲེལ་རྒྱལ་སྲས་མར། འདོད་པའི་ཁམས་ཀྱི་རྣམ་པར་རིག་བྱེད་མ་ཡིན་པ་ནི་ཐམས་ཅད་རྣམ་པར་རིག་བྱེད་ལ་རག་ལས་པར་ངེས་པ་མ་ཡིན་ཏེ། རྟེན་ལྔ་ལ་སོགས་པར་འབྲས་བུ་ཐོབ་པའི་མདོ་ལས་སོ་སོ་ཐར་པའི་སྡོམ་པ་སྐྱེ་བ་སྲིད་པའི་ཕྱིར། དེ་ལྟ་བས་ན་མི་དགེ་བ་ཡང་དེ་ལྟ་བུ་འགའ་ཞིག་རྣམ་པར་རིག་བྱེད་མེད་པར་ཡང་འགྱུར་རོ། ། ཞེས་ཟེར་རོ། ། ཞེས་བཤད་པས་རིག་མིན་གྱི་སྡོམ་གཟུགས་རིག་བྱེད་ཀྱི་འབྱུང་བའི་རྒྱུ་ལས་མཐའ་གཅིག་ཏུ་སྐྱེ་བར་ཡང་མ་ངེས་པར་བསྟན་པའི་ཕྱིར་རོ། ། ཤི་འཕོས་པས་སོ་ཐར་གྱི་སྡོམ་པ་གཏོང་ཟེར་བ་ཐེག་པ་ཐུན་མོང་བའི་འདུལ་བར་གསུངས་ཤིང༌།
བྱེ་སྨྲ་བའི་སློབ་དཔོན་སོགས་ཀྱིས་སྒྲ་ཇི་བཞིན་པར་འཛིན་པ་ཡང་ཐེག་པ་ཆེན་པོའི་སློབ་དཔོན་ཆེན་པོ་དཔལ་མགོན་འབྲི་ཁུང་པ་འདིས་ནི་དེ་སྒྲ་ཇི་བཞིན་པ་མ་ཡིན་པར་འགྲེལ་བ་ཡིན་ཏེ། དེ་སྒྲ་ཇི་བཞིན་པ་ཡིན་ན་ཐེག་པ་ཆེན་པོར་སེམས་བསྐྱེད་པའི་ཆེད་དུ་བདེ་བ་ཅན་སོགས་དག་པའི་ཞིང་དུ་པདྨ་ལས་རྫུས་སྐྱེས་སུ་བྱ་མ་བུམ་དང་ལྷུང་བཟེད་ཐོགས་པ་སྐྲ་དང་ཁ་སྤུ་རང་བྱི། སྣམ་སྦྱར་ལ་སོགས་པ་རང་ཆས་སུ་འོང་བའི་ཉན་ཐོས་དགྲ་བཅོམ་པ་དེ་རབ་ཏུ་བྱུང་བ་དང༌། དགེ་སློང་ཡིན་ནམ་མིན་ན་རབ་ཏུ་བྱུང་བའི་རྟགས་དང་ཆ་ལུགས་འཛིན་པ་འགལ། དེ་དགེ་སློང་མིན་ན་ཐེག་པ་ཆེན་པོའི་མདོ་རྣམས་སུ། དག་པའི་ཞིང་དུ་ཉན་ཐོས་ཀྱི་དགེ་སློང་གི་འཁོར་གྱི་འདུས་པ་ཡོད་པར་བཤད་པ་དང་འགལ། ཡིན་ན་པདྨའི་སྦུབས་སུ་སྐྱེས་མ་ཐག་པ་དེ། ཐེག་ཆེན་གྱི་རབ་བྱུང་དང་སྡོམ་པ་མནོས་ན་དེར་གྲུབ་ཀྱང༌། དེ་ལྟར་མ་གྲུབ་པའི་སྐབས་ཀྱི་རབ་བྱུང་དང་དགེ་སློང་དེ་སྔོན་ཐེག་དམན་གྱི་རབ་བྱུང༌། དང་པོ་སོ་ཐར་གྱི་སྡོམ་པ་འཆི་མ་འཕོས་གོང་གི་རྒྱུན་དེ་ཉིད་ལས་གཞན་པའི་རབ་བྱུང་དང་སྡོམ་པའི་རྒྱུན་ནི་མེད་སྐབས་དེར་ཐེག་དམན་ལུགས་ཀྱི་རབ་བྱུང་བསྙེན་རྫོགས་ཀྱི་ཆོ་ག་བྱས་ནས་ཐོབ་པའི་རབ་བྱུང་དང༌།
སོ་ཐར་གྱི་སྡོམ་པ་ཡང་མེད་པས། འཆི་འཕོས་པས་སྡོམ་པ་གཏོང་བ་འདུལ་བ་ལུང་གི་དགོངས་པར་འཆད་པ་ནི་སྒྲ་ཇི་བཞིན་པ་མ་ཡིན་པ་ཉིད་དུ་བཟུང་ངོ༌། ། ཁ་ཅིག་སོ་སོ་ཐར་པའི་སྡོམ་པ་དག་པའི་ཞིང་དུ་རང་འཁྲུངས་མེད་དེ། དེ་ནི་ཡང་དག་པར་བླངས་པ་ལས་བྱུང་བའི་སྡོམ་པ་ཡིན་པའི་ཕྱིར་ཞེ་ན། འོ་ན་འདྲེན་པ་རང་རྒྱལ་རང་བྱུང་གིའོ། ། ཞེས་མ་དག་པའི་ཞིང་འདིར་ཡང་རྫོགས་པའི་སངས་རྒྱས་དང་རང་རྒྱལ་བ་དག་སྡོམ་པ་གཞན་ལ་བླང་བ་མེད་ཀྱང༌། རང་བྱུང་ངམ་རབ་བྱུང་གི་དུས་སོ་ཐར་གྱི་སྡོམ་པ་རང་འཁྲུངས་སུ་འབྱུང་རུང་བའི་ཕྱིར་ན། དག་པའི་འཇིག་རྟེན་གྱི་ཁམས་སུ་དགྲ་བཅོམ་པའི་རྒྱུད་ལ་སོགས་པར་སོ་ཐར་གྱི་སྡོམ་པ་རང་འཁྲུངས་སུ་འབྱུང་བ་ཡང་གྲུབ་ལ་དེ་འབྱུང་མི་རུང་ལ་སྒྲུབ་བྱེད་ཀྱི་ལུང་རིགས་ཅི་ཡང་མེད་ཅིང༌། གནོད་བྱེད་ཚད་མ་ཅི་ཡང་མ་མཐོང་བའི་ཕྱིར། དེ་ཡང་ཁོ་བོའི་ཕ་རས་པ་ཆེན་པོའི་གསུང་གིས།
སྤྱིར་གྲུབ་མཐའ་སྨྲ་བའི་ཉན་ཐོས་པ་དག་གི་སོ་ཐར་གྱི་སྡོམ་པ་རིག་མིན་གྱི་གཟུགས་རྫས་གྲུབ་པ་དེ་འདྲ་བ་དེ་འཆི་འཕོས་པའི་སྟོབས་ཀྱིས་རེ་ཞིག་གཏོང་དུ་ཆུག་ཀྱང༌། དེ་འདྲ་དེ་དག་པའི་ཞིང་ལ་སོགས་པར་སྐྱེས་པའི་ཚེ་དགེ་སློང་གི་སྡོམ་པ་དེ་ལེན་མི་དགོས་པར་ཆོས་ཉིད་ཀྱིས་ཐོབ་པ་ཞེས་རང་འཁྲུངས་སུ་འབྱུང་བ་ཞིག་ཡོད་དེ། ཆོས་ཉིད་ཀྱིས་ཐོབ་པའི་རབ་ཏུ་བྱུང་བ་ཡོད་པར་རྒྱན་རྩ་འགྲེལ་ལས་བཤད་པའི་རིགས་པས། ཆོས་ཉིད་ཀྱིས་ཐོབ་པའི་སོ་ཐར་དགེ་སློང་གི་སྡོམ་པ་ཐོབ་པ་ཞིག་ཀྱང་དོན་གྱིས་གྲུབ་པར་རྒྱུ་མཚན་མཚུངས་པའི་ཕྱིར། ཇི་སྐད་དུ། བྱང་ཆུབ་སེམས་དཔའ་རྟག་ཏུ་ནི། ། ཁྱིམ་པ་འཁོར་ལོ་བསྒྱུར་རྣམས་སུ། ། འགྱུར་ནས་སྐྱེ་བ་ཐམས་ཅད་དུ། ། སེམས་ཅན་རྣམས་ཀྱི་དོན་བྱེད་དོ། ། ས་རྣམས་ཀུན་ལ་བློ་ལྡན་གྱི། །
རབ་བྱུང་ལེན་པས་ཐོབ་པ་དང༌། ། ཆོས་ཉིད་ཀྱིས་ནི་ཐོབ་པ་གཞན། ། རབ་ཏུ་བྱུང་བ་སྟོན་བྱེད་ཡིན། ། རབ་ཏུ་བྱུང་བའི་ཕྱོགས་དག་ནི། ། ཡོན་ཏན་ཚད་མེད་དག་དང་ལྡན། ། དེ་ལྟར་སྡོམ་བརྩོན་ཁྱིམ་པ་ཡི། ། བྱང་ཆུབ་སེམས་དཔའ་ལས་ཁྱད་འཕགས། ། ཚིགས་སུ་བཅད་པ་གཅིག་གིས་ནི། བྱང་ཆུབ་སེམས་དཔའ་ཁྱིམ་པའི་ཕྱོགས་ཅི་ལྟ་བུ་ཞིག་ལ་གནས་ཏེ།

སེམས་ཅན་གྱི་དོན་བྱེད་པ་དེ་ཡོངས་སུ་བསྟན་ཏོ། ། གཉིས་པས་ནི་རབ་ཏུ་བྱུང་པའི་ཕྱོགས་ཇི་ལྟ་བུ་ཞིག་ལའོ། ། དེ་ལ་རབ་ཏུ་བྱུང་བ་ནི་རྣམ་པ་གསུམ་དུ་རིག་པར་བྱ་སྟེ། ཡང་དག་པར་ལེན་པས་ཐོབ་པ་དང༌། ཆོས་ཉིད་ཀྱིས་ཐོབ་པ་དང༌། སྤྲུལ་པ་རྣམས་ཀྱིས་སྟོན་པར་བྱེད་པའོ། ། གསུམ་པས་ནི། རབ་ཏུ་བྱུང་བའི་ཕྱོགས་ལས་ཁྱད་པར་དུ་འཕགས་པ་ཡོངས་སུ་བསྟན་ཏོ། ། ཞེས་འབྱུང་ལ། དེ་དང་མཐུན་པར་དགེ་བཤེས་སྣེའུ་ཟུར་པའི་ལམ་རིམ་ལས། ཐེག་པ་ཆེན་པོའི་ལུགས་ལས་བྱང་སེམས་གང་དག་ཚེ་བརྗེས་ཀྱང་ནི་སྐྱེ་བ་དང་ཚེ་རབས་ཐམས་ཅད་དུ།
སོ་སོ་ཐར་པའི་ཚུལ་ཁྲིམས་ལས་མི་ཉམས་པར་དྲན་ཤེས་བཞིན་དང་ལྡན་པར་འགྱུར་བ་འདི་ནི་ཁྱད་པར་ཡིན་ནོ་ཞེས་བྲིས་གདའ་ལ། ཡང་འདི་ལྟར་དོགས་ཏེ། སེམས་ཀྱི་སྟེང་དུ་ཐོབ་པའི་སྡོམ་པ་ནི། ཆོས་ཉིད་ཀྱིས་ཐོབ་པར་རིགས་ཀྱང་ལུས་ངག་གི་སྡོམ་པ་ནི་ཆོས་ཉིད་ཀྱིས་ཐོབ་པར་མི་རིགས་སྙམ་ནའང་མ་ཡིན་ཏེ། བདེན་པ་མཐོང་བས་ལུས་ངག་གི་སྡོམ་པ་གཟུགས་ཅན་པ་ཆོས་ཉིད་ཀྱིས་ཐོབ་ཏུ་རུང་བར་བཞག་པ་ལྟ་བུའོ། ། དེར་མ་ཟད་སྤྲུལ་པའི་རབ་བྱུང་ཡོད་པའི་རྒྱུ་མཚན་གྱིས་རྒྱུ་མཚན་ཅན་སྤྲུལ་པའི་དགེ་སློང་གི་སྡོམ་པ་ཡོད་པའང་གྲུབ་ལ། ཁ་ཅིག་སྤྲུལ་པ་ནི་རང་རྒྱུད་པ་མིན་པས། སྤྲུལ་པའི་དགེ་སློང་གི་རྒྱུད་ལ་དགེ་སློང་གི་སྡོམ་པ་ཡོད་པར་མི་བཞག་གོ་སྙམ་ན། ཐེག་དམན་པ་དག་དངོས་པོར་འཛིན་པས་སྤྲུལ་པ་དང་གཟུགས་བརྙན་སོགས་དོན་བྱེད་ནུས་ཀྱི་དངོས་པོ་ཡང་དག་པར་མི་འདོད་ཀྱང༌། ཐེག་ཆེན་པ་དག་དོན་དམ་པར་ནི་དོན་བྱེད་ནུས་ཀྱི་ཆོས་གང་ཡང་མེད་ལ་ཀུན་རྫོབ་ཏུ་ནི་ཆོས་ཐམས་ཅད་སྤྲུལ་པ་དང་གཟུགས་བརྙན་དུ་འདྲ་བ་ཉིད་ཀྱིས་དོན་བྱེད་པར་སྣང་བ་ཉིད་ཀྱི་ཕྱིར།
སྤྲུལ་པའི་དགེ་སློང་གི་རྒྱུད་ལ་དགེ་སློང་གི་སྡོམ་པ་མེད་དོ་ཞེས་མཐའ་གཅིག་ཏུ་བརྗོད་པར་མི་ནུས་སོ། ། དེར་མ་ཟད་ཚེ་འདིར་སོ་ཐར་གྱི་སྡོམ་པའ་ཤཱི་ལ་བསྲུང་བའི་འབྲས་བུས་ལྷར་སྐྱེས་པ་ན་ཆོས་འདི་པའི་ལྷའི་དྲང་སྲོང་འདོད་པའི་ཡོན་ཏན་ལྔ་སྤངས་པ་ཞིག་འོང་བར་བཤད་གདའ་བ་དེ་ཀུན་གྱི་རྒྱུད་ཀྱི་མི་དགེ་བ་སྤོང་བའི་སྡོམ་སེམས་རྒྱུད་ལ་འབྱུང་བ་དེ་ཀུན་ཡང་བར་དགེ་ཙམ་ལས་ཁྱད་པར་དུ་མ་གྲུབ་ ཁྱད་པར་དུ་གྲུབ་ཟེར་བའང་འདུག་ སྟེ། སྤོང་སེམས་ཀྱིས་ཁྱད་པར་དུ་བྱེད་པའི་མི་དགེ་བའི་སྐབས་མི་འབྱེད་པའི་ཆུ་ལོན་གྱི་བདག་ཉིད་དུ་གྲུབ་པའི་ཕྱིར། ཚིག་ཇི་ལྟར་བརྗོད། མིང་ཇི་ལྟར་འཇོག་ཀྱང་དོན་ལ་དེ་འདྲ་བ་དེ་སོ་སོ་ཐར་པའི་སྡོམ་པར་དོན་གྱིས་འགྱུར་ལ། བྱང་སར་བྱང་སེམས་ཀྱི་ཕན་ཡོན་འཆད་པ་ན། དེ་ལ་སངས་རྒྱས་དང་བྱང་སེམས་ཐམས་ཅད་ཀྱིས་བུ་གཅིག་པ་བཞིན་དུ་འཛིན་པ་དང༌། ཚེ་འདི་ཉིད་ལ་བསོད་ནམས་རྒྱུན་ཆད་མེད་པས་བསོད་ནམས་ཀྱི་ཕུང་པོ་ཚད་མེད་པ་ཐོབ་པ་དང༌། དགའ་བཞིན་དུ་འཆི་བའི་དུས་བྱེད་པ་དང༌། སྐྱེ་བ་ཕྱི་མ་ལ་སྐལ་བ་མཉམ་པའི་དགེ་བའི་བཤེས་གཉེན་གྱི་དྲུང་དུ་སྐྱེ་བ་དང༌།
ཚེ་ཕྱི་མར་ཡང་རང་འཁྲུངས་ཀྱི་ཚུལ་ཁྲིམས་དེའི་བདག་ཉིད་ཐོབ་པར་འགྱུར་རོ། ། ཞེས་འབྱུང་བའང་རང་འཁྲུངས་ཀྱི་ཚུལ་ཁྲིམས་ཀྱང་མི་དགེ་བ་བཅུ་སྡོམ་པའི་སྡོམ་པ་ལ་འཇོག་དགོས་པས། དེ་ལྟ་བུ་བྱང་ཆེན་གྱི་ངེས་པར་འབྱུང་བས་ཁྱད་པར་དུ་བྱས་པའི་ལས་དང་ཉོན་མོངས་པ་ལས་སོ་སོར་ཐར་བྱེད་དུ་གྲུབ་པས་དོན་གྱི་སོ་ཐར་གྱི་སྡོམ་པར་སོང་བ་ཉིད་ཀྱིས་དེ་ལྟ་བུ་རང་འཁྲུངས་དེའང་སྔ་མའི་སེམས་ཀྱི་རྒྱུན་མ་བཏང་བ་ཞིག་གི་རྒྱུད་ལ་སྐྱེ་བ་མ་ཡིན་ན་ནི་དེ་རྒྱུ་མེད་དུ་འགྱུར་བས། འཆི་འཕོས་པས་སོ་ཐར་གྱི་སྡོམ་པ་གཏོང་བའི་ཁྱབ་མཐའ་འདི་གསུང་རབ་རྒྱ་མཚོ་ལྟ་བུའི་ནང་དུ་ཞུགས་ནས་ཐེག་པ་གོང་འོག་གི་ཆོས་གནད་ཀྱི་སྲོག་ལེགས་པར་འཚོ་བར་བྱེད་པ་ཞིག་གིས་འཆའ་ག་ལ་ནུས། ཡང་བྱང་སར་བཤད་པའི་རང་འཁྲུངས་ཀྱི་སྡོམ་པ་དེ་སོ་ཐར་གྱི་སྡོམ་པ་ནི་མ་ཡིན་ཏེ། བྱང་ཆུབ་སེམས་དཔའི་ཚུལ་ཁྲིམས་ཀྱི་དབང་དུ་བྱས་སོ་ཞེ་ན། ལུང་དེ་ཉིད་ཀྱི་འཇུག་ཐོགས་སུ་ཚུལ་ཁྲིམས་ཀྱི་ངོ་བོ་ཉིད་ལ་སོགས་པ་ཇི་སྐད་བསྟན་པའི་ཚུལ་ཁྲིམས་དེ་ཐམས་ཅད་ནི་སྡོམ་པའི་ཚུལ་ཁྲིམས་དང་དགེ་བ་ཆོས་སྡུད་ཀྱི་ཚུལ་ཁྲིམས་དང༌། སེམས་ཅན་དོན་གྱི་ཚུལ་ཁྲིམས་རྣམ་པ་གསུམ་གྱིས་བསྡུས་པར་རིགས་པར་བྱའོ་ཞེས་འབྱུང་ལ། དེའི་སྡོམ་པའི་ཚུལ་ཁྲིམས་འཆད་པ་ནའང༌། བྱང་སར།
དེ་ལ་བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་ནི་སོ་སོ་ཐར་པའི་སྡོམ་པ་ཡང་དག་པར་བླངས་པ་རིས་བདུན་པོ། དགེ་སློང་དང་དགེ་སློང་མ་དང༌། དགེ་ཚུལ་དང་དགེ་ཚུལ་མ་དང༌། དགེ་བསྙེན་དང༌། དགེ་བསྙེན་མའི་ཚུལ་ཁྲིམས་གང་ཡིན་པ་དེའང་ཁྱིམ་པ་དང་རབ་ཏུ་བྱུང་བའི་ཕྱོགས་ལ་ཅི་རིགས་པར་བྱའོ། ། ཞེས་འབྱུང་བས། ཚུལ་ཁྲིམས་དེ་ལ་ཉེས་སྤྱོད་སྡོམ་པ། དགེ་བ་ཆོས་སྡུད། སེམས་ཅན་དོན་བྱེད་གསུམ་གྱི་དང་པོ་དེ་ལ་སོ་ཐར་རིས་བདུན་གསུངས་པའི་ཕྱིར། སོ་ཐར་གྱི་སྡོམ་པ་འཆི་འཕོས་པའི་རྗེས་ལ་རང་འཁྲུངས་འདི་ལ་འགྲུབ་ལ།
ཡང་འདི་ནི་ཐེག་ཆེན་སོ་ཐར་ཡིན་གྱི་ཐེག་དམན་སོ་ཐར་ནི་མ་ཡིན་ནོ་ཞེ་ན། འོ་ན་ཐེག་པ་ཆེ་ཆུང་གང་ཡིན་ཀྱང་བླའི་སོ་ཐར་གྱི་སྡོམ་པ་འཆི་འཕོས་པས་མི་གཏོང་བར་སྐྱེ་བ་གཞན་དུ་རང་འཁྲུངས་སུ་འབྱུང་བས་ངེད་ཀྱི་འདོད་པའི་དོན་གྲུབ་པས་ཚིག་ལ་མི་རྩོད་དོ། ། གཞན་ཡང་འཕགས་པ་རྣམས་ཚེ་རབས་གཞན་དུའང་ལོག་གཡེམ་མི་བྱེད་པའི་སྡོམ་པ་ཐོབ་པ་ཡོད་པར་མཛོད་རྩ་འགྲེལ་ལས་གསུངས་ལ། དེ་ལྟ་ནའང་སྡོམ་པ་དེ་ཡང་དག་པར་བླངས་པ་ལས་བྱུང་བའི་སྡོམ་པ་ནི་མ་ཡིན་ནོ་ཞེས་འཆད་ལ། དེ་ལྟར་གྱི་ཚེ་བླངས་པ་ནི་མིན་ཞེས་པ་སྡེ་པའི་འདོད་པས་སོ་ཐར་གྱི་སྡོམ་པ་འཆི་འཕོ་བས་གཏོང་བར་འདོད་པའི་སེམས་སྲུང་བའི་གྲུབ་པའི་འདྲེས་ཤོར་བ་ཡིན་ཀྱང་དོན་ལ་འཕགས་པ་ལ་ལོག་གཡེམ་སྤངས་པའི་དགེ་བསྙེན་གྱི་སྡོམ་པ་ཚེ་བརྗེས་ཀྱང་འབྲང་བ་ཡོད་པར་དོན་གྱིས་བསྟན་པས་སོ་སྐྱེ་ལའང་དགེ་བསྙེན་སོགས་ཀྱི་སྡོམ་པ་ཚེ་བརྗེས་པས་ཀྱང་མི་གཏོང་བར་དོན་གྱིས་གྲུབ་པ་ལ་གནོད་བྱེད་གཞན་མེད་ཅིང་སྒྲུབ་བྱེད་དེ་ཉིད་ཀྱི་ཕྱིར། མཛོད་རང་འགྲེལ་དུ། མི་ཚངས་པར་སྤྱོད་པ་ནི་མ་ཡིན་པས་སློབ་པ་ཚེ་རབས་གཞན་དུ་གྱུར་པ་དགེ་བསྙེན་གྱི་སྡོམ་པ་ལ་གནས་པ་མ་ཡིན་པར་འགྱུར་དུ་འོང་བས་ཞེས་འབྱུང་ལ། ཡང་དེར་དེའི་སྡོམ་པ་ནི་ཡང་དག་པར་བླངས་པ་ལས་བྱུང་བའི་སྡོམ་པ་ནི་མ་ཡིན་ནོ་ཞེས་བྱ་བས་ཀྱང་དོན་ལ་རྒྱུད་ཀྱི་ཁྱད་པར་གྱིས་སོ་ཐར་གྱི་སྡོམ་པ་འཆི་འཕོ་བས་མི་གཏོང་བ་འདི་ཤུགས་ལ་ཐེག་པ་འོག་མའི་གསུང་རབ་ཏུའང་བསྟན་ན། ཐེག་པ་ཆེན་པོར་ནི་ཆེས་ཆེར་བསྟན་ལ་གནད་འདི་ཁོང་དུ་ཆུབ་ན་ཐེག་དམན་ལུགས་ཀྱི་སོ་སོར་ཐར་པ་དགེ་སློང་གི་སྡོམ་པ་འཆི་འཕོ་བས་གཏོང་བས། ཐེག་ཆེན་སོ་ཐར་གྱི་སྡོམ་པ་ནི་དེ་ལྟ་མ་ཡིན་ནོ་ཞེས་ཞིབ་ཆ་དང་བཅས་ནས་སྨྲ་བ་དེའང་སྙིང་པོ་མེད་པ་ཡིན་ཏེ།
ཐེག་དམན་གྱི་ལུགས་ཀྱི་སོ་སོ་ཐར་པའི་དགེ་སློང་གི་སྡོམ་པ་འཆི་འཕོས་པས་མི་གཏོང་བ་ཡང་ས་བཅུ་པའི་བྱང་ཆུབ་སེམས་དཔའ་སྤྱན་རས་གཟིགས་ཀྱི་རྣམ་ཐར་ལས་གསལ་བའི་ཕྱིར། ཇི་ལྟར་གསལ་ན་ཆག་དགྲ་བཅོམ་པས་དོན་ཞགས་ཀྱི་འགྲེལ་པར་དོན་ཞགས་ཀྱི་ལོ་རྒྱུས་བཀོད་པ་ལས་འདི་སྐད་འབྱུང་སྟེ། ཇི་སྐད་དུ། ཁ་ཅིག་ན་རེ་དགེ་སློང་གཉིས་ཀྱིས་པོ་ཏ་ལ་བལྟར་ཕྱིན་པས་གྲོང་ཟད་ནས་དཔག་ཚད་བཅུ་ཙམ་ནས་རྩྭ་ཆུ་མེད་པའི་མྱ་ངམ་གྱི་ཐང་ཞིག་ལ་ཕྱིན་སྐོམ་པས་གདུངས། ཆུ་སྲོག་ཆགས་ཅན་ཞིག་འདུག ། གཅིག་ན་རེ་ཐུགས་རྗེ་ཆེན་པོ་ལྟ་བ་ཡང་འགྲོ་དོན་ཡིན་ན་དགེ་སློང་གིས་ཆུ་སྲོག་ཆགས་ཅན་འཐུང་མི་འོང་ཟེར་མ་འཐུངས། གཅིག་ན་རེ་དོན་ཆེན་པོ་སྒྲུབ་པ་ལ་བཏུང་དུ་རུང་ཟེར་ནས་བཏུང་པས་མ་ཤི། མ་འཐུངས་པ་ཤི། མ་ཤི་བ་དེ་སྦྲུལ་གྱི་ཟམ་པ་ལ་སོགས་པ་ལ་ཉམ་ང་མེད་པར་ཕྱིན་པས་འཕགས་པ་དང་མཇལ། སྔར་སྐོམ་རིར་ཤི་བ་དེ་རྫུས་ཏེ་སྐྱེས་ནས་འཕགས་པའི་དྲུང་ན་དགེ་སློང་དུ་འདུག་དེ་གཉིས་ཀས་འཕགས་པ་སེམས་ཅན་གྱི་དོན་ལ་གཤེགས་པར་ཞུ་བ་ཕུལ་བས།
འདུལ་བའི་དུས་ལ་མི་བབ་མི་འགྲོ་གསུང༌། མི་འགྲོ་ན་བདག་ཅག་གཉིས་ལྕེབ་པར་རིགས་བྱས་པས་འོ་ན་འགྲོ་ཡི་ཁུར་ཅིག་གསུངས་ནས་ཁུར་ཏེ་ཚོང་འདུས་ཞིག་ཏུ་ཕྱིན་ནས་ཐུགས་རྗེ་ཆེན་པོ་ལ་ཕྱག་འཚལ་ལོ་བྱས་པས། མི་ཀུན་ན་རེ་སྨྱོན་པ་འདི་ཀུན་ཅི་ཟེར་ཁྱི་རོ་ཞིག་ཁུར་ནས་ཐུགས་རྗེ་ཆེན་པོ་ལ་ཕྱག་འཚལ་ལོ་ཟེར་བ་སྐད། ཅེས་འབྱུང་ལ། དེ་ལྟའི་ཚེ་ན་ཉན་ཐོས་ཀྱི་དགེ་སློང་སྲོག་ཆགས་དང་བཅས་པའི་ཆུ་འཐུངས་པའི་བཅས་འགལ་ཙམ་ཡང་མ་བཟོད་པའི་བློ་དམན་དེ་དག་ཤི་བའི་མོད་ལ་དགེ་སེམས་ཀྱིས་འཕགས་པའི་དྲུང་དུ་སྐྱེས་པའི་ཚེ་བསྙེན་རྫོགས་ཀྱི་སྡོམ་ལྡན་གྱི་དགེ་སློང་དུ་གྱུར་པ་འདི་ལྟ་བུ་རྨད་དུ་བྱུང་བའི་ངོ་མཚར་གྱི་གཏམ་མོ། ། ཁ་ཅིག་ཆག་དགྲ་བཅོམ་གྱི་ཟེར་སྒྲོས་འཁྱམས་པོ་ལ་ཡིད་བརྟན་མི་རིགས་སྙམ་ན། དེ་ལྟའང་མ་ཡིན་ཏེ་ཆག་དགྲ་བཅོམ་པ་འདི་ནི་གངས་ཅན་གྱི་མཁས་པར་འབོད་པའི་མཁོན་ཀུན་དགའ་རྒྱལ་མཚན་ལྟ་བུས་ཀྱང་བདག་ལ་ཆག་དགྲ་བཅོམ་པའི་བཙུན་པ་ལྟ་བུ་ཞིག་བྱུང་ན་ཅི་མ་རུང་ཞེས་སྨོན་པའི་གནས་སུ་བྱེད་པའི་ཕྱིར་དང༌། དེར་མ་ཟད་སོ་ཐར་གྱི་སྡོམ་པ་འཆི་འཕོས་ནས་གཏོང་བ་འདི་ཡོད་སྨྲའི་སློབ་དཔོན་དབྱིག་གཉེན་སོགས་ཀྱི་འདོད་པ་ལས་ཉན་ཐོས་བྱེ་མདོའི་སློབ་དཔོན་གཞན་དག་གིས་ཀྱང་མི་འདོད་པ་དང༌། དབྱིག་གཉེན་སོགས་ཀྱི་ལུགས་ལའང་འཆི་འཕོས་ནས་སྡོམ་པ་བསྲུང་སེམས་ཀྱི་དྲན་ཤེས་མ་ཉམས་ན་མི་གཏོང་བ་དང༌། ཉམས་ན་གཏོང་བའི་ཁྱད་པར་སོགས་ཞིབ་ཆ་ཡོད་པར་ཇོ་བོ་ཨ་ཏི་ཤས་གསུངས་སྟེ།
བྱང་ཆུབ་ལམ་སྒྲོན་གྱི་རང་འགྲེལ་ལས། ཚེ་འཕོས་པས་གཏོང་བ་ཡང་ལུས་མི་འདྲ་བ་དང༌། དེར་སྦྱོར་བ་མ་བྱས་པ་དང༌། སྡོམ་པ་མི་དྲན་པའི་ཕྱིར་རོ། ། དེ་དག་ནི་སློབ་དཔོན་དབྱིག་གཉེན་གྱི་རྗེས་སུ་འབྲངས་ནས་བཤད་པའོ། ། ཞེས་འབྱུང་བས་ཀྱང་ཆེས་གསལ་བར་བྱས་པའི་ཕྱིར། ཞེས་གོ་བར་བྱའོ། ། ཡང་ཁ་ཅིག་དག་པའི་ཞིང་དུ་སོ་ཐར་གྱི་སྡོམ་པ་མེད་དེ། སོ་ཐར་གྱི་སྡོམ་པ་ཡིན་ན་འདོད་པའི་སྡོམ་པ་ཡིན་དགོས་པའི་ཕྱིར་ཞེས་ཟེར་རོ། ། ཅི་སྡོམ་པའི་རྣམ་པར་བཞག་པ་ལ་བློ་མ་སྦྱངས་པ་ཁྱེད་ཅག་བདེན།
འདོད་པའི་སྡོམ་པ་ཞེས་པའི་སྒྲ་སྦྱར་བའི་སྡོམ་པ་ཞིག་ཡིན་ན། འདོད་པའི་ཁམས་ཁོ་ན་ལས་གཞན་དུ་མེད་དགོས་ན། འོ་ན་བསམ་གཏན་གྱི་སྡོམ་པ་ཡིན་ན། ཁམས་གོང་གི་གནས་ལས་གནས་གཞན་དུ་མེད་དགོས་པར་ཐལ། རྒྱུ་མཚན་དེ་ཉིད་མཚུངས་པའི་ཕྱིར། འདོད་ན་འདོད་ཁམས་སུ་བསམ་གཏན་གྱི་དངོས་གཞི་ཐོབ་པ་ལ་བསམ་གཏན་གྱི་སྡོམ་པ་མེད་པར་ཐལ། འདོད་པ་དེའི་ཕྱིར། དེའང་འདོད་ན། བོད་གངས་ཅན་འདིར་མི་ཤེས་པ་ཞིག་གིས་བརྗོད་པ་ནོར་བ་ལ་དེའི་རྗེས་ཟློས་བྱུང་རྒྱལ་དུ་སྨྲ་བ་ན། དེ་སྔོན་གྱི་སངས་རྒྱས་ཀྱི་གསུང་རབ་དང་མཐུན་པར་མ་གྲགས་པས་ཁྱད་ཆོས་ལྟར་སོང་བ་ལ།
བླུན་པོ་རྣམས་འདི་ལྟར་སྨྲ་བ་ནི། མཁས་པ་ཆེན་པོའོ་ཞེས་པའི་སྟེང་དུ་དྲིལ་ཆེན་པོ་བསྒྲགས་ཡུལ་ཉིད་ཀྱང་མཁས་པར་རློམ། བསྒྲགས་པ་པོ་རྣམས་ཀྱིས་ཀྱང་མཁས་པར་འཛིན་པ་ནི། གཏི་མུག་གིས་བསླད་པའི་ང་རྒྱལ་གྱི་རི་བོ་ཆེན་པོའི་འོག་ནས་ལྡང་བའི་དུས་ཆེས་དཀའ་བ་ཡིན་ནོ། ། དེས་ན་འདོད་པའི་སྡོམ་པ་ཞེས་པ་ནི། འདོད་ཁམས་ན་སྤོང་བ་བདུན་པོ་ཆེད་གཉེར་བྱས་ནས་སྤོང་དགོས་ཀྱི། ཁམས་གོང་ན་དེ་ལྟར་མི་དགོས་ཏེ། མི་དགེ་བ་བདུན་པོ་དེར་སྐྱེས་ཐོབ་ཀྱི་མེད་དོ་ཞེས་དགོངས་ནས་སོ་ཐར་གྱི་སྡོམ་པ་ལ་འདོད་པའི་སྡོམ་པ་ཞེས་མིང་གི་རྣམ་གྲངས་སུ་བྱས་པ་མ་ཤེས་པར། སྤོང་བ་བདུན་སྤོང་བའི་སྡོམ་པ་ཡིན་ན། འདོད་ཁམས་ལས་གཞན་དུ་ཡོད་མི་རུང་བར་བཤད་ན་ནི་འོག་མིན་རྡོ་རྗེ་འཆང་གི་རྒྱུད་ལ་སོ་ཐར་གྱི་སྡོམ་པ་མེད་པར་འཆད་དགོས་པར་འགྱུར་བ་དང༌།
དེ་ཡང་རྫོགས་པའི་སངས་རྒྱས་རྡོ་རྗེ་འཆང་སྡོམ་པ་གསུམ་ལྡན་གྱི་དགེ་སློང་རྡོ་རྗེ་འཛིན་པ་མ་ཡིན་པར་ཡང་འགྱུར་བས་ལེགས་པར་བསམ་དགོས་སོ། །
ཡང་ཁ་ཅིག་སོ་ཐར་གྱི་སྡོམ་པ་རྣམ་རིག་མིན་པའི་གཟུགས་སུ་འདོད་པ་ལྟར་ན། རིག་མིན་ནི་འབྱུང་བ་ལས་རྒྱུར་བྱ་དགོས་པའི་ཕྱིར། དག་པའི་ཞིང་དུ་སོ་ཐར་གྱི་སྡོམ་པ་ཡོད་ན། རྣམ་རིག་མིན་པའི་གཟུགས་སུ་ཡོད་དགོས་ཤིང༌། དེ་ཡོད་ན་སོ་ཐར་གྱི་སྡོམ་པ་གཟུགས་སུ་འདོད་པའི་འབྱུང་བ་རྒྱུར་བྱས་ཀྱི་འབྲས་གཟུགས་སུའང་ཡོད་དགོས་པས། དེ་ལྟ་ན་དག་པའི་ཞིང་མ་དག་པའི་ཞིང་དུའང་འགྱུར་རོ་ཞེས་ཟེར་བ་ལ། སྐྱོབ་པས་སོ་ཐར་གྱི་སྡོམ་པའི་ངོ་བོ་བྱེ་སྨྲ་དང་བསྟུན་ནས་རྣམ་རིག་མིན་པའི་གཟུགས་སོ་ཞེས་བརྗོད་ཙམ་ལས། སྐྱོབ་པས་སོ་ཐར་སྡོམ་པའི་ངོ་བོ་མཐའ་གཅིག་ཏུ་གཟུགས་ཅན་ཡིན་པར་བཞེད་པའང་མ་ཡིན་ལ། བྱེ་སྨྲ་ལྟར་བརྗོད་པའི་ཚེ་ནའང༌།
ཐེག་པ་ཆེན་པོའི་དགོངས་པས་ཁ་བཀང་སྟེ་བཤད་ན། ལས་དང་ཉོན་མོངས་པ་ལས་བྱུང་བ་མ་ཡིན་པའི། སྨོན་ལམ་དང་ཡེ་ཤེས་ཀྱི་སྟོབས་ལས་བྱུང་པའི་དག་པའི་འཇིག་རྟེན་གྱི་ཁམས་དེ་ནི། མ་དག་པའི་ཁམས་གསུམ་གྱི་འཇིག་རྟེན་གྱི་ཁམས་གནས་གྱུར་དུ་སོང་བའི་དག་པའི་འབྱུང་བ་ཞིག་ཡོད་པས་དེ་རྒྱུར་བྱས་ཀྱི་རྣམ་རིག་མིན་པའི་འབྲས་གཟུགས་ཡོད་དོ་ཞེས་བརྗོད་ནའང་ཉེས་པ་ཅི་ཡང་མ་མཐོང་སྟེ། གསང་སྔགས་སུ་ཚེ་གཅིག་ལུས་གཅིག་གིས་རྡོ་རྗེ་འཆང་སྒྲུབ་པ་ན་རྣམ་སྨིན་གྱི་གཟུགས་ཕུང་གནས་གྱུར་ནས་སྐུ་རྣམ་པར་སྣང་མཛད་ཀྱི་ངོ་བོར་འགྱུར་བའི་འབྱུང་བ་བཞིན་ནོ། ། དེའི་ཚེ་དག་པའི་ཞིང་དུ་འབྱུང་བ་མེད་པར་ཡང་སྨྲ་མི་དགོས་ཏེ། ཁ་ཅིག་གིས་ལྟར་ལོངས་སྐུའི་དབུ་སྐྲ་བུང་བ་ལྟར་གནག་ཡེ་ཤེས་ཡིན་ཟེར་བ་ལྟར་བེམས་ཤེས་གཞི་མཐུན་པའི་ལུགས་ལྟར་སྨྲ་མི་དགོས་པར་འགྱུར་བས་ས་གཞི་ཡངས་པར་རྟ་མཆོག་གིས་བསྒྲོད་པ་ལྟར་བདེ་བ་ཉིད་དོ། ། རིག་མིན་སྡོམ་གཟུགས་འབྱུང་བ་རྒྱུར་བྱས་ནས་སྐྱེས་ན། འདོད་པའི་འབྱུང་བ་རྒྱུར་བྱས་ཏེ་སྐྱེ་དགོས་བྱ་བ་འདི་ལའང་མཐའ་གཅིག་ཏུ་ངེས་པ་མ་ཡིན་སྟེ། བསམ་གཏན་གྱི་སྡོམ་གཟུགས་དེ་ཡང་འདོད་པའི་འབྱུང་བ་རྒྱུར་བྱས་སུ་མ་ངེས་ཏེ།
བསམ་གཏན་དང་པོ་ནས་གཉིས་པ་ཐོབ་པའི་སྡོམ་གཟུགས་ཀྱི་རྒྱུའི་འབྱུང་བ་འདོད་ཁམས་པའི་འབྱུང་བ་མ་ཡིན་པ་བཞིན་ནོ། ། བསམ་གཏན་གྱི་སྡོམ་གཟུགས་རྣམ་པར་རིག་མིན་པ་མིན་པར་མ་གྲུབ་སྟེ། གཟུགས་ལ་རིག་བྱ་རིག་མིན་གཉིས་ལས་མ་འདས་པས་དེ་རིག་བྱའི་གཟུགས་སུའང་མ་བཤད་པའི་ཕྱིར་རོ། ། ཁྲི་རྐང་གི་བྱུང་བ་འདི་ཡང་སོ་ཐར་གྱི་སྡོམ་པ་ཤི་འཕོས་པས་མི་གཏོང་བའི་སྒྲུབ་བྱེད་དུ་དགོངས་གཅིག་རྙིང་པར་དངོས་སུ་དྲངས་པ་མིན་ལ། དངོས་སུ་ན་ཐེག་ཆེན་གྱི་ལུང་ལ་དག་པའི་ཞིང་དུ་སོ་ཐར་གྱི་སྡོམ་པ་རང་ཆས་སུ་ཡོད་པའི་ཉན་ཐོས་དང་བྱང་ཆུབ་སེམས་དཔའ་རྟེན་གྱི་གང་ཟག་ཡོད་པར་གསུངས་པ་ཡིན་པས་འཇིག་རྟེན་གྱི་ཁམས་དྲི་སྔོ་སྣང་ལ་རྡུལ་ཕྲ་ལ་སོགས་ཀྱིས་སྒྲུབ་ནས་དེ་དང་ཕྱོགས་མཐུན་འདུལ་བ་ལུང་དུ་ཁྲི་རྐང་གི་གླེང་གཞི་ལས་ཀྱང་ཚེ་རབས་བརྗེས་ཀྱང་དྲན་དང་ཤེས་བཞིན་གྱི་དབང་གིས་དགེ་སློང་ལ་སོགས་པའི་སྡོམ་པ་དང་ཚུལ་ཁྲིམས་ལས་དོན་གྱིས་ཉམས་པ་མེད་པར་སྦས་དོན་དུ་གསུངས་པ་དེ་སྐྱོབ་པ་ཉིད་མ་གཏོགས་རྒྱ་བོད་ཀྱི་རྟོགས་པ་མཐོན་པོར་རློམ་པའི་གང་ཟག་སུས་ཀྱང་དཔྱོད་པ་བྱེད་པ་ཙམ་ཡང་མ་བྱུང་བར་སྣང་སྟེ། དེ་ཡང་འདུལ་བར་དངོས་བསྟན་སྒྲ་ཇི་བཞིན་པར་སོ་ཐར་གྱི་སྡོམ་པ་འཆི་འཕོས་པས་གཏོང་ངོ་ཞེས་པ་ཙམ་གྱི་འཁྲུལ་གཞི་བྱས་ནས་དེ་ཉིད་ལ་མངོན་ཞེན་ཆེས་པའི་སྟོབས་ཀྱིས་ཕྱོགས་འདི་ལྟ་བུ་ལ་བློ་གྲོས་ཀྱི་མིག་དམུས་ལོང་ལྟར་གྱུར་པ་ཤ་སྟག་བྱུང་བ་ཡིན། དེས་ན་སོ་ཐར་གྱི་སྡོམ་པ་སྐྱེས་ཐོབ་ཏུ་འབྱུང་བ་འདི་སྔོན་གངས་ཅན་ཁྲོད་དུ་གྲགས་མི་ཆེ་བས། གཏི་མུག་གི་དབང་ཕྱུག་རྣམས་ཡིད་ཆེས་པར་དཀའང༌། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་དགོངས་པ་ཡིན་ཏེ། སྲིད་པ་ཐ་མ་པའི་གང་ཟག་ལ།
སྟོན་པས་ཚུར་ཤོག་ཚངས་པ་མཚུངས་པར་སྤྱོད་ཅིག་ཅེས་བཀའ་སྩལ་པས། སྐྲ་རང་བྱི་རྫོགས་པའི་རྟགས་ཅན་དུ་གྱུར་པ་ལ་བསྙེན་པར་རྫོགས་པ་དགེ་སློང་དངོས་པོར་གྱུར་ཏོ་ཞེས་གསུངས་པ་དེའང༌། ཚེ་རབས་སྔ་མའི་སོ་སོ་ཐར་པའི་ཚུལ་ཁྲིམས་དང་སྡོམ་པ་མ་ཉམས་པར་ཚེ་འདི་ལ་ལྡན་པ་གཅིག་ལ་དེ་སྐད་སྟོན་པས་གསུང་པས་དེར་འགྱུར་བ་ཡིན་གྱི་དེ་ལྟ་བུ་མ་ཡིན་པ་ལ་དེ་འབྱུང་བར་མི་རིགས་པའི་ཕྱིར། དེར་མ་ཟད་འདུལ་བ་ལུང་རང་དུའང་ཁྱིམ་པའི་རྟགས་ཅན་ལ་དགེ་སློང་དུ་བརྗོད་པའང་ཡོད་པས། དེའི་རིགས་པས་བྱིས་པའི་དགེ་སློང་ཡོད་པར་ཡང་དོན་གྱིས་འཕངས་པའི་ཕྱིར། རིགས་ཀྱི་གཙོ་བོའི་བུ་གྲགས་པ་ཁྱིམ་པའི་རྟེན་ཁོ་ན་ལ་སྟོན་པས་ཆོས་བསྟན་པ་དགྲ་བཅོམ་ཐོབ་པ་ན། སྟོན་པས། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང༌། ། དུལ་ཞིང་ཡང་དག་སྡོམ་ལ་ཚངས་པར་སྤྱོད། ། འབྱུང་པོ་ཀུན་ལ་ཆད་པ་སྤངས་པ་དེ། །
དགེ་སློང་དགེ་སྦྱོང་དེ་ཡིན་བྲམ་ཟེའང་དེ། ། ཞེས་འབྱུང་བས། བྱིས་པའི་སོ་ཐར་སྡོམ་ལྡན་གྱི་དགེ་སློང་ཡོད་པར་གྲུབ་པས་ལ་འཆི་འཕོས་པས་སོ་ཐར་གྱི་སྡོམ་པ་མི་གཏོང་བ་འདི། འདུལ་བ་ལུང་གི་སྦས་དོན་མཐར་ཐུག་པའི་དགོངས་པར་ཡང་གྲུབ་པ་ཡིན། དེས་ན་ཚེ་འདིར་སོ་ཐར་གྱི་སྡོམ་པ་བསྲུངས་པའི་རྣམ་སྨིན་གྱི་འབྲས་བུ་ལྷ་མིར་སྐྱེ། རྒྱུ་མཐུན་གྱི་འབྲས་བུ་སྲོག་ལ་བབ་ཀྱང་གནོད་པ་གཞི་བཅས་ལས་ལྡོག་པའི་བྱ་བ་མི་བྱེད་པར་གསུངས་པ་དེའང་རྒྱུད་དེ་ལ་སོ་ཐར་གྱི་སྡོམ་པ་མ་བཏང་བར་ཡོད་པའི་དོན་གྱིས་ཡིན་ཏེ། མིན་ན་དེ་མི་མཐུན་ཕྱོགས་སྤོང་བའི་ཆུ་ལོན་དུ་གྱུར་པའི་དངོས་པོ་གང་ཡང་མེད་ན་དེ་ལྟར་ག་ལ་འགྱུར་བའི་ཕྱིར། དཔེར་ན་འོད་སྲུང་ཆེན་པོ་དང་སེར་སྐྱ་བཟང་མོ་གཉིས་སོ་སོ་སྐྱེ་བོའི་དུས་ན་སྐྱེ་བ་ལྔ་བརྒྱར་བརྒྱུད་མར་ཁྱོ་ཤུག་ཏུ་གྱུར་ཀྱང་གཅིག་གིས་གཅིག་ལ་ཆགས་སེམས་སྐད་ཅིག་ཀྱང་མ་སྐྱེས་པ་ལྟ་བུའོ། ། སོ་ཐར་གྱི་སྡོམ་པ་འཆི་འཕོས་པས་མི་གཏོང་བ་འདི་ནི་དཔལ་མར་མེད་མཛད་ བསྟན་པ་འདི་ལ་ཐེག་དམན་རང་ལུགས་ཀྱི་བསྙེན་རྫོགས་ཐོབ་ཚུལ་ལ་རྫོགས་ཚུལ་བཅུ་སོགས་བཤད་གདའ་བ་ཡང་མཐའ་གཅིག་ཏུ་མ་ངེས་པར་གོ་སྟེ། བཀའ་གདམས་སུ་བླ་ཆེན་དགེ་བ་རབ་གསལ་དང་པོར་ལས་ཆོག་ཀརྨ་ཤ་ཏམ་གཟིགས་པས་དད་པ་སྐྱེས་ནས།
ཕྱིས་དགེ་འདུན་ལ་བསྙེན་རྫོགས་མཛད་པ་ལས། ཇོ་བོའི་ཞལ་ནས། བླ་ཆེན་དེས་ལས་ཆོག་གཟིགས་ནས་ཐུགས་དད་འཁྲུངས་པ་ཙམ་གྱིས་བསྙེན་རྫོགས་ཀྱི་སྡོམ་པ་སྐྱེ་བར་ངེས། སྤྲུལ་པ་ལགས་མཆིས་མོད་ཞེས་འབྱུང་བ་ཉིད་ཀྱི་ཕྱིར། འདིའི་སྤྲུལ་པ་བྱ་བའང་ཕལ་པ་དང་རང་ག་བ་མ་ཡིན་པར་སྟོན་པས་གང་ཟག་མཆོག་རྣམས་ལ་ཐེག་དམན་གྱི་ཆོ་ག་ཉི་ཚེ་བ་ཞིག་ཁོ་ན་བྱས་ཀྱིས་སོ་ཐར་གྱི་སྡོམ་པ་ཐོབ་པ་དང༌། མ་ཐོབ་པ་ཁ་ཚོན་གཅོད་ག་ལ་ནུས། མཆན། ཀྱི་དགོངས་པ་ཡིན་ཏེ། འབྲོམ་སྟོན་གྱི་གསུང་རྒྱུན་གྱི་བཀའ་གདམས་ལས། འོ་ན་སོ་ཐར་གྱི་སྡོམ་པ་ལ་ཤི་འཕོས་ནས་གཏོང་ཚད་གང་ཡིན།
རྟེན་དུ་དགོས་ཚད་ནི་གང་ཡིན་ཞེ་ན། བཅས་པའི་སྟོབས་ཀྱིས་བྱུང་བའི་སྐྲ་དང་ཁ་སྤུ་མ་བྲེགས་པ་དང༌། གོས་དཀར་པོ་གྱོན་ན་ཉེས་པ་དང་བཅས་པར་གསུངས་པ་ལ་སོགས་པ་རྣམས་ནི་ཤི་འཕོས་པའི་དུས་ན་གཏོང་ལ། སྙིང་བརྩེ་བའི་སྟོབས་ཀྱིས་གཞན་ལ་གནོད་པར་གྱུར་པ་གཞི་དང་བཅས་པ་ལས་ལོག་པ་དེ་ནི་གང་དུ་སྐྱེས་པ་དེར་ཇེ་འཕེལ་དུ་གནས་པ་ཡིན། དཔེར་ན་སློབ་དཔོན་དབྱིག་གཉེན་ཟངས་མོ་ཆེ་འབྲུ་མར་གྱིས་བཀང་བའི་ནང་དུ་བྱིང་བར་མཛད་ནས། ཞག་བདུན་དུ་ཞལ་འདོན་རྒྱུན་མི་ཆད་དུ་མཛད་པ་དེ་དགེ་བ་ཆོས་སྡུད་ཀྱི་ཚུལ་ཁྲིམས་ཡིན་ཀྱང༌། དེ་ཞག་བདུན་འདས་པ་ན་བཏང་བས་དགེ་བ་ཆོས་སྡུད་ཀྱི་ཚུལ་ཁྲིམས་གཏོང་བ་ཡང་མེད་ལ། དགེ་བ་ཆོས་སྡུད་ཀྱི་ཚུལ་ཁྲིམས་གནས་པས་དམ་བཅའ་འདི་ལ་གནས་པའང་མིན་པ་བཞིན་ནོ། ། ཞེས་གསུངས་པ་དང༌། སྐྱོབ་པ་རིན་པོ་ཆེ་གཉིས་སྐབས་འདིར་དགོངས་པ་གཅིག་པར་མངོན་ནོ། །
འདིར་ཟླ་འོད་གཞོན་ནུར་གྱུར་པའི་དཔལ་སྒམ་པོ་པ་ཁུ་དབོན་ལ་དེ་དུས་ཀྱི་བཤད་པ་པོ་ཕྱོ་གཡོར་གཙང་གསུམ་སོགས་ཀྱིས་ཞབས་ལ་གཏུགས། སངས་རྒྱས་ཡིན་ལ་མིན་བཞིན་གྱི་གུས་པ་མཛད་པ་ལ། ཆོས་རྗེ་ས་པཎ་ཐུགས་ལ་མ་རངས་ཏེ་སྡོམ་གསུམ་རབ་དབྱེར། ཆོས་ཀྱི་གནད་རྣམས་མི་ཤེས་པའི། ། སྡེ་སྣོད་འཛིན་པར་རློམ་པ་ཡི། ། སྙིང་མེད་རྣམས་ཀྱང་འདི་ལ་དད། ། ཅེས་རྗེ་སྒམ་པོ་པ་ཁུ་དབོན་དང༌། ཕག་གྲུ་སྐྱོབ་པའི་ཞབས་ཀྱི་མཚན་ནས་བརྗོད་པ་ན། འདི་ལ་ཞེས་མིང་འབོད་བྱེད་པ་དང༌། བླུན་པོའི་བརྡ་སྦྱར་ནས་འབོད་པ་དང༌།
དེར་མ་ཟད་འཆད་ཁ་བ་ནམ་མཁའ་འབུམ་གྱིས་ས་པཎ་ལ་དེང་སང་འབྲི་སྟག་གི་ཆོས་འདི་བྱང་ཆུབ་ཏུ་ཨེ་འགྱུར་གྱི་དྲིས་ལན་དུ། མི་འགྱུར་བས་དེ་གཞན་ལ་མ་འཕེལ་བ་གྱིས་ཞེས་གདམས་པ་ནི། འདི་ལྟར་གསུངས་པའི་སྒོ་ནས་གདུལ་བྱ་གཞན་འདུལ་བའི་ཐབས་མཁས་ཀྱི་ཕྲིན་ལས་ཡིན་ན་མ་གཏོགས་ཅུང་ཐལ་ཆེས་སམ་སྙམ་སྟེ། སའི་སྙིང་པོའི་མདོ་ལས། འཇམ་དཔལ་བྱང་ཆུབ་སེམས་དཔའ་ལ་སྐུར་པ་བཏབ་པ་མ་གཏོགས་པར། བྱང་ཆུབ་སེམས་དཔའ་ལས་གཞན་གང་གིས་ཀྱང་ལོག་པར་ལྟུང་བར་མི་ནུས་སོ། ། འཇམ་དཔལ་འདི་ལྟ་སྟེ། དཔེར་ན་ནོར་བུ་རིན་པོ་ཆེ་རྡོ་རྗེ་ཉིད་མ་གཏོགས་པར། ཤིང་ངམ་བོང་བའམ་རྡོའམ་དབྱུག་པའམ་མཚོན་ཆས་བཅག་པར་མི་ནུས་སོ། ། འཇམ་དཔལ་དེ་བཞིན་དུ་བྱང་ཆུབ་སེམས་དཔའ་ཡང༌།
བྱང་ཆུབ་སེམས་དཔའ་ལ་སྐུར་པ་བཏབ་པ་མ་གཏོགས་གཞན་གང་གིས་ཀྱང་ལོག་པར་ལྷུང་བར་མི་ནུས་སོ། ། ཞེས་འབྱུང་བ་མཐའ་ཀླས་པས་ལེགས་པར་དགོངས་སུ་གསོལ། ། རྗེ་སྐྱོབ་པ་རིན་པོ་ཆེས་སོ་སོ་ཐར་པའི་སྡོམ་པ་ལ་སོགས་ལམ་བསླབ་པ་གསུམ་རྣམས་འཆི་འཕོས་པས་ཀྱང་རྗེས་སུ་མི་འབྲངས་ན། ལྷག་པའི་ཚུལ་ཁྲིམས་ཀྱི་བསླབ་པ་ལྟ་བུ་ལ་གོམས་པ་མཐར་ཕྱིན་ནས་བཟློག་མེད་དུ་ཡང་མི་འགྱུར་གྱི་དགོས་པས་འཇིགས་ཉེན་ཆེ་སར་སྐྱེལ་མས་བོར་བ་ལྟར་མི་འགྱུར་རམ་ཞེས་བཀའ་སྩལ་པ་ལ། ཟི་ལུང་ཆོས་རྗེས། སྡོམ་པའི་འབྲས་བུ་ཤི་འཕོས་ནས། ། འབྱུང་ཕྱིར་བླངས་པ་དོན་མེད་མིན། ། ཞེས་བསྟིང་ཚིག་བྱས་འདུག་ཀྱང༌། ཚེ་རབས་རྗེས་ཀྱང་འཕགས་པ་ལ་ཟག་མེད་ཀྱི་སྡོམ་པ་དང་ཚུལ་ཁྲིམས་ལས་ཉམས་པ་མེད་ཅེས་བཤད་པ་ལ། སྡོམ་པ་བསྲུངས་པ་ལ་འབྲས་བུ་ཡོད་ཅེས་པ་གནོད་བྱེད་དུ་ཇི་ལྟར་འབྲེལ།
ཁ་ནང་དུ་ལོག་ལ་བསམ་གཞིག་ལེགས་མོར་ཐོང་དང༌། སྐྱོབ་པ་འདི་རྣམ་བཞག་འདི་ཙམ་ཞིག་ལ་འཁྲུལ་པ་དང་བཅས་ན། འཇིག་རྟེན་གསུམ་གྱི་མགོན་པོ་དཔལ་མགོན་ཀླུ་སྒྲུབ་ཏུ་འགྱུར་རམ། དག་པའི་འཁོར་རྗེ་བཙུན་བྱམས་པའི་འཁོར་འདུས་པ་དང་པོ་དང་མཉམ་པ་བསྡུ་བར་ནུས་སམ། ཆོས་ཀྱི་འཁོར་ལོ་བརྒྱ་བྱིན་དང་ཚངས་པས་བསྐོར་བར་གསོལ་བ་འདེབས་སམ། སྤྱིར་ཁ་ཅིག་ཚངས་པ་དང་བརྒྱ་བྱིན་ཙམ་ལ་ཅི་ཡང་མི་བརྩི་བ་སྐད་དུ་བྱེད་ཀྱང༌། རང་མྱོང་གི་ཐོག་ལ་བཀར་ན་སྡེ་པ་སྒར་པའི་ངོ་ཟིན་པ་ལ་དཀའ་གནད་ཇི་ཙམ་ཡོད་རྒྱུས་སྟེངས་ནས་གསལ་བ་དེ་ཡིན། གཞུང་དུ་སོ་སོ་ཐར་པ་ཟེར་མི་ཟེར་གྱི་ཐེག་པ་ཆེ་ཆུང་དུ་བཞག་པ་མེད། ཅེས་འབྱུང་བ་ནི། སོ་ཐར་སྡོམ་པའི་རྣམ་བཞག་ལ་ཐེག་དམན་དུ་གྲགས་པའི་ལུགས་དང༌།
རྒྱུ་འབྲས་ཀྱི་ཐེག་པ་ཆེན་པོར་གྲགས་པའི་ལུགས་གཉིས་ཡོད་པ་ལ། དེ་གཉིས་ཀྱི་གཏོང་ཐོབ་སོགས་ཀྱི་རྣམ་བཞག་ཀྱང་དབང་གང་བཙན་ཞེ་ན། ཕྱི་མ་དབང་བཙན་དགོས་ཏེ། ཐེག་པ་མཐོ་དམན་གྱི་ཁྱད་ཞུགས་པའི་ཕྱིར། ཐེག་དམན་དུ་སོ་ཐར་གྱི་སྡོམ་པའི་རྣམ་བཞག་བསྟན་པ་ཙམ་གྱིས་དེ་དབང་བཙན་པར་ག་ལ་འཇོག་དགོས་སོ། ། ཡང་ས་པཎ་པས། སོ་སོ་ཐར་པའི་སྡོམ་པ་ནི། ། བྱང་ཆུབ་བར་དུ་བླངས་གྱུར་ན། ། འདི་ཡི་ཆོ་ག་ངེས་པར་འཇིག ། འདི་ཡང་གནད་རྣམས་བཅོས་པར་དོགས། །
ཞེས་བྲིས་གདའ་བ། དེ་ལྟ་ན་རིགས་ལྔའི་སྡོམ་པ་བཟུང་བའི་སྐབས་ཀྱི་གཞན་གནོད་གཞི་བཅས་ལས་ལོག་པའི་སོ་ཐར་གྱི་སྡོམ་པ་ལའང༌། དམིགས་བསལ་དགོས་པར་འགྱུར་བ་དང༌། ཁྱེད་རང་གི་ཕྱོགས་འཛིན་པ་དག་གི་ལུགས་ལྟར་ན། གསུམ་ལྡན་དགེ་སློང་རྡོ་རྗེ་འཛིན་པ་ཚེ་བརྗེས་པའི་རྒྱུད་ལ་སོ་ཐར་གྱི་སྡོམ་པ་མེད་པར་ཁས་ལེན་དགོས་ཏེ། སོ་ཐར་གྱི་སྡོམ་པ་བྱང་ཆུབ་བར་མ་བླངས་པའི་ཕྱིར། ཁྱབ་པ་མེད་དེ་སྡོམ་གསུམ་གནས་གྱུར་ངོ་བོ་གཅིག་ཏུ་ཁས་ལེན་པའི་ཕྱིར་ཞེ་ན། འོ་ན་བྱང་ཆུབ་བར་དུ་སོ་ཐར་གྱི་སྡོམ་པ་བླང་བ་ཡོད་པར་ཐལ། སོ་ཐར་གྱི་སྡོམ་པ་དེ་གནས་སྐབས་སྡོམ་པ་གོང་མ་གཉིས་སུ་གནས་གྱུར་ཀྱང༌། མཐར་ཐུག་སྡོམ་པ་ འོག་མ་ཟེར་བའང་འདུག་པས་བརྟག་ གོང་མའི་ངོ་བོ་ལས་གཞན་མིན་པར་གཅིག་པ་གང་ཞིག །
སྡོམ་གསུམ་ངོ་བོ་གཅིག་པ་དེ་གཏོང་བྱེད་མ་བྱུང་ན་བྱང་ཆུབ་ཀྱི་བར་དུའང་ཡོད་པའི་ཕྱིར། མ་གྲུབ་བོ་ཞེ་ན། ས་ལམ་སོགས་རྟོགས་པ་མཐོར་སོང་རིམ་ནས་སྡོམ་པ་ཐམས་ཅད་རིམ་བཞིན་གཏོང་བར་འདོད་པ་ལས་བཞད་གད་ཀྱི་གནས་ཅི་ཞིག་ཡོད། བསྙེན་གནས་ཀྱི་སྡོམ་པ་མཚན་འདས་ཀྱིས་གཏོང་ཟེར་བ་འདི་ཡང་མཐའ་གཅིག་ཏུ་སྨྲ་མི་ནུས་ཏེ། མཛོད་རང་འགྲེལ་ལས། མདོ་སྡེ་པའི་ལུགས་ཀྱི་བསྙེན་གནས་ཀྱི་སྡོམ་པ་མང་པོ་སྟབས་སུ་དགེ་སློང་ལས་ནོད་ནས་ཉིན་ཞག་སོ་སོར་སྐྱེ་ཞིང༌། ཉིན་ཞག་སོ་སོའི་མཐའ་འདས་པ་ན་གཏོང་བ་ཞིག་བཤད་དེ། དེའི་ཚེ་བསྙེན་གནས་ཀྱི་སྡོམ་པ་མང་པོ་ནོད་པ་དེ་ཉིན་ཞག་སོ་སོར་མ་སྐྱེས་པའི་གོང་རོལ་དུ་དེའི་རྒྱུད་ལ་ནི་ཡོད། དེ་ལ་གཏོང་རྒྱུ་གཞན་གང་ཡང་མ་བྱུང་ན་དེའི་འོག་ཉིན་ཞག་སོ་སོར་བསྙེན་གནས་ཀྱི་སྡོམ་པ་མ་སྐྱེས་པའི་བར་དུ་ཉིན་ཞག་གི་མཐའ་མང་པོ་འདས་ཀྱང༌། དེ་སྐབས་ཀྱི་བསྙེན་གནས་ཀྱི་སྡོམ་པ་མི་གཏོང་བ་ཞིག་གྲུབ་བོ། །
འོ་ན་བསྙེན་གནས་ཀྱི་སྡོམ་པ་མང་པོ་དེ་འདྲ་བ་སྟབས་སུ་ནོད་པའི་ཚེ་ན་དེའི་སྡོམ་པ་མང་པོ་དེར་ཐོབ་བམ་མ་ཐོབ། མ་ཐོབ་ན་དེར་ནོད་པ་ལ་དགོས་པ་ཅི་ཡང་མེད། ཐོབ་ན་དུས་དེར་སྡོམ་པ་སྐྱེ་དགོས་པ་ལས་ཕྱིས་ཉིན་ཞག་སོ་སོར་སྐྱེ་བར་འགལ་ཞེ་ན་བདེན་མོད། མི་ཉེས་ཏེ། མཛོད་འགྲེལ་གྱི་སྣ་མཆན་དུ། དེར་དེའི་སྡོམ་པ་ཐོབ་ཀྱང་སྐྱེ་བ་ནི་ཕྱིས་ཀྱི་ཉི་མ་སོ་སོར་སྐྱེ་སྟེ། ནས་ཀྱི་འབྲས་བུ་ནས་ཀྱི་རྒྱུའི་ས་བོན་དུ་ནས་ཀྱི་འབྲས་བུ་གྲུབ་དུས་ནས་ཐོབ་ཀྱང༌། ནས་ཀྱི་ས་བོན་དུ་སྐྱེ་བ་ནི་ཆུ་ལུད་སོགས་ཀྱི་རྐྱེན་ཚང་བ་ན་ཡིན་གྱི་གཞན་དུ་མ་ཡིན་པ་བཞིན་ཞེས་བྲིས་གདའ་ལ། དེ་ལྟར་ན་བསྙེན་གནས་ཀྱི་སྡོམ་པ་མང་པོ་སྟབས་གཅིག་ཏུ་ནོད་ནས་ཐོབ་པ་དེའི་ཚེ་ན་ཆོས་ཅན། དེ་རྒྱུད་ལ་བསྙེན་གནས་ཀྱི་སྡོམ་པ་ཡོད་པ་མ་ཡིན་པར་ཐལ།
མ་འོངས་པར་བླངས་པའི་ཉི་མ་སོ་སོའི་སྡོམ་པ་དེ་སྐབས་དེར་མ་སྐྱེས་པའི་ཕྱིར་ཞེ་ན་ཁྱབ་པ་མེད་པ་ཉིད་དུ་བརྗོད་དགོས་ཏེ། མདོ་སྡེ་པ་རང་གི་གྲུབ་པའི་འཇོག་མཚམས་ཡིན་པའི་ཕྱིར། བསྙེན་གནས་ཀྱི་སྡོམ་པ་མང་པོ་སྟབས་གཅིག་ཏུ་ནོད་རུང་བ་ནི། མཛོད་འགྲེལ་ལས། ཡང་ཉིན་ཞག་གི་འོག་ཏུ་ཞག་ལྔའམ་ཞག་བཅུ་ཡང་རུང་སྟེ། བསྙེན་གནས་ཀྱི་སྡོམ་པ་ཡང་དག་པར་བླངས་པའི་བསྙེན་གནས་ཀྱི་སྡོམ་པ་མང་པོ་སྐྱེ་བ་ལ་སུ་ཞིག་གིས་གེགས་བྱེད། ཅེས་དང༌། ད་ནི་འདི་དཔྱད་པར་བྱ་སྟེ། ཉིན་ཞག་གི་དབང་དུ་སྡོམ་པ་སྐྱེ་བར་གཟིགས་ནས་ཉིན་ཞག་པའི་བསྙེན་གནས་བསྟན་ཏམ། གལ་ཏེ་དབང་པོ་གདུལ་དཀའ་བ་རྣམས་ཉིན་ཞག་པའི་སྡོམ་པ་ཡང་དག་པར་བླངས་པ་ལ་སྦྱོར་བའི་ཆེད་གཅིག་ཡིན།
དེ་དེ་ལྟར་བརྟག་ག་ལ་ནུས། ཕྱིན་ཆད་སྡོམ་པ་སྐྱེ་བ་ཡང་རིགས་པ་དང་འགལ་བ་མེད་པའི་ཕྱིར། ཞེས་འབྱུང་ལ། དེ་ལྟར་བསྙེན་གནས་མང་པོ་སྟབས་སུ་ལེན་པའི་རྒྱུན་འདི་དཔལ་མར་མེ་མཛད་བོད་དུ་བྱོན་པ་ནས་དར་ཆེ་ཞིང༌། འདིའི་ཆོ་ག་ཞང་ཞུང་རྒྱལ་ཤེའི་འདུལ་བའི་ལག་ལེན་ཀུན་ཏུ་སྤྱོད་པ་ཞེས་པར་གསལ་བར་བྲིས་གདའ་ཞིང༌། གནད་འདི་དང་མཐུན་པར་སྔོན་འཇིག་རྟེན་གསུམ་གྱི་མགོན་པོ་འབྲི་ཁུང་པའི་སློབ་མ་དཔལ་ལྡན་གསང་ཕུ་བ་དེ་འཁྲུངས་ས་མདོ་ཁམས་འདན་མ་ཡིན་པས་ཁོང་འདན་དུ་བཞུགས་དུས་ཡོན་བདག་ཕོ་མོ་རྣམས་ཉ་མ་ཞུ་རུ་ཡོང་པས་འཇིག་རྟེན་གསུམ་གྱི་མགོན་པོ་ཡབ་སྲས་ཉེར་ལྔ་དང་བདུན་དུ་གཤེགས་པས་དེ་ལ་བསྙེན་གནས་བསྲུང་བཅུག་པ་ཕན་ཡོན་ཆེ་དགོངས་ནས་བསྲུང་བཅུག་པས། ཐམས་ཅད་ལུགས་ལས་བཟློག་ཟེར་ནས་འབར་བ་ལ། འབྲི་ཁུང་ནས་དབོན་རིན་པོ་ཆེ་དང་གདན་ས་ཐེལ་དུ་རྒྱལ་བ་རིན་པོ་ཆེ་ལ་འདི་ལྟ་བུའི་ལག་ལེན་འཐད་མི་འཐད་ཀྱི་བཀའ་ཡིག་གསལ་བ་ཞིག་ཞུ་བྱས་པ་ལ། ཐེལ་ནས་རྒྱལ་བ་རིན་པོ་ཆེས་དེའི་ལན་རྒྱས་པར་གནང་བའི་སྙིང་པོ་ལས་འདི་ལྟར་མཐོང་སྟེ། ཇི་སྐད་དུ།
འཇིག་རྟེན་མགོན་པོ་རིན་ཆེན་གྱིས། ། དམ་ཆོས་གྲུབ་མཐའ་ཆེན་མོ་འདིར། ། སྟོན་པའི་བཀའ་དང་འགྲེལ་པ་རྣམས། ། དབྱེར་མེད་གཅིག་ཏུ་གཞོལ་ཞིང་འབབ། ། གང་དུ་དབྱེ་བ་མེད་སྙམ་ན། ། དགེ་བ་གཤིས་ཀྱི་དགེ་བ་ཡིན། ། གནས་སྐབས་མཐར་ཐུག་ཐམས་ཅད་དུ། ། མི་དགེར་གྱུར་པའི་སྐབས་མེད་པས། ། ཚེས་པ་བདུན་དང་ཉེར་ལྔར་ཡང༌། ། བསྙེན་གནས་ཕོག་ཅིང་བསྲུང་བ་དེ། །
གཤིས་ཀྱི་དགེ་བ་ངོ་མཚར་ཆེ། ། སྟོན་པས་དགག་སྒྲུབ་བསླབ་པ་གཉིས། ། གཤིས་ཀྱི་ཐོག་ཏུ་འཆའ་བར་མཛད། ། དགེ་བ་གཤིས་ཀྱི་དགེ་བ་དེ། ། སྟོན་པས་གཤིས་དེ་མཁྱེན་གྱུར་ནས། ། སྒྲུབ་པའི་བསླབ་པ་བཅས་པ་ལགས། ། ཚེས་བདུན་ཉེར་ལྔའི་བསྙེན་གནས་དེ། ། གཤིས་ཀྱི་དགེ་བ་ཡིན་པས་ན། ། བསྒྲུབ་པའི་བསླབ་པ་དེ་ཉིད་ཡིན། ། སྟོན་པས་གསུངས་པ་མེད་སྙམ་ན། །
འདུལ་བ་ཕྲན་ཚེགས་ཉིད་ལས་ཀྱང༌། ། ཉེ་བ་འཁོར་ཁྱོད་དེང་ཕྱིན་ཆད། ། དགག་དང་མཐུན་པ་ཐམས་ཅད་ཀུན། ། དགག་པའི་བསླབ་པར་མཐུན་པར་སྨྲོས། ། སྒྲུབ་པ་དང་ནི་མཐུན་པ་རྣམས། ། སྒྲུབ་པའི་བསླབ་པར་སྨྲོས་ཤེས་གསུངས། ། དེ་ཕྱིར་ཉེར་ལྔ་ཚེས་བདུན་དང༌། ། གཅིག་ནས་གནམ་སྟོང་མ་ཤི་བར། ། བསྙེན་གནས་ཕོག་ཅིང་བསྲུང་གྱུར་ན། ། སྒྲུབ་པའི་བསླབ་པ་ཉིད་དང་མཐུན། །
དེ་མཐུན་སྒྲུབ་པའི་བསླབ་པ་ནི། ། འདུལ་བ་ལུང་ནས་གསུངས་པ་ཉིད། ། གོང་དུ་སྨོས་པ་ཁོ་ནར་ཟད། ། ཅེས་འབྱུང་ལ། གཤིས་ཀྱི་དགེ་མི་དགེ་ཞེས་པའི་གཤིས་ནི། དགེ་མི་དགེའི་རྒྱུ་འབྲས་སོ་སོར་མི་བསླུ་བ་ནི་འཇིག་རྟེན་ན་རྟེན་འབྲེལ་གྱི་དབང་གིས་རྣམ་པར་གྲགས་ཤིང་གནས་པར་གྲུབ་པ་ལ་ཐ་སྙད་ཙམ་དུ་སུས་ཀྱང་བཟློག་ཏུ་མེད། ཚོགས་བསགས་སྒྲིབ་སྦྱང་མ་བྱས་པས་འཁོར་བ་འདི་འགྲུབ་པ་དང༌། ཚོགས་བསགས་སྒྲིབ་སྦྱང་ལས་བླ་མེད་ཀྱི་རྫོགས་སངས་འགྲུབ་ལ། ཚུལ་འདི་ནི་འཁོར་འདས་ཀྱི་སྐྱེས་བུ་འཚལ་ཏོ་ཅོག་གིས་ཀྱང་འགེགས་མི་ནུས་པ་འདི་ལྟ་བུའོ་ཞེས་པའི་དོན་དུ། རྗེ་འཇིག་རྟེན་མགོན་པོ་ཡབ་སྲས་ཀྱིས་དགེ་མི་དགེའི་ཆོས་ཐམས་ཅད་གཤིས་དང་བབས་ཀྱིས་བཞུགས་ཤེས་གསུངས་པ་དང༌།
དེས་ན་དགེ་ཚོགས་བསགས་མ་བསགས། སྒྲིབ་པ་སྦྱངས་མ་སྦྱངས། སྙིང་པོ་དང་ཤུན་པ་ཐམས་ཅད་ཀྱང་རྟེན་འབྲེལ་ལམ་གཤིས་དབང་གིས་དཀར་ནག་ཟང་ཐལ་ཞེས་རྡོ་རྗེའི་གསུང་འདི་ལྟ་བུ་ལ་སྤྱིར་དྭགས་པོ་བཀའ་བརྒྱུད། སྒོས་རྒྱལ་བ་འབྲི་འདན་གཉིས་ཀྱི་གྲུབ་མཐའ་ཆེན་པོ་ཞེས་གྲགས་ཏེ། འདི་ལ་ས་པཎ་གྱིས་དགག་པ་མཛད་པ་དོན་ལ་སོང་མ་སོང་ཞེས་ས་སྐྱ་ལྷ་ཁང་ཆེན་མོར་དཔལ་ལྡན་བླ་མ་དམ་པས་གྲལ་གོང་མཛད། སྤང་ལོ་དང་བུ་ལོ། བླ་མ་མཉམ་མེད་པ། རྒྱལ་སྲས་སེམས་དཔའ་ཆེན་པོ་སོགས་ས་སྐྱ་པའི་བསྟན་འཛིན་དུ་མ་དང་ཧོར་གྱི་མི་ཆེན་ཅའུ་དང༌། ཚལ་པ་ཀུན་དགའ་རྡོ་རྗེ་སོགས་མི་ཆེན་དུ་མ་འདུས་སར། ཀུན་མཁྱེན་བུས་ས་སྐྱ་པའི་གྲུབ་མཐའ་བཟུང༌།
སྤང་ལོས་འབྲི་ཁུང་པའི་གྲུབ་མཐའ་བཟུང་ནས་རྩོད་པ་ལ། བུས་དང་པོར་དཀར་ནག་ཟང་ཐལ་མི་འཐད་པའི་དམ་བཅའ་བཞག་པ་ལ། སྤང་ལོས། འོ་ན་མཐོང་ལམ་གཉེན་པོ་བར་ཆད་མེད་ལམ་དང༌། མཐོང་སྤང་གཉིས་སྤང་གཉེན་དཀར་ནག་ཟང་ཐལ་མ་ཡིན་པར་ཐལ། དཀར་ནག་ཟང་ཐལ་མ་ཡིན་པའི་ཕྱིར། རྡོ་རྗེ་ལྟ་བུའི་ཏིང་ངེ་འཛིན་དང༌། སྒྲིབ་གསུམ་གྱི་གནས་ངན་ལེན་སྤང་གཉེན་དཀར་ནག་ཟང་ཐལ་མ་ཡིན་པར་ཐལ། ཁས་ལེན་རྟགས། མ་ནོར་བའི་ཤེས་རབ་དཀར་པོས།
ནོར་པའི་ལོག་རྟོག་ནག་པོ་སེལ་བ་ཟང་ཐལ་དུ་མི་འགྲོ་བར་ཐལ། ཁས་ལེན་རྟགས། ཤེས་བྱ་སྒྲིབ་བྲལ་གྱི་ཡེ་ཤེས་དཀར་པོས། མི་ཤེས་པའི་མུན་པ་ནག་པོ་ཟང་ཐལ་དུ་མི་སེལ་བར་ཐལ། ཁས་ལེན་རྟགས། སངས་རྒྱས་ཀྱི་མཐུ་དཀར་པོས། བདུད་ཚོགས་ཀྱི་དཔུང་ནག་པོ་བཅོམ་མི་ནུས་པར་ཐལ། ཁས་ལེན་རྟགས། ཞེས་གསུངས་པ་ལ། ཀུན་མཁྱེན་བུས་ཁྱབ་པ་མེད་ལན་བཏབ་པས།
དཔལ་ལྡན་བླ་མ་དང་རྒྱལ་སྲས་པས་ཁྱབ་པ་བྱུང་གསུང༌། བླ་མ་མཉམ་མེད་པས་ས་ཞེན་བྱས་ནས་སྤྱི་ཁྱབ་གྲུབ་པར་དགོས་ཁྱབ་མ་གྲུབ་པ་མང་གསུང༌། ཕྱིས་ཧོར་གྱི་མི་ཆེན་ཅའུས་ཧོར་རྒྱལ་པོའི་གན་དུ་གོང་མ་ཡོན་མཆོད་རྣམས་ཀྱི་སྙན་དུ་ཕུལ་བས། གོང་ནས་ཡོན་མཆོད་རྣམས་རྩོད་པ་པཀྴི་སྤང་ལོ་བཟང་གསུང༌། ཞེས་ཚལ་པའི་དེབ་ལས་འབྱུང་བ་ནི་སྐྱེས་བུ་དམ་པ་རྣམས་ཐུགས་དགོངས་གཅིག་པར་གོ་སྟེ། རྒྱས་པར་འོག་ནས་འཆད་པས་སྤྲོས་པ་ཆོག་གོ །
དེས་ན་བཀའ་ཕྱག་གིས་བསྙེན་གནས་མང་པོ་སྟབས་སུ་ལེན་པ་འདི་ལ། ཟི་ལུང་ཆོས་རྗེ་པས་ཇོ་བོའི་ཕྱག་བཞེས་བཞིན་དུ་བྱེད་ནའང༌། དུས་གཅིག་ཏུ་བླངས་པ་དེ་ནི་བར་མ་ཙམ་ཡིན་གྱི་སྡོམ་པ་ནི་མ་ཡིན། དེའི་ཚེ་ཡང་སྡོམ་པ་ནི་ནང་རེ་བཞིན་དུ་ལེན་དགོས་ཟེར་བ་ནི་མཛོད་འགྲེལ་དུ།
མདོ་སྡེ་པས་བསྙེན་གནས་ཀྱི་སྡོམ་པ་མང་པོ་དུས་གཅིག་ཏུ་ནོད་པར་འདོད་པ་ལ། བྱེ་སྨྲས་བཀག་པའང་སྡོམ་པ་ནོད་པ་དེ་བཀག་པ་ཡིན་གྱི། བར་མ་དགེ་བ་ནོད་པ་བཀག་པ་མ་ཡིན་པར་རང་གིས་ཤེས་བཞིན། འདིར་བོད་གཞན་དང་མི་འདྲ་བའི་སྒྲོས་ཤིག་སྨྲ་དགོས་བྱུང་བ་ན། མཛོད་འགྲེལ་གྱི་མདོ་སྡེ་པའི་འདོད་པ་དེ་མ་དྲན་པའམ་བརྗེད་པ་གཅིག་བྱུང་འདུག་པས་ཆེན་པོ་འདིའི་ཐུགས་རབ་ཀྱང་ལེགས་པར་གསལ་ཆེས་པར་མ་མངོན་ཏེ། ཟི་ལུང་པ་དེ་སྐད་ཟེར་བ་ཡང༌། མཛོད་རང་འགྲེལ་དང་འགྲེལ་བཤད་ལ་གོ་བ་ཕྱིན་ཅི་ལོག་གཅིག་བཟུང་བ་ལས་འཁྲུལ་གཏམ་དེ་འདྲ་ཞིག་བྱུང་བར་གོ་སྟེ། རང་འགྲེལ་ལས། གང་གིས་ཚེས་བརྒྱད་ལ་རྟག་ཏུ་བསྙེན་གནས་ལ་གནས་པར་བྱའོ། ། ཞེས་སྔོན་ཡང་དག་པར་བླང་བར་བྱས་པ་དེ་ནི་ཟས་ཟོས་ནས་ཀྱང་ནོད་པར་བྱའོ། །
ཞེས་དང༌། རྒྱལ་སྲས་མར། སྡོམ་པ་ནི་བསློང་བར་བྱེད་པ་ཡང་དག་པར་ལེན་པར་ངེས་པའི་སེམས་དཔའ་ཡིན་པའི་ཕྱིར་ཉི་མ་འཆར་བའི་ཚེ་ཁོ་ན་སྐྱེའོ། ། ཟས་ཟོས་ནས་ནོད་པ་ནི་གསལ་བར་བྱ་བའི་ཕྱིར་རོ། ། ཞེས་འབྱུང་བས། དང་པོར་སློབ་དཔོན་ལས་ཇི་སྲིད་འཚོའི་བར་གྱི་ཟླ་བ་བྱུང་ངོ་ཅོག་གི་ཚེས་བརྒྱད་ལྟ་བུ་ལ་གསོ་སྦྱོང་གི་སྡོམ་པ་དུས་གཅིག་ཏུ་བླངས་པ་དེ་བླངས་པའི་འཕེན་སྟོབས་ཀྱིས་ཟླ་བ་བྱུང་ངོ་ཅོག་གི་ཚེས་བརྒྱད་ལྟ་བུའི་ནང་པར་ཉི་མ་འཆར་བའི་ཚེ་ཁོ་ན་སྐྱེ་ལ། ཟས་ཟོས་ནས་སྡོམ་པ་སླར་ལེན་མི་དགོས་ཀྱང་བསླབ་བྱ་རྐང་གྲངས་གསལ་འདེབས་པའི་ཆེད་དུ་རང་གིས་སྔོ་བགྲང་བྱེད་པའམ་གཞན་ལ་དེའི་རྐང་གྲངས་གསལ་འདེབས་པར་ནོད་པར་བཤད་པ་དེ། སླར་སྡོམ་པ་ནོད་དགོས་པར་བསམས་ཏེ་བཤད་པ་ནི་ཆེས་འཁྲུལ་པ་ཉིད་དུ་རིགས་པར་བྱའོ། ། སྤྱིར་བསྙེན་གནས་སྡོམ་པ་འབོགས་ཆོག་ནི། བུ་རིན་པོ་ཆེས་འདུལ་བའི་ལུང་དུ་ཡེ་མ་བྱུང་ཞིང༌།
འདུལ་བའི་ཕྱོགས་ཀྱི་འགྲེལ་བ་རྣམས་ལས་ཀྱང་མ་བྱུང་ཞེས་པ་ལ། དཔལ་ཤཱཀྱ་མཆོག་ལྡན་པ་ན་རེ། བསྙེན་གནས་སྡོམ་པའི་སྔགས་ཆོག་ནི། ། འདུལ་བའི་ལུང་དུ་མི་གསལ་ཡང༌། ། རུང་མཐུན་སྦྱར་ཚུལ་མཛོད་འགྲེལ་དུ། ། གསལ་བར་གསུངས་པ་དེ་ཡིན་ནོ། ། ཞེས་དང༌། དེའི་བསླབ་བྱ་བརྗོད་པའི་སྔགས་ལན་གཅིག་བརྗོད་པ་དགེ་བསྙེན་དང་དགེ་ཚུལ་དགེ་སློང་གི་སྐབས་བཞིན་ཡིན་ལ། གནས་འཇོག་གི་མདོ་དང༌། གནས་བརྟན་བྱང་ཆུབ་བཟང་པོས་མཛད་པའི་བསྙེན་གནས་ཀྱི་སྔགས་ཆོག་ལ་བསླབ་པ་ལན་གསུམ་བརྗོད་དགོས་འདུག་པ་དེ་ནི།
སྤྱིར་གཞི་ཐམས་ཅད་ཡོད་སྨྲའི་འདུལ་བ་དང༌། ལྷག་པར་ཁ་ཆེ་བྱེ་སྨྲའི་ལུགས་ཡིན་ནོ་ཞེས་འཆད་པ་ལ། ཞིབ་མོ་རྣམ་འཐག་ལས། བྱེ་སྨྲའི་ལུགས་ཀྱི་བསྙེན་གནས་ཀྱི་སྡོམ་པ་འབོགས་ཆོག་མཛོད་འགྲེལ་ནས་ཐོན་པར་འདོད་ཀྱང་རྟོག་བཏགས་སུ་ཟད་དེ་བསླབ་པ་ཁས་ལེན་དགེ་བསྙེན་དགེ་ཚུལ་དང་འདྲ་ཆོས་སྒྲིག་པ་ནི་མི་རུང་བའི་ཕྱིར་ཏེ། དྲིན་ལན་བསབ་པར། རིས་བརྒྱད་ཀྱིས་ཟླས་ཕྱེ་བའི་བསྙེན་གནས་ཀྱི་ཆོ་ག ། ཉིན་ཞག་གཅིག་པའི་ཆོ་ག་དང་བསྲེ་མི་རུང་བར་བཤད་པའི་ཕྱིར་དང༌། མཛོད་འགྲེལ་ལས། དགེ་བསྙེན་གྱི་བསླབ་བརྗོད་དགེ་སློང་གི་བསླབ་བརྗོད་དང་འདྲ་བར་བཤད་ཀྱི། བསྙེན་གནས་ལ་དེ་འདྲ་མ་བཤད་པའི་ཕྱིར།
རིགས་པས་ཐོབ་བོ་སྙམ་ན། དབང་ཟ་བ་ལས་གཞན་དུ་མེད་པའི་ཕྱིར། དེས་ན་མཛོད་ཀྱི་འགྲེལ་པ་ཞི་གནས་ལྷས་མཛད་པ་དེར། བྱེ་སྨྲའི་བསྙེན་གནས་ཀྱི་ཆོ་ག་ལེན་ཚུལ་བཤད་ཀྱང༌། སྐྱབས་འགྲོ་སྔོན་དུ་བྱ་བ་དང༌། ཡན་ལག་བརྒྱད་དང་ལྡན་པའི་བསྙེན་གནས་པར་བཟུང་དུ་གསོལ། ཞེས་གོང་འོག་གར་སྦྱར་ནི་གསལ་ཁ་མེད་ལ། སྡོམ་པ་བརྒྱད་པར། གསུམ་ལ་སྐྱབས་སུ་འགྲོ་བ་ནི་སྔ་མ་བཞིན་ནོ། ། ཞེས་དང༌།
ཡན་ལག་ཚང་བར་བརྗོད་པའི་རྗེས་སུ། གསོ་སྦྱོང་ཅན་དུ་བདག་སློབ་དཔོན་གྱིས་བཟུང་དུ་གསོལ། འདི་ལྟར་ཡན་ལག་བརྒྱད་པའི་བསྙེན་གནས་ཀྱི་སྡོམ་པར་འགྱུར་རོ། ། ཞེས་བཤད་ཅིང༌། ཀུན་ཏུ་རྒྱུ་སེན་རིང་གིས་ཞུས་པའི་མདོར་ཡན་ལག་བརྒྱད་ཇི་སྲིད་འཚོའི་བར་དུ་ལེན་པར་བཤད་པ་ལ། དེ་ལ་གོ་མིའི་དགེ་བསྙེན་མིང་འདོགས་ཤིང༌། སྡོམ་བརྒྱད་འགྲེལ་པར་དེའི་ཆོ་ག་གསལ་བར་གསུངས་ལ། དེ་ནི་བྱེ་སྨྲའི་རང་ལུགས་ཡིན་པས། དེའི་ཆོ་ག་ཇི་སྲིད་འཚོ་བ་དེ་ཉིན་ཞག་གཅིག་པའི་འདོན་པར་སྤོས་ན་དེའི་དོན་གྲུབ་ལ། ངག་དོན་སྡེ་པ་གཉིས་བསྙེན་གནས་བླང་བའི་ཡུལ་དང་ལེན་པའི་གང་ཟག་ལ་ཁྱད་པར་ཡོད་ཀྱང༌།
ཆོ་ག་རང་གི་ངོ་བོ་ལ་ཁྱད་པར་མེད་པས་སྐྱབས་འགྲོ་རྩོམ་བྱེད་དུ་བྱས་ནས་ཆོ་ག་ལ་ཁྱད་པར་མེད་པ་ཉིད་དུ་ཤེས་དགོས་པས། དེའི་ཕྱིར་སྨྲ་ན། འདུལ་བའི་གཞུང་ལས་གསུངས་པ་ཡི། ། བསྙེན་གནས་ཆོ་ག་གསལ་པོ་གང༌། ། ཞེས་དྲིས་ནས། འདུལ་བའི་གཞུང་ལ་དེའི་ཆོ་ག་གསལ་བར་གསུངས་པ་མ་ཡིན་ཀྱང༌། མདོ་སྡེ་ལས་ནི་གསུངས་པ་ཡི། ། ཆོ་ག་དེར་ཡང་སྦྱོར་བར་བཤད། ། ཅེས་སྦྱོར་ན་ལེགས་པ་ཡིན་ཟེར་བ་བཀོད་འདུག་ལ། གཟུར་གནས་ཁ་ཅིག་ཡིག་རྙིང་ལ་ལར་ཁ་ཆེ་པཎ་ཆེན་གྱིས་ཡོད་སྨྲའི་ལུགས་ཀྱི་བསྙེན་གནས་འབོགས་ཆོག་དེ་ཐང་ཀ་གཅིག་གི་རྒྱབ་ན་བྲིས་ཡོད་པས།
ཁ་ཆེ་ན་ལུས། བོད་ན་མ་ཁྱོངས། དེས་ན་བྱེ་སྨྲའི་ལུགས་ཀྱི་བསྙེན་གནས་སྡོམ་པ་འབོགས་ཆོག་མེད་གསུངས་ནས། བོད་པ་ཀུན་དེའི་ལུགས་ཀྱི་བསྙེན་གནས་ཞུ་བ་བྱུང་ན་ཐུགས་མི་དགྱེས་ལོག་གི ། ཐེག་པ་ཆེན་པོའི་གསོ་སྦྱོང་རེ་གནང་ཟེར་བ་བྲིས་གདའ་བས། ཁ་ཆེ་པཎ་ཆེན་གྱིས་བོད་ན་ཕེབས་དུས་ནས་བྱེ་སྨྲའི་བསྙེན་གནས་འབོགས་རྒྱུན་ཆད་ན། དེང་སང་ཕན་ཚུན་རྟོག་བཏགས་རེ་བྱེད་པ་ལ་མཁས་པ་དང་མཐོང་རྒྱ་ཅན་ནོ་ཞེས་བསྙེན་པར་བྱེད་དེ། ཆོ་ག་གསར་རྩོམ་བྱེད་པ་ནི་ཆོ་ག་རྫུན་མར་བས་པས། རང་ཉིད་ཟོག་པོ་ཆེན་པོར་མ་བྱེད་ཅིག་ཅེས་ཟེར་བ་པོ་ཡང་སྣང་བས་ལེགས་པར་བརྟགས་ནས་ཉམས་སུ་ལེན་པ་མ་གཏོགས་མཐའ་གཅིག་ཏུ་ཤེས་དཀའ་བར་སྣང་ངོ༌། ། ཞེས་བཀའ་སྩལ་ཏོ། །
བྱེ་སྨྲས་ཟས་ཟོས་ནས་བསྙེན་གནས་ལེན་རུང་བར་བཤད་པ་ནི་དམིགས་བསལ་དང༌། མདོ་སྡེ་པས་ནམ་འདོད་ལེན་ཆོག་པ་ནི། ཞག་ཚང་བར་ལེན་པ་ཡིན་ལ། ཟས་ཟོས་ནས་ཞེས་པ་ནི་ཉིན་ཞག་མ་ཚང་བའི་བསྙེན་གནས་སོ། ། ཞག་གསུམ་དང་བཅུ་སོགས་སྦྲེལ་ལ་ཆོ་ག་གཉིས་ཀྱིས་ལེན་པ་ནི་དྲིན་ལན་བསབ་པ་དང༌། མཛོད་རྩ་འགྲེལ་སོགས་ལས་མ་བཤད་དོ། ། མདོ་སྡེ་ལས་བརྒྱ་པ་ལས། མགོན་མེད་ཟས་སྦྱིན་གྱིས་གཞན་ལ་བསྙེན་གནས་ཀྱི་སྡོམ་པ་འབོགས་པར་བཤད་པ་དེ་མདོ་སྡེ་པའི་ལུགས་ཡིན་ཟེར་བར་གྲགས་པའི་མདོ་སྡེ་པ་ནི། སྡེ་པའི་མདོ་སྡེ་པ་ནི་མ་ཡིན་གྱི། ཐེག་པ་ཆེན་པོའི་མདོ་སྡེའི་སྡེ་སྣོད་ལས་འབྱུང་ཞེས་འཆད་ན་ལེགས་པ་ཡིན་ཏེ།
ཉན་ཐོས་མདོ་སྡེ་པའི་ལུགས་ལའང་བསྙེན་གནས་ཁྱིམ་པ་ལས་ལེན་བཏུབ་པར་མཛོད་ལ་སོགས་པར་མ་བཤད་པའི་ཕྱིར། སྤྱིར་བསྙེན་གནས་ཡན་ལག་བརྒྱད་པ་འདི་སངས་རྒྱས་ཀྱི་བྱིན་རླབས་ལས། སངས་རྒྱས་མ་བྱོན་པའི་གོང་དུའང་རིག་བྱེད་ཀྱི་གཞུང་རྣམས་ལས་ཀྱང་འབྱུང་བར་སྣང་སྟེ། རྒྱ་ཆེ་རོལ་པ་ལས། ལྷ་བདག་བསྙེན་གནས་ཚུལ་ཁྲིམས་བརྟུལ་ཞུགས་ལེན་པར་གསོལ། ། བདག་ནི་འགྲོ་ལ་བྱམས་བྱས་ཡན་ལག་བརྒྱད་ལེན་ཏེ། ། ཞེས་འབྱུང་བའི་བསྙེན་གནས་རིག་བྱེད་ཀྱི་གཞུང་ལས་བྱུང་ཡང་སངས་རྒྱས་པའི་ལུགས་ཀྱི་བསྙེན་གནས་ཡིན་གྱི། མུ་སྟེགས་ཀྱི་ཡན་ལག་བརྒྱད་པ་བསྲུང་བ་ལྟ་བུའི་སྤོང་བའི་ཡན་ལག་ཙམ་མ་ཡིན་པར་འཇོག་དགོས་ཏེ། སྟོན་པའི་བསྟན་པ་དང་མཐུན་པའི་ཐར་པའི་ཆེད་དུ་འཇུག་པའི་སླད་ཀྱི་བསྙེན་གནས་ཡིན་པའི་ཕྱིར་ཏེ། དེ་བཞིན་གཤེགས་པ་འཇིག་རྟེན་དུ་འབྱུང་དཀའི་བསྟན་པ་སྣོད་རུང་དུ་བྱ་བ་ལ་འཇུག་པའི་ཕྲིན་ལས་ཀྱི་སྟོབས་ལས་བྱུང་བའི་བསྙེན་གནས་ཀྱི་སྡོམ་པ་ཡིན་པའི་ཕྱིར།
ཡང་ཟི་ལུང་པ་ཆེན་པོའི་གསུང་གིས། ཚངས་སྤྱོད་དགེ་གཉེན་གྱི་སྡོམ་པ་ལ་གནས་པ་ལྟ་བུས། གནས་འཇོག་གི་མདོ་དང༌། དོན་ཞགས་སོགས་ཀྱིས་གསོ་སྦྱོང་ཚང་བར་ལེན་མི་རུང་སྟེ། ཞག་གཅིག་པར་བླང་ན་སྔ་མ་དེ་གཏོང་རྒྱུར་ཐལ་བས་གནད་བཅོས་ཀྱི་ཚིག་ཡིན། འོ་ན་ཇི་ལྟར་བྱ་ན། དེ་འདྲའི་དགེ་བསྙེན་དེ་བསྙེན་གནས་པར་ཁས་བླངས་ནས་ཡན་ལག་ལྷག་མ་རྣམས་བསྲུང་ཙམ་གྱིས་གསོ་སྦྱོང་ལ་གནས་པར་འགྱུར་བ་ཡིན་ཞེས་ཟེར་བ་ལ། ཁ་ཅིག་འོ་ན་དགེ་གཉེན་གྱི་གསོ་སྦྱོང་དུ་བསྙེན་གནས་ཡན་ལག་བརྒྱད་པའི་སྡོམ་པ་ཚང་བར་ལེན་པར་བཤད་པ་དེ་མི་རིགས་པར་ཐལ། དེ་ཚང་བར་བླངས་ན་དེའི་གསོ་སྦྱོང་དུ་མི་འགྱུར་བའི་ཕྱིར་ཏེ། གནད་བཅོས་པའི་ཚིག་གིས་དེའི་སྡོམ་པ་རྩ་བ་ནས་འཇིག་པའི་ཕྱིར།
དེར་མ་ཟད་སྔགས་བླ་མེད་ཀྱི་སྡོམ་པ་འཛིན་པ་དག་གིས་དོན་ཞགས་ལྟ་བུའི་བསྙུང་བ་ལ་གནས་པ་དང༌། དེ་ནས་བཤད་པའི་བསྙེན་གནས་ཀྱི་སྡོམ་ལེན་པའང་མི་རིགས་པར་འགྱུར་ཏེ། རྒྱུ་མཚན་མཚུངས་པའི་ཕྱིར། འདོད་ན་སྔགས་བླ་མེད་པས་རྒྱུད་སྡེ་འོག་མའི་ཉམས་ལེན་བྱར་མི་རུང་ཞེས་གང་དུའང་བཀག་པ་མེད་པའི་ཕྱིར། ཞིབ་ཆ་འདིའང་སྐྲ་གཞར་བའི་ཞོར་ལ་སྐྱི་མོ་བཀོག་པ་ལྟར་སོང་འདུག་གོ་ཞེས་ཟེར་བ་ནི་མི་རིགས་པ་ཡོད་པར་མི་བསམ་སྟེ། ཐེག་དམན་འདུལ་བའི་དགེ་སློང་སྔགས་ལ་ཞུགས་པས་ཀྱང་དོན་ཞགས་ནས་འབྱུང་བའི་བསྙེན་གནས་ཡན་ལག་བརྒྱད་པ་ལེན་ཞིང་བསྲུང་བ་ལས་ཡོན་ཏན་ཁྱད་པར་ཅན་འབྱུང་བར་མཆོག་ཏུ་བསྔགས་པའི་ཕྱིར། དེ་ལྟའང་བོད་འདིར་སྡོམ་པ་རྒྱ་ཆེན་པོ་དུས་རིང་བར་བཟུང་བའི་གང་ཟག་གིས་སྡོམ་པ་ཉི་ཚེ་བ་ཡུན་ཐུང་ངུར་བླངས་ན་གནད་བཅོས་པའི་ཚིག་གི་སྡོམ་པ་རྒྱ་ཆེན་པོ་དུས་རིང་པོར་བཟུང་བ་དེ་གཏོང་བར་འགྱུར་ཏེ། ས་པཎ་གྱིས། ཆོས་གཞན་ལེགས་པར་སྟོན་ན་ཡང༌། ། ཆོས་ཀྱི་གནད་རྣམས་བཅོས་པ་ནི། །
ཤིན་ཏུ་འཇིགས་པ་ཆེན་པོར་བལྟ། ། དེ་འདྲ་བ་ལས་སྐྱོན་བྱུང་མང༌། ། འདས་པའི་དུས་ན་སྔོན་བྱུང་བ། ། ལང་ཀ་མགྲིན་བཅུ་ཞེས་བྱ་བས། ། འབད་པས་དབང་ཕྱུག་ཆེན་པོ་སྒྲུབས། ། ལོ་གྲངས་ས་ཡ་བཅུ་གཉིས་དང༌། ། ཕྱེད་ཀྱིས་ལྷག་པའི་དངོས་གྲུབ་བྱིན། ། ཁྱབ་འཇུག་ཕྲག་དོག་གིས་གཟིར་ནས། ། མགྲིན་བཅུ་ལ་ནི་འདི་སྐད་སྨྲས། ། ཁྱོད་ཀྱི་འབད་པ་ཆེ་མོད་ཀྱི། །
དབང་ཕྱུག་གིས་ནི་དངོས་གྲུབ་ཆུང༌། ། ད་དུང་སྔར་གྱི་མ་ཡིན་པ། ། ས་ཡ་ཕྲག་ཕྱེད་ཐུབ་པ་སློངས། ། མགྲིན་བཅུས་བདེན་པར་བསམས་ནས་ནི། ། དབང་ཕྱུག་ལ་ནི་དོན་དེ་ཞུས། ། དབང་ཕྱུག་ཆེན་པོས་དེ་བྱིན་པས། ། གནད་བཅོས་པ་ཡི་ཚིག་འདི་ཡིས། ། སྔར་གྱི་དངོས་གྲུབ་ཐམས་ཅད་ཡལ། ། གསེར་ཅན་གྱི་ནི་དངོས་གྲུབ་ཀྱང༌། ། དེ་འདྲའི་ཚུལ་གྱིས་ཉམས་ཤེས་ཐོས། །
ཞེས་འབྱུང་བའི་ཕྱིར། ཞེས་སྨྲ་བ་ནི་འབྲེལ་ཡེ་མེད་དེ། མུ་སྟེགས་བྱེད་ཀྱི་དབང་ཕྱུག་དང་ཁྱབ་འཇུག་སོགས་གཡོ་སྒྱུའི་དབང་གིས་སེམས་ཅན་ལ་ཁྲོ་ཞིང་གདུག་པས། གནོད་ཅིང་འཚེ་བའི་མ་རུངས་པའི་ལུས་ངག་གི་རྣམ་འགྱུར་གནད་བཅོས་པའི་ལ་དོར་དང་ལྟག་ཆོད་ཐ་ཤལ་བྱེད་པ་དང༌། རྫོགས་པའི་སངས་རྒྱས་ཐུགས་རྗེའི་གཞན་དབང་ཅན་གྱིས་འགྲོ་བ་མ་རྒན་ཐམས་ཅད་ལ་སྨན་པ་ཁོ་ནའི་ཆེད་ཀྱིས་མཆོག་གི་གོ་འཕང་ལ་འགོད་པའི། སྒོ་གསུམ་གཡོ་སྒྱུ་ཐམས་ཅད་དང་བྲལ་བའི་བསླབ་གསུམ་གྱི་ཆོས་སྟོན་ཚུལ་མཚུངས་སོ་ཞེས་པའི་མཚུངས་པས་གནོད་པའི་གོ་སྐབས་མེད་པའི་ཕྱིར་དང༌། ཁྱད་པར་བསླབ་པའི་གནས་མང་བ་དང་དུས་རིང་བར་བཟུང་བ་དེ་མི་བཟུང་བར་བློས་རྣམ་བཅད་དུ་མ་བྱས་པར། བསླབ་པའི་གནས་ཉུང་ཤས་དུས་ཐུང་ངུར་འཛིན་པའི་ཡི་དམ་འཛིན་པ་ཙམ་གྱིས་བསླབ་པའི་གནས་སྔ་མ་བཏང་བར་མི་འགྱུར་བའི་ཕྱིར། དཔེར་ན་འཁོར་ལོ་བསྒྱུར་བའི་རྒྱལ་སྲིད་ཐམས་ཅད་བློས་མ་བཏང་བར་ལོངས་སྤྱོད་ཉི་ཚེ་བ་ལ་བདག་འཛིན་གྱི་ཡི་དམ་བརྟན་པོར་བཟུང་བས་འཁོར་ལོ་བསྒྱུར་རྒྱལ་གྱི་རྒྱལ་སྲིད་གནད་བཅོས་པའི་སྒོ་ནས་བཏང་བར་མ་བྱས་པ་བཞིན་ནོ། ། སྤྱིར་དགེ་སློང་གི་བསྙེན་གནས་ཡན་ལག་བརྒྱད་པོ་ལེན་པས་ཚོགས་ཁྱད་པར་བ་སོག་རྒྱུ་མེད་ཅེས་པའི་གཏམ་འདི་སྔོན་ཞིག་ནས་ཡོད་པར་སྣང་ཡང་སྙིང་པོ་མེད་དོ་ཞེས་ཆག་དགྲ་བཅོམ་པས་རྒྱ་བོད་ཀྱི་བླ་མ་ཚད་ལྡན་དུ་མའི་དགོངས་པ་དང་བཅས་ཏེ་ལེགས་པར་བཤད་པ་ཡིན་ཏེ།
དེས་མཛད་པའི་དོན་ཞགས་ཀྱི་འགྲེལ་པར། འདི་ལ་བླ་མ་ས་སྐྱ་པ་སོགས་བོད་པ་ཁ་ཅིག་རབ་ཏུ་བྱུང་བའི་སྡོམ་པ་ཡོད་པས་ནི་གསོ་སྦྱོང་བླང་མི་དགོས། དགེ་བསྙེན་ནམ་ཁྱིམ་པ་ལ་སོགས་པས་བླང་དགོས། དེ་ནས་ཕྱིས་བསྟན་གཙོའི་རྟེན་ལ་བླངས་པས་ཆོག་སྐད། བྱང་ཆུབ་སེམས་དཔའ་ཟླ་བ་རྒྱལ་མཚན་ནི། འདི་ཐེག་ཆེན་ཐུན་མོང་མ་ཡིན་པའི་སྡོམ་པ་ཡིན་པས་ཐུགས་རྗེ་ཆེན་པོ་ཁོ་ནའི་མདུན་དུ་བླང་དགོས་ཏེ། ཨ་མོ་གྷ་པཱ་ཤའི་རྒྱུད་ལས། འཁོར་བཞི་པོས་ཐུགས་རྗེ་ཆེན་པོ་ལ་གསོ་སྦྱོང་གི་སྡོམ་པ་བླང་བར་བྱའོ་ཞེས་བཤད་པས་འདུལ་བའི་མཁན་སློབ་མཚན་ཉིད་དང་ལྡན་ཡང༌། ཐུགས་རྗེན་པའམ་འདུ་ཤེས་སྐྱེས་པ་མེད་པས་བླང་དགོས། རྟེན་ཡང་ཐུགས་རྗེ་ཆེན་པོའམ་མེད་ན་སྣང་མཐའ།
དེའང་མེད་ན་སྒྲོལ་མའི་མདུན་དུ་བླང་གསུང་སྐད། འོན་ཀྱང་འདིར་པཎྜི་ཏའི་བཞེད་ཀྱིས་རྟེན་ནི་བསྟན་གཙོས་ཀྱང་བཏུབ། གསོ་སྦྱོང་གི་ཚིག་ནི་རབ་ཏུ་བྱུང་བས་ཀྱང་ལན་གསུམ་བཀླགས་ཏེ་མ་ཚོར་བར་ཉེས་པ་བྱུང་བ་ཡང་གསོ་ཞིང་སྦྱོང་བར་འགྱུར་བ་དང༌། འདུལ་བ་དང་ཐུན་མོང་མ་ཡིན་པའི་ཚིག་ཐུགས་རྗེ་ཆེན་པོ་དང་དོན་ཞགས་ལ་ཕྱག་འཚལ་བ་ཡོད་པ་དང༌། ཡང༌། བླ་མེད་བྱང་ཆུབ་ཐོབ་པར་ཤོག ། སྡུག་བསྔལ་མང་དཀྲུགས་འཇིག་རྟེན་ནི། ། སྲིད་པའི་མཚོ་ལས་སྒྲོལ་བར་ཤོག ། ཅེས་པའི་སྨོན་ལམ་ཁྱད་པར་ཅན་ཡང་ཡོད་པས་བླངས་ན་བཟང་ངོ་ཞེས་འབྱུང་བས། སངས་རྒྱས་ནས་བརྒྱུད་པ་བར་མ་ཆད་པའི་འདུལ་བ་དང་མདོ་སྡེ་དགེ་སློང་དང་དགེ་བསྙེན་གྱི་བསླབ་བྱའི་ཆོ་ག་རྣམ་གཞག་འཁྲུལ་པ་མེད་པ་རྣམས་བོད་གདོང་དམར་བ་ཆོས་རྒྱུས་ཆུང་བའི་ཧམ་ཅན་དག་གིས་བསྲེས་བསླད་མེད་པར་བཞག་ན་ཅི་མ་རུང་སྙམ་དུ་སེམས་སོ། །
དམ་ཆོས་ནུབ་པས་མི་གཏོང་བ་ནི་གཏམ་གསར་མིན་ཏེ། ཁ་ཅིག་དམ་ཆོས་ནུབ་པ་ལས། ། ཞེས་ཁ་ཅིག་གིས་དེ་ལྟར་འདོད་ཀྱང་ཕལ་གྱིས་དེ་མི་འདོད་པས། འདི་ལ་ཁ་ཅིག་བསྟན་པ་ནུབ་ན་སྡོམ་པ་གཏོང་རྒྱུར་བཤད་པ་དེ། དེ་ནས་སྔར་མེད་ཀྱི་སྡོམ་པ་མི་སྐྱེ་བ་ལ་དགོངས་ཀྱི། སྔར་ནས་རྒྱུད་ལ་ཡོད་པའི་སྡོམ་པ་གཏོང་རྒྱུར་མ་བཤད་ཟེར་བ་སྣང་ཡང་འབྲེལ་ཡོད་པར་མ་གོ་སྟེ། དེ་སྡོམ་པ་གཏོང་རྒྱུར་བཤད་པ་དེ་སྐྱེ་བའི་གེགས་གྱུར་གྱི་དོན་ཡིན་པར་སྨྲས་འདུག་པའི་ཕྱིར་རོ། ། གནས་བརྟན་བཅུ་དྲུག་པོ་འཁོར་བཅས་བསྟན་པ་ནུབ་རྗེས་དཀོན་མཆོག་གི་རྟེན་ཐམས་ཅད་གཅིག་ཏུ་བསྡུས་ཏེ། མཆོད་རྟེན་བྱས་ནས་ལྷག་མ་མེད་པའི་དབྱིངས་སུ་མྱ་ངན་ལས་འདའ་བར་བཤད་གདའ་བས་ཀྱང༌། བསྟན་པ་ནུབ་རྗེས་ཀྱང་སྡོམ་པ་མི་གཏོང་བར་ཡོད་པར་གྲུབ་བོ། །
གཞན་ཡང་ལྷ་དང་བྱིས་པའི་དགེ་སློང་ཐེག་དམན་གྱིས་འདུལ་བའི་སྡེ་སྣོད་ནས་བཀག་པ་ཙམ་གྱིས་ལྷ་དང་བྱིས་པའི་དགེ་སློང་མེད་པར་མི་འགྲུབ་སྟེ། སྡོམ་གསུམ་རིམ་ནོད་ཀྱི་དགེ་སློང་རྡོ་རྗེ་འཛིན་པ་དེ་འཆི་འཕོས་ནས་སྐྱེ་བ་གཞན་དུ་སྐྱེས་པ་ན། ཐེག་དམན་ལུགས་ཀྱིས་ཐོབ་པའི་དགེ་སློང་ལས་ཉམས་པ་མིན་ཏེ། ཡང་དག་པར་བླངས་བ་ལས་བྱུང་བའི་སོ་ཐར་གྱི་སྡོམ་པ་མ་བཏང་བར་གྲུབ་པའི་ཕྱིར། གྲུབ་སྟེ། སོ་ཐར་གྱི་སྡོམ་པ་དང་བྱང་སྡོམ་གཉིས་ཀ་སྔགས་སྡོམ་མ་བཏང་གི་བར་སྡོམ་པ་སྔ་མ་གཉིས་ཀྱང་མི་གཏོང་བར་རྒྱུད་ལ་ཡོད་པས། དེ་ལྟ་བུ་ལ་ཚེ་རབས་འདི་དང་ཚེ་རབས་ཕྱི་མ་གཉིས་ཀར་གསུམ་ལྡན་དགེ་སློང་རྡོ་རྗེ་འཛིན་པ་ཞེས་བརྗོད་པའི་ཕྱིར། དཔེར་ན་གསེར་འགྱུར་གྱི་རྩིས་ལྕགས་སོགས་ལ་ཟིན་ན། གསེར་འགྱུར་གྱི་རྩི་མ་བཏང་གི་བར་ལྕགས་སོགས་ལ་གསེར་དུ་སྣང་བ་དང་བརྗོད་པ་དང་བཅས་པའི་ལྕགས་སོགས་མི་གཏོང་བར་དེའི་ཁམས་ལ་ཡོད་ཅིང་རྩི་དང་བྲལ་བ་ན་ལྕགས་སོགས་ལ་གསེར་དུ་སྣང་བ་དང་བརྗོད་པ་དང་བཅས་པ་ལས་ལོག་ནས་ལྕགས་སོགས་ལས་མ་འདས་པ་བཞིན། དཔེ་དེས་སྤྱིར་ཇི་སྲིད་སྔགས་སྡོམ་གྱི་གཏོང་རྒྱུས་སྡོམ་པ་སྔ་མ་གཉིས་གཏོང་རྒྱུར་འགྱུར་བར་ཡང་མ་ཁྱབ་ལ།
སྡོམ་པ་དང་པོའི་གཏོང་རྒྱུས་ཀྱང་མཐའ་གཅིག་ཏུ་སྔགས་སྡོམ་གཏོང་བར་ཡང་མི་འགྱུར་ལ། དེ་ལྟ་ནའང་སྡོམ་གསུམ་རིམ་ནོད་ཀྱི་དགེ་སློང་རྡོ་རྗེ་འཛིན་པ་དེའི་སྔགས་སྡོམ་བཏང་བ་ན། ཚེ་རབས་ཕྱི་མ་ཕན་དུ་ཐེག་དམན་ལུགས་ཀྱིས་ཐོབ་པའི་སོ་ཐར་གྱི་སྡོམ་པའང་གཏོང་སྟེ། སྡོམ་གསུམ་རིམ་ནོད་དུ་བྱས་པའི་སོ་ཐར་གྱི་སྡོམ་པ་སྔགས་སྡོམ་གྱིས་འཆི་འཕོས་པས་ཀྱང་མི་གཏོང་བར་ཟིན་པར་བྱས་ན་ཟིན་བྱེད་ཡོད་རིན་ཟིན་བྱའང་ཡོད་ལ། འཛིན་བྱེད་སྔགས་སྡོམ་གཏོང་བ་ན་འཛིན་བྱ་ཐེག་དམན་ལུགས་ཀྱིས་ཐོབ་པའི་སོ་ཐར་དེའང་གཏོང་བའི་ཕྱིར་གྲུབ་སྟེ། ཐེག་དམན་ལུགས་ཀྱིས་སོ་ཐར་ནི་འཆི་འཕོས་པ་ཉིད་ཀྱིས་གཏོང་བའི་མཐའ་ཅན་ཡིན་པ་དང༌། ཐེག་དམན་ལུགས་ཀྱིས་ཐོབ་པའི་སོ་ཐར་སྔགས་སྡོམ་གྱིས་ནམ་ཟིན་མི་གཏོང་བས་སྔགས་སྡོམ་མ་བཏང་བར་འཆི་འཕོས་ནས་ཡོད་ན་གཅིག་ཤོས་ཀྱང་ཡོད་དགོས་པ་ལས། འཛིན་བྱེད་སྔགས་སྡོམ་བཏང་བ་ཉིད་ཀྱིས་འཛིན་བྱ་སོ་སོ་ཐར་པའི་སྡོམ་པའང་གཏོང་བར་གྲུབ་པའི་ཕྱིར་རོ། ། བྱང་སྡོམ་ལ་ནི་མི་མཚུངས་ཏེ། འཛིན་བྱེད་སྔགས་སྡོམ་བཏང་ཡང༌།
ཚེ་རབས་ཕྱི་མ་ཕན་འཛིན་བྱ་བྱང་སྡོམ་མི་གཏོང་སྟེ། བྱང་སྡོམ་ནི་བྱང་ཆུབ་མ་ཐོབ་བར་དུ་མི་གཏོང་བའི་མཐའ་ཅན་ཡིན་པས་འཛིན་བྱེད་སྔགས་སྡོམ་བཏང་བས་འཛིན་བྱ་བྱང་སྡོམ་གཏོང་བར་མ་ངེས་པའི་ཕྱིར། དེའི་དོན་ལ་དགོངས་ནས་རྒྱུད་འབུམ་པར། རྡོ་ཡི་རིགས་ཀྱི་བྱེ་བྲག་གིས། ། བཞུ་བས་ལྕགས་དང་ཟངས་དངུལ་འབྱུང༌། ། གསེར་འགྱུར་རྩི་ཡི་དངོས་པོ་ཡིས། ། ཐམས་ཅད་གསེར་དུ་བསྒྱུར་བར་བྱེད། ། དེ་བཞིན་སེམས་ཀྱི་བྱེ་བྲག་གིས། ། རིགས་ཅན་གསུམ་གྱི་སྡོམ་པ་ཡང༌། ། དཀྱིལ་འཁོར་ཆེན་པོ་འདིར་ཞུགས་ན། །
རྡོ་རྗེ་འཛིན་པ་ཞེས་བྱའོ། ། ཞེས་འབྱུང་ལ། ཁྱད་པར་ལུང་འདིས་ཐེག་དམན་ལུགས་ཀྱི་ཐོབ་པའི་སོ་ཐར་གྱི་སྡོམ་པ་སེམས་ཇི་སྲིད་འཚོ་བའི་མཐའི་སྡོམ་པར་འགྲོ་བ་ཞིག་ཡོད་པར་གསལ་བར་བསྟན་ཏོ་ཞེས་པ་ནི། ཁོ་བོའི་ཕ་རས་པ་ཆེན་པོ་དང༌། དཔལ་འབྲི་ཁུང་པ་བཞེད་དོ། ། ཡང་འདིར་ཀུན་མཁྱེན་མཚོ་སྣ་པའི་གསུང་གིས་འདི་ལྟར་འཆད་པར་སྣང་སྟེ། ལུགས་འདི་ས་སྐྱ་པ་སོགས་ཁ་ཅིག་གི་བཞེད་ཀྱི་སྡོམ་གསུམ་གནས་གྱུར་ནས་སྔ་མ་སྔ་མ་ཕྱི་མ་ཕྱི་མའི་ངོ་བོ་དང་གཅིག་ཏུ་འགྲོ་བའི་ལུང་དུ་བྱེད་པ་ནི་ཡིག་དོན་མ་ཡིན་ཏེ། ལུགས་དེས་སྡོམ་པ་སྔ་མ་དང་ལྡན་པའི་གང་ཟག་དེ་སྡོམ་པ་ཕྱི་མ་ནོད་པ་ནི་མིང་འཕོའོ་ཞེས་སྟོན་པ་ཉིད་ཀྱི་ཕྱིར། དགེ་ཚུལ་ཞིག་དགེ་སློང་གི་སྡོམ་པ་མ་ནོད་པའི་ཚེ་དེ་ལ་དགེ་སློང་ཞེས་བརྗོད་པ་བཞིན་ནོ། ། སྤྱིར་སྡོམ་གསུམ་རིམ་ནོད་གནས་གྱུར་གཅིག་ཏུ་འགྲོ་བ་མདོ་རྒྱུད་ཀྱི་དགོངས་པ་མིན་ཏེ་སྡོམ་གསུམ་རིམ་ཅན་དུ་བླངས་བ་ངོ་བོ་ཐ་དད་དུ་ལྡན་པར་བཤད་པ་ཉིད་ཀྱི་ཕྱིར་ཏེ།
དཀོན་མཆོག་སྤྲིན་ལས། ཆོས་བཅུ་དང་ལྡན་ན་བྱང་ཆུབ་སེམས་དཔའི་ཚུལ་ཁྲིམས་ཕུན་གསུམ་ཚོགས་པ་ཡིན་ནོ། ། བཅུ་གང་ཞེ་ན། སོ་སོ་ཐར་པའི་སྡོམ་པས་བསྡམས་པ་ཡིན། བྱང་ཆུབ་སེམས་དཔའི་སྡོམ་པས་བསྡམས་པ་ཡིན། ཞེས་གསུངས་པས་སྔ་མ་ཕྱི་མར་གནས་གྱུར་ནས་རྒྱུད་གཅིག་ལ་སོ་སོའི་ལྡོག་ཆ་ནས་བསྡམས་གྱུར་མི་རིགས་པས། ཆོས་དགུ་ལས་ཆོས་བཅུ་དང་ལྡན་པར་བཞག་ཏུ་མེད་པའི་ཕྱིར་དང༌། རྒྱུད་ལས། གལ་ཏེ་དེ་ནི་རབ་བྱུང་ན། ། སྡོམ་པ་གསུམ་ལ་གནས་པར་བྱ། །
ཞེས་འབྱུང་བས། སྡོམ་གསུམ་གནས་གྱུར་ངོ་བོ་གཅིག་ཡིན་ན་གཅིག་པོ་དེ་ཉིད་བསྲུངས་པས་ཆོག་གིས། གསུམ་ལ་གནས་པར་བྱ། ཞེས་སྨོས་པ་དོན་མེད་པའི་ཕྱིར། འོ་ན་སྡོམ་པ་གསུམ་པོ་དེ་ངོ་བོ་མ་འདྲེས་པར་རྒྱུད་ལ་ལྡན་ན། སྡོམ་གསུམ་དེ་ལ་ལྟོས་པའི་ཕྱིར་སྤོང་སེམས་གསུམ་གཅིག་ཆར་དུ་རྒྱུད་ལ་སྐྱེ་བར་ཐལ་ལོ་ཞེ་ན། སེམས་དང་སེམས་བྱུང་གི་རྣམ་བཞག་ལ་ཆེས་རྨོངས་པ་ཁྱེད་ཅག་ལ་དེ་འདྲའི་དོགས་པ་སྐྱེ་སྲིད། དེ་ལྟ་ན། ཆགས་སྡང་གི་ངོ་བོ་མ་འདྲེས་པར་རྒྱུད་ལ་ཡོད་པའི་ཚེ། ཆགས་སྡང་གི་སེམས་པ་གཅིག་ཆར་སྐྱེ་སྲིད་པར་ཐལ།
རྒྱུ་མཚན་མཚུངས་པའི་ཕྱིར། ཁོ་བོ་ཅག་ལྟར་ན། རང་གི་རྐྱེན་ཉེ་བ་ན་སེམས་པ་གཉིས་རེས་འཇོག་རྒྱུ་མངོན་དུ་འགྱུར་ཏེ། ཆགས་སྡང་གི་སེམས་པ་ཇི་ལྟ་བ་བཞིན་ནོ། ། ཞེས་གསུངས་བ་ཡང་ཆེས་ལེགས་པར་བཤད་པ་ཉིད་དུ་གོ་ནས་རྣམ་གྲངས་སུ་སྨོས་སོ། ། མཆན། ལུང་འདིའི་དོན་ལ། ཁ་ཅིག་སྔགས་ཀྱི་སྡོམ་པ་ཐོབ་པའི་ཚེ། སྡོམ་པ་སྔ་མ་གཉིས་སྡོམ་པ་ཕྱི་མའི་ངོ་བོར་འགྲོ་ཟེར་བ་དང༌། ངོ་བོར་སོང་བའི་ཚེ་ཡང་སྔ་མའི་སྡོམ་པ་གནས་གྱུར་པ་ཙམ་གྱི་སྔ་མའི་རྫས་རྒྱུན་ལས་གཞན་མ་ཡིན་པས་སྡོམ་པ་སྔ་མ་གཉིས་གཏོང་བའང་མ་ཡིན་པས་སྡོམ་གསུམ་ངོ་བོ་གཅིག་ལ་གནས་འགྱུར་བའི་དགོངས་པའོ། །
ཞེས་པ་ནི་དཔྱད་བཟོད་པར་མི་སྣང་སྟེ། སྔ་མ་གཉིས་མི་གཏོང་བར་འདོད་པ་དང༌། ཕྱི་མའི་ངོ་བོར་འགྲོ་བར་འདོད་པ་དང༌། ཕྱི་མའི་ངོ་བོར་སོང་བའི་ཚེ་སྔ་མའི་རྫས་རྒྱུན་ལས་གཞན་མ་ཡིན་པར་འདོད་པས། དོན་ལ་སྔ་མའི་རྫས་ལས་མ་ཉམས་པར་སོང་བས་ཕྱི་མའི་ངོ་བོར་འགྱུར་བའམ་འགྲོ་རྒྱུ་མ་བྱུང་བ་དང༌། གནས་གྱུར་གྱི་ཞེན་དོན་ལ་བརྟགས་ན་སྙིང་པོ་ཅི་ཡང་མི་འདུག་པའི་ཕྱིར་ཏེ། སྡོམ་པ་སྔ་མ་བླངས་པའི་རྗེས་ནས་ཕྱི་མ་བླང་ཙམ་ལ་བློ་རྩེ་གཏད་འདུག་པའི་ཕྱིར། དེ་ལྟ་ན་དགེ་བསྙེན་གྱི་སྡོམ་པའང་དགེ་ཚུལ་གྱི་སྡོམ་པ་བླང་བ་ན་དེ་དགེ་ཚུལ་གྱི་སྡོམ་པར་གནས་འགྱུར་བར་བརྗོད་རིགས་པར་འགྱུར་ལ། དེ་ལྟ་ན་སྡོམ་པ་ཕྱི་མ་བླངས་པ་ན་སྔ་མ་ཉམས་བྱེད་དུ་འགྱུར་བ་དང༌། དགེ་ཚུལ་གྱི་སྡོམ་པ་བླངས་པས་དགེ་བསྙེན་གྱི་སྡོམ་པ་དགེ་ཚུལ་གྱི་ངོ་བོར་འགྲོ་བའི་ལུང་ཡང་ཡེ་མེད་པའི་ཕྱིར།
སྡོམ་གསུམ་ངོ་བོ་གཅིག་ལ་གནས་གྱུར་བྱ་བ་དེ་སྡོམ་པ་ཕྱི་མ་བླང་རིམ་གྱི་སྟོབས་ཀྱིས་གནས་གྱུར་ནས་སྔ་མའི་ངོ་བོ་བཏང་མ་བཏང་ཅི་ཡིན་ཀྱང༌། ཕྱི་མའི་ངོ་བོ་དང་གཅིག་པར་དབྱེར་མེད་དུ་འགྲོ་བ་ཞིག་ལས་འོས་མེད། དེའི་ཚེ་སྔ་མའི་ངོ་བོ་དེ་ཐམས་ཅད་ཕྱི་མའི་ངོ་བོ་དང་གཅིག་ཏུ་ནི་རྫས་དང་ལྡོག་པའི་ཆ་ལས། ལྡོག་པ་དངོས་མེད་ནི་དོན་ལ་གཅིག་ཏུ་མ་བཏུབ་རྫས་ཆ་ལས་འོས་མེད། དེ་ལྟ་ན་སོ་ཐར་ལས་གཞན་དོན་དུའང་ཕམ་པ་བཞི་སྤྱད་པ་བཀག་པའི་སྡོམ་པའི་རྫས་དེ་དང་བྱང་སྡོམ་དུ་གཞན་དོན་དུ་དེ་སྤྱད་ཆོག་པའི་སྡོམ་པའི་རྫས་དང་ངོ་བོ་གཅིག་པ་ལས་འོས་མེད། དེ་ལྟ་ན་སྲོག་གཅོད་སྤོང་བའི་སྡོམ་པ་དང་སྒྲུབ་པའི་སྡོམ་པ་འགལ་བ་གཉིས་རང་བཞིན་གཅིག་པའི་རྫས་གཅིག་ཏུ་ཅི་ལྟར་རུང༌། ཡང་སྡོམ་པ་འོག་མ་གཉིས་གནས་གྱུར་ནས་སྔགས་སྡོམ་གྱི་ངོ་བོ་དང་གཅིག་ཏུ་སོང་བའི་ཚེ། སོ་ཐར་གྱི་སྡོམ་པ་དེ་མ་བཏང་བར་ཡོད་དམ་མེད། མེད་ན་དེ་ལྟ་བུ་དེ་སྡོམ་པ་གསུམ་དང་ལྡན་པར་འགལ། ཡོད་ན་རྩ་ལྟུང་བཅུ་བཞི་པ་བྱུང་བ་དེས་སོ་ཐར་གྱི་སྡོམ་པ་གཏོང་བར་འགྱུར་ཏེ།
སོ་ཐར་གྱི་སྡོམ་པ་ནི་དུས་དེར་ཡོད། དེ་སྔགས་སྡོམ་དང་རང་བཞིན་གཅིག་པ་ནི་གང་གིས་རྩ་ལྟུང་བཅུ་བཞི་པས་སྔགས་སྡོམ་གྱི་རང་བཞིན་ཉམས་པར་བྱས་པས་དེའི་ཚེ་སོ་ཐར་གྱི་སྡོམ་པའི་རང་བཞིན་ཡང་ཉམས་པར་འགྱུར་བའི་ཕྱིར། ཡང་རྫས་ཐམས་ཅད་ནས་ངོ་བོ་གཅིག་པ་མ་ཡིན་གྱི་གནས་གྱུར་པའི་སྟོབས་ཀྱིས་རྫས་ཀྱི་ཆ་ཤས་འགའ་ཞིག་ངོ་བོ་གཅིག་ཏུ་སོང་བ་ཡིན་ཟེར་ན་རྫས་ཀྱི་ཆ་ཤས་ཅི་ལྟ་བུ་ཞིག་ངོ་བོ་གཅིག་ཏུ་སོང་ཞེས་དྲིས་པ་ལ་སོ་ཐར་གྱི་སྡོམ་པ་རང་དོན་དུ་དམིགས་པའི་ཀུན་སློང་གི་རྫས་དེ། ཕྱིས་བྱང་སྡོམ་བླངས་པ་ན་དེ་གཞན་དོན་དུ་དམིགས་པའི་ཀུན་སློང་གི་རྫས་སུ་ངོ་བོ་གཅིག་པར་སོང་ངོ་ཞེ་ན། འོ་ན་སྡོམ་པ་རང་གི་ངོ་བོའི་རྫས་ཀྱི་ཆ་ཤས་གནས་གྱུར་པར་མ་སོང་སྟེ། སྡོམ་པ་ལེན་འདོད་ཀྱི་ཀུན་སློང་སྡོམ་པའི་རྫས་མ་ཡིན་པའི་ཕྱིར་དང༌། ཀུན་སློང་སྔ་མ་བཏང་ནས་ཕྱི་མ་སྐྱེས་ཙམ་ལ། ཀུན་སློང་སྔ་མ་ཕྱི་མའི་ངོ་བོར་སོང་ཞེས་བཞག་ཏུའང་མི་བཏུབ་པའི་ཕྱིར། ཡང་ཁ་ཅིག་གནས་གྱུར་ངོ་བོ་གཉིས་བྱ་བ་འདི་ནི་རྫས་རྒྱུན་ལ་བསམས་པ་ཡིན་ཏེ། རྣམ་ཤེས་ཚོགས་བརྒྱད་ཡེ་ཤེས་ལྔར་གནས་གྱུར་པའི་ཚེ་དེ་གཉིས་ངོ་བོ་གཅིག་པ་ལྟ་བུའོ། །
ཞེས་ཟེར་མོད། མི་མཚུངས་ཏེ་རྣམ་ཤེས་ཚོགས་བརྒྱད་དྲི་མའི་གནས་ངན་ལེན་དང་བྲལ་ནས་ཤེས་པ་ཉིད་ཀྱི་ངོ་བོ་རྣམ་མཁྱེན་དུ་གྱུར་པ་ཡིན་པས། དེའི་ཚེ་རྣམ་ཤེས་དང་ཡེ་ཤེས་ངོ་བོ་གཅིག་པར་མི་འགྲུབ་ལ། ཤེས་པ་ཙམ་དུ་ངོ་བོ་གཅིག་པས་གཅིག་གོ་ཆོད་དོ་སྙམ་ན། འོ་ན་ཁོ་བོ་ཅག་ཀྱང་སྡོམ་གསུམ་ངོ་བོ་གཅིག་ཏུ་ཅིའི་ཕྱིར་མི་སྨྲ་སྟེ། ཉེས་པ་ཡོད་པར་མ་མཐོང་སྟེ། སྡོམ་གསུམ་ཤེས་བྱ་ཙམ་དུ་ངོ་བོ་གཅིག་པར་བཏགས་པའི་ཕྱིར། ཁྱད་པར་སྡོམ་གསུམ་རྫས་རྒྱུན་གཅིག་ཅེས་པ་ནི་མཐའ་གཅིག་ཏུ་སྨྲ་ན་མི་རུང་སྟེ། རྫས་རྒྱུན་གཅིག་པ་ནི་ཉེར་ལེན་དེ་མ་ཐག་པའི་རྒྱུན་གཅིག་ཏུ་འགྲོ་བ་ཞིག་དགོས་པ་ལས། སྡོམ་གསུམ་སྔ་མ་གཉིས་རིམ་ནོད་ཀྱི་རྒྱུན་དང་མ་འབྲེལ་བར་སྐལ་ལྡན་གཅིག་ཆར་བ་ལ་སྔགས་ཀྱི་སྡོམ་པ་སྦྱིན་པས་སྡོམ་པ་གསུམ་ལྡན་དུ་འགྲོ་བ་ཡོད་པས།
དེའི་ཚེ་སྡོམ་གསུམ་རྫས་རྒྱུན་གཅིག་པའི་གནས་གྱུར་ངོ་བོ་གཅིག་པ་ནི་ཇི་ལྟར་འོང་སྐབས་ཡོད་ཀྱང་རྨོངས་པས་ཆེར་འགྲོ་བ་ཁ་ཅིག་སྡོམ་གསུམ་གནས་གྱུར་ངོ་བོ་གཅིག་པ་དེ་ནི་ས་སྐྱ་པའི་ལུགས་ཡིན་ཞེས་སྨྲ་ཡང་མི་བདེན་པར་འདྲ་སྟེ། ལུགས་དེ་པས་སོ་ཐར་གྱི་སྡོམ་པ་དང་བྱང་སྡོམ་གཉིས་གནས་གྱུར་ངོ་བོ་གཅིག་པ་ལྟ་ག་ལ་འགྲོ། དེ་གཉིས་རང་བཞིན་གཏན་འགལ་དུ་བཞེད་པར་མངོན་ཏེ། གྲགས་པའི་མཚན་གྱིས་འཁྲུལ་སྤོང་དུ། རིག་པ་འཛིན་པ་དང་བྱང་ཆུབ་སེམས་དཔའི་སྡོམ་པ་གཉིས་ནི་ནང་མི་འགལ་མོད། སོ་སོ་ཐར་པ་འདི་ནི་བྱང་ཆུབ་སེམས་དཔའི་སྡོམ་པ་ཐོབ་པའི་རྟེན་དུ་མི་རུང་སྟེ། སོ་སོ་ཐར་པ་ནི་གླིང་གསུམ་གྱི་སྐྱེས་པ་དང་བུད་མེད་མ་ཡིན་པ་གཞན་ལ་མི་སྐྱེ་ལ། བྱང་ཆུབ་ཀྱི་སེམས་ནི་འགྲོ་བ་མཐའ་དག་ལ་སྐྱེ་བར་གསུངས་པའི་ཕྱིར། ཡང་གནས་པའི་རྟེན་དུ་ཡང་མི་འཐད་དེ། སོ་སོ་ཐར་པ་ནི་ཤི་འཕོས་པས་གཏོང་ལ།
བྱང་ཆུབ་སེམས་དཔའ་ནི་ཇི་སྲིད་སངས་མ་རྒྱས་ཀྱི་བར་མི་གཏོང་བའི་ཕྱིར་ཞེ་ན། ཉན་ཐོས་དང་ཐུན་མོང་བའི་སོ་སོ་ཐར་པ་འདི་ནི་ཐོབ་པ་དང་གནས་པའི་རྟེན་དུ་མི་རུང་བར་ཁྱོད་སྨྲ་བ་བཞིན་ཁོ་བོ་ཅག་ཀྱང་སྨྲའོ་ཞེས་གསལ་བར་གསུངས་པའི་ཕྱིར། གང་ལྟར་ཡང་ལུགས་འདི་ནི་ཆེན་པོར་གྲགས་པ་སུས་བཞེད་ཀྱང་ནོར་པ་བླ་ན་མེད་པའོ་ཞེས་བྱང་ཆུབ་སེམས་དཔའ་མེ་ཏོག་ཟླ་མཛེས་སམ་དཔལ་སྒམ་པོ་པར་གྲགས་པ་དེ་ཉིད་ཀྱིས་མི་འཇིགས་པ་སེང་གེའི་སྒྲ་ཆེན་པོར་བསྒྲགས་པ་ཡིན་ནོ། ། ཁྱད་པར་དེང་སང་ས་སྐྱ་པར་གྲགས་པ་དག་སྡོམ་གསུམ་ངོ་བོ་གཅིག་ཡིན་ཟེར་བ་འདུག་ཀྱང༌། དེ་ས་སྐྱ་པ་རང་གི་བཞེད་པ་ཡིན་ངེས་སུ་མི་སྣང་སྟེ་ས་པཎ་གྱིས་སྡེ་སྣོད་འཛིན་པ་གྲགས་ཟིན་གྱིས་དྲིས་ལན་ལས། ཐེག་པ་ཆེན་པོའི་ལུགས་ཀྱི་སེམས་ལ་བག་ཆགས་དགེ་བའི་ཚུལ་གྱིས་བགོ་བར་འདོད་པ་ཡིན་ལ་གྲུབ་མཐའ་སོ་སོའི་རྗེས་སུ་འབྲངས་ནས་རྩི་ན་ཐ་དད་དུ་འོང་བ་ཡིན་ནོ། ། ཐེག་པ་ཆེན་པོའི་ལུགས་ཀྱིས་གཞལ་ནས་ཉན་ཐོས་ཀྱི་སྡོམ་པ་ཉིད་ཀྱང་སེམས་ཀྱི་ཁྱད་པར་གྱི་ཆོས་ཡིན་པས། གནས་པའི་ཚེ་སེམས་ཀྱང་ངོ་བོ་གཅིག་ལ། བག་ཆགས་ཀྱིས་ཐ་དད་དུ་ཕྱེ་བར་འདོད། དེ་ཉིད་དངོས་པོའི་གནས་ལུགས་སུའང་གོ་ཞེས་བྲིས་གདའ་བ།
འོ་ན་སྡོམ་པ་ཕྱི་མ་བླང་བ་ན་སྡོམ་པ་ནི་སེམས་ལ་ཡོད་པའི་བག་ཆགས་ཡིན་ལ་བག་ཆགས་ནི་སེམས་ལ་སྔ་ཕྱི་ཐ་དད་དུ་བཞག་པས། གནས་གྱུར་ངོ་བོ་གཅིག་ཏུ་ག་ལ་རུང༌། ཁ་ཅིག་དྲིས་ལན་ལྟར་སྡོམ་པའི་བག་ཆགས་སྡོམ་པར་འཇོག་པ་ས་སྐྱ་པའི་བཞེད་པ་ཡིན་ན་སོ་ཐར་གྱི་སྡོམ་པ་འཆི་འཕོས་པས་མི་གཏོང་བར་ཐལ། སོ་ཐར་གྱི་སྡོམ་པ་སོ་ཐར་གྱི་སྡོམ་པའི་བག་ཆགས་ལ་འཇོག་པ་གང་ཞིག་སོ་ཐར་གྱི་སྡོམ་པའི་བག་ཆགས་ནི་འཆི་འཕོས་ནས་ཀྱང་རྗེས་སུ་འབྲངས་བའི་ཕྱིར། སྤྱིར་སྡོམ་པའི་བག་ཆགས་ཀྱིས་སྡོམ་པའི་གོ་ཆོད་ན་ཐོས་པའི་བག་ཆགས་ཀྱིས་ཐོས་པའི་གོ་ཆོད་པ་དང༌། ལས་འབྲས་སྔར་མྱོང་ཟིན་གྱི་བག་ཆགས་ཀྱིས་ལས་འབྲས་ཀྱི་གོ་ཆོད་པར་འགྱུར་ན་ཧ་ཅང་ཐལ་ཆེས་པར་ཡང་མི་འགྱུར་དྲང༌། འདིར་དགའ་སྟོང་པས་ཉན་ཐོས་ཀྱི་སྡོམ་པ་ཉིད་ཀྱང་སེམས་ཀྱི་ཁྱད་པར་གྱི་ཆོས་སུ་གསུངས་པ་ནི། སེམས་ཀྱི་ཁྱད་ཆོས་སེམས་ལ་བག་ཆགས་གནས་པ་ལ་སེམས་ཀྱིས་མ་ཁྱབ་པར་དགོངས་སོ་ཞེས་བྲིས་གདའ་བ། ས་པཎ་པ་ཐེག་པ་ཆེན་པོའི་སྐབས་འདིར་ཕྱི་ནང་གི་ཆོས་འདི་དག་ལ་སེམས་ཀྱིས་མ་ཁྱབ་པའི་ཆོས་ཤིག་བཞེད་ན་ནི་ཆེས་རྨད་དུ་བྱུང་སྟེ། དེ་ལྟ་ན།
རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། རྣམ་པར་ཤེས་པའི་གནས་དོན་རྣམས། ། ཕྱི་རོལ་གྱུར་པ་ཅུང་ཟད་མེད། ། ཅེས་པའང་སྒྲ་ཇི་བཞིན་པ་མིན་པར་འཆད་དགོས་པར་འགྱུར་རོ། ། དེར་མ་ཟད་ས་ལུགས་པ་ཁ་ཅིག་མཛོད་ལས། སྡོམ་པ་སོ་སོ་ཐར་ཞེས་བྱ། ། དེ་བཞིན་ཟག་མེད་བསམ་གཏན་སྐྱེས། ། ཞེས་པས་སྡོམ་པ་དེ་གསུམ་དོན་གྱི་བསླབ་པ་གསུམ་ཡིན་པར་བསྟན་ལོ། ། དེ་ལྟ་ན་ལུགས་དེ་ནས་སྡོམ་པ་གསུམ་གར་རྣམ་རིག་མིན་པའི་གཟུགས་སུ་བཤད་ལ།
བསླབ་པ་ཕྱི་མ་གཉིས་ནི་ཏིང་ངེ་འཛིན་དང༌། ཤེས་རབ་ཀྱི་ངོ་བོ་ཡིན་པས་ཏིང་ངེ་འཛིན་དང་ཤེས་རབ་དང༌། གཟུགས་ཀྱི་གཞི་མཐུན་ཁས་ལེན་དགོས་པར་འགྱུར་བས། དེ་ལྟ་ན་ས་ལུགས་ཁྱད་འཕགས་དེ་འདྲ་ནི། ཤེས་པ་བེམ་པོའི་བདག་ཉིད་དུ་འདོད་པ་མུ་སྟེགས་ལྟར་ཆེས་ལེགས་སོ། ། དེས་ན་བདག་གི་བླ་མ་རིན་པོ་ཆེ་སངས་རྒྱས་ཆེན་པོའི་བཞེད་པའི་ངག་དོན་བསྡུ་ན། སོ་ཐར་ཉན་ཐོས་ཀྱི་འདུལ་བའི་ཆོ་ག་ལྟར་བླང༌། བྱང་སྡོམ་མདོ་སྡེའི་ཆོ་ག་ལྟར་བླང༌། རིག་འཛིན་གྱི་སྡོམ་པ་རྒྱུད་སྡེའི་ཆོ་གས་བླངས་པའི་རིམ་ནོད་ཀྱི་གསུམ་ལྡན་དགེ་སློང་རྡོ་རྗེ་འཛིན་པ་དེ་ལྟ་བུ་ཚེ་འདིར་གྲོང་འཇུག་བྱས་པའམ། སྐྱེ་བ་བརྒྱུད་དེ་རིག་པ་འཛིན་པ་ལ་སོགས་པའི་གནས་སུ་སྐྱེ་བ་བླངས་པ་ན་ཡང༌།
རྟེན་དེ་ལ་སྡོམ་པ་གསུམ་ཅར་ཡོད་པས་སྡོམ་པ་གོང་མའི་བསླབ་བྱའི་དགོས་པ་ཆེན་པོ་ཡོད་ཅིང༌། འོག་མའི་དགག་དགོས་དེར་མེད་ཀྱི་དམིགས་བསལ་མ་གཏོགས་སྡོམ་པ་དང་པོ་གཉིས་ཀྱི་བསྲུང་ཆ་ཐམས་ཅད་དེ་ལས་བསྲུང་དགོས་ཤིང༌། དང་པོ་གཉིས་ཀྱི་རྩ་ལྟུང་དེ་པ་ལ་བྱུང་ནའང་དང་པོ་གཉིས་ཀྱི་སྡོམ་པ་ཉམས་བྱེད་དུའང་འགྱུར་རོ། ། དེས་ན་འདུལ་བ་ནས་ལམ་གྱི་སྟོན་པ་དང༌། ལམ་གྱི་རྒྱལ་བ་དང༌། ལམ་གྱི་འཚོ་བ་དང༌། ལམ་སུན་འབྱིན་པ་ལ་དགེ་སློང་དུ་བརྗོད་པའི་འཕགས་ལམ་གྱི་རྒྱལ་བའི་ཆ་ནས་དགེ་སློང་དུ་འཇོག་པ་བཞིན། གསུམ་ལྡན་རིག་པ་འཛིན་པའི་དགེ་སློང་རྡོ་རྗེ་འཛིན་པའང་རིག་པ་འཛིན་པ་སྔགས་ཀྱི་སྡོམ་པ་ཁྱད་པར་ཅན་རྒྱུད་ལ་བརྙེས་སྟོབས་ཀྱིས་ཚེ་རབས་ཕྱི་མར་ཡང་སོ་སོ་ཐར་པའི་དགེ་སློང་དུ་གྲུབ་པ་ལ་ཉེས་པ་ཅི་ཡང་ཡོད་པར་མ་སེམས་ཏེ། དཔལ་ས་ར་ཧ་པས་ཀྱང་གསང་སྔགས་ཀྱི་སྤྱོད་པ་ལ་ཞུགས་པ་ན། ཁ་སང་ཕན་ཆད་དགེ་སློང་མིན། །
དེ་རིང་ཚུན་ཆད་དགེ་སློང་ཡིན། ། བྱ་བའང་ཟག་མེད་ཀྱི་སྡོམ་པ་ལ་བློ་རྩེ་གཏད་པ་ཡིན་གྱི། སྤྱོད་པ་དེའི་ཚེ་བསྒྲོད་བྱ་ཡིན་མིན་དང༌། བཟའ་བྱ་ཡིན་མིན་སོགས་ཐམས་ཅད་ལ་སྤྱོད་པ་ཞིག་ཡོད་པས། སྐྱེ་བོ་ལོག་པར་བལྟ་བ་དག་འདི་ནི་དགེ་འདུན་གྱི་མཁན་པོ་ཡིན་པས་བྱ་བ་འདི་ནི་སོ་སོ་ཐར་པའི་དགེ་སློང་གི་སྡོམ་པ་དང་མི་མཐུན་པར་འགལ་བ་ཁོ་ནར་སྤྱོད་སྣང་བ། འདིའི་རྒྱུད་ལ་སོ་སོ་ཐར་པའི་སྡོམ་པ་མེད་དམ་སྙམ་པ་ལ་ཁ་སང་ཕན་གྱི་སོ་ཐར་གྱི་སྡོམ་པ་ནི། སྔགས་ཀྱི་སྡོམ་པ་ཁྱད་པར་ཅན་གྱི་སྤྱོད་པས་མ་ཟིན་པའི་སོ་ཐར་གྱི་སྡོམ་པ་ཙམ་ཡིན་ལ། འདིར་ནི་དེས་ཟིན་པས་སོ་ཐར་གྱི་སྡོམ་པ་དེ་ཡང་སྔར་བསྲུངས་པ་ལས་དེ་རིང་རྒྱུད་ལ་ཡོད་པའི་སྡོམ་པ་དང་དེ་བསྲུང་བ་དེ་ས་ལམ་བསྒྲོད་པར་བྱེད་ཆེད་དུ་ཕན་ཡོན་ཆེ་བས་དེ་རིང་དགེ་སློང་ཡང་དག་པ་ཡིན་གྱི། མི་བྱ་བ་མེད་པའི་སྤྱོད་པ་འདི་ནི་སྡོམ་པ་སྔ་མ་གཉིས་དང་འགལ་བྱེད་དུ་མི་འཇུག་པར་དགག་བྱེད་དམ་གོང་དུ་འཕེལ་བྱེད་དུ་འཇུག་པའི་ཚུལ་ཁྲིམས་བླ་ན་མེད་པའོ་ཞེས་དགོངས་ལ། སྡོམ་པ་སྔ་མ་གཉིས་སྡོམ་པ་ཕྱི་མས་ཟིན་པ་ན།
ལྕགས་ལ་གསེར་འགྱུར་གྱིས་ཟིན་པ་ལྟར་ཞེས་ཟིན་པའི་དོན་ནི་སྔར་སྡོམ་པ་དེ་གཉིས་ཀྱིས་ཀྱང༌། ཕར་ཕྱིན་ཐེག་པའི་སངས་རྒྱས་ཐོབ་པའི་ཆེད་ཀྱི་དགེ་བ་ཙམ་ལས་མི་བྱེད་ལ། རིག་པ་འཛིན་པ་སྔགས་ཀྱི་སྡོམ་པ་རྒྱུད་ལ་ཡོད་པ་ན། སྡོམ་པ་སྔ་མ་གཉིས་རྒྱུད་ལ་ཡོད་པ་དེས་ཀྱང༌། འབྲས་བུའི་ཐེག་པའི་སངས་རྒྱས་ཚེ་གཅིག་ཏུ་ཐོབ་པའི་ཆེད་ཀྱི་དགེ་བར་འགྱུར་བས། སྡོམ་པ་སྔ་མ་སྔ་མ་རྣམས་ཕྱི་མ་ཕྱི་མ་ཐོབ་པའི་ཚེ་ཇེ་བཟང་དང་ཇེ་ཆེར་འགྱུར་ཏེ། སྡོམ་པའི་དགེ་བ་དེ་གནས་སྐབས་སྔ་མ་ལས་ཕྱི་མ་སྟོབས་ཆེར་སོང་བའི་ཕྱིར། སྡོམ་པ་དང་པོ་གཉིས་ལའང༌། དང་པོ་སོ་ཐར་གྱི་སྡོམ་པ་ནོད་པ་ཞི་བའི་མྱང་འདས་ཙམ་གྱི་ཆེད་དུ་བླངས་པའི་དགེ་བ་དམན་པ་དེ། ཕྱིས་ཐེག་ཆེན་བྱང་ཆུབ་སེམས་དཔའི་སྡོམ་པ་ནོད་པ་ན།
དེའི་བསམ་པས་སྔར་གྱི་སོ་ཐར་གྱི་སྡོམ་པ་བསྲུང་བ་དེ་ལ་ཟིན་པས་སྔར་བླངས་པའི་སོ་ཐར་གྱི་སྡོམ་པ་དེའང་བྱང་ཆུབ་ཆེན་པོ་ཐོབ་བྱེད་ཀྱི་ཚུལ་ཁྲིམས་དང་སྡོམ་པར་འགྱུར་བས། སྔར་གྱི་སྡོམ་པ་ལ་དགེ་བ་མཆོག་གྱུར་དུ་སོང་བ་ཡིན་ནོ། ། འདི་ཡང་སོ་ཐར་བྱང་སེམས་རིག་པ་འཛིན་པའི་སྡོམ་པ་གསུམ་རིམ་བཞིན་ནོད་པ་ན། སྡོམ་པ་སྔ་མ་རྣམས་ཕྱི་མའི་ཚེ་ན་བཟང་དུ་སོང་བ། རྡོ་བཞུས་པས་ལྕགས་ཟངས་དངུལ་དུ་འགྱུར་བ་དང༌། གསེར་འགྱུར་གྱི་རྩི་ཐེབས་པ་ན་དེ་དག་གསེར་དང་ཁྱད་མེད་ལྟར་བཤད་པ་ཡིན་ལ། དེ་ལྟ་ནའང་ཐེག་དམན་ལུགས་ཀྱི་དགེ་བསྙེན་གྱི་སྡོམ་པ་ནོད་ཟིན་ནས་དགེ་ཚུལ་གྱི་སྡོམ་པ་ཐོབ་པའི་ཚེ། དགེ་བསྙེན་གྱི་སྡོམ་པ་དེ་སྔར་ལས་དགེ་བ་མཆོག་གྱུར་དུ་སོང་བ་ནི་མི་འདོད་དེ། མཆོག་གྱུར་དུ་འཇོག་བྱེད་ཀྱི་ཆོས་སྐབས་དེར་བཞག་ཏུ་མེད་པའི་ཕྱིར། སྔ་མ་དང་གནད་མི་འདྲའོ། །
དེས་ན་དཔལ་དྭགས་པོ་བཀའ་བརྒྱུད་ཞབས་ཀྱི་ཞལ་སྔ་ནས་སྡོམ་པ་གསུམ་པོ་འདི་ནི་ཐོབ་བྱེད་ཀྱི་རྒྱུ་སོ་སོས་ཐོབ་ཅིང༌། གཏོང་བྱེད་སོ་སོས་གཏོང་ལ། རྒྱུད་ལ་གནས་པའི་ཚེ་སྡོམ་པ་གསུམ་སོ་སོར་རྫས་ཐ་དད་པས་རྫས་ཀྱི་བྱ་བ་སོ་སོར་བྱེད་པའི་སྒོ་ནས་གནས་ལ། རྫས་ཀྱི་བྱ་བ་སོ་སོར་ཇི་ལྟར་བྱེད་པ་ནི་ཉན་ཐོས་སོ་ཐར་གྱི་སྡོམ་པའི་མི་མཐུན་ཕྱོགས་བྱུང་ན་སྡོམ་པ་དེ་ཉིད་ཆུ་ལོན་གཙོ་བོར་བྱེད་པའི་ཚུལ་གྱིས་སྤོང་ཞིང་སྡོམ་བྱ་དེ་ལེགས་པར་བསྲུང་ལ། ལྷག་མ་གཉིས་ལའང་དེ་བཞིན་ཤེས་པར་བྱ་དགོས་ལ། དེའང་རྩ་ལྟུང་ལྔ་པ་ཀུན་དུ་བྱང་སེམས་འདོར་བ་རྩ་ལྟུང་དུ་སོང་བ་དེའི་ཚེ། སྔགས་ཀྱི་རྩ་ལྟུང་དང༌། དགོས་པས་དགག་བྱ་མ་ཁེགས་པས་སོ་ཐར་གྱི་སྡོམ་པའང་ཉམས་པར་འགྱུར་ལ། དེའི་ཚེ་སྡོམ་པའི་རྫས་སོ་སོ་ལ་ལྟུང་བའི་ཆའང་སོ་སོར་འབྱུང་བ་དང༌། དེ་བཞིན་རྩ་ལྟུང་ལྔ་པ་འཇུག་པ་བྱང་སེམས་འདོར་བ་རྩ་ལྟུང་དུ་འཇུག་པ་དེའི་ཚེ།
སྔགས་དང་བྱང་སྡོམ་གྱི་རྫས་སོ་སོ་ལ་ལྟུང་བའི་ཆའང་སོ་སོར་འབྱུང་བས། རིགས་པ་འདིས་གཞན་ལའང་ཤེས་པར་བྱ་དགོས་སོ། ། དེ་ལྟ་ནའང་སྡོམ་པ་འོག་མ་ལ་ལྟོས་པའི་རྩ་ལྟུང་གིས་སྡོམ་པ་འོག་མ་ཉམས་པར་མི་བྱེད་པའང་ཡོད་དེ། གོང་མའི་ཆོ་ག་བཙན་པོས་རྩ་བ་བཞི་ལྟ་བུ་སྤྱད་དགོས་ཀྱི་ཚེ། འོག་མའི་སྡོམ་པ་གཏོང་བར་མི་འགྱུར་བ་ཞིག་ཡོད་པའི་ཕྱིར། དེའི་འཐད་པ་ནི་རྡོ་རྗེ་འཆང་གིས་བཅས་དབང་ལ་རྣལ་འབྱོར་པའི་བློ་ཁྱད་ལས་དེ་ལྟར་དགག་སྒྲུབ་ཀྱི་རྣམ་བཞག་མཛད་པ་ཉིད་ཀྱིས་ཤེས་དགོས་ལ། དེ་ལྟ་མིན་ན་དགེ་སློང་རྡོ་རྗེ་འཛིན་པས་ལས་ཀྱི་ཕྱག་རྒྱ་རྟེན་པ་ན་སོ་ཐར་གྱི་བསླབ་པ་ཉམས་པར་འདོད་དགོས་ལ། དེ་ལྟ་ན་གསང་སྔགས་ཀྱི་སྡོམ་པ་དང་དམ་ཚིག་ཏུ་སོ་ཐར་གྱི་བསླབ་པའི་གནས་ཉམས་ན་རིག་པའི་རྒྱལ་པོ་མི་འགྲུབ་པར་ལྡོག་པས་དངོས་དང༌། རྗེས་འགྲོའི་ཤུགས་ལས་གསུངས་པ་ནི། རྡོ་རྗེ་རྩེ་མོར།
སྲོག་གཅོད་རྐུ་དང་འཁྲིག་པ་དང༌། ། རྫུན་དང་མྱོས་བྱེད་རྣམ་པར་སྤང༌། ། ཁྱིམ་པའི་སྡོམ་པ་ལ་གནས་ནས། ། དེ་ཚེ་རིག་པའི་རྒྱལ་པོ་བསྒྲུབ། ། གལ་ཏེ་དེ་ནི་རབ་བྱུང་ན། ། སྡོམ་པ་གསུམ་ལ་ཡང་དག་གནས། ། སོ་སོ་ཐར་དང་བྱང་ཆུབ་སེམས། ། རིག་འཛིན་སྡོམ་པ་མཆོག་ཡིན་ནོ། ། ཞེས་སོགས་མཐའ་ཡས་པར་འབྱུང་བས་ཡི་གེ་མང་དོགས་པས་མ་བྲིས་སོ། ། ཡང་ཁ་ཅིག་རྩ་བ་བཞི་ལྟ་བུ་སྡོམ་པ་གསུམ་གར་སྤོང་བར་གསུང་ན།
དེ་དག་སྤོང་བའི་སེམས་པ་སྡོམ་པ་གསུམ་གྱིས་ཐོབ་པ་དེ་ངོ་བོ་གཅིག་ཏུ་གྱུར་པ་མ་ཡིན་ནམ་སྙམ་ན། ཀྱེ་མ་ཆེས་རྟོགས་དཀའ་བའི་འཇུག་པ་ལ་མིག་དང་བྲལ་བ་དག་ཆེས་བདེན་མོད། དེ་ལྟ་ན་དབང་པོ་ལྔ་དང་སྟོབས་ལྔ་ཡང་ངོ་བོ་གཅིག་ཏུ་འགྱུར་ཏེ། གཉིས་ཀར་དད་པ་སོགས་ལྔ་ལ་བསླབ་དགོས་པའི་ཕྱིར། དེ་ན་གྱི་ན་བ་དག་ཐར་ལམ་གྱི་བླང་དོར་ཞིབ་མོ་ལ་མིག་ག་ལ་འབྱེད། ཁོ་བོའི་བཤད་པ་འདི་ལྟ་བུའི་ཕྲ་གསང་ནི། ཁོ་བོའི་རྡོ་རྗེ་འཛིན་པ་ཆེན་པོ་དེ་དག་གིས་ཆོས་ཀྱི་སྤྱན་འཁྲུལ་པ་མེད་པའི་གཟིགས་པ་རྣམ་པར་དག་པས་དྲངས་པའི་མ་ནོར་བའི་ལེགས་པར་བཤད་པ་ཟླ་བ་བདུད་རྩིའི་འོད་ཟེར་ལྟར་མཆོག་ཏུ་དཀར་བ་ཉིད་དུ་ཤེས་པར་གྱིས་ཞེས་བཀའ་སྩལ་ཏོ། ། ༈ སྐབས་འདིར་རྡོ་རྗེ་གསུང་འདི་ལྟ་བུ་ཞིག་ཁ་བཀང་ནས་འཆད་དགོས་པ་སྐྱོབ་པའི་དགོངས་པར་གོ་སྟེ། རྡོ་རྗེའི་གསུང་བཞག་འགྱུར། འདི་ཉིད་དཔལ་ལྡན་དྭགས་པོ་བཀའ་བརྒྱུད་པ་དག་གིས་སྤྱི་བཞེད་བླ་ན་མེད་པར་མཐོང་བའི་ཕྱིར།
དེ་ཡང་རྡོ་རྗེའི་གསུང༌། ཐ་སྙད་དུ་སངས་རྒྱས་པའི་གྲུབ་མཐའ་སྨྲ་བ་བཞི་ལས། སུའི་ལུགས་ལའང་སྡོམ་གསུམ་ངོ་བོ་མི་གཅིག་གནས་མི་འགྱུར། དངོས་པོ་ཐ་དད་བྱ་བ་འདི་བཞུགས། ཞེས་འབྱུང་བས། དེ་ཡང་ཞལ་སྔ་ནས། གསུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་སྡོམ་པ་གསུམ་པོ་དེ་གང་ཟག་དེའི་རྒྱུད་ལ་དངོས་པོ་གཅིག་དང་ཐ་དད་པ་ཇི་ལྟར་གནས་པ་ནི། སྡེ་པས་སོ་ཐར་རིགས་བདུན་གྱི་སྡོམ་པ་རྫས་ཐ་དད་པ་གསེར་གྱི་དོང་རྩེ་བརྩེགས་པ་ལྟ་བུ། དེ་གང་ཟག་གླང་པོ་ཆེ་འདྲ་བ་ལ་ཐོབ་པ་ཐག་པ་འདྲ་བས་བསྒྲེལ་ཏེ་གནས་པར་འདོད་ལ། ལུགས་དེ་ནི་ཐེག་དམན་ལ་གྲགས་པ་ཙམ་སྤྱིར་བཏང་ནས་བརྗོད་པ་ཙམ་ཡིན་ཞིང༌།
ཐེག་ཆེན་པ་ལའང༌། དངོས་སྨྲ་བ་དག་སྡོམ་པ་ནི། སྤོང་སེམས་ས་བོན་དང་བཅས་པ་ལ་འཇོག་པ་དག་གི་ལུགས་ལའང་སྡོམ་པ་གསུམ་པོ་དེ་རྫས་ཐ་དད་པའི་དངོས་པོར་སོ་སོར་ཡོད་པར་སྨྲ་སྟེ། ཡོད་ཚུལ་དཔེར་ན།

སྐྱེས་བུ་ཞིག་གི་མགུལ་རྒྱན་དུ་སྤོས་ཤེལ་གྱི་འཕྲེང་བ་ཞིག་གི་རྒྱན་དང་ཅིག ། ཡང་སྤོས་ཤེལ་སྔ་མ་དེ་དང་གཟུགས་བྱད་མི་འདྲ་བའི་སྤོས་ཤེལ་གྱི་རྒྱན་ཞིག་དང༌། བྱུ་རུ་འདྲེས་པའི་ཕྲེང་བའི་རྒྱན་ཞིག་དང་གཉིས། ཡང་སྤོས་ཤེལ་དང་བྱུ་རུ་སྔ་མ་དེ་དང་མི་འདྲ་བའི་སྤོས་ཤེལ་དང་བྱུ་རུའི་འཕྲེང་བའི་རྒྱན་ཞིག་དང༌། མུ་མེན་འདྲེས་པའི་འཕྲེང་བའི་རྒྱན་ཞིག་དང་གསུམ་མགུལ་དུ་དོ་ཤལ་དུ་བྱས་པ་ལྟ་བུ་ཉིད་ཀྱི་ཕྱིར། དེ་ཡང་ཐེག་དམན་འདུལ་བའི་ལུགས་ལ་གྲགས་པའི་སོ་ཐར་གྱི་སྡོམ་པ་ཐོབ་ཅིང་རྒྱུད་ལ་གནས་པ་དེས། ཐེག་ཆེན་མདོ་སྡེའི་ལུང་ནས་འབྱུང་བའི་བྱང་སྡོམ་དང་འབྲེལ་བའི་སོ་ཐར་གྱི་སྡོམ་པ་བླངས་པའི་ཚེ་སོ་ཐར་གྱི་སྡོམ་པ་སྔར་ཐེག་དམན་འདུལ་བའི་ཆོ་གས་ཐོབ་པ་དེ་སླར་གསལ་འདེབས་དང༌། སླར་བྱང་སྡོམ་བླངས་པའི་ཚེ་སོ་ཐར་གྱི་སྡོམ་པ་སླར་ཡང་སྔ་མ་ལས་དགག་སྒྲུབ་རྒྱས་པར་གསར་ཐོབ་ཞིག་དང༌། ཕྱིས་སྔགས་ཀྱི་རྒྱུད་ནས་འབྱུང་བའི་སྔགས་སྡོམ་དང་འབྲེལ་བའི་སོ་ཐར་གྱི་སྡོམ་པ་ཐོབ་ཚེ། སོ་ཐར་གྱི་སྡོམ་པ་སྔར་འདུལ་བ་དང༌། མདོ་སྡེའི་ཆོ་གས་ཐོབ་པ་དེ་སླར་གསལ་འདེབས་དང་སླར་སྔགས་སྡོམ་བླངས་པའི་ཚེ་སོ་ཐར་གྱི་སྡོམ་པ་སླར་ཡང་སྔ་མ་གཉིས་ལས་དགག་སྒྲུབ་རྒྱས་པར་གསར་དུ་ཐོབ་བྱར་ཡོད་པའི་ཕྱིར།
རྒྱུ་མཚན་དེ་ཉིད་ཀྱི་ཕྱིར་ཐེག་ཆེན་མདོ་སྡེའི་ཆོ་ག་དང༌། གསང་སྔགས་རྒྱུད་ཀྱི་ཆོ་གས་བླངས་པའི་བྱང་སྡོམ་གཉིས་ལའང་སྔར་ཐོབ་དང་ཕྱིས་ཐོབ་ཀྱི་རྫས་སོ་སོར་ཡོད་ལ། དེའི་ཚེ་བྱང་སྡོམ་ལའང་བསླབ་པར་བྱ་བ་མང་ཉུང་གི་སྔ་མ་ལས་ཕྱི་མ་ཁྱད་པར་དུ་འཕགས་ལ་དེ་བཞིན་རྒྱུད་སྡེ་བཞིའི་ཆོ་ག་ཐ་དད་པ་སོ་སོས་བླངས་པའི་སྔགས་སྡོམ་ལའང་ཚུལ་འདི་ཉིད་སྦྱར་རོ། ། གནད་འདིའི་ཕྱིར་རྡོར་གསུང་རྙིང་མར་བདག་པོ་འཕོས་པ་སྡོམ་པ་གསུམ་དུ་འོང༌། ཞེས་ཀྱང་འབྱུང་ངོ༌། ། འདི་ལ་ཁ་ཅིག་ན་རེ། ཐེག་དམན་འདུལ་བ་དང༌། ཐེག་ཆེན་མདོ་སྡེ་དང༌། གསང་སྔགས་རྒྱུད་སྡེ་ནས་བཤད་པའི་ཆོ་ག་གསུམ་གྱིས་ཐོབ་པའི་སོ་ཐར་གྱི་སྡོམ་པ་དེ་ལ་རྫས་ཐ་དད་པ་གསུམ་དུ་འབྱུང་མི་འོས་པར་ཐལ་སྤོང་བདུན་སྤོང་བའི་སྡོམ་པ་གསུམ་གྱི་རང་ཐོག་ནས་རྒྱས་བསྡུས་དང་བཟང་ངན་མེད་པའི་ཕྱིར་ཞེ་ན། སྐབས་འདིར་ཁོ་བོ་ཅག་སོ་ཐར་གྱི་སྡོམ་པ་ཡིན་ན་སྤོང་བདུན་སྤོང་བ་ཙམ་གྱིས་སྡོམ་པར་ཁྱད་མེད་དུ་འདོད་ཤས་ཆུང་ལ་དེ་ལྟར་འདོད་དུ་ཆུག་ཀྱང༌།
ཁྱེད་ཀྱི་འདོད་པ་དེ་ལ་མ་ཁྱབ་སྟེ་ཆོ་ག་དེ་གསུམ་གྱིས་རིམ་བཞིན་སྤོང་བདུན་སྤོང་བའི་ཚེ་སྤོང་བྱེད་ཀྱི་གཙོ་སེམས་རིམ་ཅན་རྫས་ཐ་དད་པ་གང་ཞིག ། རྟེན་དེ་ཐ་དད་ན་དེ་ལ་རྟེན་པའི་སྤོང་སེམས་སེམས་པ་སེམས་བྱུང་མངོན་འགྱུར་ས་བོན་དང་བཅས་པའང་ཐ་དད་པའི་ཕྱིར། དཔེར་ན་སྣ་མའི་མེ་ཏོག་གི་དྲིའི་རང་ལྡོག་ལ་མཆོག་དམན་ཐ་དད་མེད་ཀྱང༌། ཨུཏྤལ་དང༌། པདྨ་སོགས་ལ་བགོས་པ་ན་རྟེན་གྱི་སྟོབས་ཀྱིས་བརྟེན་པའི་དྲི་རྫས་ཐ་དད་དུ་མངོན་སུམ་གྱིས་གྲུབ་པ་བཞིན་ནོ། ། འོ་ན་དབུ་མ་རང་རྒྱུད་པ་དག་ཆོས་ཚུལ་འདི་ལ་ཇི་ལྟར་སྨྲ་སྙམ་ན། རང་རྒྱུད་པས་ཀུན་རྫོབ་ཀྱི་ཐ་སྙད་སྡེ་པ་དང་མཐུན་པར་སྨྲ་བ་དང༌། རྣལ་འབྱོར་སྤྱོད་པ་དང་མཐུན་པར་སྨྲ་བ་གཉིས་ལས། ཕྱི་མས་ནི་བཤད་མ་ཐག་པ་དེ་སྐད་དུ་སྨྲ་ལ། སྔ་མས་ནི་སྡེ་པ་ལ་བྱང་སྡོམ་གྱི་རྣམ་བཞག་གྲགས་ཆུང་ཞིང༌།
སྔགས་སྡོམ་གྱི་རྣམ་གཞག་གཏན་མི་བྱེད་མོད། འོན་ཏེ་སྡོམ་པ་དེ་འདྲའི་རྣམ་བཞག་བྱེད་པའི་དབང་དུ་ན། སྡོམ་པ་དེ་གསུམ་གཟུགས་ཅན་ཡིན་ན་རྫས་སོ་སོར་ངོ་བོ་མི་གཅིག་གནས་མི་འགྱུར་བའི་རང་མཚན་སོ་སོ་བར་འདོད་ལ། ཤེས་པ་ཡིན་ན་དགེ་བསྙེན་དགེ་ཚུལ་རབ་བྱུང་དུས་ཀྱི་དཀོན་མཆོག་ལ་སྐྱབས་འགྲོའི་དད་རྫས་ལྟར་མ་འདྲེས་པའི་ཤེས་པ་རང་མཚན་པར་འདོད་པ་ལས་འོས་ཅི་ཡོད། དབུ་མ་ཐལ་འགྱུར་བ་ལྟར་ན་གང་ཟག་གཅིག་གི་རྒྱུད་ལ་འདུལ་བ་མདོ་སྡེ་སྔགས་ཀྱིས་ཐོབ་པའི་སྡེ་པ་གསུམ་པོ་དེ་ངོ་བོ་གཅིག་གམ་ཐ་དད་ཞེ་ན། བདེན་པ་གཉིས་གང་ལས་བརྩམས་ཏེ་དེ་ལྟར་འདྲི་བ་ཡིན། ཀུན་རྫོབ་བདེན་པ་ལས་བརྩམས་ནས་དྲི་བ་ཡིན་ན། ཀུན་རྫོབ་བདེན་པ་ལ་རིགས་པས་འཐད་པ་བཅུག་ན་གཅིག་ཐ་དད་དུ་འདི་ལྟར་བསྒྲུབ་པའི་ཆོས་མི་རྙེད་པས་དེ་ལྟར་གང་དུའང་སྨྲ་ངོ་མི་ཐོག་ལ། འོ་ན་ཀུན་རྫོབ་བདེན་པ་ལ་མ་དཔྱད་པར་གཞན་གྲགས་ཙམ་དུ། དེ་གསུམ་གཅིག་ཐ་དད་ཅི་ལྟར་ཡོད་ཅེ་ན།
འཇིག་རྟེན་འདི་ན་བསྟན་བཅོས་སོ་སོ་ནས་ཇི་སྐད་བཤད་པའི་གྲགས་པ་དང་བསྟུན་ནས་ཆོ་ག་སོ་སོའི་ཁྱད་པར་གྱིས་སོ་སོར་ཐོབ། སོ་སོར་གནས། སོ་སོར་གཏོང༌། དེའང་གཅིག་གཏོང་བ་ན་གཉིས་ལྡན་གཉིས་གཏོང་བ་ན་གཅིག་ལྡན། གསུམ་ག་གཏོང་བ་དང༌། ཡང་རྒྱུད་འབུམ་པ་ལྟ་བུ་ནས་གཅིག་གཏོང་བས་གཅིག་ཤོས་ཀྱང་གཏོང་བ་དང༌། གཅིག་མ་བཏང་བར་གཅིག་ཤོས་ཀྱང་མི་བཏང་ངོ་ཞེས། སངས་རྒྱས་ཀྱིས་གདུལ་བྱའི་བསམ་དབང་དང་བསྟུན་ཏེ་དམིགས་བསལ་གསུངས་པ་ན་ཇི་སྐད་གསུངས་པ་ལྟར་གྲགས་པ་སོར་བཞག་སྟེ་སྨྲ་བར་བྱེད་དོ། ། དོན་དམ་བདེན་པ་ལས་བརྩམས་ནས་དྲི་ན་དོན་དམ་པར་མ་ཟད་ཀུན་རྫོབ་ཏུའང་སྡོམ་གསུམ་རང་བདེན་པར་རྫས་གཅིག་པ་དང་ཐ་དད་པ་གང་དུའང་གང་ཟག་གི་རྒྱུད་ལ་མི་གནས་ཏེ། ཆོས་དེ་དག་རྟེན་འབྱུང་ཡིན་པའི་ཕྱིར་ཞེས་བརྗོད་དོ། །
ས་ལུགས་པ་སོགས་བོད་ཕལ་ཆེར་གསུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ལ་སྡོམ་གསུམ་གནས་གྱུར་ངོ་བོ་གཅིག་ཟེར་མོད། འོ་ན་སྡོམ་པ་སྔ་མ་དེ་ཕྱི་མའི་ངོ་བོར་གནས་གྱུར་ན་ངོ་བོ་སྔ་མ་དེ་ཞིག་སྟེ་ངོ་བོ་ཕྱི་མ་དེ་སྔ་མའི་ངོ་བོ་དང་མི་འདྲ་བར་སྐྱེ་ཞིང༌། ཕྱི་མའི་ངོ་བོར་གནས་གྱུར་དུ་འགྲོའམ། སྔ་མའི་ངོ་བོ་མི་འཇིག་པར་ཕྱི་མའི་ངོ་བོ་དང་མི་འདྲ་བ་ཅུང་ཟད་ཀྱང་མེད་པར་གནས་གྱུར་དུ་འགྲོ། དང་པོ་ལྟར་ན། སྡོམ་པ་ཕྱིས་བླངས་དེ་སྔ་མ་གཏོང་བྱེད་དུ་འགྱུར་བས། སྔགས་སྡོམ་དང་བྱང་སྡོམ་སྔར་བླངས་སོར་སྡོམ་གྱིས་བླང་ངམ་ཡང་སོར་སྡོམ་བྱང་སྡོམ་སྔར་བླངས་སྔགས་སྡོམ་གྱིས་བླང་བ་གང་ཡིན་ཀྱང་རུང༌། དེ་འདྲའི་རྒྱུད་ལ་སྡོམ་པ་ཕྱིས་བླང་ལས་སྡོམ་པ་སྔར་བླང་དག་འཇའ་ཡལ་བ་ལྟར་འགྱུར་རོ། ། གཉིས་པ་ལྟར་ན་གནས་གྱུར་ཞེས་ཚིག་ཏུ་བརྗོད་པ་ལས་སྡོམ་གསུམ་གནས་གྱུར་ངོ་བོ་གཅིག་པ་རིགས་པས་སྒྲུབ་མ་ནུས་སོ། ། དཔྱད་ན་ཆོས་དེ་དང་དེ་གནས་གྱུར་པ་དང་ངོ་བོ་གཅིག་པའི་ཆོས་ཤེས་བྱ་བ་སྲིད་ཤས་ཆུང་སྟེ་དངོས་པོ་ལས་ལོག་པའི་དངོས་མེད་བརྟགས་པ་བ་གཞན་སེལ་གྱི་ངོ་བོའི་མེད་དགག་འདུས་མ་བྱས་དང་རྟག་པར་བཏགས་པ་ལྟ་བུ་ལ་ནི།
གནས་འགྱུར་མི་འགྱུར་ངོ་བོ་གཅིག་མི་གཅིག་བརྗོད་པས་ཅི་བྱས་ཏེ་རང་གི་ངོ་བོ་ཡུལ་ན་མི་གནས་པའི་ཕྱིར། དེ་ལས་གཞན་དངོས་པོ་འདུས་བྱས་ལ་རྒྱུ་དང་འབྲས་བུའི་འདུས་བྱས་ལས་གཞན་པའི་འདུས་བྱས་ནི་མི་སྲིད། དེའི་ཚེ་རྒྱུའི་ངོ་བོ་གནས་མ་གྱུར་ན་འབྲས་བུའི་ངོ་བོ་འབྱུང་མི་སྲིད་ན། དེའི་ཚེ་རྒྱུ་འབྲས་ངོ་བོ་མི་གཅིག་པ་རིགས་པས་སྨྱོན་མེད་དུ་གྲུབ་ཀྱང་ཁྱེད་སྡོམ་གསུམ་གྱི་རྫས་ངོ་བོ་གཅིག་གནས་གྱུར་སྨྲ་བ་དག་གི་ལུགས་ལྟར་ན། དེ་ཉིད་ཀྱི་ཕྱིར་རྒྱུ་འབྲས་ཀྱི་རྫས་ཐ་དད་པའི་ངོ་བོ་གཉིས་ངོ་བོ་གཅིག་ཏུ་སྨྲ་དགོས་པར་འགྱུར་ལ། དེ་ལྟར་འགྱུར་བས་ཅི་ཡང་མི་ཉེས་སོ་སྙམ་ན་འབྲས་བུའི་ངོ་བོ་རྒྱུ་དུས་སུ་ཡོད་ཅེས་པ་ནི། གྲངས་ཅན་ཕྱུགས་ལས་བླུན་པ་ལྟ་བུའི་གང་ཟག་རེ་རེ་བ་ལ་འཆར་བ་སྲིད་ཆུག་གཞན་མཁས་པ་ནས་གནག་རྫིའི་བར་གཞན་སུ་ལ་ཡང་དེ་འདྲ་མི་འཆར་ན། ཤེས་པ་རང་བཞིན་དུ་གནས་པ་སུ་ཞིག་དེ་ལྟར་སྨྲ་བར་བྱེད། ཡང་གནས་གྱུར་ངོ་བོ་གཅིག་པའི་ཆོས་ཡོད་དེ། འོ་མ་གནས་གྱུར་ཞོའི་ངོ་བོ་དང་གཅིག་ཞེ་ན།
ཞོ་དང་འོ་མ་ངོ་བོ་གཅིག་པར་བསྐལ་པའི་བར་དུ་སྒྲུབས་ཤིག ། སྒྲུབ་ནུས་སོ་སྙམ་ན་སྒྲུབ་མི་ནུས་ཏེ། དེ་ནི་ཀུན་རྫོབ་ཀྱི་ཆོས་ཉིད་ལ། མི་གནས་པར་གྲགས་པའི་ཕྱིར་རོ། ། ཡང་བྱམས་ཆོས་ཕྱི་མར་བཤད་པའི་བདེ་གཤེགས་སྙིང་པོ་སྔ་ཕྱིར་དག་པའི་ངོ་བོ་མི་འགྱུར་བ་གཅིག་ཀྱང་དྲི་མ་གནས་གྱུར་པ་ལྟར། སྡོམ་གསུམ་ངོ་བོ་གཅིག་ལ་གནས་གྱུར་ཀྱང་དེ་ལྟ་བུའོ་ཞེ་ན། དེ་ལྟ་ན་དྲི་མ་དག་པ་ན་གནས་གྱུར་དུ་བརྗོད་པ་ཙམ་ལས། དྲི་མའི་ངོ་བོ་བདེ་གཤེགས་སྙིང་པོའི་ངོ་བོར་གནས་མ་གྱུར་པ་ཉིད་ཀྱི་ཕྱིར། དེ་ལྟའི་གནས་གྱུར་དུ་བརྗོད་ན་སོ་ཐར་གྱི་སྡོམ་པའི་ངོ་བོ་བྱང་སྡོམ་དུ་གནས་གྱུར་པ་དང༌། བྱང་སྡོམ་དེའི་ངོ་བོ་སྔགས་སྡོམ་དུ་གནས་གྱུར་པའི་མཐུན་དཔེར་འོང་བའི་གནས་མེད་དོ། །
ཡང་སྡོམ་གསུམ་གནས་གྱུར་ངོ་བོ་གཅིག་པ་ཡོད་དེ། སྐྱེས་བུ་ལྷས་བྱིན་ལ་བྱིས་པ་དང༌། དར་མ་དང༌། རྒན་པོ་གསུམ་དུ་གནས་འགྱུར་ཡོད་ཀྱང་གང་ཟག་ལྷས་བྱིན་གྱི་ངོ་བོ་གཅིག་ལས་ངོ་བོ་གཉིས་པ་མེད་པ་ལྟ་བུའོ་ཞེ་ན་མི་མཚུངས་ཏེ། འོ་ན་སྡོམ་གསུམ་གྱི་ངོ་བོའང་གང་ཟག་ལྷས་བྱིན་ལྟར་བཏགས་པ་ཙམ་ལས་རྫས་ཀྱི་དངོས་པོར་མེད་པར་ཐལ་བའི་སྐྱོན་འཇུག་གོ ། དེར་མ་ཟད་སྐྱེས་བུ་ལྷས་བྱིན་དུ་གདགས་གཞིའི་བྱིས་དར་རྒན་གསུམ་ལས་གཞན་བཏགས་ཆོས་ལྷས་བྱིན་གྱི་ངོ་བོ་ཡང་མ་དམིགས་ལ། གདགས་གཞིའི་བྱིས་དར་རྒན་གསུམ་གྱི་ངོ་བོ་གཅིག་པ་ནི་ཀུན་རྫོབ་ཐ་སྙད་པའི་ཆོས་ཉིད་ལ་མི་གནས་པའི་ཕྱིར། ཡང་ཁ་ཅིག་གནས་འགྱུར་ངོ་བོ་གཅིག་པ་ཡོད་དེ། དངོས་པོའི་ཆོས་གནས་གྱུར་པའི་དངོས་མེད་ཀྱི་ཆོས་དེ་འདུས་བྱས་དང་ངོ་བོ་གཅིག་ཡིན་ཏེ་མགོན་པོ་ཀླུས། དངོས་དང་དངོས་མེད་འདུས་བྱས་ཡིན། །
ཞེས་གསུངས་པའི་ཕྱིར་ཞེས་ཟེར་རོ། ། ཀླུའི་ཞབས་ཀྱིས་དེ་སྐད་གསུངས་པ་ནི་དོན་ལ་དངོས་པོ་ཞེས་གྲུབ་པ་མེད་ཀྱི། དངོས་མེད་ལ་ལྟོས་ནས་དངོས་པོ་ཞེས་འདུ་བྱ་བར་འཇོག་པ་དང༌། དེ་བཞིན་དངོས་མེད་ཞེས་གྲུབ་པ་མེད་ཀྱི་དངོས་པོ་ལ་ལྟོས་ནས་དངོས་མེད་ཞེས་འདུས་བྱས་པར་འཇོག་གི ། ལྟོས་ནས་འདུས་བྱས་པའི་འདུས་བྱས་དེ་འདུས་བྱས་རང་བདེན་པས་སྟོང་པ་ཉིད་ཀྱི་ཕྱིར། དེ་ལྟའི་འདུས་བྱས་ཀྱི་ཆོས་དེ་ཟབ་མོ་སྟོང་པ་ཉིད་ཀྱི་ཆོས་ལས་གཞན་མ་ཡིན་པར་སྟོན་པ་ཡིན་གྱི། རྟོག་གེ་ལ་གྲགས་པའི་དངོས་པོ་ཟློག་ཕྱོགས་ཀྱི་དངོས་མེད་དེ་འདུས་བྱས་སུ་མགོན་པོ་དེས་གྲུབ་པ་མིན་པས། བླུན་པོ་ཤེད་ཆུང་རོ་ལངས་འདྲ་བ་ཁྱོད་ཀྱི་རྒྱུད་ལ་ལོག་རྟོག་བཙན་དུག་འདྲ་བ་ཞིག་འཆར་བ་ལས་འོས་ཅི་ཡོད། སྤྱིར་དངོས་པོ་དང་དངོས་མེད་ངོ་བོ་གཅིག་པ་སྐད་དེང་སང་བསྡུས་ར་ཆགས་ཙམ་ཞིག་གིས་ཀྱང་ཁ་ནས་མི་འབྱུང་ངོ༌། ། མདོར་ན་དངོས་ཆོས་འདུས་བྱས་རང་གི་ངོ་བོར་གནས་པ་གཅིག་རང་ལས་ཉམས་པར་གཞན་འགྱུར་དུ་སོང་ན་རང་འགག་པ་མ་གཏོགས།
དངོས་ཆོས་འདུས་བྱས་གཞན་གྱི་ངོར་སོང་བའམ་བདག་ཉིད་གཅིག་ཏུ་འཕོ་བ་མི་སྲིད་དེ། དེ་ལྟར་སྲིད་ན་དངོས་ཆོས་སྔར་གྱི་ངོ་བོ་གཅིག་པས་དངོས་པོ་རྟག་པར་འགྱུར་བའི་ཕྱིར། ཇི་སྐད་དུ། གང་ཕྱིར་དངོས་ཀུན་རང་བཞིན་གྱིས། ། རང་རང་ངོ་བོ་ལ་གནས་ཕྱིར། ། ཞེས་འབྱུང་ངོ༌། ། དེས་ན་དངོས་ཆོས་འདུས་བྱས་སྔ་མའི་ངོ་བོ་ཕྱི་མར་མི་འཇིག་པར་འཕོ་བའམ་གནས་འགྱུར་རམ། རྗེས་འགྲོ་ཡོད་པར་ནི་ཆེས་མི་རིགས་ཏེ། ཇི་སྐད་དུ། དམ་པའི་དོན་གྱིས་དོན་རྣམས་ནི། །
རང་གི་འདྲེ་དང་ཐ་དད་མེད། ། ཅེས་དང༌། བསལ་བ་རྣམས་ནི་རྗེས་མི་འགྲོ། ། རྗེས་འགྲོ་གཞན་ནི་སྣང་བ་མེད། ། ཞེས་འབྱུང་ངོ༌། །
ངག་དོན་རང་གི་ངོ་བོ་གཅིག་པ་དང་མི་གཅིག་པ་ཞེས་པའི་ཆ་ནི། དངོས་ཆོས་འདུས་བྱས་རང་མཚན་གྱི་སྟེང་ནས་བཞག་གི་གནས་འགྱུར་མི་འགྱུར་ཞེས་པ་ནི་ལྡོག་པ་ལ་བརྟེན་ནས་བློ་ཆོས་ཀྱི་སྟེང་དུ་བཞག་པ་ཡིན་ལ། བློ་རྟོག་ངོ་ནས་བྱིས་པ་དག་དངོས་ཆོས་འདུས་བྱས་སྔ་ཕྱི་རིས་འདྲ་ལ་འཁྲུལ་པས་དངོས་ཆོས་སྔ་ཕྱི་ངོ་བོ་གཅིག་ཀྱང་རིམ་པར་འབྱུང་བ་ནི་དུས་འདས་ད་ལྟར་གྱི་དབང་གིས་སྔ་མ་སྔ་མ་ཕྱི་མ་ཕྱི་མར་གནས་འགྱུར་རོ་ཞེས་སེམས་པར་བྱེད་ཀྱི། དེ་ནི་ཀུན་རྫོབ་རྟོག་བཏགས་ཙམ་ལས་གཞན་དུ་འགྲུབ་པ་མ་ཡིན་ཏེ། སྤྱི་བསལ་རྫས་གཅིག་ཏུ་རྟོག་པ་ཉིད་ཀྱི་ཕྱིར།
ཇི་སྐད་དུ། དེ་ལ་ངོ་བོ་གཅིག་པ་དང༌། ། དུ་མ་བློ་ཡིས་བསླད་པ་ཡིན། ། ཞེས་དང༌། ཐ་དད་དངོས་རྣམས་ལ་བརྟེན་ནས། ། དོན་གཅིག་ཏུ་ནི་སྣང་བའི་བློ། ། གང་གི་རང་གི་ངོ་བོ་ཡིས། ། གཞན་གྱི་ངོ་བོ་སྒྲིབ་བྱེད་པ། ། སྒྲིབ་བྱེད་དེ་དག་ཐ་དད་ཀྱང༌། ། ཐ་དད་པ་ཉིད་སྒྲིབ་པ་ཡིས། །
དངོས་རྣམས་ངོ་བོ་འགའ་ཞིག་གིས། ། ཐ་དད་མིན་པ་ལྟ་བུར་སྣང༌། ། དེ་ལ་བསམ་པའི་དབང་གིས་ནི། ། སྤྱི་ཡོད་པར་ནི་རབ་ཏུ་བསྒྲགས། ། ཞེས་འབྱུང་ངོ༌། ། ཡང་ཁ་ཅིག་དངོས་པོར་སྨྲ་བའི་གྲུབ་མཐའ་དང་བསྟུན་ནས་དངོས་ཆོས་འདུས་བྱས་ལ་ངོ་བོ་གཅིག་པ་དང༌། གནས་འགྱུར་འགྲུབ་པ་དཀའ་ཡང་དབུ་མ་པའི་ལུགས་སོ་སྙམ་ན། དབུ་མ་པ་ནི་ཐ་སྙད་དུ་ཡང་རང་མཚན་དུ་གྲུབ་པའི་ཆོས་མི་རྙེད་པ་ཉིད་ཀྱི་ཕྱིར་ཆོས་ཐམས་ཅད་ལ་ངོ་བོ་མེད་པ་ཉིད་དུ་སྨྲ་བ་ལས་དངོས་ཆོས་སྔ་ཕྱི་ངོ་བོ་གཅིག་ཏུ་བཞེད་པ་ཤེས་བྱ་ན་ལྟ་ག་ལ་ཞིག ། ཁྱེད་ཅག་སྡོམ་པ་གསུམ་གང་ཟག་གི་རྒྱུད་ལ་ལྡན་ཚུལ་མི་ཤེས་པས་ཀུན་ནས་བསླངས་པའི་སྒྲོ་འདོགས་ཀྱི་སྡིག་ཆེན་པོ་བཏབ་པར་མ་ཟད། ད་ནི་སྟོན་པ་ཡང་དག་པར་རྫོགས་པའི་སངས་རྒྱས་དང༌།
དཔལ་མགོན་ཀླུ་སྒྲུབ་ཞབས་སོགས་དབུ་མ་པ་དང༌། དབུ་མའི་ཆོས་ཀྱི་རིང་ལུགས་བླ་ན་མེད་པ་ཐམས་ཅད་ལའང་སྐུར་འདེབས་ཀྱིས་སྡིག་ཆེས་ཆེ་བ་སོགས་སུ་ཉེ་བས། ཁྱེད་ཅག་གིས་སངས་རྒྱས་ཀྱི་བསྟན་པ་འཛིན་ཚུལ་འདི་ནི་ཆེས་ཡ་ང་བར་མཐོང་བས་བཏང་སྙོམས་སུ་བྱའོ། ། འོ་ན་སྡོམ་པ་གསུམ་རྫས་ཐ་དད་ངོ་བོ་མི་གཅིག་པ་དང༌། དེ་མི་གཅིག་པས་ཕན་ཚུན་གནས་མི་འགྱུར་ན་རྗེ་སྒམ་པོ་པས་བསྟན་བཅོས་ཐར་རྒྱན་དུ། སྔར་ཉན་ཐོས་ཀྱི་བསླབ་པ་བླང་བ་ཉིད་ཕྱིས་བསམ་པ་ཁྱད་པར་ཅན་གྱིས་ཟིན་ན་གནས་གྱུར་ནས་བྱང་ཆུབ་སེམས་དཔའི་སྡོམ་པར་གནས་འགྱུར་བ་ཡིན་ཏེ། དམན་པའི་སེམས་བཏང་ཡང་སྤོང་བའི་སེམས་མ་དོར་བའི་ཕྱིར། ཞེས་འབྱུང་བས་མི་གནོད་དམ་ཞེ་ན། སྔར་ཉས་ཐོས་ཀྱི་སྡོམ་ལྡན་གྱིས་བྱང་སྡོམ་བླངས་པས། ཐེག་དམན་པའི་གང་ཟག་དེ་ཐེག་ཆེན་པའི་གང་ཟག་གོ་ཞེས་གང་ཟག་གནས་གྱུར་དུ་བཏགས་པ་ཡིན་ལ།
དེའི་ཚེ་སྔར་ཉན་ཐོས་ཀྱི་སྡོམ་པ་དེ་རང་དོན་དུ་བླངས་པ་ཡིན་ལ། ཕྱིས་བྱང་སྡོམ་བླངས་པའི་སྟོབས་ཀྱིས་སྔར་གྱི་ཉན་ཐོས་ཀྱི་སྡོམ་པ་དེས་གཞན་དོན་སྒྲུབ་བྱེད་ཀྱི་སྡོམ་པའི་བྱ་བ་ཡང་བྱེད་པ་ཡིན་ཞེས། རྗེ་དེས་བསྟན་བཅོས་དེར་གསུངས་པ་ཡིན་གྱི། སྔར་རང་དོན་སྒྲུབ་བྱེད་དུ་བླངས་པའི་ཉན་ཐོས་ཀྱི་སྡོམ་པའི་ངོ་བོ་དེ་ཕྱིས་གཞན་དོན་སྒྲུབ་བྱེད་དུ་བླངས་པའི་བྱང་སྡོམ་གྱི་ངོ་བོར་གནས་འགྱུར་ཞེས་བསྟན་ཏོ་སྙམ་པ་ནི་ཁོང་པར་སྙིང་ཡོད་སུ་ཞིག་ལ་དོགས། དེས་ན་རྣམ་དཔྱོད་ཀྱི་མཐུ་ཆུང་བ་དག ། ཆོས་ཚུལ་འདི་ལ་དམུས་ལོང་ལ་ཁ་དོག་བསྟན་པ་ལྟར་འགྱུར་བར་རྟོགས་ཀྱང་ངལ་བ་ལས་བྱར་མེད་དོ།། །། ༈ རྡོ་རྗེའི་གསུང༌། བཅས་པ་དང་རང་བཞིན་གྱི་ཁ་ན་མ་ཐོ་བ་གཅིག་ཅེས་བྱ་བ་འདི་དག་པར་བཏོན་ན། བཅས་རང་གི་ལྟུང་བ་གཉིས་ཀར་གྱི་ངོ་བོས་མངོན་མཐོ་དང་ངེས་ལེགས་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པ་ལ་གེགས་བྱེད་ཀྱི་ནུས་པར་མཉམ་པའམ་མཚུངས་པའམ་གཅིག་ཅེས་བཏོན་ན་གཙང་བར་འགྱུར་རོ། ། དེའང་འདིའི་ཕྱོགས་སྔ་ནི་གོ་སླ་ལ།
འདིའི་རང་བཞེད་གཞུང་ཉིད་ཀྱི་སྒྲོས་དང་བསྟུན་ནས་བཤད་པ་དང༌། སྐྱོབ་པའི་བཞེད་པ་ཐུན་མོང་མ་ཡིན་པར་བཤད་པ་ལས། དང་པོ་ནི། བཅས་རང་གི་ལྟུང་བ་གཉིས་ཆར་གྱིས་མངོན་མཐོ་ལ་དངོས་དང༌། ངེས་ལེགས་ལ་བརྒྱུད་ནས་ཐོབ་པར་བྱེད་པ་ལ་གེགས་བྱེད་དུ་ཐམས་ཅད་མཁྱེན་པས་མཁྱེན་ནས། དེ་གཉིས་ལ་གེགས་བྱེད་ཀྱི་ཆོས་སུ་རིས་གཅིག་པའི་དབང་དུ་མཛད་ནས། ལྐུགས་འཕྱེའི་བྱུང་བ་སོགས་བཀོད་དོ། ། སེམས་ཅན་ཐམས་ཅད་ཕྱིན་ཅི་ལོག་ཏུ་འཁྲུལ་ཡང་བདེན་གཉིས་ཀྱི་ཆོས་གང་དང་གང་ཡིན་པའི་གནས་ཚུལ་ནི། ཕྱིན་ཅི་ལོག་ཏུ་འཁྲུལ་བར་འགྱུར་བ་གཏན་མི་སྲིད་པས། རྒྱུ་འབྲས་ཀྱི་ཆོས་ཐམས་ཅད་ཀྱི་མཚན་ཉིད་སོ་སོར་འཛིན་པ་ལ་བསླུ་བ་མེད་པའི་ཕྱིར།
ཆོས་ཐམས་ཅད་ལ་བྱེད་པོའི་ཕྱྭ་དང་དབང་ཕྱུག་སོགས་གཞན་པ་པོའི་བདག་རྐྱེན་པ་མེད་ལ། བཅས་རང་སོགས་ཀྱི་ཆོས་ལས་སྡིག་ལྟུང་དུ་བཞག་པ་དང་དེའི་འབྲས་བུ་ཡིད་དུ་མི་འོང་བའི་རྒྱུ་འབྲས་ཕྱིན་ཅི་མ་ལོག་པ་འཁྲུལ་མེད་གཟིགས་པས། ཐམས་ཅད་མཁྱེན་པ་ཉིད་ཀྱིས་སེམས་ཅན་ཕྱིན་ཅི་ལོག་ཏུ་འཁྲུལ་བ་རྣམས་ཀྱི་ལས་འདི་ལྟ་བུ་ལ་ཉེས་པ་ཡོད་པར་མ་ཤེས་ཏེ། དཔྱད་ན་ངན་སོང་ལ་སོགས་པའི་སྡུག་བསྔལ་མྱོང་ཞིང་མངོན་མཐོ་ངེས་ལེགས་ལ་བར་ཆད་གཉིས་ཀ་བྱ་བར་ནུས་སོ་ཞེས་སྤང་བྱར་ཕྱོགས་གཅིག་པར་བསྟན་པ་ནི། གཉིས་པ་ཞེས་སོགས་སོ། ། དེས་ན་བཅས་རང་གི་ལྟུང་བ་གཉིས་ཅར་མངོན་མཐོ་དང་ངེས་ལེགས་ལ་བར་ཆད་ཀྱི་ཆོས་སུ་མཚུངས་པར་གཅིག་པ་ཉིད་ཀྱི་ཕྱིར། སྟོན་པ་བདེ་བར་གཤེགས་པས་སྐབས་ལ་ལར། བཅས་ལྟུང་ནི་ལྟུང་བ་མ་ཡིན་ནོ་ཞེས་པའམ། ཡང་སྐབས་ལ་ལར་རང་བཞིན་གྱི་ཁ་ན་མ་ཐོ་བའི་ལྟུང་བ་ནི་ལྟུང་བ་མ་ཡིན་ནོ་ཞེས་གསུངས་པའི་འཁྲུལ་གཏམ་བདེ་བར་གཤེགས་པ་བདེན་པ་དམ་པ་འཆད་པ་ལ་གཏན་ཡོད་པ་མ་ཡིན་ནོ། ། དེ་ལ་སྔོན་མི་མཇེད་ཀྱི་ཞིང་འདིར་ཡང་བསྐལ་པ་བཟང་པོའི་མིའི་འགྲོ་བ་པ་རྣམས་རང་བཞིན་གྱི་ཁ་ན་མ་ཐོ་བའི་ལྟུང་བ་ལས་ལྡོག་པ་ཤ་སྟག་བྱུང་ཡང༌།
དུས་དབང་གིས་འགྲིབ་ཅིང༌། དུས་སྙིགས་མར་གྱུར་པས་སངས་རྒྱས་རྣམས་འཇིག་རྟེན་དུ་བྱོན་ནས་བཅས་ལྟུང་རྣམས་བརྡ་སྤྲད་ཀྱང་ཉེས་པ་ལ་ཉེས་པ་ཡོད་པར་མ་ཤེས་གཞུང་དུ་རང་བཞིན་གར་ཡོད་ཀྱི་སྟེང་དུ་བཅས་པ་ཡོད་ལ་བཅས་པ་གར་ཡོད་ཀྱི་སྟེང་དུ་རང་བཞིན་ཡོད་ཅིང་ཞེས་སོགས་འབྱུང་བ་ལ། དགོངས་པ་འགྲེལ་བྱེད་སྔ་རབས་པ་རྣམས་ཕྱིན་ཅི་ལོག་ཁོ་ནར་བརྗོད་པ་མང་བས་དཔྱིས་ཕྱིན་པར་མ་གོ་བར་སྣང་སྟེ། དེའི་དོན་འདི་ལྟར་བཤད་ན་བདེ་སྟེ། རང་བཞིན་གྱི་ཁ་ན་མ་ཐོ་བའི་ལྟུང་བ་ཐམས་ཅད་བཅས་པའི་ཁ་ན་མ་ཐོ་བའི་ལྟུང་བ་ཡིན་ཟེར་བ་མིན་ལ། རང་བཞིན་གྱི་སྡིག་ཏོ་མི་དགེ་བ་བཅུ་པོ་འདི་གང་ཟག་སུའི་རྒྱུད་ལ་ག་ན་ཡོད་ཀྱང༌། དེའི་སྟེང་དུ་དེ་བཞིན་གཤེགས་པས་ཐེག་པ་གསུམ་ཆར་དུ་དེ་དགག་པ་ན་དེ་དགག་བཅས་སུ་ཡོད་བྱ་བ་ཡིན་ནོ། ། འོ་ན་སྔགས་ཀྱི་ཐེག་པར་དབང་པོ་གཉིས་སྦྱོར་གྱི་བདེ་བ་ལམ་དུ་བྱེད་པར་གསུངས་པས། རང་བཞིན་གྱི་མི་དགེ་བ་ཐེག་པ་གསུམ་གར་དགག་བཅས་སུ་གསུངས་པ་དང་འགལ་ཞེ་ན། དབང་པོ་གཉིས་སྦྱོར་གྱི་བདེ་བ་ལ་རང་བཞིན་གྱི་ཁ་ན་མ་ཐོ་བས་ཁྱབ་པ་ནི་བདེ་བར་གཤེགས་པའི་དགོངས་པ་མ་ཡིན་ཏེ།
དེ་ལྟར་སྤྱད་པས་དེར་འགྲོ་བ་ནི་ཆགས་སོགས་ཀྱིས་ཀུན་ནས་བསླངས་ཏེ་འདོད་པའི་རྣམ་སྨིན་གྱི་ལུས་ཀྱིས་རེག་པའི་བདེ་བ་ཙམ་ཁོ་ན་མྱོང་འདོད་ཀྱི་ཆེད་དུ་སྦྱོར་ན་དེར་གྱུར་ཀྱང༌། ཁམས་གསུམ་ཀ་ལས་ཆགས་བྲལ་གྱི་ཆེད་ཀྱི་བསམ་པས་བླངས་ནས་དབང་པོ་ཐམས་ཅད་པའི་རེག་པའམ། འཛག་མེད་ཀྱི་བདེ་བ་དོན་དུ་གཉེར་བའི་རེག་པའི་ཆེད་དུ་སྦྱོར་ན་དགེ་བ་བླ་ན་མེད་པ་ཡིན་ཏེ། བདེ་བ་དམ་པ་རྡོ་རྗེ་འཆང་གི་རྒྱུ་ཡིན་པའི་ཕྱིར། རྒྱུ་དེ་ཉིད་ཀྱིས་འཁོར་བའི་སྡུག་བསྔལ་གྱི་རྒྱུ་དང་འབྲས་བུ་ཐམས་ཅད་འགོག་ནུས་པའི་ཕྱིར། རྒྱུ་འབྲས་ཀྱི་ལམ་མྱུར་བུལ་ཡང་འདི་ཁོ་ན་ལ་རག་པ་ཡིན་ནོ། ། བཅས་པའི་ལྟུང་བ་གང་གིས་བྱས་པ་དེའི་རྒྱུད་དམ་སྟེང་དུ། རྒྱུ་དེའི་སྟོབས་ཀྱིས་རྣམ་སྨིན་ཡིད་མི་འོང་གི་འབྲས་བུ་འབྱིན་པར་དངོས་པོའི་སྟོབས་ཀྱིས་འོངས་པའི་ཆོས་ཉིད་དམ་རང་བཞིན་ཡིན་པ་ཞིག་དེར་ཡོད་ཅེས་གསུངས་པ་ཡིན་གྱི་བཅས་ལྟུང་གང་ཡིན་རང་བཞིན་གྱི་ལྟུང་བ་ཡིན་པར་གསུངས་པ་མ་ཡིན། སྔོན་འདི་ལྟ་བུའི་དགོངས་པ་མ་གོ་བར་ས་འབྲི་གཉིས་ཀྱི་ཕྱོགས་འཛིན་རྣམས་བརྒལ་བརྟགས་བྱེད་པ་ནི། ལོང་བས་དབྱུག་འཐབ་བྱས་པས་གཞན་ལ་མ་ཕོག་པར་རང་གི་ཕྲུ་བ་བཅག་པ་བཞིན་དུ་གྱུར་པར་སྣང་ངོ༌། །
གཉིས་པ་ནི། ཆོས་མངོན་པར་མི་དགེ་བའི་འཇོག་ཚུལ་ལ་བཞིར་མཛད་དེ། དོན་དམ་པའི་མི་དགེ་བ་ནི། འཁོར་བ་ཐམས་ཅད་སྡུག་བསྔལ་དང་ཉོན་མོངས་པ་དང་མི་དགེ་བ་དང༌། ལུང་མ་བསྟན་དང༌། དགེ་བ་ཟག་བཅས་རྣམས་ཀྱང་དོན་དམ་པའི་མི་དགེ་བ་ཡིན་ནོ། ། ངོ་བོ་ཉིད་ཀྱི་མི་དགེ་བ་ནི། ཞེ་སྡང་ལ་སོགས་ཏེ་ངོ་བོ་ཉིད་ཀྱི་མི་དགེ་བའི་ངོ་བོར་སྐྱེས་པའི་སེམས་བྱུང་རྣམས་སོ། ། མཚུངས་པར་ལྡན་པའི་མི་དགེ་བ་ནི། ཞེ་སྡང་དང་མཚུངས་ལྡན་དུ་སྐྱེས་པའི་ཚོར་བ་དང་སེམས་པ་སོགས་སེམས་བྱུང་རྣམས་སོ། །
ཀུན་སློང་བས་མི་དགེ་བ་ནི། ཞེ་སྡང་ལ་སོགས་པས་ཀུན་ནས་བསླངས་པའི་ལུས་ངག་གི་བྱ་བ་རྣམས་ཏེ། ལུས་ཀྱི་ལས་བརྡེག་པ་ལ་སོགས་པ་རྣམས་དང༌། ངག་གི་ལས་ཚིག་རྩུབ་མོ་སྨྲ་བ་ལ་སོགས་པའོ། ། ཞེས་རྣམ་པར་བཞག་པའི་དང་པོ་ལ་དགོངས་ནས་བཅས་རང་གི་ལྟུང་བ་གཉིས་ཀར་དོན་དམ་པའི་མི་དགེ་བར་གཅིག་ཅེས་དགོངས་པ་ཡིན་ཏེ། མངོན་པ་ཀུན་ལས་བཏུས་པར། དོན་དམ་པའི་མི་དགེ་བ་གང་ཞེ་ན་འཁོར་བ་ཐམས་ཅད་དོ། ། ཞེས་གསུངས་པ་ཉིད་ཀྱི་ཕྱིར་རོ། ། དེས་ན་སྐྱོབ་པས་བཅས་རྐྱང་གི་ལྟུང་བ་རྣམས་མི་དགེ་བ་བཅུར་གྱུར་གྱི་སྡོམ་པའི་ལྟུང་བས་ཁྱབ་པར་བཞེད་པ་ག་ལ་ཡིན་ཏེ། བཅས་ལྟུང་གི་རྒྱུ་ལ་དགེ་བ་དང་ལུང་མ་བསྟན་གྱིས་ཀྱང་བསྐྱེད་པ་ཡོད་ལ།
རང་གི་ངོ་བོ་ནི་ལུང་མ་བསྟན་དང་བདག་གཅིག་པ་དང༌། རང་བཞིན་གྱི་ལྟུང་བའི་རྒྱུ་ལ་ནི་མི་དགེ་བ་དང༌། རང་གི་ངོ་བོ་ཡང་མི་དགེ་བ་དང་བདག་ཉིད་གཅིག་དགོས་པའི་ཕྱིར། ཡང་བཅས་རང་གཅིག་པའི་དགོངས་པ་འདི་ལྟར་འཆད་ནའང་རུང་སྟེ། གཞི་གཅིག་གི་སྟེང་དུ་བཅས་རང་གི་ལྟུང་བ་གཉིས་ཀ་ལས་ཀྱི་ངོ་བོ་གཅིག་གིས་འགྲུབ་པ་ཡོད་པ་ལ་དགོངས་ཏེ། བཅས་རང་གི་ལྟུང་བ་གཅིག་ཙམ་ཞེས་གསུངས་ཡིན་ཏེ། དཔེར་ན་བཅས་ལྡན་དགེ་སློང་ཞིག་གིས་དུད་འགྲོ་སེར་ཟལ་ཞིག་བསད་པ་ལྟ་བུ་རང་བཞིན་གྱི་ཁ་ན་མ་ཐོ་བ་ཡང་ཡིན་བཅས་པའི་ཁ་ན་མ་ཐོ་བ་དུད་འགྲོ་གསོད་པའི་ལྟུང་བྱེད་ཀྱང་ཡིན་པ་ལྟ་བུའོ། ། འདི་འདྲའི་རིགས་ཅན་ལ་སྔ་རབས་པ་དག་སྡིག་ལྟུང་ངོ་བོ་གཅིག་ལ་ལྡོག་པ་ཐ་དད་ཟེར་ཏེ། རྣམ་སྨིན་ཡིད་མི་འོང་འབྱིན་ནུས་ཀྱི་ལྡོག་ཆ་ནས་སྡིག་པ་ཡིན་ལ། བཅས་པ་ལས་ལྡོག་པའི་ཆ་ནས་ལྟུང་བ་ཡིན་ལ།
དེ་གཉིས་ཀྱང་དུད་འགྲོ་སེར་ཟལ་བསད་པའི་ལས་ཀྱི་ངོ་བོར་གཅིག་པ་ལྟ་བུའོ། ། ཞེས་འཆད་དོ། ། དགོངས་གཅིག་རྙིང་མར་བཅས་རང་གཅིག་པའི་ཕྱིར་ཁྱི་བོ་ལ་ལྟུང་བ་རིགས་འདྲའི་ནང་གི་ཕྱི་དྲོ་ཟས་ཟ་བའི་ལྟུང་བྱེད་ལྟ་བུའི་བཅས་ལྟུང་རྣམས་ཀྱང་འབྱུང་ངོ༌། ། ཞེས་བྲིས་གདའ་བ་ནི། སྐྱོབ་པའི་དགོངས་པ་མ་ཡིན་ཏེ། ཁྱི་ཚེ་འདིར་སངས་རྒྱས་ཀྱི་བསྟན་པ་ལ་འཇུག་སྒྲུབ་རུང་བའི་རྟེན་གྱི་དགེ་སློང་མ་ཡིན་ལ། དགེ་སློང་མ་ཡིན་པ་ལ་ལྟུང་བ་སྡེ་ལྔ་བཅས་པ་དེ་བཞིན་གཤེགས་པས་མ་མཛད་པས་ཕྱི་དྲོ་ཟ་བའི་བཅས་པ་ལས་འདས་པའི་ལྟུང་བ་བསྐྱེད་པ་མ་ཡིན་པའི་ཕྱིར། དེ་ལྟ་ནའང་ཁྱིས་ཕྱི་དྲོ་ཟས་ཟ་བ་དེ་ཉེས་པའམ་ལྟུང་བར་གཏན་མི་འགྱུར་བར་ཡང་འཆད་ནུས་པ་ནི་མ་ཡིན་ཏེ། སྐྱོབ་པ་ཉིད་ཀྱིས་བཅས་པ་ཐམས་ཅད་ཆོས་ཀྱི་རྒྱལ་པོས་འགྲོ་བ་སྤྱི་ལ་བཅས་པར་གསུངས་པའི་ཕྱིར། དེའི་དབང་དུ་ན་ཁྱི་རྒན་རྒྱ་བོ་ཚེ་འདིར་སངས་རྒྱས་ཀྱི་བསྟན་པར་འཇུག་ཅིང་བསྟན་པ་སྒྲུབ་ནུས་ཀྱི་རྟེན་ལ་བཅས་ལྟུང་འབྱུང་བ་དེ་བྱུང་བ་མ་ཡིན་ཀྱང༌།
བསྟན་པར་འཇུག་ཅིང་སྒྲུབ་མི་ནུས་ཀྱི་རྟེན་ལའང་ཕྱི་དྲོ་ཟ་བ་སྟོན་པས་བཀག་པ་ལས་འདས་པའི་ལྟུང་བ་དེ་བྱུང་བའོ། ། བཅོམ་ལྡན་འདས་ཀྱིས་དངོས་སུ་རྟེན་དགེ་སློང་ལ་ངེས་བཟུང་མཛད་ནས་ཕྱི་དྲོ་ཟ་བ་ལྟུང་བྱེད་དུ་བཅས་པ་བཞིན། བརྒྱུད་ནས་སེམས་ཅན་ཐམས་ཅད་ལ་དེ་ལྟར་བཅའ་རིགས་པའི་ཆོས་སུ་མཚུངས་ཏེ། བཅས་པ་དེས་སེམས་ཅན་གྱི་ཉོན་མོངས་པའི་གཉེན་པོར་འགྲོ་བའི་ཆོས་སུ་གྱུར་ནས། དེ་བཞིན་གཤེགས་པས་བཅས་པ་གང་ཞིག ། དེའི་ཆེད་དུ་བཅས་ན་སེམས་ཅན་ཐམས་ཅད་ལ་བཅའ་བར་ཡང་རིགས་པའི་ཕྱིར་རོ། ། འོ་ན་བསྟན་པ་སྒྲུབ་མི་ནུས་ཀྱི་རྒྱུད་ལ་བྱུང་བའི་ལྟུང་བའི་ཉེས་པ་དང༌། སྒྲུབ་ནུས་ཀྱི་རྒྱུད་ལ་བྱུང་བའི་ཉེས་ལྟུང་གཉིས་གང་ཆེ་ཟེར་ན། ཕྱི་མ་ཆེ་སྟེ་རྟེན་མཆོག་ཏུ་གྱུར་པས་དགེ་སྡིག་གང་བྱས་ཀྱང་སྟོབས་ཆེ་བར་བཤད་པའི་ཕྱིར་དང༌། ཉེས་ལྟུང་རང་ངོ་ནས་ནི་གང་བྱས་པའི་ཉེས་ལྟུང་ཆེ་ཆུང་ཉིད་ཀྱིས་ཤེས་པ་ཡིན་ནོ། །
སྤྱིར་སངས་རྒྱས་ཀྱི་བསྟན་པར་འཇུག་སྒྲུབ་མི་ནུས་པའི་སེམས་ཅན་དེ་ནི་ཉེས་པ་ཆེ་ཤོས་ཡིན་ཏེ། འདི་ལྟ་བུའི་སེམས་ཅན་གྱི་དབང་དུ་མཛད་ནས་སེམས་ཙམ་པས་རིགས་ཆད་དང༌། རིགས་ཅན་གསུམ་སོ་སོར་ངེས་ཟེར་བའི་གྲུབ་མཐའ་ཡང་བྱུང་ལ། དབུ་མ་པས་མཐར་ཐུག་ཐེག་པ་གཅིག་ཏུ་ངེས་པར་ཇེ་མཐར་བསྟན་པ་སྒྲུབ་མི་ནུས་ཀྱི་སེམས་ཅན་གཅིག་ཀྱང་མེད་ལ། གནས་སྐབས་དམ་པའི་ཆོས་སྤོང་བ་ལ་སོགས་ཀྱི་ལོག་ལྟས་དཀོན་མཆོག་ལ་འཁོན་དུ་འཛིན་པའི་ལས་ཀྱི་འབྲས་བུར་མི་ཁོམ་པའི་གནས་བརྒྱད་ལ་སོགས་པར་སྐྱེས་པའི་སེམས་ཅན་བསྟན་པར་འཇུག་སྒྲུབ་མི་ནུས་པ་དེ་ལས་ཉེས་པ་ཆེ་བའི་སེམས་ཅན་ཅི་ཞིག་ཡོད་དེ། སངས་རྒྱས་ཀྱི་སྡོམ་པ་གསུམ་གྱི་བཀའ་སྩལ་ཐམས་ཅད་དང་འགལ་བའི་སྤྱད་པ་ཐམས་ཅད་སྤྱོད་པར་བྱེད་ཅིང༌། བཀའ་ལྟར་སྒྲུབ་པ་རྒྱ་ལམ་ན་འབྱུང་བ་ཙམ་ཡིན་པའི་ཕྱིར་རོ། ། དགོངས་གཅིག་རྙིང་མར། སྨྱུག་ཚལ་ཉམས་པས་ཨ་མྲའི་ཚལ་ཉམས་བཞིན། ། ཟེར་བ་བཅས་པ་ལས་ཉམས་ན།
རང་བཞིན་གྱི་ཁ་ན་མ་ཐོ་བ་ལ་སྤྱོད་པའི་ཉེན་ཡོད་ལ་མི་འཆད་པར་བཅས་རང་གི་ཚུལ་ཁྲིམས་ལས་ཉམས་ན་འབྲས་བུ་བདེ་འགྲོ་ལས་ཉམས་པར་འཆད་འདུག་པའང་ཞར་ལ་ཤེས་དགོས་སོ། ། ཞེས་བཀའ་སྩལ་ཏོ།། །། ༈ རྡོ་རྗེའི་གསུང༌། ཆོས་ཀྱི་རྒྱལ་པོས་འགྲོ་བ་སྤྱི་ སྡོམ་པ་གསུམ་གྱི་བཅས་པ་དེ་ནི་ཆོས་ཀྱི་རྒྱལ་པོས་འགྲོ་བ་སྤྱི་ལ་བཅས། ཞེས་བཏོན་ན་བདེ་བར་འགྱུར་རོ། ། མཆན། ལ་བཅས། ཟེར་བའི་ཕྱོགས་སྔ་ནི། མི་ཁོམ་པའི་གནས་ལ་སོགས་པ་བསྟན་པ་བསྒྲུབ་མི་ནུས་ཀྱི་སེམས་ཅན་རྣམས་ཆོས་ཅན། སངས་རྒྱས་ཀྱི་ཕྲིན་ལས་ཀྱི་ཡུལ་མ་ཡིན་ཏེ།
དེ་ལ་བཅས་པ་ལས་འགལ་བའི་ལྟུང་བ་སྔར་བྱུང་ངམ། ད་ལྟ་བ་དང་ཕྱིས་ཀྱང་འབྱུང་བ་མེད་པའི་ཕྱིར། ཞེས་པ་ཡིན་ལ། དེ་ལ་ཞལ་སྔ་ནས། རྟགས་མ་གྲུབ་པས་ཁྱབ་པ་མ་གྲུབ་སྟེ། ད་ལྟ་བསྟན་པ་གྲུབ་པར་མི་ནུས་པའི་མི་ཁོམ་པར་སྐྱེས་པའི་སེམས་ཅན་ཀྱང་སྔོན་བསྟན་པ་ལ་ཞུགས་ནས་བཅས་འགལ་གྱི་ལྟུང་བ་བྱུང་བས་ད་ལྟ་མི་ཁོམ་པར་སྐྱེས་པའམ། ལྟུང་བའི་སེམས་ཀྱང་སེམས་ཅན་གྱི་ཁམས་ན་ཆེས་མང་བའི་ཕྱིར། ད་ལྟའང་སངས་རྒྱས་ཀྱི་བཀའི་བཅས་པ་སྒྲུབ་པར་མི་ཁོམ་པའི་སེམས་ཅན་དམ་པའི་ཆོས་སྤྱོད་པའི་ཡུལ་དུ་མ་གྱུར་ནས་བཀའི་བཅས་པ་དང་འགལ་བ་ཁོ་ནར་སྤྱོད་བཞིན་པའི་ལྟུང་བ་ཅན་ཡིན་པ་དང༌། ཕྱིས་བསྟན་པ་སྒྲུབ་ནུས་སུ་སྐྱེས་ནའང༌། བསྟན་པ་དང་འགལ་བའི་བཅས་ལྟུང་ལ་སྤྱོད་པར་འགྱུར་བ་མི་འབྱུང་བ་ཡང་མ་ཡིན་པའི་ཕྱིར།
སྔོན་བཅས་འགལ་གྱི་སྟོབས་ཀྱིས་ད་ལྟ་མི་ཁོམ་པར་ལྟུང་བ་ལའང་བཅས་འགལ་གྱི་ལྟུང་བ་དང་ལྡན་ཞེས་བརྗོད་པའང་མི་རིགས་པ་མེད་དེ། རྒྱུ་མིང་གི་འབྲས་བུ་ལ་བཏགས་པའི་སྐབས་ཆེས་མང་བའི་ཕྱིར། བཅས་རང་གི་སྡིག་པ་ལ་ལྟུང་བར་བརྗོད་རིགས་པའང་འབྲས་མིང་གི་རྒྱུ་ལ་བཏགས་པ་ཡིན་ཏེ། སྤྱད་པ་དེ་སྤྱད་ན་ངན་སོང་ལ་སོགས་པར་ལྟུང་བའི་ཆ་ནས་དེར་བརྗོད་པའི་ཕྱིར་རོ། །
བསྟན་པ་སྒྲུབ་པར་ནུས་མི་ནུས་ལ་སོགས་པའི་སེམས་ཅན་ཐམས་ཅད་སངས་རྒྱས་ཀྱི་ཕྲིན་ལས་ཀྱི་ཡུལ་ཡིན་ཏེ། རྫོགས་པའི་སངས་རྒྱས་རྣམས་དང་པོར་བྱང་ཆུབ་ཏུ་ཐུགས་བསྐྱེད་པ་ནའང༌། མཁའ་མཉམ་གྱི་སེམས་ཅན་རིས་མེད་ཀྱི་དོན་དུ་སེམས་བསྐྱེད། བར་དུ་གྲངས་མེད་མང་པོར་བསགས་སྦྱང་མཛད་པ་ནའང་རིས་མེད་པའི་སེམས་ཅན་གྱི་དོན་དུ་མཛད། ཐ་མར་མངོན་པར་རྫོགས་པའི་བྱང་ཆུབ་བརྙེས་པ་ནའང༌། སེམས་ཅན་ཐམས་ཅད་ཀྱི་སྐྱབས་གནས་དང་སྟོན་པ་དང་འདྲེན་པར་གྱུར་ཏེ།
མཁའ་མཉམ་གྱི་སེམས་ཅན་ཐམས་ཅད་ལ་དངོས་བརྒྱུད་ཀྱིས་གདུལ་བྱ་འདུལ་བའི་ཁྱུ་མཆོག་བླ་མེད་དུ་མ་གྱུར་པ་མ་ཡིན་པའི་ཕྱིར་རོ། ། སྐྱོབ་པའི་དགོངས་པ་འདི་ལྟ་བུ་ཡིན་པར་འབྲི་ཁུང་པའི་སྟོན་སྒོམ་ཕལ་གྱིས་མ་རྟོགས་པ་ལ། ས་སྐྱ་པས་འོ་ན་ཁྱི་ལ་ལྟུང་བ་སྡེ་ལྔའི་བཅས་ལྟུང་ཡོད་པར་ཐལ། ཆོས་ཀྱི་རྒྱལ་པོས་འགྲོ་བ་སྤྱི་ལ་བཅས་པའི་ཕྱིར། ཞེས་ཟེར་བ་ལ། འབྲི་ཁུང་པའི་རྗེས་འཇུག་སྔ་མས་འདོད་ལན་འདེབས་པར་བྱེད་པ་ལ་སོགས་པ་ནི། ཕྱོགས་སྔ་ཕྱི་གང་གིའང་རྒྱལ་བ་འབྲི་ཁུང་པའི་དགོངས་པ་མ་ལོན་པར་འབྲེལ་མེད་ཀྱི་བརྒལ་བ་དང་ལན་ཁོ་ནར་བས་ཏེ། དགྲ་ཟུན་མ་ཕྱེད་པར་མུན་ནང་དུ་རྡོ་འཕངས་པ་བཞིན་དུ་གྱུར་ཏོ། ། གཞུང་དུ་མཉམ་ཉིད་རྟོགས་པས། ཞེས་སོགས་ནི་བར་ཆད་མེད་ལམ་གྱིས་སྤང་བྱའི་དངོས་གཉེན་བྱེད་པ་ལ་དགོངས་ཏེ་ཞར་བྱུང་ངོ༌། །
འདིར་ཤིང་རྟའི་འདྲེན་པའི་དཔེ་སོགས་སྐྱེ་བ་སྔ་མ་རྣམས་སུ་ལེགས་པར་མ་སྤྱད་པས་ངན་སོང་དུ་སྐྱེས་པ་ན་དྲན་ཏེ། དེར་སྡིག་ལ་མི་འཇུག་པའི་ལུང་དྲངས་པ་ནི། བཅས་པ་ཆོས་ཀྱི་རྒྱལ་པོས་འགྲོ་བ་སྤྱི་ལ་བཅས་པའི་སྒྲུབ་བྱེད་དུ་ཆེས་འབྱོར་བ་མ་ཡིན་པའི་ཕྱིར། གཞུང་དུ། འོ་ན་དགེ་སློང་ལ་ཅིའི་ཕྱིར་དམིགས་ཀྱིས་དགར་ཞེས་སོགས་ཀྱི་དོན་ནི་སེམས་ཅན་ཐམས་ཅད་སངས་རྒྱས་ཀྱི་ཕྲིན་ལས་ཀྱི་ཡུལ་མ་ཡིན་ན། དགེ་སློང་ཁོ་ན་ལ་ལྟུང་བ་སྡེ་ལྔ་ལ་སོགས་པའི་རྣམ་འཇོག་མཛད་མི་རིགས་ཏེ། རིགས་ན་སྟོན་པའི་ཕྲིན་ལས་ཀྱང་ཕྱོགས་ལྷུང་ཅན་དུ་འགྱུར་བའི་ཕྱིར། གྲུབ་སྟེ། སེམས་ཅན་ཐམས་ཅད་སངས་རྒྱས་ཀྱི་ཕྲིན་ལས་འཇུག་པའི་སྡོམ་གསུམ་གྱི་ཡུལ་མ་ཡིན་པ་ནི་གང་ཞིག ། རང་སྲས་ཀྱི་རྗེས་འཇུག་ཁོ་ན་ཕྲིན་ལས་ཀྱི་ཡུལ་དུ་ལྷུང་བ་ལས་གཞན་ཕྲིན་ལས་ཀྱི་ཡུལ་དུ་ལྷུང་བ་མ་ཡིན་པའི་ཕྱིར།
དེ་ལྟ་ན་རང་ཁོ་ནའི་རྗེས་འཇུག་ལ་བཅས་པ་སོགས་ཕན་ཡོན་དུ་འགྱུར་བ་རྣམས་འཇོག ། གཞན་སེམས་ཅན་ཐམས་ཅད་ལ་མི་འཇོག་ན། རང་གི་རྗེས་འཇུག་ཁོ་ན་ལ་དེ་ལྟར་འཇོག་མི་རིགས་པར་ཡང་གྲུབ་སྟེ། སྟོན་པ་བདེ་བར་གཤེགས་པ་སེམས་ཅན་ཐམས་ཅད་སྨན་ཡོན་ཆེན་པོ་ལ་འགོད་པར་ཞལ་གྱིས་བཞེས་པ་ལས། རང་གི་རྗེས་འཇུག་ཁོ་ན་སྨན་ཡོན་ཆེན་པོ་ལ་འགོད་ཅིང་གཞན་མི་འགོད་པ་དེ་རིགས་པ་མ་ཡིན་པའི་ཕྱིར། གྲུབ་སྟེ། ཇི་ལྟར་ཐུགས་དམ་བཅས་པ་དང་མི་མཐུན་པར་སྤྱོད་པར་མཛད་པའི་ཕྱིར་ཞེས་དགོངས་སོ། ། འདིར་དགོངས་གཅིག་འགྲེལ་བྱེད་ཀྱི་སྟོན་སྒོམ་སྔ་མ་ཁ་ཅིག་ན་རེ། ཁྱིམ་པ་ལ་བཅས་ལྟུང་མེད་ན་ཆོས་ཅན། སངས་རྒྱས་ཀྱི་རྗེས་སུ་ཞུགས་ནས་ཉེ་བར་བཏུད་པ་དེ་ཕུང་བ་ཡིན་པར་ཐལ།
སངས་རྒྱས་ཀྱི་རྗེས་སུ་མ་ཞུགས་པ་ལ་བཅས་འགལ་གྱི་ཉེས་པ་མེད་པ་གང་ཞིག་ཞུགས་པ་ལ་ནི་རང་བཞིན་གྱི་ཁ་ན་མ་ཐོ་བའི་སྡིག་པའི་ཁར། བཅས་འགལ་གྱི་ལྟུང་བ་ལྷག་པོར་བ་སོག་པ་ཡོད་པས་སྡིག་ཆེ་བའི་ཕྱིར། དཔེར་ན་གཡག་རྒན་ལ་ཁུར་ཚ་ལྷག་པར་ཆེ་བའི་སྟེང་དུ་གོང་ཚ་ཐེག་པར་མི་ནུས་པ་གཅིག་བཀལ་ན། གཡག་རྒན་སྐེད་ཚིགས་བུད་ནས་འཆི་བ་བཞིན་ཞེས་སྨྲ་བ་ནི་སྐྱོབ་པ་འབྲི་ཁུང་པའི་དགོངས་པ་མ་ཡིན་ལ། སྐྱོབ་པའི་དགོངས་པ་ནི། ཁྱིམ་པས་ལྟུང་བ་སྡེ་ལྔ་ལྟ་བུའི་བཅས་འགལ་ལ་འཛེམ་མ་ནུས་པས། སྟོན་པས་རྟེན་དེ་ལ། ས་མི་བརྐོ་བར་གྱིས་ཞེས་སོགས་ཀྱི་བཅས་པ་ལ་ནན་ཏན་མ་མཛད་ཀྱང༌། སྤྱིར་ཁྱིམ་པ་སོགས་བསྟན་པ་བསྲུང་བསྒྲུབ་མི་ནུས་ཀྱི་རྟེན་གྱིས་ས་བརྐོ་བར་བྱེད་པ་ལ་སོགས་པའི་ཉེས་པ་བསྐྱེད་བྱེད་ཀྱི་ལས་དེ་རྟེན་དེ་ལ་གནང་ཞིང་ཉེས་མེད་དུ་གསུངས་པ་ནི་མ་ཡིན་ཏེ། མངོན་མཐོ་དང་ངེས་ལེགས་གསུམ་ལ་སྒྲིབ་པའི་ཉེས་པར་གྱུར་པ་ཞིག་ཡིན་ཕྱིན་ཆད་སེམས་ཅན་གྱི་རྟེན་མཆོག་དམན་འགྲོ་བ་རིགས་དྲུག་སུས་སྤྱད་ཀྱང་རང་སྐབས་ཀྱི་སྒྲིབ་པ་དང་ཉེས་པར་མི་འགྱུར་བར་མི་རིགས་པའི་ཕྱིར་རོ། །
དེ་ལྟ་བུའི་ཉེས་པ་དེ་ཁྱིམ་པས་སྤྱད་ན་ཉེས་མེད་དང༌། རབ་བྱུང་གིས་སྤྱད་ན་ཉེས་ཡོད་དང༌། རབ་བྱུང་གིས་སྤྱད་ན་ཉེས་མེད་དང༌། ཁྱིམ་པས་སྤྱད་ན་ཉེས་ཡོད་ཀྱི་དམིགས་བསལ་འགར་ཡང་མ་གསུངས་པའི་ཕྱིར། རྟགས་མ་གྲུབ་བོ་སྙམ་ན། མངོན་མཐོ་དང་ངེས་ལེགས་ལ་སྒྲིབ་པའི་སྒྲིབ་པ་དང༌། ཉེས་པ་དེ་སྒྲིབ་པ་དང་ཉེས་པ་མ་ཡིན་ན། སྒྲིབ་པ་དང་ཉེས་པ་སྤང་བྱ་ཡིན་པ་ལ་ཡང་ཡིད་བརྟན་དུ་མི་འགྱུར་བ་དང༌། དེ་མ་འགྱུར་ན་སྤང་བྱ་དེའི་གཉེན་པོ་གཉེན་པོ་ཡིན་པ་ལ་ཡང་ཡིད་བརྟན་མི་འགྱུར་བས་གཉེན་པོ་རྒྱུད་ལ་རྟེན་པར་ཡང་ཆེས་རིགས་དཀའ་བར་འགྱུར་རོ། ། ཞེས་བྱ་བ་ནི་དགོངས་པ་མཐར་ཐུག་པའོ། །
བསྟན་པ་སྒྲུབ་ནུས་ཀྱི་སངས་རྒྱས་ཀྱི་རྗེས་འཇུག་ལ། སངས་རྒྱས་ཀྱི་དགག་སྒྲུབ་ཀྱི་སྤང་བླང་བརྡ་སྤྲད་པའི་བཅས་པ་མཛད་པ་ནི་གདུལ་བྱ་ཉེ་བར་བཏུད་པས་ཕུང་བ་ལྟ་ག་ལ་འཚལ་བའི་ཁར་སྨན་ཡོན་ཆེན་པོ་དང་ལྡན་པར་མཛད་པ་ཡིན་ཏེ། རྗེས་འཇུག་དེས་ཇི་ལྟར་བཅས་པ་ལྟར་སྤྱད་པས་མངོན་མཐོ་ངེས་ལེགས་ཀྱི་གྲུབ་བདེ་འགྱུར་ལྡོག་མེད་པར་ཐོབ་པའི་ཕྱིར། བསྟན་པ་སྒྲུབ་མི་ནུས་ཀྱི་གང་ཟག་སངས་རྒྱས་ཀྱི་རྗེས་སུ་མི་འཇུག་ཅིང༌། སྐྱབས་གནས་དཀོན་མཆོག་ལས་རིང་དུ་བྱོལ་ཏེ་སྟོན་པས་དགག་སྒྲུབ་ཀྱི་བཅས་པ་ལྟར་མི་སྤྱོད་པ་དེ་ལས་ཕུང་ཚབས་དང་བྱུར་ཤལ་ལ་དེ་བས་ཆེ་བ་ག་ལ་ཡོད་དེ། སངས་རྒྱས་ཀྱི་བསྟན་པ་དང་མཐུན་པར་མི་སྤྱོད་པས་མངོན་མཐོ་དང་ངེས་ལེགས་ཀྱི་སྒོ་ཆེན་པོ་འགགས་ནས་འཁོར་བ་དང་ངན་སོང་གི་སྡུག་བསྔལ་ཟབ་རྒྱས་ཀྱི་ཀློང་དུ་ཆུད་པའི་ཕྱིར། བསྟན་པ་སྒྲུབ་ནུས་སངས་རྒྱས་ཀྱི་རྗེས་འཇུག་གིས་བཅས་འགལ་གྱི་ཉེས་པ་ཆེ་བ་དང༌། མ་འགལ་ན་ཕན་ཡོན་ཆེ་བའི་ཕན་ཡོན་ཙམ། བསྟན་པ་སྒྲུབ་མི་ནུས་སངས་རྒྱས་ཀྱི་རྗེས་སུ་མི་འཇུག་པས་བཅས་འགལ་གྱི་ཉེས་པ་དང༌། མ་འགལ་བའི་ཕན་ཡོན་ལི་ཉེས་པ་དང་ཕན་ཡོན་ཡོད་མོད་ཀྱི་སྔ་མའི་ཉེས་པ་དང་ཕན་ཡོན་ཙམ་ནི་ཡོད་པ་མ་ཡིན་ནོ། །
འོ་ན་བསྟན་པ་སྒྲུབ་ནུས་ཀྱི་བཅས་འགལ་ལས་མ་འདས་པ་དང༌། འདས་པ་ལ་ཕན་ཡོན་དང་ཉེས་དམིགས་ཆེ་བ་དེ་ཙམ་བསྟན་པ་སྒྲུབ་མི་ནུས་ཀྱི་བཅས་འགལ་ལས་འདས་པ་དང༌། མ་འདས་པ་ལ་ཕན་ཡོན་དང་ཉེས་དམིགས་དེ་ཙམ་མེད་པའི་རྒྱུ་མཚན་ཅི་ཞེ་ན། དེ་ནི་དེའི་དངོས་པོའི་ཆོས་ཉིད་ཀྱི་སྟོབས་ལས་བྱུང་བ་ཡིན་གྱི། དེ་ལས་གཞན་དུ་བརྗོད་མི་ཤེས་པ་ལྟ་བུ་སྟེ། དཔེར་ན་དགེ་བས་བདེ་འགྲོར་སྐྱེ་བའི་རྒྱུ་དྲིས་པ་ལ། དེའི་རྒྱུ་མཚན་དེ་དེའི་ཆོས་ཉིད་ཡིན་པ་ལས་གཞན་དུ་འཆད་མི་ཤེས་པ་ལྟ་བུའི་ཕྱིར་རོ། ། དེས་ན་ཁྱིམ་པའི་བཅས་འགལ་ལས། རབ་ཏུ་བྱུང་བའི་བཅས་འགལ་ཉེས་པ་ཆེ་ཚུལ་དེ་ལྟར་ཡིན་གྱི་དེ་བཞིན་གཤེགས་པས་རྟེན་ངེས་འབྱུང་དུ་མཛད་པའི་སྒོ་ནས་བཀའ་དབང་བཙན་པའི་ཆ་བཅག་པས་ཆད་ལས་ཀྱི་ཚུལ་གྱི་ཉེས་པ་ཆེར་གྱུར་པ་ནི་མ་ཡིན་ཏེ་ཡིན་ན་ལས་སྟོབས་ཆེ་ཆུང་རང་ངོ་ནས་ངེས་པ་མེད་པར། དེ་བཞིན་གཤེགས་པའི་བཀའི་བཅས་དབང་གི་སྒོ་ནས་ཉེས་པ་ཆེ་ཆུང་དུ་སོང་བའི་ཕྱིར།
དེ་ལྟ་ན་ལས་དང༌། ལས་དེའི་འབྲས་བུ་ཐམས་ཅད་ཀྱི་བྱེད་པོ་དེ་བཞིན་གཤེགས་པ་ཡིན་པར་ཐལ་ཆེས་པར་ཡང་འགྱུར་བས། སྐྱོབ་པའི་དགོངས་པ་ཡིད་བཞིན་གྱི་ནོར་བུ་ལྟ་བུ་འདི། འཁྲུལ་བཤད་འདམ་རྫབ་ཀྱི་དབྱིངས་སུ་མ་ཆུད་པར་བྱ་རྒོད་ཀྱིས་ནམ་འཕངས་སྤྱོད་པའི་ལྟ་ཚུལ་ལྟར་མཐའ་ཆོད་པར་བལྟས་ཏེ་བཤད་པར་གྱིས་ཤིག་ཅེས་བཀའ་སྩལ་ཏོ། ། སྐབས་འདིར་དགོངས་གཅིག་གི་དགོངས་པ་མ་ལོན་པར། དགོངས་གཅིག་འཆད་པར་རློམ་པ་ཁ་ཅིག་ན་རེ། ལྟུང་བ་སྡེ་ལྔའི་རྣམ་པར་བཞག་པའི་བཅས་ལྟུང་དང་པོ་ནས་ཁྱིམ་པ་ལ་མེད་ན་ཆོས་ཅན། སངས་རྒྱས་དེ་སེམས་ཅན་སྡུག་བསྔལ་ལ་སྦྱོར་བའི་བྱེད་པ་པོར་ཐལ། ཁྱིམ་པ་ལ་དང་པོ་ནས་བཅས་ལྟུང་མེད་པ་དེ་རབ་ཏུ་བྱུང་བ་ན། སངས་རྒྱས་ཀྱིས་བཅས་ལྟུང་བཅས་ཤིང་དེ་ལས་འདས་པ་ན་ངན་སོང་ལ་སོགས་པར་སྐྱེས་ནས་སྡུག་བསྔལ་སྣ་ཚོགས་སྨྱོང་བའི་ཕྱིར།
ཞེས་སྨྲས་པ་ལ་ཟི་ལུང་ཆོས་རྗེ་པས། དང་པོ་ལྟུང་བ་མེད་པ་ལ། ། ཐུབ་པས་ལྟུང་བ་འཆའ་ན་ནི། ། སྡུག་བསྔལ་ཀུན་གྱི་བྱེད་པ་པོ། ། སངས་རྒྱས་ཡིན་པར་འགྱུར་ཞེ་ན། ། འདི་ཡི་ལན་ལ་མགོ་བསྒྲེ་བ། ། ཁྱོད་ཀྱང་མུ་སྟེགས་འགའ་ཞིག་ལྟར། ། ངོ་བོ་ཉིད་རྒྱུར་སྨྲ་བར་འགྱུར། ། ཁྱིམ་པས་རང་གིས་མ་བྱས་ཀྱང༌། ། དགེ་སློང་གིས་ནི་བྱས་པ་རྣམས། །
མ་བྱས་སྡིག་པར་འགྱུར་ཕྱིར་རོ། ། ཞེས་བརྗོད་པར་སྣང་བ་ངག་དོན་དུ་དྲིལ་ན། ལས་དང་འབྲས་བུའི་རྣམ་བཞག་བྱེད་པ་ན་ཁྱོད་ཀྱི་ལུགས་སུ་ཆོས་ཅན། མུ་སྟེགས་ཁ་ཅིག་ལྟར་ངོ་བོ་ཉིད་རྒྱུར་སྨྲ་དགོས་པར་ཐལ། ཁྱིམ་པས་བཅས་ལྟུང་མ་བྱས་ཀྱང་དགེ་སློང་གིས་བཅས་ལྟུང་བྱས་པ་རྣམས་ཁྱིམ་པ་དེའི་རྒྱུད་ལ་སྡིག་པར་འགྱུར་བའི་ཕྱིར། ཞེས་པའི་ཐལ་འགྱུར་ཞིག་འཕངས་འདུག་པ་སྒོམ་ཆེན་པ་རིགས་པ་ཡེ་མི་ཤེས་སྙམ་པའི་བརྙས་པ་ཆེན་པོས་ང་རྒྱལ་གྱི་ཐལ་བྱུང་ཐལ་འགྱུར་བྱས་པའི་རྟགས་ཁྱབ་གང་ཡང་གྲུབ་པར་མ་གོ་སྟེ། སྐབས་དེར་དགོངས་གཅིག་འཆད་ཚུལ་ལྟར་བྱེད་པ་པོས་ཁྱིམ་པ་རང་གིས་བཅས་ལྟུང་དང་འགལ་བ་བྱས་ན་དེ་ལ་བཅས་ལྟུང་ཡོད་བྱས་ཀྱི། དགེ་སློང་གིས་བྱས་པའི་བཅས་ལྟུང་ཁྱིམ་པ་བཅས་ལྟུང་མ་བྱས་པ་ལ་ཡོད་ཅེས་འགར་ཡང་མ་སྨྲས་པས་བཀོད་པའི་རྟགས་མ་གྲུབ་ལ། ཁྱེད་རང་ཁྱིམ་པས་མ་བྱས་པར་དགེ་སློང་གིས་བྱས་པའི་ལས་སྡིག་ཡིན་ན། ངོ་བོ་ཉིད་ཀྱི་རྒྱུ་ལས་བྱུང་བའི་ལས་ཡིན་པའི་ཁྱབ་པ་ཞིག་བཀོད་སོང་བ།
དེ་ལྟ་ན་དགོངས་གཅིག་འགྲེལ་བྱེད་སྔ་མས་ནི་དེ་ལྟར་ཁས་མ་བླངས། ཁྱེད་རང་འདོད་པ་ལས་འོས་མེད། དེ་ལྟ་ན་ཁྱིམ་པས་མ་བྱས་པར། དགེ་སློང་གིས་བྱས་པའི་ལས་སྡིག་ཡིན་ན། ངོ་བོ་ཉིད་ཀྱི་རྒྱུ་ལས་བྱུང་བའི་ལས་ཡིན་པ་གཞི་ལ་སྦྱོར་ལ་འགལ་ཁྱབ་ཏུ་འབུད་དོ། ། འབུད་པར་ཅིས་ཤེས་ན། དེ་ལྟ་བུའི་ལས་དེ་དགེ་སློང་གིས་བྱས་པའི་ལས་ཡིན་ན་ངོ་བོ་ཉིད་ཀྱི་རྒྱུ་ལས་སྐྱེས་པའམ་བྱུང་བའི་ལས་ཡིན་པར་འགལ་བའི་ཕྱིར། རང་གིས་འགལ་ཁྱབ་སྨྲ་བཞིན་གཞན་འགོག་པར་རློམ་ཡང་དལ་འབྱོར་གྱི་ལུས་དོན་དང་ལྡན་པ་འབྱོར་བར་མི་བྱེད་པའི་མཚན་མར་གསལ་ལོ་ཞེས་ཁ་ཅིག་ཟེར་བར་སྣང་ངོ༌།། །། ༈ རྡོ་རྗེའི་གསུང༌། སྡིག་ལྟུང་ཐ་དད་མེད་པར་གཅིག་པ་ཡིན།
ཞེས་བྱ་བ་འདི་སྡིག་པའི་ལས་ཀྱང་ཡིན། བཅས་ལྟུང་གི་ལས་སུ་གྱུར་པའང་ཡིན་པའི་གཞི་མཐུན་གྱི་ལས་ཞིག་ཡོད་ཅེས་འཆད་ན་ལེགས་པར་གོ་སྟེ། འདི་ལ་གཞུང་དུ་ཕྱོགས་སྔ་མར་མཚམས་མེད་དུ་འདྲ་བ་ལ་ཡང་རབ་ཏུ་བྱུང་བས་དགེ་འདུན་གྱི་དབྱེན་བྱས་པ་དེ་ལྷག་མར་བཞག་པའི་ཕྱིར་བཅོས་གསུངས་ལ། ཞེས་ཟེར་བ་ནི་ཡི་གེ་མ་དག་པ་ཡིན་ཏེ་དབྱེན་དུ་འདྲ་བ་ལས་སངས་རྒྱས་དང་འཁོར་དགེ་འདུན་ཕྱེ་ན་ཕྱེ་བ་པོ་ལ་མཚམས་མེད་ཀྱི་ལས་ཅན་ཡིན་ལ། དགེ་འདུན་ཐ་དད་དུ་དགེ་སློང་གིས་ཕྱེ་ན་ཕྱེ་བ་པོ་ལ་དགེ་འདུན་དབྱེན་གྱི་ལྷག་མར་འཇོག་པས། ལྷག་མ་བྱུང་ནས་བཅབས་ན་སྤོང་བ་དང༌། མ་བཅབས་ཀྱང་མགུ་དབྱུང་གི་ཕྱིར་བཅོས་བྱ་དགོས་ཞེས་འབྲི་དགོས་རྒྱུ་ཡིན་ནོ། ། དགེ་སློང་གིས་དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་ཞེས་སོགས་ཀྱི་འདོན་པ་དེ་ཡང་མ་དག་པར་སྣང་ལ་དེའི་དོན་ནི་འདིར་གསལ་ཏེ། འདུལ་བ་རང་ལུགས་ལྟར་ན་རྟེན་དགེ་སློང་གིས་དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་དེ་ཕམ་པ་བཞི་པའི་སྦོམ་པོ་ཙམ་ཡིན་པས། བཅས་ལྟུང་གི་ཕྱིར་བཅོས་བྱེད་ན་ལུས་ངག་གི་བཤགས་པ་ཙམ་གྱིས་ཕྱིར་བཅོས་རུང་ཡང་ལས་རང་གི་ངོ་བོ་མཚམས་མེད་ཀྱི་ལས་ཡིན་པས།
དེ་ལུས་ངག་གི་བཤགས་པ་ཙམ་གྱིས་ལས་དེ་མི་འདག་པར་མནར་མེད་དུ་སྐྱེ་ཞེས་པའི་དོན་ཡིན་ལ། ཐེག་པ་ཆེན་པོའི་མདོར་ནི། གཉེན་པོ་སྟོབས་བཞིའི་སྒོ་ནས་སྒོ་གསུམ་གྱིས་བསམ་སྦྱོར་ཕུལ་ཆེན་པོས་མཚམས་མེད་ཀྱི་ལས་བཤགས་ན། མནར་མེད་དུ་སྐྱེ་བའི་ལས་དེའི་ནུས་པ་འདག་རུང་དུ་བཤད་དོ། ། འདིའི་ཕྱོགས་སྔ་ལེན་ལུགས་འདི་ལྟར་བྱས་ན་ལེགས་ཏེ། བཅས་པའི་ཁ་ན་མ་ཐོ་བ་ལ་རང་བཞིན་དང་འབྲེལ་བའི་བཅས་ལྟུང་དང༌། མ་འབྲེལ་བའི་བཅས་ལྟུང་གཉིས་ལས། དང་པོ་ནི། རྒྱུའི་ཀུན་སློང་ཉོན་མོངས་ཁོ་ནས་བྱས་པ་དང༌། གཉིས་པ་ནི་རྒྱུའི་ཀུན་སློང་མ་སྒྲིབ་ལུང་མ་བསྟན་དང་དགེ་བ་ཟག་བཅས་ཀྱིས་ཀྱང་བྱས་པའང་ཡོད་ལ།
ཕྱི་མ་ལའང་སྡིག་པ་དང་ལྟུང་བ་གཉིས་ཀ་ཡིན་པ་ཡོད་དེ། དགེ་སློང་གིས་དགེ་བློས་དཀོན་མཆོག་གི་དོན་དུ་མེ་ཏོག་བཅད་པ་དེ་སྡིག་ལྟུང་གཉིས་ཀ་ཡིན་པའི་ཕྱིར། སྡིག་པ་ཡིན་ཏེ། བཅས་སྡིག་ཡིན་པའི་ཕྱིར། ལྟུང་བ་ཡིན་ཏེ་ངན་སོང་དུ་ལྟུང་བྱེད་ཡིན་པའི་ཕྱིར། ཞེས་ཟེར་བ་འདི་ལ་སྐྱོབ་པའི་དགོངས་པ་ནི། སྤྱིར་སྡིག་ལྟུང་གཞི་མཐུན་པའི་ལས་ཞིག་ཡོད་པ་དེ་ཀུན་སློང་ཉོན་མོངས་པས་བསླངས་པའི་བཅས་འགལ་ལྟ་བུ་ལ་རྩིར་ཡོད་ཀྱང༌། དགེ་བས་ཀུན་ནས་བསླངས་པའི་བཅས་འགལ་ལ་དེ་ལྟར་རྩི་མི་རིགས་ཞེས་དགོངས་པ་ཡིན་ནོ། ། མི་རིགས་ཚུལ་ནི་ཁྱིམ་པས་ཞེ་སྡང་གི་དབང་གིས་ས་བརྐོ་བ་ན་ཁྱིམ་པ་ལ་ལྟུང་བ་སྡེ་ལྔའི་བཅས་ལྟུང་མི་འབྱུང་ཡང༌། དགེ་སློང་གིས་ཞེ་སྡང་དབང་གིས་ས་བརྐོ་བའི་རྣམ་སྨིན་དེ་དེ་ལའང་འབྱུང་སྟེ།
རྒྱུ་ཉོན་མོངས་པས་ཀུན་ནས་བསླངས་པས་རང་བཞིན་གྱི་སྡིག་པ་ལ་སྤྱད་པས་འབྲས་བུ་ངན་སོང་དུ་ལྟུང་བའི་ཕྱིར། དེ་འདྲ་དེ་སྡིག་པའང་ཡིན་ལ་ལྟུང་བའང་ཡིན་མོད། ཁྱིམ་པས་དཀོན་མཆོག་གི་དོན་དུ་ས་བརྐོ་བའམ་མེ་ཏོག་བཅད་པ་ལ་ལྟུང་བ་སྡེ་ལྔ་རྣམ་པར་བཞག་པའི་སྡིག་ལྟུང་ཅི་ཡང་མེད་ལ། ཉོན་མོངས་པས་ཀུན་ནས་བསླངས་ཤིང་དཀོན་མཆོག་མཆོད་པའི་བསམ་སྦྱོར་གྱི་ཆ་ནས་ནི་དགེ་བའང་ཡོད་དོ། ། འོ་ན་གོང་དུ་ཁྱིམ་པས་ས་བརྐོ་བའང་སྤྱིར་ཉེས་པ་ཡོད་པས། སྟོན་པས་ས་མི་བརྐོ་བར་བཅས་པ་དང༌། འདིར་དཀོན་མཆོག་གི་ཆེད་དུ་ས་བརྐོ་བ་དགེ་བ་ཡིན་པར་བཤད་པ་གཉིས་འགལ་ལོ་ཞེ་ན། འདིར་དགེ་བར་འཇོག་པ་ནི་དད་སོགས་ཀྱི་ཆ་ནས་བཞག་པ་དང༌། གོང་དུ་ཉེས་པ་ཡོད་པར་བཅས་པ་ནི། ཆོས་ཀྱི་རྒྱལ་པོས་བྱ་བ་དེ་ཐར་ལམ་དང་མི་མཐུན་པར་སྤྱིར་བཏང་དུ་དགག་པར་བཅས་ཤེས་བཤད་པས་རང་ལྡོག་མ་འདྲེས་པར་ཕྱེ་སྟེ་གཏན་ལ་ཕབ་པ་ན་དེ་གཉིས་ལ་འགལ་བར་མི་སེམས་སོ། །
དགེ་སློང་གིས་དཀོན་མཆོག་གི་དོན་དུ་མེ་ཏོག་བཅད་པས་བཅས་འགལ་གྱི་ཆ་ནས་ལྟུང་བ་ཙམ་འབྱུང་བར་འཇོག་ཀྱང་སྡིག་ལྟུང་གཞི་མཐུན་པའི་ལས་ཞིག་ཡོད་ཅེས་པའི་ལས་དེ་ནི་མ་ཡིན་ཏེ། སྡིག་པ་མ་ཡིན་པའི་ཕྱིར་ཏེ། དེ་རྣམ་སྨིན་དང་རྒྱུ་མཐུན་གྱི་འབྲས་བུའི་སྡུག་བསྔལ་བསྐྱེད་བྱེད་མ་ཡིན་པའི་ཕྱིར། ངན་སོང་དུ་ལྟུང་ངེས་ཀྱི་ལྟུང་བ་གོ་ཆོད་པོར་ཡང་མ་ངེས་ཏེ། དེས་ངན་སོང་གི་འཕེན་འགྲུབ་ཇི་བཞིན་པ་མི་བྱེད་པའི་ཕྱིར། གྲུབ་སྟེ། ངན་སོང་དུ་འཕེན་འགྲུབ་ངེས་པའི་རྒྱུ་ཉོན་མོངས་པས་ཀུན་ནས་སློང་དགོས་པ་གང་ཞིག ། དགེ་བའི་ཀུན་སློང་གི་ཆ་ནས་ངན་སོང་འཕེན་འགྲུབ་ཀྱི་རྒྱུ་མི་བྱེད་པའི་ཕྱིར། དེས་ན་དགོངས་གཅིག་འགྲེལ་བྱེད་སྔ་མས་དོན་འདི་ལ་བསམས་ནས། སྡིག་པས་ཀྱང་ངན་སོང་དུ་འགྲོ་ལྟུང་བས་ཀྱང་ངན་སོང་དུ་འགྲོ་བས་ཁྱད་མེད་ཟན་བཤོས་ཀྱི་དཔེ་སོགས་ཀྱིས་རྒྱས་པར་བཤད་འདུག་ཀྱང༌།
ཧ་ཅང་མིག་ཕྱེད་པར་ནི་མི་སྣང་བས་ན་ན་རེ་ནུ་རེ་ཞིག་ཏུ་སྣང་ངོ༌། ། འོ་ན་བཅས་ཀྱང་དེའི་འགལ་ཟླའི་ལྟུང་བ་གཉིས་ཀས་འབྲས་བུ་བདེ་སྡུག་གི་རྣམ་སྨིན་གང་ཡང་མི་འབྱིན་པའི་རིས་དེ་འདྲ་ཞིག་ཡོད་ན། བཅས་རྐྱང་གི་ཆ་དེ་བསྲུངས་པ་ལ་ཕན་ཡོན་དང་བཅས་པ་མཛད་པ་ལ་དགོས་པ་མེད་པར་འགྱུར་ཞེ་ན། མི་འགྱུར་ཏེ། འབྲས་བུ་ལུས་ངག་གཙོ་ཆེ་བའི་བཅས་རྐྱང་རྣམས་བསྲུངས་པས། ལས་དེའི་རྒྱུ་བྱེད་པའི་ཉོན་མོངས་པ་རྣམས་ཀྱང་ཤུགས་ཀྱིས་སྐྱེར་མི་འཇུག་པའི་ཆེད་ཡོད་པའི་ཕྱིར་རོ། ། འོ་ན་དགེ་བས་ཀུན་ནས་སློང་བས། བཅས་ལྟུང་ལ་འགལ་བ་བཅས་ལྟུང་དུ་འཇོག་པར་ཡང་མི་རིགས་ཏེ། དེས་ངན་སོང་དུ་སྐྱེ་བར་མཐའ་གཅིག་ཏུ་མི་བྱེད་པའི་ཕྱིར་ཞེ་ན། དེ་ལྟ་བུ་དེ་བཅས་ལྟུང་དུ་འཇོག་མི་རིགས་པ་མ་ཡིན་ཏེ།
བཅས་ལྟུང་འབྱུང་བའི་རྒྱུ་སྤྱི་བཀག་པས་བྱེ་བྲག་ཉོན་མོངས་པས་ཀུན་ནས་སློང་བའི་བཅས་ལྟུང་ཀྱང་ཁེགས་འགྱུར་ལ་དགོངས་པའི་ཕྱིར། གཞན་ཡང་བཅས་ལྟུང་རང་གི་ངོ་བོ་ལུང་མ་བསྟན་གྱི་ལྡོག་ཆ་ནས་བཅས་ལྟུང་བྱུང་བ་ལ་ཕྱིར་བཅོས་མ་བྱས་ནའང་རྣམ་སྨིན་གྱི་སྡུག་བསྔལ་བསྐྱེད་བྱེད་མིན་ཡང༌། ཕྱིར་བཅོས་མ་བྱས་ན་རྒྱུད་དག་པར་མི་འགྱུར་བས་གསོ་སྦྱོང་གི་ཚེ་དེ་ལྟ་བུ་དེས་ཅང་མི་སྨྲ་བས་བཅབ་ན་རྫུན་སྨྲའི་ལྟུང་བྱེད་དང་ཉེས་བྱས་གང་རུང་དུ་འགྱུར་བས། རྣམ་སྨིན་ཡིད་མི་འོངས་མྱོང་བྱེད་དུའང་བརྒྱུད་ནས་ལུང་མ་བསྟན་གྱི་བཅས་ལྟུང་དེ་མི་འགྱུར་བ་ཡང་མ་ཡིན་ནོ། ། ཡང་ལུང་མ་བསྟན་དང་དགེ་བའི་ངོ་བོར་གྱུར་པའི་བཅས་ལྟུང་སྤྱད་པས་འབྲས་བུ་ཡིད་མི་འོང་བ་མྱོང་བ་ཞིག་ཡོད་པ་དེའི་ཚེ་ན་ནི། ལུང་མ་བསྟན་དང་དགེ་བའི་ལས་ཀྱི་ཆ་ནས་འབྲས་བུ་ཡིད་མི་འོང་མྱོང་བ་མ་ཡིན་ལ་སངས་རྒྱས་ཀྱི་བཀའ་ལ་གུས་པར་མ་བྱས་པར་ངོ་ཚ་བ་མེད་པར་བཅས་ལྟུང་ལ་མ་འཛེམས་པའི་ཆ་ནས་འབྲས་བུ་ཡིད་མི་འོང་མྱོང་བ་ཡིན་ཏེ། ངོ་ཚ་དང་ཁྲེལ་མེད་པ་དང་རྩ་བ་གསུམ་ནི་ངོ་བོ་ཉིད་ཀྱིས་མི་དགེ་ཡིན་པའི་ཕྱིར། དེའི་དབང་དུ་ན་ངོ་ཚ་མེད་པ་ནི་ཡོན་ཏན་དང་ཡོན་ཏན་ཅན་ལ་གུས་པར་མི་བྱེད་པ་ལ་མདོ་བསྟན་བཅོས་རྣམས་སུ་གསུངས་པས་བཅས་པ་མ་བསྲུང་བ་ནི་ཡོན་ཏན་དང༌། དེ་ལྟར་བསྲུང་བས་རང་ཉིད་ཡོན་ཏན་ཅན་དུ་བྱེད་པ་ལ་མི་གུས་ཤིང༌། ལྷག་པར་ཡོན་ཏན་ཅན་རྫོགས་པའི་སངས་རྒྱས་ཀྱི་བཀའ་ལ་གུས་པ་བོར་ནས་བཅས་པ་ལས་འདས་པར་སྤྱོད་པས་བཅས་ལྟུང་བྱུང་བའི་རྐྱེན་གྱིས་འབྲས་བུ་ཡིད་མི་འོང་ཉམས་སུ་མྱོང་བར་ཡང་གྲུབ་བོ། །
མདོར་ན་ཐར་པ་དང་ཐམས་ཅད་མཁྱེན་པའི་བར་ཆད་ཆེན་པོ་རྣམས་ཁྱིམ་པ་དང་རབ་བྱུང་གཉིས་ཆར་ལ་ཉེས་པ་ཆེ་བ་དང༌། ཉེས་པ་འབྲིང་དང་ཆུང་ངུ་ལ་ཡང་དེ་དང་འདྲ་སྟེ། ཁྱིམ་པ་དང་རབ་བྱུང་དཔེར་བཀོད་ཀྱི་སེམས་ཅན་ཐམས་ཅད་ལ་ཉེས་པ་ཆེ་ཆུང་གི་ཚུལ་དེ་ལྟ་བས་གཞུང་དུ་དེ་ལྟར་ན་ཞེས་སོགས་སོ།། །། ༈ རྡོ་རྗེའི་གསུང༌། སྤྱིར་དགག་སྒྲུབ་ཐམས་ཅད་ཡེ་བཀག་ཡེ་གནང་ཡིན་བྱ་བ་འདི་ནི། འདས་པ་དང་མ་འོངས་པ་དང་ད་ལྟར་བྱུང་བའི་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་བཀའ་སྡོད་དམ་ཅན་ཆོས་སྐྱོང་སྲུང་མ་དང་བཅས་པ་ཐམས་ཅད་ཀྱིས་གསུང་དབྱངས་ཡན་ལག་དྲུག་ཅུས་སྐད་ཅིག་ཀྱང་བར་མ་ཆད་དུ་བསྐོར་བའི་ཆོས་ཀྱི་འཁོར་ལོ་བླ་ན་མེད་པ་ནི་འདི་ཁོ་ན་སྟེ། སྤང་བྱ་གློ་བུར་གྱི་དྲི་མ་མཐའ་དག་ནི་སངས་རྒྱས་དང་སེམས་ཅན་སུའི་རྒྱུད་ལ་ཡོད་ཀྱང་ཡེ་བཀག་གི་རིགས་གནས་དང༌། བསླབ་པ་གསུམ་བྱང་ཕྱོགས་ཀྱི་ཆོས་སོ་བདུན་ལ་སོགས་པ་ནི་སངས་རྒྱས་དང་སེམས་ཅན་སུའི་རྒྱུད་ལ་ཡོད་ཀྱང་ཡེ་གནང་དུ་གྲུབ་པའི་ཕྱིར། དེ་ལ་གཞུང་མི་གསལ་བ་དེ་དང་བསྟུན་ཏེ་བརྗོད་ན། དགོངས་གཅིག་པ་སྔ་མས་བཅས་རྐྱང་གི་ལྟུང་བ་རྣམས་འཇོག་ལ།
གསེར་ལྟ་བུ་ལ་རེག་ཏུ་རུང་བའི་བྱིན་རླབས་བྱས་ནས་རེག་པ་ལ་ལྟུང་མེད་དུ་གསུངས་པ་དེ་འདིའི་ཕྱོགས་སྔ་ལྟར་བཤད་འདུག་པ་དེ་ནི་སྐབས་འདིའི་ཕྱོགས་སྔ་མ་ཡིན་ལ། འདིའི་ཕྱོགས་སྔ་ནི་འདི་ལྟར་ཤེས་པར་བྱ་སྟེ་རང་བཞིན་གྱི་ཁ་ན་མ་ཐོ་བའི་མི་དགེ་བ་བཅུ་ནི། སོ་ཐར་བྱང་སེམས་གསང་སྔགས་ཀྱི་སྡོམ་པ་གསུམ་གྱི་སྐབས་རྣམས་སུ་དང་པོར་བཀག་ཀྱང་ཕྱིས་གནང་ཞིང་སྒྲུབ་ཆོག་ཅེས་ཟེར་བ་དེ་འདིའི་ཕྱོགས་སྔའོ། ། དེ་ལ་ཞལ་སྔ་ནས། མི་དགེ་བ་བཅུ་ནི་རྣམ་པ་ཐམས་ཅད་དུ་གནང་བ་ཡེ་མེད་དེ། གནང་བའི་སྐབས་ཤིག་ཡོད་ན་ནི་དེ་དགེ་བ་ཡིན་པས་མི་དགེ་བ་མ་ཡིན་པ་ཉིད་དུ་གྲུབ་པའི་ཕྱིར། དཔེར་ན་དུག་ནི་འཚོ་བའི་ཆེད་དུ་བཟའ་བར་གནང་བ་ཡེ་མེད་ལ། གནང་བའི་སྐབས་ཤིག་ཡོད་ན་ནི། དེ་དུག་མ་ཡིན་པས་སྨན་ཉིད་དུ་གྲུབ་པའི་ཕྱིར། དེ་ཡང་མི་དགེ་བ་བཅུ་པོ་ནི་བདེ་བར་གཤེགས་པས་སྡོམ་པ་གསུམ་པོ་གང་གི་སྐབས་སུ་དགག་བྱར་གསུངས་པ་དེ་ཡང་བདེན་པར་ཡིད་ཆེས་དཀའོ་སྙམ་ན།
དེ་བཞིན་གཤེགས་པ་ནི། མི་དགེ་བ་ལས་ཡིད་མི་འོང་གི་འབྲས་བུ་བྱིན་པས་གནས་མིན་དང༌། དགེ་བས་ཡིད་འོང་གི་འབྲས་བུ་འབྱིན་པའི་གནས་ཇི་ལྟ་བར་མཁྱེན་པའི་སྟོབས་མངའ་བས་དེས་གསུངས་པ་ཉིད་ཀྱིས་བདེན་པར་ཡིད་ཆེས་པར་ཡང་འགྲུབ་ལ། གནས་དང་གནས་མིན་གྱི་རྒྱུ་འབྲས་སོ་སོར་མི་བསླུ་བའི་རྒྱུ་མཚན་ཅི་ཞེ་ན། དགེ་མི་དགེ་ལས་བདེ་སྡུག་སོ་སོར་བྱུང་བ་ནི་རྟེན་ཅིང་འབྲེལ་འབྱུང་གི་དབང་ལས་དངོས་པོའི་ཆོས་ཉིད་ཀྱི་སྟོབས་ཀྱིས་ཞུགས་པ་ཡིན་ནོ། ། དེ་ལྟར་ཞུགས་པ་དེ་སྟོན་པ་རིན་པོ་ཆེ་ཐུགས་རྗེ་ཆེན་པོས་སེམས་ཅན་ལ་དྲང་པོར་འཆད་པ་ལས། འཁྱོག་པོར་གསུང་མི་སྲིད་པའི་ཕྱིར། དེ་ལྟར་གསུངས་པ་ལ་ཡིད་ཆེས་པའི་དད་པ་བརྟན་པོས་རྨི་ལམ་དུའང་མི་དགེ་བ་བཅུ་ནི་རྣམ་པ་ཐམས་ཅད་དུ་སྤང་བྱར་ཤེས་པའི་སྒོ་ནས་སྤོང་བའི་ཡི་དམ་བར་མ་ཆད་ལ་དྲན་ཤེས་བཞིན་མ་ཉམས་པར་གལ་ཆེའོ། ། འདི་ལ་དགོངས་ནས་གཞུང་དུ་ཤྭ་རིའི་བུས་ཁྱི་རྐུན་ཞེས་སོགས་ཀྱི་དོན་ནོ། ། འདི་དང་མཐུན་པར་བཀའ་གདམས་སུའང་སོ་ཐར་བྱང་སེམས་གསང་སྔགས་ཀྱི་སྡོམ་པའི་བར་མི་དགེ་བ་བཅུ་མི་སྤོང་བའི་སྐབས་མི་སྲིད།
སྔགས་ཀྱི་རྩ་ལྟུང་ཁམ་པོ་ཆེ་དེ་སྤྱད་ན་རྡོ་རྗེ་དམྱལ་བར་སྐྱེ་ཟེར་བ་ཀུན་ཀྱང་མི་དགེ་བ་བཅུས་བསྡུས་ནས་ཡོད་པ་ཡིན་ནོ་ཞེས་གསུངས་སོ། ། འདིར་བཀག་གནང་ལ་མུ་གཞིའི་རྣམ་བཞག་བྱས་ནས་དོན་དུ་ཡེ་བཀག་ཡེ་གནང་དུ་བསྡུ་བ་ནི། སྐྱོབ་པ་འདིའི་བཞེད་པ་བླ་ན་མེད་པ་སྟེ། དེའང་དང་པོར་ཡང་བཀག་ལ། ཕྱིས་ཀྱང་བཀག་པ་ནི་རང་བཞིན་གྱི་ཁ་ན་མ་ཐོ་བ་མི་དགེ་བ་བཅུ། དང་པོ་ནས་གནང་ལ་ཕྱིས་ཀྱང་གནང་བ་རང་བཞིན་གྱི་ཁ་ན་མ་ཐོ་བ་དང་བྲལ་བའི་རྣམ་དཀར་གྱི་ཆོས་ཐམས་ཅད་དོ། ། དང་པོར་བཀག་པའམ་སྤྱིར་བཏང་དུ་བཀག་ལ། བཀག་དགོས་ཀྱི་ཉེས་པ་མེད་ཅིང་དགོས་པ་ཕན་ཡོན་ཆེ་བས་དམིགས་ཀྱིས་ཕྱེས་བསལ་ནས་གནང་བ་དགེ་སློང་ནད་པ་ལ་ཕྱི་དྲོ་ཟ་བ་གནང་བ་ལྟ་བུ་དང༌། དང་པོར་དགེ་སློང་ལ་ཐེག་དམན་གྱི་འདུལ་བར་ཤ་ཟ་བར་གནང་ཡང་ཕྱིས་ཐེག་པ་ཆེན་པོར་ཉན་ཐོས་ལའང་ཤ་ཟ་བ་བཀག་པ་ལྟ་བུའོ། ། དེ་ལ་མུ་གསུམ།
དང་པོར་བཀག་པ་ཕྱིས་གནང་བ་ལྟ་བུ་ནི། དང་པོར་བཀག་པའི་སྐབས་སུ་དེ་མི་དགེ་བ་ཡིན་པ་དང༌། མི་དགེ་བ་མིན་ཀྱང་ཉེས་པ་ཡིན་པ་དང་སྐྱོན་བསྐྱེད་པའི་ཆ་ནས་ཡེ་བཀག་ཡིན་པས། དེ་དག་ལ་ཕྱིས་གནང་བའི་སྐབས་སུ་དགེ་བ་ཡིན་པ་དང༌། ཡོན་ཏན་ཡིན་པའམ་མ་ཡིན་ཀྱང་ཡོན་ཏན་བསྐྱེད་བྱེད་ཀྱི་ཆ་ནས་ཡེ་གནང་ཡིན་པས་དེར་གནང་བ་ཡིན་ཏེ། དགེ་སློང་ནད་པ་ལ་ཕྱི་དྲོའི་ཁ་ཟས་གནང་བས། དགེ་སློང་ནད་པས་དེ་ཟོས་པས་རྣམ་སྨིན་ཡིད་མི་འོང་མི་མྱོང་བར་བདེ་བར་གནས་པའི་རྐྱེན་དུ་འགྱུར་བའི་ཕན་ཡོན་གྱི་ངོ་བོར་གནས་ཤིང་བརྒྱུད་ནས་ཚངས་པར་སྤྱོད་པ་མཐར་ཕྱིན་བྱེད་ཀྱི་རྐྱེན་དུའང་འགྱུར་རོ། ། དེ་བཞིན་འཕགས་པ་ཤཱ་རིའི་བུས་ཉི་མ་ནུབ་ནུབ་ཀྱི་བར་བཙུན་མོ་དཔལ་ལྡན་མ་ལ་ཆོས་བཤད་པས་དེ་གྲོལ་བའི་རྒྱུར་འགྱུར་བས་དེ་ལ་ལྟུང་བྱེད་དུ་མ་གྱུར་པའང་ཡེ་གནང་ཡིན་ལ། བུད་མེད་ཆུས་ཁྱེར་བ་ལ་ཆགས་སེམས་མེད་པར་བརྩེ་བའི་བློས་རེག་པ་ན། རེག་པའི་ལྷག་མ་མི་བསྐྱེད་པའང་ཡེ་གནང་ཡིན་པས་སྟོན་པས་གནང་བའོ། །
མུ་བཞི་པ་དང་པོར་ཤ་ཟ་བ་གནང་ལ་ཕྱིས་བཀག་པ་ནི། དང་པོ་ནས་ཤ་ཟ་བ་བཀག་ན། བསྟན་པ་ལ་མི་འཇུག་པའི་གདུལ་བྱ་ལ་དང་པོར་ཤ་ཟ་བ་གནང་བ་སྐད་དུ་བཅོས་ནས། ཕྱིས་ཤ་ཟ་བ་བཀག་པ་ནི་ཡེ་བཀག་ཡིན་ནས་དེར་བཀག་པ་ཡིན་ཏེ། ཕ་མའི་ཤ་ཟ་བའི་ལྡོག་ཆ་ནས་ཡེ་བཀག་ཡིན་པའི་ཕྱིར། དེས་ན་འཇིག་རྟེན་མགོན་པོས་དཔོན་ཇོ་བེར་ལ་གདམས་པར། སེམས་ཉོན་མོངས་པ་ཅན་ཡིན་ཞིང༌། ལས་མི་དགེ་བ་ཡིན་ལ། འབྲས་བུ་གནས་སྐབས་མཐར་ཐུག་ཐམས་ཅད་དུ་རང་གཞན་ལ་གནོད་པའི་སྒོར་གྱུར་པ་ནི་ནམ་དུ་ཡང་གནང་བ་མེད་དེ་བཀག་པ་ཡེ་བཀག་ཡིན་པའི་ཕྱིར། སེམས་ཉོན་མོངས་པ་མེད་ཅིང༌།
ལས་དགེ་བ་ཡིན་ལ། འབྲས་བུ་གནས་སྐབས་མཐར་ཐུག་ཐམས་ཅད་དུ་རང་གཞན་ལ་ཕན་པའི་སྒོར་གྱུར་པ་ནི་ནམ་དུ་ཡང་བཀག་པ་མེད་དེ་ཡེ་གནང་ཡིན་པའི་ཕྱིར། འོ་ན་ཐེག་པ་ཆེན་པོར་གཞན་དོན་དུ་བྱང་ཆུབ་སེམས་དཔའ་ལ། ལུས་ངག་གི་མི་དགེ་བ་བདུན་གནང་བས་མི་དགེ་བ་ཡེ་བཀག་མ་ཡིན་པར་འགྱུར་རོ་ཞེ་ན། བྱང་སེམས་སོ་སྐྱེ་ལ་གཞན་དོན་དུ་སྲོག་གཅོད་སོགས་མི་དགེ་བ་བྱེད་པ་དེ་མི་དགེ་བ་དངོས་ཡིན་པས། མི་དགེ་བའི་ཆ་ནས་དེ་གནང་བ་མིན་པས་ཡེ་བཀག་མ་ཡིན་པར་མི་འགྱུར་ལ། དེའི་མི་དགེ་བ་དེ་བཤགས་པས་མ་དག་ན་རང་ཉིད་ངན་སོང་དུའང་སྐྱེ་དགོས་ལ། དེ་ལྟ་ནའང༌། གཞན་སངས་རྒྱས་ཐོབ་པའི་ཆེད་དུ་སྲོག་གཅོད་ཀྱི་ལས་ལ་སོགས་པ་གནང་བ་དང༌། གནང་བ་ལྟར་སྤྱོད་པས་སེམས་ཅན་སངས་རྒྱས་ཐོབ་པར་འགྱུར་བའི་ཆ་ནས་གཞན་གྱི་ས་ལམ་རྫོགས་པར་འགྱུར་བ་ནི་ཡེ་གནང་ཡིན་པར་ཡང་གྲུབ་ན།
བྱང་སེམས་འཕགས་པས་སྲོག་གཅོད་མཛད་པ་ནི། རང་བཞིན་གྱི་ཁ་ན་མ་ཐོ་བའི་མི་དགེ་བ་ཡིན་པ་ལྟ་ག་ལ་འཚལ། དགེ་བའི་སྤྱོད་པ་མཆོག་ཡིན་ཏེ་དགེ་བར་འཇོག་བྱེད་ཀྱི་གཞི་དང་བསམ་པ་མཐར་ཐུག་པ་ཐམས་ཅད་ཚང་བའི་ཕྱིར། སྲོག་གཅོད་སོགས་ཀྱི་སྦྱོར་བ་དེ་ཡང་སྦྱོར་བ་ལྟར་སྣང་ལས། སྦྱོར་བ་མཚན་ཉིད་པ་མ་ཡིན་ཏེ། བྱང་འཕགས་ཀྱིས་ཆོས་ཐམས་ཅད་ཀྱི་བྱ་བྱེད་དང་སྦྱོར་བ་ཐམས་ཅད་དངོས་པོ་རང་བདེན་པ་ལས་གྲོལ་ནས་སྒྱུ་མ་ལྟ་བུའི་རྣམ་ཐར་གྱི་སྒོ་ནས་སམ། འཁོར་གསུམ་མི་རྟོག་པའི་ཤེས་རབ་ཀྱི་རྩིས་ཟིན་པའི་ཆ་ནས་བྱེད་པའི་ཕྱིར། སྤྱིར་མི་ཚངས་སྤྱོད་ཀྱི་སྦྱོར་བ་མཚན་ཉིད་པ་ཡིན་ཡང༌། ངན་སོང་དུ་སྐྱེ་འགྱུར་གྱི་ལས་ཀྱི་མི་དགེ་བ་ཡིན་པའི་ཆ་ནས་ཡེ་བཀག་མ་ཡིན་པ་ཡོད་དེ། ཁྱིམ་པའི་རྟེན་ཅན་གྱི་ཉན་ཐོས་འཕགས་པ་རྒྱུན་ཞུགས་མགོན་མེད་ཟས་སྦྱིན་ལྟ་བུ་ལ།
སྒོམ་སྤང་གིས་ཀུན་ནས་བསླངས་པའི་ཉོན་མོངས་ཀྱིས་རང་གི་ཆུང་མ་ལ་མི་ཚངས་པར་སྤྱོད་པ་བྱེད་པ་ཡོད་ཀྱང༌། མཐོང་སྤང་ཆགས་སོགས་ཀྱི་ཆ་ནས་མི་ཚངས་སྤྱོད་བྱེད་པ་མིན་པས་ལས་དེས་ངན་སོང་གི་འཕེན་འགྲུབ་མི་བྱེད་པའི་ཕྱིར། སྟོན་པས་མགོན་མེད་ཟས་སྦྱིན་ལ་མི་ཚངས་སྤྱོད་བྱེད་པ་སྐབས་དེར་མ་བཀག་པའི་ཕྱིར། འོན་ཏེ་མི་ཚངས་སྤྱོད་ཀྱི་ལྡོག་ཆ་ནས་ནི་ཡེ་བཀག་ཡིན་ཏེ། སྤང་བྱ་གློ་བུར་གྱི་དྲི་མ་ཡིན་པའི་ཕྱིར། ཡང་མི་ཚངས་སྤྱོད་ཀྱི་སྦྱོར་བ་ལྟར་སྣང་ནི་དགེ་བ་མཆོག་ཡིན་པའང་ཡོད་དེ། ཐེག་ཆེན་འཕགས་པས་འཁོར་ལོ་བསྒྱུར་བ་ལྟ་བུ་བཙུན་མོ་རིན་པོ་ཆེ་དང་སྦྱོར་བ་བྱེད་པ་ཡོད་ཀྱང༌། དེ་ལ་མི་དགེ་བར་འཇོག་བྱེད་ཀྱི་ཆོས་གང་ཡང་མ་ཚང་བའི་ཁར་སྦྱོར་བ་དེ་ནི་སྦྱོར་བ་རང་རྒྱུད་པ་མིན་ཏེ། སྦྱོར་བ་ལྟར་སྣང་བ་ཡིན་པའི་ཕྱིར། ཆོས་ཐམས་ཅད་སྒྱུ་མ་དང་རྨི་ལམ་ལྟར་རྟོགས་པའི་སྦྱོར་བ་ཡིན་པའི་ཕྱིར།
ཆོས་ཐམས་ཅད་སྒྱུ་མ་ལྟར་རྟོགས་པའི་སྦྱོར་བ་ཡིན་ན། ཆོས་ཐམས་ཅད་རང་རྒྱུད་པར་གྲུབ་པའི་སྦྱོར་བ་མ་ཡིན་པས། དེ་ལྟར་ས་ལ་གནས་པས་ཕྱིན་དྲུག་གིས་ཟིན་པའི་བཙུན་མོ་དམ་པ་དང་སྦྱོར་བ་ནི་ཡེ་གནང་དུའང་གྲུབ་བོ། ། ཡང་ཐེག་དམན་གྱི་འདུལ་བར་བུད་མེད་ལ་ལོངས་སྤྱད་ན་རང་བཞིན་གྱི་ཁ་ན་མ་ཐོ་བ་ཡིན་པས་ཡེ་བཀག་ཏུ་གྲུབ་ལ། དེ་ལྟ་ན་སྔགས་བླ་མེད་པའི་སོ་སྐྱེ་ལས་དང་པོ་པ་ལ་དབང་གསུམ་པ་བསྐུར་བའི་ཚེ་བུད་མེད་བསྟེན་བྱར་བཤད་ན། བུད་མེད་ལ་སྤྱད་པ་ཡེ་བཀག་ཡིན་པ་ལས་ཉམས་སོ་ཞེ་ན། ཐེག་དམན་པ་ནི་ཐབས་ཁྱད་པར་བ་དང༌། དམིགས་ཡུལ་ཁྱད་པར་བ་མེད་པས་བུད་མེད་བསྟེན་པ་ནི་འདོད་ཆགས་ཀྱི་ཚོར་སྲེད་རོ་མྱོང་གི་ཆེད་མ་གཏོགས་གཞན་དམ་པའི་གོ་འཕངས་ཀྱི་ཆེད་ཅི་ཡང་མེད་པས་དེ་ཙམ་དོན་དུ་གཉེར་བའི་ཆེད་དུ་ཡིན་ན། ཐེག་དམན་ཉན་ཐོས་པར་མ་ཟད། གསང་སྔགས་བླ་ན་མེད་པའི་རྟོགས་པ་ཁྱད་པར་ཅན་དང་ལྡན་ནའང༌།
བུད་མེད་བསྟེན་ན་རང་བཞིན་གྱི་ཁ་ན་མ་ཐོ་བ་ཡིན་པས་ཡེ་བཀག་ཡིན་པ་ལས་འོས་མེད། དེ་ལྟའང་སྔགས་བླ་མེད་པས་བུད་མེད་བསྟེན་པ་ནི་བསོད་ནམས་ཀྱི་གཙང་སྦྲ་བླ་ན་མེད་པའི་དགེ་བ་དང་ཡེ་གནང་ཡིན་པར་གྲུབ་སྟེ། རྡོ་རྗེ་འཛིན་པའི་གོ་འཕང་གི་བདེ་བ་ལ་ལྷག་པར་ཆགས་པའི་སྤྱོད་པ་ཡིན་པའི་ཕྱིར། རྡོ་རྗེ་འཛིན་པའི་བདེ་བ་ལ་ལྷག་པར་ཆགས་པའི་ཆགས་པ་ནི་གོང་ནས་གོང་དུ་རྒྱུད་ལ་གོམས་པ་མཐར་ཕྱིན་དགོས་པ་ཡིན་ཏེ། ཁམས་གསུམ་གྱི་ཆགས་སོགས་ཡེ་ནས་དགག་དགོས་དེ་འགོག་པའི་ཆེད་དུ་དེ་ལྟར་སྤྱད་རིགས་པའི་ཕྱིར། འདི་ནི་རིགས་པས་ཀྱང་གྲུབ་སྟེ། མཛོད་འགྲེལ་ལས། འགོག་ལམ་ལ་འདོད་ཆགས་ཀྱིས་མི་དམིགས་ཏེ། འདོད་ཆགས་ཀྱི་ཡུལ་བླང་བྱ་ཡིན་ལ། འགོག་ལམ་སྤང་བྱ་མིན་པས་དེ་ལ་འདུན་པ་ནི་མངོན་པར་དད་པའི་ངོ་བོ་ཡང་དག་པའི་ལྟ་བ་ཡིན་ཞེས་ཆགས་པ་ཡིན་པར་མ་གསུངས་ལ།
དེ་ཡང་ཆགས་པ་མ་ཡིན་ཏེ་སྤང་བྱ་མ་ཡིན་པའི་ཕྱིར་བྱ་བ་གྲུབ་པ་དང་འདྲ་བར་གསང་སྔགས་ནས་ལས་རྒྱ་ལ་དམིགས་པའི་ཆགས་པའང་འགོག་ལམ་གྱི་ཆེད་དུ་ཡིན་པས་དེ་ཆགས་སོགས་ཉོན་མོངས་པ་མ་ཡིན་ཏེ། ཐར་པ་ལ་འདུན་པའི་ཡང་དག་པའི་ལྟ་བ་ཡིན་པའི་ཕྱིར། ཡང་ཆང་ལྟ་བུ་འདུལ་བར་བཀག་པ་དེ་ཡེ་བཀག་ཡིན་པའི་ཆ་ནས་དགག་པ་ཡིན་ནམ་མིན། མིན་ན་དགག་པ་ཐམས་ཅད་ཡེ་བཀག་ཡིན་པར་འགལ། ཡིན་ན་གསང་སྔགས་ཀྱི་རྣལ་འབྱོར་པ་ལ་ཆང་བཏུང་བར་གནང་བའི་ཕྱིར། ཡེ་བཀག་ལས་ཉམས་སོ་ཞེ་ན། ཆང་འཐུང་བས་ཉེས་པ་བསྐྱེད་འགྱུར་གྱི་ཆ་དེ་ཡེ་བཀག་ཡིན་པས་འདུལ་བ་དང་གསང་སྔགས་གཉིས་ཆར་དུ་བཀག་ལ། ཆང་འཐུང་བས་ཡོན་ཏན་བསྐྱེད་འགྱུར་གྱི་ཆ་དེ་ཡེ་གནང་ཡིན་གྱི་ཡེ་བཀག་གི་ཆ་མེད་དོ། ། འོ་ན་འདུལ་བར་ཆང་འཐུང་བའི་ཡོན་ཏན་བསྐྱེད་འགྱུར་གྱི་ཆ་དེ་གནང་བར་རིགས་ཏེ། ཆང་འཐུང་བས་ཡོན་ཏན་བསྐྱེད་འགྱུར་གྱི་ཆ་དེ་ཡེ་གནང་ཡིན་པའི་ཕྱིར་སྙམ་ན།
ཉན་ཐོས་པ་རྟེན་དམན་པས་ཆང་འཐུངས་ན་དྲན་ཤེས་ཉམས་པ་སོགས་སྐྱོན་བསྐྱེད་པ་ལས། ཡོན་ཏན་བསྐྱེད་པ་མེད་པ་ཤས་ཆེ་བས་དེ་ལ་ནི་ཡེ་བཀག་ལས་ཡེ་གནང་མེད་པས་མི་གནང་བ་ཉིད་རིགས་ལ། གསང་སྔགས་ཀྱི་སྐལ་ལྡན་ལ་ཆང་འཐུང་བས་རྩ་རླུང་ཐིག་ལེའི་ཁམས་བརྟས་པར་བྱེད་པའི་སྒོ་ནས་དྲན་ཤེས་བཞིན་དང་མཚུངས་ལྡན་གྱི་བདེ་སྟོང་གི་ཡོན་ཏན་བསྐྱེད་པར་ཤས་ཆེ་བས་དེ་ལ་ནི་ཡེ་གནང་དུའང་རིགས་སོ། ། ཤ་ཟ་བའི་ཡེ་བཀག་ཡེ་གནང་ཡང་རིགས་པ་འདིས་འདྲེའོ། ། དེས་ན་ཆགས་པ་སྡང་བ་སོགས་མཐོང་སྤང་གི་ཉོན་མོངས་ཀྱིས་ཀུན་ནས་བསླངས་པའི་སྲོག་གཅོད་ལ་སོགས་པའི་ལས་ངན་སོང་འཕེན་བྱེད་ནི་མ་གི་འདུལ་བ་ནས་ཡ་གི་གསང་སྔགས་བླ་མེད་ཀྱི་བར་ཐམས་ཅད་དུ་ཡེ་བཀག་ཡིན། མཐོང་བ་དང་སྒོམ་པས་སྤང་བྱ་མ་ཡིན་པའི་ཤེས་རབ་དང་སྙིང་རྗེ་ཆེན་པོ་དང༌། དགེ་བའི་རྩ་བ་གསུམ་གྱིས་ཟིན་ནས། རང་གཞན་སངས་རྒྱས་ཐོབ་བྱེད་ཀྱི་ཐབས་རྒྱུར་གྱུར་པའི་སྲོག་གཅོད་སོགས་ཀྱི་ལས་ནི་ཡེ་གནང་ཡིན་ལ། ཡེ་གནང་ཡིན་ན་རིས་མེད་དུ་གནང་བས་མ་ཁྱབ་སྟེ། ཉན་ཐོས་ཀྱི་རྟེན་ལ་སྲོག་གཅོད་དང་མི་ཚངས་སྤྱོད་སོགས་སངས་རྒྱས་ཀྱི་རྒྱུར་མ་གནང་བའི་ཕྱིར།
ཅིས་མ་གནང་ཞེ་ན། ཉན་ཐོས་སྐལ་བ་དམན་པས་སྲོག་གཅོད་སོགས་ཀྱི་ལས་སངས་རྒྱས་ཀྱི་ལམ་དུ་གྱུར་པའི་ཐབས་ཤེས་ཟབ་རྒྱས་བློ་ལ་འཆར་དུ་མི་རུང་ཞིང༌། སྲོག་གཅོད་སོགས་སངས་རྒྱས་ཀྱི་རྒྱུར་ཉམས་སུ་བླང་བློ་བྱས་ཀྱང་སངས་རྒྱས་ཀྱི་ལམ་དུ་མི་འགྱུར་བས་འཁོར་བ་དང་ངན་སོང་གྱི་རྒྱུར་བྱེད་པའི་ཕྱིར། སྐྱོན་དང་ཉེས་པ་ཐམས་ཅད་ཡེ་བཀག་ཡིན་ཏེ། ཆང་གིས་ར་རོ་བ་དེ་སྐྱེ་འཕགས་སམ་འདུལ་བ་གསང་སྔགས་གང་གི་སྐབས་སུ་ཡང་ཡེ་བཀག་ཡིན་པའི་ཕྱིར། འདུལ་བར་འཕགས་པ་ལེགས་འོང་ཆང་གིས་ར་རོ་བ་ལ་བརྟེན། འཕགས་པ་དང་སྐྱེ་བོ་གང་ཡིན་ཀྱང་རབ་བྱུང་གི་རྟེན་དང་ཁྱད་པར་དགེ་སློང་ལ་ཆང་ཡེ་བཀག་ཏུ་མཛད་པ་དང༌། གསང་སྔགས་སུ་ཚོགས་ཀྱི་འཁོར་ལོའི་སྐབས་སུའང་ཆང་ར་རོ་བར་བཏུང་མི་རུང་བས་ཡེ་བཀག་ཏུ་མཛད་པའོ། ། གཞན་ཡང་བུད་མེད་དང་ལྷན་གཅིག་ཉལ་ན་བརྗེད་ངས་སོགས་ཀྱི་རྐྱེན་གྱིས་དགྲ་བཅོམ་ལ་སོགས་པ་ལས་ཉམས་པར་བྱེད་དགོས་པ་ཞིག་ཡོད་པ་དེ་ནི་ཡེ་བཀག་ཡིན་པས། འཕགས་པ་མོའུ་འགལ་གྱི་བུ་དང་མ་འགགས་པ་ལྟ་བུ་ལའང༌།
བུད་མེད་དང་ལྷན་ཅིག་ཏུ་ཉལ་མི་རུང་བའི་བཅས་པ་མཛད་པ་ཡིན་ནོ། ། འདི་ལྟ་བུའི་ཡེ་བཀག་ཡེ་གནང་གི་གནད་ཀྱི་ཕྱིར་གསང་ཆེན་ཐབས་ལ་མཁས་པའི་མདོར། བྱང་ཆུབ་སེམས་པ་ཆེན་པོ་དགའ་བྱེད་ལ་བུ་མོ་དཔལ་ཡོན་ཅན་གྱི་མཆོག་འཁྲིག་པའི་ཆགས་པ་སྐྱེས་པའི་གདུང་བས་འཆི་བར་གྱུར་པ་ལ་བྱང་ཆུབ་སེམས་དཔའ་དགའ་བྱེད་ཀྱིས་ཆགས་པའི་རྣམ་རྟོག་སྐྱེས་པའི་རང་བཞིན་ལ་མཉམ་པར་བཞག་པས། དགའ་བྱེད་མི་སྐྱེ་བའི་ཆོས་ལ་བཟོད་པ་ཐོབ་པའི་དམིགས་རྐྱེན་གྱི་དགེ་བ་བུ་མོ་དཔལ་ཡོན་ཅན་གྱིས་བསགས་ཤིང་ཐོབ་པར་གྱུར་པས། བུ་མོ་དཔལ་ཡོན་ཅན་སུམ་ཅུ་རྩ་གསུམ་གྱི་ལྷར་སྐྱེས་ཤིང༌། འཁྲིག་པའི་ཆགས་པའི་སྐྱོན་བསྐྱེད་འགྱུར་གྱི་ཆ་དེ་དེའི་ཡོན་ཏན་སྐྱེ་འགྱུར་གྱི་ནུས་པས་ཟིལ་གྱིས་གནོན་པ་ཡིན་ཏེ། འདོད་ཁམས་ཀྱི་འཁྲིག་པའི་ཆགས་པའི་བསམ་སྦྱོར་དེ་ལྟ་བུ་ནི། འཁོར་བའི་འདོད་ཡོན་ལ་སྲེད་ཞེན་གྱི་ཆགས་པ་ཐམས་ཅད་སྐྱོན་ཡོངས་སུ་སྦྱོང་བར་བྱེད་པའི་སྨན་ཆེན་པོར་གྲུབ་པའི་ཕྱིར། འོ་ན་འཁོར་བ་དང་ངན་སོང་རྒྱུར་གྱུར་གྱི་སྲོག་གཅོད་སོགས་ཀྱི་ལས་ནི་ཡེ་བཀག་ཡིན་པས་སྔགས་ཀྱི་སྡོམ་པ་འཛིན་པ་ནའང༌། དེ་སྤོང་བའི་སྒོ་ནས་སྔགས་སྡོམ་བཟུང་ཞིང༌།
དེ་ལྟ་བུ་སྤོང་བའི་ཆ་ནས་ཀྱང་སྔགས་སྡོམ་དུ་འཇོག་པ་ཡིན་ཏེ། སྔགས་སྡོམ་འཛིན་པའི་ཆོ་གར། དེ་ལས་གཞན་པ་བཅུ་བཞི་ནི། ། ཕས་ཕམ་པར་ནི་རབ་ཏུ་བཤད། ། སྤང་ཞིང་དོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཉིན་རེ་བཞིན་ནི་བཟླ་བར་བྱ། ། གང་ཚེ་ཉམས་འགྱུར་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། ཁྱོད་ཀྱིས་སྲོས་ཆགས་བསད་མི་བྱ། །
མ་བྱིན་པར་ཡང་མི་བླང་ངོ༌། ། འདོད་ལ་ལོག་པར་མི་སྤྱད་ཅིང༌། ། བརྫུན་དུ་སྨྲ་བར་མི་བྱའོ། ། ཕུང་ཁྲོལ་ཀུན་གྱི་རྩ་བ་ཡི། ། ཆང་ནི་རྣམ་པར་སྤང་བར་བྱ། ། སེམས་ཅན་འདུལ་ཕྱིར་མ་གཏོགས་པ། ། བྱ་བ་མ་ཡིན་ཐམས་ཅད་སྤང༌། ། དམ་པ་ཉེ་བར་བསྟེན་བྱ་ཞིང༌། ། རྣལ་འབྱོར་པ་རྣམས་བསྙེན་བཀུར་བྱ། ། ལུས་ཀྱི་ལས་ནི་རྣམ་གསུམ་དང༌། །
ངག་གི་རྣམ་པ་བཞི་རྣམས་དང༌། ། ཡིད་ཀྱི་རྣམ་པ་གསུམ་དག་ནི། ། ཅི་ནུས་པར་ནི་རྗེས་སུ་སྐྱོངས། ། ཐེག་པ་དམན་ལ་འདོད་མི་བྱ། ། སེམས་ཅན་དོན་ལ་རྒྱབ་ཕྱོགས་མིན། ། འཁོར་བ་དག་ཀྱང་ཡོངས་མི་སྤང༌། ། རྟག་ཏུ་མྱ་ངན་འདས་མི་ཆགས། ། ལྷ་དང་ལྷ་མི་གསང་བ་ཡང༌། ། ཁྱོད་ཀྱིས་བརྙས་པར་མི་བྱ་ཞིང༌། ། ཕྱག་རྒྱ་བཞོན་པ་མཚོན་ཆ་དང༌། །
མཚན་མ་འགོམས་པར་མི་བྱའོ། ། འདི་དག་དམ་ཚིག་ཡིན་པས་བཤད། ། ཁྱོད་ཀྱིས་རྟག་ཏུ་བསྲུང་བར་བྱ། ། ཞེས་འབྱུང་བའི་ཕྱིར་རོ། ། འོ་ན་སྲོག་གཅོད་ཀྱི་ལས་དང་ཆང་འཐུང་བ་ལྟ་བུ་དེ་ཆོས་ཅན། ཡེ་བཀག་མ་ཡིན་པར་ཐལ། དེ་ལ་ཡེ་བཀག་དང་ཡེ་གནང་གི་ཆ་གཉིས་ཀ་ཡོད་པའི་ཕྱིར་སྙམ་ན། ཁྱོད་རང་གིས་བཀོད་པའི་རྟགས་ཟུར་དང་པོ་དང་བསྒྲུབ་བྱ་སྦྱར་ན་ནི་འགལ་ཁྱབ་ཡིན་ལ། བཀོད་པའི་རྟགས་ཟུར་གཉིས་ཀ་དང་བསྒྲུབ་བྱ་སྦྱར་ན་ནི། དེ་ལ་མཐའ་གཅིག་ཏུ་ཡེ་བཀག་དང་ཡེ་གནང་གཉིས་ཀར་སྨྲ་མི་ནུས་པས་འདོད་ལན་བཏབ་ཀྱང་ཆོག་པས་རྒྱལ་བ་ཐམས་ཅད་མཁྱེན་པ་འབྲི་ཁུང་པ་ནི་གང་བྱས་ཀྱང་བདེ་སྟེ།
དེའི་ཚེ་སྲོག་གཅོད་པ་ལྟ་བུ་དེ་མི་དགེ་བ་མ་ཡིན་པ་ཉིད་དུ་ཤེས་དགོས་ཏེ། སྲོག་གཅོད་སོགས་བདུན་པོའི་གནང་བའི་སྐབས་སུ་བྱང་ཆུབ་སེམས་པའི་ས་ལས། བསོད་ནམས་ཀྱང་མང་དུ་འཕེལ་བར་འགྱུར་རོ། ། ཞེས་དང༌། སྡོམ་པ་ཉི་ཤུ་པ་ལས་ཀྱང༌། སྙིང་བརྩེར་བཅས་ན་མི་དགེ་མེད། ། ཅེས་དང༌། ཐེག་བསྡུས་ལས། བྱང་ཆུབ་སེམས་དཔའ་ཐབས་མཁས་པས། སྲོག་གཅོད་པ་ལ་སོགས་པའི་ལས་རྣམས་བཅུ་སྤྱོད་ཀྱང་ཁ་ན་མ་ཐོ་བར་མི་འགྱུར་ལ།
བསོད་ནམས་ཀྱང་ཚད་མེད་པ་བསྐྱེད་དོ། ། ཅེས་གསུངས་སོ། ། འོ་ན་སྲོག་གཅོད་པ་དང་ཆང་འཐུང་བ་སོགས་ཡེ་བཀག་ཏུ་འགྲོ་བ་ནི་གནས་དང་ཡུལ་དང་དུས་དང༌། ཁམས་རྒྱུད་དབང་པོ་ལ་སོགས་ཀྱི་ཁྱད་པར་ལས་ལ་ལ་ལ་ཡེ་བཀག་ཏུ་སོང་བའི་ཚེ། ལ་ལ་ལ་ཡེ་བཀག་ཏུ་འགྲོ་མི་དགོས་པ་དང༌། ལ་ལ་ལ་ཡེ་གནང་དུ་སོང་བའི་ཚེ། དཔེར་ན་ཐེག་དམན་པ་ཞིག་ཐེག་དམན་གྱི་བྱང་ཆུབ་ཐོབ་འདོད་ཀྱི་ངེས་འབྱུང་གི་བསམ་པ་དེ་ལ་ལྟོས་ན་ཡེ་གནང་གི་དགེ་བ་ཡིན་ལ། བྱང་ཆུབ་སེམས་པའི་སྡོམ་ལྡན་ལ་ལྟོས་ན་དེ་ཡེ་བཀག་ཡིན་ཏེ། རྩ་ལྟུང་ཤིན་ཏུ་ལྕི་བའི་མི་དགེ་བར་བཞག་པའི་ཕྱིར། ཇི་སྐད་དུ།
ཐབས་ལ་མཁས་པའི་མདོར། ཉན་ཐོས་དང་རང་སངས་རྒྱས་དང་ལྡན་པའི་ཡིད་ལ་བྱེད་པས་གནས་ན་འདི་ནི་བྱང་ཆུབ་སེམས་དཔའི་ལྟུང་བའི་ནང་ནས་ལྕི་བའོ། ། ཞེས་དང༌། མདོ་སྡེ་རྒྱན་ལས། བློ་དང་ལྡན་པས་དམྱལ་བར་གནས་པ་དུས་ཀུན་ཏུ། ། བྱང་ཆུབ་དྲི་མེད་ཡངས་པའི་བར་དུ་གཅོད་བྱེད་མིན། ། ཐེག་པ་གཞན་ལ་རབ་བསིལ་རྣམ་རྟོག་བདག་ཕན་ལ། ། རབ་ཏུ་གནས་ཀྱང་བར་དུ་གཅོད་པར་བྱེད། ། ཅེས་དང༌། ཐེག་པ་ཆེན་པོའི་བཤད་སྦྱར་ལས།
དམྱལ་བར་འགྲོ་བས་བྱང་ཆུབ་ལ། ། གཏན་དུ་གེགས་བྱེད་མ་ཡིན་ཏེ། ། རང་སངས་རྒྱས་ཀྱི་ས་དང་ནི། ། ཉན་ཐོས་པ་དག་གེགས་བྱེད་དོ། ། ཞེས་འབྱུང་ངོ༌། ། མཆན། ལ་ལ་ལ་ཡེ་གནང་དུ་འགྲོ་མི་དགོས་པའི་ཞིབ་ཆ་འདི་ནི། རྗེ་བཙུན་འཇམ་པའི་དཔལ་གྱིས་ཅི་རིགས་པའི་གདུལ་བྱ་ལ་སྟོན་པ་མ་ཡིན་ཏེ། ལས་འབྲས་ཀྱི་རྣམ་བཞག་ཟབ་ཕྲའི་གསང་འདི་བསྟན་ཀྱང་བློ་ལ་ཆུད་པར་ཆེས་དཀའ་བའི་ཕྱིར། ཆོས་རྗེ་ས་པཎ་དངོས་སུ་འཇམ་དཔལ་ལ་ཆོས་ཞུར་ཡོད་གསུང་འདུག་པ་ལ།
འཇམ་དཔལ་གྱིས་འདིའི་གནད་མ་བསྟན་པར་གོ་སྟེ། བསྟན་ན་ཆོས་རྗེ་པས། ཡེ་བཀག་ཡེ་གནང་ཞེས་བྱ་ཡང༌། ། སངས་རྒྱས་བསྟན་དང་མཐུན་པ་མིན། ། ཉན་ཐོས་དང་ནི་ཐེག་ཆེན་གྱི། ། གནང་བཀག་ཐམས་ཅད་གཅིག་ཏུ་མེད། ། ཅེས་འཆད་སྲིད་པ་མ་ཡིན་པའི་ཕྱིར། ཁྱེད་རང་གི་རིགས་པ་དེ་ལྟ་ན། གསེར་རམ་དངུལ་གྱི་རྡོ་ཆོས་ཅན། གསེར་རམ་དངུལ་གྱི་རྡོ་མ་ཡིན་པར་ཐལ།
དེ་ལ་གསེར་གྱི་ཁམས་དང་རྡོའི་ཁམས་གཉིས་ཡོད་པའི་ཕྱིར། སེམས་ཅན་གྱི་རྒྱུད་ཆོས་ཅན། སེམས་ཅན་གྱི་རྒྱུད་མ་ཡིན་པར་ཐལ། དེ་ལ་སེམས་ཅན་དང་སངས་རྒྱས་ཀྱི་རྒྱུད་གཉིས་ཡོད་པའི་ཕྱིར། ཡང་རྟ་ནག་གོ་བོ་ཆོས་རྗེ་ཆོས་ཅན། ཁྱོད་དགེ་སློང་མ་ཡིན་པར་ཐལ། ཁྱོད་ལ་དགེ་སློང་དུ་གྱུར་མ་འགྱུར་གཉིས་ཡོད་པའི་ཕྱིར། ཟི་ལུང་ཆོས་རྗེ་ཆོས་ཅན། ཁྱོད་ས་པཎ་གྱི་རྗེས་འཇུག་མ་ཡིན་པར་ཐལ། སྡོམ་གསུམ་རབ་དབྱེ་ལ་དོན་གྱི་དགག་པ་དང་ཟོལ་གྱིས་སྒྲུབ་པ་སྐད་གཉིས་བྱེད་སྣང་བའི་ཕྱིར།
ཡང་དཔལ་ཤཱཀྱ་པ་ཆོས་ཅན། གསང་ཕུའི་ཆེན་པོ་མ་ཡིན་པར་ཐལ། གསང་ཕུའི་ཆེན་པོ་བཞག་པ་དང་མ་བཞག་པ་གཉིས་བྱུང་བའི་ཕྱིར། རྟགས་ཁྱབ་མཚུངས། འདོད་ན་ཅིར་འགྱུར་སོམས་ཤིག ། ཡང་ཁ་ཅིག་ཡེ་བཀག་ཡེ་གནང་ཡིན་ན། ཡོད་སྨྲ་ལ་བུ་རམ་ཕྱི་དྲོ་ཟ་བ་གནང་བ་ལྟར་སྡེ་པ་གཞན་ལའང་ཡེ་གནང་དུ་རིགས་ལ། གཞན་ལ་བཀག་པ་ཡེ་བཀག་ཡིན་ན། ཡོད་སྨྲ་ལའང་ཡེ་བཀག་ཏུ་རིགས་སྙམ་ན། ཡེ་བཀག་ཡེ་གནང་གི་དོན།
སངས་རྒྱས་ཀྱིས་སེམས་ཅན་ཐམས་ཅད་ཀྱི་ཁམས་རྒྱུད་མཁྱེན་པས། ཡོད་སྨྲའི་གདུལ་བྱས་ཕྱི་དྲོ་བུ་རམ་ཟོས་པ་ཉེས་པར་མི་འགྱུར་བར་མཁྱེན་ནས་ཡེ་གནང་དུ་གྱུར་པ་དང༌། སྡེ་པ་གཞན་གྱི་གདུལ་བྱས་ཕྱི་དྲོ་བུ་རམ་ཟོས་ན་ཉེས་པ་ཡོད་པར་མཁྱེན་ནས་ཡེ་བཀག་ཏུ་གྱུར་པའི་གནད་མ་གོ་བར། ཡེ་བཀག་ཡེ་གནང་གི་ཚིག་ཙམ་ལ་བརྟེན་ནས། གཉིས་བཅས་ཀྱི་སྦྱོར་བ་ལྟར་སྐྱོན་ལྟར་སྣང་བཀོད་པ་ནི་རིགས་པ་ཤེས་ན་ལྟག་ཆོད་ཀྱི་ཚིག་ཡིན་པས། མཁས་པས་ཚར་གཅོད་ཀྱི་གནས་སུ་ཤེས་པར་བྱའོ། ། ངག་དོན་བསྡུ་ན། སངས་རྒྱས་ཀྱི་འདུལ་བ་ལྟ་བུ་གསུང་གཅིག་ལའང་གདུལ་བྱའི་ཁམས་དབང་གིས་གྱེས་པ་བཅོ་བརྒྱད་སོ་སོའི་རྒྱུད་དང་འཚམ་པར་གང་དེ་གང་ལ་ཉེས་པར་འགྱུར་བ་དེ་ལ་ཡེ་བཀག་དང་གང་དེ་གང་ལ་ཉེས་པར་མི་འགྱུར་བ་དེ་ལ་ཡེ་གནང་དུ་ཐ་དད་པ་དུ་མར་གོ་ནས་ཉམས་སུ་ལེན་ཚུལ་དང་ཆོ་ག་མི་འདྲ་བ་སོ་སོར་བྱུང་བ་ཉིད་ཀྱིས་ཀྱང་ཡེ་བཀག་ཡེ་གནང་དུ་གྲུབ་བོ། ། ཡེ་བཀག་ཡེ་གནང་འདི་ནི་ཤིན་ཏུ་གསལ་བར་འཕགས་པ་སྤྱན་རས་གཟིགས་ཀྱིས་དུས་འཁོར་འགྲེལ་ཆེན་དུ་བཤད་པར་སྣང་སྟེ། དེ་ཡང་སྔགས་པ་ལས་དང་པོ་པ་ལྟ་བུ་ཞིག་བཟའ་བྱ་ཡིན་མིན་དང་བཏུང་བྱ་ཡིན་མིན་བགྲོད་བྱ་ཡིན་མིན་སོགས་ཡུལ་དང་དུས་ཀྱི་རྐྱེན་གྱིས་དགེ་བར་འགྱུར་བ་དེ་ཐམས་ཅད་ནི་ཡེ་གནང་ཡིན་ལ།
ཡུལ་དུས་ཀྱི་རྐྱེན་དབང་གིས་མི་དགེ་བར་འགྱུར་བ་དེ་ཐམས་ཅད་ཡེ་བཀག་ཏུ་སྤྱོད་པར་དངོས་སུ་གསུངས་ལ། སྔགས་པ་ལས་དང་པོ་པ་ལ་མཚོན་ནས་བརྟན་པ་ཐོབ་པ་སོགས་ཀྱི་གང་ཟག་ཐམས་ཅད་ཀྱིས་དགེ་སྤོང་སྡིག་སྒྲུབ་ཀྱི་ཚུལ་ལ། ཡེ་བཀག་ཡེ་གནང་དེ་ཉིད་ཀྱི་ཚུལ་མཚུངས་པར་འཇུག་པའི་ཕྱིར། ཇི་སྐད་དུ། དེའི་ཕྱིར་ལས་དང་པོ་པས་ཡུལ་གྱི་ཐ་སྙད་ཀྱིས་བཟའ་བར་བྱ་བ་དང་བཟའ་བར་བྱ་བ་མ་ཡིན་པ་དང༌། རིགས་དང་རིགས་མ་ཡིན་པ་ལ་མངོན་པར་བགྲོད་པར་ཡང་བྱ་སྟེ། ཡུལ་ལ་ལ་ན་ཐོད་པ་ཅན་གྱི་ཐོད་པའི་ཆུ་ཡིས་རྣམ་པར་དག་པར་འགྱུར་རོ། ། ཡུལ་ལ་ལ་ན་བ་གླང་གི་ཤ་ནི་བཟའ་བར་བྱའོ། ། ཡུལ་ལ་ལ་ན་ཁྱིའི་ཤའོ། ། ཡུལ་ལ་ལ་ན་རྟའི་ཤའོ། །
ཡུལ་ལ་ལ་ན་གླང་པོ་ཆེའི་ཤའོ། ། ཡུལ་ལ་ལ་ན་མིའི་ཤ་བཟའ་བར་བྱའོ། ། དེ་བཞིན་དུ་ཤ་གཞན་ཡང་ཡུལ་གྱི་ཐ་སྙད་ཀྱི་རིགས་དང་རིགས་མ་ཡིན་པ་ཐམས་ཅད་ཀྱིས་རྣམ་པ་ཐམས་ཅད་དུ་བཟའ་བར་བྱའོ། ། ཡུལ་ལ་ལ་ན་བྲམ་ཟེ་རྣམས་ཆང་གི་བཏུང་བ་བསྒྲུབ་བོ། ། ཡུལ་ལ་ལ་ན་དམངས་རིགས་ཟས་བསྒྲུབ་བོ། ། ཡུལ་ལ་ལ་ན་རིགས་ཅན་རྣམས་ཀྱིས་ཟས་རིགས་ཅན་མ་ཡིན་པས་སྒྲུབ་བོ། ། ཡུལ་ལ་ལ་ན་ཁྱིའི་ལྷག་མ་བཟའ་བར་བྱའོ། ། ཡུལ་ལ་ལ་ན་ཟས་ཟོས་པའི་རྗེས་ལ་ཁ་མི་འཁྲུད་དོ། ། ཡུལ་ལ་ལ་ན་ཕག་པའི་ཤ་ནི་བཟའ་བར་བྱའོ། ། ཡུལ་ལ་ལ་ན་མ་ཧེའི་ཤའོ། །
ཡུལ་ལ་ལ་ན་རའི་ཤའོ། ། དེ་བཞིན་དུ་ཤ་གཞན་ཡང་ཡུལ་དང་རིགས་ཀྱི་ཐ་སྙད་ཀྱིས་རིགས་དང་རིགས་མ་ཡིན་པ་རྣམས་ཀྱིས་བཟའ་བར་བྱའོ། ། ཡུལ་ལ་ལ་ན་གཏུམ་པོ་རྣམས་ནི་ཉོས་སོ། ། ཡུལ་ལ་ལ་ན་རིགས་བཞིའི་འཇུག་པའོ། ། ཡུལ་ལ་ལ་ན་ཐམས་ཅད་རིགས་གཅིག་གི་འཇུག་པའོ། ། ཡུལ་ལ་ལ་ན་ཕ་ཤི་བར་གྱུར་པ་ན་མ་བུའི་ཆུང་མར་འགྱུར་རོ། ། ཡུལ་ལ་ལ་ན་མིང་པོས་སྲིང་མོ་བག་མར་ལེན་ནོ། ། ཡུལ་ལ་ལ་ན་ཞང་པོ་དང་འབྲེལ་བའོ། ། ཡུལ་ལ་ལ་ན་རིགས་དང་རིགས་མ་ཡིན་པ་རྣམས་ཕན་ཚུན་མངོན་པར་འགྲོའོ། ། ཡུལ་ལ་ལ་ན་བྲམ་ཟེ་མོ་རྣམས་སྨད་འཚོང་མའི་ཐ་སྙད་བྱེད་དོ། །
དེ་ལྟར་རྣལ་འབྱོར་པས་ཡུལ་དུ་མའི་ཐ་སྙད་ཀྱིས་བཟའ་བར་བྱ་བ་དང་བཟའ་བར་བྱ་བ་མ་ཡིན་པ་དང༌། རིགས་དང་རིགས་མ་ཡིན་པ་ལ་མངོན་པར་བགྲོད་པར་བྱའོ། ། དེ་བཞིན་དུ་རིགས་ཀྱི་ལྷ་ནི་ལ་ལའི་རིགས་ལ་ཀླུ་ལྷའོ། ། ལ་ལའི་རིགས་ལ་རའོ། ། ལ་ལའི་རིགས་ལ་ཕག་པའོ། ། ལ་ལའི་རིགས་ལ་མ་ཧེའོ། ། ལ་ལའི་རིགས་ལ་འུག་པའོ། ། དེ་བཞིན་དུ་དུད་འགྲོ་གཞན་རྣམས་ཀྱི་རིགས་ཀྱི་ལྷ་སྟེ་བསད་པར་བྱ་བ་མ་ཡིན་པ་དང༌། བཟའ་བར་བྱ་བ་མ་ཡིན་པའོ། ། དེ་བཞིན་དུ་ལ་ལའི་རིགས་ལ་པ་ལཱ་ཤ་ལྷའོ། །
ལ་ལའི་ཨརྐའོ། ། ལ་ལའི་ཨ་ཤྭཏ་ཐའོ། ། དེ་བཞིན་དུ་ཤིང་གཞན་རྣམས་ཀྱང་གཞན་རྣམས་ཀྱི་ལྷ་སྟེ་བཅད་པར་བྱ་བ་མ་ཡིན་པ་དང༌། དབྱེ་བར་བྱ་བ་མ་ཡིན་པའོ། ། འདིར་འཇིག་རྟེན་པས་ཀྱང་ཡིད་ཆེས་པར་མཐོང་སྟེ། གང་གི་ཕྱིར་རང་གི་རིགས་ལ་ཉེ་བར་འཚེ་བའི་ཕྱིར་དང༌། རང་གི་རིགས་ལ་ཕན་པར་བྱེད་པའི་ཕྱིར། འདིར་གང་གི་ལྷ་གང་ཡིན་པ་དེ་བསྟེན་པ་ནི་ཕན་པར་བྱེད་དོ། ། མ་བསྟེན་ན་ནི་ཉེ་བར་འཚེ་བ་ཆེན་པོ་བྱེད་དོ། ། དེའི་ཕྱིར་ལས་དང་པོ་པ་སྔགས་དང་བསམ་གཏན་སྒྲུབ་པ་ལ་མངོན་པར་དགའ་བས་སྔགས་གྲུབ་པའམ་ཡེ་ཤེས་གྲུབ་པར་འགྱུར་གྱི་བར་དུ་ཡུལ་དང་རིགས་ཀྱི་ཐ་སྙད་བྱའོ། །
ཞེས་འབྱུང་བས། ཡེ་བཀག་ཡེ་གནང་གི་གནད་འདི་ཉིད།

སྤྱིར་ལམ་རྟེན་གྱི་མངོན་མཐོ་དང་ངེས་ལེགས་ཀྱི་རྒྱུ་རྐྱེན་ཡིན་ན་བྱ་བྱེད་ལས་གསུམ་སྲོག་གཅོད་བྱེད་པ་སོགས་ཇི་ལྟར་འདུག་ནའང༌། རྒྱུ་དགེ་བ་དང་འབྲས་བུ་བདེ་བས་དཀར་པོ་ཟང་ཐལ་དང༌། འཁོར་བ་དང་ངན་སོང་གི་རྒྱུ་རྐྱེན་དང་འབྲས་བུ་ཡིད་མི་འོང་འབྱིན་པ་ཡིན་ན་བྱ་བྱེད་ལས་གསུམ་ཚངས་སྤྱོད་ལ་གནས་པ་སོགས་ཇི་ལྟར་འདུག་ནའང༌། རྒྱུ་མི་དགེ་བ་དང་འབྲས་བུ་ནག་པོ་ཟང་ཐལ་ལས་ནམ་ཞག་གཏན་གྱི་བདེ་བ་མེད་དོ། ། ཞེས་རྗེ་འཇིག་རྟེན་གསུམ་གྱི་མགོན་པོས་དཀར་ནག་ཟང་ཐལ་ཞེས་པའི་ཟབ་པ་དང་རྒྱ་ཆེ་བའི་ཆོས་ཀྱི་དུང་ཆེན་པོ་བུས། ཆོས་ཀྱི་རྔ་ཆེན་པོ་བརྡུངས། ཆོས་ཀྱི་རྒྱལ་མཚན་ཆེན་པོ་ཕྱར། ཆོས་ཀྱི་ཉི་མ་ཆེན་པོ་སྦར། ཆོས་ཀྱི་བདུད་རྩི་ཆེན་པོ་ཕབ་པར་བྱས་པ་ཡིན་ཏེ། དེ་ཡང་ཐ་སྙད་ཀུན་རྫོབ་སྒྱུ་མ་ཙམ་གྱི་རྒྱུ་འབྲས་བཏགས་ཡོད་ཀྱི་རྣམ་བཞག་བསླུ་ཆོས་ཀྱི་ཐ་སྙད་འདི་མ་ས ངས་ཀྱི་བར་དུ་རྫོགས་པའི་སངས་རྒྱས་དང་ས་བཅུ་ལ་གནས་པའི་བྱང་སེམས་ཀྱིས་ཀྱང་ལས་དང་ཉོན་མོངས་པ་དང༌། རྣམ་པར་སྨིན་པའི་ཉོན་མོངས་པ་ཐམས་ཅད་ཤེས་བྱ་དང་སྙོམས་འཇུག་གི་སྒྲིབ་པ་གསུམ་གྱིས་ཀུན་ནས་བསླངས་པའི་མི་དགེ་བའི་ལས་བསགས་པ་སྲིད་ན།
དེའི་རྣམ་སྨིན་དང་རྒྱུ་མཐུན་གྱི་འབྲས་བུ་སོགས་སངས་རྒྱས་དང་ས་བཅུ་པ་ལ་མི་སྨིན་མི་སྲིད་ལ། དེ་སྨིན་པ་ན་ནི་སངས་རྒྱས་དང་དབང་ཐོབ་པའི་རྫུ་འཕྲུལ་སོགས་ཀྱི་ལས་འབྲས་དེ་བཟློག་པར་མི་ནུས་པའི་ཕྱིར་ཏེ། འཇིག་རྟེན་མགོན་པོས་ཆོས་ཐམས་ཅད་གཤིས་སམ་བབས་ཀྱིས་བཞུགས་ཞེས་འབྱུང་བའི་ཕྱིར། དེས་ན་སྔོན་བྱུང་སྟོན་པའི་རྣམ་ཐར་རྗེས་འཇུག་གདུལ་བྱའི་ཉམས་ལེན་ལ་དགོངས་ནས། རྫོགས་པའི་སངས་རྒྱས་སྤྲུལ་པའི་སྐུས་ཀྱང་འགྲོ་བའི་དོན་མཛད་པ་ན། ང་སྔོན་འཁོར་བ་ན་སོ་སྐྱེའི་དུས་ལ་སོགས་པར་སྲོག་གཅོད་སོགས་མི་དགེ་བ་སྤྱད་པའི་འབྲས་བུ་དེ་ད་ལྟ་ང་སངས་མ་རྒྱས་ན་སངས་རྒྱས་ཐམས་ཅད་ཀྱི་རྫུ་འཕྲུལ་གྱིས་བཟློག་ཀྱང་བཟློག་མི་ཐུབ་པར་མྱོང་དགོས་ལ། དེ་ལྟ་ནའང་ད་ལྟ་སངས་རྒྱས་པས་སྔར་གྱི་ལས་དེ་མྱོང་བའི་རྒྱུ་བག་ཆགས་གནས་ངན་ལེན་ཕྲ་མོའི་ཆ་ཤས་ཙམ་ཡང་ལམ་གྱི་སྤང་བར་བྱས་ཟིན་པས་མྱོང་མི་དགོས་ལ། ལམ་གྱིས་བྱ་བ་དེ་ལྟར་མ་བྱས་ན་འཁོར་འདས་ཀྱི་ནུས་ཅན་ཐམས་ཅད་ཀྱི་མཐུ་ནུས་ཀྱིས་བཟློག་ཀྱང་བཟློག་མི་ནུས་པས་འདི་ལྟར་མྱོང་དགོས་སོ། ། ཞེས་རྗེས་འཇུག་གི་གདུལ་བྱའི་ངོར་ལས་དེ་ལྟ་བུའི་རྒྱུ་ལས་འབྱུང་རྒྱུའི་འབྲས་བུ་བསླུ་མེད་རྣམས་དེར་སྤྲུལ་ཏེ་བསྟན་པས། གདུལ་བྱ་རྣམས་ལས་འབྲས་ལ་ཕྱིར་མི་ལྡོག་གི་མོས་པ་བསྐྱེད་ནས་ལམ་ལ་བཀྲི་བ་ཡིན་ཏེ།
དེ་ཡང་གསང་ཆེན་ཐབས་ལ་མཁས་པའི་མདོ་ལས་ཕྱོགས་ཙམ་མཚོན་ནས་བཤད་པར་བྱ་སྟེ། དེར་རིགས་ཀྱི་བུ་དེ་བཞིན་གཤེགས་པས་སེམས་ཅན་ལས་ཀྱི་བྱ་བ་ལ་གཟུད་པའི་ཕྱིར། ཐབས་ལ་མཁས་པས་སེང་ལྡེང་གི་ཚལ་པ་ཞབས་ལ་ཟུག་པར་བསྟན་ཏེ། དེ་བཞིན་གཤེགས་པའི་ཞབས་ལ་སེང་ལྡེང་གི་ཚལ་པ་ཟུག་པ་གང་ཡིན་པ་དེ་ཡང་སངས་རྒྱས་ཀྱི་མཐུ་ཉིད་ཡིན་པར་བལྟ་བར་བྱའོ། ། དེ་ཅིའི་ཕྱིར་ཞེ་ན། དེ་བཞིན་གཤེགས་པའི་སྐུ་ནི་རྡོ་རྗེ་མཁྲེགས་པ་ལྟར་མི་ཤིགས་པའི་སྐུ་ཡིན་པའི་ཕྱིར། རིགས་ཀྱི་བུ་འོན་ཀྱང་གཉན་ཡོད་ཀྱི་གྲོང་ཁྱེར་ཆེན་པོ་འདི་ཉིད་ན་སྲིད་པ་ཐ་མ་པའི་མི་ཉི་ཤུ་དང༌། མི་ཉི་ཤུ་པོ་དེ་དག་ཉིད་ཀྱི་དགྲ་བོ་མི་ཉི་ཤུ་ཞིག་ཀྱང་ཡོད་པར་གྱུར་ཏེ། དེ་ནས་མི་དགྲ་བོ་ཉི་ཤུ་པོ་དེ་དག་རང་རང་གི་རྒྱུ་དག་གིས་འདི་ལྟ་བུའི་རྣམ་པར་རྟོག་པ་སྐྱེས་པར་འགྱུར་ཏེ། བདག་ཅག་གིས་མཛའ་བཤེས་ལྟར་བཅོས་ཏེ་རང་རང་གི་དགྲ་བོ་རྣམས་ཀྱི་ཁྱིམ་དུ་ཞུགས་ལ།
དེ་དག་སྲོག་དང་བྲལ་བར་བྱའོ་སྙམ་དུ་བསམས་ཏེ། གཅིག་ལ་གཅིག་ཚིག་ཏུ་མ་སྨྲས་སོ། ། རིགས་ཀྱི་བུ། དེ་ནས་སངས་རྒྱས་ཀྱི་མཐུས། སྲིད་པ་ཐ་མ་པའི་མི་ཉི་ཤུ་པོ་གང་ཡིན་པ་དེ་དག་དང༌། མི་དེ་དག་གི་དགྲ་བོ་གསོད་པ་པོའི་མི་ཉི་ཤུ་པོ་གང་དག་ཡིན་པ་དེ་དག ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ག་ལ་བ་དེར་དོང་ངོ༌། ། རིགས་ཀྱི་བུ། དེ་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་མི་བཞི་བཅུ་པོ་དེ་དག་གདུལ་བའི་དབང་གི་ཕྱིར་དང༌། སྐྱེ་བོ་ཕལ་པོ་ཆེ་གཞན་དག་ཀྱང་གདུལ་བའི་དབང་གི་ཕྱིར།
གནས་བརྟན་མོའུ་གལ་གྱི་བུ་ཆེན་པོ་ལ་བཀའ་སྩལ་བ། མོའུ་གལ་གྱི་བུ་ཆེན་པོ། ད་ཕྱོགས་འདི་ནས་སེང་ལྡེང་གི་ཚལ་པ་ཞིག་འབྱུང་བར་འགྱུར་ཏེ། དེས་དེ་བཞིན་གཤེགས་པའི་ཞབས་གཡས་པའི་མཐིལ་དུ་ཟུག་པར་འགྱུར་རོ། ། དེ་བཞིན་གཤེགས་པས་དེ་སྐད་ཅེས་བཀའ་སྩལ་ནས་རིང་པོར་མ་ལོན་པར་དེ་ནས་དེའི་མོད་ལ། ས་ཕྱོགས་དེ་ཉིད་ནས་སེང་ལྡེང་གི་ཚལ་པ་རྣོན་པོ་མཐོ་གང་ཙམ་གྱི་ཚད་གཅིག་བྱུང་བར་གྱུར་ཏོ། ། དེ་ནས་བཅོམ་ལྡན་འདས་ལ་གནས་བརྟན་མོའུ་གལ་གྱི་བུ་ཆེན་པོས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་གིས་སེང་ལྡེང་གི་ཚལ་པ་འདི་འཇིག་རྟེན་གྱི་ཁམས་གཞན་དུ་དོར་བར་བགྱི་ལགས་སོ། ། ངས་དེ་ལ་འདི་སྐད་ཅེས་བཀའ་སྩལ་ཏོ། ། མོའུ་གལ་གྱི་བུ་ཆེན་པོ་ཁྱོད་ཀྱིས་སེང་ལྡེང་གི་ཚལ་པ་འདི་ས་ཕྱོགས་འདི་ནས་གཞན་དུ་དོར་བར་མི་ནུས་སོ། །
རིགས་ཀྱི་བུ། དེ་ནས་གནས་བརྟན་མོའུ་གལ་གྱི་བུ་ཆེན་པོས་སྟོབས་ཀྱིས་ཤུགས་ཀྱིས་སེང་ལྡེང་གི་ཚལ་པ་དེ་བཟུང་བ་དང༌། འདི་ལྟར་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཁ་གྱེན་དུ་བལྟས་ཏེ་རབ་ཏུ་གཡོས་པར་གྱུར་ཀྱང་སེང་ལྡེང་གི་ཚལ་པ་དེ་ནི། ཐ་ན་སྐྲའི་རྩེ་མོའི་ཆ་ཤས་ཙམ་ཡང་མི་འགུལ་ལོ། ། རིགས་ཀྱི་བུ་དེ་ནས་དེ་བཞིན་གཤེགས་པ་རྫུ་འཕྲུལ་གྱི་སྟོབས་ཀྱིས་རྒྱལ་ཆེན་བཞིའི་རིགས་ཀྱི་ལྷ་རྣམས་ཀྱིས་གནས་སུ་གཤེགས་པ་དང༌། སེང་ལྡེང་གི་ཚལ་པ་དེ་ནི་རྒྱལ་ཆེན་བཞིའི་རིགས་ཀྱི་ལྷ་རྣམས་ཀྱི་གནས་སུ་འོངས་སོ། ། དེ་ནས་དེ་བཞིན་གཤེགས་པ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་སུ་རི་རབ་ཀྱི་སྟེང་དུ་གཤེགས་པ་དང༌། སེང་ལྡེང་གི་ཚལ་པ་དེའང་རི་རབ་ཀྱི་སྟེང་དུ་འོངས་སོ། ། དེ་ནས་དེ་བཞིན་གཤེགས་པ་འཐབ་བྲལ་དང༌། དགའ་ལྡན་དང་འཕྲུལ་དགའ་དང༌།
གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་གནས་སུ་གཤེགས། ཚངས་པའི་འཇིག་རྟེན་གྱི་བར་དུའང་གཤེགས་པ་དང༌། སེང་ལྡེང་གི་ཚལ་པ་དེའང་ཚངས་པའི་འཇིག་རྟེན་གྱི་བར་དུ་འོངས་སོ། ། དེ་ནས་དེ་བཞིན་གཤེགས་པ་ཚངས་པའི་འཇིག་རྟེན་ནས་བབས་ཏེ་གདན་ལ་བཞུགས་པ་དང༌། སེང་ལྡེང་གི་ཚལ་པ་དེ་ཡང་ཚངས་པའི་འཇིག་རྟེན་ནས་བབས་ཏེ། བཅོམ་ལྡན་འདས་ཀྱི་སྤྱན་སྔར་འདུག་གོ ། རིགས་ཀྱི་བུ་དེ་ནས་དེ་བཞིན་གཤེགས་པས་ཕྱག་གཡས་པས་ཞབས་གཡས་པ་བཟུང་སྟེ། སེང་ལྡེང་གི་ཚལ་པ་རྩེ་མོ་ཡ་གཅིག་ས་ལ་ཟུག་པ། རྩེ་མོ་ཡ་གཅིག་ས་ལས་གྱེན་དུ་བལྟ་བ་དེའི་སྟེང་དུ་ཞབས་བཞག་གོ ། བཅོམ་ལྡན་འདས་ཀྱིས་སེང་ལྡེང་གི་ཚལ་པའི་སྟེང་དུ་ཞབས་བཞག་མ་ཐག་ཏུ་དེ་ནས་དེའི་མོད་ལ།
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རབ་ཏུ་གཡོས་པར་གྱུར་ཏོ། ། དེ་ནས་ང་ལ་གནས་བརྟན་ཀུན་དགའ་བོས་འདི་སྐད་ཅེས་གསོལ་ཏོ། ། བཙུན་པ་བཅོམ་ལྡན་འདས་ཀྱིས་སྔོན་ཕྲིན་ལས་ཀྱི་སྒྲིབ་ཅི་ཞིག་མཛད་ལགས་ན། དེའི་རྣམ་པར་སྨིན་པ་འདི་ལྟ་བུར་གྱུར་ལགས། ངས་དེ་ལ་འདི་སྐད་ཅེས་བཀའ་སྩལ་ཏོ། ། ཀུན་དགའ་བོ་སྔོན་ང་རྒྱ་མཚོ་ཆེན་པོའི་ནང་དུ་སོང་བ་ན་ཚོང་པ་གཡོ་ཅན་གཅིག་མདུང་ཐུང་གིས་བཏབ་སྟེ་སྲོག་དང་ཕྲལ་བར་གྱུར་པས། འདི་ནི་ལས་དེའི་ལྷག་མ་ཡིན་ནོ། ། རིགས་ཀྱི་བུ་དེ་ནས་མི་ཉི་ཤུ་པོ་དེ་དག་གསོད་པར་འདོད་པའི་མི། མཛའ་བཤེས་ལྟར་བཅོས་པ་ཉི་ཤུ་པོ་གང་དག་ཡིན་པ་དེ་དག་འདི་སྙམ་དུ་སེམས་ཏེ། དེ་བཞིན་གཤེགས་པ་ཆོས་ཀྱི་བདག་པོ་ལ་ཡང་ལས་རྣམ་པར་སྨིན་པར་འགྱུར་ན།
བདག་ཅག་ལྟ་བུ་ལ་ཅིའི་ཕྱིར་རྣམ་པར་སྨིན་པར་མི་འགྱུར་སྙམ་ནས། དེ་དག་གིས་དེའི་མོད་ལ་དེ་བཞིན་གཤེགས་པའི་སྤྱན་སྔར། བཙུན་པ་བཅོམ་ལྡན་འདས་བདག་ཀྱང་སྲོག་ཆགས་འགུམ་པ་དང༌། རྗེས་སུ་འགུམ་པར་འཚལ་བ་ལགས་ཏེ། བདག་ཅག་བཅོམ་ལྡན་འདས་ཀྱི་སྤྱན་སྔར་ནོངས་པ་དེ་དག་ནོངས་འཆགས་ཤིང་མཆིས་ན་བཙུན་པ་བཅོམ་ལྡན་འདས་ཀྱིས་བདག་ཅག་གི་ནོངས་པ་ལ་ནོངས་པར་བཤགས་པ་དེ་དག་རྗེས་སུ་བཟུང་དུ་གསོལ། ཞེས་ཉེས་པ་ལ་ཉེས་པར་བཤགས་སོ། ། དེ་བཞིན་གཤེགས་པས་དེ་དག་ལ་ལས་ཀྱི་བྱ་བ་དང༌། ལས་ཟད་པར་འགྱུར་བ་ལས་བརྩམས་ཏེ། དེ་ལྟ་དེ་ལྟར་ཆོས་བསྟན་པས་མི་བཞི་བཅུ་པོ་གང་དག་ཡིན་པ་དེ་དག་གིས་ནི་ཡེ་ཤེས་མངོན་པར་རྟོགས་པར་གྱུར་ཏོ། ། སྲོག་ཆགས་གཞན་བཞི་ཁྲིས་ནི་ཆོས་མངོན་པར་རྟོགས་པར་གྱུར་ཏོ། །
གང་གི་ཕྱིར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཞབས་ལ་སེང་ལྡེང་གི་ཚལ་པ་ཟུག་པར་གྱུར་པའི་རྒྱུ་ནི་དེ་ཡིན། རྐྱེན་ནི་དེ་ཡིན་ཏེ། དེ་ཡང་བྱང་ཆུབ་སེམས་དཔའ་དང་དེ་བཞིན་གཤེགས་པའི་ཐབས་ལ་མཁས་པ་ཡིན་ནོ། ། ཞེས་འབྱུང་ངོ༌། ། འདི་ལྟ་བུའི་ཆོས་ཚུལ་དྲི་མ་མེད་པའི་ལེགས་བཤད་ཀྱི་གཏམ། ས་གསུམ་དུ་གསང་སྦེད་མེད་པར་གྲགས་པ་ལ་བདག་ཉིད་ཆེན་པོ་ས་སྐྱ་པཎྜི་ཏས་བསྙོན་འདོར་གྱི་ཚིག་འདི་སྐད་དུ་གསུངས་ཏེ། དཀར་ནག་ཟང་ཐལ་ཞེས་བྱ་བའི། ། ཆོས་སྐད་ངོ་མཚར་ཆེ་བར་གྲགས། ། དེ་དག་གིས་ནི་དྲང་དོན་ལ། ། ངེས་པའི་དོན་དུ་འཁྲུལ་པར་ཟད། །
དེད་དཔོན་སྙིང་རྗེ་ཆེན་པོ་ཡིས། ། ཚོང་པ་གཡོ་ཅན་བསད་པ་ཡི། ། ལས་ཀྱི་རྫོགས་པའི་སངས་རྒྱས་ལ། ། སེང་ལྡེང་ཚལ་པ་ཟུག་པ་དང༌། ། ལོ་དྲུག་དཀའ་བ་སྤྱད་པ་དང༌། ། རྟ་ཆས་རུལ་པ་གསོལ་བ་དང༌། ། བྲམ་ཟེའི་བུ་མོས་བསྐུར་བ་དང༌། ། དགེ་འདུན་དབྱེན་གྱི་རྒྱུ་ལ་སོགས། ། ཐུབ་པའི་སྐུ་ཚེ་སྔ་མ་ཡི། ། ལས་ངན་སྨིན་པར་གསུངས་པ་ནི། །
དེ་འདུལ་བ་ཡི་སྐྱེ་བོ་ལ། ། དགོས་པའི་དབང་གིས་གསུངས་པ་སྟེ། ། ཐབས་ལ་མཁས་པའི་མདོ་སྡེ་ལྟོས། ། དེ་ནི་ངེས་དོན་མདོ་སྡེ་ཡིན། ། དྲང་བའི་དོན་ལ་ཡིད་མ་རྟོན། ། ཞེས་གདམས་པ་སྐད་བྱས་པ་དེ་ནི་ཁྱེད་རང་གི་སློབ་མ་རྣམས་ལ་དེ་ལྟར་གདམས་པ་ནི་མི་ལེགས་པ་མེད་དུ་ཆུག་ཀྱང༌། རྒྱལ་བ་ཆེན་པོ་འབྲི་ཁུང་པའི་རྗེས་སུ་སློབ་པ་དག་ལ་ནི་དེ་ལྟར་བརྗོད་མི་དགོས་ཏེ། དེ་ལྟའི་དོན་ལ་དབང་འབྱོར་ནས་འགྲོ་སྐྱབས་མཐར་ཐུག་པར་གྱུར་པ་ཉིད་ཀྱི་ཕྱིར། སྤྱིར་ཡང་གནས་སྐབས་གདུལ་བྱ་ལ་ལྟོས་ནས་དྲང་ངེས་ཀྱི་རྣམ་བཞག་འཇིག་རྟེན་དུ་གྲགས་ཀྱང༌། དེ་ཉིད་ལ་སོ་སོར་དེར་འཛིན་བྱས་ན་བདེ་བར་གཤེགས་པའི་བཀའ་ལ་བཟང་ངན་བྱེད་པའི་ལོག་རྟོག་ཡིན་ཞེས་ཁྱེད་རང་གི་འདོད་པའི་ངེས་དོན་གྱི་མདོ་རྣམས་སུ་འབྱུང་བས་དྲང་ངེས་འབྱེད་ཆེས་ན་བག་མེད་པའི་གནས་སུ་ལྟུང་ཉེན་ཆེའོ། །
དེར་མ་ཟད། བདག་ཉིད་ཆེན་པོ་ས་སྐྱ་པཎྜི་ཏའི་རྗེས་འཇུག་ཁ་ཅིག་འདི་སྐད་དུ་ཟེར་ཏེ། འཇིག་རྟེན་གསུམ་གྱི་མགོན་པོ་འབྲི་ཁུང་པ་སོགས་དྭགས་པོ་བཀའ་བརྒྱུད་ཀྱི་བླ་མ་རྣམས་མདོ་རྒྱུད་ཀྱི་དཔེ་ཀློག་པ་ཙམ་གྱིས་དངོས་བསྟན་ལ་སྒྲ་ཇི་བཞིན་པར་བཟུང་ནས་དེའི་དགོངས་འགྲེལ་བྱེད་པར་ལུང་བསྟན་པའི་བསྟན་བཅོས་རྣམས་ཀྱིས་བཀྲལ་བའི་ཆོས་སྐད་མ་ཆགས་པས་གྲུབ་མཐའ་རྐང་ནག་དྲངས་པ་འདི་འདྲ་བྱུང་ལོ། འཇིག་རྟེན་གསུམ་མགོན་ལ་ཆོས་སྐད་མ་ཆགས། ཁྱེད་ཅག་ལ་ཆོས་སྐད་ཆགས་པའི་མུ་ཅོར་ནི་ཆེས་མཚར་ཏེ། འཇིག་རྟེན་གསུམ་གྱི་མགོན་པོས་ཆོས་ཀྱི་འཁོར་ལོ་བསྐོར་བར་བཞེད་ནས། ལྷའི་དབང་པོ་ཚངས་པ་དང་བརྒྱ་བྱིན་གྱིས་གསེར་གྱི་འཁོར་ལོ་དཔག་ཚད་དུ་མ་དང་ལྡན་པ་ཕུལ་ཏེ། ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པ་ཡིན་ལ། ཁྱེད་ཅག་ཆོས་སྐད་ཆགས་པ་རྣམས་ལ་ཆོས་འཆད་དུས་ཆོས་མོན་གྲྭ་རིས་སོགས་ཀྱི་ཀུན་སྤྱོད་ལ་བསམ་མནོ་ལེགས་པར་ཐོངས། འོ་ན་ཁྱེད་ཅག་གི་ལོ་རྒྱུས་དེ་རྣམས་རྫུན་ཚིག་ཡིན།
དེའི་གསེར་གྱི་འཁོར་ལོ་དེ་ད་ལྟ་གར་ཡོད་ཅེས་དོགས་ན། འོ་ན་རྫོགས་སངས་ལ་ཚངས་པས་ཆོས་འཁོར་བསྐུལ་བ་དང༌། གསེར་གྱི་འཁོར་ལོ་ཕུལ་བ་ལའང་དེ་དང་འདྲ་བའི་འདོན་པ་བསྒྱུར་ཞིག ། འོ་ན་སངས་རྒྱས་དང་མི་འདྲའོ་ཞེ་ན། ཚོགས་གཉིས་རྫོགས་མཉམ་སྒྲིབ་གཉིས་སྦྱང་མཉམ་ལ། རྗེ་འབྲི་ཁུང་པ་དང༌། རྗེ་ཤཱཀ་ཐུབ་ཅིས་མི་མཉམ་པའི་ཁྱད་སྟོན་ཅིག ། དཀར་ནག་ཟང་ཐལ་འདི་ཅིས་ཀྱང་སངས་རྒྱས་ཀྱི་བསྟན་དང་མི་མཐུན་ཞེས་སྨྱོ་ཧམ་ཆེན་པོས་གསུངས་ན་ནི། འདི་སྐད་སྨྲ་བར་བྱེད་དོ། ། འོ་ན་འཁོར་བའི་རྒྱུ་ཀུན་བདེན་དང་འབྲས་བུ་སྡུག་བདེན་གཉིས་རྣམ་དཀར་གྱི་ངོ་བོར་སྐྱེས་པ་མ་ཡིན་པས།
རྒྱུ་འབྲས་གནག་པ་ཉིད་ཀྱི་སྤང་བྱ་འབའ་ཞིག་པའམ། ཟང་ཐལ་མ་ཡིན་པ་དང༌། མྱང་འདས་ཀྱི་རྒྱུ་ལམ་བདེན་དང་འབྲས་བུ་འགོག་བདེན་ཡང་རྣམ་དཀར་གྱི་ངོ་བོས་བསྒྲུབ་བྱ་འབའ་ཞིག་པའམ། དཀར་པོ་ཟང་ཐལ་མ་ཡིན་པར་ཐལ་བ་དང༌། ཤེས་བྱ་ཀུན་བཏགས་དང་མ་དག་གཞན་དབང་སྤང་བྱ་དང༌། དག་པ་གཞན་དབང་ཡོངས་གྲུབ་བསྒྲུབ་བྱ་དཀར་ནག་ཟང་ཐལ་མ་ཡིན་པར་ཐལ་བ་དང༌། ལོག་པའི་ཀུན་རྫོབ་ཐམས་ཅད་ལ་དོན་གཉེར་གྱི་འཇུག་བྱར་མི་རུང་བ་དང༌། ཡང་དག་ཀུན་རྫོབ་ལ་དོན་གཉེར་གྱི་བླང་དོར་གྱི་འཇུག་བྱར་བྱ་རུང་བ་དང༌། སྤྲོས་བྲལ་དོན་དམ་པར་བླང་དོར་དུ་རུང་མི་རུང་གི་དབེན་པའི་ལྟ་སྒོམ་སྤྱོད་གསུམ་གྱིས་སྤྱད་པའི་རིམ་པ་ལའང་དཀར་ནག་ཟང་ཐལ་མ་ཡིན་པར་ས་སྐྱ་པ་ཉིད་བཞེད་པའི་ཁྲ་ཆོལ་ལེར་སྤྱོད་རིགས་པར་འགྱུར་ལ། དེ་ལྟ་ན་སྒྲིབ་གཉིས་གནག་པས་མཐའ་གཅིག་ཏུ་སྤང་བྱར་ཟང་ཐལ་ལེ་བ་དང༌།
ཚོགས་གཉིས་པོ་རྣམ་དཀར་གྱི་མཐའ་གཅིག་ཏུ་བསྒྲུབ་བྱར་ཟང་ཐལ་ལེ་བ་དང༌། ཕྱི་པ་དང་ནང་པའི་བསྟན་པ་གཉིས་ཀྱང་དཀར་ནག་ཟང་ཐལ་མ་ཡིན་པར་འགྱུར་བ་དང༌། དེ་ལྟ་ན་ཕྱི་ནང་གི་བསྟན་པ་གཉིས་པོ་ལའང་རྣམ་གྲོལ་ཡོད་མེད་ཀྱི་ཁྱད་པར་དཀར་ནག་ཟང་ཐལ་མ་ཡིན་པར་འགྱུར་ལ། དེ་ལྟ་ན་དཀར་ནག་ཟང་ཐལ་མ་ཡིན་པའི་ཆོས་སྐད་ངོ་མཚར་ཆེ་བར་ཟད། དེ་དག་གིས་ནི་ངེས་དོན་ལ། ། དྲང་བའི་དོན་དུ་འཁྲུལ་པར་ཟད། ། ཅེས་བཟློག་སྟེ་སྨྲས་ན་ཅི་བྱར་ཡོད་ཅེས་གཟུ་བོར་སྤྱོད་ཅིག ། ཀཱ་ཤིའི་ནགས་སུ་རི་བོང་སོགས་ཀྱིས་གསོ་སྦྱོང་བླང་བ་དང༌། ཀླུས་ཡི་གེ་ལ་བལྟས་ཏེ་བསྙེན་གནས་བླང་བ་དང༌། མགོན་མེད་ཟས་སྦྱིན་གྱིས་གཞན་ལ་བསྙེན་གནས་ཕོག་པའི་བསྙེན་གནས་དེ་སོ་སོ་ཐར་པ་རིས་བརྒྱད་ཀྱི་ཟླས་ཕྱེ་བའི་བསྙེན་གནས་ཀྱི་སྡོམ་པའི་གོ་ཆོད་དམ་ཞེ་ན།
སྡེ་པ་ལྟར་ན་མི་ཆོད་དེ་སྡེ་པས་སོ་ཐར་རིས་བརྒྱད་པོ་དགེ་སློང་མིན་པ་ལས་ཐོབ་པ་མེད་པར་བཤད་པའི་ཕྱིར་ཏེ། མཛོད་ལས། སོ་སོར་ཐར་ཞེས་པ། གཞན་གྱི་རྣམ་རིག་བྱེད་སོགས་ཀྱི། ། ཞེས་དང༌། ཡང་དེར། བསྙེན་གནས་ཡན་ལག་ཚང་བར་ནི། ། ནང་པར་གཞན་ལ་མནོད་པར་བྱ། ། ཞེས་གཞན་སྒྲས་དགེ་སློང་ཁོ་ན་ལ་ལེན་དགོས་པར་བསྟན་ཏོ།། །། ༈ རྡོ་རྗེའི་གསུང༌།
འགྲོ་དྲུག་གང་གིས་དགེ་བཅུ་བསྲུངས་ཀྱང་ཕན་ཡོན་དང༌། མ་སྲུངས་ན་ཉེས་དམིགས་འབྱུང་པ་ལ་ཁྱད་མེད་དུ་མཉམ་ཞེས་འདོན་རིགས་པ་ཡིན་ལ། འདི་ཡང་མི་ཤེས་པ་ཁ་ཅིག ། ངན་སོང་གི་རྟེན་གྱིས་ལས་མི་དགེ་བ་བཅུ་བྱས་པས་སྡུག་བསྔལ་གྱི་འབྲས་བུ་ཆེར་མི་སྨིན་ཏེ། དེ་མ་རིག་པ་འཐུག་པས་དྲན་པ་མི་གསལ་ཞིང་མི་ཤེས་པས། ཀུན་ནས་སློང་བས་ཤེས་པ་ཤེད་མ་བྱེ་བའི་ལས་ཡིན་པའི་ཕྱིར་ཞེས་ཟེར་རོ། ། འདི་དང་མཐུན་པར་པོ་ཏོ་བའི་དཔེ་བུམ་སྔོན་པོའི་རྩ་བར་ཡང༌། སྡེ་པ་ཁ་ཅིག་གི་ལུགས་ཀྱིས། ངན་སོང་གསུམ་དང་གཟུགས་གཟུགས་མེད། ། ལས་ལ་རྣམ་སྨིན་འབྲས་མི་འདོད། །
ཡོད་པར་འདོད་པའང་འབྲས་ཆུང་འདོད། ། ཅེས་དང༌། དེའི་འགྲེལ་པར། སྡེ་པ་བཅོ་བརྒྱད་ཀྱི་ནང་ནས་སྡེ་པ་ཁ་ཅིག་གྲུབ་མཐའི་ལུགས་ཀྱིས་ངན་སོང་གསུམ་དང་ཁམས་གོང་མ་གཉིས་ན་ལས་ཀྱི་འབྲས་བུ་བཞི་ལས་རྣམ་སྨིན་གྱི་འབྲས་བུ་མི་འབྱུང་སྟེ། འབྱུང་ན་རྟག་ཏུ་དེ་ཉིད་དུ་སྐྱེ་བར་འགྱུར་བའི་ཕྱིར་ཞེས་ཟེར་བའང་ཡོད་ལ། རྣམ་སྨིན་གྱི་འབྲས་བུ་ཡོད་པར་འདོད་པ་རྣམས་ཀྱང་ཆུང་བར་འདོད་པ་ཡིན་གསུང་བ་ལ། འདིར་ཞལ་སྔ་ནས། མ་ཤེས་པ་དང་མ་རིག་པ་ཁོ་ནས་ཀུན་ནས་བསླང་བའི་ལས་ནི། ལྷག་པར་མི་དགེ་བ་ཆེ་བས་དེའི་རྣམ་སྨིན་གྱི་འབྲས་བུ་ཆེས་ཆེ་བར་སྨིན་ལ། ཁམས་གོང་ནའང་སེམས་ཏིང་ངེ་འཛིན་དགེ་བས་ཀུན་སློང་གི་ལས་ལྷག་པར་དགེ་བ་ཆེས་བས།
དེའི་རྣམ་སྨིན་གྱི་འབྲས་བུའང་ཆེས་ཆེ་བར་སྨིན་པ་ཡིན་ཞེས་དགོངས་ལ། འདི་དང་མཐུན་པར་བཀའ་གདམས་སུ། ད་རེས་ཤིག་མ་འབད་ན། འཇུག་མ་ཕྲ་རིལ་ལེ་སོང་ཙ་ན། དེ་ནས་ཐར་དུས་རང་ཅང་ཡོང་ངེ་ཞེས་གསུངས་ལ། དེར་སྐྱེས་ནས་ཐར་བར་དཀའ་བས། དལ་འབྱོར་རྙེད་དཀའི་དཔེར་ཡང༌། རྒྱ་མཚོ་གཉའ་ཤིང་གི་བུ་གར་རུས་སྦལ་མགྲིན་ཆུད་ཀྱི་དཔེས་གསུངས་པ་ཡིན་ལ། རང་རེ་ངན་སོང་དུ་གནས་པ་ནི་གཏན་གྱི་ཕ་ཡུལ་ལྟ་བུ་ཡིན། མཐོ་རིས་སུ་སྐྱེས་པ་ནི་བྱེས་ཡུལ་དུ་ལན་རེ་ཕྱིན་པ་ཙམ་ཡིན།
ངན་སོང་དུ་དགེ་བའི་སེམས་དང་ལེགས་པར་སྤྱད་པ་ནི་སྐད་ཅིག་མ་རེ་བྱུང་ཡང་སྲིད་པ་ཙམ་ཡིན་པས། འབྱུང་བ་དཀོན་པས་ངོ་མཚར་ཆེ་ཞིང༌། ཡུལ་དེ་འདྲ་ན་བློ་མཆོག་དེ་འདྲ་བྱུང་ན། རང་དང་རིས་མཐུན་གྱི་སེམས་ཅན་མང་པོ་ལ་ཕན་བདེའི་རྒྱུ་བྱེད་པས་གཞུང་ཀཱ་ཤིའི་བྱུང་བ་ཡང་སྨོས་སོ། ། རྫ་མཁན་དགའ་སྐྱོང་གིས་ས་མི་བརྐོ་བའི་བྱུང་བ་ཡང༌། དོན་མེད་པར་ས་བརྐོ་བ་སོགས་འབུ་སྲིན་ལ་གནོད་པའི་ལས་བྱས་པ་ཉེས་པ་ལྕི་བས་དེ་ལས་ལོག་པར་གནས་པ་ལ་དེ་བཞིན་གཤེགས་པས་བསྔགས་པ་ཡང༌། འགྲོ་དྲུག་སུས་དགེ་བ་སྤྱད་པ་ལ་ཕན་ཡོན་དང༌། མ་སྤྱད་པ་ལ་ཉེས་དམིགས་ཡོད་པར་གྲུབ་བོ།། །། ༈ རྡོ་རྗེའི་གསུང༌། འགྲོ་དྲུག་གང་གིས་བཅས་པ་ལས་འདས་ཀྱང་ཉེས་པ་འབྱུང་ཟེར་བ་འདིའི་ཕྱོགས་སྔ་ནི།
ཁ་ཅིག་སངས་རྒྱས་བཅོམ་ལྡན་འདས་མི་ཁོ་ནའི་རྟེན་ལ་མཆོག་གི་སྤྲུལ་སྐུར་སངས་རྒྱས་ཤིང་བཅས་པའང་རྗེས་འབྲང་གི་སྲས་ནི་མིའི་འགྲོ་བ་ཁོ་ན་ལ་ཡིན་ཞིང༌། དེ་ལས་གཞན་བཟོ་དང་སྐྱེ་བ་སྤྲུལ་སྐུས་ངན་སོང་གི་འགྲོ་བ་འདུལ་བའི་ཆེད་དུ་བཅས་པ་མཛད་པ་མ་ཡིན་ནོ། ། ཞེས་ཟེར་བ་ལ། ཞལ་སྔ་ནས། ངན་སོང་ལ་སོགས་སྡོམ་པའི་ཞིང་མིན་པ་ལའང་སྐྱེ་བ་དང་བཟོ་སྤྲུལ་སྐུས་བཅས་པ་མཛད་པ་ཡོད་དེ། སངས་རྒྱས་ཀྱི་མཛད་པ་ལ་གང་ལ་གང་འདུལ་གྱི་རྒྱ་ཡོངས་སུ་མ་ཆད་པའི་མཛད་པ་ཡིན་པས་རང་ཅག་གིས་མཛད་པ་དེ་ལྟར་མེད་ཅེས་སྨྲ་བ་ལ་ལུང་རིགས་ཀྱི་ཤེས་བྱེད་ཅི་ཡང་མེད་པའི་ཕྱིར། དེས་ན་ངན་སོང་ལ་སོགས་ལ་བཟོ་སྐྱེའི་སྤྲུལ་སྐུས་བཅས་པ་མཛད་པ་ལ། འགྲོ་བ་དེ་པས་བསྲུང་ན་ཕན་ཡོན་དང༌། མ་སྲུང་ན་ཉེས་པ་ཡོད་པར་ཤེས་པར་བྱའོ། ། འདིར་འདི་ཤེས་དགོས་ཏེ།
མི་མཇེད་ཀྱི་ཞིང་འདིར། འགྲོ་བ་རིགས་དྲུག་ཀའི་མཐུན་གྲུབ་ཏུ་མཆོག་གི་སྤྲུལ་སྐུ་སྟོང་འབྱུང་བར་གསུངས་ཀྱི། ཁ་ཅིག་འགྲོ་བ་དྲུག་ལ་མཆོག་གི་སྤྲུལ་སྐུ་དྲུག་ཡོད་དེ། ཡི་དྭགས་ལ་མཆོག་གི་སྤྲུལ་སྐུ་ཁ་ལ་མེ་འབར་མ་ལྟ་བུ་ཡོད་པའི་ཕྱིར་ཞེས་པ་ནི། བདེ་བར་གཤེགས་པའི་གཞུང་དུ་མི་གསལ་བས། བོད་པའི་ཁྱིམ་པ་རྒད་པོ་རྣམས་ཀྱིས་རང་དྲན་ཡིན་ནོ། ། འོ་ན་འགྲོ་བ་རིགས་དྲུག་ཐམས་ཅད་ཀྱི་སྣང་ངོར། མཆོག་དང་བཟོ་དང་སྐྱེ་བ་སྤྲུལ་སྐུ་འགྲོ་བའི་དོན་གྱི་ཆེད་དུ་དགེ་བའི་བཅས་པ་མཛད་ཚུལ་ནི་མཐའ་ཡས་པས་རྒྱ་ཆེན་གྱི་ཆོས་ཚུལ་མ་དཔོགས་པས་མཐའ་གཅིག་ཏུ་སྨྲ་བར་མི་བྱའོ། ། ཞེས་བཀའ་སྩལ་ཏོ། གཞུང་དུ་བསྐལ་པ་དང་པོ་པས་བསོག་འཇོག་གི་སེར་སྣ་བྱས་པས།
དེའི་དབང་འབྲས་ཀྱིས་བདུད་རྩི་དང་ས་ལུའི་མྱུ་གུ་སོགས་ནུབ་པ་དང༌། ཕྱི་རོལ་པའི་དྲང་སྲོང་ལྔ་བརྒྱས་འདོད་ཡོན་ལ་ཆགས་པས། བསམ་གཏན་གྱི་སེམས་མ་ཐོབ་པར་གསུངས་པ་ནི་འདོད་པའི་ཉེས་དམིགས་ཏེ། ཞར་བྱུང་ཡིན་གྱི་སྐབས་དོན་མིན་ནོ། ། ཁྱིམ་བདག་གི་གླང་གི་དཔེར་བཀོད་ཀྱང༌། དུད་འགྲོ་ལ་སྐྱོན་བརྗོད་པ་ནའང་དེའི་འབྲས་བུ་འཕྲལ་མར་སྨིན་པའང༌། རྒྱུ་འབྲས་བསླུ་མེད་ལ་ངེས་པ་སྐྱེ་བའི་ཆེད་ཀྱི་ཞར་བྱུང་ངོ༌། ། བེམས་པོ་ལ་སྡང་སེམས་སྐྱེས་ཀྱང་འབྲས་བུ་ཡིད་མི་འོང་འབྱིན་ན། སྲོག་ལྡན་ལ་སྡང་སེམས་སྐྱེས་ན་འབྲས་བུ་ཡིད་མི་འོང་འབྱིན་པ་སྨོས་ཅི་དགོས་པ་ཡང་སྡོང་དུམ་སོགས་ཀྱིས་བསྟན་ཏོ།། །། ༈ རྡོ་རྗེའི་གསུང༌།
བསྟན་པ་ལ་ཆོ་ག་ལྷག་པར་གལ་ཆེ། བྱ་བའི་ཕྱོགས་སྔ་ནི་རང་རྟགས་བླངས་ནས་རྒྱལ་མཚན་འཛིན་པ་དང༌། སྐུ་གཟུགས་ལ་སྡོམ་པ་ལེན་པ་སོགས་རང་བཟོའི་ཆོ་ག་སྣ་ཚོགས་བྱེད་པ་གཞུང་དུ་བཀོད་པ་དེ་ལྟར་ཡིན་ལ། དེ་ལས་ཀྱང་དེ་དུས་བོད་ན་འདུལ་བའི་བཤད་སྲོལ་མང་བ་ཡོད་དེ། རྒྱ་དང་བྱ་དང་ཤ་མི་ལ་སོགས་ཀྱིས་འདུལ་བའི་གྲྭ་པ་བཙུགས་པ་ལ། མདོ་རྩའི་དཔེ་འགྲེམས་པ་བརྒྱད་བརྒྱ་ཙམ་ཡོད་པ་བྱུང་ཡང༌། དགེ་འདུན་ཀུན་འདུལ་བའི་ལས་བརྒྱ་རྩ་གཅིག་སོགས་སྒྲུབ་པ་ལ་ནན་ཏན་དུ་བྱེད་པ་མ་བྱུང་ནས་འདུལ་བ་ཡང་བཤད་ཆོས་ཙམ་དུ་སོང༌། རང་རྒྱུད་ལ་སྦྱོར་དགོས་སྙམ་ནས་ལག་ལེན་ལ་གཡེལ་བའི་སྐབས་སུ། ཞལ་སྔ་ནས། བསྟན་པ་དང་སེམས་ཅན་ལ་དགོངས་ནས་འབྲི་ཁུང་དང་གདན་ས་ཐེལ་ལ་སོགས་པར་འདུལ་བ་ནས་བཤད་པའི་ལས་བརྒྱ་རྩ་གཅིག་སོགས་དགེ་འདུན་གྱིས་མི་སྒྲུབ་མཐུ་མེད་པའི་རྒྱུད་དག་བྱེད་ཀྱི་ཚུལ་མཐའ་དག་པ་དང༌།
མདོར་ན་ལྟ་བ་དང་ཚུལ་ཁྲིམས་དང༌། ཆོ་ག་དང་སྤྱོད་ཡུལ་ཡོངས་སུ་དག་པའི་སྒོ་ནས་རང་ལ་ལྟོས་བཅས་ཀྱི་སློབ་མ་ཐམས་ཅད་སྨིན་གྲོལ་ལ་བཀོད་པར་མཛད་པ་ཡིན་ནོ། ། དེ་ཡང་དགེ་འདུན་གྱི་བྱ་བ་ཆོས་ལྡན་ཐམས་ཅད་ལས་ཀྱི་ཆོ་གའི་སྒོ་ནས་སྒྲུབ་དགོས་པ་ལ། འདུལ་བར། དགེ་འདུན་གྱི་ལས། གང་ཟག་གི་ལས། དགེ་འདུན་དང་འབྲེལ་བའི་ལས། གང་ཟག་དང་འབྲེལ་བའི་ལས་བཞི་འབྱུང་ལ། དེ་ཡང་ལས་བརྒྱ་རྩ་གཅིག་ལས་ཕྲན་སོ་སོ་བ་དང་བཅས་པས་དགེ་འདུན་གྱི་བྱ་བ་ཐམས་ཅད་རང་སར་གྲུབ་པ་ཡོད་པའི་དགེ་འདུན་གྱི་སྡེ་ནི་འདུལ་བའི་ཀུན་ཏུ་སྤྱོད་པ་རྣམ་དག་ལ་གནས་པ་ཡིན་ལ། དེ་གང་དུ་མེད་པའི་དགེ་འདུན་དེ་ནི་རང་རྟགས་བླངས་པའི་རབ་བྱུང་ལྟར་གཟུགས་བརྙན་དུ་བས་པས།
འདུལ་བའི་ཚིག་གི་བཤད་ཉན་ཙམ་ཡོད་ཀྱང་འདུལ་བའི་བསྟན་པ་ཡོད་པར་ནི་མི་བཞག་གོ ། དེ་ལྟ་བུའི་ཆོ་ག་ལའང༌། སྡོམ་པ་མ་ཐོབ་པ་ཐོབ་པར་བྱེད་པའི་ཆོ་ག ། ཐོབ་པ་ལ་ཉེས་པ་བྱུང་ན་ལྟུང་བ་ཕྱིར་བཅོས་དང༌། རྩོད་པ་ཕྱིར་བཅོས་ཀྱི་ཆོ་ག ། གསོ་སྦྱོང་དབྱར་གནས་དགག་དབྱེ་སོགས་བསླབ་པ་ཡོངས་སྦྱོང་གི་ཆོ་ག ། ཟས་གོས་སྨན་གནས་མལ་སོགས་བྱིན་གྱིས་བརླབ་པའི་ཆོ་ག ། སྲ་བརྐྱང་གདིང་བ་སོགས་ལྟུང་བ་བག་ཡངས་ཀྱི་ཆོ་ག ། དྲ་བ་དང་མཁར་བའི་གནང་བ་སྦྱིན་པའི་ཆོ་ག་ལ་སོགས་འདུལ་བ་ཉིད་ནས་བཤད་པ་བཞིན་བསླབ་དགོས་ཀྱི་བཤད་ཏ་བཤད་དེ་བསྒྲུབ་པར་དཀའོ་ཞེས་པར་སོང་ཙ་ན། སངས་རྒྱས་ཀྱི་བསྟན་པ་རྨང་ནས་འཇིག་འགྲོ་བ་ཡིན་ཏེ།
ཚུལ་ཁྲིམས་ཡོངས་སུ་མ་དག་ན་ཏིང་ངེ་འཛིན་ཡོངས་སུ་མི་དག ། དེ་ཡོངས་སུ་མ་དག་ན་ཤེས་རབ་ཡོངས་སུ་མི་དག ། དེ་ཡོངས་སུ་མ་དག་ན་ཡེ་ཤེས་ཡོངས་སུ་མི་དག ། དེ་མ་དག་ན་ཚོགས་གཉིས་རབ་ཀྱི་མཐར་མི་ཕྱིན། དེ་མ་ཕྱིན་ན་སྒྲིབ་གཉིས་བག་ཆགས་དང་བཅས་པ་རྩ་བ་ནས་འབྱིན་མི་ནུས། དེ་མི་ནུས་ན་རྣམ་པ་ཐམས་ཅད་མཁྱེན་པ་ཡང་དག་པར་རྫོགས་པའི་སངས་རྒྱས་འབྱུང་བར་ཡང་མི་འགྱུར་བས། འོག་ཁང་མེད་ན་སྟེང་ཁང་མི་འོང་པ་ལྟར་ཤེས་དགོས་སོ། ། གཞུང་དུ། བཙུན་པའི་ཡན་ལག་ཏུ་འཁོར་གསུམ་ཡོངས་དག་གི་ཚུལ་ཁྲིམས་དང་ལྡན་པ་ཞེས་སྨོས་པ་ནི། ཐེག་ཆེན་སོ་ཐར་གྱི་དབང་དུ་བྱས་པ་སྟེ།
དེ་ཡང་སོ་སྐྱེའི་དུས་མོས་པ་ཡིད་བྱེད་དང༌། ས་ཐོབ་ནས་དེ་ཁོ་ན་ཉིད་ཡིད་བྱེད་ཀྱི་སྒོ་ནས་སོ། ། སྤྱིར་ཡང་སོ་ཐར་བྱང་སེམས་གསང་སྔགས་ཀྱི་སྡོམ་པ་འབོགས་བྱེད་ཀྱི་ཐབས་ལ་ཆོ་གར་བརྗོད་པ་ནི། དེ་ལྟར་སྒྲུབ་པའི་བྱ་བའི་རིམ་པའམ་བྱེད་པ་སྦྱོར་དངོས་རྗེས་ བོ་དྷི་ཆོ་ག་སྒྲུབ་པ་བྱ་བ་རིམ་པ་རྣམས་ལ་འཇུག་གོ ། ཚང་བ་ཞིག་ལ་དེར་བརྗོད་པ་ཡིན་ཏེ། བཀའ་གདམས་སུ། དབང་བསྐུར་བའི་ཆོ་ག་ལ་བྱ་བའི་རིམ་པ་ཞེས་གསུངས་པ་ཡིན་གྱི། ཁ་ཅིག་ལྔ་སྡེ་ཡེ་ཤེས་ཁོང་ཆུབ་ཀྱིས་སྡོམ་པ་ཐོབ་པ་ལྟ་བུ་ལ། ལུས་ངག་གི་ཆོ་གའི་རིམ་པས་སྡོམ་པ་བསྐྱེད་པ་མིན་པས། དེ་འདྲ་བ་དེ་སྔོན་གྱི་བསྙེན་པར་རྫོགས་ཚུལ་ཞེས་ཟེར་གྱི།
རྫོགས་ཚུལ་དེ་སྔོན་གྱི་ཆོ་གས་རྫོགས་པ་ནི་མ་ཡིན་ནོ་ཞེས་ཟེར། ཁ་ཅིག་དེ་ལྟ་ན་ལམ་བསྒོམས་ནས་དབང་དོན་གྱི་རྟོགས་པ་རྒྱུད་ལ་སྐྱེས་པ་དེ་དབང་གི་ཆོ་གས་བསྐྱེད་པར་ཡང་མི་འགྱུར་བར་ཐལ། སྔ་མ་ཉིད་མཚུངས་པའི་ཕྱིར་དང༌། འདོད་མི་ནུས་ཏེ། ལམ་སྒོམས་ནས་དབང་དོན་གྱི་རྟོགས་པ་རྒྱུད་ལ་སྐྱེས་པ་ལ་དེའི་སྔོན་དུ་དབང་གི་ཆོ་གས་དབང་དོན་གྱི་རྟོགས་པ་བསྐྱེད་པར་བྱས་པ་དེ་ཕྱིས་ལམ་བསྒོམས་པས་ཀྱང་བསྐྱེད་པ་ཡིན་པས། དབང་གི་ཆོ་གས་མ་བསྐྱེད་པའི་དབང་དོན་གྱི་རྟོགས་པ་སྐྱེ་བའི་རྒྱུ་མེད་ཟེར་རོ། ། ཁ་ཅིག་སྔོན་བསྙེན་པར་རྫོགས་པའི་ཚུལ་ལམ་ཐབས་མི་འདྲ་བ་དེ་ཐམས་ཅད་ཆོ་ག་ཡིན་ཏེ། ཐབས་ཚུལ་མི་འདྲ་བ་སོ་སོའི་སྒོ་ནས་སྡོམ་པ་སྐྱེ་རུང་ལ་རྫོགས་པའི་སངས་རྒྱས་ཀྱིས་དེ་ལྟར་མཁྱེན་ནས་སྡོམ་པ་བསྐྱེད་པའི་བྱ་བ་ཕན་ཚུན་མ་བསྲེས་པར། ཐབས་ཚུལ་མི་འདྲ་བའི་རིམ་པས་སྡོམ་པ་བསྐྱེད་པར་མཛད་པས་ཆོ་ག་ནི་བྱ་བའི་རིམ་པ་ཉིད་ལ་བརྗོད་པའི་ཕྱིར་ཞེས་ཟེར་རོ། ། མདོར་ན་སེམས་ཅན་གྱི་རྒྱུད་བསླབ་པ་གསུམ་ལྡན་དུ་འགོད་བྱེད་ཀྱི་ཐབས་ཚུལ་ལམ་ཆོ་ག་ནི།
རྫོགས་སངས་རྒྱས་ཀྱི་སྤྱོད་ཡུལ་ལས་གཞན་དུ་མེད་པས་རྫོགས་སངས་རྒྱས་ཀྱིས་དེར་འགོད་བྱེད་ཀྱི་ཆོ་ག་གསུངས་པའམ་ཆོ་གའི་ཡན་ལག་ཅུང་ཟད་ཙམ་ཡང་འཆུགས་པ་དང་མ་ཚང་ན། དེར་འགོད་པ་དང་སྒྲུབ་པར་ནུས་པ་མ་ཡིན་ཏེ། དཔེར་ན་སྔོན་ཇོ་བོ་རིན་ཆེན་བཟང་པོ་ལ་སློབ་མ་གཅིག་གིས་ལྷ་གཅིག་གི་སྒྲུབ་ཐབས་ཞུས་ནས་བསྒྲུབས་པས་མ་འགྲུབ་སྐད། ཇོ་བོ་ལ་ཞུས་པས། ཆོ་གའི་ཡན་ལག་ཚང་ངམ། ཚང་བྱས་པས། ཨེན་རྟོག་པ་ན་ཁྲུས་ཀྱི་ཡན་ལག་མ་ཚང་ཞུས་པས། འོ་ན་དེ་ཀས་ལན་གསུང༌། ཁྲུས་ཀྱི་ཡན་ལག་རྫོགས་པ་ན་འགྲུབ་སྐད། ༈ རྡོ་རྗེའི་གསུང༌།
མི་ཤེས་པ་གཏི་མུག་ལྷག་པར་ཉེས་པ་ཆེ། ཞེས་པ་ཡང༌། མི་ཤེས་པའམ་གཏི་མུག་གིས་བྱས་པའི་ལས་ལྷག་པར་ཉེས་པ་ཆེ། ཞེས་བཏོན་ན་གསུང་ལྷད་དང་བྲལ་བར་འགྱུར་ལ། འདིའི་ཕྱོགས་སྔ་ནི། མ་རིག་པ་ནི་མི་ཤེས་པ་ཡིན་ལ། མི་ཤེས་པ་ལ་སྒྲུབ་པར་མི་ནུས་པའི་ལས་ཡིན་པས། ལས་དེས་འཁོར་བ་དང་ངན་སོང་གི་རྒྱུར་ཅང་འགྲོའམ་སྙམ་པ་ཁ་ཅིག་གོ། དེ་ལ་ཞལ་སྔ་ནས། སྤྱིར་མ་རིག་པ་ལ་ཉོན་མོངས་པ་ཅན་མིན་པའི་མ་རིག་པ་དང་ཉོན་མོངས་པ་ཅན་གྱི་མ་རིག་པའོ། །
དང་པོ་ནི་ཤེས་སྒྲིབ་དང༌། གཉིས་པ་ནི་ཉོན་སྒྲིབ་ཡིན་ལ། འདི་ལའང་དེ་ཁོ་ན་ཉིད་ལ་རྨོངས་པའི་མ་རིག་པ་དང༌། ལས་རྒྱུ་འབྲས་ལ་རྨོངས་པའི་མ་རིག་པ་གཉིས་ཡོད་པའི་དང་པོ་ནི་བདེན་པ་མཐོང་བ་ལ་གེགས་བྱེད་ཀྱི་སྒྲིབ་པ་སྟེ། འདི་ནི་རྟེན་འབྲེལ་ཡན་ལག་བཅུ་གཉིས་ཀྱི་སྲིད་རྩའི་མ་རིག་པ་ཡིན་པས་འཁོར་བ་ལས་ཐར་བའི་ཐར་པ་ཐོབ་པའི་བར་ཆད་བྱེད་ལ། གཉིས་པས་ནི་མངོན་མཐོ་ཐོབ་བྱེད་ཀྱི་སྒྲིབ་པ་སྟེ་མི་དགེ་བ་བཅུ་ལ་དེར་ངོ་མ་ཤེས་པའི་མ་རིག་པས་ལས་ངན་སྤྱད་པས་ལྷ་མིའི་གོ་འཕང་ཐོབ་པ་ལ་བར་ཆད་བྱེད་པའོ། ། དེས་ན་སྲིད་རྩའི་མ་རིག་པས་ཀུན་ནས་སློང་བའི་དགེ་བའི་ལས་ཇི་ཙམ་སྤྱད་པའི་རྣམ་སྨིན་གྱི་འབྲས་བུ་ནི་འཁོར་བ་ཁོ་ནར་སྨིན་པ་ཡིན་ནོ། ། དེས་ན་སྲིད་རྩར་གྱུར་པའི་ཉོན་མོངས་པ་ནི་དྲུག་སྟེ། མཛོད་ལས། སྲིད་པའི་རྩ་བ་ཕྲ་རྒྱས་དྲུག །
འདོད་ཆགས་དེ་བཞིན་ཁོང་ཁྲོ་དང༌། ། ང་རྒྱལ་མ་རིག་ལྟ་བ་དང༌། ། ཐེ་ཚོམ་ཡིན་ཏེ་དེ་དྲུག་ཀྱང༌། ། འདོད་ཆགས་དབྱེ་བས་བདུན་དུ་བཤད། ། ཅེས་འབྱུང་ལ། ལྟ་བ་ལ་ལྟ་བ་ལྔར་ཡང་དབྱེ་བས་སྲིད་རྩ་བཅུར་ཡང་འགྱུར་ཞིང༌། སྲིད་རྩ་དེ་དག་གི་སྐྱེ་ཚུལ་ཡང༌། མཛོད་ལས། རྨོངས་ལས་ཐེ་ཚོམ་དེ་ནས་ནི། ། ལོག་ལྟ་དེ་ནས་འཇིག་ཚོགས་ལྟ། །
དེ་ནས་མཐར་འཛིན་དེ་ནས་ནི། ། ཚུལ་ཁྲིམས་མཆོག་འཛིན་དེ་ནས་ལྟ། ། རང་གི་ལྟ་ལས་ང་རྒྱལ་ཆགས། ། གཞན་ལ་ཞེ་སྡང་དེ་ལྟར་རིམ། ། ཞེས་པས། སྲིད་པའི་རྩ་བ་ནི། རིག་པ་ཡེ་ཤེས་ཀྱི་འགལ་ཟླར་གྱུར་པའི་སེམས་བྱུང་རྨོངས་པའི་མི་ཤེས་པའི་མ་རིག་པ་ཉིད་ཡིན་ལ། དེ་དང་མཚུངས་ལྡན་གྱི་དགེ་བ་དང་མི་དགེ་བ་དང་མི་གཡོ་བའི་ལས་སམ། འདུ་བྱེད་ཀྱིས་ནི་ཁམས་གསུམ་གྱི་འཁོར་བ་འདིར་འཕེན་པར་བྱས་པ་ཡིན་ནོ། ། ལྷག་པར་མ་རིག་པ་ཟག་པ་ཐམས་ཅད་ཀྱི་རྩ་བ་ཡིན་པས།
མཛོད་དུ། འདོད་པའི་ཟག་པ། སྲིད་པའི་ཟག་པ། མ་རིག་པའི་ཟག་པ་གསུམ་བསྟན་པའི་སྐབས་ལས་མ་རིག་པའི་ཟག་པ་ལོགས་ཤིག་པར་བསྟན་པ་ཡིན་ཏེ། ཇི་སྐད་དུ། རྩ་བ་མ་རིག་ཡིན་པས་ན། ། ལོགས་ཤིག་ཏུ་ནི་ཟག་པར་བསྟན། ། ཞེས་གསུངས་སོ། ། དགེ་སློང་ལྟ་བུ་ལ་ལྟུང་བ་འབྱུང་བའི་རྒྱུའང༌། ཆགས་སྡང་འདུན་པ་རྨོངས་པ་སྟེ།
འགྲོ་བ་བཞིས་བྱེད་པས་རྨོངས་པས་ཆོས་ལས་འདས་པ་གཞན་ལས་ཉེས་པ་ཆེ་བ་ཡིན་ཏེ། མཁས་པ་ཤེས་རབ་དང་ལྡན་པ་ལ་བྱུང་བའི་ལྟུང་བའི་ངོ་བོ་ནི་ལྕི་ཡང་ཕྱིར་བཅོས་དང་བཤགས་སྡོམ་བྱེད་པས་ཡང་བའི་ཕྱིར། ཤེས་རབ་དང་མི་ལྡན་པ་ལ་བྱུང་བའི་ལྟུང་བའི་ངོ་བོ་ཡང་བ་ཡང་ཕྱིར་བཅོས་དང་བཤགས་སྡོམ་མི་བྱེད་པས་ལྕི་བའི་ཕྱིར་རོ། ། གཞུང་དུ་རྣམ་འགྲེལ་གྱི་གཞུང༌། བདག་ཡོད་ན་ནི་གཞན་དུ་ཤེས། ། ཞེས་སོགས་དྲང་བ་ནི། བདག་ལྟ་དང་མཚུངས་ལྡན་གྱི་དེ་ཁོ་ན་ཉིད་ལ་རྨོངས་པའི་མ་རིག་པས་སྲིད་རྩའི་མ་རིག་པ་བྱེད་ཀྱི། དེ་ལྟར་མཚུངས་པར་མི་ལྡན་པའི་མ་རིག་པ་ཙམ་པོ་ཡན་ལག་བཅུ་གཉིས་ཀྱི་རྩ་བའི་མ་རིག་པར་མི་འགྱུར་བའོ། ། འདིར་ཐེག་དམན་པས་ལྟ་བ་ཐམས་ཅད་དང་ཐེ་ཚོམ་ནི་མཐོང་སྤང་ཁོ་ནར་འདོད་ལ། དེ་ལ་ཀུན་བཏགས་ལྷན་སྐྱེས་ཀྱི་ཆ་གཉིས་སུ་མི་འབྱེད།
ཐེག་ཆེན་པས་ནི་ལྟ་བ་ཕྱི་མ་གསུམ་དང་མཐོང་སྤང་ཁོ་ནར་འདོད་ལ། ལྟ་བ་དང་པོ་གཉིས་ཀུན་བཏགས་ལྷན་སྐྱེས་གཉིས་ཡོད་པའི་དང་པོ་མཐོང་སྤང་དང༌། གཉིས་པ་སྒོམ་སྤང་དུ་འདོད་ལ། ལྷན་སྐྱེས་ཀྱི་འཇིག་ལྟ་དང༌། དེ་དང་མཚུངས་ལྡན་གྱི་མ་རིག་པ་རྟེན་འབྲེལ་གྱི་ཡན་ལག་ཏུ་མི་རུང་བ་དང༌། སྤྱིར་འཕགས་པ་ལ་འཁོར་བར་སྐྱེ་བ་འཕེན་བྱེད་ཀྱི་ཉོན་མོངས་སུ་གྱུར་པའི་བདག་ལྟ་མེད་ཀྱང་འཕགས་པ་ཡིན་ན་བདག་ལྟ་སྤངས་པས་མ་ཁྱབ་པར་འདོད་དོ།། །། ༈ རྡོ་རྗེའི་གསུང༌། དུད་འགྲོ་གཏི་མུག་ཆེ་བས་དམན། ཞེས་པ་འདིའང༌། ཁ་ཅིག་ངན་སོང་གི་གནས་རྣམས་ན་དམྱལ་བ་ཁོ་ན་སྡུག་བསྔལ་ཆེ་བས་རྟེན་དམན་སྙམ་པ་ལ།
ཞལ་སྔ་ནས། སྡུག་བསྔལ་མྱོང་ཚབས་དམྱལ་བ་ཆེ་ཡང༌། དམྱལ་བ་དང་ཡི་དྭགས་ནི་ཤེས་རིག་གསལ་བས་དགེ་བློ་ཕྲ་མོ་སྐྱེ་བ་ཡོད་ཅིང༌། དུད་འགྲོ་ནི་སེམས་བྱུང་མ་རིག་པ་སྤྱིར་ཤས་ཆེ་ཞིང༌། ཤེས་པ་བརྗེད་ངས་དང་ཡིད་ལ་བྱེད་པ་ཉུང་བས་རྟོག་པ་ཙམ་ཡང་མི་གསལ་བ་ཤས་ཆེ་བས། དགེ་བློ་ཕྲ་མོ་ཙམ་ཡང་སྐྱེ་ཤས་ཆུང་བ་ཉིད་ཀྱིས་དུད་འགྲོ་ནི་ངན་སོང་གསུམ་ག་ལ་རྟེན་དམན་པར་འཇོག་ཅེས་གསུངས་སོ།། །། ༈ རྡོ་རྗེའི་གསུང༌། ཉམས་པའི་ཉེས་པ་བས་མ་མཐོལ་ན་དེ་བས་ཀྱང་ཉེས་པ་ལྕི་བྱས་ཏེ་བཏོན་ན་དག་པར་འགྱུར་རོ། ། ལེགས་སྤྱད་གང་ལས་ཉམས་པ་དེའི་ཁར་དེ་ལ་ཉེས་པར་མ་མཐོང་བའི་བཅབས་པ་ཉིད་ཀྱི་ཉེས་པ་དེའི་སྣོན་མར་སོང་སྟེ་ཆེ་བའི་ཕྱིར་རོ། ། ཕྱོགས་སྔ་ནི།
གཞུང་དུ་བཀོད་པ་དེ་ཀ་ཡིན་ལ། འདིར་ཞལ་སྔ་ནས། སྤྱིར་སྡོམ་པ་གསུམ་ཉམས་པའི་ཉེས་པས་བདག་གཞན་གྱི་རྒྱུད་ཀྱི་རྣམ་དཀར་བསྐྱེད་པའི་བར་ཆད་བྱེད་ཅིང༌། སྤང་བྱ་མི་མཐུན་པའི་ཕྱོགས་འཕེལ་བའི་རྒྱུ་རྐྱེན་ཐམས་ཅད་བྱེད་ལ། འོ་ན་ཉེས་པ་དེ་ཐེག་པ་ཆེན་པོ་ལྟར་ན། གཉེན་པོ་སྟོབས་བཞིའི་སྒོ་ནས་ཉེས་པ་གང་བྱུང་དེ་སྦྱང་ཐུབ་ཀྱི་ངོས་མཉམ་པའི་བསག་སྦྱང་གི་མཐོལ་བཤགས་བྱས་ན། ཉམས་པའི་ཉེས་པ་དེ་རྩ་བ་ནས་སྦྱོང་ཐུབ་ལ། མ་བཤགས་མ་མཐོལ་ན་མངོན་མཐོ་ངེས་ལེགས་ཀྱི་གཏན་གེགས་སུ་འགྱུར་བས། ཉམས་པ་ལས་མ་མཐོལ་མ་བཤགས་ན་ཉེས་པ་ཆེ་བར་གྲུབ་སྟེ། ཉམས་ཀྱང་མཐོལ་བཤགས་བྱས་ན།
ཉམས་པ་དེའི་ཉེས་པས་ཀྱང་མངོན་མཐོ་དང་ངེས་ལེགས་ཀྱི་བར་ཆད་སྦྱོང་ན། མ་མཐོལ་མ་བཤགས་པའི་ཉེས་པ་ནི་ཞར་ལ་ཡང་མི་འོང་བའི་ཕྱིར། ལྟུང་བ་ཕྱིར་བཅོས་ཀྱི་བཤགས་པ་བྱེད་པའི་གོང་དུ་མ་མཐོལ་ན། བཤགས་པས་མ་འཆགས་པར་ཡང་འདུལ་བ་ནས་གསུངས་པ་ཡིན་ནོ། ། སྤྱིར་ལྟུང་བ་བྱུང་བ་མཐོལ་བ་ནི་ཕན་ཡོན་ཤིན་ཏུ་ཆེ་སྟེ། ཕམ་པ་བྱུང་མ་ཐག་པ་ནས་སང་སྐྱ་རེངས་མ་ཤར་བར་མཐོལ་ཐུབ་ན། བསླབ་བྱིན་དགེ་སློང་དུ་བསྒྲུབ་རུང་ཞིང༌། དེས་དེ་བསྒྲུབས་ནས་ས་གཞན་གནས་ཀྱི་སྤྱོད་པའི་ཆད་ལས་ཀྱི་ཕྱིར་བཅོས་བྱས་པས་བདེན་པ་ཐོབ་རུང༌། དེས་བདེན་པ་ཐོབ་པ་ན་སྔར་གྱི་དགེ་སློང་རྣམ་དག་གི་སྡོམ་པ་དེ་སོར་ཆུད་པས། བསླབ་བྱིན་དགེ་སློང་གི་གནས་སྐབས་ལས་ཁྱད་པར་དུ་གྱུར་པ་ཡིན།
འཆབ་བཅས་ལ་ནི་ཉམས་པ་བཅོས་པས། ཕྱིར་བླང་དུ་མི་རུང་བ་ཤིང་ཏ་ལའི་མགོ་བྲེགས་པ་སྐྱེར་མི་རུང་བའི་དཔེ་དང་བཅས་པ་བསྟན་པའང་ཉམས་པ་ལས་མ་མཐོལ་ན་ཉེས་པ་ཆེ་བར་ཡང་གྲུབ་བོ། ། འདིར་གཞུང་དུ་ཆོག་ལྔ་ དགོངས་གཅིག་གི་ཡི་གེ་རྙིང་པ་ལ་ལར། རྒྱལ་བའི་བསྟན་པ་སྤྱི་ལ་ཁྱབ་ཆོག ། བླང་པ་དང་མ་བླང་པས་འབྲས་བུ་མཉམ་ཆོག ། བསླབ་པ་བྲལ་བས་ཉེས་པ་ཆེ་ཆོག ། ལན་གཅིག་བླངས་པས་ཕན་ཡོན་ཆེ་ཆོག ། ལྷག་པར་མ་བླངས་ཉེས་པ་ཆེ་ཆོག ། ཅེས་བྲིས་གདའ་བས། ཆོག་གམ་ཅོག་ནི་དེར་ཁ་ཚོན་གཅོད་པའི་བརྡ་ཡིན་པར་འདུག །
གཞན་བཞི་སྐྱོབ་པའི་དགོངས་པར་འགྲོ་བ་ཙམ་འདུག་ཀྱང༌། བླངས་པ་དང་མ་བླངས་པ་འབྲས་བུ་མཉམ་ཆོག་འདི་ནི། སྐྱོབ་པའི་དགོངས་པ་མ་ཡིན་ཏེ། རྟེན་ཁྱིམ་པས་བྱས་པའི་དགེ་སྡིག་ལས། རབ་བྱུང་གིས་བྱས་པའི་དགེ་སྡིག་ཕན་ཡོན་དང་ཉེས་དམིགས་ཆེ་ལ། དགེ་ཚུལ་གྱིས་དེ་བྱས་པ་བས་དགེ་སློང་གིས་དེ་བྱས་པ་ཆེ་བ་དང༌། ཐེག་དམན་གྱི་དགེ་སློང་གིས་དེ་བྱས་པ་བས། སྔགས་ཀྱི་སྡོམ་ལྡན་གྱིས་དེ་བྱས་པ་ཆེ་བར་མདོ་རྒྱུད་ནས་བཤད་པའི་ཕྱིར། དེ་ནི་འཐད་པར་མི་སེམས་སོ། ། མཆན།
ཟེར་བ་ཞིག་བཀོད་འདུག་པ། དགོངས་གཅིག་འགྲེལ་བྱེད་སྔ་མ་ཞིག་གིས། རང་བློས་བཏགས་པའི་བརྡ་ཆད་གཅིག་ཡོད་པར་གསལ་ཏེ། བདག་གིས་རྒྱུས་མི་འཚལ་གསུང༌། ཚོམས་གཉིས་པ་ལ་མཆན་ཉེར་གཅིག ། སྲིད་ཞིའི་བླ་མ་ཐུབ་ཆེན་མཆོག་གི་བཀའ། ། ལམ་བཟང་བདུད་རྩིའི་སྙིང་པོ་ཡིད་བཞིན་ཕྲེང༌། ། རྙོག་པའི་དྲི་མས་མངོན་པར་མ་སྦགས་པ། ། གསལ་བར་བཀོད་འདིས་འགྲོ་ཀུན་གྲོལ་གྱུར་ཅིག ། ཅེས་གདན་ས་རིན་པོ་ཆེ་འབྲི་ཁུང་འོག་མིན་གྱི་ཕོ་བྲང་ཆེན་པོར།
སྐྱོབ་པ་འཇིག་རྟེན་གསུམ་གྱི་མགོན་པོའི་སེང་གེའི་ཁྲི་ལ་དབང་བསྐུར་བའི་གདན་རིམ་བཅོ་ལྔ་པ་ཆོས་ཀྱི་རྒྱལ་པོ་རིན་ཆེན་རྣམ་པར་རྒྱལ་བའི་ཞབས་ལ་སོགས་པ་སྐལ་བཟང་གི་གདུལ་བྱ་རྒྱ་མཚོའི་དབུས་སུ་བཀའ་སྩལ་པའོ།། །། བཀྲ་ཤིས། དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
